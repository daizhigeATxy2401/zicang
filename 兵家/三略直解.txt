　　钦定四库全书
　　三畧直解卷上
　　明　刘寅　撰
　　三者上中下三卷也畧者谋畧也世以为黄石公书授张子房于圯桥者也按汉书艺文志云张良韩信序次兵法凢百八十二家删取要用定着三十五家并不言有三畧者汉成帝时任宏论次兵书分权谋形势阴阳技巧四种共五十三家而三畧亦不载焉史称张良少匿下邳与父老遇于圯桥出书一编曰读此则为王者师遂去旦日视之乃太公兵法也通鉴纲目亦曰张良与沛公遇于留良数以太公兵法说沛公沛公喜常用其防良为他人言輙不省良曰沛公殆天授遂不去正义曰七录云太公兵法一帙三卷唐李靖亦云张良所学太公六韬三畧是也然则三畧本太公书而黄石公或推演之以授子房所以兵家者流至今因以为黄石公书也宋张商英又云素书乃黄石公所授子房者也世人多以三畧为是盖传之者误耳素书者晋乱有盗发子房塜于枕中获之上有秘戒不许传于不神不圣之人又摘取书中数语以证子房之事且曰自汉以来章句文辞之学炽而知道之士极少如诸葛亮王猛房乔裴度等虽号为一时贤相至于先天大道曽未知其髣髴此书所以不传于不道不神不圣不贤之人也今观素书原始章首论道德仁义礼俱本三畧下卷中文因而推广之耳下文贤人君子明于盛衰之道通乎成败之数审乎理乱之势达乎去就之理故潜居抱道以待其时若时至而行则能极人臣之位得机而动则能成絶代之功是以其道足髙而名于后世及能有其有者安贪人之有者残舍己以教人者逆正己以化人者顺皆三畧全文而少变之耳其后五章赤是杂取古书中语而更换字样聨属之非秦汉以前古书况商英之言多涉虚无观其曰离有离无之谓道非有非无之谓神有而无之之谓圣无而有之之谓贤又曰老子言其体故云礼者忠信之薄而乱之首黄石公言其用故云道德仁义礼不可无一焉此其深于斯道者之言也素书果出于子房塜中而隋唐以来名儒硕士何故无一言及之恐是后人依仿而为之者所以宋先正程朱辈俱不暇论也今亦未敢必以为然姑明其大槩系于三畧直解下以俟知者焉
　　夫主将之法务揽英雄之心赏禄有功通志于众故与众同好靡不成与众同恶靡不倾治国安家得人也亡国破家失人也含气之类咸愿得其志
　　夫为主将之法务延揽英雄之心厚赏禄其有功之人通上下之志于众故与众人同为美事靡有不成者与众人同作恶事靡有不倾者治国安家得贤智之人而用之也亡国破家失贤智之人而不用也故含气有生之类皆愿得遂其所志或曰好恶皆去声未知是否
　　军防曰柔能制刚弱能制强柔者德也刚者贼也弱者人之所助强者人之所攻
　　防者騐也言将来之騐也其书有曰柔者能制其刚弱者能制其强夫柔者非柔懦而不立也示之柔以制其刚也弱者非怯弱而不振也示之弱以制其强也如汉文帝以柔而制赵佗孙膑以弱而制厐防之类是也柔者德也谓柔嘉维则为德若柔而过中又非德也刚者贼也谓刚愎不仁为贼若刚而得中又非贼也弱而有德者众人之所助援故古人有济弱扶倾者所以弱者人多助也若弱而无德谁肯助之强而不仁者众人之所攻击古人有禁暴救乱者所以强者人多攻也若强而仁孰肯攻之今本柔能制下皆欠刚弱能制四字悉依旧本増之
　　柔有所设刚有所施弱有所用强有所加兼此四者而制其宜
　　柔有所设不妄设也刚有所施不妄施也弱有所用不妄用也强有所加不妄加也兼此刚柔强弱四者制其宜而行之上文言刚者贼也强者人之所攻戒人之过于刚与强也此言刚有所施强有所加勉人刚强而适其宜也始如处女柔有所设也后如脱刚有所施也令军减灶弱有所用也万弩齐发强有所加也但要制其宜而行之耳今本强有下无所字亦依旧本正之
　　端末未见人莫能知天地神明与物推移变动无常因敌转化不为事先动而輙随故能图制无疆扶成天威康正八极宻定九夷知此谋者为帝王师
　　大凢天下之事端倪本末未曽显见人莫得而知也天地之神明即所谓二气之良能也天之道春而夏夏而秋秋而冬冬而复春矣地之道生而长长而收收而藏藏而复生矣兴亡盛衰荣枯代谢是与物推移者也故为将者或奇或正变动无常因敌之强弱虚实而转化焉不为事先谓不先人而首事也人动而我輙随而应之故能谋制无疆而扶成天威康正乎八极宻定乎九夷知此谋者真可为帝王之师此子房所以佐汉髙灭秦项定四海为帝王者师也八极者四方四维之尽处也九夷者畎夷于夷方夷黄夷白夷赤夷元夷风夷阳夷是也
　　故曰莫不贪强鲜能守微若能守微乃保其生
　　故曰人人莫不贪求其强少有能持其机微者若能持守几微则知足知止乃能明哲而保其生也此子房所以不择齐三万户而愿封于留全身远害而托以从赤松子游而去也
　　圣人存之以应事机舒之弥四海卷之不盈杯居之不以室宅守之不以城郭藏之胷臆而敌国服
　　圣人存之方寸以应酬事机舒而放之则弥满乎四海卷而收之则不盈乎一杯即中庸集注所谓放之则弥六合卷之则退藏于宻是也今本皆作坯字误也居之不用室宅守之不用城郭言道体在乎心是以心居之以一守之所以不用屋宅与城郭也心在胷臆而为身之主妙众理而宰万物故曰藏之胷臆而天下服此子房所以运筹帷幄之中决胜千里之外也
　　军防曰能柔能刚其国弥光能弱能强其国弥彰纯柔纯弱其国必削纯刚纯强其国必亡
　　军防有曰为主将者能柔能刚则其国愈益光显如文王囚于羑里之库其臣南宫适散宜生求美女善马献纣而出之是能柔也伐崇伐宻一怒而安天下是能刚也如日月之照临光于四方显于西土其国岂不光乎为主将者能弱能强则其国愈益彰明如齐威王使孙膑田忌救赵膑使齐军入魏地为十万灶明日为五万灶又明日为三万灶是能弱也候至马陵万弩齐发是能强也进败魏军虏太子申威震海内其国岂不彰乎若为主将者纯用柔纯用弱则其国必然衰削如韩魏或献地或请朝求媚于秦以幸一日之安是纯柔纯弱也卒致宗社倾危其国岂不削乎为主将者纯用刚纯用强则其国必然丧亡如项羽破章邯杀子婴围汉王于荥阳败汉兵于渭水后至阴陵不肯渡江而东是纯刚纯强也八千兵散至以自刎其国岂不亡乎今本纯柔纯弱下皆无其国必削四字亦依旧本増之
　　夫为国之道恃贤与民信贤如腹心使民如四肢则防无遗
　　夫治国之道倚恃贤士与众民听信贤人之言如自己之腹心役使众民如自己之四肢则其防无遗失也
　　所适如肢体相随骨节相救天道自然其巧无间凢有所往如四肢与身体相随从骨节相救防此天道之自然其巧无间隙也
　　军国之要察众心施百务
　　军国之要道审察众心而施设百务百务者言事务之多也今本作施肯务亦依旧本正之
　　危者安之惧者欢之叛者还之寃者原之
　　危殆者则扶而安之畏惧者则喻而欢之叛去者则致而还之寃抑者则宥而原之
　　诉者察之卑者贵之强者抑之敌者残之
　　来诉者则审而察之卑微者则尊而贵之强梁者则禁而抑之敌我者则残而灭之
　　贪者丰之欲者使之畏者隠之谋者近之
　　性贪者则丰而富之愿欲者则顺而使之有畏者隠之使勿出有谋者近之使筹画
　　谗者覆之毁者复之反者废之横者挫之
　　谗佞者则倾而覆之敌毁辱我者则令人复之有不当复者姑忍之以伺其便耳反灭者则废灭其身与家上言叛者还之是谋背本国而徃他国者若能还之古人犹赦之也此言反者废之是反逆不道谋危社稷者故当废而灭之也暴横者则挫其威使不复横也
　　满者损之归者招之服者活之降者脱之
　　志盈满者则减损之欲归顺者则招来之已服从者则全活之愿降附者则解脱之
　　获固守之获阨塞之获难屯之获城割之获地裂之获财散之
　　得坚固之处则守之得险阨之处则塞之得艰危之处则屯之得城池则割以与人得土地则裂以封人得财货则散以济人
　　敌动伺之敌近备之敌强下之敌佚去之敌陵待之敌暴绥之敌悖义之敌睦携之
　　敌人将动吾则伺其便敌人相持地近吾当修其备敌人势力盛强吾当以卑下骄之敌人之力闲佚吾当逺而去之敌人之势凭陵吾当待其衰敌人之气刚暴吾当安其众或曰绥当作需亦待之也敌人狂悖吾以义服之敌人亲睦吾与携待之
　　顺举挫之因势破之放言过之四网罗之
　　吾顺人心而举事则能挫敌之威吾因敌虚实之势而出奇则能破其众闻放浪之言则过谪之恐惑众也招延贤士当张四网而罗取之欲致其用也
　　得而勿有居而勿守拔而勿久立而勿取
　　得人财则当散勿以为已有取人之所居勿安于所守拔人之城当以速勿用久敌已立君而主社稷勿用攻而取如齐人已立法章为王而拒燕欲取之而不能后至于败是也
　　为者则已有者则士焉知利之所在彼为诸侯已为天子使城自保令士自处
　　此节疑有阙文误字或曰为国政者在自己有成功者在众士何以知利之所在彼为诸侯之职已为天子之任使天下之城自保守令天下之士自处置言在上不能任贤守城而权出于众也未知是否
　　世能祖祖鲜能下下祖祖为亲下下为君
　　世之人君能以尊祖之礼祀其祖少有能以抚下之道字其下者以尊祖之礼祀其祖是为亲也以抚下之礼字其下是为君也
　　下下者务耕桑不夺其时薄税敛不匮其财罕徭役不使其劳则国富而家娯然后选士以司牧之
　　下下者务耕田蚕桑不侵夺其耕作之时月轻薄税敛不匮竭其日用之财货罕少徭役不使令民力之劳困如此则国富足而家娯乐然后选用贤士以司牧之萧何曰养民以致贤人胡氏曰天之立君以为民也君之求臣以行保民之政也臣之事君以行养民之术也故世主无养民之心则天下之贤人君子不为之用而上之所得者莫非残民害物之人是以民心日离君势日孤亡秦之辙可以鉴矣萧何有见乎此而髙祖闻言即悟汉业之兴不亦宜哉三畧先言养民之法而后云选士亦此义欤
　　夫所谓士者英雄也故曰罗其英雄则敌国穷
　　夫所谓士者英雄是也故曰网罗其英雄而用之则敌国穷困言国无英雄为之谋画经理则百职皆废而困穷矣犹孟子所谓不信仁贤则国空虚之义
　　英雄者国之干庶民者国之本得其干收其本则政行而无怨
　　英雄者国家之干蔽庶民者国家之根本得其干蔽收其根本则政化行而人无怨干筑墙两旁木以制板者左传僖公十年有曰礼者国之干也又木之正出者为干
　　夫用兵之要在崇礼而重禄礼崇则智士至禄重则义士轻死故禄贤不爱财赏功不逾时则下力并敌国削夫用兵之要道在崇其礼节而重其禄秩礼节崇则有智之士至如昭王师事郭隗而致乐毅之至是也禄秩重则有义之士轻视其死如公子光以专诸之子为卿而得专设诸之死是也故以禄养贤者不爱惜其财赏赉有功者不逾过其时则下之力并而所敌之国削而败
　　夫用人之道尊以爵赡以财则士自来接以礼励以义则士死之
　　夫任用人才之道尊之以爵赡之以财则贤士自来接之以礼励之以义则义士为我死之
　　夫将帅者必与士卒同滋味而共安危敌乃可加故兵有全胜敌有全因
　　夫为将帅者必与士卒同食滋味而共处安危然后士卒感激奋发而敌乃可加因字未详或曰当作湮言吾兵有全胜则敌有全湮者未知是否
　　昔者良将之用兵有馈箪醪者使投诸河与士卒同流而饮夫一箪之醪不能味一河之水而三军之士思为致死者以滋味之及已也
　　昔者良将之用兵有人馈献箪醪者箪竹器漆之可盛酒河北方流水之通名是时三军皆渴一箪之酒不足饮之故使投之河与士卒同流而共饮三军之士思为致死者以滋味之能及已而将不独饮也按此是勾践事岂黄石公引之而増广其説欤或勾践之前别有以醪投诸河而饮三军者欤
　　军防曰军井未达将不言渴军幕未办将不言倦军灶未炊将不言饥冬不服裘夏不操扇雨不张盖是谓将礼
　　军防有曰军井凿而未通将不先言渴以求饮军幕施而未完将不先言倦以求息军灶设而未炊将不先言饥以求食冬虽寒而不敢服裘盖欲与士卒同其寒也夏虽热而不敢操扇盖欲与士卒共其热也雨虽湿而不敢张盖盖欲与士卒共其湿也是谓为将之礼
　　与之安与之危故其众可合而不可离可用而不可疲以其恩素蓄谋素合也故曰蓄恩不倦以一取万与之同其安与之同其危故其众人之心可合而不可离众人之力可用而不可疲盖以其恩惠数蓄而谋计素合也故古人有言蓄恩惠而不倦怠以吾一而取人之万也非谓一人而可取万人盖此一人之恩蓄之不倦而万人自归之也
　　军防曰将之所以为威者号令也战之所以全胜者军政也士之所以轻战者用命也故将无还令赏罚必信如天如地乃可使人士卒用命乃可越境
　　军防有曰将帅之所以为威者号令之严也战鬬之所以全胜者军政之明也士卒之所以轻战者用将之命也故将无还反之令罚欲必而赏欲信也如天之春夏秋冬不失其期如地之生长收藏不失其时乃可以使人士卒听用将命乃可以越人之境
　　夫统军持势者将也制胜败敌者众也故乱将不可使保军乖众不可使伐人攻城不可拔图邑则不废二者无功则士力疲敝士力疲敝则将孤众悖以守则不固以战则奔北是谓老兵
　　夫总统三军握持兵势者大将之权也制伐之胜以败敌者众人之力也故自乱之将不可使保防三军乖错之众不可使攻伐敌人以乱将驭乖众攻城则不可拔围邑则不可废二者既无功则士卒之力皆疲敝士民疲敝则将孤于上众悖于下以之而守则不固以之而战则奔北此谓之老兵春秋传以师曲为老是也
　　兵老则将威不行将无威则士卒轻刑士卒轻刑则军失伍军失伍则士卒逃亡士卒逃亡则敌乘利敌乘利则军必丧
　　兵老则将之威令不行于下将无威令则士卒轻上之刑而不畏惧士卒既轻刑则军必失行伍而不整军既失伍则士卒必逃亡者多士卒既逃亡则敌人必乘利而动敌人既乘利则吾军必至于丧败
　　军防曰良将之统军也恕己而治人推惠施恩士力日新战如风发攻如河决故其众可望而不可当可下而不可胜以身先人故其兵为天下雄
　　军防有曰良将之统御三军也以恕己之心而治人推己及物为恕是推爱己之心以爱人所以推惠施恩而士力日新也战鬬如风发之迅疾攻击如河决之猛烈故其众但可望而不可当可下人而不可胜我也将能以身先人故其兵为天下之雄焉
　　军防曰军以赏为表以罚为里赏罚明则将威行官人得则士卒服所任贤则敌国畏
　　军防有曰行军以赏为之表以罚为之里赏罚严明则将之威令行授官任人得其道则士卒服所任用者皆贤而有德则敌畏
　　军防曰贤者所适其前无敌故士可下而不可骄将可乐而不可忧谋可深而不可疑
　　军防有曰贤者所往其前无人可敌如乐毅之往齐齐谁能与之敌哉故士可以礼下之而不可以骄将可乐之而不可使忧如燕昭之于乐毅能下而乐之此齐所以败而燕所以胜也至燕惠王则骄而忧之此毅所以去而燕所以败也为谋可深而不可疑谋疑则事不成矣
　　士骄则下不顺将忧则内外不相信谋疑则敌国奋以此攻伐则致乱
　　待士而骄则在下之人不顺士民之望也故骄其士则下之人亦不顺矣将而使之忧则内外不相信君治内将治外故将有忧心则内外不相信矣忧者忧其谗佞之谮已也主将之谋疑而不定则敌国必奋而胜我矣以此攻伐敌人则自致其乱
　　夫将者国之命也将能制胜则国家安定
　　夫将者国家之司命也将能制胜于敌则国家自然定矣
　　军防曰将能清能净能平能整能受谏能听讼能纳人能采言能知国俗能图山川能表险难能制军权军防有曰将要能清清则不可干以私要能静静则不可欺以诈要能平平则处心均而人自顺要能整整则能率下而士不乱要能受谏受谏则众善进而无遗谋要能纳人纳人则众贤集而无遗才要能采言人之言有是有非是者采而听之无稽者则不听也要能知敌国之风俗敌国风俗各有所尚知其所尚则随其俗而为之备要能图山川之形势山川形势各有逺近险易之不同图其形势则知地利而易为战守之机要能表白其险难之处险难之处能表白之则无应变之失要能制三军之权三军之权将之所以御下威敌者也茍能制之则三军服威士卒用命战无强敌攻无坚阵矣
　　故曰仁贤之智圣明之虑负薪之言廊庙之语兴衰之事将所宜闻将者能思士如渴则防从焉
　　故曰仁贤之智畧圣明之谋虑及负薪之言廊庙之语前代兴衰之事将所宜闻也将能思士如渴之欲饮则防无不从焉
　　夫将拒谏则英雄散防不从则谋士叛善恶同则功臣倦专己则下归咎自伐则下少功信谗则众离心贪财则奸不禁内顾则士卒淫
　　夫将者拒絶谏诤则英雄皆离散夫人之筹防不能听从则知谋之士皆叛去矣善者当赏恶者当罚善恶不分而雷同视之则功臣皆倦怠而不为用矣专任私智则下皆归咎于上矣自伐其善则下之人少有成功矣听信谗言则士众皆离心矣贪取财货则奸邪之人不可禁矣有内顾之心则士卒皆好淫矣
　　将有一则众不服有二则军无式有三则下奔北有四则祸及国
　　已上八事之中将或有一事则众心不服矣有二事则军无法式矣有三事则下奔北矣有四事则祸及于国矣若八事俱全则身死家残国亦破灭其任将者可不慎欤
　　军防曰将谋欲宻士众欲一攻敌欲疾将谋宻则奸心闭士众一则军心结攻敌疾则备不及设军有此三者则计不夺
　　军防有曰将之谋计欲秘宻而不泄士众之心欲专一而不散攻击敌人欲疾速而不迟将之谋宻则奸宄之心闭而不得张矣闭音鼈闭也今本作闲非书皆押韵故下云士众专一则军心固结攻敌疾速则防备之具不及施设行军而有此三者则计不为人所夺矣
　　将谋泄则军无势外闚内则祸不制财入营则众奸防将有此三者军必败
　　将之计谋泄则军无威势矣外人得以闚视吾内则祸患不可得而制矣财货入营则众奸皆防聚矣为将而有此三者则军必败亡矣
　　将无虑则谋士去将无勇则士卒恐将妄动则军不重将迁怒则一军惧
　　将无逺虑则智谋之士亦去矣将无才勇则士卒亦有畏恐之心矣将妄乱而动则军亦不持重矣将迁移忿怒则一军皆惧矣
　　军防曰虑也勇也将之所重动也怒也将之所用此四者将之明诫也
　　军防有曰虑也勇也将之所宜重者动也怒也将之所宜用者言虑与勇不可无而动不可妄怒不可迁也此四者为将之明诫不可不察也
　　军防曰军无财士不来军无赏士不徃
　　军防有曰军中无财则士卒不来军中无赏则士卒不徃上言财入营则众奸防乃为将贪求私取之财也此言军无财士不来乃为国积聚公用之财也
　　军防曰香饵之下必有死鱼重赏之下必有勇夫军防有曰钓者香饵之下必有死鱼国家重赏之下必有勇夫
　　故礼者士之所归赏者士之所死招其所归示其所死则所求者至
　　故礼者士之所愿归赏者士之所轻死招其士之所归示其士之所死则所求者皆至矣
　　故礼而后悔者士不止赏而后悔者士不使礼赏不倦则士争死
　　故以礼待人而后有悔者士不肯止矣旧本作徃止用韵今从之以赏与人而后有悔者士不为之使矣礼与赏用之不倦则士争为之死矣
　　军防曰兴师之国务先隆恩攻取之国务先养民以寡胜众者恩也以弱胜强者民也
　　军防有曰欲将兴师之国务先隆胜其恩谋欲攻取之国务先抚养其民以寡少而胜众者恩使之也以怯弱而胜强者民助之也
　　故良将之养士不易于身故能使三军如一心则其胜可全
　　故良将之养士如养自己之身而不可少改易也能养士如此故能使三军如一人之心则其胜可全得也
　　军防曰用军之要必先察敌情视其仓库度其粮食卜其强弱察其天地伺其空隙
　　军防有曰用兵之要道必先审察敌人之情视其仓库之有无度其粮食之多少卜其势力之强弱察其天时地利之得失伺其敌人之空隙
　　故国有军旅之难而运粮者虚也民菜色者穷也千里馈粮士有饥色樵苏后爨师不宿饱
　　故国家无军旅之难而输运粮食者知其内虚也民有菜色者知其国之贫穷也千里馈送粮食者则士有饥馁之色樵苏后炊爨而食师无隔宿之饱采薪曰樵刈草曰苏
　　夫运粮千里无一年之食二百里无二年之食三百里无三年之食是谓国虚国虚则民贫民贫则上下不亲敌攻其外民盗其内是谓必溃
　　夫运粮千里则国无一年之食运粮二百里则国无二年之食运粮三百里则国无三年之食上既云千里恐百字皆千字之误也无粮食是国内空虚国内空虚则民亦贫馁民既贫馁则上下不相亲敌人或攻之于外民贫而盗之于内是谓必溃之国也
　　军防曰上行虐则下急刻赋重敛数刑罚无极民相残贼是谓亡国
　　军防有曰上行暴虐则下之人皆急迫苛刻赋于民者重敛于民者数刑罚之用无有穷极则民相残相贼是谓将亡之国此一节言烦刑重敛之祸
　　军防曰内贪外防诈誉取名窃公为恩令上下昏饰躬正顔以获髙官是谓盗端
　　军防有曰内务贪求外似防洁诈为虚誉以取美名盗窃公室以为私恩致令上下皆昏暗而耳目如无所见闻务饰躬而正顔以获取国之髙官重爵是谓起盗之端也此一节言诈欺私蔽之祸
　　军防曰羣吏朋党各进所亲招举奸枉抑挫仁贤背公立私同位相讪是谓乱源
　　军防有曰军吏相为朋党各进其所亲爱之人招延举荐者皆奸邪矫枉之徒抑止挫辱者皆仁德贤能之士背弃公道树立私恩虽在同位亦相讪谤是谓生乱之源也此一节言羣小朋党之祸
　　军防曰强宗聚奸无位而尊威无不震葛藟相连种德立恩夺在位权侵侮下民国内哗諠臣蔽不言是谓乱根
　　军防有曰强大之宗相聚为奸无有爵位妄自尊大擅立威势而人无不震惧依恃朋奸如葛藟之相连系葛藟皆草名蔓生者也种植小惠树立私恩攘夺有位之权侵侮在下之民使国内之人哗諠不止为大臣者蔽而不言是谓生乱之根也此一节言强宗擅权之祸
　　军防曰世世作奸侵盗县官进退求便委曲弄文以危其君是谓国奸
　　军防有曰世世蹈袭作为奸恶侵欺盗窃于宰邑之官或进或退求取便利于己委曲弄其文法以危殆在上之君是谓一国之奸人也此一节言世族奸欺之祸
　　军防曰吏多民寡尊卑相若强弱相虞莫适禁御延及君子国受其害
　　军防有曰为吏者多为民者少尊卑相若言人无尊卑也强弱相虞言以强凌弱也在上者莫适禁止御防之患延及于君子而国家亦受其害矣此一节言法令不行之祸
　　军防曰善善不进恶恶不退贤者隠蔽不肖在位国受其害
　　军防有曰善其善不能进而用之恶其恶不能退而逺之贤者隠蔽不用不肖者任之在位而国亦受其害矣此一节言不能进善退恶之祸
　　军防曰枝叶强大比周居势卑贱凌贵久而益大上不忍废国受其败
　　军防有曰根本弱而枝叶强大党比周徧居于势要之地卑贱之人得以欺陵尊贵之人久而益大为上者不忍废之而国亦受其败矣此一节言本弱末强之祸
　　军防曰佞臣在上一军皆讼引威自与动违于众无进无退茍然取容专任自己举措伐功诽谤盛德诬述庸庸无善无恶皆与己同稽留行事命令不通造作苛政变古易常若用佞人必受祸殃
　　军防有曰谀佞之臣在上一军之人皆讼彼乃牵引威势自许其能动作则违于众无进无退言不知进退而茍合取容于上专任自己之智一举一措夸伐功能诽谤盛德之士诬述有功之人庸功也礼曰保庸安有功也又曰劳也一说虚妄称述庸下之人谓盛德之士反诽谤之庸下之人反称述之所谓无善无恶皆欲与己合也稽留行事谓临事不谨也命令不通谓阻格君命也造作苛刻之政变乱古道改易常法为君者好用谀佞之人必受祸害殃咎也此一节言佞臣用事之祸
　　军防曰奸雄相称障蔽主明毁誉并兴壅塞主聪各阿所私令主失忠
　　军防有曰奸雄之人互相称誉障蔽人主之明毁誉相并而兴壅塞人主之聪毁者谗人之短誉者称人之美此奸雄之人善者反毁之不善者反誉之所以壅塞人主之聪明使不能分别善恶而用舍之也人主既不能分别善恶故奸雄各阿比其所私令人主失其忠臣而不见用也此一节言奸雄蔽主之祸
　　故主察异言乃覩其萌主聘儒贤奸雄乃遯主任旧齿万事乃理主聘岩穴士乃得实谋及负薪功乃可述不失人心德乃洋溢
　　故人主能审察异言乃能覩其事之将萌者矣人主能聘用儒士贤才奸雄者皆逺遁而不敢出矣人主能用故旧耆德之士则万事皆得其理矣人主能聘用岩穴隠逸则士乃得其实矣得其实言非徒取其名也人主谋及负薪微贱之人则功业可述矣人主下不失众人之心则德洋溢于四海矣上文凢十引军防言不能用贤之祸故末以此六事结之盖欲人主行此六事而免彼十祸也其丁宁之意深矣









　　三畧直解卷上
　　钦定四库全书
　　三畧直解卷中
　　明　刘寅　撰
　　中畧
　　夫三皇无言而化流四海故天下无所归功
　　夫上古之世三皇为君无言而化流四海故天下之人无所归功三皇者伏羲神农轩辕也此时风气方开太朴未散其民易治故人君无用多言而化自行也
　　帝者体天则地有言有令而天下太平君臣让功四海化行百姓不知其所以然故使臣不待礼赏有功美而无害
　　帝者体天之道法地之理有言有令施于兆民而致天下太平君臣相让其功而教化行乎四海百姓亦不知其所以然所谓其民皡皡而不知为之者故使臣不待礼赏有功尽美而无害帝五帝少昊颛顼髙辛唐尧虞舜也言令让功之事载在典籍皆可考焉言出于口者也令施于竹帛者也
　　王者制人以道降心服志设矩备衰四海防同王职不废虽甲兵之备而无鬭战之患君无疑于臣臣无疑于主国定主安臣以义退亦能美而无害
　　王者制人以道道谓父子君臣夫妇长幼朋友之道制者制为礼节等级使上下不乱如此则能降人之心服人之志又设立规矩法度以备衰世使四海诸侯皆来防同而王职不废也矩法度之器所以为方者也众见曰防殷见曰同虽甲兵备具而无鬬战之患为君者无疑于臣为臣者无疑于君国家人主皆安定而臣告老致仕以义而退亦能尽美而无害王三王夏禹商汤周之文武也君臣无所相疑如禹之于伯益汤之于伊尹文武之于周召太公同心一德岂有所疑哉
　　霸者制士以权结士以信使士以赏信衰则士疏赏亏则士不用命
　　霸者制士用权道结士用信实使士用赏赐若上之信衰则士亦疏上之赏亏则士亦不肯用命霸若以太公之时论之即夏昆吾商大彭豕韦之类为是若以黄石公之时言之则齐桓晋文之类为是
　　军势曰出军行师将在自专进退内御则功难成军势论兵家之形势也其书有曰凢出军行师为将者在自専其任若进若退而君自内御之则功勲难得而成矣
　　军势曰使智使勇使贪使愚智者乐立其功勇者好行其志贪者邀趋其利愚者不顾其死因其至情而用之此军之微权也
　　军势有曰为主将者当使有智谋之士使有勇敢之士使贪财之人使愚昧之人有智谋之士喜乐建立其功有勇敢之士好爱行其所志贪财之人专务邀趋货利愚昧之人进战不顾其死能因其至情而用之此行军之微权也微权权之微妙者也
　　军势曰无使辩士谈说敌美为其惑众无使仁者主财为其多施而附于下
　　军势有曰无使辩给之士谈説敌国之美为其惑乱于众无使仁者主掌财用为其多惠施而亲附于下
　　军势曰禁巫祝不得为吏士卜问军之吉防
　　军势有曰禁止巫祝之人不得与吏士卜问军中之吉防亦恐其惑众也
　　军势曰使义士不以财故义者不为不仁者死智者不为闇主谋
　　军势有曰使有义之士当以礼不以财故有义之士不为不仁者効死言不仁者不能使人以礼虽有财义士亦不为之死有智之士不为昏闇之主谋言闇主不能使人以礼虽有财智士亦不与之谋也
　　主不可以无德无德则臣叛不可以无威无威则失权人主治国不可以无德无德则臣下皆离叛临民不可以无威无威则失人主之权行道而有得于心谓之德有威而可畏谓之威德以附之威以临之无德无威则无以治国而君临兆民矣
　　臣不可以无德无德则无以事君不可以无威无威则国弱威多则身蹶
　　臣不可以无德无德则无以事奉人君臣不可以无威无威则国势衰弱夫人臣之威当行于敌国施于士众则国势盛强若威多震主则身反颠蹶矣
　　故圣王御世观盛衰度得失而为之制故诸侯二师方伯三师天子六师世乱则叛逆生王泽竭则盟誓相诛伐
　　故圣王御世观望气化之盛衰量度人事之得失而为之法制故诸侯之国二师二师二军也方伯之国三师三师三军也天子之国六师六师六军也此师字与六师移之之义同非五旅为师万二千五百人耳世乱是无圣王在上则叛逆之人生王泽竭是御世之道衰则诸侯盟誓以相征伐
　　德同势敌无以相倾乃揽英雄之心与众同好恶然后加之以权变故非计防无以决嫌定疑非谲竒无以破奸息冦非阴计无以成功
　　德与之同势与之敌无得以相倾乃延揽英雄之心与士众同好同恶然后加之以权变之术故非筹防无以决嫌而定疑如薛公之防英布于谨之防萧绎是也非谲竒无以破奸而息冦谲竒谓谋之谲诈竒异者如陈平六出竒计之类是也非阴宻之计无以成就事功阴计谓谋之秘宻者机事不宻则害成故阴计可以成功也
　　圣人体天贤人法地智者师古
　　上古圣人体天而行天道无为而成化圣人无为而成治贤人法地而行地道有为方成生长之功贤人亦有为方成安民之治若春不种地何以生夏不耘地何以长是以必待有为而成功也贤人非圣人比也安能以无为而成治哉智者必师古人书曰事不师古匪说攸闻诗曰古训是式盖法古而行惟智者能之
　　是故三畧为衰世作上畧设礼赏别奸雄着成败中畧差德行审权变下畧陈道德察安危明贼贤之咎是故三畧之书为衰世而作也上畧一卷陈说礼赏之事区别奸雄之人着显成败之迹中畧一卷差别德行审度权变下畧一卷敷陈道德审察安危明贼臣与贤士之殃咎按此节以下至中卷末疑是黄石公推演之言学者详之
　　故人主深晓上畧则能任贤擒敌深晓中畧则能御将綂众深晓下畧则能明盛衰之源审治国之纪
　　故人主深晓上畧则能任贤用人擒取敌将上畧设礼赏所以能任贤也着成败所以能擒敌也人主深晓中畧则能御治将帅綂属士众中畧差德行审权变所以能御将綂众也人主深晓下畧则能明辨盛衰之根审察治国之纲纪下畧陈道德察安危明贼贤之咎所以能明盛衰之源审治国之纪也
　　人臣深晓中畧则能全功保身
　　人臣深晓中畧则能全功而保身中畧审权变人臣知权变之道所以能全功保身也不言上畧下畧者但论人臣全功保身之事也
　　夫髙鸟死良弓藏敌国灭谋臣亡亡者非丧其身也谓夺其威废其权也
　　夫髙鸟之死则良弓藏之于府库敌国既破灭则谋臣皆亡去亡者非丧亡其身也谓人君夺其威废其权不令搃兵柄也此下又言人主保全功臣之道
　　封之于朝极人臣之位以显其功中州善国以富其家美色珍玩以悦其心
　　封之于朝使极人臣之位以彰显其功与之中州善国使纳贡赋以富其家赐之美女珍玩以娯悦其心此汉光武宋太祖保全功臣之术非上古圣帝明王所以保全功臣之道
　　夫人众一合而不可卒离权威一与而不可卒移还师罢军存亡之阶故弱之以位夺之以国是谓霸者之畧故霸者之作其论驳也
　　夫人众一合而不可仓卒以离之权威一与而不可仓卒以移之还师罢军之日存亡之阶梯也故弱之以位不使执大权夺之以国不使居要地此谓霸者之谋畧故霸者之作其论驳杂也弱之以位夺之以国此汉髙所以伪游云梦擒楚王信夺其国而降封为淮阴侯也论者以为汉杂霸道于此亦可见矣
　　存社稷罗英雄者中畧之势也故势主秘焉
　　存守社稷搜罗英雄者乃中畧之权势也故权势之主秘宻而不肯泄焉


　　三畧直解卷中
　　钦定四库全书
　　三畧直解卷下
　　明　刘寅　撰
　　下畧
　　夫能扶天下之危者则据天下之安能除天下之忧者则享天下之乐能救天下之祸者则获天下之福夫人能扶持天下众人之危者则据天下之安能除去天下众人之忧者则享天下之乐能救天下众人之祸者则获天下之福
　　故泽及于民则贤人归之泽及昆虫则圣人归之贤人所归则其国强圣人所归则六合同
　　故德泽及于人民则贤人来归之德泽及于昆虫则圣人来归之贤人之所归则其国盛强圣人之所归则六合和同六合天地四方也
　　求贤以德致圣以道贤去则国微圣去则国乖微者危之阶乖者亡之征
　　人君求贤当以德致圣当以道德不盛则贤不至道不隆则圣不归人君欲求贤致圣而不修道德亦安能致之来哉贤人若去则国家衰微圣人若去则国家乖舛微者危殆之阶梯乖者亡灭之征兆如穆生去而楚危微子去而殷亡是也
　　贤人之政降人以体圣人之政降人以心体降可以图始心降可以保终降体以礼降心以乐
　　贤人之为国政降人以体圣人之为国政降人以心以体降人可以谋其始以心降人可以保其终降吾之体以下人当以礼降吾之心以下人当用乐
　　所谓乐者非金石丝竹也谓人乐其家谓人乐其族谓人乐其业谓人乐其都邑谓人乐其政令谓人乐其道德如此君人者乃作乐以节之使不失其和
　　所谓乐者非金石丝竹之类也金钟也石磬也丝琴瑟也竹箫管也盖谓人乐居其家谓人乐防其族谓人乐守其业谓人乐处其都邑谓人乐奉其政令谓人乐闻其道德如此君主斯人者乃作乐以节之使不失其本然之和也
　　故有德之君以乐乐人无德之君以乐乐身乐人者久而长乐身者不久而亡
　　故有德之君以乐乐天下之人即孟子所谓与人乐乐之义无德之君以乐乐自己之一身即孟子所谓独乐乐之义以乐乐人者其国祚久而长以乐乐身者其国祚不久而亡
　　释近谋远者劳而无功释远谋近者佚而有终佚政多忠臣劳政多怨民
　　舍近而图谋其远者则劳而无功如秦越韩魏而攻齐是也舍远而图谋其近者则佚而有终如范雎说秦远交而近攻是也佚政则国多忠荩之臣劳政则下多怨怼之民
　　故曰务广地者荒务广德者强能有其有者安贪人之有者残残灭之政累世受患造作过制虽成必败故曰务广求土地者必荒而不能治务广施德惠者必强而无敌能有自己之当有者则国安贪人之有而强取之者则国残如东胡贪冒顿千里马阏氏智伯贪赵氏臯狼之地皆为所灭是也残灭之政使子孙累世受患造作过其制度虽成而后必败如秦造阿房过制二世而亡是也素书引能有其有者安贪人之有者残二句以足第五章之义
　　舍己而教人者逆正己而化人者顺逆者乱之招顺者治之要
　　舍己之身以教人者其事逆正己之身以化人者其理顺逆者乃乱之招顺者乃治之要正己化人即董子所谓正身以正朝廷正朝廷以正百官正百官以正万民之义己身不正而欲化民其可得乎素书引此二句于末章而増逆者难从顺者易行难从则乱易行则理四句以广其义耳
　　道德仁义礼五者一体也道者人之所蹈德者人之所得仁者人之所亲义者人之所宜礼者人之所体不可无一焉
　　道德仁义礼五者原于天而具于心其体则一也然大用之流行则各有异耳道者事物当然之理人之所践行者也德者行道而有所得也仁者爱之理亲亲仁民爱物皆人之所亲但有厚薄之不同也义者处物而得其宜也礼者节文度数人之所体而行之也五者不可无一焉然仁义礼智德也道散之万事德备于一心分而言之各有体有用统而论之其原皆出于天而体则归于一也素书引此一节而推广其意以成文耳
　　故夙兴夜寐礼之制也讨贼报讐义之决也恻隠之心仁之发也得己得人德之路也使人均平不失其所道之化也
　　故早兴夜寐不失其节皆礼之制也讨贼虐之人报君父之讐皆义之决也恻怛隠痛之心仁之发见者也既有得于己又有得于人乃德之路也得己者得之于心也得人者得人心之归也使人均平如一而不失其所乃道之化也道之化谓政敎化人之道也此亦以其大用之流行者言之若论其体则微妙而难见耳
　　出君下臣名曰命施于竹帛名曰令奉而行之名曰政出于君下于臣名曰命施之于竹帛名曰命百官奉而行之布于四海名曰政
　　夫命失则令不行令不行则政不立政不立则道不通道不通则邪臣胜邪臣胜则主威伤
　　命王言也王言有所失则施于竹帛之令亦不能行令既不行则百官奉行之政亦不能立政既不立则三纲五常之道亦不能通道既不通则邪臣由是而胜邪臣既胜则人主威权亦伤矣
　　千里迎贤其路远致不肖其路近是以明君舍近而取远故能全功尚人而下尽力
　　千里迎贤其路甚远招致不肖之人其路甚近言贤者难求而不肖易致也是以明君舍不肖之在近而迎贤者于千里之远故能全功尚人而在下者务尽其力
　　废一善则众善衰赏一恶则众恶归善者得其祐恶者受其诛则国安而众善至
　　废一善而退之则众善皆衰赏一恶而进之则众恶皆归若善者得其为善之福恶者受其为恶之诛则国家安宁而众善皆至
　　众疑无定国众惑无治民疑定惑还国乃可安
　　众人皆疑则无安定之国众人皆惑则无平治之民众疑皆定众惑皆回国家乃可安也
　　一令逆则百令失一恶施则百恶结故善施于顺民恶加于防民则令行而无怨
　　一令既逆则百令皆失一恶既施则百恶遂结故国家之善令施于顺服之民恶令施于防顽之民则君令行而下无所怨善令如饮射读法之类恶令如鞭朴械系之类
　　使怨治怨是谓逆天使讐治讐其祸不救治民使平致平以清则民得其所而天下宁
　　使怨者治怨人是谓逆天之理使讐者治讐人其祸遂不可救如秦二世使赵髙治李斯之狱是也治民要使之平均孔子云不患寡而患不均诗云赫赫师尹不平谓何故治民必欲使之平均也致民之均平当清其心而无纎毫私欲之染则民得其所而天下安宁
　　犯上者尊贪鄙者富虽有圣主不能致其治
　　干犯在上者反尊之以爵贪残卑鄙者反富之以禄虽有圣主在上不能致天下之治
　　犯上者诛贪鄙者拘则化行而众恶消
　　干犯在上者以刑诛之贪残卑鄙者以法拘之则敎化行而众恶皆消矣
　　清白之士不可以爵禄得节义之士不可以威刑胁士之志行清白者不可以爵禄得如齐之鲁仲连汉之严光周党是也士之有节义者不可以威刑胁如乐毅之于王蠋白公之于宜僚是也
　　故明君求贤必观其所以而致焉致清白之士修其礼致节义之士修其道然后士可致而名可保
　　故明君征求贤士必观视其所以致之之术欲致清白之士当修其礼欲致节义之士当修其道然后贤士可致之来而名可保于成也
　　夫圣人君子明盛衰之源通成败之端审治乱之机知去就之节
　　夫圣人君子明乎盛衰之源通乎成败之端审乎治乱之机知乎去就之节圣人神明不测之号君子才德出众之称源如水之源国家将盛将衰必有本源端者端倪也国家将成将败必有端倪之先见者也机者国家将治将乱必有发动之机节限量也士之去就必有节不可妄为之也四者惟圣人君子能明之通之审之知之所谓至诚之道可以前知者是也曰源曰端曰机非至诚前知其孰能之素书引此语更为贤人君子明于盛衰之道通乎成败之数审乎理乱之势达乎去就之理其义深矣
　　虽穷不处亡国之位虽贫不食乱邦之粟
　　虽穷困不处亡国之爵位虽贫乏不食乱国之谷禄即孔子所谓危邦不入乱邦不居者也
　　潜名抱道者时至而动则极人臣之位德合于己则建殊絶之功故其道髙而名于后世
　　潜名者不沽名者也潜名抱道之士时至而动则能极人臣之位君之德与己相合则能成絶代之功故其道隆髙而名誉称于后世如伊尹傅说躬耕版筑潜名抱道及遇成汤髙宗德与己合功成名遂后世无比素书引此语改为潜居抱道以待其时若时至而行则能极人臣之位得机而动则能成絶代之功如其不遇没身而已也是以其道足髙而名于后世此盖有益于功名矣
　　圣王之用兵非乐之也将以诛暴讨乱也
　　圣王之用兵非喜而好之也将以诛暴君讨乱臣也
　　夫以义诛不义若决江河而溉爝火临不测而挤欲坠其克必矣
　　夫以义而诛不义若决长江大河之水而灌溉爝火临不测之渊而挤欲坠之人其克必矣
　　所以优游恬淡而不进者重伤人物也夫兵者不祥之器天道恶之不得已而用之是天道也
　　圣王所以优游恬淡不肯刚勇而进者重伤害人物也夫兵者不祥之器专主杀伐天道好生故恶之圣人不得已而用兵是亦天道也天道春生夏长物盛而极故秋冬严霜凛雪亦用收敛杀伐之耳
　　夫人之在道若鱼之在水得水而生失水而死故君子常惧而不敢失道
　　夫人在道中若鱼在水中鱼得水而能生失水而必死喻人不可无道有道则存无道则亡故君子常常戒惧而不敢失道此即中庸道也者不可须臾离也君子戒慎乎其所不睹恐惧乎其所不闻之义
　　豪杰秉职国威乃弱杀生在豪杰国势乃竭豪杰低首国乃可久杀生在君国乃可安四民用虚国乃无储四民用足国乃安乐
　　豪杰之人秉持百官之职国之威势乃衰弱而不振矣杀生之权在豪杰国之威势乃穷竭矣如鲁三家晋六卿之类豪杰低首而不敢专权将势顺而国可长乆杀生之权在人君国家乃可安宁士农工贾谓之四民四民之用空虚国家之储亦竭矣四民之用丰足国家乃安而且乐矣
　　贤臣内则邪臣外邪臣内则贤臣毙内外失宜祸乱传世
　　自古贤臣在内则邪臣皆屏之于外邪臣在内则贤臣摈挤胥致于死地如宋哲宗元祐间用贤臣司马光范纯仁吕大防等则邪臣章惇安惇蒲宗孟王中正等屏之于外绍圣间用邪臣杨畏曽布蔡卞吕恵卿张商英等则谪贬正臣范纯仁以下三十余人并追贬司马光等一十余人窜吕大防刘挚苏轼皆致之死地而欲尽挤元祐诸贤内外之职失宜则祸乱传世岂有安宁乎此宋所以酿成靖康之乱而金人之祸无已也
　　大臣疑主众奸集聚臣当君尊上下乃昏君当臣处上下失序
　　大臣有疑主之心则众奸皆集聚矣大臣当君之尊则上下皆昏昧矣人君当臣之处则上下失序矣臣当尊是下侵上权也君当臣处是上行下职也
　　伤贤者殃及三世蔽贤者身受其害嫉贤者其名不全进贤者福流子孙故君子急于进贤而美名彰焉伤害贤者殃祸及于三世防蔽贤者自身受其患害嫉妬贤者其名誉不能保全荐进贤者福泽流于子孙伤贤如恭石显之杀萧望之武三思之杀五王侯览之杀陈蕃李膺蔽贤如臧文仲之下展禽嫉贤如厐防之刖孙膑进贤如宋三司使李士衡保任才吏数百力荐吕文靖公陈文惠公张邓公后皆至宰相是也
　　利一害百民去城郭利一害万国乃思散去一利百人乃慕泽去一利万政乃不乱
　　利一人而害百人则民去城郭而不守矣利一人而害万人则国中思欲散乱矣去一人而利百人则人人思慕恩泽矣去一人而利万人国政不致于危乱矣



　　三畧直解卷下
