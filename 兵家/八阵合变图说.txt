
八阵合变图说　　（明）龙正撰



　　●八阵合变图说

　　八阵合变图说叙
　　八阵号令
　　天覆阵赞
　　地载阵赞
　　风扬阵赞
　　云垂阵赞
　　龙飞阵赞
　　虎翼阵赞
　　鸟翔阵赞
　　蛇蟠阵赞
　　八阵图跋

　　○〈八阵合变图说叙〉

　　昔者汉之诸葛大名垂于宇宙，而成于八阵居多。诸葛之八阵，昉于黄帝风后，而实得于心法，非专推演也。故其垒石于沙，纵横皆八，其曰天衡，地轴，天前冲、后冲，地前冲、后冲，与夫曰风曰云者，阵之名也。六十有四者，阵之多寡相乘之数也。布之各有其方，列之各有其位。游兵二十四阵，在六十四阵之后，名曰却月阵，开合作止，间队与八阵皆同。下营之际，环卫于后，出入神速，应敌取胜者，此总图之合欤？若其内外之分，为天覆、地载；左右之分，为风扬、云垂；前后四隅之分，为龙飞，为虎翼，为鸟翔，为蛇蟠者，此八图之变欤？合不自合，而包含无尽；变不徒变，为应敌无方。坚如盘石，触之者碎；炽如烈火，犯之者焦。此司马懿所以甘受巾帼之辱，而终不敢轻出以取败也。

　　武侯已矣，而阵图在白帝城鱼复洲者，固自若也。晋马隆以三千步卒破（署）〔树〕机能数万骑〔一〕，以复凉州者，按此图也。自是厥后，兵家者流但以资谈说，而不以教行伍。虽《师律提纲》具载图说，而于「总图」后少「却月阵图」。少却月阵，是无游兵也，无游兵，何以取胜而御猝然之变也哉！且于摆阵未有号令之详，变阵未有旗帜之色，虽教用之，不可得已。

　　此吾东莱蓝公以大都宪章典兵汉中之时，所以景慕诸葛武侯，遣使鱼复，图其犹在之垒石，而谛观之。加以推演，询问讲究之久，一旦恍然，似有以得其指要者。复得武都士人龙姓正名者，谙练阵图，与语脗合，深加赏识。遂命取小石于厅事后，布以合之，起以变之，其合其变，应手而成。于是以其法教诸将士，验其可与有为也，遂着之图说。比旧加详，而摆阵变阵之举，发所未发也。刊以成书，自将领以至士卒，人手给一本，诵而习之。无何精熟，敌忾之气，十倍寻常矣，乃制为冲阵之法，遴选勇锐以冲之。冲则见擒，无能脱者，将士欣跃，思欲一逞。由是威武奋扬，屡战屡获，汉南捣贼，于次授首，斩获降散，无虑数万计，汉中乂安。班师奏凯，论功推擢，虽公之忠贞智勇有过人者，何莫而不自八阵图说中来耶？惜其刊于汉中者，传希未广。今公以少司寇兼都宪，清理两淮等处盐法，而士大夫之道囗者〔二〕，皆访阵图之说囗囗囗囗〔三〕，顿于应酬。爰囗两淮运司同知高君朝用翻刊原本〔四〕，冀代应酬，且广其传焉。

　　君承命偕其僚佐，属叙于余。余虽不佞，而稔闻汉中之功，成于阵图之习；阵图之习，成于蓝公之教，而亟羡其人存政举也，是固不辞而次第其概如右。以复若夫阵图之说之用于方来，则亦存乎其人也云尔。

　　正德丙子春二月吉旦

　　赐进士第朝列大夫前广东布政司右参议维扬徐昂识。

　　校勘记

　　〔一〕「署机能」，《晋书．马隆传》、《文集》本作「树机能」，据正。

　　〔二〕「道」下一字模糊难悉，姑阙疑。

　　〔三〕「说」下四字模糊难悉，姑阙疑。

　　〔四〕「爰」下一字模糊难悉，姑阙疑。

　　○〈八阵号令〉

　　凡遇操练之日，侵晨赴各地方，每队七行七层，以三千人之上，四队合为一队；二万人之上，四阵合为一阵；二十万人之上，四部合为一部，俱分两层驻札。

　　闻中军号笛响，马步官旗诣中军，听发放讫，回还各队，传令谕众，不许喧哗及错乱队伍。

　　闻中军第一声哱啰响，各队步兵皆集，骑兵解绊牵马。第二声哱啰响，步兵举旗，骑兵乘马。第三声哱啰响，点鼓，间队出缓行，一鼓一蹻。至十八步，中军放炮一个，磨旗三次，发喊三声。战声喇叭响，发鼓，急行十八步，金响止，单摆开。锣响，放铳，弓弩、枪牌各作战势，官军齐唱「护、护、护」三声。｛口别｝咧响，发喊。摔钹响，收队，驻为第一阵。

　　再点鼓，后面队尽出缓行，过第一阵前十八步，放炮一个，磨旗一次，发喊一声。战声喇叭响，发鼓，急行十（七）〔八〕步〔一〕，金响止，单摆开。锣响，放铳，弓弩、枪牌皆作战势，齐唱「杀、杀、杀」三声。｛口别｝咧响，发喊。摔钹响，收队，驻为第二阵。

　　三次点鼓，后第一阵又间队出缓行，过第二阵前十八步，放炮一个，磨旗一次，发喊一声。战声喇叭响，发鼓，急行十八步，金响止，单摆开。锣响，放铳，弓弩、枪牌皆作战势，齐唱「突、突、突」三声。｛口别｝咧响，发喊。摔钹响，收队，驻为第三阵。

　　四次点鼓，后第二阵亦间队出缓行，过第三阵前十八步，放炮一个，磨旗一次，发喊一声。战声喇叭响，发鼓，急行十八步，金响止，单摆开。锣响，放铳，弓弩、枪牌如前作势，齐唱「诃、诃、诃」三声。｛口别｝咧响，发喊。摔钹响，收队，驻为第四阵。

　　中军放起火三枝〔二〕，点鼓，每阵皆间队出，前行十八步正〔三〕，各趋原分地方下营。左、右、前、后纵横摆成行列，面俱朝外，金响止。战声喇叭响，单摆开，如阵总图，隅落钩连，以成八阵之规。｛口别｝咧响，发喊。摔钹响，收队。

　　若欲冲演变阵者，先整前哨金鼓旗二对、响器二副、金二口、锣二面、鼓十二面、摔钹二个、大铳四口，中军金鼓旗旛如旧，听本哨官入天阵内用。次中军举玄、黄二色旗，为一变天覆、地载二阵〔四〕，放炮一个，点鼓，该天阵队往南缓行，布天阵；该地阵队往（比）〔北〕缓行〔五〕，布地阵。各至地界，磨旗一次，发喊一声。战声喇叭响，发鼓，急趋下营，金响止，单摆开。锣响，放铳，弓弩、枪牌皆作战势，齐唱「护、护、护」三声。｛口别｝咧响，发喊。摔钹响，收队。中军放起火三枝〔六〕，二阵皆动，复回总阵。打得胜鼓，哱啰、喇叭、号笛齐响，各归原地。

　　若再变阵，亦如前拨旗鼓响器等件，听左哨官入阵用。中军举五彩、五晕二旗，则为第二变风扬、云垂二阵。放炮一个，点鼓，该风阵队往西缓行，布风阵；该云阵队往东缓行，布云阵。其进止、动荡、回营、号头，皆准前例，但唱「杀、杀、杀」三声。

　　若再变阵，右哨官入阵，中军举青、白二旗，为第三变龙飞、虎翼二阵。放炮一个，点鼓，该龙阵队往东南，布龙阵；该虎阵队往西北，布虎阵。但唱「突、突、突」三声，其进止、动荡、号头，皆同前例。

　　若再变阵，后哨官入阵，中军举赤、黑二旗，为第四变鸟翔、蛇蟠二阵。放炮一个，点鼓，该鸟阵往东北，布鸟阵；该蛇阵往西南，布蛇阵。但唱「诃、诃、诃」三声，其号头皆与前同。

　　校勘记

　　〔一〕「十七」，《初编》本作「十八」，据正。

　　〔二〕《初编》本「火」下有「箭」字。

　　〔三〕「正」，《文集》本作「止」、《初编》本作「上」。

　　〔四〕据下文例，「一」前当有「第」字。

　　〔五〕「比」，《文集》本、《初编》本均作「北」，据正。

　　〔六〕《初编》本「火」下有「箭」字。

　　推演八阵，始于队伍，而成营阵。伍者，五行生成之数也；阵者，八卦之象也；游兵者，二十四气之数也。所以五人为伍，十伍为一队，加五旗，军而五十有五，终于生成之数也。八队为一阵，有四百四十人。八阵为一部，有三千五百二十人，而为小成，可变两阵也。八部为一将，有二万八千一百六十人，而为中成，八阵齐可变也，终于六十四卦也。八将为一军，有二十二万五千二百八十人，而为大成，故韩信曰「多多益善」。其布列阵营，以将台左列四阵，右列四阵，分作两层驻札，而为小将。左列四部，右列四部，亦分两层，而为中将。左列四将，右列四将，亦分两层，而为大将。

　　其制：阵以千人，可布六华阵，每面用六十步。以小成三千五百二十人，可布八阵，每面用一百二十步。以中成二万八千一百六十人，每面用六百步。以大成二十二万五千二百八十人，每面用一千二百步。其小成，每队相离十八步。中成，每阵相离八十六步。大成，每部相离一百七十二步。内余数步，加中军而为闰也。以天后冲四队，东北、西北风云各二队，定作一号；以地后冲四队，东北、西北风云各二队，定作二号；以后地轴、地后冲各二队，定作三号；以后地轴四队，左、右后天衡各二队，定作四号；以前地轴四队，左、右前天衡各二队，定作五号；以前地轴、地前冲各二队，左、右前天衡各二队，定作六号；以地前冲四队，东南、西南风云各二队，定作七号；以天前冲四队，东南、西南风云各二队，定作八号，书于本队旗上，布阵下营，不得错乱。

　　闻中军举号，每阵皆间队，一、二、五、六号先出三十六步，止，单摆开。战毕，仍收作八阵，为第一阵。二次举号，三、四、七、八号出，过第一阵前三十六步止，单摆开。战毕，仍收作八阵，为第二阵。三次举号，第一阵又间队，每阵出五、六号，过第二阵前三十六步止，单摆开。战毕，仍收作八阵，为第三阵。（曰）〔四〕次举号〔一〕，第二阵又间队，每阵出七、八号，过第三阵前三十六步止，单摆开。战毕，仍收作八阵，为第四阵。

　　次视中军举起火，点鼓，每阵又间队，一、三、五、七号不动，二、四、六、八号出，前行十八步止。天前冲四阵居前，天后冲四阵居后，天衡十六阵居两端，地轴十二阵居中间，地前冲六阵居前，地后冲六阵居后，风八阵居四维，云八阵居四角，自然而成八阵之规也。

　　游兵二十四阵，分列两哨。每哨十二阵，三阵定作一号，共作四号，分列两层，进止、开阖、间队，与八阵皆同。惟下营之际，掣环于后而伏之，取胜冲击，全在乎游兵也〔二〕。

　　校勘记

　　〔一〕「曰」，《文集》本、《初编》本作「四」，据正。

　　〔二〕《初编》本「也」字后有「是可忽乎哉」五字。

　　○〈天覆阵赞〉

　　〔八阵变例〕〔一〕

　　天阵十六，外方内圆。四为风扬，其形象天。为阵之主，为兵之先。善用三军，其形不偏。

　　〔八阵变例〕

　　内外之分为第一变

　　外之分，变为天覆阵。有风无云。用总阵外面之队，以右天冲二队列前，居正南。以东南、西南风各二队，列天冲两维。以左、右天衡各四队，列前中。以左右天前、后冲各二队，列两端。以左、右后天衡各四队，列后中。以左天后冲二队，列后。以东北、西北风各二队，列后两维。谓风附天而形圆也。

　　○〈地载阵赞〉

　　地阵十二，其形正方。云主四角，冲敌难当。其体莫测，动用无穷。独立不可，配之于阳。

　　内之分，变为地载阵。有云无风。用总阵中间之队，以左地后冲三队列前，居正北。以东北、西北云各二队，列地后冲两角。以左、右后地轴各三队，列左、右、中。以左、右前地轴各三队，列后地轴之左右。以左、右前地后冲各三队，列地轴之两端。以右地前冲三队，列后。以东南、西南云各二队，列地前冲两角。谓云附地而形方是也。

　　○〈风扬阵赞〉

　　风无正形，附之于天。变而为蛇，其意渐玄。风能鼓物，万物挠焉。蛇能为绕，三军惧焉。

　　左右之分为第二变

　　右之分，变为风扬阵。有风无云。用总阵右一半队，以右天前冲二队列前，居正西。以西北、西南风各二队，列天前冲两维。以右前地轴三队，列前中。以右前、后天（冲）〔衡〕各四队〔二〕，列地轴左右。以东北、东南风各二队，列衡两端。以后地轴三队，列后中。以右地前、后冲各三队，列地轴两维。以右天后冲二队，列后。谓风附衡而形锐是也。

　　○〈云垂阵赞〉

　　云附于地，始则无形。变为翔鸟，其状乃成。鸟能突击，云能晦冥。千变万化，金革之声。

　　左之分，变为云垂阵。有云无风。用总阵左一半队，以左天后冲二队列前，居正东。以左、右地前后冲各三队，列天后冲两维。以左后地轴三队，列前中。以左前、后天衡各四队，次列后地轴之左右。以左前地轴三队，列天衡之中。以东南、东北云各二队，列天衡两端。以左天前冲二队列后，居正西。以西南、西北云各二队，列天前冲两维。谓云附衡而形有聚有散也。

　　○〈龙飞阵赞〉

　　天地后冲，龙变其中。有爪有足，有背有胸。潜则不测，动则无穷。阵形赫然，象名为龙。

　　前后之分为第三变

　　后之分，变为龙飞阵。有云无风。用总阵后一半队，以东南、东北云各二队列东南，为两翼。以左后天衡四队，列前为首。以左天后冲二队，列天衡次。以左地后冲三队，列天冲次。以左、右后地轴各三队，列地冲中。以右地后冲三队，列地轴次。以右天前冲二队，列地冲次。以右天冲四队，列后为尾。以西南、西北云各二队，列衡二维，为翼。谓云从龙而形象龙也。

　　○〈虎翼阵赞〉

　　天地前冲，变为虎翼。伏虎将搏，盛其威力。淮阴用之，变为无极。垓下之会，鲁公莫测。

　　前之分，变为虎翼阵。有风无云。用总阵前一半队，以西北、西南风各二队，列西北二维，为前足。以右前天衡四队列前，为首。以右天前冲二队，列天衡之次。以前左、右地轴各三队，列中之左右。以左、右地前冲各三队，列地轴两厢，为翼。以左天前冲二队，列地轴之次。以左前天衡四队列后，为尾。以东北、东南风各二队，列天衡二维，为后足。谓风从虎而形象虎也。

　　○〈鸟翔阵赞〉

　　鸷鸟将抟，必先翱翔。势凌霄汉，飞禽伏藏。审之而下，必有中伤。一夫突击，三军莫当。

　　四隅之分为第四变

　　东北、西南二隅，变为鸟翔阵。有云无风。用总阵二隅之队，以左天后冲二队列前，居东北，为首。以右天前冲二队列后，为尾。以左后地轴三队，列天冲右。以右前地轴三队，列天冲左。以左后天衡四队，列地轴右〔三〕。以右前天衡四队，列轴左。以左地后冲三队，列天衡右。以右地前冲三队，列天衡左。以东北、东南云各二队，列地冲右，为羽翼。以西北、西南云各二队，列地冲左，为羽翼。谓云附冲而形象鸟翔也。

　　○〈蛇蟠阵赞〉　

　　风为蛇蟠，附天成形。势能围遶，性能屈伸。四奇之中，与虎为邻。后变常山，首尾相因。

　　西北、东南二隅，变为蛇蟠阵。有风无云，用总阵二隅之队，以右后地轴三队列前，居西南，为首。以右前地轴三队列后，为尾。以右后天衡四队，列地轴右。以（右）〔左〕前天衡四队〔四〕，列地轴左。以右地后冲三队，列天衡右。以左地前冲三队，列天衡左。以右天后冲二队，列地冲右。以左天前冲二队，列地冲左。以西北风二队，列天冲右。以西南风二队，列天冲左。以东北风二队，列西北风右。以东南风二队，列西南风左。谓风附轴而形象蛇蟠也。

　　校勘记

　　〔一〕「八阵变例」四字原在「其形不偏」后，惟「八阵变例」当为总纲，今据《文集》本移置篇首。

　　〔二〕「冲」，《初编》本作「衡」。观风扬阵图，可知作「衡」为是，据正。

　　〔三〕《全集》本、《初编》本「轴」上均无「地」字。

　　〔四〕「右」，《初编》本作「左」。观蛇蟠阵图，可知作「左」为是，据正。

　　○〈八阵图跋〉

　　诸葛武侯推演兵法，作「八阵图」。孟获观之，曰：「公，天威也。」司马懿按行之，曰：「天下奇才也！」严从谓其出于风后《握机文》，以余言之，《握机文》乃依托为之者，非风后也，寔「八阵图」之注耳。独孤及之《图记》，以为得于《黄帝》书之外篇者，亦非也。马隆《八阵赞》，又《握机文》之注耳。其见于李靖《问对》者，亦阮逸之伪书也。图之迹有四：一在沔阳、一在新都、一在鱼复、一在南市。予尝至沔阳拜武侯之墓，而访其旧垒，已不可识。闻新都、南市者亦残破不可考，唯鱼复者迄今如故。余使人图而观之，六十四垒布于前者，八阵也；二十四垒环于后者，却月阵也。六十有四，重《易》之卦也；二十有四，作《易》之画也。卦定于方以知，故八阵象之；画起于圆而神，故却月阵象之。卦自画起，方自圆生。壁门者，阴阳之象也；握奇者，虚中之象也，奇正之变，皆出于此。奇亦为正之正，正亦为奇之奇，彼此相用，循环无穷。桓温曰「是常山蛇势者」，亦妄言耳。常山蛇谓之「率然」，盖高直阵也，非八阵也。李筌《太白阴经》以天、地、风、云为正，以龙、虎、鸟、蛇为奇，亦出臆见，至谓教战有图，而战阵无图，尤大谬也。

　　顷者蜀盗弄兵，予奉诏致讨，督师驻汉中，因取「八阵图」而推演之。自六十四垒分内、外、前、后、四隅，又变而为八阵，纵横开阖，钩联蟠屈，各有条理。以之训练，而行伍始严整可观矣。三复考订，命武都人龙正图之而注其左，付郡守杨秉衡刻梓，自将领以至士卒，人给一本，诵而习之。呜呼！废阵形而用兵者，妄也；执阵形而求胜者，愚也。平居练兵，如身运臂，而臂运指，无不如意，则御寇而搏击焉。一阴一阳，变化出没，而莫有逆吾命者矣。孙武曰：「鬪乱而不可乱，形圆而不可破」非武侯之图，其孰能与于此哉！

　　正德八年癸酉仲夏既望

　　赐进士嘉议大夫都察院右副都御史东莱蓝章跋。

　　●〈八阵合变图说点校凡例〉

　　《八阵合变图说》一卷（明）龙正撰

　　点校凡例

　　一．本次点校，以《四库存目丛书》影印明黄邦彦刻《诸葛武侯心书》附刊本为底本，以明崇祯刻《诸葛忠武侯文集》本（中国书店1996年排印本，以下简称《文集》本）、《丛书集成初编》本（商务印书馆据清《学津讨原》本排印，以下简称《初编》本）对校。

　　二．底本遇有版刻疏失，如理据充足，且有校本可从，则作校改。如无别本可依，则仅于校记说明疑义。

　　三．底本与对校本文字有重要不同，而义可两存者，于校记注明。惟一般异文不另注出，以免繁琐。

　　四．凡有所校补，于句末标出校码。原文误字用小字括以（　）号，校正之文字括以〔　〕号。

　　五．古体字、异体字、俗体字一律径改，不另出校记。

　　六．复印件模糊难悉处，均不妄补，仍守古人阙疑之例，以囗别之。

　　七．书后附提要、着录，以备读者参详。

　　●〈八阵合变图说提要〉

　　《八阵合变图说》一卷，明龙正撰。正，武都人。蓝章跋称「予奉诏致讨，督师驻汉中，因取『八阵图』而推演之」，又云「三复考订，命武都人龙正图而注其左」，则书盖自蓝氏草之，而定于正手也。是书首载「八阵号令」，述总阵、变阵号令。次列「八阵图」，下述总阵行伍及布列之法。次为「八阵变例」，先列变阵图例，下系世传马隆所作《八阵总述》，继叙布列之法。古之言阵势者，咸推诸葛亮八阵，惜其图久已不传，是故后人争相演述，此书亦其一也。其数组颇巧，似有所本。如「八阵图」者，即《续武经总要》所谓「正义分配八阵」也，特前地轴、前地冲之钩连微异矣。徐昂序称将士诵而习之，由是「威武奋扬，屡战屡获」云云，而赵本学论武侯八阵，谓「后世有以天、地衡轴冲分配者，有演为天覆、地载、风扬、云垂、龙飞、震翼、鸟翔、蛇蟠者，不足信也」，则蓝章汉中之功，非区区图说之习耳。俞大猷言驻阵贵随时演布，安得以一圈为队，一画为行，先笔之纸上，诚知言也哉！是书叙号令、摆队甚详，读此以识古人数组之法可也，若谓其果从武侯八阵中来，则不免拘执之讥矣。

　　〈着录〉

　　《千顷堂书目》卷十三：

　　蓝章《八阵合变图说》一卷。（东莱人。一作雷震北）

　　龙正《八阵图演注》一卷。

　　《国史经籍志》卷四下：

　　《八阵合变图说》一卷（雷辰化）。

　　《八阵图演注》一卷（龙正）。

　　《明史．艺文志》卷九十八：

　　龙正《八阵图演注》一卷。

　　《四库全书总目》卷一百：

　　八阵合变图说无卷数　两淮盐政采进本

　　明龙正撰。正，武都人。正德中，莱阳蓝章巡抚四川，驻兵汉中，遣人至鱼复江，图八阵垒石。正时在章幕中，遂推演为图说，刊于蜀中。

　　《郑堂读书记》卷三十八：

　　八阵合变图说一卷　学津讨原本

　　明龙正撰（正字严从，武都人）。《四库全书》存目。《宋志》有《武侯八阵图》一卷，久已不传。至正德中，四川巡抚蓝章典兵汉中，因遣使鱼复，图取忠武所遗八阵之垒石，而谛观之，得其指要。乃取小石于厅事后，布以合之，起以变之，其合其变，应手而成。于是以摆变阵之举，竟发其所未发。严从时在章幕中，遂为之图并说，付之刊印，自将领以至士卒，俾各诵而习之。其书自六十四垒分内、外、前、后、四隅，又变而为八阵，纵横开阖，钩联蟠屈，各有条理。以之训练，而行伍自严整可观矣。书成于正德丙子，广东参议徐昂为之序。末有跋，不著名氏，中有「予奉诏致讨，督师汉中」语，知即章所作也。

　　显之按：周氏所记，大抵采缀徐昂序及蓝章跋文。所称「末有跋，不著名氏」云云，盖《学津讨原》本偶失之矣。至谓龙正字严从，不知何据。




八阵合变图说　　（明）龙正撰

　　●目录

　　正文
　　点校凡例
　　提要

　　●八阵合变图说

　　八阵合变图说叙
　　八阵号令
　　天覆阵赞
　　地载阵赞
　　风扬阵赞
　　云垂阵赞
　　龙飞阵赞
　　虎翼阵赞
　　鸟翔阵赞
　　蛇蟠阵赞
　　八阵图跋

　　○〈八阵合变图说叙〉

　　昔者汉之诸葛大名垂于宇宙，而成于八阵居多。诸葛之八阵，昉于黄帝风后，而实得于心法，非专推演也。故其垒石于沙，纵横皆八，其曰天衡，地轴，天前冲、后冲，地前冲、后冲，与夫曰风曰云者，阵之名也。六十有四者，阵之多寡相乘之数也。布之各有其方，列之各有其位。游兵二十四阵，在六十四阵之后，名曰却月阵，开合作止，间队与八阵皆同。下营之际，环卫于后，出入神速，应敌取胜者，此总图之合欤？若其内外之分，为天覆、地载；左右之分，为风扬、云垂；前后四隅之分，为龙飞，为虎翼，为鸟翔，为蛇蟠者，此八图之变欤？合不自合，而包含无尽；变不徒变，为应敌无方。坚如盘石，触之者碎；炽如烈火，犯之者焦。此司马懿所以甘受巾帼之辱，而终不敢轻出以取败也。

　　武侯已矣，而阵图在白帝城鱼复洲者，固自若也。晋马隆以三千步卒破（署）〔树〕机能数万骑〔一〕，以复凉州者，按此图也。自是厥后，兵家者流但以资谈说，而不以教行伍。虽《师律提纲》具载图说，而于「总图」后少「却月阵图」。少却月阵，是无游兵也，无游兵，何以取胜而御猝然之变也哉！且于摆阵未有号令之详，变阵未有旗帜之色，虽教用之，不可得已。

　　此吾东莱蓝公以大都宪章典兵汉中之时，所以景慕诸葛武侯，遣使鱼复，图其犹在之垒石，而谛观之。加以推演，询问讲究之久，一旦恍然，似有以得其指要者。复得武都士人龙姓正名者，谙练阵图，与语脗合，深加赏识。遂命取小石于厅事后，布以合之，起以变之，其合其变，应手而成。于是以其法教诸将士，验其可与有为也，遂着之图说。比旧加详，而摆阵变阵之举，发所未发也。刊以成书，自将领以至士卒，人手给一本，诵而习之。无何精熟，敌忾之气，十倍寻常矣，乃制为冲阵之法，遴选勇锐以冲之。冲则见擒，无能脱者，将士欣跃，思欲一逞。由是威武奋扬，屡战屡获，汉南捣贼，于次授首，斩获降散，无虑数万计，汉中乂安。班师奏凯，论功推擢，虽公之忠贞智勇有过人者，何莫而不自八阵图说中来耶？惜其刊于汉中者，传希未广。今公以少司寇兼都宪，清理两淮等处盐法，而士大夫之道囗者〔二〕，皆访阵图之说囗囗囗囗〔三〕，顿于应酬。爰囗两淮运司同知高君朝用翻刊原本〔四〕，冀代应酬，且广其传焉。

　　君承命偕其僚佐，属叙于余。余虽不佞，而稔闻汉中之功，成于阵图之习；阵图之习，成于蓝公之教，而亟羡其人存政举也，是固不辞而次第其概如右。以复若夫阵图之说之用于方来，则亦存乎其人也云尔。

　　正德丙子春二月吉旦

　　赐进士第朝列大夫前广东布政司右参议维扬徐昂识。

　　校勘记

　　〔一〕「署机能」，《晋书．马隆传》、《文集》本作「树机能」，据正。

　　〔二〕「道」下一字模糊难悉，姑阙疑。

　　〔三〕「说」下四字模糊难悉，姑阙疑。

　　〔四〕「爰」下一字模糊难悉，姑阙疑。

　　○〈八阵号令〉

　　凡遇操练之日，侵晨赴各地方，每队七行七层，以三千人之上，四队合为一队；二万人之上，四阵合为一阵；二十万人之上，四部合为一部，俱分两层驻札。

　　闻中军号笛响，马步官旗诣中军，听发放讫，回还各队，传令谕众，不许喧哗及错乱队伍。

　　闻中军第一声哱啰响，各队步兵皆集，骑兵解绊牵马。第二声哱啰响，步兵举旗，骑兵乘马。第三声哱啰响，点鼓，间队出缓行，一鼓一蹻。至十八步，中军放炮一个，磨旗三次，发喊三声。战声喇叭响，发鼓，急行十八步，金响止，单摆开。锣响，放铳，弓弩、枪牌各作战势，官军齐唱「护、护、护」三声。｛口别｝咧响，发喊。摔钹响，收队，驻为第一阵。

　　再点鼓，后面队尽出缓行，过第一阵前十八步，放炮一个，磨旗一次，发喊一声。战声喇叭响，发鼓，急行十（七）〔八〕步〔一〕，金响止，单摆开。锣响，放铳，弓弩、枪牌皆作战势，齐唱「杀、杀、杀」三声。｛口别｝咧响，发喊。摔钹响，收队，驻为第二阵。

　　三次点鼓，后第一阵又间队出缓行，过第二阵前十八步，放炮一个，磨旗一次，发喊一声。战声喇叭响，发鼓，急行十八步，金响止，单摆开。锣响，放铳，弓弩、枪牌皆作战势，齐唱「突、突、突」三声。｛口别｝咧响，发喊。摔钹响，收队，驻为第三阵。

　　四次点鼓，后第二阵亦间队出缓行，过第三阵前十八步，放炮一个，磨旗一次，发喊一声。战声喇叭响，发鼓，急行十八步，金响止，单摆开。锣响，放铳，弓弩、枪牌如前作势，齐唱「诃、诃、诃」三声。｛口别｝咧响，发喊。摔钹响，收队，驻为第四阵。

　　中军放起火三枝〔二〕，点鼓，每阵皆间队出，前行十八步正〔三〕，各趋原分地方下营。左、右、前、后纵横摆成行列，面俱朝外，金响止。战声喇叭响，单摆开，如阵总图，隅落钩连，以成八阵之规。｛口别｝咧响，发喊。摔钹响，收队。

　　若欲冲演变阵者，先整前哨金鼓旗二对、响器二副、金二口、锣二面、鼓十二面、摔钹二个、大铳四口，中军金鼓旗旛如旧，听本哨官入天阵内用。次中军举玄、黄二色旗，为一变天覆、地载二阵〔四〕，放炮一个，点鼓，该天阵队往南缓行，布天阵；该地阵队往（比）〔北〕缓行〔五〕，布地阵。各至地界，磨旗一次，发喊一声。战声喇叭响，发鼓，急趋下营，金响止，单摆开。锣响，放铳，弓弩、枪牌皆作战势，齐唱「护、护、护」三声。｛口别｝咧响，发喊。摔钹响，收队。中军放起火三枝〔六〕，二阵皆动，复回总阵。打得胜鼓，哱啰、喇叭、号笛齐响，各归原地。

　　若再变阵，亦如前拨旗鼓响器等件，听左哨官入阵用。中军举五彩、五晕二旗，则为第二变风扬、云垂二阵。放炮一个，点鼓，该风阵队往西缓行，布风阵；该云阵队往东缓行，布云阵。其进止、动荡、回营、号头，皆准前例，但唱「杀、杀、杀」三声。

　　若再变阵，右哨官入阵，中军举青、白二旗，为第三变龙飞、虎翼二阵。放炮一个，点鼓，该龙阵队往东南，布龙阵；该虎阵队往西北，布虎阵。但唱「突、突、突」三声，其进止、动荡、号头，皆同前例。

　　若再变阵，后哨官入阵，中军举赤、黑二旗，为第四变鸟翔、蛇蟠二阵。放炮一个，点鼓，该鸟阵往东北，布鸟阵；该蛇阵往西南，布蛇阵。但唱「诃、诃、诃」三声，其号头皆与前同。

　　校勘记

　　〔一〕「十七」，《初编》本作「十八」，据正。

　　〔二〕《初编》本「火」下有「箭」字。

　　〔三〕「正」，《文集》本作「止」、《初编》本作「上」。

　　〔四〕据下文例，「一」前当有「第」字。

　　〔五〕「比」，《文集》本、《初编》本均作「北」，据正。

　　〔六〕《初编》本「火」下有「箭」字。

　　推演八阵，始于队伍，而成营阵。伍者，五行生成之数也；阵者，八卦之象也；游兵者，二十四气之数也。所以五人为伍，十伍为一队，加五旗，军而五十有五，终于生成之数也。八队为一阵，有四百四十人。八阵为一部，有三千五百二十人，而为小成，可变两阵也。八部为一将，有二万八千一百六十人，而为中成，八阵齐可变也，终于六十四卦也。八将为一军，有二十二万五千二百八十人，而为大成，故韩信曰「多多益善」。其布列阵营，以将台左列四阵，右列四阵，分作两层驻札，而为小将。左列四部，右列四部，亦分两层，而为中将。左列四将，右列四将，亦分两层，而为大将。

　　其制：阵以千人，可布六华阵，每面用六十步。以小成三千五百二十人，可布八阵，每面用一百二十步。以中成二万八千一百六十人，每面用六百步。以大成二十二万五千二百八十人，每面用一千二百步。其小成，每队相离十八步。中成，每阵相离八十六步。大成，每部相离一百七十二步。内余数步，加中军而为闰也。以天后冲四队，东北、西北风云各二队，定作一号；以地后冲四队，东北、西北风云各二队，定作二号；以后地轴、地后冲各二队，定作三号；以后地轴四队，左、右后天衡各二队，定作四号；以前地轴四队，左、右前天衡各二队，定作五号；以前地轴、地前冲各二队，左、右前天衡各二队，定作六号；以地前冲四队，东南、西南风云各二队，定作七号；以天前冲四队，东南、西南风云各二队，定作八号，书于本队旗上，布阵下营，不得错乱。

　　闻中军举号，每阵皆间队，一、二、五、六号先出三十六步，止，单摆开。战毕，仍收作八阵，为第一阵。二次举号，三、四、七、八号出，过第一阵前三十六步止，单摆开。战毕，仍收作八阵，为第二阵。三次举号，第一阵又间队，每阵出五、六号，过第二阵前三十六步止，单摆开。战毕，仍收作八阵，为第三阵。（曰）〔四〕次举号〔一〕，第二阵又间队，每阵出七、八号，过第三阵前三十六步止，单摆开。战毕，仍收作八阵，为第四阵。

　　次视中军举起火，点鼓，每阵又间队，一、三、五、七号不动，二、四、六、八号出，前行十八步止。天前冲四阵居前，天后冲四阵居后，天衡十六阵居两端，地轴十二阵居中间，地前冲六阵居前，地后冲六阵居后，风八阵居四维，云八阵居四角，自然而成八阵之规也。

　　游兵二十四阵，分列两哨。每哨十二阵，三阵定作一号，共作四号，分列两层，进止、开阖、间队，与八阵皆同。惟下营之际，掣环于后而伏之，取胜冲击，全在乎游兵也〔二〕。

　　校勘记

　　〔一〕「曰」，《文集》本、《初编》本作「四」，据正。

　　〔二〕《初编》本「也」字后有「是可忽乎哉」五字。

　　○〈天覆阵赞〉

　　〔八阵变例〕〔一〕

　　天阵十六，外方内圆。四为风扬，其形象天。为阵之主，为兵之先。善用三军，其形不偏。

　　〔八阵变例〕

　　内外之分为第一变

　　外之分，变为天覆阵。有风无云。用总阵外面之队，以右天冲二队列前，居正南。以东南、西南风各二队，列天冲两维。以左、右天衡各四队，列前中。以左右天前、后冲各二队，列两端。以左、右后天衡各四队，列后中。以左天后冲二队，列后。以东北、西北风各二队，列后两维。谓风附天而形圆也。

　　○〈地载阵赞〉

　　地阵十二，其形正方。云主四角，冲敌难当。其体莫测，动用无穷。独立不可，配之于阳。

　　内之分，变为地载阵。有云无风。用总阵中间之队，以左地后冲三队列前，居正北。以东北、西北云各二队，列地后冲两角。以左、右后地轴各三队，列左、右、中。以左、右前地轴各三队，列后地轴之左右。以左、右前地后冲各三队，列地轴之两端。以右地前冲三队，列后。以东南、西南云各二队，列地前冲两角。谓云附地而形方是也。

　　○〈风扬阵赞〉

　　风无正形，附之于天。变而为蛇，其意渐玄。风能鼓物，万物挠焉。蛇能为绕，三军惧焉。

　　左右之分为第二变

　　右之分，变为风扬阵。有风无云。用总阵右一半队，以右天前冲二队列前，居正西。以西北、西南风各二队，列天前冲两维。以右前地轴三队，列前中。以右前、后天（冲）〔衡〕各四队〔二〕，列地轴左右。以东北、东南风各二队，列衡两端。以后地轴三队，列后中。以右地前、后冲各三队，列地轴两维。以右天后冲二队，列后。谓风附衡而形锐是也。

　　○〈云垂阵赞〉

　　云附于地，始则无形。变为翔鸟，其状乃成。鸟能突击，云能晦冥。千变万化，金革之声。

　　左之分，变为云垂阵。有云无风。用总阵左一半队，以左天后冲二队列前，居正东。以左、右地前后冲各三队，列天后冲两维。以左后地轴三队，列前中。以左前、后天衡各四队，次列后地轴之左右。以左前地轴三队，列天衡之中。以东南、东北云各二队，列天衡两端。以左天前冲二队列后，居正西。以西南、西北云各二队，列天前冲两维。谓云附衡而形有聚有散也。

　　○〈龙飞阵赞〉

　　天地后冲，龙变其中。有爪有足，有背有胸。潜则不测，动则无穷。阵形赫然，象名为龙。

　　前后之分为第三变

　　后之分，变为龙飞阵。有云无风。用总阵后一半队，以东南、东北云各二队列东南，为两翼。以左后天衡四队，列前为首。以左天后冲二队，列天衡次。以左地后冲三队，列天冲次。以左、右后地轴各三队，列地冲中。以右地后冲三队，列地轴次。以右天前冲二队，列地冲次。以右天冲四队，列后为尾。以西南、西北云各二队，列衡二维，为翼。谓云从龙而形象龙也。

　　○〈虎翼阵赞〉

　　天地前冲，变为虎翼。伏虎将搏，盛其威力。淮阴用之，变为无极。垓下之会，鲁公莫测。

　　前之分，变为虎翼阵。有风无云。用总阵前一半队，以西北、西南风各二队，列西北二维，为前足。以右前天衡四队列前，为首。以右天前冲二队，列天衡之次。以前左、右地轴各三队，列中之左右。以左、右地前冲各三队，列地轴两厢，为翼。以左天前冲二队，列地轴之次。以左前天衡四队列后，为尾。以东北、东南风各二队，列天衡二维，为后足。谓风从虎而形象虎也。

　　○〈鸟翔阵赞〉

　　鸷鸟将抟，必先翱翔。势凌霄汉，飞禽伏藏。审之而下，必有中伤。一夫突击，三军莫当。

　　四隅之分为第四变

　　东北、西南二隅，变为鸟翔阵。有云无风。用总阵二隅之队，以左天后冲二队列前，居东北，为首。以右天前冲二队列后，为尾。以左后地轴三队，列天冲右。以右前地轴三队，列天冲左。以左后天衡四队，列地轴右〔三〕。以右前天衡四队，列轴左。以左地后冲三队，列天衡右。以右地前冲三队，列天衡左。以东北、东南云各二队，列地冲右，为羽翼。以西北、西南云各二队，列地冲左，为羽翼。谓云附冲而形象鸟翔也。

　　○〈蛇蟠阵赞〉　

　　风为蛇蟠，附天成形。势能围遶，性能屈伸。四奇之中，与虎为邻。后变常山，首尾相因。

　　西北、东南二隅，变为蛇蟠阵。有风无云，用总阵二隅之队，以右后地轴三队列前，居西南，为首。以右前地轴三队列后，为尾。以右后天衡四队，列地轴右。以（右）〔左〕前天衡四队〔四〕，列地轴左。以右地后冲三队，列天衡右。以左地前冲三队，列天衡左。以右天后冲二队，列地冲右。以左天前冲二队，列地冲左。以西北风二队，列天冲右。以西南风二队，列天冲左。以东北风二队，列西北风右。以东南风二队，列西南风左。谓风附轴而形象蛇蟠也。

　　校勘记

　　〔一〕「八阵变例」四字原在「其形不偏」后，惟「八阵变例」当为总纲，今据《文集》本移置篇首。

　　〔二〕「冲」，《初编》本作「衡」。观风扬阵图，可知作「衡」为是，据正。

　　〔三〕《全集》本、《初编》本「轴」上均无「地」字。

　　〔四〕「右」，《初编》本作「左」。观蛇蟠阵图，可知作「左」为是，据正。

　　○〈八阵图跋〉

　　诸葛武侯推演兵法，作「八阵图」。孟获观之，曰：「公，天威也。」司马懿按行之，曰：「天下奇才也！」严从谓其出于风后《握机文》，以余言之，《握机文》乃依托为之者，非风后也，寔「八阵图」之注耳。独孤及之《图记》，以为得于《黄帝》书之外篇者，亦非也。马隆《八阵赞》，又《握机文》之注耳。其见于李靖《问对》者，亦阮逸之伪书也。图之迹有四：一在沔阳、一在新都、一在鱼复、一在南市。予尝至沔阳拜武侯之墓，而访其旧垒，已不可识。闻新都、南市者亦残破不可考，唯鱼复者迄今如故。余使人图而观之，六十四垒布于前者，八阵也；二十四垒环于后者，却月阵也。六十有四，重《易》之卦也；二十有四，作《易》之画也。卦定于方以知，故八阵象之；画起于圆而神，故却月阵象之。卦自画起，方自圆生。壁门者，阴阳之象也；握奇者，虚中之象也，奇正之变，皆出于此。奇亦为正之正，正亦为奇之奇，彼此相用，循环无穷。桓温曰「是常山蛇势者」，亦妄言耳。常山蛇谓之「率然」，盖高直阵也，非八阵也。李筌《太白阴经》以天、地、风、云为正，以龙、虎、鸟、蛇为奇，亦出臆见，至谓教战有图，而战阵无图，尤大谬也。

　　顷者蜀盗弄兵，予奉诏致讨，督师驻汉中，因取「八阵图」而推演之。自六十四垒分内、外、前、后、四隅，又变而为八阵，纵横开阖，钩联蟠屈，各有条理。以之训练，而行伍始严整可观矣。三复考订，命武都人龙正图之而注其左，付郡守杨秉衡刻梓，自将领以至士卒，人给一本，诵而习之。呜呼！废阵形而用兵者，妄也；执阵形而求胜者，愚也。平居练兵，如身运臂，而臂运指，无不如意，则御寇而搏击焉。一阴一阳，变化出没，而莫有逆吾命者矣。孙武曰：「鬪乱而不可乱，形圆而不可破」非武侯之图，其孰能与于此哉！

　　正德八年癸酉仲夏既望

　　赐进士嘉议大夫都察院右副都御史东莱蓝章跋。

　　●〈八阵合变图说点校凡例〉

　　《八阵合变图说》一卷（明）龙正撰

　　点校凡例

　　一．本次点校，以《四库存目丛书》影印明黄邦彦刻《诸葛武侯心书》附刊本为底本，以明崇祯刻《诸葛忠武侯文集》本（中国书店1996年排印本，以下简称《文集》本）、《丛书集成初编》本（商务印书馆据清《学津讨原》本排印，以下简称《初编》本）对校。

　　二．底本遇有版刻疏失，如理据充足，且有校本可从，则作校改。如无别本可依，则仅于校记说明疑义。

　　三．底本与对校本文字有重要不同，而义可两存者，于校记注明。惟一般异文不另注出，以免繁琐。

　　四．凡有所校补，于句末标出校码。原文误字用小字括以（　）号，校正之文字括以〔　〕号。

　　五．古体字、异体字、俗体字一律径改，不另出校记。

　　六．复印件模糊难悉处，均不妄补，仍守古人阙疑之例，以囗别之。

　　七．书后附提要、著录，以备读者参详。

　　●〈八阵合变图说提要〉

　　《八阵合变图说》一卷，明龙正撰。正，武都人。蓝章跋称「予奉诏致讨，督师驻汉中，因取『八阵图』而推演之」，又云「三复考订，命武都人龙正图而注其左」，则书盖自蓝氏草之，而定于正手也。是书首载「八阵号令」，述总阵、变阵号令。次列「八阵图」，下述总阵行伍及布列之法。次为「八阵变例」，先列变阵图例，下系世传马隆所作《八阵总述》，继叙布列之法。古之言阵势者，咸推诸葛亮八阵，惜其图久已不传，是故后人争相演述，此书亦其一也。其数组颇巧，似有所本。如「八阵图」者，即《续武经总要》所谓「正义分配八阵」也，特前地轴、前地冲之钩连微异矣。徐昂序称将士诵而习之，由是「威武奋扬，屡战屡获」云云，而赵本学论武侯八阵，谓「后世有以天、地衡轴冲分配者，有演为天覆、地载、风扬、云垂、龙飞、震翼、鸟翔、蛇蟠者，不足信也」，则蓝章汉中之功，非区区图说之习耳。俞大猷言驻阵贵随时演布，安得以一圈为队，一画为行，先笔之纸上，诚知言也哉！是书叙号令、摆队甚详，读此以识古人数组之法可也，若谓其果从武侯八阵中来，则不免拘执之讥矣。

　　〈著录〉

　　《千顷堂书目》卷十三：

　　蓝章《八阵合变图说》一卷。（东莱人。一作雷震北）

　　龙正《八阵图演注》一卷。

　　《国史经籍志》卷四下：

　　《八阵合变图说》一卷（雷辰化）。

　　《八阵图演注》一卷（龙正）。

　　《明史．艺文志》卷九十八：

　　龙正《八阵图演注》一卷。

　　《四库全书总目》卷一百：

　　八阵合变图说无卷数　两淮盐政采进本

　　明龙正撰。正，武都人。正德中，莱阳蓝章巡抚四川，驻兵汉中，遣人至鱼复江，图八阵垒石。正时在章幕中，遂推演为图说，刊于蜀中。

　　《郑堂读书记》卷三十八：

　　八阵合变图说一卷　学津讨原本

　　明龙正撰（正字严从，武都人）。《四库全书》存目。《宋志》有《武侯八阵图》一卷，久已不传。至正德中，四川巡抚蓝章典兵汉中，因遣使鱼复，图取忠武所遗八阵之垒石，而谛观之，得其指要。乃取小石于厅事后，布以合之，起以变之，其合其变，应手而成。于是以摆变阵之举，竟发其所未发。严从时在章幕中，遂为之图并说，付之刊印，自将领以至士卒，俾各诵而习之。其书自六十四垒分内、外、前、后、四隅，又变而为八阵，纵横开阖，钩联蟠屈，各有条理。以之训练，而行伍自严整可观矣。书成于正德丙子，广东参议徐昂为之序。末有跋，不著名氏，中有「予奉诏致讨，督师汉中」语，知即章所作也。

　　显之按：周氏所记，大抵采缀徐昂序及蓝章跋文。所称「末有跋，不著名氏」云云，盖《学津讨原》本偶失之矣。至谓龙正字严从，不知何据。
