《兵典》杜祐
　　兵序
　　三皇无为，天下以治。五帝行教，兵由是兴，所谓‘大刑用甲兵，而陈诸原野’，于是有补遂之战，阪泉之师。若制得其宜则治安，失其宜则乱危。
　　商周以前，封建五等，兵遍海内，强弱相并。秦氏削平，罢侯置守，历代因袭，委政郡县。缅寻制度可采，唯有汉氏足征：重兵悉在京师，四边但设亭障；又移天下豪族，辏居三辅陵邑，以为强干弱枝之势也。或有四夷侵轶，则从中命将，发五营骑士，六郡良家。贰师、楼船、伏波、下濑，咸因事立称，毕事则省。虽卫、霍之勋高绩重，身奉朝请，兵皆散归。斯诚得其宜也。其后若王纲解纽，主权外分，藩翰既崇，众力自盛，问鼎轻重，无代无之，如东汉之董卓、袁绍，晋之王敦、桓玄，宋谢晦、刘义宣，齐陈达、王敬则，梁侯景，陈华皎，后魏尔朱荣、高欢之类是矣。斯诚失其宜也。
　　国朝李靖平突厥，李绩灭高丽，侯君集覆高昌，苏定方夷百济，李敬玄、王孝杰、娄师德、刘审礼皆是卿相，率兵御戎，戎平师还，并无久镇。其在边境，唯明烽燧，审斥候，立障塞，备不虞而已。实安边之良算，为国家之永图。玄宗御极，承平岁久，天下乂安，财殷力盛。开元二十年以后，邀功之将，务恢封略，以甘上心，将欲荡灭奚，契丹，翦除蛮、吐蕃，丧师者失万而言一，胜敌者获一而言万，宠锡云极，骄矜遂增。哥舒翰统西方二师，安禄山统东北三师，践更之卒，俱授官名；郡县之积，罄为禄秩。［开元初，每岁边费约用钱二百万贯，开元末已至一千万贯，天宝末更加四五百万矣。按兵部格，破敌战功各有差等，其授官千才一二。天宝以后，边帅怙宠，便请署官，易州遂城府、坊州安台府别将、果毅之类，每一制则同授千余人，其余可知。虽在行闲，仅无白身者。关辅及朔方、河、陇四十余郡，河北三十余郡，每郡官仓粟多者百万石，少不减五十万石，给充行官禄。暨天宝末，无不罄矣。麋耗天下，若斯之甚。］于是骁将锐士、善马精金，空于京师，萃于二统。边陲势强既如此，朝庭势弱又如彼，奸人乘便，乐祸觊欲，胁之以害，诱之以利。禄山称兵内侮，未必素蓄凶谋，是故地逼则势疑，力侔则乱起，事理不得不然也。
　　昔汉祖分裂土地，封建王侯，吴芮独卑弱而忠，韩、彭皆强大而悖。贾谊七国之盛，献书云：‘治天下者，令海内之势，如身之使臂，臂之使指，莫不制从。若惮而不能改作，末大本小，终为祸乱。’文景因循莫革，遂致诛错之名。向使制置得其适宜，诸侯孰不信顺？奸谋邪计，销于胸怀，岂复有干纪作乱之事乎！语曰‘朝为伊、周，夕成桀、跖’，形势驱之而至此矣。又兵法曰：‘将者，人之司命，国家安危之主。’固当先之以中和，后之以材器。或未驯其性，苟求其用，授以铦刃，委之专宰，利权一去，物情随之，噬脐之喻，不其然矣。
　　夫戎事，有国之大者。自昔智能之士，皆立言作训。其胜也，或验之风鸟七曜，或参以阴阳日辰；其教阵也，或目以天地五行，或变为龙蛇鸟兽。人之聪颖，方列轩冕，知吉凶冠婚之礼，习庆吊俯仰之容，稍或非精，则乖常度。故仲尼入庙，每事皆问，是必不免有所失也。矧其万千介夫，出自闾井，若使心存进退之令，耳听金鼓之声，手俟击刺之宜，足趋鹅鹳之势，随地形而变阵，□驰电发之疾，因我便而乘敌，胜负顷刻之闲，事繁目多，应机循古，得不令众心系名数而无暇，安能奋勇锐而争利哉！以愚管窥，徒有其说，只恐虽教亦难必成。然其训士也，但使闻鼓而进，闻金而止，坐作举措，左旋右抽，识旗帜指麾，习器械利便，斯可矣。其抚众也，有吮痈之恩，投醪之均，挟纩之感，行令之必，［赏罚之命。］斯可矣。此乃用无弱卒，战无坚敌，而况以直伐曲、以顺讨逆者乎！若以风鸟可征，则谢艾枭鸣牙旗而克麻秋，宋武麾折沉水而破卢循；若以日辰可凭，则邓禹因癸亥克捷，后魏乘甲子胜敌；略举一二，不其证欤？似昔贤难其道，神其事，令众心之莫测，俾指顾之皆从。
　　语有之曰：‘天时不如地利，地利不如人和。’诚谓得兵术之要也。以为孙武所著十三篇，旨极斯道，故知往昔行师制胜，诚当皆精其理。今辄捃摭与孙武书之义相协，并颇相类者纂之，庶披卷足见成败在斯矣。［凡兵以奇胜，皆因机而发，但取事颇相类，不必一二皆同，览之者幸察焉。其与孙子义正相协者，即朱书其目；颇相类者，即与墨书。其法制可适于今之用者，亦附之于本目之末。
　　兵一
　　【叙兵】
　　孙子曰：‘兵者，国之大事，死生之地，存亡之道，不可不察。故经之以五，校之计而索其情：［谓下五事，彼我之情。］一曰道，［德化。］二曰天，［惠覆。］三曰地，［慈爱。］四曰将，［经略。］五曰法。［制作。］道者，令人与上同意也，［谓导之以政令，齐之以礼教也。］故可与之死，与之生，而人不佹。［佹者，疑也。上有仁施，下能致命也。故与处存亡之难，不畏倾危之败。若晋阳之围，沈灶生蛙，人无叛疑心矣。］天者，阴阳、寒暑、时制也。地者，远近、险易、广狭、死生也。［言以地形势不同，因时制度。］夫未战而庙算胜者，得算多也；未战而庙算不胜者，得算少也。多算胜，少算不胜，而况无算乎！吾以此观之，胜负易见也。凡用兵之法，日费千金，然后十万之众举矣。久暴师则国用不足。夫顿兵挫锐，力屈货殚，则诸侯乘其弊而起，虽有智者，不能善其后也。［虽当时有用兵之术，不能防其后患。］兵闻拙速，［虽拙，有以速胜。］未睹巧之久者也。［言其无也。］故善用兵者，役不再藉，粮不三载；［藉，犹赋也。言初赋人便取胜，不复归国发兵也。始载粮，遂因食于敌，还方入国。因衅而动，兼惜人力，舟车之运，不至于三也。］取用于国，因粮于敌，故军食可足。［兵甲战具，取用国中，粮食因敌也。取资用于我国，因粮食于敌家也。晋师馆谷于楚是也。］兵久而国利者，未之有也。［言兵者凶器，久则生变。若智伯围赵，逾年不归，卒为襄子所擒，身死国分。故新序传曰：‘好战穷武，未有不亡者也。’］不尽知用兵之害者，不能得用兵之利也。［言谋国动军行师，不先虑危亡之祸，则不足使利也。若秦伯见袭郑之利，不顾崤函之败；吴王矜伐齐之功，而忘姑苏之祸。］凡用兵之法，全国为上，破国次之；［敌国来服为上，以兵击破为次。］全军为上，破军次之；［万二千五百人为军。］全卒为上，破卒次之；［一校下至百人。］全伍为上，破伍次之。［百人以下至五人也。］百战百胜，非善之善者；不战而屈人之兵，善之善者。［未战而敌自屈服。］故君之所以患于军者三：不知军之不可以进而谓之进，不知军之不可以退而谓之退；是谓之縻军。［縻，御也。縻为反。君不知军之形势，而欲从中御也。故太公曰：‘国不可以从外治，兵不可以从中御。’］不知军中之事，而欲同军中之政，则军士惑矣；［军容不入国，国礼不可以治兵也。夫治国尚礼让，兵贵于权诈，形势各异，教化不同。而君不知其变，军国一政，以用治民，则军士疑惑，不知所措。故兵经曰‘在国以信，在军以诈’也。］不知三军之权，而欲同三军之任，则军士疑矣。［不得其人之意志知之。君既闇于用臣，不知权变，而谬以为势位，授非其人，则举措失所，军覆败也。若赵不用广武君，而任成安君。］三军既惑且疑，则诸侯之难至矣。’［三军之众，疑其所任，惑其所为，则邻国诸侯，因其乖错，作难而至也。故太公曰‘疑志不可以应敌’也。］
　　甲兵之用，其来尚矣。周因井田，以定兵赋。夏官司马掌军戎，天子六军，诸侯大国三军，次国二军，小国一军。［井田之制；地方一里为井，井十为通，通十为成，成方十里；成十为终，终十为同，同方百里；同十为封，封十为畿，畿方千里。有税有赋，税以足食，赋以足兵。故四井为邑，四邑为丘。丘，十六井也，有戎马一疋，牛三头。四丘为甸。甸，六十四井也，有戎马四疋，兵车一乘，牛十二头，甲士三人，步卒七十二人，干戈备具，是谓乘马之法。一同百里，提封万井，除山川沉斥、城池邑居、园囿术路三千六百井，定出赋六千四百井，戎马四百疋，兵车百乘，此卿大夫采地之大者也。一封三百一十六里，提封十万井，定出赋六万四千井，戎马四千疋，兵车千乘，此，诸侯之大者。天子畿方千里，提封百万井，定出赋六十四万井，戎马四万疋，兵车万乘。于是戎马、车徒、干戈素具矣。术音遂。］春搜，夏苗，秋狝，冬狩，讲武习艺，无阙于时。［具【军礼篇】。历代皆同。］以九伐之法正邦国：凭弱犯寡则眚之，［眚，犹瘦，四面削其地。］贼贤害民则伐之，暴内陵外则坛之，［坛，读为墠。谓置之空墠之地，出其君，更立其次贤也。］野荒民散则削之，负固不服则侵之，贼杀其亲则正之，［执治其罪。］放弑其君则残之，［残灭之。］犯令陵政则杜之，［杜塞，使不得与邻国交通。］外内乱，鸟兽行，则灭之。［谓有禽兽之行。］此禁暴靖民之大略也。
　　洎周衰，齐、晋、吴、楚迭为霸国，更相吞灭，以至七雄。班孟坚有言曰：‘当是时也，吴有孙武，齐有孙膑，魏有吴起，秦有商鞅，皆擒敌立胜，垂着篇籍。故齐愍以技击强，［兵家之技巧，习手足，便器械，积机关，以立攻守之胜。］魏惠以武卒奋，［奋，盛起也。］秦昭以锐士胜。［锐，勇利也。］若齐之技击，得一首则受赐金。事小敌脆，则偷可用也；偷，谓苟且。事钜敌坚，则涣然离矣。［钜，大也。涣然，散貌。］是亡国之兵也。魏氏武卒，衣三属之甲，［上身一，髀裈一，缴一，凡三属也。属，联也。］操十二石之弩，负矢五十，置戈其上，冠胄带剑，赢三日之粮，［胄，兜鍪也。冠胄带剑者，冠兜鍪而又带剑也。赢，谓担负也。］日中而趋百里，［一日之中也。］中试则复其户，利其田宅。［试之而中科条也。复，谓免其赋税也。利田宅者，给其便利之处也。中，竹仲反。复，方目反。］如此，其地虽广，其税必寡，其气力数年而衰。是危国之兵也。秦人，其生民也阨，其使人也酷烈。［，地小也。，固也。酷，重厚也。烈，猛威也。］狃之以赏庆，导之以刑罚，［狃，串习也。］使其民所以要利于上者，非战无由也。功赏相长，五甲首而隶五家，［能得着甲者五人首，使得隶役五家，是为相君长也。］是最为有数，故能四代胜于天下。然皆干赏蹈利之兵耳，未有安制矜节之理也。［矜，持也。］虽地广兵强，鳃鳃常恐天下之一合而共轧己也。［鳃，惧貌也。轧，践轹也。鳃音先祀反。轧音于黠反。］然则齐桓、晋文之兵，可谓入其域而有节制矣，［入王兵之域，而未尽善也。］犹未本仁义之大统也。故齐之技击不可以遇魏之武卒，魏之武卒不可以直秦之锐士，［直，亦当也。］秦之锐士不可以当桓、文之节制，桓、文之节制不可以敌汤、武之仁义。老氏曰：“善师者不陈，善陈者不战，善战者不败，善败者不亡。”若夫舜修百僚，咎繇作士，命以“蛮夷猾夏，寇贼奸宄”，刑无所用，所谓善师不陈者也。汤、武征伐，陈师誓众，而放擒桀、纣，所谓善陈不战者也。齐桓南服强楚，使贡周室，北伐山戎，为燕开路，存亡继绝，功为伯首，所谓善战不败者也。楚昭王遭阖庐之祸，国灭出亡，父老送之。王曰：“父老返矣！何患无君？”父老曰：“有君如是其贤也！”相与从之。或奔走赴秦，号哭请救，秦人为之出兵，昭王返国，所谓善败不亡者也。若秦因四代之胜，据河山之阻，任用白起、王翦豺狼之徒，奋其爪牙，禽猎六国，以并天下。穷武极诈，士民不附，卒隶之徒，还为仇敌，猋起云合，果共轧之。斯为下矣。’［猋音标。］
　　管子曰：‘夫为兵之数，存乎聚财，论工，［造军器。］制器，［兵器。］选士，政教，［军中号令。］服习，［谓便习武艺。］遍知天下，［谓遍知其地形隘易，主将工拙，士卒勇怯也。］明于机数。此八者，皆须无敌。故兵未出境，而无敌者八悉备，然后能正天下。’又曰：‘凡人之所以守战至死而不德其上者，［或守或战，虽复至死，不敢恃之以德于上，则有数存焉于其闲，故至于此也。］曰：大者，亲戚坟墓之所在也，［一变。］田宅富厚足居也；［二变。］不然，则州党与宗族足怀乐也；［三变。］不然，则上之教训习俗慈爱之于民也厚，无所往得之也；［君之恩厚，皆在于民，无所他往，故得民致死。四变也。］不然，则山林泽谷之利足生也；［五变。］不然，地形险阻，易守而难攻也；［六变。］不然，则罚严而可畏也，赏明而足劝也；［七变。］不然，则有深怨于敌人也；［八变。］不然，则有厚功于上也。［功厚则禄多，故亦自为战，而不德于君。九变。］今恃不信之人，而求以利；用不守之民，而欲以固；将不战之卒，而幸以胜，此兵之三闇。’
　　汉文帝时，匈奴屡入寇，晁错上书论备边之要。其略曰：‘丈五之沟，渐车之水，［渐音子廉反。］陵阜崎岖，积石相接，此步兵之地，车骑二不当一。平原广泽，漫衍相属，此车骑之地，步兵十不当一。候视相及，川谷分限，此弓弩之地，短兵百不当一。两阵相近，平地浅草，此长戟之地，刀楯三不当一。草木蒙茏，枝叶蔚茂，此矛鋋之地，长戟二不当一。穹崇险隘，阻阨相视，此刀楯之地，弓弩三不当一。’［卫公李靖曰：‘危阪高陵，溪谷阻难，则用步卒。平原广衍，草浅地坚，则用车。追奔逐北，乘虚猎散，反覆百里，则用骑。故步为腹心，车为羽翼，骑为耳目，三者相待，参合乃行。’具【边防．匈奴篇】。］
　　宋文帝元嘉中，每岁为后魏侵境，令朝臣博议。何承天陈备边之要，其大略：一曰移远就近，以实内地；二曰浚复城隍，以增阻防；三曰纂偶车牛，以饬戎械；四曰计丁课仗，勿使有阙。［具【边防．拓跋氏篇】。］
　　【收众】
　　后汉建安中，刘表为荆州牧，［今江陵郡。］刘备时在荆州，众力尚少。诸葛亮曰：‘荆州非少人也，而著籍者寡，平居发调，即人心不悦。可语刘荆州，令凡有游户，皆使自实，因录以益众可也。’备言其计，故表众遂强。
　　【选择】［附］
　　《大唐卫公李靖兵法》曰：‘诸兵士将战，身貌弱，不胜衣甲。又戎具所施，理须
　　坚劲，须简取强兵，并令试练器仗。兵须胜举衣甲，器仗须彻札陷坚。须取甲，试令斫射，然始取中。’
　　【立军】
　　周制：万二千五百人为军，军将皆命卿；二千五百人为师，师帅皆中大夫；五百人为旅，旅帅皆下大夫；百人为卒，卒长皆上士；二十五人为两，两司马皆中士；五人为伍，伍皆有长。［军、师、旅、卒、两、伍，皆众名。伍一比，两一闾，卒一族，旅一党，师一州，军一乡，家所出人也。按《司马法》，二十五人为两，四两为卒，百人也；五卒为旅，五百人也；五旅为师，二千五百人也；五师为军，万二千五百人也。万二千象十二月，五百象闰也。］
　　管子言于齐桓公曰：‘欲正卒伍，修甲兵，则大国亦将为之。君有征战之事，则小国有守圉之备矣。公欲速得意于天下诸侯，则事有所隐而政有所寓。［不明习其兵事，故曰事有所隐。军政寓之田猎，故曰政有所寓。］公作内政而寓军令焉：三分齐国，为高子之里，为国子之里，为公之里，以为三军。择其贤人，使为里君。［每里皆使贤者为君。］乡有行伍卒长，则其制令，且以田猎，因以赏罚，［因田猎之功过，寄行赏罚。］则百姓通于军事矣。’于是乃制五家以为轨，轨为之长；十轨为里，里有司；四里为连，连为之长；十连为乡，乡有良人，以为军令。是故五家为轨，故五人为伍，轨长率之；十轨为里，故五十人为小戎，里有司率之；四里为连，故二百人为卒，连长率之；十连为乡，故二千人为旅，乡良人率之；五乡一帅，故万人为一军，五乡之帅率之。三军：故有中军之鼓，［中军，则公之里率也。］有高子之鼓，有国子之鼓。春以田，曰搜振旅；［因寓军政，而且整旅。］秋以田，曰狝治兵。［顺杀气，因治兵。］是故卒伍政定于里，军旅政定于郊，内教既成，令不得迁徙。故卒伍之人，人与人相保，家与家相受。少同居，长同游，祭祀同福，死丧同恤，祸福同忧，居处同乐，行作同和，哭泣同哀。是故夜战，其声相闻，足以无乱；昼战，其目相见，足以相识，欢欣足以相死。是故以守则固，以战则胜。君有此教士三万人，以横行于天下。［教士，谓先教习之士。］
　　司马穰苴曰：‘五人为伍，十伍为队，一军凡二百五十队，余奇为握奇。故一军以三千七百五十人，为奇兵队七十有五，以为中垒，守地六千尺，积尺得四里，以中垒四面乘之，一面得地三百步，垒内有地三顷，余百八十步。正门为握奇，大将军居之，六纛、五麾、金鼓、府藏、辎积皆中垒。外余八千七百五十人，队百七十五，分为八陈，六陈各有千九十四人，六陈各减一人，以为一陈之部署。举一军则千军可知。’［凡兵者，有四正四奇，或合而为一，或离而为八，是曰八陈。故以正合为奇胜也。］
　　一说：‘凡立军，一人曰独，二人曰比，三人曰参，比参曰伍，五人为烈，［烈有头。］二烈为火，［十人，有长，立火子。］五火为队，［五十人，有头。］二队为官，［百人，立长。］二官为曲，［二百人，立候。］二曲为部，［四百人，立司马。］二部为校，［八百人，立尉。］二校为裨，［千六百人，立将军。］二裨为军。’［三千二百人，有将军、副将军也。］
　　《大唐卫公李靖兵法》曰：
　　诸大将出征，且约授兵二万人，即分为七军。如或少，临时更定。［大率十分之中，以三分为奇兵。］中军四千人，内取战兵二千八百人，［五十人为一队。］计五十六队。战兵内，弩手四百人，弓手四百人，马军千人，跳荡五百人，奇兵五百人。左右虞候各一军，每军各二千八百人，内各取战兵千九百人，共计七十六队。战兵内，每军弩手三百人，弓手三百人，马军五百人，跳荡四百人，奇兵四百人。左右厢各二军，军各二千六百人，各取战兵千八百五十人。战兵内，每军弩手二百五十人，弓手三百人，马军五百人，跳荡四百人，奇兵四百人。马步通计，总当万四千，共二百八十队当战，余六千人守辎重。
　　诸围三径一，尺寸共知，复造幕，尺丈已定。且以二万人为军，四千人为营在中心，左右虞候、左右厢四军共六总管，各一千人为营，兵多外面，逐长二十七口幕，横列十八，六面援中军。六总管下，各更有两营。其虞候两营，兵多外面，逐长二十七口幕，横列十八口幕。四总管有营，外面逐长二十二口幕，横列各十八口幕，四步下，计当千一百三十六步。又有十二营街，各别阔十五步，计当百八十步，通前当千三百十六步。以围三径一取中心竖径，当四百二十九步以下。下营之时，先定中心，即向南北东西各步二百十四步，并令南北东西及中心标端。四面既定，即斜角更安四标，准南北令端。从此以后，分擘配营极易。计二万兵，除守辎重六千人，马军四千人，步兵令当二百队，别取六步三尺二寸地，并冲塞总尽。若地土宽广，不在贼庭，即五步以上下幕准算折；若地狭，安置不得，即须逐角长斜算计尺寸，一依下营法。
　　凡以五十人为队，其队内兵士，须结其心。每三人自相得意者，结为一小队；又合三小队得意者，结为一中队；又合五中队为一大队。余欠五人：押官一人，队头执旗一人，副队头一人，左右傔旗二人，即充五十。至于行立前却，当队并须自相依附，如三人队失一人者，九人队失小队二人者，临陈日仰押官、队头便斩不救人。陈散，计会队内少者，勘不救所由，斩。
　　【今制】［附］
　　每军：大将一人，［别奏八人，傔十六人。］副二人，［分掌军务。奏、傔减大将半。］判官二人，典四人，总管四人，［二主左右虞候，二主左右押衙。傔各五人。］子将八人，［委其分行陈，辨金鼓及部署。傔各二人。］执鼓十二人，吹角十二人，司兵、司仓、司骑、司胄、城局各一人。每队五十人：押官一人，队头一人，副二人，旗头一人，副二人，火长五人。［六分支甲，八分支头牟，四分支戟，一分支弩，一分支棒，三分支弓箭，一分支枪，一分支排，八分支佩刀。］
　　纛，大将六口，中营建，出引。军门旗二口，色红，八幅，出前列。门枪二根，以豹尾为刃榼，［苦盍反。］出居红旗后，止居帐门前左右。五方旗五口，中营建，出随六纛后，在营亦于纛后，随方而建。严警鼓十二面，营前左右行队列各六面，在六纛后。角十二具，于鼓左右各列六具，以代金。队旗二百五十口，尚色图禽兽与本陈同。五幅认旗二百五十口，尚色图禽兽与诸队不同，各自为志认，出居队后，恐士卒交杂。陈将门旗，各任所色，不得以红，恐乱大将陈。将鼓百二十五面，恐设疑警敌用。［每队驴六头，幕五口。每火锅一。干粮袋（以皮为之），不然，马盂，刀子，错子，钳子，钻子，药袋，火石袋，盐袋（用夹帛），解结锥，葱奴，抹额，六带帽子，帽子，摊子，□□（□，莫忽反。□音孔），锯，凿：各二分。镰四分，切草刀二分，行布槽一分，大小瓢二分。马军：鞍辔、革带、披、被马皆二，绊、插、揵，每马一疋，韦皮条各皆三。揵音健。］
　　【论将】
　　孙子曰：‘将者，智、信、仁、勇、严也。故知兵之将，人之“司命”，国家安危之主也。将者，国之辅。辅周则国必强，将周密，谋不泄。辅隙则国必弱。［形见外也。］
　　春秋时，楚围宋，晋侯将救之。于是乎搜于被庐，作三军，谋元帅。［中军帅也。］赵衰曰：‘郤縠可。［衰，初危反。］臣亟闻其言矣，说礼乐而敦诗书。诗书，义之府也；礼乐，德之则也；德义，利之本也。夏书曰：“赋纳以言，明试以功，车服以庸。”［尚书虞夏书也。赋纳以言，观其志也；明试以功，考其事也；车服以庸，报其劳也。赋，犹取也。庸，功也。］君其试之！’乃使郤縠将中军，郤溱佐之。狐毛将上军，狐偃佐之。［狐毛，偃之兄也。］栾枝将下军，先轸佐之。荀林父御戎，魏犨为右。［荀林父，中行桓子也。犨，赤周反。］终胜楚于城濮。
　　战国秦与赵兵相距长平，赵孝成王使赵奢之子为将。蔺相如曰：‘王以名使人，若胶柱而鼓瑟耳。此子徒能读其父奢书传，不知合变也。’赵王不听。奢子自少时学兵法，言兵事，以天下莫能当。尝与其父言兵事，奢不能难，然不谓善。其母问奢，奢曰：‘兵，死地也，而乃易言之。赵若以为将，破赵军者必是儿也。’及是，其母上书具言不可，曰：‘始妾事其父，时为将，大王及宗室所赏赐者，尽以予军吏士大夫，受命之日，不问家事。今此儿为将，东向而朝，军吏无敢仰视者，王所赐金帛，归藏于家，而日视便利田宅买之。王以为何如其父？且父子异心，愿王勿遣。’王曰：‘吾已决矣。’其母因曰：‘即有不称，妾得无随罪乎？’王许诺之。遂与秦军战，死，军败，数十万众降秦，秦悉坑之。
　　汉文帝时，匈奴大入朝那，杀北地都尉卬。帝以问冯唐：‘安得廉颇、李牧为将也？’唐对曰：‘臣闻上古王者之遣将也，跪而推毂，曰：“阃以内者，寡人制之；阃以外者，将军制之。军功爵赏，皆决于外，归而奏之。”此非虚言也。臣大父言，李牧之为赵将居边，军市之租皆自用飨士，赏赐决于外，不从中御也。委任而责成功，故李牧乃得尽其智能，选车千三百乘，彀骑万三千疋，百金之士十万，是以北逐单于，破东胡，灭澹林，西抑强秦，南支韩、魏。当是之时，赵几霸。会赵王迁，其母倡也。王迁立，乃用郭开谗，卒诛李牧，令颜聚代之。是以兵破士北，为秦所灭。今臣窃闻魏尚为云中守，其军市租尽以给士卒，出私养钱，五日一椎牛，飨宾客军吏舍人，是以匈奴远避，不近云中之塞。虏曾一入，尚率车骑击之，所杀甚众。夫士卒尽家人子，起田中从军，安知尺籍伍符。终日力战，斩首捕虏，上功幕府，一言不相应，文吏以法绳之。其赏不行，而吏奉法必用。臣愚，以谓陛下法太明，赏太轻，罚太重。且云中守魏尚坐上功首虏差六级，陛下下之吏，削其爵，罚作之。由此言之，陛下虽得廉颇、李牧，不能用。’文帝悦。是日令冯唐持节赦魏尚，复以为云中守，而拜唐为车骑都尉。
　　汉武帝以李广为未央卫尉，而程不识亦为长乐卫尉。不识故与广俱尝屯边，而广行无部伍行陈，就善水草屯止，人人自便，不击刁斗以自卫，［以铜作鐎器，受一斗，昼取饮食，夜击持行，名曰刁斗。鐎音谯，形如鋗。鋗音火玄反，即铫也。俗呼铜铫，音挑。］幕府省约束文籍事，然亦远斥候，未尝遇害。程不识正部曲行伍营陈，击刁斗，士吏治军簿至明，军不得休息，然亦未尝遇害。不识曰：‘李广军极简易，然虏卒犯之，而无以禁；其士卒亦佚乐，咸为之死。我军虽烦扰，然虏亦不得犯我。’是时汉边郡李广、程不识皆为名将，然匈奴畏广之略，士卒亦多乐从广而苦程不识。
　　后汉末，曹公征张鲁于汉中，使张辽与乐进、李典等将七千余人守合肥，教与护军薛悌，署函边曰‘贼至乃发’。俄而吴主孙权率十万众围合肥，乃共发，教云：‘若孙权至者，张、李将军出战；乐将军守，护军勿得与战。’诸将皆疑。辽曰：‘公征在外，比救至，彼破我必矣。是以教指及其未合逆击之，折其盛势，以安众心，然后可守。成败之机，在此一战，诸君何疑？’李典亦与辽同。于是辽夜募敢死之士，得八百人，椎牛飨将士，明日大战。平明，辽被甲持戟，先登陷阵，杀数十人，斩二将，大呼自名，冲垒入，至权麾下，权大惊，众不知所为，走登高，以长戟自守。辽叱权，权不敢动，遥见所将众少，乃聚围辽数重。辽左右麾围，直前急击，围开，辽将麾下数十人得出，余众号呼曰：‘将军弃我乎！’辽复还突围，拔出余众。权人马皆披靡，无敢当者。自朝战至日中，吴人夺气。还修守备，众心乃安，诸将咸服。权攻合肥十余日，城不可拔，乃引退。辽率诸军追击之，几复获权。［孙盛曰：‘夫兵固诡道，奇正相资，若群帅不和，则弃师之道也。至于合淝之守，悬弱无援，专任勇者则好战生患，专任怯者则惧心难保。且彼众我寡，必怀贪惰；以致命之兵，击贪惰之卒，其势必胜。胜而后守，则必固。是以魏武杂选武力，参以同异，为之密教，即宣其用，事至而应，若合符契矣。’］
　　【搜才】［附］
　　［凡为将统戎，在知士之器局。当设科目，差等优异，应机而任，以收其效。］
　　选士之科：沈谋密略出人者；词辩纵横，能移夺人之性情，堪辩说者；能往来听言语，览视四方之事，军中之情伪，日列于前者；能得敌之主佐、门庐、请谒之情，堪闲谍者；能知山川险易，行止形势，利害远近，井泉水草，迳路迂直，堪乡导者；巧思出人，制造五兵及攻守器械者；引强彻札，戈铤剑戟，便于利用，挺身捕虏，搴旗斩将，堪陷陈者；趫捷若飞，踰城越堑，出入无形，堪窥觇者；［趫，起娇反。觇，世厌反。］往返三百里不及暮至者；破格舒钩，或负六百斤行五十步，四百斤行百步者；推步五行，瞻风云气候转式，多言天道，诡说阴阳者；［此虽非兵家本事，所要资权谲以取胜耳。］罪犯者；父子兄弟欲执仇者；贫穷忿怒，将欲快其志者；故赘婿人虏，欲昭迹扬名者。［赘音章锐反。］
　　兵二
　　【法制】
　　孙子曰：‘法者，曲制，官道，主用也。［曲制者，部曲、幡帜、金鼓之制也。官者，百官之分用也；道者，粮路也。主用者，主军费用。］卒已亲附而罚不行者，则不可用也。故令之以文，齐之以武，［文仁，武法。］是谓必取。［文恩，武罚。］令素行，以教其人者也。令素行，则人服；令素不行，则人不服。令素信著者，与众相得也。厚而不能使，爱而不能令，乱而不能治，譬如骄子，不可用也。［言恩不可纯任，还为己害也。］军政曰：“言不相闻，故为金鼓；［金，钲铎也。听其音声，以为耳候。］视不相见，故为旌旗。”［瞻其指麾，以为目候。］夫金鼓旌旗者，所以一人之耳目也；［齐一耳目之视听，使知进退之度。］人既专一，则勇者不得独进，怯者不得独退。［齐之以法教，使强弱不得相踰。］纷纷纭纭，斗乱而不可乱；［旌旗乱也。示敌若乱，以金鼓齐之。纷纷，旌旗像。纭纭，士卒貌。言旌旗翻转，一合一离；士卒进退，或往或来；视之若散，扰之若乱。然其法令素定，度帜分明，各有分数，扰而不乱者也。］浑浑沌沌，形圆而不可败。’［车骑齐转。形圆者，出入有道，齐整也。浑浑，车轮转行。沌沌，步骤奔驰。视其行陈纵横，圆而不方，然则指趣，各有所应。故王子曰：‘将欲内明而外暗，内治而外浑，所以示敌之轻己者也。’浑，胡本反。沌，徒损反。］
　　周初，太公曰：‘教战之法，必明告吏士，申三五之令，教其操兵，起居进止，旌旗指麾，阵而方之，坐而起之，行而止之，左而右之，列而合之，绝而解之，无犯进止之节，无失饮食之宜，无绝人马之力。令吏士一人学战，教成十人；十人学战，教成百人；百人学战，教成千人；千人学战，教成万人；万人学战，教成三军之众；大战之法，教成令之百万之师，故能成大功也。’又覆军诫法曰：‘诸军出行，将令百官士卒曰：某日出某门，吏士不得刈稼穑，伐树木，杀六畜，掠取财物，奸犯人妇女，违令者斩。’又曰：‘凡行军，吏士有死亡者，给其丧具，使归邑墓，此坚军全国之道也。军人被疮，即给医药，使谨视之。医不即治视，鞭之。军夜惊，吏士坚坐阵，将持兵，无欢哗动摇，有起离阵者斩。军门常交戟，谨出入者；若近敌，当讥呵出入者。’三略曰：‘军中巫祝，不得与军人卜筮吉凶，为其误惑军士也。’
　　周末，吴王阖闾以孙武为将，而谓武曰：‘可小试勒兵乎？’对曰：‘可。’阖庐曰：‘可试以妇人乎？’曰：‘可。’于是出宫中美人百八十人。武分为二队，以王宠姬二人各为队长，皆令持戟。令之曰：‘汝知而心与左、右手，背乎？’妇人曰：‘知之。’武曰：‘前，则视心；左，视左手；右，视右手；后，即视背。’妇人曰：‘诺。’约束既布，乃设呋钺，即三令五申之。于是鼓之右，妇人大笑。武曰：‘约束不明，申令不熟，将之罪也。’复三令五申而鼓之左，妇人复大笑。武又曰：‘约束不明，申令不熟，将之罪也。既已明而不如法者，吏士之罪也。’乃欲斩左右队长。吴子从台上观，见且斩爱姬，大骇。趣使下令曰：‘寡人已知将军能用兵矣。寡人非此二人，食不甘味，勿斩也。’武曰：‘臣既已受命而将，将在军，君命有所不受。’遂斩队长二人以徇。用其次为队长，于是复鼓之。妇人左右前后跪起皆中规矩绳墨，无敢出声者。于是武使使报吴子曰：‘兵既整齐，王试下观，唯王所欲用之，虽赴水火犹可也。’吴子曰：‘将军罢休就舍，寡人不愿下观。’武曰：‘王徒好其言，不能用其实。’于是阖庐知孙子能，卒以为将，西破楚，入郢，北威齐、晋。
　　晋伐齐阿、鄄，［阿，今济阳郡东阿县。鄄音绢，今濮阳郡鄄城县是也。］而燕侵河上，齐师败绩。晏平仲荐司马穰苴文能附众，武能威敌。景公以为将，率兵捍燕、晋之师。穰苴曰：‘臣素卑贱，君擢之闾伍之中，士卒未附，百姓不信，人微权轻，愿得君之宠臣，国中所尊者，以监军。’乃使庄贾往。穰苴既辞，与庄贾约曰：‘日中会于军门。’穰苴先驰至军，立表下漏待贾。暮时乃至，穰苴曰：‘何后期为？’贾谢曰：‘大夫、亲戚送之，故留也。’穰苴曰：‘将受命之日则忘其家，临军约束则忘其亲，援桴鼓之急则忘其身。今敌国深侵，邦内骚动，士卒暴露于境，公寝不安席，食不甘味，百姓之命皆县于君，何谓相送乎！’召军正问曰：‘军法期而后者云何？’对曰：‘当斩。’遂斩庄贾以徇三军。士皆震栗。燕、晋之师闻之，悉引而归，皆复反所侵之地。
　　吴起教战法：短者持矛戟，长者持弓弩，强者持旌旗，勇者持金鼓，弱者给冢养，智者为谋士。乡里相比，什伍相保。一鼓整兵，二鼓战阵，三鼓趣食，四鼓严办，五鼓就行。闻鼓声合，然后举旗。
　　孙膑曰：‘用骑有十利：一曰迎敌始至；二曰乘敌虚背；三曰追散乱击；四曰迎敌击后，使敌奔走；五曰遮其粮食，绝其军道；六曰败其津关，发其桥梁；七曰掩其不备，卒击其未整旅；八曰攻其懈怠，出其不意；九曰烧其积聚，虚其市里；十曰掠其田野，系累其子弟。此十者，骑战利也。夫骑者，能离能合，能散能集，百里为期，千里而赴，出入无闲，故名离合之兵也。’
　　后汉魏武【军令】：吾将士无张弓弩于军中。其随大军行，其欲试调弓弩者得张之，不得着箭。犯者鞭二百，没入吏。不得于营中屠杀卖之，犯令没所卖皮。都督不纠白，杖五十。始出营，竖矛戟，舒幡旗，鸣鼓；行三里，辟矛戟，结幡旗，止鼓；将至营，舒幡旗，鸣鼓；至营讫，复结幡旗，止鼓。违令者，髡翦以徇。军行，不得斫伐田中五果、桑、柘、棘、枣。
　　【舡战令】曰：雷鼓一通，吏士皆严；再通，什伍皆就舡，整持橹棹，战士各持兵器就船，各当其所，幢幡旗鼓各随将所载船；鼓三通鸣，大小战船以次发，左不得至右，右不得至左，前后不得易处。违令者，斩。
　　【步战令】曰：严鼓一通，步骑悉装；再通，骑上马，步结屯；三通，以次出之，随幡住者，结屯住幡后。闻急鼓音，整阵，斥候者视地形广狭，从四角面立表，制战阵之宜。诸部曲者，各自安部。阵兵疏数，兵曹举白不如令者，斩。
　　兵若欲作阵对敌，营先白表，乃引兵就表而阵。临阵皆无欢哗，明听鼓音，旗幡麾前则前，麾后则后，麾左则左，麾右则右。不闻令而擅前后左右者，斩。
　　伍中有不进者，伍长杀之；伍长有不进者，什长杀之；什长有不进者，都伯杀之。督战部曲将，拔刃在后察，违令不进者，斩之。
　　一部受敌，余部不进救者，斩。
　　临战，兵弩不可离阵，离阵，伍长、什长不举发与同罪。
　　无将军令，有妄行阵闲者，斩。
　　临战阵骑皆当在军两头，前陷阵骑次之，游骑在后。违令，髡鞭二百。兵进退入阵闲者，斩。
　　若步骑与贼对阵，临时见地势便，欲使骑独进讨贼者，闻三鼓音，骑特从两头进战，视麾所指；闻三金音，还。此但谓独进战时也。其步骑大战，进退自如法。吏士向阵骑驰马者，斩。
　　吏士有妄呼大声者，斩。
　　追贼，不得独在前在后。犯令者罚金四两。士将战，皆不得取牛马衣物。犯令者斩。
　　进战，士各随其号，不随号者，虽有功不赏。进战，后兵出前，前兵在后，虽有功不赏。临阵，牙门将、骑督明受都令。诸部曲都督将吏士各战时，校督部曲督住阵后，察凡违令畏懦者。有急，闻雷鼓音绝后，六音严毕，白辨便出。卒逃归，斩之。
　　一日家人弗捕执，及不言于吏，尽与同罪。
　　《大唐卫公李靖兵法》曰：
　　诸军将五旗，各准方色：赤，南方，火；白，西方，金；皂，北方，水；碧，东方，木；［合是青，为与皂色相乱，故改为碧。］黄，中央，土。土既不动，用为四旗之主，而大将行动，持此黄旗于前立。如东西南北有贼，各随方色举旗，当方面兵急须装束。旗向前亚，方面兵急须进；旗正竖，即住；卧，即回。审细看大将军所举之旗，须依节度。
　　诸每队给一旗，行则引队，住则立于队前。其大总管及副总管，则立十旗以上，子总管则立四旗以上，行则引队，住则立于帐侧。统头亦别给异色旗，拟临阵之时，则辨其进退。驻队等旗，别样别造，令引辎重。各令本军营队识认其旗。如兵数校多，军营复众，若以异色认旗，远看难辨，即每营各别画禽兽，自为标记亦得。不然，旗身旗脚但取五方色回互为之，则更易辨。唯须营营自别，务使指麾分明。［凡将出师，其旌旗切须坚牢。若或倾侧，众生异议也。］
　　诸教战阵，每五十人为队，从营缠枪幡。至教场左右厢，各依队次解幡立队，队别相去各十步，其队方十步，分布使均。其驻队塞空，去前队二十步。列布讫，诸营十将一时即向大将处受处分。每隔一队，定一战队，即出向前，各进五十步。听角声第一声绝，诸队即一时散立；第二声绝，诸队一时捺枪卷幡，张弓拔刀；第三声绝，诸队一时举枪；第四声绝，诸队一时笼枪跪膝坐，目看大总管处大黄旗，耳听鼓声。黄旗向前亚，鼓声动，齐唱‘呜呼！呜呼！’［并去声。］齐向前，至中界，一时齐斗，唱‘杀’齐入。敌退败讫，可趁行三十步，审知贼徒丧败，马军从背逐北。闻金钲动，即须息却行，膊上架枪，侧行回身，向本处散立。第一声绝，一时捺枪，便解幡旗；第二声绝，一时举枪；第三声绝，一时簇队。一看大总管处两旗交，即五队合一队，即是二百五十人为一队，其队法及卷幡、举枪、簇队、斗战一依前法。一看大总管处五旗交，即十队合为一队，即是五百人为一队，其队法及举幡、举枪、簇队、斗战法并依前。听第一声角绝，即散，二百五十人为一队；第二声角绝，即散，五十人为一队。如此凡三度，即教毕。诸十将一时取大将赏罚进止。第三角声绝，即从头卷引还军。［一云：初出营，竖矛戟，舒旗幡，鸣鼓角。行三里，辟矛戟，结旗幡，止鼓角。未至营三里，复竖矛戟，舒旗幡，鸣鼓角。至营，复结旗幡，止鼓角。临阵皆无諠哗，明听鼓音，谨视旗幡，麾前则前，麾后则后，麾左则左，麾右则右，视麾所指。闻三金音止，三金音还。］
　　又云：
　　教战练兵，中闲队须加减，审看大总管处白碧两旗交，跳荡队、战锋队、驻队每色三队，合为一队，添入中队，计会使稀稠均，即是一百五十人为队。如不须更合队，便即交战，一准前捺枪、解幡。如须加兵合队，即看大总管处赤皂两旗交，诸队各依本色，又三队合为一队，准前添入中队，使稀稠均，即是四百五十人为一队。如须教战，卷幡、举枪、簇队并依前。
　　教战了，欲散还营，看大总管处两旗卧，即分散，却为一百五十人队，各依旧立；又两旗卧，即散，五十人为一队，还依旧初立；听角第一声绝，一时捺枪，便解幡；第二声绝，一时举枪；第三声绝，一时簇队，听还营进止。如放散，更听一会角声，即依军伍次发引还营。
　　其应前进而不进，应却退而不退，应坐而不坐，应起而不起，应簇而不簇，应散而不散，应捺而不捺，应卷而不卷，应合队而不合队，应擘而错擘入他队，言语欢哗，不闻鼓声，旌旗分扰，疏密失所，并节级科罚。其教法，各令子总管以下录一本，教依兵士教旗法。［以上并卫公兵法。］
　　一云：凡教旗，于平原旷野登高远视处，大将居其上，南向，左右各置鼓十二面，角十二具，左右各树五色旗，六纛居前，列旗次之，左右牙官驻队如偃月形为后骑，下临平野，使士卒目见旌旗，耳闻鼓角，心存号令。乃命诸将分为左右，皆去兵刃，精新甲胄。幡帜分为左右厢，各以兵马使长班布其次。阵闲容阵，队闲容队，曲闲容曲，以长参短，以短参长，回军转阵，以后为前，以前为后，进无奔迸，退无趋走，［孙子所谓‘纷纷纭纭，斗乱而不可乱；浑浑沌沌，形圆而不可败’者，奇正也。］以正合，以奇胜，听音睹麾，乍合乍离。于是三令五申，白旗点，鼓音动，则左右厢齐合；朱旗点，角声动，则左右厢齐离。合之与离，皆不离中央之地。左厢阳向而旋，右厢阴向而旋，左右各复本初。白旗掉，鼓音动，左右各云蒸鸟散，弥川络野，然而不失部队之疏密；朱旗掉，角音动，左右各复本初，前后左右，无差尺寸。散则法天，聚则法地。如此则三合而三离，三聚而三散，不如法者，吏士之罪，从军令。于是大将出五彩旗十二口，各树于左右厢阵前，每旗命壮勇士五十人守旗，选壮勇士五十人夺旗，左厢夺右厢，右厢夺左厢，鼓音动而夺，角音动而止。得旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。［一士学战，教成合之十人；十人学战，教成合之百人；渐至三军之众。］校猎：一人守围地三尺，量人多少，以左右两将为交头，其次左右将各主士伍为行列，皆以金、鼓、旗为节制。其初起围张翼，随山林地势，无远近部分。其合围地，虞候先择定讫。以善弧矢者为围中骑，其步卒枪幡守围，有漏兽，坐守围吏。大兽公之，小兽私之，以观进止。斯亦教战一端也。
　　赵国公王琚教【射经．上篇】曰：‘凡射，必中席而坐，一膝正当垛，一膝横顺席。执弓必中，在把之中，且欲当其弦心也。以弓当左膝，前竖按席，稍吐下弰向前，微令上倾向右，然后取箭，覆其手，微拳，令指第二节齐平，以三指捻箭三分之一，加于弓亦三分之一，以左手头指受之，则转弓令弦稍离身就箭，即以右手寻箭羽，下至阔，以头指第二指节当阔，约弦徐徐送之，令众差池如凤翮，使当于心，又令当阔羽向上。弓弦既离身，即易见箭之高下，取其平直，然后弓离席，目睨其的，按手颐下，引之令满，其持弓手，与控指及右臂肘平如水准，令其肘可措杯水。故曰端身如干，直臂如枝。直臂者，非初直也，架弦毕便引之，比及满使臂直是也。引弓不得急，急则失威仪而不主皮；不得缓，缓则力难为而箭去迟。唯善者能之。箭与弓把齐为满，地平之中为盈，贯信美而术难成。要令大指知镞至，然后发箭。故曰镞不上指，必无中矢；指不知镞，同于无目。试之至也，或以目视镞，马上与暗中则乖，此为无术矣。故矢在弓右，视在弓左，箭发则靡其弰，厌其肘，仰其腕，目以注之，手以驻之，心以趣之，其不中何为也！’
　　【下篇】曰：‘矢量其弓，弓量其力，无动容，无作色，和其支体，调其气息，一其心志，谓之楷式。知此五者为上德。故曰莫患弓软，服当自远；莫患力羸，恒当引之。但力胜其弓，则容貌和，发无不中。故始学者，先学持满，须能制其弓，定其体，后乃射之。然其的必始于一丈，百发百中，寸以加之，渐至于百步，亦百发百中，乃为之术成。或升其的于高山，或致其的于深谷，或曳之，或掷之，使其的纵横前却，所以射禽兽与敌也。凡弓恶右倾，箭恶其檽，［音儒。］颐恶傍引，颈恶却垂，胸恶前亚，背恶后偃，皆射之骨髓疾也。故身前竦为猛武方腾，额前临为封兕欲斗，出弓弰为怀中吐月，平箭阔为弦上县衡，此皆有威容之称也。’
　　又曰：‘凡控弦有二法：无名指叠小指，中指压大指，头指当弦直竖，中国法也；屈大指，以头指压勾指，此胡法也。此外皆不入术。胡法力少，利马上；汉法力多，利步用。然其持妙在头指闲。世人皆以其指末龊弦，则致箭曲，又伤羽。但令指面随弦直竖，即脆而易中，其致远乃过常数十步。古人以为神而秘之。胡法不使大指过头指，亦为妙尔。其执弓，欲使把前入阨，把后当四指本节，平其大指承镞，却其头指使不得，则和美有声而俊快也。射之道备矣哉。’
　　弩，古有黄连、百竹、八担、双弓之号。今有绞车弩，中七百步，攻城拔垒用之；擘张弩，中三百步，步战用之；马弩，中二百步，马战用之。弩张迟，临敌不过一二发，所以战阵不便于弩。非弩不利于战，而将不明于弩也。不可杂于短兵，当别为队，攒箭注射，则前无立兵，对无横阵。复以阵中张，阵外射，番次轮回，张而复出，射而复入，则弩不绝声，敌无薄我。夫置弩必处其高，争山夺水，守隘塞口，破骁陷果，非弩不克。教法令曰：张弩丁字立，当弩八字立，高揎手，［揎音宣。］屈衫襟，左手承橦，右手迎上，当心看张。张有阔狭，右右膊，还复当心。安箭高举肘，敌远弩头，敌近平身放，敌在左右回身放，敌在高上挈脚放，放箭讫唱杀。却掣拗蝎尾，覆弩还着地。
　　夫军城及野营行军在外，日出日没时，挝鼓千捶：［挝，陟瓜反。］三百三十三捶为一通；鼓音止，角音动，吹十二声为一叠；角音止，鼓音动。如此三角三鼓，而昏明毕之。
　　每营中两厢置土马十二疋，大小如常马，具鞍。令士卒擐甲胄，櫜［音高］弓矢，佩刀剑，持矛楯，左右上下，以便习其事。
　　【杂教令】［附］
　　《大唐卫公李靖兵法》曰：
　　古之善为将者，必能十卒而杀其三，次者十杀其一。三者，威振于敌国；一者，令行于三军。是知畏我者不畏敌，畏敌者不畏我。如曰尽忠益时、轻生重节者，虽仇必赏；犯法怠惰、败事贪财者，虽亲必罚；服罪输情、质直敦素者，虽重必舍；游辞巧饰、虚伪狡诈者，虽轻必戮；善无微而不赞，恶无纤而不贬：斯乃励众劝功之要术。昔马谡军败，葛亮对泣而行诛；乡人盗笠，吕蒙先涕而后斩；马逸犯麦，曹公割发而自刑；两掾辞屈，黄盖诘问而俱戮。故知威克其爱，虽少必济；如爱胜其威，虽多必败。盖赏罚不在重，在必行；不在数，在必当。故尉缭子曰：‘吴起与秦人战，战而未合，有一夫不胜其勇，乃怒而前，获首而返。吴起斩之。吏曰：“此壮士也，不可斩。”吴子曰：“虽壮士，然不从令者，必斩之。”’故须劝之以重赏，威之以严刑，随时而与之移，因机而与之化，可谓不滥矣。凡人耳目，不可以视千里之外；因人耳目而视听之，即无善不闻，无恶不见。故目贵明，耳贵聪，心贵智，三者并进，则明不可蔽。如能赏罚不欺，明于察听，则千里之外，隐微之事，莫不阴变而为忠信。若赏罚直于耳目之前，其不闻见者，谁肯用命哉？故上无疑令，则下不二听；动无疑事，则众不二志。由是言之，则持军之急务，莫大于赏罚矣。
　　诸每营病儿，各定一官人，令检校煮羹粥养饲及领将行。其初得病及病损人，每朝通状，报总管，令医人巡营，将药救疗。如发，仰营主共检校病儿官，量病儿气力能行者，给傔一人；如重，不能行者，加给驴一头；如不能乘骑畜生，通前给驴二头，傔二人，缚轝将行。如弃掷病儿，不收拾者，不养饲者，检校病儿官及病儿傔人各杖一百；未死而埋者，斩。
　　诸将士不得倚作主帅及恃己力强，欺傲火人，全无长幼，兼笞挞懦弱，减削粮食、衣资，并军器、火具恣意令擎，劳逸不等。
　　诸应请甲数叶行数，于甲襻上钞记；其袍，秤知斤两，于袍背上具注斤两；并枪，量长短尺丈：军司并立为文案。如事了却纳，取按勘数，长短斤两同即纳；如有欠少，随即科决征备。其军器，常须磨砺修补，亦不得毁弃。
　　诸兵士死亡祭埋之礼，祭不必备以牲牢，埋不必备以棺椁，务令权宜，轻重折衷。如贼境死者，单酌祭酹，墓深四尺，主将使人临哭。内地非贼庭死者，准前祭哭，递送本贯。
　　诸兵士随军被袋上，具注衣服物数，并衣资、弓箭、鞍辔、器仗，并令具题本军营、州县府卫及己姓名，仍令营官视检押署，营司钞取一本立为文案。如有破用，队头、火长须知用处，即钞为文记，五日一申报营司。如其勘检衣资，与簿不同，物有剩数，即是偷来。并仰当火队见有他物，即须勘当，状送营司。其衣资不上文历，纵使道失，官不为理，亦不得递相寄附。即是盗来，受寄及寄物人并科罪。
　　诸拾得阑遗物，当日送纳虞候者，五分赏一。如缘军须者，不在分赏之限。三日内不送纳官者，后殿见而不收者，收而不申军司者，并重罪。三日外者，斩。诸有人拾得阑物，隐不送虞候，旁人能纠告者，赏物二十段。知而不纠告者，杖六十。其隐物人斩。
　　诸有功合赏，不得踰时；有罪合罚，限三日内。
　　诸军内不得扇动兵士，恐吓队伍，谬作是非，败损营垒。
　　诸营幕作食事，须及早，天暗以后即须灭火。如夜有文牒须读及钞写者，须先状上营主。
　　诸军内行伪，无首从，同罪。资财没官。官典取兵士十钱以上，绢一尺以上，重罪。盗军资杂物，并被贼偷赂一钱以上，无首从，同罪。如货易官物，计满一疋，无首从，同罪。应减截兵马粮料一升以上，无首从，同罪。弃掷军粮二升以上，无首从，行盗一疋以上，无首从，并同罪。
　　诸军中有樗蒲博戏，赌一钱以上同坐，所赌之物没官。
　　诸营各令作异旗一放马，每队作记旗放驴。其马中央放，驴令四面援马放，其驴马子并于驴群四面围绕驴群，知更牧放。狂贼偷马，例须奔走，驴群在外，驱趁稍难，以此防闲，亦甚允便。营别即令别放，诸军不得相交。非直发引之时不难，忽有不虞，追唤亦易。
　　诸行军立营，驴马各于所管地界放牧。如营侧草恶，便择好处放，仍与虞候计会，不使交杂。各执本营认旗，如须追唤，见旗即知驴马处所。诸军驴马牧放，不得连系，每军营令定一官，专检校逐水草合群放牧；仍定一虞候果毅，专巡诸营水草，各令分界牧放，不使参杂。
　　诸营除六驮外，火别遣买驴一头，有病疹，拟用搬运。如病人有偏，并其驴，先均当队驮，如当队不足，均抽比队比营。［比音毗。］诸每营折冲、果毅，先各请马，衙参往来，自合乘骑。队马当直，拟防机急，官人以下，不得乘骑。其杂畜，除非警急，兵士不得辄骑。
　　诸军马聚会，其数既众，应行六畜，并仰明为军印，仍须别为营印，防阑失，拟凭理认。
　　诸营兵发以后，捉得阑遗畜生，亦有兵士失却驴马、衣服，驮运不能胜举，并仰于捍后虞候处取阑遗畜生，驮至前营，其六畜却分付虞候，不得不经虞候。擅取者及借不送，并翦破印及毛尾者，斩。
　　诸六畜随军，如有死者，须诣所部官陈牒检验，是当营六畜，检印记同，然后许令剥皮。如印不是本营印，即是盗他六畜杀。
　　诸将杂畜，不得非理误死损，违征填。诸军内六畜，不得擅借人乘用。
　　诸非围猎，不得乘官马游猎。若因巡检便行即听，及回换军司六畜，并重科。
　　诸应乘官马，事非警急，不得辄奔走，致马汗及打脊破。［以上并卫公军令具所科罪。若临敌则须重，平居则校轻，随时裁定。］
　　诸将三日一巡本部吏士营幕，阅其食饮粗精，均劳逸，恤疾苦，视医药。有死即上陈，以礼祭葬，优给家室。有死于行阵，同火收其尸，及因敌伤致毙，并本将校具陈其状，亦以礼祭葬吊赠。如但为敌所损，即随轻重优赏。
　　有纠告违教令者，比常赏倍之。
　　有告得与敌通情者，其家妻妾、仆马、资产悉以赏之。
　　有纠告主者欺隐，应所给比常赏倍之。
　　搴旗斩将，陷阵摧锋，上赏。
　　破敌所得资物、仆马等，并给战士。每收阵之后，裨将、虞候辈收敛，对总帅均分。
　　与敌斗，旗头被伤，救得者重赏。
　　漏泄军事，斩之。背军逃走，斩之。后期，斩之。［有故，不坐。］行列不齐，旌旗不正，金革不鸣，斩之。与敌私交通，斩之。［言语、书疏并同。］或说道释，祈祷鬼神，阴阳卜筮，灾祥讹言，以动众心，与其人往还言议，斩之。无故惊军，呼奔走，谬言烟尘，斩之。
　　凡言觇候，或更相推托，谬说事宜，兼复漏泄者，并斩之。吏士所经历，因便侵掠，斩之。奸人妻女，及将女妇入营，斩之。不战而降敌，没其家。凡有私仇，须先言状，令其避仇。若不言，因战阵报复者，斩之。布阵旗乱，吏士惊惶，罪在旗头，斩之。阵定，或辄进退，或辄先取敌，致乱行者，前后左右所干之行便斩之。或有弓弩已注矢而回顾者，或干行失位者，后行斩前行，不动行斩干失之行。守围不固，一火及主吏并斩之。遇敌攻围危急，若前后左右部队不救致陷者，全部队皆斩之。设奇伏掩袭，务应机速捷。前将先合，后将即副。进退应接乖者，并斩之。
　　为敌所乘，失旗鼓节钺者，全队斩之。战敌，旗头被敌杀，争得尸首者免坐；不得者，一旗皆斩之。凡战敌，失主将，随从者皆斩之。一将御敌，裨将以下等差主率，不齐力同战、更相救助者，便任斩之。吏士虽破敌，滥行杀戮，发冢墓，焚庐室，践稼穑，伐树木者，皆斩之。擒获敌人，或有来降者，直领见总帅，不得辄访问敌中事。若违，因而漏泄者，斩之。破敌，先虏掠者，斩之。［入敌境同。］凡隐欺破虏所收获，及吏士身死，有隐欺其资物，兼违令不收恤者，斩之。违总帅一时之令，斩之。
　　饮宴集聚音乐者，违律。军中奔走车马，违律。［自阵将军以下，并步入营。骑入者同］更铺失候，犯夜失号，止宿他火，违律。军行舍信，各以校部前后为次。失位及樵苏取水出表外者，违律。凡有见奇异禽兽、虫蛇、杂类诡怪之状，或近军伍，或入营垒，当时报本将，领见总帅。辄有传说者，违律。吏士在行营，切防为人　诱。如有亲故赠遗书信，使人来往，即领见本将，诘辨真伪。或掷遗射书，获者不得辄开，密封送上总帅。而违者，违律。［凡违律，详轻重论罚，而为等差，卫公李靖兵法悉已载之。如于庶务或未尽者，故以此具之。］
　　兵三
　　孙子曰：‘用兵之道，校之以计，而索其情。［索其胜负之情。索音山格反，搜索之义。］曰：主孰有道？将孰有能？［道德智能。主，君也。先考校两国之君，谁知谁否也。若荀息断虞公贪而好宝，宫之奇懦不能强谏是也。］天地孰得？［视两军所据，知谁得天时地利。］法令孰行？［设而不犯，犯而必诛。发号出令，知谁能施行者。］兵众孰强？士卒孰练？［知谁兵器强利，士卒简练者。故王子曰：‘士不素习，当阵惶惑；将不素习，临阵闇变。’］赏罚孰明？［赏善罚恶，知谁分明者。故王子曰：‘赏无度则费而无恩，罚无度则戮而无威。’］吾以此知胜负矣。［以此上七事，料得情，知胜负也。］知吾卒之可用以击之，而不知敌之不可击，胜之半也；知敌之可以击，而不知吾卒之不可用以击，胜之半也；知敌之可以击，知吾卒之可用以击，而不知地形之不可以战，胜之半也。［胜之半者，未可知也。］故曰，知兵者动而不迷，举而不顿。将不能料敌，以少合众，以弱击强，兵无选锋，曰‘北’。［其势若是，必走之兵。］夫料敌制胜，计极险易利害远近，上将之道也。知此而用战者必胜，不知此而用战者必败。夫唯无虑而易于敌者，必擒于人也。［己无智虑，而外易人者，必为人所擒。］故策之而知得失之计，［策度敌情，观其所施，计数可知。］作之而知动静之理，［喜怒动作，察其举止，则情理可得。故知动静权变，为其胜负也。］形之而知死生之地，［形相敌情，观其所据，则气势死生可得而知之。］角之而知不足有余之处。［角，量也。角量彼我军马，则长短可知也。］知胜有五：知可以战与不可以战者胜，［能料知敌情，审其虚实者，胜也。］知众寡之用者胜，［言兵之形，有众而不可击寡，或可以弱制强，而能变之者，胜也。故春秋传曰‘师克在和，不在众’是也。］上下同欲者胜，［言君臣和同，勇而战者胜。故孟子曰：‘天时不如地利，地利不如人和。’］以虞待不虞者胜，［虞，度也。以我有法度之师，击彼无法度之兵。故春秋传曰‘不备不虞，不可以师’是也。］将能而君不御者胜。［《司马法》曰：‘进退唯时，无曰寡人。’将既精能，晓练兵势，君能专任，任事不从中御。故王子曰‘指授在君，决战在将’者，是矣。］此五者，知胜之道。［此上五事。］故曰：知己知彼，百战不殆；［审知彼强弱之势，虽百战，实无危殆。］不知彼而知己，一胜一负；［虽不知敌之形势，恃己能克之者，胜负各半。］不知彼，不知己，每战必殆。［外不料敌，内不知己，用战必殆。］知天知地，胜乃可全。’［知地之便，知天时孤虚而向背晦暝风雪，为之谲诡。］
　　【料敌制胜】
　　春秋时，晋侯将伐虢。大夫士蔿曰：‘不可。［蔿，为委反。］虢公骄，若骤得胜于我，必弃其民。［弃民不养之。］无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。［上之使民，以义让哀乐为本，言不可以力强。］虢弗蓄也，亟战，将饥。’［言虢不蓄义让而力战。］后终为晋所灭。
　　春秋时，秦伯伐晋。晋将赵盾御之，上军佐臾骈曰：‘秦不能久，请深垒固军以待之。’秦人欲战。秦伯谓士会曰：‘若何而战？’［晋士会先奔秦。］对曰：‘赵氏新出其属曰臾骈，必实为此谋，将以老我师也。’［臾骈，赵盾属大夫，新出佐上军。］赵有侧室曰穿，晋君之婿也，［侧室，支子。］有宠而弱，不在军事；［弱，年少。又未尝涉知军事。］好勇而狂，且恶臾骈之佐上军也。若使轻者肆焉，其可也。［肆，暂往而退也。］秦军掩晋上军。赵穿追之，不及。［上军不动，赵穿独追之。］返，怒曰：‘裹粮坐甲，固敌是求。敌至不击，将何俟？’军吏曰：‘将有待也。’［待可击也。］穿曰：‘我不知谋，将独出。’乃以其属出。赵盾曰：‘秦获穿也，获一卿矣。［晋自有散位从卿者。］秦以胜归，我何以报？’乃皆出战，交绥，而退。［《司马法》曰：‘逐奔不远，从绥不及。逐奔不远则难诱，从绥不及则难陷。’然则古名退军为绥。秦、晋志未能坚战，短兵未致争而两退，故曰交绥。］
　　春秋时，晋师伐楚。月晦，楚晨厌晋军而阵。晋大夫郤至曰：‘楚有六闲，［古苋反。］其二卿相恶，［子重，子反。］王卒以旧，［罢老不代。］郑阵而不整，［不整列也。］蛮军而不阵，［蛮夷从楚者，不结阵。］阵不违晦，［晦，月终，阴之尽也。故兵家以为忌。］在阵而嚣，［嚣，諠哗也。］合而加嚣。［阵合宜静，而益有声。］各顾其后，莫有斗心；［人恤其所底也。］旧不必良，以犯天忌，我必克之。’终败楚于鄢陵。
　　管子曰：‘天时地利，其数多少，其要必出于计数。故凡攻伐之为道也，计必定于内，然后兵出乎境，计未定而出兵，是则战之自毁也。故不明敌人之政，不能加也；［未可加兵。］不明敌人之情，不能约也；［不能约誓。］不明敌人之将，不先军；不明敌人之士，不先阵。是故以众击寡，以治击乱，以富击贫，以能击不能，以教卒练士击驱众白徒，故百战百胜也。’又曰：‘善攻者料众以攻众，［量吾众寡，彼众寡，然后攻。余仿此。］料食以攻食，料备以攻备。以众攻众，众存不攻；［彼众存，则我不能亡之也，故不攻。］以食攻食，食存不攻；以备攻备，备存不攻。释实而攻虚，［知其实，宜避之。］释坚而攻毳，释难而攻易。夫国搏不在敦古，［在于合今时宜。搏，聚也。］治世不在善政，［在于权宜。］霸王不在曲成。’［在于全大体也。］
　　战国魏武侯问吴起曰：‘兵以何胜？’对曰：‘以治为胜。’‘不在众乎？’起曰：‘法令不明，赏罚不信，闻鼓不进，闻金不止，虽有百万之师，何益于用！所为治者，居则有礼，动则有威，进不可当，退不可追，前却有节，左右应麾，虽绝成阵，虽散成行，投之所往，天下莫当。’又曰：‘凡敌有不卜而与战，有不占而避之。疾风大寒，早兴冥迁，剖冰济度；盛夏炎热，兴役无闲，行饥驱渴，务取于远；师久无粮，士众怨怒，妖祥疑惑，上不能止；军资既竭，时多霖注，欲掠无便；师众不多，地土不利，人马疾疫；道远日暮，士卒劳倦，饥未及食，解甲而息；将薄吏轻，士卒无固，三军数惊，师徒无助；阵而未定，舍而未毕，行阪涉险，半隐半出：诸如此类，击而勿疑。若土地广大，人众富盛；上爱其下，惠施流布；赏信刑察，发止得时；行阵居列，任贤使能；师徒习教，兵甲精锐；四邻有助，大国之援：凡如此类，惮而避之。故曰，见可而进，知难而退。’
　　汉王在汉中，拜韩信为大将军。信因问王曰：‘今东向争权天下，岂非项王邪？’汉王曰：‘然。’‘大王自料勇悍仁强孰与项王？’汉王曰：‘不如也。’信再拜曰：‘唯信亦以为大王不如也。然臣尝事项王，请言项王之为人也。项王喑呜叱吒，千人皆废，然不能任属贤将，此特匹夫之勇耳。项王与人恭谨，人有疾病，涕泣与之分食，至于功当封爵者，印刓［五丸反］弊，忍不能予，此乃特妇人之仁耳。项王虽霸天下而臣诸侯，不居关中而都彭城，又背义帝之约而以亲爱王，诸侯不平。诸侯之见项王迁逐义帝置江南，亦皆归逐其主而自王善地。项王所过无不残灭者，天下多怨，百姓不亲附，特劫于威强耳。名虽为霸，实失天下心。故曰其强易弱。今大王诚能反其道，任天下武勇，何所不诛！以天下城邑封功臣，何所不服！以义兵从思东归之士，何所不克！且三秦王为秦将，将秦子弟数岁矣，所杀亡不可胜计，又欺其众降诸侯，至新安，项王诈坑秦降卒二十余万，唯独邯、欣、翳得脱，［章邯、司马欣、董翳也。］秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害，除秦苛法，与秦民约，法三章耳，秦民无不欲得大王王秦者。于诸侯之约，大王当王关中，关中民咸知之。大王失职入汉中，秦民无不恨者。今大王举而东，三秦可传檄而定也。’于是汉王大喜，自以为得信晚。遂听信计，定秦，灭项。项籍围汉王于荥阳城，久之，汉王患之，请割荥阳以西以和。项王不听。汉王谓陈平曰：‘天下纷纷，何时定乎？’陈平曰：‘项王为人，恭敬爱人，士之廉节好礼者多归之。至于行赏功爵邑，重之，［言爱惜之。］士亦以此不附。今大王慢人少礼，士廉节者不来。然大王能饶人以爵邑，士之顽钝嗜利无耻者亦多归王。诚能去其两短，袭其两长，天下指麾则定矣。’
　　汉高帝时，黥布反。帝召薛公问之，对曰：‘使布出于上计，东取吴，西取楚，并齐与鲁，传檄燕、赵，固守其所，山东非汉之有也。出中计，东取吴，西取楚，并韩取魏，据敖仓之粟，塞成皋之口，胜败之数未可知也。出下计，东取吴，西取下蔡，归重於越，身归长沙，陛下高枕而卧，汉无事矣。’上曰：‘是计将安出？’对曰：‘必出下计。布故骊山之徒耳，致万乘之主，此皆为身，不顾其后，不为百姓万世虑也。’布果出下计。上自将，东击布。布之初反，谓其将曰：‘上老矣，厌将兵，必不能自来。诸将独患淮阴、彭越，今皆已死，余不足畏也。’故遂反。果如薛公筹之，东击荆，荆王刘贾败死。［时刘贾都丹徒。］汉终破布。
　　后汉末，张辽屯长社，军中有谋反者，夜惊乱起火，一军尽扰。辽谓左右：‘勿动。是不一营尽反，必有造变者，欲以动乱人耳。’乃令军中，其不反者安坐。辽将亲兵数十人，中阵而立。有顷定，即得首谋者杀之。［张辽审计，立擒贼首，亦同料敌之义。］
　　后汉末，曹公征荆州，刘琮降，得其水军及步兵，遂遗书孙权云：‘今将水军八十万，当与将军会猎于长洲之苑。’将士闻之恐。权延见群下，问计。咸曰：‘曹操托名汉相，挟天子以征四方，动以朝廷为辞，今日拒之，事更不顺。且将军大势，可以拒操者，长江也。刘表治水军，艨艟斗舰千数，操悉浮以沿江，兼有步军，水陆俱下，此则长江之险与我共之矣。而势力众寡，愚谓大计不如迎之。’权将周瑜曰：‘操虽名汉相，其实汉贼。将军神武雄材，兼仗父兄遗烈，据有江东，地方数千里，兵精足用，英豪乐业，尚当横行天下，为汉家除残去秽。况操自送死，岂可迎之邪？请为将军筹之：使北土已安，操无内忧，能旷日持久，来争疆埸，又能与我校胜负于船楫，可也。今北土既未安，加以马超、韩遂在关西，为操后患。且舍鞍马，仗舟楫，与吴越争衡，本非中国所长。又今盛寒，马无草。驱中国士众远涉江湖，不习水土，必生疾病。此数四者，用兵之患也，而操皆冒行之。瑜请得精兵三万人，径进夏口，保为将军破之。’权曰：‘老贼欲废汉自立久矣，但忌二袁、吕布、刘表与孤耳。今诸雄已灭，唯孤尚存，孤与老贼势不两立。君言当击，甚与孤合也。’权拔刀斫前奏案，曰：‘诸将吏敢复言迎曹操者，与此案同。’果有赤壁之捷焉。
　　蜀大将诸葛亮悉众十万，由斜谷出始平，据武功五丈原。魏大将司马宣王帅师拒之，与亮对于渭南。亮分兵屯田，为久驻之本。耕者杂于渭滨，而百姓安堵，军无私焉。屡使交书，又致巾帼［音虢］妇人之饰，以怒宣王。王亦屡表请战。魏使卫尉辛毗持节勒懿及军吏以下，不许出战。姜维谓亮曰：‘辛毗仗节而到，贼不复出矣。’亮曰：‘彼本无战心，所以固请者，示武于众矣。将在军，君命有所不受，苟能制吾，岂千里请战邪！’宣王使二千余人，就军营东南角，大声称万岁。亮使问之，答曰：‘吴朝有使至，请降。’亮谓曰：‘计吴朝必无降法。卿是六十老翁，何烦诡诳如此。’懿与亮相持百余日，亮卒于军中。及军退，懿追焉。亮长史杨仪结阵，反旗鸣鼓，若将向懿，遽退，不敢迫。经二日，乃行其营垒曰：‘天下奇才也。’懿乃追之，仪多布铁蒺蔾，懿使军士二千人着　材平底木屐前行，蒺蔾悉着屐，然后马步径进，追至赤岸，方知审问。百姓为之谚曰：‘死诸葛走生仲达。’懿笑曰：‘吾能料生，不料死故也。’［孔明料吴不降，明矣。司马不料亮死，暗矣。］
　　陈将吴明彻进逼寿阳，北齐将王琳拒守，又遣大将皮景和率兵数十万来援，去寿阳三十里，顿军不进。诸将咸曰：‘坚城未拔，大援在近，不审明公计将安出？’明彻曰：‘兵贵在速，而彼结营不进，自挫其锋，吾知其不敢战明矣。’于是躬擐甲胄，疾攻，一鼓而克寿阳。
　　西魏遣将于谨讨梁元帝于江陵，长孙俭问谨曰：‘为萧绎之计，将欲如何？’谨曰：‘耀兵汉、沔，席卷渡江，直据丹阳，是其上策；移郭内居民，退保子城，峻其陴堞，以待援至，是其中策；若难于移动，据守罗郭，是其下策。’俭曰：‘揣绎定出何策？’谨曰：‘必用其下。’俭曰：‘彼弃上而用下，何也？’对曰：‘萧氏保据江南，绵历数纪。属中原多故，未遑外略。又以我有齐氏之患，必谓力不能分。且绎懦而无谋，多疑少断。人难虑始，皆恋邑居，既恶迁移，当保罗郭。所以用下策也。’谨乃令中山公护及杨忠等率精骑先据江津，断其走路。梁人竖木栅于外城，广轮六十里。寻而谨至，悉众围之。梁主屡遣兵于城南出战，辄为谨所破。旬有六日，外城遂陷。梁主退保子城。翌日，率其太子以下，面缚出降，寻杀之。
　　《大唐卫公李靖兵法》曰：
　　夫决胜之策者，在乎察将之材能，审敌之强弱，断地之形势，观时之宜利，先胜而后战，守地而不失，是谓必胜之道也。
　　若上骄下怨，可离而闲；营久卒疲，可掩而袭；昧去迷就，士众猜嫌，可振而走；重进轻退，遇逢险阻，可邀而取。若敌人旌旗屡动，士马数顾，其卒或纵或横，其吏或行或止，追北恐不利，见利恐不获，涉长途而未息，入险地而不疑，劲风剧寒，剖冰济水，烈景炎热，倍道兼行，阵而未定，合而未毕，若此之势，乘而击之，此为天赞我也，岂有不胜哉！
　　若军有贤智而不能用者，败；上下不相亲而各述己长者，败；赏罚不当而众多怨言者，败；知而不敢击，不知而击者，败；地利不得而卒多战阨者，败；劳逸无别，不晓车骑之用者，败；觇候不审而轻敌懈怠者，败；行于险道而不知深沟绝涧者，败；阵无选锋而奇正不分者，败。凡此十败，非天之殃，将之过也。
　　夫兵者宁千日而不用，不可一日而不胜。故白起对秦王曰：‘明王爱其国，忠臣爱其名，臣宁伏其重诛，而不忍为辱军之将。’又严颜谓张飞曰：‘卿等无状，侵夺我州，有断头将军，无降将军也。’故二将咸重其名节，就死而不求生者，盖知败衄之耻，斯诚甚矣。
　　又曰：‘凡与敌相逢，持军相守，欲知彼算，将揣其谋，则如之何？’对曰：‘士马骁雄，示我以羸弱；阵伍齐肃，示我以不战；见小利佯为不敢争，伏奇兵故诱以奔北；内实严警，外为弛慢；恣行闲谍，托以忠告；或执使以相忿，或厚贿以相悦；移师则减灶，合营则偃旗；智足以及谋，勇足以及怒，非得地而不舍，非全军而不侵；以多击少，必取于晨朝，以寡击众，必候于日暮：如此则兵多诡伏，将有深谋，理须曲为防慎，不可入其规画。故传曰：“见可而进，知难而退，军之善政也。”但敌固无小，蜂虿有毒。且鸟穷则啄，兽穷犹触者，皆自卫其生命，而求免于祸难也。若困而不斗，乃智不逮于鸟兽，其能将乎？必须料敌制胜，诫于小利，然后可立大功矣。’
　　或又问曰：‘所谓料敌者何？’对曰：‘料敌者，料其彼我之形，定乎得失之计，始可兵出而决于胜负矣。当料彼将吏孰与己和，主客孰与己逸，排甲孰与己坚，器械孰与己利，教练孰与己明，地势孰与己险，城池孰与己固，骑畜孰与己多，粮储孰与己广，工巧孰与己能，秣饲孰与己丰，资货孰与己富：以此揣而料之，焉有不保其胜哉！夫军无小听，听必审也；战无小利，利必大也。审听之道，诈亦受之，实亦受之，巧亦受之，拙亦受之，其诈而似实亦受之，其实而似诈亦受之，但当明听其实，参会众情，徐思其验，锻炼而用。不得逆诈自听，挫折愚人之词；又不得听庸人之说，称敌寡弱，轻侮众心，而不料其实；又不得受敌人以小利饵我勇士，辄掠财畜，获其首级，将闇不断，而重赏之。忽敌无备，必为所败。揣敌之术，亦易知矣。若辞怒而不战者，待其援也；杖而立，汲而先饮者，倍程迫速渴之兼也。夫欲行无穷之势，图不测之利，其事烦多，略陈梗概而已。若遇小寇而有不可击者，为其将智而谋深，士勇而军整，锋甲坚锐而地险，骑畜肥逸而令行：如此则士蓄必死之心，将怀擒敌之计，此当固而待之，未得轻而犯也。如逢大敌而必可斗也者，彼将愚昧而政令不行，士马虽多而众心不一，锋甲虽广而兵刃不坚，居地无固而粮运不继，卒无攻战之志，旁无军马之援：此可袭而取之。抑又闻之，统戎行师，攻城野战，当须料敌，然后纵兵。夫为将能识此之机变，知彼之物情，亦何虑攻不逮、斗不胜哉！’［卫公兵法，悉出孙子。如本已具，不复重出。］
　　【敌十五形、帅十过】［附］
　　敌有十五形可击：新集，［始至，行阵未定，可击。］未食，［虽已结阵，须馈食也。］不顺，［逆风向月建。］后至，［敌后来，不得山川地势利。］奔走，［行军失次，用力不齐，阵布不均。］不戒，［我示弱，诱敌不设备。］勤劳，［倍道兼行，人马未息，衣甲驰路，虽阵不坚。］将离，［大将已去，独任小吏，素不威服。］长路，［趋战争利，日夜不息。］候济，［半渡，疾击。］不暇，［贪利求胜，不暇尽阵。］险路，［泥泞阻狭，车马单行，左右难救。］扰乱，［行列失叙，进退不齐，纵不相载，横不相对，或坐或立。］惊怖，［卒阨相逢，都无备拟，鼓噪掩击，三军震慑。］不定。［阵数移动，人马数顾。］
　　帅有十过：勇而轻死，［可暴。］贪而好利，［可遗。］仁而不忍，［可劳。］知而心怯，［可窘。］信而喜信人，［可诳。］廉洁而爱人，［可侮。］慢而心缓，［可袭。］刚毅自用，［可诱。］懦志多疑，［可惑。］急而心速。［可久。］
　　孙子曰：‘军旁有险阻、蒋潢井、生葭苇、山林、翳荟者，必谨覆索之，此伏奸之所藏处也。［险者，一高一下之地。阻者，雨水地也。蒋者，水草之藂生也。潢者，池也。井者，下也。葭苇者，众草所聚也。山林者，众木所居也。翳荟者，可以屏蔽之处也。此以上相地形，此以下察敌情也。翳荟草木之相蒙蔽，可以藏兵处，必覆索之也。］敌近而静者，恃其险也；敌远而挑战者，欲人之进也，其所处者居易利也。［所居利也。言敌去我近，但遣轻挑我，欲使前就之，其所处者平利也。挑，徒吊反。］众树动者，来也；［斩伐树木，除道进来，故动。］众草多障者，疑也；［结草为障，欲使我度稠草中。多障蔽者，敌必避去，恐追及，多作障蔽，使人疑有伏焉。］鸟起者，伏也；［下有伏兵住藏，触鸟而惊起也。］兽骇者，覆也；［敌广阵张翼，来覆我也，故兽惊骇也。］尘高而锐者，车来也；［车马行疾，尘相冲，故高也。］卑而广者，徒来也；散而条达者，薪采来也；［尘散衍而条达，各行所求。］少而往来者，营军也。［欲立营垒，以轻兵往来为斥候，故尘少也。］辞卑而益备者，进也；［其人来使辞卑，使闲视之，敌增备也，必进来也。］辞强而进驱者，退也；［诡诈驰驱，无所畏，是知欲退者也。］轻车先居其侧者，阵也；［阵兵，欲战也。轻车驰车在阵侧。］无约而请和者，谋也；［未有要约，而使来请和，有闲谋也。］奔走而陈兵者，期也；［自与偏将期也。］半进半退者，诱也。倚仗而立者，饥也；［倚仗矛戟而立者，饥之意。］汲役先饮者，渴也；向人见利而不进者，劳也；［士疲劳也。敌人来，见我利而不能击进者，疲劳也。］鸟集者，虚也；［敌大作营垒，示我众，而鸟集止其中者，虚也。］夜喧呼者，恐也；［军士夜喧呼，将不勇也。相惊无备者，恐惧也。］军扰者，将不重也；［无威重也。］旌旗动者，乱也；［旌旗谬动，抵东触西倾倚者，乱也。］吏怒者，倦也；［军吏悉怒，将者疲倦也。］粟马食肉，军无县棰，不反其舍者，穷寇也；［谷马食肉，不复蓄积，无县箪之食，欲死战，此穷寇也。箪，即棰之类也。］谆谆翕翕，徐言入入者，失其众也；［谆谆，语貌，又不足貌。翕翕者，不真也。其上失卒之心，少气之意。徐言入入者，与之言安徐之貌也，此将失其众也。谆，章伦反。翕，许及反。］数赏者，窘也；［军不素敌，数行赏，欲士卒之力战者，此恐窘也。窘，渠殒反。］数罚者，困也；［数行刑罚者，教令弛废，是困军也。］先暴而后畏其众者，不精之至也；［先行卒暴于士卒，而后欲畏己者，此将不精之极也。］来委谢者，欲休息也。［战未相伏，而下意气相委谢者，欲休息也。］兵怒而相迎，久而不合，又不相去，必谨察之。’［备奇伏也，此必有闲谋也。］
　　【察而后动】
　　春秋时，齐师伐鲁，败退。鲁庄公将逐之，曹刿曰：‘未可。夫大国难测也，惧有伏焉。’［恐诈而奔也。刿，居卫反。］登轼而观之，其旗靡，其辙乱，曰：‘可逐之。’
　　又，春秋时，秦、晋战于羁马，交绥。秦行人夜戒晋师曰：‘两君之士皆未慭也，明日请相见也。’［慭，缺也。鱼觐反。］晋大夫臾骈曰：‘使者目动而言肆，惧我也。［目动，心不安；言肆，声放散，失常节也。骈，蒲田反。］将遁矣。薄诸河，必败之。’［薄，迫也。］晋裨将胥甲、赵穿当军门呼曰：‘死伤未收而弃之，不惠也。不待期而薄人于隘，无勇也。’乃止。秦师果夜遁。
　　春秋时，晋师伐齐。齐侯畏众，齐师夜遁。师旷曰：‘鸟乌之声乐，齐师其遁。’［鸟乌得空营，故乐也。］邢伯曰：‘有班马之声，［夜遁，马不相见，故鸣也。班，列也。］齐师其遁。’叔向曰：‘城上有乌，齐师其遁。’
　　春秋时，晋师伐楚，将战，楚子登巢车，以观晋军。［巢车，车上为橹。］楚将子重使大宰伯州黎侍于王后。［州黎，晋伯宗子，先奔楚也。］王曰：‘骋而左右，何也？’［骋，走也。］曰：‘召军吏也。’‘皆聚于中军矣’。曰：‘合谋也。’‘张幕矣’。曰：‘虔卜于先君也。’［虔，敬也。］‘撤幕矣’。曰：‘将发命也。’‘甚嚣，且尘上矣。’曰：‘将塞井夷灶而为行也。’［夷，平也。行，户郎反。］‘皆乘矣，［乘，承证反。］左右执兵而下矣’。曰：‘听誓也。’［左将帅，右车右。］‘战乎？’曰：‘未可知也。’‘乘而左右皆下矣’。曰：‘战祷也。’［祷，请诸鬼神也。］竟败楚于鄢陵。
　　东晋末，宋武帝自京口举义兵讨桓玄，玄将桓谦屯于东陵，卞范之屯覆舟山西以拒之。宋武疑贼有伏兵，谓小将刘钟曰：‘此山下当有伏兵，卿可率部下指往摸之。’［摸音莫。］钟应声驰进，果有伏兵数百，一时奔走。
　　宋雍州刺史袁顗举兵反，顗，鱼起反。沿流入鹊尾，与官军相持既久，官军主张兴世越鹊尾上据钱溪，顗将刘胡攻之，不下，遣人传唱钱溪已平，官军之众并惧，宋将沈攸之曰：‘不然。若钱溪实败，万人中要应有逃亡得还者。必是彼战失利，唱空声以惑众耳。’勒军中不得辄动。钱溪信寻至，果大破贼。攸之悉以钱溪所送胡军耳鼻示之，顗骇惧，急追胡还，遂溃之。
　　后魏将司马楚之讨蠕蠕，蠕蠕潜遣奸觇，［蠕，如兖反。觇，丑厌反。］入楚之军，截驴耳而去。有告失驴耳者，诸将莫能察。楚之曰：‘必是觇贼截之以为验，贼将至矣。’即使军人伐柳为城，水灌令冻，城立而贼至。冰峻城固，不可攻逼，贼乃走散。
　　西魏将韩果性强记，兼有权略，所行之处，山川形势，辄能记忆，兼善伺敌虚实，揣知情状。有潜匿溪谷为闲侦者，［闲，古苋反。侦，丑郑反。］果登高视之，所疑之处，往必有获。
　　周武帝帅师攻围高齐，后主将兵十万自来援之。时柱国、陈王纯屯千里径，大将军、永昌公椿屯鸡栖原，大将军宇文盛守汾水关，并受齐王宪节度。宪密谓椿曰：‘兵者诡道，去留不定，见机而作，不得遵常。汝今为营，不须张幕，可伐柏为庵，示有形势。令兵去之后，贼犹致疑也。’时齐主分军万人向千里径，又令其众出汾水关，自率大兵与椿对阵。宇文盛驰骑告急，宪自以千骑救之。齐人睹谷中尘起，相率遽退。盛与柱国侯莫陈芮涉汾逐之，多有斩获。俄而椿告齐众稍逼，宪又回军赴之。会椿被敕追还，率兵夜返。齐人果谓柏庵为帐幕也，不疑军退，翌日始悟。［周人设疑，齐人不察。庵音谙。］
　　【验虚声知无实】
　　后汉末，刘备遣将吴兰屯下邳，曹公遣曹洪征之。备遣张飞屯固山，欲断军后。众议狐疑，洪曰：‘贼实断道者，当伏兵潜行，今反张声，此其不能也。宜及其未集，促击兰，兰破，则飞自走。’集兵击兰，大破之，飞果走。
　　东晋末，宋武帝率兵北伐，围南燕慕容超于广固，未下。时后秦姚兴遣使告宋武云：‘慕容见与邻好，又以穷告急，今当遣铁骑十万，迳据洛阳。晋军若不退者，便当长驱而进。’宋武呼兴使答曰：‘语汝姚兴，我定燕之后，息甲三年，当平关、洛。今能自送，便可速来。’刘穆之闻兴使，驰入，而宋武发遣已去。以兴所言并答，具语穆之。穆之曰：‘常日事无大小，必赐与谋。此宜善详，云何率尔便答。未能威敌，正促彼怒耳。若燕未可拔，兴救奄至，不审何以待之？’宋武笑曰：‘此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命。此是其见我伐燕，内已怀惧，自强之辞耳。’兴竟不能出师。广固终拔，擒慕容超，平齐地。
　　【敌降审察】
　　楚汉相持，项羽围汉王于荥阳。汉王请和，割荥阳以西者为汉。亚父劝项王急攻荥阳，汉王患之。陈平反闲既行，羽果疑亚父，亚父大怒而去，发病死。汉将纪信曰：‘事急矣，臣请诳楚，可以闲出。’于是陈平夜出女子东门三千余人，楚因击之，纪信乃乘王车，黄屋左纛，曰食尽，汉王降楚。楚军皆呼万岁，之城东观之。以故汉王得与数十骑出西门，遁走。
　　后魏万俟丑奴、［万音墨。俟音其。］宿勒明达等反叛，寇掠泾州，魏将崔延伯率众讨之。时丑奴置营泾州西北七十里。众军将出营讨贼，未战之闲，有贼数百骑，诈持文书，云是降簿，乞且缓师。延伯谓其事实，逡巡未斗。俄而，宿勒明达率众自东北而至，乞降之贼从西竞下，诸军前后受敌。延伯上马突阵，贼势摧挫，便尔逐北，迳造其营。贼本轻骑，延伯军兼步卒，兵力疲怠，贼乃乘闲得入排城。延伯军遂大败，死伤者二万人。
　　西魏大将周文征东魏，战于邙山，裨将于谨率其麾下伪降，立于路左。东魏大将齐神武军乘胜逐北，不以为虞。追骑过尽，谨乃自后击之，敌人大骇。独狐信又收集兵士于后奋击，齐神武军遂乱，以此西魏军得全而返。
　　兵四
　　孙子曰：‘用闲有五：有因闲，有内闲，有反闲，有死闲，有生闲。五闲俱起，莫知其道，是谓神纪。因闲者，因其乡人而用之者也。［因敌乡人知敌表里虚实之情，故就而用之，可使伺候也。］内闲者，因其官人而用之者也。［因在其官失职者，若刑戮之子孙与受罚之家也。因其有隙，就而用之。］反闲者，因其敌闲而用之者也。［敌使闲来视我，我知之，因厚赂重许，反使为我闲也。萧世诚曰：‘言敌使人来候我，我佯不知，而示以虚事，前却期会，使归相语，故曰反闲。’］死闲者，为诳事于外，令吾闲知之，而待于敌闲者也。［作诈诳之事于外，佯漏泄之，使吾闲知之。吾闲至敌中，为敌所得，必以诳事输敌，从而备之。吾所行不然，闲则死矣。又云，敌闲来，闻我诳事，以持归，然皆非所图也。二闲皆不能知幽隐深密，故曰死闲也。萧世诚曰：‘所获敌人，及己叛亡军士有重罪系者，故为贷免，相敕勿泄，佯不秘密，令敌闲窃闻之。吾因纵之使亡，亡必归。敌必信焉，往必死，故曰死闲。’］生闲者，反报者也。［择己有贤才智谋，能自开通于敌之亲贵，察其动静，知其事计，彼所为已知其实，还报，故曰生闲。］故三军之亲莫亲于闲，［若不亲抚，重以禄赏，则反为敌用，泄我情实。］赏莫厚于闲，［厚赏之，赖其用。］事莫密于闲，［闲事不密，则为己害。］非圣智不能用闲，［不能得闲人之用。］非仁义不能使闲，非微密者不能得闲之实。［用意密而不漏。］闲事未发而先闻，其闲者与所告者皆死。凡军之所欲击，［所欲击之军。］城之所欲攻，［所欲攻之城者。］人之所欲杀，［所欲杀之人者。］必先知其守将、左右、谒者、门者、舍人之姓名，［守，谓官守职任者。谒，告也，主告事者也。门者，守门者也。舍人，守舍之人也。必先知之为亲旧，有急则呼之，则不见呵止，亦因此知敌之情。］令吾闲必索知之。敌闲之来闲我者，因以利导而舍之，［舍，居止也。令吾人遗以重利，复遇而舍止之，可令诡其辞。故反闲可得而用也。故能取敌之闲而用之。］因是而知之，故乡闲、内闲可得而使也。［因反敌闲而知敌情，乡闲、内闲者皆可得使。］因是而知之，故死闲为诳事可使告敌，因是可得而攻也。［因诳事而知敌情，生闲往返，可使知其敌之腹心所在。］因是而知之，故生闲可使如期。五闲之事，主必知之，［人主当知五闲之用，厚其禄，丰其财。］故反闲不可不厚也。［反闲，五闲之本，事之要也，故当在厚待。］则伊、吕之在夏、殷，为殷、周反闲，岂不重之哉！唯明主贤将，能以上智为闲者，必成大功。此兵之要，三军所恃而动者也。’
　　【闲谍】
　　春秋时，楚师伐宋，九月不服，将去宋。楚大夫申叔时曰：‘筑室反耕者，宋必听命。’楚子从之。［筑室于宋，分兵于田，示无去志。王从其言。］宋人惧，使华元夜入楚师，登子反之床，起之，曰：‘寡君使元以病告，［兵法：因其乡人而用之，必先知其守将、左右、谒者、门者、舍人之姓名，因而利导之。华元盖用此术得以自通。］曰：“敝邑易子而食，析骸以爨。虽然，城下之盟，有以国毙，不能从也。［宁以国毙，不从城下盟。］去我三十里，唯命是听。”’子反惧，与之盟，而告楚子，退三十里。宋及楚平。［华元若不因闲谍，无由得入楚军。］
　　战国郑武公欲伐胡，先以其子妻胡，因问群臣曰：‘吾欲用兵，谁可伐者？’大夫关思期曰：‘胡可。’武公怒而戮之，曰：‘胡，兄弟之国，子言伐之，何也！’胡君闻之，以郑为亲己，不备。郑袭胡，取之。［此用死闲之势。］
　　战国燕昭王以乐毅为将，破齐七十余城。及惠王立，与毅有隙。齐将田单乃纵反闲于燕，宣言曰：‘齐王已死，城不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓师。使他将来，即墨残矣。’燕王以为然，使骑劫代毅。燕人士卒离心。单又纵反闲曰：‘吾惧燕人掘吾城外墓，僇［音戮］先人。’燕军从之。即墨人激怒，请战，大败燕师，所亡七十余城悉复之。
　　战国秦师围赵阏与，赵将赵奢救之，去赵国都三十里，不进。秦闲来，奢善食［音寺］遣之。闲以报秦将，以为奢师怯弱，而止不行。奢随而卷甲趋秦师，击破之。［具【示缓篇】。此则反用彼闲也。］
　　战国秦与赵兵相拒长平，赵孝成王使廉颇为将，固壁不战。秦数挑战，廉颇不出。秦之闲言曰：‘秦之所患，独畏马服君赵奢之子为将耳。’赵王信之，因以奢子为将，终为秦将白起所败。
　　楚、汉相持，未决胜负。陈平言于汉王曰：‘彼项王骨鲠之臣以亚父范增、钟离眛、龙且、周殷之属，不过数人。大王诚能出捐数万斤金，行反闲，闲其君臣，以疑其心，项王为人意忌信谗，必内相诛。汉因举兵而攻之，破楚必矣。’汉王然之，遂出黄金四万斤，与平，恣所为，不问出入。既多以金纵反闲于楚军，宣言诸将钟离眛等为项王将，功多矣，然终不得裂地而王，欲与汉为一，灭项氏，分王其地。项王果疑之，使使至汉。汉为太牢之具，举进。见楚使，［举鼎俎而来。］即佯惊曰：‘吾以为亚父使，乃项王使也！’复持去，以恶草具进楚使。［去肴肉，更以草菜之具。］使归具报项王，项王果大疑亚父。亚父欲急击下荥阳城，项王不信，不肯听亚父。亚父闻项王疑之，乃大怒曰：‘天下事大定矣。君王自为之！愿赐骸骨归。’归未至彭城，疽发背而死。汉遣纪信诈降，而汉王宵遁，终灭项羽。［羽不悟反闲而亡。］
　　汉使郦食其说齐王田广，舍兵，与郦生纵酒。汉将韩信因齐无备，袭齐，破之。田广烹食其。［此偶成韩信用死闲之势。］
　　汉高帝被匈奴单于冒顿围于白登，及使闲厚遗阏氏，阏氏乃谓冒顿曰：‘两主不相困。今得汉地，而单于终非能居之。且汉主亦有神，单于察之。’冒顿乃解围之一角。于是高帝令士皆持满傅矢外向，从解角直出，竟与大军合，而冒顿遂引兵而去。
　　后汉西域将兵长史班超发于阗诸国兵，击莎车、龟兹二国。扬言兵少不敌，罢散。乃阴缓生口，归以告。龟兹王喜而不虞。超即潜勒兵，驰赴莎车，大破，降之。［具【声言退诱敌破之篇】。斯亦同死闲之势。］
　　晋益州牧罗尚遣将隗伯，攻蜀贼李雄于郫城，互有胜负。雄乃募武都人朴泰，鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄。雄将李骧于道设伏。泰以长梯倚城而举火，伯军见火起而争缘梯，泰又以绳汲上尚军百余人，皆斩之。雄因放兵，内外击之，大破尚军。［此用内闲之势。］
　　十六国后凉吕光将吕延伐乞伏干归，大败之。干归乃纵反闲，称众溃，东奔成纪。延信而追之。延司马耿稚曰：‘告者视高而色动，必有奸计，不可。’延不从，相遇，战败，死之。［具【声言退诱敌破之篇】。斯亦同班超破莎车之势。］
　　东魏将段琛据宜阳，遣将牛道常扇诱边人。西魏将韦孝宽拒之，遣谍人访获道常手迹，令善书者伪作道常与孝宽书，论归款之意，又为落烬烧迹，若火下书者，还令谍人遗之于琛营。琛得书，果疑之。道常所经略皆不见用。孝宽知其离沮，因出奇兵掩袭，擒道常及琛等，崤、渑遂清。［渑音沔。］
　　东魏大将齐神武率兵趣沙苑，西魏大将周文帝遣达奚武觇之。武从三骑，皆衣敌人衣服。至日暮，去营数百步，下马潜听，得其军号。因上马历营，若警夜者，有不如法者，往往挞之。具知敌之情状，以告周文帝。
　　齐斛律光字明月，为当时名将。后周将韦孝宽守玉璧，［今绛郡稷山县。］忌光英勇。孝宽参军曲严颇知卜筮，谓孝宽曰：‘来年，齐朝必大相杀戮。’孝宽因令严作谣言，令闲谍漏其文于邺，曰：‘百升飞上天，明月照长安。’又曰：‘高山不推自崩，槲树不扶自竖。’祖珽因续之曰：‘盲老翁背上下大斧，饶舌老母不得语。’令小儿歌之于路。穆提婆闻之，以告其母陆令萱。令萱以饶舌斥己也，［陆令萱即后主乳母。］盲老翁谓祖珽也，遂相与协谋，以谣言启后主诛光。周武帝闻之，遂大赦境内，始有灭齐之志，竟平其国。
　　大唐卫公李靖伐突厥颉利可汗，以唐俭先在突厥结和亲，突厥遂不备，靖因掩击破之。［亦以唐俭为死闲之势。］
　　《李靖兵法》曰：
　　夫战之取胜，此岂求之于天地，在乎因人以成之。历观古人之用闲，其妙非一，即有闲其君者，有闲其亲者，有闲其贤者，有闲其能者，有闲其助者，有闲其邻好者，有闲其左右者，有闲其纵横者。故子贡、史廖、陈轸、苏秦、张仪、范睢等，皆凭此术而成功也。
　　且闲之道，其有五焉：有因其邑人，使潜伺察，而致词焉；有因其仕子，故泄虚假，令告示焉；有因敌之使，矫其事而返之焉；有审择贤能，使觇彼向背虚实，而归说之焉；有佯缓罪戾，微漏我伪情浮计，使亡报之焉：凡此五闲，皆须隐秘，重之以赏，密之又密，始可行焉。
　　若敌有宠嬖，任以腹心者，我当使闲遗其珍玩，恣其所欲，顺而傍诱之；敌有重臣失势，不满其志者，我则啖以厚利，诡相亲附，采其情实而致之；敌有亲贵左右，多词夸诞，好论利害者，我则使闲曲情尊奉，厚遗珍宝，揣其所闲而反闲之；敌若使聘于我，我则稽留其使，令人与之共处，矫致殷勤，伪相亲匿，朝夕慰喻，倍供珍味，观其辞色而察之，仍朝暮令使独与己伴居，我遣聪明者潜于复壁中听所闲，使既迟违，恐彼怪责，必是窃论心事，我知事计，遣使而用之。
　　且夫用闲以闲人，人亦用闲以闲己，己以密往，人以密来，理须独察于心，参会于事，则不失矣。若敌使人来，欲候我虚实，察我动静，觇知事计而行其闲者，我当佯为不觉，舍其厚利而善啖之，微以我伪言诳事，示以前却期会，即我之所须，为彼之所失者，因其有闲而反闲之，彼若将我虚而以为实，我即乘其弊而得其志矣。
　　夫水所以能济舟，亦有因水而覆没者；闲所以能成功，亦有凭闲而倾败者。若束发事主，当朝正色，忠以尽节，信以竭诚，不诡伏以自容，不权宜以为利，虽有善闲，其可用乎？
　　【行师先在量力，不可穷兵】
　　春秋时，息侯伐郑，郑伯与战于境，息侯大败而还。君子是以知息之将亡也。不度德，［郑庄贤。］不量力，［息国弱。］不亲亲，［郑、息同姓之国。］不征辞，不察有罪，［言语相恨，当明征其辞，以审曲直，不宜轻斗。］犯五不韪，而以伐人，其丧师也，不亦宜乎！［韪音于鬼反。］
　　汉武帝患匈奴屡为边患，雁门马邑豪聂壹因大行王恢言：‘匈奴初和亲，亲信边，可诱以利致之，伏兵袭击，必破之道也。’帝召问公卿，曰：‘今欲举兵攻之，何如？’韩安国曰：‘臣闻高皇帝围于平城，匈奴至者投鞍高如城者数所。平城之饥，七日不食，天下歌之。解围之后，而无忿怒之心。夫圣人以天下为度者也，不以私怒伤天下之政，故乃遣刘敬，奉金千斤，以结和亲，至今为五世利。孝文皇帝又尝一拥天下精兵聚之广武，终无尺寸之功，而天下黔首无不忧者。孝文悟于兵之不可宿，故复合和亲之约。此二圣之迹，足以为效矣。窃以勿击为便。’
　　汉元帝时，朱崖、儋耳二郡夷数反，贾捐之上书请不击。其略曰：‘臣闻尧舜禹三圣之德，地方不过数千里，西被流沙，东渐于海，朔南暨声教，欲与声教则治之，不欲与者不强治也。是以颂声并作，视听之类咸乐其生。秦氏兴兵远攻，贪外虚内，务欲广地，而天下溃畔。赖圣汉为百姓请命，平定天下。至孝武皇帝，以国富人逸，攘却匈奴，西连诸国，至于安息，东过碣石，造盐铁酒榷之利以佐用度，犹不能足。当此之时，寇盗并起，征伐不休之故也。今陛下不忍悁悁之忿，欲驱士众，挤之大海之中，［悁，居缘反。］快心幽冥之地，非所以保全元元也。诗云：“蠢尔蛮荆，大邦为仇。”自古而患之久矣，何况乃复其南方万里之蛮乎！臣窃以往者羌军言之，暴师曾未一年，兵出不踰千里，费四十余万万，大司农钱尽，乃以少府禁钱续之。夫一隅为不善，费尚如此，况于劳师远攻，亡士无功乎！臣愚以为非冠带之国，禹贡所及，皆可且无以为。’于是遂罢其郡。［具【边防．南蛮篇】。］
　　后汉光武建武中，北匈奴衰弱，臧宫、马武上书：‘请临塞，厚悬购赏，喻告高句丽、乌桓、鲜卑攻其左，发河西四郡及天水、陇西羌胡击其右，如此，北虏之灭，不过数年矣。’帝曰：‘舍近谋远者，劳而无功；舍远谋近者，逸而有终。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复远事边外乎？孔子曰：“吾恐季孙之忧，不在颛臾。”’自是诸将莫敢复言兵事。［具【边防．匈奴篇】。］
　　魏将诸葛诞据寿春反，魏将王基讨之。司马文王欲遣诸将轻兵深入，招迎吴将唐咨等子弟，因衅有荡覆吴之势。基谏曰：‘昔吴将诸葛恪乘东关之胜，竭江表兵，以围新城，城既不拔，而众死者太半。蜀将姜维因洮上之利，轻军深入，粮饷不继，军覆上邽。夫既胜之后，必轻敌，则虑难不深。今贼新败于外，又内患未弭，是其修备设虑之时也。且兵出踰年，人有归心。今俘馘十万，罪人斯得，自历代征伐，未有全兵独克如今之盛者也。昔武皇帝破袁绍于官渡，自以所获已多，不复追奔，惧挫威也。’从之。
　　宋文帝励精为治，俗阜人康，元嘉数十年闲，比汉之文景。自以财殷力盛，遂经略中原，命王玄谟等大举北伐，遂至后魏太武亲率二十万众至于瓜步，丧师蹙国，斯不量力、黩武之谓也。
　　陈宣帝即位数年，遣吴明彻率师十万渡江，尽克淮南之地。息师不二三载，更攻后周之彭城，大败于吕梁，明彻并将卒并没。江左削弱，自此之由。斯亦不量力而黩武穷兵之谓也。
　　后周武帝伐齐，军次并州。齐将安德王延宗拥兵四万出城拒帝，帝率诸军合战，齐人退，帝乘胜逐北，率千余骑入城东门，令诸军绕城置阵。至夜，延宗率其众排阵而前，城中军却，人相蹂践，大为延宗所败，死伤略尽。齐人欲闭门，以阃下积尸，扉不得阖。帝从数骑，崎岖危崄，仅乃得出。至明，率诸军更战，大破之，擒延宗，并州平。［周武穷兵，几于不济。］
　　【临敌易将】
　　战国燕昭王使将乐毅下齐七十余城，唯莒、即墨二城未下。惠王嗣立，以骑劫代毅，遂为齐将田单所败，得齐地复归于齐。
　　秦师伐赵，赵王使廉颇御之，颇固壁不战。赵王惑秦之闲，以赵奢之子代颇，赵师大败。
　　晋镇南将军杜元凯都督荆州诸军事，袭吴西陵督张政，［西陵，今夷陵郡。］大破之。政，吴之名将，据要害之地，耻无备取败，不以实闻于孙皓。元凯欲闲吴边将，乃请还其所获之众于皓。皓果召政，遣武昌监刘宪代之。故晋军将至，使其将帅移易，成倾荡之势，竟殄灭焉。［皓不悟致败。］
　　后周末，隋文帝作相，尉迟迥据相州举兵，隋文帝遣郧公韦孝宽为东道元帅，师次沁水，水涨，未得渡。［沁音七鸩反。］长史李询上密启云：‘大将梁士彦、宇文欣、崔弘度等并受尉迟迥饷金。’军中慅慅，人情大异。文帝以为忧，欲代此三人。李德林独进计云：‘公与诸将并是国家贵臣，未相伏驭，今以挟令之威，使得之耳，安知后所遣者能尽腹心，前遣之人独致乖异？又取金之事，虚实难明，即令换易，彼将惧罪，恐其逃逸，便须禁锢，然则郧公以下，必有惊疑之意。且临敌代将，自古所难，乐毅所以辞燕，赵奢之子所以致败于赵。如愚所见，但遣公一腹心，明于智略，为诸将旧来所信服者，速至军所，观其情伪。纵有异意，必不敢动。’文帝大悟，即令高炯驰驿往军所，为诸将节度，竟成大功。［隋文悟之而胜。］
　　孙子曰：‘将在军，君命有所不受。’［苟便于事，不拘于君命也。故曰‘不从中御’。］
　　【军政不一必败】
　　春秋时，楚子伐郑，晋师救之。楚子北师次于郔。［郔，郑北地。音延。］闻晋师济河，楚子欲还，伍参言于楚子曰：［参，仓含反。］‘晋之从政者新，未能行令。其佐先縠刚愎不仁，未肯用命。其三帅者，专行不获。［欲专其所行，而不得。］听而无上，众谁适从？此行也，晋师必败。’楚改乘辕而北之，次于管以待之。晋师在敖、鄗苦高反之闲。晋魏锜求公族未得，［欲为公族大夫。］而怒，欲败晋师。请致师，不许。请使，许之。遂往，请战而还。赵旃求卿未得，［旃，赵穿子。］请挑战，不许。请召盟，许之，与魏锜皆命而往。郤克曰：‘二憾往矣，弗备必败。’随会曰：‘若二子怒楚，楚人乘我，丧师无日矣，［乘，犹登也。］不如备之。楚之无恶，除备而盟，何损于好？若以恶来，有备不败。且虽诸侯相见，军卫之彻，警也。’［彻，去也。］先縠不可。［不肯设备。］随会使巩朔、韩穿帅七覆于敖前，［帅，将也。覆，谓伏兵七处。］故上军不败。而中军、下军皆败绩。
　　春秋时，吴师伐楚州来，楚救之。吴人御诸钟离。楚将子瑕卒，楚师熸。［音尖。吴、楚之闲，谓火灭为熸。军中重主丧亡，故其战人无复气势也。］吴将公子光曰：‘诸侯从于楚者众，而皆小国也，畏楚而不获已，是以来。吾闻之：“作事威克其爱，虽小必济。”［克，胜也。军事尚威。］胡、沈之君幼而狂，［性无常。］陈大夫啮壮而顽，顿与许、蔡疾敌。楚大将死，其师熸。薳越为帅，帅贱，多宠，政令不一。［越非正卿也，军多宠人，政令不一於越也。薳，为委反。］七国同役而不同心，［七国，楚、顿、胡、沈、蔡、陈、许也。］帅贱而不能整，无大威命，楚可败也。先分师以犯胡、沈与陈，必先奔，诸侯之师乃摇心矣。诸侯乖乱，楚必大奔。请先者去备薄威，［示之以不整，以诱之。］后者敦陈整旅。’［敦，厚。］吴子从之。战于鸡父。［音甫。］吴子以罪人三千先犯胡、沈与陈，［囚徒不习战，以示不整。］三国争之。吴为三军以击于后，中军从王，光帅右军，掩余帅左军。吴之罪人或奔或止，三国乱，吴师击之，败，获胡、沈之君及陈大夫。舍胡、沈之囚，使奔许与蔡、顿，曰：‘吾君死矣！’师噪而从之，三国奔，［三国，许、蔡、顿。］楚师大奔。
　　后汉末，曹公击马超。始，贼每一部到，公辄有喜色。贼破之后，诸将问其故。答曰：‘关中长远，若贼各依崄阻，征之，不一二年不可定也。今皆来集，其众虽多，莫相归伏，军无适［音的］主，一举可灭，为功甚易，吾是以喜。’
　　【军无政令败】
　　后魏末，原州人豆卢狼害都督大野树儿等，据州城反。州人李贤乃招集豪杰谋曰：‘贼起仓卒，便诛二将，其势虽盛，其志已骄。然其政令莫施，惟以残剥为业。夫以羁旅之贼，而驭乌合之众，势自离解。今若从中击之。贼必丧胆。如吾计者，指日取之。’众皆从焉。贤乃率敢死士三百人，分为两道，乘夜鼓噪而出。群贼大惊，一战而败，狼遁走，追斩之。
　　【推诚】
　　后汉更始初，光武为萧王，定河北诸贼。铜马余众降，封其渠帅为列侯。降者犹不自安，光武知其意，敕令各归营勒兵，乃自乘轻骑按行部阵。降者更相语曰：‘萧王推赤心置人腹中，安得不投死乎！’［投死，犹言致死。］由是皆服。
　　东晋末，刘道规为荆州刺史，桓玄余党荀林屯江津，桓谦军枝江，二寇交逼，以绝都邑之闲。荆、楚既桓氏义旧，并怀异心。道规乃会将士，告之曰：‘桓谦今在近畿，闻诸军颇有去就之计。吾东来，文武足以济事。若欲去者，本不相禁。’因夜开城门，达晓不闭。众咸惮服，莫有去者。
　　西魏将王罴之守华州也，［今冯翊郡。］西魏师与东魏师战于河桥，不利，东魏降卒赵青雀据长安城，所在莫有固志。罴乃大开州门，召城中军民谓之曰：‘如闻天子败绩，不知吉凶，诸人相惊，咸有异心。王罴受委于此，以死报恩。诸人若有异图，可来见杀。必恐城陷没者，亦任出城。如有忠诚能与王罴同心者，可共固守。’军民见其诚信，皆无异志。
　　【示信】
　　春秋时，晋文公围原，命三日之粮。原不降，命去之。谍出，［谍，闲也。］曰：‘原将降矣。’军吏请待之。公曰：‘信，国之宝也，人之所庇也。得原失信，何以庇之？所亡滋多。’退一舍而原降。
　　晋文公伐楚，归国行赏，狐偃为首。或曰：‘城濮之事，先轸之谋。’文公曰：‘城濮之事，偃说我无失信，不背三舍之约。先轸所谋，军事，吾用之以胜。然此一时之说，偃言万世之政，奈何以一时之利，而加万世之功乎？是以先之。’众皆悦服。
　　魏明帝自征蜀，至长安，遣张郃诸军劲卒四十余万向剑阁。诸葛亮有战士万二千，更下者八千。时魏军始阵，番兵适交，亮参佐咸以敌众强多，非力所制控，权停下兵并声势。亮曰：‘吾闻用武行师，以大信为本。得原失信，古人所惜。去者束装以待期，妻子企踵而计日。’乃饬速遣。于是去者感悦，愿留一战；住者愤踊，咸思致命。临军之日，莫不拔刃争先，以一当十，杀张郃，却司马宣王，一战大克，此之由也。
　　【示义】
　　春秋时，晋将荀吴伐鲜虞，围鼓。［鼓，白狄之别邑。］鼓人或请以城叛，吴曰：‘吾闻诸叔向：“好恶不愆，人知所适，事无不济。”［愆，过。适，归。］或以吾城叛，吾所甚恶也；人以城来，吾独何好焉？赏所甚恶，若所好何？［无复加所好。］若其弗赏，是失信也，何以庇民？力能则进，不能则退，量力而行。吾不可以欲城而迩奸也，所丧滋多。’使鼓人杀叛人而缮守备。围鼓三月，鼓人或请降。使其民见，曰：‘犹有食色，姑修而城。’军吏曰：‘获城而不取，勤人而顿兵，何以事君？’吴曰：‘所以事君也。获一邑而教民怠，将焉用邑？邑以贾怠，不如完旧。［完，犹保守也。贾音古。］贾怠无卒，［终也。］弃旧不祥。鼓人能事其君，我亦能事吾君。率义不爽，好恶不愆，城可获而民知义所，［知义所在也。荀吴必其能获，故因以示义。］有死命而无二心，不亦可乎？’鼓人告食竭力尽，而后取之。克鼓而返，不戮一人。
　　秦末，天下兵起，范增说项梁曰：‘陈胜败固当。夫秦灭六国，楚最无罪。自怀王入秦不返，楚人怜之至今，故楚南公曰“楚虽三户，亡秦必楚”。今陈胜首事，不立楚后而自立，其势不长。今君起江东，楚蜂起之将皆争附君者，以君世世楚将，为能复立楚之后也。’乃求楚怀王孙心，立为怀王，以从民欲。
　　汉、楚相持之际，项羽击陈留、外黄，外黄不下。数日，降，羽悉令男子年十五以上诣城东，欲坑之。外黄令舍人儿年十三，［令之舍人，卑也。以其幼弱，故系其父。］往说羽曰：‘彭越强劫外黄，［强音其掌反。］外黄恐，故且降大王。大王至，又坑之，百姓岂有所归心哉！从此以东，梁地十余城皆恐，莫肯下矣。’羽然其言，乃赦外黄当坑者，而东至睢阳，闻之皆争下。
　　汉王至洛阳，新城三老董公遮说汉王以义帝死，请发丧。汉王从之，遂为义帝发丧，袒而大哭，哀临三日。发使告诸侯曰：‘天下共立义帝，北面事之。今项王放杀义帝江南，大逆无道。寡人亲为发丧，兵皆缟素。悉发关中兵，收三河士，南浮江汉以下，愿从诸侯王击楚之杀义帝者。’于是诸侯多从之。
　　晋征南大将军，都督荆州诸军事羊祜至镇，务修德信，以怀柔初附，慨然有吞吴之心。每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。人有掠吴二儿为俘者，祜遣送还其家。后吴将夏详，邵顗等降，二儿之父亦率其属与俱。吴将潘景、陈尚来寇，祜追斩之，而美其死节，厚加殡殓。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，率部曲而降。祜出军行吴境，刈谷为粮，皆计所侵，送绢偿之。每会众江、沔游猎，常止晋地。若兽先为吴人所伤而为晋兵所得者，皆封还之。于是吴人翕然悦服，称为羊公，不之名也。祜与陆抗相对，使命交通，抗称祜之德，虽乐毅、诸葛孔明不能过也。抗常病，祜馈之药，抗服之无疑心。人多谏抗，抗曰：‘羊祜岂酖人者！’时谈以为华元、子反复见于今。抗每告其戍曰：‘彼专为德，我专为暴，是不战而自服也。’
　　东晋末，宋武帝为将，北伐后秦姚泓，以檀道济为前锋。至洛阳，凡拔城破垒，俘四千余人，议者谓应以戮为京观。道济曰：‘伐罪吊民，正在今日。’皆释而遣之。于是戎夷感悦，相率归之者甚众。
　　后魏遣将慕容白曜伐宋无盐城，克之，将尽以其人为军实。副将郦范曰：‘齐四履之地，号为“东秦”，不远为经略，恐未可定也。今皇威鈶被，人未沾泽，连城有怀贰之将，比邑有拒守之夫。宜先信义，示之轨物，然后人心可怀，二州可定。’白曜从之。进次肥城，白曜将攻之。范曰：‘肥城虽小，攻则淹日，得之无益军声，失之有损军势，且见无盐之卒，死者涂炭，成败之机，足为鉴矣。若飞书告谕，可不攻自伏；纵其不降，亦当逃散。’白曜乃以书晓之，肥城果溃。
　　隋桂州人李光仕举兵作乱，隋将周法尚讨之。光仕帅劲兵保白石洞，法尚捕得其弟光略、光度，大获家口。其党有来降附者，辄以妻子还之。居旬日，降其数千人。法尚遣兵列阵，以当光仕，亲率奇兵，蔽林设伏。两阵始交，法尚驰击其栅，栅中人皆走散，光仕大溃，追斩之。
　　大唐武德中，李靖既克江陵，降萧铣。时诸将咸云：‘铣之将帅与官军拒战，罪状既重，请籍没其家，以赏将士。’靖曰：‘王者之师，义存吊伐。百姓既受驱逼，拒战岂其所愿？且犬吠非主，无容同叛逆之科，此蒯通所以免大戮于汉祖也。今所定荆、郢，宜弘宽大，以慰远近之心。降而籍之，恐非救焚拯溺之义，但恐自此以南城镇各坚守不下，非计之善。’于是遂止。江、汉之城闻之，莫不争下。
　　兵五
　　孙子曰：‘视卒如婴儿，可与之赴深溪；视卒如爱子，可与之俱死。’
　　【抚士】
　　春秋时，楚师伐宋，围萧。萧溃。楚大夫申公巫臣曰：‘师人多寒。’楚子于是巡三军，拊而勉之，三军之士皆如挟纩。［纩，绵也。言悦以亡寒。］
　　又，晋声子诣楚，谓令尹屈建曰：‘雍子奔晋，以为谋主。彭城之役，晋、楚遇于靡角之谷。雍子曰：“归老幼，返孤疾，二人役，归一人。简兵搜乘，［简，择。搜，阅。］秣马蓐食，师陈焚次，［次，舍也。焚舍，示必死。］明日将战。”行归者，逸楚囚。［欲使楚知之。］楚师宵溃，晋降彭城而归诸宋。楚失东夷，子辛死之，则雍子之为也。’
　　战国魏以吴起为将，与士卒最下者同衣食。卧不设席，行不骑乘，亲裹赢［音盈］粮，与士分劳。卒有病疽者，吴起为吮之。卒母闻而哭之。或谓之曰：‘母子卒也，而将自吮其疽，何哭为？’母曰：‘非然也。往年吴公吮其父，父战不旋踵，遂死于敌。今又吮此子，妾不知其所死处矣。是以哭之。’于是击秦，拔其五城。
　　刘、项相持之际，田横据有齐地。汉将韩信、灌婴平齐，横走归彭越。汉灭项籍后，横与其徒属五百人入海，居坞［音岛］中。帝使使赦横罪而召之，曰：‘横来，大者王，小者侯；［大者，横身。小者，徒属。］不来，且发兵加诛。’横乃与其客二人乘传诣洛阳。至尸乡厩置，谓其客曰：‘陛下所以欲见我，不过欲一见我面貌耳。陛下在洛阳，今斩吾头，驰三十里闲，形容尚未能改，犹可知也。’遂自刭，令客奉其头，从使者驰奏之高帝。以王者礼葬。横既葬，二客穿其冢旁，皆自刭。余尚五百人在海岛中，闻横死，亦皆自杀。于是乃知田横兄弟能得士也。
　　汉李广历七郡太守，前后四十余年，得赏赐辄分其麾下，饮食与士卒共之。家无余财，终不言生产事。将兵乏绝处，见水，士卒不尽饮，不近水；不尽餐，不尝食。宽缓不苛，士以此爱乐为用。
　　后汉桓帝以段炯为破羌将军，征羌。行军仁爱，士卒疾者，亲自瞻省，手为裹疮。在边十余年，未尝一日蓐寝。与将士同勤苦，故皆乐为死战。
　　皇甫规，延熹中为中郎将，持节监讨零吾等羌。会军中大疫，死者十三四。规亲入庵庐，巡视将士，三军感悦。东羌遂遣使乞降。
　　魏将诸葛诞守寿春，以司马氏累代擅权，遂举兵，称匡辅魏室为辞。司马文王率师讨之，寿春城陷，诞死。文王招其徒，不降。且招且战。数百人拱手为列，每斩一人，辄遣降之，皆曰：‘为诸葛公死，无恨。’以至于尽，无一人降。时人比之田横矣。吴将于诠曰：‘大丈夫受命其主，以兵救人，既不能克，又束手于敌，吾不取也。’乃免胄冒阵而死。其得士心如此。
　　西魏将梁椿，性果毅，善于抚纳，所获宝物分赐麾下，故每践敌场，咸得其力。
　　又王思政守颍川郡城，东魏帅十万攻之，备尽攻击之术，以颍川灌城，陷之。思政知事不济，率左右据土山，谓之曰：‘吾受国任城，遽辱王命，力屈道穷，计无所出。惟当效死，以谢朝恩耳。’因仰天大哭。左右皆号恸。思政西向再拜，便欲自刎。先是，齐文襄告城中人曰：‘有生致王大将军者，封侯，重赏。若大将军身有损，亲近左右，皆从大戮。’都督骆训谓思政曰：‘公常语训等，但将我头降，非但得富贵，亦是活一城人。今高相既有此言，公岂不哀城中士卒！’固共止之，不得引决。齐文襄遣其散骑常侍赵彦深就土山执手申意。引见文襄，辞气慷慨，悌泗交流，无屈挠之容。文襄以其忠于所事，礼遇甚厚。思政初入颍川，士卒八千人，及城陷之日，存者才三千人，遂无叛者。
　　后周武帝大举伐齐，次于晋州。初，齐攻晋州，恐周师卒至，于城南穿堑，自乔山属于汾水。帝率诸军八万人，置阵东西二十余里。帝乘常御马，从数人巡阵处分，所至辄呼主帅姓名慰勉之。将士感见知之恩，各思自励。将战，有司请换马。帝曰：‘朕独乘良马，欲何所之？’齐主亦于北堑列阵。帝欲薄之，以碍堑遂止。自旦至日中，相持不决。申后，齐人乃填堑南引。帝大喜，勒诸军击之，兵才合，齐人便退，逐北斩首万余级，齐主与其麾下数十骑走还并州，于是齐众大溃。
　　大唐贞观中，太宗亲征高丽，驾次定州，兵士到者，幸定州城北门亲慰抚之。有从卒一人，病不能起，太宗招至床前，问其所苦，仍敕州县厚加供给。凡在征人欣然，纵有病者，悦以忘疲。师次白岩城，将军李思摩中弩矢，太宗亲为之吮血，由是从行文武竞思奋励。及军回，行次柳城，招集战亡人骸骨，设太牢以祭之，太宗恸哭尽哀，军人无不洒泣。兵士观者，归家以言，其父母曰：‘吾儿之死，天子哭之，死无所恨。’
　　司空李绩每将兵在军，识其臧否，闻人片善，扼腕而从。事捷之日，多推功于下。前后在军所得金帛，皆散之将士。以是人皆为用，所向多克捷。及薨，哭之或有呕血者。
　　【明赏罚】
　　后汉大将曹公每攻城破邑，得靡丽之物，则悉以赐有功者。若勋劳宜赏，则不万金；无功冀施，分毫不与。
　　【赏宴不均致败】
　　春秋时，郑师伐宋。将战，华元杀羊食士，［食音嗣。］其御羊斟不与。及战，斟曰：‘畴昔之羊，子为政；今日之事，我为政。’与入郑师，故败。
　　【行赏安众】
　　汉高帝已封大功臣三十余人，其余争功，未得行封。帝居南宫，从复道上见诸将往往耦语，以问张良。良曰：‘陛下起布衣，以此属共取天下，今已为天子，而所封皆萧、曹故人及所亲爱，所诛皆平生仇怨。今军吏计功，以天下为不足用遍封，［言有功者多，而土地少。］而恐以过失及诛，故相聚谋反耳。’帝曰：‘为之奈何？’良曰：‘取上素所不快，［言有旧嫌者。］计群臣所共知最甚者一人，先封，以示群臣。群臣见雍齿封，则人人自坚矣。’于是，三月，上置酒，封齿为什邡侯，因趣丞相急定功行封。群臣皆喜曰：‘雍齿且侯，我属无患矣。’［趣，读曰促。］
　　【分赏取敌】
　　汉王与韩信、彭越期会击楚，至固陵，不会，楚击汉军，大破之。汉王谓张良曰：‘诸侯不从，奈何？’对曰：‘楚兵且破，未有分地，其不至固宜。君王能与共天下，可立致也。今能取睢阳以北至谷城与彭越，自陈以东傅海与齐王信，信家在楚，其意欲复得故邑。能出捐此地，以许两人，使各自为战，则楚易败也。’于是发使，韩信、彭越皆引兵来，围羽垓下。
　　【行赏招降】
　　汉高帝时，陈豨反于代，帝自往击之。至邯郸，喜曰：‘豨不南据邯郸，北阻漳水，吾知其无能为也。’上令周昌选赵壮士可令将者，白见四人。帝嫚骂曰：‘竖子，能为将乎！’四人惭，皆伏地上。封各千户，以为将。左右谏曰：‘从入蜀汉伐楚，赏未遍行。今封此，何功？’帝曰：‘非汝所知。陈豨反，赵代地皆豨有。吾以羽檄征天下兵，未有至者，今计唯独邯郸中兵耳。吾何爱四千户，不以慰赵子弟。’皆曰：‘善。’及闻豨将皆故贾人，乃多以金购之，豨将多降。［贾音估。］
　　【示惠招降】
　　春秋鲁叔弓帅师围费，弗克，败焉。平子怒，令见费人执之，以为囚俘。冶区夫曰：‘非也。［区夫，鲁大夫。］若见费人，寒者衣之，饥者食之，为之令主，而供其乏困，费来如归，南氏亡矣。人将叛之，谁与居邑？若惮之以威，惧之以怒，人疾而叛，为之聚也。若诸侯皆然，费人无归，不亲南氏，将焉入矣。’平子从之，费人叛南氏。
　　蜀大将关羽围魏氏之樊，留兵将备公安及南郡。吴将吕蒙袭之，兵到南郡，羽下守将麋芳降。蒙入据城，尽得羽及将士家属，蒙皆抚慰，约令军中不得干历人家有求取。蒙麾下士，是汝南人，取民家一笠以覆官铠，官铠虽是公事，蒙犹以为犯军令，不可以乡里故而废法，遂垂涕斩之。于是军中震栗，道不拾遗。蒙朝暮使亲近存恤耆老，问所不足，疾病者给医药，饥寒者赐衣粮。羽府藏财宝，皆封闭以待吴主孙权至。羽还，路数使人与蒙相闻，蒙辄厚遇其使，周游城中，家家致问，或手书示信。羽人还，私相参讯，咸知家门无恙，见待过于平时，故羽吏士无斗心。会权至，羽自知孤穷，乃走麦城，西至漳乡，众皆委羽而降。
　　【军师志坚必胜】
　　春秋时，晋师伐齐，陈于。晋解张御郤克，郑丘缓为右。及战，郤克伤于矢，流血及屦，未绝鼓音，［中军将自执旗鼓，故虽伤而击鼓不息。］曰：‘余病矣！’张曰：‘自始合，而矢贯余手及肘，余折以御，左轮朱殷，［乌闲反。］岂敢言病？吾子忍之。’丘缓曰：‘自始合，苟有险，余必下推车，子岂识之？然子病矣！’［以其不识推车。］张曰：‘师之耳目，在吾旗鼓，进退从之。此车一人殿之，可以集事。［殿，镇也。集，成也。］若之何其以病败君之大事？擐甲执兵，固即死也，［即，就也。擐音患。］病未及死，吾子勉之！’左并［毕正反］辔，右援枹［音桴］而鼓。马逸不能止，师从之。［晋师从郤克车。］齐师败绩。
　　东晋将周访讨江、沔闲贼杜曾，访有众八千，进至沌阳。曾锐气甚盛，访曰：‘先人有夺人之心，善谋也。’使将军李恒督左甄，许朝督右甄，自领中军，高张旗帜。曾果先攻左右甄。曾勇冠三军，访甚恶之，自于阵后射雉以安众心。令小将赵胤领其父余兵属左甄，力战，败而复合。胤驰马告急，访怒，叱令更进。胤号哭还战，自辰至申，两甄皆败。访选精锐八百人，自行酒饮之，敕不得辄动，闻鼓音乃进。贼未至三十步，访亲鸣鼓，将士皆腾跃奔赴，曾遂大溃，杀千余人，遂定汉、沔。
　　东晋将朱伺善战，人或问之，伺答曰：‘诸人以舌击贼，伺唯以刃耳。’又问曰：‘将军前后击贼，何以每得胜耶？’伺曰：‘两敌共对，唯当忍之。彼不能忍，我能忍，是以胜耳。’
　　【军将骄败】
　　春秋末，吴子问孙武曰：‘敌勇不惧，骄而无虑，兵众而强，图之奈何？’武曰：‘诎而待之，以顺其意；无令省觉，以益其懈怠；因敌迁移，潜伏候待，前行不瞻，后往不顾；中而击之，虽众可取。攻骄之道，不可争锋。’
　　秦末，项梁起兵吴中，比至定陶，再破秦军，项羽等又斩秦三川守李由，益轻秦，有骄色。宋义谏曰：‘战胜而将骄卒惰者，必败。今少惰矣，秦兵日益，臣为君畏之。’梁不听。乃使宋义于齐，说高陵君显［封于高陵。］曰：‘公将见项梁乎？’曰：‘然。’义曰：‘臣论武信君军必败。公徐行则免，疾行则及祸。’秦果悉起兵益其将章邯，夜衔枚击梁，大破定陶，梁败而死。［梁自号武信君。］
　　后周末，隋文帝辅政，周大将尉迟迥在河北举兵拒命，遣将略地，河南州县多下之。隋文帝遣将于仲文率兵讨之。仲文军至汴州之东倪坞，与迥将刘子昂、刘浴德等相遇，进击破之。军次蓼［音了］堤，迥将檀让拥众数万，仲文以羸师战。让悉众来拒，仲文伪北，让军颇骄。于是遣精兵左右翼击之，大败让军，生获五千余人。
　　隋末，翟让、李密起兵于河南，荥阳郡通守张须陀以兵攻让。让数为须陀所败，闻其来，大惧，将远避之。密曰：‘须陀勇而无谋，兵又骤胜骄很，可一战而擒之，公但列阵以待，保为公败之。’让不得已，勒兵将战，密分兵千余人于林木闲，诈与战不利，军稍却，密发伏自后掩之，让合击，须陀众大败之，遂斩须陀于阵。
　　【敌屡胜骄，不备可败】
　　春秋楚大饥，庸人率群蛮以叛楚，［庸，楚之小国。］楚使庐戢梨侵庸。庸逐之，囚子杨窗。［窗，戢梨官属。］三宿而逸，曰：‘庸师众，群蛮聚焉，不如且起王卒，合而后进。’楚将潘曰：‘不可。姑又与之遇以骄之。彼骄我怒，而后可克。’又与之遇，七遇皆北，［军败曰北。］唯裨、儵、鱼人实逐之。［裨、儵、鱼，庸三邑也。轻楚，故但三邑人逐之。］庸人曰：‘楚不足与战矣。’遂不设备。楚子乘驲，会师于临品，［驲，传车也。临品，地名。］分为二队，［队，部也。两道攻矣。］楚将子越自石溪，子员［音筠］自仞以伐庸，遂灭之。
　　【军行自表异致败】
　　春秋时，狄人伐卫，战于荥泽，卫师败绩。卫侯不去其旗，是以败。遂灭卫。
　　东晋末，桓玄篡晋，宋武帝起义讨之。玄败，溯流奔荆州，留其将何澹之、郭诠、郭昶之守湓口。宋武将何无忌等次桑落洲，澹之等率军来战。澹之常所乘舫旍旗甚盛，无忌谓将曰：‘贼帅必不居此，欲诈我耳，宜亟［纪力反］攻之。’众咸曰：‘澹之不在其中，纵得无益。’无忌曰：‘今众寡不敌，战无全胜。澹之虽不居此舫，取则易获，因纵兵腾之，可一鼓而败也。’遂进攻，获舫，因传呼曰：‘得何澹之矣！’贼中惊扰，无忌之众亦谓然，因乘胜迳进，无忌鼓噪赴之，澹之遂溃。［何澹之表而不处，何无忌悟而取之。］
　　宋晋安王子勋［音勋］举兵浔阳，宋将殷孝祖讨之。时贼据赭圻，孝祖将进攻之，与贼合战，常以鼓盖自随，军中人相谓曰：‘殷统军可谓死将矣。今与贼交锋，而以羽仪自标异，若善射者十手相射，欲不毙，得乎？’是日，于阵为矢中而死。
　　东魏大将齐神武与西魏大将周文战邙山。时周文见齐神武出旗鼓，识之，乃募敢勇三千人，令贺拔胜总之，以犯其军。适与齐神武相遇，时募士皆用短兵接战，胜逐齐神武数里，刃垂及之。会胜马为流矢所中，死，比副骑至，齐神武已逸去。
　　东魏将高敖曹与侯景等攻魏将独孤如愿于金墉城，大将周文帝率众救之，战于邙山。敖曹心轻敌，建旗盖以陵阵，周人尽锐击之，一军皆没，敖曹轻骑走河阳城，仰呼索县绳，又不得，拔刀剜门，追兵至，敖曹奋头诟曰：‘来！吾与尔开国公。’追者斩之。
　　【师行众悲恐则败】
　　后燕慕容垂遣其子宝步骑七万伐后魏，战于参合陂，大败。宝以数千骑奔免，士众还者十一二。宝恨参合之败，屡言魏有可乘之机。垂由是自率大众伐魏。至参合陂，见往年战处积骸如山，设吊祭之礼，死者父兄一时号哭，军中皆恸。垂惭愤欧血，因而寝疾，却还，道卒。
　　【声感人】［附］
　　夫声感人。享宴将士，以激励于众，酒酣，使拔剑起舞，作朋角抵，伐鼓叫呼，以增其气。丝竹哀怨之声不可奏，使人凄怆，损锐气，挫壮心，则难胜敌。［汉王围项羽垓下，令师人四面楚歌，羽众久苦征战，思归，遂溃。晋将刘琨守太原，群胡围之，琨计窘，吹笳，声寥亮。胡人久倦征戍，夜闻遂溃。并具【先攻其心篇】中。斯以声感人也。］
　　孙子曰：‘昔之善战者，先为不可胜，［先咨之庙堂，虑其危难，然后高垒深沟，使兵士练习，故敌不得胜。］以待敌之可胜。［以此守备之固，待敌之阙，则可胜之。］不可胜在己，［言守备之固，制敌在外。］可胜在敌，［守备之固自修理，以俟敌之虚懈。已见敌有阙漏之形，然后可胜。］故善战者能为不可胜，不能使敌必可胜。［若敌晓练兵事，策与道合，深为己备者，亦不可强胜之。］故曰胜可知而不可为。［敌有备也。已料敌，见敌形者，则胜负可知。若敌密而无形，亦不可强使为败。故范蠡曰：‘时不至，不可强生；事不究，不可强成。’］不可胜者，守也；［形藏也。若未见其形，彼众我寡，则自守也。］可胜者，攻也。［敌攻己，乃可胜也。已见其形，彼寡我众，则可攻。］故善守者，藏于九地之下。’［善守备者，务因其山川之阻，丘陵之固，使不知所攻。言其深密，藏于九地之下。］又曰：‘城有所不攻。’［固而多粮。］
　　【守则有余】
　　后汉凉州贼王国围陈仓，左将军皇甫嵩督前将军董卓救之。卓欲速进赴陈仓，嵩不听。卓曰：‘智者不后时，勇者不留决。速救则城全，不救则城灭，全灭之势，在于此也。’嵩曰：‘不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有余。有余者动于九天之上，不足者陷于九地之下。今陈仓虽小，城守固备，非九地之陷也。王国虽强，而攻我之所不救，非九天之势也。夫势非九天，攻者受害；陷非九地，守者不拔。国今以陷受害之地，而陈仓保不拔之城，我可不烦兵动众，而取全胜之功，将何救焉！’遂不听。王国围陈仓，自冬迄春，八十余日，城坚守固，竟不能拔。贼众疲弊，果自解去。
　　【守拒法】［附］
　　城有不可守者：大而人少；小而众多；粮寡而柴水不供；垒薄而攻具不足；土疏地下，灌溉可泛；邑阙人疲，修缉未就。凡若此类，速徙之。
　　垒高土厚，城坚沟深，粮实众多，地形险阻，所谓无守而无不守也。故曰：‘善守者，敌不知其所攻。’
　　凡筑城，下阔与高倍，上阔与下倍。城高五丈，下阔二丈五尺，上阔一丈二尺五寸。高下阔狭，以此为准。料功：上阔加下阔，得三丈七尺五寸，半之，得一丈八尺七寸五分；以高五丈乘之，一尺之城，积数得九十三丈七尺五寸。每一功，日筑土二尺，计功约四十七人。一步五尺之城，计役二百三十五人；一百步，计功二万三千五百人；三百步，计功七万五百人。率一里，则十里可知。其出土负篑，并计之大功之内。［以城中壮男为一军，壮女为一军，老弱为一军，三军无令相遇。壮男遇壮女，则志散而力不专。遇老弱，则老使壮悲，弱使强怜。悲怜在心，则勇人更虑，壮夫不战。］
　　凡敌欲攻，即去城外五百步内，井、树、墙、屋并填除之。井有填不尽者，投药毒之。木石砖瓦，茭刍百物，皆收之。入不尽者，并焚除之。其什物、五谷、糗糒、鱼盐、布帛、医药、功巧、戎具、锻冶、秸、茅荻、芦苇、灰沙、铁炭、松桦、蒿艾、脂麻、皮毡、荆棘、笓篱、釜镬、盆瓮、礨木、锹斧、锥凿、刀锯、长斧、长刀、长锥、长镰、长梯、短梯、大钩、连锁、连枷、连棒、白棒、芦竹，为稕［之顺反］插以松桦，城上城下，咸先蓄积，缘人闲所要公私事物，一切修缉。　　抛石，大小随事。
　　礨木，长五尺，径一尺，小至六七寸。
　　城外四面壕内，去城十步，更立小隔城，厚六尺，高五尺，仍立女墙。［谓之羊马城。］
　　城门县板木，为重门。
　　城门扇及楼堠，以泥涂厚，备火。
　　城门先造连拒、马枪、壮锐，以锁连之。
　　城内面别穿井四所，置水车，大瓮二十口，灶十所。
　　却敌上建堠楼，以版跳出为橹，与四外烽戍，昼夜瞻视。
　　城壕，面阔二丈，深一丈，底阔一丈，以面阔加底积数大半之，得数一丈五尺，以深一丈乘之，凿壕一尺，得数一十五丈。每一人功，日出三丈，计功五人；一步五尺，计功二十五人；十步，计功二百五十人；百步，计功二千五百人；一里，计功七万五百人。以此为率，则百里可知。
　　弩台，高下与城等，去城百步，每台相去亦如之。下阔四丈，高五丈，上阔二丈，上建女墙。台内通闇道，安屈膝梯，人上便卷收。中设毡幕，置弩手五人，备干粮水火。
　　城上一步一甲卒，十步加五人，以备杂供之要。五步有伍长，十步有什长，五十步、百步皆有将长，文武相兼，量材受任，而统领精锐。骁勇简募或十队、二十队、三十队，大将、副将各领队，巡城晓喻，激励赴救。
　　城上立四队，别立四表，以为候视：若敌欲攻之处，则去城五六十步，即举一表；橦梯逼城，举二表；敌若登梯，举三表；欲攀女墙，举四表。夜即举火如表。城上四队之闲，各置八旗：若须木□［音禀］拯板，举苍旗；须灰炭稕铁，举赤旗；须檑木樵苇，举黄旗；须沙石砖瓦，举白旗；须水汤不洁，举黑旗；须战士锐卒，举熊虎旗；须戈戟弓矢刀剑，举鸷旗；须皮毡麻鐷锹钁斧凿，举双兔旗。城上举旗，主当之官随色而供。城内老小丁女，除营食之外，皆令膺役城上，分为八队，使识文者点检常旗，备拟物为八部。
　　城内对敌营，自凿城内为闇门，多少临事，令五六寸勿穿，或于中夜，于敌初来，营列未定，精骑从突门跃出，击其无备，袭其不意。
　　城门先自凿扇为数十孔，出强弩射之，长矛刺之，则敌不得近门。
　　栈，以泥厚涂之，备火。柴草之类贮积，泥厚涂之，防火箭飞火。
　　转关桥，一梁，端着横检，按去其检，桥转关，人马不得过度，皆倾水中。
　　笓［音毗］篱战格，于女墙上跳出，去墙三尺，着横检，端安，以荆柳编为之，长一丈，阔五尺，县安端，用遮矢石。　　布幔，复布为之，以弱竿县挂于女墙外，去墙外七八尺，以折抛石之势，则矢石不复及墙。
　　木弩，以黄连桑柘为之，弓长一丈二尺，径七寸，两弰三寸，绞车张之，大矢自副，一发，声如雷吼，败队之卒。
　　燕尾炬，缚苇草为之，尾分为两歧，如燕尾状，以油蜡灌之，加火，从城坠下，使人骑木驴而烧之。
　　松明，以铁锁缒下，巡城照，恐敌人夜中乘城而上。夜中城外每三十步县大灯于城半腹，置警犬于城上，吠之处，即须加备。
　　脂油炬，于城中四衢、要路、门户，晨夜不得绝明，用备非常。
　　行炉，镕铁汁，舁行，以洒敌人。
　　游火，铁筐盛火，加脂蜡，锁县缒下，烧穴中□城人。
　　灰麸、糠，因风于城上掷之，以眯敌目，因以铁汁洒之。
　　连梃，如打禾连枷状，打女墙外上城敌人。
　　钗竿，如枪，刃为两歧，用叉飞梯及人。
　　钩竿，如枪，两旁有曲刃，可以钩物。
　　油囊，盛水，于城上掷安火车中，囊败火灭。
　　天井，敌攻城为地道来返，自于地道上直下穿井以邀之，积薪安井中，加火薰之，敌人自焦灼。
　　地听，于城内八方穿井，各深二丈，以新罂用薄皮裹口如鼓，使聪耳者于井中托罂而听，则去城五百步内悉知之。审知穴处，助凿迎之，与外相遇，即就以干艾一石，烧令烟出，以板于外密覆穴口，勿令烟泄，仍用袋鼓之；又先为桔槔县铁锁，长三丈以上，束柴苇焦草而燃之，坠于城外所穴之孔，以烟熏之，敌立死。
　　城上八队之闲，安转关小抛二，机关大抛一，云梯、撞抛等其闲。先从城身，用木出跳，为重女墙，高于土女墙五寸以上，以板覆其上，随事缓急而开闭之。敌若以大石击墙楼，石下之处，出跳空中，县生皮毡毯等袋，以乘其石。
　　城内人家，咸令置水防火，先约失火者斩。火发之处多，恐奸人放火，但令便近主当八部官人，领老小丁女救之。火起，所部急白大将，大将领亲信人左右救火。城中有卒惊及杂人，城上不得辄离职掌，乱走街巷者斩。
　　敌若推轮排来攻，先以抛打，手抛既众，所中必多，来者被伤，力不齐矣。
　　凡攻城之兵，御捍矢石，头戴□帽，仰视不便，袍甲厚重，进退又难，前既不得上城，退则其帅逼迫，人众烦闹。我作转关女墙，腾出城外，以辘轳坠铁索，索头安铁鸱脚，当聚闹之处，掷下拨人。
　　敌若兵众气盛，将卒有疑，即回易左右前后，或替一日再动，或数夜不移，审察安危，随时变改。
　　飞书檄必诱我人，速封，驰送大将。
　　每夜巡城，皆改易契，令信人持伪契巡行，所由不觉，罚之，觉则送使。有外往来，主司押领上使，辄不得问其事由，外人辄不得与语。
　　敌若纵火焚楼堞，以粗竹长一丈，锼［音搜］去节，以生薄皮合缝为袋，贮水三四石，将筒内于袋内，急缚如溅筒，令壮士三五人撮水口，急蹙之救火。每门常贮两具。如无竹，以木合筒，漆之而用，并小溅筒二十具兼助之。门内常以瓮贮水添用。
　　散若推车，我作粗铁镮，并屈桑木为之，用索相连，头适到，速以镮串头，于其傍便处，分令壮士牵之翻倒，弓弩两射，自然败走。
　　散若木驴攻城，用铁蒺藜下而敦之。其法：以熟铁阔径尺长一尺二寸四条，纵横布如蒺藜形，镕生铁灌其中央，重五十斤，上安其鼻，连锁掷下，敦讫，以辘轳拗上。若木驴上有牛皮并泥，敦着即举，速放火炬，灌油烧火。
　　凡敌攻城，多背旺相，起土为台。我于城内薄筑，长高于敌台一丈已上，即自然制彼，无所施力。
　　又于城上以木为棚，容兵一队，高长柄铁钩、陌刀、锥斧，随要便以为之备。若敌攀女墙踊身，待其身出，十钩齐搭，掣入城中，斧刀助之。
　　城若卑地下，敌人壅水灌城，筑筑墙壅诸门及陷穴处，更于城内促团周匝，视水高中而阔筑墙，墙外取土，高一丈以上城立，立后于墙内取土，而薄筑之。精兵备城，不得杂役。如有泄水之处，即十步为一井，井内潜通引泄漏。城中速造舡一二十只，简募解舟楫者，载以弓弩、锹钁，每舡载三十人，自暗门衔枚而出，潜往斫营，决彼堤堰，觉即急走，城上鼓噪，急出兵助之。
　　敌有骁勇冲门入来，门内多穿坑阱，又于重墙内，卒出其不意，敌必傍走，自入阱中。
　　城门外简择健卒，贮备器具，看敌懈怠，即开门，骁勇齐击，乘驰逐北不得过二百步，缓急城上应接易为。
　　敌攻日久，众巧俱施，蚁附缘城，不惜士众，野无所得，粮路又绝，兵众离心，将帅懈倦，必精兵拥守，防我城门。我当乘闲，骁雄四出，与城上人应期，内外齐攻。专精与疲怠者，尤绝必须审察，贼多伪谋。其所穴之孔，于城内深阔为坑，坑上安转关板桥，若敌入来，得三五十人后，启发机关，自然先毙。
　　铁菱，状如铁蒺藜，要路、水中置之，以刺人马。
　　陷马坑，长五尺，阔一尺，深三尺，坑中埋鹿角枪、竹签，其坑似亚字相连，状如钩锁，以草及细尘覆其上。军城、营垒、要路皆设之。
　　拒马枪，以木径二尺，长短随事，十字凿孔，纵横安检，长一丈，锐其端，可以塞城门、巷、要路，人马不得奔驰。
　　木栅，为敌所逼，不及筑城垒，或因山河险势，多石少土，不任版堞，乃建立木为之，方圆高下随事，深埋木根，重复弥缝，其阙内重加短木为合道，外柱木重长出四尺为女墙，皆泥涂之，内七尺又立合道，内柱上布板木为栈，立栏杆于栅上。县门、壅墙、濠堑、拒马防守，一如城垒法。
　　烽台，于高山四顾险绝处置之，无山亦于孤迥平地置。下筑羊马城，高下任便，常以三五为准。台高五丈，下阔二丈，上阔一丈，形圆。上建圆屋覆之，屋径阔一丈六尺，一面跳出三尺，以板为上覆下栈。屋上置突灶三所，台下亦置三所，并以石灰饰其表里。复置柴笼三所，流火绳三条，在台侧近。上下用屈膝梯，上收下乘。屋四壁开觑贼孔及安视火筒，置旗一口，鼓一面，弩两张，抛石、礨木、停水瓮、干粮、麻蕴、火钻、火箭、蒿艾、狼粪、牛粪。每晨及夜平安，举一火；闻警，固举二火；见烟尘，举三火；见贼，烧柴笼。如每晨及夜，平安火不来，即烽子为贼所捉。一烽六人，五人为烽子，递知更刻，观视动静；一人烽率，知文书、符牒、转牒。
　　马铺，每铺相去三十里，于要路山谷闲，牧马两匹，与游奕计会。有事警急，烟尘入境，即奔驰报探。
　　土河，于山口贼路，横断道，凿阔二丈，深二尺，以细沙散土填平，每日检行，扫令净平，人马入境，即知足迹多少。
　　游奕，于军中选骁果、谙山川泉井者充，常与烽铺土河计会交牌，日夕逻候［逻，卢个反。］于亭障之外，捉生问事。其军中虚实举用，勿令游奕人知。其副使子将，并久军行人，取善骑射者兼。
　　令人枕空胡禄卧，有人马行三十里外，东西南北，皆响见于胡禄中，名曰‘地听’，则先防备。
　　兵六
　　孙子曰：‘兵者，诡道也。［无常形，以诡诈为道。若息侯诱楚子谋宋。］故能用示之不能用，［言己实能用师，外示之怯也。若孙膑示弱而制庞涓。］近而示之远，远而示之近。［欲近而设其远也，欲远而设其近也，诳曜敌军，示之以远，本从其近。若韩信之袭安邑，陈舟临晋而度夏阳。］古之善用兵者，能使敌人前后不相及，众寡不相待，贵贱不相救，上下不相扶，卒离而不集，兵合而不齐。［多设诈变，出东见西，攻南引北，乱之，使彼章惶离乱，而不集聚。］合于利而动，［暴之使离，乱之使不齐，动兵而战。］不合于利而止。’
　　【示弱】
　　春秋时，晋声子谓楚令尹屈建曰：‘若敖之乱，伯贲之子苗贲皇奔晋，以为谋主。及鄢陵之役，楚晨压晋军而阵。苗贲皇曰：“楚师之良在中军王族而已，若塞井夷灶，成阵以当之，栾、范易行以诱之，［栾书时将中军，范燮佐之。易行，谓简易兵备，欲令楚贪己，不复顾二穆之兵。易，以豉反。行，胡郎反。］中行、二郤必克二穆，［郤锜时将上军，中行偃佐之，郤至佐新军。令此三人分良以攻二穆之兵。楚子重、子辛皆出穆王，故曰二穆。锜，鱼绮反。］吾乃四萃于其王族，必大败之。”［四萃，四面集攻。］晋人从之，楚师大败，王夷师熸，［夷，伤也。吴楚之闲，谓火灭为熸。子廉反。］子反死之。郑叛、吴兴，则苗贲皇之为也。’
　　汉初，韩王信反，高帝自往击。至晋阳，闻信与匈奴欲击汉，帝使人使匈奴。匈奴匿其壮士肥牛马，［匿，藏。］徒见老弱及羸畜。使者十辈来，皆言匈奴易击。帝使刘敬复往使匈奴，还报曰：‘两国相击，此宜夸矜见所长。［见，示也。］今臣往，徒见羸胔老弱，［胔音渍，谓死者之肉也。一说胔读曰瘠，瘠，瘦也。］此欲见短，伏奇兵以争利。愚以为匈奴不可击也。’是时汉兵已踰句注，二十余万兵已业行。帝怒，以为沮吾军，［沮谓止，坏也。材汝反。］械系敬广武。遂往，至平城，匈奴果出奇兵围高帝白登，七日然后得解。
　　后汉末，孙策遣军攻陈登于匡琦城。贼初到，旌甲覆水，群下咸以众寡不敌。登乃闭门自守，示弱不战，将士衔声，寂若无人。登乘城观形势，知其可击。乃申命士众，宿整兵器，昧爽，开南门，引军诣贼营，步骑钞其后。贼周章，方结阵，不得还船，登纵兵乘之，贼遂大败。
　　陈武帝东讨杜龛，侯安都居守。北齐军入据石头，游骑至于阙下。安都闭门偃旗帜，示之以弱，且令城中曰：‘有登陴看贼者斩。’及夕，贼收军还石头，安都夜令士卒密营御敌之具。明晨，贼骑又至，安都率甲士三百人，开东西掖门与战，大败之，贼乃退还石头，不敢逼台城。
　　后周末，隋文帝作相之初，尉迟迥拒命，遣将于仲文率兵定关东。军次蓼堤，迥将檀让拥众数万，仲文以羸师战，让悉众来拒，仲文伪北，让军颇骄。于是遣精兵左右翼击之，大败让军。进攻梁郡，迥守将刘子宽弃城遁走。
　　【示怯】
　　周初，武王问太公曰：‘敌人先至，已据便地，形势又强，则如之何？’对曰：‘当示怯弱，设伏佯走，自投死地。敌见之，必疾速而赴，扰乱失次，必离故所，入我伏兵。齐起，急击前后，冲其两旁。’
　　战国赵将李牧，常居代雁门，备匈奴。以便宜署吏，市租皆输入幕府，为士卒费。日击数牛飨士，习骑射，谨烽火，多闲谍，厚遇战士。为约曰：‘匈奴即入盗，急入收保，有敢捕虏者斩。’匈奴每入，烽火谨，辄入收保，不敢战。如是数岁，亦不亡失。然匈奴谓牧为怯。赵王让牧，牧如故。王怒，使他人代将。岁余，匈奴每来，出战，数不利。复遣牧。牧至，如故约。匈奴数岁无所得，终以为怯。边士皆愿一战。于是乃具选兵车得千三百乘，骑万三千匹，百金之士五万，彀弓弩者十万人，悉勒习战。大纵畜牧，人众满野。匈奴小入，佯北不胜，以数千人委之。单于闻之，大喜，率众来。牧多为奇阵，张左右翼击之，破杀匈奴十余万骑，单于奔走。十余岁不敢近边。
　　战国韩、魏相攻，齐将田忌率兵伐魏。魏将庞涓闻之，去韩而归。孙膑谓田忌曰：‘彼三晋之兵素皆悍勇而轻齐，齐号为怯。善战者因其势而利导之。兵法，百里而趋利者蹶上将军，［蹶犹挫也。蹶，纪劣反。］五十里而趋利者军半至。使齐军入魏地为十万灶，明日为五万灶，又明日为三万灶。’庞涓行三日，大喜，曰：‘我固知齐卒怯，入吾地三日，士卒亡者过半矣。’乃弃其步兵，与其轻锐倍日并行逐之。［并，毕正反。］孙子度其行，暮当至马陵。马陵道狭，而旁多阻隘，可伏兵，乃斫大树白而书之曰：‘庞涓死此下。’于是令万弩夹道而伏，期曰：‘暮见火举而俱发。’庞涓夜至斫木下，见白书，乃钻火烛之。读书未毕，齐军万弩俱发，军大乱，庞涓乃自刎。
　　隋炀帝大业中，彭城贼张大彪、宗世模等众至数万，保县薄山，寇掠徐、兖。隋将董纯讨之。纯初闭营不与战，贼屡挑之不出，贼以纯为怯，不设备，纵兵大掠。纯选精锐击贼，合战于昌虑，大破之，斩首万余级，筑为京观。
　　隋末，山贼孟让众号十万，屯盱眙。炀帝遣王世充保都梁山以拒之，久不与战，乃宣言士卒亡叛，使贼中闻之。让果大笑曰：‘王世充文法吏，何能为将。吾当生缚之。’于是进攻其栅，充与战，佯不胜。让益轻之，乃分兵虏掠。世充知其可击，令军中移灶撤幕，设方阵四面而出战，大破之，虏男女十万余口，让仅以身免。
　　【示缓】
　　战国秦伐韩，军于阏与。赵王召问赵奢，奢对曰：‘道远险狭，譬犹两鼠斗于穴中，将勇者胜。’王令奢救之。兵去邯郸三十里，而令军中曰：‘有以军事谏者死。’秦军武安西，秦军鼓噪勒兵，武安屋瓦尽震。军中候有一人言急救武安，奢立斩之。坚壁，留二十八日不行，复益增垒。秦闲来，奢善食遣之。闲以报秦将，秦将大喜曰：‘夫去国三十里而军不行，乃增垒，阏与非赵地也。’奢既已遣秦闲，乃卷甲而趋之，二日一夜至，令善射者去阏与五十里而军。垒成，秦人闻之，悉甲而至。奢纵兵击破之，阏与围解。
　　后汉末，曹公进军攻袁尚将审配于邺，先凿堑围，周回四十里，初令浅，示若可越。审配遥见，笑而不出争利。曹公令一夜浚之，广深二丈，决漳水以灌之。数月，城中饿死过半。尚将马延临阵降，遂克邺城。
　　魏将司马宣王征公孙文懿，贼保襄平，宣王进军围之。会霖潦，大水平地数尺，三军恐惧，欲移营。宣王令军中敢有言徙者斩。都督令史张静犯令，斩之，军中乃定。贼恃水，樵牧自若。诸将欲取之，皆不听。司马陈圭曰：‘昔攻上庸，八部并进，昼夜不息，故能一旬之半拔坚城，斩孟达。今者远来而更安缓，愚窃惑焉。’宣王曰：‘孟达众少而食支一年，吾将士四倍于达而粮不淹一月，以一月图一年，安可不速？以四击一，正令半解，犹当为之。是以不计死伤，与粮竞也。今贼众我寡，贼饥我饱，水雨乃尔，功力不设，虽当促之，亦何所为。自发京师，不忧贼攻，但恐贼走。今贼粮垂尽，而围落未合，掠其牛马，钞其樵采，此故驱之走也。夫兵者诡道，善因事变。贼凭众恃雨，故虽饥困，安肯束手，当示无能为之。若取小利以惊之，非计也。’既而雨止，遂合围。起土山地道，楯橹钩橦竞发，矢石雨下，昼夜攻而拔之。
　　后魏末，万俟丑奴称乱关右，魏将贺拔岳讨之，军于汧、渭之闲，宣告远近曰：‘今气候渐热，非征讨之时，待至秋凉，更图进取。’丑奴闻之，遂以为实，分遣诸军散营农于岐州之北百里细川，使其大将侯伏侯元进领兵五千，据险立栅。其千人以下为栅者亦有数处，且田且守。岳知其势分，乃密严备。晡时，潜遣轻骑先行断诸路，于后诸军尽发。昧旦，攻围元进栅，拔之。诸所俘执皆放之，自余栅悉降。岳星言径趣泾州，其刺史侯长贵亦以城降。丑奴乃弃平亭而走。
　　【声言击东其实击西】
　　后汉初，岑彭将兵三万余人南击秦丰，拔黄邮，丰与其大将蔡宏拒彭等于邓，数月不得进。彭夜勒兵马，申令军中，使明早西击山都。乃缓所获虏，令得逃亡，归以告丰，丰即悉其军西邀彭。彭乃潜兵渡沔水，击其将张杨于阿头山，大破之。从川谷闲伐木开道，直袭黎丘，破诸屯兵。丰闻大惊，驰归救之。彭依东山为营，丰与蔡宏夜攻彭，彭先为之备，出兵逆击之，丰败走。
　　后汉初，张步据齐地，汉将耿弇征之，［弇音甘。］张步将费邑分遣其弟敢守巨里。弇进兵先胁巨里，使多伐树木，扬言以填塞坑堑。数日，有降者言邑闻弇欲攻巨里，谋来救之。弇乃严令军中趣修攻具，宣勒诸部，后三日当悉力攻巨里城。阴缓生口，令得亡归。归者以弇期告邑，邑至日果自将精兵三万余人来救之。弇喜，谓诸将曰：‘吾所以修攻具者，欲诱致邑耳。今来，适其所求也。’即分三千人守巨里，自引精兵上冈阪，乘高合战，大破之，临阵斩邑。既而收首级以示巨里城中，城中恟惧，费敢悉众亡归张步。时张步都剧，使其弟蓝将精兵二万守西安，又令将万余人守临淄，相去四十里。弇进军画［胡麦反］中，居二城之闲。弇视西安城小而坚，且蓝兵又精，临淄名虽大而实易攻，乃勒诸将校后五日攻西安。蓝闻之，晨夜警守。至期夜半，弇勒诸将皆蓐食，会明至临淄城。护军荀梁等争之，以为宜速攻西安。弇曰：‘不然。西安闻吾欲攻之，日夜为备；临淄出不意至，必惊扰，吾攻之一日必拔。拔临淄即西安孤，张蓝与步隔绝，必复亡去，所谓击一而得两者也。若先攻西安，定不卒下，顿兵坚城，死伤必多。纵能拔之，张蓝引军还奔临淄，并兵合势，观人虚实，吾深入敌地，后无转输，旬月之闲，不战而困。诸君之言，未见其宜也。’遂攻临淄，半日拔之，入据其城。张蓝闻之大惧，遂将众亡归剧。
　　【示形在彼而攻于此】
　　春秋时，越伐吴，吴子御于笠泽，夹水而阵。越为左右句卒，［句卒，钩伍相着，别为左右屯也。］使夜或左或右，鼓噪而进；吴师分以御之。越以三军潜涉，当吴中军而鼓之，吴师大乱，遂败之。［左右句卒为声势，以分吴军而三。《吴越春秋》曰：‘越伐吴，起军于江南，乃具左右军，将有私卒六千人为中军。日昏，乃令左军衔枚溯江五里，右军衔枚沿江五里，夜半鸣鼓，吴师闻之，大骇曰：“越人来攻我乎？”因分其军为二阵拒越，越王乃以其中军衔枚，潜涉不噪，以袭攻之，吴师大败。’此语左氏传同，其语小异，故附于注末。］
　　汉王遣将韩信击魏，魏王盛军蒲阪，塞临晋，信乃益为疑兵，陈船欲渡临晋，而伏兵从夏阳以木罂渡军，［以木为器，如罂。以度军无船且尚密。］袭安邑，虏魏王豹。
　　汉吴王濞反，汉将周亚夫率师御之，壁于下邑。吴师奔壁东南，亚夫使备西北，吴果以精兵奔西北，不得入，乃大败之。［亚夫悟之而胜。］
　　后汉将吴汉、岑彭讨公孙述，述使其将延岑等悉兵拒广汉及资中，又遣将侯丹率二万余人拒黄石。彭乃多张疑兵，使护军杨翕与臧宫拒延岑等，自分兵浮江下还江州，［今南平郡，即汉江州县。］溯都江而上，［都江，成都江。］袭击侯丹，大破之。因晨夜倍道兼行二千余里，径拔武阳。使精骑驰广都，去成都数十里，势若风雨，所至皆奔散。初，述闻汉军在平曲，故遣大兵逆之。及汉军至武阳，绕出道延岑军后，蜀地震骇。
　　后汉马援为陇西太守，发步骑三千人击先零羌。羌将其妻子辎重移阻于允吾谷，［允吾，音铅牙。］援乃潜行闲道，掩赴其营。羌大惊坏，复远徙唐翼谷中，援复追讨之。羌引精兵聚北山，援陈军向山，而分遣数百骑绕袭其后，乘夜放火，击鼓叫噪，虏遂大溃。
　　后汉末，黄巾贼起，汉将朱俊率兵讨之。贼帅韩忠据宛拒俊，俊兵少不敌，乃长围结垒，起土山以临城内，因鸣鼓攻其西南，贼悉众赴之。俊自将精卒五千，掩其东北，乘城而入，忠乃退保小城，惶惧乞降。
　　后汉末，曹公与袁绍相持官渡，绍遣将郭图、淳于琼、颜良攻东郡太守刘延于白马，绍引兵至黎阳，将渡河。曹公北救延，荀攸说公曰：‘今兵少不敌，分其势乃可。公到延津，若将渡兵向其后者，绍必西应之，然后轻兵袭白马，掩其不备，颜良可擒也。’公从之。绍闻兵渡，即分兵西应之。公乃引军兼行趣白马，未至十余里，良大惊，来逆战。使张辽、关羽前登，击破，斩良。遂解白马围。
　　后汉末，曹公击破马超，超走凉州，关中平。诸将或问公曰：‘初，贼守潼关，渭北道缺，不从河东击冯翊而反守潼关，引日而后北渡，何也？’公曰：‘贼守潼关，若吾入河东，贼必引守诸津，则西河未可渡。吾故盛兵向潼关，贼悉众南守，西河之备虚，故徐晃等得擅取西河；然后引军北渡，贼不能与吾争西河者，以有二将之军也。连车竖栅，为甬道而南，既为不可胜，且以示弱。渡渭为坚垒，虏至不出，所以骄之也，故贼不为营垒而求割地。吾顺言许之，所以从其意，使自安而不为备，因蓄士卒之力，一旦击之，所谓疾雷不及掩耳，兵之变化，固非一道也。’
　　后汉末，蜀将关羽围曹公将曹仁于樊，又围将军吕常于襄阳。曹公遣将徐晃救仁，以羽难与争锋，遂前至偃城。晃到，诡道作都堑，示欲截其后，贼烧屯走。晃得偃城，两面连营，稍前，去贼围三丈所，未攻。贼围头有屯，又别屯四冢。晃扬声当攻围头屯，而密攻四冢。羽见四冢欲坏，自将步骑五千出战，晃击之，退走，遂追陷与俱入围，破之，或自投沔水死。曹公令曰：‘贼围堑鹿角十重，将军致战全胜，遂陷贼围，多斩首虏。吾用兵三十余年，及所闻古之善用兵，未有长驱径入敌围者也。’
　　后汉末，田国让守马城，为鲜卑攻围之十重。国让密严使司马建旌旗，鸣鼓吹，将步骑从南门出，胡人皆属目往赴之。国让将精锐自北门出，鼓噪而赴，两头俱发，出虏不意。虏众散乱，皆无弓马，步走二十余里，僵尸蔽地。
　　魏将司马宣王征公孙文懿，次于辽水。文懿遣将军卑衍、杨祚等步骑数万阻辽隧以距之，围堑二十余里。宣王令其军穿围，盛兵多张旗帜出其东南，贼尽锐赴之。乃泛舟潜济急东北，斜趣襄平。衍等恐襄平无守，夜遁走。
　　魏将郭淮讨叛羌，其羌师屯河关、白土故城，据河拒官军。淮见形上流，密于下渡兵据白土城，击，大破之。
　　蜀将诸葛亮出斜谷，司马宣王屯北原。亮盛兵西行，诸将皆欲攻西围，郭淮独以为此见形于西，欲使官兵重应之，必攻阳遂耳。其夜果攻阳遂，有备不得上。
　　十六国前燕将慕容垂讨丁零翟钊于滑台，次于黎阳津，钊于南岸拒守，垂徙营就西津，为牛皮船百余艘，载疑兵列仗，溯流而上。钊先以大众备黎阳，见垂向西津，乃弃营西拒。垂潜遣其桂林王慕容镇、骁骑慕容国于黎阳津夜济，壁于河南。钊闻而奔还，士众疲渴，走归滑台，钊携妻子率数百骑北趣白鹿，垂遣追击之，尽擒其众。
　　东晋末，宋武帝遣将朱龄石伐谯纵于蜀。宋武曰：‘往年刘敬宣出黄虎，无功而退。贼谓我今应从外水往，而料我当出其不意，犹从内水来也。如此，必以重兵守涪［音浮］城，以备内道。若向黄虎，正堕其计。今以大众自外水取成都，疑兵出内水，此制敌之奇也。’而虑此声先驰，贼审虚实，乃别有函书，全封付龄石，署函边曰：‘至白帝乃开。’诸军虽进，未知处分所由。至白帝，发书，曰：‘众军悉从外水取成都，臧熹、朱林于中水取广汉，使羸弱乘高舰十余，由内水向黄虎。’众军乃倍道兼行，谯纵果备内水，使其大将谯道福以重兵戍涪城，遣其将侯辉、谯诜等率众万余屯彭模，夹水为城。龄石至彭模，诸将以贼水北城险阻众多，咸欲先攻其南城，龄石曰：‘不然。虽寇在北，今屠南城，不足以破北；若尽锐以拔北垒，南城不麾而自散也。’遂攻北城，诘朝战，至日昃，焚其楼橹，四面并登，斩侯辉、谯诜，仍回军以麾，南城即时溃散。
　　宋刘道济为益州刺史，刑政失中，群盗蜂起，攻围州城。道济将裴方明出东门，破贼三营，斩首数百级。贼虽败，已复还合。方明复伪出北门，回击城东大营，杀千余人。时天大雾，方明等复扬声出东门，而潜自北门出攻城北、城西诸营，贼众大溃，于是奔散。
　　西魏末，岷州羌据州城反，魏将独孤信讨之。信勒兵向万年，顿三交谷口。贼并力拒守，信因诡道趋绸松岭。［绸，直留反。］贼不虞信兵之至，睹风奔溃。乘胜逐北，径至城下，贼并出降。
　　西魏末，凉州刺史宇文仲和据州不受代，魏将独孤信率兵讨之。仲和婴城固守，信夜令诸将以冲梯攻其东北，信亲率壮士袭其西南，迟明克之。［迟，直吏反。未明也。天未明之顷，已袭之，事毕然后天明，明迟于事耳。］
　　隋汉王谅作乱，遣其将余公理自太行下河内。隋将史祥讨之，军于河阴，久不得济。祥谓军吏曰：‘余公理轻而无谋，才用素不足称，又新得志，谓其众可恃。恃众必骄。且河北人先不习兵，所谓拥市人而战，不足图也。’乃令军中修攻河阳具。公理使谍知之，果屯兵于河阳内城以备祥。祥于是舣船河南，公理聚甲以当之。祥乃简精锐于下流潜渡，公理率众拒之。祥至湨［古阒反］水，两军相对，公理未成列，祥纵击，大破之。
　　孙子曰：‘利而诱之，亲而离之。’［以利诱之，使五闲并入，辩士驰说，亲彼君臣，分离其形势。若秦遣反闲，欺诳赵君，使废廉颇而任赵奢之子，卒有长平之败。］
　　【示无备，设伏取之】
　　后魏将傅永守楚王戍，萧齐将裴叔业来攻。永令填塞外堑，夜伏战士一千人于城外。晓而叔业等至，顿于城东，列阵，将置长围。永所伏兵于左道击其后军，破之。叔业乃令将佐守所列之阵，自率精甲数千人救之。永上门楼，观叔业南行五六里许，便开门奋击，遂摧破之。叔业进退失图，于是奔走。左右欲追之，永曰：‘弱卒不满三千，彼精甲犹盛，非力屈而败，直堕吾计中耳。既不测我之虚实，足丧其胆。俘此足矣，何假逐之。’
　　后周韩褒为汾州刺史，州界北接太原，当千里径。先是，高齐寇数入，民废耕桑，前后刺史，莫能防捍。褒至，适会寇来，褒乃不下属县。民既不及设备，以故多被抄掠。齐人喜，相谓曰：‘汾州不觉吾至，先未集兵，今者之还，必莫能追蹑我矣。’由是益懈，不为营垒。褒已先勒精锐，伏北山中，分据险阻，邀其归路。乘其众怠，纵伏击之，尽获其众。
　　孙子曰：‘夜战多火鼓，昼战多旌旗，所以变人耳目。以治待乱，以静待哗，此治心者也。’［以我之清净，待彼之諠哗，此治人心者也。故太公曰：‘事莫大于必克，用莫大于玄默。’］
　　【示强】
　　春秋时，楚将子元以车六百乘伐郑，师于桔柣之门。［桔柣，郑远郊之门也。桔，胡结反。柣，徒结反。］又入自纯门及逵市。［纯门，郑外郭门也。逵市，郭门道上市。］悬门不发，效楚言而出。子元曰：‘郑有人。’［悬门施于内城门。郑示楚以闲暇，故不闭城门。出兵而效楚言，故子元畏之不敢进。］诸侯救郑。楚师夜遁。郑人将奔桐丘，谍言曰：‘楚幕有乌。’乃止。［谍，闲也。幕，帐也。］
　　春秋时，楚大饥，戎伐其西南，［戎，山夷也。］庸人帅群蛮以叛楚，［庸，属楚之小国。］麇人率百濮将伐楚。［百濮，夷也。麇，居筠反。］于是申、息之北门不启。［备中国。］楚人谋徙于阪高。［楚险地也。］蔿贾曰：‘不可。我能往，寇亦能往，不如伐庸。夫麇与百濮，谓我饥不能师，故伐我也。若我出师，必惧而归。百濮离居，将各走其邑，谁暇谋人？’乃出师。旬有五日，百濮乃罢。自庐以往，振廪同食。［往，往伐庸也。振，发也。廪，仓也。同食，上下无异馔。］
　　春秋时，晋文公率诸侯伐楚，楚将子玉从晋师。晋退三舍，楚师不止，晋师又次于城濮，楚师背酅［音携］而舍，［酅，陵险阻名。］文公患之。听舆人之诵［恐众畏险，故听其歌诵。］曰：‘原田莓莓，［莫柸反。］舍其旧而新是谋。’［高平曰原。喻晋军美盛，若原田之草莓莓然，可以谋立新功，不足念旧惠也。］公疑焉。［疑众谓己背旧谋新。］晋大夫狐偃曰：‘战也！战而捷，必得诸侯。若其不捷，表里山河，必无害也。’［晋国外河而内山。］晋车七百乘，韅、［呼见反。］靷、［与进反。］鞅、［于两反。］靽。［音半。五万二千五百人也。在背曰韅，在曰靷，在腹曰鞅，在后曰靽，言驾乘修备。］晋侯登有莘［古国名］之墟以观师，曰：‘少长有礼，其可用也。’遂伐其木，以益其兵。［伐木以益攻战之具。盖以示强。］终败楚师。
　　春秋时，晋侯伐齐，齐侯登巫山以观晋师。晋人使司马斥山泽之险，虽所不至，必旆而疏阵之。［斥，候也。疏建旌旗以为阵，示众也。］使乘车者左实右伪，以旆先，［伪以衣物为人形也，建旆以先驱。］舆曳柴而从。［以扬尘。］齐侯见之，畏其众也，乃脱归。［脱，不张旗帜也。］
　　春秋时，晋声子聘楚，谓令尹屈建曰：‘子仪之乱，析公奔晋，以为谋主。绕角之役，析公曰：“楚师轻佻，易震荡也。若多鼓钧声，以夜军之，［钧同其声］楚师必遁。”晋人从之，楚师宵溃。晋遂侵蔡，袭沈，获其君，败申、息之师于桑隧，获申丽而还。郑于是不敢南面。楚失华夏，则析公之为也。’
　　汉景帝时，匈奴大入上郡，天子使中贵人从李广［中官之幸贵者。］勒习兵击匈奴。贵人将数十骑出猎，见匈奴三人，与战，被射伤。中贵人走广，广曰：‘是必匈奴射雕者也。’［雕善飞，故使善射者射。］广乃遂从百骑以驰三人，令其骑张左右翼，而广身射彼三人，杀其二人，生得一人，果射雕者也。遥见匈奴有数千骑，见广，以为诱骑，皆惊，上山阵。广之百骑皆大恐，欲驰还走。广曰：‘吾去大军数十里，今若走，匈奴追射我立尽。今我留，匈奴必以我为大军诱之，必不敢击我。’广令诸骑曰：‘前。’未到匈奴阵二里所，止，令曰：‘皆下马解鞍。’其骑曰：‘虏多且近，即有急，奈何？’广曰：‘彼虏以我为走，今皆解鞍以示不走，用坚其意。’胡骑遂不敢击。有白马将出护其兵，于是广上马与十余骑奔射杀之，而复还其骑中，解鞍，令士皆纵马卧。是时会暮，胡兵终怪之，卒不敢击。向夜半时，胡兵以为汉有伏军于旁欲夜取之，皆引兵去。诘朝，广乃归其大军。
　　后汉廉范为云中太守，会匈奴大入塞，范自率士卒拒之。虏众盛，不敌。会日暮，令军士各交缚两炬，三头燃火。虏遥见火多，谓汉兵救至，待朝将退。范乃令军中蓐食，晨往击之，斩首数百级，虏自此不敢向云中。
　　后汉虞诩为武都太守，以讨叛羌，羌乃率众数千，遮诩于陈仓、崤谷，诩即停军不进，而言上书请兵，须到当发。羌闻之，乃分钞旁县，诩因其兵散，日夜进道，兼行百余里。令吏士各作两灶，日增倍之，羌不敢逼。或问：‘孙膑减灶而君增之。兵法，日行不过三十里，戒不虞，而今日且二百，何也。’诩曰：‘虏众多，吾兵少。徐行则易为所及，速进则彼所不测。虏见吾灶日增，必谓郡兵来迎。众多行速，必惮追我。孙膑见弱，吾今示强，势有不同故也。’既到郡，兵不满三千，而羌众万余，攻围赤亭数十日。诩乃令军中，使强弩勿发，先用小弩。羌以为矢力弱，不能至，并兵急攻。诩于是使二十强弩共射一人，发无不中，羌大震，退。诩因出城奋击，多所杀伤。明日悉陈其众，令从东郭门出，北郭门入，换衣服，回转数周。羌不知其数，更相恐动。诩计贼当退，乃潜遣五百余人于浅水设伏，候其走路。虏果奔，因掩击，大破之。
　　蜀将诸葛亮屯于阳平，遣魏延诸军并兵东下，亮唯留万人守城。魏将司马宣王率二十万众拒亮，而与魏延军错道，迳前，当六十里。侦［昌郑反］候白宣王说亮在城中兵力弱。将士失色，亮是时意气自若，勒军中皆卧旗偃息，不得辄出庵幔，开西门，扫地却洒。宣王疑其有伏，于是引军北趣山。亮谓参佐曰：‘司马懿谓吾有强伏，循山走矣。’候逻还白，如亮所言。宣王后知，深以为恨矣。
　　后汉末，陈登为广陵太守，孙策遣军攻登于匡琦城。登使人求救于曹公，而密去城十里理军营处所，多取柴薪，两束一聚，相去十步，纵横成行，令夜俱起火，互然其聚，城上称庆，若大军到。贼睹火惊溃，登勒兵追奔，斩首万级。
　　西晋杜元凯伐吴，陈兵于江陵，遣牙门管定、周旨、伍巢等率奇兵八百，泛舟夜渡，以袭乐乡，多张旗帜，起火巴山，出于要害之地，以夺贼心。吴都督孙歆震恐，与吴将伍延书曰：‘北来诸军，乃飞渡江也。’旋皆破之。
　　十六国后赵石勒荆州监军郭敬寇晋襄阳，勒驿令敬退屯樊城，戒之使偃藏旗帜，寂若无人，彼若使人观察，则告之曰：‘自爱坚守，后七八日大骑将至，相禁不复得走矣。’敬使人浴马于津，周而复始，昼夜不绝。侦谍还告晋南中郎将周抚，抚以为勒军大至，惧而奔于武昌，敬遂入襄阳焉。
　　十六国前凉张重华以谢艾为军师将军，率骑三万，进军临河。后赵石勒将麻秋以三万众拒之。艾乘轺［音遥］车，冠白，［苦洽反］鸣鼓而行。秋遥观而怒曰：‘艾年少书生，冠服如此，轻我也。’命黑槊［音朔］龙骧三千人驰击之。艾左右大扰。或劝艾乘马，艾不从，乃下车踞胡床，指挥处分。贼以为伏兵发也，惧不敢进。又遣将缘河截其后，秋军乃退。艾乘胜奔击，遂大败之，斩秋将杜勋、汲渔，俘斩一万三千级，秋走马奔大夏也。
　　东晋末，宋武帝为将，讨海贼孙恩，恩在扈渎。海盐令鲍陋遣子嗣之以吴兵一千，请为前驱。宋武曰：‘贼兵甚精，吴人不习战，若前驱失利，必败我军。可在后为声援。’不从。是夜，宋武多设伏兵，兼置旗鼓，然一处不过数人。明日，贼率众万余迎战。前驱既交，诸伏皆出，举旗鸣鼓。贼谓四面有军，乃引退，嗣之追奔，为贼所没。宋武且战且退，贼既盛，所领死伤且尽。宋武虑不免，至伏兵处，乃止，令左右脱取死人衣。贼谓当走反停，疑犹有伏。宋武因呼更战，气色甚猛，贼良以为然，乃引军去。宋武徐归，然后散兵稍集。
　　东晋末，桓玄篡晋，宋武帝起义讨玄，玄使将桓谦、何澹之屯覆舟山。武帝使羸弱登蒋山，多张旗帜，玄不之测，大惧。武帝与刘毅等分数队，进突谦阵，皆殊死战，无不一当百。时东北风急，毅军放火，烟尘张天，鼓噪之音，震骇京邑。谦等诸军，一时奔散。
　　萧梁将冯道根守阜陵。初到阜陵，理城隍，远斥候，有如敌将至者。众颇笑之。道根曰：‘怯防勇战，此之谓也。’理城未毕，会魏将党［德浪反］法宗、傅竖眼率众二万，奄至城下，道根堑垒未固，城中众少，皆失色。道根命广开门，缓服登城，选精锐二百人出与魏军战，败之。魏人见意闲，且战又不利，因退走。
　　西魏将宇文测行绥州事。每岁河冰合后，突厥即来寇掠，先是常先遣居人入城堡以避之。测至，皆令安堵如旧。乃于要路数百处并多积柴，仍远遣斥候，知其动静。是年十二月，突厥从连谷入寇，去界数十里，测命积柴之处，一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。
　　梁雍州刺史岳阳王萧虽称藩于西魏，而尚有二心。西魏将杨忠自樊城观兵于汉滨，易旗递进，实骑二千，登楼观之，以为三万，惧而服焉。
　　【敌军攻城久不下，师老，击败之】
　　后汉初，庞萌、董宪反，与苏茂、佼强［佼音效］合兵三万，急围桃城。光武时在蒙，闻之，乃留辎重，自将轻骑三千，步卒数万，晨夜驰赴，师次任城，去桃城六十里。旦日，诸将请进，贼亦挑战。帝不听，乃休士养锐，以挫其锋。城中闻车驾至，众心益固。时吴汉等在东郡，驰使召之。萌等乃悉兵攻城，二十余日，众疲困而不能下。及吴汉等到，乃率众军进桃城，帝亲自搏战，大破之。
　　十六国前赵刘曜败石勒将石季龙于高堠，［今绛州闻喜县界。］遂围洛阳。勒将亲救，程遐等固谏曰：‘刘曜乘胜兵盛，难与争锋，金墉粮丰，攻之未可卒拔。曜悬军千里，势不支久。不可亲动，动无万全，大业去矣。’勒大怒，按剑叱遐等出。召徐光而谓之曰：‘刘曜乘高堠之势，围守洛阳，庸人之情皆谓其锋不可当也。然曜带甲十万，攻一城而百日不克，师老卒殆，以我初锐击之，可一战而擒。若洛阳不守，曜必送死冀州，自河以北，席卷北向，吾事去矣。程遐等不欲吾亲行，卿以为何如？’光对曰：‘刘曜乘高堠之势而不能进临襄国，更攻金墉，此其无能为也。悬军三时，无攻战之利，若銮旗亲驾，必睹旌奔败。定天下之计，在今一举。’勒笑曰：‘光之言是也。’使内外戒严，有谏者斩。命石堪、石聪、桃豹等各统见众会荥阳，使石季龙进据石门，以左卫石邃都督中军事，勒统步骑四万赴金墉。勒顾谓徐光曰：‘曜盛兵成皋关，上计也；阻洛水，其次也；坐守洛阳者，成擒也。’勒诸军至成皋。勒见曜无守军，大悦，乃卷甲衔枚诡道兼路，出于巩、訾之闲。知曜陈其军十余万人于城西，弥悦。勒入自宣阳门，升故太极前殿。季龙步卒三万，自城北而西，攻其中军：石堪、石聪等各以精骑八千，城西而北，击其前锋，大战于西阳门。勒躬贯甲胄，出自阊阖，夹击之。曜军大溃，于阵擒曜，以徇于军。
　　兵七
　　孙子曰：‘佯北勿从。’［北，奔走也。敌方战，形势未衰，便奔走而阵兵者，必有奇伏，勿深入从之。故太公曰：‘夫出甲阵兵，从卒乱行者，所以多为变。’］
　　【佯败引退，取之】
　　春秋时，晋楚战于城濮，楚将子玉从晋师。晋师阵于莘北。胥臣以下军之佐当陈、蔡。子玉以若敖之六卒将中军，曰：‘今日必无晋矣。’斗宜申将左，斗勃将右。晋裨将胥臣蒙马以虎皮，先犯陈、蔡。陈、蔡奔，楚右师溃。［陈、蔡属楚右师。］狐毛设二旆而退之。［旆，大旗也。又建一旆而退，使若大将稍却者。］栾枝使舆曳柴而伪遁，曳柴起尘，诈为众走。楚师驰之，原轸、郤溱［侧巾反］以中军公族横击之。［公族，公所帅之军。］狐毛、狐偃以上军夹攻之，楚左师溃。楚师败绩。子玉收其卒而止，故不败。晋师三日馆谷。［馆，舍也。食楚军谷三日。］
　　春秋时，楚将斗廉帅师及巴师围鄾。邓将养甥、聃甥帅师救鄾。三逐巴师，不克。斗廉衡阵其师于巴师之中，以战，而北，［衡，横也。分巴师为二部，斗廉横阵于其闲，以与邓师战，而伪北。北，走也。］邓人逐之，背巴师，而夹攻之。［楚师伪走，邓师逐之，背巴师，巴师攻之，楚师自前还与战。］邓师大败。鄾人宵溃。［宵，夜。］
　　战国秦师伐赵，赵以赵奢之子代廉颇为将，拒秦将王龁［恨勿反］于长平。秦王闻之，乃阴使武安君白起为上将军，而王龁为裨将军，令军中有敢泄言武安君将者斩。马服子至，则出兵击秦军，秦军佯败而走，张二奇兵以劫之。赵军逐胜，追造秦壁。秦壁坚拒不得入，而秦奇兵二万五千人绝赵军后，又一军五千骑绝赵壁闲，赵军分而为二，粮道绝。而秦出轻兵击之。赵战不利，因筑壁坚守，以待救至。秦王闻赵食道绝，王自之河内，赐民爵各一级，发年十五以上悉诣长平，遮绝赵救及粮食。至九月，赵卒不得食四十六日，皆内阴相杀食。来攻秦垒，欲出。为四队，四五复之，不能出。其时马服子与锐卒自搏战，秦军射杀之。军大败，卒四十余万人降，皆坑之。
　　汉王与诸侯兵共击项羽，决胜垓下。韩信将三十万自当之，孔将军当左，费将军当右，汉王后，绛侯、柴将军在汉王后。项羽之卒可十万。韩信先合，不利，却。孔将军、费将军纵，楚兵退，信复乘之，大败垓下。
　　后汉初，冯异与邓禹率车骑将军邓弘等议攻赤眉，异曰：‘贼余众尚多，可稍以恩信倾诱，难以卒用兵破也。上今使诸将屯渑池要其东，而异击其西，一举取之，此万成计也。’禹、弘不从。弘遂大战移日，赤眉佯败，弃辎重走。车皆载土，以豆覆其上，兵士饥，争取之。赤眉引还击弘，弘军溃乱。异与禹合兵救之，赤眉小却。异以士卒饥倦，可且休，禹不听，复战，大为所败。
　　东魏末，齐神武薨，子澄立。侯景叛归梁，而围彭城，澄遣慕容绍宗讨之。将战，绍宗以梁人剽悍，恐其众之挠也，一一引将卒而诳之曰：‘我当佯退，诱梁人使前，汝可击其背。’申明诫之。景又命梁人曰：‘逐北勿过二里。’会战，绍宗实败走，梁人不用景言，乘败深入，魏人以绍宗之言为信，争掩击，遂大败之。
　　西魏末，遣将史宁与突厥木汗可汗同伐吐谷浑，俱会于青海。宁谓木汗曰：‘树敦、贺真二城，是吐谷浑巢穴。今若拔其本根，余种自然离散，乃上策也。’木汗从之，即分为两军。木汗从北道向贺真，宁趣树敦。吐谷浑婆周王率众逆宁，宁击之。踰山履险，遂至树敦。树敦即吐谷浑之旧都，多诸珍藏。而其主先已奔贺真，留其征南王及数千人固守。宁进兵攻之，伪退，吐谷浑人果开门逐之，因回兵奋击，门未及阖，宁兵遂得入。生获其征南王，俘虏男女、财宝，尽归诸突厥。
　　【伪称败，怠敌，取之】
　　隋末，杨玄感反，攻东都。刑部尚书卫玄与玄感战，兵始会，玄感诈令人大呼曰：‘官军已得玄感矣。’官军稍怠，玄感与数千骑乘之，玄兵于是大溃。
　　【引退设伏，取之】
　　春秋时，北戎侵郑，郑伯御之，曰：‘彼徒我车，惧其侵轶我也。’［徒，步兵也。轶，突也。］公子突曰：‘使勇而无刚者，尝寇而速去之，［尝，试也。勇则能往，无刚不耻退。］君为三覆以待之。［覆，伏兵也。］戎轻而不整，贪而无亲，胜不相让，败不相救。先者见获，必务进；进而遇覆，必速奔。后者不救，则无继矣。’从之。戎人之前遇覆者奔，郑将祝聃逐之，衷戎师，前后击之，尽殪。［为三部伏兵，祝聃帅勇而无刚者，先犯戎而速奔，以遇二伏兵，至后伏兵起，戎还走，祝聃返逐之，戎前后及中三处受敌，故曰衷戎师。殪，于计反，死也。衷，竹仲反。］
　　春秋时，吴侵楚，楚将养由基奔命，楚司马子庚以师继之。养由基曰：‘吴乘我丧，谓我不能师也，必易我而不戒。［戒，备。］子为三覆以待我，我请诱之。’子庚从之。战于庸浦，［楚地。］大败吴师。
　　后汉末，荆州牧刘表遣刘备北侵，至叶，曹公遣将李典与夏侯惇拒之。备一旦烧屯去，惇率诸军追击之，典曰：‘贼无故退，疑必有伏。南道窄狭，草木深，不可追也。’惇不听，与将于禁追之，典留守。惇等果入贼伏里，战不利，典往救，备睹见救至，乃退。
　　十六国后赵将石季龙攻晋将刘演于廪丘，晋将邵续使文鸯救演，季龙退止卢关津以避之，文鸯弗能进，屯于景亭。兖州豪右张平等起兵救演。季龙夜弃营设伏于外，扬声将归河北。张平以为信然，入于空营。季龙回击败之，遂陷廪丘。
　　十六国夏赫连勃勃进屯依力川，后秦姚兴来伐，至三城，勃勃率骑御之。兴遣其将姚文宗拒战，勃勃伪退，伏以待之。兴将姚榆生等追，伏兵夹击，皆擒之。
　　后魏万俟丑奴作乱关中，魏将贺拔岳率兵讨之。岳以轻骑八百北渡渭，杀掠其民以挑之。丑奴大将尉迟菩萨果率步骑三万至渭北。岳以轻骑数十与菩萨隔水交言，岳称扬国威，菩萨自言强盛，往复数返，时已逼暮，于是各还。岳密于渭南傍水分精骑数十为一处，随地形便置之。明日，自将百余骑，隔水与贼相见。岳渐前进，先所置骑随岳而集。骑既渐增，贼不复测其多少。行二十里许，至水浅可济之处，岳便驰马东出，以示奔遁。贼谓岳走，乃弃步兵，南渡渭水，轻骑追岳。岳东行十余里，依横岗设伏兵待之。贼以路险不得齐进，前后继至，半度岗东。岳乃回与贼战，身先士卒，急击之，贼便退走。岳号令所部，贼下马者皆不听杀。贼顾见之，便悉投马。俄而虏获三千人，马亦无遗。遂擒菩萨，仍渡渭北，降步卒万余。
　　大唐武德中，太宗围王世充于东都，窦建德自河北率兵十二万来救。太宗自率骑二千五百、步卒千人趣武牢。四月，建德自荥阳西上，筑垒于板渚。太宗以五百骑出武牢东二十余里，将挑战，先伏李绩、程□金、秦叔宝，［□，五巧反。］令尉迟敬德执槊造建德垒下，大呼致师。贼众大惊挠，出兵数千骑。太宗逡巡渐却，遂引贼以入伏内，李绩等奋击，大破之，获其大将殷秋、石瓒，［昨旱反。］斩首数百级。
　　【声言退，诱敌，破之】
　　后汉西域莎车国王不供，将兵长史班超发于阗、疏勒诸国二万五千人击之，莎车求救龟兹，龟兹王遣将发温宿、姑墨、尉头合五万人助之。超召诸将及于阗、疏勒王议曰：‘兵少不敌，莫如各解散去。于阗从此东归，长史亦从此西归，夜半闻鼓声便发。’众皆以为然。乃阴缓所擒得生口，归以超言告龟兹。龟兹闻之喜，使其将以万骑于西界遮超，温宿王将八千骑于东界遮于阗王。人定后，超密令诸司马勒兵，至鸡鸣，驰赴莎车草营，掩覆之，胡皆惊走，斩首五千级，莎车遂降。
　　十六国后凉吕光遣将吕延，伐西秦乞伏干归，大败之。干归因大泣叹曰：‘死中复生，正在今日也。’乃纵反闲，称干归东奔成纪。吕延信之，引师轻进。延司马耿雅谏曰：‘干归雄勇过人，权略难测，破王广，克杨定，皆羸师以诱之，虽蕞尔小国，［蕞，左外反。］亦不可轻也。困兽犹斗，况干归而可睹风自散乎！今宜部阵而前，步骑相接，徐俟诸军大集，可以一举灭之。’延不从，战败，死之。
　　十六国北凉沮渠蒙逊伐西凉李士业于酒泉，先攻浩［音阁］亹，［音门。］有蛇盘于帐前。蒙逊笑曰：‘前一为腾蛇，今盘在吾帐前，天意欲吾回师。’烧攻具而还，次于川岩。闻李士业征兵欲攻张掖，蒙逊曰：‘入吾计矣。但恐闻吾回军，不敢前也。兵事尚权。’乃露布西境，称得浩亹，将进军黄谷。士业闻而大悦，进入都渎涧。蒙逊潜军逆之，败士业于怀城，遂进克酒泉。
　　东晋末，妖贼孙恩北出海盐，宋武帝为将，筑城于海盐。贼日来攻城，城内兵力甚弱，宋武独深虑之。一夜，偃旗匿众，若已遁者。明旦开门，使羸疾数人登城。贼遥问宋武所在。曰：‘夜已走矣。’信之，乃率众大上。宋武乘其懈怠，奋击，大破之。
　　后魏太武征夏赫连昌于统万城，师次城下，收众伪退。昌鼓噪而前。会有风雨从东南来，沙尘昏冥。宦者赵倪进曰：‘今风雨从贼后来，我向彼背，天不助人。将士饥渴，愿陛下避之，更待后日。’崔浩曰：‘是何言欤！千里制胜，一日之中岂得变易？贼前行不止，后已离绝，宜分军隐出，掩击不意。风道在人，岂有常也！’帝从之。分骑奋击，昌军大溃。
　　【引退设伏，潜兵袭其营】
　　汉王遣将韩信击赵，赵师拒于井陉。信与赵军战良久，弃旗鼓走，赵空壁逐信。信先遣奇兵二千骑，持汉赤帜，从闲道依山潜伏，候赵壁空，驰入，乃拔赵帜，立汉帜二千。赵军既攻信不克，归营见之，遂惊溃走。
　　隋末，群盗起，隋将张须陀击卢明月于下邳。贼连营十万，须陀才万人，力势不敌，去贼六七里地立栅，相持经十余日，粮尽将退，谓将士曰：‘贼见兵却，必轻来追我。其众若出，营内即虚，欲以千人袭营，可有大利。此诚危险，谁能去者？’人皆莫对，唯秦叔宝与罗士信皆曰：‘愿行。’于是须陀委栅而遁，使二人分领千兵潜伏于草莽。既而明月悉兵追之，叔宝、士信驰至其栅，栅门闭不得入，二人超升其楼，拔贼帜，各杀数人，营中大乱。叔宝斩关而纳外兵，因散纵火，焚其三十余栅，烟焰涨天。明月奔还，须陀却逐之，大破贼众。明月以数百骑遁去，余皆虏之。
　　【设伏，引敌斗，袭其营】
　　隋末，李密击宇文化及，精兵良将多有死伤。王世充在东都，乘其弊而击之，率步骑二万，营于洛南。李密军于偃师北。世充潜遣二百骑，夜伏于邙山，自统其众，迟明渡水，人奔马驰，以袭密营。密遽出兵以拒之，阵未成，两军已合。伏兵于北山中乘高而下，驰入密营，烧其庐舍。密见营中火发，因而遁走。
　　【示退，乘懈掩袭】
　　后汉末，曹公征张鲁，至阳平，张鲁使弟卫据阳平关，横山筑城十余里，攻之不拔，乃引军还。贼见大军退，其守备懈。公乃密遣骁将等乘险夜袭，大破之。
　　后魏将慕容白曜南征宋，以郦范为副。师次无盐，宋将申纂凭城拒守。议者佥以攻具未周，不宜便进。范曰：‘今轻军远袭，深入敌境，无宜淹留，久稽机候。且纂必以我军来速，不在攻守，谓方城可凭，弱卒可恃。今若外潜威形，内整戎旅，密励将士，出其不意，可一攻而克之。’白曜遂潜军伪退，示以不攻。纂果不设备，于是即夜部分，晨便腾城，崇朝而克。
　　后魏末，幽州刺史刘灵助以庄帝被尔朱兆所弑，遂举兵倡义，诸州豪右咸相通结。灵助进屯于定州之安固，魏遣将叱列延庆讨之。诸将谓延庆曰：‘灵助善于卜占，百姓信惑，所在响应，未易可图，若万一战有利钝，则大事去矣。未若还师西入，据关拒险，以待其变。’延庆曰：‘刘灵助，庸人也。天道深远，岂其所识。大兵一临，彼皆恃其妖术，坐看符厌，宁肯戮力致死，与吾争胜负哉！如吾计者，正欲出营城外，诡言西归，灵助闻之，必信而自宽，潜军往袭，可一举而擒。’乃出顿城西，声云将还。简精骑一千夜发，诘朝造灵助垒，战于城北，遂破擒之。
　　西魏末，宕昌羌獠甘作乱，逐其王弥定，魏遣将史宁讨破之，甘将百骑走投生羌巩廉王。弥定遂得复位。宁以未获獠甘，密欲图之，乃扬声欲还。甘闻之，复招引叛羌，依山起栅，欲攻弥定。宁谓诸将曰：‘此羌入吾术中，当进兵擒之耳。’诸将思归，咸曰：‘羌之聚散无常，依据山谷，今若追讨，恐引日无成。且弥定还得守藩，将军功已立矣。獠甘势弱，定能制之。以此还军，策之上者。’宁曰：‘一日纵敌，数世之患，岂可舍垂灭之寇，更烦再举。人臣之礼，知无不为。以此观诸君不足与计事也。如更沮众，宁岂不能斩诸君邪！’遂进军，獠甘众亦至，与战，大破之，生获獠甘，并获巩廉王。
　　隋巂州乌蛮反，隋将周法尚讨之。军将至，贼弃州城，走散山谷闲，法尚捕不能得。于是遣使慰谕，假以官号，伪班师，日行二十里。军再合，潜遣人觇之，知其首领尽归栅，聚饮相贺。法尚选步骑数千人，袭击破之。
　　【敌退追奔】
　　后汉末，曹公征张绣于穰，一朝引军退，绣自追之。贾诩谓绣曰：‘不可，追必败。’绣不从，大败而还。诩谓绣曰：‘更追之，必胜。’绣曰：‘不用公言，以至于此。今已败，奈何复追？’诩曰：‘兵势有变，亟［纪力反］往必利。’绣信之，遂收散卒赴追，战，果以胜还。问诩曰：‘绣以精兵追退军，而公曰必败；及以败卒击胜兵，而公曰必胜。悉如公言，何其皆验？’诩曰：‘此易知耳。将军虽善用兵，非曹公敌也。军新退，曹公必自断后；追兵虽精，将既不敌，彼士亦锐，故知必败。曹公攻将军无失策，力未尽而退，必国内有故；已破将军，必轻军速进，留诸将断后，诸将虽勇，亦非将军敌，故虽用败兵而战必胜也。’绣大服。
　　后周大将晋公护东伐高齐，遣将尉迟迥围洛阳，为敌所败。周将达奚武与齐王宪于邙山御之。至夜，收军。宪欲待明更战，武欲还，固争未决。武曰：‘洛阳军散，人情骇动。若不因夜速还，明日欲归不得。武在军旅久矣，备见形势。大王少年，未经军事，岂可将数营士众，一旦弃之乎！’宪从之，遂全军而返。［齐人不悟而不追击耳。］
　　《大唐卫公李靖兵法》曰：‘诸战锐等队打贼败，其驻队队别量抽骁健二十人逐北。其辎重队遥叫作声援，不得辄动。跳荡队、奇兵队趁贼退不得过百步，如审知贼徒败散，仍须取机追逐。’
　　【纵敌退，于归路设伏，取之】
　　高齐将段韶与右丞相斛律光率师伐后周，五月，攻服秦城。周人于姚襄城南更起城镇，东接定阳，又作深堑，断绝行道。韶乃密抽壮士从北袭之，又遣潜渡河告姚襄城中，令内外相应。渡者千有余人，周人始觉，于是合战，大破之。诸将咸欲攻其新城，韶曰：‘此城一面阻河，三面地险，不可攻。就令得之，一城地耳。不如更作一城，壅其要路。破服秦城，并力以图定阳，计之长者。’将士咸以为然，遂图定阳，其城主杨范固守不下。韶登山以观城势，乃纵兵急攻之。七月，屠其外城。韶谓光曰：‘此城三面重涧险阻，并无走路，唯虑东南一处耳。贼若突围，必从此出。但简精兵专守，自是成擒。’光乃令壮士千余人设伏于东南涧口。其夜，果如其策，贼遂出城，伏兵击之，大溃。范等面缚，尽获其众。
　　孙子曰：‘激水之疾，至于漂石者，势也；［言水性柔弱，石性刚重，至于漂转大石，投之洿下，皆由急疾之流，激得其势。］鸷鸟之疾，至于毁折者，节也。［发起讨敌，如鹰鹞之所攫撮也，必能挫折禽兽者，皆由伺候之明，邀得屈折之节也。王子曰：‘鹰隼一击，百鸟无以争其势；猛虎一奋，万兽无以争其威。’］不责于人，［言胜负之道，自图于中，不求之下责怒师众，强使力进也。若秦穆悔过，不替孟明也。］故能择人而任势也。［权变之明，能简置于人，任己之形势也。］任势者，其战人也，如转木石。木石之性，安则静，危则动；［言投之安地则安，投之危地则危，不知有所回避也。］方则止，圆则行。［任势自然也。方圆之形，犹兵胜负之形。］故善战人之势，如转圆石于千仞之山者，势也。［言形势之相因。］是以善战者，其势险，［险，犹疾也。］其节短。［短，近也。节，断也。短近，言能因危取胜，以卒击近。］势如弩，节如发机。［在度内不远，发则中。，张也。言形势之，如弩之张；奔击之易，如机之发也。故太公曰：‘击之如发机，所以破精也。’］然用兵之法，莫难于军争。［从始受命，至于交和，军争难也。军门谓之和门，两军对争，交门而止。先据便势之地，最其难者，相去促迫，动则生变化。］军争之难者，以迂为直，以患为利。［示以远，速其道里，先敌者至也。］故迂其涂，［示之远也。］而诱之以利，［已外张形势，回从远道，敌至于应争从其近，皆得敌情，诳之以利。］后人发，先人至，［明于度数，先知远近之计。］此先知迂直之计者也。是故军争为利，众争为危。［善者则以利，不善者则以危也。言两军交争，有所夺取，得之则利，失之则危也。］举军而争利，则不及。［迟不及也。举军悉行，争赴其利，则道路悉不相逮。］是故卷甲而趋利，则日夜不处，［行不休息。］倍道兼行，百里而争利，则擒三将军。［若虑上二事，欲从速疾，卷甲束仗，潜军夜行，若敌知其情，邀而击之，则三军之将，为敌所擒也。若秦伯击郑，三帅皆获是也。］劲者先，罢者后，其法十而一至；［百里争利，非也。三将军皆为擒也。强弱不复相待，率十有一人至军也。罢音疲。］五十里而争利，则蹶上将军，其法以半至；［蹶，犹挫也。前军之将，以为敌所蹶败。］三十里而争利，则三分之二至。［道近，至者多，故无死败。古者用师，日行三十里，步骑相须。今走而趋利，三分之二至。］以是知军争之难。’
　　【兵机务速】
　　后汉末，荀攸从曹公征吕布，至下邳，布败固守，攻之不拔，连战，士卒疲，曹公欲还。攸与郭嘉说公曰：‘吕布勇而无谋，今三战皆北，其锐气衰。三军以将为主，主衰则军无奋意。且布之谋主陈宫，有智而迟，今及布气之未复，宫谋之未定，进急攻之，布可拔也。’乃引沂、泗灌城，城溃，生擒布。
　　蜀将诸葛亮伐魏，魏将司马宣王、郭淮等御亮。张郃［音合］劝宣王分军住雍、郿［音眉］为后镇，宣王曰：‘料前军能独当之者，将军言是也。若不能当，而分为前后，此楚之三军所以为黥布擒也。’遂进军隃麋。亮闻大军且至，乃自帅众将芟上邽［古携反］之麦。诸将皆惧，宣王曰：‘亮虑多决少，安营自固，然后芟麦，吾得二日兼行足矣。’于是卷甲晨夜赴之，亮睹尘而遁。宣王曰：‘吾倍道疲劳，此晓兵者之所忌也。亮不敢据渭水，此易与耳。’进次汉阳，与亮相遇，宣王列阵以待之。使将牛金轻骑饵之，兵才接，而亮退。
　　蜀将孟达之降魏也，魏朝以达领新城太守，假节。达于是连吴固蜀，潜图中国，谋泄，将举兵。司马宣王秉政，恐达速发，以书安之，绐［音殆］达。达得书，犹与不决。宣王乃潜军进讨。诸将皆言达与二贼交构，宜审察而后动。宣王曰：‘达无信义，此其相疑之时也，当及其未定往决之。’乃倍道兼行，八日到其城下。吴、蜀各遣其将向西城安桥、木兰寨以救达，宣王分诸将以拒之。初，达与诸葛亮书曰：‘宛去洛八百里，去吾千二百里，闻吾举事，当表上天子，比相反复，一月闲也，则吾城已固，诸军足办。所在深险，司马公必不自来；诸将来，吾无患矣。’及兵到，达又告亮曰：‘吾举事八日，而兵至城下，何其神速也。’上庸城三面阻水，达于城外为水栅以自固。宣王渡水，破其栅，直造城下。八道攻之，旬有六日，达甥邓贤、将李辅等开门出降，遂斩达。
　　十六国后秦姚苌与苻登相持，苌将荀曜据逆万堡，密引苻登。苌与登战，败于马头原，收众复战。姚硕德谓诸将曰：‘上慎于轻战，每欲以计取之。今战既失利，而更逼贼，必有由也。’苌闻而谓硕德曰：‘登用兵迟缓，不识虚实，今轻兵直进，迳据吾东，必荀曜竖子与之连结也。事久变成，其祸难测。所以速战者，欲使竖子谋之未就，好之未深，散败其事耳。’果大败之。
　　姚苌与苻登相持未解，登将魏褐飞自称大将军、冲天王，率氐胡万人，攻苌将姚当城于杏城，苌将雷恶地叛应褐飞，攻苌将姚汉得于李润。苌议将讨之，群臣咸曰：‘陛下不忧六十里苻登，乃忧六百里褐飞？’苌曰：‘登非可卒殄，吾城亦非登所能卒图。恶地多智，非常人也。南引褐飞，东结董咸，甘言美说以成奸谋，若得杏城、李润，恶地据之，控制远近，相为羽翼，长安东北非复吾有。’于是潜军赴之。苌时众不满二千，褐飞、恶地众至数万，氐胡赴之者首尾不绝。苌每见一军至，辄有喜色。群下怪而问之，苌曰：‘今同恶相济，皆来会集，吾得乘胜席卷，一举而覆其巢穴，东北无复余也。’褐飞等以苌兵少，尽众来攻。苌固垒不战，示之以弱，潜遣子崇率骑数百，出其不意，以乘其后。褐飞兵扰乱，苌遣将王超等率步骑击之，褐飞众大溃，斩褐飞。恶地请降，苌待之如初。
　　东魏荆州刺史辛纂据穰城，西魏将杨忠从独孤信讨之，纂迎战，败，退走。信令忠为前驱，驰至其城，叱门者曰：‘今大军已至，城中有应，尔等求活，何不避走！’门者尽散。忠乘城而入，弯弓大呼，纂兵卫百余人莫之敢御，遂斩纂以徇，城中慑伏。
　　隋末，高祖义师发太原，次灵石县贾胡堡，隋将宋老生率精兵二万屯霍邑以拒之。会久雨粮尽，与长史裴寂及诸将议曰：‘宋老生顿霍邑，屈突通镇河东，二人同心，非造次可进，欲且还太原，以图后举。’太宗曰：‘本兴大义，以救苍生，当须先入咸阳，号令天下。今遇小敌，便即班师，将恐义徒一朝解体！还守太原，一城之地，此为贼尔，何以自全。’高祖乃止。太宗引师赴霍邑，遂平老生。
　　大唐武德中，太宗征薛仁杲，其将宗罗来拒，大破于浅水原，因率左右二十余骑追奔，直趣折［思历反］［之恕反］以乘之。仁杲列阵城下，太宗据泾水以临贼，贼徒气沮，无敢进战。其骁将浑翰等数人临阵来降，请还取马，太宗纵遣之，于是各乘良马，须臾并至。仁杲大惧，婴城自守。太宗具知贼中虚实，将夕，大军继至，四面合围，因纵辩士谕以祸福，仁杲遂开门降。既而，诸将奉贺，因问曰：‘始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？’太宗曰：‘此以权道迫之，使其计不暇发，以故克也。罗恃往前之胜，兼复养锐日久，见吾不出，意在相轻。今喜吾出，悉兵来战，吾虽破之，擒杀盖少，若不急蹑，还走投城，仁杲收而抚之，则便未可尽矣。且其兵众皆陇西人，一败被追，不及回顾，散归陇外，则折自虚，我军随而迫之，所以惧而降也。此可成算，诸君尽不见也。’
　　武太后初，徐敬业举兵于江都，称匡复皇家，以盩厔尉魏思温为谋主，问计于思温，对曰：‘明公既以太后幽絷少主，志在匡复，兵贵拙速，但宜早渡淮北，亲率大众，直入东都。山东将士知公有勤王之举，必以死从。此则指日刻期，天下必定。’敬业将从其策，薛璋又说曰：‘金陵之地，王气已见，宜早应之。兼有大江设险，足可以自固。请且攻取常、润等州，以为王霸之业，然后率兵北上，鼓行而前，此则退有所归，进无不利，实为良算也。’敬业以为然，乃自率兵四千人南渡，以击润州。思温密谓杜求仁曰：‘兵势宜合不可分。今敬业不知并力渡淮，率山东之众以取洛阳，必是无能成事，命也可知。’敬业寻亦悔之，所以遂败。
　　《卫公李靖兵法》曰：‘用兵上神，战贵其速。简练士卒，申明号令，晓其目以麾帜，习其耳以鼓金，严赏罚以诫之，重刍豢以养之，浚沟堑以防之，指山川以导之，召才能以任之，述奇正以教之：如此，则虽敌人有雷电之疾，而我亦有所待也。若兵无先备则不应卒，卒不应则失于机，失于机则后于事，后于事则不制胜而军覆矣。故吕氏春秋云：“凡兵者，欲急捷，所以一决取胜，不可久而用之矣。”或曰：“兵之情虽主速，乘人之不及；然敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之邪？”答曰：若此则当卷迹藏声，蓄盈待竭，避其锋势，与其持久，安可犯之哉！廉颇之拒白起，守而不战；宣王之抗武侯，抑而不进是也。’
　　【掩袭】
　　后汉末，庐江太守刘勋理皖城，［今同安郡。］恃兵强士勇，横于江、淮之闲，无出其右者。孙策恶之。时已有江左，自领会稽太守，使人卑辞厚币而说之曰：‘海昏上缭宗人数欺下国，患之有年矣，击之，路由不便，幸因将军神武而临之。且上缭国富廪实，吴娃越姬充于后庭，明珠大贝被于帑藏，取之可以资军，虽蜀郡成都金碧之府未能过也。策愿举敝邑，躬率士卒，以为外援。’勋然之。刘晔谏曰：‘上缭虽小，而城坚池深，守之则易，攻之则难，不可旬日而拔也。且兵见疲于外，而国虚于内，孙策多谋而善用兵，乘虚袭我，将何御之。而将军进屈于敌，退无所归，羝［音低］羊触藩羸［力为反］其角，不能退，不能进，其在兹乎。’勋不从。遂大兴师伐上缭，其庐江果为策所袭。勋穷蹙，遂奔于曹公。
　　后汉末，袁绍将许攸降曹公，言曰：‘今袁氏辎重有万余两，屯军无严备，今以轻兵袭之，不虑而至，燔其积聚，不过三日，袁氏自败。’公大喜，选精锐步骑，皆用袁氏军旗帜，衔枚缚马口，夜从闲道出，人把束荛薪，所历道有问者曰：‘何之？’曰：‘袁公恐曹操掠抄后军，还兵以益备。’闻者信以为然，皆自若。既至，围屯，大放火，营中惊乱，大破之，尽燔其粮谷宝货，绍故败。
　　后汉末，蜀将关羽遣糜芳守南郡，羽领兵围樊。吴主遣将吕蒙屯陆口，蒙外倍修恩厚，与关羽结好。羽多留兵备南郡，恐蒙有变。蒙上疏曰：‘羽讨樊而多留兵，必恐蒙图其后故也。蒙常有病，乞分众还建业，以理病为名。羽闻之，必彻备，徐以大军溯江驰上，袭其空虚，则南郡可下，而羽易擒耳。’吴主然之。蒙遂称病，而还建业。羽果稍撤备，而悉众赴樊城。蒙遂发兵，逆流而上，伏甲于舟，使更衣为商人，以理征棹，达曙兼行，过羽所置屯戍辄缚之，羽遂失惊。师次于南郡，袭夺其城。羽吏士攻樊城未下，闻城已陷，而家属无恙，见待甚于平时，无复斗心，稍稍而散。羽竟为吴师所擒，荆州遂平。
　　东晋末，宋武帝秉政，刘毅为荆州刺史，每多异同之议。裕率兵讨之，遣裨将王镇恶先袭，至豫章口，豫章口去江陵城二十里。自镇恶进路，扬声刘蕃上。先是，毅称病，表请从弟衮州刺史蕃为副。毅谓为信然，不知见袭。镇恶自豫章口舍船步上，小将蒯恩军在前，镇恶次之。舸留一二士，［卒之次者。］对舸岸上竖六七旗，每旗下安一鼓。语所留人：‘计我将至城，便长严，令如后有大军状。’次又分队在后，令烧江津船舰。镇恶迳前袭城，语前军：‘若有问者，但云刘衮州至。’津戍及百姓皆言刘蕃实上，晏然不疑。未至城五六里，逢毅亲将朱显之与十许骑、步从者数十，欲出江津，问是何人？答曰：‘刘衮州至。’显之驰前问蕃在所，答云：‘在后。’显之既至毕后，不见蕃，而见军人担彭排战具，又遥见江津船舰已被焚烧，烟焰张天，而鼓严之声甚盛，知非蕃上，便跃马驰去告毅：‘外有大军，似从下上，垂已至城，江津船悉被火烧矣。’行命闭诸城门。镇恶亦驰进，军人缘城得入，门犹未及下关，因得开大城东门。大城内，毅凡有八队，带甲千余，已得戒严。蒯恩入东门，便北回击射堂，前攻金城东门。镇恶入东门，便直击金城西门。军分攻金城南门。毅金城内东从旧将士，犹有六队千余人；西将及能细直吏快手，复有二千余人。食时就斗，至中晡，西人退散及归降略尽。镇恶入城，便因风放火，烧大城南门及东门。金城内亦未信裕自来。镇恶军人与毅东来将士，或有是父兄子弟中表亲者，镇恶因命斗且共语，众并知刘裕自来，人情离懈。一更许，厅事前阵散溃。毅左右兵犹闭东西合拒战，镇恶虑暗夜自相伤犯，乃引军出，绕金城，开其南面以为退路。毅虑南有伏兵，三更中，率左右三百许人开北门突出城，于佛寺自缢死。
　　大唐高宗遣将薛仁贵、郭待封等伐吐蕃大非川，将进赴乌海，仁贵谓待封曰：‘乌海险远，车行艰涩，若引辎重，将失事机。又破贼即回，不烦转运，彼多瘴疠，无宜久留。大非川岭上宽平，足堪置栅。可留二万人，作两栅，辎重并留栅内。吾等轻锐倍道，掩其未整，即扑灭之矣。’仁贵遂率众先行，至河口遇贼，击破之，斩获甚众，收其牛羊万余头。
　　【甘言厚币，乘懈袭之】
　　东晋初，石勒伪推奉晋幽州刺史王浚，浚不疑，勒于是轻骑袭幽州，以火宵行。至易水，浚督护孙纬驰遣白浚，引军拒勒。浚将佐咸请出击勒，浚怒曰：‘石公来，正欲奉戴我也，敢言击者斩。’乃命设飨以待之。勒晨至蓟，叱门者开门。疑有伏兵，先驱牛羊数千头，声言上礼，实欲填诸街巷，使兵不得发。浚乃惧，或坐或起。勒入城，升其厅事，命甲士执浚，立之于前，数其罪恶而诛之，遂陷幽州。
　　梁末，侯景反，陷建业。高州刺史李迁仕据大皋图逆，召高梁太守冯宝。宝欲往，其妻沈氏止之曰：‘刺史无故不合召太守，此诈君，欲为反耳。顷者京师危迫，羽檄征兵遍于郡县，刺史称疾不赴，缮甲训兵，今已备矣，而更召君，往必见留，追君兵众，此意可知矣。鱼不可脱于泉，愿且勿行，遣使谲之，曰身疾笃，请遣妻传意，并送土物以省之。彼闻喜，必无防，为君取之如反掌耳。’实从之。于是沈氏自将千人，皆藏短兵，步担杂物，唱言琛货，先书报迁仕曰：‘太守冯宝疾笃，谨令妻沈氏传启，并奉土贡，以资军费。’迁仕大悦，出迎，沈氏因释担出刃，大破之，迁仕脱身而遁。沈氏入据其州，尽收其众。
　　兵八
　　孙子曰：‘锐卒勿攻。强而避之，［避其所长也。彼府库充实，士卒强盛，则当备避以待其虚。欲以弱制强，不若变也。］少而逃之，［高壁垒，勿与战也。彼众，我之师寡，不可敌，则当自逃，守匿其形。］不若则能避之。［引兵备之，强弱不敌，势不相若，则引军避，待利而动。］故小敌之坚，大敌之擒。［小不能当大也。言小国不量其力，敢与大邦为仇，虽权时坚城固守，然后必见擒获。春秋传曰：‘既不能强，又不能弱，所以败也。’］无邀正正之旗，无击堂堂之阵，此理变者也。［正正者，整齐也。堂堂者，大也，威盛貌。正正者，孤特之象也。言敌前有孤特之兵，后有堂堂之阵，必有倚伏诈诱之谋，审察以待，勿轻邀截也。此理变诈。］是故朝气锐，昼气墯，暮气归。善用兵者，避其锐气，击其墯归，此理气者也。’［避其精锐之气，击其懈墯、欲归，此理气者。故曹刿曰：‘夫战，勇气也。一鼓作气，再而衰，三而竭。彼竭我盈，故克之。’］
　　【避锐】
　　战国魏武侯问吴起曰：‘暴寇卒至，掠吾田野，取吾牛马，则如之何？’起曰：‘暴寇之来，必精且强。善守勿应，潜伏路傍。暮去必卒，朝乘重装。骁骑逐击，势必莫当。遇我伏内，如雪逢汤。’
　　后汉末，袁尚据邺，率兵围击兄谭于南皮，留苏由、审配守。曹公围邺，尚还救邺，诸将皆以为‘此归师，人自为战，不如避之’。公曰：‘尚从大道来，当避之；若循西山来者，此成擒耳。’尚果循西山来，临滏［音父］水为营。夜遣兵犯围，公逆击破走之，城中崩溃。
　　东晋末，宋武帝伐南燕慕容超，岭南贼卢循、徐道覆乘虚袭建业。循多疑少决，每欲以万全为虑，谓道覆曰：‘大军未至，晋吏部尚书孟昶便睹风自裁，大势言之，自当计日溃乱。今决胜负于一朝，既非必定之道，且杀伤士卒，不如按兵待之。’宋武奔还拒守。宋武曰：‘贼若新亭直上，且当避之；回泊蔡洲，乃成擒耳。’于是登石头城以睹循军，初见引向新亭，宋武顾左右失色。既而回泊蔡洲。道覆犹日日欲上，循禁之。使羸老悉乘舟舰向白石。宋武虑其从白石步上，乃率刘毅、诸葛长民北出拒之。贼遂率众数万屯丹阳郡。宋武率诸军驰归。众虑贼过江，咸谓当迳还拒战。宋武乃先引军还石头，众莫之晓。是日大热，三军疲顿，既入城，解甲息士，洗浴饮食，久之，乃出列阵于南塘。参军褚叔度、朱龄石率劲勇千余人过淮。贼数千，皆长刀矛鋋，精甲耀日，奋跃争进。龄石所领多鲜卑，善步槊，并结阵以待之。贼短兵弗能抗，死伤者数百人，乃退走。
　　【坚壁持久，候隙破之】
　　蜀先主率大众东伐吴，吴将陆逊拒之。蜀主从建平连围至夷陵界，立数十屯，以金帛爵赏诱动诸夷，先遣将吴班以数千人于平地立营，欲以挑战。诸将皆欲击之，逊曰：‘备举军东下，锐气始盛，且乘高守险，难可卒攻，攻之纵下，犹难尽克，若有不利，损我大势，非小故也。今但且奖励将士，广施方略，以观其变。若此闲则是平原广野，当恐有焱［音标］沛交驰之忧。今缘山行军，势不得展，自当疲顿于木石之闲，徐制其弊耳。’备知其计不行，乃引伏兵八千人，从谷中出。逊曰：‘所以不听诸君击班者，揣之必有巧故也。’诸将并曰：‘攻备当在初，今乃令入五六百里，相衔持经七八月，其诸要害已固守，击之必无利矣。’逊曰：‘备是猾虏，更尝事多，其军始集，思虑精专，未可干也。今住已久，不得我便，兵疲意沮，计不复生，犄角此寇，正在今日。’乃攻一营，不利。逊曰：‘吾已晓破之之术。’乃令各持一把茅，以火攻拔之。俄尔势成，遂率诸军同时俱攻，破四十余营。备升马鞍山，陈兵自绕。逊督促诸军四面蹙之，土崩瓦解，死者万数。备因夜遁。
　　【坚壁挫锐】
　　春秋时，晋将栾书伐楚。将战，楚晨压晋军而阵。［压窄其未备。］军吏患之。裨将范［音盖］趋进，曰：‘塞井夷灶，阵于军中，而疏行［户郎反］首。［疏行首者，当阵前决开营垒，为战道。］晋、楚唯天所授，何患焉？’书曰：‘楚师轻窕，［土凋反。］固垒而待之，三日必退。退而击之，必获胜焉。’终败楚师。
　　秦将王翦率兵六十万击楚，楚王悉国中兵以拒之。王翦至，坚壁而守之，不肯战。楚兵数出挑战，终不出。王翦日休士洗沐，而善饮食拊循之，亲与士卒同食。久之，王翦使人问军中戏乎？对曰：‘方投石超距。’于是王翦曰：‘士卒可用矣。’楚又数挑战而秦不出，乃引而东。翦因举兵追之，令壮士击，大破楚军鄿南，因而灭其国。
　　汉景帝初，吴王濞反，总兵渡淮，与楚战，遂败棘壁，乘胜前，锐甚。梁孝王恐，遣六将军击吴，又败，梁两将士卒皆还走。梁数使使报汉大将周亚夫求救，亚夫不许。又使使恶［乌路反］亚夫于帝，帝使人告之救梁，亚夫复守便宜，不行。梁使韩安国及楚死事相弟张羽为将军，［楚相张尚，谏吴王而死。］乃得颇败吴兵。吴兵欲西，梁城守坚，不敢西，即走亚夫军，会下邑。吴师欲战，亚夫坚壁，不肯战。吴粮绝，卒饥。数挑战，遂死奔亚夫壁，亚夫终不出。军中夜惊，内相攻，扰乱至帐下，亚夫卧不起，顷之，复定。吴士卒多饥死，遂以叛散。
　　后汉更始初，光武在河北击铜马贼于鄡，吴汉将突骑来会清阳。贼数挑战，光武坚营自守；有出卤掠者，辄击取之，［卤与虏同，掠夺取之。］绝其粮道。积月余日，贼食尽，夜遁去，追至馆陶，大破之。受降未尽，而高湖、重连贼从东南来，与铜马余众合，光武复与大战于蒲阳，悉破降之。
　　魏末，吴将诸葛恪围新城，司马景王使镇东将军毌丘俭、扬州刺史文钦等拒之。俭、钦请战，景王曰：‘恪卷甲深入，投兵死地，其锋未易当。且新城小而固，攻之未可拔。’遂命诸将高垒以弊之。相持数月，恪攻城力屈，死伤太半。景王乃令钦督锐卒趣合榆，要其归路，俭帅诸军以为后继。恪惧而遁，钦逆击，大破之，斩首万余级。
　　十六国前赵刘曜遣将讨氐羌，大酋权渠率众保险阻，曜将游子远频败之。权渠欲降，其子伊余大言于众中曰：‘往日刘曜自来，犹无若我何，况此偏师自欲降乎！’遂率劲卒五万人，晨压子远垒门。左右劝出战，子远曰：‘吾闻伊余有专诸之勇，庆忌之捷，士马之强，人百匪敌；其父新败，怒气甚盛；且西戎劲悍，其锋不可拟也。不如缓之，使气竭而击之，此曹刿之胜也。’乃坚壁不战。伊余有骄色。子远候其无备，夜分，誓众秣马蓐食；先晨，具甲扫垒而出；迟［直吏反］明，设覆而出战，擒伊余于阵，尽俘其众。
　　宋桂阳王休范举兵于浔阳，已发东下，宋朝惶骇。宋相齐高帝议曰：‘昔上流谋逆，皆因淹缓，至于覆败。休范必远惩前失，轻兵急下，乘我无备。今应变之术，不宜在远，若偏师失律，则大沮众心。宜顿新亭、白下，坚守宫掖、东府、石头以待。贼千里孤军，后无委积，求战不得，自然瓦解。请顿新亭以当其锋。’休范果败。
　　大唐武德中，太宗领兵征薛仁杲于折［思历反］［之恕反］城。贼有十余万，兵锋甚锐，数来挑战。诸将咸请战，太宗曰：‘我士卒新经挫衄，锐气犹少，贼骤胜，必轻进好斗。我且闭壁以折之。待其气衰而后击，可一战而破，此万全计也。’因令军中曰：‘敢言战者斩！’相持者久之。贼粮尽，军中颇携贰，其将翟长孙、梁胡郎率所部相继来降。太宗知仁杲心腹内离，谓诸将曰：‘可以战矣。’令行军总管梁实营于浅水原以诱之。贼大将宗罗自恃骁悍，求战不得，气愤者久之，及是尽锐攻梁实，冀逞其志。梁实固险不出，以挫其锋，罗攻之愈急。太宗度贼已疲，复谓诸将曰：‘彼气将衰，吾当取之必矣。’申令诸军，迟明合战。复令将军庞玉阵于浅水原南，出贼之右，以先饵之。罗并军共战，玉军几败。太宗亲御大军，奄自原北，出其不意。罗回师相拒，我师表里齐奋，呼声动天。罗气夺，于是大溃。
　　武德中，太宗率师往河东讨刘武周，江夏王道宗时年十七，从军。太宗登玉壁城睹贼，顾谓道宗曰：‘贼恃其众，来邀我战，汝谓如何？’对曰：‘群贼锋不可当，易以计屈，难与力竞。今深壁高垒，以挫其锋。乌合之徒，莫能持久，粮运致竭，自当离散，可不战而擒。’太宗曰：‘汝意见暗与我合。’后贼果食尽夜遁，追及介州，一战败之。
　　【不战挫锐】
　　大唐武德中，李靖随河闲王孝恭讨萧铣，师至于清江，克铣，遣其将乘胜入北江，铣悉兵以拒之。孝恭将战，李靖止之曰：‘楚人轻锐，难与争锋。今新失荆门，尽兵出战，此救败之师也，非其本图，势不能久。一日不战，贼必两分，留轻兵以抗我，退羸师以自守，此即势隳力弱，击之必捷。’孝恭不从，遣靖按营，自以锐师水战。孝恭果败，奔于南岸。［河闲违之而败。］
　　【敌饥，以持久弊之】
　　后汉初，河南贼董宪招诱五校余贼步骑数千人屯建阳，去昌虑三十里。光武亲征，至蕃，［音反。］去宪所百里。诸将请进，帝不听，知五校乏食当退，敕各坚壁以待其弊。顷之，五校粮尽，果引去。帝乃亲临，四面攻宪，三日，大破之。
　　后汉王霸、马武既破周建、苏茂营，贼复聚众挑战，霸坚卧不出，军吏皆曰：‘茂前日已破，今易击也。’霸曰：‘不然。苏茂客兵远来，粮食不足，故数挑战，以徼［吉尧反］一切之胜。［徼，要也。一切，犹权时也。］今闭营休士，所谓不战而屈人之兵，善之善者也。’茂、建既不得战，乃引还营。其夜，建兄子诵反，闭城拒之，茂、建遁去，诵以城降。
　　后汉末，青州黄巾众百余万入兖州界，刺史刘岱欲击之，鲍信谏曰：‘今贼众百万，百姓皆震恐，士卒无斗志，不可敌也。观贼众群辈相随，军无辎重，唯以钞掠为资。今不若畜士众之力，先为固守，使彼欲战不得，攻则不能，其势必离散，然后选精锐据其要害，击之可破也。’岱不从，遂与战，果为所杀。［刘岱违之而败。］
　　后汉末，荀攸从曹公征张绣。攸言曰：‘绣与刘表相恃为强，然绣以游军仰食表，表不能供也，势必离。不如缓军以待之，可诱而致也。’不从。表果救之，军不利。曹公谓攸曰：‘不用君言至是。’［曹公违之而败。］
　　隋炀帝征高丽，九军已渡鸭渌水，粮尽，议欲班师。诸将多异同，又不测帝意。会高丽国相乙支文德来诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，每斗便北，述一日之中七战皆捷，既恃骤胜，又内逼群议，于是遂进逼平壤城。文德伪降，述料攻之未可卒拔，因而班师，文德随击之，大败。［文德七战七北，迁延令敌饥疲，亦同持久之义。］
　　隋末，宇文化及弑炀帝后，率兵来攻李密于黎阳。密知化及粮且尽，因伪与和，以弊其众。化及弗之悟，大喜，恣其兵食，冀密馈之。会密下有人获罪，亡投化及，具以告密情。化及大怒，其食又尽，乃渡永济渠，与密战于童山之下，自辰达酉。密为流矢所中，［丁仲反。］顿于汲县。化及掠汲郡，北趣魏县。其将陈知略、张童仁等率所部兵归于密者，前后相继。
　　大唐武德初，刘武周据太原，使其将宋金刚屯于河东。太宗往征之，谓诸将曰：‘金刚悬军千里，深入吾地，精兵骁将，皆在于此。武周自据太原，专倚金刚，以为捍蔽。金刚虽众，内实空虚，虏掠为资，意在速战。我坚营蓄锐，以挫其锋，分兵汾、隰，冲其心腹，彼粮尽计穷，自当遁走。当待此机，未宜速战。’于是遣刘弘等绝其粮道，其众遂馁，金刚乃遁。
　　【因敌饥，乘其弊而取之】
　　汉王以项籍约中分天下，汉欲西归，张良、陈平说曰：‘汉有天下太半，而诸侯皆附之。楚兵疲食尽，此天亡之时也，不如因其饥而遂取之。今释之不取，所谓养虎自遗患也。’从之，终灭羽。
　　【因敌三鼓气衰，败之】
　　春秋时，齐师伐鲁。鲁庄公将战，曹刿请从，公与之同乘。战于长勺，公将鼓之，刿曰：‘未可。’齐人三鼓，刿曰：‘可矣。’齐师败绩。公问其故，对曰：‘夫战，勇气也。一鼓作气，再而衰，三而竭。彼竭我盈，故克之。’
　　晋将毌丘俭、文钦反，司马景王遣邓艾督太山军屯乐嘉，钦将攻艾，景王衔枚径造乐嘉。钦子鸯，年十八，勇冠三军，谓钦曰：‘及其未定，请登城鼓噪，击之可破也。’既谋而行，三鼓噪而钦不能应，鸯退，相与引而东。景王谓诸将曰：‘钦走矣。’发锐军以追之。诸将曰：‘钦旧将，鸯少而锐，引军内入，未有失利，必不走也。’王曰：‘一鼓作气，再而衰，三而竭。鸯三鼓而钦不应，其势已屈，不走何待。’钦将遁，鸯曰：‘不先折其势，不得去也。’乃与骁骑十余推锋陷阵，所向皆披靡，遂引去。王遣骁骑八千翼而追之，钦父子与麾下走保项。俭闻钦败，弃众宵遁淮南。安风津都尉追俭，斩之。
　　【致敌力疲，夹攻败之】
　　后汉初，光武遣将王霸、马武击河南贼周建于垂惠。贼帅苏茂将五校兵四千余人救建，而先遣精骑遮击马武军粮，武往救之。建从城中出兵夹击武，武恃霸之援，战不甚力，为茂、建所败。武军奔过霸营，大呼求救。霸曰：‘贼兵盛，出必两败，努力而已。’闭营坚壁。军吏皆诤之。霸曰：‘茂兵精锐，其众又多，吾吏士心恐，而马武与吾相恃，两军不一，此败道也。今闭营固守，示不相援，贼必乘胜轻进；马武无救，其战自倍。如此，茂众疲劳，吾承其弊，乃可克也。’茂、建果悉出兵攻武。合战良久，霸军中壮士路润等数十人断发请战。霸知士心锐，乃开营后，出精骑袭其背。茂、建前后受敌，惊乱败走。
　　十六国前燕慕容俊已克幽、蓟，至于冀州，冉闵帅骑拒之，与俊将慕容恪相遇于魏昌。闵将董闰言于闵曰：‘鲜卑乘胜气劲，不可当也，请避之以溢其气，然后济师以击之，可以捷也。’闵怒曰：‘吾成师以出，将平幽州，斩慕容俊。今遇恪而避之，人将侮我矣。’闵威名素震，燕众咸惮之。恪谓诸将曰：‘闵勇而无谋，一夫之敌耳。虽有甲兵，不足击也。吾今分军为三部，掎角以待之。闵性轻锐，又知吾军势非敌，必出万死冲吾中军。吾今贯甲厚阵以俟其至，诸军但励卒，从傍须其战合，夹而击之，必克。’闵与恪遇，十战皆败之。恪乃以铁锁连马，简善射鲜卑勇而无刚者五千，方阵而前。闵乘骏马，左仗双刃矛，右执钩戟，顺风击之，斩鲜卑三百余级。俄而燕骑大至，围之数周。闵众寡不敌，跃马溃围东走，行二十里，为恪所擒。
　　【阵久疲致败】
　　大唐武德中，太宗围王充于东都，窦建德悉众来救，太宗顿武牢拒之。建德阵于汜音祀水东，弥亘数里。诸将有惧色，太宗将数骑登高丘以观之，谓诸将曰：‘贼起山东，未见大敌，今渡险而嚣，是军无政令；逼城而阵，有轻我心也。我按兵不出，待彼气衰，阵久卒饥，必将自退，追而击之，何往不克。’建德列阵，自卯至午，兵士饥倦，皆列坐，又争饮水。太宗令宇文士及率三百骑经贼阵之西，驰而南，诫之曰：‘贼若不动，止宜引归。如其觉动，宜引东出。’士及才过，贼众果动。太宗曰：‘可击矣。’乃命骑将建旗列队，自武牢城乘高入南山，循谷而东，以掩贼背。建德遽引其阵，却上东原，未及整列，太宗率轻骑击之，所向披靡。程□音咬金等众骑缠幡而入，直突出贼阵后，齐张旗帜，表里俱奋，贼徒大溃，生擒建德。
　　武太后初，徐敬业起兵于扬州，武太后令将军李孝逸讨之，敬业拒于高邮之下阿溪。敬业置阵既久，士卒多疲怠，皆顾瞻，阵不能整。孝逸遂率众击之，因风纵火，敬业惧烧而退，孝逸进击，大破之。
　　孙子曰：‘出其不意。’［攻其空虚，出其不意之涂也。故太公曰‘动莫神于不意，胜莫大于不识’也。］
　　【出其不意】
　　后汉初，光武遣将邓禹西征，至河东，禹击更始将王匡，禹军不利。战罢，明日癸亥，匡以六甲穷日不出，禹因得更整兵勒众。明旦，匡悉军出攻禹，禹令军中无得辄动，既至营下，因传发诸将鼓而并进，大破之。
　　魏末，遣将钟会、邓艾伐蜀，蜀将姜维守剑阁，钟会攻维未能克。艾上言：‘请从阴平由邪径经广汉德阳亭趣涪，［音浮。］出剑阁西百里，去成都三百余里，奇兵冲其腹心。剑阁之守必还赴涪，则会方轨而进；剑阁之军不还，则应涪之兵寡矣。军志有之曰：“攻其不备，出其不意。”今掩其空虚，破之必矣。’冬十月，艾自阴平行无人之地七百余里，凿山通道，造作桥阁。山高谷深，至为艰险，又粮运将匮，濒于危殆。艾以自裹，推转而下。将士皆攀木缘崖，鱼贯而进。先登至江由，蜀守将马邈降。诸葛瞻自涪还绵竹，列阵相拒，大败之，斩瞻及尚书张遵等首，遂进军至成都。蜀主刘禅面缚舁榇，诣军门降。
　　晋将镇南将军杜元凯伐吴乐乡城，晋牙门管定、周旨等伏兵乐乡城外。吴都督孙歆先遣军出拒晋将王浚于上流，大败而还。旨等发伏兵，随歆军而入，敌不觉，直至帐下，虏歆。于是进逼江陵。吴督将伍延伪请降，而列兵登陴，晋师攻克之。
　　晋末，河闲王颙在关中，遣将张方讨长沙王乂。方率众自函谷入屯河南，乂遣左将军皇甫商拒之而败，张方率兵入洛阳。乂奉惠帝讨方于城内，方军遥见乘舆，于是引退，方止之不得，众遂大败。方退壁于十三里桥，人情挫衄，无复固志，或劝方夜遁。方曰：‘兵之利钝是常，贵因败以为成功耳。我更前作垒，出其不意，此用兵之奇也。’乃夜潜进逼洛阳城七里。乂既新捷，不以为意，忽闻方垒成，乂师乃出战，遂大败。
　　西晋末，石勒据襄国，晋将王浚遣督护王昌及鲜卑段就六眷、末柸等部众五万余以讨勒。时城隍未修，乃筑隔城重栅以待之。就六眷屯于渚阳，勒分遣诸将连出挑战，频为就六眷所败，又闻其大备攻具，勒顾谓其将佐曰：‘今寇来转逼，彼众我寡，恐攻围不解，外救不至，内粮罊绝，必败不能固也。吾将简练将士，大阵于野以决之，何如？’诸将曰：‘宜固守以疲寇，彼师老自退，追而击之，必克。’张宾曰：‘闻就六眷克来月上旬送死北城，今以我军势寡弱，谓不敢出战，意必懈怠。今段氏种众之悍，末柸尤最，其卒之精勇，悉在末柸所，可勿复出战，示之以弱。速凿北垒为突门二十余道，候贼列守未定，出其不意，直冲末柸帐，敌必震惶，计不及设，所谓迅雷不及掩耳。末柸之众既奔，余自摧散。擒末柸之后，王浚指辰而定。’勒纳之，即以孔苌为攻战都督，造突门于北城。鲜卑入屯北垒，勒候其阵未定，躬率将士鼓噪于城上。会孔苌督诸突门伏兵俱出击之，生擒末柸，就六眷等众遂奔散。苌乘胜追击，枕尸三十余里，获铠甲马五千匹。就六眷收其遗众，屯于渚阳，遣使求和，送铠马金银，并以末柸三弟为质而请末柸。诸将并劝杀末柸以挫之，勒曰：‘辽西鲜卑与我素无怨仇，为王浚所使耳。今杀一人，结怨一国，非计也。放之必悦，不复为浚用矣。’于是纳其质，而遣末柸。就六眷等引还，终获其用也。
　　东魏西荆州为梁将曹义宗所围，东魏召人赴救，慕容俨应募赴之。东魏北淯［音育］太守宋带剑谋叛，俨乃轻骑，出其不意，直至城下，语云：‘大军已到，太守何不出迎？’带剑造次，惶恐不知所为，便出迎，俨即执之，一郡遂定。
　　东魏大将齐神武率兵伐西魏，屯军蒲阪，造三道浮桥渡河，又遣其将窦泰趋潼关，高敖曹围洛州。［今上洛郡。］周文帝出军广阳，召诸将谓曰：‘贼今掎［居绮反］吾三面，又造桥于河，示欲必渡，欲缀吾军，使窦泰得西入耳。久与相持，必得行其策也。且高欢用兵，常以泰为先驱，其下多锐卒，屡胜而骄。今出其不意，袭之必克。克泰，则欢不战而自走矣。’诸将咸曰：‘贼在近，舍而远袭，事若差跌，［徒结反。］悔无所及。’周文曰：‘欢前再袭潼关，吾军不过霸上。今者大来，兵未出郊。贼顾谓吾但自守耳，无远斗意，又忸于得志，有轻我之心。乘此击之，何往不克。贼虽造桥，未能径至。比五日中，吾取窦泰必矣。公等勿疑。’周文遂率骑六千还长安，声言欲保陇右。辛亥，潜出军。癸丑旦，至小关。窦泰卒闻军至，惶惧，依山为阵，未及成列，周文纵兵击破之，尽俘其众，斩泰，传首长安。高敖曹适陷洛州，闻泰没，焚辎重弃城走。齐神武亦撤桥而退。周文初与诸将谋，咸难之。周文乃隐其事，佯若未有谋者，而独问策于尚书直事郎中宇文深。对曰：‘窦泰，欢之骁将也，亟胜而轻敌。今者大军若就蒲阪，则高欢拒守，窦泰援之，内外受敌，取败之道也。不如选轻锐之卒，潜出小关。窦泰性躁急，必来决战，高欢持重，未即救之，则窦可擒也。既擒窦泰，欢势自沮。［慈吕反。］回军御之，可以制胜。’周文喜曰：‘是吾心也。君即吾之陈平也。’
　　后周末，隋文帝为丞相，益州总管王谦举兵拒命，隋文遣将梁睿讨之，进至龙门。谦将赵俨、秦会拥众十万，据险为营，周亘三十里。睿令将士衔枚出自闲道，四面奋击，破之。王谦又令高阿那瑰、达奚惎等以盛兵攻利州，闻梁睿将至，惎分兵据开远。睿顾谓将士曰：‘此虏据要，欲遏吾兵势，吾当出其不意，破之必矣。’遣一将趋剑阁，一将诣巴西，一将水军入嘉陵。睿遣将分道攻惎，自午及申，破之。惎奔归于谦。睿进逼成都，谦令达奚惎城守，亲率精兵五万，背城结阵。睿击之，谦不利，将入城，惎以城降，谦将麾下三十骑遁走，斩之。
　　大唐武德中，突厥突利、颉利二可汗到原州，太宗率兵拒之。雨甚，太宗乃召诸将谓之曰：‘虏控弦鸣镝，［音的。］弓马是凭。今雨弥时，弧矢俱弊，突厥人众，如鸟铩［所八反］翮。我屋宿火食，枪槊侈利，料我之逸，揣敌所劳，此而不乘，夫复何待！今欲先令劲兵乱其阵，乃率突骑驱其后，虏俗进不相让，退不相救，自此以北，涧谷深长，时有一道，鱼贯以度，因而追之，彼十万骑坑阱中物耳。追至黄河，纵不尽擒，必当十获八九。此晓兵者所解，诸君勿疑。’于是潜师夜出，冒雨而进，丑徒震骇。因纵反闲于突利，悦而归心焉，二可汗内离。颉利欲战不可，因请和而去。
　　贞观中，苏定方率兵讨突厥贺鲁，大雪，平地二尺，军中咸请停兵候晴。定方曰：‘虏恃雪深，谓我不能前进，必当憩息，追之可及。若缓以纵之，则渐远难追。省日兼功，在此举也。’于是勒兵凌雪，昼夜兼进，所经收其人众，遂至双河，去贺鲁所居二百余里，布阵长驱，径至金牙山贺鲁牙所。时贺鲁集众欲猎，定方纵兵击之，尽破其牙帐，生擒数万人。贺鲁脱走，投石国。定方于是悉命诸部归其所居，埋瘗骸骨，存问疾苦，复其产业，贺鲁所虏掠者悉检责还之。于是西域诸国，安堵如故。令副将萧嗣业往石国以追贺鲁，遂擒，归于京师。
　　贞观中，突厥诸部离叛，朝廷将图进取，以李靖为代州道行军总管，率骁骑三千，自马邑出其不意，直趣恶阳岭以逼之。颉利可汗不虞于靖，见官军掩至，相谓曰：‘唐兵若不倾国而来，靖岂孤军而至！’一日数惊。四年，靖进击定襄城，破之。突厥诸部落并走碛北。突利可汗来奔。获隋齐王暕之子杨正道及炀帝萧后，送于京师。颉利可汗大惧，退保铁山，遣使入朝谢罪，请举国内附。又以靖为定襄道行军总管，往迎之。颉利虽外请朝谒，而内怀持疑。靖揣知其意，是时诏遣鸿胪卿唐俭摄户部尚书慰谕之，靖谓副将张公谨曰：‘诏使到彼，虏必自宽。乃选精骑一万，赍二十日粮，引兵自白道袭之。’公谨曰：‘既许其降，诏使在彼，未宜讨击。’靖曰：‘此兵机也，非君所及。如唐俭辈，何足可惜。’督军疾进，师至阴山，遇其斥候千余帐，皆俘以随军。颉利见使者大悦，不虞官兵至也。靖前锋乘雾而行，将逼其牙帐七里，虏始觉，列兵未及行阵，颉利畏威先走，部众因而溃散。靖斩首万余级，俘男女十余万，杀其妻隋义成公主。颉利乘千里马将走投吐谷浑，西道行军总管张宝相擒之以献。遂灭其国，复定襄、恒安之城，斥土界自阴山北至于大漠。
　　贞观中，吐谷浑寇边，以李靖为西海道行军大总管，统兵部尚书侯君集、刑部尚书任城王道宗等五总管征之。军次伏俟城，吐谷浑烧去野草，以馁我师，退保大非川。诸将咸言春草未生，马已羸瘦，不可赴敌。唯靖决计而进，深入敌境，遂踰积石山。前后战数十合，杀伤甚众，大破其国。
　　孙子曰：‘攻其无备。’［击其懈怠不备之处。］
　　【击其不备】
　　春秋时，卫人燕师伐郑，［南燕姓姞。姞，巨乙反。］郑将祭［侧介反］足、原繁、泄［私列反］驾以三军军其前，使曼伯、子元潜军军其后。燕人畏郑三军，而不虞制人。郑二将以制人败燕师于北制。君子曰：‘不备不虞，不可以师。’
　　魏将李典与程昱等以船运军粮，会袁尚遣将高藩将兵屯河上，绝水道，典与诸将议曰：‘藩军少甲而恃水，有懈怠之心，击之必克。宜亟击之。’昱亦以为然。遂北渡河，攻藩，破之，水道得通。
　　十六国北凉沮渠蒙逊率兵伐南凉秃发［内沃反］檀，至显美，徙数千户而还。檀追及蒙逊于穷泉，蒙逊将击之。诸将皆曰：‘贼已安营，不可犯也。’蒙逊曰：‘檀为吾远来疲弊，必轻而无备，及其垒壁未成，可一鼓而灭。’进击，败之，乘胜至于姑臧，夷夏降者万数千户。檀惧，请和而归。
　　隋末，李密破宇文化及还，其劲兵良马多死。隋将王充守东都，欲乘其弊，练精勇兵得二万人，马千余疋于洛水南，密军偃师北山上。时密新得志于化及，有轻充之心，不设壁垒。充夜遣二百余骑潜入北山，伏溪谷中；令军士秣马蓐食，既而宵济，人奔马驰，迟明而薄密。密出兵应之，阵未成列，而两军合战，其伏兵蔽山而上，潜登北原，乘高而下，驰压密营，营中乱，无能拒之者。即入纵火，密军大惊而溃。
　　【攻其不整】
　　春秋时，宋襄公及楚人战于泓。［乌宏反。］宋人既成列，楚人未既济，［未尽渡泓水。］司马子鱼曰：‘彼众我寡，及其未既济也，请击之。’公曰：‘不可。’既济而未成列，又以告，公曰：‘未可。’既阵而后击之，宋师败绩。国人皆咎公。公曰：‘君子不重伤，不擒二毛。［头白有二色。］古之为军也，不以阻隘也。［不因阻隘以求胜。］寡人虽亡国之余，不鼓不成列。’［宋，商之后，耻以诈胜。］子鱼曰：‘君未知战。勍敌之人，隘而不成列，天赞我也。［勍，强也。言楚在险隘，不得阵列，天所以佐宋也。］阻而鼓之，不亦可乎？犹有惧焉。［虽因阻击之，犹恐不胜也。］且今之勍者，皆吾敌也。虽及胡耇，［音苟。］获则取之，何有于二毛。［今之勍者，谓与吾竞者也。胡耇，元老之称。］明耻教战，求杀敌也。［明设刑戮，以耻不果。］伤未及死，如何勿重。［言尚能害己也。］若爱重伤，则如勿伤；爱其二毛，则如服焉。［言苟不欲伤杀敌人，则本可不须斗也。］三军以利用也，［为利兴也。］金鼓以声气也。［鼓以佐士众之声气。］利而用之，阻隘可也；声盛致志。鼓儳可也。’［儳岩，未整阵也。儳音谗。宋公违之而败。］
　　后汉末，曹公讨鲜卑，出卢龙塞，塞外道绝不通，乃堑山堙谷五百余里，经白檀，历平冈，涉鲜卑庭，东指柳城。未至二百里，虏乃知之，将数万骑逆军。登白狼山，卒与虏遇，众甚盛。公登高，观虏阵不整，纵兵击之，使张辽为先锋，虏大败也。
　　孙子曰：‘用兵之法，无恃其不来也，恃吾有能以待之也；无恃其不攻吾也，恃吾不可攻也。’［安则思危，存则思亡，常有备。］
　　【先设备而胜】
　　周末，荆人伐陈，吴救之，军行三十里，雨十日，夜不见星。左史倚相谓荆大将子期曰：‘雨十日，甲辑兵聚，吴人必至，不如备之。’乃为阵。而吴人果至，见荆有备，而反。左史曰：‘其反覆六十里，其君子休，小人为食。我行三十里，击之，必克。’从之，遂破吴军。
　　魏大军南征吴，到精湖，魏将满宠帅诸军在前，与贼隔水相对。满宠谓诸将曰：‘今夕风甚猛，贼必来烧营，宜为之备。’诸军皆警。夜半，贼果遣十部来烧营，宠掩击，破之。
　　晋将罗尚遣广汉都尉曾元、牙门张显等潜率步骑三万，袭蜀贼李特营。特素知之，乃缮甲厉兵，戒严以待之。元等至，特安卧不动，待其众半入，发伏击之，杀伤者甚众，遂害曾元、张显等。
　　十六国北燕冯跋［蒲拨反］据辽东，其弟万泥阻兵以叛，跋遣将冯弘与将军张兴讨之。弘遣使谕之曰：‘昔者兄弟乘风云之运，抚翼而起。群公以天意所钟，逼奉主上光践宝位。列土疏爵，当与兄弟共之，奈何欲寻干戈于萧墙，弃友于而为阏伯。过贵能改，善莫大焉。宜舍兹嫌，同奖王室。’万泥不从，克期出战。兴谓弘曰：‘贼明日出战，今夜必来惊营，宜备不虞。’弘乃密严备，仍人课草十束，蓄火伏兵以待之。是夜，万泥果遣壮士千余人斫营。众火俱起，伏兵邀击，俘斩无遗，遂平万泥等。


※※※※※※

《兵典》下（唐）杜祐
作者:沉思曲发表时间:2004/08/2008:34点击:1162次修改精华删除置顶来源转移收藏
　　兵九
　　孙子曰：‘凡先处战地而待敌者佚，［有余力也。言己先处形势之地，以待人之来，则军有备，士马闲逸。］后处战地而趣战者劳。［若敌已处便势之地，己方赴利，士马劳倦。］故善战者致人，而不致于人。［言两军相远，强弱俱敌，彼可使历险而来，我不可历险而往，必能引致敌人，己不往从也。］能使敌自致者，利之也；［诱之以利。］以近待远，以逸待劳，以饱待饥，此理力者也。’［以我之近，待彼之远；以我之闲逸，待彼之疲劳；以我之充饱，待彼之饥虚：此理人力者也。］
　　【以逸待劳】
　　梁司州刺史柳仲礼留其长史马岫守安陆，自率步骑一万寇西魏襄阳。西魏将杨忠帅众南伐，攻梁随郡，克之，进围安陆。仲礼闻随郡陷，恐安陆不守，遂驰归赴援。诸将恐仲礼至则安陆难下，请急攻之。忠曰：‘攻守势殊，未可卒拔。若引日劳师，表里受敌，非计也。南人多习水军，不闲野战。仲礼回师，已在近路，吾出其不意，以奇兵袭之，彼怠我奋，一举必克，则安陆不攻自拔，诸城可传檄而定也。’于是选骑二千，衔枚夜进，遇仲礼于。［音崇。水所冲曰：。］忠亲自陷阵，擒仲礼，悉俘其众。安陆及竟陵郡皆降，如忠所策。
　　后周遣将，率突厥之众，逼齐晋阳。齐将段韶御之。时大雪之后，周人以步卒为前锋，从西山而下，去城二里。诸将咸欲逆击之，韶曰：‘步人气力，势自有限。今积雪既厚，逆战非便，不如阵以待之。彼劳我逸，破之必矣。’既而交战，大破之，敌前锋尽殪，无复孑遗，自余通宵奔遁。
　　孙子曰：‘国之贫于师者远师远输，远师远输者则百姓贫。［兵车转运千里之外，财则费于道路，人有困穷者。］近师者贵卖，贵卖则百姓财竭。’［言近军师，市多非常之卖。当时贪贵以趣末利，然后财货殚尽，家国虚也。］
　　【师不袭远】
　　春秋时，秦伯使大夫杞子戍郑，使告于秦伯曰：‘郑人使我掌其北门之管，［管，钥。］若潜师以来，国可得也。’穆公访诸蹇叔。蹇叔曰：‘劳师以袭远，非所闻也。［蹇叔，秦大夫。］师劳力竭，远主备之，无乃不可乎！且行千里，其谁不知？’公辞焉。［辞，不受其言。］召孟明、西乞、白乙，使出师于东门之外。蹇叔哭之，曰：‘孟子，吾见师之出而不见其入也。’蹇叔之子与师，哭而送之，曰：‘晋人御师必于肴，肴有二陵焉。［大阜曰陵。］其南陵，夏后皋之墓，［皋，夏桀之祖父。］其北陵，文王之所避风雨。［此道在二肴之闲，南谷中谷深委曲，两山相嵚，故可以避风雨，古道由此。魏武帝西讨巴、汉，叹其险，而更开北山高道。］必死是闲，余收尔骨焉。’秦师遂东。原轸曰：‘秦违蹇叔，而以贪勤人，天奉我也。［奉，与也。］奉不可失，敌不可纵。纵敌，患生；违天，不祥。必伐秦师。’栾枝曰：‘未报秦施，而伐其师，其为死君乎？’先轸曰：‘秦不哀吾丧，而伐吾同姓，秦则无礼，何施之为？吾闻之：“一日纵敌，数世之患也。”谋及子孙，可为死君乎！’［言不可谓背君。］遂发命，遽兴姜戎。子墨缞绖。［晋文公未葬，故襄公称子，以凶服从戎，故墨之。］遂败秦师于肴，获百里孟明视，西乞术、白乙丙以归。
　　孙子曰：‘饵兵勿贪。’［以小利来饵己士卒，无取也。］
　　【饵敌取胜】
　　后汉末，曹公西征马超，与超夹关为军。公急持之，而潜遣徐晃、朱灵等夜渡蒲阪津，据河西为营。公自潼关北渡，未济，超赴船急战。公放牛马以饵贼，贼乱取牛马，公得渡，循河为甬道而南。贼退，距渭口，公乃多设疑兵，潜以舟载兵入渭，为浮桥，夜分兵结营于渭南。贼夜攻营，伏兵击破之。
　　后汉末，曹公与袁绍相持官渡，曹公循河而西。绍于是渡河追公军，至延津南。公勒兵驻营南阪下，使登垒视之，曰：‘可五六百骑。’有顷，复白：‘骑稍多，步兵不可胜数。’公曰：‘勿复白。’乃令骑解鞍放马。是时，白马辎重就道。诸将以为敌骑多，不如还保营。荀攸曰：‘此所以饵敌也，如何去之。’绍骑将文丑与刘备将五六千骑前后至。诸将复白：‘可上马。’公曰：‘未也。’有顷，骑至稍多，或分趣辎重。公曰：‘可矣。’乃皆上马。时骑不满六百，遂纵兵击，大破之。
　　晋将刘牢之、宋武帝讨妖贼孙恩，恩败走，虏男女二十余万口，一时入海。惧官军之蹑，乃缘道多弃宝物子女，时东土殷实，莫不粲丽盈目，牢之等遽收敛，故恩复得逃入海。［孙恩用此术复免。］
　　晋将李矩守荥阳，后赵石勒亲率兵袭矩。矩遣老弱入山，令所在散牛马，因设伏以待之。贼争取牛马，伏发，齐呼，声动山谷，遂大破之，斩获甚众。勒乃退。
　　十六国南凉秃发檀［，奴沃反。］守姑臧，后秦姚兴遣将姚弼等至于城下。檀驱牛羊于野，弼众采掠，檀因分击，大破之。
　　后魏末，大将广阳王元深伐北狄，使于谨单骑入贼中，示以恩信，于是西部铁勒酋长也列河等三万余户并款附，相率南迁。广阳欲与谨至折敦岭迎接之。谨曰：‘破六汗拔陵兵众不少，闻也列河等归附，必来要击。彼若先据险要，则难与争锋。今以也列河等饵之，当竞来抄掠，然后设伏而待，必指掌破之。’广阳然其计。拔陵果来要击，破也列河于岭上，部众皆没。谨伏兵发，贼遂大败，悉收得也列河之众。
　　隋炀帝征高丽，隋将于仲文率军指乐浪道，军次乌骨城。仲文简羸马驴数千，置于军后。既而率众东过，高丽出兵掩袭辎重，仲文回击，大破之。
　　【军胜虏掠被追袭多败】
　　［檀以所获致败，亦贪之累，故附饵敌之后。］
　　十六国南凉秃发檀伐北凉沮渠蒙逊于姑臧，至番禾、苕藋，［徒吊反。］掠五千余户。其将屈右进曰：‘陛下转战千里，前无完阵，徙户资财，盈溢衢路，宜倍道旋师，早度峻崄。蒙逊善于用兵，士众习战，若轻军卒至，出吾虑表，大敌外逼，徙户内攻，危道也。’卫尉伊力延曰：‘我军势方盛，将士勇气自倍，彼徒我骑，势不相及。若倍道旋师，必捐弃资财，示人以弱，非计也。’俄而昏雾风雨，蒙逊军大至，檀大败而还。
　　【抽军】［附］
　　《大唐卫公李靖兵法》曰：‘诸兵马被贼围绕，抽拔须设方计。一时齐拔，贼即逐背挥戈，因此必败。其兵共贼相持，事须抽拔者，即须隔一队，抽一队。所抽之队，去旧队百步以下，遂便立队，令持戈枪刀棒并弓弩等，张施待贼。张施了，即抽前队。如贼来逼，所张弓弩等人，便即放箭奋击。如其贼止不来，其所抽队，便过向前百步以下，遂便准前立队，张施弓弩等待贼。既张施讫，准前抽前队，隔次立阵，即免被贼奔蹙。其被抽之队，不得急走，须徐缓而行。如贼相逼，即须回拒战。其队头、押官押后，副队头引前。如有走者，仰押官、队头便斩；违失节度者，斩全队。’
　　孙子曰：‘卑而骄之。’［彼其举国兴师，怒而欲进，则当外示屈挠，以高其志；俟惰归，邀而击之。故王子曰：‘善用法者，如狸之与鼠，力之与智，示之犹卑，静而下之。’］
　　【卑辞怠敌，取之】
　　战国燕军大破齐国，齐将田单守即墨，知士卒可用，乃身操板插，与士卒分功，妻妾编行伍之闲，尽散饭食飨士。令甲卒皆伏，使老弱女子乘城。遣约降于燕，燕军皆呼万岁。田单又收民金，得千镒，令即墨富豪遣使遗燕将书曰：‘即墨即降，愿无虏掠吾族家妻妾，令安堵。’燕将大喜，许之。燕军由此益懈。田单出军击，大败之。
　　【称降及和，因懈败之】
　　秦末，天下兵起，沛公西入武关，欲以二万人击秦峣关下军，张良曰：‘秦兵尚强，未可轻也。臣闻其将屠者子，贾竖易动以利。愿且留壁，使人行，为五万人具食，益张旗帜诸山之上，为疑兵，令郦食其持重宝啖秦将。’［贪而忽名，可货以赂。］秦将果欲连和俱西袭咸阳，沛公欲听之。良曰：‘此独其将欲叛，士卒恐不从。不从必危，不如因其懈怠击之。’沛公乃引兵击之，秦军大破。
　　晋将李矩守荥阳城，前赵刘聪将刘畅步骑三万讨矩，屯于韩王故垒，相去七里，遣使招矩。时畅卒至，矩未暇为备，遣使奉牛酒诈降于畅，潜匿精勇，见其老弱。畅不以为虞，大飨渠帅，人皆醉饱。矩谋夜袭之，畅仅以身免。
　　大唐贞观初，突厥颉利自原州却归，时遣李靖讨之。颉利计窘，使执失思力入朝谢罪，请为藩臣。太宗遣唐俭、安修仁持节出塞，以安抚之。颉利不肯朝觐，谋待草青马肥，将踰沙碛。靖与其副将张公谨谋曰：‘制使到彼，虏必自宽，须率精骑，赍二十日粮，乘闲掩袭。’诸将皆曰：‘诏许其降，行人在彼，奈何攻之？’靖曰：‘此兵机也。’督军疾进，奄踰白道，过其斥候千余帐，皆俘以随军。颉利见使者甚悦，不虞官兵之至。靖军奄到，纵击之，遂灭其国。
　　孙子曰：‘凡战者，以正合，以奇胜。［正者当敌，奇兵从傍击不备，以正道合战，以奇变取胜也。［故善出奇者，无穷如天地，不竭如江河。［言应变出奇，无穷竭。］终而复始，日月是也。死而复生，四时是也。’［日月运行，入而复出；四时更王，兴而复废。言奇正变化，或若日月之进退，四时之盛衰也。］
　　【两军相对，取背破之】
　　后汉初，赤眉、青犊十余万众并在射犬，光武引兵将击之。耿纯军在前，去众营数里，贼忽夜攻纯，雨射营中，士多死伤。纯勒部曲，坚不动。选敢死士二千人，俱持强弩，各傅三矢，使衔枚闲行，［傅，着。］绕出贼后，齐声呼噪，强弩并发，贼众惊走，追击，遂破之。
　　宋柳元景为随郡太守，既至，而蛮反，断驿道，欲攻郡。郡内力少，粮仗又乏，元景设方略，得六七百人，乃分五百人屯驿道。或曰：‘蛮将逼城，不宜分众。’元景曰：‘蛮闻郡遣重戍，岂悟城内兵少。且表里合势，于计为长。’会蛮垂至，乃使驿道兵潜出其后，戒曰：‘火举驰进。’前后俱发，蛮众惊扰，投郧水死者千余人，斩获数百，郡境肃然，无复寇抄。
　　萧齐末，梁武帝发雍州东下，［雍州，今襄阳郡。］大军次江宁，梁武使吕僧珍与王茂率精兵先登赤鼻逻。王茂顿於越城，吕僧珍犹守白板。齐主东昏将李居士密觇知城中众少，率锐卒万人直来薄城。僧珍谓将士曰：‘今力既不敌，不可与战，可勿遥射。须至堑里，当并力破之。’俄而皆越堑，拔栅，僧珍分人上城，矢石俱发，自率马步三百人出其后，守陴者复踰城而下，［陴，婢支反。］内外齐击，居士等应时奔散。
　　陈将周炅镇安、蕲等州，高齐遣将陆骞以众二万出自巴、蕲，与炅相遇。炅留羸弱辎重，设疑兵以当之，身率精锐，由闲道邀其后，大败骞军，虏获器械马驴不可胜数。
　　隋汉王谅据并州反，隋将杨素率众数万讨谅。时晋、绛、吕三州并为谅城守，素各以二千人縻之而去。谅遣将赵子开拥众十余万，栅绝径路，屯据高璧岭，布阵五十里。素令诸将以兵临之，自引兵入霍山，缘崖谷而进，直指其营，一战破之，杀获数万。
　　【两军相对，继遣军助即胜】
　　后汉初，河南贼张步据齐地，汉将耿弇讨之，壁于临淄。步与其三弟蓝、弘、寿及故大彤渠帅重异等兵［重，姓。异，名也。］号二十万，至临淄大城东，将攻弇。弇先出淄水上，与重异遇，突骑欲纵，弇恐挫其锋，令步不敢进，故示弱以盛其气，乃引归小城，陈兵于内。步气盛，直攻弇营，裨将刘歆等合战，弇升王宫坏台睹之，［临淄本齐国所都，即齐王宫中之坏台也。东观记作‘环台’。］视歆等锋交，乃自引精兵横交突步阵于东城下，大破之。
　　后汉末，吕布复从东昏与陈宫将万余人来与曹公战。时兵皆出取麦，在者不能千人，屯营不固。曹公乃命妇人守陴，悉将兵拒之。屯西有大堤，其南树木幽深。布疑有伏，乃相谓曰：‘曹操多诈，勿入伏中。’引军南屯十余里。明日复来，曹公隐兵堤里，出半兵堤外。布益进，乃令轻兵挑战，既合，伏兵乘堤，步骑并进，遂大破之。
　　大唐武德初，王充据东都，太宗往征之，屯青城宫，营垒未立。王充率众二万，自方诸门出临谷水，以御大军，诸将甚惧。太宗以精骑阵于北邙，登后魏宣武陵以观贼阵，谓左右曰：‘贼势迫矣，悉众而出，利在一战。今日破之，其后不能出矣。’乃令屈突通率步卒五千，渡水布阵以当之。因戒通曰：‘待兵交，即放烟，吾当率马军南下。’兵才接，太宗以骑冲之，挺身先进，表里合势。贼众殊死战，散而复合者数焉。地既险隘，贼多排，［，鋋也。子管反。］骑战稍难。太宗亲自射之，莫不应弦而倒。起辰及午，贼众始退，因乘之，迫于城堑，俘斩七千人。自是不敢复出。
　　【兵多力有余，宜分军相继】
　　东魏大将齐神武大举伐西魏，将渡蒲津，其将薛琡曰：［琡，昌六反。］‘西贼连年饥馑，但宜置兵诸道，勿与野战，比及来年麦秋，人众尽应饿死，西贼自然归降，愿王无渡河也。’侯景亦曰：‘今者之举，兵众极大，万一不捷，卒难收敛。不如分为二军，相继而进，前军若胜，后军全力；前军若败，后军承之。’神武皆弗纳，遂有沙苑之败。［齐神武违之而败。］
　　【我寡敌众，自远至，乘疲败之】
　　晋司空刘琨守太原，遣将姬澹率众十余万讨石勒。勒将拒之，或谏曰：‘澹兵马精盛，其锋不可当，宜深沟高垒以挫其锐，攻守之势，必获万全。’勒曰：‘澹大众远来，体疲力竭，犬羊乌合，号令不齐，可一战擒之，何强之有。寇已垂至，胡可舍去；大军一动，岂易中还。若澹乘我之退，顾走乃无暇，焉得深沟高垒乎！此为不战而自灭亡之道。’立斩谏者。以孔苌为前锋都督，令三军后出者斩。设疑兵于山上，分为二伏。勒轻骑与澹战，伪收众而北。澹纵兵追之，勒前后伏发，来击，澹军大败。
　　梁将陈庆之、曹仲宗伐后魏之涡阳，［涡，孤和反。］魏遣将元昭等率兵来援，前军至驼涧，去涡阳四十里。庆之欲逆战，诸将以：‘贼之前锋，必是轻锐，与战若捷，不足为功；如其不利，沮我军阵势。兵法所谓以逸待劳，不如勿击。’庆之曰：‘魏人远来，皆已疲倦，去我既远，必不见疑。及其未集，须挫其气。出其不意，必无败理。且闻虏所据营，林木甚盛，必不夜出。诸君若皆疑惑，庆之请独取之。’于是与麾下五百骑奔击，破其前军，魏人震恐。
　　齐神武与魏孝武帝构隙，自太原举兵逼洛阳，帝遣将元斌之、斛斯椿［丑伦反］镇武牢，遣使告周文帝。周文帝谓左右曰：‘高欢数日行八九百里，晓兵者所忌，正须乘便击之。而主上以万乘之重，不能渡河决战，方缘津据守。且长河万里，捍御为难，若一处得渡，大事去矣。’果如其言，帝西奔长安。［孝武违之而败。］
　　东魏将齐神武伐西魏，军至许原西。周文帝至渭南，征诸州军皆未会，乃召诸将谓之曰：‘高欢越山渡河，远来至此，天亡之时也。今及其新至，便可击之。’即造浮桥于渭，令军人赍［子奚反］三日粮，轻骑渡渭，辎重自渭南夹渭而西。军至沙苑，距齐神武军六十余里。齐神武闻周文至，引军来会，睹周文军少，竞驰而进，不为行列，总萃于左军。兵将交，周文鸣鼓，士皆奋起。其将于谨等六军与之合战，李弼等率铁骑横击之，绝其军为二，遂大败之，斩六千余级，临阵降者二万余人。齐神武夜遁，追至河上，复大克获。前后虏其卒七万。留其甲士二万，余悉纵归。
　　孙子曰：‘忿速，可侮。［急疾之人，可忿怒而致死。忿速易怒者，狷戆疾急，不计其难，可动作欺侮。］主不可以怒而兴军，将不可以愠而致战，合于利而用，不合于利而止。［人主聚众兴军，以道理胜负之计，不可以己之私怒。将举兵则以策，不可以愠恚之故而合战也。］怒可以复喜，愠可以复悦，亡国不可以复存，死者不可以复生也。［主怒兴军伐人，无素谋明计，则破亡矣。将愠怒而斗，仓卒而合战，所伤杀必多。怒愠可以复悦喜，言亡国不可以复存，死者不可复生，言当慎之。］故曰明主慎之，良将儆之，此安危之道也。’［儆，戒也。］
　　【挑战】
　　战国魏武侯问吴起曰：‘两军相当，不知其将，欲击何如？’起曰：‘令贱而勇者，将而击锐，交合而北，告而勿罚，观敌进取，一来一起：其政以理。奔北不追，见利不取：此将有谋。若其众追北，旗帜离乱，自止自行，或纵或横，贪利务得：凡若此类，将令不行。’
　　楚、汉相持，彭越数绝楚粮道，项羽欲讨越，谓其将曹咎曰：‘谨守成皋，汉欲挑战，慎勿与战，无令得东。我十五日必诛彭越，定梁地。’汉果数挑战，楚军不出。使人辱之，五六日，曹咎怒，渡兵汜水。汉击之，大破楚军，尽得楚国货贿。曹咎自刎于汜水之上。
　　十六国姚襄据黄落，前秦苻生遣将苻黄眉、邓羌等率步骑讨之。襄深沟高垒，固守不战。邓羌说黄眉曰：‘伤弓之鸟，落于虚发。襄频为晋将桓温、张平所败，锐气丧矣。今固垒不战，是穷寇也。襄性刚狠，易以刚动。若长驱鼓行，直压其垒，襄必怒而出师，可一战擒也。’黄眉从之，遣羌率骑三千军于襄垒。果怒，尽锐出战。羌伪不胜，引骑而退，襄追之，至于三原，羌回骑拒襄。俄而黄眉至，大战，斩之，尽俘其众。
　　宋将沈攸之反，自江陵举兵东下，分兵出夏口，据鲁山。攸之既至郢，以郢城弱小不足攻，［宋郢州，今江夏郡。］遣人告郢州守将柳世隆曰：‘被太后令，当蹔还都。卿既相与奉国，想得此意。’世隆答曰：‘东下之师，久承声问。郢城小镇，自守而已。’攸之将去，世隆遣军于西渚挑战，攸之果怒，令诸军登岸烧郭邑，筑长围攻之。世隆随宜拒应，众皆披却。攸之军因之败溃。
　　隋末，高祖起兵，自太原至霍邑，隋将宋老生守城。太宗以数骑诣其城下，举鞭指麾，若将围城者。老生怒，开门出兵。高祖因谓陇西公建成曰：‘汝看两阵将交，引左军直趋东门。’命太宗引右军直趋南门，以断其归路。老生之军背城而列阵，高祖以中军与建成合阵于城东，太宗阵于城南。老生麾兵疾进，先薄高祖，而建成坠马，老生乘之，中军与左军咸却。太宗自南原遥见尘起，知义师退，率二百骑驰下峻阪，杀一贼将，遂冲断其军，出其阵后，表里齐噪，隋师大溃，遂擒老生，而平霍邑。
　　孙子曰：‘凡处军，视生处高，［高，阳也。视，谓目前生地。处军当在高。］战降无登，［无迎高也。降下也，谓山下也。战于山下，敌引之上山，无登逐也。］此处山谷之军也。喜高而恶下，贵阳而贱阴，［山南曰阳。山北曰阴。］是为必胜。军无百疾，丘陵堤防，必处其高阳，而右背之。［堤者，积土所作，皆当处其阳而右之职，战之便也。］此兵之利，而地之助也。故用兵之法，高陵勿向也，［敌若据山陵，依附险阻，陈兵待敌，勿轻攻趣也。既驰势不便，有殒石之冲也。］背丘勿迎也。’［敌背丘陵为阵，无有后患，则当引置平地，勿迎而击也。］
　　【敌处高，勿攻】
　　蜀《诸葛亮兵法》曰：‘山陵之战，不仰其高；水上之战，不逆其流；草上之战，不涉其深；平地之战，不逆其虚：此兵之利也。故战斗之利，唯气与形也。’
　　后周遣将讨高齐，师围洛阳，齐将段韶御之。韶登邙阪，聊欲观周军形势，至大和谷，便值周军，即遣驰告诸营，与诸将结阵以待之。周军以步人在前，上山逆战。韶以彼徒我骑，且却且引，待其力弊，乃遣下马击之，短兵始交，周人大溃。洛城之围并即奔遁。
　　【敌党急之则合，缓之则离】
　　后汉末，曹公征张绣于穰。荀攸曰：‘绣仰食于刘表，久而势必离。今缓之，可诱致；急之，则相救。’公不从，与绣战，表果救之。公败归。［曹公违之，故败。］
　　曹公既克邺，袁尚、袁熙遂奔辽东，众有数千。初，辽东太守公孙康恃远不服。曹公破乌丸，或说公遂征之，尚、熙可擒。公曰：‘吾方使康斩送其首，不烦兵矣。’公引兵还，康果斩送尚、熙，传其首。诸将或问曰：‘公还而斩尚、熙，何也？’公曰：‘彼素畏尚、熙，其急之则并力，缓之则自相图，其势然也。’
　　【假托安众】
　　春秋时，晋文公卒，将殡于曲沃。出绛，柩有声如牛。［如牛吼声。］卜偃使大夫拜，曰：‘君命大事：将有西师过轶我，击之必大捷焉。’秦伯使孟明视等三将袭郑，晋师御于肴而败之。［声自柩出，故曰君命也。大事，戎事也。卜偃闻秦密谋，故因柩声以正众心也。］
　　燕将骑劫代乐毅，攻齐即墨。齐将田单拒守，乃令城中人食必祭其先祖于庭，飞鸟悉翔舞城中下食。燕人怪之。单复宣言曰：‘神来下教我。’又令曰：‘当有神人为我师者。’有卒曰：‘臣可以为师乎？’返走。田单乃起，引还，东向坐，师事之。卒曰：‘臣欺君，诚无能。’田单曰：‘子勿言也。’因师之。每出约束，必称神。众心乃安，竟破燕军。
　　秦二世初，天下乱，陈胜、吴广起兵于蕲，欲收人心。谋曰：‘项燕为楚将，数有功，爱士率，楚人怜之。或以为在。今诚以吾众为天下唱，宜多应者。’［谓首号令。］广以为然。乃行卜。卜者知其指意，曰：‘足下事皆成功。然足下卜之鬼乎。’［卜者云事成有功，然须假托鬼神，乃可兴起耳。故胜、广晓其意，则为鱼书、狐鸣以威众也。］胜、广喜，佥曰：‘此教我先威众耳。’乃丹书帛曰‘陈胜王’，置人所罾鱼腹中。卒买鱼烹食，得书，已怪之矣。又闲令广之次所旁丛祠中，夜构火，狐鸣呼［去声］曰：‘大楚兴，陈胜王。’［闲谓窃令人行也。密于广所次舍处旁侧丛祠中为之。丛谓草木之岑蔚者也。祠，神祠也。构，谓结起也。］卒皆夜惊恐。旦日，卒中往往指目胜、广。因而号令，众遂从之。
　　《世说新书》：曹公军行失道，二军皆渴，公令曰：‘前有大梅林，饶子，酸，可以解渴。’士卒闻之，口皆水出，乘此得及前水。
　　晋将李矩守荥阳城，刘聪将刘畅讨矩。矩奉牛酒诈降，谋夜袭之，兵士以贼众，皆有惧色。矩令郭诵祷郑子产祠曰：‘君昔相郑，恶鸟不鸣。凶胡臭羯，何得过庭。’使巫扬言：‘东里有教，当遣神兵相助。’将士闻之，皆踊跃争进。乃使精选勇敢千人，夜掩畅营，获铠马甚多，斩首数千级，畅仅以身免。
　　十六国后赵石勒使将麻秋等伐张重华于武威，重华将谢艾曰：‘乞假臣兵七千，为殿下吞之。’重华以艾为中坚将军，配步骑五千击秋。引师出振武，夜有二枭鸣于牙中，艾曰：‘枭，邀也，六博得枭者胜。今枭鸣牙中，克敌之兆。’于是进战，大破之，斩首五千级。
　　十六国后燕慕容宝遣将慕容贺麟率三万余人寇新市。甲子晦，后魏道武帝进军讨之，太史令晁崇奏曰：‘昔纣以甲子亡，兵家忌之，不可出。’帝曰：‘纣以甲子亡，周武不以甲子胜乎？’崇无以对。帝遂进军新市，贺麟退阻泒水，依渐洳泽以自固。［洳，而据反。］甲戌，帝临其营，战于义台坞，大破之。
　　东晋末，宋武帝讨慕容超，围广固城，数月不拔。或说裕曰：‘昔石勒将石季龙攻曹嶷，瞻气者以为渑［音绳］水带城，非可攻拔，若塞五龙口，城必自陷。季龙从之，而嶷降。慕容恪围段龛亦如之，而龛降。降后无几，又震开之。今旧迹犹在，可塞之。’裕从其言。于是，城中男女患脚弱疾者太半。时有苍鹅飞入帐坐，众咸惊愕，其将胡蕃独贺曰：‘苍者，胡色也。鹅者，我也。胡虏归我之征。’众大悦。将攻城，诸将咸谏曰：‘今往亡之日，兵家所忌。’裕曰：‘我往彼亡，吉孰大焉！’乃命悉登，遂平广固。
　　东晋末，岭南贼卢循寇建业，宋武帝击破，走至彭蠡湖，乃悉力栅断左里。大军至左里，将战，帝所执麾竿折，旛沉水，众并怪惧。帝欢笑曰：‘往年覆舟之战，旛竿亦折，今者复然，贼必破矣。’即攻栅而进。循兵虽殊死战，弗能禁。诸军乘胜奔之，循单舸走。所杀及投水死，凡万余人。纳其降附，宥其逼掠。遣刘藩、孟怀玉轻军追之。循收散卒，尚有数千人，遥还广州。
　　梁庾域为华阳太守，后魏军攻围南郑。时粮储寡少，人情恟惧。［恟，许拱反。］州有空仓数十所，域手自封题，指示将士云：‘此中粟皆满，足支二年，但努力坚守。’众心以安，虏退。
　　隋末，李密据兴洛仓，破宇文化及还，士卒皆疲倦。隋将王充欲乘其弊而击之，恐众心不一，乃假托鬼神，言梦见周公，乃立祠于洛水之上，遣巫宣言周公欲令仆射急讨李密，当有大功，不则兵皆疫死。充兵多楚人，俗信妖。言以惑之，众皆请战，遂破密。
　　兵十
　　孙子曰：‘绝斥泽，唯亟去无留；［斥，碱卤之地，水草恶，浸洳不可处军也。亟，纪力反。］为交军于斥泽之中，必依水草而背众树，［不得已为与敌战，而会斥泽之中，当背稠树以为固守。］此处斥泽之军。平陆处易，［车骑之利也。］而右背高，前死后生，［战便。］此处平陆之军也。’
　　【行军、下营，审择其地】
　　周武王将伐纣，问太公曰：‘今引兵深入其地，与敌行阵相守，被敌绝我粮道，又越我前后，吾欲与战则不敢，以守则不固，为之奈何？’太公曰：‘夫入敌地，必按地形势胜便处之，必依山陵、险阻、水草为固，谨守关梁隘塞。敌若卒去不远，未定而复反，彼用其士卒若太疾则后不至，后不至则行乱而未及阵，急击之，以少克众。’太公曰：‘夫出军征战，安营阵，以六为法，亦可方六百步，亦可六十步，量人地之置表十二辰。将军自居九天之上，竟一旬，复徙开牙门，常背建向破太岁太阴太阴大将军。凡军不欲饮死水，不欲居死地，不居地柱，不居地狱。’［死水者，不流之水。死地者，丘墓之闲。地柱者，四下中高。地狱者，四高中下是也。］太公曰：‘以步与车马战者，必依丘墓险阻，强弩长兵处前，短兵弱弩居后，［孙子曰：‘强弱长短杂用。’］更发更止。敌人军马虽众而至，坚阵疾斗，材士强弩以备前后。’［孙子曰：‘远则用弩，近则用兵，兵弩相解也。’］武王曰：‘我无丘墓，又无险阻，敌人之至甚众，以车骑翼我两傍，猎我前后，吾三军恐怖，乱败而走，为之奈何？’太公曰：‘令我士卒十行布铁蒺藜，遥见敌车骑将来，均置蒺藜，掘地迎广以深五尺，名曰命笼。人持行马进退，阑车以为垒，推而前后，直而为屯，以强弩备我左右。然则命我三军皆疾战，而必胜也。’［孙子曰：‘以步兵十人击之骑一匹。’］
　　管子曰：‘凡兵主者，必审知地图。轘辕之险，［谓路形若辕，而又还曲。缑氏东南有轘辕道。］滥车之水，［其水深渺，能泛车。］名山、通谷、经川、［谓常川也。］陵陆、丘阜之所在，苴草、林木、蒲苇之所茂，［苴草，谓其草深茂，能有所覆藏。］道里之远近，城郭之大小，名邑废邑困殖之地，［困，谓其地墝埆不可种艺。殖，谓壤田可播殖者。］必尽知之，［凡如此，皆兵主所当知也。］地形之出入相错者尽藏，［藏，谓苞蕴在心。］然后可以行军袭邑，举措知先后，不失地利。此地图之常也。’
　　大唐高宗遣将军裴行俭讨突厥，军至单于都护府之北，际晚下营，壕堑方周，遽令移就崇岗。将士云：‘众已就安堵，不可劳扰。’行俭不从，更令徙之。此夜，风雨暴至，前设营所水深丈余，将吏惊服，问行俭曰：‘何以知风雨也？’行俭笑曰：‘自今但依我节制，何须问我所由知也！’
　　孙子曰：‘不用乡导者，不得地利。［不任彼乡人而导军者，则不能得道路之便利也。］先知迂直之计者胜，此军争之法也。’
　　【乡导】
　　《大唐卫公李靖兵法》曰：‘凡是贼徒，好相掩袭。须择勇敢之夫，选明察之士，兼使乡导，潜历山原，密其声，晦其迹，或刻为兽足，而却履于中途；或上冠微禽，而幽伏于丛薄。然后倾耳以遥听，竦目而深视，专智以度事机，注心而候气色，见水痕则可以测敌济之早晚，观树动则可以辨来寇之驱驰也。故烟火莫若谨而审，旌旗莫若齐而一。爵赏必重而不欺，刑戮必严而不舍。敌之动静，而我必有其备；彼之去就，而我岂不得保其全哉！’［必须先觇敌国道路远近，水潦山川，溪谷险阨，城邑大小，沟渠深浅，蓄积多少，兵革之数，豪杰姓名，审而知之，用兵之要也。］
　　【下营斥候并防捍及分布阵】［附］
　　《卫公李靖兵法》曰：
　　诸逢平原广泽，无险可恃，即作方营。兵既有二万人，已分为七军，中军四千人，左右四军各二千六百人，虞候两军各二千八百人。左右军及左右虞候军别三营，六军都当十八营，中军作一大营。如其无贼，田土宽平，每营中闲使容一营。如地狭，不得使容一营，中军在中央，六军总管在四畔，象六出花。军出日，右虞候引前，其营在中营前右厢向南，左虞候押后，在中营后左厢近北，结角，两虞候相当，状同丑未。若左虞候在前，即右虞候在后，诸军并却转。其左右两厢营在四面，各令依近本军卓幕，得相统摄，急缓须有救援。若欲得放马，其营幕即狭长卓，务取营里宽广，不使街巷窄狭。如其拓队兵少，量抽不战队相助。如兵有多少，准数临时加减。其队去幕二十步，布列使均。诸地带半险，须作月营：其营单列，面平背险，两翅向险，如月初生。其营相去，中闲亦令容一营。如逼贼庭，不得使容一营。若有警急，畜牧并于营后安置，其队依前，于营外去幕二十步，均列布之。
　　诸道狭不可并行者，即第一战锋队为首，其次右战队次之，其次左战队次之，其次右驻队次之，其次左驻队次之。若道平川阔，可得并行者，宜作统行法。其统法：每统，战锋队居前，两战队并行次之，又两驻队并行次之，余统准此。若更堪齐头行者，每统五队，横列齐行，后统次之。如每统三百人，简取二百五十人，分为五队，第一队为战锋队，第二、第三队为战队，第四、第五队为驻队，每队队头一人，副队头一人；其下等五十人，为辎重队，别着队头一人，副队头一人，拟战日押辎重遥为声援。若兵数更多，皆此类。
　　诸军当军折冲、果毅，必须排定队伍，每行引发营，须依次第。战日有罪须罚，有功须赏，依名排次，甚为省易。不然推逐稍难，争竞不定。
　　诸每队给一旗，行则引队，住则立于队前。其大总管及副总管则立十旗以上，子总管则立四旗以上，行则引前，住则立于帐侧。统头亦别给异色旗，拟临阵之时，辨其进退。驻队等旗，别样别造，令引辎重。各令本军营队，识认此旗。
　　诸军相去既远，语声难彻，走马报又劳烦，故建旗帜，用为节度。其方面旗举，当方面兵急须装束；旗向前亚，方面兵急须进；旗正竖，即住；旗卧，即回。审细看大将所举之旗。［大将方面旗，东方碧，南方赤，西方白，北方黑。专看方色旗亚处，即是其方贼来，便须捍御攻击。具法制篇中。］
　　诸大将置鼓四十面，子总管给十面，营别给鼓一面，行即负随纛下，昼夜及在道有警急，击之传响，令诸军严警，兼用防备贼侵逼。如军行引之时，先军卒逢贼寇，先军即急击之鼓，中腰及后军闻声，急须向前相救；中腰逢贼，即须击鼓，前军闻声便住，后军闻声须急向前赴救；后头逢贼，即击鼓，前头、中腰闻声即须住，并量抽兵相救。如发引稍长，鼓声不彻，中腰支料更须置鼓传响，使前后得闻。其诸营自须着鼓一面，用防夜中有贼犯营，即急击，令诸军有警备。
　　诸行军立营数多，则计或逢泥溺，或阻山河，同听角声，俱共齐发，路狭难进，徒饿马驴。应发营第一角声绝，右虞候捉马驴；第二角声绝，即被驾，右一军捉马驴；第三角声绝，右虞候即发引，右一军被驾，右二军捉马驴；第四角声绝，右一军即发引，右二军被驾。以后诸军，每听角声，装束被驾准此。每营各出一战队，令取虞候进止，防有贼至，便用腾击，前有贼前头用，后有贼回捍后。如其路更细小，即须更加角声，仍令虞候及当营官人虞候子排比，催督急过，不得停拥。过讫，以后军准前排比，催迫急过。
　　诸军马行动，得知次第。出，先右虞候马军为首，次右虞候步军，次右军马军，次右军步军，次前军马军，次前军步军，次中军马军，次中军步军，次后军马军，次后军步军，次左军马军，次左军步军，其次左虞候马军，次左虞候步军。其马军去步军兵一二里外行，每有高处，即令三五骑马于上立，四顾以候不虞。以后余军，准前立马四顾。右虞候既先发安营，踏行道路，修理泥溺、桥津，检行水草；左虞候排窄路、桥津，捍后，收拾阑遗，排比队仗，整齐军次，使不交杂。若军回入，先左虞候马军，次左虞候步军，次左马军，次左步军，其次第准前却转。其虞候军职掌，准初发交换。
　　诸军营各量置虞候子，并使排比，依军次行。如此发引，卒逢寇贼，部伍甚易；若零叠散行，牵率难就，万一贼至，并非所管。
　　诸军讨伐，例有数营，发引逢贼，首尾难救。行引之时，须先为方阵，应行之兵，分为四分，辎重为两道引，战锋等队亦为两道引：其第一分初发，辎重及战锋分为四道行，两行［户郎反，下同。］辎重在中心双引，两行战锋队并各在辎重外，左右夹双引；其次一分，战锋队与前般左右行战锋队相当，辎重队与前行辎重相当；又其次一分，准上；最后一分，亦准上。初发第一分引，战锋、辎重相当。如其逢贼，前后分四行，两行辎重抽缩，两行战锋横引，作前面甚易。其次两分，先作四行长引，其战锋即在外，便充两面。其后分亦先作四行，其辎重进前，战锋队横列相接，便充后面亦易。其方阵立即可成。如此发引，纵使狭路，急缓亦得成阵。每军战锋等队，须过本军辎重尾，辎重稠行，战锋等队稠引，常令辎重并近前头。战锋队相去十步下一队，辎重队相去两步下一队，如此行，即须相裹得，若逢川陆平坦，弥加稳便。其战锋、辎重等队，分布使均。
　　诸军马既逼贼庭，探候事须明审。诸营住及营行，前后及左右厢肋上，五里着马两骑，十里更加两骑。十五里更加两骑，至三十里，一道用人马十二骑。若兵多，发引稍长，肋上即更量加一两道，使令相见。其乘马人，每令遥相见，常接高行，各执一方面异旗，无贼此旗常卷，见贼即须速展。军营见旗展，即知贼至，须觅稳处。既先知贼来，得设机伏，整齐部伍，迎前出战。其最远及以次远人，须与好马乘骑，不然被贼捉将。
　　诸军马拟停三五日，即须去军一二百里以来，安置爟烽，如有动静，举烽相报。其烽并于贼路左侧逐要置，每二十里置一烽应接，令遣到军。其游弈马骑，昼日游弈候视，至暮速作食，吃讫，即移十里外止宿，虑防贼徒暮闲见烟火，夜深掩袭捉将。其贼路左右草中，着人止宿，以听贼徒，如觉来，报烽烟家，举烽递报军司：如觉十骑以上，五十骑以下，即放一炬火，前烽应讫，即灭火；若一百骑以上，二百骑以下，即放两炬火，准前应灭；贼若五百骑以上，五千骑以下同，即放三炬火，准前应灭。前锋应讫，即赴军，若虑走不到军，即且投山谷，逐空方可赴军。如以次烽候视不觉，其举火之烽即须差人，急走告知。贼路既置爟烽，军内即须应接。又置一都烽，应接四山诸烽。其都烽如见烟火，急报大总管，云‘某道烟火起’，大总管当须严备，收拾畜生，遣人远探。每烽令别奏一人押，一道烽令折冲、果毅一人都押。
　　诸军营将发之时，当营跳荡、奇兵、马军去营二三里外，当面布列；战锋队、驻队各持仗，依营四面去拟彻幕处二十步，布列队伍，一如临阵法。待营中装束辎重讫，其步兵、辎重队二十步引，马军去步军二里外行引。
　　诸军营将下之时，当营跳荡、奇兵、马军并战锋队、驻队各令严备持仗，一准发法。待当营卓幕讫，方可立队，释仗，各于本队下安置。若有警急，随方御捍。其马军下营讫，取总管进止，其马合群牧放。
　　诸兵马发引，或逆泥溺，或阻山河，其路有须填补，有须开拓。左右虞候军兵，先多于诸军取充虞候子，右虞候先将此兵修理桥梁泥滓，开拓窄路；左虞候排窄路，捍后，收拾阑遗。
　　诸兵士每下营讫，先令两队共掘一厕。
　　诸行军出师，兵士不得浪费衣资，广为吃用。又不得近田苗及城市下营，须去城十里外。要有市贾入城，营司判官许，差人押领，不许辄入城郭。必免酗酒、斗打、偷盗、奸非，亦不损暴田苗也。
　　诸兵马每下营讫，营主即须句当四司官典、司兵及左右，令分头巡队，问兵士到否。如有卒忽未到，即差本队、本火主，将畜生及水食却迎取。如其逃走，速差人捕捉。
　　诸军下营讫，司骑及佐，分头巡队，检验驴马群，先有脊破，即令翦毛洗疮，傅药疗救，不许连绊；如新打破，作疮肿，并有系绊，即将所由人领过营主，量事决罚。司胄及佐，下营讫即巡队，检校兵甲等色，如有破绽损污，须即修缉磨砺；如其弃失，申上所由，便为按记，准法科结。司仓及佐，捉搦兵士粮食，封署点检，勿令广费。
　　诸军营下定，事须防御。于营外去幕二十步，列队仗，如临阵对寇法，昼夜严警。纵逢雨雪，并押队官并不得离队。每营留五疋马，并鞍辔放饲，防有警急，即令驰告。至夜，每阵前百步外，各着听子二人，一更一替，以听不虞。仍令探更人探听子细，勿令眠睡。其昼日，诸军前各亦逐高要处，安置斥候，以视动静。
　　诸军营队伍，每夜分更，令人巡探。人不得高声唱号，行者敲弓一下，坐者扣槊三下，方掷军号，以相应会。当营界探，周而复始。掷号错失，便即决罚。当军折冲、果毅，并押铺宿，尽更巡探，递相分付；虞候及中军官人，通探都巡。
　　诸军营常须虑有卒急，要设外铺。每夜，军别量抽三五人，于当军前，或于军侧三五里外，稳便要害之处，安置外铺，仍令各将一两面鼓自随。如夜中有贼犯大营，其外铺看贼与大营交战，即从鸣鼓大叫，以击贼后，乘得机便，必当克捷。
　　诸军营下定，每营夜别置外探。每营折冲、果毅相知作次，每夜面别四人，各领五骑马，于营四面去营十里外游弈，以备非常。如有警急，奔驰报军。
　　诸昼日有贼犯营，被犯之营即急击鼓，诸营亦击鼓相应。应讫，无贼之营即止；唯所犯之营，非贼散，鼓声不得辄止。诸军各着衣甲持仗，看大将五方旗所指之方，即是贼来之路，装束兵马，出前布阵，诸军严警。如须兵救，一听大总管进止，不得辄动。
　　诸夜有贼犯军营，被犯之营击鼓传警，一如昼日，非贼去不得辄止。仍须尽力御捍，百方防备。诸军击鼓传警讫，鼓音即止，各自防备，不得辄动。被犯之营，贼侵逼急，即令告中军，大总管自将兵救；余军各准常法，于营前后出队布阵，以听进止。
　　诸狂贼夜来犯，被犯之营但击鼓拒战，不得叫唤。诸营击鼓传警讫，鼓音即止，当头着衣甲防备。被犯之营既鼓声不止，大总管自将兵救。先与诸将平章，兵士或随身将胡桃铃为标记，不然打鼓从内向外，以相救助。其被犯之营，闻鼓铎之声，即知大总管兵至。其军内节度，大总管临时改变处分，每晨朝即共诸军将论一日事，至暮即共论一夜事。若先为久长定法，则恐有漏泄，狂贼万一得知，翻输机便。［其胡桃铃或铎之类，皆不可先定，恐贼知误人也。］
　　诸且以二万人军，用一万四千人战，计二百八十队。有贼，将出战布阵，先从右虞候军引出，即次右军，即次前军，即次中军，即次后军，即次左军，即次左虞候军。除马军八十队，其步军有二百队。其中军三十六队，左右虞候两军各二十八队，共五十六队，其左右厢四军各二十七队，共一百队。［其分人定队，具军制篇中。］须先造大队，以三队合为一队，虑防贼徒并兵冲突。其队居当军中心，安置使均。其大队一十五队，中军三队，余六军各二队。通五十人队，合有一百七十队，为战、驻等队。队别通队，及街闲空处，据地二十步；十队当二百步，以八十五队为战队，据地计一千七百步。其八十五队为驻队，塞空处。其马军，各在当战队后，驻军左右，下马立。布阵讫，鼓音发，其弩手去贼一百五十步即发箭，弓手去贼六十步即发箭。若贼至二十步内，即射手、弩手俱舍弓弩，令驻队人收。其弓拏手先络膊，将刀棒自随，即与战锋队齐入奋击。其马军、跳荡、奇兵亦不得辄动。若步兵被贼蹙回，其跳荡、奇兵、马军即迎前腾击，步兵即须却回，整顿援前。若跳荡及奇兵、马军被贼排退，战锋等队即须齐进奋击。其贼却退，奇兵及马军亦不得远趁，审知贼惊怖散乱，然可乘马追趁。其驻队不得辄动。前却打贼，退败收军，举枪卷幡，一依教法。如营不牢固，无险可恃，即军别量抽一两队充驻队，使坚营垒。如其辎重牢固，不要防守，驻队亦须出战也。
　　诸逢贼布阵，须有次第。先右虞候为首，其次右军，其次前军，其次中军，其次后军，其次左军，其次左虞候。其诸军跳荡、奇兵、马军，各随本军以次行。至战所，并于本军战锋队、驻队前布列，待五方旗节度。如战锋等队打贼不入，其跳荡、奇兵排后即入。每入山谷林木蒙密之处并渡水狭路及下营战处，百里以来，总须搜踏清静。不然，兵引过半，临战下营，伏兵起发，致损军旅。其收军还营，却抽左虞候先入，即左军、后军、中军、前军、右军、右虞候。
　　诸贼徒恃险固，阻山布阵，不得横列，兵士分立，宜为竖阵。其阵法：弩手、弓手与战锋队相闲引前，两驻队两边相翊。布列既定，诸军即听角声，其角声节度一准前。看黄旗向贼亚，闻鼓声发，诸军弩手、弓手及战锋队，各令人捉马，一时笼枪，大叫齐入。若弩手、弓手、战锋等队引退，跳荡、奇兵队一时齐入，战锋等队排比回面，还与奇兵同入。如见黄旗却立不亚及闻金钲声，乃止，膊上架枪引还，各于旧处，准前听角声，卷幡、簇队一准前。如便放散，即更听一会角声，依军次发引。
　　诸方阵既成，逢贼斗战，或打头，或打尾。打头，其阵行行不前进，阵既不进，自然牢密；如其打尾，头行不停，其阵中闲多有断绝，须面别各定总管，都押句当，勿令断绝。
　　诸军将战，每营跳荡队、马军队、奇兵队、战锋队、驻队等，分析为五等，当军等别各令一官押领。出战之时，先用某等兵战斗，如更须兵，以次更取某等兵用尽。当营辎重队不得辄用，亦各一官押领，使坚垒，各令知其部伍，不使纷杂。自余节度，一依横阵。
　　诸每队布立，第一立队头，居前引战；第二立执旗一人以次立，左傔旗在左次立，右傔旗在右次立。其兵分作五行，傔旗后左右均立。第一行战锋七人次立，第二行战锋八人次立，第三行战锋九人次立，第四行战锋十人次立，第五行战锋十一人次立，并横列鼎足，分布为队。队副一人撰兵后立，执陌刀，观兵士不入者便斩。果毅领傔人，又居后立督战，观不入便斩。并须先知左肩右膊，行立依次。
　　诸每队，战锋五十人，重行在战队前，布阵立队讫，闻鼓声发，战锋队即入，其两战队亦排后即入。若战队等队有人不同入，同队人能斩其首者，赏物五十段。别队见不入人，能斩其首者，准前赏物。唯驻队人不得辄动。凡与敌斗，其跳荡、奇兵、马军等队，即须量抽人下马当之。队别量抽捉马人，先定名字。若临斗时，捉马人有前却及应捉撩乱失次第，致失鞍马者，斩。若其贼退，步趁不得过三十步，亦不得即乘马趁。审知贼退，撩乱惊怖，然可骑马逐北，仍与诸队齐进。其折冲、果毅，当斗之时，虽蹔下马，贼徒败退以后，即任骑马检校腾逐。
　　诸军弩手，随多少布列。五十人为一队，人持弩一具，箭五十只，人各络膊，将陌刀棒一具，各于本军战队前雁行分立，调弩上牙，去贼一百五十步内战，齐发弩箭；贼若来逼，相去二十步即停弩，持刀棒，从战锋等队过前奋击，违者斩。如其共贼相持守捉城邑，其弩手等，即依弩式，看旗发用。
　　诸队头共贼相杀，左右傔旗急须前进相救；若左右傔被贼缠绕，以次行人急须前进相救；其进救人又被贼缠绕，以次后行人准前急须进救。其前行人被贼杀，后行不救者，仰押官及队副使便斩。但有队被贼缠绕，比队亦须速救，临阵不救者，皆斩。
　　凡将，须使兵士简静，处分有序，将百万之众，如领一人。每军定一官知高声，营别有虞候差主帅一人知高声，营四面各差一人知高声，队别亦定一人知高声。
　　诸见贼声高喧闹者，仰押队官及队头便斩。押队官、队头不斩者，即斩押队官及队头。诸军将或在前，或在后，须传声唤队及人者，仰押队官自传，兵士不得辄传。［以上并《卫公兵法》。］
　　凡置营，左有草泽，右有流泉，背山险，向平易，通达樵采，牧饮相近。地又有八种不堪安营：山中之高，谓之天柱；泽中之高，谓之地柱；高中之下，谓之天狱；下中之下，谓之地狱；斥卤多石，少草无水，谓之穷极；故邑破营，谓之虚耗；川谷冲口，柴草干深，谓之天灶；穹崇形，四面坳泻，谓之沃燋。皆急过勿留。亦不得饮死水。
　　凡军行营垒，先使腹心及乡导前觇［丑验切］审知，各令候吏先行，定得营地；擘五军分数，立四表候视，然后移营。又先使候骑前行，持五色旍，见沟坑揭［去列反］黄，衢路揭白，水涧揭黑，林木揭青，野火揭赤，以鼓本数应之，仍须数相接。立旗鼓，令相闻见。若渡水踰山，深邃林薮，精骑骁勇搜索，数里无声，四周绝迹。高山树顶，令人远视，精兵四向，要处防御。然后分兵前后，以为镇拓。乃令辎重老少，次步后马，切在整肃，防敌至，人马无声，不失行列。险地狭径，亦以部曲鳞次，或须环回旋转，以后为前，以左为右，行则鱼贯，立则雁行。到前止处，游骑精锐四向散列而立，各依本方下营。一人一步，随师多少。咸表十二辰，竖六旍，长二丈八尺，审子午卯酉地，勿令邪僻。以朱雀旍竖午地，白兽旍竖酉地，玄武旍竖子地，青龙旍竖卯地，招摇旍竖中央。其樵采牧饮，不得出表外。
　　一说，安营之法与圆阵相侔，每一大营有四十子营，营各四十幕为一部。其一子营皆空，其内八闲，开三径，十二旗，十六鼓，左矛右戟，前楯后弩，旗鼓中央，大将之所。安营之法，其道略同，而附于此。
　　【先据要地及水草】
　　战国吴子曰：‘凡行师越境，必审地形，则知主客之向背。地利若不悉知，往必败矣。故军有所至，先五十里内山川形势，使军士伺其伏兵，将必自行，视地之势，因而图之，知其险易也。’
　　战国秦师伐韩，围阏与。赵遣将赵奢救之，军士许历曰：‘秦人不意赵师至此，其来气盛，将军必厚集其阵以待之。不然，必败。’又曰：‘先据北山者胜，后至者败。’赵奢即发万人趋之。秦兵后至，争山不得上，赵奢纵兵击之，大破秦军。遂解阏与之围。［与音余。］
　　后汉初，诸将征隗嚣，为嚣所败。光武令悉军栒邑，未及至，［栒音询。］隗嚣乘胜使其将王元、行巡将二万余人下陇，因分遣巡取栒邑。汉将冯异即驰兵，欲先据之。诸将皆曰：‘虏兵盛而新乘胜，不可与争。宜止军便地，徐思方略。’异曰：‘虏方兵盛临境，忸小利，［忸，犹贯习也。谓贯习前事而复为之。尔雅曰‘忸，复也。’郭景纯曰：‘谓忸复为之也。’忸音女九反。音逝。贯音惯。复，扶又反。］遂欲深入。若得栒邑，三辅动摇，是吾忧也。夫“攻者不足，守者有余”。今先据城，以逸待劳，非所以争锋也。’遂潜往闭城，偃旗鼓。行巡不知，驰赴之。异乘其不意，卒击鼓建旗而出，巡军惊乱奔走，追击数十里，大破之。
　　后汉武都参狼羌为寇，杀长吏，马援将四千余人往击之。羌在山上，援军据便地，夺其水草，不与战，羌遂穷困，悉降。
　　蜀《诸葛亮兵要》云：‘军已近敌，罗落常平明以先发，绝军前十里内，各按左右下道；亦十里之内，数里之外，五人为部，人持一白幡，登高外向，明看隐蔽之处。军至，转寻高而前。第一见贼，转语后第二，第二诣主者，白之。凡候见贼百人以下，但举幡指；百人以上，便举幡大呼。主者遣疾马往视察之。’
　　诸葛亮出斜谷，是时魏将司马宣王屯渭南。郭淮策亮必争北原，若亮跨渭登原，连兵北山，隔绝陇道，摇荡民、夷，此非国之利也。宣王善之，淮遂屯北原。堑垒未成，蜀兵大至，淮逆击走之。
　　魏将诸葛诞、胡遵等伐吴，攻东兴，吴将诸葛恪率水军拒之。及恪上岸，部将丁奉与唐咨、吕据、留赞等，俱从山西上。奉曰：‘今诸军行迟，若敌据便地，则难与争锋矣。’乃辟诸军使下道，率麾下三千人迳进。时风便，奉举帆二日至，遂据徐塘。天寒大雪，时魏诸将置酒高会，奉见其前部兵少，相谓曰：‘取封侯爵赏，正在今日。’乃使兵解铠着胄，持短兵。敌人从而笑焉，不为设备。奉纵兵斫之，大破敌前屯。会据等至，魏军遂溃。
　　东晋末，宋武帝率师伐南燕慕容超。晋师度岘，慕容超惧，率卒四万就其将段晖等于临朐，［其俱反。］谓其将公孙五楼曰：‘宜进据川源，晋军至而失水，亦不能战矣。’临朐有巨蔑水，去城四十里，五楼驰据之。龙骧将军孟龙符领骑居前，奔往争之，五楼乃退，因而大败。
　　十六国后秦姚兴与前秦苻登相持，登自六陌向废桥，兴乃自将精骑以迎登，使将尹纬领步卒，据废桥以抗登。登因急攻纬，纬将出战，兴驰遣使谓纬曰：‘兵法不战而制人者，盖谓此也。苻登穷寇，特宜持重，不可轻战。’纬曰：‘先帝登遐，人情扰惧，不因思奋之力枭殄逆竖，大事去矣。’遂与登战，大破之，登众渴死者十二三，其夜大溃。
　　十六国夏赫连勃勃屯依力川，后秦姚兴将王奚聚羌胡三千余户于敕奇堡，勃勃进攻之。奚骁悍有膂力，短兵接战，勃勃之众多为所伤。于是堰断其水，堡人窘迫，执奚出降。
　　东魏将齐神武伐西魏，军过蒲津，涉洛，至许原。西魏将周文帝军至沙苑，齐神武闻周文至，引军来会。诘朝，候骑告齐神武军且至。周文部将李弼曰：‘彼众我寡，不可平地置阵。此东十里有渭曲，可先据以待之。’遂军至渭曲，背水东西为阵。合战，大破之。
　　隋文帝初，突厥寇兰州，隋将贺楼子干率众拒之，至可洛峐［古哀反］山，与贼相遇。贼众甚盛。子干阻川为营，贼军不得水数日，人马甚弊，纵击，大破之。
　　《大唐卫公李靖兵法》曰：‘诸行军下营，虽有泉涧而乏水处，差人监当，勿令浊乱并有践踏。其放牧草亦然。’
　　【识水泉、隔山取水、越山度险】［附］
　　军行砂碛碱卤之中，有野马黄羊踪，寻之，有水。
　　乌鸟所集处，有水。
　　地生葭苇、芦菼、菰蒲之处，下有伏泉。
　　地有蚁壤之处，下有伏泉。
　　渴乌隔山取水，以大竹筒雄雌相接，勿令漏泄，以麻漆封裹，推过山外，就水置筒，入水五尺，即于筒尾，取松桦干草，当筒放火，火气潜通水所，即应而上。
　　踰越山阻，以系竿头，引挂高处，碍固胜人，便即令上，又增，次引人，又加大，续更汲上，则束马悬车，可以力办。
　　【据仓廪】
　　隋末，天下大乱，李密起兵于雍丘。是时河南、山东大水，死者将半。密将李绩言于密曰：‘今人多阻饥，若据得黎阳仓，大事济矣。’密乃遣绩领麾下五千人，自源武济河掩袭，即日克之，开仓恣食，一旬之闲，胜兵二十余万人。
　　兵十一
　　孙子曰：‘安能动之。［攻其所爱。］故我欲战，敌虽高垒深沟，不得不与我战者，攻其所必救也。［绝粮道，守归路，攻其君主也。］上兵伐谋，［敌始有设谋，伐之易。］其次伐交。’［不令合。］
　　【攻其必救】［【先取根本】同］
　　春秋时，楚子围宋，晋侯将救之，大夫先轸曰：‘报施救患，取威定霸，于是乎在矣。’狐偃曰：‘楚始得曹，而新婚于卫，若伐曹、卫，楚必救之，则宋免矣。’从之，而解。
　　战国魏、赵相攻，齐将田忌引兵救赵。孙膑［必刃反］曰：‘夫解杂乱纷纠者不控卷，［丘员反。］救斗者不搏撠，［音戟。］批亢捣虚，形格势禁，则自为解耳。今魏、赵相攻，轻兵锐卒必竭于外，老弱罢于内。君不若引兵疾走大梁，据其街路，冲其方虚，彼必释赵而自救。是我一举解赵之围而收弊于魏也。’田忌从之，直走大梁，魏师遂退。
　　汉先零、、［音汧］二种羌解仇合党为寇，汉将赵充国讨之，守便宜上书曰：‘先零羌虏欲为背叛，故与、解仇，然其私心恐汉兵至而、背之也。臣愚以为其计请先讨先零，若先击羌，先零必助之。今虏马肥，粮食方饶，击之恐不能伤害，适使先零得施德于羌也，坚其约，合其党。虏交坚党合，诛之用力数倍，臣恐国家忧累犹十年数，不二三岁而已。先诛先零，则、之属不烦兵服矣。’宣帝从之，果如其策。
　　王莽末，光武起兵据昆阳城，时唯有八九千人，莽遣将王寻、王邑、严尤讨之，军到城下者且十万。光武留王凤等守城，与李轶等十余骑夜出。既至郾、定陵，悉发诸营兵。严尤说王邑曰：‘昆阳城小而坚，今假号者在宛，亟［急也］进大兵，彼必奔走，则昆阳自服。’邑曰：‘吾昔以虎牙将军围翟义，坐不生得，以见责让。今将百万之众，遇城而不能下，何谓邪！’遂围之数十重，列营百所，云车十余丈，瞰临城中，旗帜蔽野，埃尘连天，钲鼓之声闻数百里。或为地道，或冲輣［蒲萌反］撞城，积弩乱发，矢下如雨，城中负户而汲。王凤等乞降，不许。光武遂与诸营部俱进，自将步骑千余，前去大军四五里而阵。寻、邑亦遣兵数千合战。光武奔之，斩首数十级。诸部喜曰：‘刘将军平生见小敌怯，今见大敌勇，甚可怪也，且复居前。请助将军。’光武复进，寻、邑兵却，诸部共乘之，斩首数百千级。连胜，遂前，因大败之。［王邑违先攻宛，所以败也。］
　　王莽末，王郎起河北，钜鹿郡太守王饶据城，光武围数十日，连攻不克。耿纯说曰：‘久守王饶，士众疲弊，不如及大兵精锐，进攻邯郸，若王郎已诛，王饶不战自服矣。’从之。乃留兵守钜鹿，而进军邯郸，屯其郭北。郎数出战，无利，城守。急攻之，二十余日，郎少傅李立为反闲，开门内汉兵，遂拔邯郸，郎党悉平。
　　后汉将军耿秉与窦固合兵万四千骑，击车师。车师有后王、前王，前王即后王之子，其庭相去五百余里。秉议先赴后王，以为并力根本，则前王自服。固计未决。秉奋身而起，众军不得已，遂进。并纵兵钞掠，斩首数千级，收马牛羊十余万头。后王安得震怖，从数百骑出迎秉，降。
　　后汉末，袁绍、曹公相持于官渡，沮［侧居反］授说绍：‘可遣蒋奇别为支军于外，以绝曹公之援。’绍不从。许攸进曰：‘曹公兵少，而悉师拒我，许下余守势必空弱，若分遣轻军，星行掩袭，许拔，则操为成擒。如其未溃，可令首尾奔命，破之必也。’绍又不用。竟为曹公所败。［袁绍违之而败。］
　　后汉末，魏武征河北，师次顿丘，黑山贼于毒等攻东武阳。魏武乃引兵西入山，攻毒等本屯。毒闻之，弃武阳还。魏武要击于内黄，大破之。
　　魏将司马宣王征公孙文懿，泛舟潜济辽水，作长围，忽弃贼而向襄平。诸将言：‘不攻贼而作围，非所以示众也。’宣王曰：‘贼坚营高垒，欲以老吾兵也。攻之，正入其计，此王邑所以耻过昆阳也。古人云，敌虽高垒，不得不与我战者，攻其所必救也。贼大众在此，则巢窟虚矣。我直指襄平，必人怀内惧，惧而求战，破之必矣。’遂整阵而过。贼见兵出其后，果邀之。宣王谓诸将曰：‘所以不攻其营，正欲致此，不可失也。’乃纵兵逆击，大破之，三战皆捷。
　　东晋将苏峻反，攻克石头城，据之。晋将陶侃、温峤率兵讨之，诸将请于查浦筑垒，监军部将李根曰：‘查浦地下，又在水南，唯白石峻极险固，可容数千人，贼来攻不便，戮贼之术也。’侃从之，夜立垒讫。贼见垒大惊。贼攻大业，侃将救之，长史殷羡曰：‘若遣救大业，步战不如峻，则大事去矣。但当急攻石头，峻必救之，而大业自解。’侃又从羡言。峻果弃大业而救石头。诸军与峻战东陵，侃督护竟陵太守李阳部将彭世斩峻于阵，贼众遂溃。
　　梁司州刺史陈庆之率众围东魏南荆州，东魏将尧雄与行台侯景救之。雄曰：‘白苟堆，梁之北面重镇，因其空虚，攻之必克，彼若闻难，荆围自解，此所谓机不可失也。’遂率攻之，庆之果弃荆州来，未至，雄陷其城，擒梁镇将苟元广。
　　东魏将齐神武率兵伐西魏，大军济河，集诸将议进趣之计。斛律羌举曰：‘宇文黑獭虽聚凶党，强弱可知。若固守，无粮援可恃。今揣其情，已同困兽。若不与其战，而迳趣长安，长安空虚，可不战而克。拔其根本，彼无所归，则黑獭之首悬于军门矣。’诸将议有异同，遂战于渭曲，大败而归。［齐神武违之而败。］
　　隋末，王世充与李密相持于东都，充夜渡，阵于洛水之北，其时密亦渡洛水陈兵，与充相对，东接月城，西至石窟。密兵多马骑长枪，宜平宽放纵；充兵多戈矛□，宜隘险。然南逼洛水，北限大山，地形褊促，骑不成列，充纵□蹙之，密军失利。密与数骑登船南济，自余兵马皆东走月城。充乘胜长驱，直至月城下。密既渡南岸，即策马西上，直向充本营，左右麾旌相继而至。充营内见密兵来逼，急连举六烽，充乃舍月城之围，收兵西退，自洛北达于黑石，中闲四十余里，奔北颠狈，大丧师徒。密之此行也，东北之围不救而自解，西南之寇不战而成功。充伏其权奇，不复轻出。
　　【军师伐国，若中路城大兵多，须下方过】
　　秦末，沛公破南阳郡，南阳守齮［鱼绮反］走，保城守宛。沛公引兵过而西。张良谏曰：‘沛公虽欲急入关，秦兵尚众，距险。今不下宛，宛从后击，强秦在前，此危道也。’于是沛公乃夜引军从他道还，更旗帜，黎明，围宛城三匝。［黎，或作，音黎也。天未明之顷已围之，事毕方明。又言黎，黑也，亦未明之候也。］南阳守欲自刭，其舍人陈恢曰：‘死未晚也。’乃踰城见沛公，曰：‘臣闻足下约，先入咸阳者王之。今足下留守宛。宛，大郡之都也，连城数十，民庶众，积蓄多，吏民自以为降必死，故皆坚守乘城。今足下尽日止攻，士死伤者必多；引兵去宛，宛必随足下后：足下前则失咸阳之约，后又有强宛之患。为足下计，莫若约绛，封其守，因使止守，引其甲卒与之西。诸城未下者，闻声争开门而待足下矣。’沛公曰：‘善。’乃以宛守为殷侯，封陈恢千户。引兵西，无有不下者。
　　萧齐末，梁武帝自襄阳率兵东下，至郢州，［今江夏郡。］攻未拔。萧颖胄在江陵遣卫尉席阐文劳军，因谓梁武曰：‘今顿兵两岸，不并军围郢，定西阳、武昌，取江州，此机已失；莫若请救于魏，与北连和，犹为上策。’梁武谓阐文曰：‘汉口路通荆、雍，控引秦、梁，粮道资储，听此气息。兵若前进，鲁山必阻沔路，所谓扼喉；若粮运不通，自然离散，何谓持久？邓元起近欲以三千兵往定寻阳，彼若欢然悟机，一郦生亦足；脱拒我师，固非三千能下。西阳、武昌，取便得耳，得便应镇守。守两城不减万人，粮储称是，卒无所出。脱东军有上者，万人攻一城，两城势不能相救。若我分军应援，则首尾俱弱；如其不遣，孤城必陷。一城既没，诸城相次土崩，天下大事于是去矣。若郢州既拔，席卷沿流，西阳、武昌自然风靡。何遽分兵散众，自贻其忧？且丈夫举动，言静天步，况拥七州之兵以诛群竖，悬河注火，奚有不灭？岂容北面请救，以自示弱。彼未必能信，徒贻我丑声，此是下计，何谓上策！’及拔郢城，向下城戍，无不风靡，遂克建业。
　　大唐武德初，宇文化及据聊城，淮安王神通进兵蹑之。秘书丞魏征谓神通曰：‘化及今据聊城，莘人为其固守。若至莘，即宜攻取，但拔莘县，聊城益惧，因而逼之，易同俯拾。须以攻具自随，一足威敌，二不乏用。不然，兵至莘城，见无攻具，不下。如不能克莘，而远追化及，恐亦无功，则化及非旬月可获。莘人阻我粮运，化及为之外援，恐非计之善者。’神通不从，军次莘，果不下而退散。
　　武德中，李靖随河闲王孝恭讨辅公祏。［音石。］贼一军舟师三万顿于当涂，栅断江口，傍江筑城，又遣陆军二万据当涂南路，亦造栅自固，并蓄力养锐，以抗大军。诸将皆云：‘二军并是强兵，为不战之计，城栅既固，卒不可攻。请直指丹阳，掩其巢穴，若丹阳既破，二军可不战而破。’靖曰：‘公祏精锐，虽在水陆二军，然其自统之兵，亦是劲勇。二军城栅尚不可攻，公祏既保石头，岂应易拔？若我帅师至丹阳，留停旬月，进则石头未平，退则归路已绝，此便腹背受敌，恐非万全之计。然此二军皆是百战余贼，必不惮于野战。今若攻其城栅，乃是出其不意，灭贼之机，唯在此举。’靖乃率诸将水陆俱进，苦战破之，二军悉溃走。靖遂率轻兵先至丹阳，公祏余众虽多，不敢复战，拥兵东走，相次擒获。
　　孙子曰：‘兵之形象水，水之行也，避高而就下；兵之形也，避实而击虚。故水因地而制形，兵因敌而制胜。兵无常势，水无常形，能因敌变化而取胜者，谓之神。［势盛必衰，形露必败，故能因敌变化，胜之若神。］进不可御者，冲其虚也。’［冲突其虚空也。］
　　【必攻其易】
　　春秋时，桓王以诸侯伐郑，郑伯御之。王为中军，虢公林父将右军，蔡人、卫人属焉；周公黑肩将左军，陈人属焉。郑子元请为左拒，以当蔡人、卫人；［拒，方阵。］为右拒，以当陈人，曰：‘陈乱，民莫有斗心。若先犯之，必奔。王卒顾之，必乱。蔡、卫不枝，固将先奔。［不能相枝持也。］既而萃于王卒，可以集事。’从之。［萃，聚。集，成也。］曼伯为右拒，祭仲足为左拒，原繁、高渠弥以中军奉公，为鱼丽之阵。先偏后伍，伍承弥缝。［《司马法》：车战二十五乘为偏，以车居前，以伍次之，承偏之隙而弥缝阙漏也。五人为伍，此盖鱼丽阵法。］战于繻葛。［郑地。］命二拒曰：‘旝动而鼓！’［旝，旃也，通帛为之，盖今大将之麾也，执以为号令。旝，古外反。］蔡、卫、陈皆奔，王卒乱，郑师合以攻之，王卒大败。
　　春秋时，楚伐随，军于汉、淮之闲。随将季梁曰：‘楚人上左，君必左，［君，楚君也。］无与王遇。且攻其右。右无良焉，必败。偏败，众乃携矣。’［携，离也。］随将少师曰：‘不当王，非敌也。’弗从。［不从季梁谋。］战于速杞。随师败绩。［少师违之而败。］
　　春秋时，吴、楚二师阵于柏举。吴子阖庐之弟夫概王晨请于阖庐曰：‘楚相囊瓦不仁，其臣莫有死志。先伐之，其卒必奔；而后大师继之，必克。’以其属五千先击囊瓦之卒。楚师乱，吴师大败之。
　　春秋时，晋师伐楚。苗贲皇言于晋侯曰：‘楚之良，在其中军王族而已。请分良以击其左右，而三军萃于王卒，必大败之。’及战，晋吕锜射楚共王，中目。楚师宵遁。晋师入楚，三日馆、谷。
　　东晋将王敦反，兵至石头城，欲攻晋将刘隗，［五罪反。］其将杜弘曰：‘刘隗死士众多，未易可克，不如攻石头，其守将周札少恩，兵不为之用，必败。札败，隗自走。’敦从之。札果开城门纳弘。诸将与敦战，晋师大败。
　　后周末，隋文帝遣将韦孝宽率兵讨尉迟迥于相州，军进至邺，迥悉其卒十三万阵于城南。迥旧习军旅，虽老，犹被甲临阵。其麾下三千兵，皆关中人，为之力战。孝宽等军失利而却。邺中士女，观者如堵。高炯与李询乃整阵先犯观者，因其扰而乘之。迥众大败，遂拔邺城。
　　大唐太宗尝谓群臣曰：‘朕自兴兵，每执金鼓，必自指挥，习观其阵，即知强弱。常以吾弱对其强，以吾强对其弱。敌犯吾弱，追奔不踰百数十步；吾击其弱，必突过其阵，自背返击之，无不溃。多用此而制胜，思得其理深也。’
　　【轻易致败】
　　春秋时，郑公子归生伐宋，战于大棘，宋师败绩。宋将狂狡辂［吾驾反。辂，迎。］郑人，郑人入于井。倒戟而出之，获狂狡。君子曰：‘失礼违命，宜其为擒也。戎，昭果毅以听之之谓礼。［听，谓常存于耳，着于心，想闻其政令。］杀敌为果，致果为毅。易之，戮也。’［易，反易也。］
　　春秋时，吴子诸樊伐楚，门于巢。［攻巢门。］巢牛臣曰：‘吴王勇而轻，若启之，将亲门。［启，开门也。］我获射之，必殪。［殪，死。］是君也死，疆其少安’。吴子门焉，牛臣隐于短墙以射之，卒。
　　隋炀帝征吐谷浑，至覆袁川。时吐谷浑主与数骑而遁，其名王诈为浑主，保车我真山，帝令将张定和率师击之。定和既与贼相遇，轻其众少，呼之命降，贼不肯下。定和不被甲，挺身登山，贼伏兵于岩石之下，发矢中之而毙。
　　【乘敌乱而取之】
　　大唐武德中，李靖随河闲王孝恭讨萧铣于江陵，王不从靖谋，致败。贼委舟大掠，人皆负重。靖见其军乱，进兵击之，贼大败，又乘胜进入其郛郭，攻其水城，克之。悉取其舟散于江中，贼救兵见之，谓城已陷，莫敢轻进。铣内外阻绝，城中携贰，由是惧而出降。
　　孙子曰：‘我专而敌分，［我专一而敌分散也。］我专为一，敌分为十，是以十攻其一也，［我料见敌形，审其虚实，故所备者少，专为一屯。以我之专，击彼之散卒，为十共击一也。］则我众而敌寡；［我专为一，故众。敌分为十，故寡。］能以众敌寡者，则吾所与战者，约矣。［言约少而易胜。］吾所与战之地不可知，［言举动微密，情不可见，使彼知所出而不知吾所举，知所举而不知吾所集。］不可知，则敌所备者多；敌所备者多，则吾与战者寡矣。［形藏敌疑，则分离其众备我也。言少而易击也。］故备前则后寡，备后则前寡，备左则右寡，备右则左寡，无不备者无不寡。［言敌之所备者多，则士卒无不分散而少。］寡者，备人者也；［敌分散而少者，皆先备人也。］众者，使人备己者也。［敌所以备己多者，由我专而众故也。］故知战之地，知战之日，则千里而会战。［以度量知空虚，先知战地之形，又审必战之日，则可千里期会，先往以待之。若敌已先至，可不往以劳之。］不知战地，不知战日，则左不能救右，右不能救左，前不能救后，后不能救前，而况远者数十里，近者数里乎。［敌已先据形势之地，己方趣利欲战，则左右前后，疑惑进退，不能相救，况十数里之闲也。］故善用兵者，辟如率然。率然者，常山之蛇也。击其首则尾至，击其尾则首至，击其中则首尾俱至。’［夫善战者，必知战之日，知战之地。度道设期，分军杂卒，远者先进，近者后发，千里之会，同时而合，若会都市。其会地之日，无令敌知，知之则所备处少，不知则所备处多。备寡则专，备多则分。分则力散，专则力并。］
　　【分敌势破之】
　　项籍围汉王于荥阳，汉将纪信诈降之，故汉王得出走入关，收兵欲复东。袁生说汉王曰：‘汉与楚相距荥阳数岁，汉常中困。愿君王出武关，项羽必引兵南走，王深壁，令荥阳、成皋闲且得休息。使韩信等平河北赵地，连燕、齐，君王乃复走荥阳，未晚也。如此，则楚所备者多，力分，汉将得休息，复与之战，破楚必矣。’汉王从其计，出军宛、叶闲，与黥布行收兵。项羽闻汉王在宛，果引兵南，汉王深壁不与战。［终以此弊楚也。］
　　蜀先主刘备东下伐吴。魏文帝闻备树栅连营七百余里，谓群臣曰：‘备不晓兵权，岂有七百里营可以拒敌者乎！“包原隰险阻而为军者，为敌所擒”，此兵忌。缓急不相救，一军溃则众必恐矣。’数日，果有备败书至。［蜀主军势分，故败。］
　　梁将王僧辩、陈霸先之破侯景也，耀军于张公洲，高旗巨舰，遏江蔽日，乘潮顺流。景登石头城而睹之，不悦曰：‘彼军上有如堤之气，不可易也。’因率铁骑万人，声鼓而进。霸先谓僧辩曰：‘善用兵者，如常山之蛇，首尾相应。贼今送死，欲为一战，我众彼寡，宜分其势。’僧辩然之。乃以强弩攻其前，轻锐蹂［女九反］其后，大径冲其中，景遂大溃，弃城而遁。
　　后魏末，贼莫折后炽所在寇掠，原州人李贤率乡兵与泾州刺史史宁讨之。后炽列阵以待。贤谓宁曰：‘贼聚结岁久，徒众甚多，数州之人，皆为其用。我若总为一阵并力击之，彼既同恶相济，理必总萃于我。势既不分，众寡莫敌。我便救首救尾，无以制之。今若令诸军分为数队，多设旗鼓，掎角而前，以胁诸栅；公别统精兵，直指后炽，按甲而待，莫与交锋。后炽欲前，则惮公之锐；诸栅欲出，则惧我疑兵。令其进不得战，退不得走，以候其懈，击之必破。后炽一败，则众栅不攻自拔矣。’宁不从，屡战频北。贤乃率数百骑，径掩后炽营，收其妻子、僮仆五百余人，并辎重等。属后炽与宁战胜，方欲追奔，忽与贤遇，乃弃宁与贤接战，遂大败，后炽单骑遁走。
　　【审敌势破之】［附］
　　《大唐卫公李靖兵法》曰：‘凡事有形同而势异者，亦有势同而形别者。若顺其可，则一举而功济；如从未可，则蹔动而必败。故孙膑曰：“计者，因其势而利导之。”兵法曰：“百里而趋利，则蹶上将；五十里而趋利者，半至。”善动敌者，形之而敌从之，与之而敌取之，以奇动之，以本待之，此战势之要术也。若我士卒已齐，法令已行，奇正已设，置阵已定，誓众已毕，上下已怒，天时已应，地利已据，鼓角已震，风势已顺，敌人虽众，其奈我哉！譬虎之有牙，兕之有角，身不蔽捍，手无寸刃，而欲搏之，势不可触，其亦明矣。故兵有三势，一曰气势，二曰地势，三曰因势。若将勇轻敌，士卒乐战，三军之众，志厉青云，气等飘风，声如雷霆，此所谓气势也。若关山狭路，大阜深涧，龙蛇盘阴，羊肠狗门，一夫守险，千人不过，此所谓地势也。若因敌怠慢，劳役饥渴，风波惊扰，将吏纵横，前营未舍，后军半济，此所谓因势也。若遇此势，当潜我形，出其不意，用奇设伏，乘势取之矣。是以良将用兵，审其机势，而用兵气，仍须鼓而怒之，感而勇之，赏而劝之，激而扬之，若鸷鸟之攫，猛兽之搏，必修其牙距，度力而下，远则气衰而不及，近则形见而不得。故良将之战，必整其三军，砺其锋甲，设其奇伏，量其形势。遥则力疲而不及，近则敌知而不应。若不通此机，乃智不及于鸟兽，亦何能取胜于勍寇乎。乃须怒士励众，使之奋勇，故能无强阵于前，无坚城于外。以弱胜强，必因势也。’
　　【布阵大，势分易败】
　　西魏末，东魏遣将侯景、高敖曹等围西魏将独狐信于洛阳东，东魏大将齐神武继后。西魏大将周文帝率军救信，进军至于瀍东。景等夜解围去。及晨，周文帝率轻骑追之，至于河上。景等北据河桥，南背邙山为阵，与诸军合战。周文马中流矢，惊逸，遂失之，因此军中扰乱。都督李穆下马授周文，军以复振。于是大捷，斩高敖曹，虏其甲士一万五千，赴河死者以万数。是日，置阵既大，首尾悬远，从晨至未，战数十合，氛雾四塞，莫能相知。独孤信、李远居右，赵贵、怡峰居左，战并不利，又未知周文所在，皆弃其卒先归。开府唐公等为后军，遇信等退，即与俱还。由是乃班师，洛阳亦失守。大军至弘农，守将皆已弃城西走。
　　隋文帝遣将贺若弼伐陈，陈后主令中领军鲁广达陈兵白土冈，居众军之南偏，镇东大将军任忠次之，护军樊毅、都官尚书孔范又次之，侍中、骠骑大将军萧摩诃军最居北，众军南北亘二十里，首尾进退，各不相知。贺若弼初谓未战，将轻骑，登山观视形势，及见众军，因驰下置阵。广达首率所部进薄，弼军屡却，俄而复振，更分军趣北突诸将，孔范出战，兵交而走，诸将支离，阵犹未合，骑卒溃散，驻之弗止，因而大败。
　　【惜军势】
　　魏末，诸葛诞据寿春反，魏将王基讨之，吴遣朱异来救诞，军于安城。诏王基引诸军转据北山，基谓军将曰：‘今围垒固，兵马向集，但当精修守备以待越逸，而更移兵守险，使得放纵，虽有智者不能善其后矣。’遂守便宜上疏曰：‘今与贼家对敌，当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。’书奏，报听之。寿春竟拔。司马文王与书曰：‘初议者云云，求移甚众，时未临履，亦谓宜然。将军深算利害，独秉固志，上违诏命，下距众议，终至制敌擒寇，虽古人所述，不足过也。’
　　【力少分军必败】
　　汉高帝末，黥布反，渡淮击楚。楚发兵与战徐、僮闲，楚为三军，欲以相救为奇兵。或说楚将曰：‘布善用兵，人素畏之。且兵法，自战其地为散地。今别为三军，彼败吾一军，余皆走，安能相救。’楚将不听。布果破其一军，二军散走。遂西，与上兵遇蕲西，大战，布军败走。
　　后汉初，渔阳太守彭宠反，自将二万余人攻幽州刺史朱浮于蓟。光武使将军邓隆救蓟。隆军潞南，浮军雍奴，遣吏奏状。帝读檄，怒谓使者曰：‘营相去百里，其势岂得相及。比若还，北军必败矣。’宠果盛兵临河以拒隆，又别发轻骑三千袭其后，大破隆军。朱浮远，遂不能救，引而去。
　　后汉将吴汉讨公孙述，乃进军攻广都，拔之。光武戒汉曰：‘成都十余万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。’汉乘利，遂自将步骑二万余进逼成都，去城十里，阻江北为营，作浮桥，使副将刘尚将万余人屯于江南，相去二十余里。帝闻大惊，使让汉曰：‘公既轻敌深入，又与尚别营，事有缓急，不复相及。贼若出兵缀公，而以大众攻尚，尚破，公即败矣。急引兵还广都。’诏书未到，述果使其将谢丰、袁吉攻汉，使别将攻尚。汉败入壁，丰围之。汉乃召诸将励之曰：‘今与刘尚二处受围，势既不接，其祸难量。欲潜师就尚于江南，并兵御之。能同心一力，人自为战，大功可立；如其不然，败必无余。成败之机，在此一举。’于是飨士秣马，闭营三日不出，乃多排幡旗，使烟火不绝，夜衔枚引兵与尚合军。丰等不觉，明日，乃分兵拒水北，自将攻江南。汉悉兵迎战，自旦至晡，遂大破之，斩谢丰、袁吉，获甲首五千余级。于是引还广都，留刘尚拒述。帝报曰：‘公还广都，甚得其宜，述必不敢略尚而击公也。［略，犹过也。］若先攻尚，公从广都五十里悉步骑赴之，适当值其疲困，破之必矣。’自是汉与述战于广都、成都之闲，八战八克。
　　十六国前秦苻坚遣将吕光领军伐龟兹。光军其城南，五里为一营，深沟高垒，广设疑兵，以木为人，被之以甲，罗之垒上。龟兹王帛纯婴城自守，乃倾国财宝，请诸国来救。温宿、尉头等国王，合七十余万众以救之。胡便弓马，善矛槊，铠如连锁，射不可入，众甚惮之。诸将咸欲每营结阵，按兵拒之。光曰：‘彼众我寡，营又相远，势分力散，非良策也。’于是迁营相接阵，为勾锁之法，精骑为游军，弥缝其阙。战于城西，大败之，纯遁走，王侯降者三十余国。［吕光悟之而胜。］
　　兵十二
　　孙子曰：‘地形者，兵之助。故用兵有散地，有轻地，有争地，有交地，有衢地，有重地，有圮地，有围地，有死地。［九地之名。］凡诸侯自战其地，为散地。［战其境内之地，士卒意不专，有溃散之心，故曰散地。］入人之地而不深者为轻地。［入人之地未深，意尚未专，轻走，谓之轻地。］我得则利，彼得亦利者，为争地。［谓山水阨口，有险固之利，两敌所争。］我可以往，彼可以来者，为交地。［交地，有数道往来，交通无可绝。］诸侯之地三属，［我与敌相当，旁有他国也。］先至而得天下之众者，为衢地。［先至其地，交结诸侯之众为助也。］入人之地深，倍城邑多，难以返者，为重地。［难返还也。背，去也，背与倍同。多，道里多也。远去己城郭，深入敌地，心专意一，谓之重地也。］行山林、险阻、沮泽，凡难行之道者，为圮地。［少固也，沮洳之地。圮音皮美反。］所由入者隘，所从归者迂，彼寡可以击吾众者，为围地。［所从入阨险，归道远也，持久则粮乏。故敌可以少击吾众者，为围地也。］疾战则存，不疾则亡者，为死地。［前有高山，后有大水，进不得前，退则有阻碍，又粮乏绝，故为死地。在死地者，当及士卒尚饱，强志殊死战，故可以俱免也。］是故散地则无战，［士卒顾家，不可轻战。］轻地则无止，［志未坚，不可遇敌。］争地则无攻，［三道攻，当先至得其地者不可攻。］交地则无相绝，［相及属也。俱可进退，不可以兵绝之。］衢地则合交，［交结于诸侯。］重地则掠，［蓄积粮食。入深，士卒坚固，则可掠取财物。］圮地则行，［无稽留也，不可止。］围地则谋，［发奇谋也。居此则当权谋诈谲，可以免难。］死地则战。［殊死战也。］是故，散地吾将一其志，轻地吾将使其属，［使相仍也。轻地还师，当安道促行，然令相属续，以备不虞也。］争地吾将趣其后，［利地在前，当进其后。争地先据者胜，不得者负，故从其后，使相及也。］交地吾将固其结，［交结诸侯，固其交结。］衢地吾将谨其市，［衢地，四通交易之地。市，变事之端也。方与诸侯结和，当谨约，使勿殆，使诸侯争之。］重地吾将继其食，［将掠彼也。深入，当继粮，不可使绝也。］圮地吾将进其涂，［疾过去也。疾行无留。］围地吾将塞其阙，［以一士心也。塞其阙，不欲走之意也。］死地吾将示之以不活。’［励士也。焚辎重，弃粮食，塞井夷灶，示之无活，必殊死战。］
　　又：‘有通，有挂，有支，有隘，有险，有远。［此六地之名。教民居之，得便利则胜也。］我可以往，彼可以来，曰通。［谓俱在平陆，往来通利也。］居通地，先据其地，居高阳，利粮道，以战则利。［宁致人，无致于人。己先据高地，分为屯守于归来之路，无使敌绝己粮道也。］可以往，难以返，曰挂地。［挂，相挂牵也。］挂形曰，敌无备，出而胜之；敌有备，出而不胜，难以返，不利。［敌无备，而出攻之胜，可也；有备，不得胜之，则难还返也。］我出而不利，彼出而不利，曰支。［支，久也。俱不便久相持也。］支形曰，敌虽利我，我无出也；引而去也，令敌半出而击之，利。［利，利我也。佯背我去，无出逐，待其引而击之，可败也。］隘形曰，我先居之，必盈之以待敌；［盈，满也。以兵阵满隘形，欲使敌不得进退也。］若敌先居之，盈而勿从，不盈而从之。［隘形者，两山之间通谷也。敌怒势不得挠我也。先居之，前必齐阨口，阵而守之，以出奇也。敌即先居此地，齐口阵，勿从也；即半隘阵者，从而与敌共争此地利也。］险形曰，我先居之，必居高阳以待敌；［居高阳之地，以待敌人，敌人从其下阴而来，击之则胜也。］若敌先居，则引而去之，勿从也。［地险先据，不可致于人也。］夫远形，均势，难以挑战，战而不利。［挑，迎敌也。远形，去国远也。地势均等，无独便利，先挑之战，不利也。］凡此六者，地之道也。将之至任，不可不察也。故曰深草蓊秽者，所以遁逃也；深谷阻险者，所以止御车骑也；［李靖曰：‘此车骑之败地。’］隘塞山林者，所以少击众也；［众少，可以夜击敌也。］沛泽杳冥者，所以匿其形也。是以涂有所不由，［扼难之地，所不当从也。不得已从之，故为变也。道虽近而中不利，则不绝也。］军有所不击，［军虽可击，以地险难久，留之失前利，若得之利薄也。穷困之卒，隘陷之军，不可攻，为死战也。当固守之，以待隙也。］地有所不争也。［皆与上同。曹公曰：‘操所以置华费而得入徐州十四县，县小地形可争。得而易失，则不争也。’］凡地有绝涧，遇天井、天牢、天罗、天陷、天郤，必亟去之，勿近也。［山水深大者，为绝涧。四方高，中央下者，为天井。深水大泽，葭苇蒙茏所隐蔽者，为天牢。可以罗绝人者，为天罗。陂湖泥泞，地形陷者，为天陷。山涧迫狭，地形深数尺，长数丈者，或丘陵坑坎，地形墝埆，为天郤也。］吾远之，敌近之；吾迎之，敌背之。［用兵常远六害，令敌近之，背则我凶矣。此六者，当迎不当背也。］不知山林、险阻、沮泽之形者，不能行军。’［高而崇者为山。众树所聚为林。堆者为险。一高一下者为阻。水草坑堑者为沮。众水所归而不流者为泽。不先知军之所据及山川之形者，则不能行师也。］
　　【按地形，知胜负】
　　《周书阴符》太公曰：‘步贵知变动，车贵知地形，骑贵知别径奇进，故三军同名异用。可往而无以还者，车之死地；越险绝阻，乘敌远行者，车之竭地；前易后险者，车之困地；容车贯阻，出而无返者，车之患地；左险右易，上陵仰阪者，车之逆地；深堑黏土者，车之劳地；殷草横亩，犯历深泽者，车之拂地；车少地易，与步不辞者，车之败地；后有沟渎，左有深山，右有峻阪者，车之坏地；日夜霖雨，旬月不止，泥淖难前者，车之陷地。凡骑以陷敌，而不能破敌，敌人佯走，以步骑反击我后，此骑之败地也；追背踰限，长驱不止，敌伏我两傍，又绝我后，此骑之困地也；往无以返，入无以出，陷于天井，填于地牢，此骑之死地也；所由入者隘，所由去者远，彼弱可以击我强，少可以击我众，此骑之没地；大涧深谷，蓊秽林草，此骑之竭地；左右有水，前有大阜，后有高山，战于两水之间，乘敌过邑，是谓表里相合，左有深沟，右有峭坑，高下与地平，睹之广易，进退相敌，此并骑之陷地；污下沮泽，进退渐洳者，骑之患地。拙将之所以见擒，明将之所务避也。’
　　周末，吴子问孙武曰：‘吾至轻地，始入敌境，士卒思还，难进易退；未背险阻，三军恐惧；大将欲进，士卒欲退，上下异心。而敌盛守，修其城垒，整其军骑，或当吾前，或击吾后，则如之何？’武曰：‘军在轻地，士卒未专以入为务，无以战为。故无近其名城，无由其通路，设疑佯惑，示若将去。乃选骁骑，衔枚先入，掠其牛马六畜。三军见得进，乃不惧。分吾良卒，密有所伏，敌人若来，击之勿疑；若其不至，舍之而去。’又问曰：‘争地，敌先至，据要保利，简兵练卒，或出或守，以备我奇，则如之何？’武曰：‘争地之法，让之者得，求之者失。敌得其处，慎勿攻之。引而佯走，建旗鸣鼓，趣其所爱，曳柴扬尘，惑其耳目；分吾良卒，密有所伏，敌必出救，人欲我与，人弃吾取，此争先之道。若我先至，而敌用此术，则选吾锐卒，固守其所，轻兵追之，分伏险阻，敌人还斗，伏兵旁起，此全胜之道也。’又问曰：‘交地，吾将绝敌，令不得来，必全吾边城，修其所备，深绝通道，固其阨塞。若不先图，敌人已备，彼可得来，而吾不可往，众寡又均，则如之何？’武曰：‘既吾不可以往，彼可以来，吾分卒匿之，守而易怠，示其不能。敌人且至，设伏隐庐，出其不意也。’又问曰：‘衢地必先，吾道远，发后，虽驰车骤马，至不能先，则如之何？’武曰：‘诸侯参属，其道四通，我与敌相当，而傍有国。所谓先者，必重币轻使，约和傍国，交亲结恩，兵虽后至，众以属矣。简兵练卒，阻利而处，亲吾军事，实吾资粮，令吾车骑，出入瞻候。我有众助，彼失其党，诸国掎角，震鼓齐攻，敌人惊恐，莫知所当。’又问曰：‘吾引兵深入重地，多所踰越，粮道绝塞。设欲归还，势不可过。欲食于敌，持兵不失，则如之何？’武曰：‘凡居重地，士卒轻勇，转输不通，则掠以继食。下得粟帛，皆贡于上，多者有赏，士无归意。若欲还出，切为戒备，深沟高垒，示敌且久。敌疑通途，私除要害之道，乃令轻车衔枚而行，尘埃气扬，以牛马为饵。敌人若出，鸣鼓随之，阴伏吾士，与之中期，内外相应，其败可知。’
　　又问曰：‘吾入圮地，山川险阻，难从之道，行久卒劳；敌在吾前而伏吾后，营居吾左而守吾右，良车骁骑，要吾隘道，则如之何？’武曰：‘先进轻车，去军十里，与敌相候，接期险阻。或分而左，或分而右，大将四观，择空而取，皆会中道，倦而乃止。’又问曰：‘吾入围地，前有强敌，后有险难，敌绝我粮道，利我走势，敌鼓噪不进，以观吾能，则如之何？’武曰：‘围地之宜，必塞其阙，示无所往，则以军为家，万人同心，三军齐力。并炊数日，无见火烟，故为毁乱寡弱之形。敌人见我，备之必轻。告励士卒，令其奋怒；陈伏良卒，左右险阻，击鼓而出。敌人若当，疾击务突，前斗后拓，左右掎角。’又问曰：‘敌在吾围，伏而深谋，示我以利，萦我以旗，纷纷若乱，不知所之，奈何？’武曰：‘千人操旍，分塞要道；轻兵进挑，阵而勿搏，交而勿去，此败谋之法。’
　　战国魏武侯问吴起曰：‘有师甚众，据险高垒，守以强弩，退如山移，进如风雨，粮食又多，不能长久，则如之何？’起曰：‘车骑步徒，分军五衢，敌人必惑，莫知所如。敌若坚守，急行闲谍，以观计谋。彼听吾说，解军而去；不听吾说，吾军疾战，胜而勿追，不胜疾归。或佯北安行，设伏疾斗，一结其后，一绝其路，两军衔枚，或左或右，而袭其处，吾军交至，必有其利。’又问曰：‘溪谷险阻，与敌相逢，彼众我寡，则如之何？’起曰：‘息而待之，持弓满弩，且备且虑，乱则击之勿疑，理则退后随之。凡过山谷丘陵，亟行勿留。高山深谷，卒然遇敌，必先鼓噪乘之。’又问曰：‘左右高山，地甚隘狭，卒逢敌人，击之不敢，去之不得，为之奈何？’起曰：‘此为谷战，勇者虽众勿用。募吾材士，与敌相当，轻足利刃，以为阵行；分车列骑，退隐四方，且拒且去，乘势不臧。敌若坚阵，行山列营，应须更图。’又问曰：‘敌近而薄我，我无道路，我众甚惧，为之奈何？’对曰：‘为此之术，我众彼寡，参分而裹之；彼众我寡，合阵从之。’又问曰：‘若暴寇近薄，驱我马牛，取我禾稼，为之奈何？’对曰：‘寇暴之至，善守而勿应。彼将暮去，其装必重，其心必恐，退还务速，必有不属，追而击之，其兵必散，虽众可破也。’
　　【自战其地则败】
　　春秋时，郧人军于蒲骚，［音萧。］将与随、绞、州、蓼伐楚师。楚将屈瑕病之。大夫斗廉曰：‘郧人军其郊，必不诫。且日虞四邑之至。［虞，度也。四邑，随、绞、州、蓼也。］君次于郊郢，以御四邑，［君谓屈瑕也。郊郢，楚地。］我以锐师宵加于郧。郧有虞心而恃其城，［恃其近城。］莫有斗志。若败郧师，四邑必离。’从之。遂败郧师于蒲骚。
　　周末，吴子问孙武曰：‘散地，士卒顾家，不可与战，则必固守不出。敌攻我小城，掠吾田野，禁吾樵采，塞吾要道，待吾空虚而急来攻，则如之何？’武曰：‘敌人深入吾都，多背城邑，士卒以军为家，专志轻斗；吾兵在国，安土怀生，以阵则不坚，以斗则不胜。当集人众，聚谷蓄帛，保城备险，遣轻兵绝其粮道。彼挑战不得，转输不至，野无所掠，三军困馁，因而诱之，可以有功。若欲战，必因势。势者，依险设伏，无险则隐于天阴暗昏雾，出其不意，袭其懈怠。’
　　后魏太武帝亲征后燕将慕容德于邺，战，前军败绩。德又欲攻之，别驾韩□进曰：‘今魏不可击者四，燕不宜动者三。魏悬军远入，利在野战，一不可击也。深入近畿，致兵死地，二不可击也。前锋既败，后阵方固，三不可击也。彼众我寡，四不可击也。官军自战其地，一不宜动。动而不胜，众心不固，二不宜动。隍池未修，敌来无备，三不宜动。此皆兵机也。深沟高垒，以逸待劳，彼千里馈粮，野无所掠，久则三军靡费，攻则士众多毙，师老衅生，详而图之，可以捷也。’德曰：‘韩别驾之言，良、平之策也。’
　　【据险隘】
　　周末，吴子问孙武曰：‘敌人保据山险，擅利而处之，粮食又足，挑之则不出，乘间则侵掠，为之奈何？’武曰：‘分兵守要，谨备勿懈。潜探其情，密候其怠。以利诱之，禁其牧采。久无所得，自然变改。待离其固，夺其所爱。敌据险隘，我能破之也。’
　　后汉末，曹公使夏侯妙才、张郃屯汉中。蜀先主进兵汉中，次于阳平关，南渡沔水，沿山稍前，于定军山势作营。妙才将兵来争其地。先主命黄忠乘高鼓噪攻之，大破妙才军，斩妙才。曹公自长安南征。先主遥策之曰：‘曹公虽来，无能为也，我必有汉川矣。’及曹公至，先主敛众拒险，终不交锋。积日不战，兵士亡者多，曹公果引军退还，先主遂有汉中。
　　魏将曹爽之伐蜀，司马文王同行，出骆谷，次于兴势。蜀将王林夜袭文王营，文王坚卧不动。林退，文王谓诸将曰：‘费祎已据险拒守，进不获战，攻之不可，宜亟［纪力反］还军，以为后图。’爽等引退，祎果驰兵趣三岭，争险乃得过。
　　东晋末，大将宋武帝讨南燕慕容超。超召群臣，议拒晋师。大将公孙五楼曰：‘吴兵轻果，所利在速战，初锋勇锐，不可争也。宜据大岘，使不得入，旷日延时，沮其锐气。徐简精骑二千，循海而南，绝其粮运；别敕段晖率兖州之军，缘山东下。腹背击之，上策也。各命守宰，依险自固，校其资储之外，余悉焚荡，芟除粟苗，使敌无所资，坚壁清野，以待其衅，中策也。纵贼入岘，出城逆战，下策也。’超曰：‘吾京都殷盛，户口众多，未可以一时入守。青苗布野，非可卒芟。设使芟苗城守，以全性命，朕所不能。今据五州之强，带山河之固，战车万乘，铁马万群，纵令过岘，至于平地，徐以精骑践之，此成擒也。’其将慕容镇曰：‘若如圣旨，必须平原用马为便，宜出岘逆战，战而不胜，犹可退守。不宜纵敌入岘，自贻窘逼。昔成安君不守井陉之险，终屈于韩信；诸葛瞻不据束马之险，卒擒于邓艾。以为天时不如地利，但守大岘，策之上也。’超又不从。乃摄莒、梁父二戍，修城隍，简士马，蓄锐以待之。其夏，晋师次东莞，超遣其左军段晖等步骑五万，进据临朐。俄而晋师度岘，慕容超惧，率兵四万就段晖等于临朐，战败，超奔还广固。宋武围广固，数月而拔，齐地悉平矣。
　　【塞险则胜，否则败】
　　春秋时，蔡侯、吴子、唐侯伐楚。舍舟于淮汭，自豫章与楚夹汉。［豫章，汉东江北地名。］楚左司马沈尹戍谓楚将子常曰：‘子沿汉而与之上下，［沿，缘也。缘汉上下，遮使勿渡。］我悉方城外以毁其舟，［以方城外人毁吴所舍舟。］还塞大隧、直辕、冥阨。［三者，汉东之隘道。隘，乌革反。］子济汉而伐之，我自后击之，必大败之。’既谋而行。楚大夫武城黑谓子常曰：‘吴用木也，我用革也，［用，军器。］不可久也，不如速战。’大夫史皇谓子常曰：‘楚人恶子而好司马。若司马毁吴舟于淮，塞城口而入，［城口，三隘道之总名。］是独克吴也。子必速战，不然，不免。’乃济汉而阵，自小别至于大别。［禹贡，汉水至大别南入江，然则此二别在江夏界。］三战，子常知不可，欲奔。’［知吴不可胜。］史皇曰：‘安，求其事；［求知政事。］难而逃之，将何所入？子必死之。［子常违左司马戍之言故败。］
　　汉时，匈奴呼韩邪单于来朝，元帝以后宫良家子王嫱［音墙］字昭君赐单于。单于欢喜，上书‘愿保塞上谷以西至炖煌，请罢边备，以休天子人民’。帝下有司议。郎中侯应上言，以为不可。其略曰：‘自周奏汉兴以来，匈奴寇掠甚矣。其北边有阴山，东西千余里，本冒顿单于依阻其中。至孝武帝，出师征伐，斥夺此地，攘之于漠北，建塞徼，起亭隧，筑外城，设屯戍以守之，然后边境少安。夫夷狄之情，困则卑顺，强则骄逆，天性然也。前已罢外城，省亭隧，今才足以候视通烽火而已。安不忘危，不可复罢。且中国尚建关梁以制诸侯，所以绝臣下之觊欲。起塞以来，百有余年，非皆以土垣，或因山岩石，木柴僵落，溪谷水门，卒徒筑理，功费久远，不可胜计。今欲以一切省徭戍，十年之外，卒有他变，障塞破坏，亭隧灭绝，当更发屯缮理，累世之功不可卒复。非所以永持至安，威制百蛮之长策也！’帝纳之。［具在【边防．匈奴篇】中。］
　　后魏遣将伐后燕慕容宝，已平并州、潞川，频胜。宝在中山，引群臣议之。中山尹苻谟曰：‘魏军强盛，千里转斗，乘胜而来，勇气兼倍，若逸骑平原，形势弥盛，殆难为敌。宜杜险拒之。’中书令眭［息为反］邃曰：‘魏军多骑，师行剽锐，马上赍粮，不过旬日，宜令郡县聚千家为一堡，深沟高垒，清野待之，至无所掠，资食既罄，不过六旬，自然穷退。’尚书封懿曰：‘今魏师十万，天下之勍敌也。百姓虽欲营聚，不足自固，是则聚粮集兵以资强寇，且又动众心，示之以弱。阻关拒战，计之上也。’慕容麟曰：‘魏今乘胜气锐，其锋不可当，宜完守设备，待其弊而乘之。’于是修城积粟，为持久之备。魏攻中山不克，进据博陵鲁口，诸将睹风奔退，郡县悉降于魏。［宝违塞险之计，故败。］
　　大唐武德中，太宗围王充于东都，王充势穷，窦建德自河北来救。诸将及萧瑀等咸请且退师避之，太宗不许，曰：‘王充粮尽，内外离心，我当不劳攻击，坐收其弊耳。建德新破孟海公，将骄卒惰。今我据武牢，扼其襟要，若贼恃盛，冒险争锋，吾当攻之必矣；贼若不战，旬日之间，王充自溃，彼败我振，兵足以临之。一行两定，在于斯举。若不速进，贼入武牢，诸城新附，必不能守，二贼并力，将若之何？’秦府记室薛收进曰：‘王充据东都，府库填积，所患者在于乏食，是以为我所持。建德总十余万众，来拒王师，亦当尽彼骁雄，期于速战。若纵其两寇相连，转河北之积以相资给，则伊、洛间战斗不已。大王今欲亲率猛锐，先据成皋之险，训兵坐甲，当彼疲弊之众，一战必克。建德破，则王充自下，不过数旬，二国之君，可面缚麾下。萧瑀等奈何遂请退兵！’太宗曰：‘善。’而从之。留齐王元吉围王充，亲率三千五百人趋武牢，守之不与战，相持二十余日。五月，建德谋伺官军刍尽，牧马于河北，必将袭武牢。太宗闻之，遂牧马千余匹于河渚间以诱之。诘朝，建德果悉众而至，阵于汜水东。太宗候其阵久卒饥，令宇文士及率骑经贼阵之西，驰而南上，贼阵动，因而诸军奋击之，大溃，竟如太宗本策。
　　【死地勿攻】
　　周末，吴子问孙武曰：‘吾师出境，军于敌人之地。敌人大至，围我数重，欲突以出，四塞不通。欲励士激众，使之投命溃围，则如之何？’武曰：‘深沟高垒，示为守备。安静勿动，以隐吾能。告令三军，示不得已。杀牛燔车，以飨吾士。烧尽粮食，填夷井灶，割发捐冠，绝去生虑。将无余谋，士有死志。于是砥甲砺刃，并气一力，或攻两旁，震鼓疾噪，敌人亦惧，莫知所当。锐卒分行，疾攻其后。此是失道而求生。故曰，困而不谋者穷，穷而不战者亡。’吴子曰：‘若吾围敌，则如之何？’武曰：‘山谷峻险，难以踰越，谓之穷寇。击之之法：伏卒隐庐，开其去道，示其走路，求生透出，必无斗意，因而击之，虽众必破。’又问曰：‘吾在死地，粮道已绝，敌伏吾险，进退不得，则如之何？’武曰：‘燔吾蓄积，尽我余财，激士励众，使无生虑。鼓呼而冲，进而勿顾，决命争强，死而须斗。若敌在死地，士卒气勇，欲击之法：顺而勿抗，阴守其利，绝其粮道，恐有奇伏，隐而不睹，使吾弓弩，俱守其所。’
　　汉王遣将韩信击赵，未至井陉口三十里，止舍。夜半传发，［传令军中使发也。］选轻骑二千人，人持一赤帜，从间道萆山［萆音蔽。依山自覆蔽也。］而观赵军，诫曰：‘赵见我走，必空壁逐我，汝疾入赵壁，拔赵帜，立汉赤帜。’令其裨将传餐，曰：‘今日破赵会食。’信乃使万人先行，出，背水阵。赵军遥见而大笑。平旦，信建大将之旗鼓，鼓行出井陉口，赵开壁击之，大战良久，于是信走水上军。赵军空壁逐信，信已入水上军，军皆殊死战，不可败。信所出奇兵二千骑，驰入赵壁，皆拔赵帜，立汉赤帜。赵军攻信既不得，还壁，见汉帜，大惊，遂乱，遁走。于是汉兵夹击，大破虏赵军，斩陈余泜［音迟］水上，擒赵王歇。诸将因问信曰：‘兵法右背山陵，前左水泽，今者将军令臣等反背水阵，曰破赵会食，臣等不服。然竟以胜，此何术也？’信曰：‘此在兵法，顾诸君不察耳。兵法不曰“陷之死地而后生，置之亡地而后存”？且信非得素拊循士大夫也，［拊，孚武反。］此所谓“驱市人而战”，其势非置之死地，使人人自为战；今与之生地，皆走，宁尚可得而用之乎！’诸将皆服曰：‘非所及也。’
　　十六国后凉吕光遣二子绍、纂伐段业，南凉秃发乌孤遣其弟鹿孤及杨轨救业。绍以业等军盛，欲从三门关挟山而东。纂曰：‘挟山示弱，取败之道，不如结阵冲之，彼必惮我而不战也。’绍乃引军而南。业将击之，其将沮渠蒙逊谏曰：‘杨轨恃虏骑之强，有窥觎之志。绍、纂兵在死地，必决战求生。不战则有太山之安，战则有累卵之危。’业曰：‘卿言是也。’乃按兵不战。绍亦难之，各引兵归。［段业悟而不败。］
　　梁将陈庆之守涡阳城，与后魏军相持，自春至冬，数十百战，师老气衰，魏之援兵复欲筑垒于军后，诸将恐腹背受敌，议退师。庆之曰：‘共来至此。涉历一岁，靡费粮仗，其数极多，诸君并无斗心，皆谋退缩，岂是欲立功名，直聚为抄暴耳。吾闻置兵死地，乃可求生。须虏围合，然后与战，必捷。’诸将壮其计，从之。魏人掎角作十三城，庆之衔枚夜出，陷其四垒。所余九城，兵甲犹盛，乃陈其俘馘，鼓吹而攻，遂大奔溃，斩获略尽矣。
　　后魏末，齐神武兴义兵于河北，时尔朱兆等四将兵马号二十万，夹洹［音桓］水而军。时神武士马不满三万，以众寡不敌，遂于韩陵山为圆阵，系牛驴以塞道，于是将士皆死战，四面奋击，大破之。［齐神武兵少，天光等兵十倍，围而缺之，神武因自塞其缺，士皆有必死之志，是以破敌也。］
　　南齐北豫州刺史司马消难请降，后周将杨忠与柱国达奚武援之。于是共率骑士五千，人各兼马一匹，从间道驰入齐境五百里。前后遣三使报消难，而皆不返命。去北豫州三十里，武疑有变，欲还。忠曰：‘有进死，无退生。’独以千骑夜趣城下，四面峭绝，徒闻击柝之声。武亲来，麾数百骑以西。忠勒余骑不动，候门开而入，乃驰遣召武。时齐镇城将伏敬远勒甲士二千人据东陴，举烽严警。武惮之，不欲保城，乃多取财帛，以消难及其属先归。忠以三千骑为殿，到洛南，皆解鞍而卧。齐众来追，至于洛北。忠谓将士曰：‘但饱食。今在死地，贼必不敢渡水以当吾锋。’食毕，齐兵佯若渡水，忠驰将击之，齐兵不敢逼，遂徐引而还。
　　《大唐卫公李靖兵法》曰：‘若敌人在死地，无可依固，粮食已尽，救兵不至，谓之穷寇。击此之法，必开其去道，勿使有斗心，虽众可破。当精骑分塞要道，轻兵进而诱之，阵而勿战，败谋之法也。’
　　【总论地形】［附］
　　《大唐卫公李靖兵法》曰：
　　《军志》云：失地之利，士卒迷惑，三军困败。饥饱劳逸，地利为宝，不其然矣。是以彼此俱利之地，则让而设伏，趋其所爱而傍袭之；彼此不利之地，则引而佯去，待其半出而邀击之。平易之所，则率骑而与阵；险隘之处，则励步以及徒。往易归难，左险右阻，沮洳幽秽，垣陷沟渎，此车之害地也。有入无出，长驰回驱，大阜深谷，洿泥堑泽，此骑之败地也。候视相及，限壑分川，斯可以纵弓弩；声尘既接，深林盛薄，斯可以奋矛鋋。芦苇深草，则必用风火；蒋潢翳荟，则必索其伏。平坦则方布，污斜则圆形，左右俱高则张翼，后高前下则锐冲。凡战之道，以地形为主，虚实为佐，变化为辅，不可专守险以求胜也。仍须节之以金鼓，变之以权宜，用逸待劳，掩迟为疾。不明地利，其败不旋踵矣。
　　或有进师行军，不因乡导，陷于危败，为敌所制。左谷右山，束马悬车之迳；前穷后绝，雁行鱼贯之岩。兵阵未整，而强敌忽临，进无所凭，退无所固，求战不得，自守莫安。住则日月稽留，动则首尾受敌。野无水草，军乏资粮，马困人疲，知穷力极。一人守隘，万夫莫向。如彼要害，敌先据之，如此之利，我已失守，纵有骁兵利器，亦何以施其用？事至于此，可不慎之哉！若此死地，疾战则存，不战则亡，当须上下同心，并气一力，抽肠溅血，一死于前，因败为功，转祸为福矣。［已具前篇吴子孙武问答语中。］
　　【励士决战】
　　［兵者凶器，不得已而用之。战者危事，亦不必常胜。若非激励，无以成功。今故于死地勿攻之后，他皆类此也。］
　　昔周武王将伐纣，问太公曰：‘若今敌人围我，断后绝粮，吾欲徐以为阵，以败为胜，奈何？’太公曰：‘不可。此天下之困兵也，暴用之则胜，徐用之则败。可为四冲阵，以骁骑惊其君亲，左军疾左，右军疾右，中军迭前迭后，往敌之空，吾军疾击，鼓呼而当。’又问曰：‘敌疏其阵，又远其后，跳我流矢，以弱我弓弩，劳我士卒，为之奈何？’太公曰：‘发我锐士，先击其前，车骑猎其左右，引而分队，以随其后，三军疾战。凡以少击众，避之于易，要之于险；避之以昼，取之于夜。故曰：以一击十，莫善于阨；以十击百，莫善于险；以千击万，莫善于阻。用众者务易，用少者务阨也。’
　　战国秦围赵邯郸急，且降，平原君甚患之。邯郸传舍吏子李同说平原君曰：‘君不忧赵亡邪？’平原君曰：‘赵亡则胜为虏，何为不忧乎？’李同曰：‘邯郸之民，炊骨易子而食，可谓急矣，而君之后宫以百数，婢妾被绮縠，余粱肉，而人褐衣不完，糟糠不厌。或剡木为矛矢，而君器物钟磬自若。使秦破赵，君安得有此？使赵得全，君何患无有？今君诚能令夫人以下编于士卒之间，分功而作，家之所有尽散以飨士，士方其危苦时，易德耳。’于是平原君从之，得敢死之士三千人。李同遂与之赴秦军，秦军为之却三十里。会魏信陵君以师来救，秦军遂退。
　　战国齐上将田单率师将攻狄。鲁仲连子曰：‘将军攻狄，必不能下矣。’单曰：‘吾以破亡余卒，破万乘之燕，今攻狄而不能下，何也？’上车不谢而去。遂攻狄，三月不克。齐婴儿谣曰：‘大冠若箕，修剑拄颐。攻狄不能，下垒枯丘。’单乃惧，问鲁仲连子。对曰：‘将军在即墨之时，坐则织篑，立则杖插，为士卒倡。当此之时，将军有死之心，而士卒无生之志，闻若言，莫不掩泣奋臂而欲战，此所以破燕也。当今将军东有掖邑之封，西有淄上之宝，足以乐生而恶死，此之所以不胜也。’田单明日结发厉气，立于矢石之间，引枹而鼓之，狄人乃下。
　　秦末，秦军攻赵，项羽救之，引兵渡河，皆沉船，破釜甑，烧庐舍，持三日粮，以示必死，无一还心。于是至则围秦将王离，九战，绝其甬道，大破，虏王离。当是时，楚兵冠诸侯。诸侯军救钜鹿下者十余壁，皆莫敢纵兵。及楚击秦将，诸侯皆从壁上观。楚战士无不一当十，楚兵呼声动天地，诸侯军无不人人惴［之睡反］恐。
　　后汉将吴汉率兵，围苏茂于广乐。刘永将周建来救，汉将轻骑迎战，不利，堕马伤膝，还营。诸将谓汉曰：‘大敌在前，而公伤卧，众心惧矣。’汉乃勃然裹疮而起，椎牛飨士，令军中曰：‘贼众虽多，皆劫掠群盗，胜不相让，败不相救，非有仗节死义者也。今日封侯之秋，诸君勉之。’于是军士激怒，人倍其气。明日，建、茂出兵围汉。汉选四部精兵三千余人，齐鼓而进。建军大溃，还奔城。汉长驱追击，大破之。
　　十六国前秦苻坚将王猛讨前燕慕容暐，暐遣将慕容评屯于潞川以拒之。猛与评相持，遣裨将郭庆以锐卒五千，夜从间道出评营后，傍山起火，烧其辎重。暐惧，遣使让评，催之速战。猛知评卖水鬻薪，有可乘之会，评又求战，乃阵于潞原而誓众曰：‘今与诸君深入贼地，宜各勉进，不可退也。愿戮力行间，以报恩顾，受爵明君之朝，庆觞父母之室，不亦美乎！’众皆勇奋，破釜弃粮，大呼竞进。猛睹评师之众，恶之，谓邓羌曰：‘今日之事，非将军莫可以捷，将军其勉之。’羌曰：‘若以司隶见与者，公无以为忧。’猛曰：‘此非吾之所及。必以本郡太守、万户侯相处。’羌不悦而退。俄而兵交，猛召之，羌寝而不应。猛驰就许之，羌于是大饮帐中，与张蚝、徐成等［蚝，大吏反。］跨马运矛，驰入评军，出入数四，傍若无人，搴旗斩将，杀伤甚众。战及日中，大败评众，俘斩五万。
　　十六国前秦苻坚为姚苌所杀，苻登率兵伐姚苌，皆刻鉾铠为‘死休’字，示以战死为志。每战以长槊钩刃为方圆大阵，知有厚薄，从中分配，故人自为战，所向无前。
　　东晋末，宋武帝作相，举兵伐后秦姚泓，以王镇恶为前锋，军至渭桥。镇恶所乘皆蒙冲小舰，镇恶登岸，渭水流急，倏忽间，诸舰悉逐流去。时泓屯军在长安城下，犹数万人。镇恶抚慰士卒曰：‘卿诸人并家在江南，此是长安城北门外，去家万里，而舫乘衣粮，并已逐流去，岂复有求生之计邪！唯宜死战，可以立大功。不然，则无遗类耳。’乃身先士卒，众亦知无复退路，莫不腾踊争先，泓众一时奔溃，即陷长安城。
　　隋时，突厥入寇，隋将杨素击之。先是，诸将与虏战，每虑胡骑奔突，皆戎车步骑相参，舁鹿角为方阵，骑在其内。素谓人曰：‘此乃自固之道，非取胜之方也。’于是悉除旧法，令诸军为骑阵。突厥达头可汗闻之大喜，率精骑十余万而至。素奋击，大破之。素多权略，乘机赴敌，应变无方，然大抵驭戎严整，有犯军令者立斩之，无所宽贷。每将临寇，求人过失而斩之，多者百余人，少不下十数。流血盈前，言笑自若。及其对阵，先令一二百人赴敌，陷阵而还者则已，如不能陷阵而还者，无问多少，悉斩之。又令二三百人复进，还如向法。将士股栗，有必死之心，由是战无不胜，时称名将。
　　【众寡势百相悬，励士攻其帅】
　　王莽末，刘伯升起兵，光武守昆阳。莽将王寻、王邑来讨，兵号百万，先至昆阳已十万，围数重。时伯升已拔宛三日，而光武尚未知，乃伪使持书报城中，云‘宛下兵到’，而佯堕其书。寻、邑得之，不喜。诸将既经累捷，胆气益壮，无不一当百。光武乃与敢死者三千人，从城西水上冲其中坚，寻、邑阵乱，乘势崩之，遂杀王寻。城中亦鼓噪而出，中外合势，震呼动天，莽兵大溃，走者相腾践。
　　【乘卒初锐用之】
　　刘、项争天下之际，汉王至南郑，诸将及士卒皆歌思归。韩信说汉王曰；‘项羽王诸将之有功者，而王独居南郑，是迁也。军吏士卒皆山东之人，日夜跂而思归，及其锐而用之，可以有大功。天下已定，人皆自宁，不可复用。不如决策东向，争权天下。’汉王从之，终灭项籍。
　　后周末，隋文帝作相，遣将于仲文先以兵定关东，破尉迟迥将檀让。初，仲文在蓼堤，诸将皆曰：‘军自远来，士马疲弊，不可决胜。’仲文令三军趣食，列阵大战。既而破贼，诸将皆请曰：‘前兵疲不可交战，竟而克胜，其计安在？’仲文笑曰：‘吾所部将士皆山东人，果于速进，不宜持久。乘势击之，所以制胜。’诸将皆以为非所及也。
　　【激怒其众】
　　春秋时，晋侯逆秦师，使大夫韩简视师。复曰：‘师少于我，斗士倍我。’公曰：‘何故？’对曰：‘出因其资，［谓奔梁求秦。］入用其宠，［为秦所纳。］饥食其粟，三施而无报，是以来也。今又击之，我怠，秦奋，倍犹未也。’壬戌，战于韩原。晋戎马还泞而止。［泞，泥也。还，便旋也。小驷不调，故堕泥中。］秦伯获晋侯以归。［晋曲而怠，秦直而怒，所以胜也。］
　　春秋时，楚子伐随，军于汉、淮之间。随将季梁谓随侯曰：‘请下之，弗许而后战，［下之，请服也。］所以怒我而怠寇也。’随少师曰：‘必速战，不然，将失楚师。’随侯御之，战于速杞，随师败绩。［若用季梁之谋则胜矣。］
　　战国燕将骑劫攻齐即墨，齐将田单拒守，妄宣言曰：‘吾唯惧燕军之劓所得齐卒，置之前行，与我战，即墨败矣。’燕人闻之，如其言。城中人见齐诸降者尽劓，皆怒，坚守，唯恐见得。田单又纵反间曰：‘吾惧燕人掘吾城外墓，戮先人，可为寒心。’燕军尽掘垄墓，烧死人。即墨人从城上遥见，皆涕泣，俱欲出战，怒皆十倍，大败燕师。
　　后汉度尚为荆州刺史，讨桂阳贼。渠帅卜阳、潘鸿等徙入山谷，尚穷追数百里，遂入南海，破其三屯，多获珍宝。而阳、鸿等党众犹盛，尚欲攻之，而士卒骄富，莫有斗心。尚计缓之则不战，逼之必逃亡，乃宣言卜阳、潘鸿作贼十年，习于攻守，今兵寡少，未易可进，当须诸郡所发悉至，乃并力攻之。申令军中，恣听射猎。兵士喜悦，大小皆相与从禽。尚乃密使所亲客潜焚其营，珍积皆尽。猎者来还，莫不涕泣。尚人人慰劳，深自咎责，因曰：‘卜阳等财宝足富数代，诸卿但不并力耳。所亡少少，何足介意。’众闻咸愤踊，尚乃令秣马蓐食，明晨，径赴贼屯。阳、鸿等自以深固，不复设备，吏士乘锐，大破平之。
　　兵十三
　　孙子曰：‘下政攻城。［言攻城屠邑，政之下者，所害者多。］攻城之法，为不得已。修橹轒辒，［上汾，下温。］具器械，三月而后成，［修橹，长橹也。轒辒，四轮车。皆可推而往来，冒以攻城。器械，谓云梯、浮格衡、飞石、连弩之属。攻城总名。言修此攻具，经一时乃成也。］距闉又三月而后已。［距闉者，踊土积高而前，以附于城也。积土为山曰堙，以距敌城，观其虚实。春秋传曰：‘楚司马子反乘堙而窥宋城。’］将不胜心之忿，而蚁附之，则杀士卒三分之一，［守过二时，敌人不服，将不胜心之忿，多使士卒蚁附其城，杀伤我士民三分之一也。］而城不拔者，此攻城之灾。［言攻趣不拔，还为己害，故韩非曰：‘夫一战不胜，则祸暨矣。’］故善用兵者，屈人之兵而非战，［言伐谋伐交，不至于战。故《司马法》曰：‘上谋不斗。’］拔人之城而非攻也，［言以威刑服敌，不攻而取，若郑伯肉袒以迎楚庄王之类。］毁人之国而不久也，［若诛理暴逆，毁灭敌国，不暴师众也。］故兵不钝而利可全，此谋攻之法也。［不与敌战，而必完全得之，立胜于天下，不顿兵血刃。］故用兵之法，什则围之，［以十敌一，则围之，是为将智勇等，而兵利钝均也。若主弱客劲，不用十也。曹公操所以倍兵围下邳，生擒吕布。若敌垒固守，依附险阻，彼一我十，乃可围也。敌虽盛，所据不便，未必十倍然后围之。］伍则攻之。’［若敌并兵自守，不与我战，彼一我五，乃可攻战也。或与敌人内外之应，未必五倍然后攻之。］
　　又曰：‘兵之情，围则御，［相御持也。穷则同心守御。］不得已则斗，［势有不得已也。言斗太过，战不可以恶胜，走不能脱，恐其有降人之心者。］过则从。［陷之甚过，则计从也。］围师必阙。［《司马法》曰：‘围其三面，开其一面，以示生路。’］此用兵之法。’［若围敌平陆之地，必空一面，以示其虚，欲使战守不固，而有去留之心。若敌临危据险，强救在表，当坚固守，未必阙也。此用兵之法。］
　　又曰：‘倍则分之。［己二敌一，则一术为正，一术为奇；彼一我二，不足为变，故疑兵分离其军也。故太公曰：‘不能分移，末可语奇。’］微乎微微，至于无形；［言其微妙，所不可见。］神乎神神，至于无声，故能为变化司命。’［言变化之形，倏忽若神，故能料敌死生，若天之司命。］
　　又曰：‘善攻者，动于九天之上也。’［善攻者，务因天时地利，为水火之变，使敌不知所备。言其雷震发动，若于九天之上也。］
　　【围敌勿周】
　　后汉初，张步据齐地，汉将耿弇总兵讨之。张步使其大将费邑军历下，又分守祝阿、钟城。弇先击祝阿，自旦攻城，未日中而拔之，故开围一角，令其众得奔归钟城。钟城人闻祝阿已溃，大恐惧，遂空壁亡去。
　　后汉妖巫维汜弟子单臣，相聚入原武城，劫吏人，自称将军。光武遣臧宫将北军数千人围之。贼谷食多，数攻不下，士卒死伤。帝召公卿诸侯王问方略，明帝时为东海王，独对曰；‘妖巫相劫，势无久立，其中必有悔欲亡者。但外围急，不得走耳。宜小挺缓，［挺，解也。］令得逃亡，则一亭长足以擒也。’帝即敕宫撤围缓贼，贼众分散，遂斩臣等。
　　后汉末，将军朱俊与荆州刺史徐璆共讨黄巾，击贼帅赵弘，斩之。余贼帅韩忠复据宛，乞降，司马张超请听之。俊曰：‘兵有形同而势异者。昔秦、项之际，人无定主，故赏降附以劝来耳。今海内一统，唯黄巾造寇，纳降无以劝善，讨之足以惩恶。今若受之，更开逆意，贼利则进战，钝则乞降，纵敌长寇，非良计也。’因急攻，连战不克。俊登土山睹之，顾谓张超曰：‘吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！其害甚矣。不如撤围，并兵入城。忠见围解，势必自出，出则意散，易破之道也。’既而解围，忠果出战，俊因击，大破之。忠等皆降。
　　后汉末，曹公破袁尚，拔邺，进围壶关。公曰：‘城拔，皆坑之。’连月不能下。其将曹仁谓公曰：‘夫围城必开之，所以开其生路也。今公许之必死，将卒自以为守。且城固而粮多，攻之则士卒伤，守之则旷日持久。今顿兵坚城之下，攻必死之虏，非良计也。’曹公从之，遂降其城。
　　后魏末，齐神武起义兵于河北。其时，尔朱兆、天光、度律、仲远等四将同会于邺南，士马精强，号二十万，夹洹水而军。［洹音桓。］时神武马不满二千，步卒不至三万，以众寡不敌，遂于韩陵山为圆阵，连系牛驴自塞之。于是将士死战，四面奋击，大被兆等。［齐神武兵少，天光等兵十倍，围而缺之，神武自塞其缺，士皆必死，是以破敌也。具死地勿攻篇。］
　　【围师，量无外救缓，攻取之】
　　十六国前燕将慕容恪率兵讨段龛于广固，恪围之，诸将劝恪宜急攻之，恪曰：‘军势有宜缓以克敌，有宜急而取之。若彼我势均，且有强援，虑腹背之患者，须急攻之，以速大利。如其我强彼弱，外无救援，力足制之者，当羁縻守之，以待其弊。兵法十围五攻，此之谓也。龛恩结贼党，众未离心，今凭固天险，上下同心。攻守势倍，军之常法。若其促攻，不过数旬，克之必矣，但恐伤吾士众。当持久以取耳。’乃筑室反耕，严固围垒。终克广固。
　　前燕将吕护据野王，阴通晋，事觉，燕将慕容恪等率众讨之。将军傅颜言于恪曰：‘护穷寇假合，王师既临，则上下丧气，必士卒摄魂，败亡之验也。殿下前以广固天险，守易攻难，故为长久之策。今贼形便不与往同，宜急攻之，以省千金之费。’恪曰：‘护老贼，经变多矣。观其为备之道，未易卒图。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命而趣一时之利哉！吾严浚围垒，休养将卒，以重官美货间而离之，事淹势穷，其衅易动；我则未劳，而寇已弊。此为兵不血刃，坐以制胜也。’遂列长围守之。凡经六月，而野王溃，护南奔于晋，悉降其众。
　　【攻城战具】［附］
　　攻城战具：
　　作四轮车，上以绳为脊，生牛皮蒙之，下可藏十人，填隍推之，直抵城下，可以攻掘，金火木石所不能败。谓之‘轒辒车’。［凡力有余者攻，先绝诸国之交，使无外救。粮多而人少，攻而勿围；粮少而人多，围而勿攻。］
　　以大木为床，下置六轮，上立双牙，牙有检，梯节长丈二尺；有四桄，桄相去三尺，势微曲，递互相检，飞于云间，以窥城中。有上城梯，首冠双辘轳，枕城而上。谓之‘飞云梯’。
　　以大木为床，下安四独轮，上建双，间横检，中立独竿，首如桔槔状，其竿高下、长短、大小以城为准。首以窠盛石，大小、多少随竿力所制，人挽其端而投之。其车推转，逐便而用之。亦可埋脚着地，逐便而用。其旋风四脚，亦可随事而用。谓之‘抛车’。
　　作轴转车，车上定十二石弩弓，以铁钩绳连，车行轴转，引弩弓持满弦。牙上弩为七衢，中衢大箭一，镞刃长七寸，广五寸，箭簳长三尺，围五寸，以铁叶为羽；左右各三箭，次小于中箭。其牙一发，诸箭齐起，及七百步。所中城垒，无不摧陨，楼橹亦颠坠。谓之‘车弩’。
　　以木为脊，长一丈，径一尺五寸，下安六脚，下阔而上尖，高七尺，内可容六人，以湿牛皮蒙之，人蔽其下。舁直抵城下，木石铁火所不能败，用攻其城。谓之‘小头木驴’。
　　于城外起土为山，乘城而上，古谓之‘土山’，今谓之‘垒道’。用生牛皮作小屋，并四面蒙之，屋中置运土人，以防攻击者。［‘土山’，即孙子所谓‘距闉’也。］
　　凿地为道，行于城下，用攻其城；往往建柱，积薪于其柱间而烧之，柱折城摧，谓之‘地道’。
　　以八轮车，上树高竿，竿上安辘轳，以绳挽板屋，止竿首，以窥城中。板屋方四尺，高五尺，有十二孔，四面别布。车可进退，圜城而行，于营中远视。亦谓之‘巢车’，如鸟之巢，即今之‘板屋’也。
　　以板为幔，立桔槔于四轮车上，悬幔逼城堞间，使趫捷者蚁附而上，矢石所不能及，谓之‘木幔’。
　　以小瓢盛油，冠矢端，射城楼橹板木上，瓢败油散，因烧矢镞内簳中，射油散处，火立然。复以油瓢续之，则楼橹尽焚。谓之‘火箭’。
　　磨杏子中空，以艾实之，系雀足上，加火，薄暮群放，飞入城垒中栖宿，其积聚庐舍，须臾火发，谓之‘火杏’。
　　孙子曰：‘使敌不得至者，害之也。［致其所必走，攻其所必救，能守其险害之要路，敌不得自至。故王子曰：‘一犬当穴，万鼠不敢出；一虎当溪，万鹿不敢过。’言守之上也。］故饱能饥之。［绝其粮。］委军而争利，则辎重捐。［委置库藏，轻师而行，若敌乘虚而来，抄绝其后，则己辎重皆悉弃捐。］是以军无辎重则亡，无粮食则亡，无委积则亡。’［无此三者，亡之道也。委积，刍草之属。］
　　【绝粮道及辎重】
　　汉王遣将韩信，以兵数万欲东下井陉击赵。赵王与陈余聚兵井陉口，号称二十万。李左车说陈余曰：‘韩信涉西河，虏魏王，擒夏说，欲以下赵，此乘胜而去国远斗，其锋不可当。臣闻“千里馈粮，士有饥色；樵苏后爨，［樵，取薪也。苏，取草也。］师不宿饱”。今井陉之道，车不得方轨，骑不得成列，行数百里，其势粮食必在其后。愿足下假臣奇兵三万人，从间道绝其辎重。足下深沟高垒，坚营勿与战。使前不得斗，退不得还。吾奇兵绝其后，野无所掠卤，不至十日，而韩信之头可致於戏下。不然，必为所擒矣。’陈余，儒者，常称‘义兵不用诈谋奇计’，曰：‘吾闻兵法，十则围之，倍则战。今韩信兵号数万，千里而袭我，亦已罢极，今如避不击，后有大者，何以加之！则诸侯谓吾怯，而轻来伐我。’不听。韩信使人间视，知其不用，大喜，乃敢引兵遂进，竟破赵军。［陈余违之而败。］
　　汉景帝初，吴、楚七国反，以太尉周亚夫御之。亚夫问父绛侯客邓都尉曰：‘策安出？’客曰：‘吴楚兵锐甚，难与争锋，而剽轻不能久。莫若引兵东北，壁昌邑，以梁委吴，吴必尽锐攻之。将军深沟高垒，使轻兵绝淮、泗口，塞吴饷［式亮反］道。彼吴梁相敝而粮食竭，乃以全强制其疲极，破吴必矣。’亚夫言于帝，许之，遂破吴军。
　　王莽末，天下乱，光武兄伯升起兵讨莽，为莽将甄阜、梁丘赐所败，复收会兵众，还保棘阳。阜、赐乘胜，留辎重于蓝乡，引精兵十万南渡潢，临沘水，［潢音黄。沘音毗。］阻两川间为营，绝后桥，示无还心。伯升于是大飨军士，设盟约，休卒三日，分为六部，潜师夜起，袭取蓝乡，尽获其辎重。明旦，汉军自西南攻甄阜，下江兵自东南攻梁丘赐，至食时，阵溃，遂斩阜、赐。
　　后汉末，曹公与袁绍相持官渡。沮授［侧居反］言于绍曰：‘北兵数众而果劲不及南，南谷虚少而货财不及北；南利在于急战，北利在于缓持。宜旷以日月。’绍不从。连营稍前，逼官渡，合战，曹公军不利，出，复壁。绍为高橹，起土山，射营中，营中皆蒙楯，众大惧。曹公乃为发石车，击绍楼，皆破，绍众号曰霹雳车。绍为地道，欲袭曹公营。曹公辄于内为长堑以拒之，又遣奇兵袭击绍运车，大破之，尽焚其谷食。会绍遣淳于琼等，将兵万余人北迎运车，沮授说绍：‘可遣将别为军于表，以绝曹公之钞。’绍复不从。琼宿乌巢，去绍军四十里。绍谋士许攸奔曹公。攸谓曹公曰：‘公孤军独守，外无求索，危急之时也。今袁氏辎重有万余两，而无严备，可轻兵袭之，不虑而至，燔其积聚，不过三日，袁氏自败也。’公乃选精锐步马，秉袁氏旗帜，夜衔枚缚马口，从间道出，人负束薪，时有问者，绐［音怠］之曰：‘袁公恐曹操抄掠后军，遣兵以益备。’闻者信之。既至辎重，围屯燎薪，火光亘天地。破琼等，悉斩之。数日，绍弃甲而遁。
　　蜀将姜维率众侵魏，依麴山筑二城，使牙门将句安、李歆等守之，聚羌胡质任寇逼诸郡。魏将陈泰御之，泰谓诸将曰：‘麴城虽固，去蜀险远，当须运粮。羌夷患维劳役，必未肯附。今围而取之，可不血刃而拔其城。虽其有救，山道险阻，非行兵之地。’乃使邓艾等进兵围之，断其运道及城外流水。安等挑战，不许，将士困窘，分粮聚雪以稽日月。维果来救，出自牛头山，与泰相对。泰曰：‘兵法贵在不战而屈人。今绝牛头，维无返道，则我之擒也。’敕诸军各坚垒勿与战，自南渡白水，循水而东，使诸将截其还路。维惧，遁走，安等孤悬，遂皆降。
　　十六国前赵刘曜遣将刘胤西伐张骏之武威，骏遣将辛岩、韩璞东拒刘胤，，屯于狄道城。韩璞进渡沃干岭。辛岩曰：‘我握众数万，藉氐、羌之锐，宜速战以灭之。不尔，久则变生。’璞曰：‘自夏末以来，太白犯月，辰星逆行，白虹贯日，皆变之大者，不可以轻动。动而不捷，为祸更深。吾将久而毙之。且曜与石勒相攻，胤亦不能久也。’积七十余日，军粮竭，遣辛岩督运于金城。胤闻之，大悦，谓其将士曰：‘韩璞之众，十倍于吾。吾粮廪将悬，难以持久。今分兵运粮，可谓天授吾也。若败辛岩，璞等自溃。彼众我寡，宜以死战。战而不捷，当无匹马得还。’士众咸奋。于是率骑三千，袭岩于沃干，大败之，璞军遂溃，死者二万余人。
　　十六国后赵石勒将石季龙大掠荆河州而去，留将桃豹守城，住西台。勒将以驴千头运粮以馈桃豹，晋将祖逖遣韩潜、冯铁等追击于汴水，尽获之。桃豹宵遁。
　　十六国前秦苻坚遣将王猛伐前燕慕容暐，师次潞川。燕将慕容评率兵十万御之，以持久制之。猛乃遣其将郭庆率骑五千，夜从间道起火于高山，因焚评辎重，火见邺中。评性贪鄙，障固山泉，卖樵鬻水，积钱绢如丘陵，三军莫有斗志，因而大败。
　　大唐高宗遣将薛仁贵、郭待封伐吐蕃，仁贵留二万人作两栅，辎重并留栅内，倍道掩之。待封不从仁贵之策，领辎重继进。未至乌海，吐蕃二十余万悉众救其前军，迎击待封，败之，待封趋山，军粮及辎重并为贼所掠。仁贵遂退，军遂大败。［郭待封失辎重，所以致败。］
　　孙子曰：‘火攻有五：一曰火人，［与敌陈师，敌傍近草，因风烧之，战之助也。］二曰火积，［烧其蓄积。］三曰火辎，［烧其辎重。］四曰火库，［当使闲人入敌营，烧其兵库也。］五曰火坠。［坠，堕也。以火堕入营中也。矢头之法，以铁笼火着箭头，强弩射敌营中。一曰火道，烧绝其粮道也。］行火必有因，［因奸人也。又因风燥而焚烧。］烟火素具。［烧烟具也。先具烧燧之属。］发火有时，起火有日。时者，天之燥也；［燥者，旱也。］日者，宿在戊箕、东壁、翼、轸也。［戊，翼参四宿。此宿之日则风也。］凡此四宿者，风起之日。［萧世诚曰：‘春丙丁，夏戊己，秋壬癸，冬甲乙，此日有疾风猛雨也。吾勘太乙中有飞鸟十，精知风雨期，五子元运式也。各候其时，可以用火也。’］凡火攻，必因五火之变而应之。火发于内，则早应之于外。［以兵应之。使闲人纵火于敌营内，当速进以攻其外也。］火发而其兵静者，待而勿攻；极其火力，可从而从之，不可从而止。［见利则进，知难则退。极，尽也。尽火力，可则应，不可则止，无使敌知所为。］火可发于外，无待于内，以时发之。发于上风，无攻下风。［不便也。烧之必退，退而逆攻之，必为所害也。］昼风久，夜风止。［数常也。阳，风也。昼风则火气相动也，夜风卒。欲纵火亦当如风之长短。］凡军必知五火之变，以数守之。［既知起五火五变，当复以数消息其可否。］故以火佐攻者明。’［取胜明也。］
　　【火攻】
　　汉将李陵征匈奴，战败，班师，为单于所逐，及于大泽，匈奴于上风纵火。陵亦先放火，烧断葭苇，用绝火势。［萧世诚曰：‘敌用火势焚吾门，思火灭门败吾，当便积薪助火，使火势盛，敌不得入，亦拒火之方也。’］
　　后汉末，汉将皇甫嵩讨黄巾贼张角，嵩保长社。贼来围城，嵩兵少，军中皆恐，乃召军吏谓曰：‘兵有奇变，不在众寡。今贼依草结营，易为风火。若因夜纵火，必大惊乱。吾出兵击之，其功可成。’其夕遂大风，嵩乃约勒军士皆束炬乘城，使锐士间出围外，纵火大呼，城上举燎应之，嵩因鼓而奔其阵，贼惊乱奔走。嵩进兵讨之，与角弟梁战于广宗。梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其阵，至晡时大破之。
　　后汉末，刘表死，曹公克荆州，得刘琮水军，沿流东下。吴主孙权遣周瑜领兵逆曹公，遇于赤壁，初一交战，曹公军披退，引兵次江北。瑜等在南岸，瑜部将黄盖曰：‘今寇众我寡，难与持久。然观操军，方连船舰，首尾相接，可烧而走也。’乃取蒙冲斗舰数十艘，实以薪草，膏灌其中，裹以帷幕，上建牙旗。先书报曹公，期以欲降。又先备走舸，各系火大船后，因风相次俱前。曹公军吏士皆延颈遥观，指言盖降。盖放诸船，同时发火。时风盛猛，悉延烧岸上营落。顷之，熛焰张天，［熛音标，火飞也。］人马烧溺死者甚众，军遂败退。
　　东晋将殷浩北伐，其长史江逌取数百鸡，以长绳连之，其脚皆系火。一时驱放，群鸡飞散，火爇羌营，因而奋击羌将姚襄，大败走之。
　　后周遣将伐高齐，齐将段韶与太尉兰陵王长恭同往捍御。至西境，有柏谷城者，乃绝险，古城千仞，诸将莫肯攻围。韶曰：‘汾北河东，势为国家之有，若不去柏谷，事同痼疾。计彼援兵，会在南道，今断其要路，救不得来。且城势虽高，其中甚狭，火弩射之，一旦可尽。’诸将称善，遂鸣鼓而攻之，城溃，获仪同薛敬礼，大斩获首虏。仍城华谷，置戍而还。
　　隋文帝时，高炯献取陈之策，曰：‘江南土薄，舍多竹茅，所有储积，皆非地窖。密遣行人，因风纵火，待彼修葺，复更烧之。不出数年，自可财力俱尽。’帝行其策，由是陈人益弊。
　　【火兵、火兽、火禽、火盗、火弩】［附］
　　火兵：以骁骑夜衔枚，缚马口，人负束薪、束緼，怀火直抵敌营，一时举火，营中惊乱，急而乘之；静而不乱，舍而勿攻。［凡火攻，皆因天时燥旱，营舍、茅竹、积刍、穗粮、军营于秸草宿莽之中，因风而焚之。］
　　火兽：以艾熅［于问反］火置瓢中，瓢开四孔，系瓢于野猪、獐鹿项上，针其尾端，向敌营而纵之，奔走入草，瓢败火发。
　　火禽：以胡桃剖分，空中实艾火，开两孔，复合，系野鸡项下，针其尾而纵之，奔入草中，器败火发。
　　火盗：遣人音、服与敌同者，夜窃号逐便怀火偷入营，焚其积聚，火发，乱而出。
　　火弩：以擘张弩射及三百步者，以瓢盛火，冠矢端，以数百张中夜齐射敌营中刍草、积聚。
　　【乘风取胜】
　　后汉杨琁为零陵太守。是时苍梧、桂阳猾贼相聚，攻郡县，贼众多而力强，吏人忧恐。琁乃特制马车数十乘，以排［音败］囊盛石灰于车上，［排囊者，即今排袋。］系布索于马尾，又为兵车，专彀弓弩，克期会战。乃令马车居前，顺风鼓灰，贼不得视，因以火烧其布，布然马惊，奔突贼阵，因使后车弓弩乱发，钲鼓鸣震。群寇大骇破散，追逐伤斩无数，郡境以清。
　　陈武帝有江东，梁将王琳率兵东下，陈遣大将侯瑱等拒之。瑱等以琳军威方盛，乃引军入芜湖避之。是时，西南风至急，琳谓得天时，将取扬州，侯瑱等徐出芜湖，以蹑其后。比及兵交，西南风翻为瑱用，琳兵放火燧以掷瑱船者，皆反烧其船，琳兵溃乱，透水死者十二三，其余皆弃船上岸，为陈军所杀殆尽。
　　孙子曰：‘以水佐攻者强。［水以为冲，故强。］水可以绝，而不可以夺。’［水但能绝其敌道，分敌军耳，不可以夺敌蓄积及计数也。］
　　【水攻】
　　汉王遣韩信已定齐临淄，遂东追齐王田广至高密。项羽使龙且将二十万，救齐。齐王田广、龙且并军与信战。未合，人或说龙且曰：‘汉兵远斗穷兵，其锋不可当。齐、楚自居其地战，兵易败散。不如深壁，令齐王使其信臣招所亡城。城闻其王在，楚来救，必反汉。汉兵二千里客居齐，齐城皆反之，其势无所得食，可无战而降也。’龙且曰：‘吾救齐，不战而降之，吾何功？今战而胜之，齐之半可得，何为止？’遂战，与信夹潍［音唯］水阵。韩信乃夜令人为万余囊，盛沙，壅水上流，引军半渡，击龙且。佯不胜，还走。龙且果喜曰：‘固知信怯也。’遂追信渡水。信使人决壅囊，水大至，龙且军太半不得渡，即急击，杀龙且。水东军遂败走。
　　后汉董卓将兵三万讨先零羌，为羌胡所围，粮食乏绝，进退逼急。乃于所渡水中伪立鄢，［音堰。］以为捕鱼，而潜从鄢下过。比贼追之，决水已深，不得渡。时众军败退，唯卓全师而还。
　　后汉末，曹公围吕布于下邳，引沂、泗二水灌城，克之。［具【兵机务速篇】。］
　　陈闽中守陈宝应举兵反，据建安、晋安二郡界，水陆为栅。陈将章昭达讨之，据其上流，命军士伐木带枝叶为筏，施柏［音拍］于其上，缀以大索，相次列营，夹两岸。宝应数挑战，昭达按甲不动。俄而暴雨，江水大涨，昭达大放筏冲突水栅，尽破。又出兵攻其步军。宝应大溃，遂克定闽中。
　　陈将欧阳纥据岭南反，陈将章昭达督众军讨之。纥乃出栅洭口，［音匡。］多聚沙石，以竹笼置于水栅之外，用遏舟舰。昭达居其上流，装舰造柏，以临贼栅。又令军人衔刀，潜行水中斫竹笼，笼篾皆解。因纵大舰随流突之，贼众大败，因而擒纥。
　　大唐武德中，刘黑闼据河北背反，太宗率兵讨之。先遣堰洺水上流，使浅，令黑闼得渡水。及战，遽令决堰，水至深丈余，贼徒既败，争渡水，溺死者数千人，咸以为神。黑闼与二百余骑奔于突厥，悉虏其兵众，河北悉平。
　　武德中，李靖随河间王孝恭讨萧铣，属江水泛涨，诸将皆请停兵，以待水退。靖谓孝恭曰：‘兵者以速为神，机者时不可失。今若乘水涨之势，倏忽至其城下，可谓疾雷不及掩耳，兵家上策也。’孝恭从之，进兵次夷陵。铣将文士弘屯清江，靖与之决战，大破贼军。仍率所部，星驰进发，营于荆州城下。士弘既败，铣众莫不震詟。［之涉反。］靖又破其将杨君茂、郑文秀等，遂围城数重。其夜，铣遣使请降。靖即入据其城，号令严肃，军无私焉。
　　【水平及水战具】［附］
　　木槽长二尺四寸，两头及中间凿为三池，池横阔一寸八分，纵阔一寸，深一寸三分，池间相去一尺五分，间有通水渠，阔二分，深一寸三分。三池各置浮木，木阔狭微小于池，匡厚三分，上建立齿，高八分，阔一寸七分，厚一分。槽下为转关，脚高下与眼等。以水注之，三池浮木齐起，眇目视之，三齿齐平，则为天下准。或十步，或一里，乃至数十里，目力所及，置照版度竿，亦以白绳计其尺寸，则高下、丈尺、分寸可知，谓之水平。
　　照版，形如方扇，长四尺，下二尺黑，上二尺白，阔三尺，柄长一尺，大可握。
　　度竿，长二丈，刻作二百寸，二千分，每寸内小刻其分。随向远近高下立竿，以照版映之，眇目视三浮木齿及照版，以度竿上尺寸为高下，递而往视，尺寸相乘，则山岗、沟涧、水源下高深浅可以分寸而度。
　　水战之具：
　　其船，阔狭、长短随用大小；胜人多少，皆以米为率，一人重米二石。其楫棹、篙橹、帆席、索、沉石、调度，与常船不殊。
　　楼船：船上建楼三重，列女墙战格，树幡帜，开弩、矛穴，置抛车、礨石、铁汁，状如城垒。忽遇暴风，人力不能制，此亦非便于事；然为水军，不可不设，以成形势。
　　蒙冲：以生牛皮蒙船覆背，两厢开掣棹孔，前后左右有弩、矛穴，敌不得近，矢石不能败。此不用大船，务于疾速，乘人之不及，非战之船也。
　　斗舰：船上设女墙，可高三尺，墙下开掣棹孔；船内五尺，又建棚，与女墙齐；棚上又建女墙，重列战敌，上无覆背，前后左右树牙旗、旛帜、金鼓。此战船也。
　　走舸：舷上立女墙，置棹夫多，战卒少，皆选勇力精锐者，往返如飞鸥，乘人之不及，金鼓、旗帜列之于上。此战船也。
　　游艇：无女墙，舷上置桨［音奖］床，左右随大小长短，四尺一床。计会进止，回军转阵，其疾如风，虞候居之，非战船也。
　　海鹘：头低尾高，前大后小，如鹘之状，舷下左右置浮版，形如鹘翅翼，以助其船，虽风涛涨天，免有倾侧。覆背上，左右张生牛皮为城，牙旗、金鼓如常法，此江海之中战船也。
　　孙子曰：‘敌若绝水，必远水；［引敌，使宽而渡之。］客绝水而来，勿迎之于水内，令半渡而击之，利。［半渡势不并，故可敌。］欲战，无附于水而迎客；［附，近也。近水待敌，不得渡也。］视生处高，［水上亦当处其高，前向水，后当依高处也。］无迎水流，［恐溉我也。逆水流，在下流也，不当处人之下流也，为其水流溉灌人也，或投毒药于上流也。］此处水上之军也。上雨水，水沫至，欲涉者，待其定也。’［恐半渡水而遂涨。上雨，水当清，而反浊沫至，此敌人上遏水之占也，欲以中绝军。凡地有水欲涨，沫先至，皆为绝军，当待其定也。］
　　【敌半涉水，击必胜】
　　春秋时，晋将阳处［音杵］父［音甫］侵蔡，楚将子上救之，与晋师夹泜［直尼反］而军。处父患之，使谓子上曰：‘吾闻之“文不犯顺，武不违敌”。子若欲战，则吾退舍，子济而阵，［欲避楚，使渡成阵而后战。］迟速惟命。不然，纾我。［纾，缓。］老师费财，亦无益也。’乃驾以待。子上欲涉，大孙伯曰：‘不可。晋人无信，半涉而薄我，悔败何及？不如纾之。’乃退舍。阳子宣言曰：‘楚师遁矣。’遂归。楚师亦归。太子商臣谮子上曰：‘受晋赂而避之，楚之耻也。罪莫大焉。’王杀子上。［子上悟之不涉，终被谗而诛之，彰楚君不明。］
　　楚、汉相持，项羽自击汉将彭越于梁地，令其将大司马曹咎守成皋。汉将挑楚军，咎渡汜水战，汉将候半涉，击，大破之。［具【挑战篇】。］
　　后汉末，青、徐黄巾三十万众入渤海界，欲与黑山合。公孙瓒率步骑二万人，逆击于东光南，大破之，斩首三万余级。贼弃车重数万两，奔走渡河。瓒因其半济薄之，贼复大破，死者数万人。
　　魏将郭淮在汉中，蜀主刘备欲渡汉水来攻。诸将议众寡不敌，依水为阵以距之。淮曰：‘此示弱而不足挫敌，非算也。不如远水为阵，引而致之，半济而后击，备可破也。’既阵，备疑不敢渡。［蜀主悟之，不败。］
　　大唐武德中，薛万均与罗艺守幽燕，窦建德率众十万来至范阳，万均谓艺曰：‘众寡不敌，今若出斗，百战百败，当以计取之。可令羸兵弱马，阻水背城为阵以诱之，贼若渡水交兵，请分精骑百人伏于城侧，待其半渡而击之，破之必矣。’从之。建德引兵渡水，万均击之，大破。
　　【军行渡水】［附］
　　军行，遇大水、河渠、沟涧，无津梁舟，以木罂渡。用木缚瓮为筏，受二石，力胜一人。瓮间阔五寸，底以绳勾联，编枪于其上，形长勿方，前置拔头，后置梢，左右置棹。
　　又用枪：枪十根为一束，力胜一人。四千一百六十六根即成一，皆去钻刃，以束为鱼鳞次，横检而缚之，可渡四百一十六人。以此为率，多少用济。
　　又用蒲：以蒲九尺围，颠倒为束十道，缚似束枪，为，量长短多少。无蒲，亦用苇，量大小以济人。
　　又用挟：以善游者系小绳，先浮渡水，次引大于两岸，立大橛，急定，使人挟浮渡，大军可为数十道。
　　又用浮囊：以浑脱羊皮，吹气令满，系其孔，束于腋下，浮渡。
　　【御敌水军，绝下流败之】
　　梁将赵祖悦率水军偷据峡石，后魏将崔延伯率兵讨之。延伯夹淮为营，遂取车轮，去辋，削锐其辐，两两接对，揉［人久反］竹为，贯连相属，并十余道，横水为桥，两头施大辘轳，出没任情，不可烧斫。既断祖悦走路，又令舟舸不通。梁武援军不能赴救，祖悦合军咸见俘虏。
　　后周将达奚长儒围陈将吴明彻于吕梁，陈遣骁将刘景率勇士七千来为声援。长儒于是取车轮数百，系以大石，沉之清水，连毂相次，以待景军。景至，船舰碍轮不得进，长儒乃纵奇兵，水陆俱发，大破之，因擒明彻。
　　兵十四
　　孙子曰：‘水因地而制形，兵因敌而制胜。［言水因地倾侧而制其流，兵因敌之亏阙而取其胜者也。］故兵无常势，水无常形，［言兵有变化，故地有方圆。］能随敌变化而取胜者，谓之神。［势盛必衰，形露必败。故能因敌变化，胜之若神。］悬权而动。［量敌动也。］故五行无常胜，四时无常位，［五行，谓金、木、水、火、土。四时，谓春、夏、秋、冬。言五行更王，四时迭用。］日有短长，月有生死。’［兵无成势，盈缩随敌。日月盛衰，犹兵之形势或弱或强也。］
　　【因机设权】
　　春秋时，晋师伐秦。秦人毒泾上流，师人多死也。
　　春秋时，楚师伐吴，针尹固与王同舟。王使执燧象以奔吴师。［烧火燧，系象尾，使赴吴师，惊却之。针，职深切。］
　　春秋时，邾人城翼，［翼，邾邑也。］还，将自离姑。［离姑，邾邑也。从离姑，则道经鲁之武城也。］大夫公孙锄曰：‘鲁将御我。’欲自武城还，循山而南。［至武城而还，依山南行，不欲过武城。］大夫徐锄曰：‘道下，遇雨，将不出，是不归也。’［谓此山道下湿。］遂自离姑。［遂过武城。］武城人塞其前，［以兵塞其前道。］断其后之木而弗殊，邾师过之，乃推而蹶之，遂取邾师。
　　春秋时，晋将荀吴败无终及群狄于太原，［无终，山戎也。］初，将战，魏舒曰：‘彼徒我车，所遇又阨，［地险不便车。阨，乌介切。］以什共车，必克。［更增十人，以当一车之用。］困诸阨，又克。［车每困于阨道，今去车，故为必克也。］请皆卒，［去马，用步卒。］自我始。’乃毁车以为行，［魏舒先自毁其属车，为步阵也。行，户郎切。］五乘为三五。［乘车者三人，五乘十五人，今改去车，更以五人为五，分为三五。］为五阵以相离，两于前，伍于后，专为右角，参为左角，偏为前矩，［皆临时处置之名。］以诱之。狄人笑之。［笑其失常也。］未阵而薄，大败之。
　　战国燕师伐齐，已下七十余城，围即墨，未下。齐将田单乃收城中得千余牛，为绛缯衣，画以五彩龙文，束兵刃于其角，而灌脂束苇于尾，烧其端。凿城数十穴，夜纵牛，壮士五千人随其后。牛尾热，怒而奔燕军，燕军大惊。牛尾炬火光明炫耀，燕军视之皆龙文，所触尽死伤。五千人因衔枚击之，而城中鼓噪从之，老弱者皆击铜器，声动天地。燕军大骇，败走。而齐七十余城皆复为齐。
　　后汉初，冯异将数万人，与贼约期会战。使壮士变服与赤眉同，伏于道侧。明日，赤眉使万人攻异前部，异裁出兵以救之。［裁少出兵，所以示弱。］贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破于崤底。
　　后汉末，袁尚征袁谭于平原，使其将审配守邺。曹公攻邺城，尚闻邺急，弃平原而救，求入城以计事者。主簿李孚请行，尚曰：‘当何所办？’孚曰：‘今邺围甚急，多人则不可。’孚乃自选温信者三人，不示其谋，各给骏马，令释戎器，着平上冠，持问事杖。投暮，直抵邺下，自称曹公都督，巡历围垒，所过呵责，失候者辄捶之。自东历西，径入曹公营。当城门，复怒守围者，收缚之，因开围驰入城下。配以缒引之，孚得入城中，鼓噪皆呼万岁。守围者以状闻，公笑曰：‘此非徒入，方且复出。’孚计事讫，以还而外围益急，谓配曰：‘城中谷少，无用老弱为，不如驱出之，省谷。’配乃夜拣得一千人，皆令持白幡，秉脂烛，从三门而出请降。孚将所来骑，随降人而出。时守围吏闻城中悉降，火光照耀，但共观火，不复视围，孚出北门而归尚。明日，曹公闻孚已得去，曰：‘果如吾言。’
　　曹公征马超于关中，军于渭南，为贼冲突，营不得立，地又纯沙，不胜版筑。其将娄子伯说公曰：‘今天寒，可起沙为城，以水灌之，须臾成冰，坚如铁石。功不达曙，百堵斯立，虽金汤之固，未能过也。’公从之，比明而就。
　　吴将周瑜使甘宁据夷陵，魏将曹仁围宁。吕蒙往救之，仍分遣三百人柴断崄道，贼走可得其马。军到夷陵，即日交战，所杀过半。敌夜遁去，行遇柴道，骑皆舍马步走。蒙兵追蹙击，获马三百余匹，方船载还。
　　吴将贺齐讨黟、［音伊］歙，贼帅陈仆、祖山等二万人屯林历山。林历山四面壁立，高数十丈，径路危狭，不容刀楯，，贼临高下石，不可得攻。军住经日，将吏患之。齐身出周行，观视形便，阴募轻捷士，为作铁弋，密于隐崄贼所不备处，以弋拓山为缘道，道成，夜令人潜上，乃多悬布以授下人，得上百数十人，四面流布，俱鸣鼓角，齐勒兵待之。贼夜闻鼓声四合，谓大军悉已得上，惊惧惑乱，不知所为，守路备崄者皆走还依众。大军因是得上。贼中有善禁术者，吴师刀剑不得拔，弓弩射矢皆还自向，辄致不利。齐曰：‘吾闻之雄黄胜五兵，还丹能威敌。夫金有刃，虫有毒者，皆可禁之，以无刃之兵，不毒之虫，彼必无能为也。’遂伐木为棓，［与棒同。］列阵，四面罗布，俱鸣鼓角，勒兵待曙。贼惶遽无依，禁术不效，遂大破而降之。
　　十六国后赵石勒将石季龙大掠陈、蔡间而去，留将桃豹守谯城，住西台。东晋将祖逖遣将韩潜等镇东台。同一大城，贼从南门出入放牧，逖军开东门，相守四旬。逖以布囊盛土如米状，使千余人运上台，又令数人担米，伪为疲极而息于道，贼果逐之，皆弃担而走。贼既获米，谓逖士众丰饱，而胡戎饥久，益惧，无复胆气也。
　　十六国前秦苻坚陷襄阳，晋将桓冲攻之。坚将慕容垂等率步骑五万救襄阳，以石越为前锋，次于沔水。垂、越夜命三军，人持火炬于树枝上，光照数里。冲惧，退还上明。
　　东晋末，大将宋武帝北征广固，岭南贼将徐道覆谓其帅卢循曰：‘今日之机，万不可失。既克都邑，刘裕虽还，无能为也。’循从之。初，道覆密欲装舟舰，乃使人伐船材于南康山，伪云将下都货之。后称力少不能得致，即贱卖之，价减数倍，居人贪贱，卖衣物而市之。赣［古暗切］石水急，出船甚难，皆储之。如是者数四，故船板大积，而百姓弗之疑。及道覆举兵，案卖券而取之，无得隐匿者，乃并装之，旬日而办。遂举众寇南康、庐陵、豫章诸郡，守相皆委任奔走。
　　东晋末，宋武帝作相，率兵伐后秦姚泓，后魏遣将鹅青等步骑十万屯河北，常有数千骑，缘河随晋军进止。时军人缘河南岸，牵百丈，河流迅急，有漂渡北岸者，辄为魏人所杀掠。遣军才过岸，即退，军还，复来。宋武乃遣白直队主丁，［音午。］率七百人，车百乘，于河北岸上，去水百余步，为却月阵，两头抱河，车置七仗士，事毕，使一白毦。［仍吏切。羽毛饰。］魏人见数百人步牵车上，不解其意，并未动。宋武先命将朱超石戒严二千人，白毦既举，超石驰往赴之，并赍大弩百张，一车益二十人，设彭排于辕上。魏人见营阵立，乃进围营。超石先以软弓小箭射敌，敌以众少兵弱，四面俱至攻营，于是百弩俱发，又遣善射丛箭射之。魏众既多，弩不能制。超石初行，别赍大锤并千余张槊，乃断槊长四尺，以锤锤之，一槊辄洞贯三四人。魏众不能当，遂奔溃。
　　宋檀祗为广陵相，亡命司马国璠兄弟自北徐州界聚众数百，潜过淮，因天夜阴暗，率百许人缘广陵城得入，唤直上厅事。祗惊起，出门将处分，贼射之，伤股，却入。祗密语左右曰：‘贼乘暗得入，掩我不备。但打五鼓，惧晓，必走矣。’贼闻鼓鸣，将谓晓，于是奔散。追讨，尽获之。
　　宋将宗悫征林邑，围区粟城。林邑王范阳迈遣将范毗沙达率万余人来救。悫谓诸将曰：‘寇众我寡，难与争锋。’乃分军为数道，偃旗卧鼓，悫潜进令曰：‘听吾鼓噪乃出。’山路榛深，贼了不为备，卒见军至，惊惧退走，悫乘胜追讨，散归林邑，仍攻区粟，拔之。泛海陵山，径入象浦，有大渠南来注浦，宋军阻渠置阵，林邑王倾国来逆，限渠不得渡，以具装被象。诸将惮之，请待前后军集，然后击。悫曰：‘不然。吾已屠其坚城，破其锐众，我气方厉，彼已破胆，一战可定，何疑焉！’悫以为外国有师子威服百兽，乃制其形与象相御，象果惊奔，众皆溃乱。悫率兵直渡渠奋击，阳迈遁走，其众奔散，遂克林邑。
　　萧齐将鲁康祚、赵公政众号一万，侵后魏荆河州之太仓口。魏将傅永率三千人击之。时康祚等军于淮南，永舍于淮北十有余里。永量吴楚之兵好夜斫营，即夜分兵为二部，出于营外。又以贼若夜来，必应于渡淮之所，以火记其浅处。永既设伏，仍密令人以瓠盛火，渡淮南岸，当深处置之，教之云：‘若有火起，即亦然之。’其夜，康祚、公政等果亲领兵来斫永营。东西二伏夹击之，康祚等奔趋淮水。火既竞起，不能记其本济，遂睹永所置之火而争渡焉。水深，溺死、斩首者数千级，生擒公政。康祚人马坠淮，晓而获其尸。
　　梁将侯景反，兵逼建业，众皆危惧。梁将羊侃为守城督，因伪称得外射书，云‘邵陵王、西昌侯兵已至近路’，众乃少安。贼为尖头木驴攻城，矢石所不能制。侃作雉尾炬，施铁镞，以油灌之，掷驴上，焚之俄尽。贼又东西两面起土山以临城，城中震骇。侃命为地道，潜倒其土，山不能立。贼又作登城楼车，高十余丈，欲临射城内。侃曰：‘车高堑虚，彼来必倒，可卧而观之，不劳设备。’及车动果倒，众皆服焉。贼频攻不捷，会侃病死，城方陷。
　　后魏雍州刺史萧宝夤据州反，魏大将长孙雉讨之，军次弘农。副将杨侃曰：‘昔魏武与韩遂、马超挟关为垒，胜负之理，久而无决。岂才雄相类，算略抗衡，当以河山崄阻，难用智力。今贼守潼关，全据形势，纵曹操复出，亦无所逞奇。必须取蒲阪，飞棹西岸，置兵死地，人有斗心，潼关之贼必睹风而散。诸处既平，长安自克。’雉曰：‘贼党薛循义已围河东，薛凤贤又保安邑，都督宗正孙珍停师虞阪，又不能进，虽有此计，犹用为疑。’侃曰：‘孙珍本行阵一夫，因缘进达，可为人使，未可使人。一朝受元帅之任，处分三军，精神乱矣，宁堪图贼！河东治在蒲阪，西带河湄，所部之人，多在东境。循义驱率壮勇，西围郡邑，父老妻弱，尚保旧村。若步卒一临，方寸各乱，人人思归，则郡围自解。不战而胜，昭然在目。’雉从之，令其子彦等领骑与侃于弘农北渡，所统悉是骑士，习于野战，未可攻城，便据石锥壁。侃乃班告曰：‘今且停军于此，以待步卒，兼观人情向背，然后行。若送降名者，各自还村，候台军举烽火，亦应之，以明降款。其无应烽者，即是不降之村，理须殄戮，赏赉军士。’人遂转相告报，未实降者，亦诈举烽，一宿之间，火光遍数百里内。宝夤将时围河东，不测所以，各自散归。长安贼平，侃颇有力。
　　后魏末，河北贼葛荣别帅韩楼、郝长等有众数万人，屯据蓟城，魏将侯泉率骑七百讨之。遂广张声势，多设供具，亲以数百骑深入楼境，欲执行人以问虚实。去蓟百余里，值贼帅陈周马步万余，泉遂潜伏以乘其背，大破之，虏其卒五千余人。寻还其马仗，纵令入城。左右谏曰：‘既获贼众，何为复资遣之？’泉曰：‘我兵既少，不可力战，事须为计以离隙之。’泉度其已至，遂率骑夜进，昧旦，叩其城门。韩楼果疑降卒为泉内应，遂遁走，追擒之。
　　葛荣率众将向洛阳，众号百万。魏将尔朱荣自太原讨之，率精骑七千，马皆有副，倍道兼行，东出滏口。葛荣自邺以北列阵数十里，箕张而进。荣潜军山谷为奇兵，分督将以上三人为一处，处有数百骑，令所在扬尘鼓噪，使贼不测多少。又以人马逼战，刀不如棒，密勒军士各赍棒一枚，置于马侧。至战时，不听斩级，以棒棒之而已，虑废腾逐。乃分命壮勇所当冲突，号令严明，将士同奋。荣身自陷阵，出于贼后，表里合击，大破之，于阵擒葛荣。
　　西魏将王罴为华州刺史，尝修城未毕，梯在城外。齐神武遣将韩轨从河东宵济袭罴，罴不知觉。比晓，轨众已乘梯入城。罴尚卧未起，闻合外汹汹有声，罴袒身露髻徒跣，持一白梃，大呼而出。敌见之惊退，逐至东门，左右稍集，合战破之。轨众遂投城遁走。
　　东魏遣将斛律金寇洛阳，师至于河北。周文帝患其渡河，乃于上流纵火船而下，以烧河桥。金先备小艇，半盛以水，铁锁连之，μ绝中流。火船至而不前，须臾火灭，而桥获全。遂进军洛阳。
　　西魏将韦孝宽守玉壁，东魏大将齐神武命攻之。连营数十里，至于城下，乃于城南起土山，欲乘之以入。当其山处，城上先有两高楼。孝宽更缚木接之，令极高峻，多积战具以御之。敌人以楼高不得入，遂于城南堑地道，又于城北起土山，且作且攻，昼夜不息。孝宽复掘长堑，截其道，仍置战士屯于堑上。城外每穿至堑，战士即擒杀之。又于堑外积柴贮火，敌人有在地道内者，便下柴火，以皮吹，火气一冲，咸即灼烂。城外又造攻车，车之所及，莫不摧毁。虽有排楯，莫之能抗。孝宽乃缝布为幔，随其所向则张设之。布既悬于空中，其车竟不能坏。城外又缚松麻于竿，灌油加火，规以烧布，并欲焚楼。孝宽复长作铁钩，利其锋刃，火竿每来，以钩遥割之，松麻俱落。又于城四面穿地，作二十一道，分为四路，于其中各施梁柱，复以油灌柱，放火烧之，柱折而城并崩坏。孝宽又随坏处木栅以捍之，敌不得入。城外尽其攻击之术，孝宽咸拒破之，城竟以全。
　　西魏末，蠕蠕侵魏，魏大将元纂御之，蠕蠕遂逃出塞。纂令将士于谨率二千骑追之，至郁对原，前后十七战，尽降其众。率轻骑出塞觇贼，属铁勒数千骑奄至，谨以众寡不敌，退必不免，乃散其众骑，使匿丛薄间，又遣人升山指麾，若分部军众者。贼遥见，虽疑有伏兵，既恃其众，不以为虑，乃进军逼谨。谨常乘骏马，一紫一騧，［音瓜。］贼先所识，乃使二人各乘一马，突阵而出。贼以为谨也，皆争逐之。谨乃率余军击追骑，贼遂奔走，因得入塞。
　　西魏将王思政守颍川城，东魏太尉高岳率步骑十万来攻。思政卧鼓偃旗，寂若无人者，岳恃众，谓一战可屠，乃四面鼓噪而上。思政选城中勇骑，开门出战。岳众不能当，引军乱退。思政登城遥见岳阵不整，乃率步骑三千出邀击之，杀伤甚众，然后还城，设守御之备。岳知不可卒攻，乃多备营垒，又随地势高处，筑土山以临城中，飞梯火车，尽攻击之法。思政亦作火，［子算切。］因迅风便投之土山。又射以火箭，烧其攻具。仍募勇士，缒而出战。岳众披靡，其守土山人亦弃山而退。思政即命据其两土山，置折堞以助防守。岳等于是夺气，不敢复攻。齐文襄更益岳兵，堰洧水以灌城。虽有怪兽，每冲坏其堰，然城被灌已久，多亦颓坏。岳悉众苦攻，分任迭进，一旬之中，昼夜不息。思政身当矢石，与士卒同劳苦。又属大雪，平地三尺，众毙于锋刃及冻饿死者不可胜数。岳乃更修堰，作铁龙杂兽，用厌水怪。堰成，水大至。城中水泉涌溢，不可防止。悬釜而炊，粮力俱竭。不敢逼城。齐文襄乃率步骑十万来攻，自于堰下督励士卒，增功筑堰。时盛夏水壮，城北面遂坏。顷之，水便溢满，无措足之地，遂被擒。文襄义而礼之。
　　后周将贺若敦率骑六千渡江，取陈湘川，陈将侯瑱讨之，江路遂断。粮援既绝，人怀危惧，敦于是分兵抄掠，以充资费。恐瑱等知其粮少，乃于营内聚土，覆之以米，集诸营军士，各持囊，遣官司部分，若欲给粮者。因召侧近村人，佯有所访问，令于营外遥见，遂即遣之。瑱等闻之，良以为实，乃据守要险，欲旷日老敦。敦又增修营垒，造庐舍，示以持久。敦军数有叛人乘马投瑱者，遂纳之。敦又别取一马，牵以趋船，船中逆以鞭之。如是者再三，马即畏船不上。后伏兵于江岸，遣人乘畏船马以招瑱军，诈称投附。瑱便遣兵迎接，竞来牵马。马既畏船不上，敦发伏掩之，尽殪。又湘、罗之人乘轻船，载米粟及笼鸡鸭以饷瑱军。敦患之，乃伪为土人，装船伏甲士于中。瑱兵人见之，谓饷船至，逆来争取，敦甲士出而擒之。此后实有馈饷及亡命奔瑱者，犹谓之设诈，逆遣捍击，并不敢受。相持岁余，瑱不能制。
　　后周末，隋文帝辅政，周大将尉迟迥在河北拒命，河南州县多从迥。隋文帝遣将于仲文讨之。迥将檀让屯成武，别将高士儒以万人屯永昌。仲文诈移书州县曰：‘大军将至，可多积粟。’让谓仲文未能卒至，方椎牛享士，仲文知其怠，选精骑袭之，一日便至，遂拔成武。迥将席毗罗众十万，屯于沛县，将攻徐州。其妻子住金乡。仲文遣人诈为毗罗使者，谓金乡城主徐善净曰：‘檀让明日午时到金乡，将宣蜀公令，［即尉迟迥。］赏赐将士。’金乡人以为信然，皆喜。仲文简精兵，伪建迥旗帜，倍道而进。善净遥见仲文军且至，以为檀让，乃出逆谒。仲文执之，遂取金乡。诸将多劝屠之，仲文曰：‘此城是毗罗起兵之所，当宽其妻子，其兵可自归。如即屠之，彼意绝矣。’众皆称善。于是毗罗恃众来薄官军，仲文背城结阵，出军数里，设伏于麻田中。两阵才合，伏兵俱发，曳柴鼓噪，尘埃张天。毗罗军大溃，仲文乘之，贼皆投洙水而死，水为之不流。获檀让，轞送京师，河南悉平。［宽毗罗之众妻子，如吕蒙袭克南郡，恤关羽之众戚属同。］
　　隋开皇中，文帝大议伐陈，诸将皆云大江阔远，兵不习水，以此为疑，若一登南岸，秦兵一可当百。襄邑公贺若弼献十策。其一事，请多造船。须船既多，贼必防拟更甚。今南地无马，请付傍江诸州二十岁以上老马，令秣饲，以平陈为名，贼必惧而求马拟战。密敕刺史，令私买博大船。江南下湿，特不宜马，不逾周年，并当死尽，然终不为彼用。陈主叔宝果大造船市马，输船既多，方觉不便而止。高炯请所博得船运诸州米，贮寿阳；穿大池，以鱼莲遨游为名，造船教水战。仍以贺若弼为寿州总管，终以此平陈也。
　　隋炀帝初，汉王谅据并州反，代州总管李景为谅将乔钟馗所围，隋将杨义臣率兵救之。义臣自以兵少，悉取军中牛驴，得数千头，复令兵数百人，人持一鼓，潜驱山谷，出其不意。义臣晡后复与钟馗战，兵初合，驱牛驴者疾进，一时鸣鼓，尘埃张天，钟馗军不知，以为伏兵发，击之，因而大溃。
　　隋将刘方率兵讨林邑国，其王梵志率其徒乘巨象而战，方军不利。于是掘小坑，以草覆其上，因以兵挑之。梵志悉众而阵，方诈为奔北，梵志逐之，至坑所，其象多陷，转相惊骇，军遂乱，方纵兵击之，大破。
　　大唐贞观中，北狄铁勒薛延陀发同罗、仆骨、回纥等众，合二十万，度漠，屯白道川，据善阳岭，以击突厥可汗李思摩之部。思摩引其种落走朔州，留精骑以拒战。延陀乘之，及塞。太宗令张俭、李绩等率兵，数道击之。太宗诫之曰：‘延陀负其兵力，踰漠而来，经途数千，马已疲瘦。夫用兵之道，见利速进，不利速退。吾先敕思摩，烧薙秋草，延陀粮肉日尽，野无所获。顷者，侦人来云，其马畜啮啖林木，枝皮略尽。卿等掎角思摩，不须前战，俟其将退，一时奋击，制胜之举也。’于是李绩击延陀之众，破之。先是，延陀击突厥沙钵罗及社尔，皆以步兵战而胜。及其将来寇也，先讲武于国中，教习步战，每五人，以一人经习战阵者使执马，而四人前战，克胜，即授马以追奔。失于应接，罪至于死，没其家口，以赏战人。至是遂行其法。突厥先合辄退，延陀乘胜而逐之。绩兵拒击之，而延陀弓矢俱发，伤我战马。李绩乃令去马步阵，率长槊数百为队，齐奋以冲之，其众溃散。副总管薛万彻率数千骑，收其执马者。其众失马，莫知所从，因击之，乃大败。
　　高宗遣将军裴行俭讨突厥于黑山，至朔州，谓其下曰：‘兵法尚诈者，谓以权谋制敌也。若御其下，则非诚信，不可行也。前遣副将萧嗣业运粮被掠，兵多馁死，所以败也。狡寇狃忕，不可以不备。’乃诈为粮车三百乘，每车伏壮士五人，各赍陌刀、劲弩，以羸兵数百人援之，兼伏精兵，居险以待之。贼果大下，羸兵弃车散走。贼驱车就泉井，解鞍牧马，方拟取粮，车中壮士齐发，伏兵亦至，杀获殆尽，贼众奔溃。自是续遣粮运，无敢近者。
　　【多方误之】
　　春秋时，吴子阖庐问于伍员曰：‘伐楚何如？’［员音筠。］对曰：‘楚执政众而乖，莫适任患。若为三帅以肄焉，［肄，犹劳也。］一帅至，彼必皆出。彼出则归，彼归则出，楚必道弊。［罢弊于道。］亟肄以罢之，［亟音器。罢音疲。］多方以误之。既罢而后以三军继之，必大克之。’阖庐从之，楚于是乎始病，终于吴师入郢。［郢，楚都也。］
　　春秋时，吴伐越，越子句践御之，阵于槜李。［槜，将遂切。］句践患吴之整也，使死士再擒焉，不动。［使敢死之士往，辄为吴师所擒，欲使吴师乱取之，而吴不动矣。］使罪人三行，属剑于颈，［以剑注颈。行，户郎切。］而辞曰：‘二君有治，［治军旅也。］臣干旗鼓。［犯军令也。］不敏于军之行前，不敢逃刑，敢归死。’遂自刭也。师属之目，越子因而伐之，大败吴师。
　　后汉末，曹公征关中，进军渡渭。马超、韩遂数请战，不许；因请割地，求送任子，公用贾诩计，伪许之，韩遂请与公相见，公与遂交马语移时，不及军事，但说京都故旧，拊手欢笑。既罢，超等问遂：‘公何言？’遂曰：‘无所言也。’超等疑之。他日，公又与遂书，多所点抹，如遂改定者，超等愈疑遂。公与克日会战，先以轻兵挑之，战良久，乃纵骁骑夹击，大破之，遂、超等走凉州。
　　魏将田国让率兵击鲜卑轲比能，单将锐卒，深入虏庭。胡人众多，抄军前后，断截归路。国让乃进军，去虏十余里结屯营，多聚牛马粪燃之，从他道引去。胡见烟火不绝，以为尚在，行数十里乃知之。
　　魏末，诸葛诞、文钦反，据寿春，招吴请援。司马文王总兵讨之，谓诸将曰：‘彼当突围，决一朝之命。或谓大军不能久，省食减口，冀有他变。料贼之情，不出此二者。今当多方以乱之，备其越逸，此胜计也。’因命合围，分遣羸疾就谷淮北，廪军士大豆，人三升。钦闻之，果喜。文王愈羸形以示之，多纵反间，扬言吴救方至。诞等益宽恣食，俄而城中乏粮。诸将并请攻之。文王曰：‘诞聚粮完守，外结吴人，自谓足据淮南，必不便走。今若急攻之，损游军之力。外寇卒至，表里受敌，此危道也。且坚守三面。若贼陆道而来，军粮必少，吾以游兵轻骑绝其转输，可不战而破外贼。外贼破，钦等必为我擒矣。’诞、钦等出攻长围，诸军逆击，走之。初，诞、钦内不相协，及至穷蹙，转相疑贰。诞杀钦，钦子鸯踰城降，以为将军，封侯，使巡城而呼。文王见城上持弓者不发，因令攻而拔之。
　　东晋初，前燕慕容廆［胡罪切］封略渐广，据棘城。晋平州刺史、东夷校尉崔毖阴结高句丽及宇文、段国等，谋灭廆以分其地。太兴初，三国伐廆，廆曰：‘彼信崔毖虚说，邀一时之利，乌合而来耳。既无统一，莫相归伏，吾今破之必矣。然彼军初合，其锋甚锐，幸我速战。若逆击之，落其计矣。靖以待之，必怀疑贰，迭相猜防。一则疑吾与毖谲而覆之，二则自疑三国之中与吾有韩魏之谋者，待其人情沮惑，然后取之必矣。’于是三国攻棘城，廆闭门不战，遣使送牛酒以犒宇文，大言于众曰：‘崔毖昨有使至。’于是二国果疑宇文同于廆也，引兵而归。宇文悉独官曰：‘二国虽归，吾当独兼其国，何用人为。’尽众逼城，连营三十里。廆简锐士配皝，［音晃。］推锋于前；翰领精骑为奇兵，从傍出，直冲其营；廆方阵而进。悉独官自恃其众，不设备，见廆军之至，方率兵拒之。前锋始交，翰已入其营，纵火焚之，众遂大败。皝、翰皆廆之子。
　　十六国后燕慕容盛据辽东，其辽西太守李朗阴引后魏军，上表请发兵以拒寇。盛曰：‘此必诈也。’召其使而诘之，果验，灭其族，遣将李旱率骑讨之。师次建安，召旱旋师。朗闻其家被诛也，拥三千余户以自固。及闻旱中路而还，谓有内变，不复为备，留其子养守令支，迎魏师于北平。旱候知之，袭克令支，遣裨将追朗，及于无终，斩之。盛谓群臣曰：‘前以追旱还者，朗新为叛逆，必忌官威，一则鸠合同类，劫害良善，二则亡窜山泽，未可卒平，故非意而还，以盈其怠，卒然掩之，必克之理也。’群臣皆曰：‘非所及也。’
　　齐末，东昏侯以刘山阳为巴西太守，配精兵三千，使过荆州就行事萧颖胄以袭襄阳。梁武帝时为雍州刺史，知其谋，乃遣参军王天兽、庞庆国诣江陵，遍与州府人书。及山阳西上，梁武谓诸将曰：‘荆州本畏襄阳，又加以唇亡齿寒，自有伤弦之急，宁不闇同邪？我若总荆、雍之兵，扫定东夏，韩、白重出，不能为计，况以无算之昏主哉！我能使山阳至荆州便即授首，诸军试观何如。’及山阳至巴陵，梁武复令天兽赍书与颖胄兄弟。去后，梁武谓张弘策曰：‘夫用兵之道，攻心为上，攻城次之，心战为上，兵战次之，今日是也。先遣天兽往州府，人皆有书。今段乘驿甚急，止有两封与行事兄弟，云“天兽口具”。及问天兽，而口无所说。行事不暗相闻，不容矫有所道。天兽是行事心膂，彼闻必谓行事与天兽共隐其事，必人人生疑。山阳惑于众口，判相嫌贰，则行事进无以自明，必恐漏吾谋内，是驰两空函定一州矣。’山阳至江安，闻之，果疑不上。颖胄大惧，乃斩天兽，送首山阳。山阳信之，将数十人驰入，颖胄伏甲斩之，送首梁武，以州归之。
　　东魏初，齐神武破尔朱兆，兆奔保秀容，分兵守险，出入抄掠。每扬声云欲讨之，师出复止，如此者数四。神武揣兆岁首必应会饮，使将窦泰率精骑先驱，一日一夜行三百里。兆军人因宴休惰，忽见泰军，莫不夺气，因而克之。
　　后周陵州木笼獠恃险，每行抄劫，周将陆腾讨之。獠因山为城，攻之不可拔。遂于城下多设声乐及诸杂伎，示无战心。诸獠果弃其兵仗，或携妻子临城观乐。知其无备，密令众军俱上，诸贼惶惧，不知所为。遂纵兵讨击，尽破之。
　　后周将周法尚初自陈来归，陈将樊猛济江讨之，法尚遣部曲督韩朗诈为背己奔于陈，伪告猛曰：‘法尚部兵不愿降北，人皆窃议，尽欲叛还。若得军来，必无斗者，自当于阵倒戈耳。’猛以为然，引师急进。法尚乃佯为畏惧，自保于江曲。猛陈兵挑战，法尚先伏轻船于浦中，又伏精锐于古村之北，自张旗帜，逆流拒之。战数合，伪退登岸，投古村。猛舍舟逐之，法尚又疾走，行数里，与村北军合，复前击猛。猛退走赴船，既而浦中伏船取其舟楫，建周旗帜。猛于是大败，仅以身免矣。
　　隋高炯献取陈之策曰：‘江北地寒，田收差晚，江南土热，水田早熟。量彼收获之际，征集士马，声言掩袭，必屯兵御守，足得废其农时。彼既聚兵，我便解甲，再三若此，贼以为常。后虽集兵，彼必不信，持疑之顷，我乃济师，登陆而战，兵气益壮。’文帝行其策，陈人益弊。
　　隋贺若弼镇淮南。先是，弼请沿江防人每交代之际，必集历阳。于是大列旗帜，营幕被野，陈人以为大兵至，悉发国中士马。既知防人交代，其众复散。后以为常，不复设备。其后，弼以大军济江，陈人弗之觉也，遂灭陈。
　　大唐武德中，突厥突利、颉利二可汗到原州，太宗率兵拒之。两阵将交，太宗以数骑出，谓之曰：‘不念昔日香火之言，乃来相侵。’知二可汗外同内异，故以此言疑之。颉利见太宗轻出，又闻香火之言，乃阴猜突利，因遣使曰：‘王不须虑，我无恶意，更欲与王自断当耳。’于是殿军引却也。
　　孙子曰：‘上兵伐谋。’［敌方设谋欲举众师，伐而抑之，是其上。故太公云‘善除患者，虑其未生；善保胜者，出于无形’也。］
　　【先攻其心】
　　战国齐将孙膑谓齐王曰：‘凡伐国之道，攻心为上，务先服其心。今秦之所恃为心者，燕、赵之权。今说燕、赵之君，勿虚言空辞，必将以实利以回其心，所谓攻其心也。’
　　汉王既破项羽于垓下，羽兵尚众，汉兵围之，而皆为楚歌，楚人久苦征战，因败思乡，遂溃。［斯亦攻心之机。］
　　蜀大将诸葛孔明率众定南夷帅孟获，七纵七擒，获曰：‘公，天威也，南人不复反矣。’［斯攻心服之。具【边防．南蛮篇】。］
　　晋大将司空刘琨守太原，群胡攻围，久未下。琨计窘，吹笳，声悲寥亮，胡夜闻之，愁思，遂溃散。［斯亦攻心之机也。］
　　【夺敌心计】
　　后汉初，寇恂征隗嚣，嚣将高峻守第一，［镇守处也。］遣军师皇甫文出谒恂，辞礼不屈。恂怒，斩之，遣其副归告峻曰：‘军师无礼，已戮之矣。欲降，急降；不欲，固守。’峻惶恐，即日开城降。诸将皆贺，因曰：‘敢问杀其使而降其城，何也？’恂曰：‘皇甫文，峻之腹心，其所取计者。今来，辞意不屈，必无降心。全之则文得其计，杀之则峻亡其胆，是以降耳。’诸将皆曰：‘非所及也。’
　　兵十五
　　孙子曰：‘必生，可虏。’［将怯弱，则有必生之意，可急击而取之。］
　　【敌无固志，可取之】
　　春秋时，晋师伐楚，至于邲。［毗必切。］楚师出阵。楚将孙叔敖曰：‘进之！宁我薄人，无人薄我。诗云：“元戎十乘，以先启行。”先人也。［元戎戎车在前，诗小雅言，王者军行，则必有戎车十乘，在前开道，先人为备也。］军志曰：“先人有夺人之心。”薄之可也。’［夺敌战心。先，苏见切。］遂疾进师，车驰，卒奔，乘晋军。晋帅荀林父不知所为，鼓于军中曰：‘先济者有赏！’中军、下军争舟，舟中之指可掬。［两手曰掬。］中军裨将赵婴齐使其徒先具舟于河，故败而先济。［先具舟，有必生之意。］
　　春秋时，晋侯伐齐，齐侯驾，将走邮棠。［邮棠，齐邑。］太子与郭荣扣马，［太子，光也。荣，齐大夫也。］曰：‘师速而疾，略也。［言欲行略其地，无久攻意。］将退矣，君何惧焉？且社稷之主，轻则失众。君必待之！’将犯之。太子抽剑断鞅，乃止。于是晋师东侵至潍，南及沂。［齐侯纳太子谏，遂不败。］
　　春秋时，吴伐楚，楚师败，及清发，［水名。］将击之。夫概王曰：‘困兽犹斗，况人乎？若知不免而致死，必败我。若使先济者知免，后者慕之，蔑有斗心矣。半济而后可击也。’从之，又败之。楚人为食，吴人及之，奔食而又从之，败诸雍澨。五战，及郢。［奔食，食者走不阵。澨音誓。］
　　汉将赵充国讨先零羌，羌久屯聚，解弛，睹见大军，弃车重，欲渡湟水，道阨狭，充国徐行驱之。或曰逐利行迟，充国曰：‘此穷寇不可迫也。缓之则走不顾，急之则还致死。’诸将校皆曰：‘善。’虏果赴水，溺死者数百，于是破之。
　　后汉凉州贼王国围陈仓，不拔而去。汉将皇甫嵩进兵击之。董卓曰：‘不可。兵法：穷寇勿追，归众勿迫。今我追国，是迫归众，追穷寇也。困兽犹斗，蜂虿有毒，况大众乎！’嵩曰：‘不然。前吾不击，避其锐也。今而击之，待其衰也。所击疲师，非归众也。国众且走，莫有斗志。以整击乱，非穷寇也。’遂独进击之，使卓为后拒。连战大破，斩首万余级，国走而死矣。
　　晋将刘毅溯江追桓玄，战于峥嵘洲。于时官军数千，玄兵甚盛，而玄惧有败衄，常漾轻舸于舫侧，故其众莫有斗心。官军乘风纵火，尽锐争先，玄众大溃。
　　隋炀帝征高丽，大将宇文述与九军过鸭绿水，又东济萨水，去高丽平壤城三十里，因山为营。高丽国相乞支文德遣使伪降，请述曰：‘遂旋师者，奉其主高元朝行在所。’述见士卒疲弊，不可复战，又平壤险固，卒难致力，遂因其诈而还。半济，贼击后军，于是大溃不可禁止，九军败绩，一日一夜还至鸭绿水，行四五百里。初，渡辽九军三十万人，还至辽东城，唯二千七百人耳。
　　孙子曰：‘归师勿遏。’［若穷寇远还，依险而行，人人怀归，敢能死战。徐观其变，而勿远遏截之。］
　　【归师勿遏】
　　后汉末，曹公围张绣于穰，刘表遣兵救绣，以绝军后。公将引还，绣兵来追，公军不得进，连营稍前。到安众，绣与表兵合守险，公军前后受敌。公乃夜凿险为地道，悉过辎重，设奇兵。会明，贼谓公为遁也，悉军来追。纵奇兵步骑夹攻，大破之。公谓荀彧曰：‘虏遏吾归师，而与吾死地战，吾是以知胜矣。’
　　十六国前秦苻坚自伐晋，于寿春败还长安，慕容泓起兵于华泽，坚将苻睿、［以芮反。］窦冲、姚苌讨之。苻睿勇果轻敌，不恤士众。泓闻其至也，惧，率众将奔关东，睿驱兵要之。姚苌谏曰：‘鲜卑有思归之心，宜驱令出关，不可遏也。’睿弗从，战于华泽，睿败绩，被杀。
　　十六国夏赫连勃勃伐南凉秃发檀，大败之，驱掠二万七千口、牛马羊数十万而还。檀率众追之，其将焦朗谓曰：‘勃勃天姿雄，御军齐肃，未可轻也。今因抄掠之资，率思归之士，人自为战，难与争锋。不如从温围北度，趣万斛堆，阻水结营，制其咽喉，百战百胜之术也。’檀不从。勃勃闻而大喜，乃于阳武下峡凿淩埋车以塞路。勃勃乃勒众逆击，大败之，杀伤万计。
　　十六国后凉吕弘攻段业于张掖，不胜，将东走，业议欲击之。其将沮渠蒙逊谏曰：‘归师勿遏，穷寇勿追，此兵家之戒也。不如纵之，以为后图。’业曰：‘一日纵敌，悔将无及。’遂率众追之，为弘所败。业叹曰：‘不能用子房之言，以至于此。’
　　孙子曰：‘兵以诈立，以利动，以分合为变者也。［兵一分一合，以敌为变。兵法诈诡，以利动敌心，或合或离，为变化之术。］故其疾如风，［进退应机。］其徐如林，［不见利不前，如风吹林，小动而其大不移。］侵掠如火，［猛烈也。］不动如山，［守也。不信敌之诳惑，安固如山。］难知如阴，［莫测如天之阴云，不见列宿之象。］动如雷霆。［疾速不及应也，故太公曰‘疾雷不及掩耳，疾电不及瞑目’也。］指向分众，［因敌而制胜也。旌旗之所指向，则分离其众。］先知迂直之计者胜，此军争之法也。’
　　【大阵动则乱，因乘之而败】
　　［违不动如山之义也。］
　　东晋，前秦苻坚率兵来伐晋，晋将谢石、谢玄拒之。坚遣其将朱序说石等以众盛，欲胁而降之。序谓石曰：‘若秦百万之众皆至，则莫可以敌也。及其众未集，宜在速战，若挫其前锋，可以得志。’晋将遣使请战，许之。坚师列阵逼淝水，晋师不得渡。晋将使谓坚将苻融曰：‘君悬军深入，置阵逼水，此持久之计，岂欲战者乎？若小退师，令将士周旋，仆与明公缓辔而观之，不亦美乎？’坚众皆曰：‘宜阻淝水，莫令得上，我众彼寡，势必万全。’坚曰：‘但却军，令得过，我以铁骑向水逼而杀之。不然，因其济水而覆之。’于是麾军却阵，军遂奔退，制之不可止。玄以八千精卒度淝水逼之，融驰骑略阵，马倒，被杀，军遂大败。晋师乘胜追击，死者相枕。坚为流矢所中，单骑遁走。
　　后周末，隋文帝作相辅少主，相州总管尉迟迥举兵不从。隋文帝遣将韦孝宽讨之。迥男惇［都昆切］率众十万人入武德，军于沁东拒之，［沁，七鸩切。］与孝宽隔水相持，乃布兵二十余里，麾军小却，欲待孝宽军半渡而击之。孝宽因其却，乃鸣鼓齐进，惇遂大败。
　　大唐光宅初，武太后临朝称制，徐敬业于扬州起兵，以匡复皇家为辞，月余日间，致精卒数万。太后遣将军李孝逸领兵讨之。敬业率军拒于下阿溪，方成列，敬业谓其徒曰：‘自知衣甲非厚者，居后。’众乃争退。孝逸之师因其动噪而奔击，乃大败焉。
　　【先设伏，乘势逐敌，败之】
　　东晋末，卢循率众数万，方舰而下。晋相宋武帝率兵拒之，出轻利斗舰，躬提幡鼓，命众军齐力击之。又上步骑于西岸。右军参军庾乐生乘舰不进，斩而殉之。于是众军腾踊争先。军中多万钧神弩，所至莫不摧陷。宋武自于中流蹙之，因风水之势，贼舰悉泊西岸。岸上军先备火具，乃投火焚之，烟焰翳天，贼众大败，追奔至夜乃归。循等还浔阳。初，分遣步兵，莫不疑怪，及烧贼舰，众乃悦服。
　　【乘胜】
　　后汉末，曹公征张鲁，定汉中，刘晔进说曰：‘明公以步卒五千，将诛董卓，北破袁绍，南征刘表，九州百郡，十并其八，威振天下，势慑内外。今举汉中，蜀人睹风，破胆失守，推此而前，蜀可传檄而定也。刘备，人杰也，有智度而迟，新得蜀，人犹未附。今破汉中，蜀人震恐，其势自倾。以公之神明，因其倾而压之，无不克也。若少缓之，则诸葛亮明于理而为相，关羽、张飞勇冠三军而为将，蜀人既定，据险守要，则不可犯也。今不取，必为后忧。’曹公不从。居数日，蜀降者说：‘蜀中一日数十惊，备斩之而不能禁也。’曹公悔之，又问晔曰：‘今尚可击否？’晔曰：‘今已小定，未可击也。’［曹公违之而失。］
　　晋镇南将军、都督荆州杜元凯，袭吴乐乡，［在今江陵郡松滋县东六十里。］虏都督孙歆。沅、湘以南，至于交、广，睹风送款。时众会议，或曰：‘百年之寇，未可尽克。今将暑热，水潦方降，疾疫将起，宜俟来冬大举。’元凯曰：‘昔燕乐毅藉济西一战，以并强齐。今王师兵威已震，譬如破竹，数节之后，皆迎刃而解也。’遂指授群帅，直诣秣陵。所过城邑，莫不束手，遂平吴国。先议者惭而谢焉。
　　十六国蜀李特攻晋将张徽，徽军溃。特议欲释徽还涪，［音浮。］诸将进曰：‘徽军连战，士卒伤减，智勇俱竭，宜因其弊遂擒之。若舍而宽之，徽养病收亡，余众更合，图之未易也。’特从之，复进攻，徽溃围走。特遣将水陆追之，遂害徽，生擒徽子存，以徽丧还之。
　　东晋将周访讨贼杜曾，曾大溃，杀千余人。访夜追之，诸将请待明日，访曰：‘曾骁勇能战，向之败也，彼劳我逸，是以克之。宜及其衰乘之，可灭。’鼓行而进，遂定汉沔。
　　大唐武德初，刘武周据太原，使其将宋金刚屯于河东。太宗往征，金刚遁走。太宗追击，大破之，乘胜逐北，一日一夜行二百余里，转战数十合，士卒疲弊。至高壁岭，总管刘弘执马而谏曰：‘粮已竭，士卒疲顿，愿且停营，待兵粮咸集，而后决战。’太宗曰：‘功者，难成易败；机者，难得易失。金刚走到汾州，众心已沮，我及其未定，当乘其势击之，此破竹之义也。如更迟留，贼必生计，此失机之道。’遂策马而去。诸军乃进，莫敢以饥乏为辞，夜宿于雀鼠谷之西原。太宗不食二日，不解甲三日，军中苦饥。此夕唯有一羊，太宗抚将士，与之同食，三军感恩，皆饱而思奋。明日，趋汾州。金刚列阵，南北七里，以抗官军。太宗遣总管李绩等当其北，翟长孙等当其南，亲御大军以临之。诸军战小却，为贼所乘，太宗率精骑三千直趋金刚，贼众大溃。
　　武德初，太宗征薛仁杲，大破之，乘胜遂逼折城。窦抗等苦谏曰：‘贼主犹据坚城，虽破其将宗罗，未可即逼。请按兵以候其变。’太宗曰：‘算之久矣。破竹之势，不可失也。贼大军已败，余众何足为虞，凶魁之计尽于此矣。’遂率众而进。至夜半，军临贼城，守陴者皆乱，争自投而下。仁杲穷蹙，开门请降。
　　【乘势先声后实】
　　春秋，晋侯伐齐。齐侯御诸平阴，堑防门而守之，广里。晋将范宣子告齐大夫析文子，曰：‘吾知子，敢匿情乎？鲁人、莒人皆请以车千乘自其乡入，既许之矣。若入，君必失国。子盍图之！’子家以告公。公恐。晏婴闻之，曰：‘君固无勇，而又闻是，弗能久矣。’［不能久敌。］齐师夜遁。
　　汉王遣韩信破陈余，后信购致广武君李左车，师事之。韩信曰：‘仆欲北攻燕，东伐齐，若何而有功？’对曰：‘今将军涉西河，虏魏王，擒夏说阏与，一举而下井陉，不终朝破赵二十万众，诛成安君，名闻海内，威振天下。此将军之所长也。然而众劳卒罢，［音疲。］其实难用。今将军欲举倦弊之兵，顿之燕坚城之下，欲战恐力不能拔，情见势屈，旷日粮竭。而弱燕不服，齐必距境以自强也。燕齐相持而不下，刘项之权未有所分也。若此者，将军所短也。臣闻善用兵者不以短击长，而以长击短。为将军计，莫如按甲休兵，镇赵，抚其孤弱，百里之内，牛酒日至，以飨士大夫醳兵。［魏都赋曰：‘肴醳顺时。’刘逵曰：‘醳，酒也。’］北首燕路，而后遣辩士奉咫尺之书，暴所长于燕，燕必不敢不听从。燕已从，使者东告齐，齐必从风而服，虽有智者，亦难为齐计矣。如是，则天下事可图也。兵固有先声而后实者，此之谓也。’韩信并从之。燕、齐从风而靡也。
　　【因敌惧，遂取之】
　　春秋时，晋侯围曹，门焉，多死。［攻曹城门。］曹人尸诸城上，［磔晋死人于城。］晋侯患之。听舆人之诵，称‘舍于墓’。［舍墓，谓将发也。］师迁焉。曹人凶惧，［迁至曹人墓也。凶，恐惧声也。音吁勇反。］为其所得者，棺而出之。因其凶也而攻之，遂入曹。
　　晋将朱龄石伐蜀贼谯纵，纵将谯道福重兵守涪。龄石师次平模，去成都二百余里。纵遣将侯晖、谯诜屯平模，夹岸连城立栅。龄石谓裨将刘钟曰：‘天方暑热，贼今固险，攻之难拔，只困我师。吾欲蓄锐息兵，伺隙而进，卿以为何如？’钟曰：‘不然。前扬声言大众由内江，故谯道福不敢舍涪，今重军逼之，出其不意，侯晖之徒已破胆矣。只可因其凶惧而攻之，势当必克。克平模之后，自可鼓行而前，成都必不能守。若缓兵相持，虚实相见，涪军复来，难为敌也。进不能战，退无所资，二万余人悉为蜀子虏耳。’从之。翌日，进攻皆克，斩侯晖等，纵之城守相次瓦解。
　　【推人事，破灾异】
　　周武王伐纣，师至汜水牛头山，风甚雷疾，鼓旗毁折，王之骖乘惶震而死。太公曰：‘用兵者，顺天之道未必吉，逆之不必凶，若失人事，则三军败亡。且天道鬼神，视之不见，听之不闻，智将不法，而愚将拘之。若乃好贤而能用，举事而得时，此则不看时日而事利，不假卜筮而事吉，不待祷祀而福从。’遂命驱之前进。周公曰：‘今时逆太岁，龟灼告凶，卜筮不吉，星变为灾，请还师。’太公怒曰：‘今纣刳比干，囚箕子，以飞廉为政，伐之有何不可？枯草朽骨，安可知乎！’乃焚龟折蓍，援枹而鼓，率众先涉河，武王从之，遂灭纣。
　　大唐武德中，淮南道行台仆射辅公祏据丹阳反，遣赵郡王孝恭为行军元帅讨之。将发，与诸将宴集，命取水，忽变为血，在座者皆失色，孝恭举止自若，徐谕之曰：‘祸福无门，惟人所召。自顾无负于物，诸君何忧惧之深！公祏恶积祸盈，今承庙算以致讨，中之血，乃公祏授首之征。’遂尽欢而罢。时人服其识度而能安众。竟平公祏焉。
　　【散众】
　　后汉初，河南贼张步据齐地，汉将耿弇讨败之，步肉袒负斧锧于军门。［锧，鍖也。示必死。锧，之日反。鍖，竹林反。］弇传步诣行在，而勒兵入据其城。树十二郡旗鼓，［弇凡平城阳、琅琊、高密、胶东、东莱、北海、齐、千乘、济南、平原、泰山、临淄。］令步兵各以郡人诣旗下，众尚十余万，辎重七千余辆，皆罢遣归乡里。齐地悉平。
　　后魏末，河北贼葛荣为尔朱荣所擒，余众悉降。荣以贼徒既众，若即分割，恐其疑惧，或更结聚，乃普告勒各从所乐，亲属相随，任所居止。于是群情喜悦，登即四散，数十万众，一时散尽。待出百里之外，乃始分道押领，随便安置，咸得其宜。擢其渠帅，量才受用，新附者咸安。时人服其处分机速。
　　孙子曰：‘天者，阴阳、寒暑、时制也。’［谓顺天行诛，因阴阳四时刚柔之制。故《司马法》曰：‘冬、夏不兴师，所以兼爱吾民。若细雨沐军，临机必有捷；回风相触，道还而无功。云类群羊，必走之道；气如惊鹿，必败之势；黑云出垒，赤气临军，皆败之兆。若烟非烟，此庆云也，必胜；若雾非雾，是泣军也，必败。’是知风云之占，其来久矣。］
　　【风云气候杂占】
　　［语曰：‘天时不如地利，地利不如人和。’故附于末篇。］
　　太公曰：‘凡兴军动众陈兵，天必见其云气，示之以安危，故胜败可逆知也。’其军中有知晓时气者，厚宠之，常令清朝若日午，察彼军及我军上气色，皆须记之。若军上气不盛，加警备守，辄勿轻战，战则不足，守则有余。察气者，军之大要，常令三五人参马登高若临下察之，进退以气为候。
　　凡兴兵动众，忌大风雷，而阴不见日。
　　凡气初出，如甑上气，勃勃上积为雾，雾为阴，阴气结为虹霓晕珥之属。如不积不结，散漫一方，不能为灾，必和。杂杀气，森森然疾起，乃可论占，常以平旦下晡日出没时候之，期内有风雨，灾不成。或有黑气如幢，出于营中，上黑下黄，敌欲来求战，无诚实言，及九日内必觉，备之吉。或日月阴沉，无光不雨，或十日昼夜不见日月，名曰蒙日。久阴不雨，下谋上也。
　　凡敌上气黄白润泽者，将有威德；或军上气发，渐渐如云，变作山形，将有深谋；或敌上气黑中赤在前者，将精悍：皆不得击。
　　凡气上与天连，军中将贤良。
　　凡气如龙如虎，如火烟之形，或如火光之状，或如山林，或如尘埃头尖而卑，或气黑如门上楼，皆猛将气。
　　凡敌上气青而疏散者，将怯弱。前大后小，将怯不明。
　　凡军上气浑浑圆长，赤气在其中，或有气如赤杵在黑云中，皆有伏兵。或两军相当，赤气在前后左右者，有伏兵。随气所在防之。或有云绞绞绵绵，此以车骑为伏兵；或有云如布席之状，此以步卒为伏兵；或有云如山岳，在外有伏兵。不可不审察也。
　　凡降人之气，如人十十五五，皆叉手低头，降之象。或有气上黄下白，名曰喜气，所临之军，欲求和退。若风不旁勃，旌旗晕晕顺风而扬举，或向敌终日，军行有功，胜候也。
　　凡敌军上气如山堤上林木，不可与战；在吾军，大胜。或如火光，亦大胜。或敌上白气坌沸如楼，缘以赤气者，兵劲不可击；在吾军，必大胜。
　　或敌上气黄白，厚润而重者，勿与战。
　　或遥视军上云如斗鸡，赤白相随，在气中，得天助，不可击。两军相当，上有气如蛇，举头向敌者，战必胜。
　　凡军营上有五色气，上与天连，此应天之军，不可击。有赤黄气干天，亦不可攻。或有云如日月，而赤气绕之，如日晕状有光者，所见之地大胜，不可攻。敌上气如虎状，其军不可攻。
　　若逆风来，应气旁勃，牙旗折，阴不见日，旌旗激扬，败候也。
　　若云气从敌所来，终日不止，吾军不可出，出则不利。若风气俱来，此为败候，在急也。
　　凡敌上气色如马肝，如死灰，或类偃盖，皆败征。或黑气如坏山堕军上者，军必败。或军上气昏发，连夜照人，则军士散乱。
　　或军上有气，五色杂乱，东西南北不定者，其军必败。
　　或军上有赤气，炎炎降天，将死，众乱。
　　或军上有黑气，如牛马形，从气雾中下，渐渐入军，名曰天狗下食血，败军也。
　　或有云气盖道，蒙蔽尽山，此败候。
　　凡城中有白气如旗者，不可攻。或有黄云临城，有大喜庆。或有青色如牛头触人者，城不可攻屠。或城中气出东方，其色黄，此天钺也，不可伐，伐者死。或城上气如火烟，主人欲出战；其气无极者，不可攻。或气如杵，从城中向外者，内兵突出，主人胜，不可攻。或城上有云，分为两彗状者，攻不可得。凡攻城围邑，过旬日不雷雨者，城有辅助，疾去之，勿攻也。此皆胜气。
　　凡攻城围邑，赤气在城上，黄气四面绕之，城中有大将死，城降。城上有赤气如飞鸟，击之，可破矣。或有气出入者，人欲逃。或有气如灰，气出如覆其军上者，士多病，城屠。或城上无云气，士卒散。或城营上有赤云，状如众人头，下多死丧，流血。攻城，有白气绕城而入者，急攻可得。若有曲蛇从城外入城者，三日内城屠。此皆败气。
　　敌上有云如车盖，不可击。若有云如双青蛇，云去，可击，大胜。
　　伏兵气如幢节，在黑云中转高，锐不可击。
　　城营上见有云如雄鸡，城必降。
　　边城云如蛟龙，所见处军将失魄。敌上有云，长如引素，如阵前锐，或白黑色，有谋；青色，有兵；赤色，有反；黄色，急去。
　　敌上有气如牵牛，未可击。有云如坐人，赤色，所临必有卒兵来至，惊恐，须臾而去。
　　凡占军气，与敌相对，将当访军中善相气者，厚宠之，当令清朝若日中时，察彼军及我军上气，皆纸笔录记，上将军，将军察之。若我军上气不善，但警备镇守，勿接战。敌在东，［日出时候之。］在南，［日中候之。］在西，［日入候之。］在北，［夜半候之。］每庚子日及辰戌午未，登五丈高台，去一里占，百人以上便有气。
　　气如尘埃，前卑后高者，将士精锐，不可击。
　　气如堤阪，前后摩地，避之勿击。
　　见彼军上气如尘埃沸粉，其色黄白，如旗旛，晖晖然无风而动，将士勇猛，不可击。我军如此，亦不用战。
　　对敌，或有气来甚卑，不荫覆人，上下掩构盖道者，大贼必至，食不及饱，严备之。
　　凡云起，王相者吉，囚死者凶。有胜无，实胜虚，高胜下，泽胜枯，长胜短，厚胜薄。我军在西，贼军在东，西高东下，西厚东薄，西泽东枯，西长东短，则我军胜也。［他皆仿此。］
　　两军相对，遥见军上有气，纷纷勃勃，如烟如尘，贼凶败。
　　军上下日无气者，其军必败。若我军无气，将修德，抚士众，存问寒暑，警诫固守。
　　有赤色气如火，从天下入军，军乱，将死。有黑气如牛、猪者，瓦解之气，军必败。有白云如瓜蔓连结，部队相逐，须臾罢而复出，及至八九而不断者，贼必至，严守之。
　　若两气蒙围城有入处者，外兵当攻入；若有出者，内兵当突出。
　　凡气安，即军安也；气动摇，则军不安；气四散去，军破且败。其气如群羊，击之，必大克。
　　两军相当，有气如飞鸟，徘徊在其城上，或来而高者，兵锐，不可击。
　　两军相去十里内、三里外，军上无气，是死兵，击之，必大胜也。
　　两军欲战，视彼军气氛氲，如焚生草之烟者，初必精锐不可当，待其气散击之，必胜。其气黑出如山带黄，是谢气，敌人自降。
　　军败之气，如群鸟乱飞，疾伐之，必大胜。
　　气乍明乍暗，皆有诈谋。气过旬不散，城有大辅，即去之，勿攻。
　　凡敌上气如双蛇、飞鸟，如缺垣，如坏屋，如人无头，如惊獐，如走鹿相逐，如鸡相向，皆为败军杀将之气。
　　敌上气如囷仓，正白，见日益明者，将士猛锐，不可击之。
　　敌上气黑中有赤气在前，精悍不可当。
　　敌上气如转蓬者，击之立破。
　　天子云，如千石仓，如高楼，如城门、华盖，或赤黄，正四方。
　　游兵气，如彗云扫除，或数百丈，万万无根本。
　　败军之气，如破车，如人无足无臂。
　　若下轻其将，妖怪并作，众口相惑，当修德审令，缮砺锋甲，勤诚誓士，以避天怒。然后复择吉日，祭牙旗，具太牢之馔，震鼓铎之音，诚心启请，以备天问，观其祥应矣。
　　若人马喜跃，旌旗皆前指，金铎之声扬以清，鞞鼓之音宛以鸣，此得神明之助，持以安众心，乃可用矣。虽云用贤使能则不占而事利，令明法审则不筮而计成，封功赏劳则不祷而福从，共苦同甘则犯逆而功就，然而临机制用，亦有此为助焉。


