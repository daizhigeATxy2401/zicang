
　　声
　　
　　解纷者不控拳，救斗者不搏戟。批亢捣虚，形格势禁，则自为解。盖东西有坎离也，南北有震兑也。形神不并往，主客不共位，虚实不同势，强弱不衡立，精粗不具陈，疾徐不预定，坚瑕不先设。有声者，有声声者。声者，可知；声声者，不可得而知也。敌将狃于声，而盲于所以声，则是我之所攻者，乃敌人所不守也。法曰：“善攻，敌不知其所守。”
　　
　　煦
　　
　　视卒如婴儿，故可与之赴深谿；视卒如爱子，故可与之俱死。昔秦穆公享食骏之报，唐太宗获吮血之益。人君且然，而况于将乎？故古之良将、贤者，礼而禄之；勇者，赏而劝之；饥者，给食而饲之；寒者，解衣而衣之；有难则以身先之，有功则以身后之；伤者，泣而抚之；死者，哀而葬之；军井未汲，将不言渴；军米未炊，将不言饥；军火未燃，将不言寒；军幕未拽，将不言热；夏不操扇，冬不披裘，雨不张盖，财不私己，劳必共众，凡以拊循士卒而致其死命也。经曰：能爱人之生者，可使人舍生而赴死；能亲人之身者，能使人捐身以犯难。
　　
　　整
　　
　　善行师行军者必整。整者，居则有礼，动则有威；进不可御，退不可追；前后应节，左右应麾；与之安，不与之危。其众可合而不可离，可用而不可疲也。是故不整而嚣，郤至料其必克；旗靡辙乱，曹刿决其可逐。兵顾可不整耶？夫一人之身举百万之众，俯首伏喙⒀，束肩敛息，而莫敢仰视，法制整也。故匹夫忽操兵权，申之以法令，威之以赏罚，人未敢有逆其命者。整之时义大矣哉。
　　
　　先
　　
　　兵家惟其先人，故能有夺人之心，关中之王，在于先人；北山之胜，在于先据，古之善战者，先为不可胜，以待敌之可胜，未有不先处战地而待敌者也。是故治气则先，治心则先，治力则先，治变则先；隘则先居之，险则先去之，爱则先夺之。盖先胜而后战，非先战而后胜也。弈，小数耳，犹曰自始至终着着求先，况乎兵哉！
　　
　　迅
　　
　　疾雷暇掩耳乎？掣电暇瞬目乎？时不再来，机不可失，则速攻之，速围之，速逐之，速捣之，靡有不胜。《军谶》曰：“攻敌欲疾，是脱兔之说也，智者不能为之谋，勇者不及为之怒矣。
　　
　　羸
　　
　　鸷鸟之击也，必匿其爪；猛兽之抟也，必潜其形。两军对垒，不宜夸矜见其所长，当匿其壮士肥马，而示以羸胔老弱，见短伏奇，以争一击之利。昔冒顿围高帝于白登。当是时也，汉兵盖三十馀万，军非不众也；使者觇匈奴以十辈，侦非不详也。而七日之耻，千古难雪，微曲逆几断送乃公矣。故羸为制敌之一奇也。
　　
　　佯
　　
　　两军相值，未谙敌情，必伺敌先动，俟其有变，乃用计以应之。盖兵刃甫接，胜负攸分，未可造次，以尝试也。急则血气用事，将逞于一击，而太刚者折；缓则神气不张，将局于守株，而太柔者驰。若夫表缓急，剂刚柔，伪为不胜以求胜，其法在佯。佯者，暂然而不必然，似败而实不败也。其追北也，佯为不及，其见利也，佯为不知。吴起曰：“务于北，不务于得。”知言哉，精于佯者乎！
　　
　　乘
　　
　　夫必胜之术，合变之形，妙在于乘。乘者，乘人所不及，攻其所不戒焉耳。猛虎失势，童子曳戟而逐之，乘其惫也；猩猩被酒，山樵扼其颃而刺其血，乘其醉也。制敌亦然，骄可乘，劳可乘，懈可乘，饥可乘，渴可乘，乱可乘，疑可乘，怖可乘，困可乘，险可乘。可乘者，敌也。揣其可乘而乘之，善制敌者也。
　　
　　静
　　
　　兵，武事也，而以静为主。静则无形，动则有形。动而有形，必为之擒。虎豹不动，不入陷井；糜鹿不动，不罹罝罘，飞鸟不动，不絓网罗；鱼鳖不动，不擐唇喙。物未有不以动而制者也。是故圣人贵静，静则不躁，而後能躁俟。彼有死形，因而制之。尉缭子曰：“兵以静胜。”甚哉！兵之不可轻动也，况妄动乎！
　　
　　集
　　
　　天下无粹白之狐，而有粹白之裘，集之众白也。人莫不有长，莫不有短。善为将者，假人之长以补其短。集众人之明，无畏乎离娄矣；集众人之勇，无畏乎孟贲矣；集众人之力，无畏乎乌获矣。
　　
　　因
　　
　　夫兵，贵其因也。因也者，因敌之险以为固，因敌之胜以为克，因敌之乱以为暇，因敌之来以为往，因敌之谋以为事。故曰：能审因而加胜，则不可穷也。三代所宝，莫如因。舜因民之心，禹因水之力，汤武因人之欲。凡因则无敌。
　　
　　突
　　
　　徐而操戈矛，则勇士争交刃矣，徐而谈诗书，则文士争鼓舌矣。若乃勃然而起，忽然而至，如豕之奔，虿之螫，狸之抟，兔之脱，谁能御之？今夫壮夫之力百倍婴孺，藉令婴儿抱其踵而直前撞之，则壮夫立仆。何也？猝而不及持也。故曰：力贵突。
　　
　　捭（音摆）
　　
　　敌各有情而吾逆料之，其法曰“掸”。或捭而出之，或捭而内之。察阴阳之理，类万物之情，观众生之先，见变化之朕，而守司其门户。诡柔、诡刚、诡驰，诡张，审定虚实，与其牝牡。忤合，贵得其窾。无所不出，无所不入，无所不可。
　　
　　诳
　　
　　庄子之文汪洋变幻，无一语蹠实，圣于用虚者乎！而后世至尊之以为经，曰：以其虚虚天下之实也。兵法有虚有实，实而示之以虚，虚而示之以实。故有馀示之不足，不足示之有馀，若环之无端，若水之无痕，若鬼之无迹。
　　
　　肄（犹劳也）
　　
　　兵法有千章万语，不出乎“多方以误之”一句而已。精于误者，能误人而不误于人。有误者存。、信
　　
　　天地之大，四时之化，犹不能以不信成物，而况兵乎？古之王者不欺四海，霸者不期四邻。善为国者，不欺其民；善为家者，不欺其亲，是故君子以信为大宾也。若夫贼臣必欺其君，逆子必欺其父，傲弟必欺其兄，格虏必欺其主。上不信下，下不信上，上下离心以至于败。所利不足以药其所伤，所获不足以偿其所亡，岂不哀哉，昔齐桓不背曹沫之盟，晋文不渝伐原之信，魏文不愆虞人之期，秦孝不惜徙木之赏，千古韪之。夫可与为始，可与为终，可与尊通，可与卑穷者，其惟信乎？信而又信，重袭于身，乃通于天。以此治兵，则无敌矣。
　　
　　必
　　
　　待人者不至，望人者不来。凡在己者可必，在人者不可必也。良将必其在己者，不必其在人者。故执不可胜之术，以遇不胜之敌。则攻其爱，敌必从；捣其虚，敌必随；多其方，敌必分；疑其事，敌必备。非必之彼也，必之我而已。
　　
　　镇
　　
　　兵如飞鸟，莫有宁心；易嚣，易悸，易涣，易讹。嚣，难敉也；悸，难持也；涣，难馵也；讹，难解也。其法莫如镇，镇则定。有矫情而镇之者，有晰理而镇之者，有审势而镇之者，有量力而镇之者，有迎机而镇之者，有无可奈何而镇之者。
　　
　　异
　　
　　人情每安其所常见，诧其所不常见。渔人执蟺，妇女把蚕，绝未有一毫恇惧者，安之以为常故也。设若牛鬼蛇神突而相值，其不惊心骇目、颓然而反走者，罕矣。
　　
　　持
　　
　　两军相见，兵刃将接，我亦不敢先，彼亦不敢先，妙在托为錞以处后，其法曰“持”。持者，见可而进，观衅而动，迫而后起，不得已而后应，若弓之注矢，持满而不即发也。
　　
　　诛
　　
　　严家必有怒笞，而后无格虏；强国必有重典，而后无奸民。矧兵杀人之人也，战又杀人之事也。聚杀人之人，而习夫杀人之事，其必犷悍、猛鸷、桀骜，而不可人置一喙矣。古之名将伏钺临众，必诛杀以示威武。杀一人而三军震者，杀之；杀一人而万人喜者，杀之。当杀，虽甚贵幸而有可听之援，勿赦；当杀，虽甚亲匿而有可恋之情，勿赦；当杀，虽甚勇敢而有可怜之才，勿赦。
　　
　　制
　　
　　未有使人无智者，有使人不能用其智于我者也；未有使人无力者，有使人不能施其力于我者也，其法曰“制”。玄龟咽蟒，黄要伏虎，螂蛆啖龙，稂犭凡齧鹤，岂非以小制大乎？苦酒泥玉，乌芋碎铜，驼脂屑金，鹊髓化石，岂非以柔制刚乎？古之用兵者，胜于樽俎之间，不于疆场之内；胜于帷幄之中，不于矢石之际，人皆知敌之为吾之所制，而毕竟不知吾之所以制。
　　
　　变
　　
　　良将用兵，若良医疗病。病万变，药亦万变。病变而药不变，厥疾弗能瘳也。孙子曰：“能因敌变化而取胜者，谓之神。”善为将者，杀机在心，活局在臆。每自运方略，其法皆不同；非务相反也，时异势殊耳。故运用之妙，存乎一心。捷于矢，不袭其镞；铦于剑，不刻其舟。若赵括，读父书而不知变，其覆军擒将，为天下万世笑，非不幸也。
　　
　　袭
　　
　　堂堂之阵弗可击也，正正之旗弗可邀也，法当用诡道胜之，敌备其牡，吾击其牝；敌警其孤，吾抶其虚；敌侦其首，吾箠其足；敌防其凸，吾叩其凹；敌遏其夷，吾扌危其险。况攻坚则瑕者亦坚，攻瑕则坚者亦瑕⒀。莫若由不虞之道而攻于所不戒也。
　　
　　合
　　
　　虎豹，至趫健也。熊罴，至多力也。然而人食其肉而席其革者，不能合其势而一其力也。故曰：五指之更弹，不如控拳之一挃。甚哉乎！兵之贵合也。合则势张，合则力强，合则气旺，合则心坚。
　　
　　待
　　
　　兵事主于虓阚，而亦有时乎？选忄耎则不敢为客，而为主不敢虚憍，而恃气如处女然，如木鸡然，其几微矣。非至勇不敢待也，非至詧不可待也，非至缜不能待也。夫为将当有怯弱时，曹孟德之言也，岂欺我哉。
　　
　　独
　　
　　独，非自负其勇，自用其智，自恃其众也，真见最胜之所在而亟趋之。盖有数解：嘿运方略，偏裨罔闻，是为独见；发言盈庭，片语折衷，是为独断；躬冒矢石，屹然不移，是为独立；单骑前进，尽屏驺从，是为独往。独见者，见人所不见；独断者，断人所不断；独立者，立人所难立；独往者，往人所难往。呜呼！非老于兵，精于兵，神于兵者，其孰能与于斯。
　　
　　谲
　　
　　忠信薄而后有礼，道德废而后有刑，仁义衰而后有兵。兵以正出而谲用之，求胜而已。晋文公谲而不正，而裒然五霸之雄也。兄齐桓而弟秦穆，诸侯王称最胜焉。何必正哉？
　　
　　纡
　　
　　疾行无善步，疾歌无袅音，疾书无劲画，疾啖无馀甘。天下事，固有急之而缓，缓之而急者，不可不察也。缓则其神必闲，神闲则其气必定，气定则其谋必密，谋密则其发必锐。兼此四者，全胜之道也。
　　
　　果
　　
　　猛虎之犹豫，不如蜂虿之必螫；孟贲之首鼠，不如妇孺之横奔。故曰：需者，事之贼也。是以进兵贵果，果而勿矜，果而勿愎，果而勿懈，果而勿葸。果之为言断也。断而敢行，鬼神且避之，天下无坚敌矣。
　　
　　分
　　
　　善战者，使所常专，使敌常分。我专为一，敌分为十，则此众彼寡，我所与战者约矣。我之战地，常使不可知，则敌所备者多矣。所备者多，则我所与战者又寡矣。
　　
　　扼
　　
　　人之有吭，呼吸通焉，性命系焉，或其吭则扼，五官不灵，安能掉运？四体不仁，安能展布？鲜有不僵者矣。吾与敌旗鼓相闻，审其何处为背，何处为吭，因拊而扼之，敝敌之善策也。
　　
　　寡
　　
　　兵贵精，不贵多，此常言，实至言也。夫以隆准公之天授，而淮阴止许其将十万，则驭众之难岂不然乎？曹孟德以八十万败于周郎，刘先主以七十万败于陆逊，苻坚以百万败于谢玄，众不足恃，果然矣，寡则势易联也，寡则心易合也，寡则力易并也，寡则械易具也，寡则饷易庀也，寡则归易同也。班以三十六人定三十六国，斯善用寡者之神手也。
　　
　　疑
　　
　　疑事无名，疑行无功，天下未有疑而不败者也。狐疑必化为狼疾，狼疾必化为鼠窜，鼠窜必化为鱼烂。彼自化也，孰使之化？有府疑者也。疑之久而认以为真，疑之极而执以为然。虽欲不败，不可得已。
　　
　　讬
　　
　　自玄女授书，黄帝师之以殄蚩尤，而神道设教，兵家遂尊用为奇计矣。奇则不泥常，而出于非常。非常者，常人之所骇而走也。小说载：孔明五出祈山，令关兴结束扮天蓬神像，手执七星皂幡，步行军前，典午氏诧其作怪。盖赤壁鏖兵时，孔明尝披发跣足⒀，祭风于南屏山上。自古英雄惯作此伎俩矣，宁独隆中龙哉？
　　
　　微
　　
　　沛公斗智，曲逆出奇，高出九天，深藏九地，阴计成功，群策绌力。策莫密于间，莫妙于间。凡遣间，指纵必极幽隐，虽死弗得露吾密，虽黠弗得测吾妙。是故辘轳箕斗，吐欱风云，驱使神鬼，燖擘英雄。《易》曰“精义入神”。庸讵知神之所以不神乎？庸讵知不神之所以神乎？嗟夫，水以载舟，亦以覆舟；药能生人，亦能杀人。微哉！微哉！非圣智不能用也。
　　
