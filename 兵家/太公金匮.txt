太公金匮
　　吕尚

　　〔〈开元占经．三〉〕

　　唐帝克有苗，问人曰：「吾闻有苗时天雨血沾衣，有此妖乎？」人曰：「非妖也。有苗诛谏者，尊无功，退有能，遇人如雠，故亡耳。」

　　〔〈开元占经．六〉〕三苗时有日斗。

　　〔《太平御览》四〕三苗之时，三月不见日。

　　〔《艺文类聚》三，《太平御览》二十七又七十二，〈路史．后纪十四〉〕

　　夏桀之时，有岑山之水，桀当以十月发民凿山穿陵通于河，民谏曰：「孟冬凿山穿陵，是泄天气发地之藏。天子失道，后必有败。」桀杀之。（案《路史》引作「桀以为妖言杀之。」）期年，岑山一旦崩为大泽，水深九尺，山覆于谷，上反居下。（案《路史》引有「水深」以下十二字，又有老谏而役之一句。）汤率诸侯伐之。

　　〔《艺文类聚》三，《太平御览》二十一又八百三十二，《事类赋》注四〕纣常以六月猎于西土，发民逐禽。民谏曰：「今六月，天务覆施，地务长养。今盛夏发民逐禽，而元元命悬于野。君残一日之苗，而民百日不食。天子失道，后必无福。」纣以妖言而诛之。后数月，天暴风雨，发屋折木。

　　〔《太平御览》六百四十二〕

　　文王问太公曰：「天下失道，忠谏者死。予子伯邑考为王仆御，无故烹之；囚予于羑里以其羹歠予。」

　　〔《太平御览》三百三十六〕兵器可以守国，耒耜是其弓弩，锄杷是其矛戟，簦笠是其兜鍪，镰斧是其攻具。

　　〔《太平御览》三百三十九〕

　　武王曰：「五帝之时，无守战之具，国存者何？」太公曰：「守战之具，皆在民间。耒耜者是其弓弩也，锄爬者是其矛戟也，簦笠者是其兜鍪也，镰斧者是其攻战之具也，鸡狗者是其钲鼓也。」

　　〔《北堂书钞》八十七，《艺文类聚》八十八，《太平御览》五百三十二，《事类赋》注二十五〕

　　武王问太公曰：「天下精神甚众，（案《艺文类聚》、《事类赋》注引「精神」作「神来」，《北堂书钞》引「众」作「」（简体）。〕恐后复有试予者也。何以待之？」师尚父曰：「请树槐于王门内，王路之右起西社筑垣墙，（案《北堂书钞》引作「策垣坛」。）祭以酒脯，食以牺牲，尊之曰社。」客有非常，先与之语，乃命太公祝社曰：客有益者入，无益者距（之）。（案《北堂书钞》引作「如社曰如山客敕，享有益者。拒字疑有伪，《艺文类聚》引与《太平御览》同。）岁告以水旱，与其风雨，泽流悉行，除民所苦也。

　　〔〈后汉书．光武纪〉注，《意林》一，《艺文类聚》二十，〈文选．张茂先．女史箴〉注，《太平御览》四百三十，又四百五十九，又五百九十三。〕

　　武王问师尚父曰：「五帝之戒，可得闻乎？」师尚父曰（案《意林》引作「太公曰」。）：「黄帝云：予在民上，摇摇恐夕不至朝，故金人三缄其口，慎言语也。尧居民上，振振如临深渊。（案《后汉书》注引作「黄帝居人上，惴惴若临深渊。」）舜居民上，兢兢如履薄冰。禹居民上，栗栗如不满日。（案《意林》引作「如恐不满」。）汤居民上，翼翼惧不敢息。吾闻道自微而生，祸自微而成，慎终与始，完如金城。敬胜怠则吉，义胜欲则昌。日慎一日，寿终无殃。」

　　〔《太平御览》五百九十〕

　　武王曰：「吾随师尚父之言，因为慎。书铭随身自诫，其冠铭宠以着首，将身不正，遗为德咎。书履曰：行必虑正，无怀侥幸。书剑曰：当以服兵，而行道德；行则福，废则覆。（案《太平御览》四百三引作「德行则福，德废则覆。」，《北堂书钞》一百二十二引与此同。）书镜曰：以镜自照，则知吉凶。书车曰：自致者急，载人者缓；取欲无度，自致而反。」

　　〔〈后汉书．崔骃传〉注〕　武王曰：「吾欲造起居之诫，随之以身。几之书曰：安无忘危，有无忘亡，孰惟二者必后无凶。杖之书曰：辅人无苟，扶人无咎。」

　　〔《太平御览》一百八十三〕门之书曰：敬遇宾客，贵贱无二。

　　〔《太平御览》一百八十四〕户之书曰：出畏之，人惧之也。

　　〔《太平御览》一百八十八〕牖之书曰：窥望审，且念所得，可思所忘。

　　〔《太平御览》一百八十四〕钥之书曰：昏慎守，深察讹也。

　　〔《初学记》二十一，《艺文类聚》五十八，《太平御览》六百五，《事类赋》注十五〕

　　研之书曰：石墨相着，（案《事类赋》注引下有「而黑」二字。）邪心谗言无得污白。

　　〔《意林》一〕书锋：忍之须叟，乃全汝躯。

　　〔《意林》一〕书刀：刀利皑皑，无为汝开。

　　〔《意林》一〕书井：源泉滑滑（汩汩），连旱则绝；取事有常，赋敛有节。

　　〔《北堂书钞》一百二十五，案文有脱伪〕

　　弩之戟为翼，弩之书见奔。远行在才者，与任武者也。

　　〔《太平御览》六百三十三，案《北堂书钞》三十引「赏一人，千万喜」六字。）

　　赏一人而千人喜者，赏之；赏二人而万人喜者，赏之；赏三人而三军劝者，赏之。

　　〔《太平御览》六百四十七〕杀一人而千人恐者，杀之；杀二人而万人动者，杀之；杀三人而军振者，杀之。

　　〔〈文选．刘孝标．广绝交论〉注〕屈一人之下，伸万人之上。武王曰：请着金版。

　　〔《意林》〕

　　武王问太公曰：「殷已亡其三人，今可伐乎？」太公曰：「臣闻之：知天者不怨天，知己者不怨人。先谋后事者昌，先事后谋者亡。且天与不取，反受其咎；时至不行，反受其殃。非时而生，是为妄成，故夏条可结，冬冰可释。时难得而易失也。

　　〔〈后汉书．袁绍传〉注，〈文选．陈孔璋．为袁绍檄豫州〉注〕天道无亲，常与善人。今海内陆沈于殷久矣，何乃急于元元哉？

　　〔《北堂书钞〉一百四十四、一百五十二，《初学记》二，《艺文类聚》二，〈文选．雪赋〉注，《开元占经》一百十三，《太平御览》十二、八百五十九、八百八十二，《太平广记》二百九十一，《事类赋》注三〕

　　武王伐纣，都洛邑。（案〈文选．雪赋〉注引下有「未成」二字。）海内神相谓曰：「今周王圣人，得民心乎！当防之，随四时而风雨。（案《北堂书钞》引「海内」以下二十四字，疑有脱伪。）」阴寒雨雪十余日，深丈余。甲子平旦，有五丈夫乘车马，从两骑止门外，欲谒武王。武王将不出见，太公曰：「不可。雪深丈余，而车骑无迹，恐是圣人。」王使太师尚父谢五丈夫曰：「宾幸临之，失不先问，方修法服。」太师尚父乃使人持一器粥，开门而进五车两骑，曰：「王在内，未有出意。（案《太平御览》十二引作「先王大夫在内，方对天子未有出」）」时天寒，故进热粥以御寒，未知长幼从何起？两骑曰：「先进南海君，次东海君，次西海君，次北海君，次河伯、雨师、风伯。」粥毕，使者具以告尚父，尚父谓武王曰：「客可见矣。五车两骑，四海之神与河伯、雨师耳。」王曰：「不知有名乎？」曰：「南海之神曰祝融，东海之神曰勾芒，北海之神曰玄冥，西海之神曰蓐收。河伯名为冯夷，（案〈史记．封禅书〉〈正义〉引作「冯修」，〈文选．思玄赋〉旧注引作「河伯姓冯名修」。）雨师名咏，风伯名姨。请使谒者各以其名召之。」武王乃于殿上，谒者于殿下，门外引祝融进，五神皆惊，相视而叹！祝融拜武王曰：「天阴乃远来。」何以告之？皆曰：「天伐殷立周，谨来受命，愿敕风伯、雨师，各使奉其职。」

　　〔《太平御览》十一〕

　　武王师到牧野，阵未毕而暴风疾雨，雷电幽冥，前后不见，太公曰：「善。雷电者，是吾军动应天也。」

　　〔《太平寰宇记》二十五〕武王伐纣至凤凰陂，[革蔑]系解。

　　〔《艺文类聚》五十九，〈文选．吴季重．荅东阿王书〉注典引注，《太平御览》一百三十九又三百四十九又七百三十九，《事类赋》注十三〕

　　武王伐殷，丁侯不朝。尚父乃画丁侯，三旬射之。丁侯病大剧，使人卜之，祟在周；恐惧，乃遣使者请之于武王，愿举国为臣虏，武王许之。太师尚父乃以甲乙日拔其头箭，丙丁日拔目箭，戊巳日拔腹箭，庚辛日拔股箭，壬癸日拔足箭，谓使曰：「归矣。吾已告诸神，言丁侯前畔义，今已遣人来降，勿复过之。比使者归，子之君所息念矣。」使者辞归，至，丁侯病乃愈。四夷闻之，皆惧，各以其职来贡，越裳氏献白雉，重译而至。

　　〔《意林》一，《太平御览》三百六十六〕

　　武王平殷，还问太公曰：「今民吏未安，贤者未定，如何？」太公曰：「无故无新，如天如地。得殷之财，与殷之民共之，则商得其贾，农得其田也。一木视则不明，一耳听则不聪，一足步则不行，选贤自代，上下各得其所。」

　　〔《北堂书钞》四十九〕宰相不富国安主，调阴阳，和群臣，乐万民，非吾宰相也。

　　〔〈文选．刘子骏．移书让太常博士〉注〕夫人可以乐成，难以虑始。

　　〔〈文选．司马长卿．上书谏猎〉注，〈阮元瑜．为曹公作书与孙权〉注〕明者见兆于未萌，智者避危于未形。

　　〔《初学记》七〕春三月，斗星为天关。战：背天关、向天梁，敌不可当。

　　〔《初学记》七〕冬月，奎星为天关。

　　〔《太平御览》三百九十。案《御览》引注云《皇览》云：「出《太公金匮》。」，〈路史．后纪〉五云：世谓太公作金人、《太公金匮》，公对武王之言，明黄帝所作。〕

　　金人铭曰：周太庙右阶之前有金人焉！三缄其口，而铭其背曰：我古之慎言人也，戒之焉。毋多言，毋多事。多言多败，多事多害。
