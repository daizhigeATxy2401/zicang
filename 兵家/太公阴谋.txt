《太公阴谋》
　

　　武王问太公曰：「贤君治国教民，其法何如？」太公对曰：「贤君治国，不以私害公：赏不加于无功，罚不加于无罪，法不废于仇雠、不避于所爱；不因怒以诛，不因喜以赏；不高台深池以役下，不雕文刻画以害农，不极耳目之欲以乱政，是贤君之治国也。不好生而好杀，不好成而好罚；妾孕为政，使内外相疑，君臣不和；拓人田宅，以为台观；发人丘墓，以为苑囿；仆媵衣文绣，禽兽犬马与人同食，而万民糟糠不厌，裘褐不完；其上不知而重敛，夺民财物，藏之府库；贤人逃隐于山林，小人任大职；无功而爵，无德而贵，专恣倡乐，男女昏乱，不恤万民，违阴阳之气，忠谏不听，信用邪佞。此亡国之君治国也。」
　　武王问太公曰：「吾欲轻罚而重威，少其赏而劝善多，简其令而众皆化，为之何如？」太公曰：「杀一人（而）千人惧者，杀之；杀二人而万人惧者，杀之；杀三人（而）三军振者，杀之。赏一人而千人喜者，赏之；赏二人而万人喜者，赏之；赏三人（而）三军喜者，赏之。令一人（而）千人得者，令之；禁二人而万人止者，禁之；教三人而三军正者，教之。杀一以惩万，赏一而劝众，此明军之威福也。」
　　武王问太公曰：「吾欲以一言与身相终，再言与天地相永，三言为诸侯雄，四言为海内宗，五言传之天下无穷，可得闻乎？」太公曰：「一言与身相终者，内宽而外仁也。再言与天地相永者，是言行相副，若天地无私也。三言为诸侯雄者，是敬贤用谏，谦下于士也。四言为海内宗者，敬接不肖，无贫富，无贵贱，无善恶，无憎爱也。五言传之天下无穷者，通于否泰，顺时容养也。」
　　武王问尚父曰：「五帝之戒，可闻乎？」尚父曰：「黄帝之时戒曰：吾之居民上也，摇摇恐夕不至朝。尧之居民上，振振如临深川。舜之居民上，兢兢如履薄冰。禹之居民上，栗栗恐不满日。汤之居民上，战战恐不见旦。」王曰：「寡人今新并殷，居民上，翼翼惧不敢怠。」

〈补遗〉
　　黄帝作巾机之法，孔甲有盘盂之诫。《太公阴谋》曰：「武王衣之铭曰：『桑蚕苦，女工难得新捐，故后必寒。』镜铭曰：『以镜自照者见形容，以人自照者见吉凶。』觞铭曰：『乐极则悲，沈湎致非，社稷为危也。』〔〈后汉书．孙穆传〉：「铭书成败，以防遗失。」注引〕
　　《太公阴谋》：「机之书曰：安不忘危，存不忘亡。」〔〈文选．卷四十八．司马相如封禅文〉：「故曰于兴必虑衰，安必思危。」注引。〕

