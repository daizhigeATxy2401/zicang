《孙子兵法》李筌注

　　计
　　形势实虚
　　地形九地九变
　　谋攻行军军争
   用间作战火攻
   
　　〈计篇〉
　　〔李筌曰：计者，兵之上也。《太一遁甲》先以计，神加德宫，以断主客成败。故孙子论兵，亦以〈计〉为篇首。〕
　　孙子曰：
　　兵者，国之大事也；死生之地，存亡之道，不可不察也。
　　〔李筌曰：兵者凶器，死生存亡系于此矣，是以重之，恐人轻行者也。〕
　　故经之以五，效之以计，以索其情。
　　〔李筌曰：谓下五事也。校，量也。量计远近，而求物情以应敌。〕
　　一曰道，二曰天，三曰地，四曰将，五曰法。道者：令民与上同意者也；故可与之死，可与之生，民弗诡也。
　　〔李筌曰：危，亡也。以道理众，人自化之，得其同用，可亡之有！〕
　　天者：阴阳、寒暑，时制也；顺逆，兵胜也。
　　〔李筌曰：应天顺人，因时制敌。〕
　　地者：高下、广狭、远近、险易、死生也。
　　〔李筌曰：得形势之地，有死生之势。〕
　　将者：智、信、仁、勇、严也。
　　〔李筌曰：此五者，为将之德，故师有丈人之称也。〕
　　法者：曲制、官道、主用也。
　　〔李筌曰：曲，部曲也。制，节度也。官，爵赏也。道，路也。主，掌也。用者，军资用也。皆师之常法，而将所治也。〕
　　凡此五者，将莫不闻；知之者胜，不知者不胜。
　　故效之以计，以索其情。
　　曰：主孰贤？
　　〔李筌曰：孰，实也。有道之主，必有智能之将。范增辞楚，陈平归汉，即其义也。〕
　　将孰能？天地孰得？
　　〔李筌曰：天时、地利。〕
　　法令孰行？
　　兵众孰强？士卒孰练？赏罚孰明？吾以此知胜负矣。
　　将听吾计，用之必胜，留之；将不听吾计，用之必败，去之。
　　计利以听，乃为之势，以佐其外；
　　〔李筌曰：计利既定，乃乘形势之势也。佐其外者，常法之外也。〕
　　势者，因利而制权也。
　　〔李筌曰：谋因事势。〕
　　兵者，诡道也。
　　〔李筌曰：军不厌诈。〕
　　故能而示之不能，用而示之不用；
　　〔李筌曰：言己实用师，外示之怯也。汉将陈豨反，连兵匈奴，高祖遗使十辈视之，皆言可击。复遗敬，报曰：『匈奴不可击。』上问其故。对曰：『夫两国相制，宜矜夸其长。今臣往，徒见赢老。此必能而示之不能，臣以为不可击也。』高祖怒曰：『齐虏以口舌得官，今妄沮吾众！』械娄敬于广武，以三十万众，至自登，高祖为匈奴所围，七日乏食。此师外示之以怯之义也。〕
　　近而示之远，远而示之近。
　　〔李筌曰：令敌失备也。汉将韩信虏魏王豹，初陈舟欲渡临晋，乃潜师浮木罂，从夏阳袭安邑，而魏失备也。耿弇之征张步，亦先攻临淄，皆示远势也。〕
　　故利而诱之，乱而取之，
　　〔李筌曰：敌贪利必乱也。秦王姚兴征秃发[人辱]檀，悉驱部内牛羊，散放于野，纵秦人虏掠。秦人得利，既无行列，[人辱]檀阴分十将，掩而击之，大败秦人，斩首七千余级。乱而取之之义也。〕
　　实而备之，
　　〔李筌曰：备敌之实。蜀将关羽，欲围魏之樊城，惧吴将吕蒙袭其后，乃多留备兵守荆州。蒙阴知其旨，遂诈之以疾，羽乃撤去备兵，遂为蒙所取，而荆州没吴。则其义也。〕
　　强而避之，
　　〔李筌曰：量力也。楚子伐随，随之臣季梁曰：『楚人上左，君必左，无与王遇；且攻其右，右无良焉，必败。偏败，众乃携矣。』少师曰：『不当王，非敌也。』不从。随师败绩，随侯逸。攻强之败也。〕
　　怒而桡之；
　　〔李筌曰：将之多怒者，权必易乱，性不坚也。汉相陈平谋挠楚，权以太牢具进楚使，惊曰：『是亚父使邪？乃项王使邪？』此怒（而）挠之者也。〕
　　（卑而骄之）
　　〔李筌曰：币重而言甘，其志不小。后赵石勒称臣于王浚，左右欲击之，浚曰：『石公来，欲奉我耳。敢言击者斩！』设飨礼以待之。勤乃驱牛羊数万头，声言上礼，实以填诸街巷，使浚兵不得发。乃入蓟城，擒浚于厅，斩之而并燕。卑而骄之，则其义也。〕
　　（佚而劳之）
　　〔李筌曰：敌佚而我劳之者，善功也。吴伐楚，公子光问计于伍子胥。子胥曰：『可为三师以肄焉。我一师至，彼必尽众而出；彼出我归。亟肄以疲之，多方以误之，然后三师以继之，必大克。』从之。楚于是乎始病吴矣。〕
　　（亲而离之）
　　〔李筌曰：破其行约，间其君臣，而后攻也。昔秦伐赵，秦相应侯间于赵王曰：『我惟惧赵用括耳，廉颇易与也。』赵王然之，乃用括代颇，为秦所坑卒四十万于长平。则其义也。〕
　　攻其无备，出其不意。
　　〔李筌曰：击懈怠，袭空虚。〕
　　此兵家之胜，不可预传也。
　　〔李筌曰：无备不意，攻之必胜，此兵之要，秘而不传也。〕
　　夫未战而庙算胜者，得算多也；未战而庙算不胜者，得算少也。多算胜，少算败，况无算乎！吾以此观之，胜负见矣。
　　〔李筌曰：夫战者，决胜庙堂，然后与人争利，凡伐叛怀远，推亡固存，兼弱攻昧，皆物情之所出，中外离心，如商周之师者，是为未战而庙算胜，太一遁早置算之法，因六十算已上为多算，六十算已下为少算；客多算临少算，主人败，客少算临多算，主人胜。此皆胜败易见矣。〕
　　〈作战篇〉
　　〔李筌曰：先定计，然后修战具，是以〈战〉次〈计〉之篇也。〕
　　孙子曰：
　　凡用兵之法：驰车千驷，革车千乘，带甲十万。
　　〔李筌曰：驰车，战车也；革车，轻车也；带甲，步卒。车一两，驾以驷马，步卒七十人，计千驷之军，带甲七万，马四千匹。孙子约以军资之数，以十万为率，则百万可知也。〕
　　千里而馈粮，
　　〔李筌曰：道理县远。〕
　　则外内之费，宾客之用，胶漆之财，车甲之奉：费日千金，然后十万之师举矣。
　　〔李筌曰：夫军出于外，则帑藏竭于内；举千金者，言多费也。千里之外赢粮，则二十人奉一人也。〕
　　其用战：胜久则钝兵挫锐，攻城则屈力，久暴师则国用不足。
　　夫钝兵挫锐、屈力、殚货，则诸侯乘其弊而起，虽智者，不能善其后矣。
　　〔李筌曰：十万众举，日费千金，非唯顿挫于外，亦财殚于内，是以圣人无暴师也。隋大业初，炀帝重兵好征，力屈鴈门之下，兵挫辽水之上。疏河引准，转输弥广，出师万里，国用不足。于是杨玄感、李密乘其弊而起，纵苏威、高颎，岂能为之谋也？〕
　　故兵闻拙速，未睹巧久。
　　〔李筌曰：虽拙，有以速胜。未睹者，言其无也。〕
　　夫兵久而国利者，未之有也。
　　〔李筌曰：春秋曰：『兵犹火也，弗戢将自焚。』〕
　　故不尽知用兵之害，则不能得用兵之利矣。
　　〔李筌曰：利害相依之所生，先知其害，然后知其利也。〕
　　故善用兵者，役不再籍，粮不再载；
　　〔李筌曰：籍，书也；不再籍书，恐人劳怨生也。秦发关中之卒，是以有陈、吴之难也。军出，度远近馈之，军入（人）载粮迎之，谓之三载。越境则馆谷于敌，无三载之义也。〕
　　取用于国，因粮于敌：故军食可足也。
　　〔李筌曰：具我戎器，因效之食，虽出师千里，无匮乏也。〕
　　国之贫于师者：远者远输，远输则百姓贫；
　　〔李筌曰：兵役数起，而赋敛重。〕
　　近师者贵卖，贵卖则百姓财竭，
　　〔李筌曰：夫近运必有货易，百姓徇财殚产而从之，竭也。〕
　　财竭则急于丘役。屈力中原，内虚于家，百姓之费，十去其六。
　　〔李筌曰：兵久不止，男女怨旷，困于输挽丘役，力屈财殚，而百星之费，十去其七。〕
　　公家之用：破车疲马，甲冑矢弩，戟楯矛橹，丘牛大车，十去其七。
　　〔李筌曰：丘，大也。此数器者，皆军之所须。言远近之费，公家之物，十损于七也。〕
　　故智将务食于敌，食敌一锺，当吾二十锺；[上艹下忌][上艹下干]一石，当吾二十石。
　　故杀敌者，怒也；
　　〔李筌曰：怒者，军威也。〕
　　取敌者，货也。
　　〔李筌曰：利者，益军实也。〕
　　车战：得车十乘以上，赏其先得者，
　　〔李筌曰：重赏而劝进也。〕
　　而更其旌旗；
　　〔李筌曰：令（恶）色与吾同。〕
　　车杂而乘之，
　　〔李筌曰：夫降虏之旌旗，必更其色，而杂其事，车乃可用也。〕
　　卒共而养之，是谓胜敌而益强。
　　〔李筌曰：后汉光武破铜马贼于南阳，虏众数万，各配部曲，然人心未安。光武令各归本营，乃轻行其间以劳之。相谓曰：『萧王推赤心置人腹中，安得不投死乎！』于是汉益振。则其义也。〕
　　故兵贵速，不贵久。
　　故知兵之将，民之司命，而国安危之主也。
　　〔李筌曰：将有杀伐之权，威欲却敌，人命所系，国家安危，在于此矣。〕
　　〈谋攻篇〉
　　〔李筌曰：合陈为战，围城曰攻，以此篇次〈战〉之下。〕
　　孙子曰：
　　凡用兵之法：全国为上，破国次之。
　　〔李筌曰：不贵杀也。韩信虏魏王豹，擒夏说，斩成安君，此为破国者。及用广武君计，北首燕路，遗一介之使，奉咫尺之书，燕从风而靡，则全国也。〕
　　全军为上，破军次之。
　　全旅为上，破旅次之。
　　全卒为上，破卒次之。
　　〔李筌曰：百人已上为卒。〕
　　全伍为上，破伍次之。
　　〔李筌曰：百人已下为伍。〕
　　是故，百战百胜，非善之善者也；
　　〔李筌曰：以计胜敌也。〕
　　不战而胜，善之善者也。
　　故上兵伐谋，
　　〔李筌曰：伐其始谋也。后汉冠恂围高峻，峻遗谋臣皇甫文谒恂，辞礼不屈。恂斩之，报峻曰：『军师无礼，已斩之。欲降急降；不欲，固守！』峻即日开壁而降。诸将曰：『敢问杀其使而降其城，何也？』恂曰：『皇甫文，峻之心腹，其取谋者。留之则文得其计，杀之则峻亡其胆，所谓上兵伐谋。』诸将曰：『非所知也。』〕
　　其次伐交，
　　〔李筌曰：伐其始交也，苏秦约六国不事秦，而秦闭关十五年，不敢窥山东也。〕
　　其次伐兵，
　　〔李筌曰：临敌对陈，兵之下也。〕
　　其下攻城。
　　〔李筌曰：夫王师出境，敌则开壁送款，举榇辕门，百姓怡悦，攻之上也。若顿兵坚城之下，师老卒惰，攻守势殊，客主力倍，以此攻之为下也。〕
　　攻城之法：修橹、轒辒，其器械，三月而止也；距、闉，又三月然后已。
　　〔李筌曰：橹，楯也，以蒙首而趋城下。轒辒者，四轮车也，其下藏兵数十人，填隍推之，直就其城，木石所不能坏也。器械，飞楼、云梯、板屋、木幔之类也。距闉者，土木山乘城也。东魏高欢之围晋州，侯景之攻台城，则其器也。役约三月，恐兵久而人疲也。〕
　　将不胜心之忿，而蚁附之；杀士卒三分之一，而城不拔者，此攻之灾也。
　　〔李筌曰：将怒而不待攻城，而使士卒肉薄登城，如蚁之所附墙，为木石所杀之者，三有一焉，而城不拔者，此攻之灾也。〕
　　故善用兵者，屈人之兵而非战也，
　　〔李筌曰：以计屈敌，非战之屈者。晋将郭准围曲城，蜀将姜维来救。准趋牛头山，断维粮道及归路，维大震，不战而遁，曲城遂降。则不战而屈之义也。〕
　　拔人之城而非攻也，
　　〔李筌曰：以计取之。后汉酇候臧宫围妖贼于原武，连月不拔，士卒疾疠。东海王谓宫曰：『今拥兵围必死之虏，非计也。宜撤围闻其生路而示之，彼必逃散，一亭长足擒也。』从之而拔原武。魏攻壶关，亦其义也。〕
　　破人之国而非久也，
　　〔李筌曰：以术毁人国，不久而毙。隋文问仆射高颎伐陈之策，颎曰：『江外田收，与中国不同。伺彼农时，我正暇豫，彻兵掩袭，彼释农守御，候其聚兵，我便解退。再三若此，彼农事疲矣。又南方地卑，舍悉茅竹，仓库储积，悉依其间，密使行人因风纵火，候其营立更为之。』行其谋，陈始病也。〕
　　必以全争于天下。故兵不钝而利可全，此谋攻之法也。
　　〔李筌曰：以全胜之计争天下，是以不顿收利也。〕
　　用兵之法：十则围之，
　　五则攻之，
　　〔李筌曰：五则攻之，攻守势殊也。〕
　　倍则分之，
　　〔李筌曰：夫兵者倍于敌，则分半为奇；我众彼寡，动而难制。苻坚至淝水，不分而败；王僧辩至张公洲，分而胜也。〕
　　敌则能战之，
　　〔李筌曰：主客力敌，惟善者战。〕
　　少则能守之，
　　〔李筌曰：量力不如，则坚壁不出挫其锋，待其气懈，而出奇击之。齐将田单守即墨，烧牛尾即杀骑劫，则其义也。〕
　　不若则能避之。
　　故小敌之坚，大敌之擒也。
　　〔李筌曰：小敌不量力而坚战者，必为大敌所擒也。汉都尉李陵以步卒五千之众，对十万之军，而见殁匈奴也。〕
　　夫将者，国之辅也。辅周则国强，
　　〔李筌曰：辅，犹助也。将才足，则兵必强。〕
　　辅隙则国弱。
　　〔李筌曰：隙，缺也。将才不备，兵必弱。〕
　　故君之所以患军者三：不知军之不可以进，而谓之进；不知军之不可以退，而谓之退
　　，是谓縻军。
　　〔李筌曰：縻，绊也。不知进退者，军必败；如绊骥足，无驰骋也。楚将龙且逐韩信而败，是不知其进；秦将苻融挥军少却而败，是不知其退。〕
　　不知军中之事，而同军中之政，则军士惑矣。
　　〔李筌曰：任将不以其人也。燕将慕容评出，军所在，因山泉卖樵水，贪鄙积货，为三军帅，不知其政也。〕
　　不知三军之任，而同三军之权，则军士疑矣。
　　军士既惑既疑，则诸侯之难至矣！是谓乱军引胜。
　　〔李筌曰：引，夺也。兵，权道也，不可谬而使处。赵上卿兰相如言：『赵括徒能读其父书，然未知合变；王今以名使括，如胶柱鼓瑟。』此则不知三军之权，而同三军之任。赵王不从，果有长平之败，诸侯之难至也。〕
　　故知胜有五：
　　〔李筌曰：谓下五事也。〕
　　知可以战与不可以战，胜。
　　〔李筌曰：料人事逆顺，然后以太一遁甲算三门遇奇五将无关格，迫胁主客之计者，必胜也。〕
　　知众寡之用，胜。
　　〔李筌曰：量力也。〕
　　上下同欲，胜。
　　〔李筌曰：观士卒心，上下同欲，如报私仇者胜。〕
　　以虞待不虞，胜。
　　〔李筌曰：有备预也。〕
　　将能而君不御，胜。
　　〔李筌曰：将在外，君命有所不受者胜；真将军也。吴伐楚，吴公子光夫概王至，请击楚子常，不许。夫概曰：『所谓见义而行，不待命也。今日我死，楚可入也。』以其属五千，先击子常，败之。审此，则将能而君不能御也。晋宣帝拒诸葛于五丈原，天子使辛毗仗节军门曰：『敢问战者斩。』亮闻笑曰：『苟能制吾，岂千里请战！假言天子不许，示武于众，此是不能之将。』〕
　　此五者，胜之道也。
　　故兵知彼知己，百战不殆；
　　〔李筌曰：量力而拒敌，有何危殆乎？〕
　　不知彼而知己，一胜一负；
　　〔李筌曰：自以己强，而不料敌，则胜负未定。秦主苻坚以百万之众南伐，或谓曰：『彼有人焉，谢安、桓冲，江表伟才，不可轻之。』坚曰：『我以八州之众，士马百万，投鞭可断江水，何难之有！』后果败绩，则其义也。〕
　　不知彼不知己，每战必殆。
　　〔李筌曰：是谓狂寇，不败何待也。〕
　　〈形篇〉
　　〔李筌曰：形谓主客、攻守、八陈、五营、阴阳、向背之形。〕
　　孙子曰：
　　昔善者，先为不可胜，以待敌之可胜；不可胜在己，可胜在敌。
　　〔李筌曰：夫善用兵者：守则深壁，多具军食，善其教练；攻其城，则尚橦棚、云梯、土山、地道；陈则在山川、丘陵，背孤向虚，从疑击间，善战者掎角势连，首尾相应者，为不可胜也。夫善战者，能为不可胜，不能使敌之必可胜。故曰：胜可知而不可为；不可胜者守也，可胜者攻也。此数者以为可胜也。〕
　　故善者，能为不可胜，
　　不能使敌可胜。故曰：胜可知，
　　而不可为也。
　　不可胜，守；
　　可胜，攻也。
　　〔李筌曰：夫善用兵者，守则高垒坚壁也；攻则橦棚、云梯、土山、地道；陈左川泽，右丘陵，背孤向虚，从疑击间，识辨五令以节众，（掎角）势连，首尾相应者，为不可胜也。无此数者，以为可胜也。杜牧曰：敌人有可胜之形，则当出而攻之。〕
　　守则有余，攻则不足。昔善守者，藏于九地之下，动于九天之上，故能自保全胜也。
　　〔李筌曰：《天一遁甲经》云：『九天之上，可以陈兵；九地之下，可以伏藏。』常以直符加时干，后一所临宫为九天，后二所临宫为九地。地者静而利藏，天者运而利动。故魏武不明二遁，以九地为山川，九天为天时也。夫以天一太一之遁幽微，知而用之，故全也。经云知（之）三避五魁，然独处能知三五，横行天下。以此法出，不拘诸咎则其义也。〕
　　见胜，不过众人之所知，非善者也；
　　〔李筌曰：知不出众知，非善也。韩信破赵，未餐而出井陉，曰：『破赵会食。』时诸将呒然，佯应曰：『诺。』乃背水陈。赵乘壁望见，皆大笑，言汉将不便兵也。乃破赵，食；斩成安君。此则众所不知也。〕
　　战胜，而天下曰善，非善者也。
　　〔李筌曰：争锋力战，天下易见，故非善也。〕
　　故举秋毫不为多力，视日月不为明目，闻雷霆不为聪耳。
　　〔李筌曰：易见闻也。以为攻战胜，而天下不曰善也。夫智能之将，人所莫测，为之深谋，故孙武曰：『难知如阴也。』〕
　　所谓善者，胜易胜者也。
　　故善者之战，无奇胜，无智名，无勇功。
　　〔李筌曰：胜敌而天下不知，何智名之有？〕
　　故其胜不殆，
　　〔李筌曰：百战百胜，有何疑贰也。此筌以忒字为贰也。〕
　　不殆者，其所措胜，胜败者也。
　　〔李筌曰：置胜于已败之师，何忒焉？师老卒惰，法令不一，谓已败也。〕
　　故善者，立于不败之地，而不失敌之败也。
　　〔李筌曰：兵得地者昌，失地者亡。地者，要害之地。秦军败赵，先据北山者胜；守师伐燕，过大岘而胜。皆得其地也。〕
　　是故，胜兵先胜，而后战；败兵先战，而后求胜。
　　〔李筌曰：计与不计也。是以薛公知黥布之必败，田丰知魏武之必胜，是其义也。〕
　　故善者，修道而保法，故能为胜败正。
　　〔李筌曰：以顺讨逆，不伐无罪之国，军至无虏掠，不伐树木、污井灶，所过山川、城社、陵祠，必涤而除之，不习亡国之事，谓之道法也。军严肃，有死无犯，赏罚信义立，将若此者，能胜敌之败政也。〕
　　法：一曰度，二曰量，三曰数，四曰称，五曰胜。
　　地生度，
　　〔李筌曰：既度有情，则量敌而御之。〕
　　度生量，量生数，
　　〔李筌曰：量敌远近强弱，须备士卒军资之数而胜也。〕
　　数生称，
　　〔李筌曰：分数既定贤智之多少，得贤者重，失贤者轻，如韩信之楚汉也。须知轻重、别贤愚而称之锱铢则强。〕
　　称生胜。
　　〔李筌曰：称知轻重，胜败之数可知也。〕
　　故胜兵如以镒称铢，败兵如以铢称镒。
　　〔李筌曰：二十两为镒。铢之于镒，轻重异位；胜败之数，亦复如之。〕
　　称胜者战民也，如决积水于千仞之隙，形也。
　　〔李筌曰：八尺曰仞，言其势也。杜预伐吴，言兵如破竹，数节之后，皆迎刃自解。则其义也。〕
　　〈势篇〉
　　〔李筌曰：陈以形成，如决建瓴之势，故以是篇次之。〕
　　孙子曰：
　　凡治众如治寡，分术是也。
　　〔李筌曰：善用兵者，将鸣一金，举一旌，而三军尽应；号令既定，如寡焉。〕
　　斗众如斗寡，形名是也。
　　三军之众，可使毕受敌而无败，奇正是也。
　　〔李筌曰：当敌为正，傍出为奇。将三军无奇兵，未可与人争利。汉吴王濞拥兵入大梁，吴将田伯禄说吴王曰：『兵屯聚而西，无他奇道，难以立功。臣愿得五万人，别循江准而上，收准南长沙，入武关，与大王会。此亦一奇也。』不从。遂为周亚夫所败。此则有正无奇。〕
　　兵之所加，如以碫投卵，实虚是也。
　　〔李筌曰：碬实卵虚，以实击虚，其势易也。〕
　　凡战者，以正合，以奇胜。
　　〔李筌曰：战无其诈，难以胜敌。〕
　　故善出奇者，无穷如天地，
　　〔李筌曰：动静也。〕
　　无竭如河海。
　　〔李筌曰：通流不绝。〕
　　终而复始，日月是也；死而复生，四时是也。
　　〔李筌曰：奇变日月四时，亏盈寒暑不停。〕
　　声不过五，
　　〔李筌曰：宫、商、角、征、羽也。〕
　　五声之变，不可胜听也；
　　〔李筌曰：变入八音，奏乐之曲，不可尽听。〕
　　色不过五，
　　〔李筌曰：青、黄、赤、白、黑也。〕
　　五色之变，不可胜观也；味不过五，
　　〔李筌曰：酸、辛、咸、甘、苦也。〕
　　五味之变，不可胜尝也；
　　〔李筌曰：五味之变，庖宰鼎饪也。〕
　　战势不过奇正，奇正之变，不可胜穷也。
　　〔李筌曰：邀截掩袭，万途之势，不可穷尽也。〕
　　奇正还相生，如环之无端，孰能穷之？
　　〔李筌曰：奇正相依而生，如环团圆，不可穷端倪也。〕
　　水之疾，至于漂石者，势也；鸷鸟之击，至于毁折者，节也。
　　〔李筌曰：柔势可以转刚，况于兵者乎？弹射之所以中飞鸟者，善于疾而有节制。〕
　　故善战者，其势险，
　　〔李筌曰：险，犹疾也。〕
　　其节短：
　　〔李筌曰：短，近也。〕
　　势如[弓广]弩，节如发机。
　　〔李筌曰：弩不疾则不远，矢不近则不中。势尚疾，节务速。〕
　　纷纷纭纭，斗乱而不可乱；浑浑沌沌，形圆而不可败。
　　〔李筌曰：纷纭而斗，示如可乱；建旌有部，鸣金有节，是以不可乱也。浑沌，合杂也；形圆，无向背也；示敌可败而不可败者，号令齐整也。〕
　　乱生于治，怯生于勇，弱生于强。
　　〔李筌曰：恃治之整，不抚其下而多怨，其乱必生。秦并天下，销兵焚书，以列国为郡县，而秦自称始皇，都关中，以为至万代有之。至胡亥矜骄，陈胜、吴广乘弊而起，所谓乱生于治也。以勇陵人，为敌所败。秦王苻坚鼓行伐晋，勇也；及其败，闻风声鹤唳，以为晋军，是其怯也，所谓怯生于勇也。吴王夫差兵无敌于天下，陵齐于黄池，陵越于会稽，是其疆也；为越所败，城门不守，兵围王宫，杀夫差而并其国，所谓弱生于强也。〕
　　治乱，术也；
　　〔李筌曰：历数也。百六之灾，阴阳之数，不由人兴，时所会也。〕
　　勇怯，势也；
　　〔李筌曰：夫兵得其势，则怯者勇；失其势，则勇者怯。兵法无定，惟因势而成也。〕
　　强弱，形也。
　　善动敌者：形之，敌必从之；
　　〔李筌曰：善诱敌者，军或强，能进退其敌也。晋人伐齐，斥山泽之险，虽所不至，必旆而疏陈之，舆曳柴从之。齐人登山而望晋师，见旌旗扬尘，谓其众而夜遁。则晋弱齐为强也。齐伐魏，将田忌用孙膑谋，减灶而趋大梁。魏将庞涓逐之，曰：『齐虏（鲁）何其怯也！入吾境亡者半矣。』及马，为齐人所败，杀庞涓，虏魏太子而旋。形以弱，而敌从之也。〕
　　予之，敌必取之。
　　以此动之，以卒待之。
　　〔李筌曰：后汉大司马邓禹之攻赤眉也，赤眉佯北，弃辎重而遁；车皆载土，覆之以豆。禹军乏食，竞趋之，不为行列。赤眉伏兵奄至击之，禹大败。则其义也。〕
　　故善战者，求之于势，弗责于民，故能释民而任势。
　　〔李筌曰：得势而战，人怯者能勇，故能择其所能任之。夫勇者可战，谨慎者可守，智者可说，无弃物也。〕
　　任势者，其战民也，如转木石。木石之性：安则静，危则动；方则止，圆则行。
　　〔李筌曰：任势御众，当如此也。〕
　　故善战者战民也，如转圆石于千仞之山，势也。
　　〔李筌曰：蒯通以为阪上走丸，言其易也。〕
　　〈实虚篇〉

　　〔李筌曰：善用兵者，以虚为实；善破敌者，以实为虚。故次其篇。〕
　　孙子曰：
　　凡先处战地而待战者佚，
　　〔李筌曰：力有余也。〕
　　后处战地而趋战者劳。
　　〔李筌曰：力不足也。《太一遁甲》云：『彼来攻我，则我为主，彼为客。主易客难也。
　　』是太一遁甲言其定计之义。故知劳佚事不同，先后势异。〕
　　故善战者，致人而不致于人。
　　〔李筌曰：故能致人之劳，不致人之佚也。〕
　　能使敌自至者，利之也；
　　〔李筌曰：以利诱之，敌则自远而至也。赵将李牧诱匈奴，则其义也。〕
　　能使敌不得至者，害之也。
　　〔李筌曰：害其所急，彼必释我而自固也。魏人寇赵邯郸，先师于齐。齐将田忌欲救赵，孙膑曰：『夫解纷者不控卷，救斗者不博撠；批亢捣虚，形格势禁，则自解尔。今二国相持，轻锐竭于外，疲老殆于内，我袭其虚，彼必解围而奔命，所谓一举存赵而弊魏也。』后魏果释赵而奔大梁，遭齐人于马陵，魏师败绩。〕
　　故敌佚能劳之，
　　〔李筌曰：攻其不意，使敌疲于奔命。〕
　　饱能饥之者，
　　〔李筌曰：焚其积聚，芟其禾苗，绝其粮道。〕
　　（安能动之）
　　〔李筌曰：出其所必趜，击其所不意，攻其所必（不）爱，使不得不救也。〕
　　　出于其所必趋也；
　　行千里而不畏，行无人之地也。
　　〔李筌曰：出敌无备，从孤击虚，何人之有！〕
　　攻而必取，攻其所不守也；
　　〔李筌曰：无虞易取。〕
　　守而必固，守其所必攻也。故善攻者，敌不知所守；善守者，敌不知所攻。
　　〔李筌曰：善攻者，器械多也；东魏高欢攻邺是也。善守，谨备也；周韦孝宽守晋州是也。〕
　　微乎微乎，故能隐于常形；神乎神乎，故能为敌司命。
　　〔李筌曰：言二遁用兵之奇正，攻守微妙，不可形于言说也。微妙神乎，敌之死生，悬形于我，故曰司命。〕
　　进不可迎者，冲其虚也；退不可止者，远而不可及也。
　　〔李筌曰：进者袭空虚懈怠；退者必辎重在先，行远而大军始退，是以不可追。后赵王石勒兵在葛陂，苦雨，欲班师于邺，惧晋人蹑其后。用张宾计，令辎重先行，远而不可及也。此筌以速字为远者也。〕
　　故我欲战，敌虽高垒深沟，不得不与我战者，攻其所必救也；
　　〔李筌曰：绝其粮道，守其归路，攻其君主也。〕
　　我不欲战，画地而守之，
　　〔李筌曰：拒境自守也。若入敌境，则用天一遁甲真入闭六戊之法，以刀画地为营也。〕
　　敌不得与我战者，乖其所之也。
　　〔李筌曰：乖，异也。设奇异而疑之，是以敌不可得与我战。汉上谷太守李广纵马御鞍（安），疑也。〕
　　故善将者，形人而无形，则我专而敌分。我专而为一，敌分而为十，是以十击一也。我寡而敌众：能以寡击众，则吾所与战之地不可知，则敌之所备者多；所备者多，则所战者寡矣。
　　备前者后寡，备后者前寡；备左者右寡，备右者左寡；无不备者无不寡。寡者，备人者也；众者，使人备己者也。
　　〔李筌曰：陈兵之地，不可令敌人知之；彼疑，则谓众离而备我也。〕
　　知战之日，知战之地，千里而战；
　　〔李筌曰：知战之地，则舟车步骑之所便也。魏武以北土未案，舍鞍马，仗舟楫，与吴越争强，是以有黄盖之败。吴王濞驱吴楚之众，奔驰于梁郑之间，此不知战地日者。故《太一遁甲》曰：『计法三门五将，主客成败则可知也。于是千里会战而胜。』〕
　　不知战之日，不知战之地，则前不能救后，后不能救前，左不能救右，右不能救左；况远者数十里，近者数里乎？以吾度之，越人之兵虽多，亦奚益于胜哉！
　　〔李筌曰：越，过也。不知战地及战日，兵虽过人，安能知其胜败乎？〕
　　故曰：胜，可擅也；敌虽众，可无斗也。故积之而知动静之理，
　　〔李筌曰：用兵者取胜之兵法可制。《太一遁甲》五将之计，以定关格掩迫之数，得失可知也。〕
　　形之而知死生之地，
　　〔李筌曰：候望云气、风鸟、人情，则动静可知也。王莽时，王寻征昆阳，有云气如坏山，当营而坠，去地数丈，而光武知其必败。梁王僧辩营上有如堤之气，侯景知其必胜。风鸟，贪豺（豺）之类也。此筌以作字为候字者也。〕
　　计之而知得失之策，
　　〔李筌曰：夫破陈奇，或偃旗鼓，形之以弱敌；或虚列灶火旛帜；形之以强。投之以死，致之以生，是以死生因地而成。韩信下井陉，刘裕过大岘，则其义也。〕
　　角之而知有余不足之处。
　　〔李筌曰：角，量也。量其力精勇，则虚实可知也。〕
　　形兵之极，至于无形；则深间弗能窥也，智者弗能谋也。
　　〔李筌曰：形敌之妙，入于无形，间不可窥，智不可谋，是谓形也。〕
　　因形而措胜于众，众不能知，
　　〔李筌曰：错，置也。设形险之势，因士卒之勇，而取胜焉。军事尚密，非众人之所知也。〕
　　人皆知我所以胜之形，而莫知吾所以制胜之形。
　　〔李筌曰：战胜，人知之；制胜之法幽密，人莫知。〕
　　故其战胜不复，而应形于无穷。
　　〔李筌曰：不复前谋以取胜，随宜制变。〕
　　夫兵形象水：水行，避高而走下；兵胜，避实而击虚。故水因地而制行，兵因敌而制胜。
　　〔李筌曰：不因敌之势，吾何以制哉？夫轻兵不能持久，守之必败；重兵挑之必胜。〕
　　兵无成势，无恒形，能与敌化，之谓神。
　　〔李筌曰：能知此道，谓之神兵也。〕
　　五行无恒胜，四时无常立；日有短长，月有死生。
　　〔李筌曰：五行者，休囚王相递相胜也。四时者，寒暑往来无常定也。日月者，周天三百六十五度四分度之一。百刻者，春秋二分则日夜均，夏至之日画六十刻、夜四十刻，冬至之日昼四十刻、夜六十刻，长短不均也。月初为朔，八日为上弦，十五日为望，二十四日为下弦，三十日为晦，则死生义也。孙子以为五行、四时、日月盈缩无常，况于兵之形变，安常定也？〕
　　〈军争篇〉
　　〔李筌曰：争者，趋利也。虚实定，乃可与人争利。〕
　　孙子曰：
　　凡用兵之法：将受命于君，
　　〔李筌曰：受君命也。遵庙胜之算，恭行天罚。〕
　　合军聚众，
　　交和而舍，
　　〔李筌曰：交间和杂也。合军之后，疆弱勇怯，长短向背，间杂而仵之，力相兼，后合诸营垒与敌争之。〕
　　莫难于军争。
　　军争之难者，以迂为直，以患为利。
　　故迂其途，而诱之以利；后人发，先人至者：知迂直之计者也。
　　〔李筌曰：故迂其途，示不速进，后人发，先人至也。军兵若此，以患为利者。〕
　　军争为利，军争为危。
　　〔李筌曰：夫军者，将善则利，不善则危。〕
　　举军而争利，则不及；
　　〔李筌曰：辎重行迟。〕
　　委军而争利，则辎重捐。
　　〔李筌曰：委弃辎重，则军资阙也。〕
　　是故，絭甲而趋利，则日夜不处，
　　倍道兼行。百里而争利，则擒上将；劲者先，疲者后，则十一以至。
　　〔李筌曰：一日行一百二十里，则为倍道兼行；行若如此，则劲健者先到，疲者后至。军健者少，疲者多，且十人可一人先到，余悉在后，以此遇敌，何三将军不擒哉？魏武逐刘备，一日一夜行三百里，诸葛亮以强弩之末不能穿鲁缟，言无力也。是以有赤壁之败。庞涓追孙膑，死于马陵，亦其义也。〕
　　五十里而争利，则蹶上将，法以半至。
　　〔李筌曰：百里则十人一人至，五十里十人五人至，挫军之威，不至擒也。言道近不至疲
　　。〕
　　三十里而争利，则三分之二至。
　　〔李筌曰：近不疲也，故无死亡。〕
　　是故，军无辎重则亡，无粮食则亡，无委积则亡。
　　〔李筌曰：无辎重者，阙所供也。袁绍有十万之众，魏武用荀攸计，焚烧绍辎重，而败绍于官渡。无粮食者，虽有金城，不重于食也。夫子曰：『足食足兵，民信之矣。』故汉赤眉百万众无食，而君臣面缚宜阳。是以善用兵者，先耕而后战。无委积者，财乏阙也。汉高祖无关中，光武无河内，魏武无兖州，军北身遁，岂能复振也？〕
　　是故，不知诸侯之谋者，不能预交；
　　〔李筌曰：豫，备也。知敌之情，必备其交矣。〕
　　不知山林、险阻、沮泽之形者，不能行军；
　　不用乡导者，不能得地利。
　　〔李筌曰：入敌境，恐山川隘狭，地土泥泞，井泉不利，使人导之以得地利。《易》曰：『即鹿无虞。』则其义也。〕
　　故兵以诈立，以利动，以分合变者也。
　　〔李筌曰：以诡诈乘其利动；或合或分，以为变化之形。〕
　　故其疾如风，
　　〔李筌曰：进退也。其来无迹，其退至疾也。〕
　　其徐如林；
　　〔李筌曰：整陈而行。〕
　　侵掠如火，
　　〔李筌曰：如火燎原无遗草。〕
　　不动如山；
　　〔李筌曰：驻军（车）也。〕
　　难知如阴，
　　〔李筌曰：其势不测如阴，不能睹万象。〕
　　动如雷霆；
　　〔李筌曰：盛怒也。〕
　　指向分众，
　　〔李筌曰：抄掠必分兵为数道，惧不虞也。〕
　　廓地分利；
　　〔李筌曰：得敌地必分守利害。〕
　　悬权而动，
　　〔李筌曰：权，量秤也。敌轻重与吾有铢镒之别，则动。夫先动为客，后动为主，客难而主易。太一遁甲定计之算，明动易也。〕
　　先知迂直之道者胜：此军争之法也。
　　〔李筌曰：迂直道路。劳佚馁寒，生于道路。〕
　　是故，《军政》曰：「言不相闻，故为鼓金；视不相见，故为旌旗。」是故，昼战多旌旗，夜战多鼓金。
　　〔李筌曰：火鼓，夜之所视听；旌旗，昼之所指挥。〕
　　鼓金旌旗者，所以一民之耳目也。
　　〔李筌曰：鼓进铎退，旌尝而旗罚；耳听金鼓，目视旗旗，故不乱也。勇怯不能进退者，由旗鼓正也。〕
　　民既已专，则勇者不得独进，怯者不得独退：此用众之法也。
　　三军可夺气，
　　〔李筌曰：夺气，夺其锐勇。齐伐鲁，战于长勺。齐人一鼓，公将战。曹刿曰：『未可。』齐人三鼓，刿曰：『可矣。』乃战，齐师败续。公问其故。刿曰：『夫战，勇气也。一鼓作气，再而衰，三而竭。彼竭我盈，故克之。』夺三军之气也。〕
　　将军可夺心。
　　〔李筌曰：怒之令愤，挠之令乱，间之令疏，卑之令骄，则彼之心可夺也。〕
　　是故，朝气锐，昼气惰，暮气溃。故善用兵者，避其锐气，击其惰溃，此治气者也。
　　〔李筌曰：气者，军之气勇。〕
　　以治待乱，以静待哗，此治心者也。
　　〔李筌曰：伺敌之变，因而乘之。〕
　　以近待远，以佚待劳，以饱待饥，此治力者也。
　　〔李筌曰：客主之势。〕
　　无邀镇镇之旗，无击堂堂之阵，此治变者也。
　　故用兵：高陵勿向，饵兵勿食，
　　〔李筌曰：秦人毒泾上流。〕
　　穷寇勿迫，锐卒勿攻；
　　〔李筌曰：避强气也。〕
　　背丘勿迎，
　　〔李筌曰：地势也。〕
　　佯北勿从，
　　〔李筌杜牧曰：恐有伏兵也。〕
　　围师遗阙，
　　归师勿遏，
　　〔李筌曰：士卒思归，志不可遏也。〕
　　此用众之法也。
　　〈九变篇〉
　　孙子曰：
　　凡用兵之法：绝地无留，
　　〔李筌曰：地无泉井畜牧采（来）樵之处为绝地，不可留也。〕
　　衢地合交，
　　〔李筌曰：四通曰衢，结诸侯之交地也。〕
　　覆地无舍，
　　〔李筌曰：地下曰圮，行必水淹也。〕
　　围地则谋，

　　〔李筌曰：因地能通。〕
　　死地则战。
　　〔李筌曰：置兵于必死之地，人自为私斗，韩信破赵，此是也。〕
　　途有所不由，
　　〔李筌曰：道有险狭，惧其邀伏，不可由也。〕
　　军有所不击，
　　城有所不攻，
　　地有所不争，
　　君令有所不行。
　　〔李筌曰：苟便于事，不拘君命。穰苴斩庄贾，魏绛戮杨干是也。〕
　　故将通于九变之利，知用兵矣。
　　〔李筌曰：谓上之九事也。〕
　　将不通于九变之利，虽知地形，不能得地之利矣。治兵不知九变之术，虽知五利，不能得人之用矣。
　　是故，智者之虑，必杂于利害。
　　〔李筌曰：害彼利此之虑。〕
　　杂于利，故务可伸；
　　杂于害，故患可解也。
　　〔李筌曰：智者为利害之事，必合于道，不至于极。〕
　　是故，屈诸侯以害，
　　〔李筌曰：害其政也。〕
　　役诸侯以业，
　　〔李筌曰：烦其农也。〕
　　趋诸侯以利。
　　〔李筌曰：诱之以利。〕
　　故用兵之法：无恃其不来，恃吾有以待之；无恃其不攻，恃吾不可攻也。
　　〔李筌曰：预备不可阙也。〕
　　故将有五危：
　　〔李筌张预曰：下五事也。〕
　　必死可杀，
　　〔李筌曰：勇而无谋也。〕
　　必生可虏，
　　〔李筌曰：疑怯可虏也。〕
　　忿速可侮，
　　〔李筌曰：急疾之人，性刚而可侮致也。太宗教宋老生而平霍邑。〕
　　洁廉可辱，
　　爱民可烦。
　　〔李筌曰：攻其所爱，必卷甲而救；爱其人，乃可以计疲。〕
　　凡此五者，将之过也，用兵之灾也。覆军杀将，必以五危，不可不察也。
　　〈行军篇〉
　　孙子曰：
　　凡处军相敌：绝山依谷，
　　〔李筌曰：军，我，敌，彼也。相其依止，则胜败之数，彼我之势可知也。绝山，守险也；谷近水草。夫列营垒，必先分卒守隘，纵畜牧，收樵采而后宁。〕
　　视生处高，
　　〔李筌曰：向阳曰生，在山曰高。生高之地可居也。〕
　　战降无登：
　　〔李筌曰：敌自高而下，我无登而取之。〕
　　此处山之军也。敌若绝水，必远水；
　　〔李筌曰：引敌使渡。〕
　　客绝水而来，勿迎之于水汭，令半渡而击之，利。
　　〔李筌曰：韩信杀龙且于潍水，夫概败楚子于清发是也。〕
　　欲战，无附水而迎客；
　　〔李筌曰：附水迎客，敌必不得渡而与我战。〕
　　视生处高，
　　无迎水流：
　　〔李筌曰：恐溉我也。智白灌赵襄子，光武溃王寻，迎水处高乃败之。〕
　　此处水上之军也。绝斥泽，唯亟去无留；交军斥泽之中，依水草而背众树：〔李筌曰：急过不得，战必依水背树。夫有水树，其地无陷溺也。〕
　　此处斥泽之军也。平陆处易，
　　而右背高，前死后生：
　　〔李筌曰：夫人利用，皆便于右，是以背之。前死，致敌之地；后生，我自处。〕
　　此处陆上之军也。凡四军之利，
　　〔李筌曰：四者，山、水、斥泽、平陆也。〕
　　黄帝之所以胜四帝也。
　　〔李筌曰：黄帝始受兵法于风后，而灭四方，故日胜四帝也。〕
　　凡军好高而恶下，贵阳而贱阴。养生处实，
　　是谓必胜，军无百疾。
　　〔李筌曰：夫人处卑下必疠疾，惟高阳之地可居也。〕
　　陵丘堤防，处其阳，而右背之：此兵之利，地之助也。上雨水，水流至；止涉，待其定也。
　　〔李筌曰：恐水暴涨。〕
　　绝涧遇：天井、天牢、天罗、天陷、天隙，必亟去之，勿近也。
　　吾远之，敌近之；吾迎之，敌背之。
　　〔李筌曰：善用兵者，致敌之受害之地也。〕
　　军旁有险阻、草莽、葭苇、小林、翳浍，可伏匿者，谨复索之，奸之所处也。
　　〔李筌曰：以下恐效之可奇伏诱诈也。〕
　　敌近而静者，恃其险也；敌远而挑战，欲人之进者，其所居者易、利也。
　　〔李筌曰：居易（勿）之地，致人之利。〕
　　众树动者，来也；
　　众草多障者，疑也。
　　鸟起者，伏也；
　　〔李筌曰：藏兵曰伏。〕
　　兽骇者，覆也。
　　〔李筌曰：不意而至曰覆。〕
　　尘高而锐者，车来也；卑而广者，徒来也；散而条达者，采樵者也；
　　〔李筌曰：烟尘之候，晋师伐齐，曳柴从之。齐人登山，望而畏其众，乃夜遁。薪来即其义也。此筌以樵采二字为薪来字。〕
　　少而往来者，营军者也。辞卑而备益者，进也；
　　辞强而进驱者，退也。
　　轻车先出居侧者，阵也；
　　无约而请和者，谋也。
　　〔李筌曰：无质盟之约请和者，必有谋于人。田单诈骑劫，纪信诳项羽，即其义也。〕
　　奔走阵兵者，期也；
　　〔李筌曰：战有期及将用，是以奔走之。〕
　　半进者，诱也。
　　〔李筌曰：散于前不一，欲以诱我。〕
　　杖而立者，饥也；
　　〔李筌曰：困不能齐。〕
　　汲役先饮者，渴也；
　　〔李筌曰：汲未至先饮者，士卒之渴。〕
　　见利而不进者，劳也；
　　〔李筌曰：士卒难用也。〕
　　鸟集者，虚也。
　　〔李筌曰：城上有乌，师其遁也。〕
　　夜呼者，恐也；
　　〔李筌曰：士卒怯而将懦，故惊恐相呼。〕
　　军扰者，将不重也；
　　〔李筌曰：将无威重则军扰。〕
　　旗动者，乱也；吏怒者，倦也。杀马肉食者，军无粮也；军无悬甀者、不返其舍者，穷寇也。
　　〔李筌曰：杀其马而食肉，故曰军无粮也。不返舍者，穷迫不及灶也。〕
　　谆谆翕翕，徐言人者，失其众者也；
　　数赏者，窘也；
　　〔李筌曰：窘则数赏以劝进。〕
　　数罚者，困也。
　　〔李筌曰：困则数罚以励士。〕
　　先暴而后畏其众者，不精之至也。
　　〔李筌曰：先轻后畏，是勇而无刚者，不精之甚也。〕
　　来委谢者，欲休息也。
　　〔李筌曰：徐前而疾后曰委谢。〕
　　兵怒而相近，久而不合，又不相去，必谨察之。
　　〔李筌曰：是军必有奇伏，须谨察之。〕
　　兵非多益，
　　无武进，
　　足以并力、料敌、取人而已。
　　〔李筌曰：兵众武，用力均，惟得人者胜也。〕
　　夫唯无虑而易敌者，必擒于人。
　　卒未专亲而罚之，则不服，不服则难用也；卒已专亲而罚不行，则不可用也。
　　故合之以文，齐之以武，
　　〔李筌曰：文，仁恩；武，威则。〕
　　是谓必取。令素行以教其民，则民服；素不行以教其民，则民不服。令素行者，与众相得也。
　　〈地形篇〉
　　〔李筌曰：军出之后，必有地形变动。〕
　　孙子曰：
　　地形：有通者，有挂者，有支者，有隘者，有险者，有远者。
　　我可以往，彼可以来，曰通；通形曰：先居高阳，利粮道，以战则利。
　　〔李筌曰：先之以待敌。〕
　　可以往，难以返，曰挂；挂形曰：敌无备，出而胜之；敌有备，出而不胜，难以返，不利。
　　〔李筌曰：往不宜返曰挂。〕
　　我出而不利，彼出而不利，曰支；支形曰：敌虽利我，我无出也；引而去之，令敌半出而击之，利。
　　〔李筌曰：支者，两俱不利，如挂之形，故各分其势。〕
　　隘形曰：我先居之，必盈之以待敌；若敌先居之，盈而勿从，不盈而从之。
　　〔李筌曰：盈，平也。敌先守隘，我去之。赵不守井陉之口，韩信下之；陈豨不守漳水，高祖下之是也。〕
　　险形曰：我先居之，必居高阳以待敌；若敌先居之，勿从也，引而去之。
　　〔李筌曰：若险阻之地，不可后于人。〕
　　远形曰：势均，难以挑战，战而不利。
　　〔李筌曰：力敌而挑，则利未可知也。〕
　　凡此六者，地之道也；将之至任，不可不察也。
　　〔李筌曰：此地形之势也。将不知者以败。〕
　　故兵：有走者，有弛者，有陷者，有崩者，有乱者，有北者。凡此六者，非天之所灾，将之过也。夫势均：以一击十，曰走。
　　〔李筌曰：不量力也。若得形便之地，用奇伏之计，则可矣。〕
　　卒强吏弱，曰弛。
　　吏强卒弱，曰陷。
　　〔李筌曰：陷，败也。卒弱不一，则难以为战，是以强陷也。〕
　　大吏怒而不服，遇敌怼而自战，将不知其能，曰崩。
　　〔李筌曰：将为敌所怒，不料强弱，驱士卒如命者，必崩坏。〕
　　将弱不严，教导不明；吏卒无常，阵兵纵横，曰乱。
　　〔李筌曰：将或有一于此，乱之道也。〕
　　将不能料敌，以少合众，以弱击强，兵无选锋，曰北。
　　〔李筌曰：军败曰北，不料敌也。〕
　　凡此六者，败之道也：将之至任，不可不察也。
　　夫地形者，兵之助也。料敌制胜，计险阨远近，上将之道也。知此而用战者，必胜；不知此而用战者，必败。故战道必胜，主曰无战，必战可也；战道不胜，主曰必战，无战可也。
　　〔李筌曰：得战胜之道，必可战也；失战胜之道，必无战可也。立主人者，发其行也。〕
　　故进不求名，退不避罪，唯民是保，利合于主，国之宝也。
　　〔李筌曰：进退皆保人，非为身也。〕
　　视卒如婴儿，故可与之赴深溪；视卒如爱子，故可与之居死地。
　　〔李筌曰：若抚之如此，得其死力也。故楚子一言，三军之士皆如挟纩也。〕
　　爱而不能令，厚而不能使，乱而不能治；譬如骄子，不可用也。
　　〔李筌曰：虽厚爱人，不令如骄子者，有勃逆之心，不可用也。〕
　　知吾卒之可以击，而不知敌之不可击，胜之半也。知敌之可击，而不知吾卒之不可以击，胜之半也。知敌之可击，知吾卒之可以击，而不知地形之不可以战，胜之半也。
　　〔李筌曰：胜之半者，未可知也。〕
　　故知兵者，动而不困，举而不穷。故兵知彼知己，胜乃不殆；知天知地，胜乃可全。
　　〔李筌曰：人事、天时、地利三者同知，则百战百胜。〕
　　〈九地篇〉
　　〔李筌曰：胜效之地有九，故次〈地形〉之下。〕
　　孙子曰：
　　地形者，兵之助。故用兵：有散地，有轻地，有争地，有交地，有衢地，有重地，有覆地，有围地，有死地。
　　诸侯战其地者，为散。
　　〔李筌曰：卒恃土，怀妻子，急则散，是为散地利也。〕
　　入人之地而不深者，为轻。
　　〔李筌曰：轻于退也。〕
　　我得则利，彼得亦利者，为争。
　　〔李筌曰：此阨喉守险地，先居者胜，是为争地。〕
　　我可以往，彼可以来者，为交。
　　诸侯之地三属，
　　先至而得天下之众者，为衢。
　　〔李筌曰：对敌之旁，有一国为之属，先往而通之，得其众也。〕
　　入人之地深，背城邑多者，为重。
　　〔李筌曰：坚志也。白起攻楚，乐毅伐齐，皆为重地。〕
　　行山林、险阻、沮泽，凡难行之道者，为覆。
　　所由入者隘，所从归者迂，彼寡可以击吾众者，为围。
　　〔李筌曰：举动难也。〕
　　疾则存，不疾则亡者，为死。
　　〔李筌曰：阻山背水食尽，利速不利缓也。〕
　　是故，散地则无战，
　　〔李筌曰：恐走散地。〕
　　轻地则无止，
　　〔李筌曰：恐逃。〕
　　争地则无攻，
　　〔李筌曰：敌先居地险，不可攻。〕
　　交地则无绝，
　　〔李筌曰：不可绝间也。〕
　　衢地则合交，
　　〔李筌曰：结行也。〕
　　重地则掠，
　　〔李筌曰：深入敌境，不可非义失人心也。汉高祖入秦，无犯妇女，无取宝货，得人心如此。筌以掠字为无掠字。〕
　　覆地则行，
　　〔李筌曰：不可为沟隍，宜急去之。〕
　　围地则谋，
　　〔李筌曰：智者不困。〕
　　死地则战。
　　〔李筌曰：殊死战，不求生矣。〕
　　所谓古善战者，能使敌人前后不相及，众寡不相待，贵贱不相救，上下不相收；卒离而不集，兵合而不齐。
　　〔李筌曰：设变以疑之。救左则击其右，惶乱不暇计。〕
　　合乎利而用，不合而止。
　　〔李筌曰：挠之令见利乃动，不乱则止。〕
　　敢问：敌众以整，将来，待之若何？
　　曰：先夺其所爱，则听矣。
　　〔李筌曰：孙子故立此问者，以此为秘要也。所爱，谓敌所便爱也。或财帛子女，吾先困辱之，则敌进退皆听也。〕
　　兵之情主速，乘人之不给，由不虞之道，攻其所不戒也。
　　〔李筌曰：不虞不戒，破敌之速。〕
　　凡为客之道：深入则专，主人不克；
　　〔李筌曰：夫为客，深入则志坚，主人不能御也。〕
　　掠于饶野，三军足食。谨养而勿劳，并气积力，运兵计谋，为不可测。
　　〔李筌曰：气盛力积，加之以谋虑，则非敌之可测。〕
　　投之无所往，死且不北，
　　〔李筌曰：能得其力者，投之无往之地。〕
　　死焉不得，
　　士人尽力。
　　兵士甚陷则不惧，无所往则固；深入则拘，
　　〔李筌曰：固，坚也。〕
　　无所往则斗。
　　〔李筌曰：决命。〕
　　是故，其兵不修而戒，不求而得，不约而亲，不令而信；
　　〔李筌曰：投之必死，不令而得其用也。〕
　　禁祥去疑，至死无所之。
　　〔李筌曰：妖祥之言，疑惑之事而禁之，故无所灾。〕
　　吾士无余财，非恶货也；无余死，非恶寿也。
　　令发之日，士坐者涕沾襟，卧者涕交颐。
　　〔李筌曰：弃财命，有必死之志，故割而流涕也。〕
　　投之无所往者，诸、刿之勇也。
　　〔李筌曰：夫兽穷则搏，马穷则啄，令急迫，则专诸、曹刿之勇也。〕
　　故善用军者，譬如卫然。卫然者，恒山之蛇也。击其首则尾至，击其尾则首至，击其中身则首尾俱至。敢问：贼可使若卫然乎？曰：可。夫越人与吴人相恶也，当其同舟而济也，相救若左右手。是故，覆马埋轮，未足恃也；
　　〔李筌曰：投兵无所往之地，人自斗．如蛇之首尾，故吴越之人，同舟相救，虽缚马埋轮，未足恃也。〕
　　齐勇若一，整之道也；
　　〔李筌曰：齐勇者，将之道。〕
　　刚柔皆得，地之理也。
　　〔李筌曰：刚务得者，因地之势也。〕
　　故善用兵者，携手若使一人，不得已也。
　　〔李筌曰：理众如理寡也。〕
　　将军之事，静以幽，正以治。
　　能愚士卒之耳目，使无知；
　　〔李筌曰：为谋未熟，不欲令士卒知之，可以乐成，不可与谋始。是以先愚其耳目，使无见知。〕
　　易其事，革其谋，使民无识；
　　〔李筌曰：谋事或变，而不识其原。〕
　　易其居，迂其途，使民不得虑。
　　〔李筌曰：行路之便，众人不得知其情。〕
　　帅与之登高，去其梯；帅与之深入诸侯之地，发其机。若驱群羊，驱而往，驱而来，莫知所之。
　　〔李筌曰：还师者，皆焚舟梁，坚其志，既不知谋，又无返顾之心，是以如驱羊也。〕
　　聚三军之众，投之于险，此谓将军之事也。
　　九地之变，屈伸之利，人情之理，不可不察也。

　　凡为客：深则专，浅则散。去国越境而师者，绝地也。四彻者，衢地也。入深者，重地也；入浅者，轻地也。背固前隘者，围地也；背固前敌者，死地也。无所往者，穷地也。是故，散地，吾将一其志。
　　〔李筌曰：一卒之心。〕
　　轻地，吾将使之偻。
　　〔李筌曰：使相及属。〕
　　争地，吾将使不留。
　　〔李筌曰：利地必争，益其备也。此筌以趋字为多字。〕
　　交地，吾将固其结。衢地，吾将谨其恃。重地，吾将趋其后。
　　〔李筌曰：馆谷于敌也。继一作掠。〕
　　覆地，吾将进其途。
　　〔李筌曰：不可留也。〕
　　围地，吾将塞其阙。
　　〔李筌曰：以一士心也。〕
　　死地，吾将示之以不活。
　　〔李筌曰：励志也。〕
　　故诸侯之情，殆则御，
　　〔李筌曰：敌围我则御之。〕
　　不得已则斗，
　　〔李筌曰：有不得已则战。〕
　　过则从。
　　〔李筌曰：过则审蹑。又云：陷之于过，则谋从之。〕
　　是故，不知诸侯之谋者，不能预交；不知山林、险阻、沮泽之形者，不能行军；不用乡导者，不能得地利。
　　〔李筌曰：三事，军之要也。〕
　　四五者，一不知，非王霸之兵也。
　　彼王霸之兵：伐大国，则其众不得聚；威加于敌，则其交不得合。
　　〔李筌曰：夫并兵震威，则诸侯自顾，不敢预交。〕
　　是故，不养天下之交，不事天下之权；伸己之私，威加于敌：故国可拔也，城可隳也。
　　〔李筌曰：能绝天下之交；惟得伸己之私志，威而无外交者。〕
　　无法之赏，无政之令。犯三军之众，若使一人：
　　〔李筌曰：善用兵者，为法作攻，而人不知；悬事无令，而人从之。是以犯众如一人也。〕
　　犯之以事，勿告以言；犯之以害，勿告以利。
　　〔李筌曰：犯，用也。卒知言与害，则生疑难。〕
　　投之亡地然后存，陷之死地然后生。
　　〔李筌曰：兵居死地。必决命而斗以求生。韩信水上军，则其义也。〕
　　夫众陷于害，然后能为败为胜。故为兵之事，在顺详敌之意，
　　〔李筌曰：敌欲攻，我以守待之；敌欲战，我以奇待之。退伏利诱，皆顺其所欲。〕
　　并力一向，千里杀将，
　　此谓巧事。
　　是故，政举之日，无通其使；
　　〔李筌曰：政令既行，闭关折符，无得有所沮议，恐或众士心也。〕
　　励于廊上，以诛其事。
　　敌人开阓，必亟入之，
　　〔李筌曰：敌开阖未定，必急来也。〕
　　先其所爱，
　　〔李筌曰：攻其积聚及妻子，利不择其用也。〕
　　微与之期，
　　践墨随敌，以决战事。
　　〔李筌曰：墨者，出道也。出迟道而从之恐不及。〕
　　是故，始如处女，敌人开户；后如脱兔，敌不及拒。
　　〔李筌曰：处女示弱，脱兔往疾也。〕
　　〈火攻篇〉
　　孙子曰：
　　凡攻火有五：一曰火人，
　　〔李筌曰：焚其营，杀其士卒也。〕
　　二曰火积，
　　〔李筌曰：焚积聚也。〕
　　三曰火辎，四曰火库，
　　〔李筌曰：烧其辎重，焚其库室。〕
　　五曰火地。
　　〔李筌曰：焚其队仗兵器。〕
　　行火有因，
　　〔李筌曰：因奸人而内应也。〕
　　因必素具。
　　〔李筌曰：干[艹刍]、蒿艾、粮粪之属。〕
　　发火有时，起火有日。时者，天之燥也；
　　日者，月在箕、壁、翼、轸也；凡四者，风之起日也。
　　〔李筌曰：天文志月宿此者多风。《玉经》云：『常以月加日，从营室顺数十五至翼，月在宿于此也。』〕
　　火发于内，则军应之于外。
　　〔李筌曰：乘火势而应之也。〕
　　火发，其兵静而勿攻，极其火央，可从而从之，不可从而止之。
　　〔李筌曰：夫火发兵不乱，不可攻。〕
　　火可发于外，无待于内，以时发之。
　　〔李筌曰：魏武破远绍于官渡，用许攸计，烧辎重万余，则其义也。〕
　　火发上风，无攻下风。
　　〔李筌曰：隋江东贼刘元进攻王世充于延陵，令把草东方，因风纵火。俄而回风，悉烧元进营，军人多死者。〕
　　昼风久，夜风止。
　　〔李筌曰：不终始也。〕
　　凡军必知五火之变，以术守之。故以火佐攻者明，以水佐攻者强。水可以绝，火可以夺。
　　〔李筌曰：军者，必守术数，而佐之水火，所以明强也。光武之败王莽，魏武之擒吕布，皆其义也。以水绝敌人之军，分为二则可，难以夺敌人之蓄积。〕
　　夫战胜攻取，不修其政者，凶！命之曰费留。
　　〔李筌曰：赏不踰日，罚不踰时。若功立而不赏，有罪而不罚，则士卒疑惑，日有费也。〕
　　故曰：明主虑之，良将修之。非利不动，
　　〔李筌曰：明主贤将，非见利不起兵。〕
　　非得不用，非危不战。
　　〔李筌曰：非至危不战。〕
　　主不可以怒兴军，将不可以愠用战；合乎利而用，不合而止。
　　怒可复喜也，愠可复悦也；亡国不可复存也，死者不可复生也。故明主慎之，良将警之，此安国之道也。
　　〈用间篇〉
　　〔李筌曰：战者必用间谍，以知敌之情实也。〕
　　孙子曰：
　　凡兴师十万，出征千里，百姓之费，公家之奉，费日千金。外内骚动，怠于道路，不得操事者，七十万家。
　　〔李筌曰：古者发一家之兵，则邻里三族共资之。是以不得耕作者七十万家，而资十万之众矣。〕
　　相守数年，以争一日之胜，而爱爵禄百金，不知敌之情者，不仁之至也。
　　〔李筌曰：惜爵赏不与间谍，令窥敌之动静，是为不仁之至也。〕
　　非民之将也，非主之佐也，非胜之主也。故明主贤将，所以动而胜人，成功出于众者：先知也。
　　〔李筌曰：为间也。〕
　　先知者，不可取于鬼神，不可象于事，
　　〔李筌曰：不可取于鬼神象类，唯间者能知敌之情。〕
　　不可验于度，
　　〔李筌曰：度，数也。夫长短阔狭，远近小大，即可验之于度数；人之情伪，度不能知也。〕
　　必取于人知者。
　　〔李筌曰：因间人也。〕
　　故用间有五：有乡间，有内间，有反间，有死间，有生间。五间俱起，莫知其道，是谓神纪，人君之宝也。
　　〔李筌曰：五间者，因五人用之。〕
　　乡间者，因其乡人而用者也。内间者，因其官人而用者也。
　　〔李筌曰：因敌人失职之官，魏用许攸也。〕
　　反间者，因其敌间而用者也。
　　〔李筌曰：敌有间来窥我得失，我厚赂之，而令反为我间也。〕
　　死间者，为诳事于外，令吾间知之，而得于敌者也。
　　〔李筌曰：情诈为不足信，吾知之，令吾动此（也）间而待之。此筌以待字为非传也。〕
　　生间者，返报者也。
　　〔李筌曰：往来之使。〕
　　故三军之亲莫亲于间，赏莫厚于间，事莫密于间。非圣不能用间，非仁不能使间。非微不能得间之实，非密不能得间之宝。密哉密哉，无所不用间也。间事未发，闻间事者与所告者皆死。
　　凡军之所欲击，城之所欲攻，人之所欲杀：必先知其守将、左右、谒者、门者、舍人之姓名。
　　〔李筌曰：知其姓名，则易取也。〕
　　令吾间必索敌间之来间我者，因而利之，导而舍之，故反间可得而用也。
　　因是而知之，故乡间、内间可得而使也。因是而知之，故死间为诳事，可使告敌。因是而知之，故生间可使如期。五间之事，必知之，
　　〔李筌曰：孙子殷勤于五间，主切知之。〕
　　知之必在于反间，故反间不可不厚也。殷之兴也，伊挚在夏；
　　周之兴也，吕牙在殷。
　　唯明主贤将，能以上智为间者，必成大功。此兵之要，三军所恃而动也。
　　〔李筌曰：孙子论兵，始于计而终于间者，盖不以攻为主，为将者可不慎之哉！〕
　　
　　
