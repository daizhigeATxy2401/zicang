战略[明]胡宗宪



　　车战考略
　　徐子曰：车何始者？之天星轸主车舆，毕上有五车，氐下有阵车。天幅阁道下，有车府为车贮。又有「王良」「御殳」为御车。天文志曰：兵，凶器。欲求万全，咸莫如车。圣王制车之法，与经界相为表里，所以制戎马之精意也。仰观其象，其丽有如此者，三代而上皆用之。故武王问于太公曰：「车与步骑，所当几何？」公曰：「车者，军之羽翼也。所以陷坚阵，要强敌，遮北走也。」书序武王东征，有戎车三百辆。诗序宣王北伐，有元戎十乘。嗣是楚子乘两广，分左右，而雄长南郢。晋人五乘为三卫，而世辅西周，降自秦汉，咸以骑兵为便。故车制湮灭，世莫得详。汉卫青击胡，以武刚车自环为营，纵骑兵出击，单于遁走。李陵深入胡地，猝与虏遇，众寡不敌。陵以大车为营，引士于外，千弩俱发。虏乃解去。魏太祖北征柔然，骑十万，车十五万辆。遂度大漠，柔然畏怖，不复敢南向。刘裕伐秦，为魏军所遏。命将军朱超石等，以车七百乘渡河北岸，为却月阵，以大弩及矟千余御之。魏师奔溃。后魏攻锺离，梁武帝遣豫州刺史韦睿救之。魏将军杨大眼勇冠军中，将万余骑来战，所向皆靡。睿结车为阵，以强弩二千，一时俱发，杀伤甚众。矢贯大眼右臂。遁走。隋御突厥，皆戎车步骑相参，与鹿角为方阵。哥舒翰节度陇右，尝造战车以收黄河九曲。唐马燧镇河东，作冒战车，蒙以狻猊，列戟于后。讨田悦大破之。宋宗泽尝修战车千二百乘，以御金人。李纲论用兵，谓步不足以胜骑，而骑不足以胜车。遂以车颁京东西路，而经纬两河。他如魏胜之如意等车，黄怀信之万全车，王大智之雷电击车，尚论其世。其?有如此者，车之来也。旧矣。　　再考兵志，用车之法，五车有一长，十车有一吏，五十车有一卒，百车有一将。易战之法：五车为列，前后相去四十步，左右十步，队间六十步。险战之法：车必循道。十车为一聚，二十车为一屯。前后相去二十步，左右六步，队间三十六步。五车一长，纵横相去十里。易战之法：一车当步卒八十人，八十人当一车，一车当十骑，十骑当一车。车骑者，军之武兵也。故十乘败千人，百乘乱万人。　　用车之道，阴湿则停，阳燥则起。贵高贱下，驰其要害，遂其粮草，若进若止，必从其道。敌人若起，必遏其冲，其士须选少壮雄健，走追奔马，及驰而乘之。则前后、左右，上下周旋，能缚束军。旗力可引其八石，能射前后左右便习者，名武车之士。眷之不可以不厚也。　　然用车之道，死地有十，胜势有八，不可不审察也。可往而无以还者，车之危地。越绝险阻，乘敌远行者，车之竭地。前易后险者，车之困地。陷之险阻，出而无以返者，车之绝地。圯下淅泽，黑土粘埴者，车之劳地。左险右易，上陵仰峻者，车之逆地。殷草横亩，犯历深泽者，车之拂地。车少地易，与步不敌者，车之败地。后有沟渎，左有深水，又有深堑者，车之坏地。日夜霖雨，旬日不止，道溃地陷，前不能进，后不能解，车之陷地。此十者，车之死地也。拙将之所以见擒，明将之所以见避。几以车陷敌者。敌之前后，行阵未定，即陷之。旌旗扰乱，人马数动，即陷之。士卒或前或后，或坐或起，即陷之。阵坚不固，士卒前后相顾，即陷之。前往而疑，后恐而怯，即陷之。三军卒惊，皆薄而起，即陷之。战于易地，暮不能解，即陷之。远行而暮，舍三军恐惧，即陷之。此八者，车之胜势也。将明于十害八胜，敌莫之御也。至若胡骑剽轻，以安车制之，适当其理。河朔坦平，以车骑行之，正得其便。前贤着说，皆可推用，故谓以车御侮，以骑逐利，行有所恃，止有所息；居则不可犯，动则不可失机。此用车之利也。　　我朝兵濬、李贤、马文升、余子俊、许进、傅顾及副使陈大纲、胡松诸公，业巳历历言之，而竟未身试。查会典，洪武四年，令造独辕车。永乐十三年，宣德十四年，申明其制。而倍益之。至天顺八年，成化二年，弘治十七等年，以及嘉靖、隆庆、万历初年俱各有造，然皆徒造而未发各边。有发各边而未试战者。有试战而造未得法，竟以重大败输，动称不使者。故往往虏入至，便躁躏千里，军民被毒，忍不可言。或谓车便旷野，不便险隘奈何？愚曰：兵法易野，险野易战，险战皆用车焉。特其法少异耳。或又疑车畏火焚，即如唐房琯效春秋战法，以车二千乘，马步夹之。行至陈涛斜，被贼纵火焚车，人马大乱，官军死亡奈何！愚则曰：夫舟岂不畏溺也，而世未尝废舟也。在吾有以防之何如耳！今九边要害皆同，如无详及。试举大同一镇言之，其地川原平衍，可以横布驰骤。贼亦利焉。故岁多大举，贼才出套，便涉偏关，入老营堡。平虏城、威远城，皆称要害，若南犯则应朔诸城，必由之地也。东走则阳和诸城，独当其冲，顺圣怀来之莫遏，皇都震矣。故宣府为皇都之后辅，独石马营、葛谷、万全、张家口、新河口、洗马林，为宣府之后冲。所宜申饬车阵之法，教演将卒以巩固皇都者也。大同为皇都之右臂，偏关老营堡，为大同之咽喉。红门、水泉、小营儿、八柳树、寺坞等夹三墻，适两径之险隘，乃虏骑天阱、天牢、天罗之地，多设堑伏以杀之，则无不中者。我国家设大同左右卫，暨威平等城，实为偏关之内应。其永兴、镇西等为偏关之外援。焦家坪、娘娘滩、羊圈子、皆套虏渡口，往来躁践，岁无虚日。入寇第一关头，机在防御，今防御之兵，果能按地如车阵法。建一营城，移大同等处游击将军，并偏关守备，分厌沟、五花、得马、河曲、保德等兵。更多召土着者，住扎留屯于此，与老口堡游击，相为表里策应。沿河岸，筑为高堤，错综树以数十万柳，以折胡马。每贼一出，乘其未涉、将涉而击之，诚万全之策耳。孰谓车战之攻，可少忽哉！
　　舟战考略
　　夫福船高大如城，非人力可驱，全仗风势。倭舟自来矮小，如我之小苍船。故福船乘风下压，如车碾螳螂。斗船力，而不斗人力，是以每每取胜。设使贼船，亦如我福船大，则吾未见其必济之策也。但吃水一丈一二尺，惟利大洋。不然，多胶于浅，无风不可使，是以贼舟，一入里海，沿浅而行，则福舟为无用矣。故又有海沧之设。　　夫海沧船，稍小福船耳。吃水七八尺，风小亦可动，但其力功，皆非福船比。设贼舟大而相并。我舟非人力十分，胆勇死斗，不可胜之。然二项船，皆只可犁沈贼舟，而不可捞取首级。故又有苍船之设。　　夫苍山船最小，一名艟（舟乔），又苍之大者。旧时太平县地方，捕鱼者多用之，海洋中遇贼，战胜，遂以着名。殊不知彼时，各渔人为命，负极之势，亦由贼之入我地故也。今应官役，便知爱命。然此船水面上，高不过五尺，就加以木打棚架，亦不过五尺。贼舟与之相等。既势均不能冲犁，若使近逼贼舟，两艘相联，以短兵斗力，我兵决非长策，多见误事。但若贼舟甚小，一入里海，如我大福海沧不能入，必用苍船以追之。此船吃水六七尺，与贼舟等耳。其捞取首级，水潮中可以摇驰，而快便三色之中，又此为利。崇明沙船，可以接战，但上无壅蔽，火器矢石，何以御之？不如鹰船，两头俱尖不辨首尾，进退如飞。其旁皆猫竹，板密钉如福船。旁板之状，竹间设窗，可出铳箭，窗之内，船之外，隐人以汤浆。先用此舟冲敌，入贼队中，贼技不能却。沙船随后而进，短兵相接，战无不胜矣。鹰船沙船，乃相须之器也。　　蜈蚣船，蜈蚣象形也。其制始于东南夷。专以架佛朗机铳，底尖面阔，两旁列楫数十，其行如飞，而无倾覆之患。盖岛夷之长技也。其法流入中国，中国因用之以驭夷。诸凡火攻之具，炮箭枪球，无以加诸，其成造也。嘉靖之四年，其裁革也。嘉靖之十三年，今当仿而制之。其攻用自大矣。　　水战非乡兵所惯，乃沙民所宜。盖沙民生长海滨，习知水性，出入风涛，如履平地。在直隶太仓、崇明、嘉定，有之。但沙船，仅可于各港协守，小洋出哨。若欲出赴马迹、陈钱等山，必须用福苍及广东鸟尾等船。
　　大将军营阵利布奇正法
　　初鼓前将，及左牙将，各陈于左；右将及右牙将，各陈于右；四奇阵于左右之间，及建大将军之旗于中。引四奇之都虞侯各执其旗，使布前奇之于右旗前之。左右奇之，旗于前之。左奇之旗于后之左，右奇之旗于后之右。　　二鼓而四旗就列，引其三正之都虞侯持其旗，使布先锋之旗于前。奇之右布左角之旗，于前奇前之左；布右爪之旗，于左奇前之左；布左牙之旗，于左旗后之左；布右角之旗，于右旗前之右；布右爪之旗，于右旗后之右；布右牙之旗，于后奇后之右；布后军之旗，于后奇后之左。　　三鼓而入正，就列营，则开四门。前门在前锋左角之间；左门在左爪左牙之间；右门在右角右爪之间；后门在右牙后军之间。
　　战策机关
　　计战：凡用兵之道，以计为首。未战之时，先料将之贤愚、敌之强弱、兵之众寡、地之险易、粮之虚实。计料以审，然后出兵，无有不胜。法曰：「料敌制胜，计险厄，上将之道也。」　　间战：凡欲征伐，先立间谋，觇敌之众寡、虚实、动静，可以与兵则大功可立。战无不胜。法曰：「无所不用间也。」　　步战：凡步军，与车骑战者。必依丘陵、险阻、林木，而战则胜。若遇平易之道，须用拒马枪。为方阵，步人在内，马军步人，中分为队。　　驻战：队驻守阵，战队出战；战队守阵，驻队出战。敌攻我一面，则我两哨出兵，从旁以掩之；敌攻我两面，我分兵从后以捣之；敌攻四面，我为圆阵，分兵四出以奋击之。敌若败走，以骑兵追之，步兵随其后，乃必胜也。法曰：「步兵与骑军战者，必依丘陵险阻，令我士卒为行马、蒺藜等物。」　　骑战：凡骑兵与步兵战者。若遇山林、险阻、陂泽之地，疾行急去，是必败之地，勿可与战。欲战者，须得平易之地，进退无?则胜。法曰：「易地则用兵。」　　舰战：凡与敌战于江湖之间，必有舟楫，须居上风上流。上风者，顺风用火以焚之；上流者，随势使战船以攻之。则战无不胜。法曰：「欲战者，无逆水流。」　　车战：凡与步骑战于平原旷野。必须用扁箱鹿角车于阵，以战则胜。所谓一则治力，一则前拒，一则整束部伍也。法曰：「广地则用军车。」　　昼战：凡与敌昼战。须多设旌旗旗，以为疑兵，使贼不能测其众寡，则胜。法曰：「昼战，则多用旌旗。」　　夜战：须多用火鼓，所以变化敌人耳目，使彼不知所以备我之计，则胜。法曰：「夜战，必多用火鼓。」　　备战：凡出师征讨，行则备其邀截，止则御其掩袭，营则防其偷盗，风则恐其火攻。若此设备，必有胜而无败。法曰：「有备则无虞。」　　导战：凡与敌战，山川之夷险要路之迂直。必用乡人，引而导之，乃知其利病。若战则胜。法曰：「不用乡导者，不能得地利。」　　斥战：凡行兵之法，斥堠为先。平易则用骑，险阻须用步。每五人为一甲，内一人持白旗。军行前后左右接续。了望若见贼兵，以次传递，告曰主将令众预为之备。法曰：「以虞待不虞者，胜。」　　泽战：凡出军行师，或遇阻漆圯毁之地。宜倍道兼行，速遏不可诸留。若不得已，道远......以寡敌众以弱胜强。所谓知敌之击，知吾卒之可以击，而不知地利，胜之半。此言既知彼、又知己，但不得地利之取，则亦不全胜。法曰：「天时不如地利。」　　山战：凡与敌战，或居山林，或居平陆。须居高阜，恃其形势，顺于击刺，便于奔冲。以战则胜。法曰：「山上之战，不嫌其高。」　　　谷战：凡行军，越过山险而阵。必依附山谷，一则利水草，一则附险固。以战则胜。法曰：「绝山依谷，战无不克。」　　奇战：凡战，所谓奇者，攻其无备，出其不意也。交战之时，前掩后冲，东攻西击，敌莫知所备。如此则胜。法曰：「敌虚，则我必为奇矣。」　　正战：凡与对敌，若道路不能通，粮饷不能进，诱计不能诱，利害不能惑，须用正战。正兵者士卒勇，器械明，赏罚信，号令申，且战且前。则胜矣。法曰：「非正兵，能以致远乎！」　　虚战：凡与敌战，若我势虚，当伪示以实形使敌莫能测其虚实，所在必不敢轻与我战。则我可以全师保军。法曰：「敌不敢与我战者，乖其所之也。」　　实战：凡与敌战，若敌人势实，我当严兵以备之。则敌人必不敢轻动。法曰：「实而备之三。」　　死战：敌人强盛，吾士卒疑惑，未肯用命。须置之死地，告令三军示不获己。杀牛燔羊以享战士。烧弃粮草，填井破釜，绝其生类。则必胜矣。法曰：「必死则生。」　　饱战：凡敌人远来，粮食不继。敌饥我饱，可坚擘不战。持久以弊之。绝其粮道，彼必退走。密遣奇兵，邀其归路；纵兵追击，破之必矣。法曰：以饱待饥。　　水战：凡遇敌战，或岸边为阵，或水上泊舟，皆为水战。若近水为战，须去稍远，一则诱敌使战，一则示敌无疑。我欲必战，勿近水迎敌，恐其不得渡；我欲不战，则拒水阻之，使敌不能济。若敌渡水来战，可俟其半济而击之。则利。法曰：「涉水半渡，则可以济。」　　火战：凡战，若敌人居近草莽、营舍、茅竹，积窝聚粮，天时燥旱，因风吹火以焚之。选精兵以击之。其军可破。法曰：「行火必有因。」　　围战：凡围战之道，围其四面，须开一角，以示敌人之生路，使敌战不坚。则城可拔、军可破矣。法曰：「围师必缺。」　　声战：凡战所谓声者，张虚声也。声东而击西，声彼而击此。使敌人不知所备。则我所攻者，乃敌人所不守也。法曰：「善攻者，不知所守。」　　饵战：凡有所谓饵者，非谓置毒于饮食，凡以利诱之，皆于饵兵也。如交锋之际，或弃牛马，或伪抛物，或拾辎重，切不可取。法曰：「饵兵勿食。」　　风战：凡与敌战，若遇风顺，乘势而击之；或遇风逆，出不意而捣之。则无不胜矣。法曰：「风顺，致势而从之；风逆，坚阵以待之。」　　雪战：与敌相攻，若雨雪不止，觇敌无备，可潜兵击之。其势可破。法曰：「攻其所不戒。」
　　阵法
　　黄帝因井田以制兵。井分四道，八家出之。其形井字，开方九，正法四为间地。虚其中，大将居焉。环四面诸部连绕，此黄帝之兵法焉。风后因之。以干坤艮震四闲地，为天地风雷四正；以水火金木四阵，为龙虎鸟蛇四奇。其制阵之法，或六十步，或六百步，或千二百步，而为开方之形。或以奇为正，或以正为奇。奇正相生，如循环之无端，知不可终穷也。自是而降，寥寥数千百年间，世莫能达其奥。惟诸葛武侯善推演其法。故于平沙之上，叠石为文，纵横皆入其法。所为阵间容阵、队间容队，以前为后、以后为前，进有速奔、退无遽走；击头则尾应，击尾则头应，击中则两头相应。此在温所以为常山蛇势也。及夫蜀地陕狭道出斜谷，遂裁之为六至。唐李靖因之为六花阵。然唐史不书其事，惟《通典》略言其法，是卒由本亮八阵也。故靖尝曰：「八阵为武侯之旧焉。」今谨损益古制，共成十二将兵皆为阵法。自一至九，变化无穷。十二将兵曰四奇。四八正以步人为正，马军为奇。四奇，一曰前奇，二曰右奇，三曰左奇，四曰后奇。八正，一曰先锋，二曰左角，三曰右角，四曰右爪，五曰左爪，六曰左牙，七曰右牙，八曰后军。常以二奇当一正；前奇当先锋；左角右奇，当右角右爪；左奇，当左爪左牙；后奇，当右牙后军。四奇，取禀于大将；八正，取禀于四奇。故正常以奇为首。所谓以寡制众者，此也。居则各视其奇之；所正出，则各视其奇之；所行，则奇常居前。卒然遇敌则解处，为首验。当亮之八阵与六花，其法不相远矣。以下制为阵法，凡八变，因敌变化，循环无穷焉。
　　论阵法正宗
　　按古阵法，伏羲象易，为之正宗。轩辕握奇观象而成者也。孙子乘之。战国象棋，又得握奇之秘旨者也。自是以后不复传矣！诸葛武侯因乘乎象棋之阵，而悟握奇之文，分九军，别奇正，于是有天地风云，龙虎鸟蛇，八方之制焉！武侯既没，赖瞿塘遗迹，纵横尤存。唐李靖能识其扃钥，开一代之民域。盖武侯之后，又一人也。其余明将，何代无之！不过智谋善战，暗合古法，其于节制正宗，孰知之耶！又孰考之耶！文士纷纷穿凿陈言，妄立形势，巧而无用。学者其辨之。积卒阵。〔积卒之象天之阵，其阵伏羲氏先已有之。〕师卦阵。〔伏羲氏王天下所作也。〕握奇阵。〔轩辕皇帝正天下所作也。〕五行三才阵。〔太公望开国所作诡名。金木水火土天地人也。〕坎干合体阵。〔伏羲氏所作取象柔能制刚、弱能制强也。〕农兵阵。〔周武王时周公建封之所作也。〕鱼窟阵。〔郑庄公时郑大夫子元之所作也。〕荆尸阵。〔楚武王霸天下所作荆楚地尸阵也。〕崇卒阵。〔晋卿中行穆子荀吴，霸天下所作也。〕鹳殳阵。〔吴公子光阖闾，伯天下所作也。〕内政阵。〔齐大夫管仲伯天下所作也。〕乘广阵。〔楚庄王伯天下所作也。〕握奇营阵。〔田齐大司马穰苴，伯天下所作。〕
