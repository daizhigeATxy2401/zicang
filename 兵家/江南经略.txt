　　钦定四库全书　　　　子部二
　　江南经畧　　　　　　　兵家类
　　提要
　　【臣】等谨案江南经畧八卷明郑若曾撰若曾有筹海图编已着録是篇为江南倭患而作兼及防御土冦之事八卷之中毎卷又分二子卷卷一之上为兵务总要卷一之下为江南内外形势总考卷三之上至卷六之下分苏州常州松江镇江四府所属山川险易城池兵马各附以土冦要害卷七上下论战守事冝卷八上下则襍论战具战备而终以水利积储与苏松之浮粮明季武备废弛法令如戏倭冦恒以数十人横行数千里莫敢撄锋土寇亦乘之不靖若曾此书葢专为当时而言故多一时权宜之计福建林润时为应天廵抚为评而刋之所评亦多迁就时势之言然所列江海之险要道路之冲僻守御之缓急则地形水势今古畧同未尝不足以资后来之考证究非纸上空谈检谱而角觝者也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　江南经畧原序
　　壬戌初夏兵宪太原王公道行顾予于金阊逆旅而诘之曰子之作筹海图编志则勤矣然江防重务也而略之何与予对曰天下四大水曰江淮河济咸由中国放诸海兹志江防则河淮济似不可遗古今沿革囏于搜覈且予闻之善设险者必于上源江险在荆襄而此鳃鳃然末流之论无益也公曰否否三呉者朝廷之重地也留都门戸在焉国家财赋先焉矧润州宻迩江介雄据天堑非他可比宜加撰述以附于筹海之编俾江南四郡十有八邑水陆要害之处设险防御之宜展卷在目较若指掌庻江海巨防相为表里吾子其朂诸予曰唯唯公乃颁示诸郡圗志命官设局凡薪粟之资书绘之役靡不周悉予窃自念耕之问奴织之问婢职固有宜然遡委穷源必躬履其地非闭戸造车可求其合辙也又非嵗月可限乃并辞之遂携二子应龙一鸾分方祗役更互往复各操小舟遨逰于三江五湖间所至辨其道里通塞录而识之形势险阻斥堠要津令工圗之相度于居民爰谘于父老集一方之识即为一方之计务求切实可行不必竒诡迂诞也虽僻逺未经移书往通亦得其槩凡二越嵗而略者始详讹者始信为书九百九十翻为圗一百八十有五论议考说记辨三百五十有竒而举要之类不与焉共计十余万言稿成公擢参闗西不获就正矣继焉兵宪魏郡耿公随卿颇有取于是书檄常熟县梓行未果广平蔡公国熈莅郡文教诞敷武威复振予叨同志以书质之过防防订兹我督抚莆中林公以名世之才天子简用造我东南宪节甫临首以求人才恤民隠为访谬进是书公览而爱之凡所以拟议夫江洋规画乎内地者印正而区别之孰为所急孰为所缓孰为可久孰为可暂评骘删定不惮其烦手自叙述卷为条列呜呼予书生也口耳之学揣摸之见方以明哲匡救为望而乃得公综之于上信今传后讵非东南之大幸是书之荣遇哉公莆人也莆尝被陷倭去而巨室归集倭至则复弃去公适过家乃乘便宜率土人御之神谟秘防斩获无算自是倭不敢近葢其拯溺亨屯之心素笃于中而体权济变之术卒臻实效非托之空言而已公昔在留台不畏强御刬除元凶以为紊乱典章之戒忠垂不朽每公进予面述所欲建明者罔非国家至计如边患漕患之类将来匡翊社稷是编所采特其小试于一方者耳公檄呉郡梓行予不佞敬为之序隆庆戊辰冬十有一月朔昆山郑若曽伯鲁氏书于留耕山房







　　江南经畧凡例
　　一倭寇航海而来自东而西其犯直隶也南自钱塘北抵大江冲突焚刼千里相共杭嘉苏松本当合为一书但今制杭嘉二郡事属浙江兵备道浙江抚按主之苏松常镇四郡事属苏松兵备道直隶抚按主之予所目撃者苏松兵备衙门推行抚按经略于吾桑梓之地者也予縁是得参所闻发明宣述为圗为论俾后之司兵于吴者考而行之虽不免与时推移而宏纲要目似有不能舍者此予作是编之本义也然杭嘉湖等府事宜之详予已别载筹海圗编同志者合而观之当互见矣
　　一御寇之法海战为上故先之以海防圗海防失守而后滋蔓及江故江防圗次之
　　一倭舶自东南而来华亭上海首当其冲次嘉定次太仓次常熟故序海防以松江居前苏州次之其入江也常熟首当其冲次靖江次江隂武进次丹阳丹徒故序江防以苏州居前常镇次之
　　一太湖在苏松西南倭寇之来不由乎此本不当与江海例论但雄跨数郡盐盗出没逋亡伏匿险莫甚焉大非淀陈滆练之比万一世变巨寇从溧阳宜兴下太湖直捣姑蘓或南冲吴兴北冲毘陵可不虑哉故作湖防圗与海防江防圗并列为三
　　一自抚按以至州县佐贰巡司把总虽均有江防之寄然体统者所以正抚巡兵宪总兵之职掌也各府圗论者所以正郡守之职掌也各州县圗论者所以正州县长吏之职掌也各境险要圗论者所以正偏裨团长之职掌也愈尊则愈握其总而要愈卑则愈任其劳而详纲举目张兵务庶不紊矣
　　一倭寇入我内地便于长驱由叛者献圗掳者向道故也向来当道非不遣人哨探召匠绘圗而茍且塞责多为所悮予深惜之故凡水陆道路躬亲阅歴多方考正一一着明而于其中所当设险之处又为圗为説罔敢阙略庶后之经略者可考而知焉
　　一苏松聨壤休戚相闗贼若登突非地界所能限本当合二郡之宼迹而书之但各州县兵粮该府自主兵官泛地亦有定界故苏自苏松自松不敢混编以观者之目常镇序寇亦然
　　一各境土贼渊薮与惯聚刼之处商民荼毒无异遇寇故国家设民壮弓兵以戢之巡捕官以领之兵宪以督率之巡江御史以察之但非攻城掠地之比不必建图故附见于各郡县之未
　　一自有寇患以来当道设施不同虽曰各有意见随事损益然未有如今日之着为定规者也故作见行经畧
　　一苏松外被富庶之名内实凋敝国初凖私租起税区区弹丸之地当天下之半民力竭矣非大沛恩膏复宋元旧制其何以堪故以浮赋议终焉
　　一三吴泽国也水利不兴则旱涝俱为可忧故于图考尤加意详晰任封疆之寄者其无忽诸
　　一予悯乱激衷一时纂集自知闻见有限挂漏甚多凡此东南之人均属桑梓之邦尚其念此而相与救正之辅益之务期可行毋徒诿曰此当道之责也












　　钦定四库全书
　　江南经畧卷一上
　　明　郑若曾　撰
　　兵务举要
　　兵务有纲有目有急有缓有轻有重宋仁山金氏作通鉴前编而先之以举要一卷挈其大纲揭其急务重务而剖明之俾人先醒诸心然后遍阅全帙厘然灿然至棼而不可乱至繁而不可遗至微而不可忽【若曾】自知寡昧言无伦次谨仿其体裁作举要一册冠之简端非敢泰然杜撰也或曰书之大防具见于凡例矣兹不亦赘乎曰凡例者作书之义例也所以叙吾一时纂辑之意见举要者莅兵之纲要也所以备夫千百年统驭安攘者采而择焉亦无恶其赘矣海防
　　苏松海洋乃岛寇内犯之上游也哨捕于海中而勿使近岸是为上防拒守于海塘海港而勿容登泊是为中防若纵之深入残害地方首当坐罪【此总兵与参将游撃把总之任也兵备道督责之巡抚军门主之】
　　江防
　　江防以拱防留都为重长江下流乃留都之门戸也遏寇于江海之交勿容入江是为上策截杀于江中闗隘【营前沙狼山靖江之类】使贼不得溯流而西是为中防若纵之过金焦矾诸山震惊留都罪在不原【此参将游撃把总之任也兵备道督责之操江巡江二院与江南北二按院及江南北二巡抚军门主之】
　　太湖之防
　　具区西近留都东南北跨苏湖常三郡宼易纵横须各郡湖船防勦协逐勿容流注地方乃为上防【此各郡守事也兵备道总之巡抚军门主之】
　　四郡
　　苏松常镇四郡唇齿相维利害相共贼至境也则当御之贼过境也则当追之贼犯邻境也则当援之【此各郡守事也兵备道督责之廵抚军门主之操江廵江二院同之】
　　各州县
　　太仓长呉等一十八州县地虽各有统属贼至而捍御之贼过而尾撃之贼攻邻邑而翼击之义与府同【此州县牧令事也郡守倡帅之兵备道督责之巡抚军门激劝而责成之】
　　各沙要害
　　沿海各沙要害所当责之沙耆民与沙船者也太仓州崇明县太镇二卫各巡捕官帅之以哨捕兵备道授之以命令齐之以赏罸有所废置申请抚按二院而行之
　　腹内地方要害
　　各州县腹内地方要害所当责之团长乡兵者也其间有当用民壮弓兵者州县巡捕官与巡检司帅领之【此州县牧令事也申呈抚按二院兵备道郡守而行之】
　　御将
　　一今人但讲练兵不讲练将将者三军之司命也将不得人则不能料敌不能任人不能驭卒安望其能成大功也向来狃于沿习喜用现成将官故兵骄将戅难于节制为今之计练将第一练兵次之练者作兴而驾驭之激励而责成之非徒任使已也
　　一军旅之事固当责诸武弁尤宜拣取文职而甄陶之若成就得真才几人则拯溺亨屯他日有赖昔阳明先师克建武功大抵多文臣力也如擒逆濠一事伍松月首任其劳文武具备何代无之甄录而使之有成在乎上之所用也
　　一军门当崇将官之权队长乃一队之将百戸乃百人之将千戸乃千人之将其权皆宜重若有营私自利者寜可详询宻察以正其罪不可轻准部士告讦恐堕其计乃激劝将官之一端也
　　揽权
　　向来承平日久各处官军养成骄傲卒难约束愚请一言以蔽之曰节制节字即竹节之节节节而制之可使千万人为一人皆能致其死命得其死力如身使臂如臂使指岂有尾大不掉之患乎明于节制之义可以御众可以定乱
　　选兵
　　凡选兵之法市井游猾之人不可用花鎗花刀之艺不可用年逾四十者不可用偏见执抝者不可用好为高论者不可用面白胆小者不可用衙门积年放刁玩法之人不可用当取膂力强壮肉实筋粗目有精神貌类朴实身体便防手足舒长知畏官府稍有福气而年又在三十上下者方可用也至于武艺则可学而成之临选之时不可以此为主
　　养兵
　　一养兵有三曰养之之地曰养之之法曰养之之数糊涂茍且而行不可也向来区画靡定民苦于烦琐宼至曾不得夫兵之捍庇何贵乎养兵耶今后必须分别黑白如何为一时之权宜如何为千百年之久计规模定而次第得然后为善
　　一兵以食为先必须粮饷储足斯平日捍御之方临事征调之防可以无往不利顾欲兵堪用尤须重练兵者之责而后可如止圗一时权宜之术而调募素无训练之卒并派养兵之费于民间恐募兵加赋甚非圣世经久之计也
　　一欲为千百年久长之计须奏复祖宗之兵额欲复祖宗之兵额尤须奏复祖宗之粮额
　　何谓兵额每卫设千戸所五每所设官军一千一百二十名每县设巡司弓兵若干名又设民壮若干名是也今以苏州一郡言之苏州太仓镇海三卫该官军一万六千八百名巡检司三十一共设弓兵一千一百八十名八州县共设民壮一千九百三十名通计军兵民壮共一万九千九百一十名内除弓兵之扣解操江衙门者三十六名民壮之扣解操江衙门者一百二十三名又除巡盐民壮一百七十四名俱当扣听外其余一万九千五百七十七名兵额不可谓不多矣向因承平日久干戈不用借军以运粮逃亡役占缺伍又多今当有事之秋可不亟行奏留与处补乎因弓兵民壮不堪上阵将弓兵裁省一百五十四人差操民壮裁省七十二人共扣充募兵银二千三百六两岂非亟当复旧者乎夫以一万九千五百七十余人分为水陆二枝每枝编作二班或四班按季轮畨至府城与水寨精练务期转弱为强人人可以杀贼名名得其实用何患于防泛乏人乎此之谓不必募兵而兵自足也
　　或问如何奏留曰沿江沿海卫所官军仍留以备倭寇查无倭患去处之军另拨上运
　　或问如何处补曰兵备道督责该府州县正印官通行查选汰其老弱不堪与市井棍徒补以精悍余丁及贫民之愿应例告充者
　　或问如何轮畨赴练曰常以一半属之本处卫所州县就便训练防守汛地一半属之巡捕官领赴该府团操水兵则领赴沿海水寨团操更畨代换巡抚军门坐委知兵武弁一员假以把总名色为之统督郡守为之监督公同训练兵备道以时阅视若人人皆善战在在皆精兵各官乃为称职否则他事虽贤亦论怠旷一州七县各可得兵一千余人分守地方江边海边水陆兵又可得一万余人分守塘港小警则各自为战大警则互相应援行之三四年兵日益精一可当十十可当百岛寇安敢犯境乎
　　何谓粮额我国家祖宗之制每军嵗给月粮临战又给行粮向因缺伍戸部以存粮作羡余别用一旦有事督抚军门又题请别项钱粮用之今欲奏复军额可不奏复原粮以还诸军乎与其裁减弓兵民壮以充募兵之用何如不减其额现成各有身银不必别养募兵之为愈乎此之谓不必加赋而食自充也目今募兵费银无算寇至之时既不得其实用寇退之时又反受其凭陵而军丁之月粮弓兵民壮之身银未闻因其不堪上阵而不之给也哀哉斯民受重赋之累困苦极矣何辜而复出此养兵之费乎如能复祖宗朝之旧规干今日之实事只是费得朝廷一倍
　　练兵
　　一兵士宜令屡经战阵屡立战功将官亲自选用就令训练督战则情义孚而恩威积临敌自可制胜若募兵者一人练兵者一人领战者又一人则选练必不用心而兵将亦不相识断断乎取败此向来之宿痼也非军门救正之不可
　　一练兵之法有五一曰练胆二曰练艺三曰练阵四曰练地五曰练时今惟日期赴演武塲中操演非也
　　何谓练胆有所畏有所恃是也葢军士畏贼则不畏我平日武塲中操演信赏必罚常如在阵时使兵知我之威必不可犯灰其退走之心遇敌而忘之是之谓有所畏也聫属队伍有法譬如敌击吾左恃右必救敌撃吾右恃左必救敌击前后首尾互救气势常壮敢于攻战是之谓有所恃也
　　何谓练艺军中实技惟杨家长鎗李家短鎗与福建之藤牌镋钯处州之筅五兵相卫可以必胜鸟嘴铳乃今日利噐自非有众能短兵接战则亦有时而穷刀鎗藤牌最利御长副总兵等官宜督同教师勒兵分习务期精熟有实用比试之日管操官分辨生熟开掲军门阅比赏罚其习花鎗花刀无益实用者一槩勿取何谓练阵今之兵知合而不知分不论众寡俱团作一堆前者遇敌后不能应至为可恶兵法云阵欲疎战欲宻行阵间须纵横皆有逵巷可以驰马整齐行伍前视心后视背左右视两肩如孙子教吴妇人秘法而又习叠阵法畨休迭上否则宻阵而战反疎矣又今之兵知进而不知退夫退非大班散回之谓乃遂队抽代之谓也若收兵无法则为敌所乗我兵见敌追来纷乱而不能整此二者歴年之大敝也不可以不戒其他金鼓练耳旌旗练目坐作击刺练手足之类乃常法也亦须惯习则进退有度可杂而不可乱乃为尽善
　　何谓练地古之阵法有方有圎有锐有横有直皆因地而异用也若但于武塲中操演而已则遇敌交战之地安得广平方正亦如演武塲者乎善将兵者过山即习登蹑之法过水即习渉行之法过街衢即习巷战之法过林麓即习设伏搜伏之法过田塍即习分行合捕之法地之近者令军士分投识认地之逺者置向画圗哨探务使水陆险要人人不迷而后可
　　何谓练时时有寒暑昼夜雨风霾须令兵士平日习惯任重逺行之态常常各带雨伞一把青布伞袋一条筯一双漆碗一只备渴盐梅茶或酒一小竹筒每队共置铜锅或铁广锅一口不论操演调发行止宿食兵不得离队队不得离哨哨不得离营每哨日设一兵巡风百总轮督无容擅离队伍在外散行饮酒生事违者军法重治则是无时而不练习习惯于平时则临阵饥寒劳苦皆能耐之矣此法不但可以耐时亦定心志壮筋骨长气力大有益于军士
　　一八阵圗六花阵之类乃营法也分派队伍之死规模也古人之糟粕也临敌致胜不在于此何也营自营阵自阵战自战营也者止之阵也阵也者行之营也临敌时须以营阵中人逐队调发交战运用变化全在此心若依古圗不可行也今之将官非脱古阵法而自作聪明则泥古阵法而以之敌忾安在其能制胜也为将者宜知此义
　　一我兵向来取败端由不知地利与不习熟埋伏进攻之法今日练兵须重乎此
　　一岛寇不利水战其所利在于田塍窄狭之处乃其所素习耳古所谓一曰得地利是也我兵向来只在演武塲中训练演武塲中何曾有田塍乎今须于秋收之后及春耕未动之时引兵就田野中演习狭塍遇敌分防冲撃之法如何下水如何赴淖泥中行如何约防如何合围纵横曲折无不便利斯可与敌相角
　　一将官平日训练军士号令营艺须照临阵一般其临阵也即以平日所习者用之则操演一日有一日之效习熟一件得一件之利若今演武塲中所演者通是虚套而临阵之真法真令真营真艺无一相合则耳目生疎虽操演千百年何用哉
　　一凡至演武塲阅兵数万不用按籍可以一览而知其数一卒不遗者有队法也队法即阵法韩信多多益善在此
　　设险
　　一险要有二曰境外曰腹里在境外者须设兵为长久之计在腹内者不必长设但当临时以素练之兵相机拨守葢设兵太滥则力不能及也
　　一腹内险要须以巡司为重増益其弓兵之额而精练之不但大寇窃发可调之以协勦而盐徒土盗彼亦能巡捕矣其次则须用本地大戸免其差役责之以出壮丁团练守御舍此之外更无良法
　　一险要中有原无地形险阻而实不可不设备者如太仓昆山之奣子昆山长洲之陆市是也地当交界两处皆当团兵协守然须分辨贼来处当迎而拒之贼去处当尾而追之不可但顾其界内无事而已握兵者宜申严此令
　　分合
　　一春汛之期不过三月将终四月将半小阳汛之期不过九月将终十月将半过此则非风汛所利矣宜于每年三月九月初各官共分信地领船出海防御春汛至五月终小阳汛至十月终撤归【此每年防泛之分合也】
　　一海濵地里广逺欲一一屯兵分守虽竭蘓松之力不能也惟择要害为寇所必登必经之处设备则可耳若军令素行凡贼寇登岸众军争相救援擒贼与逐贼亦何难哉江濵亦然【此海边派兵之分合也】
　　一祖宗朝设卫所民壮弓兵四散分列有事则差都御史捧勅提督之正欲其聨属调度互相维持而应援也往年倭寇攻郡城州县不救攻州县城郡不救攻卫所亦如之一处兵力几何而可以独御哉必也处处以一半兵守土一半兵听调或揆贼所必经之处而留其听调之兵俱作守土或揆贼所必不到之处而守土之兵俱调征伐则兵常不患其寡势常不患其孤而祖宗命官之初意得矣【此内地派兵之分合也】
　　一兵之胜负不在众寡而惟系于精练与节制分合何如且如领兵三千分为三支每支九百人张掎角之势常以一支当敌二支治力更畨而进当敌者为正兵专司截杀治力者为竒兵专司接援另以三百人仃哨设伏寇虽亿万吾以寡而击之有不胜哉纵遇强敌难胜吾亦岂至于败哉向来战将常有合而无分以至败衂不可以不戒【此临阵进兵之分合也】
　　一古人收兵不茍其行阵中常有逵巷战酣欲罢则逐队相间而抽常存一半与贼对立一半逐渐缩退若干歩而止俟对立者抽囘乃又退缩若一齐囘身转歩背贼而走岂不招敌追袭乎【此在阵退兵之分合也】
　　赏罚
　　一捧勅命旗牌大臣一入演武场便当以军法行事不可姑息务使威令得行于司府司府之令得行于副总副总之令得行于千总千总之令得行于百总百总之令得行于队长队长之令得行于兵乃是军法若太阿之柄不肯素持直至临阵方骤然行之岂能有济赏罸须不逾时使利害近在目前则人思奋而功易成今有经数年不与覈覆者虽终不免然岂足为劝惩乎愿深维之
　　一海中击来船比击去船难于十倍盖去船劫财已满贼气已惰击之甚易杀一贼止是一贼而已若杀来贼一人不知全却好人性命若干其功不可同日语也须分别明白轻重其赏则贼来人自争先奋击间有登岸者寡矣其说详见荆川续藁字字当玩味
　　荆川云再三沈思制贼小船冲突之説滩浅处多钉暗桩薄皮船遇之必碎此一説也先发制人一着惟有望斗上做工夫然必须以利使人惜不得银子每夜各水军编定福船十只每一只望斗人一夜给与银一两使一夜常有人坐在斗上者看贼动静虽月黒之夜若擡船撑船未必无一把两把火光我船便可做手脚不患于大船赶贼不上也月明之夜则斗上纎悉必见正与彼四层望楼是对手至如小船叭喇唬八桨船宜多置铳手即不战亦宜量与给赏多布之八桨叭喇唬等船中火器既多贼来便死打又有望斗内人先报动静不患于小船制贼不下也一只船望斗人每夜与银一两毫厘不可少就是一月浪费银三百两亦说不得支得一月贼必擒矣恐惜费悮了大事望斗人若报贼的当水军因以成功则望斗人即当给与冲锋重赏若有误事定以军法斩首葢赏重则罸亦重也每夜与银一两分毫不可与头目侵尅必使望斗人一一得实惠一胜败之迹有闗于人事者有闗于天意者闗于人事者须表章之以为后人之法闗于天意者特侥幸耳其所闗系至大赏功者不可混施
　　兵戒
　　一贼计有五其初至也必据海濵地方以结巢其深入也必擒我民以为向其合战也必先设伏以诱我兵其野掠也必伪攻城以杜出援其战败也必撒金帛于道路遗货物于巢穴诱人争取而来袭而脱走或弃旗鎗我兵手执之自相疑惑向来贼之得利与我兵之致败首在于此兵法曰知彼知己须知而预备之勿蹈前辙
　　一贼出洋而官兵斩获乃贼之诡计也其船皆空船故留遗物在内耳其人皆掳去良民贼防前去姑以此而饵我耳诸将欲报功不计其虚实也在上者不可不知
　　一向来兵家之败多由割取首级一人得功阵上数人夺之不暇再进又因争缚生擒及检取贼所遗财物妇女最为悮事今后兵士有此须军门查究将官不能节制之罪斩将官之首以徇庶前弊可革也
　　一我兵向来与寇战多无老营取败常在于此营也者三军之家也安营有法则兵无众寡俱可藏纳食息备御如处城堡与敌相持进退皆无患若不结营则收兵无归宿之地万一不利何所恃以退保乎此须军门着实计较将官而后可
　　一自古善阵之将未有不借应援以成功者向来各官兵每秦越人相视孤军御敌端由限时与限程之法不明故耳若画圗填定某处为某将官信地其左为某处某将官相去若干里限几时刻可到右前后亦如之处处皆以专驻之官为主四近为援贼至一处则四援不被贼者星火提兵从间道救之不救者以失机论仍严查兵至迟速若寇贼到久而援兵方至者亦以失机论如此则哨报者不敢慢躱闪者无所容而当敌者常有所恃而易于取胜矣
　　一军中弊最多惟重大防论功而勿重零斩则弊自少矣何也今人不务合阵若论零斩则芟刈民头以饰功次所杀非真贼也
　　一岛寇若登岸我兵船在海者不宜撤去宜留与贼掳为归计我岸上兵逐之下海然后尾而击之不然闭门逐犬兽穷反噬矣
　　附录日本圗纂内一欵云倭舶之来每人带水三四百觔约七八百碗每日用水五六碗极其爱惜常防匮乏海水咸不可食食则令人泄故彼国开洋必于五岛取水将近中国过下八山陈钱山之类必停泊换水葢水不可以久留故也海洋浩渺风涛叵测程不可计遇山而汲亦其势耳其遇山而登非独汲水或觇登泊之远近或觇我兵之虚实然后下海或拿渔戸或拿樵夫逼问消息使为向在船亦潮大水满之时方敢深入而每月初一二三四五六十五六七八九二十等日以时定之又在子午此日此时皆潮汐长大之水也灌诸港浦无不深满涂礁无不平没水脉无不通流凡水陆官兵当此时汲汲然隄备又于每日晨昏升旗放铳于海表之高山先声振夺望闻畏之使其知我有备不敢登泊也
　　兵器
　　一今之器械多无益于实用其故起于侵渔也当未制器之前营求领造一费也委官常例二费也吏书库子侵尅三费也匠作冒破四费也以故造作不堪用深可痛恨至如鸟嘴铳不惟无用且悮事匪轻今而后制器须令知兵主将亷且明者自为料理无徒付之委官制完解送巡抚军门逐一亲验一件不良一兵性命所系其身且不能防又焉望其克敌乎故须军门件件经心件件过目必得实用方可若查验出仍前作弊重究赃罪责赔无贷
　　一造船必用使船之人则造必坚固使船就用造船之人则使必爱惜若委一班人造之又委一班人驾使之则侵尅暴殄不堪用不耐久推调影射难诘其罪难责其偿或又云官造不如私募若移修造之费雇沙耆民大戸自造新船就委之以出洋尤为易简而有实用是亦一见也
　　松江府海防同知郑元韶条议三法切中时弊并录于后以备防考
　　一常年修船每为捕耆躭延虚冒或至临汛尚未告完万一不测悮事匪细且凡兴工之时寒沍将临灰油易冻人力难施若非定以限程益滋怠缓须定派各府应出工料银数即动支解给俱以该府解发到哨之日为始责限捕耆于十日内办完各料就将各船上坞兴工该港把总指挥等官随具兴工日期一呈院道一报海防官各知防仍限如福船拆造者六十日轮三年四年修者四十日一年二年修者三十日苍沙船拆造限五十日重修三十日轻修二十日小哨叭喇唬船拆造限二十五日重修十五日轻修十日各如式坚完捕盗水兵耆民舵工口粮限内准给一半与兵食用一半抵助工料过限不完把总等官通行报将各捕兵口粮俱截日住支工完另议施行若该管官曲为隠防开报不实从重防究庶工程易于就绪钱粮不至冒破矣
　　一舟师一览本为冒破而设每修议价似轻及亲自登舟验一板查一椇非艕发青苔即木遍白翳非棚多斧防即灰路多脱何者始修之官尅价专用旧木既修之后防守不思逺圗耳吴下木植本异闽中加以燥湿不常略无蔽覆风棱损蠧恬不能防而舟中猾捕顽兵或乘酒醉而中艕小便者或煮饮食而乱泼咸水者或棚上而用斧砍柴者或掷柴而撞起灰路者外既失防内复多戕虽嵗费万金秪日称朽敝耳窃见吴下人家每造一船必作一水房居之以故湿漏不侵船身经久闽中海盐二航无事时月眠桅阁橹覆以篷蓆故临用有赖今欲船作水房不能也而篷蓆一端似可仿用除今修造俱一一亲验尺寸旧木不用外修造甫成则令捕盗水兵匀出篷蓆由两艕以及桅橹尽加遮葢汛月方行揭去至污溺泼水砍柴撞灰等事严行查禁海防官每月到船一验每失一篷蓆损伤一板捕盗罸银五两贮修船之用水兵查实责革又照今嵗议修之价已出格给发后恐奸顽哨捕援例陈乞不遂则称船尚不坚自此乞除冲锋破浪当令海防官验修外余船悉依舟师一览年次给修无得增减分毫若称大壊而原给不及即系捕盗水军防守不周之故责令赔补督修既严捕兵复知爱惜港无不固之船而汛无不御之寇矣
　　一各港战船常年定估修造料价不为不厚但恐捕盗水兵复蹈旧辙希圗侵尅或将旧料改新或仍钉稀板薄以致不堪驾用元韶日夜思维圗革宿弊未得其方合无将粘连式様翻刻印刷即以海防官闗防印葢其方每捕盗一名分给二纸令其备将用过物料细开某处用某尺寸径某木若干根某处以旧木改用某处用钉若干灰油若干其各杠椇亦照此填注船工完日取将一纸呈送巡抚军门以一纸存留海防官处听军门或亲临或委官抽掣查验稽纸验料则有无冒破是否虚应一览之余情伪毕见矣票式
　　某港哨官某人下
　　某船捕盗某人船梁头濶若干今【或改或仍旧】
　　估给工料银若干
　　一底用　　　径若干木几根锯板若干厚搀用旧木若干余若头尾水底艕牵河梁头桅夹桅座披柱上下金覆狮等项俱照此开载其用过人工灰蔴钉油之类亦俱开数在票在船增置杠椇若篷桅柁索各件尽数开入以备查核重守令
　　一治道须有根柢择守令是已守令若贤则凡可以利民者无所不用其极民心爱戴虽从贼者皆归化而捍贼否则寇未至而民先困寇将至而民益扰良民且怀叛乱之思矣兵食有无何足恃哉
　　一守令乃亲民之官茍不得人则上司虽有好官行好事不得实惠及民所以自古国家慎重此职欲重郡守之职须奏请于朝拣天下郡守治行高第者径擢为都御史则监司不敢窘辱之其职自重
　　一州县有濵于江海者有悬于江海之中者有居内地者悬于江海之中如崇明靖江是也四面受敌势甚孤危若非爱民如子老成机警之人不足以任此此令之最难得者也须奏请其人久其任便宜其权不次其擢遇变则上官多方以协助之其才得以展布则可以遏寇于上防而江干海壖大得其外防之力矣其次为濵于江海如太仓嘉定常熟江阴之类必资内安外攘之才此亦令牧之难称者也不可与内地州县例视葢无事与有事不同无事之时凡负一长者不问其地皆可任使一有事焉则才钝者袖手而张皇矣古者论君道则曰择相臣论相道则曰择监司论监司则曰择守令今制天下之官皆选于吏部虽与古法一同然地方利害责在抚按岂可照常资格用人而不与朝廷请防乎出格之言恐似近理望采而择之
　　守城
　　一守城必宜行保甲之法而施固结人心之恩方是守之之本不然计虽详无益也试观昆山被围而搜获奸细陆成阿荒在城内潜居者已三年可见矣故城池之保否惟存乎守令之贤否何如择守令者乃军政之第一义也
　　一城池有闗于一方之利害者有闗于数百里之利害者闗于一方之利害者一守令慎之而足矣此守令之事也闗于数百里之利害者岂可仅以一守令支之乎此须镇以重兵援以郡帅其城无恙则敌人不敢越此而他攻即有所攻亦无闗系而非敌之所必欲取以为巢穴者矣是所守虽一城而所庇吾不知其若干城也若不论城之轻重缓急而漫焉以居之其身之所居则力为之救而其所不居者虽有闗系亦听寇贼攻取则所守皆为无用军门宜轸念之
　　一从来城守攻破者十之一袭破者十之九袭破之説有二一是伏奸细于城中放火守城者奔救则敌乗间而登约奸细上城照防踈虞用云梯登至垜口挥刀杀人守者惊散贼从此而上故守城之法须设兵一枝专司救火先布号令不许守垜者下城凡贼登城多在下半夜乗人疲倦故也又多在黎明守者散班故也把守之严贼岂能袭我乎所苦者盘诘奸细甚难葢奸细乃本地之民贼拘其家属劫其内应乌从而觉之今之盘诘者多在城门内使贼假装吾民从此击杀门岂能遽阖乎又或闭城太早止通一二门出入愈众则盘诘愈难不若大开各门门外盘诘而兵卫设于门下方善
　　土寇
　　一凡海贼一起陆地之贼乘机窃发所谓土倭子是也民家不能抗御惟行保甲之法可以除之
　　一海中沙民不三四年辄一啸聚致动官兵倭患寜息之时即当防范防范之法有四其一是齐民无故首乱必遏絶其萌不可用招安之防万一不得已而用焉必播告之曰除渠魁某人不赦外其同党有能自首及缚首来献者皆宥其罪仍加以赏其一是已招者不可杀其一是再叛者不可招其一是新起者必扑灭于微然防微杜渐者守令烛其机而招抚殱魁者监司严其令岂可今日截杀明日招安反为敌所侮宜审之



　　江南经畧卷一上
<子部,兵家类,江南经略>
　　钦定四库全书
　　江南经畧卷一下
　　明　郑若曾　撰
　　南畿总图




















　　南畿总论
　　南畿胜势在长江留都守御舟师为急徐颍跨中原瓜连豫省淮安控徐鲁齐文武重臣开府作镇虽职漕抚而聨络两京庐州民多游手野有遗利鳯阳地当冲繁财力冗费丰沛之间浊河泛滥几沦鱼鼈转饷既艰民亦凋瘵决啮之患濠泗尤棘扬有咸台富商走集民颇丰洽俗亦浮靡濒湖农田涂垫为患安庆当长江委流东约全楚为江表门戸徽州山多田少民逐末利风俗用偷池在山麓江浒寇盗窜伏镇江凿山通漕江潮下上谷土岁易利归豪右苏松常三郡市浮于农文胜于质加之田赋不均税徭日困沿海兵戍本以备倭而濵海濵江之民擅鱼盐之利间作弗靖出没江湖肆行剽劫以故江防海备并为急务云
　　备留都六议
　　长江天堑晋齐间事耳自乌珠巴延渡江江难恃矣南震则楚粤闽浙俱不可固今戸部食粮之军四万余兵部所操之军二万余布置江上惟三四千之浙兵防卫府寺惟一千之标兵仓廪虽实计日可尽三部之库合之不过百万守城之具百无一备夫池河一带为北来关钥南唐之亡繇此失矣则添兵设将筑关置堡宜议一也仪为江北之门戸而海门一带巨盗出入龙潭一渡直接仪真宜各置台立军戍此宜议二也安庆太平据留都上流宸濠攻安庆不下故不得直抵旧京太平乃开天首郡城高不能胜中人之垣六合聚籴之地县尚无城能无增筑宜议三也东坝为古来通吴越之路吴越盗发自当取道于此创堡设兵以防其决宜议四也京城太广而定淮金川仪鳯神策诸门寂如山林故靖难之师从此而入不如自钟鼓楼一带至清凉山后止横筑城一道势既直防守力简省则宜议五也六朝城不统一虽屡有城下之师尅一城而数城守在如乌林新江台城清溪彼此相援今茍破一城便旷然百里不如于下关上河等处多立城堡分处营军宜议六也







<子部,兵家类,江南经略,卷一下>
　　苏松常镇四府总论
　　苏松常镇四郡幅千里乃朝廷命脉之地也有识者须申画封守而慎固之何以故我国家财赋仰给于东南东南财赋莫重于苏州【夏税秋粮共二百余万石较湖广全省一十五府十六州一百七县之赋加多焉】次松江【夏税秋粮共一百余万石较福建全省八府一州五十七县之赋加多焉】次嘉湖杭谚不云乎上説天堂下説苏杭是也迩年倭犯中国首至苏松巢柘林横行列郡燔劫靡遗然后畧淮扬畧温台畧闽粤先后次第咸有成算四郡为奸雄之所垂涎可征已况京口当江南运道咽喉凡中原之人欲之吴越之闽粤必由此进万一天下有事人所必争岂待智者而后喻哉此皆第二义也其第一义尤在于留都四郡特其裀褥也今之论者孰不曰留都离海也远寇不能犯以若曾观之海寇窥留都之门戸有四其从陆也必由苏州常州丹阳而进此之谓正道或由宜兴溧水丹徒龙潭而进此之谓间道其从水也必遡长江抵龙王关此之谓正道或遡吴淞江泛太湖入宜兴越新兴坝而进此之谓间道向来正道设备已宻势难猝犯惟间道未之有讲也当事者愿究心焉或问留都守御与四郡自相维防之法可得闻与曰留都守御我太祖原设四十八卫分其半于江北屯卫京师屹如磐石万一可虞愚于海防江防及镇江诸论中备言之矣四郡自相维防亦见于苏州等论有经畧之志者宜合而观之









<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>








　　沿海营堡考
　　苏州府
　　营寨八
　　福山营　　九折邨营　双浜邨营
　　七鸦港营　白茆港寨　竹箔沙营
　　刘家港寨　南沙营
　　堡二
　　福山堡　　刘家河堡
　　松江府
　　营五
　　独树营　　金山营　　江门营
　　小盘营　　大盘营
　　堡六
　　柘林堡　　川沙堡　　胡家港堡
　　蔡庙港堡　南滙堡　　青邨堡
　　余详见二府兵防考
　　海防论一
　　海防之策有二曰御海洋曰固海岸何谓御海洋防哨陈钱分哨马迹大衢羊山遏贼要冲是也何谓固海岸修复祖宗朝备倭旧制循塘拒守不容登泊是也之二者或谓御海洋为上策若将官不肯防哨防勦而以风潮不便为辞纵贼登岸不得已而陆战则在我为舍易图难在贼为防短用长兵家之忌我自犯之矣或谓四山离内地太逺粮饷易匮声援难及且风潮叵测将官借以规避何从而稽之万一失备致寇直捣反悮事矣不如陆战严其节制将士岂能作弊也愚尝持是二者质于梅林胡公虚江俞公皆云前説为优复质于二华谭公允斋严公皆云后説为善今而后始悟诸公之论但可通之于福浙而苏松海防断断乎以御寇羊山为上防也何也苏松事体与福浙不侔若曾尝乗海舠凌惊涛览形胜及讯熟行海岛之人而知之夫倭舶之来必由下八山分防若东南风猛则向马迹西南行过非山以犯闽粤若正东风猛则向大衢西行过乌沙门以犯浙江若东北风猛则向殿前羊山过淡水门以犯苏松羊山在金山之东大七小七两山之外吴淞江顺帆不过一潮而已其为贼之要冲虽与马迹大衢相若而淡水门捕黄鱼一节乃天设此以为苏松屏捍岂可谓远洋备御之难而以羊山与马迹大衢例论哉葢淡水门者产黄鱼之渊薮每岁孟夏潮大势急则推鱼至涂渔舩于此时出洋宁台温大小舩以万计苏州沙舩以数百计小满前后凡三度浃旬之间获利不知几万金也海中常防劫夺每渔舩必自募惯出海之人格鬬则勇敢也器械则锋利也风涛则便习也其时则适当春汛之时其处则倭犯苏松必经之处贼至羊山见遍海皆舩而其来舟乃星散而行以渐而至势孤气夺远而他之矣敢复近岸乎自倭变以来当道虑倭奸狡伪充渔人掳舟混入禁行采捕不知放船之利有三不募兵而兵强不费粮而粮足不俟查督而自无躱闪之惟在巡抚军门与兵备道严其约束焉耳此在他处皆无而惟苏松海洋有之岂非天生自然之利也哉嘉靖戊午荆川唐公捧檄至吴与督府梅林胡公兵宪镜湖熊公毅然弛禁沿海数百里穷民踊跃出海自是厥后海烽久熄未必非由此以致之御海洋之説有明徴矣或问约束之法奈何曰迩来渔舩出洋辅以兵舩相须而行协力而战取甘结给旗票谨盘诘騐出入船囘之日当道委官抽税以助军饷此法美矣而未善也何也渔船专欲覔利兵船专司击贼其志不侔其力不协况所税能几何而欲分其所有也哉如愚见莫若兵船专于把港勿用出洋但令愿捕鱼者籍名于官立首领编旗甲保以耆民大戸示以盟约如杀贼而有功也照例陞赏永许采捕若纵贼近岸则一体坐罪永不许其出洋凡渔利与所获贼赀悉以畀之如此则渔人皆以御寇为巳责感恩畏罪舍死直前岂不愈于督之以兵船耶噫必如此而后为经久之计也
　　海防论二
　　苏州海防与松江不同松江有海塘而无海港其设备也以陆兵为主苏州有海港而无海塘其设备也以水兵为主何谓有海塘而无海港葢松江之海起于独山而迄于小汤洼迢迢二百四十八里皆有防塘为之限隔高厚如城别无港汊可以通海防塘之内外相夹皆水也在内者谓之运盐河又谓之横港在外者谓之堑濠又谓之防塘沟昔人所以筑此塘者本为捍盐潮恐其害苗也国初用为金汤以备倭患设卫所墪堡于堑濠之外寇至则捍御于海岸滩涂不容登泊万一不支则逾堑而守寇进不得攻退无所掠防塘之功用岂小小哉迩年堑濠多湮防塘海岸合为一片寇至即聚于防塘而运盐河之内水田狭塍难于屯御大可慨已为今之计必须浚治堑塘丕复卫所墪堡之法选集陆兵委知兵防将精练于平时遇汛则分布信地协守互援无容一贼登岸则松江海防庻几其无悮乎何谓有海港而无海塘葢苏州之海起于嘉定之寳山洋而迄于常熟之白茆港其间水口之大者曰吴淞江曰刘家河曰七鸦浦曰白茆港其次则防淘黄洼新塘茜泾之类皆潮汐之所往来沙船之所出入原未尝筑塘以限隔之也故倭舶乗风乗潮可以冲突而我兵船亦可驾风帆以哨以御向来吴淞江口副总兵亲提重兵结水寨以控扼之而刘河七鸦白茆亦各有把总兵船分守具备不可谓不宻矣但各兵船畏惧风常潜泊于港内贼至或不知或知而御之不及又各枝自分彼巳不肯协力应援俟贼入港然后官兵击之吁不亦晚乎为今之计必须巡抚军门立为限时限程之法信赏必罸【详见上卷举要兵戒条下】如有偾事罪坐水兵官问以故纵之律则苏州海防庻几其无悮乎或者曰松江无海港固不重乎水兵矣海岸之外可不设舟以巡哨乎苏州无海塘固不重乎陆兵矣海岸随处可登可不设兵以防守乎曰是不然松江海滩皆淖泥也潮至时舟虽可以逼岸而易于阁浅潮退时舟不能近岸须渉淖泥中行二三里或七八里哨舟何处可泊乎向来原设游兵船巡视于洋中墪堡军瞭望于岸上所患者上之人不肯严夫失报之诛则人莫肯尽其心耳苏州海濵处处皆有墪堡若勤于了哨则各港水兵响应而逐之各巡司弓兵与地方团营兵并力以御之贼岂能遽犯哉所患者上之人不肯严夫坐视之罪则人莫肯尽其力耳
　　海防论三
　　海防之策御寇于海洋海岸既已详言之矣若论今时至计则为今日之大忧者似不在于海而尤在于留都留都海防相为表里何也我祖宗根本之地乃边方所觇以为向背者也故兵法曰居中以制外向来留都所设四十八卫养骄气傲跋扈难制其祸至于杀戸侍而姑息抚安譬之痈肿已成难救药矣庙堂逺览取总兵之有重望者坐府弹压此见虽善尚觉不能无遗虑也葢总兵之所以负重望者由其统大兵于海上得展方畧焉耳非谓孑身兀坐即能慑服乎奸宄之徒也若但以其官高望重而使之帯千数之苖兵无所作为无所诛赏而空临于京师数万卒之上吾不知此总兵者平时虽号勇敢其谋猷学识果太公望诸葛孔明之俦而一言一动尽可以黙褫夫桀黠之胆乎设使举动之间少有轻率啓衅则素望将损而前车再覆今日驾驭之微机或为自伐之拙谋矣不类于樗蒲之孤注耶如愚见须以功能素着总兵一人如俞大猷戚继光者置之于吴淞江口而帯衘于留都列诸五军都督其所辖陆兵防将则专驻金山精练马歩兵数千以固守乎松江之海塘水兵防将则分驻竹箔营前二沙精练舟师万余哨守乎苏州之海港春汛将近则总兵亲驻吴淞江以为防游之领袖小阳汛亦如之防汛毕日则总兵归坐五军都督府而调水兵一半至龙江关与南京水军夹操陆兵一半至大教塲与南京陆军夹操更畨去来踪迹无定严明赏罸权柄不移而海濵水陆所存之兵则委之防将督练防守如是则隠然示在外之兵至强至众足以防防皇都而若无借于四十八卫在外之将愈出愈竒足以定祸变而不专倚乎五府兵部所以阴折夫羣邪眇视之心而贻留都之安者何如也留都安则海濵盐盗之徒不敢啸聚而海防之政益易于修举矣京师海防一举兼得未知庙堂以吾言为然乎否耶
　　海防论四
　　善论海防者不狃一时之见而为经久之图要在通变得宜而已葢法有宜于昔而不宜于今者有宜于暂而不宜于久者有宜于久而不可易者何谓宜于昔而不宜于今夫沿海备倭官军逃亡原籍清勾旧制也今则随勾随逃无补实用此清勾之不必泥也沿海堡寨兵数不足他卫拨军贴守旧制也今所在多事自救不遑此贴守之法不必泥也片板不许下海旧制也今之沙民采捕为生禁之太甚别生他虑此下海之禁不必泥也何谓宜于暂而不宜于久夫调募客兵水陆分布今日应变之计也然客兵不可久留钱粮所当节省此调募之不可久也海防告乏加赋帯徴今日权宜之术也加之不已民力何堪此加赋之不可久也何谓宜于久而不可易夫停止清勾矣则召募土兵养以军饷伍岂常虚乎免行贴守矣则团练乡兵充实堡寨奚必军卫乎调募不可久矣则训练土兵以渐裁遣何患乎无兵乎帯徴不可久矣则多置屯田开垦荒芜何患乎无食乎因祖宗之旧制而润泽之寇至则有备无患寇去则不废恒业虽行之万世无也必欲一岁支却一岁一畨杀却一畨则竭天下之兵食犹虑弗继岂苏松二郡之所能支耶
　　海防论五
　　浙西海防苏松嘉杭四郡虽有浙直之分利害安危实同一体何也壤地相聨唇齿相依故也昔我太祖画壤之法犬牙相制义正在此愚尝循海壖而观之苏州有海港而无海塘宜以水兵为主而岸上哨守之陆兵佐之松嘉二郡至海宁之澉浦皆有海塘而无海港宜以陆兵为主而海外巡哨之水兵船佐之向来倭寇内侵必由老鹳嘴以南抵于澉浦一帯海岸登泊而把守之官纵而不究良由浙直互相推诿各分彼己总督衙门不行连坐之法故也若一处警报左右互相夹逐贼岂能登犯哉昔者朝廷建设总督犹若此今革总督而浙直督抚衙门位平势埒岂能赏罸防同而不悖哉所宜建言于朝哨守海岸之官比照海中防哨兵船事例立为稽查策应之法一有登犯兵备衙门查究信地及左右相近哨守姓名防提同罪则浙江海防严禁有裨于直隶直隶海防严禁有裨于浙江辅车之势成而浙直地方皆可以无虞矣虽然其要尤在浙直督抚衙门各令贤能属官造图贴説地形险要如何哨守如何应援水陆兵士如何操练如何分合二省军门准照防议同心协力而行无有乖异夫然后为可久可大之业也
　　兵船防哨论附録
　　筹海图编内防哨论云浙东地形与福建连壤浙西地形与苏松连壤利害安危各有辅车相依之势故上命浙江巡抚总督浙直福军务分哨各官互为声援而不许自分彼己画地有限责任相聫此庙谟之所以为善而防御之所以为固也愚考海中山沙南起舟山北至崇明或断或续暗沙连伏易于阁浅贼舟大者不能东西乱渡如遇东北风也必由下入陈钱马迹等山以犯浙江而流突乎苏松如遇正东风也必由茶山西行以犯淮扬而流突乎常镇如遇正北风也必由琉球以犯福建而流突乎温台三途窎远瞭望难及须总兵官拨游兵把总领哨千百戸等船徃来防哨【以交信票为騐】其在浙江也南则沈家门兵船哨至福建之烽火门而与小埕兵船相防北则马墓港兵船哨至苏州洋之羊山而与竹箔沙兵船相防其在苏松也南则竹箔沙兵船哨至羊山而与浙江之马墓港兵船相防北则营前沙兵船哨至茶山而与江北之兵船相防诸哨络绎连如长蛇羣力合并齐如扛鼎南北夹击彼此不容岂惟逐寇舶于一时殆将靖寇患于无穷矣
　　聫属诸哨责在巡抚须遵初制重其事权仍加以总督之任浙直始尽归统属不然东西互为参差南北两相牵制防哨之説袛应故事耳缓急奚赖哉【若曾再识】



<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
　　江防论一
　　谨按长江下流乃海舶入寇之门戸也溯江防入则留都为之震动所系岂小小哉故备御江之下流乃所以保防留都至要至切之务也向来夹江南北分兵戍守游兵船往来巡哨于其间江防不可谓不宻矣然而寇不闻息者岂无説哉良由抚操巡江官聨之义不明故耳何也我朝大江南北各设巡抚留都専设操江巡江所勅信地虽殊而四院事体则相关而不可分也今操巡专管江中之寇寇若登陆则让曰此巡抚之事也巡抚专管岸上之寇寇若入江则让曰此操巡之事也一江南北吴越顿分同握兵符尔我相逊何惑乎江寇之弗除也哉如愚见莫若先正官聨官聨者聨属四人为一利害休戚异形而同心战守赏罸防谋而齐举如江寇而登陆也操巡督发江船进内港以协捕之陆寇而入江也巡抚督发哨船出外江以策应之庶乎寇计穷而无所容江中其永清矣江患息则留都万亿年巩固而不揺江防之策孰先于此
　　江防论二
　　海船入江必由崇明南北二路县后匾担二沙在县之北易于胶浅凡舟之轻小者由此而行竹箔宋信嘴在县之南其水防洼凡舟之重大者由此而行二路堵截更无入江之路矣崇明者天生北沙以鎻江之水口江防第一关键实在是也过此以西方论营前靖江金焦此设险之大防也向之建议者设将官结水寨分守乎江之两岸而海口入江之处止以崇明官兵御之游兵都司应援之愚以为非计也海口兵力孰与江中诸寨之多分战江中孰与并力御外之易似宜立为规制贼尚在海之时江南江北兵船分畨互出常以一半至海口协守崇明南北二路舟众力齐则贼必不能入江矣此守江之上也舎此不务容贼入江江中之师防散力分欲望其能胜敌得乎虽然擒江贼亦无难所患者我兵自分彼己不若敌胆之合一耳若贼过营前沙而营前之江南江北火速出援左右翼击不坐视乎营前之兵之受敌也过靖江亦如之过金焦亦如之贼进不得前退无所遁我兵有增而无限贼舟有限而无增胜负不亦较然矣乎愚故曰江南北二巡抚与操巡必四人同心而后可济也
　　江防论三
　　今之论江防者孰不曰营前沙者大江之第一关键也靖江江隂其第二也仪京口其第三也守此三者则海寇不能飞越而窥留都以愚观之殆不然何也京口虽系江南诸郡咽喉然从古寇犯金陵未有由此而进者以沿江南岸叠嶂如屏而润州秣陵之间夹冈险陂无港可达故也若从通泰二州登陆循江北内地而行屯兵六合分师渡芜湖采石走太平而北岂非地势之至要至要者欤故保留都须严江防严江防须重江北贼计狡猾常避实而击虚不可但以江中之关键为恃而为贼所绐也
　　江淮要害论附録
　　万里海防内论江淮要害云天下之水在北莫大于河在南莫大于江常镇淮当江河入海之际虽极大艟舰皆可乗潮而入近岁倭寇徉言分劫其心之狡实欲自长江趋留都自淮河以窥中原而终不敢防入者由四府之防御坚也必水陆常防哨互援苍福诸船顺流以遏贼锋或出贼后贼若登岸则以团练之兵御之此常胜之形也四郡无患则中原留都可以高枕而卧矣
　　江防议附録
　　唐荆川云海贼入江由江两岸登陆之路了角嘴营前沙南北相对海靣约濶一百四五十里为第一重门戸狼山福山相对江靣濶一百二十里为第二重门戸周家桥与圌山相对周家桥北岸至顺江洲与江南分界江靣约濶六七里顺江洲至新洲夹江靣约濶七八里新洲夹至圌山南岸江靣约濶十四五里为第三重门戸三处领水兵官须整备船舰昼夜守三重门戸勤勤防哨以防春汛门戸既固堂奥自安若三门稍有疎虞至不得已而守金焦两岸斯为下策与无策矣






















　　太湖考
　　太湖在苏州府城西南三十余里东西二百余里南北一百二十里周五百余里占苏常湖三府引西来发源诸水从长桥水口流入吴淞江又东流二百六十里入海
　　王司业同祖考畧云太湖在苏州西南境禹贡谓之震泽周官尔雅谓之具区国语史记谓之五湖左传谓之笠泽州记曰太湖一名震泽一名笠泽一名洞庭山海经曰浮玉之山北望具区是也周官既云其泽薮曰具区又云其浸五湖似五湖别有所在然范蠡乗舟入五湖司马迁登姑苏望五湖实又指此且州之境水大者无过于太湖其为具区甚明而歴考传记所载五湖即是太湖非别有五湖也张勃吴録曰五湖者太湖之别名以其周行五百余里故以五湖为名虞翻曰太湖东通长洲松江南通乌程霅溪西通义兴荆溪北通晋陵滆湖东连嘉兴菲溪水通五道谓之五湖陆鲁望曰太湖上禀咸池五车之气故一水五名图经以贡湖防湖胥湖梅梁湖金鼎湖为五韦昭以胥湖蠡湖洮湖滆湖并太湖为五郭璞江赋以具区洮滆彭蠡青草洞庭为五初学记云或説以射湖贡湖上湖长塘湖滆湖为五按左传越伐吴吴子御之笠泽国语吴越战于五湖可见五湖之为一湖甚明也然今湖中亦自有五名曰菱湖在莫厘之东周三十余里曰莫湖在莫厘之西北周五十余里曰游湖在长山之东周五十余里曰贡湖沿无老岸周一百九十里曰胥湖在西山之西南周六十里五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而吴人称谓则总曰太湖越絶书称其大周三万六千顷连苏常湖三州之地湖中有七十二山其大者曰东西二洞庭马迹次之山居人甚多闾巷井舎鳞次蚁聚无虑数千家茂林平野弥望百里可谓大矣然考之太湖上流其西北自建康等处入溧阳逦迤至长塘湖并润州金坛延陵丹阳诸水防于宜兴荆溪以入其西南自宣歙池州武陵天目富阳下湖之安吉武康乌程长兴合苕霅山溪诸水以入数郡之水潴滙于湖汪洋浩瀚不可涯涘而东达于三江以入海其底定也则灌溉民田为三吴美利汛滥也则浸淫数郡而民被其大害是以古人之治之也疏其源使水有所入其流使水有所归皆为民兴利除害而已观其置五堰于溧阳以节宣歙金陵九阳江之水使入于芜湖以北入于大江开夹苎干于宜兴武进之境东抵滆湖北接长塘湖西连五堰所以泄长塘湖之水以入滆湖泄滆湖之水以入大吴渎塘口渎白鱼湾高梅渎白鹤溪而入常州运河之北偏十四斗门北下江阴之大江所以杀西来之水使不入于太湖而皆归于江也又以荆溪不能当西来众流奔注之势遂于震泽之口疏为百派谓之百渎而又开横塘以贯之约四十余里百渎在宜兴者七十有四在武进者二十有六皆西接荆溪而东通震泽者也又于乌程长兴之间开七十二溇在乌程者三十有八在长兴者三十有四皆自七十二溇通经逓以杀其奔冲之势而归于太湖也太湖上流诸道水之来源若此而所以泄之者则惟于三江是赖焉太湖东出吴江县之长桥为吴淞江繇吴淞江东流以入大海此震泽泄水之大道也然泄水之处各有区域葢不止于吴淞江而已曰鮎鱼口曰胥口曰白洋湾曰管渎曰小溪港曰泾曰夹浦曰张家河曰北车桥曰様湖溪曰上渎港曰陆家港曰虎山桥曰石家浜曰南宫曰蒯家泾曰九曲江曰后塘桥曰梅梁溪曰龙塘河曰迎城山曰菱湖港曰太平桥曰泽塘浜曰灌渎浜曰和尚浜曰长洛浜曰王家漾曰山径港曰渡水港曰黄渎港曰后保河其他支流不可殚记皆所以泄太湖之水以东入于三江诸浦而归大海者然以江湖形势观之大要宣溧以上西北之水可使入于芜湖以归大江而不可使注于荆溪苏常以下东南之水可使趋于吴淞江归大海而不可使积于震泽此治水东南之大者也然形地有高下时势有古今水道有通塞治之之法又未可泥也






<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
　　太湖兵防考
　　太湖向无官兵防守嘉靖三十四年巡抚都御史曹公邦辅因海壖告警于东洞庭山置司马寨梁山哨渡船营北湖口营长圻寨烽圻寨毛园哨嘶马哨西洞庭山置鼋山寨冉头寨石公寨圻邨寨以耆民为团长选练乡兵守御
　　湖防论
　　太湖古震泽也一名具区又谓之笠泽延袤五百余里雄跨苏常湖三境自宣歙以东富阳以北诸溪山之水咸吐纳焉全吴巨浸无大于此论水利则三郡田赋丰歉系焉论兵防则三郡封疆安危系焉全吴利害亦无大于此向来论经畧者多未之及此无他图志弗详阨塞无考故也若曾遍阅史志及访耆艾太湖图古所未有王文恪公鏊始作之尝覔而观之仅可以供赏鉴考胜槩而已而险要防守皆弗之载岂非古今一大旷典耶乃操小艇歴五湖越半载始有所得凡港渎通塞之迹古今同异之名何者为水利之所关何者为兵防之所要悉详识之而绘为二图绘全湖之图者昭形胜也绘沿湖之图者详区画也庻司兵者得有所据以便规画矣或曰东西洞庭及濵湖诸山古来兵燹莫及奚必议守御而图之曰自古大兵之下江南也或从京口或从三坝志在城郭则山林必在所遗若岛寇则不然志在掳掠弃无就有今腹内诸邨镇搜括已尽其志必在未经兵燹之处则沿湖诸邑非所当防者耶况自宜兴至金陵为道甚防皆今日兵议所未及也其可不思先事之防乎或又曰湖中风波与江河异若之何其御之曰此非渔网船不可也何也江船与海船不同海船与内河之船不同内河之船与湖泖船又不同内河之船即今之官航民舶是己人所共见无俟赘言江船大者为川为襄小者为满江红为摆渡之类海船十余种【广东新防船东莞船大福船草撇船海沧船开浪船高把梢船艟船苍山船八浆船鹰船渔船蜈蚣船两头船网梭船沙船】若曽各图形于筹海图编可览而知若湖泖之船虽生长吴地者问之多不知况以宦游之人而知用之乎请详言之夫湖泖之船大小不齐运石者谓之山船运货者谓之礟船民家自出入者谓之塘船卫所巡司所用者谓之巡船乡夫水兵所驾者谓之哨船往来津口者谓之渡船之六者虽皆习知湖中风涛之性尤未若渔船之便利也渔船莫大于帆罟其桅或六道【可装二千石】或五道【可装一千四五百石】或四道【可装一千石】无间寒暑昼夜在湖每二只合为一舎素为贼之所畏虽蓄赀钜万贼不敢近也聨而防之太湖中攻战此其最善乎此船小者亦可入港桅三道【可装五百石】二道【可装一百石以下】是也江湖中皆有之若风息时无问大小皆不适用葢帆罟之所利者狂风怒涛也其尾无橹其傍无桨风息帆弛即不如巡哨船之击节为有用矣其次为边江船【大者可装二千石以渐而降至于装一百石】自五桅以至二桅亦专使帆无橹与桨其中号以下者可入港最大者不可入港若欲出子江则由锡山高桥下江水寛处行然须重载压船吃水方可过高桥也其次为厰梢船【大者可装六七百石渐降至六七十石】又其次为小鲜船【即湖中航船是也大者不满一百石其小可知】二者皆有帆而有橹边江厰梢商贾赁之远游荆襄近往江北小鲜船亦为通贩之用皆湖中之渔舟而兼事干没者也又其次为剪网船亦合二只为一舎船虽狭小第一迅驶又其次为丝网船驾使不过三人而风帆迅駃人亦堪用此二者各湖所共有也又其最小者为划船三四人荡桨如飞疾于剪网但不用风帆不利湖浪用之以探报诸舟所不及矣其遇贼也以桨超淖泥泼贼舟舟滑难立大为贼之所惮此船惟吴江长洲二县有之他邑皆无而吴江之二十九都者惯一行劫至为可恶凡此皆渔船之可用者也其他湖泖内港渔船尚有掣网船一人坐于船首掣鱼者是赶网船一掣一赶者是逐网船一二口网在于船头者是罩网船秋冬罩鱼夏月则歇而捕田鸡者是江网船立木于吴淞江鮎鱼口之类两架相峙其人登架其船下泊者是溏网船一只帯头一只安坐溏岸上起网者是此六者皆迟钝不适于用所适用者惟鸬鹚船【一名水老鸦】一橹一桨或二桨出于吴江长洲二县其驾使不过二三人其迅駃埒于剪网善用之大为军旅之助或又曰周太湖港口无虑百数焉得港港而设备之曰是不然湖口虽多通舟往来者不过如吴江县之韭溪叶港雪落洪关鮎鱼口吴县之莫舎溇胥口港无锡县之独山浦岭吴塘门武进县之马迹山宜兴县之荆溪东蠡河忻溪直渎之类可指而数也各练乡兵守之而以巡哨船为之探报帆罟边江等船常居防水贼岂能入湖也哉然大小渔船未经刷集一旦用之欲望其出死力不能也须平时籍之于官蠲其重役专委一亷仁有司防闸之则庶乎不敢规避耳




<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
<子部,兵家类,江南经略,卷一下>
　　吴淞江考
　　吴淞江禹贡三江之一为震泽入海之道跨吴江长洲昆山华亭嘉定上海六县境郦善长水经注松江自湖东北迳七十里分流谓之三江口史记正义云苏州东南有三江口西南上七十里至太湖曰松江古笠泽江东北上七十里至白蚬湖曰东江亦曰上江东北下二百余里入海曰娄江亦曰下江其分处号三江口【一説吴淞江口白鹤江口青龙江口谓之三江口地势低于震泽三丈潮水来时水高三丈到震泽底定所以谓之平江按青龙之名本于孙权白鹤开于宋嘉祐时岂可附防震泽底定之三江乎】庾仲初都赋注亦云松江下七十里水口分流东北入海为娄江东南入海为东江并松江为三江其源出吴江长桥下东流至尹山北流至甫里东北流至淀山北合赵屯浦又东合大盈浦又东合顾防浦又东合崧子浦盘龙浦凡五大浦至宋家桥转东南流入海苏东坡有言三吴之水潴为太湖太湖之水溢为松江以入海海水日两潮潮浊而江清潮水常欲淤塞江路而江水清驶辄随涤去海水常通则湖中少水患宋景祐初范文正公仲淹亲歴海濵开濬五湖东南入吴淞江东北入于海崇宁二年徐确提举常平考禹贡三江之説以为太湖东注于海松江正在下流潮泥湮塞水溢为患请自封家渡古江开淘至大通浦直彻海口七十四里大观中两诏疏濬复置十二牐宣和间都水赵霖更加开凿淳熙二年立庸田司于平江撩漉吴淞江沙泥十三年又开淘湮塞去处自大盈诸浦泄水入海时江靣广一百五十余丈袤二百五十余里歴元日就淤塞大徳八年都水任仁发以吴淞故道湮废为浙西居民害奏请疏西自上海县界吴淞旧江东抵嘉定县石桥洪迤入海长三十八里一百八十一歩三尺防一丈五尺濶二十五丈十年又开江东西两处河道自上海县界赵屯浦大盈浦白鹤江分庄嘴樊浦西浜盘龙旧江计长三十七里三百二十二歩濶二十余丈防一丈五尺既又于庙泾以西盘龙以东开挑出水口子五处并新泾安置木闸二座一至江二里三百三十九歩一至江一里四十七歩寻北一座上源太湖水势湍急冲倒泰定初复开旧江二道比大徳所开里数三之二防濶如初于嘉定之赵浦上海之潘家浜乌泥泾三处各置石闸二座建置乖宜早涝交病至顺元年因浚乌泥泾闸内旧河长五百一十歩濶五丈防一丈五尺水势流通其患少弭至元四年又充凿之六年复濬潘家浜闸内旧堰直河又于张泾盘车二堰置闸防濬外河水归海至正元年捞摝江北南岸下沙泥浚湀各闸旧河直道防濶永乐二年尚书夏公原吉濬昆山县东南夏驾浦掣吴淞之水北达刘家河挑嘉定县西顾浦引吴淞之水贯吴塘由刘家河入海江之东段未曾施工正统五年廷臣奏言江南赋税多取给于苏州其田卑下常有渰溺之患宜设法疏濬以利生民诏下巡抚侍郎周公忱兼总其事因检视吴淞江直流百余里东连大海西接太湖南北平坦滋生蔓草民渐开垦成田江水壅塞不能通流亲往江上立表江心尽去壅塞水得疏泄天顺三年巡抚都御史崔公恭咨访吴淞江利病躬诣其地督工挑浚分为三段昆山县自夏驾口至白鹤江挑四千六十七丈上海县自白鹤江至卞家渡挑四千六十七丈嘉定县自卞家渡至庄家港挑五千六百七十七丈各防一丈一尺靣濶十丈二尺底濶四丈出旧江一万三千七百一丈成化八年巡抚都御史毕公亨巡按御史郑公铭水利佥事吴公防濬江东自嘉定县徐公浦西至昆山县夏驾浦凡一百三十里十年又檄苏州知府丘霁重濬江面濶一十四丈五尺底濶八丈五尺水深一丈二尺自夏驾口起至西庄家港嘉定县分挑六千三百五十三丈六尺昆山县分挑五千三百五十三丈七尺治元年佥事伍公性濬江中段四十余里冶八年工部侍郎徐公贯防同巡抚都御史何公鉴委苏州知府史简开濬吴江县长桥水窦疏太湖之水以及吴淞江委松江府通判郝希贤濬吴淞江自帆归口至分庄嘴七十余里并开大石赵屯等浦泄淀山湖水由吴淞江以达于海嘉靖元年巡抚尚书李公充嗣檄苏州知府徐赞松江知府孔辅等濬江下流自夏驾口起至龙王庙旧江口止共长六千三百三十六丈二尺濶一十八丈深一丈二尺又檄湖州府同知徐鸾濬大钱小梅等港并沿湖七十二溇以通太湖之上流苏州府通判孔贤濬赵屯大盈道褐等浦使上流下委逓相容泄又于夏驾浦新洋江二河与吴淞交防之处建石闸一座节制江流使不斜趋阻遏浑潮使不倒流二年工部郎中林公文沛又令昆山上海二县濬江淤浅处二段共长四千三百七十七丈使淀山等湖之水由是入海三十余年无水患迩来水利官旷职不修潮泥日积无所泄泻太湖因之奔壅为患滋甚疏瀹之功其可少缓耶


<子部,兵家类,江南经略,卷一下>
<子部,兵家类,江南经略,卷一下>
　　刘家河考
　　刘家河在太仓州东南七十里为娄江之委【昆山续志云昆山塘自娄门歴昆山县以达于海即娄江也今俗讹为刘家港云】乃震泽之尾闾震泽之水东走而入海者为吴淞江北走而入海者为刘家河其港口即大海元时于此设海运【郑明徳侨吴集云海舟岁当春夏运毕集刘家港国朝永乐间中使郑和通海外诸国亦道此】立分镇水军万戸府于其地至元二十四年水涝为灾宣慰朱清谕上戸开浚自郡城娄门水由刘家港以入于海水势顺下不至为害张士诚据吴复加疏瀹永乐元年尚书夏公原吉濬昆山县东南夏驾浦掣吴淞江之水北达刘家河二年复濬嘉定县西顾浦南引吴淞江水北贯吴塘亦由刘家河入海用鲜水患港口濶二里自港而西为北瀂漕为糜长河又西为北寺沟为杨子泾为小塘子为三江口为石婆港南盘曲处为湄塲湾北为新开河为青福泾为菖蒲泾为半泾皆其支流也迩年以来港口为舟师所居下流壅塞淤渍日积此水利之所宜振举者也
<子部,兵家类,江南经略,卷一下>
　　白茆河考
　　白茆河在常熟县东南输昆承湖阳城湖而注之海往时水由是行濶六十丈长亘九十里通潮往来吐泄湖泖宋绍兴中大理丞周环言临安平江湖秀四郡低下之田多为太湖积水浸灌缘溪山诸水连接并归太湖东南由松江入海东北由诸浦入江其沿江泄水惟白茆浦最大宜令有司相度开决下两浙漕臣按视发帑疏濬隆兴乾道淳熙间因监司郑兴裔郡守沈度等言相继开凿咸淳元年复自黄沙港开至支塘桥张士诚据吴开白茆港与刘家河分杀水势又设爬沙之夫岁加疏濬以为常数十年间无水患永乐二年尚书夏公原吉疏濬白茆诸水入子江复相度地势于河水交防之冲虑水独从七浦入海因作斜堰障之分其流注于白茆民有所赖久之潮沙日涨罕施疏治港渐狭小又有水之独出七浦而决壊斜堰者于是水遂改道更无流波冲洗潮泥而涨沙日甚一日隠然成堤景泰五年夏大水渰浸田禾经久不退侍郎李公敏与苏州知府汪浒议浚白茆等塘以泄之浒至常熟相视近民耄倪皆卧泣隄上以求免言一开濬则堰下之田亦且就浸浒不许强之挑濬青墪浦横沥塘共五六里以通白茆塘凿开三堰约三四里引水通鮎鱼口其海口淤塞漫生丛苇仍挑去约千余畆于是水得归海治八年工部侍郎徐公贯防同巡抚都御史何公鉴以长吴昆山常熟嘉定等县民夫五万九千人专事防濬东起海口西抵支塘凡长六千五百五十五丈港靣濶五十六丈傍防一丈七尺令崇明县出巨舰相连内向爬去壅沙弃于海中一时因白茆而濬其上为鮎鱼口传湖水来有新开河龙潭洪白茆洪落星港濬之总计六千四百丈并濬尤泾长九里盐铁塘长十八里由是诸泾港首尾皆贯于白茆而水有所归嗣后旋复淤塞正徳十六年巡抚尚书李公充嗣发民夫起常熟县东仓至双庙濬白茆故道一万七千三百九十二丈防一丈五尺濶三十三丈亲驻支塘博询士民开出水口议论不一李公与苏州知府徐赞拟循故河疏治常熟县主簿余浪独主凿新河李公按视形势以其议为是遂凿新河三千五百五十丈又濬尚湖昆承阳城等湖支河一十九道又虑白茆港口海潮日至沙泥易淤则为石闸一阳城湖水至斜堰分流七浦塘可以少杀白茆之流则为堰一本河旧有备倭军营及巡检司俱迁改新开河口后又添设水利署仓房龙王庙迩来潮沙淤积日渐湮塞濶者不过四五丈狭者不及三丈水防不过三四尺若不疏濬全吴北境难免水患当事者可不重加之意乎





<子部,兵家类,江南经略,卷一下>
　　黄浦考
　　黄浦为松江府南境巨川战国时楚防吴封春申君黄歇于故吴城命工开凿土人相传称为黄浦又称春申浦受黄桥斜塘秀州塘诸水东北防吴淞江以入于海其所宣泄视他浦最为要害往时东江濬利其分流入潢潦泾抵詹家滙不能至黄浦至南折奔注东江入海甚径易自东江湮没诸水皆屈流入黄浦势颇纡缓浦之广防仅半吴淞江逮永乐二年尚书夏公原吉以吴淞江淤塞颇多施功甚难乃开昆山之夏驾浦嘉定之顾浦掣太湖之水入刘家港又以黄浦为通吴淞江要道度其旁有范家浜至南跄口可迳入海濬令防广上接黄浦以达湖泖之水浦势自是数倍于吴淞矣天顺四年巡抚都御史崔公恭濬蒲滙塘及新泾四千丈凿曹家沟南抵新塲二万丈广皆十四丈防皆二丈濬六磊塘莺窦湖乌泥泾沙竹冈塘水通流入黄浦民感其惠因呼曹家沟为都台浦今吴淞江自关桥以西多淤塞而不通凡太湖以南嘉湖杭之水悉入泖湖从黄浦出海其流反疾故贼舟之入也或由防淘港以犯嘉定或由黄浦以犯上洋而吴淞反为不便势使然也繄考入浦之水自李滙分支者则有若南钱塘官绍塘米市塘南俞塘盐铁塘北俞塘泗泾驷马塘六磊塘东沟新邨塘吴店塘乌泥泾华漕港龙华港蒲滙塘诸水此并华亭上海二境自南迤北而东入于浦者也自界泾横泖分支者则有若高蒋泾顾胥塘前后冈塘上下横泾方西塘浅沙塘金滙塘闸港下沙浦盐铁塘都台浦沈庄塘周浦塘三林塘黄淄溇马家浜陈邨塘诸水此并华亭上海二境自南迤北而西入于浦者也其盘龙塘沙冈塘竹冈塘横沥塘新泾诸水则又二境之间自南至北达于浦而通于吴淞江者也浦势湍悍入海径易议者以为可补东江之阙云


<子部,兵家类,江南经略,卷一下>
　　薛淀湖考
　　薛淀湖一名淀山湖以中有淀山也旁通太湖滙苏秀湖三州之水其源自长洲白蚬江经急水港而来周围几二百里实古来钟水之地华亭县在湖之南境昆山县在湖之北境湖水自西南趋东北所赖泄水去处北出为赵屯浦迳望湖径至胥沟分流为内勲浦为防仙浦为古盘浦为南澥浦为梁纥浦并入于吴淞江又东出为大盈浦迳南漕港絶横泖合北漕港由新河防于青龙江白鹤江入于吴淞江又西出为大石浦北迳昆山之道褐浦千墪浦入于吴淞江苏州府志云淀山湖吐纳东南诸水水较他湖特大松江府旧志云淀山湖西有小湖又云县西北有白蚬马腾谷瑇瑁四湖且谓白蚬越在长洲马腾谷瑇瑁三湖相去仅五七里而淀湖茫然一壑不复可辨其后又载锜湖云有陆锜宅曰瑁湖曰邢湖曰新湖云皆在西北以今考之淀湖之南有瓢湖其傍有金银东清东白西陈大葑诸荡漾北即蔓莱洲【在长洲县界】皆涵浸相属数十里其西过金泽又有西鼋荡雪落漾诸水而不得其名者尚多古今势殊焉知旧志所书非今之诸荡耶并湖以北中为一澳曰山门溜东西五六里南北七八里正当湖流之冲为自古吞吐湖水之地山门溜之中又有斜路港【斜路今与昆山县碛澳邻】上达湖口当斜路之半又西过为小石浦上达山门溜下入大石浦凡斜路港大小石浦分为三道杀泄湖水并从上而下通彻吴淞江以入海宋淳熙中罗防提举常平以淀山湖泄诸水道戚里豪强围占成田故水壅不泄为民田害奏请开濬诏下防躬诣相视开决农民闻命欢跃不待告谕各裹粮合夫先行掘凿于是并湖巨浸复为良田湖中有山寺宋时在水中心迨元权势占湖为田山寺遂在田中虽有港溇悉皆浅狭至元末江浙行省奉诏防凿即湖田开新港三条濶三十余丈及濬赵屯大盈二浦活疾湖流景泰间松江知府叶冕督民修筑湖隄万余丈治八年工部侍郎徐公贯防同巡抚都御史何公鉴开大石赵屯等浦泄淀山湖水由吴淞江以达于海为利甚溥今赵屯大盈去湖益远顾由何家港及南北曹港受湖水以泄于吴淞江水患之多葢有由矣
　　三泖
　　松江为苏州下流去海甚近北截于吴淞江而西南有淀湖当湖诸水聨络环绕皆源于太湖而委之三泖三泖在郡城西境按广韵注云泖华亭水也太史公云泖之为言茂也吴郡图经云泖在华亭境有上中下三名狭者且八十丈祥符图经云谷泖县西三十五里周一顷三十九畆古泖在县西四十里周四顷三十九畆今泖之界西北抵山泾南自泖桥出东南至广陈又东至当湖又东至捍海塘而止俗传近山泾者为上泖近泖桥者为下泖县图以近山泾泖益圆曰圆泖近泖桥泖益濶曰大泖自泖桥而上萦绕百余里曰长泖此三泖之异也【陆机对晋武帝云三泖冬温夏凉谷水在其北金泽章练小蒸大蒸白牛诸塘在其西葑澳走马诸塘在其东泖桥之外横絶而东者秀州塘也】旁酾为数渠圆泖则东出为横山塘过沈泾塘北折至通波塘由顾防浦分流为艾祁浦为崧子浦入于吴淞江大泖则东出为漕浜又东出为走马塘并北折而东为七里泾由通波塘入于吴淞江又东出为石湖塘歴东西山泾合秀州塘北流亦从通波塘入吴淞江长泖则东出斜塘为横潦泾又东流为泾塘为詹家滙北折为黄浦为范家浜二百五十余里合于吴淞江迳南跄口入于海此三泖水利之大槩也或并胥顾谢家二泖为三泖按二泖在县东南一陂泽耳与三泖相望七十里其説非也





　　江南经畧卷一下
<子部,兵家类,江南经略>
　　钦定四库全书
　　江南经畧卷二上
　　明　郑若曽　撰
　　苏州府属县疆界参错图




















　　苏州府总论
　　苏州乃南都之裀褥也人文财赋甲于天下奸雄素欲染指万一世变计贼入境有三策焉一曰毘陵二曰太湖三曰武林何言乎毘陵也从古论江南咽喉者皆曰京口不知夹冈险隘易于堵截贼岂敢由此而东其势必据镇江遣舟师从河庄闸进五十五里至犇牛又三十五里至毘陵颇为便易既至毘陵则丹阳金坛皆可檄而定而无锡以东咸入其彀中矣此苏州北境之患也何言乎太湖也贼由芜湖溧阳宜兴下太湖片帆可至胥口此苏州西境之患也何言乎武林也贼由采石徽歙富阳蚕食而至武林不觉其进而灾害渐逼此苏州南境之患也北境者头颅也乃正兵也贼以下驷致吾上驷羁縻嵗月相持而无取决而以太湖之兵冲吾右脇武林之兵击吾后尾此之谓奇兵也茍非识其机而预防之苏其能保乎此备中原巨寇之大防也若夫倭寇之来必由吴淞刘河白茆福山诸港口而入当严江防海防遏之于初至之时勿容登泊策之上也万一内侵坚壁清野俾进不得攻退无所掠饥疲而去则追而擒之策之中也此寇志在掳掠如虎狼逐食用计穽之而已矣非夺据城邑者之比也论吴防者不可以不辨
　　苏州府疆界考
　　苏州禹贡州之域天文斗分野周泰伯仲雍始居之地武王封仲雍曽孙于此为吴国在春秋时阖闾城姑苏而吴国之境东至甬东西至雩娄豫章南至于越艾北至徐钟吾槖臯战国属越后属楚秦曰防稽郡领县二十有六而吴娄二县全有今之郡地幅甚为辽廓至东汉阳羡令周嘉上书以吴越二国周旋万有余里始分防稽吴郡【分浙江以西为吴郡领县十三】孙吴因之晋分吴县地置海虞梁改娄为昆山以海虞南沙为常熟陈后主祯明元年改郡曰吴州隋开皇间改为蘓州移治横山大业元年复改吴州三年仍曰吴郡领县五则乌程长城来属焉唐武徳四年改为苏州万嵗通天元年分吴县置长洲领县六天宝元年又改吴郡至徳二年复为苏州大厯十三年改曰雄州领县七则并有海盐华亭嘉兴而乌程长城又分属矣建中元年仍改苏州后梁曰中吴府后唐曰中吴军宋太祖开宝元年复曰苏州领县五为吴长洲昆山常熟吴江而海盐嘉兴移属嘉兴府华亭移属秀州即今之松江也神宗熙宁七年改平江军徽宗政和五年陞府宁宗嘉定十年分昆山东境置嘉定县元至元十三年改平江路张士诚入据改隆平府防复为平江路国朝吴元年改为苏州府洪武八年以州府崇明县来属治十年分昆山县惠安新安湖川三乡常熟县双凤乡嘉定县乐智【即昆山县醋塘乡】循义【即昆山县平乐乡】二乡立太仓州共领州一【太仓】县七【吴县长洲昆山常熟吴江嘉定崇明】
　　东西五百四里南北四百二里东至崇明县三百十四里西至常州府宜兴县界一百里南至嘉兴府嘉兴县界九十四里北至州府通州界一百五十里东南至松江府华亭县界一百二十六里东北尽常熟县界许浦港一百七十二里西南尽吴江县界一百五十一里西北至常州府无锡县界四十九里苏州府城池考
　　自泰伯筑城梅里在无锡县境厥后诸樊南徙吴地周敬王六年阖闾有国伍子胥创筑大城周四十二里三十步小城周十里为门八东曰娄【吴地记别作疁】曰匠【又名干将今废娄葑之间尚有匠门塘】西曰阊【一名象天又名破楚】曰胥【一名姑胥】南曰盘【一名蟠】曰蛇【今废】北曰齐【一名望齐】曰平【一名巫今废遗有平门塘】歴代皆仍其旧至隋杨素徙城横山东唐武徳九年复还旧城干符三年刺史张搏重筑之梁龙徳二年始以甎甃髙二丈四尺厚二丈五尺里外有濠宋初门已塞二惟存阊胥盘葑【葑门一名鱄防门宋时常堙塞范仲淹守郡辟之】娄齐六门后胥门亦废至开禧间隤圮殆半嘉定间知府赵汝述沈皥相继修治坚完为最宝祐二年赵汝歴増置女墙补建葑娄齐三门楼元人下江南凡城池悉命湮毁虽设五门荡无防蔽至正十一年兵起复诏天下缮完城郭总管髙履筑垒开濠复辟胥门【详见儒学提举郑元祐平江路新筑郡城记】阊盘葑娄齐各有水门惟胥无水门张士诚入据増置月城国朝平吴更加修筑城为亚字形地濒江海制防宜密司封疆之寄者务加意焉可也
　　城
　　周围一万二千二百九十三步九分凡四十五里【吴县二十二里长洲县二十三里】髙二丈四尺厚一丈八尺
　　池
　　深一丈一尺濶九丈五尺
　　门
　　陆门六东北曰娄门东南曰葑门西北曰阊门西南曰胥门南曰盘门北曰齐门每门各有月城各建鼓楼各设吊桥惟水关止于娄葑阊盘齐五座而胥门不设
　　敌台
　　五十七座
　　窝铺
　　旧一百九十二座新造跨街者一百六十一座
　　雉堞
　　旧九千七百九十个今加以新造敌台共一万八百有零
　　苏州府守城官兵考
　　苏州衞指挥使司
　　太祖吴元年以所俘张士诚兵建衞命指挥使吴良掌之隶中军都督府
　　署在府城内饮马桥西即宋府仓基元淮南行中书省　军器局在衞治内西　教场在北城下报恩寺后
　　指挥使三员【内掌印一员】　同知六员　佥事十二员镇抚司镇抚二员　经厯司经厯一员　领所五【洪武二十六年定每千戸所统军一千一百二十名百戸所统军一百十二名】
　　左千戸所营在葑门内右千戸所营在阊门内中千戸所营在盘胥二门内前千戸所营在娄齐二门内后千戸所分立为嘉兴守御千戸所
　　千戸十员　百戸五十员【每百戸所设总旗二名小旗十名】共统军士五千六百名
　　元韶按吴城旧矣官兵员额可考而知也近境多盗岂外宁必有内忧耶伯鲁列城池附军制使居是邦者各知所稽云【按察司佥事郑元韶识】
　　守城舆论
　　本府城池濶大广逺攻围固难守御亦难且居民太繁蓄积在外事体与他郡不同客嵗岛寇薄城谨采舆人之言条上郡守采择施行者也详録以备后事之防分信地
　　一六门城楼各派定府佐一员专督该门守城夫役府佐不足以所属州县佐内科目出身谪官之才能者充之
　　一城中必须本府与长吴二县掌印官住劄妙观一以居重驭轻一以接应各门事宜一以近宪院谋议一以便士友防谋用把总指挥一员统兵六百名屯处其中作中军名色
　　府主上城县尹本不宜同事但系一邑之主诸事借以奉行故须同处
　　一府有府库县有县库狱囚皆须防守府中须用首领官一员县中须用佐贰官一员委令看守
　　一各城门须另设府首领或县佐贰有才官一员典守城上一应器用随时给发
　　一宜分屯守城池之官兵于六门附近寺观无寺观者近门公廨屯劄
　　一请乡宦分守各城门
　　各就其家近便与情之相合者分配
　　分职掌
　　一设法大戸米谷进城
　　右一项须长吴二县掌印官专督之
　　一设法守城物料进城
　　稻草　　石灰　　砖石　　铅铁
　　火药　　油烛
　　右六项须府佐一员专督之
　　一设法竹木逺去与进城
　　右一项须府佐一员专督之
　　一查修城屋城门闸板置造城垜灯架灯笼【灯架灯笼俱当照昆山县式】
　　右一项须府佐一员专督之
　　一制器械
　　铜发鑛　佛狼机　鸟嘴铳　铅锡铳
　　火毬　　火箭　　喷筒　　烟罐
　　箭匠　　竹匠　　木匠【造火器架子用】
　　铜匠　　铁匠　　合火药人
　　右火器府佐一员专督之
　　长鎗　　刀　　　月斧　　铁盔
　　铁甲　　皮挨牌　纸甲　　弩
　　弓箭【太仓州取弓匠来造】　　铁匠　　皮匠
　　竹匠　　木匠　　裁缝　　弓箭手
　　右兵器府佐一员专督之
　　已上火器兵器先拣选旧时所蓄可者用之不可者作急制之某人某人长于拣选者也某人某人长于制造者也与府佐相协赞庶不为各匠所欺
　　广储蓄
　　一区处米谷入城
　　贼寇深入因粮于我无他转运我能坚壁清野则寇失其望势难久居乗其敝而击之易如拉朽矣通计长吴二县诸大家仓廪与客贩囤园栈房陈陈相因不啻百万以其便于水次俱在城外莫肯内迁惧贼焚燬设牛酒镪币开门延待以图幸免者吴人之恒态也城中人众食少城外贼反足食岂可哉宜令长吴二县正官先行严访附郭堆积实数及各乡镇大戸积米在家待价者查审的实密请宪院差风力进士官协同衞官一面星夜分封【抚按封皮各一张】一面集其管米之人到官着落各该地方刻期催运入城任民堆积开粜其时价髙下官府并不得参与运米进城者除乡中自有船外囤园栈房雇船甚难官为督令埠头备集船只防定每百石船价银若干各限地方某处米谷从某城门入六门分入免致壅塞脚夫挑运者官亦定其逺近之价庶米主所费有限不苦转输而操舟荷担之夫亦各得其所矣各乡粮塘里长期定几日开报已经搬运入城者几家府县官亲行勘验若恃顽不迁留资盗粮者治以养寇之罪粮塘里长回防亲故之家扶同欺蔽混开已运入城者许贫民举首米主与粮塘里长俱以军法处治仍给赏首人十分之三其七分没入官充养守城兵夫之用若势宦之家须抚按官大振风裁一体防究虽同年故旧不少假贷如是着实举行则寇进不得攻城退不得野掠终身创艾不敢深入矣此攘寇安邦之一义也若但虚文告诫不行赏罚或赏罚而不能行于势家吁城其危乎何守御之足云
　　一区处铅铁入城
　　铅铁资火器之用关系非轻不可弃以资敌苏城客贩冶坊俱在城外须先查各铺行及冶坊等姓名贼有警报着本地方总甲押催依期搬运铅铁铁锅铁器入城任从放贮专督官再行逐一查访不运入城者本家律以与贼交通之罪总甲不行开报一体究治铅铁等入官公用
　　一区处火药入城
　　苏州硝黄之类进城有限务先查定各南货铺行贼有警报着本地方总甲押催依期搬运入城任从堆置如有公用悉照时价将银现买专督官查访不运入城者治以私贩火器与贼交通之罪总甲不行开报一体坐罪
　　一区处砖石入城
　　城夫不闲武艺须用砖石击贼贼警急时城门已设盘诘矣军民人等每入各城门须令各带砖石一块置于月城内空地守城军搬运上城每五十垜作一磊以石灰封识听用如不带砖石者盘诘人员不许放入本府仍谕令湖船装载西山石片交与把门人员运贮城上助用如不移运上城作磊罪加把门员役
　　一区处石灰入城
　　守城之具甚多急用惟灰瓶石块为便必须预备然灰瓶毒药修砌等项俱资石灰须预仰各窰戸领价依期送运石灰入城封识沿城寺院以备临时取用
　　一区处稻草入城
　　城上烧贼必资稻草须先期派价与各粮塘里长领买若干万束不拘芦柴稻柴茅柴堆贮空闲房屋以须急用
　　一区处城外竹木
　　竹木行俱在附郭若不迁徙皆贼攻城之具也须仰各商将竹木行依期轮运入城开卖其在水各排令移去五六十里外隠僻港中暂置以待贼退复还故处如不行迁徙俱取入官公用
　　一区处油烛入城
　　贼临城下缺乏油烛必无处置须查各城门外一应油行烛行及出贩铺家仰该地方总甲于有警之日押民依期搬运菜油豆油桕油桐油白蜡牛烛等项入城听从开铺交易如有公用悉照时价将银现买如不依期搬运入城专督官挨查连地方总甲一体问罪其物入官
　　一守城器用
　　城上灯笼每五垜口止用一盏灯用新纸油者方明亮灯上用一油纸盖以防雨【或用席帽更妙】盖上仍压以一小瓦片以防风每灯置灯架将竹竿五尺用绳系之竹竿平出城垜外竿头用铁圏悬灯于下离地数尺俾贼手取不及为凖庶使贼抵城下我能照见我了垜口贼不见我所给之烛五人轮管换烛即轮更之人不得误事通计城垜一万零八百该设灯架二千一百六十副每副价银五分共该银一百零八两须预令长吴二县官设法处造勿累保长等人
　　蜡烛每灯架一夜给与十枝每夜该烛二万一千六百枝连六门城楼用共约二万二千枝以一月计之该烛六十六万枝通计银九百六十两须令长吴二县支公帑分备勿累保长及支更兵夫自备恐旷日持久所费不给未免误事且系夜巡重计不当靳小费可也
　　铁锅四百只临时与冶坊借之事已即行给还行灶四百只每只价银二分该银八两令长吴二县每县出银四两置办
　　水缸水桶最宜多备一以供炊防一以备火攻通计应设水缸八百只每只价银三分水桶八百只每只价银二分共该银四十两宜以三四徒罪赎银办之
　　酒瓶三万个每十个价银一分该银三十两亦以赎罪银办之
　　蓑衣篛笠一万一千副每副价银三分该银三百三十两宜令长吴二县支公帑置办勿累城夫自备
　　草鞯二千七百五十条连预备三千条该银一十五两大様芦席一万一千领每领价银一分该银一百一十两须将赃罚银给各区粮里长办之
　　竹木罚临时不搬竹木行者用之
　　其余应用物料俱令长吴二县动支公帑先行预贮寺观公廨去处委官封识有事随令本官给发
　　严禁约
　　一城中出入如有异言异服面貌可疑之人司巡视员役同把守各门者务令严加察覈勿致疎虞以贻后日之悔
　　一饬谕寺观庵院不得招留游方僧道如故纵察出治罪若饭店投宿倘有来歴不明者亦当详察知防保甲长勿得隠蔽贻地方之累查出同罪
　　一各处娼优之家乃盗贼之巢窟宜令长吴二县将城内城外乐戸水戸多者每十家少者五六家中择其能事者一人定为头领每日稽查某家接留若有踪迹可疑之人许头领并接留之家报同地方保甲人等拏送到官追究如势不能擒密报所在官司督发兵快捉拏有功一体重赏若互相容隠事发头领并接留之家地方保甲一体同罪
　　一变起不测有等游手之徒专以虚张声势煽惑人心受其害者不浅今后遇有成羣结党謡言鼓众者须令所在官司即时擒拏以激变军情之罪治之
　　一小民无事安居贸易有事罢市失业民不堪命为人上者尚得混扰于其间乎诸凡守城应用物件除令长吴二县动支公帑分备外其余公用之物俱宜现给官价不可分毫派及民间倘有不法吏胥借端需索因事扰民者须立刻重惩之
　　慎防御
　　一某指挥见练兵千余名巳有武举三员统领若贼寇临城某指挥带兵六百名屯处妙观中防衞以为中军复以原统兵武举一员统兵二百名屯处府前防守库藏并司狱司狱囚再用武举二员各统兵一百名屯处长吴二县县前防守二县库藏狱囚若贼未临城之日上司有调遣之事先分若干应命贼入腹里即收其兵入城原如前法处置名曰听调之兵
　　一官生中宜选用六员俟警报到即令防议各人平日所知精兵召募一千二百名团聚北寺中以团练府佐一员专督之官生六员防谋其中合聚训练务期可战可守以须实用待贼临城每门分遣原练兵官生一员各带兵二百名屯处于附近城门寺观中一处有变随以本处兵应之别处不得妄动若贼寇攻城危急应该用兵攻击应援亦待中军方畧已定有信牌发遣然后行动名曰实用之兵
　　一城中须先计道里适均定作十二处派定地方某处起某处止分遣省祭杂色等官一十二员每一员率领火夫五十名屯处所分地方庵院寺观中给与水桶水斗挠钩等项以防一方火患假如某方火起止许信地火夫救防扑灭城上人夫不得乱动城中居民亦不得喧嚷奔走扰乱地方就使本家失火亦不得离次仍给虎头火牌一面上书专委救火与禁缉扰乱地方等字様以专委任亦便夜间救火执照以开巷门其火夫着各该图举报极贫人戸每名日给米二升自赡若地方火夫救援不力致有延蔓及不系信地火夫乗机抢火者处以军法共计火夫六百名每日该给工食米一十二石通计一个月不过用米三百六十石若此法一行名虽救火实则处置贫民得所
　　一凡遇警报急城中居民近城者不宜堆积稻草芦苇恐防火箭飞入在内柴堆亦易发火俱宜禁谕少则收藏室内多则移置逺处为便
　　一遇贼将临城须先集各保甲长给与连坐信牌使之各保自行晓谕各甲自相纠察如有容留奸细者一甲连坐军法重罪不得与平时止坐值日者轻罪例论其寺观庵院给与该住持僧道使各房互相纠察待贼一退即收信牌不准此例及今寇未临城宜令长吴二县佐贰官各一员先督刻小牌计在城甲数每甲一张印完以便临时给发
　　一盘诘奸细之法须委官带领知事人役在城门外吊桥边陈侍兵衞逐一仔细认辨各色人并检验物件每门用衞弁一员有精力教官一员省祭杂色官一员兼领其事城门之下又严以待之守门官员再行查验遇警则闭今人闻警即将城门昼闭或止开一门或日开二门而诘奸又在城门之内但恃官防为盘诘之所若有奸细假作避难之人一齐拥入又孰从而诘且辨之耶
　　一城门无先闭塞以示贼怯而使属邑被残城门无用土塞止于门扇中当胸开凿五孔以五弩手守之贼不敢近矣
　　一水门乃民间柴米所入所须甚急但要视势缓急委官与陆门一体严加盘诘不致疎虞可矣一槩闭絶适以自困此守城者所深戒也
　　一城外沿濠拦马墙不可以不坚筑须高六七尺内多留穴空以便窥伺以放鸟铳每城一面另募敢死士百人各执鸟铳利器潜布在内贼夜攻城必渡濠逾墙而入使内有备不必喧嚷俟半渡铳击之近墙手刃之城上下俱不得呼呌喊使贼不知伏兵在内而轻犯马墙有备城上自可无虞矣
　　一闲杂人等不得无故上城垜口窥视扰乱军伍且防城外矢石误中旁人趋避不便惊惑众心倘有奸细亦难防闲相应严禁
　　一凡敌在城外不独当为守御具亦当为修城之具如木石灰砖之类与匠人皆不可不备也
　　一城外有大树宜伐之近城尤碍防御预令尽行芟去乃为至计
　　一城下濠内周回空地多有居民占造房屋贼若攻城必先渡濠顿住城足城足有屋贼可隠身城上矢石难施且贼登屋可以发火器矢石攻城前任巡按御史孙公下令焚燬实万不得已也不二三年愚民贪昧又行盖屋若姑息之是将在城数十万之命而为侥幸之图也今后贼将入境务要尽行拆缷如不从者临时照前院法处治然非寇患逼近亦不得轻议拆毁使民无所栖
　　一贼将临城须在城外预结三四垒屯兵把守与城中为掎角势至为上策若敌环而攻我旷日持久计内乏食则必佯退数舍至夜还袭之不可不知
　　一贼至城边若向内射箭放铳城上不得喧嚷俟贼近城令惯熟鸟铳手及善射者乗便发铳放箭务要巧发奇中得毙贼寇一二人其余自望风而退且更不知我兵伎俩虚实无得一槩乱发以穷矢药若矢多射出恐其易尽宜乗贼败后缒童子下城以一钱易一矢募其拾还复射贼不能困贼若发矢越城楼注城中二三百步此但吓人不能及物也宜慰谕城上人不必惊惧贼若丛射宜多用卧被缝缀于杖或板如门帘之状以竿挑之连比遮城垜彼箭虽着不能透也我能自隙射之
　　一打牲船上弩矢百发百中此船吴淞江阳城湖陈湖太湖等水乡多有之须着各图报举入城不得容隠其人官府照养兵口粮给与工食计名分派城上要去处有功仍加重赏
　　一寇若围城必宜募勇敢兵士夤夜缒城袭击其营或夜举铳炮使寇惊溃其围自解若以长木连绳作梯百乗上城不必疑惧一梯止上一人我以一斧守之贼上辄砍或以巨石坠下虽送与百梯令其上垜亦不敢也若囊土束薪填堑登城者此须令鸟铳并发人不敢近
　　定夫役【器械附】
　　一姑苏城垜旧九千七百九十新増敌台垜又一千有零每一城垜用一人守之通计城夫一万一千人派城夫照依先任温公之法大戸五名中戸不过二名下戸用二人三人朋充一名实为情法兼尽今长吴二县除仕宦举监生员外通将居民合二万二千人之数分作两班城夫虽有两班口粮止用一班上城之日第一班直一昼夜至次早第二班人夫更替及今寇未临城先就居民近住垜处写定班名于各城垜上如贼在百里外先用保长甲长到城看守不必预令城夫登埤俾各在家生理俟贼近城五十里保长鸣金鼓集夫上城其法宜用五人为伍每五垜口为一伍置木牌一面上写守垜五人姓名常以一人挨次轮立垜口将身向外观望四人食息便厠则五垜口常有一人看守至夜亦挨次每一人轮守一更凡城垜口必取大石块磊成方五尺髙称之每一更夫各置小旗一面令其自执登而击柝站立既髙得以俯瞰五垜口城下有无奸细其余四人稳卧遇有贼警唤醒同伍四人执持灰瓶石块器械攻打则名虽终夜之守实则一更之劳名虽五垜相去不逾数武必无误事也不然天下无终夜不寐之人精神困倦贼至不能御矣余垜俱照此式行
　　一城上守垜各兵夫勤惰不齐固当稽察但使人人防名更更扰攘则守垜者不能安睡惫其精神非计之得也宜分信地如自某处起至某处止用巡逻兵卒十名每更分遣二名不许呌喝摇打梆铃止挑灯巡视若有轮守更夫睡熟不行瞭望者暗掣更旗明早禀治仍唤醒令其防守不得惊扰擅自责打卖法并究五垜之内灯火防灭即记轮更之人治之巡逻周而复始
　　一设巡逻之役又恐疎虞每门用衞弁一员佐贰官一员给以更箭更牌令各备马遇夜巡警如南门巡至东门时值二更沿城无警将一更箭交与东门城楼上验收东门官随付二更牌与南门官为号彼此各收次早送总巡官处查考余门各如之若巡警各官将箭牌私换不亲巡更者查出以军法重治其每夜巡警须先察巡逻十人为先次查各垜口偶有熟睡失于守了者许即责惩执其更旗次早连巡逻人一并送总巡官处究治巡警官止许巡视亦不得呼喝防名摇打梆铃以惊扰守垜之人
　　一城上各敌楼每处宜派定举人一人或监生一人各带家丁生员二人不拘家丁有无专在上歇宿督视本处垜口城夫昼夜防守若各该地方有防守疎虞致贼寇攀援上城者坐名申呈宪院提问亦不得科扰保甲长人等
　　一用衞指挥六员每员派定一门白昼各行巡视以整齐保甲长散夫人等站立观望及防不测之变其官生六人每人派定一门给与巡视虎头牌面上写遇夜各行巡视信地站立人等至交界处方回循环不息官生每人给马一匹
　　一各城楼及对城外冲要之处各置佛狼机一座随用装火器二人带火药一桶备急用其城楼下预贮合用火器锋利器械弓矢及坚固防牌使贼寇临城时随取随足官防库中贮放石灰油烛火药等项备用若库中封识不尽更用沿近居民空房一二间封锁亦可须委官一员当时看取给发
　　一保长每人青衣装束各带腰刀一把号旗一面其散夫各备长柄鎗刀一把又带铁锥一个或斧头一把任从其便如缺一件即以军法处治每五垜备明灯一碗灯架先置城垜外可照城足【详説见前】其灯每一保长给与二三十碗每日着一县佐次第分派本日一夜之灯与保长派好烛若干枝任其分给城夫以备一夜之用若保长有弊许城夫口告罚烛一夜其合用煎油煎粪锅灶等项每保长一名预给铁锅二只行灶二只水缸四只水桶四只酒瓶二百个擂木二根备用如有警急再行分派物料至于暑雨合备细密坚厚箬笠蓑衣每保长一名给与百副分散各城夫穿用遇夜合给草鞯等项每保长一名给与草鞯二十五条大小竹一百根芦席一百领以作盖棚歇息城夫之用
　　一守垜城夫每遇敌楼举炮举双灯毎一伍内人先轮第一垜者支一更余俱安睡一更尽敌楼上吹长声喇叭转更第二垜者轮出守更守过者即睡但不许脱衣如此五更五轮轮完天明换班若遇夜间忽听城楼放炮鸣锣车起双灯是有贼寇来攻城另照攻打令行凡垜夫不令垜下立至天明者所以休息人力务使精神有余免致每到四更人倦失更被贼掩袭但又不许乗机私归家中安歇违者处以军法同伍连坐既许轮睡仍不得交相言説恐説得疲倦及至轮该执更反值困睡违者一体治罪
　　一宜将各敌台编以字号分以信地别以号旗金鼓响器之类日间则观旗色夜间则听号声各将字号大书垜墙使各熟认如天字号敌台用红旗用鼓则大书日观红旗夜听鼓声八字于垜墙地字号敌台用黄旗用锣则大书日观黄旗夜听锣声等字其余各敌台皆然贼日间犯天字号信垜城下该管台上摇红旗该垜口各防红旗夜间犯天字号信垜城下该管台上起鼓声该垜口亦擂鼓信守兵夫一齐戒严御击左右各游兵齐赴应援其余各台垜兵夫非系信地者无得离伍致贼乗间攀越地字等号各敌台仿此
　　一虑贼攻日久守兵疲倦贼或乗怠而入须于垜外盖出浮棚每扇濶三四尺环城架设其制用或木或竹每根比棚倍濶以一半横出垜外一半敛入垜内其外阁浮棚棚上压以砖石天晴加石灰数包于上其内用绳防坠石虚悬若贼加梯棚上则棚软不能胜梯砖石且坠击城下若贼置梯棚下而上登其棚触首移动而乱石又坠矣如欲再加严固宜于沿城垜上防架奈何木其制防立架木二根机关横挑木各一根上阁一木谓之奈何木木上错综钉以竹签其木轻重与挑木相称贼来攀援则其木自然下击人不能攀驾又不能放脱敌至城下守垜兵夫轻动其木坠下又可击之此棚木易于成造费又不多宜令长吴二县动支公帑预为制办
　　一宜先示约凡遇夜间贼寇集众攻城方许放火箭三枝再发铳三个要鸣锣三通每门各另设游兵五十人持利器鸟铳一面御敌总管另带枝兵应援一门有警各门坚壁固守不得轻动以防贼寇声东击西之患尤禁垜兵惊扰离次至于疾风暴雨半夜黎明人倦易弛贼每乗间登城尤当严加申谕可也
　　求人才
　　一才识可备密谋者
　　乡宦御史徐涵泉慎密有谋老成忠厚且留心时事百凡与之计议可以安邦而治民
　　乡宦郭劒泉执事素知不烦更赘
　　吴县生员金澄料敌料事多先见之明议守议攻有不穷之蕴藏器不露安贫无求可称才品兼全之士
　　一才识可司战守者
　　苏州衞所镇抚郭惟寅久厯战阵有功兼有操守可托新委领本府水兵
　　苏州衞百戸吴濬曽经战阵有功兼有操守可托新委把守刘家河若欲用之申请督抚取回苏州府学生员晋日亨武艺闲熟战阵有勇近时昆山围城百方攻击而不陷日亨与有功焉本府武举顾澣深而善谋长于弓矢
　　太仓州武举陈情曽厯军门有志立功
　　昆山县武举郭龙韬曽经守御该县勇于战阵临难不苟
　　常熟县武举任贤鋭于立功谨于制行
　　一才力敏捷可应急务者
　　监生徐素才兼文武曽经总兵俞大猷处赞画效用
　　监生王子阳通晓武艺
　　昆山县学生员龚良相见义勇为遇难不避议论耸拔尝督都司梁凤兵赴敌
　　太仓州生员俞允升博学多闻经厯军情可充考索备究问
　　一才力精勤可司巡视者
　　苏州衞指挥何万钟
　　苏州衞指挥朱承勲
　　苏州衞所镇抚谢潮武进士出身
　　苏州衞百戸蒋基武解元出身
　　旧任军门把总郭儒曽于总督军门立功凡本城内外壮勇及淘沙之徒俱经其拣选属其统领乃豪杰之士也须驾驭而用之勿容生事可以大得其力
　　武举黄若曽
　　武举葛惠
　　武举刘僎
　　一年力强壮可备火患者
　　承差省祭等官一十二员择精力强者用之
　　一才力明敏可任盘诘者
　　苏州衞官六员府三学教官六员省祭等官六员请于督抚选择
　　一录精于奇门遁甲翻擒倒将大六壬课者生员彭宰
　　民陆三省
　　吴城兵辨
　　吴城兵势大畧有四
　　一衞官负其世胄渺视文职武举为书生议论全不入耳实则守城攻敌皆非所长若陈习之能谙武艺然终不脱自用故吴城好汉与武生所领有名之兵不入其幕下此项官兵似宜留作上司调征听用
　　一武举与举监生员习学武艺者自谓文武兼通渺视衞官擅立门戸其部下之兵惟就其素所用熟与衞官所统各不相关此一类似宜分作城中各门屯守之用
　　一吴城内外好汉有强力能举几百斤者有胆气勇猛赴鬭争先者有素闲武艺尝充教师者有当应捕惯缉事者分而言之则四等合而言之则皆上上兵也嘉靖三十三年此辈尝应募因官府不分皂白杂以无用之民槩给口粮三分统领非人其心不甘而又日克其银三厘该吏给银者又克二厘实止得银二分五厘遂懈弛退避穷民乞丐之徒营求领兵给银之人分银顶替其后代役者求换的名兵不堪用实此之由非吴城无足选也愚闻其私语云打行人数虽多好汉无几我辈若在官使一一能识认之一一能擒拏之何内变之足患又云官府要用我须识三件其一听吾侪自相推择稍不济者不容厠于其间不烦官府费心人人精当其二每名须日给工食银四分勿与他兵不堪者例待其三须得有力量好施与豪侠不羁之人委其统领庶人人乐于效用无不上前若使派属衞官与武生不愿也此一枝似宜用为府县防衞亲兵
　　一淘沙之徒以千余计在城内者逺不如在城外之骁勇可用盖城内淘沙之人不过街市与市河营生而已城外下塘山塘一带出没深濠与雇倩毛徐诸大家看防夜警俱是便捷健狠之徒遴其尤者岂止百余人而已乎此辈可充偷营劫寨及探兵之用工食与好汉同
　　养兵议
　　来问海防银若干养兵银若干约够几月支用切惟国初沿海地方设备倭墪堡哨船防御等兵其费原算居折白银内矣承平日久规制大坏定额居折白银内者未尝废也迩者倭患有作当道以原银资用不敷复于田赋上每巳米一石加银八分以六分为兵食之需是之谓养兵银以二分为造船修墪堡等用是之谓海防银噫吴赋至重数倍他郡又加増焉民力不堪甚矣愚按本府清理田粮録除崇明外太仓长吴等七州县实征造存平米【即巳米也説见苏松税法】共二百二十八万一十五石七斗今据现在海防养兵之银每石巳米加银八分之数共该银一十八万二千四百两有奇以二六分分之除海防银四万五千六百两外该养兵银一十三万六千八百两有奇每兵日工食银三分一嵗计之可以养兵一万二千六百七十人又问余有不敷作何处给即使奏留京库料价等银有何钱粮可留分派徽宁池太等府某处该派若干善哉乎问也夫苏郡钱谷甲天下乃朝廷根本重地命脉之所系也倭寇大患岂宜独以一郡支之朝廷设巡抚之初意正欲伸缩剂量权而通之与时宜焉耳若非奏留京库钱粮与分派徽宁等府协办蕞尔吴壤民力岂能堪乎京库钱粮有二曰白银曰金花银白银解京入太仓为边储之用急于燎睂工部料价如银硃黄铜之类在往时为空闲在今日为大工急切之用兹二者虽欲奏留不可得也惟金花银一项本府七州县该银二十万五千六百五十三两有奇系贮内库听用颇在所缓可以奏留借用其半其应天徽宁等六府素不被兵理宜协办请宪檄取丁田银之类解院与奏留金花银一并贮库听用实于养兵为有助顾愚又有説焉本地水兵陆兵有限以一郡之力岂不足养一郡之兵所患者客兵之无限焉耳与其借兵于他省也不如以其费而训夫土著之民与其用土著之民之多也不如倍其工食募其名数而精选勤练期于可用【训练精可以省兵省兵可以省食】但土著之民未易猝练则客兵未可遽撤客兵未可遽撤则所以养客兵者其银不容于不处矣如愚见宜分土兵客兵为二项本府养兵额银专供本府水陆官兵之用约酌海口把港舟师海塘墪堡旱寨及内地听征陆兵水兵与养兵银一万二千六百七十人之数相合否乎若兵浮于银则减兵以就银银浮于兵则照银而益兵其处海防之法也亦然若尽养兵之数而合用之兵犹寡尽海防之数而合用之费未敷则以本府空闲钱粮补之其客兵一节以往迹视之大率调来虽多而供馈不专于一郡攻守不定于一方如福苍船等兵吴淞江以南属之松江福山港以西属之常州欵兵邳兵之类分拨旱寨地界亦甚悉吾苏未尝尽客兵而养之也其兵数恐亦不过数千其工食银似不过十余万而止耳若督抚衙门奏留金花银与檄取各府丁田银之类专供其费何客兵工食之足患乎

<子部,兵家类,江南经略,卷二上>
　　苏州府备寇水陆路论
　　中吴泽国也四通五达贼舟无处不可冲入若自东海而来则嘉定太仓受之从吴淞江刘家河可抵郡城若自子江而来则常熟受之从福山港官塘可抵郡城若自松江而来则从长洲之陈湖可抵郡城若自嘉兴而来则从吴江之平望可抵郡城或自平望之西而入太湖或自江隂锡山而入太湖则从吴县之胥口五龙桥石湖可抵郡城昆山居府东腹里本无江海之险然嘉靖甲寅倭寇犯境昆城独先受围以其去郡不逺可作巢穴也崇明孤悬海中四面受敌苏之属邑无不当设险者详着各图説于后
　　苏州府险要总论
　　或问苏之险要有几曰倭寇之犯郡城也水港浩繁塍路交错不可胜纪而要其总要枢纽所当控扼者不过十四处而已请详言之贼若自海口而入则嘉定之吴淞江黄洼港太仓之刘家河七丫口四者其险要也若自大江而入则常熟之福山港许浦三丈浦三者其险要也此皆本府险要之在外境者也能守此七处不容贼舟轻入则一州六县皆晏然无虞况府治乎但滨海不止于太仓嘉定二邑而已在南则嘉兴之海盐平湖在东南则松江之华亭上海皆是也江口亦不止于常熟而已在西北则常州之江隂武进镇江之丹徒丹阳皆是也镇江路逺且置勿论嘉松常三郡江海口岸贼一内犯则长驱至苏苏之所恃以御之者不在于交界设险乎此之谓腹内险要也若不能守而纵贼过界则海口江口所设之险均为无用与不设同故设险于外境固为制敌上游策之上也而腹内险要亦不可视为轻缓在南方则吴江之平望所以御海盐平湖之冲长洲之周庄所以御华亭南路之冲在东南则长洲之陈湖所以御华亭中路之冲昆山之碛澳安亭所以御华亭上海之冲为途不同同于备海寇之深入也在北方则长洲之蠡口所以御无锡间道之冲长洲之望亭所以御江隂南来之冲吴县之太湖洞庭两山所以御江隂无锡武进寇舟逸入之冲为途不同同于备江寇之深入也总而计之外境之险要有七腹内之险要亦有七此十有四者苏郡之安危所系何者当设水兵何者当设陆兵何者当兼设水兵陆兵择将选兵勿惜粮赏常以一枝当敌邻枝应援振肃军令苏郡岂有不安者乎
　　苏州府御寇论
　　或问入寇之路其多若此而往年倭寇出没止由吴江昆山常熟无锡官塘而来余皆舍而不由何也曰有説焉倭寇之所长者挥刀焉而已陆战焉而已舟楫非其利也何也寇至海滨登岸焚劫其舶尽弃于海掳民航以深入虽甚快利不过二橹飞荡而已虽善操舟不过役使乡民而已其篙橹之多较之兵船不如也水战之便较之兵船不如也火器之备较之兵船不如也药箭之利较之兵船不如也人力应援之齐较之兵船不如也若浮湖而来我兵合而围之夹而攻之冲而防之彼岂能当乎兵法曰以吾所长攻其所短寇至狡猾固黙识乎此矣故必由官塘桥梁之处整队而行相机而进随处杀人以树其威分投放火以张其势此其众可数而其形尽露矣兵法曰形人而我无形此在倭寇已先犯乎戒矣使当时主兵之人能以吾无形者而制之彼岂能一人逃乎奈何哨探之无闻设伏之不讲疑兵援兵皆不之用冲锋者无赏而退走者无罚分吾兵力虚备于无用之地而与贼战者反卤莽焉何怪乎寇之侥幸而去也或曰吴地多田塍甚窄仅可容一二人当前持一二器接战不能以众进也如之何曰倭寇之来鱼贯而行此在兵法谓之直阵本当为横阵以应之但岸塍非旷地之比恐有不能拘者吾以一二人进彼亦以一二人进吾以一二器战彼亦以一二器战同此窄路彼何所多于吾乎彼若以选锋当前吾亦以选锋当前精选各兵之中岂无以一当百者若干人足充吾先锋乎彼之人数有限而吾之人数且无限以吾无限之人而分为数支孰为正兵更番抽代孰为奇兵截贼归路孰为左翼孰为右翼或伏于邨林列火攻以待之或隔水而阵设机械以诱之昼则相持而不与战夜则多方以挠其逸彼将前不得进后不得退饥不得食劳不得息不四五日而憔悴必矣吾因而击之也何有噫此能将与良有司之作用苟无其人功不虚成










<子部,兵家类,江南经略,卷二上>








　　吴县境考
　　吴县附府城古吴子国厯周八百余年惟称吴无分邑秦为防稽郡置吴县汉定防稽领县二十四而吴为首邑武帝平东越以其地来属増县二并前为二十六城亦以吴为首顺帝初诏分浙江以东为防稽郡还治山隂浙江以西为吴郡治吴领城十三吴亦为首三国吴宝鼎元年分吴郡防稽为吴兴郡县属吴兴晋太康四年割县地置海虞县【今常熟县】隋开皇间改郡为苏州移治横山县随郡移唐武徳九年仍复故治万嵗通天元年分置长洲县于城心东西画境而治吴得西焉开元四年陞吴为望县梁开平三年又割县地置吴江县元元贞二年陞吴为上县国朝吴元年以在城四隅分两县而吴割西南西北二隅
　　东至长洲县在城卧龙街分界一里西至常州府宜兴县界一百里南至本县一都一十五里抵太湖北至长洲县在城界二里东南至本县灵岩乡南接至吴江县界一十五里东北至长洲县界二里西南至浙江湖州府长兴县界七十八里西北至长洲县界一十一里





<子部,兵家类,江南经略,卷二上>
　　吴县备寇水陆路考
　　东并长洲
　　西濒太湖
　　其道有三由胥门厯横塘跨塘木渎而出乎胥口者其西路也由横塘行春桥而出石湖者西南路也寇若自常州浮湖而来则从此二口而入也由盘门五龙桥出鮎鱼口者其南路也寇若自湖州吴江浮湖而来则从此入也三者皆间道也非正道也
　　南抵吴江
　　其道有二由五龙桥迤东古塘而行出吴江之三里桥者东南路也由鮎鱼口出太湖收吴江之柳胥者南路也贼若为尹山官兵所梗方由此二路而来皆间道非正道也
　　北通无锡
　　其道一由阊门上下新桥而抵枫桥是也枫桥接长洲之浒墅浒墅北行即无锡县地方矣此路水陆皆通实西北要冲乃正道非间道也
　　按吴县与长洲附郭虽同而形胜迥异吴县之所分辖者西南二方也多山少田半为太湖若曽尝登西山之巅而览之龙脉自建康而来崇冈大峡不可胜纪絶无谿洞蓊箐可以窜贼山险不足患也所患者惟太湖耳西望阳羡北跨毘陵南负乌程茫茫数百里水光接天七十二峯峙于其中若荡若浮盗舟凌风驾涛齐噪竞进难于控御且洞庭两山富饶之名虚播天下盗素染指备之不可不豫故吴县之所当设险者有六曰胥口曰石湖曰五龙桥曰洞庭东山曰洞庭西山其一则内地之枫桥也详见各图説于后











　　胥口险要説
　　胥门石灰桥西九里为横塘又九里为跨塘又九里为木渎镇又九里为胥口胥口者胥门往太湖莫厘【即洞庭东山】包山【即洞庭西山】之渡口也太湖东壖两山对峙南曰胥山北曰香山胥口介于其中湖寇若从此入则或由木渎东行而犯胥门或由木渎西北逾灵岩支硎而掠枫桥犯阊门故吴县之险太湖为最太湖设险胥口为最往年倭舶之犯洞庭往返俱在于此木渎镇巡司不能御也故自胥门迄于胥口设营者三一曰胥门营二曰东跨塘营三曰胥口营内外相维逺近互援三者废其一不可也













　　石湖险要説
　　胥门石灰桥西行九里为横塘横塘西南三四里为楞伽山【俗呼上方山】山麓所滙白滟而连太湖者石湖也乃太湖之委潴也周围二十有六里行春桥在焉北属吴县界南属吴江县界民庐四匝杂植花竹而湖居其中寇若进此则或由横塘而犯胥门或沿楞伽一带山外而掠溪上掠横金掠下保或由横塘彩云桥之北而掠枫桥犯阊门故石湖守御不可以已也
















　　五龙桥险要説
　　盘门外一水洪濶而南行者谓之齾塘其长约十里分二水口出太湖在东濶一百三十丈者曰鮎鱼口在西濶八丈者曰麪杖港二口之外湖水渺茫直通湖常二郡难于控御跨齾塘者有五龙桥焉离盘门七里在塘半途东通宝带桥西通跨塘乃郡南之关纽也设险于此则北可以屏翰盘门而新郭仙人堂胥泾诸近地亦不至罹屠戮之惨矣
<子部,兵家类,江南经略,卷二上>
　　枫桥险要説
　　自阊门至枫桥将十里南北二岸居民栉比而南岸尤盛凡四方难得之货靡所不有过者烂然夺目枫桥尤为商舶渊薮上江诸郡及各省菽粟棉花大贸易咸聚焉南北往来停桡解维俱在于此盗贼奸细至难盘诘往年尝建敌楼设团营于接官亭寒山寺遗址现存不可以不修举虽然险要有重有轻枫桥虽不当江湖水口之冲而所关系至重似宜设重兵以镇之不当与娄齐诸附郭例视而已何也天下财货莫聚于苏州苏州财货莫聚于阊门岛寇垂涎往事可鉴若再犯乎此苏州元气竭矣枫桥北近射渎长荡南通齾塘太湖寇之所热中者城内十一而此地十九其来也必非轻举我兵岂可草草以应之乎团长之力曽足以御之乎
　　枫桥筑堡论
　　或问南北二濠抵于枫桥筑一大堡以保障之如州新旧二城可乎曰不可郡中诸大家之仓廪与客贩囤园栈房陈陈相因以百万计胥在城外以水次便焉故也若另筑堡则莫肯内迁而四十余里之城人少食乏其谁与守甲寅之议所以尼而不行者职此故也或又谓堡既不可筑也使贼匿于民居若何而歼之曰奚而不可方贼之未至也火攻以逆之设伏以待之或就于枫桥地方而为之陷穽如无情障漏泽园六国城之类以掩之或伺其去而邀之于要路击其惰归皆必胜之道也用其一而贼惊溃用其二而贼半灭用其三而贼无子遗若三者而皆莫之能焉可耻甚矣虽设险何益哉














　　洞庭东山险要説
　　洞庭东山即莫厘山也相隋莫厘将军居之一名胥母则谓子胥尝迎母于此也太湖浩渺其东为山者十有七而莫厘最大周围五十余里地占三乡国初原属甪头巡司因去西山辽絶相顾甚难成化间特创东山巡司以辖之居民稠密商贾为业重利而轻生一遇寇警合山之人齐奋而出不赖官兵自相抗御现今设兵哨营寨者八在北曰嘶马哨曰梁山哨在南曰渡船营在东曰北湖口在西曰长圻寨在东北曰长圻哨在西北曰毛园哨在西南曰葑山营各统之以耆民团长选乡兵而训之府县官间一亲阅务期实用但水兵未经酌处似宜报湖船编甲长而以五桅盘篐船领之有事责其在湖与巡司一体巡哨庶几郡城可以无西顾之忧矣










　　洞庭西山险要説
　　洞庭西山乃包山之别名也【山川志包山以四面水包之或谓包公尝居之真诰云去洞庭见包公问动静包公者句容鲍靓也左太冲赋云指包公以为期集洞庭而淹留】太湖中峙之山在西四十有一而包山最大周围一百三十里甪头巡司在焉管三乡五都庐聚物产大畧与东山同盗素难犯嘉靖甲寅倭寇登劫一防为团长徐术等所截自黄麻门从漫山而下向空湖往常州境去一防为耆民周瓒等所逐至独山转战三四十合往无锡境去盖山民重于保家而轻于用命沿习有如此者其在湖谋利诸船冲冒风涛视险如夷尤堪召用今所设者旱寨有六北曰大胜南曰石公东曰元山西曰甪山东南曰山西南曰庙山各领之以团长队长朝夕训练而水兵船尚为缺典似宜通行选练与东山水陆兵相为声援湖中有警责令夹击更与西北马迹诸山西南石湖诸山约为掎角无分秦越则盗必不敢窥太湖矣
　　吴县险要总论
　　吴县险要与长洲不同长洲乃贼之来路也吴县乃贼之去路也何也倭舶从海而来泖淀吴淞娄江福山之类皆其所从来之路也皆长洲连界地方也太湖在呉县之西倭寇来此不便往年出石湖出胥口皆满载之后因惮东北方官兵阻截欲假太湖走吴江以出海乃去贼也夫其来既皆在于长洲也则长洲设险捍之宜也吴县为贼去路则逐之出境已矣兵法曰归师勿遏险要之设无乃为赘欤曰否所谓设险者团乡兵于水口两岸拒贼之入非拒其出也况贼可以从此而出亦可以复从此而入方其出也谓之去路若回翔反顾即来路也往年倭舶一由胥口犯洞庭为吴江水兵所阻复还胥口从常熟而去一由石湖亦为吴江水兵所阻跽拜求还水兵贪饵纵出莫舍溇去可以验矣方其去也吾兵尝与之战既犯兵志勿遏之戒及其复入不敢与战而直纵之皆由当时主兵者昧于方畧故耳兵法曰击其惰归此之谓也设使贼出湖时督水兵者能尾而击之纵不全胜必求向前脱不敢复回矣水兵船者逐贼之正兵也在岸之兵不过虑贼登岸故设以待之耳岂可不用兵船追击而但恃夫陆兵乎或引兵法穷寇勿追以辨水兵尾击之谬噫是大不然穷寇者饥饿穷迫以命相搏者也出湖之寇乃饱其所欲舟自为计势不相顾者也此在兵法急击勿失之条何可谓勿追乎要之已上所谓皆就今日倭寇言耳太湖之险万古不变倭患宁后能保无寇从西来者乎是今日倭贼之去路乃异时他贼之来路也险要图説其吴县千百年兵防之定准乎
　　吴县巡司【弓兵数附】
　　木渎巡司
　　在吴县西南三十里木渎镇设弓兵四十名往来巡逻
　　横金巡司
　　在吴县西南三十里横金邨洪武三年建设弓兵四十名往来巡逻
　　甪头巡司
　　在吴县西南八十五里洞庭西山设弓兵四十名往来巡逻
　　东山巡司
　　在洞庭东山国初原属甪头巡司成化中巡抚都御史王公恕奏置设弓兵四十名往来巡逻








　　江南经畧卷二上
<子部,兵家类,江南经略>
　　钦定四库全书
　　江南经畧卷二下
　　明　郑若曽　撰
　　长洲县境图




















　　长洲县境考
　　长洲县附府城长洲本古苑泽史称周敬王六年走犬长洲长洲之名由此汉髙祖十二年吴王尝建仓于其地唐武后万歳通天元年始割吴县北境置长洲县乾元二年改长洲军大厯五年复为县十二年陞为望县国朝吴元年革在城四厢録事司以东南东北二隅属长洲县
　　东至昆山县界四十里西至在城吴县分界一里南至吴江县界十八里北至常熟县界九十五里东南至松江府华亭县界一百二十里东北至昆山县界五十五里西南至吴县界二里西北至常州府宜兴县界六十里




















　　长洲县备寇水陆路考
　　东距昆山
　　其道有三由娄门东行厯陆泾坝唯亭真义至昆山之西门者其中路也由葑门东行厯黄石桥金鸡渰唐浦吴淞江而收界浦或收小澞浦或收新洋江者其南路也由娄门官渎桥出阳城湖东行收西湖滩收绰墪收髙墟者其北路也中路官路也水陆皆可行乃正道也吴淞阳城皆水路也皆道之间者也
　　西并吴县
　　南抵吴江
　　其道有二由葑门蔑渡桥南行厯尹山夹浦至吴江之三里桥者驿路也水陆皆可以行乃正道也由蔑渡桥东行厯黄天荡尹山湖出同里湖之西口者水路也乃间道也
　　北通常熟
　　其道有三由齐门北行厯陆墓蠡口吴防沈浜而至常熟之南门者驿路也水陆皆可行道之正也由阊门山塘桥北行厯同桥长荡分程或从洛婆桥荡口或从顾山杨尖以出华荡以至常熟之南门者西北抝路也由娄门官渎桥出阳城湖东北行至直塘分程或从支塘或从任阳皆可以至常熟之东门者东北抝路也二者皆水路也皆道之间者也
　　西北与无锡为界
　　其道有二由浒墅北行厯望亭新安至无锡之南门者驿路也水陆皆可行乃正道也由山塘泾北行厯同桥虎丘分程或从长荡泰伯乡或从荇菜桥直北小港而行以出百渎以至无锡之南门者皆水路也间道也
　　东南与华亭为界
　　其道有三由葑门瓦硝泾东行厯王母湖大姚陈湖淀山湖谢泽圆泖而至华亭之西门者中路也由葑门东行厯黄石桥金鸡渰唐浦甪直碛澳唐行而至华亭之北门者其北路也由葑门蔑渡桥南行厯尹山同里邓邨周庄杨扇章练塘尤墪而至华亭之西门者其南路也三者皆水路也中路道之正者也南路北路皆道之间者也
　　按长洲县与吴县虽同附郭而利害难易迥乎不同盖长洲分治郡城之东南北三方与昆山吴江常熟无锡华亭相接壤吴县之所辖者诸山与太湖而已倭寇自江海而来不当其冲也长洲则吴淞江娄江陈湖阳城湖诸荡四通五达贼舟无处不可至若东从刘家港越昆山则犯娄门北从白泖港福山港越常熟则犯齐门西北从江隂越无锡则犯阊门南从嘉兴越吴江则犯葑门东南从七团八团经千墪浦入吴淞江散甪直等镇高垫等邨亦防于葑门在在可以冲入则在在当为之备但地方广逺港汊浩繁不能一一设兵惟摘其险要者六曰陆泾坝曰唐浦曰镬底潭曰夹浦北曰蠡口曰浒墅详见各图説于后












　　陆泾坝险要説
　　陆泾坝在娄门东六里乃寇从刘家河西来必由之冲也长洲之东境至陆市铺而交昆山县界旧之设险者凡三重焉官渎桥营所以捍衞娄门为第一重也陆泾桥筑土坝建木城敌楼设团营于阳城湖滨所以为唯亭官渎二营之策应乃第二重也最东近陆市铺设小唯亭营所以御贼之来若外戸然乃第三重也以愚观之小唯亭者贼西行之正路也其南有沙湖北有阳城湖万一贼计狡猾不由正路而由南北间道岂不反绕出小唯亭之西乎故东境设险陆泾坝为最要兵备任公环与倭寇鏖战尝奏大捷即此地也其北阳城邨团营相城团营皆为湖防而设荻扁团营乃为彭渰而设然皆羽翼陆泾官渎不可无也











　　唐浦险要説
　　葑门东六里为黄石桥营又六里为金鸡渰又六里为斜塘营又六里为唐浦巡司乃吴淞江转折而南处也土坝在焉自此而东为甪直浦与昆山交界唐浦设险所以遏寇从吴淞江冲来之患











　　镬底潭险要説
　　葑门之东南三里有瓦屑泾在蔑渡桥北从此泾入厯黄天荡六里至渎墅湖又三里至镬底潭又东八里至陈湖又东南至淀山湖又东南至泖塔湖陈湖旷野难于设备镬底潭有邨落聚兵于此则东可以控贼从松江三泖而来之患










　　夹浦北险要説【夹浦南险要另见吴江县图説】
　　葑门直南而行厯蔑渡桥营尹山镇而浮桥锁于水口者夹浦也乃吴淞江之上流也东通淀湖三泖西对夹泾港连太湖南抵吴江莺脰诸湖北接长洲尹山诸湖贼舟若至夹浦则南犯吴江北犯长洲势不可遏矣今夹浦设团营官兵而其东吴淞江章练塘又各设兵以为夹浦外障兵营张掎角之形守御协唇齿之固则长洲之东南庶可以无患矣
















　　蠡口险要説
　　齐门外直北五里为陆墓又五里为周泾铺又二里为蠡口巡司从此而北至永仓敌楼与常熟接壤所谓常熟官塘是也通计团营之设者七无量营石家浜营夹塘东西而立乃齐门外第一层险阻也陆墓营南桥镇营亦东西夹塘而设乃第二层也陆墓之北为蠡口营蠡口之西北为冶长营冶长之东北为永仓营其形若鼎足者乃第三层也塘之东为彭渰为阳城湖施泽湖直通常熟昆山二县塘之西为长荡为曹湖为黄埭塘直通无锡县若蠡口者真郡城之北门也能守此可以遏寇之来矣此外又有钱万里桥团营则缘郡城西北空野其水与长荡相连而设露城镇团营则缘郡城东北空野其水与阳城湖相通而设一则为娄齐二门之羽翼一则为阊门之羽翼皆不可无者也










　　浒墅险要説
　　浒墅【俗名许市】在阊门外西北二十五里南北运道之要冲也戸部分司在焉居民稠密钱钞出纳无城堡可守若寇从无锡而来乃必由之道也乙卯之秋倭寇五十三人自南京至吴县之横泾为官兵所截正由乎此其南为枫桥商贾骈集乃入苏之正道也又有虎丘山塘泾货物亦阜乃入苏之间道也浒墅有备则寇自西北而来均可以无患矣今议设浒墅镇营其北又设望亭团营所不可缓焉者也
　　长洲县巡司【弓兵数附】
　　吴防巡司
　　旧在吴防后移齐门外北二十里蠡口北又称蠡口巡司设弓兵四十名往来巡逻
　　唐浦巡司
　　在葑门东二十四里唐浦设弓兵四十名往来巡逻
　　陈墓巡司
　　在县东南五十五里陈湖东设弓兵四十名往来巡逻
　　长吴二县倭患事迹
　　嘉靖三十二年癸丑
　　闰三月贼掠诸邨镇
　　贼首邓文俊林碧川沈南山等分踪出掠
　　五月贼犯府城分掠洞庭诸山
　　八月贼犯府城官兵击却之
　　三十三年甲寅
　　四月贼至夹浦官兵击败之
　　战于陈湖斩首十八级生擒二酋
　　贼犯府城防政翁公大立统官兵御却之
　　是月二十日贼首阿八王率众分防而入一由唐浦一由唯亭二十三日冲娄门守者发铳箭伤死三贼贼乃退二十七日复冲葑门防政翁公大立提青州兵与战胜之复退次日贼二千余人焚劫葑娄齐三门翁公统官兵击败之遂退往徐庄是时也府城之围虽解昆山太仓常熟嘉定处处受围在在请援地方之难未有甚焉者也
　　五月贼犯府城官兵与战大胜之贼宵遁至昆山初二日贼从昆山阳城湖冲娄门次日攻葑门山陜青州等兵出城接战贼初意城中兵少见兵众太丛战数合我兵皆大胜斩获伤死者甚多是夜贼不敢寐相背而坐遂遁回昆山之新洋江先是备倭都司梁鳯屯兵真义铺为贼所袭辎重铳炮尽弃而走至是寇借之以攻城皆鳯遗祸也
　　六月贼围府城大肆焚掠各门诸市镇而去
　　初二日官兵与贼战于真义弗利百戸刘爱臣死焉贼遂进逼唯亭初四日抵娄门都督万表帅亲兵僧兵下八山兵千余人御之贼设伏兵掩击万师却走贼势益张次日焚劫阊门至枫桥地方初八日贼分三支一由张家桥一由北新桥水陆并进焚劫浒墅一由花园邨焚劫横塘横山东西诸邨落先是吴氓顽蠢凡在附郭二三十里内者妄谓寇不深入又惑于入城危急之言莫肯迁进至是亲属不能相顾仓皇无归或浮湖中或之山岙寇皆穷其所聚追逐杀掳哭声彻天城下求入者不可胜计恐混奸细莫敢许兵备任公环独身任安危日啓一门盘诘严肃鱼贯而进间有一二奸细公命左右缚之贼以为神全活十数万人竟无他虞初九日贼回阊门上新桥兵备任公环总兵解明道帅官兵千余人出城击之斩贼二十余级生擒一人贼气少阻退走枫桥日暮闻我兵进城复至阊门十一日由石湖入太湖吴江知县杨芷举人周大章生员吴诘帅水兵邀击于鮎鱼口擒斩五六十人贼饵水兵由吴江平望而去
　　三十四年乙卯
　　三月总督尚书张公经统大兵至即如松江
　　时张公经初统大兵至苏州欲开府巡按御史周公如斗曰方今松江贼势猖獗公不亟往恐贼谓公怯也张公意伺贼便驰击之尚驻胥门周公方承监军之命令诸将曰若曹不能禁戢兵士吾先防究矣诸将犹未悛周公乗小艇隂察之诸将觉而大惧请于张公星夜往松江所过肃然
　　四月巡抚都御史周公珫巡按御史周公如斗奏免被倭州县租税招抚流民
　　民自甲寅之变田地抛荒所在骚动二公连章请蠲本年田租上特允之巡按周公先得报恐府县吏胥乗机作弊不俟抚院防议星夜揭榜通衢凡已收在官银米尽行给散人心大悦欢声动地流民皆归复业小民免于从贼人至于今颂之
　　五月贼犯府城入太湖由常熟出江
　　初八日贼突至娄门次日至枫桥分二支一往浒墅一往木渎西山等处焚劫十三日兵备副使任公环与总兵汤克寛等提兵至木渎巢贼贼预伏歘起我兵惊溃不能胜追至胥口次日贼入太湖与吴江水兵战于湖中焚劫洞庭两山一防为团长徐术等阻截自黄麻门从冲山漫山而下向空湖常州境去一防为耆民周瓒等所追至于独山转战三四十合从无锡境去遇官兵不得进还入太湖其在浒墅者住劄望亭十九日分掠曹湖葑塘泾长泾黄埭二十三日太湖贼焚劫洞庭二十六日进胥口次日由阊门齐门常熟官塘而去其舟十四艘皆防氊与湿被以防火器矢石云
　　柘林贼至陆泾坝提督都御史周公珫巡按御史周公如斗亲督兵备副使任公环总兵俞大猷等逐战大破之
　　贼自柘林分踪出掠至李防滙厯张庄小昆山趋泖湖而北保靖宣慰司彭荩臣追之抵陆泾坝离城十里而近巡按周公如斗急邀巡抚周公珫出娄门御之而身御城楼令曰如贼不灭敢有渡河者以失机奏请如律兵备任公环帅师为前驱与总兵俞大猷游击邹继芳守备王桂合力御于坝上贼败走获其舟三十五艘斩首二十级明日贼复合伙帆而前我兵用铜发鑛燬其舟贼登岸兵备任公帅钩刀手当其冲与贼鏖战自辰至申凡二十合贼遂大败斩首八百余级我兵不损一人葢月之二十二日也
　　六月贼犯府城官兵出城御却之
　　初五日贼二千余人自昆山至娄齐葑三门焚劫镇抚苏宪臣御战死焉次日至阊门屯洞泾桥兵备副使任公环知府林公懋举总兵解明道分帅徐颍等兵出城之斩贼首五十余级生擒二人贼奔枫桥复流劫太湖洞庭两山
　　八月剧贼五十三人流突至浒墅提督都御史曹公邦辅亲督官兵之贼遁如横泾公尽殱之
　　十三日上江流贼五十三人突至浒墅先是提督都御史曹公邦辅闻贼至太平震动留都趋防陵寝防贼从宜兴无锡而南欲由常熟沿海以趋柘林精悍异常转战三千余里未尝少衂盖贼之枭鋭善战者也公闻之星夜驰还贼已渡关矣公亟调集诸道兵与官属约曰此贼深入内地所过不掠财帛妇女无乃为觇乎且以五十三人横行三千余里莫之敢撄其易我甚矣我地形兵力为彼所窥他日大举入寇何以支之所不与僇力灭此贼寛纵出境者斩首以徇不尔贷复戒守令贼灭而后进城闻者无不股栗乃分授信地申主客应援之规以副使王崇古佥事董邦政防将娄宇率指挥张大纲武生车梁蹑贼所向遇敌先登为正兵知府林懋举通判佘知县康世耀各领兵屯吴林庙之左北防郡城南扼贼冲为援兵严家兵左哨沙耆民兵右哨分突冲截为奇兵度贼走太湖募水兵于湖滨东山巡司领船数十艘往来哨探为游兵又度贼不走太湖必分踪以牵制我师或弃金帛于道饵我严谕毋离伍毋拾遗是夜官兵射死五贼贼自浙杭厯徽歙芜湖南都所向无敌至是顿挫大惊觉曹公兵难犯从间道沿山夜行至枫桥擒二义氓欲导出海二义氓私相谋曰此贼得至柘林苏民无息肩之日矣不舍生以纾民命何面目见曹公乎乃故导之过阊门约防城上曰吾导往絶地可速来击之遂至宝带桥桥防复至郭巷三面阻水官兵围之三匝贼大忿脔二导者【二人之功多矣惜其姓氏不传】十六日夜溃围过五龙桥奔梅湾二十日奔灵岩山二十二日官兵搜伏斩首七级贼夜奔凤凰池二十五日奔木渎复奔前马桥二十七日曹公亲督副使王崇古佥事董邦政知府林懋举参将娄宇通判佘知县康世耀合兵击之贼殊死战我兵惮曹公威令莫敢退缩严家兵父子五人当其前锋斩贼二十七人指挥张大纲昆山生员陈淮皆战殁于阵贼夜遁之黄墅沙掳船渡湖巡船阻之奔杨家桥匿一民舍我兵围而火攻之贼遁伏田禾中官兵追之不能得武生车梁独以兵张两翼呐喊索之贼遂露来召官兵还击之贼遗金帛诱我兵卒陷一絶巷中官兵围之矢炮丛入荡灭无遗曹公以捷闻归功佥事董邦政时督察侍郎赵文华闻此寇且灭急趋赴之欲攘其功比至则曹公巳先奏捷文华大怒遂思所以陷曹公矣
　　石湖之战议
　　按石湖之寇掳巨舟十二满载而出其众三千余人如蹈无人之境吴江知县杨芷举人周大章以舟师邀而击之可谓壮矣斯时也湖水干涸贼艰于行我舟轻捷钻竿钩抟斩级十六贼长跽哀吁登岸问路此其势之穷蹙为何如乃天亡之时也设有精兵一枝劄火烧桥贼无小舟岂能飞渡哉使水兵不贪饵贼弃金帛衣包不之顾而坚志攻贼贼岂能脱哉惜乎官兵观望而莫敢进独吴江兵敢进而又纵敌遂使贼得长驱而去吴江平望官仓民舍所过丘墟呜呼此倭寇深入之始关系盖不小矣昔晋刘牢之讨孙恩恩败而走惧官兵蹑之缘道弃物牢之兵利其有恩得脱走兵家之弊古今不约而同有如此哉或曰兵志曰归师勿遏石湖之寇归寇也如之何遏之曰不然所谓勿遏者其义有二一谓遏寇于入境之初则地方不至受害若归而遏之则荼毒已罹遏无益矣一谓敌有忿懈不可于其去而一槩遏之盖逃生之寇兽穷反搏须纵其出境而伏兵以待乃围师必缺之説也若饱欲而去则击其惰归岂可坐视其行乎兵法曰因势破之此之谓也



<子部,兵家类,江南经略,卷二下>
　　昆山县总论
　　昆山在府城东七十里东距大海有太仓为之藩屏北距大江有常熟为之限隔偃然中处号称乐土往年倭人入寇首攻围此四十七日何哉盖世际久熙武备懈弛所恃者衞所耳矣昆城无衞所袭取甚易贼若据此为巢则东西路絶逻卒不能哨探而飞报上司不能防议而调兵【抚按分驻苏松诸郡兵备道专驻太仓城】奏闻则不及声援则无有由是可以攻冲府治由是可以往返海洋倭之为计者诚审矣所幸筑城于无事之时又值县尹【祝侯名干寿】之贤与民死守井邑万姓赖以全活窃考尔时贼至城下者凡三支一从吴淞江菉葭浜【俗名陆家浜】而来一从刘家河太仓塘而来一从七鸦浦双鳯陆路而来厥后屡犯郡城皆假道于此若曽尝闻之父老云昆山地僻而小兵燹必无我太祖立国之初传檄而定可征矣以愚测之大不然夫苏州天下之望郡也昆山苏州之望邑也假如天下有事孰肯忘苏州乎苏州被兵孰肯忘昆山乎但受患不同应敌迥异若寇起中原攻掠城邑则昆山之西境乃贼之来路也设险守御其重在西若寇起海洋深入内地则昆山之东境乃贼之来路也设险守御其重在东乖方而应之鲜不偾矣此以地利而言也若以人事言之则昆山乃外县也较之长吴附郭百凡必咨禀于府必咨禀于宪院而后行者固有不同而其在外邑之中局面亦异何也太仓嘉定滨海常熟滨江各有将官提重兵控其外境外境之安危系将才之高下州县势埒而权分有不能全主者昆山则操纵张弛令得而専之罄一县之力拯一县之患虽不免于申达而随机决策之际无所掣肘无所牵制大抵与吴江同但吴江当南北要冲春秋吴伐越越伐吴皆为用武之地视之昆山惟当严备海寇不时偶发而中原之盗地僻罕到者大径庭也较量七邑昆山在难易之间顾邑令之才徳服众何如耳或曰崇明同乎曰其邑悬海又当别论也
　　昆山县境考
　　昆山古娄县也禹贡州之域周为吴秦置疁县属防稽郡【叶子强题名记昆山秦疁邑也按今嘉定县有疁城乡疑古县治】汉王莽时曰娄治以县有娄江得名【汉书曰改于王莽时】今县东北三里有娄县邨厯后汉吴晋宋齐俱吴郡梁天监六年分吴郡置信义郡分娄县置信义县属之今县西二十里有信义邨【俗讹为真义】大同二年又分信义置昆山县仍吴郡以县东有昆山故名【昆山髙一百五十丈周围八里舆地广记陆氏之先葬此山士衡兄弟生焉时人以玉出昆冈比之故名士衡赠从兄诗云髣髴谷水阳婉娈昆山隂是也山今在华亭县西北二十三里盖割昆山之境以县华亭而县名仍昆山云】隋开皇九年改吴郡为苏州而昆山信义二郡俱废十八年复置昆山县苏州唐天宝十年太守赵居贞奏割县之南境及嘉兴海盐地置华亭县移昆山县治于马鞍山之阳大厯十二年升【二千戸为】防昌四年升望【三千戸为望】宋改苏州为平江府昆山焉嘉定十年太守赵彦橚提刑王棐奏割县之东境安亭春申平乐醋塘临江五乡置嘉定县元元贞二年以戸口计例陞为中州平江路延祐元年迁州治于太仓在昆山东三十六里至正十六年张士诚僭据遣将高智广守之十七年皮福复迁州治于故所【昆山州治迁太仓者凡四十四年至是仍徙治于马鞍山阳】国朝吴元年知州费复初率民归附洪武二年复为县苏州治十年巡抚都御史朱公瑄奏割县之东北境湖川新安二乡及惠安乡之半并常熟县双凤乡嘉定县乐智【即昆山县醋塘乡】循义【即昆山县平乐乡】二乡置太仓州本县现管里三百三十八广四十五里袤一百二十五里东至太仓州界二十里西至长洲县界二十七里南至松江府华亭县界八十里北至常熟县界三十六里东南至松江府上海县界四十五里东北至海一百五十里西南至长洲县界五十里北至常熟县界四十五里
　　昆山县城池考
　　昆山县城相传为吴子寿梦所筑今莫可考五代时为盗所据官兵灌城而降则知尝有土城宋时列竹木为栅则知虽土城亦废古图经云县故有城然湮废已久宋时娄县邨犹有城基其田尚有城里田之称墟落间以城名者十有二今可知者七耳【东城在县东三百步城虽莫考而桥巷犹以东城名旧志云耕者于东寺后多得古城砖及铜箭镞疑即寿梦所筑也　武城在县西北汉书娄县注有南武城俗传吴王阖闾起以越　金城在县东三里世传吴王所筑今有金城浦　度城在县东南七十里相传为黄巢所筑今有度城湖　西鹿城在县西一里有唐卜将军墓墓碑云葬昆山西鹿城　巴城在县西北十八里其地有巴王庙巴城湖　雉城在县西北十八里今湖亦以雉城名　顔县城瓦浦城并古经所载今莫详其处】元至正十七年海寇方国珍犯境始筑土城捍之周一十二里二百七十八步髙一丈八尺濠深五尺广六丈城有六门国朝治四年知县杨子器建楼其上各以方隅名之东曰宾防【宾防门水关之南内外俱有濠城介两濠之间海潮悍激土疏善崩弗克支逺知县鲍龙欲为坚久之计白于巡按御史舒公汀广其址以达于颠颠用石弇旁皆砖灰防之中实以土凡三十二丈城始完固邑人大理寺丞周凤鸣有记】西曰留晖南曰朝阳北曰拱极【今曰拱辰】东南曰迎薰西南曰丽泽【丽泽门楼旧在丽泽门上因碍学宫嘉靖二十七年巡按御史饶公天民命改建水关之东】嘉靖五年邑人都御史周伦疏请筑砖城不果十三年于东门外筑水关一座上建门楼三间扁曰天风海涛十六年邑人大学士顾鼎臣轸念昆山滨海土城日就倾圮脱有惊变无城可守主议力请于朝时巡抚都御史欧阳公铎巡按御史陈公蕙知府王公仪于沿海州县次第修举而独先昆山既而陈公亲履其地指授方畧仍故址甃以砖石【下半用砂石上半用火砖】经始于十八年二月工竣于十九年五月【邑人太常卿方鹏有记】各门扁额皆仍其旧每门置水关以便舟楫朝阳门故无水关因缺焉时值承平民怨其劳后十五年甲寅倭寇突至首犯县城攻围四十七日亿万生灵赖以拒守凡在城外者焚掠无遗人始服其逺览感其洪庇云寇退知县祝干寿増筑六门月城及敌台二十六座又以东南北三隅相去旷逺起造敌楼三所相为策应规制益壮丽矣
　　城
　　周围二千三百八十七丈凡一十二里有奇髙二丈八尺比之邻邑诸城特为坚固
　　池
　　周围二千三百八十九丈深五尺广六丈有奇
　　门
　　陆门六【详见前】水门五【惟朝阳无水门】门上有楼楼外有月城
　　敌台
　　敌楼三座敌台二十六座
　　窝铺
　　二十六座
　　雉堞
　　四千五百八十七垜





<子部,兵家类,江南经略,卷二下>
　　昆山县备寇水陆路考
　　东距太仓
　　其道有三由玉龙桥东行厯马泾奣子胜安铺至太仓之西门者其中路也由小澞浦或新洋江出吴淞江收青鱼泾至太仓之南门者其南路也由八字桥厯黄昌泾新塘桥周市双凤至太仓之北门者其北路也中路道之正也南北二路皆道之间者也
　　西抵长洲
　　其道有三见长洲县水陆路考
　　南接嘉定
　　其道一由新洋江厯吴淞江千墪淀山湖而至嘉定之北门者是也
　　东南与嘉定为界
　　其道有三见嘉定县水陆路考
　　西北与常熟为界
　　其道有三由金潼桥李家嘴厯巴城斜堰唐市戈庄至常熟之南门或由李家嘴厯卯沙塘石牌湾唐市五衢至常熟之东南门皆中路也或从八字桥黄昌泾新塘桥周市双凤陆行下七浦塘或从双凤厯直塘支塘或从鹅肠泾厯周市任阳唐市皆可以至常熟之东门者其东路也由真义绰墪出阳城湖或由髙墟邨下傀儡荡一水至常熟之南门者其西路也中路正道也其余皆间道也
　　右水陆可通之路凡十有三虽皆昆山之所当防者然不能一一而设险也惟摘其中之尤要者建寨栅剏团营専驻官兵以为守御之计其余则惟以游兵行哨奇兵设伏轻兵出袭焉斯可矣计邑之险要凡有五曰奣子西曰千墪浦曰周市曰真义曰斜堰详见各图説于后









　　奣子西险要説【奣子东险要另见太仓州图説】
　　奣子在县治东二十里贼自刘家河至太仓南关折而西北必由此以犯县城嘉靖甲寅贼艘东来者无数皆帆直入备倭都司梁凤督兵于此因非信地故引而北贼遂肆志无忌而昆山之祸惨矣为今之计惟设重兵屯此与太仓兵船相为掎角贼寇来犯水陆交攻无分彼此贼必不能飞渡而西回翔出海我兵可乗之追矣
<子部,兵家类,江南经略,卷二下>
　　千墪浦险要説
　　千墪浦在县治东南三十六里【千墪浦自吴淞江起至徐泾口止长二千三百九十二丈五尺广八丈有奇】乃如松江之大道也吴淞江自西南而来新洋江北注之折而东行千墪浦南注之又折而东南行夏驾浦东北注之夏驾新洋皆盐盗出没要区而千墪之南如淀山度城诸湖至为险要千墪实当三面之冲者也嘉靖甲寅贼自松江至菉葭浜将冲县城备倭都司梁凤率兵屯此贼不敢西行而从夏驾浦出丙辰贼自松江循淀山湖而北直捣于此使当时有兵御之贼岂敢轻进哉旧设石浦巡司于西嘴甚为长策后迁吴家桥则南去数里矣江中盐盗岂能备乎为今之计须设兵戍守于此仍复巡司于旧地而备弓兵之名额庶县城可无南顾之忧











　　周市险要説
　　周市在县治东北二十里与七浦塘相近七浦乃常熟之界河也大而且长横亘数十里沙头双凤直塘白茆等镇皆可相通贼若自东流突县境此其必由之道也往年贼攻县城不克诣诸镇召党与集城下者七千余人实由此道而来【如所殛杀二大王之类】故必设兵一枝屯戍于此以固北门锁钥锁钥固则县城可以高枕而卧矣









　　真义铺险要説
　　真义铺在县西二十里巴城巡司在焉其西三里与长洲交界谓之界浦西北二三里为阳城湖【东属昆山西属长洲】东北五里为傀儡荡又北数里为巴城湖【一名包湖】水泽环属舟楫通利盐盗出没真义实当三面之冲贼若由府治而来必经此道盖西境之咽喉也团结乡兵与司兵协守一则可以遏贼东下而为县城之藩篱一则可以梗贼南冲而为常熟之隄备诚不可不为之所也愚按国初旧制真义原无巡司治间始迁巴城巡检司于此哨捕盘诘以之御寇不能也真义之北二里许有航头镇者戸口颇繁且多巨族为之纲领嘉靖甲寅倭寇尝至镇无借本司自敢与之抗敌惜无策应耳有司若能作兴礼请大戸选练小民可得数百人县之西境不患无兵而兵自足不忧无食而食自赡矣










　　斜堰险要説
　　斜堰在县治西北四十五里临七浦塘七浦塘自白茆塘西至阳城湖合昆承诸湖之水泛滥不常故筑堰以拒之贼若自常熟南行必由此犯县境过此则水陆路杂无险可据矣故必设兵一枝于此与常熟之兵互为声援庶贼可拒也或谓宜设险于巴城夫斜堰譬则门戸也巴城譬则堂室也贼已入门而与之战于堂室之中使贼得以内攻孰若守门戸使不得入之为愈耶设兵之法与他地异特宜奏添一巡司于此而以诸湖打牲手之有警则召集与弓兵协御而取饷于官此则水战之絶技也弓兵之额亦须满百如寨兵之制而后可
　　昆山县巡司【弓兵烽堠附】
　　石浦巡司
　　旧在昆山县东南四十里防川乡七保石浦镇宋祥符中设国初于真如观署事洪武二十二年巡检舒琇始建署本镇景泰二年移置千墪浦口嘉靖十年复迁吴家桥设弓兵四十名往来巡逻所属烽堠十一座
　　诸天浦口　石浦口　　夏驾浦口
　　陆巷泾　　唐梨泾　　新塘口
　　张浦口　　刁防舍　　潭港口
　　大直港口　千墪铺
　　每堠另设了守弓兵五名
　　巴城巡司
　　旧在昆山县西十五里朱塘乡髙墟邨国朝洪武三年置治三年徙于真义铺东设弓兵四十名往来巡逻所属烽堠十二座
　　李长坟　　绰墪　　　状元泾
　　圆邨　　　俞港邨　　真义铺
　　景邨　　　严家桥　　黄巷
　　徐公桥　　夏尖　　　新邨
　　每堠另设了守弓兵五名
　　旧有昆山镇巡司在县治西南兴贤坊东即吴越钱氏昆山防遏使故址洪武十二年革去今巷名犹存其旧
　　昆山县倭患事迹
　　嘉靖三十三年甲寅
　　四月贼至菉葭浜县城戒严
　　时承平日久民不习兵城中火器兵粮百无攸备知县祝干寿莅任甫一月倭寇突至仓皇无措令民缮器械塞城门为保御之计延乡士夫及诸生卜城分地而守初七日贼掠松江得志欲归以吴淞道梗乃厯唐行青浦而北兵备佥事任公环帅师击之弗利贼进逼安亭入县境与任公隔吴淞江而垒越三日西行十一日至菉葭浜去县三十余里闻备倭都司梁鳯驻军千墪之北遂从夏驾浦走太仓
　　贼入刘家河逼县城
　　十三日贼舟入刘家河者六十余艘其先锋百余人驾三舸帆而入时都司梁凤移军奣子贼呐喊试之梁兵从盐铁塘走常熟贼知我兵怯肆志无忌直抵东郊新洋江口泊焉自是来者接踵焚劫屠戮沿城民庐一朝丘墟矣
　　兵备佥事任公环遣兵来援
　　兵备任公自太仓调遣沙兵二千来援盗贼充斥州县路絶沙兵从间道纡回而行不能遽达贼侦知之以数舟张帜使人徉报曰任爷救兵至矣速开门纳之守城民夫见之踊跃欲出识者曰此计也安有官军近贼而贼舟不震动者贼计不行退入防后二日沙兵始至
　　贼掠诸邨镇
　　贼舟屯新洋江分遣其徒诣各邨镇焚劫虽穷乡僻壤士女避难之处无弗知而至者由其擒土人为向导故也
　　知县祝干寿大索奸细于城中获之
　　贼至三日不犯城郭人皆疑之十六日诸生有夙兴者望见马鞍山颠有白衣人二皆以白扇指挥意其为奸细也遣人遍索之弗得卒之鼈殻洞中执而讯之曰未至时先遣十辈伏城内期十五日放火诱民夫下城乗间而登因天雨改约今夕白者吾暗号也干寿亟下令凡来厯不明之人悉系狱虑有枉也命狱卒善防之惟慎其防又令城市各甲相觉察城夫不得离信地顾私室违者治以军法是夕奸细放火受防者八人始知擒者非尽奸细奸细或伏桥下或栖树杪或隠庵刹或潜林墓夜聚晓散其踪无常西仓脚夫五十人自相盟誓分伏要路俟贼奇行者擒之得剧贼一人干寿百方诱之终不言肢解以徇既而得贼流矢其翎细书云陆成已杀阿荒仔细乃复大索之数日得阿荒于濠间盖即县傍屠狗者也其来已三年善伏楣梁间人不见飞檐走脊特其末技云
　　贼攻县城
　　县令祝干寿严督士民备御民各一堞十堞一长五长一生措置秩然十七日贼负云梯数十乗攻北东东南三门势甚危迫时有登梯者城夫以长脚钻御之贯其头颅犹忍痛上他贼以燕尾箭截城夫三指城夫亦弗言痛持钻如故一时蹑梯之贼遂皆夺气下匿坟庵将复攻击干寿使勇夫夺其梯火其庐贼乃遁去
　　巡抚都御史屠公大山巡按御史孙公慎遣备倭都司梁凤帅师来援复遣县学生龚良相督战无何召良相归凤遂冒功而还
　　时贼往来歘忽凡大路皆絶声援不通士民危惧县令祝干寿募敢死士善泅水者持蜡书间道夜行士夫亦附连名柬请兵八昼夜始达郡城巡按御史孙公慎防同巡抚都御史屠公大山遣备倭都司梁凤提兵而东凤逗遛下雉渎不敢进诸生季龙伯徐倬深夜缒出城上书于凤持诤甚力凤不为动县学生龚良相时寓郡城戆入察院孙公盛怒良相叩首泣谢曰苏州东南之重郡也昆山苏州之重邑也昆山被围兵饷俱乏数十万生灵之存亡悬于救兵之迟速若救兵不至城必陷矣城陷则不惟国家二百年以来数十万忠孝之民死于无辜而贼据为巢进攻苏州苏州其不危矣乎天下财赋苏州第一乃朝廷命脉之所系也公纵不为昆山惜独不为朝廷计良相桑梓之地知救祖宗坟墓为重冒威犯罪诚甘心焉孙公大感动称羡而慰之曰子之言过矣吾兵已发事已济子未之知耳良相力辨鳯影射不忠乞宪牌督战孙公曰遍地皆贼孰赍牌乎良相复辨凤兵潜于近地可及也请以身往孙公遂与牌令良相督战良相缒城而出独行十里窈无人声惟血膏荒野而已追至鳯所以宪牌示之鳯大怒欲杀良相良相不为动促之益力鳯不得已令良相先行瞰贼良相冒死驰至真义不见一贼也伏丛莽间觇一乡人出行讯之贼已回新洋江还报鳯鳯大惊即与俱东防有宪牌召良相良相还郡城二十四日鳯军九里桥干寿令义官张国维迎之不答适有贼醉卧民舍鳯军遇之擒斩数级抵暮屯兵真义为贼所袭望风即溃而西火器二船尽为贼有鳯率残兵归郡徉报贼已击败遁去掩败为功人皆憾之
　　贼攻县城
　　贼得火器纠合精鋭益肆力攻围燕尾镞佛狼机铅锡大铳一时合发杀人髙掷其颅于城上小儿贯槊盘舞以为戏吹螺鼓噪声震山谷守者望之无不色土县令祝干寿微服乗城鼓众作气躬率丁壮守埤老弱运瓦石灰沙昼夜力守不怠又与乡宦朱隆禧王任用孙云举人归有光丁允亨秦霑等筹画便宜鼓励监生吴谏生员张光绍潘蔚卿晋日亨陈淮柴秩柴辅元武举郭龙韬等擐甲跨马与贼接战屡有斩获且纠率士民悉力捍御城得不破时贼欲据昆山为巢穴故苏州各县皆被攻围而攻昆山尤急以昆山为苏郡州县适中之地得此为巢则沿海诸邑声援俱絶进可以蚕食苏常诸郡退可以拒援兵也非干寿措置有方鲜不殆矣
　　五月贼攻县城知县祝干寿于留晖门殛杀贼首二大王
　　十三日贼纠诸县精悍者凡七千人薄东关猬集城下攻围甚急期于必破干寿鼓众出城死鬭焚燬其舟贼遂转向西关有骁贼数辈伐竹为龛覆以沃被械其中而运之潜伏其内余各拥门为盾列左右翼而进城上用机镞火礟击之举不能入贼旋向城阙尽携去垒石闯龛于楯锤斲声动地城不下者仅一板角声震天与妇女号恸声相闻干寿衣短后手执金钲鼓之莫可谁何顾见一老父指谓曰亟啓丽谯之木沸桐油杂厠秽热沃之贼可擒也干寿如教啓板热油垂而灌之一贼方欠呻遽引之起则其渠魁二大王也防置旗竿上射杀之令丁壮杂噉其肉顷刻殆尽贼遂雷号禽乱而溃干寿循城阅视小憇土神祠睨其像则所见西关老父也遂上其事列春秋祀是为有唐将军西河卜珍去祠不数武盖有将军墓焉时皆谓干寿至诚感神所致云
　　贼解围遁去
　　贼围县城四十余日赖县尹祝干寿多方捍御歼其渠魁贼遂大惧十八日解围宵遁于是各县之围皆解
　　三十四年乙卯
　　五月贼掠石浦等镇
　　川沙洼贼由松江周浦泗泾等处劫掠游击周藩追击战死贼遂屯驻石浦桥流劫石浦诸处
　　三十五年丙辰
　　三月贼掠千墪镇
　　贼自松江循淀山湖而北直捣于此大肆劫掠
　　五月兵备副使任公环击贼于淀山湖东大败之六月贼薄县境
　　初四日贼二千余人由吴淞江而来逼县境民兵御之遂西走郡城




　　江南经畧卷二下
<子部,兵家类,江南经略>
　　钦定四库全书
　　江南经畧卷三上
　　明　郑若曾　撰





















　　常熟县总论
　　常熟在府城北九十里沧海环其东长江亘其北尚湖昆承阳城诸湖滙其西南乃四通八达之区也嘉靖癸丑至乙夘三歳之间倭冦至者殆无宁月犯白茆港千步泾者各一犯三丈浦者二犯许浦福山港及城下者各五其余往来分合小小纷扰不可胜计常熟之受祸惨矣今之议者孰不曰常熟者苏州之北门也太仓嘉定者苏州之东门也门户固则堂奥自安故设备以吴淞江为先刘河次之七鸦又次之白茆乂次之福山又次之愚谓不然嘉太二地苏州之东门也诚哉是言矣常熟岂特为苏州之北门而已哉舍苏松常镇四郡之关系莫有先焉何哉盖长江者留都之门户也苏松有海防之寄常镇有江防之寄皆止一靣耳常熟枕江带海独兼二者之防比他邑为难且当长江入海之口海冦若溯江窥留都阻运道必先由此则其关系之大又在常镇滨江诸邑之上备常熟乃所以控江之上游控江之上游乃所以防留都为运道计也此岂可与太仓嘉定例论而谓其为一郡之所系哉如若曽之见督军务者不当以常熟视常熟而以留都运道视常熟不当以仪之第二关为江防之要而以常熟海门之第一关为江防之要水兵陆兵之设该县为首重焉次嘉定次太仓将秩之尊兵额之众军饷之多不敢忽易而反居吴淞江之上夫然后可也
　　常熟县境考
　　常熟古吴地吴王夫差尝于此筑石城吴地志云吴王择虞山北麓以石甃城为游乐之所今县北五里许有石城里【唐郑都官诗有石城昔为莫愁乡句指此　其地又有扈城世吴王游乐石城建离宫扈跸故名今有扈城邨　越絶书又云石城在灵岩山】汉时为防稽郡吴县有虞乡吴黄武时常置虞农都尉于此晋太康四年始建为海虞县咸康七年割海虞北境置剡朐利城三县为东海郡割西北境沙中置南沙属晋陵郡梁大同六年改南沙为常熟县以土壤膏沃而名【杨备诗有歳歳多收常熟田句】隋开皇九年废信义郡并所领海阳前京信义海虞兴国南沙入焉治南沙城又废晋陵郡置常州常熟割入苏州唐武徳七年移于海虞城即今县治元元贞二年以户口计例陞为中州国朝洪武二年复为县治十年割本县双鳯乡与昆山嘉定地置太仓州云广九十里袤一百里东至甘草浦抵大海一百四十里西至常州府江阴县界四十里南至长洲县界四十里北至福山港抵大江四十里东南至昆山县界花渎口五十里东北至许浦七十二里至昆山县界浪港浦一百十里西南至常州府无锡县界五十里西北至江隂县界谷渎港六十里常熟县城池考
　　常熟县城唐武徳初始迁虞山下周二百四十步髙一丈厚四尺列竹木为栅宋建炎间知县李闿之始建五门东曰行春西曰秋报南曰承流北曰宣化东北曰介福元至正十一年筑土城周一万四千八百四十丈十六年张士诚据苏州以常熟为要害更甃以砖周九里三十步高二丈二尺厚一丈二尺最为完固国朝永乐中歳大祲民乏食中夜盗城砖以易食知县栁敬中虑变听其毁而不之禁城日以废嘉靖癸丑倭寇突至居民惊走莫之敢撄主簿李宗明率众丁捍之贼被挫而退自是始议建城知县王鈇兴工卜筑贼频攻扰且战且筑越数月而工竣倥偬经营劳费大倍于常云城
　　周围一千六百三十六丈高二丈四尺厚一丈二尺有竒
　　池
　　城内外皆有濠外广于内即有事变未可以易涉也西北枕山而筑无所事于池堑
　　门
　　陆门七座南曰翼京北曰镇海曰望洋西曰阜成东曰賔旸曰迎春西北曰虞山水闗五座
　　敌台
　　五十二座虞山门外另筑大者一座
　　雉堞
　　凡四千八百三十二垜
　　按常熟之城西北枕跨虞山山高城卑殊失地势虽有敌台一座在山腰间以防西门而孤悬在外兼不高耸且西偏城垣一带失之狭隘似宜于敌台加高丈余辟濶数丈余城身再加增益更于城外旷野之处添设敌台几座庶我兵便于登守易于策应而寇不敢近城矣



<子部,兵家类,江南经略,卷三上>
　　常熟县备寇水陆路考
　　东通溟渤
　　其道有二由五衢沈家市东浮白茆以出于海或由沈家市收唐市而至直塘或由支塘而至直塘皆从七浦塘以出海者皆东路也白茆出海在本县地方道之正者也七浦塘出海乃假道于太仓道之间者也
　　南距长洲
　　其道有三见长洲县水陆路考
　　东南抵太仓昆山二境
　　太仓之道有二见太仓州水陆路考
　　昆山之道有三见昆山县水陆路考
　　西南与无锡为界
　　其道有二由华荡庙桥野菱荡歴大成桥太平九里邨华市新塘而至无锡之北门者其西南路也由庙桥野菱荡歴宛山荡口杨树大桥百渎以至无锡之南门者其南路也二者皆水道也皆道之正者也非间道也
　　西北与江阴为界
　　其道有三由山塘泾歴苏茅长寿横塘竹塘华市而至江隂之南仓者其西南路也由华荡庙桥野菱荡歴大成桥太平九里邨华市新塘从无锡之北门高桥青旸蔡泾闸以至于江隂者其南路也由山塘泾歴六原杨尖出大成桥而偃道无锡以至于江隂者其西路也西南路乃人之所常行者也其路为近谓之正道南路西路皆迂逺水澁时人少行之谓之间道
　　右水陆可通之道凡十有八虽皆常熟之所当防然不能一一而设险也惟摘其中之尤要者建寨栅剏团营専驻官兵以为守御之计其余则惟以游兵行哨竒兵设伏轻兵出袭焉斯可矣共计邑之险要有七曰福山堡曰白茆港曰许浦曰三丈浦曰梅李镇曰吴塔巡司曰唐市详见各图説于后






















　　福山险要説
　　福山东通大海北枕子江要害甚于白茒葢常熟为苏之北门福山为常熟北藩重镇与通州狼山相直境特雄胜实东南控扼之地设防所宜加意云余详筑堡议
　　福山堡城池考
　　福山在常熟县西北四十里高九十五丈周五里本名覆釜山唐天寳六年改为金鳯后梁干化三年改今名宋时于此建水军寨国初设有巡检司嘉靖甲寅倭警巡按御史孙公慎建议设堡命常熟知县冯舜渔江阴主簿曹廷慧督工兴筑
　　城
　　周围三里
　　福山筑堡议
　　福山堡即宋之水军寨也常熟为郡之北门福山在县西北四十里与通州狼山相望居民可二千余家海艘江舸多集焉素称雄镇是福山又常熟之北门也迩年倭冦每以此为捷径其地旧虽设有巡司势莫能支嘉靖甲寅台臣建议筑堡设把总指挥统水兵在江巡哨府县官统陆兵在镇屯守可谓宻矣然冦犯本港须自三爿高家县后以至三沙然后西至本港则三沙之防守尤所当重也此皆目前权宜之术而非经久之规也必须奏分苏州一所官军常川住劄如吴淞江事例方为长策耳又按五代钱氏据江南时创开江营都水使募水卒以通水利号曰撩浅又于港浦要害处置闸啓闭而国赖富强今能修复其制闸可以阻海舶之长驱而所募之卒撩浅之日少团练之日多一有不虞官兵乡兵互相策应兵农两利之道莫善于此
　　福山堡兵防考
　　国初循旧制设水寨命苏州太仓二衞分遣百户一员领兵更畨驻劄拨兵船巡逻江中盗贼近议设把总指挥一员统领陆兵五百人在堡屯守更有守港兵船分哨江中及崇明各沙















　　白茒港险要説
　　白茒港口西距县治九十里东临大海国朝洪武初本港原设巡检司天顺间因港面水濶倭舶乘东风而上辄抵城下添设官兵立教塲操演为防春之计成化中置营寨官防鼓楼军房七十余间后又筑市屋集商人壮形势久而渐湮迩因倭寇复拨衞所官军及游兵把总广福苍沙等船水陆防守且建朱家堡于近地较之国初声势十倍矣然寇所从入之路必自东北洋乘轻舸道三爿高家县后以至三沙视风汛之顺逆以犯福山白茒而犯本港之路则登舟沙其要门户也若遏之于登舟之东北贼不能登犯本港矣此又拒寇于上游之策也
　　濬白茒港议
　　或谓白茒已塞寇舶难入则港可不濬兵可裁革乎曰不然吴中北出之水皆由本港入海其通其塞海隅东偏农夫之苦乐系焉海隅东乡赋税之盈缩系焉必当濬而通之俾民乐生乃遏盗之本也或又以港通则引寇为虑曰不然使港而通利也寇可入我兵独不可出乎夫水利修则兵食足兵食足则不必加赋于民而军需常给此兵农两利之道也今水陆官兵四千余人坐食港口宜仿古屯田之制防春之暇就用之以兴工有警则为兵无警则为工奏请于朝大修水利更召各邨贫民给之工食相参而用则在兵也常有王事之劳而无暇为非在官也常借诸兵之用不为徒费岂非一举两得之策耶不然吾恐从乱之民乐于寇变勾引接济岂直徒费而已哉
　　白茒水兵议
　　或问水兵利害何如曰谚不云乎聚兵易散兵难出兵易收兵难聚而能散出而能收斯之谓善将今之水兵皆召募无赖之徒乌合之众何惑乎用之则不得其力散之则转而为盗也如愚见似宜就用土著之兵如在白茒也即以白茒近地之民充白茒把港之兵仍以白茒大户之有才力者领之重其责任优其事权隆其体貎严其赏罚照现在水兵之数而给之工食常以一半在田一半在船分畨出哨无事则耕作操练遇警则一鼓而集合力而战夫其生长于此则习知地利而无水土不服之患室家在是则有所顾恋而无退缩逃亡之患首领在是则有所制驭而无跋扈劫夺之患田业在是则又以所得之财为树艺之本而死守力争岂肯轻弃于敌乎世乱则为兵世治则为农夫是之谓不聚之聚不散之散夫是之谓即以其地之民还救其地之难较之以别处之将领四方不相识之人人情事势顺逆难易何如也其法至简而至易其理至浅而至显庙堂彚议恐不出此或曰内地险要此法可以行欤曰奚而不可向来团结乡兵之难行者籍名于官则如佥一重役聴差调而不得宁其家防防闸而不得佃其田多无名之费而不得乐其生身既团结于官矣官府以其非召募之兵也不给工食而与不团结者例出海防养兵之银大户如之何而心服小民如之何而用命乎或又曰小小险要此法固可行矣吴淞江刘家河之类哨船以百计水兵以万计本地之民曾足以充之乎曰利害之闗于一方者以一方之力御之闗于一邑者以一邑之力御之闗于一郡者以一郡之力御之吴淞刘河七鸦福山之类乃闗系一郡之利害信非可御以一方之力也然若此之类有限若以土著之民为主而用沙耆民沙船沙兵辅之港口岂有不固而贼舟岂有能入者哉或又曰若而言耆民与土著之兵既给工食又蠲其海防养兵之税不亦过乎曰不然法欲圆活若拘则方而不行矣且如白茒地方该户若干田若干海防银若干养兵银若干扣除其数与该地耆民自计之兵之有田者查其应纳之数与工食相凖否乎凖则免之无给也亦无征也否则损之益之兵之无田者现查应出人户之银或取而给之或令其对支其有生于本地而不愿为兵者但照常出海防养兵之银交纳耆民而止矣耆民任其劳官府执其权専察耆民徇私侵渔之弊夫是之谓以一方之食养一方之兵以一方之兵支一方之患费民而民无不甘劳民而民无不服不此之务而惟忧食之不足严刑以征科未见其可也
　　巡司弓兵议
　　策水兵之大要无逾练土著矣犹有议焉者则巡司之弓兵也东南巡兵不下数千余彼尽给有工食也旧皆傍司之积棍承当徭戸既为多科而此辈实不用命孰如征银在官择勇而役按月而给之为愈也或谓产盐之地例当责补盐课此似戾之不知徭户每兵编银十两兵自取则多至二十两有零矣今令每一兵上银十二两以十两八钱给兵工食余一两二钱充补船盐之费民称便而课可充两利之术也练弓兵之法当与练土著同月一合操
　　白茒港寨兵防考
　　白茒寨在常熟县东北九十里海口天顺五年镇守都指挥使翁绍宗奏置每春夏苏州衞分拨指挥一员千户二员百户四员领军四百人至此操练备倭至冬初过小阳汛撤还本衞又立教塲一区为演武之地成化十八年都指挥使郭镕设立备倭军营二十一年又添造官防鼓楼军房七十余间正徳十六年重濬白茒俱迁建新开河口近因寇患现拨衞所官军游兵把总及广福苍沙等船水陆共四千余人在港防守









　　许浦险要説
　　许浦在县东北七十里即宋之水军寨也国初改为巡检司其地东通大海北枕子江要害与白茒等但宋详于本港而畧于白茒我朝则反其制何也许浦在宋时为大道故苗刘之变韩世忠提兵勤王李寳奏胶西之捷皆由此入今其壤半啮于江存者亦涨而为田矣近年岛寇屡从此岸陆行至梅李镇葢避白茒福山兵船之阻而乘我之无备也本港巡司弓兵不足以当之寇遂横行掳掠或直捣城下今宜设水兵船于此防御而团结乡兵为扼险之计水陆两利矣
　　许浦港兵防考
　　宋时设御前许浦水军寨在常熟县东许浦镇额管官兵一万二千人分为四军八将六十二队其制至为详宻元仍其制为许浦通事汉军万户府我朝改为巡检司弓兵单弱不足以遏寇冲所宜添设兵船控扼并团练乡兵守御斯为得计耳
















　　三丈浦险要説
　　三丈浦在县治西北八十里北通大江迤西二里即黄泗浦也与通州对境贩私盐者絶江往来旧设巡司在焉黄泗浦土疎善崩屡濬屡塞迩年岛寇俱假三丈浦出没乙夘贼尝于此为巢穴而无锡洞庭之贼皆道此出江兵备叅政任公环殱贼于此者再贼乃遁去后有司筑土坝使不得直捣然而农田从此病矣万一贼自通州乗风直捣于此虽曰伊迩杨舍邻援可望恐难恃也须诘戎兵以防不轨决坝堰以溉农田两利之防不可一日而不讲者也






















　　梅李镇险要説
　　梅李镇在县治东北三十六里【五代时吴越钱氏遣二将梅世忠李开山戍此以防江因取二姓以名镇或误称梅里】又东北为许浦东南为白茒西北为福山道里适中之地常熟东北诸水莫大于许浦贼常由此而入往年贼首刘鉴自许浦入寇据梅李以为巢穴进攻县城而白茒福山诸贼时相约会葢进易以攻退易以走贼常得胜策而我辄为所惫不能先据地利故耳为今之计莫若屯戍官兵于此有警则分畨防应当留一半不动贼若来犯我常得以逸待劳之策必不能直抵城下且断白茒福山诸贼使不得潜通往来尤可以杀贼合踪之势也





















　　吴塔险要説
　　吴塔在县南尽处与长洲县分界尚湖华荡居其西北蠡口居其西南其南则为入苏大道华荡蠡口皆可通无锡而蠡口尤捷往年贼自无锡而来北入三丈浦贼巢尝由此道而掠洞庭两山之贼过齐门去者亦此道也葢当西南二面之冲非直小小险要而已况平时盐盗出没无常徒以一巡司辖之弓兵为数几何而可当此大任耶须特设官兵一枝于此屯戍而弓兵之额比旧倍其名数其策可行也























　　唐市险要説
　　唐市在县治东南三十里【旧名尼泾市】南与昆山连壤二县往来必由之道也贼自南来流突北行此为要冲不可以不备其北虽有朱家堡然去昆承湖口已逺但可以备白茒流突之贼殊非为县城藩篱之意必添设官兵一枝于此屯戍与昆山斜堰兵船互为声援庶可以遏贼之冲而贼不敢北出矣
　　常熟县巡司【弓兵烽堠附】
　　白茒巡司
　　在常熟县东北九十里抵海国朝洪武初置设弓兵四十名往来巡逻所属烽堠十一座
　　白茒港口　　新河　　　　北港
　　金泾　　　　唐浦　　　　旧衙前
　　双浜　　　　义塘　　　　长毫
　　支塘　　　　河舍
　　每堠另设了守弓兵五名
　　黄泗浦巡司
　　在常熟县西北八十里抵子江设弓兵四十名往来巡逻所属烽堠十座
　　顾沙港　　　洋抝　　　　黄泗浦港西新庄港　　　奚浦港　　　西洋浦
　　黄港　　　　小陈浦　　　黄泗浦港东三丈浦
　　每堠另设了守弓兵五名
　　福山港巡司
　　在常熟县西北四十里北抵子江东抵海设弓兵四十名往来巡逻所属烽堠十座
　　墅桥　　　　新妇　　　　陈浦
　　福山港口　　顶山　　　　龙王
　　曹桥庙　　　曲塘　　　　兴福
　　兴塘泾
　　每堠另设了守弓兵五名
　　许浦巡司
　　在常熟县东北七十里宋时为水军寨国朝洪武二年改为巡检司北抵子江东抵海设弓兵四十名往来巡逻所属烽堠十五座
　　青墪　　　　大　　　　衙后
　　耿泾　　　　九里　　　　尚墅
　　陶舍　　　　丁泾塘　　　双庙
　　四叉　　　　低坝　　　　徐港
　　十里程　　　胜法　　　　海洋塘
　　每堠另设了守弓兵五名
　　常熟县倭患事迹
　　洪武七年甲寅
　　八月倭犯海滨
　　永乐二年甲申
　　四月对马岐倭寇海滨
　　嘉靖三十二年癸丑
　　正月贼入福山港登劫知县王鈇帅官兵击走之十六日贼船六只从东海而来入福山港登岸劫杀至殿山桥而还十七日复自吴桥至刘菩萨堂焚劫烟焰不絶十八日知县王鈇先遣耆民徐泰等潜师劫营十九日亲率主簿李宗昭家丁兵勇与贼战于尚墅贼大败走宗昭家丁李安战殁于阵主簿马希鸾复邀贼于中途击败之适长洲县县丞林锜承府檄率兵来援分道追逐二十一日贼弃二舟遁
　　闰三月贼首邓文俊等分掠县境
　　三十三年甲寅
　　四月贼酋刘鉴入白茒港据梅李镇为巢
　　先是福山三丈浦许浦金泾唐浦凡沿江港口贼舟无处不充斥官兵惫于奔驰收聚城下十五日贼酋刘鉴以巨舟七只直入白茒港十八日遂进掠梅李据为巢穴分劫诸邨镇无不遍者
　　贼攻县城
　　贼酋刘鉴欲攻县城先遣其徒伪充乞丐以觇虚实官兵擒之因而戒严二十二日刘鉴自梅李进攻县之大东门值兵备佥事任公环在县与知县王鈇出兵御之贼大败而去天晚恐贼有伏我兵不敢追但屯城麓备不虞夜漏下二十刻贼果至见官兵大惊而走二十四日刘鉴复攻大东门俄而攻小东门复转而攻北旱门与北水门鈇皆随贼所至敌而却之贼死于矢石者甚众二十六日刘鉴复纠合福山之贼分门攻围日夜鏖战不絶鈇多方捍御城得不破
　　三十四年乙夘
　　四月贼入福山港遂犯县城
　　十二日江北张泾之贼至福山港掳耆民船二十余只十三日贼船至者尤众官兵不能支皆散走十四日贼薄县城流矢毙其剧酋二人遂去
　　兵备副使任公环大败三丈浦之贼
　　先是贼屯三丈浦者势甚猖獗且易官军不为备兵备任公环阴部署主客官兵以进保靖兵素骁勇为贼所忌公命应袭彭守忠为中哨易衣帜贼不知也太仓沙耆民为右翼知县王鈇为左翼公躬擐甲胄激励三军我兵皆踊跃思奋争先进攻贼遂大败逐北至奚浦斩首二百三十五级生擒五十余人获其舟二十七艘而我兵不损一人自用兵以来陆战全捷未有若此者也
　　五月知县王鈇致仕叅政钱泮御贼于上塘港口死之
　　十三日贼首杨二率贼众千余人自昆山县石牌头入县境不焚掠惟掳乡民以张声势歴唐市苏家尖梅李福山欲掳船出江不得去屯于本港二十二日陆泾坝败遁之贼分为二支一由昆山一由阳城湖至县境贼之在昆山者又分为三支一由黄昌泾一由新塘一由平庄田至县境皆与三丈浦贼合时三丈浦之贼既为任公环所败势已孤弱得福山等诸贼遂复猖獗欲攻县城知县王鈇与乡宦致仕叅政钱泮誓欲灭之二十四日亲督水兵船邀击贼于上塘港口贼伏不动潜令其徒装饰避贼乡民求辅官兵为援官兵方共惜之贼度其已入阵中倐尔起鬭官兵前后受敌遂惊溃鈇与泮犹督战不已遂皆被杀
　　六月兵备副使任公环复大败三丈浦之贼
　　三丈浦之贼既杀知县王鈇声势愈炽无锡太湖之贼又与之合遂肆掠无忌初六日兵备任公环督同知王如瓉率沙兵民兵进攻之杀其白眉主帅一人贼遂大败称兵备任公为拚命官人望帜即逃
　　三丈浦贼遁出海太仓州知州熊桴把总刘堂追击败之
　　时贼为副使任公环所挠乃谋去二十三日从柴港口遁出海至登舟沙北知州熊桴与把总指挥杨尚英州判张大伦围而攻之贼死无筭俘斩一百三十有竒余贼南遁至吴淞江口复为把总刘堂邀击大败之生擒其酋急速如郎斩贼首二百六十余级
　　七月江隂流贼入境
　　初三日金泾港许浦共倭贼八百余人合掠周家市初九日江阴贼流至许浦与前贼合防十四日相继遁去
　　三十五年丙辰
　　四月贼掠沿江邨市
　　初九日贼舟二十一只自通州入福山港四散流劫杨巷方桥王巷花庄西至杨舍一带地方无不被祸而福山之贼为尤甚









<子部,兵家类,江南经略,卷三上>
　　吴江县总论
　　吴江界于苏嘉二郡之间乃运道之要冲吴越之咽喉也天下有变兵自北而南自南而北胥经乎此势所必争且其地西枕太湖通吴兴宜兴东滨同里诸湖通松江吴淞江口四通八达无适而非盐盗之薮无适而非敌鬭之塲腹内诸邑兹其最难守御者故国初设巡检司各邑皆不过二三而吴江一县独至于八其意可稽已所辖五百六十二里皆水限隔匪舟弗行民善于水战邨舫渔艇一呼而集动以千计噪进追贼其驶如飞风帆不及也往年倭寇至吴所惮者惟若属八战八捷【曰青阳港曰钱田曰石湖曰莺脰湖曰唐湖曰太湖曰木渎曰汾湖】所可憾者贪饵纵贼贼每每以是脱去操舍诛宥之权不在有司而在水兵之掌握策斯下矣
　　吴江县境考
　　吴江县在郡城东南四十五里旧吴县松陵镇也五代梁开平三年分吴县地置吴江县吴越王钱镠于此立南北两城防遏使所元元贞二年以户口计例陞为中州国朝洪武二年复为县管里五百六十有三
　　广一百七十三里袤一百六十二里东至松江府华亭县界八十里西至太湖口十五里南至浙江嘉兴府嘉兴县界五十四里北至长洲县七里桥界七里东南至浙江嘉兴府秀水县界七十里西南至浙江湖州府乌程县界九十里东北至长洲县姚城江界三十里西北至吴县灵岩乡界三十里
　　吴江县城池考
　　吴江县城梁开平间吴越王钱镠筑后废宋嘉祐二年知县裴煜复建南北二门元至正十二年知县扎雅进重建北门十六年张士诚据吴遣将营筑城垣高二丈八尺厚一丈五尺周五里二十七步陆门四水门四各以方名国朝成化元年知县陈尧弼重建城楼邑当冲要旧城卑而难守嘉靖三十三年岛寇为患知县杨芷力劝士民捐资聘寺丞吴淓等重筑之视旧高厚各增三尺三十六年知县曹一麟复陶甓覆其面由是城益完固云
　　城
　　周围长一千八十四丈五尺凡五里二十七步高三丈一尺厚一丈八尺
　　池
　　深一丈濶十丈
　　月城
　　凡四座
　　门
　　陆门六座水闗三座
　　敌楼
　　二座
　　敌台
　　二十六座
　　铺舍
　　四十三座
　　雉堞
　　三千二百二十二垜
　　羊马墙
　　一千八十四丈五尺
　　按呉江之民素尚储粟家无巨细皆有数月之粮且城中多富贵之家人烟蓊郁心力齐备设有警急守御何难之有但水泽所钟城小可灌须以水兵船四郊堵截力捍而御防之勿容寇逼城下则灌城之计可以无虞设有危迫凡水兵父母妻子悉召置城中一使无内顾之忧一寓牵制之意使尽其死命即所患在贪饵纵贼也下令有此必诛蔑不胜矣
　　吴江水兵议
　　七县水兵惟吴江为最乃岛寇之所深畏也近年官府不分功能高下混给工食以致吴江者亦不堪用葢吴江四面阻水西枕太湖使船本其所长嘉靖三十三年初报在官皆精悍捷给之徒大舟用二十五人小舟用三四人篙手与揺橹荡桨者首尾相应行使如飞遇贼舟之大者则以小船诱渡其人而倾覆之遇贼小舟则以十四五篙手齐凿而沈之贼人逺来不过夺船深入而已船之轻捷不如也不过驱土民撑驾而已人之齐截不如也其始也水乡大户亲统率之其后因差人统领尅工食夺功次真正有名之兵不乐于用所用者皆次身无用之穷民其弊至于行劫而吴江水兵遂为官府所恶一切裁革矣若曽闻之吴江人云水兵队长总出盛二盛六之下其次为董介凌云亦合县水兵之所推服葢家业既饶武艺又精故也今诚得若而人委以选水兵之寄就令之总领则船只器械俱不必官给之而乡间上等之兵无不踊跃而出矣攻守何患于无功乎

<子部,兵家类,江南经略,卷三上>
　　吴江县备寇水陆路考
　　东距华亭
　　其道有二由胜墪黎里周庄金泽而绕出淀山湖泖湖之南者其南路也由同里湖或夹浦塘东北行至杨扇入淀山湖泖湖者其北路也二者皆水路也皆谓之间道也
　　南抵嘉兴
　　其道有三由旧驿前南行歴平望王江泾而至嘉兴府之北门者乃驿路也所谓浙河是也万一道梗则由同里黎里东南行可以绕至嘉兴府之东门或由烂溪三都西之西南而行可以绕至嘉兴府之西门二者皆水路也驿路道之正也水路乃道之间者也
　　西枕太湖
　　其出湖之口有三西北曰栁胥西南曰简邨其一则西郊也三口相去不逺刁斗相闻烽火相望若设水兵船张掎角协力维防则湖寇自不能犯
　　北抵吴县
　　其道有三见吴县水陆路考
　　东北与长洲为界
　　其道一见长洲县水陆路考
　　东南与嘉善为界
　　其道有二由旧驿前南行歴平望王江泾之南而东行以抵嘉善县治者其南路也由同里黎里东南行而绕至于嘉善者其东路也南路道之正也东路乃道之间者也
　　西南与湖州为界
　　其道有二由平望西行歴震泽乌镇而至湖州之乌程者其南路也乃驿路也道之正者也由太湖西南向一帆至湖州之归安乌程长兴者其西路也乃水路也道之间者也
　　右水陆可通之道凡十有六虽皆吴江之所当防然不能一一而设险也惟摘其中之尤要者建寨栅剏团营専驻官兵以为守御之计其余亦惟以游兵行哨竒兵设伏轻兵出袭焉斯可矣计邑之险要有八曰夹浦南曰平望曰鮎鱼口曰简邨曰同里曰汾湖曰烂溪曰震泽镇详见各图説于后


















　　夹浦南险要説【夹浦北险要另见长洲县图説】
　　夹浦在县治北一十里乃呉淞江之上源也太湖之委流也东行二百六十里至吴淞所以入于海贼若自吴淞江而来南犯吴江北犯长洲此为分踪要冲或寇入太湖欲东出海而由鮎鱼口泾港以来亦自夹浦桥而出乃往来必经之道也况为运河闗隘贼若据此则本县与郡城声援不相接矣故必设兵一枝屯守于此而后可或曰守夹浦孰与守陈湖曰陈湖逺在于东北散漫无统此地湖水东出汹涌深濶贼掳舟横渡水兵夹攻岂能直达乎若夹浦不守则长驱而下难于控制乙夘石湖之患可鉴也





















　　平望险要説
　　平望在县治东南四十五里乃浙直之咽喉也松陵以南险要无逾于此旧筑城堡以扼贼冲亟宜修复而更设官兵屯守庶为至计余详筑堡议
　　平望筑堡议
　　平望为浙直要冲宋元以前或置寨或团结伪吴张士诚尝筑城于此巩固县城极为有见今之议者但谓宜守胜墪不知平望实控制嘉湖二路若弃而不守使贼得为驻足之地闯入腹中我兵列屯置守反在于外非计也故必修复旧城屯重兵以扼贼冲更设兵胜墪以为声援庶几贼不敢深入耳或引唐湖之捷以证胜墪之当重不知唐湖虽险东西支路甚迳难于隄防向来细民恡于用财有司阻于浮议故谓城不可复非确见也
　　平望兵防考
　　宋时设平望寨在呉江县东南平望镇团结乡兵上军一百四十四名保伍中取充三工籍一亦名义兵嵗以十月聚教至正月终散制诚善也所宜修复城堡屯兵防御以扼浙直之冲乃为上策耳













　　鮎鱼口险要説
　　鮎鱼口在太湖之北距县治十八里南受太湖北流滙为齾塘又北过五龙桥入吴县界为盘门运河为古塘口入长洲县界为澹台湖与运河合贼若自郡城走吴江必自五龙桥出齾塘或从太湖或从古塘而鮎鱼口乃必由之道也须设水兵于此与吴县之五龙桥本县之夹浦桥兵船互为策应则舟师之长技捷于岛寇百倍贼必不敢入湖而犯县治矣








　　简村险要説
　　简邨在县治西南数里滨于太湖太湖之南有简邨巡检司县之一都二都四都十九都皆焉北至鮎鱼口南至震泽镇西郊之外迤北湖面亦其所辖县本滨湖汪洋三万六千顷何所抵极万一倭寇得入其为县城之害不浅矣须设官兵一枝屯守于此南与巡司相为声援北与栁胥西郊水兵相为掎角是固保松陵之要策也








　　同里险要説
　　同里在县治东十六里【旧名富里】四面皆湖民居稠宻乃松陵东境之藩篱也贼若自松江而来由三泖淀山湖而至同里实当其冲若自昆山而来由新洋江舟直而至同里亦当其冲向因岛寇不至议者漫不之及不知贼计多谲万一有为间道之谋者由此直捣县治四面兵船救援弗及地方危矣须设水兵一枝于此杂以巡司弓兵朝夕训练俾与长桥巡司互为声援不独御寇亦弭盐盗之一策也























　　汾湖险要説
　　汾湖【一名分湖以其分属吴江县及浙之嘉兴县故名】在县治东南六十里界浙直之间东通三泖西接胜墪水泽所钟号为难控虽有巡司辖之然半属嘉兴御南方之盐盗已云烦剧况东出章练塘西通泖湖贼寇若自松江而来此实一大道也巡司力薄何能御之宜设官兵屯守










　　烂溪险要説
　　烂溪在县治西南十八里北连莺脰湖为苏嘉湖三府之界诸水之所会也其地颇类汾湖而受害过之葢乌镇为湖州望镇贼所歆慕而烂溪之南实抵乌镇之北栅故甲寅之乱贼寇屡进屡退于此苦于无兵任其掳掠旧设巡司于此国朝永乐间移置严墓邨控御长策失之久矣必须修复而更设官兵以守之可也









　　吴江县巡司【弓兵数附】
　　长桥巡司
　　在吴江县东二里松陵驿东设弓兵四十名往来巡逻
　　简邨巡司
　　在吴江县东南十五里充浦设弓兵四十名往来巡逻
　　因渎巡司
　　在吴江县东南一百里吴溇邨设弓兵四十名往来巡逻
　　震泽巡司
　　在吴江县西南九十里震泽镇设弓兵四十名往来巡逻
　　平望巡司
　　在吴江县东南四十五里平望镇设弓兵四十名往来巡逻
　　汾湖巡司
　　在吴江县东南六十里芦墟邨设弓兵四十名往来巡逻
　　同里巡司
　　在吴江县东北十六里同里镇设弓兵四十名往来巡逻
　　烂溪巡司
　　在吴江县西南十八里烂溪镇永乐间移置县治东南九十里严墓邨设弓兵四十名往来巡逻
　　吴江县倭患事迹
　　嘉靖三十三年甲寅
　　四月贼突至夹浦官兵击走之
　　先是吴江知县杨芷遣飞舰遏贼于吴淞江上游是月二十三日贼自昆山沿吴淞江至夹浦水兵船逐之大战于陈湖斩首一十八级生擒二酋贼遂还走昆山时贼入寇已数月矣莫敢与之对敌陈湖捷后吴人始有鬭志
　　五月贼犯平望知县杨芷率官兵击却之
　　贼众五十二人由湖州之乌镇突入烂溪至平望欲迫县城知县杨芷令沿塘举火贼见有备遂奔钱田本邑兵围之困贼三日会夜大雨收兵贼乘间夺湖州兵船以遁屠戮甚惨芷射书贼营贼亦欵答有不敢相犯之语抵夜芷列炽焚之贼见烧营由黎里走泖湖既而复有贼自松江来至东萧浙江兵御之弗利遂进掠黎里同里等邨芷亲率水兵船蹑之与嘉兴兵会击于王江泾擒斩二十八人
　　六月知县杨芷举人周大章邀击贼于石湖胜之十一日贼众三千余人掠郡城掳舟十二满载而出将归柘林惧东北兵阻乃出石湖趋吴江知县杨芷举人周大章生员吴诘率轻舸由泾港邀战时湖水枯涩贼列伍逆上我兵以钩鑚搏之斩首十有六级生擒三十余人贼惧登火烧桥四望芷以贼众我寡恐夜袭城驰入县明日贼由支河过夹浦进迫县城会增筑城垣工匠兵船蚁集贼度不能攻乃烧仓厫数连掠民财而返十四日贼饵水兵由平望而去所过焚掠以哨兵蹑之斩首六级
　　十二月贼再掠平望
　　柘林贼也掳掠而去
　　三十四年乙卯
　　正月贼复至平望兵备参政任公环命知县杨芷举人周大章分督官兵御击大败之贼遁归柘林是月也贼陷浙之崇徳县掳民船五百余艘歴南浔杨堰至平望六里桥乃十九日也兵备叅政任公环伏沙兵将击之僧兵泄其机沙兵被害及溺死者甚众任公命知县杨芷及举人周大章分督水兵伏于桥之东西荡中贼至伏起贼卷帜欲遁水兵亟击之斩首一十五级飞礟击死者二十余人所掠财寳亡失殆尽会新城雨裂城隍庙灾恐贼弃舟窥城我兵乃绕朱家桥据盛墪以阨之又取民间芦苇稻草焚于两岸烟焰蔽天贼遂宵遁
　　副使任公环孙公宏轼知府林公懋举总兵俞大猷等大败贼于胜墪
　　贼自嘉兴流至平望分道而来一支由太湖烂溪南麻一支由张邨黎里出牛肠泾期会于苏州兵备副使任公环太仓州知州熊桴本县知县杨芷御之于梅堰皆胜之贼乃遁去二十六日贼复从嘉兴至唐家湖湖水汹涌贼不能渡芷率兵北岸阻战贼骇奔平望夺舟横渡芷令善泅者凿其舟而自屯兵截盛墪断其隄并布钉板于水底贼不敢渡会浙江巡按御史胡公宗宪调遣保靖宣慰司彭荩臣彭翼南率兵二千来援副使孙公宏轼总兵俞大猷以浙江兵至副使任公环知府林公懋举以狼兵至兵威大振贼退屯王江泾明日复进至平望彭荩臣为先锋与诸兵合击之狼兵首殪其渠魁一人贼气沮捐赀于狼兵求脱不聴东西皆阻水官兵南北夹击之斩首一百余级转战至杨家桥又斩首二百余级逺近称快更盛墪之名曰胜墪是战也提督都御史周公珫巡按御史周公如斗令所在清野贼无所掠腹而战故我兵易于奏捷云
　　四月贼犯县境巡按御史周公如斗遣兵御于胜墪与浙江兵夹击大败之
　　巡按周公如斗调遣知府林公懋举总兵俞大猷宣慰彭荩臣浙江巡按胡公宗宪调遣副使孙公宏轼诸道兵夹击之斩首三千余级
　　五月贼至平望浙直官兵会击大败之
　　先是永保兵既失利贼遂肆意攻劫一西北入太湖犯常州一西南犯嘉杭湖至塘栖二宣慰复失利贼掠北闗去欲由苏州出海道经平望浙江巡按御史胡公宗宪副使董公士佥事王公询以浙江兵至副使任公环知府林公懋举以直兵至夹击之贼遂大败走松江至三店官兵邀击复败之先后斩贼级七百有竒中毒死者千余人
　　六月贼复至平望官兵击却之
　　是月初七日贼在杭州掳官航载辎重欲由苏州出海乃北从乌镇经烂溪抵平望提督都御史周公珫檄总兵俞大猷击之战于乌荡知县杨芷率兵战于莺脰湖皆告捷贼悉众北向巡按御史周公如斗兵备叅政任公环帅官兵据胜墪以御之浙江巡按御史胡公宗宪亦提兵来援贼大惧夜从王江泾遁去
　　三十五年丙辰
　　七月贼掠吴江东南诸镇
　　零贼六十余人突至牧犊潭歴汾湖周庄所过焚掠望平湖而去
　　按三年内贼凡数入寇率不得志则清野之效也以饱待饥羣策毕举贼虽横将焉乘之惟沙兵一弱至今令人扼腕为将者慎毋几事不宻哉



<子部,兵家类,江南经略,卷三上>
　　嘉定县总论
　　嘉定东滨于海南据吴淞江北枕刘家河诚三面受敌之地也寇舶之来也大海渺茫难于收泊以寳山为表识故苏之寇患惟嘉定受之国初海防旧规原设吴淞江千户所与江东二旱寨各有城堡官军相为犄角迩年岛冦猖獗权以总兵官镇守所城旱寨则拨军巡守似为有备但事宁之日恐不免于裁革非久计也如愚见莫若陞吴淞所为衞添设一衞军额以一把总指挥有才力者常川领之陞寳山寨为所设一所军额以一千户有才力者常川领之或就于太镇二衞中奏迁一衞于吴淞所止留一衞在州实其军伍足其刍粮时其训练如李抱真教泽潞兵称雄天下岂非东海一长城哉不宁惟是沿海一带吴淞江之西自吴淞江抵太仓州界三十五里吴淞江之东自老鹳嘴抵上海县界三十五里随处可登长驱而入知县杨旦尝议以每五里立一营寨每寨辟一教塲精选土兵一百人统以耆民四人训而练之扰而驯之通计土兵一千三百人遇警则并力夹攻首尾相应实常山长蛇之势也识者伟之使后之人善守而不变贼岂能登岸哉嘉定无患则不惟遏寇上游腹内诸县受庇多矣太仓华亭上海海滨设险亦将效之是又为邻邑师也或曰海壖烽堠宻矣奚以寨为曰守墪兵寡仅可传报不能战也设寨兵则二十里常有精兵四百人可以追可以应援矣或又曰使贼众而我寡如之何曰贼众若至千人则总兵与旱寨将官提兵攻之矣况江湾罗店皆有团营岂専恃此寨兵四百而已乎谚云千兵一阵不如百卒三枝谓其可以合可以分更畨而迭进也其见长矣
　　嘉定县境考
　　嘉定县在郡城东一百四十里唐时为昆山县疁城乡【旧志云疁城在县南门外元时筑教塲于此得古冢碑石云唐咸通二年庄府君葬于疁城乡今名疁塘又以避吴越王钱镠讳改娄塘】宋为昆山东境安亭春申临江平乐醋塘五乡嘉定十年知府赵彦橚奏言昆山为邑十四乡五十二都东西相距几二百里县治迁就马鞍山僻在西北西七乡与官司相接稍稍循理自县治东至练祁七十里练祁至江湾又七十里通计一百四十里其间止有相见湾杨林两寨皆不足倚仗故东七乡之民凭恃去县隔絶与官司为敌不奉命令不受追呼请于练祁市添置一县乃割东境五乡改安亭为服礼春申为守信临江为依仁平乐为循义醋塘为乐智置县治于练祁市名以纪年曰嘉定在宋为上县元元贞二年以户口计例升为中州国朝洪武二年复为县治十年增置太仓州割循义乐智二乡之半焉
　　广八十一里袤五十三里东至海岸四十里西至昆山县界三十六里南至松江府上海县界三十五里北至太仓州界二十里东南至上海县界七十二里西南至上海县界三十六里东北至海岸四十里西北至太仓州界三十六里
　　嘉定县城池考
　　嘉定县城宋嘉定十二年知县高衍孙筑土垣嘉熙四年七月为风所壊闰十二月知县郑霖重筑元至正十六年张士诚据吴遣其将吕珍改筑始用砖石周九里为门四东曰晏海西曰合浦南曰澄江北曰朝京东西南各有水门不久圮废国朝正德间流贼据狼山知县王应鹏筑土墙备之嘉靖十五年知县李资坤增剏北水门又于其上建楼三楹十九年海寇秦璠王艮等倡乱知县马麟增崇土墙三十二年倭人入寇知县万思谦以土墙难守改甃以甓基广五丈面濶三丈未完而以擢去东南隅毁于霪雨知县杨旦继之次第综画重筑改置四门各建楼一座易澄江曰宣文合浦曰济漕朝京曰振武晏海则仍其旧重濬外濠逾年而功成方其筑时贼意谓可直捣数肆侵扰二载之间犯境凡五十余昼尔戈矛宵尔桢杵葢与松江上海县之城同时并举而士民协心得不致溃且坚完过之屹然为诸邑之冠君子以为难
　　城
　　周围二千二百六十六丈六尺崇二丈六尺基广五丈面濶三丈
　　池
　　周围二千二百六十五丈深一丈广三丈有竒
　　门
　　陆门四座水门三座
　　敌台
　　一十六座
　　窝铺
　　三十四区
　　雉堞
　　二千三百六十九堞
　　按苏郡诸邑嘉定之城为最葢城身寛濶居民自葢小房于上诚不守之守也且内外金汤掘有品坑可保无虞
<子部,兵家类,江南经略,卷三上>
　　嘉定县备寇水陆路考
　　东濒大海
　　其道有五由县东歴罗店月浦吴淞所而至海者其中路也由江东老鹳嘴寳山李家堰一带皆可以至于海者其南路也由东北境牛角尖太仓界以至海者其北路也三者皆陆行之道也由黄浦东出吴淞江口以入于海或由吴淞刘河适均之间东出黄洼塘以入于海二者亦谓之中路皆水行之道也此惟牛角尖为间道其余皆正道也
　　西距昆山
　　其道有三由外冈葛隆镇歴太仓南马头而至昆山之东门者其北路也由葛隆镇蓬阆庙水墟而北者其中路也由方泰外冈安亭车塘而至昆山之东南门者其南路也北路道之正者也中路南路皆道之间者也
　　南接松江
　　其道有四由外冈安亭青浦唐行镇以至松江之北门或由黄渡盘龙镇以至上海之西门者皆西南路也由南翔栅桥水陆俱可至上海之北门或由江湾入黄浦而至上海之东门者皆东南路也内惟南翔为正道其余皆间道也
　　北抵太仓
　　其道有三见太仓州水陆路考
　　右水陆可通之道凡十有五虽皆兵防之所当知然不能一一而设备也惟择其中之险要者建寨栅剏屯营専驻官兵以为守御之计其余亦惟以游兵行哨竒兵设伏轻兵出袭焉斯可矣共计邑之险要有八曰江东二旱寨【寳山高桥】曰吴淞所曰黄洼曰罗店曰江湾曰娄塘曰外冈镇曰南翔详见各图説于后









　　江东二旱寨险要説
　　江东旱寨有二一在寳山一在高桥镇皆国初设兵以备倭者也今废久矣无人议及此者岂以青南当其前吴淞拥其后而寨兵单弱不足以当利害故耶殊不知江东地饶民殷而守江守浦兵船俱在内地青邨南滙川沙柘林诸堡皆可遏贼于南吴淞江兵船仅可遏贼于北若贼至而南北阻截不能登犯其势必趋于此蟠据为巢穴借粮于我内地纷扰此其厉阶也甲寅乙夘贼首徐海屯柘林而令叶明屯此与新塲陈东合为二窟势如长蛇卒难殄灭由我自失地利故也今寳山高桥二地之中有界浜焉乃嘉上【嘉定上海】之鸿沟也宜令苏松并筑一城设兵屯戍一如常镇孟河事例有警则二地之民携家以入辎重在是子女在是民将僇力死守寇自无粮可资葢坚壁清野之长策也二寨虽废庸何伤乎
　　寳山筑堡议
　　寳山在吴淞江之东嘉定与上海接壤南至川沙堡六十里北至马沙墪四里东至海岸一里西至吴淞所三十六里皆其信地南自徐家沟北逮老鹳嘴止一带俱为险要旧有旱寨城堡今圯废已久虽去呉淞大营不逺然阻隔黄浦闻警调兵猝难济渡近因寇患调太仓衞千户领军屯驻寳山然无堡可守非久计也应令苏松二府按照国初旧制修复故堡或于寳山高桥二地之间如界浜者并筑一城选集军兵専官统练以备守御屹然为海壖雄镇岂惟要隘有备并南滙青邨一带接应更便是在当事者加意焉
　　御制寳山碑附录
　　嘉定涉海之墟当江流之会外即沧溟浩渺无际凡海舶往来最为冲要然无大山高屿以为之表识遇昼晴风静舟徐而入则安坐无虞其或暮夜烟云晦防长风巨浪防樯迅疾倐忽千里舟师弗戒瞬息差失触坚胶浅遄取颠踬朕恒虑之今年春乃命将士相地之宜筑土山焉以为往来之望其址东西各广百尺南北如之高三十余丈上建烽堠昼则举烟夜则明火海洋空濶遥见千里于是咸乐其便不旬日而成周围树以嘉木间以花竹蔚然竒观先是未筑之前居民恒见其地有山影及是筑成适在其处如民之所见者众曰是葢有神明以相之故其兆先见皆称之曰寳山因民之言仍其名而不易遂刻石以志之
　　寳山旱寨兵防考
　　寳山在嘉定县东南八十里依仁乡洪武三十年太仓衞都指挥使刘源奏建旱寨名江东寨着令太仓衞分拨指挥一员千户二员百户四员额军四百名屯守防御永乐中平江伯陈瑄督海运筑寳山于其地因名寳山寨正统九年都指挥翁绍宗建砖城于寨左遣太仓卫军守御崇明遂委镇海衞军兼管后城渐圯兵防亦废嘉靖三十六年复调太仓衞中千户所领军一千名屯守改名协守吴淞中千户所
　　高桥镇旱寨兵防考
　　高桥镇在嘉定县东南八十五里八都旧名青浦镇与寳山寨对峙洪武十九年镇海衞都指挥使朱永建堡名曰青浦寨着令镇海衞分拨指挥一员千户二员百户四员额军四百人屯守防御承平既久兵防渐弛城堡亦废亟宜修复以固边防
　　老鹳嘴贼巢议
　　老鹳嘴南有地名李家堰者西抵江东抵海相距仅二里许其咽喉之地一水界断南北筑二堰以通往来宜以土人知地里者深夜潜开此堰使贼不得越水而南更得精兵三千严守此地勿容贼得填洪但我兵屯此则上海七团八团之贼恐来应援腹背受敌非计也又须得精兵三千屯于太平寺等处以遏上海之援则李家堰兵可以専力于老鹳嘴而贼据弹丸窄地三面江海禾稻收割已尽财物劫掠已空不十日间将饿而毙矣此诚灭贼之上策也老鹳嘴贼灭则北偏一段稍得宁息用武有地而上海之贼可以迎刄而破矣乃苦于无兵失此经画惜哉














　　吴淞所险要説
　　吴淞所距县东南四十里东濵大海北枕防淘其南即吴淞江入海之口也吴淞江发源太湖萦纡二百余里为中吴诸水第一其入海之口为海道咽喉三吴门户故特置所城于此而以副总兵镇之比诸越之定海焉或曰均之滨海也险要莫如刘家河而以此为第一何也曰海中诸夷狡猾莫如日本入寇亦莫如日本山东浙直与寇为邻然山东之海水势湍悍山脉聨络非熟其径者不可行且勾引接济之人未尝有也故倭患独浙江之海山屿为多而通畨者独众故寇舶自外海而来以洋山为入犯之的必至此而后分防若直之崇明则诸沙错落延袤三百余里暗涂相贯有若为华夷之限者惟三爿高家一路可以通舟而不可重载惟此一路寛深可行无有壅碍【寳山之外沿海有杨家路者是也】而竹箔一沙横亘其外隠然为之外防国初海运特筑寳山以为凖的葢为此也今之守江固云宻矣而竹箔沙之守殊为单弱非扄固外户之意或曰今之战舰必以此为会哨之地乎曰竹箔之南吴淞之要道也竹箔之东刘家河之门户也若设重兵于此防守贼岂惟不能侵犯内地虽二江之口亦得息肩矣昔人常欲徙镇海衞于寳山岂无意耶所惜旧城正当防淘港口因东北一隅坍海故徙内地虽去不逺然气自孤乙夘之寇避江口兵船之阻悉自防淘港出入兵船竟莫之谁何葢以守江为要务而不之及也殊不知防淘一港直贯练川水陆皆通贼舟入犯尤为便易安得谓其非险要也而忽之
　　吴淞所城池考
　　吴淞所守御城国朝洪武十九年荥阳侯郑遇春筑土为之周六里有竒永乐十六年都指挥谷祥张翥增筑高二丈七尺始辟四门因去海止三里潮汐冲激嘉靖初东北渐倾兵备副使王仪更筑土城于旧城西南一里十八年城东北隅倾于江压溺男女五百余人十九年海寇秦璠王艮等入寇焚劫遂移栖土城以旧城为教塲三十二年巡按御史尚维持以土城难守檄知县杨旦改甃砖石
　　城
　　周围七百二十丈凡四里高二丈四尺濶二丈九尺
　　池
　　外城河广六丈深一丈有竒内城河广三丈深八尺
　　门
　　陆门四座水门二座
　　敌台
　　一座
　　窝铺
　　四十座
　　雉堞
　　一千一百九十四垜本所与协守所并分守御本所管东北二方该五百九十七垜协守所管西南二方该五百九十七垜
　　吴淞所兵防考
　　吴淞江守御千户所洪武十九年荥阳侯郑遇春与镇海衞指挥朱永奏建中军都督府属太仓衞统军一千二百五十人后委镇海衞官并差军更畨守御嘉靖十九年贼寇秦璠等作乱继以倭患议设总兵驻劄镇江往来应援三十二年始専驻呉淞所设呉淞营把总一员统水兵三千九百二十名游兵营把总一员统陆兵三千名旧以元分镇万户府为所治后撤造太仓军储仓嘉靖二十二年千户周杰复建在所城南偏军器局在所东南教塲在所西北陆营把总司在城东南水营把总司在城西南
　　呉淞江兵船议
　　嘉定沿海地方共七十里吴淞江口乃适中之处也由江口延袤而南则自老鹳嘴以至寳山南滙金山出江口迤而北则自防淘以至黄洼刘家河由江口而深入则南迤五十里即为黄浦直至上海由黄洼而登岸则嘉定太仓昆山苏常连数百里是吴淞江者南为上海门户西为苏常藩篱乃东南第一险要备吴淞即所以备上海备上海即所以备苏常也旧制原设吴淞江千户所守御于江之西岸嘉靖十八年海水决齧所城仅存西南一隅官军靡依乃复建新城避水患周围四里当大江之傍倭患猖獗本所力不能支当道建议合太镇二中所与呉淞所并处新城气势宏壮兵称足矣兵食不乏城守自坚况新设总兵衙门水寨兵船聴调哨守苏松水陆咽喉何固如之所不能无议者哨守之法似犹未善兵船之数似犹未敷请详言之夫海洋追惟福船最为得用但海天茫濶瞭望难周地理辽邈防御难宻须多造福船多募福兵为第一义耳以事理计之福船须得四百只福兵须得四万人以吴淞江为老营分福船为四班以一百只泊吴淞江専守老营以一百只哨至寳山之南直抵高家嘴以一百只哨至高家嘴之南直抵陈钱马迹以一百只哨至刘家河北直抵福山狼山此往则彼来此来则彼往络绎于数千百里之间皆为有备聨属于烟波浩之地防所空隙拥众大举之寇合力抵御昏雨零至之贼随遇成擒此计之得者也若株守吴淞不为分畨出哨之计未免顾此而失彼若直守马迹不为反观内顾之谋未免慕逺而遗近是在当事者筹之
　　福船捕盗议
　　或问福船捕盗每日口粮六分各兵每日五分当此粮饷不给之秋常恐其不继也况此辈一得粮赏即萌归志如之何可用乎曰不然福船苍船最为海洋御寇要具随船梢手舵工等役非久于从事习练精便者不堪用也若以沙土兵更代福浙舟师恐二兵虽或通水道便撑驾而转篷起碇把舵及修做掣缆贡具等类俱非所能设有警急措手何及似宜以沿海衞所正军尽数查出每福船一只以正军搀补二十名令其在船习学起碇转篷之类明年又以各军搀补二三十名一二年之后我军皆能驾使福船则粮饷可省而亦可以无赖于黠强难制之辈矣但今各衞所军应得正粮每年止给一二月不能谋生去而为商贾为技艺为盗贼营伍空虚遇变无恃今之州县军储仓粮在有司每以为可缓在粮长亦以为可负此军之所以枵腹待哺而无从得实也自今州县征粮必宜先解军储后发兑运应时给与庶可责其成功矣























　　黄洼港险要说
　　【阙】














　　罗店镇险要说
　　【阙】














　　江湾镇险要説
　　江湾镇在县东南七都【宋建炎中韩世忠统兵御乌珠曾驻中军于其地今尚存架大纛石旗桩二个高可二丈余在阛阓中】离县治六十里呉淞江自东北而来至此转折而西至镇之南遂为黄浦入江之口吴淞所为江海第一闗钥今既稍迁内地第一险要失矣贼舟乘潮突入西南入黄浦以犯上洋必经此地则此地其吴淞江第二义乎今之议者漫不之及岂以守浦守江既有兵船则此地为赘疣也殊不知上海县城逼临黄浦贼入黄浦事已掣肘东西奔驰兵船分则势弱合则照顾不及非至计也为今之计不若筑堡屯戍守此与江东旱寨相为声援守浦兵船自内应之吴淞兵船自外袭之贼岂敢长驱出入乎




















　　娄塘镇险要説
　　娄塘镇在县治北十二里横沥塘中贯之北出刘家河入海俗所谓公塘者是也贼自刘家河西来折而南行入横沥至县治不过二十里娄塘实当其冲其地民居稠宻田塍平旷可以驰骋可以屯驻若设兵守之贼岂能直捣城下乎自嘉靖癸丑迄丙辰无嵗不受其害虽尝议设乡兵防御然无营寨可守惟据西石桥以战贼自间道出我兵之后即惊溃无策矣娄塘不守县城复何恃乎且其地多富民而无王濬创镇之才逺大之智甘为贼掳而不思善后之图亦可怪也






















　　外冈镇险要説
　　外冈镇在县治西十二里嘉定之水南北莫大于横沥东西莫大于练祁而练祁之水自西闗出合顾浦以入吴淞江若贼掠松江而归恐为吴淞江兵船所截必间道走唐行青浦安亭以趋太仓之南闗则练祁为贼所必由之道也自练祁北折则为盐铁【盐铁塘在嘉定县西南十八里南至松江叶谢北达太仓江阴入江相传呉越王于此运铁故名】盐铁入刘家河则太仓南闗矣若贼自南闗分踪出掠亦必入盐铁以趋嘉定外冈镇亦当南北交会之冲且宻迩县治可以掎角非设兵守之不可也今之议者咸谓宜守葛隆安亭而弃外冈夫葛隆小镇安亭僻逺徒分兵力何益事机须于此戍守不惟可以遏贼之冲实与县城互为声援葛隆安亭二镇不必设兵而声势自振矣



















　　南翔镇险要説
　　南翔镇在县治南二十四里又南二十里为呉淞江南横沥之所经也材货所萃商贾所集盗贼以为名镇而必争者也且当县治正南贼自吴淞江而来必经于此而后达于县治葢南郊之闗键也嘉靖甲寅倭寇犯之贾人布板于檐端以矢石下击杀贼颇众然无堡可守外援不至浃旬而后溃为今之计莫若募富商筑堡以居无事可免击柝之忧有事则据堡而守兵不必出于官而自足饷不必运于官而自备万一为贼所困则命一旅援之而已葢此镇为百货所居而弓矢又商贾之长技也
　　嘉定县巡司【弓兵烽堠附】
　　顾迳巡司
　　在嘉定县东三十里顾迳设弓兵四十名往来巡逻所属烽堠四座
　　月浦　　　　烂仓　　　　顾迳港
　　五岳塘
　　每堠另设了守弓兵五名
　　呉塘巡司
　　在嘉定县西南三十六里吴塘设弓兵四十名往来巡逻所属烽堠九座
　　青冈　　　　黄泥泾　　　外冈
　　城西　　　　石门冈　　　马陆
　　冯家桥　　　黄渡　　　　沙冈
　　每堠另设了守弓兵五名
　　江湾巡司
　　在嘉定县东南六十里江湾镇设弓兵四十名往来巡逻所属烽堠一十七座
　　沙浦　　　　汤字圩　　　吕字圩
　　生字圩　　　南翔　　　　周家浜里周家浜外　　衣有字圩　　致字圩
　　东潜字圩　　中潜字圩　　西潜字圩
　　大塲　　　　胡陆湾　　　江湾
　　五通庙　　　秦家店
　　每堠另设暸守弓兵五名
　　嘉定县倭患事迹
　　洪武二年己酉
　　二月贼寇吴淞所海滨指挥朱文击败之
　　七年甲寅
　　八月贼寇海滨
　　永乐二年甲申
　　四月对马岐倭寇海滨
　　嘉靖三十一年壬子
　　七月贼寇吴淞所百户冯举宗元爵等御战死之贼据杨氏宅洞墙屋四望徐候船南走官兵追之贼匿苇荻中免越数日乃去
　　三十二年癸丑
　　闰三月贼首王直犯县境
　　贼自烈港之败以百余人自白马庙而来收集余党流突苏松掠县之寳山镇抚陈宪疑为盐盗率轻兵追之后知为直不敢袭
　　贼犯娄塘镇
　　倭船至寳山洋都指挥王世科府同知任环合兵之百户张治力战死之贼夜遁任环追击之弗及前嵗倭舶之入以为失风非来寇也稍纵之得志而去至是乃复来金山备倭都指挥王世科苏州府同知任环合兵贼选士卒数百人分为五队即日渡江命吴淞所百户张治率甲士五十人为前锋治持戈跃马奋不顾身与贼遇于寳山之麓剧战贼魁胡药师最骁勇身被重甲数鎗不能入以铁戈击其首乃毙杀贼众十有三人治力倦下马搏战被贼横刺而死众见治死遂溃走环独不走贼奋而前有一敢死士徐佩以身捍环乃得免明日环复出挑战贼不敢出相持数日思以计困之贼夜半从海岸遁去环觉之率师追击不及而还
　　府同知任环守备解明道败贼于吴淞江口
　　贼至刘家河帆而西守备解明道与六合知县董邦政率兵迎击之追及于吴淞江口值防淘港复有新贼至者与之合踪势益猖獗官兵莫敢进操江都御史蔡公克亷遣苏州府同知任环率兵往助之贼遂败走俘斩一百有竒
　　贼首邓文俊等分掠县境
　　四月贼陷吴淞所城
　　初九日倭船数十艘从大洋中来径趋黄洼港入刘家河登岸杀人进掠娄塘镇民悉奔窜掳掠财帛不可数计又进攻太仓州城军民婴城固守乃转掠而东攻吴淞所城城恶不可守遂陷入之西掠月浦及罗店等镇
　　守备解明道袭破吴淞所贼遂复所城
　　贼既破城遂入据为巢越十日守备解明道袭破之斩贼首百余级贼酋三大王六大王死焉遂复所城贼遁出海复为太仓州判金汝舟千户杨循礼所败擒斩八十有竒
　　五月贼犯县城知县万思谦御却之
　　初三日贼由罗店进薄县城先是民疑土城易陷望风而走知县万思谦料贼深入为城守计至是咸备外则设坑堑布蒺藜内则倩客兵募义勇万余人登陴固守贼本谓城非甃石易与耳至见守御严整相顾失色乘东风纵火烟焰蔽空思谦叩头吁天风反而西应天府检校张大伦固原人适捧台檄至善骑射贼有桀黠者奋勇先登大伦发一矢中贼吭贼应而倒于是矢石交下贼多被伤而去
　　六月官军追击贼于寳山洋大败之
　　贼自上海县掠财帛子女满载而南官军与战不利杀百戸卜相陶臣镇江衞知事吴宗徳邀击之贼惊溃争舟溺死者不可胜计守备解明道府同知任环伏兵呉淞江口击之追至寳山洋贼遂大败
　　十一月倭舟泊寳山叅将汤克宽击败之
　　贼由华亭县漴缺登岸流劫移舟泊寳山克寛引舟师迎击至高家嘴毁其舟斩首七十三级生擒十四人
　　十二月南沙贼遁至黄洼
　　三十三年甲寅
　　正月贼首萧显犯县城还屯海上浙江提督都御史王公忬遣叅将卢镗率师来援
　　先是除夕任环以贺圣节还郡官军守备稍懈贼乘间于嵗旦渡海而西泊舟施家港初五日薄嘉定县城时知县万思谦董众筑城城甫毕工贼至遂不能拔因转掠南翔广福屯据海上官军与战辄不利贼益猖獗浙江提督都御史王公忬太仓人也遣兵赴援叅将卢镗率舟师从海道至贼悮以为党喜而出迎近视之乃官军也大惊而退时任环以同知陞兵备佥事相议出师会镗知汤兵不可用谢却之独将其军以进贼冲锋而前坚壁不动明日复如之又明日贼出行劫弱视卢师故也镗命二舟载薪与贼相近以举火为约度贼归路设伏兵以待之薄暮贼归官军迎击之已而火起伏兵尽合前后夹攻贼大败斩获过半余众南走镗虑军士贪恋财帛追之不力命尽焚其舟追之青邨所城贼入城官军围之会天大雨复乘间溃围走镗还至松江拽不用命者斩于军门
　　获贼首陈二
　　时陈二诈为奸细在途被逻者执之
　　贼分掠南翔等镇叅将汤克寛击败之
　　贼犯南翔镇贾人布板于檐端以矢石下击杀贼颇众外援不至浃旬而溃遂流劫娄塘等镇克寛引兵迎击大败之
　　二月都指挥卢镗败贼于史家浜
　　时贼首萧显据史家浜为巢镗率师进捣大败之贼死者无筭乃遁往浙江海宁县镗复追击败之其别防之在归家港者佥事任环亦击败之
　　三月倭贼入吴淞江总兵汤克寛率师迎击之擒斩无遗
　　是月十六日复有贼首刘三率其党二百余人驾数舟直入吴淞江登岸劫掠适克寛领兵从松江来知官军且战且却召把总千户田某将斩之田曰罪固当斩但兵船统自耆民不聴节制即召耆民抗令者斩之众皆股栗遂督兵合战邳兵有退怯者亦斩以徇由是军民齐奋战鬬益力贼不能支奔匿舟中官军两岸夹攻炮石交下斩首级一百七十有竒余悉就擒无一人得脱者
　　贼掠南境邨镇抵松江
　　倭船一防突至黄洼登岸转掠而南官军与战不利遂越南翔镇由封家浜直抵松江邑之西南二境尽为骚动
　　四月贼屯老鹳嘴
　　贼围县城苏松州县各被围不相救
　　是月十六日贼至嘉定攻围县城城中悉力拒守几为袭陷者再相持弥月渐解而去初贼之始至也不满百人及其再至也亦不过千人至是则连结诸岛万众深入州县各被围不能相救贼昼则剽掠四出夜则聚归城下穷乡僻巷悉被焚劫火焰燎原积尸遍野吴淞江南数百里一变而成丘墟矣
　　总兵俞大猷败贼于吴淞所
　　贼舟入吴淞江者十六艘俞大猷率师邀击大败之沈其舟十一艘斩首二百五十有四级
　　六月贼由县治进薄府城大肆焚劫防还屯海上先是贼众五百余人归未至岛遇风复飘至海上六月初一日由嘉定县趋苏州府城大肆焚劫又南由吴江县抵松江府复还海上因巡船逻击不敢出袭时调来狼兵不满百人每与贼遇贼辄披靡偶以二十人当贼二百人为贼所围力战得出杀贼五十余人狼兵死六人其间二人尤骁勇贼至刘家行单骑追之贼知其为狼兵也匿二贼于厠中从后击其首遂毙自是狼兵少怯
　　把总刘堂败贼于吴淞江口
　　三丈浦贼遁出海为太仓知州熊桴所败余贼遁至吴淞江口为堂所败其酋急速如郎就擒斩首二百六十余级
　　八月贼攻县城
　　贼首王直分遣其酋吴徳宣徐碧溪自防淘港率众千余入攻县城时贼薄西门夜侦守者卧遂梯登之及女墙守灯童子震呼众惊觉挤石坠梯贼遂退童子呼时刄及死矣知县万思谦哀之琢童子石像坐于城闉东
　　上命兵部尚书张公经总督军务率文武六臣提兵南下与贼战败绩贼屯老鹳嘴
　　初张公经提督两广威名甚盛至是遂膺简命以兵部尚书兼提督叅将李逢时许国叅政许天伦副使周臣兵部郎中盛唐谭纶俱聴节制率青徐兵六千人抵海上贼闻天兵至徉西上逆战官军出战贼退走明日复如之青徐兵俱召募恶少许李二叅将皆世胄子不谙兵法不识地利各务侥幸成功黎明出师申刻渡河而东其半犹未渡贼匿舟中无一人哨者须臾潮涨贼一人腾跃而上余众四起官军遂乱蹂践没溺刺杀而死者二千余人资粮器械悉为贼有所丧多矣二叅将惧诛遂多杀平民之寡发者以冒擒获是时也贼虽幸胜然不敢出海移舟老鹳嘴据为巢穴
　　贼薄县城叅将李逢时迎击败之
　　贼退据罗店镇官兵追击败之
　　斩首八十余级
　　官兵击贼于防淘港遇伏兵溃指挥刘勇力战死之初叅将李逢时与许国以山东民鎗手六百人至与贼遇于新泾桥逢时率麾下先进击败之许国憾逢时同事而功先乃从间道袭贼欲分逢时功追至防淘港乘胜深入遇贼伏起官军大溃溺水死者千人指挥刘勇战死诸军仓猝不整遂大败诏逮逢时等东兵稍自引去总督尚书张公经请下有司追捕兵部覆奏此系北土乌合之兵驱之苏松泽国固非所宜不如悉放遣之诏可
　　官兵追击贼于老鹳嘴四马洪大败之
　　王直知官兵将捣其巢乃进营于师家浜官兵击败之已而由原港出海水兵追战于老鹳嘴之四马洪复大败之
　　三十四年乙卯
　　正月老鹳嘴贼遁走与柘林贼合
　　先是嘉定知县杨旦募土人敢死者夜燬贼厰火贼舟多方挠乱故不得安凿渠通海以为退计正月初二日乃乘间遁去官军追至寳山重雾漫天仅获贼一舟斩首六十余级贼遂与柘林诸贼合伙
　　五月贼屯县境兵备副使任公环撃殱之
　　时倭舟被风飘回者五十人屯嘉定县民家环率兵攻之不克乃投火民宅爇之贼尽殱焉
　　八月贼由吴淞江遁出海洋把总杨尚英追击败之沈其舟六十艘俘斩三百有竒
　　九月川沙贼遁至吴淞所兵备副使任公环击败之总督都御史杨公宜遣游击将军曹克新统川兵捣川沙贼巢大败之燬其巢贼遁至吴淞所兵备副使任公环督舟师袭击之斩获大半余遁走清水洼
　　闰十一月官兵败贼于吴淞江口
　　周浦贼为官兵所破遁出吴淞江副使王公崇古总兵俞大猷会兵夹击至老鹳嘴大败之俘斩一百七十有竒
　　三十五年丙辰
　　三月贼入吴淞江总兵俞大猷等大破之
　　贼十六艘自寳山入吴淞江大猷先奉总督胡公宗宪檄与把总杨尚英刘堂等设伏海口待之贼至伏发沈其舟十三艘斩首二百五十余级
　　六月贼至吴淞江官兵击败之
　　贼为官兵所败与七丫港贼相继遁出海总兵俞大猷预受总督胡公宗宪命设伏刘家河海洋待之且攻且逐追及于茶山东北沈其舟六十艘俘斩三百有竒残寇宵遁复为风所覆无生还者







　　江南经畧卷三上
<子部,兵家类,江南经略>
　　钦定四库全书
　　江南经畧卷三下
　　明　郑若曾　撰
　　太仓州境图




















　　太仓州总论
　　太仓本昆山县惠安乡地也东濒大海元时海漕畨舶咸彚于此尝立水军万户府以镇之国初则设太仓镇海二卫统军一万一千二百余名名曰备倭治间抚臣又奏割常熟嘉定昆山三县之地添置州治法制不可谓不密矣然愚不能无议者何哉夫太仓之滨海与嘉定上海一也嘉上二县皆无卫所而太仓独设二卫岂非以昆山县治离海太逺难于防御之故耶厥后既建州治则事势逈殊二卫之中宜汰其一而犹并峙如故不几于冗乎往年倭寇内侵直抵城下两卫闭门观望莫之敢撄良由专重城邑而畧于海港犹之外户不严俟贼至堂奥而后逐之吁亦无及矣如鄙见莫若但留太仓卫于州城平时则教塲操练以防海寇不测之变遇警则有司率民登埤以守卫官率军出城以战而镇海一卫则移置于刘家河口剏水寨拨巡船专哨海洋与呉淞白茆崇明相为掎角贼岂能冲突而深入哉万一贼众我寡力不能遏亦当挫其锐至邀其惰归比之聚二卫于一城贼进海口而莫之御者相去悬絶何如也或问刘河七鸦近皆添设把总宿重兵尚不能御寇之不入也镇海一卫何足以支之曰不然倭舶之来暂时之变也自古岂有越海万里而能长为中国患者若自今修复祖宗备倭之制申严督抚防哨之法入寇者则杀之通畨者则捕之倭患不久将自息矣患息之后添设之兵不容于不撤海防飬兵之银不容于不除比时行吾之言则兵虽撤而把港之兵不乏银虽革而军粮之额自存岂非经常之策也哉或又问七鸦浦奈何曰此宜稍缓但分拨一千户所驻劄守御而以茜泾甘草唐茜泾三巡司官兵辅翼之足矣
　　太仓州境考
　　太仓在苏州府城东一百一十里古娄县惠安乡相传春秋时呉王即其地置仓号太仓太仓之名始此梁天监中分娄置信义县大同初分信义置昆山县而州为昆山之域宋时置节制司海库元朱清张瑄创海运于此通海外畨舶凡髙丽琉球诸岛往来市易谓之六国马头自延祐元年昆山徙治太仓凡四十四载迨至正十七年复迁昆山州治于马鞍山阳国朝呉元年立太仓卫洪武二年分立镇海卫治十年巡抚都御史朱公瑄奏割昆山东北境湖川新安及惠安乡之半与常熟之双鳯乡嘉定之乐智【即宋时昆山县醋塘乡】循义【即宋时昆山县平乐乡】二乡立太仓州领崇明县
　　州境广八十里袤九十里东至海七十里西至昆山县界十里南至嘉定县界十二里北至常熟县界六十里东南至嘉定县娄塘十二里西南至昆山嘉定二县界二十里东北至白茆港口九十里
　　太仓州城池考
　　太仓襟帯沧海为三呉屏翰旧无城垣止有木栅在支塘镇西北元至正十六年张士诚据苏州因防方国珍遣其将髙智广筑今城城髙而坚池广而深虽建筑于僭伪而实为无穷之保障国初太仓与镇海为卫并治一城治间建州因旧城楼橹具废正德九年按察副使谢公琛命知州事汪惇增隍濬池加甓于城南于东西北重建城楼【柴竒有记】次年监察御史唐公鳯仪复命知州事黄廷宣重搆西北城楼【王鏊有记】城外基俗呼城脚卫官私得民租度为耕地耕民利开地日取土填濠濠淤狭且伤及城宜有厉禁
　　城
　　周围一十四里五十歩髙二丈广三丈
　　池
　　周围一十五里一百七十歩深一丈五尺广八丈六尺
　　门
　　陆门七曰大东小东【又名竹塲门】大南大西小西大北小北门各有楼楼外有月城水门四曰大东大西小西朝阳【初筑时有小北大南二水门今废】
　　敌台
　　二十八座
　　窝铺
　　六十六座




<子部,兵家类,江南经略,卷三下>








　　太仓州备寇水陆路考
　　东濒大海
　　其道有三由刘家河至天妃宫出海者其南路也由北门至七鸦浦出海者其北路也二者皆舟行之道道之正也由东门东北行至茜泾下海者其路在刘河七鸦适均之间乃中路也水澁不可通舟但可陆行道之间也
　　西距昆山
　　其道有三详见昆山县水陆路考
　　南抵嘉定
　　其道有三由盐铁葛隆镇至嘉定之西门者其中路也由青鱼泾西南折旋方泰至嘉定之南门者其西路也由弓塘娄塘至嘉定之北门者其东路也中路东路皆正道也西路乃间道也
　　北接常熟
　　其道有二由五衢唐市任阳双鳯而至州治之北门者其陆路也由支塘直塘七浦塘盐铁而至州治之北门者其水路也二者皆道之正非道之间也
　　右水陆可通之道凡十有一虽皆兵防之所当知然不能一一而建寨栅剏屯营专驻官兵以为守御之计也惟当择其中之险要者而备之其余亦惟以游兵行哨竒兵设伏轻兵出袭焉斯可矣计邑之险要凡有五曰刘家河曰七鸦浦曰奣子东曰夏驾浦曰涂松详见各图説于后
　　太仓衞兵防考
　　太仓衞指挥使司
　　太祖呉元年以所俘张士诚兵建衞命指挥同知朱文掌之中军都督府初设十千户所统军一万一千二百余名洪武四年并为左右中前后五所领呉淞守御千户所
　　署在太仓城陈门塘西南即元昆山州治先为朱清第号万户府呉元年改为衞治　军器局在衞治西　军器库在衞堂左右各一　军储仓旧在长春桥南嘉靖十七年移建小教塲【有仓使一员斗级二名总储本府各县运到米太仓州委官支放官军俸粮】　屯粮仓在衞治内【每嵗于指挥中拨管屯官一员掌屯田印徴粮贮仓过夏后集官军临仓支放】　大教塲旧在小北门内后移建州治迁南门外张泾关东　小教塲在城内东南隅钟楼西
　　指挥使二员【内掌印一员】　同知六员　佥事十二员镇抚司镇抚二员　经歴司经歴一员　领所五【洪武二十六年定每千户所统军一千一百二十名百户所统军一百十二名】
　　左右千户二所营在衞治东南中千户所营在衞治西南前千户所营在衞治东后千户所营在衞治东南嘉靖三十六年移中千户所领军一千名戍呉淞江宝山名协守呉淞中千户所
　　千户十三员【正千户五副千户八】　百户五十员【每百户所设总旗二名小旗十名】　所镇抚二员
　　共统官旗舍余五千七百八十六员名
　　屯田二百七十三顷四十一畆零嵗徴本折色正粮七千七百三十五石有竒
　　右太仓衞官军宜专驻州城平时教塲操练有事出城御战者也
　　镇海衞兵防考
　　镇海衞指挥使司
　　太祖洪武十二年分太仓衞军之半命指挥佥事曹胜掌之中军都督府统左右中前后五千户所领崇明守御千户所
　　署在太仓城内武陵桥西北即元市舶提举司洪武十三年改为衞治　军器局在城内东南隅　军器库在衞堂左右各一　军储仓在长春桥南【有仓使一员斗级二名总储本府各县运到米石先嘉定县委官支放官军俸粮后属太仓州】　屯粮仓在衞治内【每嵗于指挥中拨管屯官一员掌屯田印徴粮贮仓过夏后集官军临仓支放】　教塲在小北门内【旧与太仓衞大教塲相连】
　　指挥使三员【内掌印一员】　同知三员　佥事六员　镇抚司镇抚一员　经歴司经歴一员　领所五【洪武二十六年定每千户所统军一千一百二十名百户所统军一百十二名】
　　左千户所营在衞治西北右千户所营在衞治西南中千户所营在衞治东前千户所营在衞治东北后千户所营在衞治西嘉靖四十五年移中千户所领军一千名戍刘河堡
　　千户十九员【正千户五副千户十四】　百户五十员【每百户所设总旗二名小旗十名】　所镇抚一员
　　共统官旗舍余五千五百八员名
　　屯田二百八顷九十八畆零嵗徴本折色正粮五千九百一十六石有竒
　　右镇海卫官军宜移置刘家河口剏水寨拨巡船专哨海洋以副镇海之名者也








　　刘家河险要説
　　刘家河在州治东南七十里即古娄江入海之口也【刘家河自州城西接官亭起一路东南行至天妃宫出海长七十里濶二里】汛月倭舶从东南洋来此港口为本州第一冲要若进此港则西可以至州城而昆山而府治南可以犯嘉定国初原设水寨于此成化间增建木城官房后以承平而废近因倭变抚操二院奏设把总兵船提督都御史赵公忻兵备副使熊公桴复造木城官署军房拨福苍八桨等船福沙等兵住劄港口防御固云密矣然贼犯本港必从新灶沙宋信嘴而后可逹须分拨重兵于此防哨遏贼于上游策之上也拒贼于港口使不得冲入策之中也若纵贼深入则无策矣且国初镇海衞之设原分太仓衞军之半屯戍刘家港口今天妃宫其故址也后因无城故并入州城耳今宜考复旧制因水寨而增筑城堡移镇海衞居之与太仓衞官兵互相首尾岂非经久之计耶刘河新建堡议【嘉靖四十三年条上抚宪】
　　筑堡之由
　　一刘河水兵有福兵浙兵土兵之殊福浙兵取其家逺熟知海道常行住劄于舟耳今各捕兵多有室家皆潜住州城不免有内顾之念岂肯专心于死战耶况每嵗修艌兵船一次其工约计二月方完兵无所居若筑此堡各捕兵室家俱得以安居而兵无虚缺矣此堡之所当设一也
　　一刘家河直冲太仓昆山苏州倭舶之来多由此入向设把总兵船为之哨春汛出哨各沙上流止有一哨守港兵势甚孤倭若黒夜乘潮顺风而来各哨兵船一时岂能策应乎守港者势决不支必致登岸额设木营原议苏州衞官兵防守今官兵已革止存空营岂为善策似宜添设陆兵以备陆战若设陆兵非堡不能屯劄刘家河要害无异呉淞福山此三港皆苏松之门户也今呉淞福山俱有城堡陆兵以备夹攻而刘河独无城为缺典此堡之所当设二也
　　一刘家河若春汛时月本港兵船及参将兵船七鸦兵船俱泊于此三港水兵各有所统各为一党一有嫌隙輙相争鬬隠祸叵测窃惟参将乃各港之将领水兵皆其所辖也若设堡迁参将衙门于其内则各港水兵庻有所畏况兵备道坐镇太仓而沿海沿江各沙各港俱听调度可为东南之长城总参等官原设以备水陆之战今总兵坐镇呉淞江口常镇参将坐镇杨舍港口而苏松参将独得于春汛毕时长住太仓夫一城之内既有兵备道与一州二衞矣而又有参将衙门不亦复乎似宜移劄刘河港口与呉淞杨舍相为掎角各分信地随处设备则贼不能乘虚而入矣此堡之所当设三也
　　一刘家河每嵗遇春汛时抚按操巡巡歴港口沿海荒茫无公驻劄该州每着粮长结芦蓆厰答应每嵗动费银若干两此皆出于百姓无辜之费也况遇风雨一应随侍官军须立于野中寝食无依须筑此堡比照呉淞杨舍事例建造上司衙门及海防官防而后可此堡之所当设四也
　　一刘家河之北通茜泾陆公新塘诸镇而太仓州民之富者多居于此往年倭寇登岸民之富者尽迁入城民之贫者皆为倭寇劫杀若筑此堡则附近之民无分贫富无问逺近俱得以全生矣此堡之所当设五也
　　一刘家河滨海一帯离城甚逺近年以来七浦杨林诸河日渐淤塞舟不能行民间粮米欲输入城者必假海盘旋而入若遇风潮多致飘没夫民之所重者食也太仓民间之米三分在城七分在野倭寇至此往往掳民负戴馈食此正所谓借寇兵而资盗粮也若筑此堡民便迁徙不惟可以积粮而又可以全命实为坚壁清野之计此堡之所当设六也
　　一刘家河离城七十里本港官兵约有三千员名倘倭寇深入道路不通粮饷一时何能接济且沙船春汛毕时更畨防守其落班之船恐在海贩盐为盗军火器械追贮州库遇警不便给发若筑此堡每嵗春汛时海防官于正月间将应给口粮尽数徴贮汛毕落班则追军火器械亦尽数查贮不惟可免踈失之虞而官兵亦无缺食之患此堡之所当设七也
　　一刘家河口之南逼近牛角尖地乃从古出盗之所也迩者虽蒙台下殱厥渠魁而徒党尚存愚尝访之近所擒者乃羣盗之所倚庇而畏惧者也渠魁亡虽失其所倚而亦去其所惮得以各自肆恣矣合行区处以杜大患切照黄洼在港口南三十五里乃嘉定东最险要之地相应设兵与刘河水陆官兵相夹防御则外可以御倭内可以弭盗若刘河无堡则兵不能与黄洼声应而牛角尖终于无制矣此堡之所当设八也
　　筑堡之证
　　一照得昆山县城先于嘉靖十四年巡按衙门设法甃筑系各县犯罪大户长洲沈寜等量准罸赎应死罪者认筑若干丈应充军为民者认筑若干丈通计十二余里未尝奏请官银刻期筑完不必请防之明徴也况今倭乱已久尝经题准乡邨险要俱许民得自筑堡防御载诸防议平倭事例而刘家河关系全呉财赋重地又值春汛时月若俟请防不无迟悮似宜台下与巡按作主或一面题知一面兴役未知然否
　　筑堡之费
　　一照得柘林堡周围四里刘河堡制似宜仿此以福山堡大二里半周围五百五十一丈计之则四里之数该八百九十六丈昔昆山县筑城每丈费银二十五两以其髙二丈五尺故也切据镇江府城其髙不过二丈则今刘河堡当亦如之每丈该银二十两通计八百九十六丈该银一万七千九百二十两思得现今牛角尖入官田五千畆每畆从轻估之牵银七八钱可变卖银三千余两之数又查刘家河兵饷未关给者尚有七千余两若以三千两给散四千两改作筑城屯兵之用二项共该银七千余两可供筑堡将半之费矣抚按衙门若肯准行収赎富户犯军罪者每名筑城五十丈即与豁免四府十八州县岂无应令者乎是所饶止于八九人而大工之集其所庇者吾不知其若干人也未知台下以为然否
　　刘河新堡城池考
　　刘河堡在太仓州城东刘家港海口与嘉定县接境元朱清张瑄创海运于此而诸蕃凑集为市国初繇此而漕定辽繇此而使西洋夙为东南巨镇顾无城堡难于守御自成化间都指挥郭鋐创筑木城嵗久圮废倭变以后复为修筑终非久逺之计嘉靖四十五年新筑砖城建参将府及营房水寨募水陆军兵添设福沙唬船哨守防御宪定每嵗支军需银三两修葺城垣其圮壊则取办太仓州
　　城
　　周围三里髙二丈二尺濶三丈四尺
　　池
　　深九尺濶五丈二尺
　　门
　　陆门三东南西各一水门二东西各一
　　窝铺
　　一十九座自南门至东门凡五东门至西门凡八西门至南门凡六
　　周堡外防潮围塘
　　髙一丈二尺濶四尺宪定嵗役军兵挑土修筑刘河寨兵防考
　　刘河港元初于河北岸置嘉定州分镇水军万户府称水寨至正十三年又于南北岸各立万户府凡三区统镇海靖海定海三千户所国朝罢万户府置巡捡司三每司设弓兵一百名又立烽堠六正统初金山有警巡抚侍郎周公忱都指挥翁绍宗复议设军寨分委苏州衞指挥一员千户二员百户四员领军五百名海船八艘春秋二季分畨备倭又开教塲操练如白茆制成化十六年都指挥郭鋐筑木城增立廨舍嘉靖二十二年巡按御史舒公汀以舍圮废檄太仓州重搆并剏军房移镇海衞指挥一员百户一员军一百名戍守日久军房毁废四十五年创建砖城奏设备倭兼理捕盗参将一员水陆把总各一员千户五员【正千户一副千户四】百户十员水营领兵官三员【分左右中三哨】游奕哨官一员陆营领兵官四员【分左右前后四哨】建公署营房专司防御又移镇海衞中千户所领军一千名协守
　　参将署在南门内抚按题行太仓州建　千户所营在南门东偏　水陆把总二营俱在南门外　演武教塲在东门外　望海楼在南门东城头　军器库军储仓在千户所治内
　　水营战船七十二只舵工七十二名耆民七十二名船兵一千四百四十名听差划船兵三十三名总练下役兵十三名领兵官下职事三名内左右中三哨各分管船二十四只兵四百八十名
　　陆营百长八名哨长二十四名队长六十四名兵五百五十七名杂流八十五名总练下役兵十四名领兵官下役兵三十六名哨官旗马十六名内前后左右四营领兵官各分管官兵一百七十六名
　　守御军一千名系镇海衞中千户所统领号中营入陆营操练
　　水营中哨专守刘家河海口讥察海船出入左哨派守川沙港防海南至施翘港一里北至牛角尖十五里东至大海右哨派守七鸦港防海南至刘家河三十里
　　陆营前左二哨常日本营操练有警听调右哨分守陆公镇东至海口五里西至本镇地十里北至甘草司界十二里南至茜泾界十八里后哨分守牛角尖东至海口五十歩西至海口六家行五里南至川沙港三里北至刘家河十里沿海墪台十三座上立墪房拨镇海卫军守汛每汛陆路官一员督军七十八名分上下二班了守










　　七鸦港险要説
　　七鸦港西南距州城七十里太仓东北港口莫有险于此者【七鸦港自州城北门外东北行至海口长七十里濶八丈有竒】与刘家河相伯仲也寇若自新灶沙宋信嘴而来不犯刘家河必犯此港寇一登犯则州之北境其祸惨矣常熟昆山以次而进皆溯流而上不过一日程耳考国初旧制原设旱寨拨苏州太仓镇海三卫官各一员督兵轮守近因倭变抚操二院奏设指挥官兵水陆防御兵备熊公桴创建军房四十间使军有所栖止然无城堡可守非久计也况南离刘家河北离白茆港皆太逺声援不及寇至孤立株守尤非长策须于南之茜泾北之唐茜泾甘草三巡司所辖团练乡兵以为羽翼庻气势聫络军民皆有所借而设立巡司之意为不孤矣其哨守新灶沙宋信嘴之説已详见刘家河险要兹不复赘云
　　七鸦港营兵防考
　　七鸦港营在七鸦港口国初经畧海防以此地为州城东北险要特建军营以苏州太仓镇海三卫轮委指挥一员领军一百名春秋分畨防守近经题准专委太仓衞指挥一员百户一员领军二百名水陆防御每嵗更代新造官署十二间军房四十间












　　奣子铺东险要説
　　奣子铺在州治西二十里与昆山县分界自郡城过昆山而东必由此以犯州城须设水陆兵一枝于此与昆山守御兵互为声势贼至彼此夹攻贼自不敢长驱入境矣或曰昆山已设兵矣此非赘疣乎曰不然贼入而遏之出则驱之境外而已方今之通弊也孰肯蹑已去之贼而冐死与战乎故必设险于此协力而守斯为逺图








　　夏驾浦险要説
　　夏驾浦【夏驾河自赤泾口起至郭泽塘止长二千四百五十余丈濶七尺有竒】东北通娄江西南通呉淞江若贼自松江沿呉淞江而来必由此以犯州治之南关嘉靖三十三年松江之贼尝自此而来焚劫南关东出刘家河口而去葢避呉淞江口兵船之阻而昆山则反入西北不若此径之直防也今宜设官兵一枝于此戍守然设险须于夏驾浦西尽入江之处如菉葭浜龙王庙等处乃为要害若以其地非州境所辖弃而不守则误矣葢此地虽属昆山县境而蒙灾受祸则独切太仓故也














　　涂松险要説
　　涂松【涂松本古镇宋元丰间改为市】在州治东北三十五里西接沙头东连龙市东北为横泾甘草西南为七鸦茜泾水陆交防之地也宋元间颇繁盛伪呉张士诚尝筑城【盛彧诗有蒺藜几处荒城秋之句指此】营兵于此【名义兵营今遗址犹存】以备海寇甚得长策后以其地不当贼冲不复议设殊不知沿海诸镇虽有巡司寨堡然相去辽絶必设重兵一枝于此屯戍为诸镇声援且当东北白茆港等处贼冲然后得御寇之宜而贼不敢肆志矣
　　太仓州巡司【弓兵烽堠附】
　　茜泾巡司
　　在太仓州城东北四十五里湖川乡即宋杨林寨太祖呉元年改今名设弓兵四十名往来巡逻所属烽堠五座
　　七浦塘　　花浦口　　谢家湾　　杨林塘大赦口
　　每堠另设了守弓兵五名
　　唐茜泾巡司
　　在太仓州城东北五十四里新安乡即昆山镇巡捡司国朝洪武七年改今名成化中迁东花浦口设弓兵四十名往来巡逻所属烽堠十二座
　　目字圩　　向字圩　　露字圩　　新字圩职字圩　　空字圩　　风塘　　　上杜寒字圩　　同字圩　　呉字圩　　李字圩每堠另设了守弓兵五名
　　刘家港巡司
　　在太仓州城东七十里刘家港口濒海国朝洪武七年设巡捡张于建署设弓兵四十名往来巡逻所属烽堠六座
　　杨家桥　　薛市门　　小钱门
　　二十三都　二十五都　二十六都
　　每堠另设了守弓兵五名
　　甘草巡司
　　在太仓州城东七十里甘草镇东抵海国朝洪武七年设弓兵四十名往来巡逻所属烽堠四座
　　黄濵　　　钱泾　　　鹿鸣泾　　双鸣每堠另设了守弓兵五名
　　请重建兵备道疏【代】
　　臣惟春秋之义家不藏甲行不挟矢所以戒私逞昭国宪也乃兹强誖羣丑盛列兵仗横行白昼大茇间触法抵禁居然无忌其防顽桀骜之气将安所不至哉乘时扑灭罪在罔赦臣恐除恶务本之道不在是也臣呉人也长育兹土闻见具审臣敢缕陈其详夫长江东注宗聫巨海水尾闾固盗丛窟也沙渚刚卤不可以耕风涛出没独擅长技此其民驱之善则难纵之恶则性然耳然臣遡往昔自治以上未闻江海寇警若是烈也兹以还则浸多事比某某等各以巨盗猬集盈千张炽剽掠更仆迭起濒江沿海罄业亡命罔所告诉者亦屡矣近复以某某二姓仇杀殃及土民抚巡计伏首恶靖灭可伺而余孽滋蔓肆行方张先后守土诸臣寡所长虑专务姑息图幸近功譬诸养痈成疽厌弃鍼艾胸背之患忧方大耳臣尝得诸里巷传议佥谓祖宗之时额建太仓镇海二卫备倭截港特设兵备宪司住劄太仓以专控御上下严督兵民震慴即有小警不旋时销格自治十年巡抚右副都御史朱瑄疏建州治添设州牧等员而宪司寝革自兹法日隳民日病葢将不胜其害是何也州牧之与卫吏位相轧法不相束则其势必玩监司宪职不过嵗一再至积弱之遂不可服近奉明防令南京内外守备议处拟以抚按巡江等官轮署终嵗事渉张皇竟寡实效顾此武弁不慎名捡罔畏官刑徒恣谿壑潜为乱阶给捕帖为盗乡者官戍也诱指称为盗间谍者亦官戍也上下冐蔽俗成比周而监御之坊决矣夫国家贡赋总逓淮运不逾四百万石苏州一郡嵗赋二百余万已当天下过半是固皇上股肱郡迩乃郡寇声言借运此其竞欲缘奸意且不测是嵗亢旱经时千里枯槁嵗歉民穷尤可顾虑经国计者所当过计而善反之更不可漫焉尔矣臣闻汉臣贾谊曰琴瑟不调必觧而更张之乃可鼔也江洋之患若非亟赐兴革臣恐东南之患方厪圣虑臣愚冀得皇上勅下该部查照祖宗旧制先行沿设兵备副使一员领勅专守地方严束官戍兼理屯田水利盐法其诸贪残无耻惯通海盗等官以渐更调惩诫用消祸萌其海上贩盐造船等听因势设策禁于未发庻几职有专守事非遥制上畏官刑下惮法网弭盗之患恐无逾此
　　太仓州倭患事迹
　　洪武七年甲寅
　　八月倭寇海濵
　　命靖海侯呉祯率沿海各卫兵出捕至琉球大洋获倭人船送京师
　　永乐二年甲申
　　四月对马岐倭寇海濵
　　贼掠浙江穿山而来转掠沿海上命太监郑和暨王景侯献等率师二万八千有竒海船二百八艘赍勅谕其国王源道义源道义出师获渠魁以献
　　永乐十四年丙申
　　倭寇海濵
　　嘉靖三十一年壬子
　　七月倭舶至七鸦港
　　时海上报倭船一在呉淞所一在七鸦港一在崇明沙人不满百饥且困在七鸦港者为居民杨氏所执凡十余人
　　三十二年癸丑
　　闰三月贼至刘家河官兵击却之
　　贼入刘家河帆而西守备解明道与六合知县董邦政率兵迎击贼遂往呉淞江口
　　贼首邓文俊林碧川沈南山等分掠州境
　　四月贼首萧显突至城下焚刼操江都御史蔡公克亷亲督官军御却之以鄞人蔡时宜陈可愿为幕客州人疑之并及蔡公公如苏城
　　太仓虽濵海久无兵燹是月初九日歘有贼船十五只突至刘家河兵备副使呉公相遣兵逐之生擒阿智等八人斩首八级贼遁去于是人始知其为倭寇也操江都御史蔡公克亷驻节苏城闻警报亟至州戒戎备十三日贼首萧显等二百余人又突至城下焚刼自南门至西门民舍官仓俱为煨烬公发官军出城皆望敌而走莫敢战公躬自登城命军士以火器飞礟击杀三十余贼贼乃去公见贼势汹涌恐受围孤城不克有济欲如苏郡官属皆留之公答曰我非州守也各郡安危皆我之责若匏系于此孰与抚巡防议兴兵乎遂行时有蔡时宜陈可愿者善谈兵通政司参议张公寰托捡校袁本立荐于公公与语恱之置诸记室然二人实无竒识惟主坚守之议耳士民疑为奸细谓鄞人素通畨二人皆鄞人也而操院用之殆不可测适王直之党潜入城为内应为有司所执众益疑二人为贼党二人惧随公出城州人共殴之几毙拘囚拷鞫坐狱三年然后白可愿后归鄞立功之志愈鋭捧监司檄充副使与蒋洲同使日本王直之就擒实可愿等游説之所致云
　　操江都御史蔡公克亷遣苏州府同知任环帅民兵击贼
　　先是蔡公克亷在太仓城中见贼势猖獗不遑奏请不敢擅动官军檄本府同知任环选各县民兵三百人应之环握符昆山家属俱在郡城见檄即行人皆危之或讽环回郡叙别环弗应惟以书戒其子曰我仗国威东行讨贼贼众我寡万一不支臣死忠子死孝妻死节只要各成一个是而已矣无我忧也环自虑不能生还周身书名以便防尸见者无不感泣至太仓贼将围城烟焰四起蔡公急召环入环曰兵存与存兵亡与亡将之道也兵在外而我自入城可乎入则俱入不然与我援兵我当自战耳蔡公遂如苏城而以殄寇属环环虽敢任而选帯勇夫罔闲武艺且无援势孤贼冲至皆不战而走环铁衣单骑帯月独驰贼疑有伏不之犯顷之兵士防之皆还集环谓之曰我领朝廷勅命义不与贼俱生不可遇难而避若等不教之民原非军伍覆没则可怜逃生则无罪奚必恋我而徒死乎人人拜泣而谢常有数十人跬歩不离环草栖露宿夜不解甲兵士愁苦不能寐环与谈古今忠孝之事逹旦不倦病疮痍者则调防之慰藉之随贼向往枵腹而坐分食而尝濡雨而行徒跣而渉与士卒同茹甘苦遇旷野则教以挑持击刺之法坐作距覆之方人人感奋时贼横行莫之敢格目中常接任兵环惧失士而先登士惧失环而争进贼深恶环欲杀之一日追急兵士跽而哀吁贼大呼曰我所欲杀者任环耳可速指任为谁我则尔贷庖人徐佩应之曰即我是也欲杀则杀贼遂杀佩而去环収佩尸瘗而奠之先是佩恐贼覔环以环所乘马甲胄装束行野戒左右呼为任爷身当贼冲置环生路尝因危廹与环同匿深沟中贼夜过之不知环尝被流矢堕马兵众舁之而驰又遇贼水濵掖环过桥断桥木贼不能及因是贼知环德感人之深人皆乐于效死弗忍害且惮之每遇环輙大笑曰任命又来矣逺而去之民有被掳逃归者述贼疑环屡杀屡存殆天神非人也不可杀是月积劳公疽发于背掀如盘水粒俱损犹裹疮履阵后乃卧太仓西门城堙郡中士民闻而忧之生员陈恕等呈于各院檄而归之
　　五月贼遁出海州判金汝舟千户杨循礼击败之擒斩贼八十有竒
　　十月贼掠浪港
　　是月十六日贼三百余人大船六只泊浪港登岸焚掠州城震恐
　　三十三年甲寅
　　四月州判金汝舟指挥姜统击贼于刘家河大败之贼首萧显自正月复防南沙为官兵击走至是突入刘家河统与汝舟率舟师击败之斩首一百有竒
　　贼攻南门
　　十二日松江之贼由夏驾浦青鱼泾突攻南门分一支西北行沿城焚掠
　　贼犯州城及掠诸邨镇
　　十三日贼舟四十余艘至刘家河口千户张瀚等帅兵船逐之出洋续至六舟帆直抵朝阳门与松江之贼互为声援是晚贼舟复大至入刘家河泊南关分遣其徒往昆山县凡本州诸乡镇派贼分刼舟有定数地有定界掳民向啖之以财劫之以威故虽穷僻之处无有不知而到者
　　贼攻东门兵备佥事任公环击败之
　　二十三日毛家市葛隆镇及诸邨乡之贼皆防屯于淮云寺李王庙江家园三处各离城半里伐竹木为攻城之具二十九日贼列于大东门朝阳门一帯吹螺发火器弓矢与城夫对敌别以百人舁梯渡濠佥事任公环躬督士民发飞礟流矢伤杀甚众又缒敢死士出城力战贼败而走遗弃兵械我兵悉毁之时贼眇城为唾手可得及败衂攻城之念始弛
　　五月贼舟出洋官兵追击之斩获有差
　　十二日二大王之党二千余人自昆山斜堰至本州直塘镇由七鸦浦出海十八日各县之围皆觧贼舟悉由刘家河出海凡三百余艘结大防而行三日始尽本州同知张魁判官金汝舟千户田应山杨尚英王应麟等追击之至宝山下七等洋夺其舟四十只斩馘三百九十二级二十四日贼自七鸦港出海者一百十舟指挥姜统与金汝舟杨尚英等共追击之斩首一百五十余级溺水死者不计
　　六月贼攻西门苏州府同知李敏德率官兵击走之初一日贼四百余人屯陆家桥突至南关焚掠初二日攻西门时本府同知李敏德在城率官兵击之狼兵请与之俱战于水次仓贼败而走官兵追击复大败之
　　八月贼假道太仓如苏城兵备佥事任公环遣官兵御却之
　　十四日贼千余人由江东罗店进薄城下欲犯府治兵备任公环遣官兵拒击之贼不得进仍由故道还柘林
　　三十四年乙卯
　　正月贼至直塘镇
　　倭贼自郡城过昆山至直塘将如双鳯疑有备遂遁去
　　六月贼遁出海知州熊桴追击至登舟沙大败之常熟三丈浦之贼为兵备副使任公环所挠遁出海桴与把总杨尚英州判张大伦追至登舟沙围而攻之贼死无算俘斩一百三十有竒
　　七月贼舟过刘家河把总刘堂追击败之
　　十五日江北之贼载辎重欲归日本道经刘家河口堂尾而击之贼大败十七日获其二舟而还
　　参将卢镗都指挥王沛败贼于刘家河
　　先是贼自王江泾陆泾坝数败之后势甚穷促参将卢镗都指挥王沛时往挠之贼死伤及疾疫者过半乃潜伏巢穴不敢出掠日为遁归之计已而为官兵邀击遂沈舟破釡示无去志然实觊官兵不备之于海而得志也镗等奉宪檄率舟师预伏海口伺之贼果遁去追败之于刘家河金山洋悉沈其舟贼溺死无遗
　　八月七鸦港贼遁出海把总杨尚英等追击败之
　　三十五年丙辰
　　二月贼入七浦寇东乡诸镇
　　四月贼掠茜泾等镇
　　十三日倭船突至茜泾镇团长率乡兵御之十八日黄洼新塘之贼合防至茜泾与弓兵乡民合战不胜遁走七鸦港少迟贼复至屯钱思桥分其徒作二支一由七浦塘至官塲路一往甘草镇焚劫十九日知州熊桴遣兵袭其巢贼方出掠闻报还救与官兵战各无胜败二十日贼掠横泾镇势愈炽
　　五月贼自茜泾薄州城判官张大伦帅师击之不克初三日茜泾之贼掠沙头镇而南将至城下大伦督师与战方酣贼伏兵起我师遂溃贼亦去
　　六月总兵俞大猷追击贼于茶山大败之
　　初九日七鸦港贼与呉淞之贼相继遁去大猷督把总刘堂杨尚英等兵船追之移檄福山把总邓城镇抚包守正等兵船从东北应援初十日追及于茶山东北深洋四面夹击贼舟沈者六十余艘擒斩三百十一名颗其余残贼皆宵遁是战也贼溺死海中者以千计而我兵仅伤三人亦一竒勲也
　　三十八年己未
　　四月倭船犯刘家港官兵御却之
　　初九日倭船突至三爿沙总兵卢镗与把总杨尚英迎击败之已而冲刘家港官兵拒击之颇有斩获贼不得入遂遁往三沙
　　四十四年乙丑
　　四月贼犯三沙巡按御史温公如璋兵备副使耿公随卿督副总兵郭成等讨平之
　　贼自三沙受困之后不敢觊觎苏松越六年人心懈弛将士玩愒兵备副使耿公随卿与太仓州署印州同萧竒勲相与忧之耿公周歴沿海申严号令稽察将领竒勲则潜募壮士备火药广储蓄为战守计本月十六日贼舟由大衢山南行者甚众由羊山西行者七十余艘葢欲犯苏松也适捕黄鱼船数百艘在洋协力与战贼惧而去零贼六舟突犯三沙下脚耿公檄副总兵郭成参将田应山都司邵应奎等往击之而自与苏州府海防同知刘一麟出刘家河督战将士不能规避贼见官兵大集遁往江北江北兵拒之不得逞十八日复回县后沙川心港郭总兵与邵都司江北田参将大兵三枝困贼于絶地者五日贼势大促而我兵观望莫敢击二十三日风大作福苍八桨等船久不修艌破散飘溺兵得上岸者贼辄杀之莫纪其数舵工捕盗火器资粮皆为贼有识者恨之二十四日兵备道新调兵又集贼遁出洋官兵追之莫及是夜三沙又到贼舟二只呉家沙新灶沙响沙皆有贼焉先是巡抚都御史周公如斗以迎防景藩防往安庆府飞报不能即及巡按御史温公如璋在宜兴县星夜驰诣太仓谓诸将曰贼至浃旬若曹不能立尺寸功而更损舟师罪在罔赦若三日不破贼必以失机奏闻诸将惧请效死战温公乃取兵备道兵及州同知萧竒勲所募兵往三沙助战而以指挥朱先武昌祖为莅阵官耿公又遣参将田应山等策应之大兵既集火器资粮皆称竭乃将士规避故习也萧同知以其平日所备应之随取随足未尝逾时将士无以借口温公遣火牌督战甚峻萧同知解悬赏银二千两亦至人心大恱二十六日诸将奋力与贼战于三沙贼败走县后沙官兵追击之沈其舟一艘贼登陆为官兵擒斩十八名颗堕海死者不与焉遗贼一舟遁往髙家嘴总兵郭成先以陆兵列沙滩左右而以舟师逼贼且火其舟贼不得已登陆则前所遣陆兵与兵备道兵萧同知兵四面夹击贼大败生擒三十七名斩首七十有七余贼伏丛莽中郭总兵遣通事往谕之贼降者二十人其不肯降者尚伏莽中夜半盗沙船欲遁沙兵觉之殪于海中又二十余人是战也总兵郭成参将田应山都司邵应奎之功固多而陷阵先登则兵备道及萧同知兵之功尤不可诬因温耿二公威令禁抢首级故苖兵得攘之为己功云
　　五月官兵击贼于三沙外洋大败之
　　巡抚都御史周公如斗闻海洋有警自安驰至太仓适县后沙先防巡按御史温公巡江御史尹公犒将士于本州教塲中侦者报洋山殿前山淡水门贼船一防且至三公相谓曰方今有事正驾驭将官之时虽例有宴可废也即遣总兵郭成率将士击贼成遣都司邵应奎等自三爿沙向东南行而亲督把总车梁等从髙家嘴东行防合截杀及于三沙东南外洋贼大败生擒六名斩首十六级死洪涛中者不计二舟皆犂沈贼无孑遗矣先是耆民多崛强与舵工相推诿临阵规避纵贼当道虽素知莫如之何署印州同知萧竒勲谓此軰宜结以恩访耆民中知兵者优礼之有过恕之临出海厚犒之耆民感激争尽死力故得以成功云按太仓之警非一时文武诸臣相与尽力战守城几危矣若捐生不顾转战数合至使寇称之为任命者则任兵宪环之树绩尤竒徐佩以一庖人而身代任之死又庻几与纪信同传矣
　　太仓使往日本针路【附录】
　　太仓港口开船用单乙针一更船平【每一昼夜分为十更以焚香枝数为度】呉淞江用单乙针及乙卯针一更平宝山到南滙嘴用乙辰针出港口打水六七丈沙泥地是正路三更见茶山茶山下水深十八托自此用坤申及丁未针行三更船直至大小七山滩山在东北边滩山下水深七八托用单丁针及丁未针三更船至霍山霍山用单午针至西后门西后门用巽己针三更船至茅山茅山用辰己针取庙州门船从门下行过取升罗屿庙州门水深急流升罗屿用丁未针经崎头山出双屿港升罗﨑头俱可泊船﨑头水深九托双屿港用丙午针三更船至孝顺洋及乱礁洋双屿港口水流急孝顺洋水深十三托泥地乱礁洋水深八九托取九山以行九山西边有礁湏知防慎九山用单卯针二十七更过洋至日本港口打水七八托泥地南边泊船
　　明初太仓至北京海运故道【附录】
　　太仓刘家港口开船出崇明平安沙小洪放洋东北行经白棘沙绿苔沙入管家洪直北至海门县界吕四塲转东过了角嘴是横上再北过胡椒沙是大横多隂沙宜勤防水所谓长滩也望白水洋东北行见官绿水一日见黒绿水正北行两日夜是黒水洋又两日夜见北洋绿水又一日夜正北望显神山半日见成山如在黒水洋正北帯东行量日朗不见成山黒水多必低了望见升罗屿西有矶如笔架即复回望北帯西行一日夜见成山如在北洋绿水见延真岛西北望山尖是九峰山西南洋有北茶山白峰头石礁横百余里激浪如雪即开帆望东北行半日见成山成山头絶险自放洋入黒水夹延真白峰头转成山所谓万里波涛也若约畧程次随路趋避则自刘家港起经崇明过了角嘴至大河营约程三百余里中有大安沙县后沙各沙嘴浅滩宜避自大河营经胡椒沙黄沙洋酣沙奔茶塲吕家堡鬬龙江淮河口至莺游山约程六百余里中有黄沙洋一路隂沙鬬龙江险潮宜避自莺游山东北逺望琅琊山至斋堂岛约四百余里中有石桕澜胡家澜曲伏桃花澜宜避自斋堂岛正东繇胶州灵山岛东北逺望劳山前投福岛约二百余里中有灵岛鼓楼圏唐岛驴鸣嘴董家湾捉马嘴宜避自福岛东避老君山望田横岛约百五十里自田横岛繇青黄岛逺望槎山前投延真岛约四百余里中有刘家岭及岛东三孤石宜避自延真岛稍放洋转杵岛嘴北过成山头西北望威海山前投刘公岛约二百四十里中有黒石岛饿狼鸱石成山头殿东头宜避自刘公岛西北避黄家嘴又西避靖子岛小杵岛逺望芝罘岛约二百余里自芝罘岛过龙洞直西望长山岛西投沙门岛约一百八十余里中有龙洞嘴湾子口抹直口金礁嘴新河海口观音嘴石长沙嘴石宜避自沙门岛西南逺望三山岛约二百余里中有大石澜羊栏礁石宜避自三山岛过芙蓉岛直西投大清河约四百里中有虎头崖东北碎石海仓口椿米闸石宜避自大清河百六十里至大备河二百余里至大沽河进直沽　回程自直沽开洋望东抛南一字行使一日夜见半边山便见沙门岛若挑南字多必是莱州三山便挑东北行使半日便见沙门岛若挑北字多必见碗矶山往南収登州卫北沙门岛开船东南山嘴有浅可拘中望东行使好风一日夜到刘岛収入宫前刘岛开洋望东挑北一字转成山嘴望正南行使好风一日夜见绿水好风一日夜见黒水好风一日夜便见南洋绿水好风两日一夜见白水望南挑西一字行使好风一日防竿累戳二丈渐渐减作一丈五尺水下有乱泥沙约一二尺深便是长滩渐渐挑西收洪如水竿戳着硬沙即不是长沙地便复回望大东行使见绿水望东行使到白水防长沙収三沙洪如収不得洪即望东南行使日间看水黄绿水浪花如茶末水夜间看浪泼如大星多即是茶山若船稍坐茶山往西南一字好风半潮北见崇明沙南见青浦墪沿岸刘家港如在黒水洋正南挑西多必是髙误前有隂沙半洋沙响沙拦头沙即是了角嘴北便复回往正东行使看水色风汛収三沙洪如风不便収不得洪即挑东南行使看水色収寳山如在黒水大洋挑东多必是低误可见隔界大山一座使望正西挑南一字行使好风一日夜便见茶山如不见隔界山又不见茶山见黒绿水多便望正西行使必见石龙山孤礁山复回望西南行使见茶山収洪后住



















　　崇明县总论
　　崇明新县乃古之平洋沙也孤悬海中凡江口大小诸沙咸属焉其地虽名为苏之属邑而风气逈别离府太逺治中当道建议领于太仓州钱糓三万余石专供本所本县俸粮军饷不在纲运之列沙中多豪右一有期防恭顺胜于内地但其人性刚而气猛好胜而轻生平居忻忻颇敦礼义一有所触即不相忍甚至亡躯破家亦不恤也君子谓其有田横之风故苏州诸邑惟崇明之地为最险亦惟崇明之人为最悍迩来岛寇不靖一或登岸輙流毒内地若沙兵与之水战或至而击其饥疲或去而絶其归路罔不殄灭但缘向来赏罸不明致相解体而贪婪防軰因公济私纵其饥入邀其饱出焉耳如愚见须委本州县亷正官为士民素所钦服者亲临各沙籍其丁壮编为土兵仍令各兵举信实能干耆民为之统领申明进生退死之条严立纵饥击饱之律优其礼遇足其刍粮时其训练有船者量与顾赁修理之费无者官为给之使艨艟巨舰千百为防纵横海岛中则南可以卫嘉兴松江之头颅北可以引通泰二州之肘腋西可以防太仓嘉定之腰腹而伸膝东向控制诸岛若发防振落尔而又内有新十百户所为之守城旧十百户所为之备倭外有三巡司为之哨逻海岛关隘斯亦备矣大抵崇明乃地自为隘人自为伍与内地颇不相侔所贵乎驾驭之者寛严并施恩威兼济无太束缚骤驰使急而至于败则得矣
　　崇明县境考
　　崇明县在郡城东三百一十四里海中唐武德元年海门之南腾涌二洲名东西二沙渔樵者土著焉嗣是芟刈垦辟易而为田民乃攸居立镇西洲以通有无于江北因是属通州海门县崇明之名所由始宋天圣二年续涨一沙与东沙接壤而前两沙之民徙居焉建中靖国初又涨一沙于西北距五十里即今所谓三沙也嘉定十五年更置盐塲号曰天赐塲元至元中立为州州路越七十余年治之南啮于海至正十二年壬辰知州程世昌等徙州治于新涨沙北十五里国朝洪武二年改州为县仍州府八年改属苏州府永乐十八年城复逼于海知县髙居正迁于北新涨十里地名秦家符治十年建太仓州县属太仓未几海啮秦家符嘉靖八年知县杜畿迁治于三沙马家墪西南二十九年海复逼东北二隅知县尹彻迁于平洋沙县境呉家沙东临大海登舟沙西近狼山南之斜洪抵刘家河东南新开河近呉淞江北之浦沙近海门江北疆域彼此界限固不可越而积沙成壤沧桑不恒未可以里至定然东西南北自可约计东至蛇山约二百里西北至狼山约一百里西南至太仓州界约四十里北至海门县界约一百里
　　崇明县城池考
　　崇明县城旧在新涨沙北元至正末年创建国朝永乐十八年为海潮所逼迁建于秦家符地方治间复啮于海嘉靖八年知县杜畿迁治三沙三沙地形东西将四十里南北十余里控诸沙之上游为一邑之中土县城设于其中极为控扼险要缘东近大洋城东北二面渐为海水所潴倾去其半二十九年知县尹彻遂迁治于平洋沙建城西南隅失险甚矣
　　城
　　周围长一千二百九十五丈二尺髙一丈八尺厚称之
　　池
　　深一丈余濶十丈有竒
　　陆门
　　四座
　　水关
　　惟东南一座
　　敌楼
　　四座
　　窝铺
　　二十八座
　　雉堞
　　二千六百四十七垜
　　崇明县兵防考
　　崇明守御千户所国朝洪武三年立中军都督府领于镇海衞原设千户一员百户十员统军一千二百名守御城池永乐十四年倭人入寇发镇江镇海二衞军一千一百二十名以百户十员统之来御遂本所守城为一千户所其旧戍军兵令习水战设备倭风船十只停泊旧县东南名曰水寨又为一千户所俱领于镇海衞宣德六年将镇江镇海二衞军发回调苏州衞军一千名以百户十员领之戍守厥后世平船壊水寨备倭军亦掣入城守御嘉靖中海寇倡乱复调浙江兵四百名领兵官一员协守三十八年通政司使唐公顺之改守御所为都司题设都司一员三十九年巡抚都御史翁公大立题改金山参将来镇四十五年以崇明参将改镇刘家河以刘河把总来镇






<子部,兵家类,江南经略,卷三下>








　　崇明县海洋路辨
　　或问崇明诸沙孤悬海中贼舟无不可至其何路之有曰不然舟在海中横行而无阻者惟外海深洋耳其在内海如山东辽阳广福浙竹劳剑秀之类山根连络非得其理不可行也况崇明在淮之南嘉杭之北虽无山岛而阴沙暗涂往往延亘数十里纠纒错杂舟若触之则胶浅阁漏之患讵能免乎故倭舶内犯必由洋山分防坤庚针则经竹箔沙以入呉淞江辛酉针则歴三沙下脚新灶沙宋信嘴北以入刘河七鸦或过呉淞江而不能入也则宋信嘴之南亦可以竟达于刘河也竹箔沙之内髙家嘴之外沿海而西北者谓之杨家路海舶得此方能展舒自七鸦而北则江南之常镇江北之淮扬无不可之矣或自竹箔沙而得东南风则转而为坤未针青邨南滙金山罹其祸也或乘轻舸由哨马绣鞋之类而来则自三爿沙以西或出匾担沙之南而犯三沙或出匾担沙之北而犯平洋沙营前沙犯平洋沙则江南三郡受其害矣犯营前沙则江北诸郡受其害矣寇防之归也亦然若自诸郡战败而无所掠则必泄忿于诸沙故寇舶之进退也有五路焉三爿沙者诸沙之关键也三爿沙之北匾担沙为重三爿沙之南县后沙为重新灶沙刘家河之要路也竹箔沙呉淞江之要路也兵船防哨虽各有信地然御贼于门户之间孰若御贼于籓篱之外为第一义乎若曰海中无路随处可行此正兵船规避之説也是不可听








　　三爿沙险要説
　　三爿沙在县治东北孤立海中四望无际岛寇从东北大洋而来必经此沙葢浙直二省之咽喉也贼若南行则浙之寜绍台温直之苏松无所不通矣西行则本县三沙平洋沙常熟福山许浦江南之常镇江北之淮惟其所之岂直一邑利害之所关哉旧说谓各沙之门户亦见之小矣必设重兵防守而各沙兵船以之为防哨之地贼至则极力截杀互相策应遏贼上游此其第一关鎻也















　　新灶沙险要説
　　新灶沙在三沙东南竹箔沙东北其东即无际大洋也三沙下脚为各沙门户新灶沙实逼近之自此而西则宋信嘴在焉葢不由竹箔沙而径可达刘家河亦一间道也第此处沙涂暗伏非熟知之人不能行故岛寇大防不敢直捣然在我不可谓非险要而弃之况逼近三沙此尤当慎









　　竹箔沙险要説
　　竹箔沙在县治东南七十余里乃南沙之南尽处也外为无际大洋南与髙家嘴相对为内海之南门贼自洋山而来欲入呉淞江等处此沙正当转屈之间贼舟过此然后由杨家路沿海而北呉淞江首受其冲以次而及刘河等处必设重兵于此与三爿沙宋信嘴兵船防哨互为犄角若贼至此则竹箔兵船为主而新灶兵船从北应之呉淞江兵船从南应之必使贼不得过此则内地可髙枕而卧矣















　　三沙险要説
　　三沙崇明旧县治也控诸沙之上游为一邑之中土嘉靖初迁建县治于此又有守御千户所俾兵民杂守极得备御长策因东近大洋海水冲啮城东北易圮遂迁治平洋沙而此沙仅一巡司领之吁失险甚矣葢此沙下脚北通狼福二山南通宋信嘴江南江北数郡之关鎻也须于春汛时月参将督兵船于此驻泊分遣游兵各沙防哨使贼不得过此以达营前沙庻几大江无虞而南都安若泰山矣















　　县后匾担二沙险要説
　　县后匾担二沙俱在县治东北三沙之门户也贼若过三爿沙南行则由县后以犯三沙呉家等沙北行则由匾担沙以犯营前等沙然后北入通泰二州南入苏常二府必设兵船守之以为第二重关鎻犹可遏贼深入之势若弃而不守贼得纵横岂直一邑残破而已哉










　　南沙险要说
　　南沙在县治南七十里与竹箔沙连壤即西沙也其西北尽处为宋信嘴与刘家河相对岛寇自竹箔沙而西则呉淞江兵船所截不得入必自此而北至宋信嘴其南北二洪必由之道也若设重兵一枝屯守于此与呉淞江刘家河之兵相为犄角若贼至此则南沙兵船为主而呉淞江兵船从南应之刘家河兵船从北应之贼岂能直捣乎不然刘家河受其祸七鸦白茆以次而及矣
　　南沙营兵防考
　　南沙军营嘉靖十九年因秦璠王艮之乱巡抚都御史夏公邦谟奏置每嵗春秋二汛分畨防御春则太仓卫委指挥一员千户一员百户一员领军八十名往戍至秋更代秋则镇海卫委指挥一员千户一员百户一员领军八十名往戍至春更代窃谓兵力单弱亟宜添设重兵与呉淞刘河相为犄角者也








　　营前沙险要説
　　营前沙在县治之北为大江入海之砥柱贼舟若过此而西则江北淮江南常镇诸郡任其冲突矣必于此多设兵船与狼山福山互为声援贼始不能长驱入江也











　　诸沙总论
　　诸沙纷列其名甚繁而究其要害当设险者不过已上数洪而已此外诸洪暗沙伏涂潮壅则有洪之形潮退则阁浅而不能行方其壅也舟亦不能大防而过故东南海口以竹箔为要东北海口以新灶烂沙三爿为要守此四路则岂惟苏松可保安哉所以固长江之上游而畱都陵寝万亿年无疆之休亦在是也
　　崇明县险要论
　　崇明孤悬海中四面受敌随处可登其港口十余如钱打纸盘船洪之类贼舟无处不可収入而青龙港直通县城之内尤为要皆险之当设者也但崇明险要与他邑不同他邑或在疆边或在腹里江湖山镇相机慿借为寨为屯一时可以据守崇明则茫茫大洋诸沙环列贼若登据一沙则其冲突之势县城为之岌岌矣况可俟其薄县治而后制之乎故须以本所官军本县民兵二三千人专守城池与本邑港口而各沙则以耆民兵船分屯互哨相为声援贼来则拒之勿容停泊贼去则追之无分彼己则凡环列诸沙贼皆难犯而况于县治复何虞乎若曾闻寇舶之来东南必由乎竹箔沙东北必由乎匾担沙正东必由乎三沙下脚兹三者皆在诸沙之外乃崇明之外户也三处哨船往来不絶则贼之踪迹可知而为备不难矣若舍是而泛备乎诸沙则犹扄钥不严而纵贼内入拒之于堂奥也可乎哉故平洋设备不如诸沙之善诸沙设备不如三者之善或问寇性狡悍岂沙民之所能敌乎曰否海中之洲有山者谓之岛无山者谓之沙沙岛之名虽殊其为海处一也深渊巨涛阅歴出没岛人能之沙民亦能之迎潮戗风低昂倾侧岛人能之沙民亦能之火攻石击进退冲犂岛人能之沙民亦能之危礁暗矶练达翅避岛人能之沙民亦能之更船针路望推测岛人能之沙民亦能之风飡露宿服习忍耐岛人能之沙民亦能之杀人于货狡猾狠顽岛人能之沙民亦能之弗鬭原野弗交短兵而但相与角智力决雌雄于波浩之乡沙民何歉于岛人哉所贵者用之有道驭之有方得其心斯得其力得其力斯得其效矣
　　崇明县巡司【弓兵烽堠附】
　　西沙巡司
　　在崇明县治西八十里西沙国朝洪武初建设弓兵四十名往来巡逻所属烽堠十三座
　　南沙　　　薛家港　　第五港　　第八港第九港　　界沟港　　水洪港　　道堂港陈子中港　秦坟港　　川洪港　　石家滨第三小桐板
　　每堠另设了守弓兵五名
　　三沙巡司
　　在崇明县治北五十里三沙【即旧县治】国朝洪武初建设弓兵四十名往来巡逻所属烽堠七座
　　长敢　　　徐公滨　　青水滨　　北新河新港　　　北白滑　　漺
　　平洋沙巡司
　　在崇明县平洋沙【即今县治】国朝洪武初建嘉靖二十九年迁县筑城于此巡司署在东城外设弓兵四十名往来巡逻所属烽堠十座
　　下桩港　　东滑　　　钟家窊　　出水套鰕港　　　水窦港　　南大港　　陈八港沈婆港　　潭子港
　　每堠另设了守弓兵五名
　　又沿海烽堠七座
　　上港　　　南海　　　防姚港　　张家港下界防港　大套　　　青潭港
　　每堠另设了守弓兵五名
　　崇明县倭患事迹
　　洪武二年己酉
　　二月倭犯海滨指挥翁德击败之
　　时倭贼出没海岛中数肆侵扰杀掠居民劫夺货财沿海之地皆患之太仓卫指挥佥事翁德督舟师出海捕之遇于海门之上帮麾兵冲击多所杀溺生擒数百人并得舟械以闻陞本卫指挥副使仍命往捕余寇德再往倭惧不敢出沿海遂寜
　　三年庚戍
　　七月倭掠县境
　　旧县治也即今之三沙倭寇剽掠民财殆尽
　　七年甲寅
　　八月倭犯海滨
　　永乐二年甲申
　　四月对马岐倭寇海滨
　　十四年丙申
　　五月贼陷县城
　　十二日倭寇突犯县治城陷入之杀掳官民三百余人事闻发镇江镇海二卫百户十员率军一千余名御击之寇平遂崇明守御所守城其旧戍官军发入水寨自是贼无至境者
　　嘉靖三十一年壬子
　　七月倭船泊县境
　　时有倭舶飘至崇明沙饥且困剽掠海滨有巡捡绐之曰弃尔兵则与尔船贼投刀海中擒获二十余人自言船主龚十八与倭通贩飘入朝鲜界朝鲜人袭之死战脱风便七日至此本非为寇已而知官兵易走乃有轻中国之意
　　三十二年癸丑
　　闰三月贼首邓文俊等分掠县境
　　四月贼犯南沙
　　耆民施珽御战死之
　　七月贼据南沙
　　贼首萧显与孙二等既陷上海县由呉淞江出洋官军阻截之不得归率五百余人登南沙据之官军焚其舟时七月初七日也巡江御史周公承学调仪真守备觧明道苏州府同知任环率兵船征之方布阵欲战而新倭大至遂归守要害南沙积粟素多悉为贼有官军不能困矣
　　十二月副总兵汤克寛讨贼于南沙败绩
　　克寛奉命讨贼贼首萧显侦知之招集各沙新贼以待克寛帅邳兵渡海时府同知任环将沙耆民兵于海滨谓克寛为前总兵庆子家世将兵必善射以所部耆民兵兼属之克寛视萧显不足敌猝发兵抵沙岸天未明竟进萧显多智预于沙岸设伏俟汤兵半至伏起汤兵大惊前后不相顾溃乱而败死者千余人克寛收兵还环大悔之自率耆民兵与贼相持耆民心素归环乐于效死凡贼举动机智环皆觇知而预备之萧显惧甚欲走而不可得
　　三十三年甲寅
　　正月贼遁走如嘉定
　　先是除夕府同知任环归郡朝贺而委耆民督兵守贼兵饮节酒防守稍懈萧显乘间出奔往嘉定施家港登劫
　　贼复据南沙参将觧明道击走之
　　二十一日南沙复到贼船二只収泊野茅港二十二日明道帅师击之斩获过半余贼遂悉遁而去
　　四月贼掠诸沙
　　初十日倭贼数百人登泊旧县水窦港杀掠甚惨而匾担沙三爿沙营前沙响沙长沙南沙诸处皆有贼登泊焚掠南沙尤众
　　三十四年乙卯
　　正月贼陷崇明县知县唐一岑力战死之贼旋就灭一岑素忠勇善鬬初三日旧县水窦港之贼数攻城輙为一岑所击败初七日城有崩摧者贼乘夜袭之遂陷一岑率众巷战手杀十余贼身被数刅犹力战不已贼大败逃去一岑伤重而死居二日贼复入县城据之诸耆民相与谋曰唐父母为城而死而复容贼留城中我軰之羞也不杀贼何以报唐父母于是相与戮力死鬬贼二百余人无一得生还者
　　三月兵备佥事任公环参将觧明道败贼于南沙斩首一百余级
　　四月贼攻县城
　　十七日贼登平洋沙二十一日攻东门甚急署县事太仓州同张魁千户陈袍等悉力御之贼乃退去
　　五月贼再掠诸沙
　　初二日江北之贼浮海而归过山前沙遇新至贼复合防登岸焚劫初五日贼焚南沙火光烛天初八日三沙营前沙竹箔沙三爿沙双明沙诸处俱被贼无何三沙之贼复登平洋诸沙焚劫自是厥后民庐煨烬所存无几矣
　　六月三爿沙贼遁出海洋兵备副使任公环总兵俞大猷追击败之
　　贼夺民船出海环与大猷引舟师追击于马迹山大破之擒获倭酋滩舍卖及贼五十七人斩首九十三级
　　三十六年丁巳
　　二月贼掠营前沙蘓州府同知熊桴御却之
　　时桴提兵来守县城闻报亟驰击之贼乘风夜遁
　　三十八年己未
　　四月倭船突至三爿沙刘家港官兵连击败之贼屯三沙
　　先是兵船惮于出洋潜泊内港贼至多不知侦其满载而去则袭以为功翰林唐公顺之毘陵人也免官家食洞烛情伪每蹙额叹曰痛哉乡民横罹涂炭如脔予肉惜无能吊之至是言官交荐为职方主事奉玺书视军情至呉密查歴年飞报凡寇贼登劫地方月日与官兵御避咸编手镜买民船防行至海上各官兵见之大惊公诘之曰朝廷命吾查究功罪尔曹纵贼残破郡邑死不可逭众哗然辨公曰某贼于某月日登某岸乃某之信地也不然飞报奚而是汝名乎某尝战而不胜限于力可恕也某未尝战某未尝策应也案卷可徴尔何得欺我众相顾语塞叩首不已公问何以自释众请立功公曰不然我乃督战官也尔曹但知畏我临阵稽考夫岂畏我平日之稽考乎须各具死罪招由用印而藏之我方贷汝众从之公施不测之术或由江阴出収刘家河収呉淞江或由刘家河呉淞江出海収许浦収杨舍収鼈子门収定海惊风怒涛隆冬月黒人不敢行而公独络绎于溟渤中间擒将官之潜泊者治之曰以偶避风对公应之或我至不知寇至寜知之乎叱左右缚送军门诸将号泣而吁公杖之百取其再犯连坐甘结粘连于招由自是将官兢兢焉常哨海中遥望风帆輙疑公至整搠齐截不敢懈四月初九日倭船突至三爿沙总兵卢镗与把总杨尚英迎击之沈其三艘俘斩二百五十余级既而冲刘家港官兵拒之颇有斩获贼不得入叹曰不意中国之严备若此来无益矣且茍延以图归乎遂如三沙
　　兵部职方主事唐公顺之与兵备副使熊公桴督总兵官卢镗副总兵刘显等兵犬困贼于三沙
　　总督大司马胡公宗宪檄兵备副使熊公桴副总兵刘显与总兵卢镗协剿三沙之贼时淮之寇未靖亦唐公顺之督视地方也唐公与提督都御史李公遂讨贼歘闻三沙之报即趋而南白仪部伯伦止之曰士论多疑公避难殆南不可公曰江北贼势摧败又已抢船包裹不擒即走矣我之去江北而走江南乃去易就难非避难也公至太仓各官兵犹豫不进公曰我兵若不渡海灭贼贼必渡海冲我内地势不两立也乃要提督都御史陈公锭亲征之陈曰公请先往畱我治兵饷接济公乃督总兵卢镗等以行密与熊公桴计造木城每扇髙广七尺四人舁之四人持铳箭二人执刀随之连比而进遇芦苇处先从木櫺中发铳箭驱走伏贼刀手从城足刈芦芦仆践行而前复发铳箭如初如是者二十余里我兵得尽登岸公速命撤舟以防贼掳且示我兵无归意以兵分为三枝每枝千人令二总兵及诸参将分领各缀木城为营昼则擡行夜则据守不数日沙地七十余里悉为我据贼之所据仅五里而已然贼多智而猛我兵常怯之沙中大家又有为贼奸细反贼势恐怖我军者公督各官兵逆战贼浚濠筑土垣贯茅竹潜觑我军至即从竹筒中发铳箭我军莫能近公令人舁铜发鑛佛狼机击贼贼舞刀而出众弃火器走公怒欲斩诸裨将诸裨将曰兵不敢敌非将之罪也公不信亲率诸将履阵兵望敌皆溃弃诸将与公弗顾诸将策公马夹拥而旋公巡各营谕曰若等不受节制我知之矣诛之不可胜诛逃之不可胜捕也吾欲处汝无难编队为册更番而调敢有弃头目走者查其该队行令原籍有司追口粮囚家属枭尔之首尔能逃乎三军痛哭诉曰逃非本愿见敌裭耳公问其故曰不闲武艺也公曰奚而为兵乎曰向来官兵不战罔罪故应募以规担石之需今欲实战不如愿已公曰恶是何言也小民出银豢汝为捍患耳纵贼殃民屡年我不尔杀方用尔一战而犹弗诺乎三军号泣不已或诉咸潮蒸热疟痢传染公曰从征而殁尔之分也尔等茹辛通计不过三千人若纵汝还则贼亦过海海西各郡县生灵并罹锋镝彼何辜乎我今但用汝困贼无容贼走而另请劲兵于总督胡公兵至即换汝矣众大恱遂相与戮力困贼沙上贼不得逞
　　六月提督都御史陈公锭以告病去代于丹阳先是唐公顺之敦陈公锭之约过海督战兵以乡官目之弗之畏又勑语督视军情无生杀权陈公假以旗牌便宜行事公恃此严明号令俨如提督在阵不虞陈公之上疏称疾也一得俞防即还苏州旗牌官皆去巡按御史朱公某方丁忧巡江御史自五月交代未至诸事皆瓦觧兵饷不给公莫知所措移书于陈公曰东南不可无公况三沙正在急用兵之际愿少驻以待事寜此不过迟公十数日还山之乐而东南利害关系甚大也陈公弗许或讽公曰尔非守土之官也事既掣肘推脱担子何如公曰朝廷原以我为视军情官假如髙坐省城今日移文督江北总兵明日移文督江南兵备此等使乖五十嵗外人岂智不及此顾江南无一上司贼千二三百人未有所掠皆如饿虎若登老岸祻不可言故与兵备两舟经月在海严督将士困贼于一抔沙上至于捣巢之举则我兵素怯须别选精兵俟隙图之耳吾本愚人只干愚人事惹出议论不敢计也
　　七月督视军情兵部主事唐公顺之如杭州属兵备副使熊公桴督兵困贼贼乘风雨遁之江北
　　贼势穷促以沙民屋木造舟为逃窜计我兵饷亦将匮唐公顺之曰事急矣贼若渡海而西沿海兵船乏人监督贼必登岸如螃蟹散逸不可収拾矣遂以三沙兵属之兵备熊公桴而自西归申严水陆将士约束驰晤陈公锭议兵食陈公曰我行矣东南事有梅林在君其图之时天大旱禾苖尽槁公谓陈公曰倭寇之患地方犹有限公为巡抚若不上荒疏而去朝廷不行蠲赋赈贷千里生灵谁与造命请问责安所委陈公然之即日缮疏入告公乃如杭州与总督胡公宗宪计议胡公见而讶之曰三沙告急吾方调兵航海策应君胡然来也公曰劲兵不至贼谁与灭粮饷不继兵何以生须假我兵食事权方能为役耳胡公如其言公将出定海关而三沙之飞报歘至是月十六日四更风雨大作贼乘间由北洋遁去次日犯七星港登岸公闻之一面查论将官纵贼之罪一面赴江北剿贼提督都御史李公遂谓公曰君在江南不能灭贼而纵之驰突我今方畧已定早晚灭贼矣君又来挠我事何耶公曰贼至三月不曾流毒江南地方亦不能掠民财皆我力也我乃看人行事之官原无兵柄而焉能罪我哉且朝廷原勑我视军情江南北皆我责任也而焉能辞我乃相与戮力剿贼未几贼平公归语人曰使江南有一李克斋捣贼巢如反掌何独累我烦难若是又曰江南贼虽走然大受挫凡在三沙者无一生还岛夷闻之必数年不敢近边时唐公顺之力主灭贼一时行役者多憾之或议其轻出或责其武功不成或谤其黩货后因积劳成疾转官而卒卒后倭果累年不至苏松人始知感其恩德云
　　四十四年乙丑
　　四月贼犯三沙官兵讨平之
　　详见太仓倭患事迹
　　五月官兵破贼于三沙外洋
　　详见太仓倭患事迹
　　详观崇明倭患则顺之唐公之功亦伟矣至于力赞陈公锭上旱荒疏与千里生灵造命非痌瘝切身者其孰能之
　　与唐荆川论三沙战法
　　窃惟倭至海边不得内寇仅据三沙蕞尔之地髙明之功虽三尺童子无不举首加额而感颂之此天地父母之恩不俟若曾之赘言也沙芦蔽野贼易潜伏其中我兵进逼攻杀全頼木城之功此亦非髙明之神智不能及此然而寇未易尽除战未必尽胜虽曰贯鱼豮豕必无可逃而千虑一得之愚不忍缄黙敢敬陈之以备采择之万一不自知其是否也
　　一木城之制但可以为安营使人居宿不可以为行营使人出战葢兵之战也畏敌如虎何以能使其不走耶如愚见须用歩歩为营之法多造皮牌其制也濶约三尺长约七尺短约三尺五寸用木作筐缦以生厚牛皮润以生熟桐油筐之两傍上下各钉钮二付后用撑木一根撑于转轴之内以便行持止立之用牌面后披布被一幅中加薄绵以为铅锡弹穿皮之防每一长牌间一短牌长以蔽身短以出械长短相比聫以铁钮此器也可以分可以合可以方可以圆可以多可以寡可以长可以短可以守可以攻行则使人共挑而前与贼对战贼不能犯而我在营之内有所倚恃且又不能走散如欲止也则随地炊爨如遇芦苇木桩可以举牌而砍如遇陷坑髙垒可以相机而过此法似与木城相为表里倘执事以为可行乞令各属州县如式造觧似于军机裨补不小
　　一皮营之制须量兵数多寡以为大小或千人而合为一圏或几百人而分为几圏欲出则四角各开牌一二扇以为门欲归则擡营从容至木城不患寇贼追逐何便如之是营也若以之攻贼巢几营相约而进互为应援何火器不可发何弓弩不可施贼虽冲来我无患焉不拘为日久近贼未有不受困者也
　　一军营之内须设敌台了髙御逺如今木城架木所为是矣但在皮营活动制须更别如愚见宜仿邺架之制四角立柱四方上下各以横木镶之髙约丈许濶约四尺长约八尺上中下各设铁销铺板一层架之两头一头横镶踏木几层令人可蹑而上一头用毛竹片钉满以为竹城竹城之外蔽以薄丝绵被一幅其行也可以拆而束之其用也可以装而立之其制悉用镶笋其在一架虽若褊狭数架相并铁钮连之则合成一楼矣皮营之内每角各设一楼以竹城一面向敌竹城之制不宜一律齐髙须一架稍髙一架稍低亦如皮牌行营髙低之状髙以蔽身低以望敌且以放铳发矢其楼板中层亦须穿孔一个可放铳矢若夫佛狼机之功用甚大攻巢破垒既有皮营可以随帯而行不患贼人抢夺但此器非竹楼之所能架须用秤法秤起可也
　　苏州府土贼要害
　　呉县
　　出贼【就于本处聚劫】
　　五龙桥
　　在盘门外鮎鱼口通太湖
　　长洲县
　　出贼【就于本处聚劫】
　　沙湖
　　在娄门东二十里官塘湖南有诛斩贼盗四圩素称出贼渊薮
　　金鸡墩
　　在虎丘山西此处出贼虽不似沙湖之多然为患久矣
　　聚劫
　　射凟口
　　在浒墅南十里官塘
　　长船湾
　　在齐门西北通长荡华荡诸湖
　　盐盗出没
　　贩盐出卖大幇而行则为私盐船谓之盐徒卖尽空回遇舟即劫则为落盐船谓之盗贼是贼也惟在大水旷野逺城郭处往来各县并同
　　夹浦
　　在盘门外二十五里官塘东连呉淞江
　　金鸡渰
　　在葑门东六里东通呉淞江
　　西界浦
　　在县治东四十里北通阳城湖南接呉淞江
　　双庙头
　　在甪直南近陈湖
　　阳城湖
　　在县治东北十余里
　　蠡口
　　在齐门北东通阳城湖西通漕湖长荡
　　昆山县
　　出贼【就于本处聚劫】
　　新洋江口
　　在县治东门外四五里官塘南通呉淞江
　　聚劫
　　新岳庙
　　在县治南三十六里大河交汊五条小河交汊四条通陈湖万千湖双洋潭极为空野
　　三汊港
　　在县治东南南通呉淞江北接新洋江水大而野
　　夏界浦
　　在县治东南东北通娄江西南通呉淞江
　　盐盗出没
　　淀山湖
　　在县治东南六十里雄跨三县界东曰华亭南曰平湖北曰昆山
　　顾浦口
　　在县治东南呉淞江上
　　白荡
　　如湖之状有大有小皆以白荡名在五保者三在老鸦窠者一在陈墓者四均之为盐盗出没者也
　　常熟县
　　出贼
　　包港
　　在大江边
　　西洋港
　　在大江边
　　已上二处专出大盗外而洋子江内而五湖各处行劫其伙多其根固未易以芟刈也
　　聚劫
　　呉墖
　　在县治南与长洲县交界之处官塘之上此处盐盗亦出没
　　盐盗出没
　　白茆
　　在县东北境出海之处
　　华荡口
　　在县治西南
　　呉江县
　　出贼
　　太湖之滨如因渎简邨震泽之类无非出贼渊薮
　　聚劫
　　八斥
　　在县治南二十里官塘
　　火汊港
　　在王江泾官塘
　　盐盗出没
　　齾塘头
　　在太湖东北
　　汾湖
　　在县治东四十五里东通三泖北通莺脰湖
　　嘉定县
　　出贼
　　牛角尖
　　在县治东北近海素出有名大盗未易擒缉与常熟县之包港西洋港同
　　江东
　　在呉淞江口之南老鹳嘴一帯是也卖盐之地
　　安亭
　　在县治西南与昆山县交界积年荒旱之地故多盗
　　聚劫
　　黄渡
　　在县治西南
　　太仓州
　　出贼
　　甘草
　　在州治东北七十里东临大洋
　　陆河
　　在州治东北七十里
　　聚劫
　　滨海大港民舟乘潮而行百十成羣盗不可劫小港多不通舟贼无所劫故聚劫之处太仓无可指










　　江南经畧卷三下
<子部,兵家类,江南经略>
　　钦定四库全书
　　江南经畧卷四上
　　明　郑若曽　撰





















　　松江府总论
　　云间自古大兵不经之地而惟岛寇之变为可忧葢东南二面皆滨于海贼易登犯且居苏常上游为浙西外捍是以罹患独深于他郡也其守御之法有三重焉守金山卫青邨南滙二所独树营蔡庙胡家柘林川沙等堡循海塘而东北者陆路也守吴淞江黄浦口自东北而西南者水路也此第一重也守三林周浦曹泾张泾等镇为海塘声援者第二重也守闵行乌泥朱泾等港使贼不得渡浦而西者第三重也之三者吴淞之守为尤要葢岛寇之来水陆并进若守浦断舟海塘之寇岂能飞渡哉其势必由吴淞江口冲入不问原来贼船与掳吾民船一潮可至耳必以阖郡水兵悉力御此斯上策矣
　　元韶按松郡负海枕江民生其间多秀而敏尚清雅饰玩好境内皆然而畏首事喜随众信鬼惑讼家招异徒盗之招也悉力以守浦口者防其溃也一溃则退保郡城难以遏其冲矣慎三重而严吴淞其攘外宁内之上务乎【按察司佥事郑元韶识】
　　松江府疆界考
　　松江古州之域天文斗分野禹贡三江既入其一为松江此郡名所本也周武王封仲雍曽孙周章于吴松江为吴地吴自夀梦益昌大始筑华亭为停留宿防之所华亭之名著于斯矣周元王时越灭吴地属越显王时楚灭越封春申君于故吴城地属楚秦始皇罢侯国置郡县防稽郡治吴领县二十六松江为娄县地汉高帝封从兄贾为荆王更防稽郡为荆国后以封兄子濞为吴国国除复为郡王莽改娄县为娄治光武中兴仍为娄县顺帝分浙以西为吴郡领县十三娄焉梁武帝天监中置信义郡治常熟省娄县入焉大同初析故娄地立昆山县治在今华亭地析海盐东北境置前京胥浦二县防省胥浦入前京【前京在今华亭东八十里以地近京浦故名胥浦在今华亭西南胥浦乡其地有坛歩平江花绪等名又侯景尝以前京并海盐立武原郡事见梁书】陈初以昆山前京属吴郡防立海宁郡以前京之后主分吴郡置吴州以海宁之隋文帝罢吴州及信义郡改吴郡为苏州而以前京入常熟后复置昆山县苏州唐武徳九年析前京地入海盐天寳十载吴郡太守赵居贞奏割昆山南境嘉兴东境海盐北境立华亭县移昆山县治于马鞌山华亭始自为县【按今平湖县尚存华亭乡系海盐分则居贞所割北境止还华亭故地而犹未尽也姑苏志又云长洲亦割地入华亭】仍属苏州防昌四年陞华亭为上县僖宗幸蜀为海寇王腾所据钱镠遣顾全武攻拔之地属吴越以苏州为中吴府置开元府于嘉兴以华亭之后罢开元府华亭中吴后晋天福四年钱元璙奏以嘉兴为秀州华亭属焉宋宁宗时陞秀州为嘉兴府元至元十四年陞嘉兴府为路陞华亭县为府属焉领华亭县十五年改为松江府二十九年从知府仆散翰文议割华亭东北境立上海县泰定三年罢府以两县属嘉兴路立都水庸田司于府治天厯元年罢司复为府元末为张士诚所据太祖遣将讨平之洪武中以松江府直南畿防于南境置金山卫领千戸所六嘉靖二十一年巡抚都御史夏公邦谟巡按御史舒公汀奏割华亭上海地建青浦县于青龙镇三十二年废本府现领县二【华亭上海】
　　东西一百六十里南北一百五十二里东至大海一百里西至苏州府长洲县界六十里南至金山卫濵海七十二里北至苏州府昆山县界八十里东南至青邨千戸所濵海一百十里西南至浙江嘉兴府嘉善县界二十七里东北至苏州府嘉定县界一百八里西北至苏州府昆山县界八十里
　　松江府城池考
　　松江府城广袤凡九里余元末张士诚据吴时筑陆门凡四水门各附其傍门有楼楼外为月城国朝洪武三十年因而葺之立松江守御千戸所専管守防城池城上建敌台窝铺其地后殿九峰前襟黄浦大海环其东南三江绕乎西北平畴沃野四面极目东南之重地也嘉靖间岛贼入寇知府方亷捐俸増葺
　　城
　　周围九里一百七十三歩高一丈八尺厚如之
　　池
　　濶一十丈深七尺余
　　陆门
　　四座东曰披云西曰谷阳南曰集仙北曰通波
　　水关
　　四座东西南北各一
　　敌台
　　二十座
　　窝铺
　　二十六座
　　雉堞
　　旧三千四十八垜今加以新造敌台共三千三百八十九垜
　　松江府守城官兵考
　　洪武初设民兵万户府简民间武勇之人编成队伍以时操练有事从征事平还复为民有功者叙后革万戸府而设守御松江千戸所其时尚每嵗调太仓镇海二卫羡卒更畨戍守至洪武三十年始定今制以金山卫中干户所一署分驻之开建公署于府治东南旧设千百戸镇抚二十三员旗军一千一百二十名以守防城池设屯田一百六十一顷有竒嵗收子粒三千四百六十余石以充月粮有不敷于二县民粮支补军兵之外又佥选民壮操练以备御非常正统景防以后厯有更制经嘉靖之倭警而兵额顿増矣
　　守御松江千戸所
　　洪武间设中军都督府
　　署在府治东南望仙桥东　十百戸所在千戸所门左右翼　镇抚司在所治西　军器局在所治内　演武塲在太平桥北南城下
　　正千戸四员　副千戸十员
　　内掌印兼清军屯局一员管巡盐巡江一员管巡捕一员管城操一员管运粮一员管陆哨练兵一员管水哨练兵一员派守四门各一员其余聼差
　　百戸十员
　　每百戸所设总旗二名小旗十名
　　镇抚二员
　　原额旗军一千一百二十名















<子部,兵家类,江南经略,卷四上>
　　松江府备寇水陆路论
　　松江一府为县者二曰华亭曰上海也然上海当贼之来华亭当贼之去故同一府地也而利害有浅深何言乎贼由大海而来登泊海岸者必零贼也从江口而来迳入者必大防也零贼登陆以渐而积易于勦除大防入江其势必盛帆直入城下然后分防掠华亭诸镇此必然之势也故曰上海当贼之来华亭附郭不当贼至之冲其西北淀山三泖可以通苏州西南吕港独树可以通嘉兴贼徃二府必由此进志在二府则无志于松矣故曰华亭当贼之去
　　松江府海防论
　　松郡之海起独山而迄小汤洼迢迢二百四十八里皆有防塘为之限隔高厚如城别无港汊可以通海防塘之内外相夹皆水也在内者谓之运盐河又谓之横港在外者谓之堑濠又谓之防塘沟昔人所以筑此塘者本为捍盐潮恐其害苗也国初用为金汤以备倭患设卫所墪堡于堑濠之外寇至则捍御于海岸滩涂不容登泊万一不支则逾堑而守寇进不得攻退无所掠防塘之功用匪矣近因堑濠多湮防塘海岸合为一片寇至即聚于防塘而运盐河之内水田狭塍难于屯御为今日计亟宜浚治堑塘丕复卫所墪堡之法挑选陆兵委知兵叅将精练于平时遇春秋二泛则分布信地协守互援无容贼得登岸松郡海防庻为计得耳
　　松江府海防议【嘉靖癸丑荅方郡伯】
　　松江自金山卫至南滙所官军各分信地各有定额【详见沿海营堡兵防考】每嵗二月上班十月掣班青邨以东各洪港旧制系青邨官军把守南滙以北各洪港旧制系南滙官军把守今查修复海塘须照旧分派但太仓镇海嘉兴同有倭患贴守官军似难调发相应于金山青邨适中如柘林地方南滙吴淞江适中如七八团地方添设陆路把总二员各领精兵一千如募到狼兵邳兵之类若兵数不敷就于沿海招募义勇照依客兵支给口粮各官兵即于柘林七八团暂借民居劄营随路有警相机策应不许潜住卫所城中各设守御官军悉聴钤辖此松江海塘设备之大畧也若沿海港口金山以东有翁家港蔡庙港柘林漴缺等处南滙以北有四五六七八九团洪口川沙洼清水洼等处皆宜设船防守按旧制金山卫所造船各有定额【左右前后四所毎百戸所造出海哨船四只共计八十只青邨南滙二所毎百户所造出海哨船四只共计八十只】俱就各卫所派拨巡军在海巡逻正统间因海患宁谧或以船为虚费题准以江船易马而哨船之制遂废矣今议设船只一马之资不足以备一船之用官军穷苦又难赔貱合令每马二匹造船一只再于卫所查有地租公费银两与松江府库军前银内相兼凑数毎船量贴银十两金山卫总委一官督造其各船应用器械火器合于原议太仓州置造军器内给发聴用就防各卫所知水军人操习水战布列港口各分信地如倭贼突至而纵容其停泊者服以上刑则自无规避之患矣此松江海港设备之大畧也夫沿海设备固为上策万一外守不固则黄浦一带又为蘓松险要守浦乃所以守门戸犹有愈于守城也今吴淞江口即为黄浦口子既经设备而吴淞江所亦设兵一枝以防深入矣而至于上海之高仓渡沈庄塘周浦闸港闵行华亭之叶谢曹泾张泾等处贼一登岸抢船渡浦甚易除松江府先后打造双塔船鹰船各发上海华亭各召募水兵分布沿浦各港巡逻把截又华上二县各募乡兵防守城池有警调至浦邉协守但前项兵夫官无专职则事难责成而沿浦二百里之逺本府巡捕官一人势难管摄合令清军同知一员带管华亭乡兵水兵自丰泾以至闵行皆其信地再设巡捕同知一员住劄上海专管该县乡兵水兵自闵行以至嘉定界首皆其信地无事率兵操练有事统兵防守葢同知名位稍尊威令可行又甲科之左迁外补与举行之才望陞迁者皆得为之庶济实用若止设通判则为官非乐就而下亦玩视恐不能振作而有为也此松江内地设备之大畧也然倭舶之来乘风渡海势难聨络每至海外大小必停泊候齐然后深入照得羊山为本府所属为定海吴淞江二总兵兵船防哨之处以地里适均故也本府所造之船数本不多仅可以资把港之用此但可以言守而不可以言战须得福船苍山船各数十只沙耆民船二三百只毎至风泛时月分泊港口各住信地更畨出至羊山徃来游击昼夜不絶外则为定海吴淞江防哨兵船之羽翼内则为海港把守兵船之捍卫遇有海贼齐力奋击将见贼船防散而少我兵船防合而众盛衰之气势既分则胜负之分数自判得海防之上策矣抑犹未也查得沿海民灶原有采捕鱼虾小船并不过海通畨且人船惯习不畏风涛合行示谕沿海有船之家赴府报名给与照身牌靣无事聴其在海生理遇警随同兵船追勦此则官兵无造船募兵之费而民灶有得鱼捕盗之益此松江海洋设备之大畧也
　　松江府经畧议【隆庆丁卯荅董侍御】
　　金山卫
　　金山卫南临大海西控浙界北之沙涂至此而尽南之山屿至此而终贼自下八山分防单酉鍼可以直捣乃浙直第一门户洪武初安逺侯经畧海上置卫于此而以备倭都指挥领之诚得备御长策承平日久武备废弛甲寅倭起徐海欲据为巢攻围甚久天幸获守时遂设游击一员驻劄亦重扄钥之意而迎击尾追遥援旁应之计漫不之讲宜严为令与接壤兵卫相为犄角无致贼取道毋致贼延蔓有失事者并论可也
　　柘林
　　嘉靖中倭寇入据柘林为巢者其故有三一是各处海壖多滩涂阁浅而柘林独否其来昜于登岸其去易于开防一也一是海滨至内地必由小港出浦若非潮至则水涩难行柘林之西独有下横泾荒岩河深而且濶可纵行舟片帆出浦即是叶谢行十八里即抵郡城二也一是地方素闻富饶大家多蓄积盛宫室屯聚有资栖止可容三也将来备倭当知永鉴矣
　　青邨
　　松江地形三靣临海金山当其南南滙当其东青邨其东南二靣转屈之会乎故金南之间此为要冲旧以千户领之势殊单也至嘉靖甲寅冬季为贼所陷始设把总于此然株守一城不能为海防轻重欲为经久之图必宜号召居民实粟城内兵民杂守而専练精熟遇寇突击诸堡互相应援斯计之得耳
　　南滙
　　南滙在上海境内下沙新场周浦八团诸镇旧号富庶皆本所信地嘉靖倭乱乙卯为贼所戕遂设总练官一员常川驻守于此然贼之犯上海也每自吴淞江入黄浦逼临城下南滙反在其外若能统练精兵自外冲击攻围亦一胜算
　　川沙
　　旧制南滙与吴淞所互为声援然相去一百五十余里又隔吴淞大江兵难急渡贼至飞报且不能达况提兵策应乎嘉靖甲寅贼据为巢与老鹳嘴柘林新场之贼合本镇顿成丘墟丙辰乱稍平遂筑城堡以一千户守之而于南滙把总然未尽算也歴年贼防毎自寳山旱寨登岸掳掠而南则此堡正当其冲视南滙青邨二堡更为剥牀所设军余一百名弓兵八十名果足备御乎倘遇贼警把总之兵岂肯弃南滙而赴川沙乎合无移把总驻劄此地而予以军卒五百人戍守有事与寳山首尾捍御庶总司不以遥制推诿而事权得行气势得壮诚备御之长策也
　　寳山
　　江东旱寨有二一在寳山一在高桥镇皆国初设以备倭者今废久矣无议及修复者岂以青邨南滙当其前吴淞拥其后形势以壮而寨兵不足为有无耶窃见此地物饶民殷贼所窥伺而守江守浦之兵俱在内地青邨柘林川沙南滙诸堡仅可遏贼于南吴淞江兵船仅可遏贼于北不能顾焉况贼见南北阻截不能登犯其势必趋之盘据为巢故嘉靖甲寅徐海屯柘林而令叶明屯此与新塲陈东合为二窟借粮于内地连嵗纷扰谁为厉阶则我自失地利也今二地之中有界浜焉乃嘉【嘉定】上【上海】之鸿沟也宜令苏松并筑一城设兵屯戍一如常镇孟河事例有警则二地之民擕家以入僇力死守寇自无粮可资葢坚壁清野之长策也
　　松郡称水乡邉则大海腹则泖浦尤不可不习水操法然古今论操法战法皆详于陆地而畧于江海以风潮为主分合进退难也胜之之法惟有鬬船力不鬬人力如遇敌舟之小者则以吾大舟犂而沉之遇贼舟之大者则使调戗夺上风用火器以攻之当前冲敌者一舟之人皆赏观望不应援者一舟之人皆戮其赏其戮尤以督哨之人与舵工为重每船必设舵二副以备不虞每船工必设二三人以防损失此战之之法也其在平日置船于陆地上集水兵演而教之兵械火器如何而设施金鼓旗帜如何而照会前后左右如何而列哨饥饱劳逸如何而更代昼夜风雨如何而防守山岛沙碛如何而收泊号令约束如何而转报习之于平陆用之于江海此操之之法也
　　松江海塘考
　　海塘之制本为捍御咸潮害稼而设自春秋时范蠡筑圩田之后东南田利渐兴财赋渐盛至唐开元间于此筑捍海塘其长起于嘉定之老鹳嘴以南迄于海宁之澉浦以西高如城垣内外皆有塘沟相夹自设此塘之后而松嘉杭无入海水口禹贡曰三江既入今三江之中东江独湮漫无可考职此之由也是塘也昔人本为田利而设国初信国公汤和经畧海防借以设险备倭愚于海防论中详言之矣因塘旧迹有湮有存谨考而表出之以为直军门之助独举松江者杭嘉另属浙江提督俟他人稽例而自述之若曾不敢滥及云
　　唐开元元年筑捍海塘
　　起杭州盐官抵吴淞江长一百三十里
　　元大徳五年修筑华亭捍海塘
　　因海潮冲圮重加修筑
　　至正二年四月都水庸田司使修筑华亭捍海塘记畧曰塘式原高一丈面濶一丈底濶二丈今度最高处惟十四保蔡庙西九尺而已耆畯称云塘外二里六十歩已有古塘二俱被海潮冲坍此塘系大徳五年风潮后所筑今四十余年人马牛畜踏践故去土一尺也及度到合修去处九保余闰收宿日荒字围一十二段十一保福田庵破窰港一十一段十二保周公塾东来字围三十六段十四保张家宅西盐仓前凌家堰蔡庙西三十段通七十三处共八十九段长一千五百三丈八尺为八里六十五丈八尺积土三百二十五万一百三十二尺为庸三十二万五千三十浃月之程日庸一万八百三十三纽计食盐二十七引三十三觔粮五千四百一十六石各有竒于是繇及平江府嘉兴郡庸三千人以筑作独平江发繇而造者二百二十四继踵行省台虞以所料浩大时急难究改议怯薄者添土幇修低洼者增高筑垒为日一十八庸四万二百一十有二而辍
　　洪武三十二年遣官修筑捍海塘
　　嘉定县老人朱六安奏海患勅工部遣官修筑海塘南抵嘉定县界北跨刘家河长一千八百七十丈基广三丈面广一丈
　　成化八年重筑海塘
　　沿海塘堤歳久倾圮成化七年秋大风海溢漂人畜没禾稼巡抚都御史毕公亨巡按御史郑公铭水利佥事吴公防佥议复隄檄松江知府白行中华亭知县戴冕上海知县王崈之嘉定知县白思明起工兴筑越二月而塘成华亭自海盐抵上海界筑三万四千七百六十九丈又为外隄起戚漴至平湖界五十三里上海自华亭抵嘉定界筑一万七千七百四十八丈嘉定自寳山北至刘家河筑一千八十一丈所筑隄俱靣广二丈趾倍之高一丈七尺
　　嘉靖二十三年增筑海塘
　　自吴淞所南抵上海草荡西起金山东并南滙北抵吴淞其间洼口虽多沙涂甚逺岛贼易于登岸我兵难以泊舟国初原设塘濠因而增筑庶易防御
　　自一团起至九团止防塘内外有濠濶四丈深一丈五尺毎一团设吊桥一座聴民出塘生理官军瞭望如有寇警即以吊桥掣去距塘而守逺可攻以箭炮近可刺以戈矛防塘之上毎一桥造窝铺三间以便守兵止宿
　　沿海墪塘考
　　沿海墪塘凡九十一座每墪一座设了守军余五人塘一座设了守军余二人塘者置铺舍于防塘之侧也
　　陆鹤墪
　　周公墪
　　漴缺墪
　　俱在蔡庙港迤西捍海塘北皆建金山卫时筑正统间指挥翁绍宗以烽堠疎复筑塘以间之右金山卫左千户所为塘二
　　胡家港墪
　　东新墪
　　西新墪
　　旧址啮于海治二年同徙捍海塘北俱在曹泾市南海上
　　右金山卫右千户所为塘二
　　金山墪
　　在捍海塘北
　　戚家墪
　　在捍海塘南
　　篠舘墪
　　旧系土筑正统五年甃以砖石加增二层建烽楼围心如墙
　　横沥墪
　　成化十年指挥侯寅甃以砖石西有水曰横沥故名
　　右金山卫前千户所为塘二
　　江门墪
　　葛蓬墪
　　新庙墪
　　俱在金山卫西海上天顺年间甃土以石右金山卫后千戸所为塘二
　　东袁浦墪
　　在柘林袁浦捍海塘北洪武二十三年土筑
　　西袁浦墪
　　在柘林袁浦捍海塘南洪武二十三年土筑
　　横林墪
　　戚漴墪
　　朱家浜墪
　　大门墪
　　洪武三年啮于海徙之北
　　椒树墪
　　洪武二十三年啮于海徙捍海塘北
　　头墪
　　一名神庙瞭望台在捍海塘外亦沦于海天顺元年徙庙之东北四年甃以砖石
　　二墪
　　自此至六墪俱洪武二十三年筑
　　三墪
　　旧四墪
　　新四墪
　　新旧二墪皆在青邨东北捍海塘外初四五墪相去太逺于中间增筑一墪故有新旧二名
　　五墪
　　六墪
　　右青邨中前千戸所为塘十七
　　南滙墪
　　在南滙嘴
　　一墪
　　二墪
　　三墪
　　四墪
　　五墪
　　旧名瞭望台正统七年改今名
　　六墪
　　七墪
　　八墪
　　九墪
　　擒虎墪
　　正统十二年墪为三虎所据指挥同知侯端率众先登手杀虎并其二雏人异其骁勇遂以名墪
　　十墪
　　十一墪
　　十二墪
　　十三墪
　　郭公墪
　　在清水洼南成化十六年总督备倭郭某以海盗刘通为患及鹾艘私贩出入委官军增筑之初名新墪后郭去人思其惠易今名
　　十四墪
　　在张家湾
　　十五墪
　　在秦家坝
　　王公墪
　　下有大水曰杨家洪口私贩盐舶出入之所正徳元年都指挥王宪以崇明沙民施安钮东山等作乱委官军增筑之旧名新筑墪王去易今名
　　十六墪
　　在曹家沟
　　十七墪
　　在王家沟
　　十八墪
　　右南滙中后千戸所为塘十七
　　已上捍海塘内外设墪台每座置铺舎一所派以军余昼夜瞭望海洋声息春汛时以二月十六日上班小阳泛以九月十六日上班带马一匹遇警飞报
　　沿海营堡兵防考
　　金山卫以东守御
　　金山营
　　守备官一员军兵四十名
　　胡家港堡
　　守备官一员军兵四十名
　　蔡庙港堡
　　守备官一员军兵四十名
　　又三处贴守军兵共三百五十二名
　　右正守军系金山卫查拨贴守军每嵗于太仓镇海二卫官军内调发二月初一日上班十月三十日掣班
　　金山卫以西守御
　　独树营堡
　　守备官一员军兵四十名
　　江门营
　　守备官一员军兵四十名
　　又二处贴守军兵共一百名
　　右正守军系金山卫查拨贴守军毎嵗于嘉兴千戸所官军内调发二月初一日上班十月三十日掣班
　　西仓堡守御论
　　松江府东有黄浦之冲西当泖湖之险南邻大海地无百里之隔乃三面受敌之所今查练兵镇抚部下常川操练民壮二百六十名土兵一百七十名水兵二百三员名退回选锋正军五十八名选锋余丁九十八名共七百八十九名仅足以充府城防守之用西仓一堡孤悬中野防守缺官宜于松江守御所选择聴差千百戸一员将下班选锋军余九十八名分发本官统领无警则启闭仓城防守粮储有警则上城固守听各处军兵互相应援则两城有备不致临时悮事也














　　江南经畧卷四上
<子部,兵家类,江南经略>
　　钦定四库全书
　　江南经畧卷四下
　　明　郑若曽　撰





















　　华亭县总论
　　华亭乃松之附郭县也泖湖钟其西大海枕其南吴淞江绕其北受嘉【嘉兴】湖【湖州】诸水之下流本泽国也故港汊甚多利于舟楫舟楫之絶技莫如盐徒沿海如曹泾青邨等地盐塲在焉盐徒之所聚也若能抚而用之则不必另募兵勇于御寇也何有但此辈狼子野心惟利是图用之则公行劫掠急之则啸聚泖湖已非一日之故矣识者谓宜择本地大家为众所推服者统率之而官收鬻盐之权或仿荆川唐公江北剰盐之意或效见泉鄢公浙西小票之法则利溥而民悦得舟师之用而消盗贼之萌且于军饷有赖也非与海防相表里者耶
　　华亭县境考
　　吴子夀梦筑华亭县名本此梁大同中即其地立昆山县建治在焉唐天寳十年昆山移治马鞍山始割昆山嘉兴海盐地立华亭县防昌中升为上县吴越钱氏以县属嘉兴宋仍其旧元升华亭为府领华亭县后改府为松江县隶焉国朝因之县附于府其城即府城不另列城池考
　　县境广七十八里袤八十一里东至语儿泾上海县界一十八里西至泖湖一十八里南至金山卫滨海七十二里北至塘桥一十五里东南至青邨所滨海一百十里西南至枫泾镇浙江嘉善县界四十五里东北至寳镇上海县界五十四里西北至钟贾山二十七里
<子部,兵家类,江南经略,卷四下>
　　华亭县备寇水陆路考
　　东滨大海
　　由东门得胜港闵行入黄浦东行过邹家市至南滙由得胜港厯下黄泾胡家桥至柘林由横林大门墪高桥至青邨三千戸所皆滨海地方
　　西南与嘉兴为界
　　由西门厯朱泾泖桥至秀州塘抵浙江嘉兴府嘉善县
　　南抵金山
　　由西门竹竿滙厯塘口前后二港张堰查山至金山卫北门出南门即滨海
　　北通昆山
　　由北门厯唐行碛岙千墪浦漫水港新洋江抵昆山县东门或东南门
　　西北通苏州
　　其路有五一由西门厯泖湖谢泽烂泥浜淀山湖老鸦窠陈墓陈湖大姚王母湖至瓦屑泾抵苏州府葑门谓之中路一由西门厯尤墪章练塘石湖塘杨扇周荘邓邨同里尹山桥篾渡桥至葑门谓之奥路一由北门厯唐行碛岙大慈甪直合塘唐浦斜塘金鸡渰葑门塘谓之北路已上三路皆水道也一由北门厯昆山官塘西北行谓之北边奥路一由西门厯朱泾枫泾至嘉善县嘉兴府吴江官塘进者谓之借路已上二路皆水陆俱通之道不如水路为捷
　　东北抵嘉定
　　其路有二一由唐行青浦安亭外冈至嘉定之西门者为陆路一由上海县西边北行厯唐桥陆家角高家行出吴淞江入南横真如南翔以至嘉定之南门者为陆路
　　右水陆可通之道凡十有三其间港汊浩繁岐路错襍不能一一而设备也惟当摘其中之尤要者设防制胜专驻官兵以为守御之计其余亦惟以游兵行哨竒兵设伏轻兵出袭焉斯可矣共计邑之险要有七曰金山曰柘林曰青邨曰曹泾曰叶谢曰张泾曰朱泾详见各图説于后



















　　金山卫险要説
　　金山卫南临大海西控全吴与定海闗同为钱塘江之钤锁北之沙涂至此而尽南之山至此而终贼自下八山分防单酉鍼可以直捣乃浙直第一要冲也国初安逺侯经畧海上置卫于此而以备倭都指挥领之诚得备御长防承平日久武备废弛兵将玩愒上下视为赘疣矣嘉靖甲寅贼首徐海欲据此为巢攻围甚久自秋八月至冬十一月始解嗣后攻城者四葢不特欲坏苏松之藩篱实欲长驱直捣以入嘉杭湖三郡之门户也今游击一员常川驻劄扄钥亦云密矣但事权不一惟营保全一城视他地之残虐非其责也故贼至惟冀其空过为幸而尾追而迎击而旁援之计漫不之讲置卫设官之本意顾若是哉为今之计宜调副总兵守此而以浙西吴中兵卫悉聴调发一旦有警水陆防应如长蛇阵然贼岂能直入耶或曰吴淞江口南直第一闗键也何为反后之曰贼之犯吴淞也必经竹箔诸沙宋信嘴杨家路而后入兵船纵不能御之于海贼独不思防后而敢于长驱耶厯年以来贼常巢柘林然后掳掠嘉湖苏州多所得志今若坚壁清野而以重兵驻扼金山则贼进退失据腹待毙矣岂能驰突哉故吴淞所一叅将足以领之而浙直要冲非总兵不可也
　　金山卫城池考
　　金山卫在府治南七十二里夏少康封子无余国号于越春秋时始广境至此周康王筑金山城以镇大海卫名本此【按金山在府东南海水中去府九十里周康王东游尝于此筑城其北即古之海盐县后沦于水】句践入臣于吴夫差以地封之至武原即金山地秦始皇即其地置海盐县防防为湖徙治于武原梁时为前京县境唐置华亭县属华亭境国朝洪武十九年始建金山卫卫城南濒海与金山对峙西连乍浦东接青邨南滙嘴东北抵吴淞江控引几三百里营堡烽堠气势聫络隠若金汤城周十二里有竒建卫时钦命安逺侯等起嘉湖苏松等府卫军民所筑永乐十五年九月命都指挥谷祥增甃继因潮沙淤塞复命指挥侯端等督修挑濬
　　城
　　周围一十二里三百步有竒高二丈八尺
　　池
　　濠周于城广一十二丈深一丈八尺
　　陆门
　　八座
　　水闗
　　四座
　　门楼
　　四座
　　角楼
　　四座
　　腰楼
　　八座
　　敌台
　　八座
　　箭楼
　　四十八座
　　窝铺
　　七十二座
　　雉堞
　　三千六百七十八垜
　　金山卫兵防考
　　金山卫指挥使司
　　洪武十九年设隶中军都督府
　　署在卫城内　军器局在卫治西　演武塲在卫治东门外
　　指挥使同知佥事共一十八员【内掌印一员管屯一员三巡一员城操一员】　镇抚司镇抚一员　经厯司经厯一员军储南仓大使一员
　　领所七
　　左千户所千户五员　百户十员
　　右千户所千户三员　百户六员
　　前千户所千户六员　百户一十二员
　　后千户所千户五员　百户十员
　　已上四千户所署俱在卫城中
　　共统客土军兵一千七百五十二名军余二百九十三名
　　中千户所以守御松江府分署府城
　　中前千户所以守御青邨分署青邨镇
　　中后千户所以守御南滙分署上海县十九保嘉靖中倭患于本卫添设游击将军统领马步游兵徃来巡徼北以防松江西以援乍浦旧属青邨南滙二所堡至是益以柘林川沙二堡皆属统辖有警以该营为正兵以乍浦及诸堡为竒兵一闻警报左右策应首尾救援
　　以船易马议
　　尝考金山建卫之初原有哨船若干只倭船畏浅既近岸则我舟轻捷可以计而破之自正统末而始以哨船易马不识其为何见夫马所以备追奔逐逺之用也贼既登舟马将焉用不过备权门之给役而已故自以马易船以来奸人出没海上扬帆过卫鼓噪声闻不复知其为谁至有劫掠居民傍舟海我将为捕彼即开洋皆为废船之故兵法贵先声有夺人之志而此则甘心于受敌而忘先事之图也是故以船易马旧制不可以不复






















　　柘林筑堡议
　　或问柘林有险隘乎曰无有曰然则徃年岛寇巢之何也曰其説有五一是各处海壖多滩涂阁浅柘林独无其来也易登岸其去也易登舶兵法安营最忌无进退之路此地进退皆便一也一是柘林大家多蓄积美田宅春熟已成青苗布野贼至而据之因粮于我兵法安营须有通粮之道此地不患无粮二也一是海滨至内地必由小港出浦非潮至则水涩艰行柘林之西独有下横泾荒岩河可行深而且濶片帆出浦即是叶谢十八里抵郡城兵法入他境道路有便有不便有寛有窄此地深入便利三也一是柘林枕海贼舟歘至我兵哨望不及阻截不能兵法安营不居江河之岸外无救援此地则贼舟易于接应四也一是金山青邨南滙诸堡官兵守御颇严贼若初至而即欲攻之堡未必下而援兵至矣不如柘林之民弃家而走取之易易兵法敌人逺来营寨未安可击此时结寨不宜迟五也曰柘林既有此五利则将来备倭必当以此为要害之首而筑堡设兵当与金山青邨南滙例论乎曰未也昔倭之初来也柘林甚富一时相其便宜而栖之自罹变后室庐燬矣蓄积亡矣田地荒矣户口流移矣贼不能一朝居也此时不当筑堡既筑堡后不当不兴屯田之议何也险不在堡而在于守守堡有人则我得恃之以御敌否则所谓堡者敌反据之以拒我矣曩时当道鉴柘林之患谓贼来必将复据须设险以待之此意未尝不善也筑堡之后苦无居民下令户口归守者给赈恤银五两此意未尝不善也一时贫民贪利报官建草房一二间影射复业实姑借此以为聊生之计耳寇至即奔何所顾恋而固守乎其有恒产者伤弓之鸟迁避城邑亦非召令之所能致是堡也其谁与守愚所谓不当筑者此也大兵之后田皆废弃民无力以耕亦虑变而不敢耕稍与之值即乐于售矣有乘此时而买之虽甚肥田不过四钱五钱而止募兵勇给工食官与之田人十亩或二十亩兵在于此田亦在于此田与兵相去不逺聴其收获蠲其租赋无事则出耕有事则入守兵既视屯田为已资岂肯舍以资敌必效死以争之协力以防之以田为业以堡为家以所领之工食为活计必不患其弃城而走也兵有固志则大家亦肯迁归而此堡为有用矣失此之图而望民之居责兵之守也有是哉或曰今犹可及行乎曰柘林之田价未尝贱也寇患久宁民各自以其业为业膏腴者孰肯弃而弃者孰肯贱乎兵多田少官府措置且难其惟开积荒之田庶为便易然积荒田离堡多逺屯则妨守守则妨屯求欲彼此兼济当事者预为之计可也
　　柘林堡城池考
　　柘林本古镇原无险阻以其临海嘉靖甲寅倭至取便结老巢于此巡按御史尚公维持因建议筑堡
　　城
　　周围四里高一丈八尺
　　陆门
　　三座
　　水闗
　　二座
　　雉堞
　　一千八百七十垜
　　柘林堡兵防考
　　柘林在华亭县十二保去府治东南七十二里地连柘山右距戚木泾曹泾为海人辐辏之处东自横林墪为青邨界西至胡家港为金山界各二十五里北至南桥镇十八里南至海涂半里许皆其信地初拨金山卫后千户所官军守驻后于本卫左右前后四所抽拨军余三百名统以百户一员建造营房三百间居守近议添设把总一员部下常川操练官兵五百三员名与原战马二十四匹以千百户二员领哨训练汛时仍于金山青邨每处每日拨兵一百名不分昼夜徃来巡哨有警飞报总兵游击青邨南滙等处互为应援该总为正兵左右为竒兵














　　青邨所险要説
　　青邨所即金山中前所也松江地形三面临海金山当其南南滙当其东此其东南二面转屈之防乎故与南滙同隶于金山而此城尤要何也离府太逺一也金南二城有事防应之责本所兼之二也旧以千户领之势亦弱矣甲寅季冬为贼所防始设把总于此然株守一城不能为海防轻重葢设所屯戍一以御外一以安内贼至不能攻坐视诸镇残毁而不能救是与不设同耳欲为经久之谋必令海防府佐巡行诸堡号召居民实粟城内无事散处田塍尽力农亩有事悉入城堡坚壁清野以待其毙兵民杂守而专练精熟若遇寇突击诸堡互相应援贼进无所掠退无所据我兵乘其惫而击之蔑不胜矣
　　青邨所城池考
　　青邨一名青林在金山城东一百里去府治一百二十里原系古镇国朝洪武十九年安逺侯经畧海防建议筑堡永乐十五年都指挥使谷祥増修
　　城
　　周围五里八十步高二丈五尺
　　池
　　广二十四丈深一丈七尺
　　陆门
　　四座上各有楼楼外各有月城
　　角楼
　　四座
　　敌台
　　十一座
　　箭楼
　　二十八座
　　窝铺
　　一百三十座
　　雉堞
　　一千七百六十垜
　　青邨所兵防考
　　守御青邨中前千户所
　　洪武二十年建即金山卫中前千户所分置也隶中军都督府东至南滙界六墪西至柘林界戚漴墪各二十五里北至二桥南至防塘皆其信地千百户所镇抚司军器局广积仓俱在城内演武塲在南门外
　　千户五员
　　内考选掌印一员城操一员巡捕一员巡江一员屯局一员
　　百户十员
　　内分委掌印一员陆路一员守港一员其余聴差
　　镇抚一员
　　共统官旗舍余一千一百六十九员名俱聴掌印千总调度守城内有选锋军余土兵共三百名千户一员训练以备应援截杀之用汛时仍于柘林南滙每处每日拨军五十名不分昼夜徃来巡哨有警飞报总兵游击柘林南滙等处互为声援该所为正兵左右为竒兵沿海墪台掌印官选拨精壮军余每墪五名带马一匹住守瞭望徃来飞报以便防应










　　曹泾镇险要説
　　曹泾镇在府治东南七十里介于柘林金山之间逼处防塘之内贼巢柘林欲南过金山此其必经之地也其地为盐徒渊薮操艘出入波涛闲习如御马海宼颇畏之用之得宜尽可御寇不必设兵而兵莫强者也徃年贼尝过之因见家有盐包不敢焚掠相戒勿犯而去后至者不知也如常掳掠遂为此辈所逼遁于海中小山盐艘围之数匝焚其舟絶其粒贼甚窘廹适倭防大至遂尔脱去今宜择本镇富户为众所服者异其礼貌免其襍徭使得部署灶丁团营本镇一有贼警分畨出哨贼自不敢长驱矣





















　　叶谢镇险要説
　　叶谢镇【叶谢以二姓居此得名居民稠密商贾辐辏旧有税课局今废】在府治东南地隶八保与萧塘邻其外为柘林处腹而势冲徃年贼首徐海据柘林为巢常自此渡浦至泾而西以犯府城故必屯官兵一枝守此以遏贼冲使不得渡浦防之上也议者谓其逼近贼巢非可守之地不若设险闵行镇遏贼浦西之善不知贼已渡浦势必散漫闵行特可遏北冲之势固难阻其西犯也故必屯兵守此北与闵行互相策应西与曹泾互为首尾遏贼于既渡之后不若遏贼使不得渡之为善也






















　　张泾镇险要説
　　张泾一名张溪在府治南五十里宋人堰海十八所之一也浦东塲盐课司旧设于此后以牢盆相逺别建署于堰南镇有陆路北通府治南控金山金山当沿海极要之地然离府太逺孤立无援非御寇长策也且寇由此北冲直达府治更无重兵以遏其冲故必设险于张泾南为金山声援北为府城屏障计斯得矣









　　朱泾镇险要説
　　朱泾一称珠溪在府治西南三十六里为云间巨镇古于此置大盈务东通黄浦西通三泖水寇睥睨之地也旧设泖桥巡司在镇巡缉以其南遵水达海盐平湖北从泖达苏州嘉兴盐艘出没便利故驵魁大猾召暴横亡命之徒趋之为窟徃年贼巢吕巷此为切近之灾贼若自浙西而来此又其必由之冲也不可无备
　　华亭县巡司【弓兵数附】
　　金山巡司
　　宋元以来有之洪武三年建于张泾至十九年徙建胡家港口在府治东南六十里设弓兵四十名徃来巡逻
　　戚木泾巡司
　　洪武三年建于南桥镇至十九年徙建于戚木泾在府治东南七十里设弓兵四十名徃来巡逻
　　泖桥巡司
　　洪武三年建于泖桥之东数里朱泾镇在府治西南三十六里设弓兵四十名徃来巡逻
　　小蒸巡司
　　洪武七年建于小蒸镇在府治西三十六里设弓兵四十名徃来巡逻
　　白沙巡司
　　洪武七年建于金山卫城西数里设弓兵四十名徃来巡逻
　　陶宅巡司
　　洪武三年建于陶宅镇设弓兵四十名徃来巡逻
　　淀山巡司
　　自元以来有之洪武三年建于淀山湖滨在府治西北六十里设弓兵四十名徃来巡逻
　　华亭县倭患事迹
　　永乐十六年戊戍二月倭寇入金山卫指挥同知侯端击破之
　　端素刚勇初抵任以金山东南要害修城濠备器械练士卒为战守备至是倭寇登岸端与指挥郤【阙】分兵出战郤出南门全军皆覆贼由南门入城防各门桥端孤军在东门不得入乃引兵至西门桥亦防仰天叹曰城亡吾分当死安可偷生遂策马一跃过河入西门众不能继与贼巷战数十合身被箭如猬转战至卫门贼惊曰好将军也乃以所掠染家布横于街欲生致之端驰至以一剑挑布一剑截而防之贼仆地而笑端由是得驰出东门次杨家桥鸣鼓招散卒得百人令曰今潮退舟胶人持草一束与炮俱进至海滩焚贼舟十余艘贼不得归遂大败
　　嘉靖三十二年癸丑三月贼犯青屯所焦墪百户王河御战死之
　　贼寇突犯河率队长陈九等仓猝出御战殁于阵贼遂掠下沙等处纵横海上莫有议击者月余去攻乍浦
　　闰三月贼犯县境
　　贼首邓文俊林碧川沈南山等分众劫掠
　　五月贼犯县境
　　贼船一防自浙西流来过金山卫而东劫掠县境府同知都文奎败贼于吴淞江又败之于叶谢镇寳山洋
　　七月贼掠诸邨镇
　　贼过柘林分掠各邨镇其舟半泊曹泾之南半泊川沙洪口
　　官兵败贼于独山
　　斩首千余余众浮海东遁
　　十一月贼犯县境
　　贼由漴缺登岸流劫木泾金山卫
　　嘉靖三十三年甲寅二月副总兵汤克寛击贼于吴淞江大败之
　　斩首一百七十余级
　　三月贼攻府城
　　贼过柘林掠萧塘至曹泾越三日复还萧塘官兵与战巡检李丛禄死之贼渡浦逾泾抵南仓副千户童元等率官兵御之元力战死贼遂攻南门杀县丞刘东阳燬军储南仓及居民庐舍四百余间抚按登城捍御有一首跳跃侮诟教授韩崇福射杀之又发二矢皆殪其魁贼乃退屯朱泾领兵官纪邦宁追及之贼战败遁走是日复有贼自上海泗泾来者攻围东门官兵敌退之贼屯南仓走花泾叅将汤克寛兵备佥事任公环海防佥事董公邦政提兵击之贼乃退走南滙所大门墪地方
　　四月贼首王直等巢柘林
　　贼首王直与徐碧溪吴徳宣等营柘林为巢窟聫络二百里如老鹳嘴七八团之间皆其部落之所屯聚也
　　贼临城下兵备佥事任公环总兵汤克寛击走之壬申贼五百余人由上海陆路逼府东门兵备任公环总兵汤克寛提兵击走之癸酉复有自周浦来者焚西门水次仓长桥民居悉为煨烬任公环统兵出战自辰至午转战至北门贼散去焚掠自北俞塘南抵板桥七十余里火三昼夜不絶甲戍西过广富林劫唐行镇分掠朱家角沈巷林家角葑澳塘至青浦夺漕船弃粮水中载所掳获出海己卯贼八百余人自闵行抵西仓烧残殆尽泊小横潦泾分劫泖滨东自尤墪至吕巷西自章练塘至杨扇悉被焚掠未几复有贼自烂路港来者焚南门民房分一枝掠报国寺为汤克寛兵所拒
　　五月贼攻府城官兵击却之
　　戊戌朔贼七百余人列阵南门西至长桥酋长四人临城城上发佛狼机毙其二乡兵杀其一乃退入白龙潭寺杀数百人次日劫金泽镇辛丑复掠横潦泾住平原邨丙午过章练塘入朱家角庚戌自枫泾抵金泽乡兵浙兵三百余艘围之马家兠癸丑贼溃围走半入枫泾半出石湖桥山东省祭官孙镗帅众追及度桥絶复张伏起无援与从者十人俱战死贼据上横泾中书冯豹家遣船据烂路港邀截避难者乡邨无完室
　　六月总兵汤克寛败贼于叶谢
　　庚午贼载辎重行道经叶谢总兵汤克寛邀击大破之斩首四十余级获其七舟
　　七月贼首徐海巢柘林
　　贼首徐海既据柘林为巢穴未几蔡庙八团之贼皆来合之共为一巢搭厰舍为久居之计
　　八月贼攻青邨所金山卫
　　蔡庙港贼既并入柘林贼巢遂攻青邨所继至之贼登周公墪者千余攻南滙所旋亦入贼巢与新至之倭合攻金山卫皆为官军敌退
　　九月柘林贼攻青邨所官兵击走之
　　乙卯贼攻所城相持十日贼驱乡民舁云梯而进分布四门为游兵二队徃来城下于东南隅吹海螺则四面急攻城内矢石雨下杀伤颇多贼左挽牌右舞刀蹑梯若平歩千户陈元恩发矢中其吭有朱衣贼乘骡行巡海塘元恩弟元思发神鎗殪之乃解去十月乙亥贼以失利青邨使二十四人诈为疲弱以致我师指挥徐承宗千户叶绪出兵击之诱入伏中仅以身免
　　贼攻府城
　　时雨甚城西南隅崩推官吴时来撤戌士以箭弩手数十人扼其冲夜选壮士取屋木立栅城外以卫修城者单骑出南门督之黎明而毕三日城完贼亦防引去
　　十二月贼防青邨所
　　先是贼攻所城者数次官兵守备极严贼皆负伤而走积忿诣柘林借兵二千来攻弗克贼亦计穷欲去辛未雨雪竟昼夜贼以絮防首薄城防守门百户之伯有为贼所掳者贼令叩南门呼侄求入侄闻伯音以绳下挽昏黒之际贼乗隙以登百户首先被杀贼遂入城焚劫居民争出北门杀伤蹈籍积骸成丘后三日民稍集贼又突至南门窜死北门者如前遂为空城
　　三十四年乙卯正月老鹳嘴贼至与柘林贼合
　　贼攻金山卫
　　二月贼攻青邨所
　　翁时奬等击败之
　　把总金汉等邀击贼于青邨大败之
　　甲寅贼百余人自桐乡还过青邨把总金汉与千户陈元恩监生盛济时邀击大败之斩首四十余级乙卯从南滙所北行把总娄宇尽殱之
　　柘林贼出掠官兵击败之
　　先是官兵出哨者设伏要路佯以弱兵挑贼贼弗顾而东官兵击之贼惊讶伏起翼击贼遂败走
　　三月总督尚书张公经统师来讨贼
　　公督大兵驻府城欲为捣巢之举贼紏川沙等巢分畨迭出张声势以恐我而实为且战且走之计
　　贼攻金山卫总兵俞大猷击败之
　　柘林新至贼乗鋭来攻守者发矢石御之贼中伤者甚众乃解去既而又来攻大猷击败之俘斩二百有竒
　　四月柘林贼分踪出掠
　　贼知官兵将捣其巢乃分兵四出以牵制我师而川沙之贼先屯老鹳嘴者以声援不继俱并入柘林
　　官兵击贼于漕泾狼兵头目钟富等死之
　　辛未工部侍郎赵文华至松江祀海【文华以海滨多寇为坛于得胜港望祭焉既恃宠眷又为分宜爪牙黩贿恣横东南苦之不减海寇云】时调至广西兵惟瓦氏最强总督尚书张公经以其未习地利不欲轻试而文华思幸功瓦氏利贼赀亦乐战遂激令进兵至漕泾接战不利贼围之数匝头目钟富黄维等一十四人俱死焉
　　五月川沙贼流劫诸邨镇官兵邀击之游击周藩战死戊戌川沙贼八百余人劫闸港周浦车沟转掠泗泾北簳山佥事董公邦政游击将军周藩把总娄宇引兵追击于朱泾军半渡贼袭击之藩被创堕水死军士死伤者几二百人贼遂屯石塘桥流劫昆山石浦诸镇
　　贼犯青邨所
　　乙已贼舟三十余艘突至攻青邨所不克遂焚舟登岸肆掠
　　贼临府城官兵击走之
　　贼过南门至西仓欲攻城为保靖兵所败而去
　　贼复巢柘林
　　贼自王江泾之败皆遁出海新贼万人复来据之未几风雨大作出海之贼覆溺几尽其余党复巢焉
　　七月知府方亷计杀柘林贼千人
　　时贼巢甚炽亷遣谍投毒井中贼死者千余人斩首数百级
　　七月官兵击贼于柘林海口败之
　　时贼具舟五百艘出洋叅将卢镗备倭王沛武生朱先追击于柘林海口大破之擒斩六十八名颗佥事董公邦政总兵俞大猷又击败之获其九舟邦政又败之寳山洋斩首九十八级时柘林贼病疫死伤过半而总督尚书张公经侍郎杨公宜浙江提督都御史胡公宗宪调发水陆官兵分布按伏贼势穷促乃为遁归之计
　　八月贼改屯陶宅
　　柘林贼出洋遭风飃溺备倭王世科把总【阙】　等乘势追击覆其巨舰斩首二百八十余级贼势且急回柘林者九十八艘其走者又为嘉定县丞张潮及上海兵会勦防之无遗回柘林贼焚舟登陆示无去志仅存十二艘于海口冀我兵不为备也浙江提督都御史胡公宗宪料其必走预遣备倭王沛等设伏伺之贼果乘潮遁走沛等追及于金山海洋尽犂其舟斩溺甚众得脱者定海兵复遏之于近洋乃改屯陶宅
　　九月官兵进捣陶宅贼巢指挥邵升姚生员于岳俱死之
　　升等防阵杀贼贼已大败乘胜进攻贼死守港岸升等身先士卒贼乗高刺下遂遇害死焉
　　十月陶宅贼如上海
　　陶宅之贼过青邨所而北官兵邀击之遂走上海
　　三十五年丙辰二月贼首徐海复巢柘林
　　新塲贼首陈东自燬其巢来与之合
　　贼分掠县境
　　三月贼据蔡庙堡官兵防击大败之
　　时贼新至漴缺总督侍郎胡公宗宪令兵备任公环会叅将乔基共击之贼逃入蔡庙废堡环乃以把总陈习攻东门车梁攻西门张惟孝攻西北顾鸣鹏攻西南贼死守官兵攻之战方酣王宾等兵潜从东北入贼遂大败悉斩之
　　贼自漴缺登犯佐击将军宗礼击败之
　　陶宅贼为官兵击败遁出海洋
　　总督侍郎胡公宗宪会浙直兵进捣陶宅贼巢大败之贼死者甚众遁出漴缺外洋叅将娄宇与把总王应麟复败之于九团洋俘斩逾百
　　佥事董公邦政击贼于西庵平之
　　贼新至自金山登陆流劫至西庵总督侍郎胡公宗宪檄邦政攻之贼大败走匿法昌寺邦政复火攻之斩馘无遗
　　漴缺贼合入乍浦
　　贼犯青邨所把总王应麟讨平之
　　贼自青邨焚舟登陆应麟击败之贼匿民舍官兵复火攻之贼突走为官兵所截不得去乃复匿民舍遂悉斩之
　　五月贼攻府城官兵击却之追战于泖湖淀山湖皆破之
　　贼数百人突至西南城下縁梯而上我兵矢石交发击杀五六十人贼乃遁去掠福田寺出泖湖把总刘镗指挥朱昆等水陆攻之连战逐北及于章练塘马家兠皆大捷斩首五十六颗其别枝之在淀山湖朱家角者兵备任公环松江府同知张大显苏州府同知熊桴夹击大破之斩首七十三级晦日贼攻府城官兵迎击之贼中炮死者数十人乃退如上海
　　七月贼首陈东叶明改屯吕巷巡按御史周公如斗督诸军击走之
　　时贼首徐海屯乍浦遣陈东叶明屯吕巷牵制我师总督侍郎胡公宗宪部署大兵期必勦防而犹阳为招抚以欵贼巡按御史周公如斗以贼不归一卒难就绪万一有泄其机于贼者苏松祸不訾矣严督海防佥事董公邦政叅将娄宇把总王应麟等分布要害亟击之连战连捷贼败衂死者甚众初二日遁徃乍浦是役也贼既畏我兵之逼又利督抚之招相戒而遁自是苏松宁谧胡公宗宪更无北顾之虑以迄成公云
　　按乙卯秋七月攻柘林贼方公亷时守松郡遣谍毒贼巢中井死者千余人乃丐者穆一郎与朱夫力也一郎以五色粉墨涂面漆身为癞行乞贼中因尽知贼众寡所在以闻于官又与朱夫怀毒夜纳井中贼饮井水輙瞠目不能语土人通贼者告贼饮于河故中毒不甚深然亦多死焉又张二郎者善泅伏水中能月余不食亦矫捷善走死地甲寅应募诇贼数从水中凿沉贼舟时侦其情形且斩倭首以献予之银牌不受劳以酒肉则受寇平论功应世袭百户加以章服妻以伎女皆辞行乞如初方公开府江南访得之寺中伽蓝祠下使领所犒金终笑不受与饮食欣然谢而去竟莫解其谁何人也故曰战胜于谋则乞儿屠夫可以备行阵




<子部,兵家类,江南经略,卷四下>
　　上海县总论
　　上海与华亭同为云间属邑而形胜迥异守御亦殊何哉贼之来也多自吴淞江而西南不五十里为黄浦黄浦逼近县治贼至即抵城下矣然后分防循黄浦而南或由吴淞江而西皆可达郡城是一郡之要害在上洋上洋之要害在黄浦黄浦之要害在呉淞守呉淞江口拒贼游守黄浦遏贼横渡庶几免夫
　　上海县境考
　　上海在府治东北故称华亭海秦时为海盐北境梁武帝太清三年为前京县地唐天寳中立华亭县实为华亭境宋神宗时海舶辐辏即其地立市舶提举司及货塲为上海镇以地居海之上洋亦称上洋元至元二十三年分华亭东北五乡建县
　　东至川沙堡滨海五十里西至七寳镇华亭县界三十六里南至闵行镇华亭县界七十二里北至栅桥嘉定县界一十八里东南至南滙所华亭县界八十里西南至莘庄镇华亭县界三十六里东北至吴淞所嘉定县界一十八里西北至蟠龙塘华亭县界一十四里自县治至府城九十里
　　上海县城池考
　　上海宋时特为海舶所驻之地元至元间开设县治原无城垣可守嘉靖三十二年邑人顾光禄从礼奏请筑城知府方亷知县喻显科始甃筑之三十六年府同知罗拱辰于城四门益以敌楼三楹沿城益以箭台二十座环濠益以土墙又于要害处益以髙台层楼
　　城
　　周围凡九里高二丈四尺
　　池
　　东即黄浦西南北三方各濶六丈深一丈七尺周围潆绕外通潮汐
　　陆门
　　六座东曰朝宗西曰仪凤南曰跨龙北曰晏海小东曰寳带小南曰朝阳
　　水关
　　三座其东者跨肇嘉浜其在小东门者跨方浜
　　敌楼
　　四座
　　平台
　　二座
　　箭台
　　二十座
　　窝铺
　　七十八座
　　雉堞
　　三千六百九十五垜
　　按邑尚意气喜事功志称其流也失之夸乃东滨大海易于致寇司民牧者其在移风俗严舆卫使得道者多助乎甲寅寇至是邑然后侵郡城厯苏常镇以及淮西则沿海至嘉兴湖州民风之得失关是邑之安危是邑之安危又关诸郡之治乱也













<子部,兵家类,江南经略,卷四下>
　　上海县备寇水陆路考
　　东滨大海
　　一由东门下黄浦入闸港五十里至南滙所一由白莲泾一由马家浜至川沙堡皆滨海地方
　　西通华亭
　　其道有二一由龙华太平桥马巷桥新桥七寳龙归庵泗泾洞泾至府城北门一由黄浦收闵行入府城东门
　　北与嘉定为界
　　其道有三由北门出吴淞江厯栅桥南翔镇以至嘉定县之南门者正道也水陆俱可行或由西门厯盘龙黄渡或由东门厯黄浦江湾俱可至嘉定乃间道也非正道也
　　西北与昆山为界
　　其道有二出北门由吴淞江栅桥西行至青浦厯安亭港口夏驾浦口千墪漫水港新洋江至昆山县之东门者为水路由栅桥封家浜安亭菉葭滨车塘吕巷至昆山县东南门为陆路
　　东北抵吴淞所
　　由东门下黄浦出吴淞江沿江东北行五十里出江口为大海吴淞所在焉
　　右水陆可通之道凡十有一其实江湖泽国四通八达贼舟无处不可出没不能一一而设备也惟当摘其中之尤要者建寨栅剏团营专驻官兵以为守御之计其余亦惟以游兵行哨竒兵设伏轻兵出袭焉斯可矣计邑之险要有五曰南滙曰黄浦曰闵行曰乌泥泾曰唐行详见各图説于后













　　南滙所险要说
　　南滙所金山之中后所也下沙新塲周浦八圑诸镇旧号富庶皆本所信地也嘉靖甲寅以来皆为寇贼巢窟而所城孤立势亦危矣乙卯岁尝防于贼今设把总一员常川驻劄为上洋外护然贼之犯上洋也悉自吴淞江入黄浦逼临城下南滙反在其外贼之来也惟虑我兵自内迎击之耳诚练精兵于此俟贼之隙衔枚袭之贼可破也
　　南滙所城池考
　　南滙所系上海县十九保地方在府城东北一百五十里在青邨北五十里地形如犂状突出洋中势向东南其三面皆海故谓之南滙觜岛寇毎察风色分防于羊山焉迹如东南风则此觜大口当羊山之冲如东北风则此觜四五六团洪当马迹山之冲葢各堡止防一面而是堡独三面受敌洪武十九年安逺侯经畧海防筑堡以备岛寇永乐十五年都指挥使谷祥増修治初指挥使翁熊重葺
　　城
　　周围九里一百三十歩髙二丈二尺
　　池
　　濠周于城濶二十有四丈深一丈七尺
　　陆门
　　四座上各有楼
　　水关
　　四座
　　角楼
　　四座
　　敌台
　　四座
　　箭楼
　　四十座
　　窝铺
　　二十六座
　　雉堞
　　二千三十六垜
　　南滙所兵防考
　　守御南滙中后千户所
　　洪武二十年建即金山卫中后千户所分置也中军都督府南至青邨界头墪北至川沙界八墪各二十五里面至海塘背至新塲皆其信地千百户所镇抚司军器局广储仓俱在城内演武塲在南门外
　　千户四员
　　内考选掌印一员城操一员三巡一员屯局一员
　　百户八员
　　内分委掌印一员陆路一员守堡一员其余聴差
　　镇抚一员
　　共统官旗舍余一千二百五十一员名俱聴掌印千户调度守城内有选锋军余土兵共三百名百户一员训练以备应援截杀之用汛时仍于青邨川沙每处每日拨军五十名不分昼夜徃来巡哨有警飞报总兵游击并青邨川沙互为声援该所为正兵左右为应兵沿海墪台掌印官选拨精壮军余毎墪五名带马一匹住守瞭望徃来飞报以便防应









　　川沙堡险要説
　　川沙堡在南滙之北旱寨之南旧制南滙与吴淞所互为应援然相去一百五十余里又隔吴淞大江兵马难以急渡贼至飞报且弗能达况提兵防应乎嘉靖甲寅贼据为巢与老鹳嘴柘林新塲之贼相为犄角本镇遂成丘墟岁丁巳抚按奏请特为筑堡以千户一员守之而隶于南滙把总深得防御长防然厯年倭寇之来也多自寳山登陆掳掠而南则旱寨川沙正当敌冲与南滙青邨缓急又有间也军余百名弓兵八十名果足备御乎有事之时把总之兵岂肯弃南滙而守川沙乎今以把总驻劄此堡与卒一千名戍守有事与旱寨互为首尾庶气势聫络事权归一而且无推诿之患矣
　　川沙堡城池考
　　川沙堡在吴淞所南一百二十余里北距旱寨嘉靖三十六年巡抚都御史赵公忻巡按御史尚公维持兵备熊公桴从邑人乔镗【乔镗字子声详见倭患事迹】王潭建议题请兴筑内设把总司守堡千户公署百户所军器库抚按行台钟鼓楼社学下沙三塲二塲盐课司南跄巡检司三林庄巡检司演武塲
　　城
　　周违四里
　　门
　　四座
　　雉堞
　　一千二百九十三垜
　　川沙堡兵防考
　　川沙堡南至南滙六团五十里北至寳山六十里东至海十二里西至上海县治五十里皆其信地洪武时以非险阻原无设兵嘉靖中倭人入寇乃筑堡拨南滙千户一员督军余一百名守堡五十名守川沙洼口而隶于南滙把总后以贼来登陆从寳山而南掠者川沙正当其冲添设常川操练土客兵五百三员名战马二十匹拨百户二员专领训练汛时仍于南滙寳山寨等处毎处毎日拨发军兵一百名不分昼夜徃来哨探有警飞报总兵游击南滙寳山寨并上海以为声援该堡为正兵左右为竒兵












　　黄浦险要説
　　按上洋之大水有二曰吴淞江曰黄浦【黄浦在郡南境逼近上海县城战国时黄歇命工开凿土人相传称为黄浦又以歇故或称春申浦云】吴淞江自关桥以西多瘀塞而不通凡太湖以南嘉杭湖之水悉入泖湖从黄浦出海其流反疾故贼舟之入也或由防淘港以犯嘉定或由黄浦以犯上洋而吴淞江反为不便势使然也黄浦去县城不二里贼易登犯万一得入即横行无忌矣守松之要莫如黄浦舍此更无港口可收泊者必须大治兵船严为守备遏贼上游使不得入浦方为上防然守浦之法不宜株守浦口必令一府兵船分为三哨一守黄浦口以捍县城一哨吴淞江中以备救援一守吴淞江口使贼不得入江则阖郡宁息矣




















　　闵行镇险要説
　　闵行镇在上海县十六保横东滨于大浦当县治西南乃南滙陶宅诸处渡浦入府之通衢也徃年岛寇猖獗当道尝设兵守之葢其地虽属上洋而设守实为府城捍卫计也且其南与叶谢相对屯兵于此可与叶谢互为应援非特遥张声势而已










　　乌泥泾险要説
　　乌泥泾镇在上海县二十六保界华上二县间尝有田父得古碑地名宾贤里当县治正南与浦东三林塘周浦镇相望其地富饶可以屯结贼若自二镇渡浦而西即为县治若入犯府治亦由此道故乌泥泾闵行镇均当设险匪直为县治计实遏贼入郡城也










　　唐行镇险要説
　　唐行镇【唐行古称横溪以其岸横泖也】在县治西一百二十里西控泖湖为吴门要冲县之水次仓在焉屯兵守之可以遏南北之冲也
　　上海县巡司【弓兵数附】
　　南跄巡司
　　洪武三年建于川沙地方设弓兵四十名徃来巡逻
　　黄浦巡司
　　洪武六年建于黄浦之上闵行镇设弓兵四十名往来巡逻
　　三林庄巡司
　　洪武六年建于三林塘镇设弓兵四十名往来巡逻
　　青龙镇巡司
　　洪武七年建于青龙镇设弓兵四十名往来巡逻
　　呉淞江巡司
　　洪武五年建于呉淞江北岸设弓兵四十名往来巡逻
　　新泾巡司
　　自元以来有之洪武六年建于二十九保新泾设弓兵四十名往来巡逻
　　上海县倭患事迹
　　永乐二年甲申四月倭冦海濵
　　嘉靖三十二年癸丑二月贼破南滙所
　　自望日而后十日破贼城者再○南滙被围官兵望风披靡奔窜几尽有军士李府者率其仲子香及族丁三十人力战斩首四十余级贼退十里五军稍安乘胜追逐有贼酋长丈许声若雷府邀之战不三合斩之于是贼相诫避焉翌日复战又斩其先锋二人贼退走府追战再胜之伏贼猬起万矢齐发父子身无完肤俱殁于阵次年四月贼再犯香弟黍为哨官年方舞象仰天祝曰为君父报不戴之讐在此举出战获三级以献至夜贼潜布云梯鱼贯而上一贼将登陴黍觉拔剑斩之下视贼且蜂集黍急推城垜倾贼堕而死者数人城赖以全明日大战杀贼无算贼闻其名呼曰谁是李三郎黍挺身响应与贼鬭益力卒为贼炮所毙
　　闰三月贼首邓文俊等分掠县境
　　四月贼首萧显焚掠县境
　　萧显自浙至寳山肆掠通判刘本元统镇江上海民兵御之癸未遇于连宾华桥大败本元沉菰芦中一日夜仅免时上海未城县尹遁走贼遂焚掠县市去
　　五月贼首萧显焚县治镇抚胡贤指挥武尚文县丞宗鼇死之
　　贼众三百余人自漕泾普子庙登岸掳舟出闸港与水军遇于高昌渡我兵不利壬子贼千余人从太平寺骤至焚上海漕船饱掠出海丁巳贼自海口入合周浦贼共三百余艘寇县浙江领坑兵指挥黎鹏举与镇抚胡贤御之鹏举被鎗伤重贤力战死焉贼乃冲县市焚治所镇海卫指挥武尚文建平县丞宗鼇率家兵御击之尚文出东门遇贼游兵輙败之乘胜进攻过蔓笠桥贼伏兵猝起以利刄防马足马蹷尚文死之鼇亦战死于县南自是而后浦东沿海二百余里间新旧之贼徃来络绎无虚日矣
　　前锋丁爵指挥袁【阙】追击贼于清水洼力战俱死之六月官兵追击贼首萧显大败之
　　贼防上海县而南镇江卫知事吴宗徳追之本县水兵据浦要贼惊溃争舟溺死者不可数计守备解明道苏州府同知任环伏兵吴淞江口遣数舟诱敌贼出海伏兵翼击之追至寳山洋贼大败俘斩九十九名颗死海中者不与焉
　　贼破南滙所
　　贼焚掠县境官兵击却之
　　辛巳贼焚掠上海西境六合知县董邦政追击于小湾败之壬寅贼驾海舟入上海北宫前劫粮艘都司韩玺与监生梁家栋帅兵力战斩首八十有竒乃解去知府方亷遂乘间筑县城抚按奏设海防道驻守以董邦政为按察司佥事领之
　　十一月贼犯南滙所
　　三十三年甲寅正月贼首萧显攻县城官兵击败之辛丑萧显自崇明县南沙突出驾七巨舟入吴淞江夜泊宋家港分兵四劫崇明水兵船在东岸黎明接战黄浦中败绩显遂逼县东门穴民楼瞰城中攻城甚急时城初筑未固海防佥事董公邦政与署县事常州通判刘本学登陴督战用神鎗手杀贼甚多出兵斫营亦颇胜二月乙亥贼解围去防兵备佥事任公环统民兵三百僧兵八十来援贼舟泊黄浦者百余艘而自吴淞江南行者不计焉任公环勒兵战于叶谢镇马家浜斩获颇多援兵不继僧大有西堂天移古峰等二十一人死焉任公环整师复进追击于五里桥习家坟皆大捷贼乃惊惧走据史家浜浙江提督都御史王公忬遣都指挥卢镗浮海至战于界浜焚贼七舟斩首八十余级进捣贼巢大破之贼死者无算其别防之在归家港者任公环复大败之贼遁如浙西
　　三月贼首萧显据下沙新塲
　　四月贼攻南滙所
　　时所城圮贼袭攻之哨官李黍挺身独战死焉
　　贼攻县城
　　贼自嘉定而来
　　六月贼焚掠诸邨镇
　　七月贼巢川沙
　　贼盘据川沙湾撤民房作营栅与柘林贼互为首尾叅将卢镗进捣其巢遇伏力士丁千斤马八百死焉未几分屯老鹳嘴袭我山东兵海防佥事董公邦政率兵扼其北贼乃并入老巢
　　贼攻南滙所
　　八月贼攻南滙所官兵击败之
　　都司韩玺奉军门檄讨南滙贼防少林僧应募至遂并统之以进焚其三舰辛巳战于白沙湾斩贼首一百余级僧了心彻堂一峰真元乘胜深入被害
　　三十四年乙卯正月川沙贼攻南滙所
　　海防佥事董公邦政捣川沙洼贼巢破之
　　斩首五百余级监生乔镗率乡兵追击复大败之
　　教授韩崇福败贼于黄浦
　　崇福善骑射奉台檄至黄浦守御崇福所统不数百人寇蜂至矢集舟如雨崇福弗动徐还射之无不命中斩馘而旋督府上其功擢本府通判
　　三月贼围县城
　　贼五千余人屯新塲下沙千余人屯闸港数千人屯川沙俱进逼县城时总督都御史张公经调集广兵湖兵万人驻松江府城贼乃退入旧巢
　　贼复攻县城官兵击走之
　　壬寅倭贼数千人来攻县城佥事董公邦政出师迎击有绯衣白马贼冲击甚鋭甲士陈瑞挺戈独鬭斩之贼乃退瑞口衔贼首游浦而渡观者壮焉董公邦政立署为千户
　　四月川沙贼遁出海官兵焚其巢
　　五月贼犯周浦闸港等处
　　戊戌原屯川沙洼贼复突犯周浦闸港车沟掳民舟过黄浦分掠泗泾北簳山
　　总兵汤克寛败贼于黄浦
　　辛酉倭寇三百余人自南浔至叶谢镇总兵汤克寛与府同知都文奎逆击于黄浦大胜之渡浦来援者皆溺死
　　七月巡抚都御史曹公邦辅败贼于双沟
　　贼复巢川沙
　　九月官兵捣川沙贼巢击走之
　　总督都御史杨公宜遣兵备副使任公环游击将军曹克新统川兵攻贼大败之燬其巢贼遁至吴淞所任公环复督舟师袭击之斩获大半余党遁走清水洼
　　十月陶宅贼移屯周浦
　　壬戌朔贼自陶宅移屯周浦永定寺
　　闰十一月佥事焦公希程率川兵捣周浦贼巢大败之先是总督都御史杨公宜潜令武生胡亘朱先等设伏贼巢约纵火为号命佥事焦公希程监督川兵与游击将军曹克新乘雪夜袭之亘等纵火焚贼巢贼惊乱我兵四面伏起合击大败之斩首二百三十有竒而贼巢燬焉
　　十二月官兵击贼于新塲土兵头目田菑田豊等死之兵备副使任公环率永顺保靖土兵勦新塲倭寇时贼众二千余人皆伏不出而诈令人举火于数里外若将引去者土舍彭趐先入尝之不见一人于是菑等争入贼伏发遂皆死之
　　三十五年丙辰正月贼首陈东巢新塲与叶明合踪叅将尚允绍等与战于四桥死之
　　允绍自青邨巡徼猝与贼遇追至四桥贼众并合丛射杀允绍及指挥李田鲍东莱千户郭勋崔彦章李尚节李鼎百户赵武陈清士卒四百人并战殁焉
　　二月新塲贼首陈东自燬其巢与柘林贼合
　　贼掠县境
　　三月贼犯南滙所兵击败之
　　兵备副使任公环与叅将娄宇相继大捷
　　叅将娄宇把总王应麟败贼于九洋
　　五月贼攻县城
　　戊午朔贼舟五十余艘从吴淞江入泊上海北宫作云梯攻城通判刘本学率县人募死士固守积十七日外援不至贼佯退乙亥夜半贼乗守懈潜登西南隅守城卒杨钿觉之大呼众惊起贼刺钿堕城下众发矢石击贼退去初贼抵城下潮落濠可涉渡比去则潮至矣贼众尽没濠中平旦为守城者涝斩其首数十级枭示城上贼过浦望见之号泣而去自是邑鲜倭患矣
　　按上海倭乱乔镗慷慨尚义挺身击贼倭薄川沙镗倾家财输官为筑城塞川沙洼口以防贼船收泊又募乡兵四百防御出多斩获乡人赖焉同时有盛济时募兵二百保防新塲皆海上精悍之士赴敌善鬭号盛家兵后録功为百户辞不受又潘元亦募兵三百俟倭至出击輙杀之未几卒其功皆足多者故并及之
　　松江府土贼要害
　　华亭县
　　出贼【就于本处聚劫】
　　朱泾
　　在县治西南二十六里东通黄浦西通三泖南可达海盐平湖北可达苏州嘉兴为出贼渊薮
　　曹泾
　　在县治东南七十里介于柘林金山之间为盐徒巢窟操艘出入波涛闲习如驭马
　　上海县
　　出贼【就于本处聚劫】
　　闸港


　　江南经畧卷四下
<子部,兵家类,江南经略>
　　钦定四库全书
　　江南经畧卷五上
　　明　郑若曾　撰
　　常州府总论




















　　常州府总论
　　古今论险要者皆曰京口当长江下流乃留都之门户也又曰当南北运道之冲乃吴越之咽喉也不知留都之门户在于靖江吴越之咽喉在于河庄而凡言京口者皆非也何也靖江横亘大江之中周围百里港浩繁舟师可泊结水寨屯重兵与泰兴江阴二县相为犄角则海寇不敢越此而窥留都所谓靖江为留都之门户此也丹徒以东抵于云阳两冈相夹可以设伏可以阇截贼必不敢由此而东若收河庄歴犇牛抵于毘陵通计不过七十里甚便且易既至毘陵则金坛丹阳宜兴皆可传檄而定而无锡以东咸入其彀中矣所谓河庄为吴越之咽喉此也夫是二者皆常州之所辖也向来非不设备但靖江勇夫之力不足以支寇舶之冲河庄堡寨之兵不可以遏大寇之入必庙堂之上不以靖江视靖江而以留都视靖江不以河庄视河庄而以吴越视河庄各设防将各屯重兵务俾其力足以抗御海寇不得越靖江而西冲江寇不得收孟河而东下夫然后为常州之善计耳
　　常州府疆界考
　　常州禹贡州之域天文斗分野春秋时为吴地吴亡属越越亡属楚秦并天下为会稽郡东汉为吴郡晋太康二年始分吴郡置毘陵郡永嘉五年改为晋陵郡隋开皇九年罢天下郡改为常州大业三年又为毘陵郡唐武徳三年复改为常州天寳元年又为晋陵郡至徳二年仍为常州元为常州路国朝升为府领县五【武进无锡江阴靖江宜兴】
　　府境旧东西二百里南北二百七十里国朝重加经画东抵苏州府常熟县界山西抵镇江府丹阳县界吕城广一百九十五里南抵湖州府长兴县界垂脚岭北抵州府泰兴县界子江中流袤二百八十五里
　　常州府城池考
　　毘陵为南都肘腋吴越喉襟自晋太康建郡以来即有城以控制一方曰内子城周围二里三百一十八步髙二丈一尺中外甓之唐景福元年杨行宻遣唐彦随权领州事修筑立鼓角楼白露屋今为府治城废周缭以垣曰外子城周围七里三十步髙二丈中外甓以砖石上有御敌楼白露屋伪吴顺义中刺史张伯宗增筑方直雄固号金斗城门有四东曰行春西曰迎秋南曰金斗北曰北极外皆有濠宋建炎中毁绍兴二年郡守俞俟复兴缮【胡埕有子城兴造记】国朝洪武初改筑新城迎秋北极门即为新城基惟迎春金斗遗迹稍存今亦废曰罗城周围二十七里三十七步髙一丈厚称之伪吴天顺二年刺史徐景迈筑门有八东曰通吴次东曰懐徳南曰徳安次南曰广化西曰朝京北曰青山次北曰和正东北曰东钦外皆有池国朝武己酉改筑新城城罗城遂废惟东南故址稍存曰新城在罗城内周围一十里二百八十四步髙二丈五尺甃以砖石洪武二年信国公汤和筑置七门东西南北次此名仍旧次东曰中箭次南曰石幢水闗四一在正东一在正西一在东北一在西北天顺后楼堞废毁城壁间存成化十八年巡抚尚书王公恕奉朝命以城算授郡守孙仁重甃易以巨石新甃增髙三尺其门名中箭石幢者复名懐徳广化凡城隍楼橹伟壮丽有加于前【王防有记】久之又圮正正徳辛未北方郡盗出没城郭弗治者多被防知府李嵩请于当道而更葺之益走马街广丈余设巡警铺五十二所【李东阳有记】掘地通濠城完而寇适至恃以无恐嘉靖乙夘倭人入寇郡守金濠复筑徳安广化两瓮城增筑敌台窝铺城制始备今城即所谓新城也
　　城
　　周围十里二百八十四步髙二丈五尺厚二丈
　　池
　　濶一十六丈深二丈
　　陆门
　　七座东曰通吴次东曰懐徳南曰徳安次南曰广化西曰朝京北曰青山次北曰和正门各有楼楼外有月城
　　水闗
　　四座曰东水闗曰西水闗曰北水闗曰小西水门
　　敌台
　　二十座
　　窝铺
　　六十二座
　　雉堞
　　千　百　　　垜
　　常州府守城官兵考
　　陆营官兵
　　总练指挥一员
　　哨官一员
　　操官四员
　　军兵三百四十二名
　　民壮二百七十七名
　　教塲旧在郡治东北即宋教塲今废为民居有将台遗址存焉外教塲在广化门外一里广袤五十畆信国公汤和守御时置嵗久广为民居正徳七年知府李嵩复其地搆演武亭缭以周垣军兵民壮以时操习

<子部,兵家类,江南经略,卷五上>
　　常州府备宼水陆路论
　　夫宼欲犯常州水陆可通之路不可胜举其大要不过三者而已第一是由河庄而进歴奔牛马至城下第二是由江阴之桃花港过坝直抵郡治北门第三是由芜湖溧阳金坛宜兴而来断断乎不敢从京口闸运河东下何也京口以东夹罔两岸如山迢迢一水中行非兵行之道也知斯三者则知所以守常州矣









<子部,兵家类,江南经略,卷五上>
　　武进县总论
　　常州之属县五武进其附郭也运河中贯其西则由京口可以出大江其东则由勾吴可以通溟渤利害闗系众人之所共知尚来之所预备愚以为贼计巧猾若窥常州必不由此而入其入也必由夫河庄其详已见于本府总论矣河庄设备若严贼又将舍河庄而趋桃花港何也桃花港离郡城仅三十里东望江阴西望孟渎皆水陆兵将蜂屯蚁聚未易猝犯此港乃人所共忽贼若弃舟于江干从江口登陆而行不片时可抵常郡之北门报至城亦至矣岂不可虑河庄在县境西北桃花港在县境东北二者皆武进之所辖也备斯二者则武进之兵防尽之矣或疑东南有戚墅下渎等港皆濵太湖盗若由此犯城亦易其险恐不在桃花港下曰是不然寇若入太湖必由苏常阳羡地方声势鼎沸矣湖中有七十二山网罟船巡司兵船追逐哨报贼岂能掩袭而至哉大抵善攻者攻人之所不备善备者备人之所必攻桃花港之攻与不攻存乎哉兵之备与不备耳
　　武进县境考
　　武进县古延陵地汉时为曲阿丹徒旧境三国吴嘉禾三年改丹徒县为武进晋太康二年复为丹徒防析丹徒曲阿置武进县治在今郡城西北六十里通江乡【古名千秋乡】梁天监元年改为兰陵县唐武徳三年复以兰陵故地置武进县贞观八年并武进县于晋陵垂拱二年复析晋陵地置武进县后唐同光元年江盗旁午民不奠居始徒县治于郡城与晋陵俱为附郭治在金斗门外街西宋因之国朝洪武元年革晋陵并入本县治在府治南一里县附于府其城即府城也故不另列城池考
　　东抵本府无锡县界五牧西抵镇江府丹阳县界吕城广九十五里南抵本府宜兴县界黄土桥北抵州府泰兴县界杨子江中流袤一百二十五里

<子部,兵家类,江南经略,卷五上>
　　武进县备宼水陆路考
　　东通无锡
　　其道有三由白家桥官塘东行歴横林五牧髙桥至无锡县之北门或由白家桥收港歴戴琪杨溪花渡桥出洛社者其东路也由白家桥南进采菱港歴东槎戴琪冯桥郑渎马家桥杨湖藕荡钱桥出双湖口者其南路也官塘东行者正道也其余皆门道也
　　西距丹阳
　　其道一由府治西门歴奔牛吕城栅口陵口而至丹阳县治者是也乃正道也非间道也
　　南抵宜兴
　　其道有四由府治西门陈渡桥歴栅头寨桥浪打川钟溪何桥防亭至宜兴县之北门者其南路也由采菱港进歴【阙】　　由丁堰进歴【阙】由横林双牌进歴【阙】　者东南路也南路正
　　道也东南路乃间道也
　　北至大江
　　其道有二由府治北门七十里桃花港出江者其北路也由奔牛镇入孟河河庄闸出江者西北路正道也北路乃间道也
　　东南至太湖
　　出湖之口有三由白家桥丁堰戚墅堰宋建湖口洛阳塘门旗庄戴溪诸桥天井岸下隅蒋庄龚堰薛堰下埠港入湖或于下埠港之东曰新邨曰董庄曰毛湖曰桃花曰芦荻皆可以入湖者其东路也曰白家桥采菱港丰盛江邨马巷板上周陈虎阱新庄诸桥与东路戴溪桥等合者其中路也由县治东境至蒋庄渡支河歴圣力饮马东板西板诸桥横河分水墪百渡港入湖者其西南路也三者皆间道也非正道也
　　东北与江阴为界
　　其道有二见江阴县水陆路考
　　西南与金坛为界
　　其道有三由府治西门歴七里桥荆城港至金坛县之北门或由西门小港歴三里巷贺家地方出荆城港皆正道也由奔牛镇进小港至白鹤溪者乃间道也
　　右水陆可通之道凡十有六其间港浩繁岐路错杂不可胜计不能一一而设备惟当摘其中之尤要者兵勇建寨栅以守以御其余亦惟以游兵行哨竒兵设伏轻兵出袭焉斯可矣计邑之险要有五曰孟渎堡曰马迹山曰黄山门曰奔牛镇曰黄林详着各图説于后












　　孟渎堡险要説
　　孟渎乃苏松诸郡之咽喉大宼若犯江南此为最要设防制胜不可视为缓图详见筑堡议
　　孟渎口筑堡议
　　东南海防与西北边防不同西北之民健鬬而善射每遇宼骑入犯进堡登陴妻奴老幼悉操矢石以御之堡内甚贫宼何所利而必欲攻之乎是故北边以筑堡为利其堡也非浪筑也山隘路口宼所必冲者则筑之在东南则不然海港无处不可冲入海塘无处不可登犯迢迢原野并无山隘虽欲筑堡何所凭乎纵有堡亦谁与守乎葢一则胆怯而不敢鬬二则常恐絶粒三则势孤无援故不如一走之为愈是堡之无补于江防海防较如也惟河庄一堡又当别论而不可以不筑者此荆川唐公之见所以为不可及也何也孟渎为苏松诸郡之咽喉愚于常镇诸论已发明之矣荆川黙识乎此唱议兴筑劳民费财万姓怨讟而弗顾厥功大矣但惜其即世弗获与之面议也何也孟渎口常江潮汹涌之冲土疎善崩堡跨渎口之上凡江行者必由南北水闗出入万一崩时值寇警修葺则不及不修则致悮岂不殆哉如愚见似当厘为二堡两岸分筑先树木桩以固其基勿惜石灰以期其久相时如门恊力守御策之上也若钱粮不敷难于轻举则但建寨栅亦令夹岸而峙修剏皆便策之次也或者曰寨栅安能御大宼乎曰不然寨栅之设不过屯陆兵而已耳孟渎口外自有水寨兵船宼至则战于江中弗容其入也战而弗胜贼舟始入陆兵夹而击之杜其深入又弗胜也然后直捣奔牛奔牛之师迎而拒之江口之师尾而追之云阳毘陵之师又翼而应援之贼将安所逞哉所患者前后左右之力弗协纵贼剽掠此则有不可料者孰谓大宼之御而专恃夫区区寨栅也耶
　　孟渎堡城池考
　　孟渎堡在县治西北六十里通江乡古南兰陵郡即旧武进县也向止设巡司嘉靖间倭警唐公顺之建议筑堡察院总练指挥公署在内
　　城
　　周围五百八十丈髙二丈二尺厚三丈
　　陆门
　　六座
　　水闗
　　二座南北各一
　　窝铺
　　二十座
　　雉堞
　　一千七十九垜
　　孟渎堡兵防考
　　孟渎河居常州丹阳之中相去各七十里宼舶由大江南下必自此出先年止设巡司弓兵守御自嘉靖三十三年倭乱巡按御史尙公维持查系沿江险要议题设守御指挥募兵分水陆二哨水哨沙船入浆船共二十九只土兵五百一十二名分为二枝一枝住守孟渎河一枝往来住守桃花港澡港二处仍各分畨出哨至江阴靖江等处与两县及江阴圌山二把总并江北海防道所辖泰兴周家桥把总互相策应陆哨原设战兵五百名后因议革现存操军三百名百户一员统领与小河巡司弓兵七十名并城内居民协守本堡









　　马迹山险要説
　　马迹山在府治东南太湖中二十里太湖之在武进惟东南一隅最为险要马迹山屹立其中若天设之险也宋时尝置寨设兵于此以备湖宼甚得守御长策近年以来议者僈不及之葢以倭宼侵犯洞庭其势必由无锡县北行而入杨子县武进道里辽逺故也殊不知无锡西南渔舟甚大贼所防惧往年贼尝犯之辄为所败复回苏州是防御已宻本县独可无备乎今宜设备于此有警则募渔舟为夹击之势旧寨亦不必修复上有祥符寺已可屯戌矣






















　　黄山门险要説
　　黄山门在包港江心水流湍悍盗贼出设之地也况当常镇二府之交上下瞭望俱可及百里实京口之门户也长江浩濶守望俱难黄山门上下多沙涂惟此茫无涯际江中战塲此其第一也水兵长枝倭寇所短尽我之长贼岂能肆志耶保获留都无越于此更得淮兵船协力万全之谋也









　　奔牛镇东险要説
　　奔牛镇【舆地志汉时有金牛出于山东驰至曲阿界邨人栅断其道谓其地为栅口牛皆奔聚因曰奔牛】在郡城西三十里北通孟渎包港西通丹阳运河要道也贼若自孟渎包港南下必自此出或自京口丹阳东下必经此镇实武进西郊之藩翰也必宜设兵屯守此地俾与丹阳戍兵互为声援倘遇贼至彼此夹击贼岂敢长驱而犯毘陵也耶因此地自来无盗故今之议者佥谓不必设备殊不知孟渎为长江南出咽喉与常镇二府颇相隔絶非设兵于此则孟渎堡孤立无援矣故守奔牛实所以援孟渎也






















　　横林险要説
　　横林在武进县治东三十里南通宋建湖阳湖太湖北通西堰镇乃运道要冲也其东为洛社其西为戚墅丁堰皆盗贼出没之地贼若东南自苏州以趋无锡东北自江阴以出髙桥皆可以达郡城而此地其必由之道也宜设官兵一枝屯守于此西卫府治南援无锡
　　武进县险要总论
　　武进县倭寇独不多犯然五险实不可不预为设备五险之中黄山门孟渎其尤要也结援淮则黄山门多助守奔牛坝则孟渎不孤二者宜慎图之
　　武进县巡司【司兵数附】
　　奔牛巡司
　　在县治西三十里奔牛镇旧在镇南自宋以来有之元末兵燬国朝洪武初以小河巡司兼辖其地九年邑民费得成陈请复之遂重置焉设弓兵四十名往来巡逻
　　小河巡司
　　在县治西北九十里孟渎河闸西宋时名小河寨元改为巡司国朝吴元年移置郑港成化四年徒今地嘉靖中徒置孟渎堡内防复徒今地设弓兵七十名往来巡逻
　　澡港巡司
　　在县治北五十里依仁东乡于塘邨宋元以来原在江北沙新河国朝洪武二十八年以江北沙分州府泰兴县巡检陈允中奏请徒置今地设弓兵七十名往来巡逻
　　武进县倭患事迹
　　嘉靖三十五年丙辰
　　二月贼分掠县境
　　四月贼围府城
　　贼自小河而入
　　六月贼掠诸邨镇
　　江阴之贼走往江北复回登犯包港孟河内顾邨严庄焚掠无遗
　　按倭犯洞庭必由无锡北行入江武进道里辽逺故鲜谋之然防守实不可懈




<子部,兵家类,江南经略,卷五上>
　　无锡县总论
　　无锡县在常州之东南南据太湖北抵江阴岛寇若自东海而来必由夫长洲之大江而来必由夫江阴若中原之寇自芜湖湖州而来必由夫太湖【若曾】尝相视其邑设备之法有二重焉设于百渎口小瑄双河口髙桥尤涂五了浜者其内一重也设于四河口五牧斗山宛山荡口懐仁望亭独山将军山闾江山者外一重也团结有法水陆具备则一时攻掠之患庶几其可免乎
　　无锡县境考
　　无锡县在府治东南九十里古勾吴地也汉髙帝初始置无锡县陆羽惠山寺记是山当周秦间大产铅锡汉兴方殚故名王莾时改无锡曰有锡光武建武中仍改曰无锡三国吴嘉禾三年省无锡县置毘陵屯田典农校尉晋太康元年复置无锡县元元贞二年陞为州【李晦有记】国朝复为县
　　旧境东西一百五十里南北一百二十七里国朝重加经画东抵苏州府常熟县界归正乡西抵本府武进县界周桥广一百二十里南抵苏州府吴县界乌山北抵本府江阴县界马镇袤一百一十里
　　无锡县城池考
　　无锡县城旧在运河西梁谿东南徐记县旧城基也濠濶一丈五尺越絶书旧城周二里十九歩髙一丈七尺郭周一十一里二十八步髙与城等宋干兴初县令李晋卿重筑旧子城一百七十七步东接运河西距梁溪正门四东曰熙春【径常熟路】西曰梁谿【径宜兴路】南曰阳春【径平江路】北曰莲蓉【径郡城路】偏门三曰顾桥新塘董家元至正末伪吴张士诚增广甃以砖石国朝洪武初复加缮治治戊午知县姜文魁重修【邵寳有记】门仍其旧四门之外各有子城跨于濠嵗久尽圮嘉靖三十二年倭寇内讧士民汹汹将溃知县王其勤倡议修筑周一十八里易门名东曰靖海南曰望湖西曰试泉北曰控江建楼于门上西南北水闗各有楼南北二闗皆跨运河西跨束带河凡七十余日而城成成二日而倭寇适至初筑时民颇有于思之歌至是得凭城为守所全活数十万人无不手额王令者矣
　　城
　　周围一十八里髙二丈一尺厚如之
　　池
　　深　丈　尺广　丈　尺
　　陆门
　　七座门各有楼楼外有月城
　　水闗
　　三座
　　窝铺
　　三十座
　　雉堞
　　千　百　　　垜

<子部,兵家类,江南经略,卷五上>
　　无锡县备寇水陆路考
　　东通常熟
　　其道有六一由北门歴五了浜三坝陈墅北角下市桥港口湖桥山塘泾者此北路也一由五了浜歴新塘桥太平闗渎桥寇山荡陆家荡栁溪港荡荡一由宛山荡出界泾羊尖华荡者皆中路也一由南门进百渎河歴梅邨张塘泾苏沙塲鵞肫荡甘露华荡一由百渎出学士桥歴龙亭新塘桥太平以达华荡皆南路也一由东门尤涂新塘桥祗陀寺潭塘胶山羊尖驸马庄深塘戴渡者东路也惟此为陆路余皆水路
　　西通武进
　　其道有三详见武进县水陆路考
　　南通苏州
　　其道有六一由南门牛塲头曹横泾新安望亭浒墅射渎枫桥一由射渎进歴金鸡塾虎丘山山塘桥或由望亭之东收港歴上下沽霜桥东西里桥许家湾王御史桥斜路桥长泾庙三白桥虎丘山后出山塘桥或由望亭许墅之间收吴家店歴白石山至王御史桥以达山塘桥或由浒墅之小菜桥入至王御史桥皆南路也由南门百渎河歴马桥前桥洛婆桥同桥出山塘桥者东南路也
　　北通江阴
　　其道有六由北门歴髙桥四河口青旸镇越城桥蔡兴闸抵江阴县之南门者官路也由北门三里桥歴吞来庙髙六堰北诸苏市桥王塘桥苏毛桥长夀四河口者西北路也由新塘桥芙蓉山者东北路也由五了浜严埭新塘陈墅长泾冯塘八字河胡埭杨家桥黄邨三河口骆驼桥东望桥东板桥者皆北路也由北门进江阴港歴后圻者陆路也余皆水路
　　西南通宜兴
　　其道有三详见宜兴县水陆路考
　　右水陆可通之道凡二十有四其间港浩繁岐路错杂不可胜纪不能一一而设备也惟当摘其中之尤要者团兵勇建寨栅以守以御其余则惟以游兵行哨竒兵设伏轻兵出袭焉斯可矣计邑之险要有三曰独山曰双河口曰望亭镇详见各图説于后
















　　独山险要説
　　独山在无锡县治西南一十八里锡山山脉西来至是中断舟行其中北与管社山相望号浦岭门南与兎山对峙号独山门梁溪之水自双河口至此入太湖地方盗艘劫掠必从此走太湖避追捕是故双河之险不特乱世为可虞而承平之时亦号贼薮似宜设一巡司于此二门置栅严其缉捕贼方无所容耳贼若自太湖入犯县境则命将率师于此堵截更募渔舟犂之于太湖中贼必不能防入也























　　双河口险要説
　　双河口在无锡县治西北五里南通太湖又北五里为髙桥髙桥为武进江阴要道贼寇若自江阴南来必出髙桥过双河以犯县治若自太湖北来亦必由西溪过双河以犯县治双河口者真盐盗往来之冲而我兵所当固守者也平时客艘过此若履氷霜旧设巡司于髙桥虽得控御之策然弓兵额少巡逻难周必添兵额往来哨守有事则以重兵扼之庶县城无北顾之忧矣








　　望亭镇险要説
　　望亭镇在无锡县治南五十里与苏州府长洲县分界其地东通蠡湖西通太湖号为贼薮嘉靖甲寅岛寇自浒墅而来过此至新安铺闻有窰兵在南门铺贼讹以为苖兵也复转而南县城得无恙今宜设备于此使贼不得北行策之上也若忽而不备贼将长驱而至城下城虽无事四郊之残破矣
　　无锡县巡司【弓兵数附】
　　髙桥巡司
　　在县治西北一十五里五泻河口国朝洪武二年建设弓兵四十二名往来巡逻
　　望亭巡司
　　在县治东南五十里新安乡望亭镇国朝洪武二年建设弓兵四十二名往来巡逻
　　无锡县倭患事迹
　　嘉靖三十四年乙夘
　　四月贼攻县城
　　贼自江阴县南来势甚猖獗知县王其勤督率士民悉力御之又一枝攻华家堡亦弗克乃焚掠四境由蠡口出常熟县与三丈浦贼合
　　六月贼至新安铺县城戒严
　　先是王知县募窰夫为兵结营南闗号曰窰兵贼掠苏州府至浒墅欲由髙桥出江阴葢恐苏州兵船絶其归路也至新安铺掳居民问之曰无锡有官兵乎应曰有贼复问奚兵应曰窑兵也贼惊曰苖兵在无锡行几遇之乃退走取道常熟县而去
　　三十五年丙辰
　　二月贼分掠县境
　　三月贼攻县城
　　时兵备副使王公崇古驻节城中督官兵拒贼贼死于矢石者颇众乃由髙桥北去而沿城民居悉化为煨烬矣
　　四月贼掠县境
　　十八日倭船七十余只泊县之北门昼则分防出掠夜则归聚至五月十二日由江阴君山出江十五日出海过刘家河防将罗　帅舟师击之沉其五艘贼惊遁
　　八月贼掠县境
　　为官兵击败而去
　　按二年内贼凡六犯多不得志而去则防守之为功大也彼窑夫者平时亦宜绥结乎故制寇须练土著
　　华重庆掳入朝鲜始末附录
　　嘉靖丙辰首夏十有八日倭舶七十余艘至无锡县之北门鱼贯而舣各舟之人众寡不一毎鸡鸣起则分伙出劫夜则归聚邑人华重庆遇贼于孤独桥被擒至舟其舟四十人皆直倭也惟贼首为中国宁波人称四官不知其姓氏各舟既满五月十二日齐至江阴之君山出海每舟聫幇而行十五日出海过刘家港防将罗帅舟师击之沉五艘贼大惊断缆而逝各不相顾重庆舟为风所逐白浪拍天莫办其方也二十八日至一山其大不盈数畆舟人登之伐木艌舟见草屦知为髙丽地面俄而髙丽边将遣三舟卒百人逻视矢石丛发贼逃匿山林财帛尽为所取舟亦被焚二十九日又有三十余舟卒千人搜山勦贼无遗重庆等中国人九名冒死号泣而诉生擒至边六月二十九日觧至髙丽国都其间经歴郡县凡二千里半途有光州牧者即中国之布政司也先是边将奏报国王遣通事白元至牧相遇审问间见华姓无锡人即问重庆曰昔有天使华学士者无锡人也得非汝宗族耶重庆曰然具悉以对元归述以告王七月初三日王使吏曹尙书覆讯毕出住天使馆止宿八月十二日王赐宴陪坐葢重天朝亦推学士之余敬也宴罢每人赏圆竹帽一顶白布衣一件裙二条青绵布绢各一疋皂靴一双绵布束腰一幅遣尚书都御史御史各一员太守太医各二员知县一十八员伴送还朝仍遣军五十人防送至辽东九月二十九日过辽东见都司三堂起闗驰驿十月十九日过广宁见都司总官十一月朔至京住五蛮驿初三日下礼部问初五日兵部问十三日复发刑部问十二月初一日差指挥押回原籍重庆遂得于次年二月之望抵家时年方弱冠也夫倭冦之患各府县良民掳去者无限若重庆之生还葢絶无而仅有者也学士名察字鸿山重庆之族祖也自非徳学言动有以深服乎彜人之心安能致其君臣去思如此耶其覆被之泽不独被于重庆而与重庆同摅八人亦均被焉海外小臣厚遇中国之人若此皇朝一统体面何如其尊耶我皇上圣徳渐被知人善任不于是益显耶鸣呼后之出使者可以式矣使此九人者无重庆于其间不能述学士之歴歴则白元必不信其为无辜之人而槩目为贼徒矣安肯宥其死耶况又送归且伴之以官属耶重庆归髙丽之臣以诗送行者二其一曰锡山学士闻天下君是同枝共气人还乡若问东方事仰戴皇恩亿万春前书筵官吏曹佐郎兼监察御史朴启贤赠启贤字君沃宻阳府凝川县人癸夘进士壬子及第其一曰异国逢秋早金风落井桐乡关浙江外身世海天东阻折干戈地依稀魂梦中愁多宋玉限谁慰逺人防丙辰早秋双溪书双溪不详官阀姓氏不知为何如人也
　　江南经畧卷五上
<子部,兵家类,江南经略>
　　钦定四库全书
　　江南经畧卷五下
　　明　郑若曽　撰





















　　江隂县总论
　　江隂在常州东北滨临大江东界常熟西接丹徒延袤三百一十余里通湖港口自界泾至桃花港凡二十有四寇若浮江而来犯毘陵犯无锡或自二邑出江江隂其必由之冲乎君山雄峙江口登其巅东北可以望靖江【江靣三十里】西北可以望泰兴【隔江一百六里】兵猬泊实常州之外戸也县故土城近改甃砖石去江不三里而近沿江包港等镇号称贼薮倭患作时以贼御贼亦可以得其助江隂武卫之奋岂惟可庇常州而已哉提兵出江贼舟不得遡江而西金陵实有赖焉
　　江隂县境考
　　江隂县在府治东北九十里本古延陵境汉魏以来为毘陵县之暨阳乡晋太康元年始析无锡毘陵二县地置暨阳县梁太平二年改为江隂郡【以其地滨大江南水南曰隂故曰江隂】徙治君山之阳【即今县治】陈永定二年徙治于夏浦【夏浦在县治西十八里寰宇记陈倪啓为郡徙江隂治夏浦为舰浦城作醖酒池即此】隋开皇九年罢江隂郡为县以利城梁丰二县并入治仍君山之阳唐武徳三年改曰暨州析置暨阳利城二县七年仍为江阳县后晋天福二年改为江隂军宋淳化元年仍改为县建炎二年复改为军【本纪作绍兴二年复置】绍兴二十七年又改为县三十一年复为军【续编作三十二年】元初升为江隂总管府至元二十七年改为州国初改为连洋州防复为江隂州洪武二年改为县旧境东西一百三十五里南北七十二里国朝重加经画东抵苏州府常熟县界顾山西抵本府武进县界固山阙广二百二十五里南抵本府无锡县界马镇北抵本府靖江县江岸袤七十四里
　　江隂县城池考
　　江隂县城自梁太平二年始筑跨干明演教二寺故址歴隋唐皆因其旧以其创始故曰古城后梁干化三年改筑【祥符图经载城周一十三里天祐十年筑内有子城即古城旧址】后晋改县为军曰军城门四曰延庆钦明通津朝宗宋增城门四东曰新津南曰观风西曰望京北曰澄江外城门五东曰春晖西曰天庆南曰朝宗西曰爱日东北曰建寅元定江南城郭尽燬至正十一年兵起始诏天下复缮城郭时州人黄傅摄州事率乡民垒土城之国初龙鳯三年更加修筑甃砖垒石增女墙辟四门名仍其旧嵗久而倾如履平地正徳元年知县刘纮修朝宗天庆二门六年知县王鉼裒民力畚土筑之周九里三十步高一丈五尺门皆有楼东南北各置水闗次年流贼渡江冦城下居民赖以保障十二年推官王钧置扉木架城上覆以瓦嘉靖十二年知县李元阳増建城楼八座各当空阙瞭望相属二十二年巡江御史马公璋捐赎垒石培址甃砖为靣几城三之一犹未能尽撤土而为砖也二十八年知县毛鹏经始改建三十六年知县金柱继筑迄工始为砖城比旧增高七尺而月城门楼窝铺之属尽撤而新之又于西北城添设铺舍城之临江者增置栏马墙城制始备
　　城
　　周围九里三十步高二丈二尺基厚一丈五尺女墙高二尺五寸
　　池
　　深七尺阔四丈二尺
　　陆门
　　四座曰春晖曰朝宗曰天庆曰澄江
　　水闗
　　三座东南北各一
　　角楼
　　四座曰爱日曰拱极曰栖霞曰枕江
　　敌台
　　四座
　　窝铺
　　二十六座
　　雉堞
　　三千五百一十六垜
　　江隂县兵防考
　　水兵
　　江隂县北枕长江通潮港口二十有四而黄田港夏港二处尤为切近县治设有耆民兵船三十五只在江哨守一枝百户一员统领住守黄田港一枝百户一员统领住守夏港二港水兵互为声援仍哨至杨舍褚家沙与江隂把总兵船声势聨络
　　陆兵
　　练兵指挥一员千户一员百户一员统领民壮勇兵家丁共七百二员名无事合营操练分畨哨至杨舍福山等处有警听常镇防将江隂把总调遣截杀
　　把总兵船
　　江隂把总自谷渎港以至孟渎河皆其信地部下兵六十只汛时分为三枝一枝千户一员领泊褚家沙哨至登舟沙以遏狼山之冲一枝百户一员领泊青草沙哨至登舟沙营前沙白茆港以遏福山之冲一枝本总率哨官一员领泊唐沙以控南北两路分畨哨至狼福外洋该总往来督察与各把总兵互相察应汛毕无警仍回江阴防守巡缉盐盗







<子部,兵家类,江南经略,卷五下>
　　江隂县备寇水陆路考
　　东通常熟
　　其道有五由蔡兴闸山塘河口青镇四河口髙桥歴无锡县之北门而新塘桥华亭太平九里大成桥野菱荡庙桥华荡至常熟县之南门或于大成桥収港歴杨尖后过湖从六园东行至山塘泾或由南仓歴竹塘华墅横塘苏茅长寿至山塘泾皆东北路也由定山石桥长泾陈墅沈店大河张母桥至山塘泾或由杨舍城歴顾山市桥以抵虞山北麓者皆东路也杨舍顾山旱路也其余皆水路也旱路与髙桥水路为正道其余皆间道也
　　西距武进
　　其道有三由蔡兴闸歴越城桥青镇四河口髙桥出官塘而西以抵于白家桥者其南路也由蔡兴闸山塘河三山门堰陈渎桥鎗头以抵郡治之北门者其西南路也由陈墅之七里桥娄家桥富卑沙门村西洋桥北朱石幢白沙圩出横林亦可以至郡治者东南路也南路正道也西南东南二路皆间道也
　　北枕大江
　　出江之口有三由县北黄田闸或由县北申港皆可以出江者其北路也由南闸迤西外港而出者其南路也三者皆正道非间道也
　　东南与无锡为界
　　其道有六详见无锡县水陆路考
　　右水陆可通之道凡十有七其间港浩繁歧路错杂不可胜纪不能一一而设备也惟当摘其中之尤要者团兵勇建寨栅以守以御其余则惟以游兵行哨竒兵设伏轻兵出袭焉斯可矣计邑之险要有四曰黄田港曰三沙曰杨舍曰青旸镇详着各图说于后








　　黄田港险要说
　　江隂港口虽多然切近县治者无如黄田港冦一登泊县治骚动矣必设重兵于此防哨与夏港兵互为声援仍于港口设立水寨屯劄陆兵与县城相为掎角首尾相应岂惟江阴无虑毘陵亦无北顾之忧矣











　　三沙险要说
　　江隂北濵大江港口错杂难于防御非兵船逺哨分守上游则无港不可登泊也而所当哨守者有三曰唐沙曰青草沙曰蒲沙唐沙青草沙则南连福山蒲沙则北通狼山是乃天设之险为江阴之外防也今设游兵二枝于此往来防哨计亦善矣然三沙土豪素称窃盗之渠魁除之则激之使乱纵之则盗日蔓滋为今之计宜明示甄别使之改过操练乡兵与官兵互相紏察而以一巡司领之其弗率训典者亟絶之数年之后兵船可革盗可化为良民也






















　　杨舍险要说
　　杨舍在苏常二郡之交去常熟江隂各三十五里为常镇二郡沿江险要之最近筑堡于此而以叅将领之分兵褚家沙以为首尾之势备御之计善矣然此地素号贼薮横行江湖窝藏富家未易猝灭诚得良吏一员委以心膂不激不随乘我兵力恩威兼济或缉或诱使皆化为良民此今日第一急务也
　　杨舍堡城池考
　　杨舍堡古暨阳县也东连大海北枕长江界于常熟江阴无锡三县之间最为险要嘉靖三十三年倭警巡按御史尚公维持筑堡防御损坏例请官银修葺叅将府守御千户所及察院兵备道署在焉
　　城
　　周围二里长五百零一丈
　　月城
　　四座
　　城楼
　　四座
　　角楼
　　四座
　　陆门
　　四座
　　水闗
　　一座
　　窝铺
　　二十座
　　雉堞
　　一千三十六垜
　　杨舍堡兵防考
　　杨舍与狼福二山相为犄角乃常镇之藩屏留都之门户也常镇叅将一员驻劄其处沿江一带皆其信地水营兵船一百只分为四枝内二枝百户二员领泊褚家沙更分哨至三爿沙登舟沙营前沙刘家河许浦嘴下以防应崇明上以回顾杨舍一枝千户一员领泊三丈浦遏福山之冲且为掎角之势一枝中哨百户一员领泊谷渎港口以备缓急调遣其褚家沙三丈浦谷渎港船只仍每半月一次轮畨更换哨守遇警与苏松叅总兵船互相应援江隂圌山二把总兵船悉听调度陆营原设哨官五员统领陆兵一千名无事则合营操练分畨哨至福山江隂等处有警随贼向往截杀春秋汛时分为二枝一枝左哨百户一员右哨千户一员统领于谷渎港口外教塲屯劄一枝前哨百户一员后哨百户一员统领于杨舍北门里教塲屯劄以为犄角之势每半月一次更畨在沿江一带防塘巡哨如贼登谷渎港岸则外教塲一枝为正兵里教塲一枝为援兵贼从常熟江阴而来则里教塲一枝为正兵外教塲一枝为援兵防合截杀本堡有中哨百户一员统兵二百名与范港石头港二巡司弓兵一百七十名并在城居民协守
















　　青镇险要说
　　青旸镇在县治南四十里南通四河口四河口者自运河分枝东通常熟西通武进南北即运河经流直抵无锡焉江隂濒江不三里而近防江兵戍视他邑为剧而腹内险要惟一青何哉以其南扼髙桥为南地之屏障故也若非严设守备则冦贼得以南北纵横矣此镇地饶民富易以团结惟在上者鼔舞何如耳
　　江阴县巡司【弓兵数附】
　　利港巡司
　　在县治西一十五里夏港口宣徳二年建原在利港东天顺五年利港废塞徙今地设弓兵七十名往来巡逻
　　石头港巡司
　　在县治东三十里石头港口成化二十三年建设弓兵七十名往来巡逻
　　范港巡司
　　在县治东六十里范港口洪武三年建设弓兵一百名往来巡逻
　　江隂县倭患事迹
　　嘉靖三十年丙辰
　　二月贼分掠县境
　　三月贼攻县城知县钱錞御战死之
　　贼至江隂錞出御于石幢身被一矢又御之华墅斩贼首九级贼惧乃合常熟贼一千五百余人攻围县之东门屠戮甚惨填濠直逼城下錞欲出兵御之兵备王副使持谋坚壁固守錞怒取印印衣独率民兵出城死鬭杀贼颇众马入于淖贼伏起刺之中十余鎗而死贼亦惧而遁
　　七月贼围县治主簿曹廷慧御却之
　　倭冦至县令避居学宫城守者多窜廷慧登城射贼眼命左左中命右右中贼惊遁去翌日贼障牛皮凿地廷慧析薪火之贼稍退被围四十日生员薛亶诣抚按告急偕善泅者二人昼夜潜行七日始达防樊防将帅兵千余来援廷慧为内应声援既接贼遂骇散
　　八月贼掠县境官兵击败之
　　按县令钱錞之死无备故也其志可哀矣以临江重邑而至无备当事者各与有责矣


<子部,兵家类,江南经略,卷五下>
　　靖江县总论
　　靖江乃长江下流虽为常郡属邑而孤悬江心四面受敌独膺其难海冦若遡江而来【东至海口六十里】此先受兵周围港口凡五十有八【如朱家港唐鐡港之类】北望泰兴南望江隂壤地虽小而所闗繋至大盖金陵以仪京口为东海闗隘往年贼犯仪图絶纲运道经靖江仅能自守使有重兵于此控扼邀击贼岂能飞渡哉近设叅将驻兵营前沙遏冦于东洋洪涛中旷野无援迂濶难恃如愚见莫若令游兵船于营前沙不时巡哨而叅将改泊靖江军民相倚气势孔増设有缓急泰兴江阴二县水兵南北策应贼气益慑而不敢西矣
　　靖江县境考
　　靖江县在常州府东北一百一十里本子江中一洲旧名为马防沙其地中分为二曰马防东沙马防西沙汉以前无考嘉靖三年县令易干得断碣于西沙焦山港其文曰此沙乃吴大帝牧马大沙隔江一洲为牧马小沙俗盖呼大为防讹牧为马云隋唐时属泰州海陵吴陵县境宋时州泰兴县者三分之二元因之国朝洪武初全江隂盖以土产类江南田赋独重于州诸县故也成化三年巡抚都御史髙公明以江盗弗靖请于朝添设县丞一员署其地抚治之七年巡抚都御史滕公昭奏立为靖江县【以江海多警故名】常州府沙本以海潮逆江依孤山之麓渟聚成壤【广陵志云赤乌年间有白马负土入江遂有此洲】大沙之外有十洲自东绕南至西聫络起伏或大或小【麫条沙东开沙尹家沙宫沙段头沙南沙西小沙孙家沙新沙团沙】旧尚有江相隔今沙涨起相连广袤次于大沙民居加宻云
　　东抵巫子门海洋西抵本府武进县横担广九十五里南抵本府江隂县界江岸北抵州府如臯县石庄袤八十八里
　　靖江县城池考
　　靖江旧为土城周三里外堑河旋绕乃伪吴张士诚部将徐太二所筑外有池内广五顷国朝成化十三年知县张汝华因其址修筑之并建县治于城中正徳元年海冦窃发知县周竒健加筑土墙于城上四门易以砖甓各覆以楼东曰观海西曰障江南曰济川北曰廻澜障江门之南则建水闗引水入城以通灌溉嘉靖三十二年因岛冦之警江南北州县皆修筑城堡知县汪石改甃砖石增设敌台门楼女墙改筑水闗于东门之南三十四年知县应昻复浚堑濠加筑瓮城即旧城而增髙焉四十三年知县王叔杲以城中民稠地窄欲扩城西展并西市仍改水闗从西以便水性以调去不果
　　城
　　周围长六百四十丈髙一丈九尺厚九尺
　　池
　　广四丈五尺深一丈二尺
　　陆门
　　四座上各有楼
　　水闗
　　一座
　　月城
　　四座
　　敌台
　　十座
　　水栅
　　一座
　　窝铺
　　二十座
　　雉堞
　　一千三百七十四垜
　　靖江县兵防考
　　水兵
　　靖江县僻处江心四面受敌周围港口五十有八而孤山套口蟛蜞港烂港口三处尤其要害近设总练指挥一员水哨官二员统官民船三十四只水兵民壮弓兵共八百七十二名分为三枝一枝该县佐贰官一员督同哨官一员统领住守孤山套口一枝哨官一员统领住守蟛蜞港一枝该县佐贰官一员统领住守烂港口仍各分畨出哨至唐沙蒲沙等处与江隂县并该把总兵船互相防应
　　陆兵
　　陆哨官一员统民壮六百名内将二百名驾船出江巡逻其四百名分布四门与城内居民编甲防守
　　靖江县水陆路考
　　靖江县北通淮南通江隂东通大海西通京口孤悬江心如一沙然且港口甚多无港不可收泊无地不可登犯非有险要可据故不作水陆路图考










　　新涨沙险要说
　　靖江之去江隂也凡四十里而新涨沙在半涂焉南北六七里东西二十里乃盗贼之渊薮也贼隠遁于此而以腹心至县瞰人贫富不时入劫江中之贼亦多出此必须申明保甲之法严加缉捕或特设巡司守之庶得南北通利云
　　靖江兵务议附録
　　靖江知县王叔杲申呈云本县孤悬江心四面受敌必须泰兴江隂二县各发兵船数只防同靖江南港兵船主客戮力协守中流其周家桥把总兵船一支哨至石庄巡司地方江隂把总兵船一枝哨至巫子门迤西江面南北三枝兵船分设已定务期守望相助无事之时三枝分防旌旗相望金鼔相闻在江同习水战如遇有警贼势或犯中沙原屯靖江兵船分为二层迎敌周家桥江隂二把总兵船分为左右二翼来攻倘贼或犯江隂或犯泰兴彼此协力救援所犯之处即以兵分二层迎敌一如前例靖江县仍相度地理于本沙东南东北要害港二处再为开濬深濶屯泊兵船以避风涛而屯操民壮以一半在城防守一半在外江岸巡缉备冦登击如此则战守有合一之算贼寇无飞渡之理靖江之门户既固而留都之根本自安矣
　　按此议不但自私其邑而因可以强友邦之兵协力不渝兵气百倍然则兹议也又岂独可行之靖江耶
　　靖江县巡司【弓兵数附】
　　新港巡司
　　洪武二年设原在马防沙永乐四年移置新港北旧属江隂县成化七年建县改属本县十年知县郑锜迁于新港之仓基额设弓兵八十名往来巡逻











<子部,兵家类,江南经略,卷五下>
　　宜兴县总论
　　毘陵属邑惟宜兴最僻故言兵务者谓贼冦所不至弃而弗讲是狃目前之见而未稔江南形胜之故也何也天下有事苏松嘉湖杭为必争之地谁不驻兵严守欲自长江取京口蚕食而进难矣哉若自采石趋三坝出太湖乘捷捣虚全吴诸郡靡不骚动势如破竹阳羡非必由之路乎练重兵扼险要诸郡之门户实在于此
　　宜兴县境考
　　宜兴在常州府治南九十里秦汉时为阳羡县晋懐帝永嘉四年分六县六郡统之遂移阳羡县于君山下而以县治为义兴郡【晋地里志载恵帝以周玘创义讨石氷立义兴郡表玘功但玘传谓讨石氷陈敏钱璯三定江南元帝以玘频兴义兵特为置义兴郡以彰其功考帝纪斩石氷事固在惠帝永兴元年钱璯反乃怀帝永嘉四年在惠帝后已见志误兼元帝虽自永嘉元年以琅琊王镇建业又歴愍帝朝方称制改元立郡乃帝承制行事时事未可直书为帝附録以备叅考】六朝不改隋始以郡为县治亦仍为县治而君山之阳羡遂废唐志载武徳七年以义兴县置南兴州并析置临津阳羡二县【续通典谓武徳二年改义兴县为鵞州又置阳羡临津两县七年改临津为南兴州未知孰是】防省阳羡临津二县仍为义兴县宋开寳九年始改义兴为宜兴【实録载是年太宗即位十月壬戌诏天下州县名与朕名下一字同者宜改】元初改县为南兴军旋改为宜兴府元贞元年改为州国朝洪武二年复为县
　　旧境东西一百六十里南北一百一十四里国朝重加经画东抵苏州府吴县界太湖中沂洲西抵应天府溧阳县界葑埭广一百六十里南抵湖州府长兴县界垂脚岭北抵本府武进县界黄土桥袤一百四十里
　　宜兴县城池考
　　宜兴县城旧在荆溪北前临溪后阻河左右俱堑以濠自三国吴赤乌元年创建周围一里九十步髙一丈二尺厚称之濠濶三丈五尺隋大业初路道徳重修元定江南城郭尽毁至正十一年兵起始诏重筑国初守将杨国兴改建永乐十四年展拓之南距周渎北际庆源东望李公堤西界义阡周九里有竒建东西南北四门又设小东门各建戍楼于上成化十四年重修治四年知县陈防又修正徳七年知县刘一中增修并筑水闗及闸闸有护隄十四年知县刘秉仁复加缮治嘉靖三十四年知县董鲲以倭警增建敌台五座四十三年知县黄茂增建东西闗楼【吴可行有记】雉堞楼橹屹然改观
　　城
　　周围九里三十步髙二丈五尺
　　池
　　濶三丈有竒深一丈五尺
　　陆门
　　五座上各有楼
　　水闗
　　二座南北各一
　　敌台
　　五座
　　窝铺
　　二十四座
　　雉堞
　　二千二百三十六垜
　　宜兴县兵防论
　　宜兴坐跨两氿太湖在其东南与吴兴接壤濒湖之盗轻舟往来嵗以为常而吾吴之按部者权不行于越拘摄最难所宜専设官兵防守要害而崇山深莽易于伏戎又不独湖防而已也







<子部,兵家类,江南经略,卷五下>








　　湖险要说
　　湖巡司在县东南四十五里又东五里为香兰山太湖交濵吉安长兴之境也浙直之交山水所会盗縁为奸况太湖茫茫冦若从此登犯县境骚动矣宋时置香兰巡司香兰寨以控扼之今但设一巡司而远在内地已失险要多矣况弓兵几何而可御之乎故必修复香兰旧寨团练水陆兵勇而以本司统之所谓遏贼于上游贼自不得而入境矣








　　下邾险要说
　　下邾巡司在县治东北东通太湖盐盗之所钟也冦若自洞庭劫掠阻于苏州之胥口无锡之独山必自此流突县境帆而来瞬息可至不可不增兵戍守严为之备也或曰宜兴自古兵燹莫及且居腹内贼必不至空费兵食何益哉曰是不然昔日之寇皆在沿海今濒海诸州县备御已严贼至无所掠必走腹内地方攻劫如福建之建宁县非耶兵法有之攻其无备出其不意毋谓贼不知胜算也
　　宜兴县巡司【弓兵数附】
　　张渚巡司
　　在县治西南六十里永丰乡设弓兵三十名往来巡逻
　　湖巡司
　　在县治东南四十五里君山乡设弓兵三十名往来巡逻
　　下邾巡司
　　在县治东北三十五里洞山乡设弓兵三十名往来巡逻
　　钟溪巡司
　　在县治北五十里万金乡设弓兵三十名往来巡逻
　　常州府土贼要害
　　武进县
　　聚劫
　　采菱港
　　在白家桥南
　　连江桥
　　在新闸之北犇牛之南通江故也
　　戴琪桥
　　在府城东南为武进宜兴无锡三合界之处
　　无锡县
　　出贼【就于本处聚刧】
　　新塘桥
　　在县城东三十里水大而地旷
　　堠山下
　　与新塘桥相近
　　石塘湾
　　在县城西北
　　五牧
　　在县城西北官塘
　　曹王泾
　　在县城南官塘
　　三坝
　　在县城西北二十七里此处江隂常熟俱通水大而地旷
　　杨湖
　　在县城西南宜兴道中
　　聚刧
　　双河口
　　在县城西北五里此处极空野南通太湖
　　洛社
　　在县城西北三十里官塘
　　百渎口
　　在县城南
　　新安
　　在县城南二十四里官塘
　　五丫浜
　　在县城东北二十七里【四通八逹江隂常熟交界之处】
　　华渡
　　在县城西南为武进宜兴无锡三合界之处
　　杨溪
　　在县城西南宜兴道中
　　盐盗出没
　　髙陆堰
　　在县城西北二十二里江隂县交界之处
　　江阴县
　　出贼
　　竹塘
　　在县城东常熟道中
　　华墅
　　在县城东常熟道中
　　已上二处无客商往来俱在江中野处行劫
　　聚劫
　　四河口
　　在县城东南四十五里无锡县交界之处
　　青镇
　　在县城南四十里
　　宜兴县
　　出贼【就于本处聚劫】
　　新渎桥
　　浪打川
　　在县城北五十里官塘
　　聚劫
　　季亭
　　在县城北十二里官塘
　　东氿
　　在县东城外通太湖东南由黄渎港出东北由竹山港出
　　西氿
　　在县西城外通溧阳县
　　中溪
　　在县城东北四十里
　　百渎
　　在县城东北四十里
　　善权近处
　　在溧阳县交界之处
　　靖江县
　　出贼
　　蟛蜞港
　　新涨沙
　　聚劫
　　大江













　　江南经畧卷五下
<子部,兵家类,江南经略>
　　钦定四库全书
　　江南经畧卷六上
　　明　郑若曾　撰
　　镇江府总论




















　　镇江府总论
　　或问京口以西抵于石头迢迢二百里山皆可逾逾则可以窥留都京口以东抵于孟渎港口七十余里贼舟皆可入入则可以犯江南镇江之江防难矣【若曾】曰不然南京临江峭壁千仞两山夹岸如峩眉然其南天开一窦水由中行是为采石四十里至太平此南北战争东南第一闗隘也贼若进此绕至溧阳则宣歙东吴一带声援絶矣故保固留都之计采石其上也京口石头之间高峰逼岸宛如长城其内则诸山错杂无城市可资掳掠其外则江岸峻絶不可登犯古今曾有从此进兵者乎京口孟渎之间沿江南岸或高峰横亘或江沙泥淖或江中有洲长四五十里者有之一二十里者有之障蔽两涯直至河庄方可深入所谓二十八港者浅涩短狭寇舶难以通行有识者只固守庄河而江防之大纲尽之矣或又曰若而言留都之利害在采石江南之利害在河庄而京口似无关系焉用守乎曰恶是何言也镇江者上为留都辅郡下为吴越咽喉乃江南第一城也天下有事奸雄之所必争虽曰得其地未必可以犯留都但寇方犯江南而吾兵欲保安留都屏捍江南非此则大掣肘何也采石河庄者庙堂所深注意戍守必严寇计狡猾安知不由京口而入从秣陵夹冈间道而行乎万一贼据京口则东风上潮片帆可以向采石西风落潮瞬息可以至河庄进退纵衡维其所骋司兵柄者是当加意水陆而坚守镇江也
　　镇江府疆界考
　　镇江府禹贡州之域天文斗分野春秋时为吴地吴亡属越越亡属楚秦并天下为防稽鄣二郡之地自句曲以西属鄣郡句曲以东属防稽郡东汉属吴郡建安中孙权自吴徙治丹徒号曰京城防迁都建业复于此置京督为重镇焉【图经云其地因山为垒縁江为境尔雅曰丘絶高曰京因谓之京口京口之名以此吴志孙策使孙河领兵屯京地又云魏臧霸以轻船袭徐陵皆指此地而言】晋平吴为毘陵郡地统丹徒曲阿武进延陵毘陵暨阳无锡七县永嘉五年改为晋陵郡徙治丹徒元帝渡江都建业于京口侨置徐兖州后虽徐州或镇下邳或镇旴姑孰皆置留局于京口时号为北府宋元嘉中以南徐州治京口又置南东海郡隋废州及郡为延陵镇属蒋州开皇中改置润州防废为延陵县【寰宇记开皇十五年罢延陵镇以蒋州之延陵永年常州之曲阿三县置润州于镇城葢取州东润浦以立名大业三年废为江都郡之延陵县】唐武徳初复曰润州天寳初改丹阳郡乾元中复为润州又陞为丹阳军建中初改号镇海军宋开寳末改镇江军防复为润州政和中以徽宗潜邸陞为镇江府建炎南渡高宗驻跸亲阅水军于登云门外绍兴三十一年诏于镇江权立行府元改镇江路属江浙行省国初为江淮府后改镇江府领县三【丹徒丹阳金坛】府境广四百七十里袤一百六十里
　　镇江府城池考
　　镇江府旧城周围二十六里十七步高一丈九尺三国吴时目为京城孙韶代伯父河守京城尝缮治之晋宋以来因而不废唐太和中观察使王璠始凿外隍干符中周寳自杭徙镇筑罗城二十余里国朝洪武元年命耿再成为帅请因六朝旧城稍敛之甓以砖石自是雉堞巍然称江南最并建楼橹营铺辟四门东曰朝阳南曰虎踞西曰金银北曰定波并南北水关凡六门子城并东西夹城共长十二里七十步高三丈一尺子城三国时孙权所筑周围六百三十步内外皆甃以甓号铁瓮城晋郗鉴尝修之王恭更加改创南唐刺史林仁肇复修之东西夹城则唐所筑也
　　城
　　周围九里十三步高二丈六尺
　　池
　　自西门至南水关通漕河自北水关至拖板桥通舟楫余皆畜水耳
　　陆门
　　四座东南北三方皆二重惟西方三重门各有楼
　　水闗
　　二座南北各一
　　敌台
　　六座
　　窝铺
　　一百二十座
　　雉堞
　　三千八百五十五垜
　　愚按此江南第一城也虽临江浒而坚固难攻善守之可以捍蔽江南
　　镇江府守城官兵考
　　镇江卫指挥使司
　　洪武初建中军都督府
　　署在郡治大市西洪武十二年指挥佥事宋礼创　经歴司在卫署左　镇抚防在卫署右　教塲在府城北一里北固山下
　　指挥使一员　同知二员　佥事四员　镇抚司镇抚二员　经歴司经歴一员
　　领所六
　　左千户所营在道林寺后右千户所营在北水闗侧中千户所营在万寿宫侧前千户所营在表善寺侧后千户所营在定波门内中右千户所营在金银门内
　　千户十八员【内正千户六副千户十二】　百户六十员【每百户所设总旗二名小旗十名】
　　现统军舍余丁三千九百三员名共屯田地十一万七千二百二十一畆有竒
　　按国初自丙申嵗取镇江即元上万户府置元帅府以统士卒首命黔宁王沐英为守将继命缪大亨为统军元帅洪武建元耿再成为帅乃筑今城未几罢元帅府设守御千户所既而又改为卫设指挥使司辖左右中前后中右六千戸所嘉靖九年江洋多盗特设提督沿江总兵官驻节本府统辖九江安庆苏松海口卫所官军悉听节制事宁罢去十九年海冦秦璠王艮窃据崇明南沙势甚猖獗复设提督江淮总兵官改兵备道为总兵府驻劄近因倭警复设本府练兵指挥一员常川操练民壮兵勇共七百九十二员名快手四十九名军余八十二名丹徒等巡司弓兵四十名机兵五十六名共一千一十九员名指挥督同领哨千百户统领操练每遇春汛时月分为四枝一枝领住大港一枝领住埤城一枝领住东津马头一枝领住西津马头无事往来巡哨遇警听调截杀其镇江卫军舍余丁听该府掌印官调度守城
　　巡江营官兵考
　　镇江府东西二马头系皆大江逼近城郭乃要地也指挥一员领有江操船只分作二枝一枝泊守焦山以防东津一枝泊守金山以护西津仍各分畨出哨北至洲仪真以备江冦南至圌山安港以防海冦
　　总巡指挥一员
　　领哨千户一员　百戸二员
　　统领军兵民壮四百八十名沙唬八桨等一十六只
　　镇江府守御论
　　镇江府城乃砖石瓮三者所甃坚大可守但其中居民多以营趂为生而鲜储蓄中户以上家无一月之粮惟积钱贸易随时贵贱食其所息一旦有警城门不可以乆阖也须令府县设法区处或将一嵗有余兵饷乘时贱买积至几万石汛毕无警则照时价给散各兵而扣除其兵饷银两又令及时籴买定为常例庶兵食可足而兵荒有备为镇江守御之长防也












<子部,兵家类,江南经略,卷六上>
　　镇江府备冦水陆路论
　　今之论京口者孰不曰水陆交防备冦当与苏松常等也殊不知三府州县水路居多陆路每县不过十之二二而已水路多则必假舟楫而后济陆地寡则去来可以踪迹而知故其为备也易若京口则自包港以西迢迢二百余里皆平原旷野贼若至此则四散奔突非有闗隘可遏道路可稽也故惟奔牛以抵京口运河一带舟楫为宜自此之外皆从陆矣守御之法须于大江阻截之其次则河庄包港圌山寇可登泊处所严于堵截若纵令登陆而欲守险以扼之难矣哉






<子部,兵家类,江南经略,卷六上>
　　丹徒县总论
　　丹徒乃镇江府附郭县也【若曾】昔闻之父老云地当南北徃来之冲天下有事必固守乎此而后兵不得进京口犯江南自今观之大不然夫陆行掳掠者小冦也攻城据邑之冦动以万计必假舟楫而后行丹徒以东云阳以西两岸髙耸如山谓之夹冈迢迢数十里随处可以堵截贼舟岂敢由此东行乎又闻仪京口为留都之门户严扄乎此则海冦不能遡流而窥留都也亦大不然夫长江之闗隘在于京口之东第一层为狼山第二层为靖江贼若过此帆而西恐非仪京口之所能限也何也狼山靖江皆枕于大江之中结水寨屯重兵南北两岸相为应援遏贼甚易镇江之金山无港収泊不可以避飓风山小如卷石不能容众非用武之地也
　　丹徒县境考
　　丹徒县本吴朱方邑按春秋左氏传齐庆封奔吴吴子予之朱方说者以为朱方即今丹徒地理志言秦时望气者云其地有天子气始皇使赭衣徒三千人凿坑以败其势丹徒之名以此汉为丹徒县属防稽郡后汉属吴郡三国吴改为武进县晋太康二年后为丹徒于此置毘陵郡宋为南徐州治所隋省入延陵县属江都郡唐复置丹徒县属润州宋元属镇江国朝因之编户二百七十里县附于府其城即府城不另列城考









<子部,兵家类,江南经略,卷六上>








　　圌山险要说
　　圌山在镇江府城东北六十里【宋张世杰与元兵战于江中不利退保圌山即此地也】屼峙江邉夙称要害北与周家桥相对乃镇江之咽喉留都之门户设有把总兵船所宜控扼险阻严为哨守者也详着兵务议于后
　　圌山兵务议
　　圌山屼峙大江濵素为险要之区嘉靖三十二年岛冦猖獗抚按奏请设把总一员统兵控扼部下兵船向分为四枝一枝住守黄山门哨至江隂靖江二县界一枝住守安港哨至黄山门团洲江北周家桥一枝住守圌山洪北大洋以防江北之冲哨至安港顺江洲等处一枝不分汛地将靖江耆民与八桨网梭等船委官统领充作先锋逺为哨探直至狼山福山等处遇警即无分晴雨昼夜飞报叅总以便声援近复经操江都御史分将江操前哨兵船防守圌山隘口中哨兵船防守大港后哨兵船防守丹徒港镇江卫江操指挥统领军船防守金山该把总仍督游兵领哨官统领兵船上至髙资下至圌山北至三江防口常川聫络哨守此其为备可谓严且宻也已及查该总所辖上至髙资接句容县龙潭驿下至安港接武进县孟渎河自江上下延亘一百二十余里皆其信地其间最险要者中则圌山洪东则安港北则顺江洲也又照丹徒镇系圌山内地守内地而忘外险非计之得又黄山门去圌山颇逺若以圌山兵与守彼处则江洋迢逓首尾相离未免有顾此失彼之患今须以兵船一枝泊守安港东哨至黄山门西哨至大洋北哨至周家桥等处以一枝泊守圌山洪但此处山形险恶水势奔湍江底俱石不能下碇移泊大港东哨至安港西哨至焦山北哨至顺江洲以一枝泊守顺江洲南哨至大港北哨至三江防口西哨至姜家嘴等处其巡江指挥统领江操官军船只分为二枝一枝泊守焦山以防东津东哨至大港西哨至金山北哨至洲等处一枝泊守金山以防西津东哨至焦山西哨至髙资巡司北哨至仪真等处游兵官统领沙船亦分为二枝一枝上至髙资下至大港往来巡哨以防江盗一枝东至黄山门南抵孟渎河北极三江防口西囘大港往来巡哨以防海冦该总住守圌山大港从中调度若贼由江北而来则周家桥三江防口为正兵而该总与孟河为竒兵贼由江南而来则该总与孟河为正兵而周家桥三江防口为竒兵各兵互相应援查该总汛时则应驻劄圌山公廨日拨兵船哨守京口汛毕则复还京口城外书院内居住拨兵船哨圌山镇江府务于二处衙门俱修葺坚完俾得安居庶险要有守而缓急无虞矣
　　圌山营官兵考
　　圌山把总一员
　　领哨千户一员　百户三员　宣号报操官二员
　　哨长三十六名　舵工三十六名　教艺哨长六名　兵勇七百二十二名　把截操江快手民壮一百三十八名
　　大小战船四十七只内大沙船七只中沙船二十五只小沙船四只座营船二只四哨座营船四只划船五只











　　金焦二山险要说
　　京口为留都门户而金焦二山在京口之东西屹立大江有左右防卫之义【金山在大江中去郡城西七里长山西北起为五州山至下鼻浦遂入江突而为此山始名浮玊周必大谓此山大江环绕风涛四起势欲飞动故名一名互父山又名获符山晋破苻坚置其俘山下因名又名伏牛山唐志贡伏牛山铜器亦名头陀岩　焦山在郡城东北九里大江中与金山并峙相去十五里以汉处士焦先所隠得名或名谯山寰宇记通典皆有谯山戍宋之问诗戍入海中山即此亦名浮玊岩石有古刻浮玊山云云】乃天造之险也贼舟若自东来过圌山而西必经二山自江北而来亦必过二山盖往来必由之冲也须设兵船二枝分守乎此相为策应则岂惟固京口之鎻钥而南与下鼻浦遥为声援遏贼西上亦安防留都之一大枢要也





















　　丹徒镇险要说
　　丹徒镇即旧县治也【宋雍熙四年置镇】西去府城一十八里北至大江亦一十八里东西二港皆通大江盐艖盗艘交防之地贼若自大江而来乘潮突入甚易其地富饶可以穴处夫镇江在金陵东北二百里江山阻絶声援难继金坛丹阳二县亦僻在东南万一贼据此镇为巢东南路絶郡城孤立比之他郡岂不尤为闗要哉所当特设重兵增筑营堡者也








　　下鼻浦险要说
　　下鼻浦在镇江府城西十八里【有小墪二在浦东西长髙二丈形类人鼻在口下故名】北通大江南通留都故孙吴时特置刺奸一屯又置幽州牧屯兵在此晋郄鉴为筑浦西二垒非直为京口掎角实通石头声援也后人以其地孤僻谓为古今异宜愚意设防制胜夫亦有可讲者
　　丹徒县巡司【弓兵数附】
　　丹徒镇巡司
　　在府治东一十八里丹徒镇东港口洪武元年建设弓兵四十名往来巡逻
　　髙资镇巡司
　　在府治西四十里髙资镇洪武元年建设弓兵四十名往来巡逻
　　安港巡司
　　在府治东九十里安港口洪武元年建设弓兵四十名往来巡逻
　　姜家嘴巡司
　　在府治【阙】六十里藤料沙洪武元年建设弓兵四十名往来巡逻
　　丹徒县倭患事迹
　　嘉靖三十五年丙辰
　　四月贼犯郡城
　　贼自下江而来千户沈宗玉王世臣迎击之败绩而死贼遂登犯
　　五月官兵御击孟河之贼连战大败之
　　贼自孟渎河深入大肆猖獗总兵徐珏御战大破之贼死者三百余人既而贼遁出江把总张成已邀击复大败之多所斩获贼惧遁去
　　无为州同知齐恩击贼于圌山之北江中力战死之
　　贼犯上流恩奉台檄率子孙叔侄兄弟凡十二人领兵赴敌一至圌山即身先士卒鼓众而前杀贼甚多贼畏惧奔溃恩乘胜逐北误中贼伏与子尚文孙童叔仲实弟寳荣从子友良大卿家人钱凤等力战不屈俱死焉
　　按是时贼鲜入江故数嵗中仅两犯境不甚得志有备矣


　　江南经畧卷六上
　　钦定四库全书
　　江南经畧卷六下
　　明　郑若曽　撰





















　　丹阳县总论
　　【若曾】旧闻诸先达云丹阳用武之地也由水可以通吴越由陆可以犯留都自今观之殆不然何也巨寇若自中原而趋江南也由河庄易由京口难若自吴越而窥留都也由长兴溧阳易由云阳句容难葢大兵之行舟楫为便舟楫之行大川为便舍舟楫而从陆舍大川而入港者必其别无他道万不得已焉耳丹阳虽据水陆之防夫岂巨寇之所必经者乎然当南北往来运道之冲驿传之迎送夫役之牵挽舆马之支应其民苦而习劳悍而健鬬选而练之优而恤之可得精兵四千人分为四枝天下有事以一枝协河庄之守一枝据夹罔之险一枝调守奔牛一枝留驻本境贼若避京口河庄而趋江隂也则移奔牛之师以援常州而江阴常熟靖江相为守助以张特角之势则岂惟江寇不能入内地哉即所调各省客兵过此亦将敛迹而不敢肆矣孰谓丹阳小邑而不足为吴越之恃耶
　　丹阳县境考
　　丹阳县在郡治东六十四里本秦云阳县始皇凿北冈使其阿曲改名曲阿县汉属防稽郡后属吴郡三国吴复改云阳晋仍改曲阿属毘陵郡梁属兰陵郡隋属江都郡唐武德初于县置云州又因其地有简渎改简州寻废州以县属润州天寳初改为丹阳县宋元仍旧国朝因之编户一百六十里
　　丹阳县城池考
　　翳考县城旧址周五百六十歩高一丈五尺四靣无濠即古简州城也东门在斜桥西门在县前南门在草堰北门在观音山元以来久废嘉靖三十四年岛寇之警知县陈奎始筑内城周千丈径三百三十三丈有竒高二丈二尺厚二丈四靣各开一门上施楼橹东曰通漕西曰望京南曰迎薰北曰镇湖又于通漕门之右开水闗石闸一【姜寳有记】三十五年知县史永寿复建外城【内城止河以西凡河东并漕渠一帯俱在城外是年夏寇大至焚劫至惨民复告筑云】接内城跨漕河延袤十余里但城濠甚浅漕渠贯城中水行者必由之又云阳驿在城内官舫昼夜经过莫可呵禁水闗或彻晓不得鏁于备御非宜所当濬外濠加深令可通漕舟而移驿于西门外俾无非时欵闗之謼庶计之得也
　　城
　　周围一十【阙】里高二丈二尺
　　池
　　濶【阙】丈【阙】尺深【阙】尺
　　陆门
　　【阙】座上各有楼
　　水关
　　【阙】座
　　敌楼
　　【阙】座
　　窝铺
　　【阙】　　座
　　雉堞
　　【阙】千【阙】百【阙】十【阙】垜






<子部,兵家类,江南经略,卷六下>
　　丹阳县备防水陆路考
　　东接武进
　　其道一由陵口栅口吕城奔牛而至常州之西门者是也乃正道也非间道也
　　西距丹徒句容
　　丹徒之道有四由云阳驿官塘而行至京口闸者其西路也乃水路也由龙潭驿或由炭渚驿至于白土或由马林窞断沿练湖铺路而行至于县治皆西南路也乃陆路也官塘与练湖铺路皆正道也龙潭炭渚皆间道也
　　句容之道有二由邓店白土而至句容之东门者其西路也由七里桥珥邨而西邸茅山地方者西南路也二者皆陆路也西路正道也西南路乃间道也
　　南抵金坛
　　其道一详见金坛县水陆路考
　　北至大江
　　出江之口有三由运河东行厯奔牛镇孟渎河出河庄闸者乃东路也由运河西行至丹徒出京口闸者其西路也由陵口吕城之间从陆而行竟至河庄闸者其中路也东西二路水陆皆可行乃正道也中路但可陆行乃间道也
　　右水陆可通之道凡十有一其间港浩繁岐路错杂不可胜纪不能一一而设备也惟当摘其中之尤要者团兵勇建寨栅以守以御其余亦惟以游兵行哨竒兵设伏轻兵出袭焉斯可矣计邑之险要有五曰奔牛曰吕城曰练湖曰曲阿曰延陵详着各图説于后












　　奔牛镇西险要説
　　奔牛镇距县治五十里乃常镇之交也孟渎经其东包港经其西皆通大江为江防之要地若江洋有事当屯大兵守之与孟渎包港兵相为犄角以遏贼入冲之路且为毘陵云阳声援贼必不敢长驱内侵葢与江防相为表里者也










　　吕城镇险要説
　　吕城镇在县治东南四十里【吕城三国时吕蒙所筑遗址尚存镇名取此】乃东郊之屏捍也昔吕蒙尝筑城屯戍于此为云阳声援屹然为东南一巨镇近尝议设营练兵于此而迄无实效岂视为不急之务耶











　　练湖险要説
　　练湖即谚所谓开家河也【舆地志晋时陈敏为乱据有江东务修耕织令弟诣遏马林溪以溉云阳号曲阿后湖世説新语谢中郎经曲阿后湖曰故当渊注停着纳而不流即此一曰练塘唐时近湖民筑堤横絶一十四里取湖下地作田遂分上下二湖南唐浚治之复作斗门以通灌溉宋淳熙中増置斗门防函其后上湖为民所侵景定中修筑岸埂元初居民占租为田后仍濬为湖国初重修埂闸正统以至治厯经修筑加修斗门函管】在丹阳县治北一百二十步自马林至县治沿湖上下周围四十余里廼丹阳所视以为安危者也何也丹阳乃运道所经运河之通塞常系于湖水之收放【宋郑忠肃公兴裔请濬练湖疏云丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣建炎兵变以后多废不治堤岸圮阙不能贮水强家因而专利耕以为田遂致淤淀嵗月既乆其害滋广望责长吏濬治堙塞立为盗决侵耕之法永着于令庻防练湖渐复其旧民田获灌溉之利漕渠无浅涸之患矣】十六水函与七石匣是也运河之水原系江潮从京口丹徒二闸而来若江水涸时则二闸之水不至而运河不通所资者开练湖诸闸之水而已向来豪家多占湖为田此义不明已乆须县令留心经畧或当变故之秋或当旱暵之日禁民开闸常养湖水以备不虞此湖此闸非特为我之利贼之所利亦在是也噫能使利常在我而不为贼用则得矣













　　曲阿险要説
　　曲阿在丹阳县北八十里即古县治也晋郄鉴筑三垒以御防此其一也江洋贼自经山等处登陆由此可以直云阳其北郊之最要者乎或问曲阿非山不过丘阜之类星散而列者耳何险之有曰不然所谓险者指大江而言非指曲阿也曲阿非一处凡丹阳北境近江之地地脉隆起均名曲阿惟其无崇冈削璧可以限防而江防可以从此而上故险也今人但知孟渎包港之为险不知此险乃人人之所当共知知则有备有备则防必避之而不敢轻犯葢贼尝避吾之备而曲阿之类吾之所不备者正其所乗以入者也于其既入之后而始悟曲阿之为险无及矣












　　延陵险要説
　　延陵镇在丹阳县南三十五里【此曲阿之延陵乡非古延陵也】南接金坛西通句曲民居稠宻乃南郊之屏翰宋时尝置延陵寨于此所宜修复故制以扼险阻者也
　　丹阳县廵司【弓兵数附】
　　吕城镇廵司
　　在县治南五十里吕城驿东洪武元年建九年移置吕城镇东运河之濵额设弓兵四十名徃来廵逻
　　包港廵司
　　在县治东七十里包港北通大江东连嘉山洪武元年建二十六年移置顾巷正綂九年知县吕衡重移包港额弓兵四十名徃来廵逻
　　丹阳县倭患事迹
　　嘉靖三十五年丙辰四月贼围县城官兵御却之五月麻阳兵大败贼于城下
　　贼自圌山而来将泊城下适麻阳兵自京口南下贼未知也本县士民紏银二千余两赂麻阳之兵兵潜窜土兵中改其衣装既接战麻阳兵突出贼大败走斩首七百余级以非军门之命故不报功
　　按麻阳兵未奉节制直以二千金诱之破贼赏之可以劝士也如此夫











<子部,兵家类,江南经略,卷六下>
　　金坛县总论
　　金坛县在茅山东七十里南通溧阳北距丹阳虽为镇江属邑地僻而逺非运道徃来之冲亦无江洋守御之险诸邑中兹其最闲者乎説者谓其介于应天常镇三府之交万一世变贼由芜湖三防溧阳掩袭过此以入太湖则苏常诸郡靡不受祸不可以不预备以愚观之似不然盖江冦若由芜湖而入也必歴太平三
　　坝以抵溧阳矣宜兴濵湖与溧阳接壤防至溧阳竟从宜兴入湖奚必假道于金坛乎况三坝原非通道芜湖舟至东坝即不行矣坝东徃来之舟甚少盗至此无舟可掳岂能飞渡哉是入太湖道路与金坛无相关也若虑湖防西犯留都则从东坝登陆不二日可薄都城或南由长兴陆行而从四安广徳以趋溧水水行而从太湖宜兴以趋东坝三者皆间道初未尝假道金坛是入留都道路亦与金坛无相关也况县小而瘠民犷而骁攻城巨防何所歆恋而必欲至此乎所患者长荡湖与太湖相连宻通县治土防恃此有时剽掠其为备也亦不可不善为之计耳
　　金坛县境考
　　金坛县亦名金沙在镇江府城东南一百三十里本秦曲阿县之金山乡汉属防稽郡东汉属呉郡隋初属蒋州大业末置金山县唐初属茅州防属蒋州又并入延陵县后复置金山又以东阳郡有金山县改此为金坛取邑界曲阿之山金坛之陵以为号宋元仍旧国朝因之编戸一百三十六里
　　金坛县城池考
　　金坛县旧城周七百步髙一丈五尺唐长夀元年创筑万嵗通天中甃以甓门十有一东二曰唐安曰东水南二曰南昌曰招贤西曰梓墟北曰丹阳东南二曰日车曰新兴东北曰下塘西南曰朝真西北曰西水嵗久废为平地国朝正徳七年知县董相因流贼之变始筑土城比旧而増广之周一千二百四十二丈髙二丈下濶三丈上半之濠周于城辟门六东曰通呉南曰平湖西南曰迎跸西曰望山西北曰丹阳北曰望潮并南北水关皆甃以石上各有楼下各跨濠为桥十年知县刘天和以关基不固又改筑之嘉靖三十三年知县赵圭始甃以甓垒石为基
　　城
　　周围一千二百三十四丈四尺髙二丈六尺基厚三丈上半之
　　池
　　东广二丈深一丈西广一丈五尺深八尺
　　陆门
　　六座内外皆甃以石上各有楼外各为桥一座
　　水关
　　二座架石为梁縁梁为楼周遭翼以栏槛左右垒石为女墙上列粉墙
　　敌台
　　八座
　　窝铺
　　二十座
　　雉堞
　　【阙】千【阙】百【阙】十【阙】垜











<子部,兵家类,江南经略,卷六下>
　　金坛县备防水陆路考
　　东通武进
　　其道有三由北门荆城港七里桥东行至常州之西门或由荆城港厯贺家地方三里庵入小港而行以至常州之西门者皆北路也由白鹤溪小港而行出奔牛镇者东北路也北路道之正也东北路道之间也
　　西距句容
　　其道一由县西陆行六十里至茅山地方是也
　　南抵溧阳
　　其道一由县治南门厯白龙钱资二荡五十里至官荡河又【阙】十里而至于溧阳者是也
　　北至丹阳
　　其道一由北门荆城港珥邨花家渡从七里桥出者是也乃正道也
　　东南与宜兴为界
　　其道有二由县治东门厯湖溪廵司甓桥镇过溧阳而至于西氿或由东门竟过西滆湖而至于西氿皆东路也经溧阳者正道也经西滆湖者乃间道也
　　右水陆可通之道凡八其间港汊浩繁岐路错杂不可胜纪不能一一而设备也惟当摘其中之尤要者团兵勇建寨栅以守以御其余亦惟以游兵行哨竒兵设伏轻兵出袭焉斯可矣计邑之险要有三曰珥邨曰长荡湖曰白龙荡详着各图説于后














　　珥邨险要説
　　珥邨镇在金坛县治四十里珥凟河西岸北通丹阳县七里桥东通常州府奔牛镇乃本县北郊之屏翰也前代尝筑荆城于此不为无见近年倭防内侵金坛因居腹里防所未到説者佥谓水涩难行贼舟必不至愚意不然倭冦之志不过掳掠焉耳江南财赋之区甚多或不必恋兹邑理固有之但其邑与溧阳相接壤宻迩留都南通芜湖出大江承平日久保无巨冦自常镇而来以是为进兵之间道者乎万一有之珥邨为咽喉之冲何可无备本镇居民稠宻因之以经营亦且不难当事者宜预为之计可也













　　长荡湖险要説
　　长荡湖在县治东南三十里【长荡湖古名洮湖王康论金坛水利谓洮湖旧有八十一浦口实受荆越延陵丁角薛步四源之水今所存惟二十有七皆淤塞不通盍访旧迹濬而深之下流无壅则水不为害】与太湖相通周围一百二十里中有大涪山乃宜兴溧阳交界之处也平时则土盗出没捕此窜彼其患犹小遇乱则乗时啸聚犯邑攻城其患至大宋庾业刘延熙尝夹岸筑城于湖溪邨今所设者惟廵司而已万一天下有事恐非团练乡兵创建营寨不可








　　白龙荡险要説
　　白龙荡在县治南一十里【白龙荡即思湖旧最寛衍蓄水以纾下田之涝近为居民筑埂擅菱藕之利遇旱开复为宜】与钱资荡相通居民渔利芦苇丛生仅通舟行无险可畏荡之右有顾龙山我太祖东征驻跸御碑在焉据此则国初大兵所尝往来亦一险要也似宜设备
　　金坛县廵司【弓兵数附】
　　湖溪廵司
　　在县治东南三十里长荡湖口洪武三年建设弓兵四十名徃来廵逻
　　镇江府土贼要害
　　丹徒县
　　聚刼
　　大江
　　盐舟出没随寓而劫罔有定方
　　自京口至丹阳因无支河素无盗劫之患
　　金坛县
　　聚劫
　　七里珥邨之间
　　在县城北
　　湖溪
　　在县城南
　　按大江之劫在盐徒捕者恐亦借此为奸防不可懈也珥邨湖溪之防严保甲练民兵防自不犯矣







　　江南经畧卷六下
<子部,兵家类,江南经略>
　　钦定四库全书
　　江南经畧卷七上
　　明　郑若曽　撰
　　见行兵政一
　　戒谕将吏【计十条】
　　务实心
　　南北多事正臣子图报之时将领有一路生灵之计但有实心何事不济江南以百万之众制一隅之防一旦有功陞擢赠廕荣不可当今后务宜除去旧时一切套子同心共济勿怀猜忌畏怯之私且如旧时各将领多争功妬能虚冒掩饰虽与别将并垒幸其无成反相倾陷此等之人灭絶天理今皆何在旧时有功之人一时虽为人所侵夺阻抑后来却跻荣显身家受用天地鬼神何尝负之凡为将领者宜发深省
　　明纪律
　　年年倭防生发一切防守俱有定议平居爱养士卒惟恐失所到出兵时惟有军法耳阳明王公节制一人退怯一伍皆斩一伍退怯一队皆斩似过于严然与其死于敌不如死于将也故曰士卒畏将者胜畏敌者亡
　　固城池
　　城池防守无法临时失措及将小民疲弱者上城有势力者优免不思小民一释负担生理已絶大家僮仆满前家计重大若劳逸不均必生离叛兴化之事可为前车今后守城官员照依近刻筹海图编斟酌损益料理至当务宜文武同心官民一体以保万全勿容强梁顽梗之人阻挠偾事如有违犯径以军法处治
　　严哨报
　　每常健歩哨报止于近地驻足一闻消息不知虚实辄便囘身悮事不小今后各领兵官每日发日専报院道亦先发人探聴开报不合者重究且瞭望是紧事沿海六里一墪有在内地去海稍远者贼已登岸尚未知觉宜令海防官相度地里逐渐更置以为永图
　　察冦情
　　先年我民被虏得囘者传云真倭甚少中国人从贼者倭以为先锋恐吓我兵我兵亦利其为真倭获功赏重反以张彼虚声夺我士气况倭逾海而来势难久留刀法虽熟安能敌我鎗箭长技惟是以少击众以逸待劳或挥扇成风或悬镜曜日或牛角为盔或兽皮为甲怪状惊人刀光夺目设伏弃包跳跟闪烁其为伎俩不过如斯为将者若能知彼知己用我之长攻彼之短明谕士卒使之了然无畏则强兵制胜之术在其中矣
　　收蓄聚
　　贼防逾海而来因粮于我若清野以待之自可制其死命故淮之防杀死倭冦剖其腹中尽皆青草今后州县官务要设法收聚富户有顽梗不从者万一贼至必以兵预燔之城外运米有失罪州县官以军法
　　养威望
　　今之为将领者孰不曰我有将才奈无兵无食不専委任故无功耳殊不自量今有兵有食専于委任未知作何振作也譬如一大家其家人众多见其主人能事便有倚仗若家主无能便只哄他为将领者果能身先士卒站得脚跟定则三军自有所恃而不畏敌矣今愿各将官先养威望三军之命在一将一将之妙在一心心能无欲则百战百胜之道也
　　收羣策
　　古人用人不避恩怨如盗贼如贪汚如狙诈皆得而用之曰四裔不靖防卒为将若未用而先责其成已成而即忌其功孰肯尽心力以报我哉岳武穆智勇之全者也临出兵尽召诸统领环坐饮食之先谋敌之所以败我者至于六七必无败也乃行故每战无敌书曰好问则裕自用则小
　　精器械
　　陆兵之命系于一器水兵之命系于一舟将官若不时时检防不特忽兵之命是自忽其命也今已议有定制如当给银修置而有司狃于撙节虚文减估迟给者所宜重究
　　审机宜
　　倭贼初至我兵利于速战葢彼过洋日久为风浪掀翻疲劳饥困我以精鋭乗之万举万胜待其深入分散掠抄因粮于我以谋生之人当必死之防难以得志矣无已则出奇设伏或夜袭其营或昼乗其怠此进彼退出其不意攻其无备及分散之贼囘营我则偃旗息鼔敛兵勿战俟其还退以大营缀之别出精卒追之邀之于险选壮冲之分兵疑之可以决胜成功
　　行军节制【计五十六条】
　　一水陆官兵俱经分有信地然御之海上乃为上防如放贼登岸务以军法严治若有能随贼向往奋勇截杀者许其立功赎罪
　　一临敌去战期一二日先以探报追随贼之动静图状之险阻凡贼一举止一时皆必有报不实者重究
　　一官军临境各要记带一应原执器械及雨具针线之类领兵官逐一防騐勿使缺乏
　　一沿海防塘可用马兵如见贼登岸马兵以鸟铳弓箭盘旋制之不但壮步卒之气亦全胜之道也今后本地有马尽数发出自成一队助战并出入兵间领队押队
　　一五方旗号以方色为名出兵难以悟晓惟左右前后中属人之一身以身之向徃为节赤旗属前黑旗属后青旗属左白旗属右黄旗属中无事当卷有事方开见林木开青旗见水泽开黑旗兵马开白旗山险开黄旗烟火开红旗前队逓相报掌旗之人失于瞭望者治以军法
　　一遇贼各兵务须放胆匝定但有移动一歩及囘顾者即斩倭性多疑彼见我兵不动必不敢轻易冲来见零落游走之贼亦须持重相机不可轻战
　　一径多路岐须分兵数道尽占其地使我兵疎而不离密而不杂
　　一兵行卒然遇贼如道路窄狭用勇士鼓噪乗之后以短兵接战再遣兵据险夹攻若闾巷之间众兵必先升屋从高击下
　　一敌人一进一止互换攻我可令两军作前后阵一军作疑兵应急补空使一军饭一军进一军憩虽遇敌昼夜不退不致疲惫又须料敌众寡
　　一营垒已设警备再量分逰兵于营外四面要害去处给与鼓炮隠于幽僻之所如遇贼来犯营前项伏兵即从炮鼓而出以攻其背贼必惊疑溃散
　　一鸟铳最利而防但苦于不能接济贼每见铳来伏地而避见铳不能应手即便冲来今后分为数层不得早放仍用短兵卫之
　　一或四面金鼓不絶以分其势或各路设伏不测以疑其心或便道置毒以絶其食或揭示贼中有能斩取贼首者重赏官爵以离其党或于要地设险陷坚以遏其冲或结营放火以夺其魄
　　一凡当先者一甲被围二甲不救一队被围各队不救一哨被围各哨不救致令失利者俱斩其哨队甲长
　　一五人为伍冲锋对敌一人有功五人同赏一人失防余四人皆无功各以军法责惩若四人内斩获首级一颗除本人给赏外余三人无赏罚若失防一人斩获首级二颗止照功论其一甲一队一哨皆以此推之官目首论
　　一凡斩获首级不得争夺违者哨官阵前先行割耳囘兵騐斩及有方获一级輙擅离队报功者罪同
　　一陆兵以冲锋为上斩获次之水兵以犁沉贼舟为上归贼次之陆地能摧锋防阵者应当赏银三百两海贼初到能犂沉一船者应当时赏银一百两其余赏格已有明例
　　一凡战时贼遗弃财物首饰低头拾取者即斩如全胜之后所得俘掳公同验犒多士
　　一贼至不拘地方军民人等有能人自为战出奇制胜者出格陞赏
　　一行伍不齐行歩错乱擅离队伍防鼓不行闻金不止按旗不伏举旗不兴开旗不接得令不行传令不明道路挤塞言语喧哗者领队官治以军法将官叅究处分
　　一经过驻劄不得强买货物抢掳财物需索酒食砍伐树木蹂践田禾奸宿妇女饮酒喧閙扰害歇家弃毁器物违者治以军法将官首坐
　　一探报不实泄漏军机逗留观望临阵逃囘妄言祸福假传军令等俱照军法从事
　　一有知天文地理六壬八门览视四方洞察三军深谋逺见者务须不拘时候延见
　　一将官呈报贼情文书并须明白简当止许将防贼侵犯日期出没去处及追袭胜负畧节縁由简明直説不得巧揑繁文矜伐功能如违先将承行识字军人究问
　　一发军前一日晚领兵官将途程远近止宿去处禀请主将遵令而行
　　一每队定传令军人一名得令逓相传报余人不得乱传
　　一官军啓行各须披甲戴盔庶几临敌轻便不得用谎甲虚餙若路逺天热得主将令方许暂时寛解
　　一盔不在头甲不在身器仗不坚刀刃不利箭矢无羽弓弩无鎗筅无锋但一事不备者军法责惩
　　一领哨官前途凡遇大小事务俱要差人传报中军清道旗手仍先期禁断人畜不许搀入队伍冲冒旗纛如遇应该迎禀事人员及各处差人赍送急报公文之人官军不得邀路问答赴中军审实差人报知主将方许进见倘有异言异服可疑之人送主将研审发落
　　一军行在路遗落器械什物见者许即收带至止宿处送中军招人认领失物得物之人量加赏罚隠匿不报者治以军法
　　一军器弓箭什物皆须书名在上或有疎失易为照检一官军在途遇有疾病领兵官騐实随即禀请主将行令所在官司拨医调治痊可即便从行如有诈病推避者治以军法
　　一傍哨后哨见有乏弱人马不能前进或在路傍潜蔵者随即收送中军发落
　　一所至地方每队军兵各聚于一处徃宿以便查防呼唤
　　一军行定委廵哨官一员止宿委廵视官一员但有干犯军令即便指实呈报隐匿不举及因而需索诈骗者各依军法究治
　　一每队官目将本营下兵丁年貌花名附写应带军火器械什物置簿二扇开写明白官目各收一扇以备查照
　　一文武将吏主客军兵如遇有警务要协谋并力互相传报应援不得自分彼此争较私忿若应防兵而不防兵应赴援而不赴援趋利避害损人便已致悮事机者虽有奇功亦难掩罪应行防究黜罸
　　一出军以先锋为难囘军以殿后为难故曰既胜如始战凡遇战胜回军必选精鋭老练官兵为后哨持重缓行以防不测
　　一行军每队定傍哨四名二名在队外専了声息道路二名在队里一人専管承受号令一人照了前后队伍不许稀疎挤塞逺近不均
　　一军临城境过关山险隘及三岔川口先令游兵于最髙处四面瞭望或路旁有深林幽谷草木防密去处须令短兵于内搜索果无奸伏回报主将挨次整队而行
　　一军前有菹泽坑坎我当据平原以待之若贼至防中速进兵攻之如贼不来我则设伏退军以诱之
　　一贼未战无故而收兵半隠半见佯乱佯退惑师挑战必有奸谋我当坚阵以待不可轻动
　　一贼若据险我以利饵之或退师以致之如入我计急遣精兵出其背以夺之
　　一贼入隘口待十过其四五我从旁邀击之如贼惊乱即奋兵击之必胜
　　一贼若乗风雨飘翳故令偏师来攻待我应之彼必佯为败走此欲诱我入伏也我当勒阵缓追潜于军后多选精兵从贼来路及度其归路密切觇望如彼有伏即分军为三四队潜入伏所互换攻击若彼伏兵败走我军就彼伏定待彼来诱我即起而攻之
　　一分兵数道临发时务要防定记号如于贼界相逢不分昼夜各即驻队互举原定记号以辨真伪
　　一沿海守墪人役失误瞭望致贼侵入境内因而误事者军法责惩管墪官罪同止误接举炮火不曽失事者减等如失事重大者军法处斩
　　一爪探夜不收爪探不的以无作有以多作少因而失误事机者军法责惩若报贼情调集兵马畏避艰险在途迁延以致悮事者罪同
　　一头目旗军官豪子弟倚势夺人首级报功及管军将官将所部斩获首级揑报本家子弟及作人情送与势要之家者被害之人指实告发先将所报之人治以军法仍照见行事例防究
　　一战后故杀平人及投降人口报功者先责一百大棍不死仍坐罪抵命
　　一临阵奋不顾身三次向前众所共见虽无首级亦系竒功即时给赏大银牌一面兵囘仍照例论功不许贪顾首级以致反败违者治以军法
　　一把总官通计所部内功次失陷多于功次者临期计算发落
　　一军营夜间有事差人密切禀报主将有令把总官分遣晓事人员逐队亲行告谕俱不得髙声呼唤
　　一官军临阵敢有挟仇乘机故相残害者同伍之人即行指实呈告该管将领拿问究治如同伍知而容隠坐以同谋之罪
　　一临阵抛弃盔甲器械者弃毁神鎗大炮鸟铳者官旗临战易换军士器械者各按军法责惩有差
　　一水陆各兵贫难者多艰苦万状口粮不勾日用有等无知官旗指称公私使用动輙科敛钱物或将应得银两扣尅入已今后为主将者务加意纠察如有分文科敛纎毫侵尅体访得实或被人告发先以军法重治仍照律例问发将官明知故纵者一体究治
　　一有警除战兵外另选膂力之士或二百人或一百人攒成大队名为掠阵之士凡遇交战每队分或三人或五人各持长柄铁骨垜随各队后观兵入阵如有退缩官军许令摘取牌面督并向前前有领队官旗后有押队之人使之畏我侮敌则可以变弱为强申饬海防事宜【嘉靖乙卯答曹子忠中丞计十一条】
　　一苏松常镇四郡比因冦扰皆由土兵不练内地空虚以致猖獗深入如蹈无人之境及今不为训练诚恐噬脐无及宜行令各府州县掌印巡捕官将各该地方居民乗其农隙之时酌量多寡定立教演法程亲督训练务要年力壮健技艺精熟必使城郭邨镇悉为干城比闾族党皆可御侮调募既省供饷自轻诚寓兵于农之良法所练乡兵不许官司差遣仍禁粮里吏书毋指开报为名以滋骚扰索诈并禁各保长亦毋得在乡把持生事
　　一当春汛之期正值草木丛杂之际扼险设伏最为要法各将官计不出此俟贼分形共险而后与之角众寡较强弱以求必胜虽获有奇功终非上防今后遇警水陆哨守官兵各陈兵驱勦外其各该要隘口如何控扼以制溃逸如何备御以防流突又如某地急而兵反少某地缓而兵反多或移补或协守务须预为计料以收万全
　　一岛防深入盘据为患良由港口兵船畏避风涛结防潜泊内地官兵散漫无纪贼一突至仓皇失措自顾不暇又安有直前以拒其锋者乎今后各将官务宜严督各该兵船更畨远哨如遇有警司水战者即于海洋戮力勦截司陆战者即于海塘兵应援必使片帆不入一防不登是为首功如或玩防殃民即以军法从事
　　一水陆战兵各有攸宜相机勦截贵乎知要如一舟之中贼首能战者不过数人而纵横曲折惟恃舵工为指使耳两舟冲突要在先击舵工舵工一毙则一舟紊乱或用毒灰顺风飏击以眯其向往之途或用礶泥抛掷彼船使无站立之处次以神标药弩火毬火箭刀牌奋击自可一鼓成擒至于陆战之法亦可依此类推
　　一一处有警邻境官兵当一面防守信地一面分兵防应或彼此互相夹攻近来各该将官每遇贼船入境不行并力驱勦只图出我信地殊不知海洋上下地皆吴地民皆吴民岂可秦越相视使各分彼此不行并力追勦则穷冦之势岂肯久留海洋东冲西突势必流刼郡县今后各将官务宜并力齐心彼此声援无蹈故辙如或左次观望坐以失律之罪
　　一探兵乃军中第一要机哨探不实则进止无据凡探兵船只必须远至外洋无致失悮如游兵则从北洋巡至南洋南洋巡至某处某把总哨船如圌山巡至孟河孟河巡至江隂之类遇有警急即先探伊船只若干贼数多寡及向徃的实以便迎敌一面逓相传报堵截若或畏惧偷安不行逺探一见外洋帆影不辨多寡不分兵船渔船贼船妄行传报以致真伪不分有妨战守今后必须严明赏罚以为激劝探兵劳苦非众兵可同如探实贼船贼数向往的实务宜出格犒赏若官兵克防海洋探兵亦随获功官军一体纪录加赏如或哨探不实不明仍前惰误从重加罸庶几赏罸有章三军思奋而用兵之进止良有所恃矣
　　一邀击之法冲锋为上角战为次尾击为下岛防航海初来遽不敢放舟迳入必潜泊海岛邀遮中国之船只以资声势抢掳中国之人民以为从卫又凭藉奸人为之勾引接济然后乃敢乗风帆深入内境若我兵伺其始至饥疲局蹐所向未定即为多布战舰先塞要害又出劲兵相时邀击则以逸待劳以饱制饥可一举而殱灭若先期不行哨探临期不能堵截直待登岸抢掠饱载东归方图尾击虽获有功次已不偿地方之所损矣各该将领身膺武备重寄务宜鞠躬尽瘁以靖妖氛一闻警报随即出洋奋勇截堵量度水道乗机邀击务使贼船不得收港近岸方为奇功如或怠缓悮事者自有军律
　　一水陆官兵器械必须锋利火具必须周悉旗帜必须鲜明队伍必须整饬船只篷桅什物缺一不可倘或未尽坚利鲜明何以备缓急以壮兵威须行令各将官即查前项器械什物如有损失不堪应修应补者作速施行
　　一器械不实虽终日操演俱属虚文器械之中有长兵有短兵长兵者火器弓弩是也短兵者鎗刀义棍是也无长无以卫短无短无以卫长假如一队五十人每队长兵二十五人短兵二十五人学火器者必须药线铅弹火绳锤屑流杖具备缺一则火器皆无用之物也学弓弩者必须撒袋俱全弓备二张备二条箭备百矢仍腰悬短刀以备格鬬缺一则弓弩手亦虚设之兵也至于鎗刀义棍是否锋利学习是否生熟不然则短兵俱应防之人也今日之谓兵者不惟人无定伍抑且习无専艺葢縁操练无方且如弓箭手人各九矢虽教演终日徃来奔走所射不过九矢是弓矢不可以操而熟也况火器刀鎗之类多置而不校总是校之临操杂防跳舞一畨何曽别其优劣是亦不可以操而教也今宜遴选各技教师于一月之内分立操程更畨教演如某日教火器某日教弓弩某日教刀鎗某日教义棍某日方合众技而总试优劣如此不惟各兵得以休息且技艺得以精専然后益以冲锋设伏进退之法方克有济
　　一用兵之法什伍为先八阵五花载在典籍东南古称泽国地多沮洳沟堑车不得方轨士不得成列万一有警必须熟察九地防酌九变或用奇或用正或奇正并用或邀击或雕勦或先声震吓或彼众我寡则设疑分势或我众彼寡则围师必缺即令风泛戒严各项战守机宜当预为经画无恃彼之不来惟恃我之有待
　　一五间之法诸将谅所熟闻因内反死生临机一出非可遥度至于因间可试一行葢岛防之来必获我土人以为乡然后流突焚劫恣肆跳梁此正可因者也我则选募死士以行间谍或离其腹心或散其党与或暗通彼之消息或声我之兵威或引诱入伏或指陷地必使尽心效死克防之日録为首功此间谍之法水陆之不可少者
　　禁革事宜【嘉靖乙卯条上周观所侍御计四条】
　　一哨船之设本为哨报警息协勦倭防近日哨官哨长不以教演为急却以送迎为务然此軰守法者固有影射者亦多差出则过限不回防送则乗间为非亦有民间三橹快船假托哨船名色潜行劫掠须行令该府州县卫所今后差出哨船出给号票明开某府州县卫所几号船只今系某项公差限该某日回销各巡捕司凡见前船务须盘騐真伪该府州县卫所务查回销限期仍置立公差号簿聴各该上司不时吊查如有越界过期一体究治如此出入有稽而盗贼自息矣违者将首领官并哨官哨长究治
　　一按得太仓卫军士先年原额五六千名歳该苏州府供军储三万余石向来逃亡奚啻十之六七防计之数如前徴逃亡之粮每被积书夤縁侵冒而见在行伍者挂欠无追军士失哺奸强得利不但太仓一卫为然而各卫所亦同此弊宜吊取苏州太仓镇海金山镇江等五卫及各所见在食粮官军舍余军余并差操各册及该府卫所原军储屯粮卷簿俱查自嘉靖初年起至今要见某卫所某年月日实该官军余丁若干某府原军储若干嵗该实给若干多余若干多余者见贮某处或作某项支销实领者有无批领或被人挂欠侵尅务令各府卫所逐一查明回报无得滋弊遗奸果系民欠亦须查明核夺无容诡揑
　　一各港统领兵船武职哨官以至防将把总有志向进者官虽卑不受磷缁庸材自弃者职虽崇难免汚玷如每官一员则管兵船不等有二三十只者每船有兵夫四五十名者近闻各官每船扣占虚兵五六名或十余名设遇查防责令柁工头目雇倩应防至如实在之兵每兵月索分例使用银一二钱又纵无赖棍徒赊防抵下食货或乗修船挜不堪油蔴髙擡取利名虽月给其饷除去剥削所得实恵几何宜行令各该将官上体朝廷豢养之恩下体足兵卫民之意今后给散各兵月粮须预先具呈兵备道不拘文武定委亷官一员唱名监放务使人沾实惠庻兵心悦服而奸宄无所容矣其陆兵将领亦宜令一体遵照施行
　　一衙门设役固有定制剂量因革所当随时查得按属巡司七十余处大约弓兵共二千余名嵗编工食银二万余两専为捕盗保障而设何近年以来官吏索受常例纵容积棍多包麋费工食兵无实用盗贼生发若罔闻知况近因倭变各属有额设巡兵添募兵勇邨落有团结郷兵使各兵勤行缉捕则弓兵似若虚设使所司严查影射则各役何至包侵相应通行酌处行令各府即查所属巡司几处共弓兵若干工食若干或抽其半或量革去将州县兵勇如数发司责令巡检统率巡逻嵗扣弓兵工食置买营田以充兵饷积之数年营田愈多民力轻省否则或移充现年兵勇工食以纾目前匮乏如此庶衙门之额役不亏而民脂民膏不为积棍侵麋事体可否统希裁夺元韶谨按以上见行诸条俱伯鲁议上宪院施行者也其于防御之计至周至宻十余年来海不波未必不由此也禁革事宜伯鲁条议尤详元韶畧删去一二初非有所优劣其间特以稍无闗于兵务耳





　　江南经畧卷七上
　　钦定四库全书
　　江南经畧卷七下
　　明　郑若曽　撰
　　见行兵政二
　　水兵号令【计三十三条】
　　一捕盗乃一之主舵工而下甲长兵夫皆属管束通军火器械悉宜料理如一兵生事一椇不完一械不精者捕盗罚治甚者革退
　　一洋中有警外哨官即便差放铳放喷筒以报近哨官近哨官放铳放喷筒接逓报知大防兵与把总官如外哨官不知报近哨官不接报因而误事者治以军法
　　一洋中报警各哨官捕耆听中军号令昼则中军鸣金鼓三通扯行旗起椗起篷各俱鸣金鼓扯行旗起椗起篷追赶夜则中军放起火三枝鸣金鼓扯行旗起椗起篷各船不必放起火只鸣金鼓扯行船旗起椗起篷追赶误者究治
　　一洋中追贼如冲锋未至苍山八桨等能遮蔽贼上风致贼不前使冲锋得以追及者计功与冲锋同赏
　　一洋中击贼以最先一冲至贼船为头锋次一冲上为第二锋如二既冲一第三复去攻打者捕盗舵工处斩如二攻击未胜二各出招旗者方许后接连向前攻击冲锋既冲一贼势已败不取首级仍肯向前冲胜别计给赏
　　一兵既近贼不即乗势冲击乃敢转篷放舵以致各船不前者捕盗舵工处斩
　　一洋中追贼如贼船尚逺捕盗舵工只管乘风使各兵只管整防器械以待贼近攻击不必空自惊扰及放铳呐喊以致气衰如贼已近方许动鸣金鼔放铳呐喊以张军威违者捕盗军法责惩
　　一中杠椇器械捕盗务要逐日查理如平日推委不行整顿临行时方告杠椇不齐者捕盗处斩
　　一洋中追贼贼尚逺后瞭望未见头先兵如见贼即放喷筒一个出招旗以报后后船即接连放喷筒一个出招旗以报最后之以应先报之违者捕盗处以军法
　　一夜间追贼以头先近贼之为凖头先近贼之桅悬明灯以示后后不必挂灯只看前之灯追赶如近贼之不挂灯或挂灯而不继与后见前之灯不跟踪追赶及另挂一灯以乱人目者处斩
　　一追贼之际贼若故抛货物水面以诱我兵我兵不许捞取如有贪取货物不行追赶及追赶不前仍取货物者捕盗舵工与下手之兵俱斩
　　一水战以冲锋为上功斩级为次功头锋之船固难若贼势未挫不得二锋之以夹之则头锋难保全胜故悬赏格以头锋二锋共为上功若贼势已败无事于二锋之或有冒功争夺者治以军法其余计级行赏俱听纪功官从公定拟
　　一洋中行船猝遇隂雾咫尺不辨捕盗舵工度风潮分数量山岸逺近慢慢信舵行使如前望见山岸体认已真即便防鼓以报后后依次接连防鼔相应跟踪收湾抛泊如前船不报鼓后不应鼔以致误事者捕盗军法责惩
　　一捕盗有能熟识天时验知风预晓将风将雨赴各把总哨官报知畧有实验者即行处赏如或屡试屡验即呈明宪院及兵备道以礼优待
　　一沙本备哨探如不先时修理及修理不固一遇差遣便以杠椇损坏为辞希图为家者即追修船银两入官仍将该耆民问发各哨官纵容不先举呈一例问革
　　一铳炮起火乃兵家号令如遇朔望日每只宜放铳一个以振兵威闲时不宜妄放如净修醮应先赴该把总处禀放违者军法责惩
　　一凡兵出洋泊港听中军坐船吹双锁呐号响各捕盗舵工俱赴座听主将发放已毕方囘各
　　一中军座放起火三枝鸣锣三通各亦鸣锣三通吹大铜角号响座起椗各亦起椗
　　一中军座吹双喇叭响座起篷各亦起篷一各起椗起篷完备中军座放起火三枝大铳三个吹打金鼔挿行船号带开行各一齐开行在洋行使依次而进不得搀前落后
　　一每日开泊港该拨直日哨先行哨逻遇有警息哨日间放铳一个夜间放起火三枝亦放铳一个为号一面驰囘报警大防各要隄备
　　一遇前面海洋有贼中军座船放大铳三个挿白旗旗上写一黒进字为号各船亦各放铳三个挿白旗结防分布一齐进攻如有搀前落后篷躱避畏怯不进者各自相记认听中军查实处斩以狥
　　一要团防结阵中军船挿皂旗一面旗上写一白收字各亦挿皂旗即收成防违者治以军法
　　一先锋破敌船查照赏格即时给赏纵无首级亦首功论仍将各斩获之功分派不得争取首级致误事机
　　一八桨等船虽低小行使快便有能向前纒绕贼不放脱遁者亦照先锋破敌之例同赏如有临敌退缩篷不进者亦斩以狥
　　一兵在海洋中敌贼贼将败之际各兵不得争先抢货以堕饵兵之计违者即时处斩以狥其有能遵守号令一心向前杀贼不顾货物者就将所获货物倍给充赏
　　一各遇晩收港先到之船放起火三枝梢后出火一把各船了见亦出火一把相应随防收入不得延落在后有违约束者治以军法
　　一各船置更筹四根如遇在洋中停泊每夜每班轮拨兵哨四名头船尾専一敲梆瞭望中军座日拨八桨船二只更更收筹以稽勤惰失更者治以军法次早捕盗听发放毕各领前筹如前遵守
　　一兵日间收港中军座鸣锣三通各火兵方得上岸斫柴取水完毕听中军再鸣锣三通各即回违者直日巡哨军牢即拘送责惩
　　一凡兵在于海洋行使日间各桅上挿行号带一条中军座桅上挿二条夜间各上挿灯笼一盏中军座船上挿二盏凡有事禀报中军以便识认
　　一凡出洋兵夫每夜不得脱衣安枕切恐一时有警收拾不迭未免误事及遇警急务安静以待敌无得惊营嚷乱违者处斩
　　一凡大小兵出哨行泊无事不得乱放铳炮有事俱听中军船放铳然后各放铳若遇对敌则不拘也违者治以军法
　　一各様兵船篷旗上务要以白色照港照哨照照号编写大字如刘【刘家河】左【左哨】福【福】一号福二号刘左苍【苍山】一号苍二号之类以便进兵查考退缩者处以军法
　　水操事冝【计八条】
　　一主帅至官防坐下放炮三个擂鼓升将旗各船亦擂鼓挿行旗
　　一吹双号各哨官捕甲兵到官防前发放
　　一吹喇叭官捕甲兵各囘本
　　一中军发号吹大铜角三通各篷起椗
　　一中军放起火三枝差八桨二只前去打哨遇警放起火一枝大铳一个中军放大铳三个接应
　　一中军举红旗冲锋并奇兵出敌中军放起火三枝吹天鵞三声鼓噪而进金止诱敌前来中军举青旗左右哨三板出战中军放起火三枝天鵞三声呐噉三声鼔噪而进中军举白旗两翼伏兵攻敌擒获贼听中军举黄旗打得胜鼔解送中军请军令发落毕吹打各囘本哨
　　一各哨官赴中军禀操毕擂鼔落篷下旗
　　一各旗号色
　　总兵中军旗心用　色边用　色带用　色苏松参将旗心用　色边用　色带用　色常镇参将旗心用　色边用　色带用　色吴淞江把总船旗心用　色边用　色带用　色刘家河把总船旗心用　色边用　色带用　色七鸦港兵属刘家河把总提调每旗号色亦同之
　　福山把总旗心用　色边用　色带用　色白茒港兵属福山把总提调每旗号色亦同之江隂把总旗心用　色边用　色带用　色孟渎河兵旗心用　色边用　色带用　色圌山把总旗心用　色边用　色带用　色镇江把总旗心用　色边用　色带用　色已上旗色务须各别以便识认
　　弭盗事冝【嘉靖甲寅荅任复庵兵宪计十条】
　　严城禁
　　蘓松常镇四府州县各城内外军民稠杂商贾辐辏奸盗易生仓猝难御原设官兵昼虽操练夜则空闲所宜分定信地以备缓急合无行令各属掌印官督同练兵官酌量城池内外地方派定官兵信地每夜轮更巡逻分畨替换遇警协同各哨地方保甲人等并力擒捕如或失事罪坐该管地方之官再选乖觉兵勇每日于城门水关内外宻切巡缉消患未萌夜巡各兵黎明时分赴本官处囘风并令总练官时加严禁不可生事害民
　　守要害
　　各处港口并邨镇要害处所旧制设有巡司専为缉捕盗贼近因倭患公废毁官吏任便僦住弓兵散处逺迩不一或在城内听差有名无实缓急奚赖殊失设官为民之意合行各属掌印官通为修复估计工料多寡议动在官银两或将本司弓兵每名量减工食若干以充修理之费着令官吏常川住劄其弓兵务选附近精壮土着之人应役各备锋利器械分派信地昼夜巡缉仍聴该府巡捕及海防官月终稽查功次量示劝惩
　　立保甲
　　城市乡邨不拘官民僧道一体编甲十家为一甲选有身家一人为甲长百家为一保选众所信服一人为保长以綂摄之遇有畸零并入末甲之内其流来暂住人户不必编甲止将姓名籍贯生理附入房主户下每家各置木牌一面上书本家姓名籍贯生理男子几丁每甲各置当直牌一面日轮一家传逓直牌者查本日十家之中倘有面生可疑之人踪迹不明之事即时举报保甲长究问下落送官处治狥情隠蔽事发一体连坐如邻近火发盗起保甲长鸣锣集众并力救防有功之人重加犒赏坐视失事除问罪外仍量罚银米给恤被害之家其绅士本当优免但此法原为弭盗而设与杂泛差徭不同若有疎漏则不惟事体阻碍而彼此声势亦不聨络矣所宜填写格式通行刋布每甲二张内一张填挂本甲一张填送该州县以便稽查
　　设耆捕
　　城市乡邨遵照保甲之法加谨隄防仅可自守但三吴之地四通八达江海河之盗□忽聚散莫能踪迹须専委耆民分方缉捕乃为有益宜行令各州县掌印官选择殷实行止惯经捕盗之人数名互相保结填给文帖充为耆民分画信地往来巡缉如遇盗贼生发督同保长甲长人等并力擒拿解送当官究问的实从重犒赏捕获真正强盗十名以上者给与门匾三十名以上者查照领兵耆民事规给与冠带以示优异若有失事及在各该地方生事骚扰妄拿平人连名保结之人一体从重问遣
　　置水栅
　　强寇刼掠财物必须用装载人贼易于掩蔵而江海湖利于脱避如镇江之丹徒坝丹阳之七里桥金坛之大浦口武进之孟河口无锡之西定桥江隂之黄田夏港宜兴之东西二氿靖江之蟛蜞港太仓之牛角尖长洲之淀山湖吴县之太湖吴江之震泽溪昆山之巴城湖长熟之白茒港嘉定之东栅桥华亭之朱泾上海之闸港等处凡港口通于江海湖盗可出没者各于隘处置立水栅有巡司官兵者着令官兵其余着令附近殷实耆民主之以时启闭遇有人船可疑者盘验明白方许放行夜则锁闭拨人看守致有疎虞罪坐所由如有需索留难事发究遣此于商贩不无稽程之怨然禁彼夜行实所以全其利也果使贼不得往来地方受益不既多乎
　　谨盘诘
　　各属城镇乡邨庵院寺观多有游食僧道住歇其中各省医卜星相逐利而来浮处民间濳行不轨者难保必无合行各府州县掌印巡捕官备查各该庵院寺观但有游食僧道要见有无度牒医卜星相有无文引果无诈冐方许留住仍取长老住持各歇家甘结在官以备查考倘后事犯一体连坐其来厯不明或带有兵刃即时报官究问
　　饬将领
　　近闻金坛县刼库强盗内有福浙乡音此必革退客兵濳住地方者合行令各该水陆将官今后革退兵勇务要追收器械差人押发出境其见在营内者取具捕盗哨队长头目同队同各兵连名保结案后着令哨官不时稽查如有一二日不到即究下落从重问解干系盗情连哨官哨队长捕盗头目并保结之兵一体坐罪将领参究仍通行出示城镇乡邨及上敢有存住革兵者以窝主论亦除恶务本之一端也
　　弭窝盗
　　近日多盗之由实出本地窝主招纳为奸一有败露挈家投匿殊难追蹑纵获真盗亦无真贼或巧为蜚语摇动官司或诬诉虚情陷累原捕或分贿粮塘里长投逓保结如近日沈墨沈坚等一方巨盗屡犯不悛皆向日粮塘里长保结而出脱者他可知矣合无令今后军民人等有能首出真正窝主窝贼至二十名以上者赏银一十两三十名以上者赏银一十五两又以上逓加之如有伙贼出首者除免死罪外仍照常人给赏窝主财产籍没入官其保结之后复犯盗情者粮塘里长一体坐罪庶是非不致颠倒而窝主亦知敛戢矣合行令各该有司务须严行根捕勿事姑息致长厉阶
　　处娼优
　　各处娼优之家乃贼盗之巢窟近日执事已将太仓州城内外娼妇尽行驱逐去讫但蘓松常镇四府地方广逺势自难行合行令各州县掌印巡捕官备将城市乡邨乐户水户多者每十家少者五六家中择其能事者一人定为头领每日稽查某家接留有无踪迹可疑之人若有此等许头领并接留之家报同地方保甲长等拿送到官追究如势不能擒宻报所在官司督发兵快恊同擒拿有功一体重赏若互相容隠事发头领并接留之家地方保甲长等一体坐罪每月朔望日有司务取各乐户水户头领有无容隠盗贼縁由结状查考
　　明赏罚
　　重赏之下必有勇夫成大事者不惜小费合无通行各属示谕一应军民人等并耆捕快手民壮弓兵等役有能擒获真正强盗贼首一名者赏银五两从贼一名赏银二两窃盗一名赏银一两就于各府州县赃罚或无碍官银内当时给赏登记循环簿申报查考如捕人先经犯罪不愿领赏者斟酌情罪重轻以所获贼数准赎其罪申详归结有功官员另议旌奬若官司玩寇殃民注以下考耆捕等役明知强盗窃贼希图常例容隠不捕者事发不分曽否得财一体坐罪庶赏罚既底于明信人人自厉于事功矣
　　海防条议【嘉靖丙寅上汤维寅兵宪计五十条】
　　一金山地通两浙势总三吴大海经其南松江在其北东为青邨南滙之上游西为乍浦独山之界限诚水陆之要冲也向设游击驻劄其处葢为陆寇向往捍御以为三面保障昨嵗游击车梁恐各兵歇班以致武艺不精申请愿选客土军兵七百四十名常川操练务令阵熟艺精自恃才勇足当一方恐事乆人心稍怠兼以南北声袭频至合无于今春汛行令车游击于青南处所住人有勇力者再募二百名于三月初一日入哨汛毕之日听其放囘今自春汛仍令该卫管操掌印官再于卫军内挑选五百名壮勇之兵常川操练无事则囘本卫守城有事则听该游击调用如调用之日各兵每日照额加支口粮无警不调不得支给共合客土兵一千七百五十余员名至于寇情叵测或于汛前有警或于汛毕有警其选练之兵自当便宜备御但本官职専游击岂容株守一隅凡东至寳山寨西至独山北抵松江迤北所当往来截杀三面应援务期妖氛扫荡不为玩寇殃民有功则与各信地官同赏失事则与各信地官同罚其一应墪台了哨探报等项必以贼至不得登岸为首功其金山卫所并各堡城把总巡捕等官军兵余丁悉听该游击调度如有应援失期照依军法从重究治如是则首尾相应身臂相依缓急有所恃矣
　　一柘林把总自漴缺起至横林墪止皆其信地该把总部下常川操练官兵五百三员名与原存战马二十四匹以千百户二员领哨训练汛时仍于金山青邨每处每日拨兵一百名不分昼夜往来巡哨有警飞报总兵游击青邨南滙等处互为应援该把总为正兵而左右为奇兵本堡有百户一员领军余三百员名又有戚木陶宅二巡司弓兵八十名防守
　　一青邨所城自戚漴墪起至翁家港止皆其信地本所官旗舎余一千一百六十九员名俱听掌印官调度守城内有选锋军余土兵共三百名千户一员训练以备应援截杀之用其柘林南滙每处每日拨军五十名不分昼夜往来哨探有警飞报总兵游击柘林南滙等处互为声援该所为正兵而左右为奇兵其沿海墪台严行掌印官选拨精壮军余每墪五名带马一匹住守瞭望往来飞报以便策应
　　一南滙所城自翁家港起至川沙止皆其信地本所官旗军舎余丁一千二百五十一员名俱听掌印官调度守城内有选锋军余土兵共三百名百户一员训练以备应援截杀之用其青邨川沙每处每日拨军五十名不分昼夜往来哨探有警传报总兵游击并青邨川沙互为应援该所为正兵而左右为应兵其沿海墪台严行掌印官每处选拨精壮军余五名带马一匹住守瞭望往来飞报以便策应
　　一川沙堡自八墪起至寳山寨止皆其信地有常川操练土客兵五百三员名战马二十四匹今议百户二员専领训练以备应援截杀之用南滙寳山寨等处每处每日拨军兵一百名不分昼夜往来哨探有警飞报总兵游击南滙寳山寨并上海以为声援该堡为正兵而左右为奇兵本堡有千户一员带领军余一百名并南跄三林二巡司弓兵八十名南滙所有千百户等官军共千余名防守如或贼势重大仍听该总拨兵协守
　　一青柘南川以达于寳山寨延袤二百五十余里虽皆平陆之地堪以陆战但贼情难测风汛不常设使隂雨之日烟雾涨天咫尺难辨必致瞭望不真虽海洋之中总兵水总各有探哨兵船但遇有警人各为主岂肯停泊川南传报声息而反独后其主者乎及总兵飞报前来则贼已临岸矣今按本地海边虽各沙浅贼难泊亦当慎防其川沙洼水深丈余翁家港虽浅潮涨即深倘贼乘潮而来二港甚为危急合无汛时于青南二所各选壮兵五十名于二所选委能干不拘千百户各一员綂领前去川沙洼翁家港住劄哨守有警一面并力堵截一面飞报游击把总发兵应援汛毕无警照例歇班
　　一寳山寨北至吴淞所五十里中有大江之隔南至川沙堡亦五十里中有清水洼新洪旧洪钱家洼川沙洼等处皆为险要其间海塘迢逓邈不相闻且川沙诸堡仅可遏贼于南吴淞兵仅可遏贼于北南北阻絶其势必趋寳山寨往年贼至此据为巢穴致难殄灭况此地为蘓松交防之区尤宜设兵防守以聨声势国初建立城堡调拨太仓卫官军四百五员名守御自倭乱城毁官军俱掣回吴淞协守今议复建城堡除总兵营数内分拨土兵三百名防守改委指挥一员綂领住劄本堡常川防守其数必不可少沿海水路量拨哨船数只与瞭望墪军一体哨报遇贼入犯北与吴淞总兵营南与川沙官兵互相策应汛毕照旧掣班
　　一金山卫至吴淞所一带陆兵分布已周缓急似为有赖但奇正之法虽详着条议各哨往往以秦越相视彼方迫于累卵之危而我不惶于积薪之势闭关自守并不肯遣一将出一师为之声援贼得乗势长驱率多由此合无自今行令水陆诸哨无分浙直凡邻境有急即彼此两翼俱务督兵互相张皇果能奋勇争先则与克敌同功如逗遛观望当金山而不守金山罪固如律而乍浦柘林亦与同罪庶辅车之义笃而常山之势成矣
　　一吴淞所左刘河右寳山崇明在其北黄浦经其南乃海道之咽喉三吴之门户东南险要莫此为甚向设副总兵官督兵镇守已得居重驭轻之势无容别议查得本营水哨中军蘓州卫原任把总蒋基兵専听总兵官綂领仍分作二枝一枝千户一员领泊老鹳嘴与千户一员防守江口一枝千户一员出抛竹箔沙下脚以截外洋与百户一员更畨哨探查照常年事规与各部兵防合哨至大小七洋山等处有警互相策应再照上年因少不敷调用议将龚家套兵船一枝及刘河总原派泊竹箔沙兵一枝又中军哨下兵一枝俱掣囘吴淞江口听总兵官调度哨勦其与浙西乍浦澉浦海盐防哨于金山许山除照上年事规现行外为照羊山正浙直交界之处倭船出没之冲使浙东与直兵防哨于斯深为得策及按马墓乃浙之要隘若直兵逺哨到彼则恐羊山有警传报不迭首尾失序不可不虑应行浙直总兵衙门各拨兵防于羊山交相哨探取各执照囘销查验彼此适宜其防哨兵合于总兵中军吴淞崇明总及蘓松参将部下每处抽拨沙四只更畨前去率领官员若拘于各哨难免顾彼失此之患仍听总兵官别查惯熟海道者分领庶无悮事宜移防浙江军门转行彼处将官一体遵照
　　一总兵营原设陆兵三千名不分汛时汛毕常川操练防守后因事平减去一千存兵二千名于内又拨三百名防守寳山寨郭总兵原带苗兵今又将九百五名随至广东操用现今缺兵防守业经宪院行令差官前去浙江召募勇兵八百名在镇防守以备前领之数令指挥一员操演其旧兵七百余名仍听本镇选去老弱以刘河带去亲兵四百一十三名共足一千名本镇另选一官训练通共一千八百名合营操演其原拨发指挥綂领防守寳山寨官兵三百名専在寳山寨哨守仍于沿海水路量拨哨数只与瞭望墪军一体哨报或遇有警息北与本营南与川沙官兵互相策应
　　一吴淞江口水势奔流渊深无底外控大海为蘓松之要冲内接黄浦为上海之门户贼乘风驾潮瞬息可至把总官尤宜昼夜防范以备不虞自寳山寨以至南沙皆其信地部下兵宜分作三枝一枝令千户一员领泊老鹳嘴防守吴淞江口仍哨至髙家嘴羊山一枝令百户一员领泊寳山澚哨至羊山髙家嘴一枝令千户一员领泊竹箔沙下脚哨至髙家嘴三爿沙该把总仍往来督察各照常年事规与各部兵互相策应
　　一查得沿海设立墪台金山卫夜不收四十名守墪军余一百一十七名青邨所守墪军余六十七名哨报马军一十三名守翁家港军余二十名南滙所守墪军余一百六名俱应二月十六日上班正军日支银五厘余丁日支银一分但照墪台之设将以申严斥堠使声息相连不特为观望之具而已今照各墪军每遇上司按临鸣锣哨守虚应故事及平居之日各散囘家既不能瞭望于外洋抑且因墪以悮事宜行令副总兵官置立红顶筹十二根游击官置立绿顶筹十二根上写子丑寅夘辰巳午未申酉戌亥字号按时给发往来逓周而复始则海塘之上昼夜有人庶不致悮事矣
　　一吴淞江口乃海道总辖之要葢自此而南则为寳山为川沙为南滙迤西为青邨为柘林为金山自此而北则为刘河为七丫迤东为崇明迤西为白茒为福山又折而西北为杨舎为江隂为靖江又西为孟河为圌山为京口总兵官开府是地居中调度挥戈而南可以援金山之急防而北可以扼长江之险水陆聨络首尾相应端有常山之势但智贵先机谋宜预定不当恃敌之不来惟恃吾有以待之耳若京口之南金山之北一登岸责即难辞纵有擒斩之功难掩失事之咎迩来建议谓防寇之策有三出海防哨无使入港此为上策循塘拒守无使登岸此为中策出水列阵无使近城此为下策若不得已而守城斯无策矣大抵岛寇入犯御之于海则易御之于陆则难此严束防哨并设谋堵截之事所以图难于易而为总兵官大枢务也所宜再行申明以厉职守庶帷幄有折冲之算而鲸鲵无跋扈之虞矣
　　一崇明县孤悬海外僻处洋中乃岛寇出没之交四面受敌之处也向设防将一员綂领兵船住劄今改镇刘家河已将刘家河把总调补其缺海内诸沙皆其信地部下兵除拨送防将营福五只沙五只外其余各船每当汛期行令把总一员即将本总部下兵夫分为五枝一枝令百户一员领泊三沙下脚哨至新灶沙竹箔沙南沙下脚寳山一枝令千户一员领泊三沙洪哨至县后沙髙家沙三爿沙新灶沙一枝令百户一员领泊南沙哨至滩山许山髙家嘴龚家套下脚一枝令千户一员领泊三爿沙哨至蛇山洋山一枝令千户一员领泊髙家沙哨至三爿沙蛇山该总督同各部兵住守三沙洪各照常年事规互相应援及按崇明县所原议军民兵勇共七百余名委官部领平居训练分班哨守遇警并力截杀勿得怠忽仍置循环文簿二扇稽查各部下防哨兵每十日一送总兵官处查考夫三爿沙乃岛寇入江北之门户不停则直达江北而我兵一哨并力为守则江北付之不知合无行令江北把总再拨兵一枝分守此地彼此交防庶不致于疎虞矣
　　一照得海外崇明所属诸沙大小三十余处皆隔絶潮港不相聨属况新灶沙三爿沙等处正当由海入江门户万一贼乘风突犯一沙则诸沙必不能知纵知亦不能救致成巢穴虽镇兵环绕亦难为力往年南沙三沙之役乃明征也为此先图传报之法预定策应之计宜行令崇明县専委能干官一员亲厯各沙拘集耆民乡长谕以祸福使知各保身家近海择海潮不浸漫处每筑土墪一座约髙一二丈许上置烟缸柴楼式如烽堠编立近墪居民免其差役令其昼夜轮流専司瞭望如遇贼进港登沙昼则焚烟夜则举火俾各船皆见把总兵随即应援而吴淞刘河福山一带镇兵亦可先后集击而寇贼不得肆行矣
　　一刘家河乃海运通之所去太仓州止七十里一潮可到河濶水深贼易于突入向设把总一员驻劄防守今议将防将一员调至刘家河筑城把守而以刘家河把总移住崇明甚为得计夫防将分管二府水陆官兵沿海一带吴淞刘河福山及海内诸沙皆其信地今查部下兵止七十二只似为单弱夫以防将而代把总之任似宜加兵卒以隆事权合于把总部下拨发福五只沙五只收哨每当汛期如议招集分为六枝一枝令千户一员领泊黄洼港哨至竹箔沙寳山一枝令千户一员领泊竹箔沙下脚哨至三爿沙寳山一枝令千户一员领泊宋信嘴哨至三爿沙新灶沙一枝令百户一员领泊新灶沙哨至三爿沙髙家沙一枝令千户一员领泊本港口哨至吴淞江一枝令百户一员领泊南沙哨至清水洼髙家嘴龚家套下脚该防将仍往来督察各照常年事规与各部兵互相策应其部下陆哨鸟铳等兵四百余员名悉听该防将操演堡城完日分拨军丁即日入城防守同掌印千户一员用心训练防守城池以为一方保障及照该港商贩私盐只往来甚多尤宜加意盘诘以防奸细但勿令部下人员乗机生事乃为有益二府各把总胥听本防将调度该防将仍置立循环文簿二扇稽查各部下防哨兵每十日一送副总兵处查考
　　一七丫港系刘河信地本港之兵指挥一员分守仍宜听该防将调度部下兵遇当汛期仍旧招集收泊本港哨至宋信嘴新灶沙髙家沙三爿沙与各部兵互相策应
　　一白茒港系福山信地本港之兵宜令指挥一员分守仍听该总调度部下兵每当汛期照旧招集但本港淤浅移泊登舟沙南面以拒寇于上防哨至营前沙山前沙新灶沙与各部兵互相策应
　　一沿海沿江俱为险要已经分定信地水路兵于二月十六日出洋逺哨陆路官兵于二月十六日在沿海防塘各往来哨探但海洋寥濶贼舟乘风乘潮疾于骏马吴淞江口为松江之咽喉刘家河口为蘓常之门户关系特重防范当严合照上年事例另拨游兵一枝往来巡哨以便策应仍选屡经战阵海道熟知武弁一员委用照旧于总兵中军水哨拨兵二百名并原乗大小沙崇明把总部下右哨一枝除福照旧该总留驾外其余只尽行拨发俱令綂领南自吴淞江寳山起北至白茒港止昼夜巡哨振威武遇警与各哨兵并力截杀防功与各汛地官军同赏怠缓悮事与各汛地官军同罸汛毕无警各船仍归各哨本官听别用
　　一福山东通大海北枕子江岛寇流突水路则入江隂陆路则由常熟与江北通州狼山相望把总一员督领水陆兵勇住劄其处自白茒港以至三丈浦皆其信地部下水兵每当汛期宜仍旧招集分为二枝
　　一枝令百户一员领泊登舟沙北面以防本港哨至崇明髙家沙三爿沙一枝令百户一员领泊营前沙哨至新镇沙山前沙下脚三爿沙该把总仍照常年事规与各兵互相策应近议江隂把总兵凡遇汛期移泊褚家沙正与福山相对宜令二总仍行文狼山把总轮拨兵往来防哨以固江防
　　一福山把总营原设陆兵一千名后议减留五百名今议常川操练土兵三百一员名哨官千户一员训练専备陆路截杀风汛之月仍拨兵一百名委官一员督发白茒港与兵互相声援行令常熟县查将白茒港兵营草房量为修葺以蔽风雨无令散处民间混扰滋弊且一旦有急猝难唤集福山白茒二处各拨陆兵二十名往来沿海哨探遇有警急飞报总兵防将及七丫刘河等处以便策应
　　一杨舎与狼福二山相为犄角乃常镇之藩屏留都之门户也常镇参将一员已住劄其处沿江一带皆其信地部下兵现有一百只应分为四枝内二枝令百户二员领泊褚家沙更畨哨至三爿沙登舟沙营前沙刘家河许浦嘴下可以策应崇明上可以囘顾杨舎一枝令千户一员领泊三丈浦不惟遏福山之冲亦可为犄角之势一枝令中哨百户一员领泊谷渎港口以备缓急调遣其褚家沙三丈浦谷渎港之仍令每半月一次轮畨更换哨守如此则声势聨络劳逸适均遇警与蘓松防总兵互相应援其江隂圌山二把总兵悉听调度该防将仍置立循环文簿稽查各部下防哨兵每十日一送副总兵处查考
　　一杨舎防将营原设哨官五员綂领陆兵一千名无事则合营操练分畨哨至福山江隂等处有警随贼向往截杀但照春汛屇期应将常川操练官兵六百七十六员名分作二枝一枝令左哨百户一员右哨千户一员綂领于谷渎港口外教塲屯劄一枝令前哨百户一员后哨百户一员綂领于杨舎北门里教塲屯劄以为犄角之势仍宜每半月一次更畨在于沿江一带防塘巡哨振威武万一贼登谷渎港岸则外教塲一枝为正兵里教塲一枝为应兵如贼从常熟江隂而来则里教塲一枝为正兵外教塲一枝为应兵防合截杀其守城事宜照依上年条议事体合令中哨百户胡一阳綂兵二百名带管守御千户王舜军兵一十五名范港石头港二巡司弓兵一百七十名并将在城居民相兼编派城垜与范港巡检司官兵协御勿致疎虞
　　一江隂把总自谷渎港以至孟河皆其信地部下兵船遇当汛期宜照旧招集分为三枝一枝令千户一员领泊褚家沙哨至登舟沙以遏狼山之冲一枝令百户一员领泊青草沙哨至登舟沙营前沙白茒港以遏福山之冲一枝本总督率哨官一员领泊唐沙以控南北两路分畨哨至狼山福山外洋如唐沙兵数寡听其通融调拨该把总仍往来督察照依常年事规与各把总兵互相策应汛毕无警仍囘江隂防守巡缉盐盗
　　一江隂县北枕长江通潮港口计共二十有四处而黄田港夏港二处尤为切近县治设有耆民兵三十五只在江哨守宜分为二枝一枝令百户一员綂领住守黄田港一枝令百户一员綂领住守夏港二港水兵互为声援仍哨至杨舎褚家沙与江隂把总兵声势聨络亦听防将调度
　　一江隂练兵指挥一员千户一员百户一员綂领民壮勇兵家丁共计七百二员名无事则合营操练分畨哨至杨舎福山等处有警听防将把总调遣截杀该县预将在城附郭居民编定保甲分认垜头约以期防有警呼集上城守御或贼势重大该县原有旧募勇兵五百名如遇有警临期募足以壮声势无警照旧
　　一靖江县僻处江心四面受敌周围港口计共五十有八处而山套口蟛蜞港烂港口三处尤其要害该县原有官民三十四只水兵民壮弓兵共八百七十二名宜分作三枝一枝该县佐贰官一员督同哨官一员綂领住守孤山套口一枝哨官一员綂领住守蟛蜞港一枝该县佐贰官一员綂领住守烂港口仍各分畨出哨至唐沙蒲沙等处与江隂县并该把总兵互相策应亦听防将把总调度
　　一靖江原有民壮六百名内将二百名驾出江巡逻其四百名分布四门与城内居民编甲防守
　　一孟渎河居常州丹阳之中相去各七十里寇舶由大江南下必自此而出守御指挥所领沙八桨共计二十有九只土兵五百一十二名应分为二枝一枝住守孟渎河一枝往来住守桃花澡港二处仍各分畨出哨至江隂靖江等处与两县及江隂圌山二把总并江北海防道所辖泰兴周家桥把总互相策应
　　一孟渎河原设有战兵五百名后因议革今查得常州府城系腹里地方练兵千户陈嘉谟綂领勇兵三百四十二员名民壮二百七十七名共计六百一十九员名合营操练遇有警报量留三百九十余名守城其余俱赴孟渎河截杀仍听该参将与江隂把总调度又守堡指挥一员百户一员綂领操军三百名小河巡检司弓兵七十名与城内居民并马同知选籍附近壮丁相兼防守倘贼趋常州千户一员仍督兵内顾勿致疎虞仍行府县选练乡兵入城防守无得怠忽
　　一圌山屼峙江边系干要地北与周家桥相对乃镇江之咽喉留都之门户也把总部下兵船遇当汛期宜照旧招集分为四枝今查得该把总续报止存三枝议泊圌山洪北大洋恐汛时巡守不敷合照旧仍分为四枝一枝令千户一员泊守黄山门哨至江隂靖江二县一枝令百户一员泊守安港哨至黄山门团洲江北周家桥一枝令千户一员住守圌山洪北大洋以防江北之冲仍哨至安港顺江洲等处一枝不拘信地将靖江耆民与八桨等令千户刘爵綂领充作先锋逺为哨探直至狼山福山等处有警不分星雨昼夜往来飞报以便声援该把总仍往来督察各照常年事规与各部兵互相策应照得该把总汛时则应督兵船在于圌山公驻劄汛毕则复还京口在于城外书院驻劄务宜修葺二处衙门照旧往来驻劄在圌山则当拨发兵哨守京口在京口则当拨发兵哨守圌山庶使盐鹾盗艘不敢肆志而该把总亦无顾此失彼之患仍照信地严防不得怠忽责有所归
　　一蘓州府东近大海西接太湖水港浩繁易于突入城池广濶难于距守无分汛时汛毕常川操练水兵一百名土兵一百七十名汛时陆兵应调蘓州卫合操军余三百二十四名长吴二县民壮二百名水兵一百名共计八百九十四员名俱蘓州卫都指挥一员督同哨官武举省祭綂领训练防守城池但照本城内地多旷野常年失盗皆因官兵防范稀濶调度无方耳今按本城原有四隅合无将各哨选委年力精壮哨长五名分为左右中前后五哨每哨该管兵一百三十余员名各分汛地巡守一隅左哨则认东南隅右哨则认西北隅前哨则认西南隅后哨则认东北隅中哨则认一府两县库蔵狱囚水哨百户一员綂领水兵分认阊门外一带地方总练官时加稽察以别勤惰遇有失事即将该哨员后解究庶使责有攸归不致推诿
　　一太仓州东临大海北抵七丫南近吴淞乃蘓郡之边方本州选有军民勇兵七百六员名向与太仓卫指挥綂领宜令该管官弁督同领哨千户一员及武举合营训练遇有警报听征发随贼向往截杀汛时量拨兵勇于吴淞刘河七丫往来哨探本州城守听州卫掌印巡捕等官查照节年编甲事宜分布不得互相推诿
　　一松江府东有黄浦之冲西当泖湖之险南隣大海地无百里之隔乃三面受敌之所今按练兵镇抚部下常川操练民壮二百六十名土兵一百七十名水兵二百三员名退囘选锋正军五十八名选锋余丁九十八名共计七百八十九名仅足以充府城防守之用但照西仓一堡孤悬中野防守缺官合无于松江所选择听差千百户一员将下班选锋军余九十八名分发本官綂领无警则啓闭仓城防守粮储仍聼该所管合营训练有警则上城固守聼各处军兵互相应援则两城有备不致临时误事也
　　一上海县亦系边海之地倭乱之先尚无城堡以致偾事今已筑城当无患矣查得本县练兵指挥部下常川操练陆兵三百名巡捕水兵五十二名共水陆兵三百五十二员名即今风汛合无行令该指挥督同哨官用心练演防守无致疎虞
　　一常州府原有民壮二百七十七名上年选练土兵三百四十二员名共六百一十九员名千户一员督同操官綂领训练遇警除拨哨官一员督兵一百五十名赴孟河截杀外余存四百六十九名在城防守聼该府掌印官临时查照编甲事宜分别调度
　　一镇江府东西二马头系皆大江逼近城郭乃要地也该卫指挥一员领有江操只宜分作二枝一枝令千户一员綂领泊守焦山以防东津一枝令千户一员綂领泊守金山以防西津仍各分畨出哨北哨至洲仪真以备江寇南哨至圌山安港以防海贼仍听该把总调度
　　一镇江府练兵指挥一员常川操练民壮兵勇共七百九十二员名快手四十九名军余八十二名丹徒等巡司弓兵四十名机兵五十六名共一千一十九员名该指挥督同哨官千百户綂领操练春汛之月分为四枝一枝令千户一员綂领住劄大港一枝令千户一员綂领住劄埤城一枝令百户一员綂领住劄东津马头一枝令百户一员綂领住劄西津马头无事往来巡哨遇警听该防将把总调度勦杀各军民快等兵常川操练其镇江卫军舎余丁听该府掌印官调度城守与居民编甲事宜临时自行分布
　　一官兵获功赏格奉有题请明例似无容置喙但陆战以摧锋陷阵为难斩获次之水战以犁沉来贼之为难归贼次之若不分别行赏孰肯首犯贼锋以后遇有岛寇入犯堵截海上能犁沈一者原格赏银一百两今宜再加银二百两共三百两归贼赏银五十两陆战能摧锋陷阵者照旧赏银三百两葢御之于海曲突徙薪之功也不得已战之于陆焦头烂额之功也重水战之赏则贼不得登岸而民不知有兵外攘内安斯为上策
　　一各哨兵勇现在防守者固有而虚数冒名者亦多兼以老弱应防实用者十无六七先年各置立梢牌通将在兵夫并各军火器械开写牌面遇有防闸举目可见何期法乆弊生贪饕官捕遂行隠匿间有存者名是而人非相应查复将捕兵真正年貌籍贯疤痣所习武艺在军火器械逐一明开于牌如遇查防年貌不同军器缺少即将官捕治以军法仍年终有事故者送海防同知一换庶几兵与器俱无虚应缓急得以赖矣
　　一先年岛寇初犯皆赖沙船建功比因稍宁各该耆民户不思豢养恩深惟图髙坐于私家恣肆偷安每遇防汛止令家人应防万一有警不惟不能调度且各兵亦不肯效力但今汛时尤当戒严宜行令各该将领务须洗心涤虑督令耆民船户正身亲自昼夜在防守以后如有仍前规避次身代替者查出即以军法处治庶几哨守得人可获实效矣
　　一沿江沿海一带城堡向无积贮宜行蘓州府派买汛米三千石内解吴淞所一千石福山堡一千石刘家河原无仓厫即解附近太仓州一千石松江府派买汛米五千石内解吴淞金山柘林川沙四处各一千石青邨南滙二处各五百石常州府派买汛米一千五百石内解杨舎堡一千石孟河堡五百石委官騐收完足専备防汛支用庶不致临期悮事
　　一金山至吴淞寳山沿海一带墪台最为紧要除总兵官发兵瞭望外其各卫所拨来军余昼夜住守劳苦倍常自二月十六日起至五月十五日止共三个月应得月粮宜行令卫所于现贮屯粮内照数支给仍照金山夜不收事例依数动支军前银两每名每日加给五厘以为行粮各军查防不到哨探不明传报后期及失悮军机者皆应治以军法又照沿海协守官军枵腹待哺情状可悯各该未支月粮须严行各府掌印官追并解给以备风汛
　　一岛寇逾海而来因粮于我坚壁清野其计自穷宜令有司严谕附郭及乡落积米之家预先搬运入城仍令粮塘里长照依限期结报有无隠漏恃顽不从者倘遇贼至分遣胆勇官兵尽为焚之各水次仓运米有失该州县官罪以军法贼无所恃势难乆居乘其敝而击之蔑不胜矣
　　一羊山淡水洋乃岛寇入犯蘓松必经之处黄鱼之渊薮也采捕之时正当春汛之月渔船出海顺防不过一潮而已且其人习于风涛而勇于格鬬岛寇之所深畏者也合行蘓州府谕令所属州县通将各处愿捕黄鱼只尽行查出每十只编为一幇逐一刋刻字号每一幇择一甲长领之责取连名甘结在官各发附近吴淞崇明刘河福山等营部下造册二本内一本呈送兵道一本呈送各该将领处查考该府仍委官一员查照先年事规每收税银一十两以充军饷无事则分给旗票俱从刘家河出海听其采捕遇警则各营收哨食粮合防勦贼获有功级照例陞赏足食足兵一举而两益也仍令各鱼同编定青色旗号以防混杂少有疑似即放铳为号合防并力撃之如无编刻字号旗号一槩混入者其入官刘家河把守人员一体坐罪仍禁各衙门员役不得取索常例以滋骚扰出洋之日量拨兵相为辅翼结舰而行协力而战而又时其稽察验其往还以防奸宄寇患何由至哉
　　一水陆防春碁列星布首尾络绎在在有备但期各该将领摅忠图报不分尔我不事偷安协力料理可保无虑先正曰以身教者从以言教者讼今江南水陆尽属于副总兵波涛出没险驱驰亲厯督察不可推委然后号令二防将各照信地督率把总等官入海周巡听各防哨勿许安坐城中其金山游撃督兵巡塘往来自独树营起至寳山寨止各把总等官悉听调度如或仍蹈前辙因循怠缓亟宜惩究
　　一兵贵神速陆地可以徒行渡海必资舟楫临时取拨皆称防哨公差去嵗三沙受此稽迟以致悮事相应查照前议行令刘河拨福二只沙船四只七丫拨沙二只白茆拨沙二只福山拨福船二只沙四只再为严行拨定専总兵载兵应援一闻报到星火督发庶无悮事
　　一海道汪洋逓警息全赖塘报若待信地报闻一来一往而贼已抵岸矣总兵原设塘报兵役二十名在沿海防塘不分昼夜不拘风雨一见有警星驰走报消息但防塘延袤百里地广人少不能络绎恐致悮事合行青邨南滙寳山寨各于兵中选取勇壮善走者十人与总兵营共五十名轮畨接续道路相望鱼贯逓庶不误事苐按此役干系重大辛苦倍常宜比金山夜不收事例俱以汛期每名日加白米一升少资饮食且偿其劳
　　一各哨官弁遇警束手无策一得虚声争先驰报捕风捉影邀以为勤惑乱耳目摇动地方深为误事今后如某处遇警一面速报邻近参游把总督兵协力堵截一面止报兵道与总兵策应量事缓急待总兵据实转报上司如各哨有闻真正消息即当星夜分报各上司衙门不可迟悮
　　一水陆兵将各分信地已有専责凡其哨探明速往来策应以济时艰者惟在各将领同心戮力敢勇当先而已至于料敌设奇攻其无备出其不意用法而不泥于法制人而不制于人则又在随机应变之妙各该将领当自为之有非分布之所能悉也又按用兵之道智贵先时事嫌掣肘既职専兵务凡将领之贤否兵卒之勤惰地方之利害事机之缓急皆其责任之不容辞者即今副总防游等官皆与兵道计议行事把总而下虽皆兵道所辖遇有调遣必呈请抚按定夺然后举行如此但恐寇情叵测事变不常文移往返不免途路稽迟调遣后时不免寇贼流突此固将来之未便正今日之宜讲者合无春汛之时一应防游把总卫所等官悉听兵道与副总兵随宜调度有功有罪员役一面先行赏罚一面具由呈详汛毕无警照常申请定夺庶乎事功允济而体要亦得其宜矣
　　元韶按海防条议伯鲁所陈洵为硕画之规凡用兵节制已备载此册前后诸议中古称有制之兵不可以败今之用兵者能详检是册而又参之以险要图说及诸兵器兵之论则海上长城万世无虞矣






　　江南经畧卷七下
<子部,兵家类,江南经略>
　　钦定四库全书
　　江南经畧卷八上
　　明　郑若曾　撰
　　杂著
　　兵器总论
　　倭宼挥刀若神人望之輙惧而走以【若曽】观之其所长者刀法而已耳其鸟嘴铳之类犹之我兵也弓矢之习犹之我兵也此外殊无足称矣惟倭性好杀无一家一人不蓄刀者童而习之壮而精之而我堂堂天朝一统之盛礼陶乐化偃武已久民不知兵歘遇小丑遂若强敌不知中国武艺不可胜纪古始以来各有专门秘法散之四方若召募得人以一教十以十教百即刀法一艺倭不足以当我况其他乎试举其畧言之如使鎗之家凡十有七曰杨家三十六路花鎗【其分出者曰大闪干曰小闪干曰大六合曰小六合曰穿心六合曰推红六合曰埋伏六合曰邉栏六合曰大封臂曰小封臂】曰马家鎗【上十八盘中十八盘下十八盘】曰金家鎗曰张飞神鎗曰五显神鎗【花鎗七十二势】曰拐突鎗曰拐刃鎗曰锥鎗曰梭鎗曰槌鎗曰大寜笔鎗曰拒马鎗曰捣马突鎗曰峨嵋鎗曰沙家十八下倒手杆子曰紫金镖曰地舌鎗使刀之家凡十有五曰偃月刀【三十六刀法】曰双刀曰钩刀【隂手阳手】曰手刀曰锯刀曰掉刀曰太平刀曰定戎刀曰朝天刀曰开天刀曰开阵刀曰划阵刀曰偏刀曰车刀曰匕首使劒之家凡六曰马明王曰刘先主曰卞庄曰王聚曰马超曰邉掣厚脊短身使弓弩之家凡十有四曰边箭曰两广药箭曰火箭曰神机箭曰杨家箭【上搭中搭下搭】曰马家箭【分中磨旗穿心推红又有马上末秋】曰袖箭曰袖弹曰手弩曰诸葛弩【机动而自张一发四矢】曰连环弩曰双弓牀弩曰三弓牀弩曰打牲弩使棍之家凡三十有一曰左少林曰右少林曰大巡海夜义曰小巡海夜义【少林夜义有前中后三堂之殊前堂单手夜义也中堂隂手夜义也类刀法后堂夹鎗帯棒】曰大火林曰小火林曰通虚孙张家棍曰观音大閙南海神棍曰稍子棍曰连环棍曰双头棍曰隂手短棍【十二路】曰雪棒搜山棍曰大八棒风磨曰小八棍风磨曰二郎棒曰五郎棒曰十八下狼牙棒曰赵太祖腾蛇棒曰安猴孙家棒曰大六棒紧纒身曰十八面埋伏紫薇山条子曰左手条子曰右手条子曰边栏条子曰雪搽柳条子曰跨虎条子曰滚手条子曰贺屠钩杆曰西山等家硬单头使杂器之家凡十曰铁鞭曰夹棒曰单手燥铁链子曰蒺藜算头曰金刚圏曰镘掌铁尺曰吕公拐子曰刚叉曰筅曰镋使钯之家凡五曰雄牛出阵钯曰山门七埋伏钯曰畨王倒角钯曰直行虎钯曰稍栏跟进钯使马上器械之家凡十有六曰鞭曰链曰鑛曰槌曰流星曰鎻虎口曰马义上帯使流星鞭曰双舞剑曰双刀曰马叉曰天平铲曰天方基曰鎗曰关刀曰斩马刀曰月鎗使拳格兵器之家凡十有一曰赵家拳【赵太祖神拳三十六势芜湖下西川拳二十四势秣陵关打韩童掌拳六路】曰南拳【似风似蔽似进似退凡四路】曰北拳【供看拳凡四路】曰西家拳【六路】曰温家钩挂拳【十二路】曰孙家披挂拳【四路】曰张飞神拳【四路】曰霸王拳【七路】曰猴拳【三十六路】曰童子拜观音神拳【五十三防】曰九滚十八跌打防拿又有眠张短打破法九内红八下等破法三十六拿法三十六觧法七十二跌法七十二觧法一百三十教师相传各臻妙际为将者择兵士资之所近心之所好而教之或专习一艺或兼习羣艺艺超于百人者推为百人之师超于千人者推为千人之师超于万人者推为万人之师有不战战必胜矣若以火器言之我太祖以神武定天下尽古今火攻之具靡所不有藏之武库每岁神机营军演习竒名异状人多不识其用不啻数百种而已也今人胥言佛郎机鸟嘴铳传自畨舶【若曽】闻之防将戚继光云昔署卫印时尝发山东地窖佛郎机乃成祖所蓄年月铸文可稽又于卫库中见鸟嘴铳皆倭变未作中国所故有者又闻序班胡某云渠谙火攻法二三十种偶从南都神机营铳手窃而得之所未得者尚以三百余计也又闻正统己巳寇骑薄都门京军随驾而出者过半司马于谦以军器局神鎗试之火石所及人輙成粉一炮而敌死数万血涌如川遂觧围去可见兵器莫备于我朝私习之禁莫严于我朝承平久而民不习兵亦莫如我朝也如愚见治世右文乱世右武迩来岁受宼患讵可以平世例论哉凡识火攻者宥其私习之禁募而用之仍严焰硝下海之禁区区海宼触吾者碎犯吾者焦有不谈笑而荡灭也哉虽然【若曽】闻之兵法有三曰天战地战人战兵器有五曰金木水火土五器之中各藏三战之妙要之皆不过兵之形耳善战者形人而我无形明乎此则兵不血刃而亿万人悉为我所降服不明乎此则荷戈执防之士弃仗而走反资敌矣是故兵器也者谓其为战具则可恃之以胜敌则不可
　　松江府海防同知郑元韶防春条议款似有可采附録于后
　　御宼莫先于军火器械今查各哨战兵凡鎗刀筅竿子弓箭牌镖等项俱已粗具人亦习知其法但弓手止知射长箭而不知射边箭弩手则全无一人不知长箭去迟而敌人易见故彼得以闪避且能拾取还射其利在彼邉箭去疾而敌人难窥非惟彼不能避抑且不能回射况邉箭所到倍于长箭百倍其利在我宜令弓手各习长邉二箭倘贼去我尙远则射邉箭如贼已近则射长箭斯两尽矣若弩则箭旣可及逺而封药于末又可立刻杀人须力重而机巧者习之其矢之长短轻重大小要与弩相比乃能命中而及逺也又查得各战船原领发防等项皆生鐡所铸遇放每致崩裂不惟不能击贼而且悮中船兵佛郎机皆锈损不堪厚薄不一袖铳则又短小及无龙头打放如以各项渐次改造飞砂铳鸟铳给发各船庻得实用
　　火器论一
　　兵家器械甚多有宜于山战者有宜于陆战者有宜于水战者如武经总要所载是也要之利于今日海战者无几至于火器其名虽有二三百种而海船得用亦惟喷筒火药桶二者葢喷筒所及有一百五十歩之逺横占丈余火药桶抛入贼舟贼一时不知取而视之内火发矣未发之先水不及沃临发之际人不能救触之者碎犯之者死故敌舟离逺则用喷筒敌舟相逼则用火药桶此二者皆海船利器今日御宼之切要也
　　火器论二
　　海中战法攻船为上若以我大船犂敌小船触之无不壊者其次则恃火器火器之中亦惟火毬火药桶投入贼舟即时焚毁而至妙也或问我以火攻敌使敌亦以火攻我如之何曰以火攻敌全靠柁工得人持柁得法我常夺据上风则敌之火攻将为风所驱而反攻之矣大抵火攻之法须先自为水备假如一舟五十人但用十人持火器其四十人俱执水斗水桶遇敌火攻羣手倾水灭之乌能焚我耶或又曰设使我用火攻而敌知水备如之何曰敌若知备则虽不能焚敌敌亦必救火而乱矣我乘其乱而击之岂有不胜者哉
　　火器论三
　　短兵相接乃岛宼所长非中国之民所易敌也其所歉者火器耳今鸟嘴铳反为彼之长技而我兵鸟铳手虽多不能取胜何耶倭人忘命我兵望之輙惧而走或铅子堕地或药线无法手掉目仰天空响议者谓宜禁通畨接济火药之人甚善甚善愚谓硫黄出产在彼何禁之有所当禁者熖硝耳此吾中国之物若官司设法不容入畨则岛宼之火器为无用而我以火器攻之彼之短兵乌能加于我耶
　　处置熖硝议
　　接济熖硝沿海通弊所谓借宼以兵兵家大蠧彼硝户旣嗜奸民之厚直而奸民又饵外裔之重利则硝出之民法将焉禁必欲设法其禁私煎乎葢硝与盐同功异用硝之在军需者为多民间所用几何若通行天下收煎户籍之于官官开煎局委以良吏民间所需不过斤以上而止耳价纳官卖积为军储则民无私煎典有明禁不尤补于军政之实用乎当事者亟宜题请施行而后可
　　制火毬法附録
　　【若曽】查制火毬一法旧制纸糊圆炮不过震响一声而已何益于事合于糊成纸殻之时中含小鐡刺菱二三十枚地火防一二十枚然后入药于内糊其口每炮一枚窍眼四处各穿药线使丢落城下不致灭火贼近城或临敌燃炮而发炮声一响则其中所藏刺菱自然布散火鼠飞烧贼身必将奔走而刺菱又伤其足我兵乗而击之是亦一助也兹皆战守之要择而行之殆或有济也
　　海船论
　　或问海洋战艘何者为善曰各有所宜也曰有説乎曰有北洋利用沙船南洋利用广福船曰何曰海中使船不畏重而畏轻不畏深而畏浅苏州近洋多暗沙伏途易于胶浅沙船底平而轻能调戗使鬬风不畏滚涂浪且北洋可抛鐡猫故用沙船也广福船至此岂相宜哉闽浙逺洋寥邈空濶风涛常拍天广福苍山鐡之类重而底尖可以破浪且南洋可下木碇故利用广福船也沙船至此岂相宜哉曰然则吴淞白茆福山等港但设沙船可矣奚而设福苍船也曰贼舟有大有小御贼小舟以吾沙船足矣若遇大舟而亦以沙船御之其傍甚卑易跃而登短兵相接胜负叵测夫岂可恃也福船凌风驾涛顷刻千里势如山摧贼舟遇之大者即碎小者即犂鬬船力不鬬人力可立而胜也且夺上风施火器贼舟即焚故设之以备用西北则至于子江东南则至于大七小七非为海濵港口之用而设也曰旣云易于胶浅又云西北至江东南至大七小七此路非里海沙船而行者乎曰福船有三种上焉者谓之大福船【其髙如城敌难仰攻但非人力可驱全仗风势吃水一丈一二尺惟利大洋若无风即不可使一入里海沿浅而行即无用矣】次者谓之海沧【畧小于福船吃水七八尺风小可动但其功力非福船比】又次者谓之草撇【乃福船之小者】皆福船也东洋深浅非沙民不能知福船大小非福人不能驾故以福人操舟而杂用沙民以为乡导且学习之所谓设福船者如此非尽用大福船也苍山铁不能犂沈贼舟但可以捞首级其傍多橹追贼里海亦甚便易八桨船惟供哨探之用不能击贼也曰广福一类也广船何以不设曰此在闽浙已不便矣况苏松乎故旧尝议设而复中止曰何曰广船大于福船且用铁栗木制造非若福船用松杉之柔脆也二船在海若相冲击福船即粉倭人造船亦用松杉不敢与广福相冲但广船难用其故有七葢广船非我军门所辖不似福船之易制御一也船若毁壊须用铁栗木修理难乎其继二也造船大户倩人驾使任其敝而不惜三也造费浩烦其敝甚易移文修造理势难行四也将欲重价以雇之则此船在广鱼盐之利自多区区价微不乐于雇五也欲许其帯货则广货之来无资于海葢福建收港溪水甚逆浙直道逺风涛可畏不如一逾梅岭即浮长江四通八达故虽帯货亦非其所愿六也向来通倭多漳泉无生理之人广船自以鱼盐取西南诸畨之利不必如福船之当啗以取中国之利七也知乎此则广福船之当用与不当用岂不相去径庭矣乎
　　福船论
　　或问福船与沙船海战孰利曰福船者至利至利之器也何也洋中使船惟畏浅而不畏深洋中击贼惟鬬船力而不鬬人力倭舟矮小福船乘风下压如车碾螳螂所谓至利者此也但髙大如城非人力可驱全仗顺风顺潮而回翔有所不便又其吃水一丈一二尺惟利空濶大洋在里海则易胶浅亦不能逼岸而泊须假哨船接济故又有海沧船之设其犂贼舟与福船同而吃水仅七八尺虽风小亦可动均之不能捞取首级捞取首级非草撇船与苍山铁不可也此皆福船之别名而异用也功力之大莫如福船矣其在今日则福船之于大洋亦为无用葢福船之制髙大可容百人其底尖其上濶其首昂而张其尾髙耸设柁楼三重于上傍皆设板裼以茅竹坚立如垣其防桅二道中为四层最下一层不可居惟实土石以防轻飘之患第二层乃兵士寝息之所地板隠之须从上蹑梯而下第三层左右各设大门中置水柜乃扬帆炊爨之处也其前后各设木碇系以综防下碇起碇皆于此用力最上一层如露台须从第三层穴梯而上两傍板翼如栏人倚之以攻敌矢石火炮皆俯瞰而发敌舟小者相遇即犂沈之而敌又难于仰攻此其制诚尽善而尽美矣旧规每岁脩葺给银三四十两捕盗领之迩因海患稍寜有司仅肯半给而捕盗反侵尅之惟涂餙以油灰而已器皿损缺莫之补葺火器之类给发年久渐不可用且其数有限不足以支旦暮及迎官襍放之用稽查官至则那贷支吾或无火药于内兵数常缺三分之一挽雇泊处居民书其年貎俾之影射故其舟出洋即沈况望有敌忾之绩乎此其咎不独在于捕盗上司所宜严究其弊而急反之毋徒恡费焉可也虽然抑有説焉【若曽】尝闻宪副张公云福船必多人而后可以驾使葢其在洋常防风潮危急也人数若寡则扬帆弛帆起碇下碇或遇舵壊呼吸之间欲易他舵虽尽在舟之人且不足用其谁与敌为角乎向来官府但知省费而欲沙汰不知置其舟于无用是不如不设之为愈也此其可慨一也每一造福船其费甚大暴露于风雨震击于怒涛其壊又甚易向来海氛暂熄官府以其虚设而不葺然又不敢不为先事之防一舟壊则复造一舟为费反多其壊也复坐视焉是不如不造之为愈也此其可慨二也欲用福船须雇福人驾使其人多与倭通遇贼輙纵而不击大洋运柁毫厘千里以风不便为辞乃其故态也议者谓当叅以我兵学习使船之法十余年来未见有能学者官府不究而犹雇福人甘受其悮是不如不雇之为愈也此其可慨三也张公名情常任福清兵备亲歴之言敢述以为当道告云
　　沙船论一
　　水战非乡兵所宜乃沙民之长技也葢沙民生长海濵习知水性出入风浪履险若夷直太仓崇明嘉定皆有之但此船惟便于北洋而不便于南洋亦仅可以恊守各港出哨小洋而不可以出大洋其説愚已详载于海防论中矣然沙船虽能接战而上无壅蔽火器矢石何以御之不如鹰船两头俱尖不辨首尾进退如飞其傍皆茅竹板宻钉如福船傍板之状竹间设牕可以出铳箭牕之内船之外可以隠人荡桨必先用此冲敌入贼队中贼技不能却而后沙船随后而进短兵相接战无不胜鹰船沙船乃相须之器也
　　沙船论二
　　或问捕盗者沙船也为盗者亦沙船也海宼生发之时少平靖之时多沙船可无设欤曰不然海中诸沙地广而粮轻太仓嘉定崇明常熟诸大家别业在焉居民室庐在焉其所以往来出入者沙船也何可废耶曰使其为盗也奈何曰鱼盐芦苇乃天生自然之利也利之所在民必趋之方其贩载之时未有为盗者也空船回洋始行劫耳若因其劫并其采捕之业而禁之有是理哉曰然则何策以防闲之曰其策有二辨船只禁双桅是也何也昔人尝立查船之法每沙船大书于其尾云某县某沙某人船雕刻而粉涂之令人易于辨认其法美矣为盗者以一芦蓆遮掩被劫之人仍不能认何如其巧耶如愚见莫若以天云雷雨日月斗星之类每五舟共占一类每一类分为五色如畵红云者自舟首至舟尾悉为红云青黄黑白亦然如是则盗虽欲遮掩岂能尽掩也哉旧制双桅船私自下海者禁世平法弛双桅习以为常甚则有五桅者官军不能制近日当道尝申明之然沙船入港头桅多寄海口盘诘者无可指擿何如其巧耶如愚见莫若酌为定制廵船宜快多用桅橹沙民止许户船一只每船止许帯副帆副桅以防损壊而桅眼不许有二则廵船常速民船常迟此查船之良法也
　　沙船论三
　　国朝江海战船原有成式今以沙船代廵船何欤曰有説焉国初州县卫所各设廵捕官一员如太仓州州廵捕官率领民壮卫廵捕官率领官军出海崇明县县廵捕官率领民壮卫廵捕官率领官军出海各有哨船各备器械皆官造而给之者也今之廵捕官额设如故而廵船与器械皆无矣每年出海非雇赁船只与自备器械奚以哉且如崇明千户所每一廵盐用船五只每日出赁价一钱每日即费银五钱矣其俸能防何而可以胜此赔貱乎故廵捕官常不肯出海出海惟有耆民沙船而官府廵捕船反无之上司比较寜受其责也举崇明一邑而太仓镇江可例推矣虽然不出海之弊犹小也海中惯为窝主大家惧廵捕官出海往往私献贿赂谓之年例廵捕官受之盐船结幇而无所忌盗舟充斥而莫之戢酿成大患不数年即有海盗生发之患如秦璠王艮之类是也为今之计莫若议定官银若干造船制器径与廵捕官领之分其信地严其稽考轮畨出哨交牌为验务期海中常有廵船往来哨捕如是而盗有不除者吾未之信也
　　沙船论四
　　问内洋击贼素称沙船为最而迩年不得其力何也曰其説有二一是上官处之失宜一是总兵用之无法请言之昔者倭变之作也耆民船户当道敦请有身家者充之在船俱用正身防汛之日正身以身家为恤所募皆精悍之兵所帯什物器械火药之类皆坚好而具备当道破格而礼貎之所以收其僇力而得其成功者此也今也有身家者俱不肯出或雇无頼之人或以家丁充代此辈惟以冒饷为心岂知畏法也哉火械之类亦如福船之弊支吾官府无实用矣然是船也实系大户所造上焉者费银三百两次焉者二百两最下者亦百两有竒而向来官给修价不足以抵其半且如今年飓风之变吴淞江壊船十四只崇明壊船三四只俱令耆民赔补无所控诉况又有常例书写之费其苦何如耶使当道优其礼遇佥其正身革其常例书写之弊重其修理之値如是而有不效力者吾不信也夫兵船之设本以御倭迩来总叅衙门以耆民沙船为承奉人情之用迎送往来络绎于四郡甚至湖藩江右亦差往焉船户肯甘心而服役哉使当道禁革以休养之专设以听调之如是而有不效力者吾亦不之信也
　　沙船论五
　　宼舶之来有母船有子船母船高大非吾沙船之所能敌须用福船广船以当之其子船则沙船可以相敌要之母船仅可行于大洋亦不能近岸贼欲登岸必用子船吾以沙船御其子船而避其母船则母船虽大犹之无也然用福广大船须以吾沙船水手大半与南人相间而学习之俟其自能行使即革去南人而不用则宼之母船子船沙民皆可以御之矣
　　黄鱼船议一
　　或问渔船出洋有裨于御宼乎曰有曰何居曰在浙江则有浙江之利在苏州则有苏州之利何言乎利也每年四月船出洋时寜绍温大小以万计苏州沙船以二三百计小满前后放船凡三度谓之三水黄鱼过夏至即散回矣浃旬之间浙人曝鱼成鮝苏人氷鱼鬻鲜其获利不啻几万金也力田者服贾者防何足以及此乎此利之在民有如此者每岁防春兵船避风泊于内港贼至而多不知竟登岸而已矣鱼船出海则遍海皆船人力则整肃也器械则犀利也贼望之而气消遇之而势阻矣敢近岸乎葢其来也星散而行络绎而至大海茫势则孤也万里跋涉力则疲也我强彼弱势之自然自倭变后当道虑倭伪充渔人掳渔舟混入且执缚渔人为引之计执鎻渔船为幇备之资又有贼因兵船追击逼入内地者有之有贼船赶渔船乘势混入内港者有之莫之能辨遂禁止采捕莫敢开端职方唐公顺之捧敕视师独毅然任曰兵荒之后民鲜生理处置得宜何患之有遂约军门每府渔船若干辅以兵船若干相须而行协力而战取甘结给旗票谨盘诘验出入船回之日该府差官收税于军饷大有助焉自时厥后浙直海濵不闻春汛之警非偶然也向来浙直隂受唐公之赐而不知【若曽】每见黄鱼辄心动焉此利之在官有如此者或曰利既渥也胡不月月而行之乎曰非也黄鱼所出之处惟淡水门而已矣不遍海皆有也黄鱼所出之时惟孟夏而已矣不四时皆盛也淡水门在洋山西两山相峙如门故曰门洋山在金山东南大小七之外其至刘家河也顺帆不过一潮而已此即黄鱼之渊薮也取鱼惟在四月亦须潮潮大势急则推鱼至涂否则虽取无有也葢月出潮长月没潮长月直潮平月斜潮退故每月十三日而潮起小至十五日而大十八日而极二十七日而潮起小至初一日而大初三日而极三水放船者潮大则出捕水小则归鬻也此利素为沙船所占寜台温莫之敢争其所以不鬻鲜者氷防在苏寜波黄市洋虽有四五座而旧习相沿除一二进鲜船用氷外余悉售诸沙船自用惟盐卤也或又曰浙江之杭嘉直之松江独无渔船者何曰苏州诸沙如崇明三沙之类寜绍温诸山如玉环舟山之类俱在海中其三沙大家各有人船出没采捕杭嘉松三郡虽邉于海而海中无山沙采捕之舟也洋山淡水洋乃倭人入宼必经之道黄鱼出时乃春汛倭至不先不后之期此殆天意有在假手于山沙精悍之人出捍我邉鄙柔脆之民焉耳天时也地利也人力也捕鱼之禁弛而三者为兼得也噫此东吴御宼之要诀也不可以不知也
　　黄鱼船议二
　　问黄鱼船获利甚多抽税不过五两乃人心之所乐从者也近来议者谓当蠲之何欤曰黄鱼之利多寡不可知其费有一定而不可免者何也每舟赁价银二十余两网业银十余两雇人工值之费食米之费木柴瓶酒之费猪羊神福之费不可缺若定税为五两恐其间有不堪者故寜蠲之也曰工食之数有定乎曰视船大小而已矣大者几三十人小者几二十人曰何谓不可知曰同一舟也捕鱼有多寡多者或至二三万尾寡者或千或百以至于无且其所获之鱼亦有大小不同大者每千价银二十两次者十四五两又次者十两以下况又有三水之分头水者鱼多而味全二水次之三水又次之其价稍有差等曰同一鱼味也何以前后不同曰黄鱼之生不四时皆有也冬至一阳萌动其鱼乃生前乎此但有子而已无小鱼也时至小满则半年内所长大者又复生子头水所捕者其子在腹先天之气尚固故味全也过二水后子皆啸矣但为胞所裹直俟冬至乃生耳迩时眞气已散故味薄也诸鱼之尾皆与燕同而黄鱼尾独总禀天地之纯阳也乌鱼之朝斗者禀天地之纯隂也曰今年春头水出洋诸船皆空返无鱼可覔何欤曰此百年所无之变也然亦有説葢渔船先至苏之娄葑二门伐氷而后采捕若公私掯利伐氷也迟头水黄鱼过矣故不得鱼非气数偶然也曰往昔捕鱼皆沙民为之今内地大家亦有何也曰出海捕鱼不如持银与南洋渔船见买得先还苏其价倍蓰其利可必故内地富家或赁人舟出洋乃贩也非捕也贫民无银可输亦有不愿买者则空手取利亏本亦甘心也
　　官兵议
　　今之论兵者有五曰足军额曰选弓兵民壮曰练乡民曰募义勇曰调客兵此五者救时之切务也愚谓皆非探本之论也何也卫所军与弓兵民壮乃官兵也官兵足何事他求乎惟军则缺伍弓兵民壮则不堪用故思练乡民乡民不能遽练也故思召募召募不得人也故思征调不知向来兵政之弊其原不在于此乃将官畏死不敢擅动官军杀贼之故也我朝大明律一欵云云夫兵凶战危胜败兵家之常也自古名将如太公孙武武侯其人上下数千年落落可计外此虽善战者不能为必胜矣设有所损其数岂可量哉葢我太祖拨乱反正躬亲战伐深知驭将之当严而行师之当慎故以是垂训使为将者常以失机为忧全胜为念则练兵不敢不预临阵不敢不勇耳此其立法之至意所以重人之大命也若其用法则又有权衡于其间而未尝执一如云云葢人情易怠而难久常恐惧之犹虑其忽若立法不严则丧师失律何所不至也自定律后莫敢不遵凡遇用兵言官引之以纠劾法司据之以问拟将官惴惴焉寜杀其身而不敢损军士非闪奸以规避则雇家兵募义勇以冲锋若有败衂军额不亏则失机之罪免矣古者寓兵于农有事则战无事则耕后世军自军民自民军常设以卫民民常耕以养兵此国用之所以常乏而民力之所以难堪者端以养兵之费大也既不用军以战则军为徒设不过听差防名虚文而已矣练之似为徒劳不练亦为无害在班似为徒养逃亾亦为不觉卫官初以兵缺为利而侵月粮法司后查其粮而作羡余兵日渐寡粮日渐缩若遇宼乱抚操兵备见军无适于用究之则弊久欲用之则徒使将官受失机之诛耳不得已权用民壮义勇更广募调以支之寇平官各以功擢去谁复理前任之事也故虽大乱如倭朝廷新设总督提督重臣添设兵备副使海防佥事一时不能正其弊不容不用夫义勇民壮弓兵见不堪用不容不更召募无良不容不更徴调徴调不可常则又议练乡兵要之乡兵仅可自守而不可为邻援不如复祖宗原设军额欲复军额须复旧设粮额此相须之事也粮额如旧则足军无难军额如旧则沿海卫所随在有备不必募调而常如募调且实省募调之费矣然有军不练与无军同练而不战与不练同如愚见是在科道官以蒸民之生命为重以一身之利害为轻协议防奏逺稽太祖云云之言近述圣上屡批戴罪杀贼之例严勅兵备海道官专督卫所官练军限以一年半年务有实用仍勅总督提督今后赏罸务查将官功次若获级多而损军少者准其赎罪损获相半者从轻姑令戴罪俟后有功准赎若损军至几人而获级不多则姑容缓死或去其官或行降调俾之戴罪杀贼视后功次大小而量处之若队伍败衂全无斩获者照依律例失机处斩如是则将官莫敢不用军以战而凡战军莫敢不用素练者矣岂非善体太祖立法之意通其变与民宜之乎不然军固命也民壮义勇与募调之兵亦莫非命也军捐三人则以犯律而论失机民壮义勇募调之兵而损三十人三百人亦以律所不载而不论可乎科道官以言为责且碍律而不敢言总督提督奉律以赏罸人者也顾敢自擅乎夫国家设军卫民战死乃其分也今受民之养而不与民捍患民反代之战焉天下之寃孰甚于此愚谓此弊若无人敢言则将官终不用军以战不用军以战则军伍之缺不必查补而沿海设备非广募调何人以布列之耶天下之费吾不知其所穷而宼盗之患吾不知其所终也虽然犹未也兵必土著马牧于官古之良法也欲补军伍须改远为近则便水土便勾摄如是而逃者乞题照职官谪戍但逃杀了之例着为定法此非变祖宗之制也法久弊生不容不救而通之也
　　水兵议
　　或问水兵利害何如曰谚不云乎聚兵易散兵难出兵易收兵难聚而能散出而能收斯之谓善将今之水兵皆召募无頼之徒乌合之众何惑乎用之则不得其力散之则转而为盗也如愚见似宜就用土著之兵如在白茆也即以白茆近地之民充白茆把港之兵仍以白茆大户之有才力者领之重其责任优其事权隆其体貎严其赏罸照现在水兵之数而给之工食常以一半在田一半在船分畨出哨无事则耕作操练遇警则一鼔而集合力而战夫其生长于此则习知地利而无水土不服之患矣室家在是也则有所顾恋而无退缩逃亾之患矣首领在是也则有所制驭而无跋扈劫夺之患矣田业在是也则又以所得之财为树艺之本而死守力争必不肯轻弃之于敌矣世乱则为兵世平则为农夫是之谓不聚之聚不散之散夫是之谓即以其地之民还救其地之难较之以别处之将领四方不相识之人人情事势顺逆难易何如也或曰内地险要此法可以行欤曰奚而不可向来团结乡兵之难于行者籍名于官则如佥一重役听差调而不得寜其家也防防闸而不得佃其田也多无名之费而不得乐其生也身既团结于官矣官府以其非召募之兵也不给工食又与不团结者同出海防飬兵之银大户如之何而心服小民如之何而用命乎或又曰小小险要此法固可行矣吴淞江刘家河之类哨船以百计水兵以万计本地之民曾足以充之乎曰利害之关于一方者以一方之力御之关于一邑者以一邑之力御之关于一郡者以一郡之力御之吴淞刘河七丫福山之类乃关于一郡之利害非可御以一方之力也然此类有限若以土著之民为主而用沙耆民沙船沙兵辅之贼舟岂有能入者哉或又曰若而言耆民与土著之兵既给工食又蠲其海防飬兵之税不已过乎曰不然法欲圆活若拘则方而不行矣且如白茆地方该户若干田若干海防银若干飬兵银若干扣除其数与该地耆民自计之兵之有田者查其纳数与工食相准否乎准则免之无给也亦无徴也否则损之益之兵之无田者现查应出人户之银或取而给之或令其对支其有生于本地而不愿为兵者但照常出海防飬兵之银交纳耆民而止矣耆民任其劳官府执其权专察耆民徇私之弊夫是之谓以一方之食飬一方之兵以一方之兵支一方之患费民而民无不甘劳民而民无不服不此之务而惟忧食之不足严刑以徴科噫难矣哉
　　水操法论
　　或问古今论操法战法皆详于陆地而畧于江海今子之作举要亦然何耶曰有説焉陆地可操江海不可操陆战可以人谋为主而江海之战不可以人谋为主故不同也曰何曰操法全重分合进退江海中全以风潮为主风有顺逆潮亦有顺逆船之行也有风与潮皆顺者有风与潮皆逆者有风顺而潮逆风逆而潮顺者又有横风与横潮者顺风而往逆风即不可回矣顺潮而往逆潮即不可回矣若欲队势整齐连比为防则遇风击碎船不可并若欲各自散行各认旗号则参差不齐不成阵势虽善使船之人回樯转舵疏数疾徐亦难责其如愿所谓江海不可操者此也其于战也亦然曰然则江海御敌岂无取胜之法欤曰有鬬船力不鬬人力此胜之之法也如遇贼舟之小者则以吾大舟犂而沈之遇贼舟之大者则使调戗夺上风用火器以攻之当前冲敌者一舟之人皆赏观望不应援者一舟之人皆戮其赏其戮尤以督哨之人与舵工为重每船必设舵二副以备不虞每舵工必设二三人以防损失此战之之法也其在平日也置船于陆地上集水兵演而教之兵械火器如何而设施金鼔旗帜如何而照防前后左右如何而列哨饥饱劳逸如何而更代昼夜风雨如何而防守山岛沙碛如何而收泊号令约束如何而转报习之于平陆用之于江海此操之之法也【若曽】常忆少时闻乡老奚秋蟾云吾昔为医生随太仓卫官钮东山直追至广东之东南大洋又去几千里歴五越月备知夫海船利弊【若曽】细叩之曰海中有风时多无风时少舟易散而难聚且逐潮势而行若风猛潮平则以风为主潮涌风微则以潮为主风潮皆逆则回船向后而行风潮皆顺则一泻千里每日所行程途之数与东西朔南方向皆不可料敌船亦然故吾行若干里敌亦行若干里愈追愈逺愈求战而愈不得况兵船分行大海渺茫有与我相望而见者有不可望见者昏黑之夜举火为号则隠隠见之然亦不能辨其为贼船与我兵船也有时遇贼欲战而吾同哨离逺则势孤而罢有时邻哨相近敌舟又逺难于攻击有时我兵偶合敌舟亦近可以战矣而风或大作舟在浪漕中低昂起伏方欲仰而攻敌瞬眼之间吾舟忽擡髙一二丈敌舟反在下矣船出浪漕之时船首向天落漕时船尾向天兵士伫立且难况战乎亦有风不甚猛可以战时而怒涛为虐两舟相击即碎亦不敢战惟是舵工巧妙能占上风撞碎乎贼舟或乘风火攻或扬灰沙以迷贼目方得胜势也所患者一舟冲前而余舟不至或一哨接战而余哨不援方其战时我兵四散逺望麾旗以招之弗顾也张号以唤之弗听也战败则终不集战胜则聚而分功及责之以言则托诸风防不便吁可恶哉今人皆传海战利用火箭与铳炮弓弩殆非也火箭惟微风可用若无风则防不可焚风急则火亦反熄皆无益也铳炮弓矢因舟荡漾发去无准皆虗送于浪中鎗钯之类亦无所用惟镖鎗钩鎗铙钩三件舟在上风者以铙钩钩住下风之舟以钩鎗钩扯贼人之足以镖鎗镖射贼人之身胥为有用之器此皆吾所目击非浪谈也【若曽】初闻之不知其言是否后出定海关泛海洋适岛宼初至乃知兵间利弊秋蟾之言毫髪不诬也
　　水战陆战不同论
　　或问操习水陆战法何者有实效乎曰今之士夫皆云遏宼海洋使不得登岸策之上也孰谓其不然也但水战难陆战易何也大海渺茫一望无际贼之来也必乘风潮之顺吾往迎之必逆风逆潮矣不难进乎贼之去也亦必乘风潮之顺吾同其顺而追之愈追愈逺能必其相及乎即使及矣逆风逆潮不难归乎况贼见我舟能必其不逺避乎出海太逺孰与接济乎同队之舟不相应援而以风潮不便为托不亦势孤而难战乎海中贼专以风潮为主人谋号令进退分合不能作主此在将官之难有如此者将官惮出大洋而躱闪近洋山麓或出大洋而遇贼不战或战败而驾言风潮覆没孰从而查之乎功罪赏罸如何定乎或云兵宪亲督出洋可保无弊不知文臣下海呕逆晕水性不谙且体面不亦防乎此在督抚之难有如此者陆战则不然瞬息生死势不两立非彼即己将士不能作弊况海中杀贼纵能灭其几舟在贼譬犹失风耳其所全者众尝懐幸免之图陆地之战彼将全军覆没能无惧心乎为将者平时若能训练临敌若能节制则我军望敌而不走出死力以赴鬬何患不能成功耶一则督抚易伸其权一则权有所不易伸故讲水战不如讲陆战之为善或又问贼若登岸固陆战矣其来舟在洋焚之欤抑留之欤曰焚舟外围是闭门逐犬也受其反噬贻害地方如之何而可兵法曰围师必阙阙者开一角以纵之走也纵之走则彼瑕而我坚彼怯而我强彼劳而我逸故善师者留其原舟开其归路我兵攻而逐之或杀或去计之得也若以全胜立功为念则吾之心术先与上帝之好生悖矣岂能得其黙佑而定乱哉是故水兵官纵贼登岸而后有陆战陆战者大弗获已也
　　御海洋论
　　御海洋之策有言其可行者有言其不可行者将以何者为定乎【若曽】尝亲至海上而知之向来定海奉化象山一帯贫民以海为生时荡小舟至陈钱下八诸山取殻肉紫菜者不啻万计每岁倭舶入宼自五岛开洋东北风五六昼夜至陈钱下八山分防以犯闽浙直此辈恒先遇之有被杀者有被掳为乡导者因此诸山旷逺萧条无居民守御寇贼得以深入总督梅林胡公与赵工尚之议所由建也国初以来从来无人发此论自二人上疏之后防不羡其卓识然事理虽长而未经试练嗣后将官遵而行之始觉其间有不便者何也离内地太逺声援不及接济不便风潮有顺逆碇泊有便否蛟龙之惊触礁之险设伏击刺之难将官之命危于累卵无惑其争执为难行也然自御海洋之法立而寇至必预知为备亦甚易非若甲寅乙卯以前倭舶至岸人犹未觉其为宼也茍因将官之不欲而遂已之是因咽而废食也可乎哉如愚见哨贼于逺洋而不常厥居击贼于近洋而勿使近岸是之谓善体梅林诸公立法之意而悠久可行矣
　　海程论
　　问海中行舟以望山为准使黑夜无星可辨及当昼而雾障也不迷失道乎曰惯一通畨之艘妙有秘传何患乎迷也曰指南车与信香之类乎曰否亦存乎针舵更三者而已矣葢海舟要之人有三火掌视针长年运舵香公计时三者缺其一不可也必须三人专心致志协力而行其舵牙常与针相对随针而转如风不顺则以舵向上风推使方不飘逐故针经有南风猛而针向寅卯方行者乃是调戗之法非令人横行也更也者一日一夜定为十更以焚香几枝为度船在大洋风潮有顺逆行使有迟速水程难辨以木片于船首投海中令人从船首速行至尾视木片至何处以验风之大小以定此风此潮如何方为一更必须木片与人行不差而后所谓一更者方准若人行至船尾矣而木片方至船腰则香虽焚至某处尚是半更或流过船腰则断其为大半更或舟行如飞其风或逆亦用此法验船退程多寡而后复进故行几更船至某山地界皆可以坐而知但是术也得其传者或寡矣闽广通畨之人不恡重值访而雇募之岂惟昏雾为无患哉其于所过悬山孰为可泊孰为不可泊孰为有蛟龙潭不可以发铳炮而战孰为可战孰为风信将作孰为潮势急缓尝水辨味可知舟至某处有无暗礁伏沙舟人雇之安穏而行今之将官提水兵孟浪出洋觊无覆没之患何怪乎其不敢逺涉穷追而极讨也噫
　　洋山记
　　洋山乃苏松御倭海道之上游也旧闻此山涂浅不可以泊舟惟娘娘庙西南畧有泥涂可以暂泊今乃知其不然葢海舟必得山岙而后可泊无岙之山不可以避飓风如之何敢泊也洋山乃两头洞西北髙百余丈周围约七八十里形如圏树其中有十八岙如一大湖可藏数百艘湖口面北娘娘庙在焉海水咸不可食惟山岭有一池泉淡可汲倭船与我兵船必舣而汲庙东有廵检岙故址山口有一山名陆家市山麓俱白沙如粉非泥涂也迩年当道建议浙直哨船期防于此交牌信验深为有见何也洋山南去定海北去吴淞皆一潮葢在浙直之交适中之地也【若曽】尝出定海关浮海舠踏勘海防形胜而深有感于天心设险以限华夷舟山诸山者两浙之屏翰也崇明诸沙者三吴之屏翰也定海海外非止一山舟山其魁焉耳舟山之东北有灌门长涂代山衢山西北有马墓两头洞东南有沈家门乌沙门石牛等山衢山之东北有马迹山马迹山之东有陈钱壁下二山陈钱者中国海山之尽处也倭楫击空明而来万里风涛茫无际涯望见陈钱则喜中国将近有山可泊既至陈钱然后南北分防若经马迹大衢而西过舟山则两浙受其患不经大衢舟山而向洋山之西迤北而行则歴淡水门大七小七西冲寳山北冲髙家竹箔二嘴或东北冲三爿扁担二沙而苏松江北惟其所骋矣崇明诸沙愚已别立总论又有黄鱼船议言之颇详同志者合而观之浙直御寇之方思过半矣
　　潮利害论
　　倭性狡猾最善设伏用术以诱我师若将领得人勿与轻战先令探兵搜伏而不受其诱贼计穷矣向来我师取败多在于此然此犹或有知防范者至于潮一节自非生长海濵之民与贼相角未有不因之以覆败何也苏松海滩与温台闽广不同温台闽广海水深洼直扺海岸艨艟巨舰可以逼岸而泊苏松则不然其内洋也则多伏沙暗涂随潮长落以为隠见非本洋沙船沙民輙易胶浅一胶浅矣篙橹防樯俱无所施船不能动或风猛而为怒涛冲覆或风恬而俟后潮飘发患莫甚焉其海滩也则涂泥平衍以渐而卑潮至时小舟可以傍岸大舟必须稍逺停泊潮退时滩涂呈现岸与海水相去或二三里或六七里或十里有竒初泊之舟髙阁于干涂须俟后潮方得浮脱其潮也每一昼夜去来二度迟早不同其来也瞬目之间干涂即成巨浸骤于奔马迅于鞭霆人不及避故苏松之人离海稍逺即不能知其况客兵乎往岁朝廷命将平倭大防许天伦提兵自河南来宪副周臣提兵自山东来曹许二游击提兵自真定来防师海上约战柘林之南平沙衍涂旷如陆地卒遇潮至倭知预避而四师皆陷仅存将领此固客兵不谙地利之故而亦四将逺来不用土人以为耳目乡我吴守土把港之官坐视而不告之均有罪焉呜呼此殷鉴不逺者也潮汐者天地之呼吸也万古有此潮汐潮汐之岂特水兵海战之所当知海岸行师殆有不可忽焉者乎
　　开互市辨
　　按今之论御宼者一则曰市舶当开一则曰市舶不当开愚以为皆未也何也贡舶与市舶一事也分而言之则非矣市舶与商舶二事也合而言之则非矣商舶与宼舶初本为二事中变为一今复分为二事混而言之亦非矣何言乎一也凡外裔入贡者我朝皆设市舶司以领之在广东者专为占城暹罗诸番而设在福建者专为琉球而设在浙江者专为日本而设其来也许帯方物设牙行与民贸易谓之互市是有贡舶即有互市非入贡即不许其互市明矣西畨琉球来未尝宼邉其通贡有不待言者日本狡诈叛服不常故独限其期为十年人为二百舟为二只后虽寛假其数而十年之期未始改也今若单言市舶当开而不论其是期非期是贡非贡则厘贡与互市为二不必俟贡而常可以来互市矣紊祖宗之典可乎哉何言乎二也贡舶者王法之所许市舶之所司乃贸易之公也海商者王法之所不许市舶之所不经乃贸易之私也日本原无商舶商舶乃西洋原贡诸夷载贷泊广东之私澳官税而贸易之既而欲避抽税省陆运福人之改泊海沧月港浙人又之改泊双每岁夏季而来望冬而去可与贡舶相混乎何言乎二而一一而二也海商常恐遇宼海寇惟恐其不遇商如隂阳昼夜判然相反为商者曷尝有为寇之念哉自甲申岁凶双屿货壅而日本贡使适至海商遂贩货以随售倩倭以自防官司禁之弗得西洋船原回私澚东洋船遍布海洋而向之商舶悉变而为寇舶矣然倭人有贫有富有淑有慝富者与福人潜通改聚南澚至今未已【日本倭商惟以银置货非若西畨之载货交易也福人利其值希其抽税买尖底船至外海贴造而往渡之】虽驱之寇不欲也此固无待于市舶之开而其互市未尝不行者也贫者剽掠肆志每岁犯邉虽令其互市彼固无赀也亦不欲也此非开市舶之所能止而亦不当反锡之名目者也故不知者谓倭寇之患起于市舶不开市舶不开由于入贡不许许其入贡通其市舶中外得利宼志冺矣其知者哂之以为不然夫贡者国王之所遣有定期有金叶勘合表文为验使其来也以时其验也无伪我国家未尝不许也贡未尝不许则市舶未尝不通何开之有使其来无定时验无左证乃假入贡之名为入寇之计虽欲许得乎贡既不可许市舶独可开乎或谓日本国王号令不行山口丰后互相雄噬金叶勘合燬于兵乆矣如责其期拘其验则彼终无由贡而市舶终无由开矣须包荒之量昭无外之仁可也又不然夫贡而无验招寇之囮也贡而无期弛备之阶也缓其期稽其验隄防犹难矧可频贡而勿验哉大抵善施恩者施之于威伸之后则人知恩今寇犯顺数年虽屡大防而祸犹未殄倭未知畏也此须肃清之后俟其请罪求贡或如永乐初擒斩对马台岐故事夫然后许之则抚下之仁事上之义两得之矣
　　论屯田
　　今世屯田之弊极矣古所为屯田者因为两军相攻敌常扰民民不得耕故就用屯军耕田以足募租若邉塞之处是也在中原与南方既不乏食何用屯田况用军之余丁耕种而军田又四散不便召民代佃而岁收其租岂非有名无实者耶愚谓朝廷清理田粮亟宜均入官民田则内一体成赋无徒存屯田之虚名而可
　　守城论一
　　城一也有关系一方之利害者有关系数十里数百里之利害者关系一方之利害者一守令愼之而足矣此守令之事也关系数十里数百里之利害者岂宜以一守令支之乎为将帅者须提重兵以鎭之合羣帅以援之其城无恙则敌人不敢越此而他攻即有所攻亦无关系而非敌之所必欲取以为巢者矣是所守者虽一城而所庇者吾不知其若干城也此将帅之事也若为将者不论城之轻重缓急而漫焉以居之其身之所居则力为之救而其所不居者虽有关系亦听贼攻取万一失守则枢要为贼所握而其余所守皆无用也防是为善守城乎譬之海防焉自广至辽迢迢数千里贼舟无处不可登泊港堡无处不当设备若一一而照拂之则将帅之精神有限分用于无关系之地其有关系者反有遗而不到者矣惟谅宼所从来之道哨之于逺洋之于近洋宼舶在洋先后而来星散而行风涛警其心局蹐苦其形吾以众而待其寡以逸而待其劳以饱而待其饥以备而待其所未备至简至易之道也若其近岸也惟择总要之处为水寨陆寨以扼其冲以遏其入其余港堡地方但坚壁清野使贼进不得攻退无所掠计自穷矣【若曽】闻论守城者多矣率局于区区一方之见故详之以为为将者之助
　　守城论二
　　从来城守攻破者十一袭破者十九袭破之説有二其一是伏奸细于城中放火守城者奔救则敌乘间而登其二是暗约奸细上城照防疎虞处用云梯登至垜口挥刀杀人守者惊散贼从此上故守城之法须设兵一枝专司救火不许守垜者下城守垜者各持一斧分班专视城足凡贼登城多在下半夜乘人疲倦故也亦多在黎明守者散班故也把守之严贼岂能袭我乎所苦者盘诘奸细甚难葢奸细乃本地之民贼拘其家属劫其内应吾乌从而觉之今之诘者多在城门内使贼假装吾民从此击杀门岂能遽阖乎又或闭城太早止通一二门出入人愈众则诘愈难不若大开各门门外盘诘而兵卫设于门下方善
　　守城论三
　　【若曽】按从来论守城者多矣观其所论不过守城上之雉堞与塡门盘诘焉且未有及于池者夫使池而不必守也古之人但设城足矣又何用池为哉设池于外所以卫城也守池者正所以守城也葢守城之法当辨内外善守者守于外不善守者守于内填门守堞皆守于内守之最下者耳有识者坚壁清野贼深入吾地进不得攻退无所操饥则困而击之逸则挠而疲之去则伏而袭之阵则竒而冲之开门以延敌而敌不敢犯此守之上焉者也浚濠深濶置人于羊马墙下万弩潜伏火器间之廵船在濠傍内岸而行日夜周流更修古钓桥之制移近城门贼来则缒桥起立为门外障贼退则或布桥以便我民出入或常时缒起遇出军则蓦将桥布下我军冲其不测此之谓守池守之次焉者也皆所为守之于外者也若俟贼既渡濠布梯而后击之攻门而后御之吁亦晚矣此之谓守于内者之不足取也虽然此特论守令者之守城焉耳若在抚廵兵宪则其所守又岂仅若是乎必视夫时之缓急势之利害守一城而可以捍庇诸城诸城告急以身当之提兵援之或城小之处力防而不能支者调兵以协守之或兵宪督将官捣贼之巢冲贼之阵劫贼之营使受困之城其围自解此皆抚巡兵宪之事权也守令所恃以守城者也若避危而居安与不能率作将领而惟代守令登陴以守见斯下矣虽然亦未也寇之来也必从海港而入海岸而登于大江也亦然副总防游者江海之长城也抚巡严督其人察其弊御贼于江海初到之时勿容入内使城门不闭市肆不易岂不尽善哉墪堡者城堞之谓也江海者外濠之谓也此邉将之所当守邉将不能守邉而后守令方守城也故抚巡之所当留神者守邉为上守城为下
　　无城堡而守之之法论
　　或问守城之法愚固闻之矣无城堡者奈何曰【若曽】闻之也善守者不在城之有无何也城也者不过用之以设险焉耳使吾而善守也有城固可无城亦可若守之不善则虽有城亦陷而已矣故守之难易虽在于城之有无而其善守与否则存乎人不存乎城也曰何谓善守曰战是也曰战守二道也以战为守吾未之前闻也曰不然能战而后能守未有不能战而可以言守者也葢御敌在战贼之来也以攻为其志也吾于四郊度贼来处札野营修野战以待之器械精明士气雄猛粮饷充备号令严肃赏罸明信贼冲不动贼饵不贪贼去不追贼人逺来欲战不得欲掠不能吾常用计以挠其逸使饥不得食劳不得息多方以陷穽之张疑以皇惑之设伏以要截之以饱而待饥以逸而待劳以日増月益之兵而待其有限之众彼将闻之而知惧望之而知避矣更于吾街市而习为巷战之计岂有不能自保者哉曰巷战之法不传久矣奚从而学之曰是不难或升屋掷瓦或潜伏两傍门屋中横而冲之皆是也然须于巷口用力若容贼入巷贼先升屋或放火难捍御矣街阔者战卒不可自塞其路每人执鎗单摆或于街左或于街右鱼贯而列俱斜向前立鎗头皆向外畔常空半邉街道待贼入而攻之将自不敢前进矣曰是法也但宜于陆地也其在水乡邨镇如之何曰陆地以木城为野营水乡以水兵船为野营其以战为守一也曰使贼攻我窘迫不容于不鬬也敌强我弱不胜奈何曰所谓守者非徒塡门守堞之谓所谓战者非徒戈矛击刺之谓也塡门守堞敌易视我我军之气先怯乃痴痴之将一筹不展以贼不攻为幸攻即破焉者也戈矛击刺勇力相格非彼即已安危不保亦痴痴之将以三军之命为侥幸之图易于取败者也吾闻古之善战者不然其战也以正合以竒胜以分合为变以有意而制不意以有备而攻无备无形者胜有形者败其战不脱乎金木水火土之五器而五器之中各藏三战之妙曰何谓三战曰天战也地战也人战也戈矛击刺不过人战中之一端焉耳是故不通天文不知地利不谙人情物理不可以为将不用通天文知地利谙人情物理之人不可以为将将也者战必克守必固者也故曰将者三军之司命也










　　江南经畧卷八上
<子部,兵家类,江南经略>
　　钦定四库全书
　　江南经畧卷八下
　　明　郑若曽　撰
　　杂著
　　营阵论一
　　【若曽】按古今论兵皆以孔明八阵图李靖六花阵之类为称首不知此特营法而已不可用之以战何也营自营阵自阵战自战将若无营则收兵无归宿之地万一败北何所恃以退保乎故战必有阵有营行则为阵止则为营营也者三军之家也安营有法则兵无众寡俱可藏纳食息备御如处城堡善守之则与贼相对进退俱无患矣今人见武侯卫公百战百胜孰不谓其妙在阵图不知阵图所列止是阵伍死规模而已与敌交战须逐队逐伍调发譬之剧戯然八阵图六花阵乃戯具也搬演之时不是一本戯文齐演乃逐出更畨上塲此便是战阵也要之亦总是粗迹其胜处全在此心随机应变神化无形人若不能学其无形之妙而惟执夫阵图之迹噫谬也孔矣向来将官与宼战者多无老营取败实在于此愚故阐而发之
　　营阵论二
　　阵欲稀战欲宻何谓稀队卒相比而立每人占地六尺身之两傍各留空路可容一人进退所谓阵间容阵队间容队是也故善阵者令箭手于空行内发矢若队伍不直则前队必受伤矣何谓宻前队接战第二队从空处趋进应之无有空隙是也若队伍不稀则前蔽后壅所战者止于前列防人而在后者皆不得战战者不反稀乎故必布阵稀而后战可宻阵之宻者战未有不稀者也今人收兵而兵乱者亦坐此病葢军士但可向前不可退后茍非逐队而抽常留一半防敌则敌从背进回军转鬬势岂能复整耶
　　营阵论三
　　问古之阵法其形不同何者为善曰阵法不必多求但欲识得五人起数之义耳自武侯増益其数至以九人为队而其义亦为精宻六花鱼丽之类乃随人而变因时制宜者也要之布队成阵莫重于节制严则五人可也九人可也纵横曲直皆可也故欲广团结不必先求阵形惟在于重节制耳节如竹节之节节节而制之如身使臂如臂使指上统乎下下承乎上脉络分明而不乱统摄涣散而不遗驱踏水火而不避所谓握竒是也捉零就整最为兵家要诀曰古之阵图以四为正以四为竒其説不一何谓也曰竒正二字最宜活看不必以四正合以四竒胜何也曰受敌之方即是正也敌之攻我也无常如敌攻乎前则前哨之兵即为正矣左哨为左翼而进以击其左右哨为右翼而进以击其右后哨绕出敌背而攻其后皆谓之竒其攻我左右后也亦然正合者明明白白与敌合战彼此皆打防防备安能保吾必胜乎若于不与敌相对之处抽分其间防队或横冲或后击或用防兵张疑设伏出其不意攻其不备智能超拔者胜此必然之理也故曰以正合以竒胜以分合为变
　　选将论
　　向来诸公论将之法详矣然似欠明也何也将有不同有大将有偏将偏将亦不同有先锋有哨援有守营有竒伏必先正将之名色而后论夫选之之法庻言有归着而法不混施焉耳何谓大将运筹帷幄之中决胜千里之外虚懐而取善不遗用材而器使各当古人所谓善将将者是也何谓偏将恤下而不苛遇敌而不惧奉令而不违沈防而不露应变而不穷古人所谓善将兵者是也要之上通天文下达地利中谙人事必兼此三者而后可以言将否则不得乎太乙六壬禽遁之传不知乎驾风鞭霆之术孰为胜地而宜据宜争孰为要路而宜守宜伏敌情有缓急难易如何而攻阵势有竒正分合如何而用孟浪而战是以卒与敌也夫大将以出令为职者也若识不足以范围才不足以驾驭诸将其肯奉行乎偏将以受成算而不自用为职者也若提兵既逺不能随时出竒而欲一一关白主帅其能以成功乎昔王晋溪在本兵宸濠之乱谈笑自如人或讶之晋溪曰兹事吾已料理之矣王伯安有大将才吾置之于赣州是也未几而全防防至人咸称服愚谓选大将者当以晋溪为法仇咸寜之大父为百戸时冦骑数万突至都御史李忠宣知其能使率兵御之仇毅然曰兵不必多凭吾自选五十人足矣忠宣从之仇度冦所必驻之处掘地坑令二十人埋伏覆以芦蓆饰以浮土三十人登山瞭望以铳为号宼至此果札营夜半铳发坑卒地雷亦起寇疑大军袭之自相蹂杀过半而走质明五十人归报中军遣人驰割首级遂成竒勲可见胜敌不在多人命将亦不必循资格惟存乎知人善任而已愚谓选偏将者当以李忠宣为法
　　愼调募论一
　　今之论御宼者有三曰调客兵曰练乡兵曰募土著之兵愚以为募土著之兵可也调客兵与练乡兵不可也何也客兵性气骄悍不受吾之约束既不肯受约束岂肯出死力而为我杀敌乎故客兵有害而无益所谓不可调者此也欲练乡兵须处钱粮养之今之钱粮甚难区处将欲使民自备欤则民因贫而投兵岂能自备乎将欲官给之欤则凡民之无依者恐尽起而应募何以支之将欲验田均派欤则田多者恐其始倩勇夫以充役后用家丁之无能者以抽代人且不常安能训成兵技乎况防春正值农忙废田事而团结不可也乡民各保其乡调用之于他处不乐也故乡兵保结之法仅可以防夜警自古迄今未闻以之而御外裔者所谓不可练者此也夫惟募兵一事执利权以囿民选择之精训练之勤赏罸之严悉由乎我而大有实益然募逺方之民非智也加赋以飬兵非仁也须遵奏行新例令贫民补实卫所军额查各州县民壮弓兵之额而三分之留其一与有司自用取其二而团聚于府沿海弓兵亦取而团聚之通计三项每省若干名用其精强易其老弱大约以三千为率合军伍民壮弓兵之三者岂不足以供其数乎军粮每嵗九石六斗以一卫计之则五万石矣民壮弓兵每嵗身银七両二钱以一府计之则几千百两矣此国朝定额现在所实费者以是实费而行吾实事分而训之各精一技合而训之使知分合进退之法平居则团练于府有警则分调各州县岂不精壮常在官使不必调兵而兵自足不必扰民而饷自充也哉是之谓土著之兵所当募者此也虽然欲复祖宗之军额须复祖宗之粮额凡卫所缺伍而开作羡余者不奏查之不可也欲团练民壮弓兵须令各州县按季拨解民壮弓兵之身银若听其自取诸州县不可也蠡测之见未知然否
　　愼调募论二
　　募兵之法但当于本处报选何也其家在是则所获工食便于归寄防春之暇便于归耕其人善恶便于保结召之则聚散之则归然须不限名数如收钱之法日积青蚨几文驯至一贯孰有勇力孰长技艺选其精能汰其懦怯夫然后募得其人也若四方泛募则是乌合之众无頼之徒招之甚易散之甚难今日之兵夫他日之盗贼也葢离家久逺财不得寄归淫酗赌愽恒心亾矣一旦革之非劫夺何以生乎荆川云逺募不如近募亦此意也
　　调湖兵议
　　湖广土兵永顺为上【彭翼南】保靖次之【彭荩臣】其兵天下莫强焉近尝调三千人后调六千此在官之数也实私加一倍共一万二千人其阵法每司立二十四旗头每旗一人居前其次三人横列为第二重又其次五人横列为第三重又其次七人横列为第四重又其次七人横列为第五重其余皆置后欢呼助阵若在前者败绩则第二重居中者进补两翼亦然胜负以五重为限若五重而皆败则余无望矣每旗二十三人二十四旗共五百五十二人皆精选之兵也其调法初檄所属照丁拣选宣慰吁天祭以白牛牛首置几上银副之下令曰多士中有敢死冲锋者收此银啖此牛首勇者报名彚而收之更盟誓而食之即各旗头标下二十三人是也其节制甚严止许击刺不许割首违者与退缩者皆斩故所战必防人莫敢撄但沿途剽掠胥谓其不可用不知剽掠之故一是因调来者非止一枝有过得相推委二是因小头目愚弄宣慰谓人不可擅杀杀则言官论之朝廷罪之彼然而听之也若以保靖永顺分为二班轮岁更调每调定以万二千人每人月给工食银一两每岁十四万四千两先以四万与调官领给土兵途费不必骚动有司及稽程途其来也以一宪副督之宣慰专主聚泊每晚不许舟师乱泊须视调官搴旗然后鱼贯而泊次早即行勿容登岸既至军门以二千人派之温台二千人派之寜绍二千人派之杭嘉二千人派之苏松二千人派之淮扬各以一头目将官领之其余二千人宣慰自领以听军门调发随处策应有功者照常每级赏银三十两给与本兵无使土官侵匿宣慰土官大加陞赏其归也宪副与调官仍照前法送之则兵将感激闻风知励何剽掠之有所患者土兵无鸟嘴铳须军门以素演熟者三千人分拨助用其技为十全矣或谓夷性难驯万一生变何以制之是殆不然尝闻二宣慰之言曰吾祖宗相传土地官职逺自隋唐未尝易姓以奕世谨守忠义故也若恃兵勇谋为不轨朝廷下片纸令邻封分取吾土朝令而夕亾矣得如今日之富贵乎又尝闻其门帖云心恋九重跬歩敢忘燕阙北手提三尺英风长镇楚天南又一帖云节欲可以延生何必辽天寻洞府守分便是享福却来平地作神仙此其心之明达葢可占矣夫岂不守分量而率意妄为者哉若二司更调各逞贤能各图报效各希爵赏较之并调为益不既多乎
　　调狼兵记
　　岛宼之变东南之民焚劫殆尽上命南京大司马半洲张公提八省之兵刻期灭公曰宼强民弱非借狼兵不可疏请于朝遣南京车驾司主事阮文中往调乃甲寅九月十日也十一月朔至梧州军门调取左江之田州归顺州右江之南丹州那地州东兰州土官土目各率其旅听用十一月十九日兵备副使陈诏儒阅籍与人数不侔其虚冒行粮而情性桀又难呼闸乃以意判减田州官妇瓦氏与其孙官舎岑大寿岑大禄所统头目钟南黄仁等领兵四千一百名有竒战马四百五十匹归顺州土目黄虎仁等领兵八百六十二名南丹州官弟莫昆莫从舜等领兵五百五十名那地州土目罗堂等领兵五百九十名东兰州土目岑褐等领兵七百五十名共计六千八百七十三员名其间尚有虚数大约不上十之一瓦氏帯女从四十余人不与焉瓦氏为故岑猛之妾年逾六十子死孙幼素耻其夫受僇职又卑邻封族人侮之闻调踊跃冀立功自振初以一万三千人应调兵备不许止准四千有竒尝对张司马委官云是行也誓不与贼俱生葢由衷之言也田州之兵与右江三州素不相睦聚则讐杀军门请于上命游击白邹继芳分辖之各兵俱以十二月十四日啓行二防击请先后续发防争道也陈兵宪恐难防范且欲摄权归一总伙而行不以分属二将二将仅能自驭其各帯报效百人而已乙卯三月初一日兵至苏州郡守林公懋举以祖宗旧制狼兵不许入城造厰枫桥欵洽土目凡薪粟鱼盐之类散给兵众者倍于他郡就厰竚候张司马自嘉兴至苏谓郡守曰野人慕苏松之胜乆矣万里逺来借以靖难当推诚待之若防闲如宼岂能得其心也遂令入城住劄五日发行张尝总督两广稔知狼丘情性不可以威劫而可以仁感狼兵亦素懐其徳愿为报效故有此处也军门以白专统田州之兵邹继芳专统右江三州之兵而归顺一支并于继芳葢归顺本属左江宜统于白以右江兵少故并之是日陈兵宪以兵交付二将而归二将至松江适上命工部侍郎赵文华祭海军门遂同诣海望祭亲以田州兵派住金山归顺兵派住乍浦右江三州兵派住八团九团北方官兵海陆各守要冲以防寇逸时岛宼万众亦设地坑之类以自固我军未敢轻战者欲少憇俟麻阳兵至僇力也麻阳兵以四月初三日过龙王关初十日至丹阳十六日至松江勇敢与狼兵同而残忍山野过之其数虽名六千实一万二千人葢正数六千名乃钦命调来加倍六千名则正数之外其将保靖宣慰彭荩臣永顺宣慰彭翼南希觊功利私募而来所过郡邑支应工食仿狼兵之例私募者有司不准其数不以给狼兵中亦多不可用者询其故岑氏家法七人为伍每伍自相为命四人专主击刺三人专主割首与势所获首功七人共分之割首之人虽有照防主击刺者之责然不必其武艺之精絶也我朝军功以首级为验要之斩贼者必不暇取首级取首级者必非斩贼之人兵家偾事徃徃坐此狼兵是法可以为用兵者之要诀不可谓为管见而不之师也二游击仅有统领狼兵之名而无生杀狼兵之权葢狼兵所服者其土官土目而已故军门以簿二扇分给二游击令其纪载不用命者以俟归日听军门治之实不得已而存此体式也狼兵寓此不服水土溽暑大众相聚往往病疫议者欲查防州王道士拯盐塲疫疠之法以百金购苍术行之亦竟不果狼兵凡歴一十八郡每兵遇府给米五升鱼盐各二觔柴十觔准牛肉银二分准酒银二厘其土目每人猪一口准银七钱瓦氏与二孙加银三钱抚按所犒花红银牌之类亦止及于头目而兵众不与也兵发梧州至南雄郡凡十五站有司乃以三板船六百艘送之越贑州复下船亦用三板船六百艘送至南昌易大贑船四百余艘送至京口京口以东偶缘水涸人懐丹阳休息之愿适丹阳开河县尹避而不出居民又闭门不纳兵愤因而抢掠随步至奔牛镇常州以民船接之送至嘉兴此行各县船皆防总于府府每船给银一钱即发故沿途并免留难亦不闻侵夺惟供应鱼米酒银之类头目或减尅之狼兵性贪淫徒劫于其主威饮恨从戎识者已知其必难成功是役也阮主政大得狼兵之心所过之地亦无不感其惠者陈兵宪随地顿兵而不轻进人或訾之迄今海濵未得良将言官交荐贵州总兵沈希夷智勇絶伦且有家兵二千可恃又云四川名将何卿俱未试也张司马委蒙主政募兵于濵州以闲住都司张国威统之其数虽有一千四百余人闻皆流落亾頼之徒身银且各费三两矣此客兵之最下者与山东处邳所募相伯仲也
　　糜费巨万逺事征兵岂得已哉以我兵不足恃故也然岛宼犯顺兵力即不支矣万一四方多事岂尽取必于荆麻狼淄之戍乎宼未灭而客兵之凭陵者已数数见若以征调之费练土著之兵岂无秦楚勇悍燕赵忼慨亦奚俟于征云是故调兵者权宜也练兵者乆计耳当事者不可以不审【若曽再识】
　　僧兵首防记
　　国家承平日久民不习兵东南文物之地武备尤弛嘉靖癸丑春倭人猾夏我祖宗之制非奏请不得擅动军旅有司仓皇不及以闻权起民兵御之苏松海濵倭寇不盈二百人挥刀迅防小民畏怯遇之輙败而走如是者三十七阵矣操江都御史蔡公克亷募僧兵殄灭之嗣后我师与倭战多凯旋凯旋自天员僧一阵始前此五越月所未见也先是倭宼首防黄陂杭郡守孙公欲预备而无兵与都督万鹿园飬僧二百人于昭庆寺三司戯鹿园曰僧何能也而隆重之乎鹿园述文事武备僧若干人三司欲赌酒为试鹿园遂设席于涌金门三司既集暗置教师八人促鹿园召高僧一人敌之鹿园请孤舟孤舟不知其何説也扬扬而来八教师从傍跃出各持棍乱击孤舟孤舟一无所备以偏衫袖却棍一棍为袖所裹信手夺之反击八人八人应棍而倒三司击节叹赏孤舟直攻上堂排仆燕席大呼曰公等何讐令人计杀我耶鹿园语之故孤舟乃已自是客僧大为三司所钦倭宼犯杭城杭城闭倭屯鲊山三司领僧兵四十人御之其将为天真天池二人天池乃少林僧尔时天员尚未出也天真等交兵大破倭宼倭宼走袭上海太仓蔡公驻节吾苏闻僧兵名遣千戸王茂生员盛之化持金币往聘之杭城方戒严莫肯与鹿园在西山中得蔡公书无以为谢使人请月空等十八僧出城三司以此十八僧者原非御宼四十人之列也遂纵之鹿园与月空曰尔之之都院也宜述僧兵众寡不敌之故缴其礼币而善辞之脱有不允即荐少林僧天员为将天员现讲楞严经于天池山中乃将材也尔等属之可以当倭月空至吴门蔡公见而拜之月空辞不获遂荐天员天员以是就聘出山乃五月十日也蔡公馆之于瑞光寺与月空同处天员招选四方僧八十四人拟立将领杭僧以其原在吴地有子民之义月空自杭来乃客也宜让为将天员曰吾乃真少林也尔有何所长而欲出吾上乎十八僧自推八人愿与天员较技八人蓦以拳拳天员天员时立露台八僧自墀下歴堦而上天员见之即以拳挥却不得上八僧走绕殿后持刀从殿门出斫天员天员急取殿门长闩横击之众力不得近反为天员所击月空防气求免十八僧遂伏地称服焉左右驰报蔡公蔡公亲至寺谓天员曰闻汝骁勇果能以灭倭自任乎应曰诺面令竞试武艺天员复以寡胜众蔡公大竒之遂批牌语云月空领杭州僧兵一十八名天员领苏州僧兵八十四名恊力征葢重鹿园而存体面又半息其争也天员遂于五月二十一日从苏州起兵二十六日至松江又选蛇山兵一十八名与月空合为一枝共一百二十人劄营于普照寺宻雇皮工造皮甲竹工造毛竹甲皮甲在内竹甲在外铁工造钢义二十四把钩鎗二十四把鐡棍一十二条宻与松江府取靛青佩诸身畔封固刹门分为十营定派兵器而演习之六月初四日发兵至闵行镇蔡公牌仰僧兵为前哨初八日至新塲镇次日至南滙嘴中后所劄营初十日遣骑往六团巡哨闻有贼百余人在焉奋力追击贼惧而逸止存母子船五只鑚木取火烧去其三以絶巢穴余二只亦为风浪所粉十一日黎明天员与指挥朱某方议往八团迎贼留提管僧无极等于六团下营防韩都司玺委朱指挥往八团巡哨朱遂先至八团被贼杀伤部兵二十九人时六合知县董邦政兵先被贼杀者亦四十人矣是晚僧兵至八团驻监生乔镗荘有杨指挥樊指挥者先在荘前劄营天员令其入内自以兵捍贼于外贼使人觇僧多寡荘人谓之曰其数吾不能知但知其煮粥米一石每人分啜二碗而已贼闻之即走次日哨探贼在二团三团天员乃引兵南还至一团之翁家港遇敌已申时矣天员曰天未晚犹可战也率僧兵二十五骑前哨众兵继之倭贼登屋瞭望者二人天员率诸哨骑为先锋月空等排阵于后见贼下屋天员心觉其设伏即冲前堵杀不容埋伏贼忙迫换计裹衣包为八扛饵我兵天员下令曰如有抢倭财物妨悮大事者斩众骑不敢有所取月空无极横列阵为长蛇之形韩都司王守备等继其后相离约百余歩阵法两人持长鎗夹一钩鎗手于其内稍退一歩钩鎗之傍长鎗之后鐡棍砍刀相间而列弓弩火器左右参错阵形既定各噙靛花一丸于口倭贼见僧兵列阵度不能伏其头目称赵大王者即举扇招贼归战诸贼扯去衣袖及内外襟令人舁一板门西向植地以鎗支定二善弩者夹门隠身而立二小倭逓箭于傍贼酋四十人俱衣緑排为一字形当其先余六十人俱衣绯列于左右各持兵笼仰天而揖揖毕令刀手驱所掳民擡前所裹衣包八扛撒地而走僧兵知其为无用之人不之迎也亦莫敢越垒而趋利焉天员引骑兵左右闪开诱贼前进贼先发矢僧兵亦发矢天员传令停射交锋无极摧阵呼伽蓝三声大喊杀杀长鎗手奋勇前戮贼舞刀乱砍钩鎗手随长鎗而进从隙钩贼之足箭手发射鐡棍随钩鎗而进击死钩倒之贼刀手继之贼一面欲支长鎗又欲却箭不虞钩蛇循地而至不能更顾其足也僧兵临战暗约以靛青涂面贼见青脸红布蒙头疑为神兵胆已褫落战时左右弓弩火器齐发天员引骑兵绕出贼后韩都司家兵与铳箭手三四十人随之围贼于中贼大败斩首四十余级贼舍死溃围骑兵开一角纵之走匿王氏屋中僧兵围之以火攻贼贼穿壁而逸半陷入靛坑中长鎗手刺杀之仅存二十余人逃入老营合守营者共五十余人僧兵攻之急一倭妇出走乃赵大王妻也僧有名某者骁勇絶伦持鐡棍逾堑沟击杀之时已昏黑不能战遂收兵而还行若干里至中前所劄营贼戴夜奔柘林杀一巡检二弓兵即如金山十四日天员等坚壁不出调养刀箭所伤更选壮僧七十余人合韩都司家兵张忠等三十余人更为征之计是日也韩都司等官悉至营来谢而以银牌称贺焉十五日天员复引兵至金山贼逃往嘉兴之白沙滩潜住王家荘十六日僧兵追及之适汤总兵兵亦至相合火攻贼死二十余人出亾被杀者复二十余人凡翁家港逃贼与老营之贼至是灭无遗矣二十一日天员复率兵在八团等处搜逻一日而还初蔡都宪牌云僧兵骁勇不以首级论功天员据此节制其众不许违犯宪语韩都司见僧兵数寡常恐恐然在阵后半里大呼众兵接援故一时被害不过了心彻堂一峰真元四僧而已僧兵之成韩都司恊相之力葢不可诬也夫今之武艺天下莫不让少林焉其次为伏牛要之伏牛诸僧亦因欲御鑛徒而学于少林者耳其次为五台五台之传本之杨氏世所传杨家鎗是也之三者刹数百其僧亿万内而盗贼外而蛮貊朝廷下征调之命蔑不胜者然观于翁家港之防天员智谋纪律有古名将之风不特技艺之絶人而已予尝过而访之天员适与高僧翻阅藏经三千而遍其书有经有论有律三才之理靡所不载用兵之诀间见而杂出非心闲气定不能从容防绎天员学有渊源宜其用武临戎而变化不穷大与少林增光未必少林之武僧一一如天员之胷襟也吾儒讲法圣言精忠为国倘不鄙夷其技而兼通之师尚父孔明有不能跂也乎
　　公赏罸论
　　【若曽】按向来诸公所论皆赏罸之常格未尽其妙也何也今之卫所官乃纨绮子弟而已矣武艺且多不谙况肯捐躯建功业乎卫所军余世平日久不经训练一旦临敌无技能可恃胆寒气怯非败即走以是常格赏罸待之岂能煅炼淬励而得良将劲兵乎夫赏罸者荣辱之谓也大而官爵之命小而言语之褒皆谓之荣重而斩刖之刑轻而斥詈之及皆谓之辱施恩而可测者非荣也惟施不测之恩人方以为恩而知所劝耳施威而可测者非威也惟施不测之威人方以为威而知所惩耳故有今日为行伍而明日拔之为将领者有侵晨在人上而薄暮降之为役卒者褒贬予夺大公无我顚倒豪杰莫知端倪则人孰肯甘处其辱而不思所以自奋哉周礼爵以驭其贵禄以驭其富正此意也在上者能测乎此则激惰为勤转弱为强不必用卫所之官而民间自有良将可选不必调湖粤之兵而乡闾自有勇夫可练矣
　　勒功三誓
　　自倭患之作也吴人论功有三屈焉【若曽】辨而伸之有三誓焉何言乎三也乙卯之秋海贼五十三人自浙东而杭严而南都而毘陵以至于苏为提督都御史曹公所灭或论之曰贼数不多未足为大防也愚谓不然葢此五十三人者使其皆常贼也则所计止于五十三级其防诚小矣以【若曽】观之猾而有谋勇而善鬬殆贼中之精选非常贼也其所经厯八郡转战三千余里凡人材物力地形靡不了然于胸中不杀人不掠财不奸妇女周流深入此其志讵可测耶夫曹公不过一提督耳其所提之兵孰与南都四十八卫之多所运之谋孰与南都府部操巡之众贼过南都兵败城阖莫之能格自非曹公忠义感人纪律严肃刻期除则将归于海濵老巢矣当是时徐海拥众十万若以归贼分为头目分统贼徒五十三支分道而进苏松常镇杭嘉湖七郡一十八县无处不放火劫杀则将各救城池不暇各上司兵隔絶而不相援乡邨之民无可逃生非死则胁从矣七郡地方岂不岌岌乎其危哉七郡危则南都亦大震摇今皆无之实由曹公殱此五十三人之力也殱此五十三人而后贼不敢视内地轻率而入是防也不惟小民造福而于朝廷兵马钱谷所省讵可量哉今制斩首级者计功陞赏斩眞贼首者别论曹公所斩似当以贼首律之而不当视为常贼曹公所斩之数似当以千万人拟之而不当拘其为五十三人也昔吴民感恩之深尝欲剏生祠以报之后乃为督察赵甬江所忌不惟不举其功而且以他事劾之而去岂非天地间一大屈哉使操觚者而含糊焉则为欺朝廷上帝矣【若曽】之所以誓而欲辩者此其一也己未之夏毘陵唐公顺之捧勅至吴经厯海上倭至不得登劫屯兵于三沙公帅兵围之贼走江北为李中丞所灭或论之曰六月兴师劳民费财不能捣巢而纵之走未见唐公之能也愚谓不然夫倭舶之来非一嵗矣每至即登岸未有不满载而去者若非唐公与熊兵宪亲出海洋严督将士孰肯僇力驱贼于沙上哉当是时抚按巡江皆缺唐公原无提督之权又无可战之兵与可调之粮使他人处此必坐省城移檄将官闪奸塞责而将官又袭故套止击去贼不击来贼数郡生民废耕耘塡沟壑如甲寅乙卯岁矣安得贼千三四百人厯三越月而但屯于一沙不渡海不流突内地不杀人焚劫腹而蓦窜哉自此失志岛倭闻之至今不敢宼吴唐公保障之功诚不小矣新例御贼于海洋不使登岸者虽无斩获犹叙超格唐公积劳成疾转官而殁吴民隂受其赐反訾笑之岂非天地间一大屈哉使操觚者而含糊焉则为欺朝廷欺上帝矣【若曽】之所以誓而欲辩者此其二也癸丑之春倭宼初至世际久熙无兵可御操江都御史蔡公命少林僧天员领僧兵灭之或论之曰僧异教也一战何足道哉愚谓不然夫国家素养武臣在东南者不少矣倭变暴作连战败三十七阵若非天员游寓天池蔡公聘而用之则倭贼中国为无人我兵视倭如雷电鬼神而不敢犯长驱深入焚戮之惨恐不俟次年而遍及于内地矣天员一战于翁家港再战于白沙滩倭贼二百五十余人斩刈无遗自时厥后我民方知倭为可敌而兵气渐奋防音渐多实天员一战有以倡之也其安中国之神气功岂小哉班师后当道莫与奏功而仅赏银牌退归山刹吴人亦无有知感者岂非天地间一大屈哉使操觚者而含糊焉则为欺朝廷欺上帝矣【若曽】之所以誓而欲辩者此其三也夫曹公去任之官也荆川已故之人也天员逺方之僧也【曽】也岂有所为而故誉之耶天理人心唤醒于今日疾怨讟庻消于将来昔孙盛作晋春秋直书时事【若曽】不佞愿效颦云
　　御寇说
　　倭宼犯境百姓被杀死者若干人流离迁徙所在邨墟为之一空有司防关固闭任其四郊杀掠其意止欲保全仓库城池以免罪责甚不得已纷纷抽防壮丁民快皆素不教练之民驱之杀贼以致一人见杀千人自溃徒长贼威窃祖宗于辽阳山左江浙闽广沿海设立卫所鎭戍连络每年风候调发舟师出海又设都指挥一员统领诸卫专以备倭为名今倭宼凭陵所在束手当事者拘碍文法动以擅调官军为辞按大明律擅调官军内一欵云其暴兵猝至欲来攻袭事有警急及程途遥逺者并聴从便火速调拨军马乘机捕若宼贼滋蔓应合会捕者邻近卫所虽非所属亦得调发策应若不即调遣会合或不即申报上司及邻近卫所不即发兵策应者与擅调官军罪同此各卫得自调拨策应之明文也今贼杀害人民揺动畿辅苏松内地城门经月不开百姓危迫各卫拥兵防居坐糜国家月廪贼在近郊不发一矢忍以百万生灵饵贼岂计之得哉夫以沿海卫所自足备御乃既不能把扼外海而俾之突入内地独民兵支吾玩愒养宼及其势不可支然后请防动调大军是虚设沿海数百万之兵也况俟朝廷命下动经旬月吾民餍饱豺狼之腹已久矣贼闻大军之集倐忽遁去虽貅百万怅望空波徒使百姓驿骚而已宜遵照祖宗设立备倭之意并按大明律军政调拨策应督令卫所将校精教练愼斥堠勤防哨俟贼之来于海中截杀之葢贼在海中舟船火器皆不我敌又多饥乏茍一登陆如螃蠏出筐不可御矣务严立条例御贼于外海者为上功能把截海口不使登岸亦以功论贼从某港入系某卫所汛地该弁杀无赦其有司闭城坐视四郊之民肝脑涂地者同失守城池论庻人知效死而贼不能犯矣
　　复当道问兵务劄子
　　伏蒙台问用兵事宜菲材愧不足以知此姑据耳目所及千虑一得之愚以对夫勾吴地势东濒溟渤北枕大江中滙震泽诸湖每遇春汛倭舶乘风而来沿海一帯地方无处不可登泊此宼之自外至者也平时则盐盗出没于三江五湖纵横聨络甚至千人难于捕此宼之自内作者也自昔吴中兵防不过斯二者今则不然新出一种凶徒昼则充兵夜则为盗坐食乎官劫掠乎民所谓水兵是也此因设之以御外宼而致者也医家论病云有外因有内因有不内外因江海之宼外因也湖泖之宼内因也皆易治也何也可以测候而预备也水兵者不内外因也其机隠而无形其人混而无辨革之则无以御宼用之则反以殃民甚哉此宼之难治也愚也清夜以思三宼虽殊一言以蔽之曰兵政不肃焉耳请为执事详言之我国家承平日乆民不习兵倭患暴兴微以攻守当道暂调各省客兵以应之所过残掠甚于倭寇且供费浩繁送迎纷扰于是乎议用土兵为长策调客兵为权宜而兵船勇夫聴人投雇习以为常矣然自嘉靖三十二年以来养兵之费不为不多民力已竭矣毎遇寇至即登岸焚刼曽不闻兵船遏之于海而不容其入港其流突也亦不闻勇夫遏之于陆而不容其越境哀哉斯民何辜而出赋税以养之乎间或防用客兵客兵抄暴亦不闻土兵出分毫之力为民捍庇所以然者非客兵敢于肆虐乃因眇视我兵必不能制故也我兵亦非故欲纵倭乃因战阵无勇自量必不能敌故也今日土兵之为寇亦惟窥破其党为当时所倚仗故束防之稍严则激变之祸起其所由来者渐矣吁要之皆由于兵政不肃焉耳所谓兵政不肃者其凡有六一曰不择将领二曰不慎选募三曰不谙训练四曰不明赏罚五曰不惜财用六曰不覈圗籍
　　何谓择将领将者三军之司命也今之武职生于豢养或徒事翰墨而不闲武畧或徒读父书而未履战阵四方召募之人其间反有谋勇过人者以是将而统之谁肯心服而效死乎此将之不能成功其故一也近年当道尝奏调各处名将来此统兵风气未宜地利未知意气未孚号令未信此将之不能成功其故二也自古国家用兵常乏将材民间盗起多是豪杰愚以为选将之法何必拘泥故常但当就所练士卒之中合数十人而校之是为一队其谋勇技艺孰为一队之所推服即防之以为队长合三队而校之是为一总其谋勇技艺孰为一总之所推服即拔之以为百长合三总而校之是为一营其谋勇技艺孰为一营之所推服则拔之以为千总为头目者果能服众志于平时则教艺而必聴从临阵而必奉令手足捍卫之义自着矣昔宋欧阳修云每百人团为一队教其技精而最勇者百人之中必有一人得之以为裨将合十裨将而教之又于其中择有见识知通变者十人之中必有一人得之以为大将此一人之智勇乃万人之选也推行是説拊髀之思不亦可息乎其在武臣中有曾立战功及休致缘事应袭舎余而勇畧出众堪为将领者执事甄而拔之驾而驭之扰而习之统民兵备攻守庻几所得皆是眞才何患敌忾之弗克祸变之弗靖哉
　　何谓愼选募今之论御宼者有四曰动官兵曰调客兵曰练乡兵曰募土著之兵愚以为募土著之兵可也余三者皆不可也何也我国家养军二百余年徒费粮饷而已平时既多役占而不勤以兵法遇变又恐碍法而不敢以擅动逃亾不胜其众多跋扈有难于制驭此军旅之不可恃一也迩年倭变歘生无以御之尝调客兵矣然山东兵调矣而无救于败狼广兵调矣而无救于败蕃土兵又调矣而无救于败其性骄悍不受吾之约束所遇残虐莫能御之况望其为我出死力以杀敌乎此客兵之不可恃二也欲练乡兵须处钱粮今之钱粮甚难区处将欲使民自备欤则民因贫而投兵岂能自备乎将欲官给之欤则凡民之无依者尽起而赴募何以应之将欲验田均派欤则恐其始倩勇夫以充役后用家丁之无能者以抽代人且不常安能训成武艺哉况防春正値农忙废田事而团结不可也乡兵各保其乡调用之于他处不乐也故团结之兵仅可谕以共保室家小警则虚张声势以幸贼之不来大警则预收敛免受祸之太惨如斯而已自古迄今未闻以之而御外裔者此乡兵之不可恃三也夫惟募兵一事执利权以囿民所募勇夫凭吾选择人人精壮可用若移调客兵与实军伍之费而费之于募勇敢为益不既多乎然自甲寅岁后勇夫水兵苏松四郡不啻万计每田一畆加税若干以养之名曰海防养兵银其费逾百万矣曾不闻得其捍卫之益此无他良由司选人之柄者贪汚昏昧一切滥收萍聚无籍贯之眞乌合无统领之素入彀之后虚糜廪饩聚散无稽固有昔者所进今日不知其亾虚报册籍实在则无其人者安得不为此辈之所玩操戈而反攻哉以愚测之远募不如近募募多不如募精何也本处报选则其家在是而所获工食便于归寄防春之暇便于归耕其人善恶便于保结召之则聚散之则归然须不限名数如收钱之法日积青蚨几文驯至一贯又须各令队长自择本队孰有勇力孰长技艺选其忠良汰其奸懦夫惟将知将惟兵知兵岂有为一队长而不能精择数人者乎遇其胜负非为稽其举主一体赏罸夫然后募得其人也若四方泛募则水土不服道途盘费有身家者不肯应募而应募者多无借棍滑之徒其志不在于战而在于掳不在于受约束而在于逃故募兵可也逺募与滥募不可也或者曰兵之强弱惟系得人与不得人齐桓公用一管仲行内政寓军令之法遂霸天下今若有人能仿其义于保甲法中抽选且如每甲中一家出丁九家不出丁者出银津贴则不患无兵与饷矣就其中更选一班精鋭专一聴调谓之游兵岂不攻守皆有备乎
　　何谓谙训练所谓练者非但执旗列阵于教塲演兵器之花巧阅进退之虚文而已其要莫先于练心其法莫先于节制节者如竹节之节节节而制之分数欲明头目欲众威令欲信情意欲孚出入登涉聚散坐卧驭之皆有成法使其心志耳目齐一而不乱转弱以为强至临敌时即以所习者用之是之谓操一日有一日之效熟一件有一件之利岂非常立于不败之地哉若平日之操法如此临阵之战法又如此彼选兵者非练兵之人练兵者非领兵之人虽训千百年何用哉如愚见须于曾经战阵曾立战功之官择其中之最者以为将帅始而募士中而练兵终而涖战皆责诸其人仍分水兵陆兵而定夫训练之法其训练陆兵也湏于客兵之中选技艺之尤者各数人厚其工食俾敎所募之兵以一教十以十教百以百教千以千教万不半年而民兵即客兵矣故曰募兵战不若募兵教与其徒费财以募夫不教之民孰若移其募战卒者而费之于募教师乎为将帅者更须立为定期每几日至教塲齐以分合进退之法重以信赏必罸之权每十人中拔取一人以为冲锋如是而陆战岂有不胜者哉其在水兵则不然有可操者有不可操者沙船艟苍山八桨等船皆可操者也广福大船乃不可操者也何也海中以风潮为主水操之法欲进则进欲退则退欲转折则转折回翔如飞横风鬬风皆能调戗者惟沙船也其次则苍山艟之类帆橹兼用亦可操演若广船福船皆不设橹所恃者帆耳其船重大顺风而往逆风即不可回乘潮而往逆潮即不可回进退转折皆非所便也将欲操之于内港欤则又港形甚狭潮势甚迅兵船操者甚多大船顺风其迅如矢向前冲击舟遇即碎故断断不可行惟募舵工得人则夺上风施火器或迎而犁或尾而追或合而围或横而冲总副防游注意遴选赏罸则可耳然广福浙之舵工常欲卖阵用之则恐其致悮不用则无以驾使须以原船水手与太仓崇明沙民相杂演习能者渐多则原船水手可以渐减全能自驾则广福浙人可以全革如是而海战岂有不胜者哉
　　何谓明赏罸从来立功止击归贼不击来贼从来论功止问首级不问冲锋其用罸也闪奸躱避者不治临阵逃脱者不治坐视不应援者不治或过时而赏与无赏同后时而罸与无罸同亦有过时而不赏后事而不罸者何以一人心而作士气乎葢海中击来船与去船不同去者贼气已惰贼资已满击之颇易人亦乐于击之然杀一贼止于一贼而已来者贼气方鋭贼舟尚空人不乐于击击之亦难若杀贼一人不知良民之保全者若干人也此赏格之当明一也两军格鬬手眼瞬息不得差迟何暇割首使其割首则不能再战而为敌所乘为后军所争夺死矣故首级非贼大败奔远必不能割而割者多不眞冲锋之人必无首级而多不得赏此赏格之当明二也向来将官畏罪每遇贼入妄称追逐其实不敢近贼贼之虚实亦不能知迨贼出境又揑报血战沈死者不计焚死者不计斩获贼首一颗或二颗此罸典之当明一也西北二邉事属武臣军法素振东南武将无权文臣任事惟牌票文移云军法从事而已前进者死后缩者生人何苦而冒进以自速其死也哉此罸典之当明二也自古孤军独战未有能济城邑被围须仗外援今各将自以其心为心不思唇亾而齿寒竹破而瓦解此罸典之当明三也为今之计莫若申明条例将官能使贼船不得泊岸而于海洋擒斩首级者得叙异格各军人等所获功次亦比内地不同击归船真倭一级者给赏银若干击来船真倭一颗者増给赏银若干庻水卒感服打来船者渐多而贼之登岸者自少矣将临阵时审兵之愿冲锋者每人给与小木牌一面使众皆知其为冲锋彼虽欲不前不可得已冲锋之兵不许砍首级违者杖一百仍不准赏助阵兵夫方许割首如一阵斩首级若干颗该赏银若干两以七分给冲锋兵二分给助阵割首之兵一分验被伤者给之则不致争功而人皆思奋矣其报称追敌者务要从实征剿如果贼势猖獗寡弱不支径许声説以为别图若穷追累月不闻一战至贼去而欺防观聴者其罪与退缩同则可以破夫躱闪之故态矣今之兵夫望敌而走由在上者不知握机故也握机之法用三九之数以八人为一队队长统之三队为一总百长綂之三总为一营千总綂之九军为一哨把总綂之其始也兵士如何而择乎令每队长择兵士八人取其结状保此八兵士临阵不走若走一人则队长杀无赦若队长当前而死八人不救则八人皆杀焉队长又如何而择乎每百长择队长三人取其结状保此三队长临阵不走若走一队长则百长杀无赦三队长若弃百长而不救其死也三队长亦皆杀焉其千总之择百长三人也把总之择千总三人也法亦如之则进前杀贼者未必至死而退后之被杀也其死为必然孰敢有一人之不向前者乎此平日所定之法也其在临阵须施不测之令以何队为先锋何队为两翼后援先锋为正两翼后援为副先锋若欲退走两翼后援三队之长各叱其兵士杀之先锋一队果能逃乎先锋若全队覆没则两翼后援责有所不能辞亦皆死矣两翼后援继先锋而为正兵与别队补充竒兵亦如之或战酣而胜负未决吾令何队往替先锋先锋抽回或敌冲吾胁敌击吾尾皆以触处为头为正两邻为翼为竒大约兵三千人分为六营每营五百人服饰以青黄赤白黑蓝为辨每营用一人持本色旗与千总为一处其千总所属于本色之中自为识别焉如青衣而加黄裙赤裙之类百总所属又自立辨于本色之中如青衣黄裙而加青团花赤团花之类吾所望者何色旗官兵失机擒其千总千总又于此号色中辨认何裙百长又于号裙中辨认何色何花各期自免于死庻功罪明而赏罸当兵士无不用命者矣至于人心之涣散者又如何而聨属乎如愚见似宜于分定诸将之中常以一支当敌一支休息更畨迭进以逸而代劳相恤互援以饱而代饥俾战者不至疲乏余者不能规避其在城邑也则攻一省而诸郡救之攻一郡而诸邑救之攻一邑而邻邑救之所谓救者非必撤居守之兵以赴之也领游兵者各提其轻鋭使贼腹背受敌惊溃而莫支也若当救而坐视则一体坐以失机之罪如是则相扶者众而气势雄伟贼岂有不严惮者乎
　　何谓惜财用汰冗兵是也葢兵不贵多而贵精茍精矣则一可以当十十可以当百百可以当千千可以当万茍为不精则召募虽勤食用虽广田赋虽多徒竭民之膏血耳吁何益哉今之议者皆以无食为忧愚考苏松四郡现在水兵若干陆兵若干每岁该给工食若干此其费不可谓不多矣若犹以无食为辞则此项所费者非食乎夫三代而上兵农不分无养兵之费养兵自宋朝始故宋立国之初即愁贫乏我朝国用之所以常不足者亦因养兵之故也孙子曰行师十万日费千金国家养兵二百余年不论有事无事岁费额粮四百余万石是无一日而不可行师也天地之生财有限小民之膏血堪怜为无益之冗费若此不亦可惜也哉然国初用军以战虽费犹之可也向来漕卒役占逃亾三者缺伍太多民壮弓兵不习武艺倭变以来并未尝用官兵以战所用者另雇勇夫水兵而已官兵虽不用而粮额如故身银如故此其可惜为何如也夫勇夫水兵之工食非取诸官也每已米一石加编海防养兵银若干以雇之也民出田赋以雇之望其庇患焉耳若不加训练雇之何用哉故一日不练则一日虚费银几百两不可谓一日为无伤也一月不练则一月虚费银几万两不可谓一月为不多也况倭变已经十年而所募之勇夫水兵犹望敌即走海防养兵之银出犹不出此其可惜又何如也况为兵者不惟不能捕盗而反为盗海防养兵之银不如不出之为愈此其可惜又何如也辗转思之眞可痛心兹欲罢兵而息民欤则恐宼至无备内变将作遽罢不可也将欲减兵以就食欤则恐一兵之革一盗之増轻减不可也如愚见须寓汰兵之法于选兵之中按籍而审之老者勿用幼者勿用残疾者勿用懦弱者勿用蠢而呆者勿用不通一技艺者勿用唱名不在者勿用如是则其所汰者必将半矣由是于其所留之中甄而别之除愿为间谍及走探外其余派定队伍先锋为一等助阵为一等孰为铳手孰为箭手孰为鎗手孰为牌手孰为刀手各取其本队甘结保此一队不更为盗更取其邻队伍相甘结如有一队为盗者连坐更取各兵歇家甘结如所歇之人为盗者以知情论昼则分派各教师训习武艺三六九日领兵官集至教塲操演夜则置籖飞闸几队以验各在歇家否不在者究其去向责其队长与房主人其于水兵也亦仿是法而钤束之如是则不惟不敢为盗亦无暇于为盗矣夫其所汰者既皆不堪用之人而其所留者又实加训练无暇于为盗则兵皆精兵费非虚费矣况以其所汰者之工食而加厚于所练之兵则兵皆心醉于我而汰卒纵欲为叛吾之兵力岂不足以制之乎可见兵不必忧其寡食不必忧其乏盗不必忧其兴惟在于精选而实练耳精选而实练则于制外内之宼也何有
　　何谓覈图籍夫兵难遥度阵无定形其竒正分合全视地利之所値如何而相机决策于呼吸之际此兵家之至妙亦兵家之至要者也向来上官多忽乎此虽曰移檄州县畵图贴説而所画之图惟凭畵工仍袭虚套所贴之説亦非知兵者所塡并不堪用故倭宼入境掳吾民为乡往来甚便而我兵反不识地里虽败走者亦不知去向况能设伏与搜伏乎为今之计须重哨探人役每县精选伶俐乖觉者数人分任信地优其工食乘此无事之时令各畵地图详注水陆道路如倭船至海濵某处登泊此处陆路有几由某路可至某州由某路可至某县孰为正路孰为间路其间经过邨落桥梁险阨里数二详注遇警飞报入内但观其登泊之处即一面发牌严谕此处诸路将领协力守御若一枝当敌而邻近将领不从间道应援夹击者以失机论仍须计论时刻以查应援迟速若贼过而邻兵方至者亦以失机论一面遣别将提游兵击贼哨报人役勤报贼情不悮者分与首级论以上功如是则贼之举动吾皆得而预知而用竒设伏领兵官不能躱闪而壊吾之成算矣
　　与当道论积米
　　窃惟岁际凶荒五谷价昂万一宼盗猝至阖城穷民内乱势所必有况富室闭籴保无生劫夺之萌乎及今价未太昂若不积米将来城池难守谁司其责顾欲积米苦于无银擅动官帑是为危策二者皆有祸焉甚非愚之所敢言也如愚见似宜多方防议处银十余万两积米十五万石专为备荒【每人给米一石可济十五万人三月余口食之用】如其无处措置宜借留金花银之类十余万两籴大户米贮之仓厫明年世平则以米易银或还乎大户【常年米价冬贱夏贵贱时籴之贵时还之其所乐也】或贬价官粜期不乎原银之数世乱则以米散于百姓免其劫夺而以身待罪于朝甘伏矫制之诛朝廷岂不矜原而赐宥耶又世虽平治民若絶食饿莩满野亦宜如前矫制请罪以一身之祸博蒸民之生留取此心照耀青史视夫萧墙内变祸乱不测悔之无益其得失大相迳庭也惟执事加之意焉
　　论东南水利一
　　禹贡三江既入震泽底定尔雅吴越之间有具区葢鎭常苏湖七郡之地中含太湖而东渐于海上受杭睦宣歙天目诸山之水下自三江泄焉自汉以来咸获其利葢古人顺治之道必观其源以遡其委上筑溧阳之间分水银林五堰以节其流而使发源之水得以西决于芜湖下疏三江而使积集之水得以东决于涨海故自吴江底华亭青龙合于三江之水虽有二百八十里之遥而上流既迅大海之潮沙不得以障之也其势恶得不平乎夫何唐末商贩簿木由宣歙以至两浙乃病五堰艰阻绐官中废则金陵九阳数郡之水不西入于芜湖而东入于震泽矣至宋庆厯间李禹卿又堤太湖四十里为漕而中截之使湖水不得以东下是五堰既开则来者愈迅湖堤既锢则去者复缓其势又恶得不为蔽乎由是三江之水上不受湖流之冲而下有潮沙之壅于此亦蔽矣单锷尝言之自五堰以至湖堤犹之一身也五堰则首也荆溪则咽喉也百渎则心也震泽则腹也傍通太湖之众渎则脉络诸窍吴江则足也今上废五堰之固下有江岸之阻是桎其手足塞其众窍以沃其口沃而不已则腹满而中絶矣其后吴执中郏侨类皆言之而当时执政漫不知检遂使江口为豪强之业江尾为茭芦之区淤田邨落无虑数计湖日涌而江日废渐为不世之患矣我朝永乐间夏公原吉以善言水利得莅兹土一时亦称底绩惜其不念厥本而徒自昆山开夏驾里掣吴淞以逹刘家河而泄吴江北去之水自华亭开黄浦掣三泖以逹范家浜而泄吴江南去之水至于湖堤之痼则漫不加意正统间巡抚周公忱修复三江又以湖沙垦辟成田因循不举孰知湖堤不去终非利之原三江不复终非底定之本哉为今之计五堰之复于正德者修其成可也其下委之势当自吴江以决其堤自堤以决三江之壅使由华亭青龙顾防诸浦以逹于海其他疏浅之处若宜兴之百渎吕城之三堰昆山之至和塘咸复故道则水何患其不治哉
　　论东南水利二
　　东南水利若天目若荆溪百渎非上源之水防归于太湖者乎若三江若泖淀非分注之水朝宗于东海者乎今上源诸水合矣夏秋之际霪霖之水集矣所谓尾闾泄之者则三江也自白茆塞而北流之水无所归自娄江浅吴淞淤而东流之水无所入若松江则循檇李以入黄浦而南流之水又迁逺而不得直逹经流如此而支流陈淀三泖与黄浦合流东注寜能泄上流之百川乎吴淞江为经流中之经流甪直三义之间占利而江身逼窄可勿议乎宋家渡口淤塞告垫可勿濬乎深之广之而支流合滙东下则水之势可杀其五新洋江为支流中之突流南引吴淞之水分流以逹娄江西引昆城湖之水合注以入娄江刘河口淤沙随潮荡涤畅其顺下之性水之势可杀其三白茆河为经流中之旁流阳城巴城湖诸水引之各径东行开而泄之则水之势可杀其二如是则上流滙而下流泄而诸溪百渎之水皆得安行矣经流畅而支流行而南北东西之水咸率故道矣
　　论东南积储
　　国以民为本民以食为天天下惟积储为至要而论积储于东南为尤要我国家财赋取给东南者什倍他处故天下惟东南民力最竭而东南之民又惟有田者最苦平居每以赋役繁重视田产如赘疣思欲脱去而为逃亡者大半矧水旱不时土地荒芜谷愈少而民愈困闾阎糊口无策弱者必转死沟壑强者必羣聚为盗不可不早为之计也及今宜仿古常平仓之意于秋成之后行令各府州县动支正项银收籴米谷比市价二十分内稍増一分雇运入城贮之仓厫如无空仓则寄贮空寺院次年夏米乏时比市价十分之内稍减一分粜之专委贤能官一员司其出入夫此事一行有六利焉米价不壅农人不伤一也城中充实猝有不虞可恃以守二也米价常平饥民得食不驱为盗三也耕种无资稍给与之秋收可望新陈相接谋食之源不絶四也十分灾伤开仓赈散民命可全五也冬米必贱夏米必贵増价犹贱减价犹贵羡入亦多六也此东南今日之急务宜令各府州县早为预备使民有恃頼将来田辟谷丰乐输公赋所以足国裕民者在是矣以之安内攘外何求弗获哉
　　苏松浮赋议
　　书曰淮海惟州厥田惟下下苏松古州之域东濒于海控帯三江环距震泽水多而土淖故田为第九等而下下也而今日赋额之重惟苏松为最愚不能无议焉按大禹时则壤成赋定以九等厥赋惟下上上错葢第七等杂出第六等也三代井田之制不可复论自秦而降率皆计畆而税汉时三十而税一由晋迄唐増减不一要不过以升合计宋代更定江浙税法每畆不盈一斗其时苏州府额徴米三十余万石松江府额徴米二十余万石载诸史乘可考而知也元初沿宋之制迨延祐间加増无艺苏州府多至八十万石松江府多至七十万石张士诚窃据江南恣意诛求又加苏州府额二十万石而民鲜有应者我太祖高皇帝乘干御宇定天下田赋官田起科每畆五升三合五勺民田每畆三升三合五勺芦地每畆五合三勺四抄草塌地每畆三合一勺嗣因张士诚负固坚守苏松久攻不下怒民附寇遂没豪家征租私簿凖作税额一时増加有一畆征粮至七斗以上者于是苏州府共计二百八十余万石松江府共计一百三十余万石并着令苏松人不得官户部洪武七年知民困弗堪诏苏松嘉湖等府田如每畆起科七斗五升者减半十三年再减苏松嘉湖四府重租粮额旧额畆科七斗五升至四斗四升者再减十之二四斗三升至三斗六升者减十之一俱止征三斗五升为率其三斗四升以下者仍旧额建文二年下诏曰国家有惟正之供田赋不均民不可得而治江浙赋独重而苏松凖私租起税特以惩一时顽民耳岂可为定则以重困一方宜悉与减免照各处起科畆不得过一斗田赋既均苏松人仍任户部成祖文皇帝革除后尽反建文君之政苏松赋额遂不得终邀蠲免之恩宣德五年上御南斋宫宣大学士杨公士竒咨行寛恤之政杨公奏言各处官田起科不一而祖额皆重细民困乏苏州尤甚郡县以闻户部固执不与除豁细民多有委弃逃徙者此当速与减除上曰所陈有益于朕有益于民命即草勅用早颁行每畆旧例纳粮一斗至四斗者各减十分之二四斗一升以上者各减十分之三正统元年从巡抚周公忱之请诏令浙江嘉湖直苏松等府官田准民田起科每畆旧额四斗一升以上者减作二斗七升二斗七升以上者减作二斗一斗一升至二斗者减作一斗苏州府得减秋粮七十余万石松江府得减秋粮二十余万石顾减者虽减而徴者犹重苏州府尚存浮额二百万石松江府尚存浮额九十余万石今照治十五年防计苏州府夏税小麦五万三千六百六十三石九斗一升一合二勺零【每石折银二钱五分麦孰啓徴】丝绵折绢六百九十七疋三丈三尺五寸七分税钞三千二百六十七锭七百一十五文九分农桑丝折绢一百六十七疋二丈一尺六寸一分六厘秋粮米二百三万八千三百二十三石一斗五升一合七勺【谷熟啓徴】松江府夏税大小麦九万二千二百五十八石六斗一升九勺丝绵折绢六百九十七疋三丈一尺五寸七分税钞三千二百六十七锭七百一十五文九分农桑丝折绢一百六十七疋二丈一尺六寸一分六厘秋粮米九十三万九千二百二十六石二斗三升二合七勺此实徴之数也嗟嗟苏松民困极矣借曰太祖怒吴民不即归附故以加赋示罸一罸至二百余年抑亦不忍言矣间考舆图湖广最称钜省延袤绵亘沃野千里产殖丰饶谚曰湖广熟天下足按赋役志湖广布政司夏税米麦一十三万一千四百石四斗七合二勺零绢二万二千九百八十九疋七尺七寸四分二厘九毫零农桑丝折绢四千九百九十二疋一丈九尺九寸二分七厘零棉花折布一十二疋二丈二尺秋粮米荳芝蔴二百三万六千一百二石一斗六升四合九勺零赁钞一百七十五贯八百七十一文课程苎蔴折米五十七石一升五合零棉布七百三十八疋八尺八寸综而计之每畆仅科升合又如八闽亦称繁盛按福建布政司额徴夏税麦七百六石五斗九升二合六勺零钞一万七百七十八锭三贯一百七十二文五分六厘丝绵折绢二百八十疋一丈九尺五寸五分三厘农桑丝折绢三百一十九疋一丈二尺七寸八分零丝绵一百九十四两五钱九分土苎六十五斤一十三两一钱六分秋粮米八十五万四百四十七石七斗七升四合五勺零钞二贯二百六十四文鱼课米三万一千九百六十石六斗七升八合综而计之亦每畆仅科升合苏松幅几百里山陵川泽十居二三古称厥土惟涂泥常有水溢之患且他省树艺一岁而两熟苏松二郡一岁止有一熟茍遇凶荒未免啼饥号寒辗转沟壑乃不意苏属一州七县之额粮反浮于全楚一十五府十六州一百七县之赋税松属二县之正供较多于全闽八府一州五十七县之输将又如直所辖应天府属八县夏税大小麦一万一千六百五十四石四斗四升五勺零丝绵折绢一千二百一十四疋一丈六寸九分二厘八毫农桑丝折绢一百四十三疋二尺七寸三分四厘四毫秋粮米二十一万五千一百五十九石八斗四升七勺零鳯阳府属五州十三县夏税小麦九万九千三百五十八石七斗七升五合八勺零税丝折绢一千三百八十疋一丈八尺七寸五分零农桑丝折绢一千三十五疋四尺一寸五分秋粮米一十一万三千五百八石六斗五升九合一勺零州府属三州七县夏税小麦三万九千九百二十二石二升七合零农桑丝折绢八百四十一疋二丈四尺农桑零丝六十四两五钱秋粮米二十万六千六百三石八斗六升五合零租钞五千二百四贯七十一文牛租米二石五斗淮安府属二州九县夏税小麦二十二万八千八百七十二石二斗九升八合七勺农桑丝折绢一千四百六十一疋一丈九尺七寸七分九厘秋粮米一十六万六千四百二十三石五斗八合四勺庐州府属二州六县夏税小麦九千八百七十二石一斗四升三合九勺零农桑丝折绢六百八十七疋一丈三尺三分六厘零秋粮米六万六千八百三十七石二斗一升二合零徽州府属六县夏税小麦五万一千四百九十八石七斗一升二合一勺人丁丝折绢八千七百七十九疋四尺三分三厘零农桑丝折绢一十五疋一丈四尺七寸秋粮米一十二万一百三十三石八斗六升三合三勺寜国府属六县夏税小麦二万九千五十二石三斗六升六合农桑丝折绢三十疋二尺农桑零丝三十三两三钱税丝三百四十斤一十两七钱四分二厘六毫秋粮米七万四千二百六十二石六斗七升一合九勺池州府属六县夏税小麦六千八百二十四石七斗五升七合八勺零税丝折绢一十五疋税丝零丝一两一钱九分七厘农桑丝折绢一百九十八疋农桑零丝三斤一两八钱五分秋粮米六万一千三百七十二石八斗九升五合八勺山租钞二百四十四贯二百七十九文太平府属三县夏税小麦一万六千二百七十六石五斗六升丝绵折绢一百二疋九尺六寸四分二厘秋粮米三万三千六百三十六石七斗四升七合一勺安庆府属六县夏税小麦一万八千九百九石三斗七合二勺农桑丝折绢三百五十三疋二丈九尺秋粮米三万三千六百三十六石七斗四升七合一勺常州府属五县夏税小麦一十五万四千三百八十七石一斗四升九合六勺丝绵折绢一千五百七十三疋一丈一尺一分零蔴布二千七十七疋二丈六尺六寸五分零农桑丝折绢三百二十四疋二丈四尺六寸秋粮米六十万六千九百五十四石三升三合三勺租钞二十四锭四百六十五文鎭江府属三县夏税小麦五万四千九百五十八石七斗五升五合八勺丝绵折绢二百五疋二丈八尺六寸二分零农桑丝折绢一十三疋二丈七尺六寸三分秋粮米一十三万四千八百七十六石五斗七升三合合直十二府属十二州七十八县赋额计之不及苏州一府举鳯阳府属五州十三县赋额计之不及苏州府一小县尤不平者又如苏州府属内崇明一县每畆额徴亦仅以升合计而长吴昆太等州县则数倍之疆域田土古今止有此数苏松之戸口非有加于前代苏松之田畆岂较増于曩时一民之力几何一岁之入几何国家有臣邻军旅小民亦有父母妻子也国家有朝防燕飨小民亦有冠婚防祭也夏税秋粮之外加之官吏耗赠额外科派其何以堪説者且曰苏松富饶之乡货物辐辏游玩登临日费不赀朝廷惟正之供即多取之而不为虐不知苏松土俗外似有余内实不足其开张字号行铺者率皆四方旅寓之人而非有田者也其华鲜服畵船箫鼓遨游于山水间者类皆商贾之徒胥吏之属及浮浪子弟倡优仆而非有田者也其有田者为赋役所困兢兢乎朝不保夕奚暇为经营之计游观之乐哉夫以禹贡第九等之田阅今而办天下第一等之赋愚所望于议减者纵不能如唐宋旧额奈何比故元而加増三倍也抑纵不能照他省与本省各府之最轻者同例或亦可彷邻近郡邑如常鎭二【阙】

















　　为饿莩矣以数金易畆田获
　　利不及什百之一而性命悬于呼吸不如游手好闲之人充一弓兵民壮可以坐糜朝廷之粮饷也充一府史胥徒可以刻剥闾左之脂膏也于是不敢憾君王而憾天地曰奚生为苏松之编氓也不敢怨官长而怨父母曰曷贻此赔累之产业也噫闾阎顚困之情形至此已极眞贾长沙所谓可为痛哭流涕长太息者也昔日监门上流民图当亦未有过此者也计臣谋国第谓江南财赋甲于天下苏松财赋又甲于江南议减恐贻国用不足之虞窃思职方所掌广大无外苏松版图不啻寸帧尺幅耳普天之下莫非王土任土作贡尽可资军国之需何借苏松二郡额外之征况纡筹财用务求实济无取虚名迩年以来二郡积逋动以数十万计是徒负重敛之名而无征输之实也朝廷屡下明诏蠲免旧赋奈黄纸放而白纸征上有寛贷之迹下无实惠之沾无寜减省额征着为令式凡有尺地寸土者咸沐浩荡之恩令世世子孙永戴圣朝徳意不忘也善乎孔子告鲁君曰薄赋敛则人富曽子释治国平天下曰财聚则民散财散则民聚有若之论彻曰百姓足君孰与不足百姓不足君孰与足为人上者恭俭节用取于民有制则民力寛裕衣食滋殖自然乐输贡赋以给公家若暴征峻敛侵夺民利物力已绌而驱以刑威势必流离涣散不得已而为盗贼寇劫杀伤无所不至往者海上之祸可鉴也呜呼此岂国家之利哉所以鹿台之财钜桥之粟商辛聚之以失民心周武散之以得天下汉魏之世徭税至轻且频下蠲租之诏维时民安物阜而国用未尝不充迄乎唐宋而后日加赋于民而国用未尝有余杜氏通典曰家足不在于逃税国足不在于重敛逃税则不土着而人贫重敛则多养羸而国贫大学衍义补曰治国者不能不取于民亦不可过取于民不取乎民则难乎其为国过取乎民亦难乎其为民善于制治保邦者必立经常之法以为养民足国之本所谓经常之法者禹贡所载贡赋之式而已唐陆贽奏议曰国家之定赋税也必先道以厚生之业而后取其什一其所取也量人之力任土之宜又曰建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余才借必以度敛必以时有度则忘劳得时则易给是以官事无阙人力不殚茍其法制或本末倒置但务取人以资国不思立国以养人非独徭赋繁多夐无蠲贷至于征收迫促亦不矜量蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酧所系迟速之间不过月旬之异迟无所妨速亦奚益李翶平赋书曰人皆知重敛之为可得财不知轻敛之得财愈多也葢重敛则人贫人贫则流者不归土地虽大有荒而不耕者虽耕之而地力有所遗人日益困财日益匮虽欲诛暴逆而威四裔其可得耶轻敛则人乐其生人乐其生则居者不流而流者日来土地无荒桑柘日繁尽力耕之地有余利人日益富兵日益强人戴之如父母虽欲驱而去之其可得耶夫积贮者天下之大命民间之积贮实国家之外府百姓无死亡亦国之无逋赋也百姓有余财亦国之有余赋也与其取盈于国而为损下益上之谋孰若藏富于民而为耕九余三之计与其遇有灾防而为议蠲议赈之恩孰若均定则壤而为可常可守之规曩岁尝以刍荛之见白之大中丞定陶曹公【邦辅】公言念及此不禁感慨欷歔即欲缮疏入告格于军兴不果自是而后益以宼氛驿骚东南之财赋弥竭兆姓之顚连愈甚诚以偏重之累陈之当宁俾圣天子知苏松赤子罹困已极恻然动念特勅农部将二郡赋役彷佛故元旧额兼揆各省及本省各府见征则例下寛防之诏以清浮滥之弊则民间之伤痍可平行法外之仁以苏闾闬之困则行间之士气可振行见二郡之民义足以致身勇足以赴鬬设有不虞必出死力以捍桑梓之地民尽可为兵而不必有征调之烦兵可寓于民而不必有馈饷之劳所谓不募兵而兵足不谋食而食足岂徒延苏松亿万姓垂死之命竝益绵宗社亿万年无疆之矣孰得孰失何去何从司国计者防虑而熟筹之可也【赋额详见防典】













　　江南经畧卷八下
