诸葛亮集 

卷一 

草庐对 

　　自董卓已来，豪杰并起，跨州连郡者不可胜数。曹操比於袁绍，则名微而众寡，然操遂能克绍，以弱为强者，非惟天命，抑亦人谋也。今操已拥百万之众，挟天子以令诸侯，此诚不可与争雄。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽（东）〔南〕海，东连吴会，西通巴、蜀，此用武之国，而其主不能守，此殆天所〔以〕资将军，将军岂有意乎？益州险塞，沃野千里，天府之（上）〔土〕，高祖因之以成帝业。刘璋闇弱，张鲁在北，民殷国富而不知存恤，智能之士思得明君。将军既帝室之胄，信义（者）〔著〕於四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理，天下有变，则命一上将将荆州之军以向宛、洛，将军身率益州之众以出秦川，百姓孰敢不箪食壶浆以迎将军者乎？诚如是，则霸业可成，汉室可兴矣。○《三国志》卷三十五《蜀志?诸葛亮传》。 

为後帝伐魏诏 

　　朕闻天地之道，福仁而祸淫；善积者昌，恶积者丧，古今常数也。是以汤、武修德而王，桀、纣极暴而亡。曩者汉祚中微，网漏凶慝，董卓造难，震荡京畿。曹操阶祸，窃执天衡，残剥海内，怀无君之心。子丕孤竖，敢寻乱阶，盗据神器，更姓改物，世济其凶。当此之时，皇极幽昧，天下无主，则我帝命，陨越於下。昭烈皇帝体明叡之德，光演文武，应乾坤之运，出身平难，经营四方，人鬼同谋，（日）〔百〕姓与能。兆民欣戴，奉顺符谶，建位易号，丕承天序，补弊兴衰，存复祖业，诞膺皇纲，不坠於地。万国未静，早世遐殂。朕以幼冲，继统（冯）〔鸿〕基，未习保傅之训，而婴祖宗之重。六合壅否，社稷不建，永惟所以，念在匡救，光载前绪，未有攸济，朕甚惧焉。是以夙兴夜寐，不敢自逸，每从菲薄以益国用，劝分务穑以阜民财，授才任能以参其听，断私降意以养将士。欲奋剑长驱，指讨凶逆，朱旗未举，而丕复陨丧，斯所谓不然我薪而自焚也。残类余丑，又支天祸，恣睢河、洛，阻兵未弭。诸葛丞相弘毅忠壮，忘身忧国，先帝托以天下，以勖朕躬。今授之以旄钺之重，付之以专命之权，统领步骑二十万众，董督元戎，龚行天伐，除患宁乱，克复旧都，在此行也。昔项籍总一强众，跨州兼土，所务者大，然卒败垓下，死於东城，宗族（如焚）〔焚如〕，为笑千载，皆不以义，陵上虐下故也。今贼效尤，天人所怨，奉时宜速，庶凭炎精、祖宗威灵相助之福，所向必克。吴王孙权同恤灾患，潜军合谋，掎角其後。凉州诸国王各遣月支、康居胡侯支（当）〔富〕、康植等二十余人诣受节度。大军北出，便欲率将兵马，奋戈先驱，天命既集，人事又至，师贞势并，必无敌矣。夫王者之兵，有征无战，尊而且义，莫敢抗也，故鸣条之役，军不血刃，牧野之师，商人倒戈。今旍麾首路，其所经至，亦不欲穷兵极武。有能弃邪从正，箪食壶浆以迎王师者，国有常典，封宠大小，各有品限。及魏之宗族、支叶、中外，有能规利害、审顺逆之数，来诣降者，皆原除之。昔辅果绝亲於智氏，而蒙全宗之福；微子去殷，项伯归汉，皆受茅（士）〔土〕之庆。此前世之明验也。若其迷沈不返，将助乱人，不式王命，戮其妻孥，罔有攸赦。广宣恩威，贷其元帅，吊其残民。他如诏书律令，丞相其露布天下，〔使〕称朕意焉。○《三国志》卷三十三《蜀志?後主传》裴注引《诸葛亮集》。 

请宣大行皇帝遗诏表 

　　伏惟大行皇帝迈仁树德，覆焘无疆，昊天不吊，寝疾弥留，今月二十四日奄忽升遐，臣妾号咷，若丧考妣。乃顾遗诏，事惟太宗，动容损益；百寮发哀，满三日除服，到葬期後如礼；其郡国太守、相、都尉、县令长，三日便除服。臣亮亲受敕戒，震畏神灵，不敢有违。臣请宣下奉行。○《三国志》卷三十二《蜀志?先主传》。 

南征表 

　　初谓高定失其窟穴，获其妻子，道穷计尽，当归首以取生也。而邈蛮心异，乃更杀人为盟，纠合其类二千余人，求欲死战。○《北堂书钞》卷一百五十八。 

前出师表 

　　臣亮言：先帝创业未半而中道崩殂，今天下三分，益州疲敝，此诚危急存亡之秋也。然侍卫之臣不懈於内，忠志之士忘身於外者，盖追先帝之殊遇，欲报之於陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之治，不宜偏私，使内外异法也。侍中、侍郎敦攸之、费禕、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然後施行，必能裨补阙漏，有所广益也。将军向宠，性行淑均，晓畅军事，试用於昔日，先帝称之曰能，是以众议举宠以为督。愚以为营中之事，事无大小，悉以咨之，必能使行陈和穆，优劣得所也。亲贤臣，远小人，此先汉所以兴隆也；亲小人，远贤臣，此後汉所以倾颓也。先帝在时，每与臣论此事，未尝不叹息痛恨於桓、灵也。侍中、尚书、长史、参军，此悉贞亮死节之臣也，愿陛下亲之信之，则汉室之隆，可指日而待也。 

　　臣本布衣，躬耕南阳，苟全性命於乱世，不求闻达於诸侯。先帝不以臣卑鄙，猥（白）〔自〕枉屈，三顾臣於草庐之中，咨臣以当世之事，由是感激，遂许先帝以驰驱。後值倾覆，受任於败军之际，奉命於危难之间，迩来二十有一年矣。先帝知臣谨慎，故临崩寄臣以大事也。受命以来，夙夜忧惧，恐付托不效，以伤先帝之明，故五月渡泸，深入不毛。今南方已定，甲兵已足，当奖率三军，北定中原，庶竭驽钝，攘除奸凶，兴复汉室，还于旧都，（北）〔此〕臣所以报先帝，而忠陛下之职分也。至於斟酌损益，进尽忠言，则攸之、禕、允之任也。愿陛下托臣以讨贼兴复之效；不效，则治臣之罪，以告先帝之灵。若无兴德之言，则戮允等，以章其慢。陛下亦宜自谋，以谘诹善道，察纳雅言。追惟先帝遗诏，臣不胜受恩感激。今当远离，临表涕泣，不知所云。○《蜀志》本传。 

後出师表 

　　先帝虑汉、贼不两立，王业不偏安，故托臣以讨贼也。以先帝之明，量臣之才，故知臣伐贼才弱敌强也；然不伐贼，王业亦亡，惟坐而待亡，孰（能）〔与〕伐之？是故托臣而弗疑也。臣受命之日，寝不安席，食不甘味，思惟北征，宜先入南，故五月渡泸，深入不毛，（非）〔并〕日而食。臣非不自惜也，顾王业不可偏安於蜀都，故冒危难以奉先帝之遗意也，而议者谓为非计。今贼适疲於西，又务於东，兵法乘势，此进趋之时也。谨陈其事如〔左〕： 

　　高帝明并日月，谋臣渊深，然涉险被创，危然後安。今陛下（下）未及高帝，谋臣不及良、平，而欲以长计取胜，坐定天下，此臣之未解一也。刘繇、王朗各据州郡，论安言计，举引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。曹操智计殊绝於人，其用兵也，髣孙、吴，然困於南阳，险於乌巢，危於祁连，偪於黎阳，几败北山，殆死潼关，然後伪定一时耳，况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。自臣到汉中，中间年矣，然丧赵云、阳群、马玉、阎芝、丁立、白寿、刘合、邓铜等及曲长屯将七十余人，突将无前。（宝）〔賨〕、叟、青羌散骑、武骑一千余人，此皆数〔十〕年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。今民穷兵疲，而事不可息，〔事不可息〕，则（驻与行事不可息）〔住与行〕劳费正等，而不及虚图之，欲以一州之地与贼持久，此臣之未解六也。夫难平者，事也。昔先帝败军於楚，当此之时，曹操拊手，谓天下已定。然後先帝东连吴、越，西取巴、蜀，举兵北征，夏侯授首，此操之失计而汉事将成也。然後吴更违盟，关羽毁败，秭归蹉跌，曹丕称帝。凡事如此，难可逆见。臣鞠躬尽力，死而後已，至於成（则）〔败〕利钝，非臣之明所能逆也。○《蜀志?本传》裴松之注。裴注云出张俨《默记》。 

荐吕凯表 

　　永昌郡吏吕凯、府丞王伉等，执忠绝域，十有余年，雍闓、高定偪其东北，而凯等守义不与交通。〔臣〕不意永昌风俗敦直乃尔！（以凯为云南太守，封阳迁亭侯）。○《三国志》卷四十三《蜀志?吕凯传》。 

弹李严表 

　　（都尉李）严少为郡职吏，用性深刻，苟利其身。乡里为严谚曰：「难可狎，李鳞甲。」○《太平御览》卷四百九十六。 

弹李平表 

　　自先帝崩後，平所在治家，尚为小惠，安身求名，无忧国之事。臣当北出，欲得平兵以镇汉中，平穷难纵横，无有来意，而求以五郡为巴州刺史。去年臣欲西征，欲令平主督汉中，平说司马懿等开府辟召。臣知平鄙情，欲因行之际偪臣取利也，是以表平子丰督主江州，隆崇其遇，以取一时之务耳。平至之日，都委诸事，群臣上下皆怪臣待平之厚也。正以大事未定，汉室倾危，伐平之短，莫若之。然谓平情在於荣利而已，不意平心颠倒乃尔。若事稽留，将致祸败，是臣不敏，言多增咎。○《三国志》卷四十《蜀志?李严传》。 

弹廖立表 

　　长水校尉廖立，坐自贵大，臧否群士，公言国家不任贤达而任俗吏，又言万人率者皆小子也。诽谤先帝，疵毁众臣。人有言国家兵众简练，部伍分明者，立举头视屋，愤诧作色曰：「何足言！」凡如是者不可胜数。羊之乱群，犹能为害，况立托在大位，中人以下识真伪耶？○《三国志》卷四十《蜀志?廖立传》。 

又弹廖立 

　　立奉先帝无忠孝之心，守长沙则开门就敌，领巴郡则有闇昧闒茸其事，随大将军则诽谤讥诃，侍梓宫则挟刃断人头於梓宫之侧。陛下即位之後，普增职号，立随比为将军，面语臣曰：「我何宜在诸将军中！不表我为卿，上当在五校！」臣答：「将军者，随大比耳。至於卿者，正方亦未为卿也。且宜处五校。」自是之後，怏怏怀恨。○《三国志》卷四十《蜀志?廖立传》裴注引《诸葛亮集》。 

公文上尚书 

　　平为大臣，受恩过量，不思忠报，横造无端，危耻不辨，迷罔上下，论狱弃科，导人为奸，侠情狂志，若无（王）〔天〕地。自度奸露，嫌心遂生，闻军临至，西向托疾还沮、漳，军临至沮，复还江阳，平参军狐忠劝谏乃止。今纂贼未灭，社稷多难，国事惟和，可以克捷，不可苞含，以危大业。辄与行中军师车骑将军都乡侯臣刘（琦）〔琰〕、使持节前军师〔征西〕大将军领凉州刺史南郑侯臣魏延、前将军都亭侯臣袁琳、左将军领荆州刺史高阳乡侯臣吴壹、督前部右将军玄乡侯臣高翔、督後部後将军安乐亭侯臣吴班、领长史绥军将军臣杨仪、督左部行中监军扬武将军臣邓芝、行前监军征南将军臣刘巴、行中护军偏将军臣费禕、行前护军偏将军汉成亭侯臣许允、行左护军笃信中郎将臣丁咸、行右护军偏将军臣刘敏、行护军征南将军当阳亭侯臣姜维、行中典军讨虏将军臣上官雝、行中参军〔昭武中郎将臣胡济、行参军建义将军臣阎晏、行参军偏将军〕臣爨习、行参军裨将军臣杜义、行参军武略中郎将臣杜祺、行参军绥戎都尉臣盛勃、领从事中郎武略中郎将臣樊（政）〔岐〕等议，辄解平任，免官禄、节〔传〕、印绶、符策，削其爵（士）〔土〕。○《三国志》卷四十《蜀志?李严传》裴注引。 

上言追尊甘夫人为昭烈皇后 

　　皇思夫人履行修仁，淑慎其身。大行皇帝，昔在上将，嫔妃作合，载育圣躬，大命不融。大行皇帝存时，笃义垂恩，念皇思夫人神柩在远飘颻，特遣使者奉迎。会大行皇帝崩，今皇思夫人神柩已到，又梓宫在道，园陵将成，安厝有期。臣辄与太常（卿）臣赖恭等议：《礼记》曰：「立爱自亲始，教民孝也；立敬自长始，教民顺也。」不（志）〔忘〕其亲，所繇生也。《春秋》之义，母以子贵。昔高皇帝追尊太上昭灵夫人为昭灵皇后，孝和皇帝改葬其母梁贵人，尊号曰恭怀皇后，孝愍皇帝亦改葬其母王夫人，尊号曰灵怀皇后。今皇思夫人宜有尊号，以慰寒泉之思，辄与恭等〔案〕諡法，宜曰昭烈皇后。《诗》曰：「谷则异室，死则同穴。」故昭烈皇后宜与大行皇帝合葬，臣请太尉告宗庙，（露布）〔布露〕天下，具礼仪别奏。○《三国志》卷三十四《蜀志?甘皇后传》。 

上事表 

　　臣先遣虎步监孟（琥）〔琰〕据武功水东，司马懿因渭水涨，以二十日出骑万人，来攻（琥）〔琰〕营。臣作（竹）〔车〕桥，越水射之，桥成驰去。○《太平御览》卷七十三。 

祁山表 

　　祁山去沮县五百里，有民万户。（嘱）〔瞩〕其丘墟，信为殷矣。○《水经注》卷二十《漾水》注。 

表 

　　耽文山、泽山、司弥瘗山、娄山、辟龙山。 

举蒋琬密表 

　　臣若不幸，後事宜以付琬。○《三国志》卷四十四《蜀志?蒋琬传》。 

临终遗表 

　　伏念臣赋性拙直，遭时艰难，兴师北伐，未获全功，何期病在膏（盲）〔肓〕，命垂旦夕。伏愿陛下清心寡欲，约己爱民，达孝道於先君，布仁心於寰宇，提拔隐逸，以进贤良，屏黜奸谗，以厚风俗。〔臣初奉先帝，资仰於官，不自治生。今〕臣家成都有桑八百株，薄田十五顷，子孙衣食，自有余饶。臣身在外，无别调度，随时衣食，悉仰於官，不别治生，以长尺寸。〔若〕臣死之日，不使内有余帛，外有盈财，以负陛下也。○《蜀志?本传》。 

街亭自贬疏 


　　臣以弱才，叨窃非据，亲秉旄钺以厉三军，不能训章明法，临事而惧，至有街亭违命之阙，箕谷不戒之失，咎皆在臣，授任无方。臣明不知人，料事多闇，《春秋》责帅，臣职是当。请自贬三等，以督厥咎。○《蜀志?本传》。 

正议 

　　昔在项羽，起不由德，虽处华夏，秉帝者之势，卒就汤镬，为後永戒。魏不审（戒）〔鉴〕，今次之矣；免身为幸，刑在子孙。而二三子各以耆艾之齿，承伪指而进书，有若崇、竦称莽之功，亦将偪於元祸苟免者耶！昔世祖之创迹旧基，奋羸卒数千，摧莽强旅四十余万於昆阳之郊。夫据道讨淫，不在众寡。及至孟德，以其谲胜之（方）〔力〕，举数十万之师，救张合於阳平，势穷虑悔，（）〔仅〕能自脱，辱其锋锐之众，遂丧汉中之地，深知神器不可妄获，旋还未至，感毒而死。子桓淫逸，继之以纂。纵使二三子多逞苏、张诡靡之说，奉进驩兜滔天之辞，欲以诬毁唐帝，讽解禹、稷，所谓徒丧文藻烦劳翰墨者矣！夫大人君子之所不为也。又《军诫》曰：「万人必死，横行天下。」昔轩辕氏整卒数万，制四方，定（四海）〔海内〕，况以数十万之师，据正道而临有罪，有可得而（千）〔干〕拟者哉！○《蜀志》本传裴注引《诸葛亮集》。 

绝盟好议 

　　权有僭逆之心久矣，国家所以略其衅情者，求犄角之援也。今若加显绝，雠我必深，便当移兵东（戍）〔伐〕，与之角力，须并其土，乃议中原。彼贤才尚多，将相辑穆，未可一朝定也。顿兵相持，坐而须老，使北贼得计，非策之上者。若孝文卑辞匈奴，先帝优与吴盟，皆应权通变，弘思远益，非匹夫之为（分）〔忿〕者也。今议者咸以权利在鼎足，不能并力，且志望以满，无上岸之情，推此，皆似是而非也。何者？其智力不侔，故限江〔自〕保；权之不能越江，犹魏贼之不能渡汉，非力有余而利不取也。若大军致讨，彼高当分裂其地以为後规，下当略民广境，示武於内，非端坐者也。若就其不动而睦於我，我之北伐，无东顾之忧，河南之众不得尽西，此之为利，亦已深矣。权僭之罪，未宜明也。○《蜀志?本传》裴注引《汉晋春秋》。 

上先帝书 

　　亮夜算太乙数，今年岁次癸（亥）〔巳〕，罡星在西方；又观乾象，太白临於雒城之分，主於将帅，多凶少吉。 

为法正答或问书 

　　（帝）〔主公〕之在公安也，北畏曹公之强，东惮孙权之偪，近则惧孙夫人生变於肘腋之下；当斯之时，进退（狠）〔狼〕跋，法孝直为之辅翼，令翻然翱翔，不可复制，如何禁止孝直使不得行其意耶！○《三国志》卷三十七《蜀志?法正传》。 

答法正书 

　　君知其一，未知其二。秦以亡道，政苛民怨，匹夫大呼，天下土崩，高祖因之，可以弘济。刘璋闇弱，自焉以来有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替；宠之以位，位极则贱，顺之以恩，恩竭则慢。所以致弊，实由於此。吾今威之以法，法行则知恩，限之以爵，（匕）〔爵〕加则知荣；恩荣并济，上下有节。为治之要，於斯而著矣。○《蜀志?本传》裴注引郭冲五事。 

答关羽书 

　　孟起兼资文武，雄烈〔过〕人，一世之杰，黥、彭之徒，当与（翼）〔益〕德并驱争先，犹未及髯之绝伦逸群也。○《三国志》卷三十六《蜀志关羽传》。 

与杜微书 

　　服闻德行，饥渴历时，清浊异流，无缘咨觏。王元泰、李伯仁、王文仪、杨季休、丁君干、李永南兄弟、文仲宝等，每叹高志，未见如旧。猥以空虚，统领贵州，德薄任重，惨〔惨〕忧虑。朝廷主公今年始十（人）〔八〕，天资仁敏，爱德下士。天下之人思慕汉室，欲与君因天顺民，辅此明主，以隆季兴之功，著勳於竹帛也。以谓贤愚不相为谋，故自割绝，守劳而已，不图自屈也。○《三国志》卷四十二《蜀志?杜微传》。 

答杜微书 

　　曹丕纂弑，自立为帝，是犹土龙刍狗之有名也。欲与群贤因其邪伪，以正（其）〔道〕灭之。怪君未有相诲，便欲求还於山野。丕又大兴劳役，以向吴、楚。今因丕多务，且以闭境勤农，育养民物，并治（田）〔甲〕兵，以待其挫，然後伐之，可使兵不战民不劳而天下定也。君但当以德辅时耳，不责君军事，何为汲汲欲求去乎！○同前。 

答李恢书 

　　行当离别，以为惆怅，今致氍（毹）〔 〕一以达心也。○《太平御览》卷七百八。 

与刘巴书 

　　刘公雄才盖世，据有荆土，莫不归德，天人去就，已可知矣。足下欲何之？○《三国志》卷三十九《蜀志刘巴传》裴注引《零陵先贤传》。 

与刘巴论张飞书 

　　张飞虽实武人，敬慕足下。主公今方收合文武，以定大事；足下虽天素高亮，宜少降意也。○同前。 

答李严书 

　　吾与足下相知久矣，可不复相解！足下方诲以光国，戒之以勿拘之道，是以未得默已。吾本东方下士，误用於先帝，位极人臣，禄赐百亿。今讨贼未效，知己未（未）〔答〕，而方宠齐、晋，坐自贵大，非其义也。若灭魏斩叡，帝还故居，与诸子并升，虽十命可受，况於九耶！○《三国志》卷四十《蜀志?李严传》裴注引《诸葛亮集》。 

又与李严书 

　　吾受赐八十〔万〕斛，今蓄财无余，妾无副服。○《北堂书钞》卷三十八。 

与张鲁书 

　　灵仙养命，犹节松霞，而享身嗜味，奚能尚道？○《艺文类聚》。 

与张裔书 

　　君昔在（柏）〔陌〕下，营坏，吾之用心，食不知味；後流迸南海，相为悲（难）〔叹〕，寝不安席；及其来还，委付大任，同奖王室，（吾）自以为与君古之石交也。石交之道，举雠以相益，割骨肉以相明，犹不相（许）〔谢〕也，况吾但委意於元俭，而君不能忍耶？○《三国志》卷四十一《蜀志?杨洪传》。 

与张裔蒋琬书 

　　姜伯约忠勤时事，思虑精密，考其所有，永南、季常诸人不如也。其人，凉州上士也。○《三国志》卷四十四《蜀志?姜维传》。 

又与张裔蒋琬书 

　　须先教中虎步兵五六千人。姜伯约甚敏於军事，既有胆义，深解兵意。此人心存汉室，而才兼於人，毕教军事，当遣诣宫，觐见主上。同前。 

又与张裔蒋琬书 

　　令史失赖，掾属丧杨禺，为朝中损益多矣。○《三国志》卷四十五《蜀志?杨戏传》注。 

与蒋琬董允书 

　　孝起前临至吴，为吾说正方腹中有鳞甲，乡党以为不可近。吾以为鳞甲者〔但〕不当犯之耳，不图复有苏、张之事出於不意。可使孝起知之。○《三国志》卷三十九《蜀志?陈震传》。 

与孟达论李严书 

　　部分如流，趣拾罔滞，正方性也。○《三国志》卷四十《蜀志?李严传》。 

与孟达书 

　　往年南征，岁（未及）〔末乃〕还，适与李鸿会於汉阳，承知消息， 然永叹，以存足下平素之志，岂徒（托空）〔空托〕名荣，贵为（华）〔乖〕离乎！呜呼孟子，斯实刘封侵陵足下，以伤先帝待士之义。又鸿道王冲造作虚语，云足下量度吾心，不受冲说。寻表明之言，追平生之好，依依东望，故遣有书。○《三国志》卷四十一《蜀志?费诗传》。 

与步骘书 

　　仆前军在五丈原。原在武功西十里。马（家）〔冢〕在武功东十余里，有高势，攻之不便，是以留耳。○《水经注》卷十八《渭水》注。 

与陆逊书 

　　家兄年老，而恪性疏，（令）〔今〕使典主粮谷，粮谷军之要最，仆虽在远，窃用不安。足下特为启至尊〔转〕之。○《三国志》卷六十四《吴志?诸葛恪传》裴注引《江表传》。 

与孙权书 

　　汉室不幸，王纲失纪，曹贼纂逆，蔓延及今，皆思剿灭，未遂同盟。亮受昭烈皇帝寄托之重，敢不竭力尽忠。今大兵已会於祁山，狂寇将亡於渭水。伏望执事以同盟之〔义，命将北征，共靖中原〕，同匡汉室。书不尽言，万希昭〔鉴〕。○《艺文类聚》。 

又与孙权书 

　　所送白眊薄少，重见辞谢，益以增惭。○《太平御览》卷三百四十一。 

答司马懿书 

　　使杜子绪宣意於公威也。○《三国志》卷十五《魏志温恢传》裴注引《魏略》。 

与（足）〔兄〕瑾论白帝兵书 

　　兄嫌白帝兵非精练。到所督，则先帝帐下白眊，西方上兵也。嫌其少也，当复部分江州兵以广益之。○《太平御览》卷三百四十一。 

与兄瑾言赵云烧赤（岸）〔崖〕阁道书 

　　前赵子龙退军，烧坏赤（岸）〔崖〕以北阁道。缘谷一百余里，其阁梁一头入山腹，其一头立（桂）〔柱〕於水中。今水大而急，不得安柱，此其穷极，不可强也。○《水经注》卷二十七《沔水》注。 

与兄瑾言大水赤崖桥阁悉坏书 

　　顷大水暴出，赤崖以南，桥阁悉坏。时赵子龙与邓伯苗，一戍赤崖屯田，一戍赤崖口，但得缘崖与伯苗相闻而已。○同前。 

与兄瑾言治绥阳谷书 

　　有绥阳小谷，虽山崖绝重，谿水纵横，难用行军。昔（?）〔逻〕候往来，要道通（入）〔人〕。今使前军斫治此道，以向陈仓，足以扳连贼势，使不得分兵东行者也。○《水经注》卷十七《渭水》注。 

与兄瑾论陈震书 

　　孝起忠纯之性，老而益笃，及其赞述东西，欢乐和合，有可贵者。○《三国志》卷三十九《蜀志?陈震传》。 

与兄瑾言孙松书 

　　既受东朝厚遇，依依於子弟。又子乔良器，为之恻怆。见其所（吴）〔与〕亮器物，感用流涕。○《三国志》卷五十一《吴志?孙翊传》。 

与兄瑾言殷礼书 

　　（感）〔殷〕德嗣秀才，今之侨肸者也。○《太平御览》卷一千。 

与兄瑾言子乔书 

　　乔本当还成都，今诸将子弟皆得传运思惟，宜同荣辱。今使乔督五六百兵，与诸子弟传於谷中。○《蜀志?本传》裴松之注。 

与兄瑾言子瞻书 

　　瞻今已八岁，聪慧可爱，嫌其早成，恐不为重器耳。○《蜀志》本传。 

诫子书 

　　夫君子之行，静以修身，俭以养德，非澹薄无以明志，非宁静无以致远。夫学（欲）〔须〕静也，才（欲）〔须〕学也，非学无以广才，非静无以成学。慆慢则不能研精，险躁则不能（理）〔治性〕。年与时驰，意与日去，遂成枯落，多不接世，悲守穷庐，将复何及！○《太平御览》卷四百五十九。 

又诫子书 

　　夫酒之设，合礼致情，适体归性，礼终而退，此和之至也。主意未殚，宾有余（豪）〔倦〕，可以至醉，无致於乱。○《太平御览》卷四百九十七。 

诫外生书 

　　夫志当存高远，慕先贤，绝情欲，弃凝滞，使庶几之志，揭然有所存，恻然有所感；（忽田仲）〔忍屈伸〕，去细碎，广咨问，除嫌吝，虽有淹留，何损於美趣，何患於不济。（不）〔若〕志不强毅，意不慷慨，〔徒〕碌碌滞於俗，默默束於情，永窜伏於凡庸，不免於下流矣！○《太平御览》卷四百五十九。 

==================== 

诸葛亮集 卷二
答蒋琬教 

　　思惟背亲舍德，以殄百姓，众人既不隐於心，实又使远近不解其义，是以君宜显其功举，以明此选之清重也。○《三国志》卷四十四《蜀志?蒋琬传》。 

与李丰教 

　　吾与君父子戮力以奖汉室，此神明所闻，非但人知之也。表都护典汉中，委君（与）〔於〕东关者，不与人议也。谓至心感动，（始终）〔终始〕可保，何图中乖乎！昔楚卿屡绌，亦乃克复，思道用福，应自然之数也。愿宽慰都护，勤追前阙。今虽解任，形业（自满）〔失故〕，奴婢宾客百数十人，君以中郎参军（吕）〔居〕府，方之气类，犹为（其可复）〔上家。若〕都护思负一意，君与公（王）〔琰〕推心从事者，否可复通，逝可复还也。详思斯戒，明吾用心。临书长叹，泣涕而已！○《三国志》卷四十《蜀志?李严传》裴注引。 

与张裔教 

　　去妇不顾门，萎韭不入园，以妇人之性，草莱之情，犹有所耻，想忠壮者意何所之？○《太平御览》卷九百七十六。 

黜来敏教 

　　将军来敏对上官显言：「新人有何功德而夺〔我〕荣资与之耶？诸人共憎我，何故如是？」敏年老狂悖，生此怨言。昔成都初定，议者以为来敏乱群，先帝以新定之际，故遂含容，无所礼用。後刘子初选以为太子家令，先帝不悦而不忍拒也。今上即位，吾闇於知人，遂复擢为将军祭酒，违议者之审见，背（所疏先帝）〔先帝所疏〕外，自谓能以敦厉（俗薄）〔薄俗〕，帅之以义。今既不能，表退职，使闭门思愆。○《三国志》卷四十二《蜀志?来敏传》裴注引。 

称姚胄教 

　　忠益者莫大於进人，进人者各务其所尚；今姚掾并存刚柔，以广文武之用，可谓博雅矣，愿诸掾各希此事，以属其望。○《三国志》卷四十五《蜀志?杨戏传》注引。 

与群下教 

　　夫参署者，集众思广忠益也。若远小嫌，难相违覆，旷阙损矣。违覆而得中，犹弃敝蹻而获珠玉。然人心苦不能尽，惟徐元直处此不惑，又董幼宰参署七年，事有不至，至於十反，来相启告。苟能慕元直之十反，幼宰之殷勤，有忠於国，则亮可少过矣。○《三国志》卷三十九《蜀志?董和传》。 

又与群下教 

　　昔初交州平，屡闻得失，後交元直，勤见启诲，前参军於幼宰，每言则尽，後从事於伟度，数有谏止；虽资性鄙暗，不能悉纳，然与此四子终始好合，亦足以明其不疑於直言也。○同前。 

与参军掾属教 

　　任重才轻；故多阙漏。前参军董幼宰，每言辄尽，数有谏益，虽性鄙薄，不能悉纳。幼宰参署七年，事有不至，至於十反，未有忠於国如幼宰者也。亮可以少（其）过矣。○《太平御览》卷二百四十九。 

劝将士勤攻己阙教 

　　大军在祁山箕谷，皆多於贼，而不能破贼为贼所破者，则此病不在兵少也，在一人耳。今欲减兵省将，明罚思过，校变通之道於将来；若不能然者，虽兵多何益！自今以後，诸有忠虑於国，但勤攻吾之阙，则事可成，贼可死，功可蹻足而待矣。○《蜀志》本传裴注引《汉晋春秋》。 

教 

　　昔孙叔敖乘马三年，不知牝牡，称其贤也。○《艺文类聚》卷九十三。 

教 

　　今民贫国虚，决敌之资，惟仰锦耳。○《太平御览》卷八百十五。 

转运教 

　　计一岁运，用蓬旅簟千万具。○《太平御览》卷七百八。 

南征教 

　　用兵之道，攻心为上，攻城为下；心战为上，兵战为下。 

作斧教 

　　前後所作斧，都不可用。前到武都〔一日〕，鹿角坏刀环千余枚，赖贼已走。〔若未走，无所复用〕。问自（今）〔令〕作部刀斧〔数〕百枚，用之百余日，初无坏者。尔乃知彼主者无意，宜收治之，非小事也。若临敌，败人军事矣。○《太平御览》卷三百三十七、七百六十三。 

作匕首教 

　　作部作匕首五百枚，以给骑士。○《北堂书钞》卷一百二十三。 

作刚铠教 

　　敕作部皆作五折刚铠，十折矛以给之。○《太平御览》卷三百五十三。 

贼骑来教 

　　若贼骑左右来至，徒〔从〕行以战者，陟岭不便，宜以车蒙陈而待之。地狭者，以锯齿而待之。○《北堂书钞》卷一百十七。 

军令 

　　闻雷鼓音，举白（幡）〔幢〕绦旗，大小船皆进战，不进者斩。闻金音，举青旗，船皆止，进者斩。〔若贼近，徐还；远者，疾还〕。○《北堂书钞》卷一百二十。 

军令 

　　闻鼓音，举黄帛两半幡合旗，为三面员陈。○《北堂书钞》卷一百十七。 

军令 

　　连冲之陈，以狭而厚，〔为利阵〕。令骑不得与相离，〔护侧骑与相〕远。《北堂书钞》卷一百十七。 

军令 

　　敌以来进持鹿角，兵悉却在连冲後。敌已附，鹿角里兵但得进踞，以矛戟刺之，不得此驻，起驻妨弩坏。○《太平御览》卷三百十七。 

军令 

　　始出营，竖矛戟，舒幡旗，鸣鼓角。行三里，辟矛戟，结幡旗，止鼓角。未至营三里，复竖矛戟，舒幡旗，鸣鼓角。至营，复结幡旗，止鼓角。违令者髡。○《太平御览》卷三百三十九。 

军令 

　　战时，皆取船上布幔、布衣渍水中，积聚之，〔以助水淹〕。贼有火炬、火箭，以掩灭之也。〔违令者髡翦耳〕。○《北堂书钞》卷一百三十二。 

军令 

　　选三部司马，皆限力举二百斤以上，前驱司马便大戟田基司马取能挽一石七 以上弓。○《太平御览》。 

军令 

　　凡战临陈，皆无讙哗，明听鼓音，静视幡麾，麾前则前，麾後则後，麾左则左，麾右则右，不闻令而擅前後左右者斩。○《太平御览》卷三百四十一。 

军令 

　　军行济河，主者常先沈白璧，文曰：某主使者某甲（收）〔敢〕告於河，贱臣某甲作乱，天子使某帅众济河，征讨丑类，故以璧沈，惟尔有神裁之。○《太平御览》卷五百二十六。 

军令 

　　两头进战，视麾所（止）〔指〕，闻三金音，止，二金音，还。○《太平御览》卷三百四十一。 

军令 

　　军列营步骑士以下皆著兜鍪。○《太平御览》卷三百五十六。 

军令 

　　帐下及右陈各持彭排。○《太平御览》卷三百五十七。 

军令 

　　金鼓幢麾隆冲皆以立秋日祠。先时一日，主者请祠，其主者奉祠。若出征有所克获，还亦祠。向敌祠，血于钟鼓。秋祠及有所克获，但祠，不血钟鼓。祝文：某官使主者某，敢告隆冲钟鼓幢麾。夫军武之器者，所以正不义，为民除害也。谨以立秋之日，洁牲黍稷旨酒而敬荐之。○《太平御览》卷五百二十六。 

军令 

　　〔今〕荆州非少人也，而著籍者寡，平居发调，则人心不说；可语刘荆州，令〔国中〕凡有游户，皆使自实，因录以益众可也。○《蜀志?本传》裴注引《魏略》。 

军令 

　　尝以己丑日祠牛马先。祝文曰：某月己丑，某甲敢告（先牛先）〔牛马先〕。马者，用兵之道，牛（马）者，军农之用。谨洁牲黍稷旨酒，敬而荐之。○《太平御览》卷五百二十六。 

军令 

　　军行，人将一斗乾饭，不得持乌育及幔，余大车乘帐幔，什光耀日，往就与会矣。○《北堂书钞》卷一百三十二。 

兵法 

　　知有所甚爱，知有所不足爱，可以用兵矣。故夫善将者，以其所不足爱者，养其所甚爱者。士之不能皆锐，马之不能皆良，器械之不能皆坚固也，处之而已矣。兵之有上中下也，是兵之有三权也。孙膑有言曰：「以君下驷，与彼上驷；取君上驷，与彼中驷；取君中驷，与彼下驷。」此兵说也，非马说也。下下之不足以与其上也，吾既知之矣，吾既弃之矣。中之不足以与吾上，下之不足以与吾中，吾不既再胜矣乎？得之多於弃也，吾斯从之矣。彼其上之有三权也。三权也者，以一权而致二者也。管子曰：「攻坚则瑕者坚，攻瑕则坚者瑕」。呜乎！不从其瑕而攻之，天下皆强敌也。 

兵法秘诀 

　　镇星所在之宿，其国不可伐。又彗星见大明，臣下纵横，民流亡无所食，父子死离，夫妇不相得。四维有流星，前如（几）〔瓮〕，後如火，光景天，如雷声，名曰天狗。其下饥荒，民疾疫，群臣死。流星东北行，名天（国）〔冈〕。天海之口，必有大水土功。又四维有流星，入以後有（日）〔白〕气如云，状如车轮，是谓啮食。其下大兵，中国多盗贼。又有星如，见（斗北）〔北斗〕，名为旬始。天下大乱，诸侯争雄。○《太平御览》卷三百二十八。 

兵要 

　　军已近敌，罗落常平明以先发，绝军前十里内，各案左右下道，亦十里之内。数里之外，五人为部，人持一白幡，登高外向，明看隐蔽之处。军至，转寻高而前。第一见贼，转语後第二，第一诣主者，白之。凡候见贼百人以下，但举幡指；百人以上，便举幡大呼。主者遣疾马往视察之。○《太平御览》卷三百三十一。 

兵要 

　　凡军行营垒，先使腹心及乡导前觇审知，各令候吏先行，定得营（也）〔地〕，壁立军分数，立四表候视，然後移营。又先使候骑前行，持五色旗，见沟坑揭黄，衢路揭白，水涧揭黑，林薮揭青，野火揭赤，以本鼓应之。立旗鼓，令相闻见。若渡水踰山，深邃林薮，精（饶）〔骁〕勇骑投搜数里无声，四周绝迹。高山树顶，令人远视，精兵四向要处防御。然後分兵前後，以为镇拓，乃令辎重老小，次步後马，切在整肃，防敌至，人马无声，不失行列。险地邪径，亦以部曲鳞次，或须环（过）〔回〕旋转，以後为前，以左为右，行则鱼贯，立则雁行。到前止处，游骑精锐，四向散列而立，各依本方下营。一人一步，随师多少，咸表十二辰，竖立旗，长二丈八尺，（密）〔审〕子午卯酉地，勿令邪僻，以朱雀旗竖午地，白虎旗竖酉地，玄武旗竖子地，青龙旗登卯地，招摇旗竖中央。其樵牧饮食，不得出表外也。○《太平御览》卷三百三十一。 

兵要 

　　人之忠也，犹鱼之有渊，鱼失水则死，人失忠则凶。故良将守之，志立而名扬。○《太平御览》卷二百七十三。 

兵要 

　　不爱尺璧而爱寸阴者，时难遭而易失也。故良将之趋时也，衣不解带，足不蹑地。○同前。 

兵要 

　　责之而不骄，委之而不专，扶之而不隐，免之而不惧，故良将之动也，犹璧之不朽。○同前。 

兵要 

　　良将之为政也，使人择之，不自举；使法量功，不自度。故能者不可蔽，〔不能者〕不可饰，妄誉者不能进也。○同前。 

兵要 

　　言行不同，竖私枉公，外相连诬，内相谤讪，有此不去，是谓败乱。○《北堂书钞》卷一百十三。 

兵要 

　　枝叶强大，比居同势，各结朋党，竞进憸人，有此不去，是谓败徵。○同前。 

兵要 

　　有制之兵，无能之将，不可以败；无制之兵，有能之将，不可以胜。 

兵要 

　　督将以下，各自有幡。军发时，幡指天者胜。○《北堂书钞》卷一百二十。 

兵要 

　　若能力兼三人，身与马如胶漆，手与剑如飞 ，诚宜宠嘉。○《太平御览》。 

作木牛流马法 

　　木牛者，方腹曲头，一（股）〔脚〕四足，头入颔中，舌著於（度）〔腹〕。载多而行少，宜可大用，不可小使；特行者数十里，群行者二十里也。曲者为牛头，双者为牛脚，横者为牛领，转者为牛足，覆者为牛背，方者为牛腹，垂者为牛（古）〔舌〕，曲者为牛肋，刻者为牛齿，立者为牛角，细者为牛鞅，摄者为牛秋轴。牛仰双辕，人行六尺，牛行四步。载一岁粮，日行二十里，而人不大劳（牛不饮食）。流马尺寸之数，肋长三尺五寸，广三寸，厚二寸二分，左右同。前轴孔分墨去头四寸，径中二寸。前脚孔分墨二寸，（七）〔去〕前轴孔四寸五分，广一寸。前杠孔去前脚孔分墨二寸七分，孔长二寸，广一寸。後（细）〔轴〕孔去前杠（孔）分墨一尺五分，大小与前同。後脚孔分墨去後轴孔三寸五分，大小与前（後同）〔同。後〕杠孔去後脚孔分墨二寸七分，後载克去後杠孔分墨四寸五分。前杠长一尺八寸，广二寸，厚一寸五分。後杠与等板方囊二枚，厚八分，长二尺七寸，高一尺六寸五分，广一尺六寸，每枚受米二斛三斗。从上杠孔去肋下七寸，前後同。上杠孔去下杠孔分墨一尺三寸，孔长一寸五分，广七分，八孔同。前後四脚，广二寸，厚一寸五分。形制如象，靬长四寸，径面四寸三分。孔径中三脚杠，长二尺一寸，广一寸五分，厚一寸四分，同杠耳。○《蜀志?本传》裴注引《诸葛亮集》。 

八陈图法 

　　八陈既成，自今行师，庶不覆败矣。○《水经注》。 

朝发南郑牋 

　　朝发南郑，莫宿（墨）〔黑〕水，（四十五）〔四五十〕里。○《水经注》卷二十七《沔水》注。 

师徒远涉帖 

　　师徒远涉，道里甚艰，自及褒、斜，幸皆无恙，使还，驰此，不复旦。○《太平御览》。 

汉嘉金书 

　　汉嘉金朱提银，采之不足以自食。○《郡国志注》。 

论交 

　　势利之交，难以经远。士之相知，温不增华，寒不改叶，能贯四时而不衰，历险夷而益固。○《太平御览》卷四百六引《要览》。 

论光武 

　　曹植曰：「汉之二祖，俱起布衣。高祖阙於微细，光武知於礼义。高祖又鲜君子之风，溺儒冠，不可言敬。辟阳淫辟，与众共之。诗书礼乐，帝尧之所以为治也，而高祖轻之。济济多士，文王之所以获宁也，而高祖蔑之不用。听戚姬之邪媚，致吕氏之暴戾，果令凶妇肆酖酷之心。凡此诸事，岂非寡计浅虑，斯不免於闾阎之人，当世之匹夫也。世祖多识仁智，奋武略以攘暴，兴义兵以扫残，破二公於昆阳，斩阜、赐於汉津。当此时也，九州鼎沸，四海渊涌，言帝者二三，称王者四五，若克东齐难胜之寇，降赤眉不计之虏，彭宠以望异内陨，庞萌以叛主取诛，隗戎以背信毙躯，公孙以离心授首。（耳）〔尔〕乃庙胜而後动众，计定而後行师，於时战克之将，筹画之臣，承诏奉命者犹宠，违令犯旨者颠危。故曰，建武之行师也，计出於主心，胜决於庙堂。故窦融因声而景附，马援一见而叹息。」 

　　诸葛亮曰：曹子建论光武，将则难比於韩、周，谋臣则不敌良、平，时人谈者，亦以为然。吾以此言诚能美大光武之德，而有诬一代之俊异。何哉？追观光武二十八将，下及马援之徒，忠贞智勇，无所不有，笃而论之，非减曩时。所以张、陈特显於〔前者，乃自高帝动多阔疏，故良、平得广於忠信，彭、勃得横行於〕外。语有「曲突徙薪为彼人，焦头烂额为上客」，此言虽小，有似二祖之时也。光武神略计较，生於天心，故帷幄无他所思，六奇无他所出，於是以谋合议同，共成王业而已。光武称邓禹曰：「孔子有回，而门人益亲。」叹吴汉曰：「将军差强吾意，其武力可及，其忠不可及」。与诸臣计事，常令马援後言，以为援策每与谐合。此皆明（知君）〔君知〕臣之审也。光武上将非减於韩、周，谋臣非劣於良、平，原其光武策虑深远，有杜渐曲突之明，高帝能疏，故陈、张、韩、周有焦烂之功耳。○《金楼子》第四卷《立言篇》。 

论诸子 

　　老子长於养性，不可以临危难。商鞅长於理法，不可以从教化。苏、张长於驰辞，不可以结盟誓。白起长於攻取，不可以广众。子胥长於图敌，不可以谋身。尾生长於守信，不可以应变。王嘉长於遇明君，不可以事暗主。许子将长於明臧否，不可以养人物。此任长之术者也。○《长短经》卷一《任长》。 

论让夺 

　　范蠡以去贵为高，虞卿以舍相为功，太伯以三让为仁，燕哙以辞国为祸，尧、舜以禅位为圣，孝哀以授童为愚，武王以取殷为义，王莽以夺汉为篡，桓公以管仲为霸，秦王以赵高丧国，此皆趣同而事异也。明者以兴，暗者以辱乱也。○《长短经》。 

与先帝论黄忠 

　　忠之名望，素非关、马之伦也，而今便令同列。马、张在近，亲见其功，尚可谕指；关遥闻之，恐必不悦，得毋不可乎！○《三国志》卷三十六《蜀志?黄忠传》。 

与先帝论荐刘巴 

　　运筹策於帷幄之中，吾不如子初远矣！若提枹鼓，会军门，使百姓喜勇，当与人议之耳。《三国志》卷三十九《蜀志?刘巴传》裴注引《零陵贤传》。 

论斩马谡 

　　夫亮所以能制胜於天下者，用法明也。是以杨（千）〔干〕乱法，魏绦戮其仆。今四海分裂，兵交方始，若复废法，何用讨贼耶！○《三国志》卷三十九《蜀志?马谡传》裴注引《襄阳记》。 

论来敏 

　　敏乱群，过於孔文举。○《宋书》卷六十二《王微传》。 

称许靖 

　　靖人望，不可失也，借其名以竦动宇内。 

称庞统廖立 

　　庞统、廖立，楚之良才，当赞兴世业者也。○《三国志》卷四十《蜀志?廖立传》。 

称蒋琬 

　　公（立）〔琰〕托志忠雅，当与吾〔共〕赞王业者也。○《三国志》卷四十四《蜀志?蒋琬传》。 

又称蒋琬 

　　蒋琬，社稷之器，非百里之才也。其为政以安民为本，不以修饰为先，愿主公重加察之。○同前。 

称董厥 

　　董令史，良士也。吾每与之言，（慎思）〔思慎〕宜适。○《蜀志》本传。 

称殷礼 

　　不意东吴菰芦中，乃有奇伟如此人！○《太平御览》卷一千。 

答惜赦 

　　治世以大德，不以小惠，故匡衡、吴汉不愿为赦。先帝亦言，吾周旋陈元方、郑康成间，每见启告，治乱之道悉矣，曾不语赦也。若刘景升、季玉父子，岁岁赦宥，何益於治也！○《三国志》卷三十三《蜀志?後主传》裴引《华阳国志》。 

答姜维 

　　彼本无战情，所以固请战者，以示武於其众耳。将在军，君命有所不受，苟能制吾，岂千里而请战耶！○《蜀志?本传》裴注引《汉晋春秋》。 

谕参佐停更 

　　夫统武行（行）师，以大信为本，得原失信，古人所惜；去者束装以待期，妻子鹤望而计日，虽临征难，义所不废。○《蜀志》本传裴注引。 

论谏 

　　若留外人，则当留兵，兵留则无所食，一不易也；加夷新伤破，父兄死丧，留外人而无兵者，必成祸患，二不易也；又（吏）〔夷〕屡有废杀之罪，自嫌衅重，若留外人，终不相信，三不易也；今（欲使吾）〔吾欲使〕不留兵，不运粮，而纲纪粗定，夷、汉粗安故耳。○《蜀志?本传》裴注引《汉晋春秋》。 

谢贺者 

　　普天之下，莫非汉民，国家威力未举，使百姓困於豺狼之吻。一夫有死，皆亮之罪，以此相贺，能不为愧。○《蜀志?本传》裴注引。 

司马季主墓碑铭 

　　玄漠太寂，混合阴阳，天地交判，万品滋彰。先生理著，分别柔刚，鬼神以观，六度显名。○《真诰》卷十四。 

柘东城石刻 

　　碑即仆蛮，为汉奴，夷畏誓，常以右搘捂。 

南中纪功碑阴铭 

　　万岁之後，胜我者过此。 

黄陵庙（可）〔记〕 

　　仆躬耕南阳之亩，遂蒙刘氏顾草庐，势不可却，计事善之，於是情好日密，相拉总师。趋蜀道，履黄牛，因 江山之胜，乱石排空，惊涛（宿）〔拍〕岸，敛巨石於江中，崔嵬漓岏，列作三峰，平治洚水，顺之其道，非神扶助於禹，人力奚能致此耶？仆纵步环览，乃见江左大山壁立，林麓峰（蛮）〔峦〕如画，熟视於大江重复石壁间，有神像景见焉，鬓发须眉，冠裳宛然，如采画者。前竖一旌旗，右驻一黄犊，犹有董工开导之势。古传所载黄龙助禹开江治水，九载而功成，信不诬也。惜乎庙貌废去，使人太息。神有功助禹开江，不事凿斧，顺济舟航，当庙食兹土。仆复而兴之，再建其庙号，目之（日）〔曰〕黄牛庙，以显神功。 

梁甫吟 

　　步出齐东门，遥望荡阴里。里中有三坟，累累正相似。问是谁家子？田（强）〔疆〕古（治）〔冶〕氏。力能排南山，文能绝地纪。一朝被谗言，二桃杀三士。谁能为此谋？相国齐晏子。○《艺文类聚》卷十九。 

算计 

　　今上县之战，更在贼门，战地平如案。○《书钞》一百五十七。 

杂言 

　　我心如秤，不能为人作轻重。○《北堂书钞》卷三十七。 

二十八宿分野 

　　角、亢、（氏）〔氐〕，郑，兖州：东郡入角一度；东平、任城、（由）〔山〕阳入角六度；泰山入角十二度；济北、陈留入亢五度；济阴入氐一度；东平入氐七度。 

　　房、心，宋，豫州：颍川入房一度；汝南入房二度；沛郡入房四度；梁国入房五度；淮阳入心一度；鲁国入心三度；楚国入心四度。 

　　箕、尾，燕，幽州：营州（人）〔入〕箕中十度；上谷入尾一度；渔阳入尾三度；右北平入尾七度；西河、上郡、北地、辽西东入尾十度；涿郡入尾十六度；渤海入箕一度；乐浪入箕三度；玄菟入箕六度；广阳入箕九度。 

　　斗、牵牛、须女，吴、越，扬州：九江入斗一度；庐江入斗六度；豫章入斗十度；丹阳入斗十六度；会稽入牛一度；临淮入牛四度；广陵入牛八度；泗水入女一度；六安入牛六度。 

　　虚、危，齐，青州：齐国入虚六度；北海入虚九度；济南入危一度；乐安入危四度；东莱入危九度；平原入危十一度；淄州入危十四度。 

　　营室、东壁，卫，并州：安定入营室一度；天水入营室八度；陇西入营室四度；酒泉入营室十一度；张掖入营室十二度；武都入东壁一度；金城入东壁四度；武威入东壁六度；炖（威）〔煌〕入东壁八度。 

　　奎、娄、胃，鲁，徐州：东海入奎一度；琅邪入奎一度；琅密入娄一度；（阳城）〔城阳〕入娄九度；胶东入胃（七）〔一〕度。 

　　昴、毕，赵，冀州：魏郡入昴一度；钜鹿入昴三度；常山入昴五度；广平入昴七度；中山入昴一度；清河入昴九度；信都入（十）〔毕〕三度；赵郡入毕八度；安平入毕四度；河间入毕十度；真定入毕十三度。 

　　觜、参，魏，益州：广汉入觜一度；越巂入觜三度；蜀郡入觜一度；犍为入参三度； 牁入参五度；巴郡入参五度；汉中入参九度；益州入参七度。 

　　东井、舆鬼，秦，雍州：云中入东井一度；定襄入东井八度；雁门入东井十六度；代郡入东井二十八度；太原入东井二十九度；上党入舆鬼二度。 

　　柳、七星、张，周，三辅：弘农入柳一度；河南入七星三度；河东入张三度；河内入张九度。 

　　翼、轸，楚，荆州：南阳入翼六度；南郡入翼十度；江夏入翼十二度，零陵入轸十一度；桂阳入轸六度；武陵入轸十度，长沙入轸十六度。○《晋书》卷十二《天文志》。 

阴符经序 

　　诸葛亮叙曰：所谓命者，性也。性能命通，故圣人尊之以天命，愚其人而智其圣，故曰，天机张而不死，地机弛而不生。观乎《阴符》，造化在乎手，生死在乎人，故圣人藏之於心，所以陶甄天地，聚散天下，而不见其迹者，天机也。故黄帝得之以登云天，汤、武（男）〔得〕之以王天下，五霸得之以统诸侯。夫臣易而主难，不可以轻用。太公九十非不遇，盖审其主焉。若使哲（上）〔士〕执而用之，立石为主，刻木为君，亦可以享天下。夫臣尽其心，而主反怖有之，不亦难乎？呜乎！无贤君，则义士自死而不仕，莫若散志岩石，以养其命，待生於泰阶。世人以夫子为不遇，以秦仪为得时。不然，志在立宇宙，安能驰心下走哉？丈夫所耻。呜乎！後世英哲，审而用之。范蠡重而长，文种轻而亡，岂不为泄天机？天机泄者沈三劫，宜然。故圣人藏诸名山，传之同好，隐之金匮，恐小人窃而弄之。 

阴符经注 

　　天性，人也；人心，机也；立天之道，以定人也。◇注：以为立天定人，其在於五贼。 

　　其盗机也，天下莫能见，莫能知。君子得之，固穷；小人得之，轻命。◇注：夫子、太公，岂不贤於孙、吴、韩、白，所以君子小人异者，四子之勇，至於杀身，固不得其主而见杀矣。 

　　爰有奇器，是生万象，八卦甲子，神机鬼藏。◇注：奇器者，圣智也。阴阳相胜之行，时昭乎进乎象矣。天垂象，圣人则之，推甲子，画八卦，考蓍龟，稽律历，则鬼神之情，阴阳之理，昭著乎象，无不尽矣。八卦之象，申而用之，六十甲子，转而用之，神出鬼入，万明一矣。 

　　天发杀机，龙蛇起陆；人发（机杀）〔杀机〕，天地反覆。◇注：按楚杀汉兵数万，大风杳冥，昼晦，有若天地反覆。

  


诸葛亮集 卷三
《便宜十六策》 


治国第一 

　　治国之要，其犹治家。治家者务立其本，本正则末正矣。夫本者，倡始也；末者，应和也。倡始者，天地也；应和者，万物也。万物之事，非天不生，非地不长，非人不成。故人君举措应天，若北辰为之主，台辅为之臣佐，列宿为之官属，众星为之人民。是以北辰不可变改，台辅不可失度，列宿不可错缪，此天之象也。故立台榭以观天文，郊祀、逆气以配神灵，所以务天之本也；耕农、社稷，山林、川泽，祀祠祀福，所以务地之本也；庠序之礼，八佾之乐，明堂辟雍，高墙宗庙，所以务人之本也。故本者，经常之法，规矩之要。圆凿不可以方枘，铅刀不可以砍伐，此非常用之事不能成其功，非常用之器不可成其巧。故天失其常，则有逆气，地失其常，则有枯败；人失其常，则有患害。经曰：「非先王之法服不敢服。」此之谓也。 

君臣第二 

　　君臣之政，其犹天地之象，天地之象明，则君臣之道具矣。君以施下为仁，臣以事上为义。二心不可以事君，疑政不可以授臣。上下好礼，则民易使，上下和顺，则君臣之道具矣。君以礼使臣，臣以忠事君。君谋其政，臣谋其事。政者，正名也，事者，劝功也。君劝其政，臣劝其事，则功名之道俱立矣。是故君南面向阳，著其声响，臣北面向阴，见其形景。声响者，教令也，形景者，功效也。教令得中则功立，功立则万物蒙其福。是以三纲六纪有上中下。上者为君臣，中者为父子，下者为夫妇，各修其道，福祚至矣。君臣上下，以礼为本，父子上下，以恩为亲，夫妇上下，以和为安。上不可以不正，下不可以不端。上枉下曲，上乱下逆。故君惟其政，臣惟其事，是以明君之政修，则忠臣之事举。学者思明师，仕者思明君。故设官职之全，序爵禄之位，陈璇玑之政，建台辅之佐，私不乱公，邪不干正，此治国之道具矣。 

视听第三 

　　视听之政，谓视微形，听细声。形微而不见，声细而不闻，故明君视微之几，听细之大，以内和外，以外和内。故为政之道，务於多闻，是以听察采纳众下之言，谋及庶士，则万物当其目，众音佐其耳。故经云：「圣人无常心，以百姓为心。」目为心视，口为心言，耳为心听，身为心安。故身之有心，若国之有君，以内和外，万物昭然。观日月之形，不足以为明，闻雷霆之声，不足以为听，故人君以多见为智，多闻为神。夫五音不闻，无以别宫商，五色不见，无以别玄黄。盖闻明君者常若昼夜，昼则公事行，夜则私事兴。或有兴嗟之怨而不得闻，或有进善之忠而不得信。怨声不闻，则枉者不得伸，进善不纳，则忠者不得信，邪者容其奸。故《书》云：「天视自我民视，天听自我民听。」此之谓也。 

纳言第四 

　　纳言之政，谓为谏诤，所以采众下之谋也。故君有诤臣，父有诤子，当其不义则诤之，将顺其美，匡救其恶。恶不可顺，美不可逆；顺恶逆美，其国必危。夫人君拒谏，则忠臣不敢进其谋，而邪臣专行其政，此为国之害也。故有道之国，危言危行，无道之国，危行言孙，上无所闻，下无所说。故孔子不耻下闻，周公不耻下贱，故行成名著，後世以为圣。是以屋漏在下，止之在上，上漏不止，下不可居矣。 

察疑第五 

　　察疑之政，谓察朱紫之色，别宫商之音。故红紫乱朱色，淫声疑正乐。乱生於远，疑生於惑。物有异类，形有同色。白石（加）〔如〕玉，愚者宝之；鱼目似珠，愚者取之；狐貉似犬，愚者蓄之；栝蒌似瓜，愚者食之。故赵高指鹿为马，秦王不以为疑；范蠡贡越姜女，吴王不以为惑。计疑无定事，事疑无成功。故圣人不可以意说为明，必信（失下）〔夫卜〕，占其吉凶。《书》曰：「三人占，必从二人之言。」而有大疑者，「谋及庶人」。故孔子云，明君之治，不患人之不己知，患不知人也。不患外不知内，惟患内不知外；不患下不知上，惟患上不知下；不患贱不知贵，惟患贵不知贱。故士为知己者死，女为悦己者容，马为策己者驰，神为通己者明。故人君决狱行（明）〔刑〕，患其不明。或无罪被辜，或有罪蒙恕，或强者专辞，或弱者侵怨，或直者被枉，或屈者不伸，或有信而见疑，或有忠而被害，此皆招天之逆气，灾暴之患，祸乱之变。惟明君治狱案刑，问其情辞，如不虚不匿，不枉不弊，观其往来，察其进退，听其声响，瞻其看视。形惧声哀，来疾去迟，还顾吁嗟，此怨（情之结）〔结之情〕不得伸也。下瞻盗视，见怯退还，喘息却听，沈吟腹计，语言失度，来迟去速，不敢反顾，此罪人欲自免也。孔子曰：「视其所以，观其所由，察其所安，人焉廋哉！人焉廋哉！」 

治人第六 

　　治人之道，谓道之风化，陈示所以也。（陈）〔故〕经云：「陈之以德义而民与行，示之以好恶而民知禁。」日月之明，众下仰之，乾坤之广，万物顺之。是以尧、舜之君，远夷贡献，桀、纣之君，诸夏背叛，非天移动其人，是乃上化使然也。故治人犹如养苗，先去其秽。故国之将兴，而伐於国，国之将衰，而伐於山。明君之治，务知人之所患卑服之吏，小国之臣。故曰，卑服无所不克，莫知其极，克食於民，而人有饥乏之变，则生乱逆。唯劝农业，无夺其时，唯薄（败）〔赋〕敛，无尽民财。如此，富国安家，不亦宜乎？夫有国有家者，不患贫而患不安。故唐、虞之政，利人相逢，用天之时，分地之利，以豫凶年，秋有余粮，以给不足，天下通财，路不拾遗，民无去就。故五霸之世，不足者奉於有余。故今诸侯好利，利兴民争，灾害并起，强弱相侵，躬耕者少，未作者多，民如浮云，手足不安。经云：「不贵难得之货，使民不为盗；不贵无用之物，使民心不乱。」各理其职，是以圣人之政治也。古者齐景公之时，病民（不）〔下〕奢侈，不遂礼制。周、秦之宜，去文就质，而劝民之有利也。夫作无用之器，聚无益之货，金银璧玉，珠玑翡翠，奇珍异宝，远方所出，此非庶人之所用也。锦绣纂组，绮罗绫縠，玄黄衣帛，此非庶人之所服也。雕文刻镂，伎作之巧，难成之功，妨害农事，辎軿出入，袍裘索（释）〔襗〕，此非庶人之所饰也。重门画兽，萧墙数仞，（）〔冢〕墓过度，竭财高尚，此非庶人之所居也。经云：「庶人之所好者，唯躬耕勤苦，谨身节用，以养父母。」制之以财，用之以礼，丰年不奢，凶年不俭，素有蓄积，以储其後，此治人之道，不亦合於四时之气乎？ 

举措第七 

　　举措之政，谓举直措诸枉也。夫治国犹於治身，治身之道，务在养神，治国之道，务在举贤，是以养神求生，举贤求安。故国之有辅，如屋之有柱，柱不可细，辅不可弱，柱细则害，辅弱则倾。故治国之道，举直措诸枉，其国乃安。夫柱以直木为坚，辅以直士为贤，直木出於幽林，直士出於众下。故人君选举，必求隐处，或有怀宝迷邦，匹夫同位；或有高才卓绝，不见招求；或有忠贤孝弟，乡里不举；或有隐居以求其志，行义以达其道；或有忠质於君，朋党相谗。尧举逸人，汤招有莘，周公采贱，皆得其人，以致太平。故人君悬赏以待功，设位以待士，不旷庶官，辟四门以兴治务，玄纁以聘幽隐，天下归心，而不仁者远矣。夫所用者非所养，所养者非所用，贫陋为下，财色为上，谗邪得志，忠直远放，玄纁不行，焉得贤辅哉？若夫国危不治，民不安居，此失贤之过也。夫失贤而不危，得贤而不安，未之有也。为人择官者乱，为官择人者治，是以聘贤求士，犹嫁娶之道也，未有自嫁之女，出财为妇。故女慕财聘而达其贞，士慕玄纁而达其名，以礼聘士，而其国乃宁矣。 

考黜第八 

　　考黜之政，谓迁善黜恶。明主在上，心昭於天，察知善恶，广及四海，不敢遗小国之臣，下及庶人，进用贤良，退去贪懦，明良上下，企及国理，众贤雨集，此所以劝善黜恶，陈之休咎。故考黜之政，务知人之所苦。其苦有五。或有小吏因公为私，乘权作奸，左手执戈，右手治生，内侵於官，外采於民，此所苦一也；或有过重罚轻，法令不均，无罪被辜，以致灭身，或有重罪得宽，扶强抑弱，加以严刑，枉责其情，此所苦二也；或有纵罪恶之吏，害告（欣）〔诉〕之人，断绝语辞，蔽藏其情，掠劫亡命，其枉不常，其所苦三也；或有长吏数易守宰，兼佐为政，阿私所亲，枉克所恨，逼切为行，偏颇不承法制，更因赋敛，傍课采利，送故待新，夤缘徵发，诈伪储备，以成家产。此所苦四也；或有县官慕功，赏罚之际，利人之事，买（赏）〔卖〕之费，多所裁量，专其价数，民失其职，其所苦五也。凡此五事，民之五害，有如此者，不可不黜，无此五者，不可不迁。故《书》云：「三载考绩，黜陟幽明。」 

治军第九 

　　治军之政，谓治边境之事，匡救大乱之道，以威武为政，诛暴讨逆，所以存国家安社稷之计。是以有文事必有武备，故含血之蠹，必有爪牙之用，喜则共戏，怒则相害；人无爪牙，故设兵革之器，以自辅卫。故国以军为辅，君以臣为佐，辅强则国安，辅弱则国危，在於所任之将也。非民之将，非国之辅，非军之主。故治国以文为政，治军以武为计；治国不可以不从外，治军不可以不从内。内谓诸夏，外谓戎、狄。戎、狄之人，难以理化，易以威服，礼有所任，威有所施。是以黄帝战於涿鹿之野，唐尧战於丹浦之水，舜伐有苗，禹讨有扈，自五帝三王至圣之主，德化如斯，尚加之以威武，故兵者凶器，不得已而用之。夫用兵之道，先定其谋，然後乃施其事。审天地之道，察众人之心，习兵革之器，明赏罚之理，观敌众之谋，视道路之险，别安危之处，占主客之情，知进退之宜，顺机会之时，设守御之备，强征伐之势，扬士卒之能，图成败之计，虑生死之事，然後乃可出军任将，张禽敌之势，此为军之大略也。夫将者，人之司命，国之利器，先定其计，然後乃行。其令若漂水暴流，其获若鹰隼之击物，静若弓弩之张，动如机关之发，所向者破，而勍敌自灭。将无思虑，士无气势，不齐其心，而专其谋，虽有百万之众，而敌不惧矣。非雠不怨，非敌不战。工非鲁般之目，无以见其工巧；战非孙武之谋，无以出其计运。夫计谋欲密，攻敌欲疾，获若鹰击，战如河决，则兵未劳而敌自散，此用兵之势也。故善战者不怒，善胜者不惧。是以智者先胜而後求战，闇者先战而後求胜；胜者随道而修途，败者斜行而失路；此顺逆之计也。将服其威，士专其力，势不虚动，运如圆石，从高坠下，所向者碎，不可救〔止〕，是以无敌於前，无敌於後，此用兵之势也。故军以奇计为谋，以绝智为主，能柔能刚，能弱能强，能存能亡，疾如风雨，舒如江海，不动如泰山，难测如阴阳，无穷如地，充实如天，不竭如江河，终始如三光，生死如四时，衰旺如五行，奇正相生，而不可穷。故军以粮食为本，兵以奇正为始，器械为用，委积为备。故国困於贵买，贫於远输，攻不可再，战不可三，量力而用，用多则费。罢去无益，则国可宁也，罢去无能，则国可利也。夫善攻者敌不知其所守，善守者敌不知其所攻。故善〔攻〕者不以兵革，善守者不以城郭。是以高城深池，不足以为固，坚甲锐兵，不足以为强。敌欲固守，攻其无备；敌欲兴陈，出其不意；我往敌来，谨设所居；我起敌止，攻其左右；量其合敌，先击其实。不知守地，不知战日，可备者众，则专备者寡。以虑相备，强弱相攻，勇怯相助，前後相赴，左右相趋，如常山之蛇，首尾俱到，此救兵之道也。故胜者全威，谋之於身，知地形势，不可豫言。议之知其得失，诈之知其安危，计之知其多寡，形之知其生死，虑之知其苦乐，谋之知其善备。故兵从生击死，避实击虚，山陵之战，不仍其高，水土之战，不逆其流，草上之战，不涉其深，平地之战，不逆其虚，道上之战，不逆其孤；此五者，兵之利，地之所助也。夫军成於用势，败於谋漏，饥於远输，渴於躬井，劳於烦扰，佚於安静，疑於不战，惑於见利，退於刑罚，进於赏赐，弱於见逼，强於用势，困於见围，惧於先至，惊於夜呼，乱於闇昧，迷於失道，穷於绝地，失於暴卒，得於豫计。故立旌旗以视其目，击金鼓以鸣其耳，设斧钺以齐其心，陈教令以同其道，兴赏赐以劝其功，行诛伐以防其伪。（画）〔昼〕战不相闻，旌旗为之举，夜战不相见，火鼓为之起，教令有不从，斧钺为之使。不知九地之便，则不知九变之道。天之阴阳，地之形名，人之腹心，知此三者，获处其功。知其士乃知其敌，不知其士，则不知其敌，不知其敌，每战必殆，故军之所击，必先知其左右士卒之心。五闲之道，军之所亲，将之所厚，非圣智不知用，非仁贤不能使。五闲得其情，则民可用，国可长保。故兵求生则备，不得已则，静以理安，动以理威，无恃敌之不至，恃吾之不可击。以近待远，以逸待劳，以饱待饥，以实待虚，以生待死，以众待寡，以旺待衰，以伏待来。整整之旌，堂堂之鼓，当顺其前，而覆其後，固其险阻，而营其表，委之以利，柔之以害，此治军之道全矣。 

赏罚第十 

　　赏罚之政，谓赏善罚恶也。赏以兴功，罚以禁奸，赏不可不平，罚不可不均。赏赐知其所施，则勇士知其所死；刑罚知其所加，则邪恶知其所畏。故赏不可虚施，罚不可妄加，赏虚施则劳臣怨，罚妄加则直士恨，是以羊羹有不均之害，楚王有信谗之败。夫将专恃生杀之威，必生可杀，必杀可生，忿怒不详，赏罚不明，教令不常，以私为公，此国之五危也。赏罚不明，教令有不从。必杀可生，众奸不禁；必生可杀，士卒散亡；忿怒不详，威武不行；赏罚不明，下不劝（力）〔功〕；政教不当，法令不从；以私为公，人有二心。故众奸不禁，则不可久；士卒散亡，其众必寡；威武不行，见敌不起；下不劝功，上无强辅；法令不从，事乱不理；人有二心，其国危殆。故防奸以政，救奢以俭，忠直可使理狱，廉平可使赏罚。赏罚不曲，则人死服。路有饥人，厩有肥马，可谓亡人而自存，薄人而自厚。故人君先募而後赏，先令而後诛，则人亲附，畏而爱之，不令而行。赏罚不正，则忠臣死於非罪，而邪臣起於非功。赏赐不避怨雠，则齐桓得管仲之（功）〔力〕；诛罚不避亲戚，则周公有杀弟之名。《书》云：「无偏无党，王道荡荡；无党无偏，王道平平。」此之谓也。 

喜怒第十一 

　　喜怒之政，谓喜不应喜无喜之事，怒不应怒无怒之物，喜怒之间，必明其类。怒不犯无罪之人，喜不从可戮之士，喜怒之际，不可不详。喜不可纵有罪，怒不可戮无辜，喜怒之事，不可妄行。行其私而废其功，将不可发私怒，而兴战必用众心，苟合以私忿而合战，则用众必败。怒不可以复悦，喜不可以复怒，故以文为先，以武为後，先胜则必後负，先怒则必後悔，一朝之忿，而亡其身。故君子威而不猛，忿而不怒，忧而不惧，悦而不喜。可忿之事，然後加之威武，威武加则刑罚施，刑罚施则众奸塞。不加威武，则刑罚不中，刑罚不中，则众恶不理，其国亡。 

治乱第十二 

　　治乱之政，谓省官并职，去文就质也。夫绵绵不绝，必有乱结，纤纤不伐，必成妖孽。夫三纲不正，六纪不理，则大乱生矣。故治国者，圆不失规，方不失矩，本不失末，为政不失其道，万事可成，其功可保。夫三军之乱，纷纷扰扰，各惟其理。明君治其纲纪，政治当有先後，先理纲，後理纪；先理令，後理罚；先理近，後理远；先理内，後理外；先理本，後理末；先理强，後理弱；先理大，後理小；先理身，後理人。是以理纲则纪张，理令则罚行，理近则远安，理内则外端，理本则末通，理强则弱伸，理大则小行，理上则下正，理身则人敬，此乃治国之道也。 

教令第十三 

　　教令之政，谓上为下教也。非法不言，非道不行，上之所为，人之所瞻也。夫释己教人，是谓逆政，正己教人，是谓顺政。故人君先正其身，然後乃行其令。身不正则令不从，令不从则生变乱。故为君之道，以教令为先，诛罚为後，不教而战，是谓弃之。先习士卒用兵之道，其法其五：一曰，使目习其旌旗指麾之变，纵横之术；二曰，使耳习闻金鼓之声，动静行止；三曰，使心习刑罚之严，爵赏之利；四曰，使手习五兵之便，斗战之备；五曰，使足习周旋走趋之列，进退之宜；故号为五教。教令军陈，各有其道。左教青龙，右教白虎，前教朱雀，後教玄武，中央轩辕。大将军之所处，左矛右戟，前戈後弩，中央旗鼓。旗动俱起，闻鼓则进，闻金则止，随其指挥，五陈乃理。正陈之法，旗鼓为之主：一鼓，举其青旗，则为直陈；二鼓，举其赤旗，则为锐陈；三鼓，举其黄旗，则为方陈；四鼓，举其白旗，则为圆陈；五鼓，举其黑旗，则为曲陈。直陈者，木陈也；锐陈者，火陈也。方陈者，土陈也；圆陈者，金陈也；曲陈者，水陈也。此五行之陈，辗转相生，冲对相胜，相生为救，相胜为战，相生为助，相胜为敌。凡结五陈之法，五五相保，五人为一长，五长为一师，五师为一枝，五枝为一火，五火为一撞，五撞为一军，则军士具矣。夫兵利之所便，务知节度。短者持矛戟，长者持弓弩，壮者持旌旗，勇者持金鼓，弱者给粮牧，智者为谋主。乡里相比，五五相保，一鼓整行，二鼓习陈，三鼓起食，四鼓严办，五鼓就行。闻鼓听金，然後举旗，出兵以次第，一鸣鼓三通，旌旗发扬，举兵先攻者赏，却退者斩，此教令也。 

斩断第十四 

　　斩断之政，谓不从教令之法也。其法有七，一曰轻，二曰慢，三曰盗，四曰欺，五曰背，六曰乱，七曰误，此治军之禁也。当断不断，必受其乱，故设斧钺之威，以待不从令者诛之。军法异等，过轻罚重，令不可犯，犯令者斩。期会不到，闻鼓不行，乘宽自留，避回自止，初近後远，唤名不应，车甲不具，兵器不备，此为轻军，轻军者斩。受令不传，传令不审，迷惑吏士，金鼓不闻，旌旗不，此谓慢军，慢军者斩。食不禀粮，军不省兵，赋赐不均，阿私所亲，取非其物，借贷不还，夺人头首，以获其功，此谓盗军，盗军者斩。变改姓名，衣服不鲜，旌旗裂坏，金鼓不具，兵刃不磨，器仗不坚，矢不著羽，弓弩无弦，法令不行，此为欺军，欺军者斩。闻鼓不进，闻金不止，按旗不伏，举旗不起，指挥不随，避前向後，纵发乱行，折其弓弩之势，却退不斗，宜左或右，扶伤举死，自托而归，此谓背军，背军者斩。出军行将，士卒争先，纷纷扰扰，车骑相连，咽塞路道，後不得先，呼唤諠哗，无所听闻，失乱行次，兵刃中伤，长短不理，上下纵横，此谓乱军，乱军者斩。屯营所止，问其乡里，亲近相随，共食相保，不得越次，强入他伍；干误次第，不可呵止，度营出入，不由门户，不自启白，奸邪所起，知者不告，罪同一等，合人饮酒，阿私取受，大言警语，疑惑吏士，此谓误军，误军者斩。斩断之後，此万事乃理也。 
　　〔军有七禁，一曰轻，二曰慢，三曰盗，四曰欺，五曰背，六曰乱，七曰误，此治军之禁也。若朝会不到，闻鼓不行，乘宽自留，回避务止，初近而後远，唤名而不应，军甲不具，兵器不备，此谓轻军。有此者斩之受令不传，传之不审，以惑吏士，金鼓不闻，旌旗不，此谓慢军。有此者斩之食不廪粮，军不部兵，赋赐不均，阿私所亲，取非其物，借贷不还，夺人头首，以获功名，此谓盗军。有此者斩之若变易姓名，衣服不鲜，金鼓不具，兵刃不磨，器仗不坚，矢不著羽，弓弩无弦，主者吏士，法令不从，此谓欺军。有此者斩之闻鼓不行，叩金不止，按旗不伏，举旗不起，指麾不随，避前在後，纵发乱行，折兵弩之势，却退不，或左或右，扶伤举死，因托归还，此谓背军。有此者斩之出军行将，士卒争先，纷纷扰扰，军骑相连，咽塞道路，後不得前，呼唤諠哗，无所听闻，失行乱次，兵刃中伤，长将不理，上下纵横；此谓乱军。有此者斩之屯营所止，问其乡里，亲近相随，共食相保，呼召不得，越入他位，干误次第，不可呵止，度营出入，不由门户，不自启白，奸邪所起，知者不告，罪同一等，合人饮食，阿私所受，大言惊语，疑惑吏士，此谓误军。有此者斩之〕 

思虑第十五 

　　思虑之政，谓思近虑远也。夫人无远虑，必有近忧，故君子思不出其位。思者，正谋也，虑者，思事之计也。非其位不谋其政，非其事不虑其计。大事起於难，小事起於易。故欲思其利，必虑其害，欲思其成，必虑其败。是以九重之台，虽高必坏。故仰高者不可忽其下，瞻前者不可忽其败。是以秦穆公伐郑，二子知其害；吴王受越女，子胥知其败；虞受晋璧马，宫之奇知其害；宋襄公练兵车，目夷知其负。凡此之智，思虑之至，可谓明矣。夫随覆陈之轨，追陷溺之後，以赴其前，何及之有？故秦承霸业，不及尧、舜之道。夫危生於安，亡生於存，乱生於治。君子视微知著，见始知终，祸无从起，此思虑之政也。 

阴察第十六 

　　阴察之政，譬喻物类，以觉悟其意也。外伤则内孤，上惑则下疑；疑则亲者不用，惑则视者失度；失度则乱谋，乱谋则国危，国危则不安。是以思者虑远，远虑者安，无虑者危。富者得志，贫者失时，甚爱太费，多藏厚亡，竭财相买，无功自专，忧事众者烦，烦生於怠。船荡则水入，囊穿则内空，山小无兽，水浅无鱼，树弱无巢，墙坏（屈）〔屋〕倾，堤决水漾，疾走者仆，安行者迟，乘危者浅，履冰者惧，涉泉者溺，遇水者渡，无楫者不济，失侣者远顾，赏罚者省功，不诚者失信。唇亡齿寒，毛落皮单。阿私乱言，偏听者生患。善谋者胜，恶谋者分，善之劝恶，如春雨泽。麒麟易乘，驽骀难习。不视者盲，不听者聋。根伤则叶枯，叶枯则花落，花落则实亡。柱细则屋倾，本细则末挠，下小则上崩。不辨黑白，弃土取石，虎羊同群。衣破者补，带短者续。弄刀者伤手，打跳者伤足。洗不（立）〔必〕江河，要之却垢；马不必骐骥，要之疾足；贤不必圣人，要之智通。总之，有五德：一曰禁暴止兵，二曰赏贤罚罪，三曰安仁和众，四曰保人定功，五曰丰挠拒谗，此之谓五德。



诸葛亮集 卷四 

卷四 

  

《将苑》 

兵权 

　　夫兵权者，是三军之司命，主将之威势。将能执兵之权，操兵之要势，而临群下，譬如猛虎，加之羽翼，而翱翔四海，随所遇而施之。若将失权，不操其势，亦如鱼龙脱於江湖，欲求游洋之势，奔涛戏浪，何可得也。 

逐恶 

　　夫军国之弊，有五（吾）〔害〕焉：一曰，结党相连，毁谮贤良；二曰，（移）〔侈〕其衣服，异其冠带；三曰，虚夸（奴）〔妖〕术，诡言神道；四曰，专察是非，私以动（象）〔众〕；五曰，伺候得失，阴结敌人。此所谓奸伪悖德之人，可远而不可亲也。 

知人性 

　　夫知人之性，莫难察焉。美恶既殊，情貌不一，有温良而为诈者，有外恭而内欺者，有外勇而内怯者，有尽力而不忠者。然知人之道有七焉：一曰，间之以是非而观其志；二曰，穷之以辞辩而观其变；三曰，咨之以计谋而观其识；四曰，告之以祸难而观其勇；五曰，醉之以酒而观其性；六曰，临之以利而观其廉；七曰，期之以事而观其信。 

将材 

　　夫将材有九。道之以德，齐之以礼，而知其饥寒，察其劳苦，此之谓仁将。事无苟免，不为利挠，有死之（劳）〔荣〕，无生之辱，此之谓义将。贵而不骄，胜而不恃，贤而能下，刚而能忍，此之谓礼将。奇变莫测，动应多端，转祸为福，临危制〔胜〕，此之谓智将。进有厚赏，退有严刑，赏不逾时，刑不择贵，此之谓信将。足轻戎马，气盖千夫，善固疆埸，长於剑戟，此之谓步将。登高履险，驰射如飞，进则先行，退则後殿，此之谓骑将。气凌三军，志轻强虏，怯於小战，勇於大敌，此之谓猛将。见贤若不及，从谏如〔顺〕流，宽而能强，勇而多计，此之谓大将。 

将器 

　　将之器，其用大小不同。若乃察其奸，伺其祸，为众所服，此十夫之将。夙兴夜寐，言词密察，此百夫之将。直而有虑，勇而能斗，此千夫之将。外貌桓桓，中情烈烈，知人勤劳，悉人饥寒，此万夫之将。进贤进能，日慎一日，诚信宽大，闲於理乱，此十万人之将。仁爱洽於下，信义服邻国，上知天文，中察人事，下识地理，四海之内，视如室家，此天下之将。 

将弊 

　　夫为将之道，有八弊焉，一曰贪而无厌，二曰 贤嫉能，三曰信谗好佞，四曰料彼不自料，五曰犹豫不自决，六曰荒淫於酒色，七曰奸诈而自怯，八曰狡言而不以礼。 

将志 

　　兵者凶器，将者危任，是以器刚则缺，任重则危。故善将者，不恃强，不怙势，宠之而不喜，辱之而不惧，见利不贪，见美不淫，以身殉国，壹意而已。 

将善 

　　将有（字君）〔五善〕四欲。五善者，所谓善知敌之形势，善知进退之道，善知国之虚实，善知天时人事，善知山川险阻。四欲者，所谓战欲奇，谋欲密，众欲静，心欲一。 

将刚 

　　善将者，其刚不可折，其柔不可卷，故以弱制强，以柔制刚。纯柔纯弱，其势必削，纯刚纯强，其势必亡；不柔不刚，合道之常。 

将骄 

　　将不可骄，骄则失礼，失礼则人离，人离则众叛。将不可 ， 则赏不行，赏不行则士不致命，士不致命则军无功。无功则国虚，国虚则寇实矣。孔子曰：「如有周公之才之美，使骄且吝，其余不足观也已。」 

将疆 

　　将有五强八恶。高节可以厉俗，孝弟可以扬名，信义可以交友，沈虑可以容众，力行可以建功，此将之五强也。谋不能料是非，礼不能任贤良，政不能正刑法，富不能济穷，智不能备未形，虑不能防微密，达不能举所知，败不能无怨谤，此之谓八恶也。 

出师 

　　古者国有危难，君简贤能而任之。齐三日，入太庙，南面而立；将北面，太师进钺於君。君持钺柄以授将，曰：「从此至军，将军其裁之。」复命曰：「见其虚则进，见其实则退。勿以身贵而贱人，勿以独见而违众，勿恃功能而失忠信。士未坐，勿坐，士未食，勿食，同寒暑，等劳逸，齐甘苦，均危患；如此，则士必尽死，敌必可亡。」将受词，凿凶门，引军而出。君送之，跪而推毂，曰：「进退惟时，军中事，不由君命，皆由将出。」若此，则无天於上，无地於下，无敌於前，无主於後，是以智者为之虑，勇者为之斗，故能战胜於外，功成於内，扬名於後世，福流於子孙矣。 


择材 

　　夫师之行也，有好斗乐战，独取强敌者，聚为一徒，名曰报国之士；有气盖三军，材力勇健者，聚为一徒，名曰突陈之士；有轻足善步，走如奔马者，聚为一徒，名曰搴旗之士；有骑射如飞，发无不中者，聚为一徒，名曰争锋之士；有射必中，中必死者，聚为一徒，名曰飞驰之士；有善发强弩，远而必中者，聚为一徒，名曰摧锋之士。此六军之善士，各因其能而用之也。 

智用 

　　夫为将之道，必顺天、因时、依人以立胜也。故天作时不作而人作，是谓逆时；时作天不作而人作，是谓逆天；天作时作而人不作，是谓逆人。智者不逆天，亦不逆时，亦不逆人也。 

不陈 

　　古之善理者不师，善师者不陈，善陈者不战，善战者不败，善败者不亡。昔者，圣人之治理也，安其居，乐其业，至老不相攻伐，可谓善理者不师也。若舜修典刑，咎繇作士师，人不干令，刑无可施，可谓善师者不陈。若禹伐有苗，舜舞干羽而苗民格，可谓善陈者不战。若齐桓南服强楚，北服山戎，可谓善战者不败。若楚昭遭祸，奔秦求救，卒能返国，可谓善败者不亡矣。 

将诫 

　　《书》曰：「狎侮君子，罔以尽人心，狎侮小人，罔以尽人力。」固行兵之要，务揽英雄之心，严赏罚之科，总文武之道，操刚柔之术，说礼乐而敦诗书，先仁义而後智勇；静如潜鱼，动若奔獭，丧其所连，折其所强，耀以旌旗，戒以金鼓，退若山移，进如风雨，击崩若摧，合战如虎；迫而容之，利而诱之，乱而取之，卑而骄之，亲而离之，强而弱之，有危者安之，有惧者悦之，有叛者怀之，有冤者（卑）〔申〕之，有强者抑之，有弱者扶之，有谋者亲之，有谗者覆之，获财者与之；不倍兵以攻弱，不恃众以轻敌，不傲才以骄人，不以宠而作威；先计而後动，知胜而始战，得其财帛不自宝，得其子女不自使。将能如此，严号申令，而人愿斗，则兵合刃接而人乐死矣。 

戒备 

　　夫国之大务，莫先於戒备。若夫失之毫厘，则差若千里，覆军杀将，势不踰息，可不惧哉！故有患难，君臣旰食而谋之，择贤而任之。若乃居安而不思危，寇至而不知惧，此谓燕巢於幕，鱼游於鼎，亡不俟夕矣！《传》曰：「不备不虞，不可以师。」又曰：「豫备无虞，古之善政。」又曰：「虿尚有毒，而况国乎？」无备，虽众不可恃也。故曰，有备无患。故三军之行，不可无备也。 

习练 

　　夫军无习练，百不当一；习而用之，一可当百。故仲尼曰：「不教而战，是谓弃之。」又曰：「善人教民七年，亦可以即戎矣。」然则即戎之不可不教，教之以礼义，诲之以忠信，诫之以典刑，威之以赏罚，故人知劝。然後习之，或陈而分之，坐而起之，行而止之，走而却之，别而合之，散而聚之。一人可教十人，十人可教百人，百人可教千人，千人可教万人，可教三军，然後教练而敌可胜矣。 

军蠹 

　　夫三军之行，有探候不审，烽火失度；後期犯令，不应时机，阻乱师徒；乍前乍後，不合金鼓；上不恤下，削敛无度；营私徇己，不恤饥寒；非言妖辞，妄陈祸福；无事喧杂，惊惑将吏；勇不受制，专而陵上；侵竭府库，（檀）〔擅〕给其财。此九者，三军之蠹，有之必败也。 

腹心 

　　夫为将者，必有腹心、耳目、爪牙。无腹心者，如人夜行，无所措手足：无手足者，如冥然而居，不知运动；无爪牙者，如饥人食毒物，无不死矣。故善将者，必有博闻多智者为腹心，沈审谨密者为耳目，勇悍善敌者为爪牙。 

谨候 

　　夫败军丧师，未有不因轻敌而致祸者，故师出以律，失律则凶。律有十五焉，一曰虑，间谍明也；二曰诘，谇候谨也；三曰勇，敌众不挠也；四曰廉，见利思义也；五曰平，赏罚均也；六曰忍，善含耻也；七日宽，能容众也；八曰信，重然诺也；九曰敬，礼贤能也；十曰明，不纳谗也；十一曰谨，不违礼也；十二曰仁，义养士卒也；十三曰忠，以身殉国也；十四曰分，知止足也；十五曰谋，自料知他也。 

机形 

　　夫以愚克智，逆也；以智克愚，顺也；以智克智，机也。其道有三，一曰事，二曰势，三曰情。事机作而不能应，非智也；势机动而不能制，非贤也；情机发而不能行，非勇也。善将者，必因机而立胜。 

重刑 

　　吴起曰：鼓鼙金铎，所以威耳，旌帜，所以威目，禁令刑罚，所以威心。耳威以声，不可（以）不清；目威以容，不可不明；心威以刑，不可不严。三者不立，士可怠也。〔故〕曰，将之所麾，莫不心移；将之所指，莫不前死矣。 

善将 

　　古之善将者有四，示之以进退，故人知禁；诱之以仁义，故人知礼；重之以是非，故人知劝；决之以赏罚，故人知信。禁、礼、劝、信，师之大经也，未有纲直而目不舒也。故能战必胜，攻必取。庸将不然，退则不能止，进则不能禁，故与军同亡；无劝戒则赏罚失度，人不知信，而（资）〔贤〕良退伏，谄顽登用；是以战必败散也。 

审因 

　　夫因人之势以伐恶，则黄帝不能与争威矣。因人之力以决胜，则汤、武不能与争功矣。若能审因而加之威胜，则万夫之雄将可图，四海之英豪受制矣。 

兵势 

　　夫行兵之势有三焉，一曰天，二曰地，三曰人。天势者，日月清明，五星合度，慧孛不殃，风气调和。地势者，城峻重崖，洪波千里，石门幽洞，羊肠曲沃。人势者，主圣将贤，三军由礼，士卒用命，粮甲坚备。善将者，因天之时，就地之势，依人之利，则所向者无敌，所击者万全矣。 

胜败 

　　贤才居上，不肖居下，三军悦乐，士卒畏服，相议以勇 ，相望以威武，相劝以刑赏，此必（然）〔胜〕之徵也。士卒惰慢，三军数惊，下无礼信，人不畏法，相恐以敌，相语以利，相嘱以祸福，相惑以妖言，此必败之徵也。 

假权 

　　夫将者，人命之所县也，成败之所系也，祸福之所倚也，而上（下）〔不〕假之以赏罚，是犹束 猱之手，而责之以腾捷，胶离娄之目，而使之辨青黄，不可得也。若赏移在权臣，罚不由主将，人苟自利，谁怀斗心？虽伊、吕之谋，韩、白之功，而不能自卫也。故孙武曰：「将之出，君命有所不受。」亚夫曰：「军中闻将军之命，不闻有天子之诏。」 

哀死 

　　古之善将者，养人如养己子，有难，则以身先之，有功，则以身後之，伤者，泣而抚之，死者，哀而葬之，饥者，舍食而食〔之〕，寒者，解衣而衣之，智者，礼而禄之，勇者，◇赏而劝之。将能如此，所向必捷矣。 

三宾 

　　夫（二）〔三〕军之行也，必有宾客，群议得失，以资将用。有词若县流，奇谋不测，博闻广见，多艺多才，此万夫之望，可引为上宾。有猛若熊虎，捷若腾 ，刚如铁石，利若龙泉，此一时之雄，可以为中宾。有多言或中，薄技小才，常人之能，此可引为下宾。 

後应 

　　若乃（圆）〔图〕难於易，为大於细，先动後用，刑於无刑，此用兵之智也。师徒已（成）〔列〕，戎马交驰，强弩才临，短兵又接，乘威布信，敌人告急，此用兵之能也。身冲矢石，争胜一时，成败未分，我伤彼死，此用兵之下也。 

便利 

　　夫草木丛集，利以游逸；重塞山林，利以不意；前林无隐，利以潜伏；以少击众，利以日莫；以众击寡，利以清晨；强弩长兵，利以捷次；踰渊隔水，风大暗昧，利以博前击後。 

应机 

　　夫必胜之术，合变之形，在於机也。非智者孰能见机而作乎？见机之道，莫先於不意。故猛兽失险，童子持戟以追之，蜂虿发毒，壮夫旁徨而失色，以其祸出不图，变速非虑也。 

揣能 

　　古之善用兵者，揣其能而料其胜负。主孰圣也？将孰贤也？吏孰能也？粮饷孰丰也？士卒孰练也？军容孰整也？戎马孰逸也？形势孰险也。宾客孰智也？邻国孰惧也？财货孰多也？百姓孰安也？由此观之，强弱之形，可以决矣。 

轻战 

　　螫虫之触，负其毒也；战士能勇，恃其备也。所以（锐）〔锋〕锐甲坚，则人轻战。故甲不坚密，与肉袒同；〔弩不及远，与短兵同〕；射不能中，与无矢同；中不能入，与无镞同；探候不谨，与无目同；将帅不勇，与无将同。 

地势 

　　夫地势者，兵之助也，不知战（他）〔地〕而求胜者，未之有也。山林土陵，邱阜大川，此步兵之地。土高山狭，蔓衍相属，此车骑之地。依山附涧，高林深谷，此弓弩之地。草浅土平，可前可後，此长戟之地。芦苇相参，竹树交映，此枪矛之地也。 

情势 

　　夫将有勇而轻死者，有急而心速者，有贪而喜利者，有仁而不忍者，有智而心怯者，有谋而情缓者。是故勇而轻死者，可暴也；急而心速者，可久也；贪而喜利者，可遗也；仁而不忍者，可芳也；智而心怯者，可窘也；谋而情缓者，可袭也。 

击势 

　　古之善斗者，必先探敌情而後图之。凡师老粮绝，百姓愁怨，军令不习，器械不修，计不先设〔卒不练习〕，外救不至，将吏刻剥，赏罚轻〔懈〕，营伍失次（次），战胜而骄，可以攻之。若用贤授能，粮食羡余，甲兵坚利，四邻和睦，大国应援，〔粮备有余，政教不虚〕，敌有此者，引而计之。 

整师 

　　夫出师行军，以整为胜。若赏罚不明，法令不信，金之不止，鼓之不进，虽有百万之师，无益於用。所谓整师者，居则有礼，动则有威，进不可当，退不可逼，前後应接，左右应旄〔与之安〕，而不与之危，其众可合而不可离，可用而不可疲矣。 

厉士 

　　夫用兵之道，尊之以爵，赡之以财，则士无不至矣；接之以礼，厉之以信，则士无不死矣；畜恩不倦，法若画一，则士无不服矣；先之以身，後之以人，则士无不勇矣；小善必录，小功必赏，则士无不劝矣。 

自勉 

　　圣人则天，贤者法地，智者则古。骄者招毁，妄者稔祸，多语者寡信，自奉者少恩，赏於无功者离，罚加无罪者怨，喜怒不当者灭。 

战道 

　　夫林战之道，昼广旌旗，夜多金鼓，利用短兵，巧在设伏，或攻于前，或发於後。丛（载）〔战〕之道，利用剑楯，将欲图之，先度其路，十里一场，五里一应，偃戢旌旗，特严金鼓，令贼无措手足。谷战之道，巧於设伏，利以勇斗，轻足之士淩其高，必死之（死）〔士〕殿其後，列强弩而冲之，持短兵而继之，彼不得前，我不得往。水战之道，利在舟楫，练习士卒以乘之，多张旗帜以惑之，严弓弩以申之，持短兵以捍之，设坚栅以卫之，顺其流而击之。夜战之道，利在机密，或潜师以冲之，以出其不意，或多火鼓，以乱其耳目，驰而攻之，可以胜矣。 

和人 

　　夫用兵之道，在於人和，人和则不劝而自战矣。若将吏相猜，士卒不服，忠谋不用，群下谤议，谗慝互生，虽有汤、武之智，而不能取胜於匹夫，况众人乎。〔故《传》曰：「兵犹火也，不戢将自焚。」〕 

察情 

　　夫兵起而静者，恃其险也；迫而挑战者，欲人之进也；众树（?）〔动〕者，车来也；尘土卑而广者，徒来也；辞强而进驱者，退也；半进而半退者，诱也；杖而行者，饥也；见利而不进者，劳也；鸟集者，虚也；夜呼者，恐也；军扰者，将不重也；旌旗动者，乱也；吏怒者，倦也；数赏者，窘也；数罚者，困也；〔先暴而後畏其众者，不静之至也〕；来委谢者，欲休息也；币重而言甘者，诱也。 

将情 

　　夫为将之道，军井未汲，将不言渴；军食未熟，将不言饥；军火未然，将不言寒；军幕未施，将不言困；夏不操扇，雨不张盖，与众同也。 

威令 

　　夫一人之身，百万之众，束肩敛息，重足俯听，莫敢仰视者，法制使然也。若乃上无刑罚，下无礼义，虽〔贵〕有天下，富有四海，而不能自免者，桀、纣之类也。夫以匹夫之刑，令〔之〕以赏罚，而人不能逆其命者，孙武、穰苴之类也。故令不可轻，势不可通。 

东夷 

　　东夷之性，薄礼少义，捍急能斗，依山堑海，凭险自固，上下和睦，百姓安乐，未可图也。若上乱下离，则可以行闲，闲起则隙生，隙生则修德以来之，固甲兵而击之，其势必克也。 

南蛮 

　　南蛮多种，性不能教，连合朋党，失意则相攻，居洞依山，或聚或散，西至崑仑，东至洋海，海产奇货，故人贪而勇战，春夏多疾疫，利在疾战，不可久师也。 

西戎 

　　西戎之性，勇悍好利，或城居，或野处，米粮少，金贝多，故人勇战斗，难败。自碛〔石〕以西，诸戎种繁，地广行险，俗负强很，故人多不臣，当候之以外衅，伺之以内乱，则可破矣。 

北狄 

　　北狄居无城郭，随逐水草，势利则南侵，势失则相遁，长山广碛，足以自卫，饥则捕兽饮乳，寒则寝皮服裘，奔走射猎，以杀为务，未可以道德怀之，未可以兵戎服之。汉不与战。其略有三：汉卒且耕且战，故疲而怯，虏但牧猎，故逸而勇，以疲敌逸，以怯敌勇，不相当也，此不可战一也。汉长於步，日驰百里，虏长於骑，日乃倍之，汉逐虏发（斋）〔齎〕粮负甲而随之，虏逐（漠）〔汉〕则驱疾骑而运之，运负之势已殊，走逐之形不等，此不可战二也。汉战多步，虏战多骑，争地形之势，则骑疾於步，迟疾势县，此不可战三也。不得已，则莫若守边。守边之道，拣良将而任之，训（後）〔锐〕士而御之，广营田而实之，设锋堠而待之，候其虚而乘之，因其衰而取之，所谓资不费而寇自除矣，人不疲而虏自宽矣。
