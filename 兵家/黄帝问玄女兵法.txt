黄帝问玄女兵法
　　〔《艺文类聚》二，《太平御览》十五，《事类赋》注三，〈路史．后纪〉四〕
　　黄帝与蚩尤九战九不胜，黄帝归于太山，三日三夜。天雾冥，有一妇人，人首鸟形。黄帝稽首再拜，伏不敢起，妇人曰：“吾玄女也，子欲何问？”黄帝曰：“小子欲万战万胜，万隐万匿，首当从何起？”遂得战法焉。
　　〔《太平御览》三百二十八，〈路史．后纪〉四〕
　　黄帝攻蚩尤，三年城不下，募求术士，乃得伍肯与之言曰：“今日，余攻蚩尤，三年城不下，与咎安在？”伍肯曰：“此城中之将，为人必白色、商音，始攻时，得毋以秋之东方行乎？今黄帝为人，苍色、角音，此雄军也。以战为之。”黄帝曰：“善。为之若何？”伍肯曰：“臣请攻蚩尤，三日城必下。”黄帝大喜，其中黄直曰：“帝积三年，攻蚩尤而城不下，今子欲以三日下之，何以为明？”伍肯曰：“不如臣言，请以军法论。”黄帝曰：“予欲以何时？”“臣请以朱雀之日（案：“臣请”上当脱“伍肯曰”三字。），正中时，立赤色、征音、绛衣之将于南方，以辅角军。臣请以青龙之日，平旦时，立青色、角音、青衣之将于东方，以辅羽军。臣请以玄武之日，人定时，立黑色、羽音、黑衣之将于北方，以辅商军。臣请以白虎之日，日入时，立白色、商音、白衣之将于西方，以辅宫军。四将以立，臣请为帝以黄龙之日，日中建黄旗于中央，以制四方，五军已具，四面攻蚩尤，三日，其城果下。黄帝即封肯，世世不绝。
　　〔《太平御览》二百二十八〕凡行兵之道，天地大宝，得者全胜，失者必负。北斗之中，禽有句，始状像雄鸡，制百兵之毋，能得其术，何神不使！九地九天，各有表里；三奇六合，王威军士。
　　〔〈后汉书．皇甫嵩传〉注〕行兵之道，天地之宝。九天九地，各有表里。九天之上，六甲子也；九地之下，六癸酉也。子能顺之，万全可保。
　　〔《北堂书钞》百十八，《太平御览》三百二十八〕战斗之法，当从九天之上击九地之下，众士默默，人无所见。九天者，春在青龙，夏在朱雀，秋在白虎，冬在玄武，四神为九天，其冲为九地。
　　〔《北堂书钞》一百十三。案《书钞》陈氏本引“胜光”下有“甲申旬在弧”一句。〕
　　战斗之法，乘一破十，百事不失，都皆天一、乘六神，王齐士，击冠旅天下。（案有脱误）六神：甲子旬在魁，甲戊旬在胜光，甲午旬在罡中，甲辰旬在功曹，甲寅旬在神后。此六神为战王也。
　　〔《北堂书钞》一百十三〕敌人亲阵，必以其胜阵之。敌人为直阵，已以方阵攻之。方阵者，金阵也。敌人为兑阵，己以曲阵攻之。曲阵者，水阵也。敌人为圆阵，己以直阵攻之。直阵者，木阵也。敌人为方阵，己以兑阵攻之。兑阵者，火阵也。敌人为曲阵，己以圆阵攻之。圆阵者，土阵也。
　　〔《北堂书钞》一百二十〕欲知敌人来时，视之所从来，上神欲以其胜应之。假令敌人从大小吉魁罡下来，应之以左部青旗；从太一胜光下来，应之以后部墨旗；从功曹太冲下来，应之以右部白旗；从传送从魁下来，应之以前部赤旗；从登明神后下来，应之以中部黄旗。此天道胜也。
　　〔《北堂书钞》一百二十一〕出军行将，屯守相与，数斗动作，必击鼓作声，听其音以知己兵强弱也。
　　〔《艺文类聚》八十，《太平御览》三百三十五〕
　　诸见举烽火，传言虏且起，欲知，审来不以言者，时所加之得阳者，不得阴者为来法。
　　〔《北堂书钞》八十八又八十九，《太平御览》五百二十六〕
　　六甲将及夫人姓名服色，其将皆着赤帻小冠，带白绶绞，夫人足皆各象其禽兽足。凡欲招致神当于帛上，书诸神名，如法祭齐事，六日见形，六十日一祭，合诸神祭之。祭法：脯长一尺、广三寸，白茅为籍，编以青丝，籍长二尺四寸、广六寸，饼枣栗并脯置籍上，杯皆黑中，以丹砂九两盛米囊九枚，置北斗座上，中为九星，六甲坐外，西南十二座座前一杯，受道者，坛东北南面再拜祝。
　　〔《北堂书钞》九十六，《太平御览》八十三。案“乃”下本阙。〕
　　禹问于风后曰：“吾闻黄帝有胜负之图，六甲阴阳之道。今安在乎？”风后对曰：“其图，黄帝藏会稽之山下，其坎深千丈、广千丈，镇以盘石，求之者亡，视之者见，致难得也。禹北见六子问海口所出，禹乃决江口，鸣角会稽，龙神为见，玉匮浮。禹乃开而视之，中有天下，经十二卷。禹未及持之，其四卷飞上天，禹不能得也；其四卷复下陂池，禹不能拯也。禹得中四卷，开而视之，乃．．．”

