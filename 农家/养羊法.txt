
　　养羊法﹝汉﹞卜式撰
　　
　　常留腊月正月生羔为种者上十一月二月生者次之大率十口一羝羝无角者更佳供厨者宜刺之羊必须老人及心性宛顺者起居以时调其宜适牧民何异于是唯远水为良二日一饮缓驱行勿停息春夏早放秋冬晚出圈不厌近必须与人居相连开窗向圈架北墙为厂圈中作台开窦无令停水二日一除勿使粪秽圈内须并墙竖柴栅令周匝羊一千口者三四月中种大豆一顷杂谷并草留之不须锄治八九月终刈作青茭若不种豆谷者初草实成时收刈杂草薄铺使干勿令郁邑既至冬寒多饶风霜或春初雨落青草未生时则须饲不宜出放积茭之法于高燥之处竖桑棘木作两圆栅各五六步许积茭著栅中高一丈亦无嫌任羊绕栅指食竟日通夜口常不住终冬过春无不肥充若不作栅假有千车茭掷与十口羊亦不得饱群羊践蹑而已不得一茎入口不收茭者初冬乘秋似如有肤羊羔乳食其母比至正月母皆瘦死羔小未能独食水草寻亦俱死非直不滋息或灭群断种矣寒月生者须然火于其边凡初产者宜煮谷豆饲之白羊留母二三日即母子俱放羖羊但留母一日寒月者内羔子坑中日父母还乃出之十五日后方吃草乃放之白羊三月得草力毛床动则铰之五月毛床将落铰取之八月初胡葈子未成时又铰之[贾思勰齐民要术卷六]
　　
