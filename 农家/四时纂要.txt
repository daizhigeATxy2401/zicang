　四时纂要　　（唐）韩鄂撰
　　●目录
　　序
　　春令卷之一
　　春令卷之二
　　夏令卷之三
　　秋令卷之四
　　冬令卷之五
　　跋
　　●四时纂要序
　　夫有国者莫不以农为本者家者莫不以食为本舜禹胝胼神农憔悴后稷播植百谷帝尧恭受四时是以德迈百王泽流万世者也复有商鞅务耕织遂成秦帝之基范蠡开土田卒报越王之耻下及相龙狼顾四海蚕食诸侯遂焚诗书欲愚黔首唯种树之法卜筮之支免升秦坑不藏鲁壁故和贤愚共守之道也管子曰仓廪实知礼节衣食足知荣辱诚哉是言也若父母冻于前妻子饿于后而为彦闵之行亦万无一焉设此带甲百万金城汤池军无积粮其何以守虽有羲轩之德龚黄之仁民无粒储其何以　知货殖之术实教化先且商辛之有八荒而国用不足姬昌之王百里而兵食有余非夫天雨菽粟于周而降水旱于纣盖不务劝农之术而无节财之方余是以编阅农书搜罗杂诀广雅尔雅则定其土产月令家令则叙彼时宜采范胜种树之书掇雀寔试谷之法而又韦氏月录伤于简阅齐民要术弊在迃疎今则删两氏之繁芜撮诸家之术数讳　　可口□□孔子速富则安问陶朱加以占八节之风云　五谷之贵贱手试必成之□酉兮皿□醢家传立效之方书至于相马医牛飰鸡彘既贵博识岂可弃遗事出千门编成五卷虽惭老农老圃但冀传子传孙仍希好事英贤庶几不罪于此故因之为四时纂要云耳
　　●四时纂要春令卷之一
　　正月
　　○正月
　　[正月]孟春建寅自立春即得正月节凡阴阳避忌宜依正月法昏昴中晓心中【日入后二刻半为昏日出前二刻半为晓】雨水为正月中气昏毕中晓尾中凡出行要知昏晓上梁架屋所为百事莫不顺其早晚是以列于篇首实为切务
　　○天道是月天道南行修造出行宜南方吉
　　○晦朔占朔旦晴明无云而温不风至暮蚕善而宋贱若有疾风盛雨折木发屋扬沙走石丝绵贵蚕败而谷不成晦与旦风雨者皆谷贵朔日雾岁饥朔日雷雨者下田与麦善禾黍小熟朔日雨水猛兽见狼如狗朔日立春民不安
　　○岁首杂占月令占侯图曰自元日至八日占禽兽一日为鸡天晴气人安国泰四夷来贡二日为狗无风雨即大熟三日为猪天气明朗君安四日为羊气色和暖无灾臣顺君命五日为马如晴明天下丰稔六日为牛日月光晴岁大熟七日为人从旦至暮日色晴朗夜见星辰民安国宁君臣和会八日为谷如昼晴夜见星辰五谷丰熟其日晴明则所主之物蕃息阴晦则衰耗
　　○月内杂占是月一日值甲米贱人疫值乙米麦贵人病死值丙四十日旱人安【一云四月】值丁丝绵六十日贵值戊粟麦鱼塩贵又旱四十五日值己米贵蚕凶多风雨值庚金铜贵谷熟人多病值辛麻麦贵谷熟值壬米麦贱绢布大豆贵值癸谷伤人病多雨月内甲戌大风从东南来折树稻熟甲寅庚寅风从西北来亦稻贵幸深即麦贱午深即桑贵又常以冬至数至正月上午日满五十日人食长一日余一月食少一日即少一月食此有据朔日温正月籴贱以十二日占十二月取最风最寒之日为最贵之月若自一日至五日已来不风雨调和无寒谷贱正月戊寅己卯日小风谷小贵大风大贵在六十日上卯日风从东北来谷三倍贵东来一倍西来贱月内有甲子蚕善而桑贵已日温麦善丑日温禾善寅日温稻善卯日温豆善此月虹出七月谷贵月蚀粟贱人多灾
　　○立春杂占常以入节日日中时立一丈表竿度影得一尺大疫大旱大暑大饥二尺赤地千里三尺大旱四尺小旱五尺下田熟六尺高下熟七尺善八尺涝九尺及一丈大水若其日不见日为上次立八尺表日中时影得一丈三尺七分半宜大豆凡春夏影短为旱长为病为水秋冬短为旱长为水霜雷如度即吉他节准此其日阴者前后十日同占
　　○占月影十五夜月中时立七尺表影得一丈九尺八尺并涝而多雨七尺善六尺普善五尺下田吉并有熟处四尺饥而虫三尺旱二尺大旱一尺大病大饥又上下弦月色占之青黑□明主旬有雨黄赤无其雨余月仿此
　　○占云气立春日艮卦用事鸡鸣丑时艮上有黄云气艮气至也宜大豆艮气不至万物不成应在其冲【冲在七月】朔旦四面有黄云气其岁大丰四方普熟有青云气杂黄云气有蝗虫赤气大旱黑气大水又朔旦东方有青气春多雨人民疫白云八月凶赤云春旱黑云春多雨黄云春多土功兴南方有赤云夏旱谷贵黑云青云夏多雨白云夏凶黄云夏土功兴西方占秋北方占冬并准此占之又朔旦日初出时有赤云如霞蔽日蚕凶绵帛贵又四面并有赤云岁犹善但小旱
　　○占风立春日艮风来宜大豆又熟坤来多寒大豆贵贵在四十五日中兑来疾病巽来多风离来多旱震来霜伤物干来亦霜害物而谷贵坎来春寒立春以金尤寒大饥而疾立春雨伤五禾春甲乙日必有风雨无风雨人民不耕又朔日风从南来夏籴贱年中旱西来春夏籴贵豆熟东来籴贱北来涝西北来小豆熟又夏籴贵东北来大熟东南来疾疫朔日无风沉阴不见日而温岁美十倍若大风寒菜甚贵从旦至巳即正月贵从巳至申即二月贵从申至酉即三月贵一日占至三月他皆仿此风悲鸣疾起灾深若小小微动叶灾轻又旦日至三日已来不风空阴不见日其年大善十倍又月旦决八风风从北方为中岁东北为上岁听都邑人民之声声宫则岁美商则有兵征则旱羽则水角则岁凶【宫吉居中属土商口开张属金角舌缩却属木羽唇撮聚属水征舌拄齿属火】
　　○占雷元日雷鸣主禾黍麦大吉正月有雷人民不炊甲子雷主五谷丰稔
　　○占雨朔日雨春旱人食一升二日雨人食二升三日雨人食三升四日雨人食四升五日雨主大熟如此至七日已来验也数至十二日直其月占水旱春雨甲子赤地千里五日内雾谷伤民饥朔日雾岁必饥又春三雨甲寅乙卯夏籴贵一倍夏雨丙寅丁卯秋谷贵一倍秋雨庚寅辛卯冬谷贵一倍冬雨壬寅癸卯春谷贵一倍若四时皆雨米一石直金一斤皆以入地五寸为侯凡甲申风雨五谷大贵小雨小贵大雨大贵若沟渎皆满者急聚五谷甲申至己丑已来风雨皆谷贵庚寅至癸巳风雨皆主籴折皆以入地五寸为侯五月为麦六月为黍七月为粟八月为菽九月为谷以此则之假如五月雨庚寅即麦折钱他月仿此春夏三雨辰虫生三雨未虫死虫生虫死非独蝗蜚百蔬五果之虫同占
　　○占六子正月上旬有甲子则雨丙子则旱戊子则虫蝗庚子则凶纵收得半唯壬子丰稔
　　○地元按师旷曰其年一物先生主一年之侯荠先生主丰葶苈先生主苦藕先生主水蒺藜先生主旱蓬先生主流亡藻先生疾又月所离列宿日风云占其国然必察大岁所在金穰水毁木饥火旱此其大经也
　　○占八谷万物凡八谷各自为阴阳主一贵一贱稻与小麦为阴阳黍与小豆为阴阳粟与大豆为阴阳此八物一贵一贱常以入节日审察其价上增三下减四先一日后一日亦同占若相贵十四五已上可积百倍又入节之日五谷价下一增三万不失一期在四十五日中又万物入市候之人言贱者则聚之百姓弃者急之其贵不过一时皆以数倍矣近则一时【九十日】远则三时【二百七十日】
　　○元日备新历日爆竹于庭前以辟【出荆楚岁时记】进屠苏酒【方具十二门】造仙木即今桃符也玉烛宝典云仙木象欝垒山桃树百鬼所畏岁旦置门前插柳枝门上以畏百鬼又岁旦服赤小豆二七粒面东以虀汴下即一年不疾病合家悉令服之又岁旦投麻子二七粒小豆二七粒于井中辟瘟又上椒酒五辛盘于家长以献寿朔旦可受符录又元日理败履于庭中家出印绶之子又晓夜子初时凡家之败箒俱烧于院中勿令弃之出院令人仓库不虚又缕悬苇炭芝麻稽排插门户上却疫疠禁一切之鬼
　　○上会日七日也可斋戒早起男吞赤小豆一七粒女吞二七粒一年不病又初七日夜俗谓鬼鸟过行人家槌床打户技狗耳灭灯以禳之鬼鸟九头虫也其血或羽毛落人家凶压之则吉又凡人无子者夫妇同于富人家盗灯盏以来安于床下则当月有孕矣
　　○上元日十五日也可斋戒读黄庭度人经则令人能资福寿
　　○月内占吉凶地天德在丁月德存丙月空在壬月合在辛月厌在戌月杀在丑凡修造宜于天德月德月合上取土吉厌杀凶凡藏衣安产妇或一切掩秽事月空上吉修造取土月空吉他月不复编叙取此为例
　　○黄道子为青龙丑为明堂辰为金匮已为天德未为玉堂戍为司命凡出军远行商贾移徙嫁娶吉凶百事出其下即得天福不避将军大岁刑祸姓墓月建等若疾病移往黄道下即差不堪移者转面向之亦吉
　　○黑道寅为夭刑卯为朱雀午为白虎申为天牢酉为玄武亥为句陈已上不可犯犯之必有死亡失财劫盗刑狱之事切宜慎之凡用黄道更与天德月德月空月合日者用之尤吉若值大岁黑方五鬼将军并者虽云不避亦宜且罢世人尚不欲以威力临之即凶神亦不可以天福凌之也他月仿此
　　○天赦春三月在戊寅吉
　　○出行日凡春三月不东行犯王方又立春后七日为往【并立春日数之】不可远行移徙正月丑为归忌不可出行还家嫁娶埋葬立春前一日并癸亥日正月六日七日二十日是穷日寅日为天罗亦名往亡土公不可远行动土伤人凶晦朔亦忌出行
　　○台土时正月每日禺中巳时是行者往而不返
　　○四杀没时四孟之月用甲时寅后卯前丙时已后午前庚时申后酉前壬时亥后子前已上四时鬼神不见可为百事架屋埋葬上官并宜用之
　　○诸凶日子为狼籍已为天刚亥为河魁不可为百事嫁娶埋葬尤忌他月仿此辰为九焦又为九空不可种莳上官求财为坎坷丑为血忌不可针灸出血子为天火巳为地火不可起造种莳
　　○嫁娶日求妇成日吉天雄在寅地雌在午不可嫁娶新妇下车壬时吉此月生男不可娶四月十一月生女害夫大凶是月纳财火命女宜子孙水命女吉木命女自如土命女凶金命女孤寡是月纳财壬子癸卯壬寅乙卯吉是月行嫁卯酉女吉丑未女妨夫寅申女自妨辰戌女妨父母巳亥女妨舅姑子午女妨首子媒人又天地相去日戊午己未庚辰五亥不可嫁娶主生离又春甲子乙亥害九夫又阴阳不将日丙寅丁卯丙子丁丑己卯丁亥己丑庚寅辛卯己亥庚子辛丑辛亥已上十三日不将日嫁娶吉
　　○丧葬此月死者妨寅申巳亥人不可临尸凶斩草丁卯辛卯癸卯乙卯壬子吉殡壬子吉葬壬申癸酉壬午丁酉丙申丙午己酉辛酉吉
　　○推六道死道甲庚天道乙辛地道干巽兵道丙壬人道丁癸鬼道坤艮地道鬼道葬送往来吉天道人道嫁娶往来吉他月仿此
　　○五姓利年宫姓丑未巳午申酉年吉商子亥申酉年角寅卯子亥年吉征寅卯巳午丑永年羽申酉子亥寅卯年吉五姓用月日时同此
　　○起土飞廉在成土符在丑月刑在已大禁北方地囊庚子庚午已上地不可起土修造凶日辰亦避之吉寅为土公月福德在酉取土吉月财地在午此黄帝招财致福之地若起屋令人得财大富疾者愈系者出如不起造即掘其地方圆三尺取土泥屋四壁令人富出金匮诀
　　○移徙大耗在申小耗在未五富在亥五贫在巳贫耗日移徙往其方立致亡财口五富日吉余具出行门
　　○架屋日甲子乙丑丙子戊寅辛巳丁亥癸巳己亥辛亥辛卯己巳壬辰庚午庚辰庚子乙巳丙午已上架屋吉
　　○禳镇正旦元日以鹊巢烧之着厕辟矢又厕前草月初上寅日烧中庭令人一家不着天行月三日买竹筒四枚置家中四壁上令田蚕万倍钱财自来十五日以残餻糜熬令焦和谷种-种之辟虫月内甲子拔白晦日汲井花水服令髭发不白元日取五辛食之令人开五脏去伏热元日取小便洗腋下治腋气大效四日凌晨拔白永不生神仙拔白日他月仿此【拔白髭发】八日沐浴去灾祸神仙沐浴日
　　○禳鼠日此月辰日塞穴鼠当自死又取前月所斩鼠尾于此月一日日未出时家长于蚕室祝曰制断鼠虫切不得行三祝而置于壁上永无鼠暴
　　○食忌此月勿食虎豺狸肉令人伤神勿食生葱令人起游风勿食蓼
　　○是月也命童子入学之暇习方术止博弈合诸九散煎膏药余有二膏方手试神效救人甚多已载在十二月中
　　○祀门户土地岁时记云望日以柳枝插户上致酒脯祭之齐谐记云吴县张成夜于宅东见一妇人曰我是地神明日月半宜以餻糜白粥祭我令君家蚕桑万倍后果如言令人效之谓之黏钱财
　　○辟五果虫法正月旦鸡鸣时把火遍照五果及桑树上下则无虫时年有桑果灾生虫者元日照者必免也
　　○嫁树法元日日未出时以斧斑驳椎斫果木等树则子繁而不落谓之嫁树晦日同嫁李树则以石安树丫间
　　○种藕初春掘取藕根取藕根头着泥中种之当年着花
　　○附地刈楮事具二月种楮门中若种榆此月亦同此法
　　○治薤畦此月上辛日扫去薤畦中枯叶下水加粪
　　○贮神水立春日贮水谓之神水酿酒不坏
　　○耕地齐民要术云比月耕地一当五
　　○锄麦是月锄麦再遍为良又种春麦
　　○垄瓜地是月以犂垄其地法冬中取瓜子每数介内热牛粪中冻之拾取聚置阴地至正月耕地逐场布种之一步一下粪块耕而覆之瓜生则茂而早熟
　　○种冬瓜是月晦日傍墙区种之区圆二寸深五寸着粪种之苗生以柴引上墙每日午后浇之
　　○种葵晦日种之神仙种法临种必须干□〈日煞〉子其子千岁不暍地不厌良故弥善薄则粪之葵须畦种水浇畦长两步阔一步大则水难匀他畦仿此深掘以熟粪和中半以铁齿杷耧之令熟足蹑令坚平下水令微湿渗下葵子又取和粪土盖之厚一寸葵生叶然后一浇浇以早暮每一槄即爬耧地令起下以加粪三掐即更种秋掐须俟露晞收葵子须俟霜降若以穰草盖经冬收子谓之冬葵子入药用
　　○接树右取树本如斧柯大及臂大者皆可接谓之树砧砧若稍大即去地一尺截之若去地近截之则地力大壮矣夹煞所接之木稍小即去地七八寸截之若砧小而高截则地气难应须以细齿锯截锯齿鹿即损其砧皮取快刀子于砧缘相对侧劈开令深一寸每砧对接两枝候俱活即待叶生去二枝之弱者所接树选其向阳细嫩枝如筯大者长四五寸许阴枝即小实其枝须两节兼须是二年枝方可接接时微批一头入砧处插入砧缘劈处令入五分其入须两边批所接枝皮处插了令与砧皮齐切令宽急得所宽即阳气不应急即力大夹杀全在细意酌度插枝了别取本色树皮一片阔半寸缠所接树砧缘疮口恐雨入缠了即以黄泥封之其砧面并枝头并令如法泥讫仍以纸裹头麻缠之恐其泥落故也砧上有菜生即旋去之仍以灰粪拥其砧根外以刺棘遮护勿使有物拨动其根枝春雨得所尤易活其实内子相类者林擒梨向木瓜砧上栗向栎砧上皆活盖是类也
　　○秧薤每一科一茎
　　○杂种是月种豍豆葱芋蒜瓜瓠葵蓼苜蓿蔷薇之类
　　○栽树凡栽树须记南北枝坑中着水作泥即下树栽摇令泥入根中即四面下土坚筑上留三寸浮土埋须是深浇令常润勿令手近及六畜抵触凡一切树正月十五日已前上时无多子
　　○种桑收鲁桑椹水淘取子曝干熟耕地畦种如葵法土不得厚厚即不生待高一尺又上粪土一遍当四五尺常耘令净来年正月移之白桑无子压条种之纔收得子便种亦可只须于阴地频浇为妙
　　○移桑正月二月三月并得熟耕地五六遍五步一株着粪二三升至秋初斸根下更着粪培土三年即堪采每年及时科斫以绳系石坠四向枝令婆娑中心亦屈却勿令直上难采
　　○种梓以此月下子明年以此月移之同桑法也
　　○种竹宜高平处取西南引根者去梢叶院中东北角栽种之坑深二尺许作稀泥于坑中即下竹栽以土覆之杵筑定勿将脚踏踏则笋不生土厚五寸竹忌手把及洗手面肥水浇着即枯死竹性好西南故于东北种之
　　○种柳取青嫩枝如臂大长六七尺烧下头三二寸埋二尺已来常以水浇苗俱出留一茂者竖一木作依以绳縳定勿令风动一年便大但旋去傍枝尤宜湿地
　　○松柏杂木此月并是良时唯果树从朔及望而止过即少子俗云一年计树之以谷十年计树之以木又云一日之计在一晨一年之计在一春故知时不可失也
　　○种榆榆性好阴地其下不植五谷种者宜于园北背阴之处秋熟耕其地以榆漫散涝之明年正月附地刈却草覆放火烧之一根上必数十茎条生只留一根强者余悉去之一年便长八九尺后年移栽之丛长直而且速故三年乃可移初生三年勿采叶亦勿斫剥之须留距二寸许三年外卖叶五年堪作椽十五年堪作车毂年年科拣为柴之利已自无筭况堪充诸器物其利十倍斫而复生不劳更种一顷地岁收千匹只用一人守护既省人工又无水旱虫蝗之灾比之余田劳逸万倍男女初生各乞与小树二十株种之洎至成立嫁娶所用之资粗得充事夹树刺榆三种之法略同
　　○种白杨林法秋耕熟地正二三月犂垄中逆顺一正一倒使宽斫白杨枝如指大长二尺屈垄中压上令两头出二尺成株明年正月剪去恶枝一亩三垄七百二十株六亩四千二百二十株三年堪为蚕椽五年堪作屋椽十年堪作栋梁岁种三十亩三年种九十亩岁卖三十亩永世无穷矣
　　○投腊酒前月所酿此月投
　　○合酱此月为上时法已具十二月中若晦日造取初夜于北墙下和面北衔枚勿语虫即不生
　　○备种子农事将兴此月具农器种子
　　○辟虫□子蚄虫法具在九月中
　　○辟蝗虫法以原蚕矢杂禾种种则禾虫不生又取马骨一茎碎以水三石煑之三五沸去滓以汁浸附子五个三四日去附子以汁和蚕矢各等分搅合令匀如稠粥去下种二十日已前将溲种如麦飰状常以晴日溲之布上摊搅令一日内干明日复溲三度即止至下种日以余汁再拌而种之则苗稼不柀蝗虫所害无马骨则全用雪水代之雪者五谷之精也使禾稼耐旱冬中宜多收雪贮用所收必倍煑茧蛹汁和溲亦耐旱而肥一亩可倍常收
　　○五谷忌日凡种五谷常以生长日种吉老死日收薄忌日种伤败用成满平定开日佳九焦死日不收范胜书曰禾生于寅壮于午长于甲老于戍死于申恶于壬癸忌于丙丁又大小豆生于申壮子子长于壬老于丑死于寅恶于甲乙忌于丙丁又大小麦生于亥壮于卯长于辰老于巳死于午恶子戊己忌于子丑又黍穄生于巳壮于酉长于戌老于亥死于丑恶于丙丁忌子寅卯小豆忌卯麻忌辰林忌未寅小麦忌戍乔麦忌除大豆忌卯按大史曰阴阳之家拘而多忌不可不知俗曰以时及泽为上策然忌日种之多伤败非虚言也如烧穰则害瓠理不可知
　　○拣耕牛法耕牛眼去角近眼欲得大眼中有白脉贯瞳子颈骨长大后脚股开并主使快旋毛当眼下无寿两角有乱毛起妨主初买时牵来牛口开者凶不可买赤牛黄牛乌眼者妨主白头牛白过耳主群倚脚不正者病毛欲得短密疎长者不耐寒耳多长毛不耐寒尿射前脚者快直下者不快毛不用至地头不用多肉尾骨鹿大少毛者有力角欲得细身欲得圆鼻如镜鼻者难牵口方易饲筋欲密鼻欲大而张易牵仍易使阴虹属颈者千里牛也阴虹属颈而白尾者昔宁戚所飰着阳塩欲广阳塩者夹尾前两尻上当阳中间脊欲得窊如此者佳若窊则为双膂主多力不窊者则为单膂少力
　　○治牛疫方当取人参细切水煎取汁冷灌口中五升已来即差又取真安息香于牛栏中烧如焚香法如初觉一头至两头是疫即牵出令鼻吸其香气立止又方十二月免头烧作灰和水五升灌口中差
　　○牛欲死肠腹胀方取妇人阴毛草中与牛食即差又方研麻子汁五升温令热灌口中即愈此治食生豆胀欲死者方甚妙
　　○牛鼻胀方以醋灌耳中立差
　　○牛疥方煑鸟豆汁热洗五度【一本云鸟头汁】
　　○牛肚胀及嗽方取榆白皮水煑令熟甚滑以三五升灌之即差
　　○牛虱方以胡麻油涂之即愈猪肚亦得六畜涂之亦差
　　○牛中热方取兔腹膍【音毗兽之百叶也】去粪以草裹令吞之不过再服即差
　　○收羔种要术云羔正月生者为上以其母含重之时足乳食母乳适尽即得春草而羊儿不瘦是故十二月及正月生者为上十一月者次之收为种放羊勿近水伤水则蹄甲脓出但二日一饮缓驱行急行
　　则伤春夏宜早放秋冬宜晚冬日收圈圈不厌宽架北墙为厂圈中立台开窦勿使停水二日一饮除粪圈内须傍竖柴棚圈匝令棚出墙勿令狼虎得越又恐羊揩墙土即毛不堪入用羊有疥者即须别着
　　○羊疥方藜芦根歊打令皮破以泔浸之瓶盛塞口安于灶畔令当暖数日味酸便中用以砖瓦刮疥处令赤若坚硬者汤洗之去痂拭令干以药汁涂之再上即愈疥若多逐日渐渐涂之勿一顿涂恐不胜痛也又方猪脂和臭黄涂之愈
　　○羊中水方羊脓鼻眼不净者皆以水洗治之其方用汤和塩杓中研令极醎候冷取清者以角子可受一鸡子者灌两鼻各一角五日后必肥以眼鼻为侯未差再灌
　　○羊脓鼻方羊脓鼻及口颊生疮如干癣者相染多致绝群治之方竖长竿圈中竿头致板令猕猴居上辟狐狸而益羊差病也
　　○羊夹蹄方取羖羊脂和煎令熟烧铁令微热匀脂烙之勿令入泥水不日而差
　　○凡羊经疥疥差后至夏肥时宜速卖之不尔春再发
　　○引羊法家政令曰养羊以瓦器盛塩一二升挂羊栏中羊喜塩数归啖之则羊不劳人收也
　　○别羊病法当栏前后作坑深二尺广四尺【荆湖江浙以南多是山羊可广王尺】往来皆跳过者不病如有病入坑行宜便别着恐相染也
　　○贮羊粪牛羊粪正月贮之充煎乳大软而无患柴火则易致干焦也
　　○杂事竖篱落粪田开荒租教地修蚕屋织蚕箔舂米【此月人闲】造桑朹造麻鞋放人工筑垣墙
　　○孟春行夏令则雨水不时草木先落
　　○行秋令则人有大疫飘风暴雨摠至黎莠蓬蒿并兴
　　○行冬令则水潦为败雪霜大挚首种不入
　　○是月也宜蔬斋持戒课诵经文谓之三长月【三长月正五九月是也】
　　(见图)
　　四时纂要春令卷之一
　　●四时纂要春令卷之二
　　二月
　　三月
　　○二月[二月]仲春建卯自惊蛰即得二月节阴阳避忌并宜用二月法昏东井中晓箕中春分为二月中气昏东井中晓南斗中【事具正月门中】
　　○天道是月天道西行修造出行宜西方吉
　　○晦朔占朔日雨稻恶籴贵晦日雨多疾病
　　○月内杂占是月无三卯稻为上早种之有三卯宜豆无丙午夏禾稼不长是月虹见八月谷贵出西方棺木贵朔惊蛰蝗虫朔春分岁凶
　　○占雨月内甲寅乙卯两甲申至己丑雨庚寅至癸巳雨雨三辰雨三未巳上并同正月占又春雨甲子旱皆以入地五寸为侯
　　○占雷凡雷声初发和雅岁善声击烈惊异者有灾害起艮籴贱起震棺木贵岁主丰起巽霜卒降蝗虫起离主旱起坤有蝗灾起兑金铁贵起干民多疾起坎岁多雨春甲子雷五谷丰稔
　　○春分占先立一丈表占影【已具正月】次立八尺表日午时得影长七尺四寸五分宜麦或长短已具正月中其日阴前后一日同占
　　○占气春分之日震卦用事日出正东有云气青色震气至也宜麦岁大善若无青云气震气不至年中小雷万物不实人民热疾应在八月谓其冲也其日晴明万物不成阴不见日为上
　　○占风春分日西方有疾风来小麦贵贵在四十五日中震风来小麦贱而年丰兑风来春寒人疫巽风来虫生四月多暴风干风来岁中多寒离风来五月先水后旱坎风来小水艮风来其年米贵一倍春分以金岁多风
　　○别寝惊蛰前后各五日别寝否则生子不备
　　○月内吉凶地天德在坤月德在甲月空在庚月合在巳月厌在酉月杀在戍
　　○黄道寅为青龙卯为明堂午为金匮未为天德酉为玉堂子为司命
　　○黑道辰为天刑巳为朱雀申为白虎戍为天牢亥为玄武丑为句陈【事并具正月注中】
　　○天赦春三月戊寅
　　○出行日春不东行惊蛰后十四日为往亡又二日七日十四日为穷日亥为天罗寅为归忌巳日亦为往亡亦为土公春分前一日春分日乙亥并不可远行
　　○台土时二月辰时是行者往而不返
　　○四杀没特四仲月用干特戌后亥前艮时丑后寅前坤时未后申前巽时辰后巳前已上四时可为百事架屋埋葬上官皆吉
　　○诸凶日子为天刚午为河魁卯为狼籍丑为九焦未为血忌卯为天火酉为地火【并具正月注中】
　　○嫁娶日求妇收成日大吉天雄在亥地雌在未不可嫁娶新妇下车干时吉此月生男不可娶五月十一月生女害夫此月纳财火命女宜子孙水命女大吉土命女凶木命女自如金命女孤寡纳财日己卯壬寅癸卯壬子乙卯此月行嫁寅申女吉辰戌女妨夫巳亥女妨首子子午女妨舅姑丑未女妨父母卯酉女妨媒人天地相去日【已具正月】春甲子乙亥害九夫阴阳不将日可以结婚乙丑丙寅丁卯乙亥丙子丁丑己卯丙戌丁亥己丑庚寅己亥庚子庚戌并大吉
　　○丧葬此月死者妨子午卯酉生人不可临尸凶斩草丙子庚子壬子吉殡丙寅甲午庚寅庚子甲寅大吉葬庚午壬申癸酉壬子甲申丙申壬午己酉庚申吉
　　○推六道死道乙辛天道干巽地道丙壬兵道丁癸人道坤艮鬼道甲庚
　　○五姓利月征羽商角皆为利月【其利日与年并具在正月门中】宫姓凶
　　○起土飞廉在巳土符在巳土公在巳月刑在子大禁西方地囊在癸亥癸丑已上地不可起土建造月福德在申月财地在乙取土吉
　　○移徙大耗在酉小耗在申五富在寅五贫在申移徙不可往贫耗方凶春甲子乙亥并不可移徙婚娶入宅凶
　　○架屋甲子丙子戌寅丁亥甲午己亥庚子辛亥癸卯庚辰庚午辛丑己巳乙未癸巳辛巳丁巳已上并大吉良日五酉日不架屋
　　○禳镇桃杏花此月丁亥日收阴干为末戊子日用井花水服方匕日三服疗妇人无子大验又此月乙酉日日中时北首卧合阴阳有子即贵上丑日取土泥蚕屋宜蚕上辰日取道中土泥门户辟官事八日沐浴【注具正月】八日拔白神仙良日上卯日沐发愈疾疾南阳太守目盲太原王景有沉痾用之皆愈
　　○食忌是月勿食蓼伤肾勿食兔伤神勿食鸡子令人恶心九日勿食鲜鱼仙家大忌
　　○习射顺阳气也
　　○耕地此月耕地一当五也
　　○种谷是月上旬为上时凡春种欲深遇小雨接湿种遇大雨待草生先锄草而后下子春种即用秋耕之地得仰垄待雨苗出垄则深锄锄不厌频无草亦锄锄满十遍粟得入米【种谷良日已具正月】
　　○种大豆是月仲旬为上时每亩用种八升种欲深再锄之三四月种亦得但用费子耳肥田欲稀豆地不求熟熟地则叶茂少实若地熟则稀种之叶落尽然后刈之不尽则难治刈讫则速耕大豆性炒不秋耕则地无泽
　　○区种法坎方深各六寸相去二尺许坎内好牛粪一升搅和注水三升下豆三粒覆土勿令厚以掌轻抑之令土种相亲每亩用种三升粪十三石五斗生五六叶即锄之旱则浇至秋每亩合收十六石
　　○收豆法荚黑茎苍便须收之过熟则荚落损折太多收豆青荚在上黑荚在下也
　　○种早稻此月中旬为上时先浸令开口耧耩【音讲】掩种而科大再锄涝若岁旱虑时晚即勿浸种恐芽焦不生若春有雨依此种又胜掷者如摡者五六月中霖雨时拔而栽之苗长者亦可拔之去叶端数寸勿令伤心
　　○种瓜是月当上旬为上时先淘瓜子以塩和之着塩则不笼死先开方圆一尺净去浮土坑虽深大若虽以就土令瓜不生深五寸纳瓜子四介大豆三介于坑傍瓜性弱苗不能独生故得大豆以起土瓜生则掐去豆苗
　　○治瓜笼法旦起露未干以杖举瓜蔓起撒灰根下后一两日复以土培根瓜则回矣锄则着子多不锄则少子五谷蔬果皆此例也
　　○种胡麻宜白地是月为上时四月为中五月为下月半前种实多而成月半后少子而多秕种欲截雨脚【若不因雨湿则不生】一亩用子二升撒种者先以耧耩然后撒子空曳涝【涝上着人土厚不生】耩时用炒沙中年和沙下之不尔即-不匀不过三遍刈束欲小【束大难干】五六束为一丛相倚之候口开乘车诣田逐束倒竖小杖轻打之斗薮取了还聚之三日一打四五遍乃尽耳【八棱为胡麻而多油世言黑者为胡麻非也】油麻每科相去一尺为法若能区种每亩收百石
　　○种芋芋宜近水肥地和粪种之区方深三尺取豆萁内区中足践之厚五寸取区上湿土和粪盖豆萁上厚二寸以水浇之足践令保泽每区安五芋置四角及中央各一芋足践旱则浇之萁烂芋生一区可收一石芋可以备凶年宜留意焉
　　○种韭韭畦欲深下水和粪与葵同法剪之初岁唯一剪每剪即加粪须深其畦要容粪故也韭勾头第一番割弃之主人勿食韭不如栽作行令通锄割一遍以杷耧之令根-不相接为佳如此当叶阔如薤
　　○种薤宜白软良地耕三遍佳二月三月种八月九月亦得长一尺一根为本必须干□〈日煞〉切去强根叶生则锄锄不厌多叶不用剪剪则损白
　　○种茄法畦水如葵法其茄着五叶因雨移之
　　○蜀芥芸薹并因雨种之二物不耐寒故春种而五月收子
　　○揠蒜条拳者揠之否则独颗而黄中旬锄三遍无草亦锄
　　○种署预山居要术云择取白色根如白米粒成者预收子作三五所坑长一丈阔三尺深五尺下密布砖坑四面一尺许亦倒布砖防别入土中根即细也作坑子讫填少粪土三行下子种一半土和之填坑满待苗着架经年已后根甚鹿一坑可支一年食根种者截长一尺已下种
　　○又法地利经云大者折二寸为根种当年便得子收子后一冬埋之二月初取出便种忌人粪如旱放水浇又不宜苦湿须是牛粪和土种即易成
　　○造署药粉法二三月内天晴日取署预洗去土小刀子刮去外黑皮后又削去第二重白皮约厚一分已来于净纸上着安竹箔上□〈日煞〉至夜收于焙笼内以微火养之至来日又□〈日煞〉如阴即以微火养以干为度如久阴即如火焙干便成干署药入丸散便用其第二重白皮依前别□〈日煞〉干取为面甚补益
　　○又方山厨录云去皮于篣篱中磨涎投百沸汤中当成一块取出批为炙脔杂乳腐为罨炙素食尤珍入臛用亦得
　　○种地黄法已具八月收根门中
　　○下鱼种上庚之日下种法具四月种鱼门中
　　○种栗法具九月收栗种门中
　　○种桐青桐九月收子二月三月作畦种之治畦下水种如葵法五寸一子熟粪和土覆生则数数浇令润性至宜湿当年高一丈至冬竖草树间令满中外复厚加草十重束之明年二三月植厅堂前雅净可爱大则不用草裹已后每树收子一石其子生于叶上炒食之甚良白桐无子遶大树掘坑取栽其木堪为乐器车板盘合等用
　　○移楸楸无子亦大树掘坑取栽两步一树种之楸作乐器亦堪作盘合堪为棺材更胜松柏
　　○种栎宜山阜地三遍熟耕漫撒橡子再遍涝生则耨治令净十年中作椽二十年作屋栋伐而复生凡有家者向来之木皆宜植十年后无求不给
　　○移椒移大椒树二三月先作熟穰泥出即和根泥却行百里犹生若冬移即须草裹或先生阴岩映日之地者少禀寒气尤须裹之木尚以性成朱蓝能不易质故知观邻识士见友知人者也
　　○种红花二月三月初雨后速种如种麻法具五月收红花子门中
　　○种牛蒡熟耕肥地令深平二月末下子苗出后耘旱即浇灌八月已后即取根食若取子即须留却来年方有子凡是闲地须是种之不但畦种也
　　○干菜脯枸杞甘草牛膝车前五茄当陆合欢决明槐芽并堪入用烂蒸碎捣入椒酱脱作饼子多作以备一年
　　○种木取根子劈破畦中种上粪下水一年即稠苗亦可为菜若作煎宜多种之
　　○种黄菁援取叶相对生者是真黄箐劈长二寸许稀种之一年后甚稠种子亦得其叶甚美入菜用其根堪为煎术与黄箐仙家所重故附于此
　　○种决明春取子畦种同葵法叶生便食直至秋间有子若嫌老作畚种亦得若入药不如种马蹄者
　　○种百合此物尤宜鸡粪每坑深五寸着鸡粪粪上着百合瓣如种蒜法【百合蚯蚓所化而反好鸡粪理不可知】
　　○百合面取根曝干捣作面细筛甚益人
　　○种枸杞作畦种法具十月收枸杞子门中
　　○种园篱凡作篱于地畔方整深耕三垄中间相去各三尺刺榆荚垄中种之二年后高三尺间斸去恶者一尺留一根令稀稠匀行伍直又至来年剔去横枝留距如不留距疮大即冬死剔去讫夹截为篱来年更剔夹之便足用焉岂独蛇鼠不通兼有龙凤之势非直姧人惭笑亦令行者嗟称次以五茄忍冬罗摩植其下采缀且免远求又助藩篱蓊欝尤宜存意山居要术用枳壳今谓之臭橘也人家不宜此物为篱
　　○种大胡芦二月初掘地作坑方四五尺深亦如之实填油麻绿豆黠及烂草等一重粪土一重草如此四五重向上尺余着粪土种下十来颗子待生后拣取四茎肥好者每两茎肥好者相贴着相贴处以竹刀子刮去半皮以刮处相贴用麻皮缠縳定黄泥封裹一如接树之法待相着活后各除一头又取所活两茎准前刮半皮相着一如前□待活后唯留一茎左者四茎合为一本待着子拣取两个周正好大者余有旋旋除去食之如此一斗种可变为盛一石物大此庄子魏惠王大瓠之法
　　○种茶二月中于树下或北阴之地开坎圆三尺深一尺熟斸着粪和土每坑种六七十颗子盖土厚一寸强任生草不得耘相去二尺种一方旱即以米泔浇此物畏日桑下竹阴地种之皆可二年外方可耘治以小便稀粪蚕沙浇拥之又不可太多恐根嫩故也大槩宜山中带坡峻若于平地即须于两畔深开沟垄泄水水浸根必死三年后每科收茶八两每亩计二百四十科计收茶一百二十斤茶未成开四面不妨种雄麻黍穄等
　　○收茶子熟时收取子和湿沙土拌筐笼盛之穰草盖不尔即乃冻不生至二月出种之
　　○种牛膝已具八月收子门中
　　○续命汤主半身不遂口喎心昏角弓反张不能言方麻黄六分【去节】独活防风各六分升麻干葛各五分羚羊角【屑】桂心甘草各四分右件药各切辟用水二大升先煎麻黄六七沸掠去沫次下诸药漫一宿明日五更煎取八大合去滓分为两服温温服毕以衣被盖卧如人行十里更一服准前盖卧晚起避风每年春分后隔日服一剂服三剂即不染天行伤寒及诸风邪等疾忌生葱菘菜生冷等物
　　○神明散方具十二月中春分后宜将施人
　　○杂事栽柳舒蒲桃上架解栗裹縳去石榴裹縳造酱【是月合为中特】造油衣收羔种收干牛羊粪买毡褥绵衣此月贱【三月亦同】寒食前后收柴炭造漆器造弓矢造布放麦价浣冬衣采桑螵蛸可粜粟大小麦麻子等收毛物【回四月】
　　○仲春行夏令则岁大旱暖气早来虫螟为害
　　○行秋令则有大水寒气摠至
　　○行冬令则阳气不胜麦乃不熟
　　○三月
　　[三月]季春建辰自清明即得三月节阴阳使用宜依三月法昏柳中晓南斗中谷雨为三月中气昏张中晓南斗中【事具正月】
　　○天道是月天道北行起造出行宜北方吉
　　○晦朔占朔日风雨民多病晦雨麦恶朔日清明竹木再荣朔日谷雨多雷震或旱炎烁石朔风从北来申时不止粟贵
　　○月内杂占此月无三卯宜种麻黍有三卯宜豆虹出九月谷贵鱼塩中五倍月蚀籴贵人饥此月雷为上岁五谷熟【旦为上岁日中为中岁暮为下岁】四日雷五谷丰稔则谷价五谷□取贱月测之若春最贱贵在来年夏冬最贱贵在来秋凡春贵去年秋冬每斗利七到夏复贵于秋冬每斗利九者是阳道之极急粜之必值贱大法正月二月合贵不贵即三月四月必贵三四月不贵即五六月必贵当贵不贵即封仓待之必大俭兆也
　　○占雨春雨甲寅乙卯甲申至己丑雨庚寅至癸巳雨三雨辰三雨未【并同正月占】甲子雨【同二月占】皆以入地五寸为侯
　　○月内吉凶地天德在壬月德在壬月空在丙月合在丁月厌在申月杀在末
　　○黄道辰为青龙巳为明堂申为金匮酉为天德亥为玉堂寅为司命
　　○黑道午为天刑卯为句陈未为朱雀戌为白虎子为天牢丑为玄武【已具正月】
　　○天赦在戊寅
　　○出行日四季月不往四维方犯王方也清明后三七日为往亡甲申丙申为行很不可出行上官多窒塞已为天罗子为归忌八日二十一日为穷日四季巳亥申日为往亡为土公并不可出行
　　○台土时每日日出时是也
　　○四杀没时四季月用乙时卯后辰前丁时午后未前辛时酉后戌前癸时子后丑前【已具正月】
　　○诸凶日未为天刚丑为河魁午为狼籍戌为九焦寅为血忌午为天火申为地火
　　○嫁娶日求妇成日吉天雄在申地雌在寅不可嫁娶新妇下车辛时吉此月生男不宜娶六月十二月生女妨夫此月纳财金命女宜子孙火命女吉土命女自如水命女大凶木命女孤寡此月行嫁巳亥女吉卯酉女妨首子媒人丑未女妨舅姑夫主辰戌女妨自身寅申女妨父母子午女吉天地相去日【已具正月门中】甲子乙亥损九夫阴阳不将日乙丑甲戌乙亥丙子丁丑乙酉丙戌丁亥己丑丁酉己亥己酉并大吉
　　○丧葬此月死者妨辰戌丑未人斩草丁卯辛卯甲午庚子壬子乙卯殡丙寅丙子甲寅庚寅丁酉葬庚子壬申癸酉甲申乙酉丙申壬寅庚申辛酉大吉
　　○推六道死道干巽天道丙壬地道丁癸兵道艮坤人道甲庚鬼道乙辛
　　○五姓利月宫戊辰大墓征丙辰小墓羽壬辰大墓商角利月其利日与年已备正月宫羽凶
　　○起土飞廉午土符酉土公申月刑辰大禁南方地囊甲子申寅已上不可动土月福德子月财地在已取土吉
　　○移徙大耗戌小耗酉五富巳五贫亥不可移往贫耗方凶春甲子乙亥不可嫁娶移徙入宅凶
　　○架屋甲子庚午庚子辛亥己巳乙丑癸巳丙子戊寅辛巳庚寅已上架屋吉又五酉日不架屋凶
　　○禳镇六日申时洗头令人利官七日平旦及日入时浴并招财此月庚午日斩鼠尾血涂屋梁辟鼠三日天阴或雨蚕善此月采桃花未开者阴干百日与赤椹等分捣和腊月猪脂涂秃疮神效三日取桃花收之方具十月中三日收桃叶□〈日煞〉干捣筛井花水服一钱治心痛寒食日取黍穰于月德上取土脱堑一百二十口安宅福德上令人致福术具二宅经六日沐浴除百病十三日拔白同正月注中
　　○食忌是月勿食脾土王在脾故也勿食鸡子令人一生昏乱勿食鸟兽五脏及百草仙家大忌此月庚寅日勿食鱼大凶
　　○种谷是月为上时【虫食桃者即谷贵】大豆此月上旬为中时一亩用子一斗
　　○种麻子范胜书云取肥良地耕三遍一亩用子三升种须斑麻子谓之雌麻【若只求皮即不必斑麻子】三月为上时二尺留一根【稠即不成科若只求皮不用锄去】锄常净待谷即去雄者【末谷而去雄者即雌不成实】慎不得于大豆地上种少子
　　○种黍穄此月上旬为上时四月上旬为中时五月上旬为下时凡五谷百果上旬种即多子十五日已后种即少子矣其地宜开荒大豆下为次谷下为下其地欲熟再转乃佳若春耕者下种后再涝唯熟为良一亩用子四升苗与垄平即爬涝之锄三遍乃止其地锄治皆如禾法但欲种疎于禾耳刈穄欲早刈黍欲晚穄多零落黍早即米不成
　　○种瓜此月上旬为中时法具二月中
　　○种水稻此月为上时先放水十日后碌轴打十遍淘种子经三宿去浮者漉裛又三宿芽生种之每亩下三斗美田稀种瘠田宜稠矣
　　○胡麻此月为上时法具二月
　　○柴草宜良软黄白地青沙尤善开荒黍穄下尤佳不耐水必须高田秋耕后至春又转耧地逐垄手下之一亩良地用子一斗半薄地用子二斗下讫涝之锄如谷法唯净为佳【垄底草手扻之】九月子收熟刈之候秿干【秿音文禾积名】其草以茆縳束之四把为一头当日斩齐颠倒十重许为长行置坚平地以板石镇压之令褊【及湿压长而直】压两三宿竖头日中曝令浥浥【不干则黑暍太干则称折】五十头作洪着厂下阴处凉棚收之忌驴马粪人溺【人溺人尿】烟入并令草失色此利胜蓝若人家停之五月须入屋塞穴令密若风入则草色黑立秋乃开
　　○种蓝良地三遍细耕此月中浸种令芽理畦下水一如葵法三叶出则浇之晨夜为准耨令净候可栽即遇雨后拔而栽三茎作一科相去七八寸并工急手栽勿令地干锄五遍为良
　　○冬瓜莴苣并下旬种
　　○种姜宜白沙地和少粪耕不厌熟七八遍佳此月种之阔一步作畦长短任地形横作垄垄相去一尺余深五六寸垄中一尺一科带芽大如三指阔盖土厚三寸许以蚕沙盖之粪亦得牙出后有草即耘渐渐加土已后垄中却高垄外加深不得并上土锄不厌频五月六月作棚盖之性不耐热与寒故也九月中掘窖以谷稗合埋之不尔即冻死
　　○兰香荏□蓼此月并上时荏雀多嗜之宜近人种荏一名紫苏花断即须收迟则于落尽不可待黄也葱薤垄中分种之
　　○种石榴此月上旬取直枝如大拇指大斩一尺长八九条共为一科烧下头二寸作坑深一尺余口径一尺竖枝坑畔周布令匀置佑骨礓石于枝间下土令实一重石骨一重土出枝头一寸水浇即生又以石置枝间即茂
　　○种诸名果此月上旬斫取直好枝如大拇指长一尺五寸插芋头中种之若无芋头用萝卜蔓菁根插亦得全胜种核当年便茂
　　○栽杏将熟杏和肉埋粪土中至春既生移栽实地既移不得更于粪地必致少实而味苦移须合土三步一树穊即味甘服食之家尤宜种之须防霜着若五果花盛时遭霜即少子可预于园中贮备恶草遇天雨初晴夜北风寒紧必烧熅草烟以免霜冻
　　○种菌子取烂构木及叶于地埋之常以泔浇令湿两三日即生又法畦中下烂粪取构木可长六七尺截断磓碎如种菜法于畦中匀布土盖水浇长令润如初有小菌子仰杷推之明旦又出亦推之三度后出者甚大即收食之本自构木食之不损人【构又名楮】种蘘荷宜树阴下种一种永生且不须锄但加粪而已八月初踏其苗令死不尔根不盛十月以糠覆之二月扫去
　　○种薏苡熟地相去二尺种一科一种数年不问高下但肥即堪种尤宜下粪收子后苗可充薪
　　○煎饧法糯米一斗拣去粳者净淘烂蒸出置盆中入少汤拌令匀如粥状候冷如人体下大麦糵半升节碎如曲入饭中熟拌令相入如着手及黏物即入半盌汤洗刮物手免令生水入和拌了布盖暖处安天寒微火养之数看候销以袋滤之细即用绢为袋鹿则用布为袋然后铜银器及石锅中煎杓扬勿停手候稠即止【铁锅亦得】
　　○是月收合龙驹合驴马之牝牡此月三日为上准令季春之月乃合骡牛驴马游牝于牡仲夏之月游牝别群则絷腾驹仲冬之月牛马畜兽放逸者取之不诘
　　○相马法马经驴马生堕地无毛日行千里溺举一足行五百里又数其肋骨得十茎凡马也十一者五百里十三者千里也过十三者天马也白额入口白喙名的卢目下有横毛旋毛名盛泪旋毛在吻后名衔祸旋毛在项白马黑髦鞍下有旋毛名负尸腋下有旋毛名挟尸左胁下有白毛直上名带剑汗沟过尾本者踏杀人后脚左右白白马四蹄黑已上不利主人
　　○马所忌石灰泥马槽及系驴马于门上令马损驹常系猕猴于马坊内辟恶消百病令马不患疥
　　○治牛马温病方獭肉肝肚煑汁灌之不用粪
　　○治马喉肿方以肉缠刀子露刃锋一寸许刺咽喉溃即愈又方取干马粪置瓶子中头发覆之火烧马粪及发烟出着马鼻熏令烟入鼻中须臾即差又方猪脊引脂乱发烧烟熏鼻同上法又疗马心结热起卧寒战不食水草方黄连二两【杵末】白鲜皮一两【杵末】油五合猪脂四两【细切】右以温水一升半和药调停灌下牵行抛粪即愈
　　○马疥方臭黄头发腊月猪脂煎令头发消及热涂之立效
　　○马伤水用葱塩油相和槎成团子内鼻中以手捉马鼻令不通气良久待眼泪出即止
　　○马伤料多用生萝卜三五个切作片子啖之立效
　　○马卒热腹胀起卧欲死方蓝汁二升和冷水二升灌之立效
　　○治新生小驹子泻肚方蒿本末三钱匕大麻子研汁调灌下喉咽便效次以黄连末大麻汁解之
　　○驴马磨打破疮马齿菜石灰一处捣为团□〈日煞〉干后再捣罗为末先口舍塩浆水洗净用药永贴之验
　　○裹马附骨药粉霜石□罔砂硫黄砒黄水鳖子右以黄蜡融和傅骨上候骨消急去之
　　○常啖马药欝金大黄甘草山桅子贝母白药子黄药子黄芩款冬花秦胶黄檗黄连知母桔梗蒿本右件一十五味各等分同捣罗为末每一匹马每啖药末二两许用油蜜猪脂鸡子饭少许同和调啖之啖后不得饮水至夜方可馁饲
　　○马气药方青橘皮当归桂心大黄芍药木通郁李仁矍麦白芷牵牛子右件十味各等分同捣罗为末用温酒调灌每匹马药末半两
　　○裹熁马药浪荡子乌头芫花茱萸狗脊苍术木鳖子葶苈子右件八味各等分捣罗为末每匹马药末半两大蒜二颗碎捣醋调面椒少多同药调煎熁之
　　○治马肺药蜀升麻琵琶叶【拭去尘土】马兜零干地黄人参汉防已贝母黄连干署药麦门冬桔梗欝金大黄甘草款冬花白药子黄药子黄檗山桅子秦胶右件二-十味各等分捣罗为末每匹马用末二两糯米三合杏仁一两【去尖皮】大麻子四合研麻杏汁煑糯米粥入蜜六两调药放冷啖之
　　○点马眼药青篮黄连马牙硝蕤仁右件四味各等分同研为末用蜜煎入瓷瓶子盛或点时旋取少多以井水浸化点之
　　○治马急起卧取壁上多年石灰细杵罗则油酒调二两已来灌之立效
　　○治马食槽内草结方好白矾末一两分为二服每贴和饮水后啖之不过三两度即内消却此法神验
　　○收蔓菁花是月收得治小儿疳疮甚妙
　　○收桃花是月多收修术具七月门中
　　○清明日修蚕具蚕室宜蚕又清明前二日夜鸡鸣时取炊汤浇井口及飰瓮四面辟马蚿百虫
　　○造酪是月牛羊饱草好造矣
　　○造毡春毛秋毛相半赶造为上二年铺后小有垢黑九月十月以水踏洗了□〈日煞〉干明年更洗永存不败
　　○合裛衣香零陵一斤丁香半斤苏合半斤甘松三两龙胫二两【无则以甲香代之】麝香半两欝金二两右件并须新好者一味恶则损诸香物都捣如麻豆以夹绢袋子盛或安衣箱中或带于身上
　　○收甲香右取大甲香如昆仑耳者水煑令甚软又以酒煑取冰【去声】暖水净刮洗去皮膜次用蜜熬令色匀黄时取少许指橪之随手如碎麸金更暖水洗去蜜□〈日煞〉干入诸香使用
　　○造油衣法具六月
　　○剪羊毛是月候毛床动则铰铰讫以河水洗则生毛洁白
　　○收榆子此月收种宜于堑坑中以陈屋草布墼中敝榆荚于其上以土轻覆之即生
　　○杂事是月顺阳气宜布德赈乏绝利沟渎葺垣墙治屋室以待霖雨修门户设守备以防春饥之寇粜黍粟博布货百日油【子丑造者】放锄刈工价脱墼移越瓜茄子收蔓菁花作干菜
　　○季春行夏令则人多疾疫时雨不降
　　○行秋令则天多阴沉淫雨早降
　　○行冬令则寒气时发草木皆肃
　　○种木绵法节进则谷雨前一二日种之退则后十日内树之大槩必不违立夏之日又种之时前期一日以绵种杂以溺灰两足十分揉之又田不下三四度翻耕令土深厚而无块则萠叶善长而不病何者木绵无横根只有一直根故未盛时少遇风露善死而难立苗又种之后覆以牛粪水易长而多实若先以牛粪粪之而后耕之则厥田二三岁内土虚矣立苗后锄不厌多须行四五度又法七月十五日于木绵田四隅掴金铮终日吹角则书桃不殒
　　四时纂要春令卷之二
　　●四时纂要夏令卷之三
　　四月
　　五月
　　六月
　　○四月
　　[四月]孟夏建已自立夏即得四月节阴阳避忌悉宜依四月法昏翼中晓牵牛中小满四月中气昏轸中晓女中
　　○天道是月天道西行【事具正月】
　　○晦朔占朔日当热而反有风雨者米贵人食草木风起西北方大荒人相食
　　○师旷占朔日风从南来西来籴贱东来则秋籴贱风从东南来黍善从旦至夜半大佳五谷熟风从西南来至十日不止者卖牛以□□居【音居贮也】谷朔日云苍白色者麦善青色大蝗虫麦损半风从东来豆善朔日风雨麦恶赤地千里朔日立夏地震朔小满凶晦朔大雨大蝗
　　○月内杂占此月凡辰雨皆为蝗虫庚辰辛巳雨尤甚大雨大虫小雨小虫二日雨百草旱五谷不成三日雨小旱风从西来麻善四日雨五谷贵五日六日雨有旱处四日至七日风者大豆善八日微雨熟俗云八日雨班阑高低尽可怜此月自一日至十四日恶风者皆不可种豆此月虹见谷贵月蚀人饥有三卯麻不成
　　○占雨夏三月甲乙丙丁日无雨民不耕夏雨丙寅丁卯秋籴贵一倍又月内甲申至己丑雨者麦大贵庚寅至癸巳日雨者麦大贱贮麦者必折夏三雨辰虫生三雨未虫死皆以入地五寸为侯甲申大雨五谷大贵急聚五谷夏甲子庚辰辛巳雨蝗虫死雷同占
　　○立夏杂占立夏日立一丈表占影【法同正月】次立八尺表度影【法同正月】一尺五寸三分宜林若天气晴明必旱立夏以木夏寒民和而令行立夏以金五谷成夏多风
　　○占气立夏巽卦用事以禺中巳时候东南方云气如难子宜黍秫东南有青气见即巽气至也年中大丰巽气不至岁多大风发屋应在十月巽气黄赤而厚者秫黍尤善皆以巳时候之
　　○占风立夏日东南风来谓之巽风其年丰而民安干来年凶人饥灾霜麦不刈离来夏旱木焦坎来大水鱼行人道坤来万物妖伤艮来泉涌出而地动人疫兑来蝗虫人不安震来雷电非时击物
　　○月内吉凶地天德在辛月德在庚月空在甲月合在乙月厌在未月杀在辰【注具正月】
　　○黄道青龙在午明堂在未金匮在戌天德在亥玉堂在丑司命在辰
　　○黑道天刑在申朱雀在酉白虎在子天牢在寅玄武在卯句陈在巳
　　○天赦夏三月甲午日是也
　　○出行日夏三月不南行犯王方立夏后八日为往亡立夏前一日为穷日丑为归忌亥为往亡为土公【已具正月注中】又夏丁亥此月乙未丁未为行很已上并不可远行
　　○台土时是月平旦寅时是也
　　○四杀没时四孟之月用甲时寅后卯前内时巳后午前庚时申后酉前壬时亥后子前已上四时鬼神不见可为百事架屋埋葬上官并宜用之
　　○诸凶日河魁在申天刚在寅狼籍在酉九焦在未【种莳凶】血忌在申【不可针灸出血】天火在酉【不架屋】地火在未【不种莳他皆仿此】
　　○嫁娶日求妇丑日平章辰戌上来吉天雄在巳地雌在酉不可嫁娶新妇下车壬时吉此月生男不可娶正月七月生女害夫此月纳财土命女宜子孙本命女言火命女自如水命女自妨金命女孤寡纳财吉日己卯庚寅辛卯壬辰癸卯壬子乙卯行嫁辰戌女大吉卯酉女妨嫁人巳亥女妨自身天地相去日戊午己未庚辰日嫁娶主离夏丙子丁亥害九夫阴阳不将日甲子甲戌乙亥丙子甲申乙酉丙戌丁亥戊子丁酉戊戌戊甲已上嫁娶大吉
　　○丧葬此月死者妨寅申巳亥人斩草率卯甲午庚子癸卯甲寅日吉殡丁卯唐寅乙卯吉葬庚午癸酉甲申乙酉丁酉庚申辛酉日吉
　　○推六道死道壬丙天道丁癸地道甲庚兵道坤艮人道乙辛鬼道干巽地道鬼道葬送往来吉余凶天道人道嫁娶往来吉
　　○五姓利月征姓大吉年与日利寅卯午申丑吉商姓大利年与日利子卯辰巳申酉吉角姓大利年与日利子寅卯辰巳午吉宫姓小吉羽姓凶
　　○起土飞廉在未土符在寅土公在亥月刑在申大禁东方地囊己卯己丑已上动土凶月福德在戌月财地在未已上取土吉
　　○移徙大耗在亥小耗在戌五富在申五贫在寅不可往贫耗上夏丙子丁亥不可嫁娶移徙入宅凶
　　○架屋甲子丙寅戊寅辛巳庚寅甲午癸卯乙卯壬辰庚辰癸未乙未乙丑已上日吉五酉不可架屋
　　○禳镇四月七日沐发令人大富九日日没时浴令人长命十六日拔白生黑发八日勿杀生伐草木仙家大忌
　　○食忌勿食雉令人气逆勿食鲜鱼害人勿食蒜伤气损神
　　○锄禾禾生半寸则一遍锄二寸则两遍三寸四寸令毕功一人限四十亩终而复始
　　○种谷要术云枣叶生地黄花落为下时
　　○法具工月【此月上旬为下时】若三月种每亩用子一斗若四月种每亩一斗二升
　　○黍稻胡麻并上旬为中时唯稻为下时术具二月
　　○移椒此月初娶椒熟时所收得黑子畦种之同葵法方三寸不一子筛土盖之厚一寸后又筛过粪盖常浇令润高数寸连雨时移之先作小坑圆深三寸刀子围合土移于坑中万不失一椒不耐寒一二年栽子冬中以草裹护霜雪树大即不用矣
　　○斫楮此月为次时具二月中
　　○剪冬葵此月八日后剪葵种卖之已后日日剪之而锄其地令起水浇煑盖之直至八月社日止留长作秋叶种子
　　○造醋四日为良日
　　○压油此月收蔓菁子压年支油
　　○收茶收贮年支吃茶时不可失
　　○收蚕沙河图云收蚕沙于宅内亥地埋之令人大富得蚕又甲子日以一石三斗镇宅令家财千万
　　○贮麦种要术云是月择大小麦熟穗曝干白艾杂之大约麦一石艾一把藏以瓦器顺时种之则收倍于常【详此法合在五月中】上庚日种鱼齐威王聘陶朱公问曰何术可以速富对曰夫治生之法有五所谓水畜者第一其法以地六亩为池池置九洲即下怀妊鲤鱼长三尺者二十头雄鲤四头以二月上庚日放池中令水无声鱼必生四月上庚日内一神守【神守者鳖也以守其鱼】六月上庚日内二神守八月上庚日内三神守凡鱼满三百六十头则蛟龙为其长将鱼飞去内神守则不复飞去周遶九洲自谓江湖也至来年二月得鱼长一尺者一万五千头三尺者万头二尺者万头每头计五十文得钱一百七十五万至明年长一尺者十万头二尺者万头四尺者万头留长二尺者二千头作种余可货得五百一十五万钱复至明年不可称纪矣齐威王一依此法乃于后苑治地为池逐年岁获钱三千余万矣
　　○养鱼池要须载水取陂湖产大鱼之处近水际土十余车以布池底三年之中即有鱼以土中先有鱼子故也
　　○收毛物一切毛物此月已后收拾即不蛀损毡无人坐卧即取角黄【一名角蒿】五六月着角后拌曝干布毡内卷收之置棚上十年不蛀又方取柞柴桑柴灰入夏罗过布厚五分卷束凉处阁之无虫
　　○是时也是谓乏月冬谷既尽宿麦未登宜赈乏绝救饥穷九族不能自活者救无固蕴畜而忍人之贫贪货殖之宜忘种福之利君子不取也
　　○杂事收丝绵【详此合在五月六月】买毡收蔓菁芥萝卜等子收干椹子锄葱收干笋藏笋此月伐木不蛀修堤防开水窦正屋漏以备暴雨
　　○孟夏行春令则虫蝗为灾暴风来格秀草不实
　　○行秋令则苦雨数来五谷不滋
　　○行冬令则草木早枯后乃大水败其城郭
　　○五月[五月]仲夏建午自芒种即得五月节用忌宜依五月法昏角中晓危中夏至五月中气昏亢中晓室中
　　○夫道是月天道北行修造出行宜北方言
　　○晦朔占朔日当热而反风雨者大贵人食草木晦风雨春籴贵又云天雨五朔不出一年人民饥人食草木而蝗虫风从北来人民相食籴大贵风从东来半日不止吉朔夏至米大贵朔芒种六畜哀鸣
　　○月内杂占此月庚辰是金钱相求日宜得人钱财不宜出财上辰雨蝗虫皆随雨道食禾其验如神巳日雨亦蝗虫与四月庚辰同占虹出麦贵此月无三卯早种豆有三卯大小豆善其余占雷占雨并同四月
　　○夏至杂占先立一丈表已见正月夏至日次立八尺之表得影一尺六寸宜黍夏至日以水有妖以金大暑毒以丙寅丁卯粟贵
　　○占云气夏至之日离卦用事日中时南方有赤云气如马者离气至也宜黍离气不至日月无光五谷不成人病目痛冬中无冰应在十一月
　　○占风夏至之日风从离来为顺风其岁大熟坎来山水暴出坤来六月水横流大道兑来秋多霖雨震来八月人多疾疫干来伤万物巽来九月风落万物若风雨从北来谷大贵贵在四十五日又云黍贵若晴明无云旱
　　○月内吉凶地天德在干月德在丙月空在壬月合在辛月厌在午月杀在丑
　　○黄道青龙在申明堂在酉金匮在子天德在丑玉堂在卯司命在午
　　○黑道天刑在戌朱雀在亥白虎在寅天牢在辰玄武在巳句陈在未
　　○天赦甲午日是也
　　○出行日夏三月不南行自芒种后十六日谓之往亡寅为归忌卯为天罗卯为往亡又为土公夏至前一旦夏至后十日十六日为穷日又丁亥日并不可远行
　　○台土时是月每日鸡鸣丑时是也忌出行
　　○四杀没时四仲之月用干时戌后亥前艮时丑后寅前坤时未后申前巽时辰后巳前已上四时可为百事架屋埋葬上官皆吉
　　○诸凶日河魁在卯天刚在酉狼籍在子九焦在卯血忌在卯天火在子地火在午
　　○嫁娶日求妇丑日吉天雄在寅在雌在戌不可嫁娶新妇下车时干时吉此月生男不可娶二月八月生女妨夫此月纳财土命女宜子孙木命女富贵火命女自如金命女大凶水命女孤寡纳财吉日庚子己卯庚寅辛卯壬寅癸卯乙卯并吉行嫁丑未女大凶卯酉女妨舅姑子午女妨自身巳亥女妨夫寅申女妨父母辰戌女妨媒人首子天地相去日已具四月中夏丙子丁亥害九夫阴阳不将日癸酉甲戌乙亥癸未甲申乙酉丙戌乙未丙申戊戌戊申癸亥巳上嫁娶大吉
　　○丧葬此月死者妨子午卯酉生人斩草丙子庚寅庚子壬子乙卯日吉殡丙寅甲寅日吉葬壬申甲申乙酉丙申壬寅乙卯庚申辛酉日吉
　　○推六道死道丁癸天道坤艮地道甲庚兵道乙辛人道干巽鬼道丙壬【注已具四月中】
　　○五姓利月征姓大利年与日用丑寅卯巳午申吉角姓大利年与日用子寅卯辰己午吉宫小吉商羽凶
　　○起土飞廉在寅土符在午土公在卯月刑在午大禁北方地囊在戊辰戊寅巳上日不可动土凶月福德在亥月财地在酉已上取土吉
　　○移徙大耗在子小耗在亥五富在亥五贫在已移徙不可往贫耗上又夏丙子丁亥不可嫁娶移徙八宅凶
　　○架屋此月切不可起造
　　○端午日禳镇附此日午时取虾蟆阴干百日以其足画地成水流【出枹朴子】午日采艾收之治百病一日沐浴令人吉利枹朴子云午日造赤灵符着心前辟兵岁时记云午日以彩线五色造长命缕系臂上辟兵又以艾蒜为人安门上辟瘟【出风土记】收蟾蜍合一切疳疮药蜀葵赤白者各收阴干治妇人赤白带下【赤治赤白治白】为末酒服之甚妙又午日采桑上木耳白如鱼鳞者患喉痹者捣碎绵裹如弹丸大蜜浸含之立差
　　○金疮药午日日未出时采百草头唯药苗多即尤佳不限多少捣取浓汁又取石灰三五升以草汁相和捣脱作饼子曝干治一切金刃伤疮血即止蒹治小儿恶疮
　　○淋药午自取葵子骁作灰收之有患砂石淋者水调方寸匕服之立愈
　　○心痛药取独头蒜五颗黄丹二两午日午时捣蒜如泥相和黄丹为丸丸如鸡头大曝干患心痛醋磨一丸服之
　　○疟药名四神丹朱砂一分麝香一分黄丹二两砒半分右各研细又同一处研令相合即研饭为丸如梧桐子大曝干有患者得三发已后第四发日五更以井花水吞一丸一日内忌热物若是劳疟更一发稍重便差痰疟即大吐吐甚者即研小菉豆浆服之即止思疟便定有孕妇人不可服【缘有砒故也】一月内忌毒物鸡猪肉鲜鱼酒果油腻等
　　○痢药阿胶散子当归【剉碎酒熬】黄连【去毛净洗】诃子【煨取肉】阿胶【慢火灸令泡起即止】甘草【浆水浸灸之】右件五味各等分细捣罗为末黄丹三两白矾二两【二味相和细研入瓶子内以炭火断之通灸良久教冷即出细研之】此药与前草药等和合为散每服三钱匕米饮调下若要作丸子以面糊和为丸丸如豌豆大一服十丸一散蒹治一切疮及小儿疮以人乳调涂余疮干用
　　○木瓜饼子治冷气藿乱痰逆方青木香甘草【灸】白槟榔诃梨勒人参陈橘皮芎藭吴茱萸高良姜当归益智子草豆蔻桂心【已上各半两细杵为末】桑白皮一两白朮生姜各二两大腹五介【四味别捣】右先以四味用水三升并前药筛不尽鹿滓末同入煎之煎至二升许去滓入净塩一升又煎似药塩令干先以好土木瓜十颗去皮核烂蒸入砂盆内细研入药-塩及前药末同研取匀细曝干脱作饼子火焙干忽遇藿乱咬一片子吃便定远近出入将行随身用防急疾或是酒筵下出香美而且风流
　　○压镇一日沐浴吉利二十日拔白发【已具正月门中】杂忌此月君子斋戒节嗜欲薄滋味无食肥浓无食煑饼
　　○别寝是月五日六日十六日别寝犯之三年致卒
　　○暵麦地是月不暵【音汉】而种则寡矣同六月
　　○小豆此月为上时但加熟耕楼下泽多者耧耩漫掷涝之如麻法再遍锄之候桑落刈之
　　○种槐槐子熟时收擘取曝干勿令虫生【数数曝不妨】夏至前十余日水浸六七日芽生如浸麻子法勿令伤皮如好雨种麻时和麻子撒之当年与麻齐竖木绳栏之【当绳草裹勿令伤皮】明年斸地令熟还于地上种麻贺令速长二年正月移植之亭亭条直千百如一
　　○种苴麻夏至前十日为上时夏至日为中时夏至后十日为下时熟耕地纵横七遍已上生则无叶良田一亩用子三升薄田二升麦黄时种种亦良候也【麻子有两般一般自麻子为雄即少子此月种一般黑斑谓之苴麻即宜依三月中法种之】待地白背以耧耩漫掷子空曳涝若截雨脚种者地湿令麻瘦若待白背而种即麻肥如少雨即略浸而种不可令芽生楼头中难下也麻生数日常驱雀叶青即止布叶而锄勃如灰便收未勃而收者皮不成若放勃而收遇雨即离束欲小铺欲薄其为易干故一宿辄翻之得霜即麻黄扑即欲净有叶者爱烂澻欲水清
　　○种麻良日丙申戊申戊寅壬辰癸卯乙巳四季则辰戌丑戊己并吉日
　　○浸麻子法安麻子于水中如炊二石米久便漉出着席上布之令厚二寸频搅之令匀得地气一宿即芽生若涝沛即不用生芽也
　　○辨麻种麻子颜色虽白齿咬破干无膏润者秕子也不中种口含少时颜色如旧者佳色变异者暍子也
　　○胡麻此月上旬为下时
　　○肥田法菉豆为上小豆胡麻为次皆以此月及六月穊种之七八月耕杀之春种谷即一亩收十石其美与蚕沙熟粪同矣
　　○晚越瓜此月至六月上旬种之以供冬藏法具二月
　　○收红花子齐民要术云种红花地欲良熟二月末三月初雨后速种耧下如种麻法锄培种者省子而科又易断治花开日日乘凉摘必须净尽留余即随合去不复吐花也去五月子熟收干打取子不得令暍五月种晚花还用春子七月摘之任为烛及脂车并得
　　○杀花法摘得花即熟挼令匀入器中布盖经一宿明日趁早筲席上□〈日煞〉取苗内干脱作饼子不早干者多致暍矣
　　○燕脂法红花不限多少净柔洗一二十遍去黄汁尽即取灰汁退取浓花汁以醋浆水点染布一丈依染红法唯深为上要作燕脂却以灰汁退取布上红浓汁于净器中盛取醋石榴子捣碎以少醋水和之布绞取汁即泻置花汁中【无石榴用乌梅】即下英粉大如酸枣【看花子多小入粉粉多明白】澄着良久泻去清汁至醇处倾绢角袋中悬令浥浥捻作小瓣如麻子粒干【用葛粉作亦得】
　　○种晚红花若旧收得子入此月便种若待新花子即太晚而花少七月摘之其色鲜浓耐久不暍胜春种者多用人并摘顷收三百斛
　　○栽蓝因雨而接湿拔栽之
　　○栽早稻此月霖雨时拔而栽之栽欲浅植根四散不必须此月随处乡风早晚
　　○种桑椹是月取椹淘净阴干以肥地每亩和黍子各三升种之候桑黍俱生看稀稠锄之长与黍齐和黍刈□□致曝干顺风烧至来春生叶每一亩饲蚕三箔
　　○移竹此月十三日神日可移之
　　○种诸果种梅杏等法并同桃李取核种之经接者核不堪种又杏熟时和肉埋粪中至春既生则移栽实地既移不得更安粪地必致少实而味苦梅杏皆可多种作油可以度荒岁俗曰木奴千无凶年
　　○沤麻夏至后二十日沤麻水欲清水小则麻脆浸生则难剥过烂则不任持唯在恰好得温泉而沤者最为柔□□忍
　　○作杏酪五六月杏熟时收核至冬中取仁一汁拣去山杏仁及双仁有毒者去尖皮捣研滤于净釜中煎令苦味尽接沸数数扬勿住手即入好白粳米二升候汁浓出贮之更入少苏蜜若有气疾入加苏子薏苡汁二升同煎一切风及百病咳嗽上气金疮奔肫气惊悸心中烦热风头痛悉宜服之下气不可言
　　○务粜籴籴大小麦收布粜大小豆胡麻黍秫糯
　　○笐油衣不笐则暑湿相粘
　　○曝画裘衣服匹叚图障书籍每晴明则晒直至八月
　　○笼炕皮物弓矢马鞭刀剑及诸皮毛物入此月后常以火笼如人体常旋漆熟炭火以灰盖勿令太甚秋霖罢乃止
　　○拭弓剑剑须常以帛子干拭刃鞘宜数歇见风不得□〈日煞〉□〈日煞〉即紧窄准律令人家得畜弓剑短枪八尺已下自余器械不合畜
　　○焙茶药茶药以火阁上及焙笼中长令火气至茶又忌与药及香同处
　　○杂事灰藏毛羽物毡须人卧不卧晴则晒苕箒扫剪羊毛同三月收蚕种豌豆蜀芥胡荽子
　　○仲夏行春令则五谷晚熟百螣时起
　　○行秋令则草木零落果实早成人殃于疫
　　○行冬令则雹伤谷
　　○六月
　　[六月]季夏建未自小暑即得六月节阴阳使用宜依六月法昏氐中晓东壁中大暑六月中气昏尾中晓奎中
　　○天道是月天道东行修造远行宜东方吉
　　○晦朔占朔日风雨籴贵晦同朔日夏至急籴岁必大饥馑朔日大暑多死亡朔日小暑山崩河不流
　　○月内杂占此月虹见麻子贵月蚀旱月内雷雨同四月占
　　○月内吉凶地天德在甲月德在甲月空在庚月合在巳月厌在巳月杀在戌【并解具正月门中】黄道青龙在戌明堂在亥金匮在寅天德在卯玉堂在巳司命在申
　　○黑道天刑在子朱雀在丑白虎在辰天牢在午玄武在未句陈在酉
　　○天赦甲午日是也
　　○出行日夏三月不南行自小暑后二十四日谓之往亡夏不南行四季月亦不宜往四维方子为归忌又午为往亡及土公【已具正月注中】丑为天罗巳亥日十二日二十四日穷日并不可远行嫁娶还家
　　○台土时是月每日夜半子时是也行者往而不返
　　○四杀没时四季之月用乙时卯后辰前丁时午后未前辛时酉后戌前癸时子后丑前【已具四月注中】
　　○诸凶日河魁在戌天刚在辰狼籍在卯九焦在子血忌在酉天火在卯地火在巳
　　○嫁娶日求妇丑日吉天雄在亥地雌在卯不可嫁娶新妇下车戌时吉此月生男不可娶三月九月生女妨夫此月纳财金命女宜子孙火命女孤寡木命女凶水命女　　土命女自如纳财丙子己卯庚寅辛卯壬寅癸卯壬子乙卯日并吉此月行嫁子午女大吉卯酉女妨子媒人寅申女妨夫巳亥女妨父母丑未女妨自身辰戌女妨舅姑天地相去日戊午巳未又夏丙子丁亥害九夫阴阳不将日壬申癸酉甲戌甲申乙酉甲午乙未戊戌戊申戊午壬戌壬午癸未并吉
　　○丧葬此月死者妨辰戌丑未人斩草丙寅丙子乙卯甲子庚子壬子日吉殡丁卯辛卯癸卯甲寅吉葬庚午壬申癸酉庚寅丙申丁酉丙午壬午甲申乙酉辛酉壬寅庚申日吉
　　○推六道死道坤艮兵道干巽天道甲庚地道乙辛人道丙壬鬼道丁癸【注具四月】
　　○五姓利月角姓乙未大墓商辛未小墓征吉年与日利丑寅卯巳午申吉羽吉年与日利子寅卯未申吉宫大利年与日利申酉丑未吉
　　○起土飞廉在卯土符在戌土公在午月刑在丑大禁西方地囊己巳己未已上皆不可动土其方位与日辰同月福德在卯【卯上及卯日动土吉】月财地在亥并动土吉
　　○移徙大耗在丑小耗在子五富在寅五贫在申移徙不可往贫耗上又夏丙子丁亥不可嫁娶移徙入宅凶
　　○架屋甲子丙寅丁卯辛巳甲午丁巳己巳己丑庚午并吉
　　○禳镇一日沐吉七日八日二十一日浴令人去病除灾二十四日十九日拔白永不生
　　○食忌是月勿食生葵宿疾尤不可食食露葵者犬噬终身不差勿食诸脾勿饮泽水令人病鳖症六日勿起土仙家大忌
　　○伏日进汤饼【岁时记云食之辟恶】
　　○肾沥汤治丈夫虚羸玉劳七伤风湿贤藏虚竭耳目聋暗方干地黄黄蓍白茯苓各六分五味子羚羊角【屑】桑螵蛸防风麦门冬【去心】各五分地骨皮桂心各四两磁石三两【打破如碁子洗去十数遍令黑汁尽】白羊肾一对【猪肾亦得去脂膜切作柳叶片子】右以水四大升先煑肾耗水升半许即去水上肥沫去肾滓取肾汁煎诸药取八大合绞去滓澄清分为三服三伏日各服一剂极补虚复治丈夫百病药亦可以随人加减忌大蒜生葱冷陈滑物平旦空心服之伏日切不可近妇妇死已不还家
　　○种小豆上伏种之为中时每亩用子一斗中伏为下时每亩用子一斗二升
　　○晚瓜早稻【并同五月】
　　○种柳是月取春生小枝种之皮青气壮长倍矣
　　○种秋葵此月一日种之白茎者佳紫者劣
　　○宿根蔓菁是月于麻中散子唯只收根干□〈日煞〉可备凶年矣
　　○兰香此月连雨中拔栽九月收作葅
　　○胡荽欲黑良地三遍耕每亩下子一斗须早种逢雨即生畦种即须牙子如葵法
　　○黄蒸臼□□【音伐舂也】生小麦细磨水溲蒸之气溜下摊冷蒿盖之一如黄衣法勿杨簸之
　　○罨黄衣净淘小麦于瓮中浸令醋漉出熟蒸之于箔上铺席摊厚二寸许先一日刈蒿或荆叶构叶皆可薄覆盖之待黄衣上遍便出曝之令干去叶慎勿扬簸凡合造以仰黄衣为热尔
　　○种荞麦立秋在六月即秋前十日种立秋在七月即秋后十日种定秋之迟疾宜细详之
　　○六日造法曲小麦三石一石生一石蒸晒干一石炒炒勿令焦各别磨罗取面其麸留取入曲使取苍耳蓼烂捣绞取汁溲和五更和取了若天明后则无力溲欲刚捣欲熟于平板上以范子紧踏脱之净扫东向户室密牎牖泥封隙使不通风地上铺蒿草厚三王寸竖曲如隔子眼以草覆之令厚【若立秋前削平铺上及开取之日当陷入地乃知力大而实重】闭户封泥之二七日开翻之至二七日聚-之一宿明日出曝晒夜则露之遇雨则收极干乃止七月上寅日作亦得
　　○造神曲法小麦三石生蒸炒各一石同前法但不用罗面生麦捣持须精细先捣苍耳等汁又六月上寅或七月上寅日日未出时使童子着青衣面向杀地破地汲水二十斛使水不尽却泻却慎勿令使用忌之面向地和绝硬捣令熟入屋室内净扫勿令地湿画地为阡陌作曲人各置巷中此古之法令作五小曲人又作五小曲人又作五曲王中心安着一王四方各一王守阡陌王令稍大于曲人其曲熟捣脱如前法铺曲毕以曲人及王字中央四方了则祭之以脯汤饼主人亲自祭文曰谨请东方青帝土公威神南方赤帝土公威神北方黑帝土公威神西方白帝土公威神中央黄帝土公威神某年月日辰谨启五帝五土公之灵某谨以六月上寅造作麦曲建立五王各布封境酒脯之醮以相祈请愿垂神力明鉴所领令使飞虫绝踪穴虫潜影衣色遍布或蔚或炳煞热火焚以烈以猛芳越神熏殊趋调领君子酣畅小人恭静虔告三神望垂允听急急如律令读文三遍各再拜泥户后二七日准前晒露
　　○煞米法神曲末一斗煞黍秫米二石一斗神曲末一斗煞糯米一石八斗法曲第一年一斗米用曲八两二年一斗米用曲四两第三年一石米用曲一斤
　　○醎豉大黑豆一斗净淘择去恶着烂蒸一依罨黄衣法黄衣遍即出簸去黄衣用熟水淘洗沥干每斗豆用塩五升生姜半斤切作细条子青椒一升楝净即作塩汤如人体同入瓮器中一重豆一重椒姜入尽即下塩水取豆面深五七寸乃止即以椒叶盖之密泥于日中着二七日出□〈日煞〉干汁则煎而别贮之点素食尤美
　　○麸豉麦麸不限多小以水匀拌熟蒸摊如人体蒿艾罨取黄上遍出摊□〈日煞〉令干即以水拌令浥浥却入缸瓮中实捺安于庭中倒合在地以灰围之七日外取出摊□〈日煞〉若颜色末深又拌依前法入瓮中色好为度色好黑后又蒸令热及热入瓮中筑泥却一冬取吃温暖胜豆豉
　　○收楮实此月六日收为上
　　○造法油衣油大麻油一斤荏油半斤不蚛皁角一挺【槌破去皮子】朴硝一两塩花半两右取盛热时以瓷瓶盛油以绵裹皁角朴硝塩花等同于瓶子中日煎取三分耗去一分即油堪使如不是盛夏要油即以油瓶子于铛釜中重汤煑取油耗一分即堪使用
　　○制油衣取好紧薄绢捣练如法后制造以生丝线夹缝缝上油每度干后以皁角水净洗又再上如此水试不漏即止即油□常软兼明白且薄而光透
　　○杂事命女工织紬绢草茂烧蓼灰染绀青杂色收芥子【中秋后种】收花药子【便种之】收李核【便种之】收苜蓿收槐花【曝干】斫竹【此月后至八月不蛀】内二神守【养鱼法□四月门中】晒毡褥书裘种小蒜萝卜粜荞麦别大葱造麦饭
　　○季夏行春令则谷实鲜落国多风人多迁
　　○行秋令则丘隰水潦禾稼不熟乃多女灾
　　○行冬令则寒气不时鹰隼早鸷
　　四时纂要夏令卷之三
　　●四时纂要秋令卷之四
　　七月
　　八月
　　九月
　　○七月
　　[七月]孟秋建申自立秋即得七月节阴阳使用宜依七月法昏尾中晓娄中处暑七月中气昏箕中晓昴中
　　○天道是月天道此行修造出行宜北方吉
　　○晦朔占朔日风雨籴贵【晦同】朔日立秋多死亡朔日处暑民病疽痈
　　○月内杂占此月虹见稻贵月蚀牛马贵【应在来年二月】此月无三卯早种麦有三卯为上
　　○占雷雨七日大雨籴倍贵小雨大贵秋雨甲子禾头生耳秋三月雨庚寅辛卯粟大贵不出一时【一时九十日】秋甲子雷即是雷不藏民暴死
　　○立秋日杂占立秋之日立一丈表【注具正月】次立八尺表度影四尺五寸二分不宜粟立秋天气清明万物不成有小雨吉大雨伤五谷立秋以火不宜老人雷风折木注多怪
　　○占气立秋日坤卦用事日晡时西南有赤黄云如群羊者坤气至宜粟坤气不至万物不成地多震牛羊死应在冲【冲在来年正月】
　　○占风立秋日风从艮来瑴贵贵在四十五日中从震来岁多瘟疫草木更荣坤来年丰兑来秋雨巽来凶离来秋旱凶干来暴寒坎来冬多阴雪
　　○月内吉凶地天德在坎月德在壬月空在丙月合在丁月厌在辰月杀在末
　　○黄道子为青龙丑为明堂辰为金匮巳为天德未为玉堂戍为司命凡出军远行商贾移徙嫁娶吉凶百事出其下即得天福不避将军大岁刑祸姓墓月建等若疾病移往黄道下即差不堪移者转面向之亦吉
　　○黑道寅为天刑卯为朱雀午为白虎申为天牢酉为玄武亥为句陈已上不可犯犯之必有死亡失财劫盗刑狱之事切宜慎之凡用黄道更以天德月德月空月合者用之尤吉若值大岁黑方五鬼将军虽云不避亦宜且罢世人尚欲威力临之即凶神不可以天福制之也他皆效此
　　○天赦戊申日是也
　　○出行日秋三月不西行犯王方立秋后九日为往亡立秋前一日立秋日并不可行七月丑为归忌又辛亥日卯为天罗酉为土公十二日为穷日并不可出行
　　○台土时是月每日人定亥时是也
　　○四杀没时四孟之月宜用甲时寅后卯前丙时巳后午前庚时申后酉前壬时亥后子前已上四时鬼神不见百事可为架屋埋葬上官并用之吉
　　○诸凶日河魁在巳天刚在亥狼籍在午九焦在酉血忌在辰天火在午地火在辰
　　○嫁娶日求妇辰巳日吉天雄在申地雌在子不可嫁娶新妇下车壬时吉此月生男不可娶四月十月生女害夫此月纳财金命女自如木命女凶水命女富贵火命女孤寡土命女大吉纳财吉日丙子己卯庚寅辛卯壬寅癸卯壬子丁卯是月行嫁卯酉女大吉丑未女妨夫寅申女妨自身辰戌女妨父母子午女妨首子巳亥女妨舅姑天地相去日戊午己未庚辰五亥并不可嫁娶主生离秋庚子辛亥害九夫阴阳不将日壬申癸酉壬午癸未甲申乙酉癸巳甲午乙未乙巳戊申戊午日
　　○丧葬此月死者妨寅申巳亥人斩草丙子丙寅辛卯癸卯壬子日葬癸酉壬午乙酉壬寅庚午己酉日吉
　　○推六道死道甲庚兵道丙壬天道乙辛地道干巽人道丁癸鬼道坤艮
　　○五姓利日羽姓大利年与月同用子寅卯申酉吉宫大利年与月同申酉丑未吉商年与月同子卯辰巳申酉吉征亦通利角凶
　　○起土飞廉在辰土符在卯土公在酉月刑在寅大禁南方地囊丙辰丙午已上不可动土凶月福德在丑月财地在午巳上日及方位动土吉
　　○移徙大耗在寅小耗在丑五富在巳五贫在亥移徙不可往贫耗方日辰亦忌之秋庚子辛亥亦不可移徙入宅嫁娶凶
　　○架屋日丁卯庚午丙午丙戌庚子壬戌癸卯乙丑壬辰庚辰己卯癸未巳上吉
　　○禳镇七日乞巧乞富贵随人所愿三年必应七日取蜘蛛网一枚着衣领中令人不忘七日取麻勃一升人参半升合蒸气尽令遍服一刀圭令人知未然之事十五日取佛座下土著脐中令人多智二十三日沐令发不白二十五日浴令人长寿二十八日拔白终身不白
　　○食忌此月勿食莼是月蠋虫着上人不见勿食生蜜令人发霍乱
　　○七日乞巧是夕于家庭内设筵席伺河鼓织女二星见天河中有奕奕白气光明五色者便拜乞贵子【乞只可乞一般三年必应】穿七孔针以求巧乞聪慧【出风土记】
　　○作曲曝书裘此月辟虫七日吞小豆男吞一七女吞二七岁无病【出河图记】此日勿念恶事仙家大忌
　　○耕茅田齐民要术云凡开荒之地先纵牛羊践踏令根浮动候七月耕之则必死矣非七月复生矣
　　○开荒田凡开荒山泽田皆以此月芟其草干放火烧至春而开之则根朽而省工若林木绝大者罃□□杀之【罃□□乌茎反】叶死不扇便任耕种三年之后根枯茎朽烧之则入地尽矣耕荒必以铁爬漏凑之徧爬之漫掷黍穄再遍涝明年乃于其中种谷也
　　○煞谷地五六月种美田菉豆此月杀之【事具五月】不独肥田菜地亦同
　　○种苜蓿畦种一如韭法亦剪一遍加粪爬起水浇
　　○种葱薤欲种葱先种菉豆五月中耕掩杀之频耕令熟至此月种之每亩用字五升又取谷五升先炒谷令焦即与葱子同搅令匀而耧一眼中种之塞其耧一眼他月葱出取其塞耧一眼之地中土培之疎密恰好又不劳移种薤法具二月中
　　○胡荽同六月
　　○种蔓菁地须肥良耕六七遍此月上旬种之欲陈者以干鳗鳢鱼汁浸之曝干种必无虫矣至冬收苗后收根窖藏之冬至后爬熟上粪间拾留子者不斸【出山居要术】烛芥芸薹是月中旬为上时芥每亩子一升芸薹每亩四升
　　○种桃柳柳同六月桃熟时墙南暖处宽深为坑收湿牛粪内在坑中好桃核十数介尖头向上安坑中粪土盖厚一尺深春牙生和土移种之万不失一桃皮急四年已上刀丽□□破皮得速大不尔速死七八年便老十年多枯死宜岁岁种之
　　○造蓝淀先作地坑可受百束许作麦筋泥泥之可厚五寸以苫蔽四壁刈蓝倒竖于坑中下水浸以木石压之令没热月一宿稍凉再宿漉去蓝滓取汁内于十石瓮中以石灰一斗五升并手急打【沬聚收作淀花】食顷上澄清泻去水别作小坑贮蓝淀着坑中候如粥还入瓮盛之则成【若是只于瓮中澄如粥亦得随其土风所宜其浸蓝亦随土风用艇舩及大瓮不必作坑】种禾一顷不敌蓝十亩
　　○面药七日取乌鸡血和三月桃花末涂面及身二三日后光白如素【大平公主秘法】
　　○造豉要术云造豉以四孟月大约自四月至八月皆得然六七月最佳易得成黄衣【法具六月门中】
　　○造干酪取酪日中□〈日煞〉曝令皮成掠取更□〈日煞〉无皮乃止得一升许铛中炒片时出盘中日曝干令浥浥时便乘阔团之如梨更曝令极干得数年不坏远年要吃的入水中煑沸却成酪
　　○上寅造曲【法已具六月中】
　　○败酒作醋春酒停贮失味不中饮者但一斗酒以一斗水合-和入瓮中置日中曝之雨即盖晴即去盖或衣生勿搅动待衣沉则香美成醋凡酿酒失味不中者便以热饭投之密封泥即成好醋
　　○米醋法又先六月中取糙米三五斗□了细磨取苍耳汁和溲踏作曲一如麦曲法又取三五斗糙米炊了隔宿于瓮中热汤浸来日早蒸蒸了摊开篙覆如黄衣法至造醋时人炒糙米三五斗向星露下以沸汤泼经宿来日蒸之亦无剩水依常炊饭候熟每斗用汤一斗亦蒸米了便下汤中待如人体即下黄衣及曲末大约每斗米用黄衣曲末共二斤七三日成放至四十九日成更佳【造用寅辰戌日】
　　○暴米醋糙米一斗炒令黄汤浸软后熟蒸水一斗曲末一升搅和下洁净瓮器稍热为妙夏一月冬两月密封头日未足不可开
　　○医醋凡醋瓮下须安砖石以隔湿气又忌杂手取又忌生水器取及醎器贮皆致易败又醋因妊娠女人所坏者取车辙中土一掬着瓮中即还好
　　○麦醋取大麦一石舂取一糙取一半完人一半带皮便止取五斗烂蒸罨黄一如作黄衣法五斗炒令黄熟浸一宿明日烂蒸摊如人体并前黄衣一时入瓮中以蒸水沃之拌令匀其水于麦上深三五寸即得密封盖七日便香熟即中心着蒭取之头者别收贮余以水淋旋吃之齐民要术云造麦醋米酘之此恐难成成亦不堪盖失其类矣
　　○暴麦醋大麦一斗熟舂插炒令香焦黄磨中掣破水拌湿后热水一斗五升冷如人体以曲一升搅和入罂瓮中封头断气二七日熟淋如前法
　　○醋泉面一石七月六日造淡溲作□□丕饦熟煑漉出箔上摊□〈日煞〉令干勿令虫鼠吃着收□□丕饦汤入斗已来小麦曲末二大斗结尖量于二石瓮中先下□□丕饦一重即下曲末一重又下□□丕饦曲末如此重重下之以尽为度即一时泻□□丕饦汤八斗入瓮中更不得动着仍先以砖石磹瓮底夏月令日照着先以七介纸单子初下日一重纸单子盖头密系之一七日加一重至四十九日七重足又七日去一重厚衣以竹刀割作二孔南北对开须帖瓮唇每以胡芦杓南边取一杓北边入一杓新汲水每日长出五升即入水五升如此至三十年不竭然则须一手取切忌殗污立坏又初造时忌人吃着□□丕饦片子切防家人背食之即不成矣【造多小在临时】
　　○八味丸张仲景八味地黄丸治男子虚羸百病众所不疗者久服轻身不老加以摄养则成地仙方大约立秋后宜服干地黄半斤干署药四两白茯苓牧丹皮泽舄附子【炮】肉桂已上五味各二两山茱萸四两【汤泡五遍】右件一处捣罗为末炼蜜为丸丸如梧桐子大每日空腹暖酒下二十丸如稍觉热即大黄丸一服通转为妙
　　○收角蒿置毡褥书籍中辟蛀虫
　　○藏瓜桃酱糟并佳
　　○收瓜子此月择好瓜截两头出子和糠日□〈日煞〉干挼簸取作种
　　○十日酱法豆黄一斗净淘三遍宿浸漉出烂蒸倾下以面二斗五升相和拌令面悉裹却豆黄又再蒸令面熟摊却大气候如人体以谷叶布地上置豆黄于其上摊又以谷叶布覆之不得令大厚三四日衣上黄色遍即□〈日煞〉干收之要合酱每斗面豆黄用水一斗塩五升并作塩汤如人体澄滤和豆黄入瓮内密封七日后搅之取汉椒三两绢袋盛安瓮中又入熟冷油一斤酒一升十日便熟味如肉酱其椒三两月后取出□〈日煞〉干调鼎尤佳
　　○收谷楮法【构谷楮三名一木也】谷楮子熟时七月八月收子净淘曝干耕地熟二月耧耩和麻子漫撒种子即涝至秋乃留麻子为楮子作暖不和麻种多冻死明年正月附地刈火烧一岁即没人三年便中斫斫法十二月为上时四月次之【非此两月斫必□死】二月斸去恶根则地熟又楮成科兼且苗泽移栽者二月亦得三年一斫种三十亩一年斫十亩三年一遍岁收绢百匹永无尽期
　　○杂事是月也收楮子浣故衣制新衣作夹衣以备始凉粜大小豆籴麦博缣素粜乔麦耕冬葵刈蒿草种小蒜蜀芥分薤沤晚麻耕菜地伐木斫竹苇□〈日煞〉枣务机杼拭漆器五月至此月尽经雨后漆器图尽箱箧须□〈日煞〉干则不损收荷叶阴干收瓜蒂收蒺黎子
　　○孟秋行春令则其国乃旱阴气复还五谷无实
　　○行夏令则其民火灾寒热不节人多疟疾
　　○行冬令则阴气大胜介虫败谷
　　○八月
　　[八月]仲秋建酉自白露即得八月节阴阳使用宜依八月法昏南斗中晓毕中秋分八月中气昏南斗中晓东井中
　　○天道是月天道东行修造出行宜东方吉
　　○晦朔占朔日阴雨宜麦而布贵麻子贵十倍占之直至三日止朔与晦大风春旱夏水朔阴雨年大熟朔无云麦小实云苍白色如鱼鳞相次东方来麦善有长云正黄如羊群麦善黑色麦不成皆空合赤色麦枯死【已上并占来年夏麦者也】
　　○月内杂占此月多雨牛贵虹出春粟大贵三月尤甚月内雨与雷事具七月门中此月无三卯不可种麦
　　○秋分杂占秋分先立一丈表注已具正月门中次立八尺表度影得七尺三寸七分宜麻此日以火地动以水温疫此日晴明万物更生若小雨天阴善
　　○占气秋分日兑卦用事日入西方有白云如羊者谓之兑气至宜稻年丰有白黑气浑厚者麻善兑气不至岁中多霜人多疥疾应在来年二月
　　○占风秋分日风从震来万物不实谷贵黄在四十五日中兑来民安而岁稔干来岁多风人相掠巽来多风坎来冬酷寒艮来十二月多阴离来凶坤来土工兴
　　○月内吉凶地天德在艮月德在庚月空在甲月合在乙月厌在卯月杀在辰
　　○黄道寅为青龙卯为明堂午为金匮未为天德酉为玉堂子为司命
　　○黑道辰为天刑巳为朱雀申为白虎戌为天牢亥为玄武丑为句陈
　　○天赦戊申日是也
　　○出行日秋不西行自白露后十八日为往亡寅为归忌又子为往亡及土公又十八日十三日五日辛亥日癸卯为天罗并不可远行嫁娶凶
　　○台土时是月黄昏戌时是也
　　○四杀没时四仲月用干时戌后亥前艮时丑后寅前坤时未后申前巽时辰后巳前已上四时可为百事架屋埋葬上官皆吉
　　○诸凶日河魁在子天刚在午狼籍在酉九焦在午血忌在戌天火在酉地火在子
　　○嫁娵日求妇辰巳日吉天雄在巳地雌在丑不可嫁娶新妇下车干时吉此月生男不可娶五月十一月生女此月纳财金命女自如土命女吉水命女宜子孙火命女凶木命女孤寡纳财吉日丙子乙卯庚寅辛卯壬寅癸卯是月行嫁寅申女吉卯酉女妨自身辰戌女妨夫子午女妨舅姑巳亥女妨首子媒人丑未妨父母天地相去日戊午己未庚辰五亥日并不可嫁娶主生离庚子辛亥害九夫阴阳不将日戊辰辛未壬申壬午癸未甲申壬辰癸巳甲午甲辰戊申戊午辛巳
　　○丧葬此月死者妨子午卯酉人斩草丙寅丁卯庚午丙子甲午丙申壬子甲寅日吉殡庚子癸卯吉葬壬申壬午甲申庚戌壬寅庚申丙午日吉
　　○推六道死道乙辛天道干巽地道丙壬兵道丁癸人道坤艮鬼道甲庚
　　○五姓秋月征吉年与日利丑寅卯巳午申吉羽吉年与日利子寅卯未申酉吉宫大利年与日利申酉丑未吉商大利年与日利子卯辰巳申酉吉角凶
　　○起土飞廉在亥土符在未土公在子月刑在酉大禁东方地囊丁卯丁亥已上不可动土日辰亦凶月福德在寅月财地在乙巳上取土吉
　　○架屋己巳癸卯庚戌壬戌辛未庚辰辛巳戊戌已上架屋吉
　　○移徙大耗在卯小耗在寅五富在申五贫在寅移徙不可往贫耗上秋庚子辛亥不可移徙入宅嫁娶凶
　　○禳镇七日沐令人聪明多智三日二十五日沐浴【同正月】十九日拔白永不生勿以四日市附足物仙家大忌
　　○食忌此月勿食姜蒜损寿减智勿食鸡子伤神
　　○杀春谷地同七月法
　　○种大麦此月中戊社前并上时每亩用子二升半下戊前为中时每亩用子三升下旬及九月初为下时每亩用子三升半
　　○种小麦宜下田齐民要术歌云高田种小麦终久不成穗男儿在他乡那得不憔悴上戍前为上时种者一亩用子一升半中戊前为中时一亩二升下戊前为下时一亩二升半此月初相争十日而用种便相违如此力田者得不务及时
　　○渍麦种若天旱无雨泽以醋浆水并蚕矢薄渍麦种夜半渍露却向辰速收之令麦耐旱若麦生色黄者伤折太稠稠者锄令稀以棘柴耧之以拥麦根则麦茂大小麦皆须五六月暵地不暵收必薄
　　○种麦忌日【已具正月门中】
　　○苜蓿若不作畦种即和麦种之不妨一时熟
　　○葱薤葱同五月法薤同二月法
　　○种蒜良软地耕三遍以耧耩逐垄下之五寸一株二月半锄之满三遍止无草亦须锄不锄即不作窠作行上粪水浇之一年后看稀稠更移苗鹿如大筯三月中即折头上粪当年如鸡子旱即浇年年须作粪次种不可令绝矣
　　○种薤同二月此月下子即春末生
　　○诸菜莴苣芸薹胡荽并良时
　　○罂粟尤宜山坡亦可畦种
　　○断瓜梢正月区种冬瓜此月断其梢
　　○踏蘘荷二月种者此月上旬踏令苗死不尔即窠不茂大
　　○耕薤此月上旬耩不耩则白短勿剪叶恐损白旋要食者别种之
　　○枿葵中旬枿葵留歧去地一二寸枿之生肥嫩至老叶茎俱美
　　○牙麦蘗大麦净淘于瓮中浸令水纔淹得着日中曝之一日一度着水脚生即布于床下席上厚二寸许一日一度以水洒之牙生寸长即□〈日煞〉干若要煑白饧牙与麦身齐便□〈日煞〉干勿令成饼即不堪矣若煑黑饧即待牙青成饼即以刀子利开干之要饧作虎珀色者以小麦为之术已具三月中
　　○造三勒浆诃黎勒毗黎勒庵摩勒已上并和核用各三大两捣如麻豆大不用细以白蜜一斗新汲水二斗熟调投干净五斗瓮中即下三勒末搅和匀数重纸密封三四日开更搅以干净帛拭去汗候发定即止但密封此月一日合满三十日即成味至甘美饮之醉人消食下气须是八月合即成非此月不佳矣
　　○剪羊毛候叶子未成时剪之不尔则损毛中旬后剪则勿洗恐寒气损羊
　　○牧豕豕入此月即放不要喂直至十月所有糟糠留备穷冬饲之猪性便水生之草收浮萍水藻饲之则易肥又法阉猪了待疮口干平复后取巴豆两粒去壳烂捣和麻籸糟糠之类饲之半日后当大泻之后日见肥大
　　○养彘獖猪喙短毛柔者良啄长牙多三牙已土不烦养难肥故也牝者子母不同圈同圈之喜相伤死又食难足所以子宜别饲之故宜埋车轮为场令□□屯子出入自由则肥健
　　○掐尾法□□屯子生三日便须掐尾则不畏风揵猪死者皆尾风所致小小挞者骨细而易养
　　○肥豚法麻子二升捣十余杵塩一升同煑后和糠三斗饲之立肥
　　○干酒法干酒治百病方糯米五斗炊好曲七斤半附子五介生乌头五介生干姜桂心蜀椒各五两右件捣合为末如酿酒法封头七日酒成压取糟蜜溲为丸如鸡子大投一斗水中立成美酒春酒时造更好
　　○地黄酒地黄酒变白速效方肥地黄切一大斗捣碎糯米五升烂炊曲一大升右件三味于盆中熟揉相入内不津器中封泥春夏三七日秋冬五七日日满开有一盏渌液是其精华宜先饮之余用生布绞贮之如稀饧极甘美不过三剂发当如漆若以牛膝汁拌炊飰更妙切忌三白
　　○作诸粉藕不限多小净洗捣取浓汁生布滤澄取粉芡莲凫茈泽泻葛蒺藜茯苓署药百合并皆去黑逐色各捣水浸澄取为粉已上当服补益去疾不可名言又不妨备厨馔悉宜留意
　　○收棠梨叶天晴时采摘薄摊□〈日煞〉干干即更摘多收不妨遇雨淹损不中染绯
　　○收地黄要术云种地黄熟斸地取竹刀子断之每根一寸余畦种上粪下水经年后满畦可爱此物宿根采却还生秋收之以充冬用二三月种五月苗生八九月根成一亩可收三十石
　　○作生干地黄取地黄一百斤拣取好者二十斤半寸长切每日曝令干余者埋之待前二十斤全干即候晴明日出埋者五斤或十斤捣汁浸拌前干二十斤曝之其汁每须支料令当日浸尽隔宿即醋恶天阴即停住慎勿令尘土入八十斤尽为度成一十斤干地黄忌芜荑猪肉蒜藕萝卜
　　○收牛膝子要术云秋间收子春间种之如生菜法宜下湿地上粪浇水苗生剪食之常须多留子直至秋中一遍种之但割却即上粪不劳更种
　　○收牛膝根收根者别宜深耕熟犂然后下子耧令土平荒则耘旱则浇至初秋刈取茎收其子九月末十月初用刃锹深掘取根水中浸二宿置密节中挼去皮排齐头□〈日煞〉令浥浥即手握令直如要气力不如勿去皮便曝干如去皮即挼出白汁便致力少矣
　　○杂事是月收薏苡收蒺藜子收角蒿收韮花以备酱醋所用曝书尽□〈日煞〉胶收胡桃枣开蜜粜麦种货百日油打墙造墨造笔压年支油下旬造油衣收油麻秫江豆习射命童子入学备冬衣刈莞苇居柴炭又内三神守【术具四月种鱼门中】
　　○仲秋行春令则秋雨不降草木生荣
　　○行夏令则其国及旱蛰虫不藏五谷复生
　　○行冬令则风灾数起收雷先行草木旱死
　　○九月
　　[九月]季秋建戌自寒露即得九月节阴阳使用宜依九月法昏牵牛中晓东井中霜降九月中气昏女中晓柳中
　　○天道是月天道南行修造出行宜南方吉
　　○晦朔占朔日风雨者春旱夏水麻子贵十倍二日雨五倍朔日风从东来半日不止者谷麦不收朔寒露寒温不时朔霜降岁饥
　　○月内杂占此月多雨牛贵此月月蚀凶此月上卯日风从此来籴三倍贵贵在来年三月十月东来三倍贵西来贱九月雷谷大贵【其余占雷同七月占】
　　○月内吉凶地天德在丙月德在丙月空在壬月合在辛月厌在寅月杀在丑
　　○黄道辰为青龙巳为明堂申为金匮酉为天德亥为玉堂寅为司命
　　○黑道午为天刑未为朱雀戌为白虎子为天牢丑为玄武卯为句陈
　　○天赦戊申是日也
　　○出行日秋三月不西行四季之月亦不宜往四维方自寒露后二十七日为往亡日丑为归忌未为天罗酉为刑狱又辰为往亡及土公又十一日十四日为穷日已上皆不可远行此月庚寅为行很了戾不可上官出行多窒塞
　　○台土时是月日入酉时是也不可出行往而不返
　　○四杀没时四季之月用乙时寅后卯前丁时午后未前辛时酉后戌前癸时子后丑前已上四时可为百事架屋埋葬上官并吉
　　○诸凶日河魁在未天刚在丑狼籍在子九焦在寅血忌在巳天火在子地火在丑
　　○嫁娶日求妇辰日吉新妇下车辛时吉此月生男不可娶六月十二月生女妨夫此月纳财金命女多子木命女孤寡水命女大凶火命女大吉土命女自如纳财吉日丙子己卯壬子乙卯是月行嫁己亥女大吉辰戌女妨身卯酉女妨夫寅申女妨首子媒人丑未女妨舅姑子午女妨父母天地相去日戊午己未庚辰五亥不可嫁娶主生离秋庚子辛亥害九夫阴阳不将日戊辰庚午辛未庚辰辛巳壬午癸未辛卯壬辰癸巳癸卯戊午已上日利嫁娶
　　○丧葬此月死者妨辰戌丑未人斩草丙寅丁卯丙子庚寅辛卯庚子壬午甲寅日吉葬庚午癸酉壬午甲申乙酉壬寅丙午庚申辛酉日吉
　　○推六道死道干巽天道丙壬地道丁癸兵道坤艮人道甲庚鬼道乙辛
　　○五姓利月征姓丙戌大墓宫姓戊戌小墓羽姓壬戌小墓角姓大利年与日同利用子寅卯辰巳午商姓通用年与日利用子卯辰巳申酉
　　○起土飞廉在子土符在亥土公在辰月刑在未大禁北方地囊戊子戊辰已上不可动土日辰亦同月福德在午月财地在巳已上取土吉
　　○移徙大耗在辰小耗在卯五富在亥五贫在巳移徙不可往贫耗方凶日辰亦同秋庚子辛亥不可嫁娶移徙入宅凶
　　○架屋丙寅丁卯庚午庚子丙午戊申己卯癸卯日吉
　　○禳镇二十日沐辟兵二十八日浴九日采荏子喂鸡令速肥而不暴园法宜别筑墙匡小开作小厂雌雄皆斩去翅翮不得令飞出多收稗谷及小槽子贮水以饲之荆藩为栖去地一尺数扫其粪凿墙为窠亦去地一尺冬天着草他时不用生子则移出外笼养之如鸽鹑大却内墙中蒸麦飰饲之三七日便肥大也河图云鸡白首有六指鸡有五色食之并杀人
　　○收五谷种是月五谷择好穗刈之高钓别打干□〈日煞〉以穰草窖之勿贮器中
　　○辟虫□子蚄虫法凡五谷种牵马就谷堆食数口以马残为种无虫□子蚄虫
　　○备冬藏凡藏蔓菁荏韭辈脆美而不耐停若旱园菜稍硬停得直至二月
　　○收菜子是月收韭子茄子种
　　○收枸杞子九日收子浸酒饮不老不白去一切风
　　○收梓实下旬收梓实摘角曝干秋耕地熟作垄漫撒再涝明年春生有草拔之勿令芜没后年五月移之五行书云舍西种梓或云楸木各五株令子孙孝顺消口舌此木贵材又易长
　　○收栗种栗初去壳即于屋下埋着湿土必须深勿令冻彻路远者可韦囊内盛可停二日见风则不生春二月悉牙生而种之即生以棘围不用穿近三年之内冬常须草裹二月即解去【凡木忌掌近栗性尤忌之】
　　○收干栗法食经云取栗蒲【壳也】烧灰淋汁渍栗二宿出之又以沙覆之令厚一二尺至后芽生而不蚛榛与栗同又法栗一石塩二斤作水淹栗一宿□〈日煞〉干收之不蛀不硬栗性利筋骨生肾气久服跛者皆差不益疮疽作粉治痔疾血痢等有栗园者但和蒲收之不蚛【要食旋出其壳】
　　○杂事是月粜大麦斫竹拭漆器造火炉煑胶同二月收豕卖故毡收裛衣香收皁荚贮麻子油麻采菊花收木瓜披兰香
　　○季秋行春令则暖风来至人气懈惰
　　○行夏令则其国大水冬藏殃败人多鼽啑
　　○行冬令则国多盗贼
　　四时纂要秋令卷之四
　　●四时纂要冬令卷之五
　　十月
　　十一月
　　十二月
　　○十月
　　[十月]孟冬建亥自立冬即得十月节阴阳使用宜依十月法昏虚中晓张中小雪为十月中气昏危中晓翼中
　　○天道是月天道东行修造出行宜东方吉
　　○晦朔占朔日风雨春旱夏水麻子贵十倍二日雨贵五倍一云来年麦善晦日同朔立冬雨血地生毛朔小雪凶朔日风从东来春籴贱从西来春籴贵朔日风寒正月米贵朔大雨大贵小雨小贵
　　○月内杂占月内有三卯豆贱无三卯大豆贵月内虹出麻贵兼五月谷贵月蚀秋谷贱
　　○占雨冬雨壬寅癸卯春粟大贵甲申至己丑已来雨籴贵庚寅至癸巳雨籴折皆以入地五寸为侯冬庚戌辛亥雷即知来年正月米贵冬夜同占冬雨甲子飞雪千里
　　○冬至杂占冬至日先立一丈表得影一尺大疫大旱大暑大饥二尺赤地千里三尺大旱四尺小旱五尺下田熟六尺高下熟七尺善八尺涝九尺一丈大水若不见日为上
　　○占影次立八尺表度影得丈三尺七分宜麻
　　○占气立冬之日干卦用事人定时西北有白气如龙如马者干气至也宜麻干气不至大寒伤万物人当大疫应在来年四月人定时西北方有黑气浑厚者麻子贵
　　○占风立冬日风从西北来五谷熟东南来小麦贵贵在四十五日中凡八节占皆前后一日同占之立冬日风从震来冬雷凶巽来冬温来年夏旱坎来冬雪杀走兽离来来年五月大疫艮来人多病地气泄坤来鱼塩大贵兑来凶
　　○月内吉凶地天德在乙月德在甲月空在庚月合在巳月厌在丑月杀在戌
　　○黄道青龙在午明堂在未金匮在戌天德在亥玉堂在丑司命在辰
　　○黑道天刑在申朱雀在酉白虎在子天牢在寅玄武在卯句陈在巳
　　○天赦甲子日是也
　　○出行日冬三月不可北行犯王方立冬后二日为往亡丑为归忌申为天罗酉为天狱未为往亡土公已上并不可远行又立冬前一日此月十日二十日为穷日又癸亥日皆不可出行嫁娶上官凶又此月辛丑癸丑为行很了戾不可出行上官多窒塞
　　○□土时每日申时是也行者往而不返
　　○四杀没时四孟之月甲时寅后卯甫丙时巳后午前庚时申后酉前壬时亥后子前已上四时可为百事架屋埋葬上官吉
　　○诸凶日河魁在寅天刚在申狼籍在卯九焦在亥天火在卯地火在寅血忌在亥九焦地火不宜种莳天火不架屋血忌不宜针灸出血余日不可为百事【他月依此】
　　○嫁娶日求妇成日吉天雄在亥地雌在卯不可嫁娶凶新妇下车乙时吉此月生男不宜娶正月七月生女此用纳财金命女大吉木命女宜子水命女自如火命女凶土命女孤寡纳财吉日丙子壬子乙卯是月行嫁辰戌女大吉巳亥女妨身子午女妨夫丑未女妨首子媒人寅申女妨舅姑卯酉女妨父母天地相去日戊午己未庚辰五亥不可嫁娶主生离冬壬子妨九夫阴阳不将日己巳庚午己卯庚辰辛巳壬午庚寅辛卯壬辰癸巳壬寅癸卯
　　○丧葬此月死者妨寅申巳亥人斩草丁卯庚寅辛卯甲午庚子癸卯甲寅日吉殡乙卯葬庚午癸酉甲申丁酉庚申辛酉
　　○推六道死道丙壬天道丁癸地道甲庚人道乙辛兵道坤艮鬼道干巽地道鬼道葬送往来吉余凶天道人道嫁娶往来吉
　　○五姓利月征吉年与日利用丑寅卯己午申羽吉年与日利用子寅卯未申酉宫大利年与日利用申酉丑未商大利年与日利用子卯辰巳申酉吉角大利年与日利子寅卯辰己午吉
　　○起土飞廉在丑土符在甲土公在未月刑在亥大禁西方地囊在庚午庚子已上不可动土月福德在辰月财地在未已上取土吉
　　○移徙大耗在巳小耗在辰五富在寅五贫在申移徙不可往贫耗上凶方与日辰同又冬壬子癸亥不可移徙入宅嫁娶
　　○架屋日癸酉辛卯庚午壬辰癸卯吉
　　○禳镇此月四日勿责罚仙家大忌一日沐浴十日拔白永不生
　　○食忌勿食猪肉发宿疾勿食椒损心
　　○鹿骨酒治百体虚劳大风诸风虚损诸疾久服长骨留年久久自知枸杞二十斤净洗歇干剉碎鹿骨一真剉碎右件以水四石煎取一石五斗去滓经宿净掠去脂沫澄淀取如常水浸曲投糯米二石分为三四酘候熟压取饮之
　　○枸杞子酒补虚长肌肉益颜色肥健延年方枸杞子二升好酒二斗搦碎浸七日漉去滓日饮三合
　　○锺乳酒主补骨髓益气力逐湿方干地黄八分巨胜一升【煞别烂捣】牛膝五茄皮地骨皮各四两桂心防风各二两仙灵脾三两锺乳五两【甘草汤浸三宿以半斤牛乳瓷瓶中没炊】于炊饭上蒸之牛乳尽出以暖水净淘洗碎如麻豆右件诸药并细剉布袋子贮用好酒三斗浸五日后可取饮出一升即入一升清酒量其药味减则止即出去药起十月一日服至立春止忌生葱陈臭物
　　○地黄煎生地黄十斤净洗漉出一宿后捣压取汁鹿角胶一斤紫苏子二大升好苏一斤半生姜半斤【緌取汁】蜜二大升好酒四升右先以文武火煎地黄汁数扬即以酒研苏子滤取汁下之又煎二十沸已来下胶胶消尽下苏蜜同煎良久候稠如饧贮净洁器中每日空心暖酒调一匙头饮之甘美而补虚益颜色发白更黑充健不极忌三白
　　○糜茸丸补虚益心强志麋茸八分【炎】枸杞子十二分伏神人参各六分干姜八分桂心二分远志三分【去心】捣筛为末取地黄煎于臼中捣合为丸每日食后服十丸加至二十丸暖酒下忌芜荑蒜大醋生葱
　　○翻区瓜田术具正月中
　　○耕冬葵地是月中旬三遍耕毕下旬漫撒种之宜稠每亩下子六升每雪时一涝无雪即至腊月没井水浇之一遍便盖覆之豌豆是月种之
　　○区种瓠如区瓜法聚雪区中胜春种
　　○种麻是月翻地四遍下旬种之
　　○区种茄如瓜法不移栽亦堆雪区中
　　○覆胡荽是月霜降收藏留根草覆旋供食
　　○冬瓜收麦麦□戈盖之蘘荷同盖之不尔冻死
　　○收冬瓜区种者此月饱霜后收之于烟灰上安【或便修藏所得】
　　○苞栗树栗树种经三年内并须此月穰草裹之
　　○造百日油是月取大麻油率一石以窑盆十六介均盛日中以椽木阁上曝之风尘阴雨则堕迭其盆以一窑盆盖其上时以竹篦搅之至二月成耗三斗三月五月卖每升直七百文三月造者七月成每升直三百文其油入漆家用其曝油盆大如盘深四五寸底平阔形如垒子百枝缘出桥北五窑新盆每底轻涂小漆虑其津矣
　　○涂瓮凡瓮七月坏为上八月为次他月者不堪凡瓮大小须涂脂不涂则津渗所造物多坏特宜留意新买瓮勿使盛水及着雨涂法掘地为小坑傍开两道以引火生炭于坑中合瓮口于上披而熏之火盛则破少则难热务令调适数以手拭之热灼人手便下泻热脂于瓮中回转令极周遍脂冷不复渗乃止羊脂第一猪脂为次俗云用麻子脂大悞人若脂不浊流只一遍拭者亦不佳俗以蒸瓮水气亦不佳脂煞讫以热汤数升刷之却盛冷水数日后用用时更净洗日中曝干冬藏宜依此法
　　○收枸杞子秋冬间收得子先于水盆中挼令散曝干候春先熟地作畦畦中去却五寸土匀作五垄垄中縳草稕如臂长短畦即以泥涂草稕上裹令遍能即以枸杞子布于泥上令稀稠得所即以细土盖一重令遍又以烂牛粪一重又以一重土令畦平待苗出时以水浇之堪吃便剪如韭法每种用二月初一年只可五度剪欲种取甘者种之若种根叶厚大无剌者有刺叶小者名枸棘不堪
　　○杂事筑垣墙墐北户贾缣帛布絮籴粟及大小豆麻子五谷等可出薪炭可縳荐遮掩牛马屋收槐实梓实收牛膝地黄造牛衣可买驴马京中选人少时有可拣又买绯紫帛衫叚蕉葛簟席卖故毡绵絮等盘瘗蒲桃包裹栗树不尔即冻死收诸谷种大小豆种煑胶牧豕石榴树亦包裹不尔冻死
　　○孟冬行春令则冻闭不密地气上泄人多流亡
　　○行夏令则国多暴风方冬不寒蛰虫复出
　　○行秋令则霜雪不时
　　○十一月
　　[十一月]仲冬建子自大雪即得十一月节阴阳使用宜依十一月法昏室中晓轸中冬至十一月中气昏壁中晓角中
　　○天道是月天道南行修造出行宜南方吉
　　○晦朔占朔日有风麦善风从西来半日不止贼起晦日风雨春旱朔日冬至朔日蚀朔日大雪并年饥有疾有灾凶
　　○月内杂占月内有雪米贱贱在来秋或今冬虹出大豆善
　　○占雨冬雨壬寅癸卯春谷大贵甲申至己丑巳来雨皆籴贵庚寅癸巳风雨皆籴折皆以入地五寸为侯
　　○冬至杂占冬至日先立一丈表得影一尺大疫大旱大暑大饥二尺赤地千里三尺大旱四尺小旱五尺中田熟六尺高下熟七尺善八尺涝九尺及一丈大水若不见日为上次立八尺表度影得一丈三寸宜小豆
　　○占气冬至日坎卦用事夜半时北方有黑气者坎气至也小豆贱坎气不至夏大寒而大水应在来年五月
　　○占云冬至日有青云从北方来者岁美人安无云凶赤云旱黑云水白云兵及疾黄云土功兴子时候之
　　○冬至后占冬至后一日得壬炎旱千里二日壬小旱三日壬平常四日壬五谷丰熟五日壬小水六日大水七日壬河决八日壬海翻九日壬大熟十日十一日十二日壬五谷不成
　　○占风冬至日风寒者小豆贱冰坚者吉不坚者夏有雹天气晴明物不成多风寒则年丰人安冬至日风从离来谷贵贵在四十五日中而小豆贵前后一日同占【入节并同】坎来人安岁稔震来乳母多死水旱不时冬温人疫艮来正月多阴坤来虫伤禾稼人民不安其处兑来秋多雨人大愁巽来虫生伤物干来夏多寒冬至以水温疫盛行以土雷声如水流凡入节占风云日影遇阴晦前后一日同占
　　○月内吉凶地天德在巽月德在壬月空在丙月合在丁月厌在子月杀在未
　　○黄道青龙在申明堂在酉金匮在子天德在丑玉堂在卯司命在午
　　○黑道天刑在戌朱雀在亥白虎在寅天牢在辰玄武在巳句陈在未
　　○天赦甲子是日也
　　○出行日寅为归忌巳为天罗酉为刑狱二十日穷日癸亥日并不可远行嫁娶上官皆凶
　　○台土时此月每日日昳未时是也行者往而不返
　　○四杀没时四仲之月用干时戌后亥前艮时丑后寅前坤时未后申前巽时辰后巳前巳上四时可为百事架屋埋葬上官皆吉
　　○诸凶日河魁在酉天刚在卯狼籍在午九焦在申血忌在午天火在午地火在子【注具正月门中】
　　○嫁娶日求妇末日吉天雄在申地雌在戌不可嫁娶新妇下车干时吉此月生男不可娶二月八月生女此月纳财金命女宜家人吉木命女宜子水命女自如火命女凶土命女孤寡纳财吉日丙子癸卯乙卯是月行嫁丑未女吉子午女妨身巳亥女妨夫卯酉女妨舅姑辰戌女妨首子寅申女妨父母天地相去日戊午巳未庚辰五亥日不可嫁娶主生离冬壬子害九夫阴阳不将日丁卯己巳己卯庚辰辛巳庚寅辛卯壬辰辛丑壬寅丁巳
　　○丧葬此月死者妨子午卯酉人斩草辛卯甲午甲寅殡丙寅庚子丙申乙卯辛酉葬壬申甲申壬午乙酉庚寅壬寅丙午庚子己酉吉
　　○推六道天道艮坤死道丁癸地道甲庚兵道乙辛人道干巽鬼道丙壬
　　○五姓利月羽吉年与日利用子寅卯未申酉商大利年与日利用子卯辰巳申酉吉
　　○起土飞廉在申土符在辰土公在戌月刑在卯大禁南方地囊辛酉辛卯已上不动土凶月福德在巳月财地在酉已上取土并吉
　　○移徙大耗在午小耗在巳五富在巳五贫在亥移徙不可往贫耗方凶【日辰亦同】冬壬子癸亥不可移徙入宅嫁娶凶
　　○架屋甲子己巳壬申庚寅辛丑辛未庚辰乙亥辛巳甲申已上日架屋吉
　　○禳镇共工氏有不才子以冬至日死为疫鬼畏赤小豆故冬至日以赤小豆粥厌之十六日沐浴吉十日十一日拔白发永不生勿以十一日沐浴仙家大忌
　　○食忌是月勿食龟鳖令人水病勿食陈脯勿食鸳鸯令人恶心勿食生菜患同九月
　　○试谷种崔寔种谷法以冬至日平均五谷各一升布囊盛北墙阴下埋之冬至后十五日发取平均之取多者岁宜之【一云五十日】
　　○贮雪水要术云是以器贮雪埋地中以水浸谷种之则收倍
　　○羔种是月生者为上时同正月
　　○蒸□□屯子是月生者不蒸则胫冻而死宜以笼盛□□屯子置甑中微火蒸之汗出则止
　　○别寝是月阴阳争冬至前后各五日别寝
　　○杂事货薪炭绵絮籴粳稻粟大小豆麻子胡麻等伐木取竹箭此月坚成造什物农具折麻放麻刈蒿棘贮年支草于隙地至六月及秋霖时俱利倍
　　○仲冬行春令则虫蝗为败水泉减汤人多疥疠
　　○行夏令则其国乃旱氛雾冥冥雷乃声发
　　○行秋令则天时雨泔瓜瓠不成
　　○十二月
　　[十二月]季冬建丑自小雪即得十二月节阴阳使用宜依十二月法昏奎中晓亢中大寒十二月中气昏娄中晓氐中
　　○天道是月天道西行修造出行宜西方吉
　　○晦朔占朔晦风雨者春旱朔日风从西来半日不止者六类大疫朔大寒白兔见
　　○月内杂占虹见黍贵一云八月谷贵月蚀凶杂占风同十月占之
　　○月内吉凶地天德在庚月德在庚月空在甲月合在乙月厌在亥月杀在辰
　　○黄道青龙在戌明堂在亥金匮在寅天德在卯玉堂在已司命在申
　　○黑道天刑在子朱雀在丑白虎在辰天牢在午玄武在未句陈在酉
　　○天赦甲子日是也
　　○出行日自小寒后三十日为往亡子为归忌酉为天狱丑为土公不可远行动土杀人己亥日三十日为穷日并不可远行
　　○台土时是月每日午时是也
　　○四杀没时四季之月用乙时卯后辰前丁时午后未前辛时酉后戌前癸时子后丑前已上四时可为百事架屋埋葬上官并吉
　　○诸凶日河魁在辰天刚在戌狼籍在酉九焦在巳血忌在子天火在酉地火在亥九焦地火不种莳天火不架屋血忌不针灸出血余日不可为百事
　　○嫁娶日求妇寅卯日吉天雄在巳地雌在乙不可嫁娶凶新妇下车辛时吉此月生男不可娶三月九月生女此月纳财金命女吉木命女孤寡水命女凶火命女宜子土命女自如纳财吉日己卯壬寅癸卯丁卯是月行嫁子午女吉丑未女妨身寅申女妨夫巳亥女妨父母卯酉女妨首子媒人辰戌女妨舅姑天地相去日戊午己未庚辰五亥不可嫁娶主生离冬壬子害九夫阴阳不将日丙寅丁卯丙子丁丑己卯庚辰己丑庚寅辛卯庚子辛丑丙辰大吉
　　○丧葬此月死者妨辰戌丑未人斩草丙子辛卯庚子癸卯甲寅吉殡丁卯庚午丁酉乙卯葬丙寅壬午癸酉壬申甲申乙酉庚寅丙申壬寅丙午庚申辛酉
　　○推六道天道甲庚死道坤艮地道乙辛兵道干巽人道丙壬鬼道丁癸地道鬼道葬送往来吉天道人道嫁娶往来吉
　　○五姓利月商姓辛丑为大墓角姓乙丑为小墓宫羽姓吉年与日同
　　○起土飞廉在酉土符在子土公在丑月刑在戌大禁东方地囊乙丑乙未巳上地不可修造起土凶日辰亦同月福德在酉月财地在亥巳上取土吉
　　○移徙大耗在未小耗在午五富在申五贫在寅移徙不可往贫耗上冬壬子癸亥不可入宅嫁娶凶
　　○架屋己巳癸巳甲午己亥乙巳乙卯甲子庚午乙亥辛巳吉
　　○穰镇二十三日沐二日十三日三十日浴吉又云十五日沐浴已上去灾七日拔白永不生
　　○祀灶搜神记阴子方腊日见灶神因以黄羊木□巳之家乃暴富后人行之多获吉马
　　○食忌是月勿食葵发痼疾勿食薤勿食蟹勿食诸脾勿食龟鳖必害人勿食牛肉凡乌牛自死者若北首死者害人构枝及桑柴灸牛肉者并令人生虫食自死豕肉令人体痒
　　○造腊酒腊日取水一石置不津器中浸曲末三斗便下四斗米饭至来年正月十五日又下三斗米饭又至二月二日又下三斗米饭至四月二十八日外开之其瓮但露着不用穰草则三伏停之不败
　　○造酱将炒黄浸一宿后入釜中煑令软硬得所漉出将煑黄水澄取每豆黄一斗用黄衣末六升神曲四升塩五升半煑黄水调和匀后封闭如干厚即入熟水相添
　　○又造酱豆黄簸去碎恶者磨细一石黄衣一石豆黄净淘一遍又淘之取再淘豆水盛于瓮中即入豆黄次下黄衣熟打封闭三日后入塩一斗其塩曝干筛去泥土正月已后渐渐【诸法内所言黄衣者即是以麦罨黄衣者见六月内罨黄衣法】更入塩直至四月酱熟都入塩九斗即足矣寒食时入熟油及□□念头之类甚佳
　　○鱼酱鲻鱼魦鱼第一鲤鲫鳢鱼次之切如鲙条子一斗摊曝令去水脉即入黄衣末五升好酒小许塩五升和如肉酱法腹腴之处最居下寒即曝之热即凉处可以经夏食之月录云用曲末恐不停久宜减之
　　○免酱剉兔取肉切如鲙脊及颈骨细剉相和肉每一斗黄衣末五升塩五升汉椒五合去子塩须干方下好酒和如前法入瓷瓮子中又以黄衣末盖之封泥五月熟骨与肉各别作亦得
　　○澹脯取鹿□章鹿肉如常脯厚作片阴干勿着塩即成脆脯至佳
　　○白脯此月中造者为上时牛羊獐鹿等精肉破作片冷水浸一宿出搦之去血候水清乃止即用塩和椒末浥经再宿出阴干捧打踏令紧自死牛羊亦得
　　○免脯先作白塩汤煑熟去浮沫欲出釜时尤急火火急干易置箔上阴干即成脆美无比若造生者即依脯法如五味者先须塩腌两三宿后猛火焙熟干味甚佳矣
　　○干腊肉取牛羊獐鹿肉五味淹二宿又以葱椒塩汤中猛火煑之令熟后挂着阴处经着不败远行即致麨
　　○造英粉第一梁米第二粟米须一色不得令杂去碎者拣去黍米木槽中下水踏十遍水清乃止大瓮中多以水浸夏三十日春六十日不用易水臭烂乃佳勿令日灸着日满汲水就瓮中沃之搅令酸气尽乃止稍稍出研之水搅挼取白汁绢袋滤着别瓮鹿者更研令尽以小杷子瓮中打良久抨澄之去清水以浓汁着盆中以杖一向旋之三百转乃止盆盖勿令尘污良久抨澄清徐徐去水尽以三重布帖粉上簿着粟糠糠上安灰灰灰湿更易干乃止然后削去四畔鹿无光者用中心圆如钵形光润者以布铺床上刀丽□□如梳大曝干碎挼收之入用拟客食及隔油衣中使及作香粉摩身是月作寒食出之胜他月
　　○红雪朴消十斤【马牙者尤佳并须精炼】升麻大青桑根白皮槐花各三两犀角【屑】一两淡竹叶一握苏木三两【锤碎别煎】诃梨勒三十介槟榔二十介朱砂一两【先细研药成乃下】右件升麻等七味剉以水二斗浸一宿煎取一大斗绞去滓去淀即下朴消于药汁中煎以杓扬不得停手候无水即下苏木汁朱砂搅和致于盆中冷硬收成疗一切病冷以水下之产后病以酒调服之以汤投之忌热肉面蒜等
　　○犀角丸疗痈肿并发背一切毒肿服之肿化为水神验方犀角一十二分【屑】蜀升麻黄芩防风人参当归黄蓍干姜蓼篮黄连【去毛】甘草【灸】桅子仁已上各四两大黄三分巴豆二十介【醋熬令黄去心瞙】右先捣巴豆如泥又研令极细余十三味并为散入巴豆膏同研令至匀炼蜜同捣令巴豆匀细为丸如梧桐子大患者饮服三丸通利三两行吃冷浆水粥止之如不利加至四五丸唯初服快利后渐减丸数取溏痢为度老少以意增减肿消皮皱痢黄水尽乃止忌热面鱼蒜猪肉菘菜生冷粘食等
　　○温白丸治癖块等心腹积聚心胸痛吃食不消妇人带下淋沥羸瘦困闷无力方川乌头十分【炮】紫菀吴茱萸菖蒲柴胡厚薄【姜灸】桔梗皂角【去皮子】茯苓干姜黄连【去毛】蜀椒【出汗】人参巴豆【醋熬黄去皮心】右件十四味等分捣罗入巴豆研令极细匀以白蜜和捣二千杵丸如梧桐大一服二丸不痢加至十丸十五日后恶浓血如鸡肝等下勿怪忌生冷醋滑猪鱼鸡大牛马鹅五辛油腻热面豆糯米陈臭等物
　　○备急丸治腹内诸卒暴百病方大黄干姜巴豆已上等分【巴豆去心皮醋熬令黄捣如泥又研令细匀】右件大黄干姜捣罗为散和巴豆膏研至匀炼蜜为丸更捣三千杵若中恶客忤心腹胀满刺痛气急口噤停尻死者以暖水或酒服如大豆许大三四枚捧头起令得下即愈若口噤定研丸成汁乃倾口中令从齿间入至腹良验忌芦笋猪肉冷水
　　○茵陈丸治瘴疫时气温黄等若岭表行往此药常随身茵陈四两大黄五两豉心五合恒山桅子仁【熬】芒消杏仁【去皮尖熟研后入之】已上各三两鳖甲三两【去膜酒及醋涂灸】巴豆一两【熬别研入用】右件九味捣罗为末炼蜜为丸初得时气三日旦饮服五丸如梧桐子大如行十里许或痢或汗或吐如不吐不汗不痢更服一丸五里久不觉即以热饮促之老少以意酌度凡黄病痰癖时气伤寒疟疾小儿热欲发痫服之无不差疗瘴神验赤白痢亦妙春初一服一年不病忌人苋芦笋猪肉已前诸药腊月合收瓶中以蜡纸固口置高处逐时减出【可二三年一合】
　　○面脂香附子大者十介白芷三两零陵香二两白茯苓一两并须新好者细剉研以好酒拌令浥浥蔓菁油二升先文武火于瓶器中养油一日次下药又煑一日候白芷黄色绵滤去滓入牛羊髓各一升白蜡八两【白蜡是蜜中蜡】麝香二分先研令极细又都暖相和合热搅匀冷凝即成
　　○澡豆糯米二升浸捣为粉曝令极干若微湿即损香黄明胶一斤灸令通起捣筛余者炒作珠子又捣取尽须过熟皂角一斤【去皮后秤】白芨白芷白蘝白术蒿本芎藭细辛甘松香零陵香白檀香十味各一大两干构子一升【一名楮子】右件捣筛细罗都匀相合成澡豆方甚众此方最佳李定所传
　　○香油疗头风白屑头痒头旋妨闷等方蔓荆子三大合香附子三十介【此地者佳】蜀附子大猛羊踯躅花各一大两旱莲子草零陵香各一大两葶苈子一大两半已上六味细剉绵裹故铧铁半斤【碎】右都浸于一大升生麻油中七日后涂头旋添油如药气尽即换　熏衣香方甚众此最妙沉香一斤昆仑者甲香二两半苏合香一两半白檀香【屑】丁香各一两麝香半两右件并须新好一味恶即损诸香并捣以鹿纱罗筛之蜜二大升六月收者炼之入朴消一两同炼掠去沫候冷和香作剂令可九瓷油瓶盛密封入地窨一月出之收贮久尤佳唯在鹿细干湿得所干则难丸烧须与香烟共尽不可焦臭香气
　　○乌金膏治一切恶疮肿方油麻油一斤黄丹四两【冬月六两】蜡四两头发一团【鸡子大】右先炒黄丹令黑即下油及发手不住搅之从旦至午取一点滴于水中候可□便即成也乃下蜡蜡消后一两沸即盛于瓶中
　　○乌蛇膏疗恶疮生好肉去浓水风毒气肿方油麻油一斤黄丹二大两乌蛇二大两【灸捣末】鼠一介【腊月者佳】蜡四两右先以油煎鼠令消去滓入黄丹并蛇未以微火更煎搅沸后下蜡更煎十沸膏即成下入瓷器中盛封涂疮一日一易尔
　　○辟瘟法养生术云腊夜持椒三七粒卧井傍勿与人言投椒井中除瘟疫病
　　○是月碾米数人口干碾米贮于新瓦瓮中盆盖泥封一瓮瓮关可终一年瓮下侧砖支令通风
　　○断鼠尾杂术云腊月捕鼠断其尾至来年正月斩之制鼠暴也
　　○腊炙是月收腊祀余炙以杖头穿竖瓜田角去虫
　　○挂猪耳是月收猪耳钓堂梁上令人致富
　　○收猪脂腊日收买猪脂勿令经水新瓷器盛埋亥地百日治疗痈疽【此月中收者亦得】
　　○贮糯米是月贮之夏中粜之【食禁云孕妇食糯米令子多白虫】
　　○留羊种同正月
　　○蒸□□屯子同十一月
　　○务斩伐竹木此月不蛀
　　○造农器收连加犂耧磨铧凿锄鎌刀斧向春人忙宜先备之
　　○神明散苍术桔梗附子【炮】各二两乌头四两【炮】细辛一两右捣筛为散绛囊盛带之方寸匕一人带一家不病右染时气者新肖水调方寸匕服之取汗便差春分后宜施之
　　○杂事造车贮雪收腊糟造竹器碓硙粪地造饧糵刈□束屯墙贮草贮皂荚縳笤箒
　　○艺田要术云是月烧荒正月开之
　　○溉冬葵汲水浇之有雪即不用
　　○烧苜蓿苜蓿之地此月烧之讫二年一度耕垄外根斩覆土掩之即不衰凡苜蓿春食作干菜至益人紫花时大益马六月已后勿用喂马马吃着蛛网吐水损马
　　○扫葱去其枯叶不去则至春不茂
　　○嫁果树同正月
　　○瘗果栽贮桃李之核此月瘗之至春深芽生出后移之
　　○斸树栽此月为佳斫叶树剥桑皮此月为上时
　　○斩构取皮此月为上时四月为中时非此两月即枯死至正月烧之
　　○屠苏酒大黄蜀椒桔梗桂心防风各半两白术虎杖各一两乌头半分右八味剉以绛囊贮岁除日薄晚挂井中令至泥正旦出之和囊浸于酒中东向饮之从少起至大逐人各饮小许则一家无病候三日弃囊并药于井中此轩辕黄帝之神方矣
　　○庭燎岁除夜积柴于庭燎火辟灾而助阳气
　　○禳镇投麻豆辟温法鱼龙河图云除夜四更取麻子小豆各二七粒家人发小许投井中终岁不遭伤寒温疫
　　○斋戒是月晦日前两日通晦日三日斋戒烧香净念经文仙家重之
　　○季冬行春令则胎夭多伤人多痐疾
　　○行夏令则水潦为败时雪不降冰冻消释
　　○行秋令则白露早降介虫为妖
　　○又腊日取皂角烧为末遇时疾晨旦以井花水调一钱匕服之必差
　　○又此月好合药饵经久不暍耳
　　四时纂要冬令卷之五终
　　●跋
　　余今雕印此书盖欲盛传于世广利于人助国劝农冀万姓同跻富寿者也凡百君子依而行之则乃子乃孙定无饥冻横夭之患
　　大宋至道大岁丙申九月十五日记　施元吉雕字
　　余甞得四时纂要于客中寻常间俯而读仰而思则实是农家书也其耕种耘获之侯风雨霜露之节与夫蚕桑医药家忌俗讳无不备载今甚爱之以为虽百金不愿易也而第恨即本无传知者盖寡遂绝人事而书得之欲入其梓寿其传与一国公共之而间或有无稽怪诞之说不经虚伪之言故欲撰抄要语以便考览而测海之心虽明于泾渭之分相马之眼尚暗于骊黄之辨则有志未就者日月多矣僚友朴宣氏分忧朔州求得书本以充行橐余知朴侯谨悫好书人也其不秘于家而刊行于世可知矣□庆其夙好之笃于是乎副而□共之心庶几伸矣万历五年丁丑中元日儒州后裔八十岁老翁通训大夫行缮工监副正柳希潜谨跋
　　纂【作管反】胼【部田反】胝【于尼反】憔【昨焦反】悴【秦醉反】稷【子力反】鞅【于两】蠡【音礼】黔【巨淹】羲【许羁】龚【音恭】酉□盆【呼鸡】醢【呼改】彘【直例】蔽【必袂】沟【古侯】渎【徒谷】蜚【扶沸】行□童【尺容】爆【北教】插【楚洽】欝【纡物】垒【力轨】齑【祖鸡】埘【音侍】囊【奴当】腋【羊益】驳【北角】薤【介胡】垄【力种】椎【直追打也】臼□【音伐舂也】酿【女亮】粪【方问】爬【蒲巴】掐【若给】晞【音希】嫩【奴困】抵【都礼】触【尺玉】丛【祖红】拣【音简】滓【阻史】摊【他干】搅【古巧】茧【古典】蛹【音勇】耐【奴代】溲【疎有】瞳【音同】尿【奴吊】尻【苦刀】窊【乌瓜】膂【音吕】厂【尺亮】咸【音咸】蛰【直立】刈【鱼肺】韭【书九】揠【乌拔】罨【乌合】臛【呼各】耨【奴豆】曝【薄报】喎【苦娲】剂【在细】烁【书勺】秃【他各】褊【方免】窖【古孝】稗【皮卖】核【下华】穊【居致】赶【音罕】痹【必至】癯【虚郭】脆【清岁】剥【北角】圌【市缘】簸【补过】芟【音衫】丽□□【郎计】谭【定念】渍【姒赐】翮【下革】鼽【渠牛】啑【音帝】窒【陟栗】跛【布火】酘【音豆】饧【徐盈】窑【音遥】稕【之闰】
　　杭州　潘家雕
　　往在丁丑岁余以缮工判官授朔州之归同官柳正希潜氏袖一书属余曰君其寿传为一国公共之资吾观是书信农家纂要之说也昔孟轲氏曰虽有镃基不如乘时夫察寒暑之气占风霜之侯耕种及时锄耘有节其有补于三农之事岂不大哉与夫树植畜牧卜筮忌讳微不俱载最所切于日用之中者也余谨授而归宝而爱之期布于世以售吾君不秘之志也第以朔邑凋弊无以为措厥后连任边帅□□无暇每恨未酬吾君付托之意寻常耿耿于怀蹔不忘心未几柳君亦捐世呜呼痛哉今者幸忝授钺于兹圣明在上不见兵革筹边之余捐俸鸠工以锓于梓不月而讫功于是自喜其平生宝藏之书得以刊行而吾君地下之魂亦可以慰矣时万历十八年庚寅仲春庆尚左兵使朴宣谨跋庆尚左兵营开刊
