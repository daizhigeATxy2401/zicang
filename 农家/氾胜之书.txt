一、 耕田
　　凡耕之本，在于趣时和土，务粪泽，早锄早获。
　　春冻解，地气始通，土一和解。夏至，天气始暑，阴气始盛，土复解。夏至后九十日，昼夜分，天地气和。以此时耕田，一而当五，名曰膏泽，皆得时功。
　　春地气通，可耕坚硬强地黑垆土，辄平摩其块以生草，草生复耕之，天有小雨复耕和之，勿令有块以待时。所谓强土而弱之也。
　　春候地气始通：椓橛木长尺二寸，埋尺，见其二寸：立春后，土块散，上没橛，陈根可拔。此时二十日以后，和气去，即土刚。以此时耕，一而当四。和气去耕，四不当一。
　　杏始华荣，辄耕轻土弱土。望杏花落，复耕。耕辄蔺之。草生，有雨泽，耕重蔺之。土甚轻者，以牛羊践之。如此则土强。此谓弱土而强之也。
　　春气未通，则土历适不保泽，终岁不宜稼，非粪不解。慎无旱耕。须草生，至可耕时，有雨即耕，土相亲，苗独生，草秽烂，皆成良田。此一耕而当五也。不如此而旱耕，块硬，苗秽同孔出，不可锄治，反为败田。秋无雨而耕，绝土气，土坚垎，名曰腊田。及盛冬耕，泄阴气，土枯燥，名曰脯田。脯田与腊田，皆伤田，二岁不起稼，则二岁休之。
　　凡麦田，常以五月耕，六月再耕，七月勿耕，谨摩平以待种时。五月耕，一当三。六月耕，一当再。若七月耕，五不当一。
　　冬雨雪止，辄以蔺之，掩地雪，勿使从风飞去；后雪复蔺之；则立春保泽，冻虫死，来年宜稼。
　　得时之和，适地之宜，田虽薄恶，收可亩十石。　　 
　　二、收种 
　　牵马令就谷堆食数口，以马践过为种，无虸蚄，厌虸蚄虫也。
　　种伤湿郁热则生虫也。
　　取麦种，候熟可获，择穗大强者，斩束立场中之高燥处，曝使极燥。无令有白鱼，有辄扬治之。取干艾杂藏之，麦一石，艾一把；藏以瓦器竹器。顺时种之，则收常倍。
　　取禾种，择高大者，斩一节下，把悬高燥处，苗则不败。
　　欲知岁所宜，以布囊盛粟等诸物种，平量之，埋阴地。冬至后五十日，发取量之。息最多者，岁所宜也。
　　虫食桃者粟责。 　　
　　三、溲种法
　　薄田不能粪者，以原蚕矢杂禾种种之，则禾不虫。
　　又马骨锉一石，以水三石，煮之三沸；漉去滓，以汁渍附子五枚；三四日，去附子，以汁和蚕矢羊矢各等分，挠令洞洞如稠粥。先种二十日时，以溲种如麦饭状。常天旱燥时溲之，立干；薄布数挠，令易干。明日复溲。天阴雨则勿溲。六七溲而止。辄曝谨藏，勿令复湿。至可种时，以余汁溲而种之。则禾不蝗虫。无马骨，亦可用雪汁，雪汁者，五谷之精也，使稼耐旱。常以冬藏雪汁，器盛埋于地中。治种如此，则收常倍。
　　验美田至十九石，中田十三石，薄田一十石，尹择取减法，神农复加之骨汁粪汁溲种。锉马骨牛羊猪麋鹿骨一斗，以雪汁三斗，煮之三沸。以汁渍附子，率汁一斗，附子五枚，渍之五日，去附子。捣麋鹿羊矢等分，置汁中熟挠和之。候晏温，又溲曝，状如后稷法，皆溲汁干乃止。若无骨者 ，缲蛹汁和溲。如此则以区种，大旱浇之，其收至亩百石以上，十倍于后稷。此言马蚕皆虫之先也，及附子令稼不蝗虫；骨汁及缲蛹汁皆肥，使稼耐旱，使稼耐旱，终岁不失于获。 
　　四、区田法
　　汤有旱灾，伊尹作为区田，教民粪种，负水浇稼。
　　区田以粪气为美，非必须良田也。诸山陵近邑高危倾阪及丘城上，皆可为区田。
　　区田不耕旁地，庶尽地力。
　　凡区种，不先治地，便荒地为之。
　　以亩为率，令一亩之地，长十八丈，广四丈八尺；当横分十八丈作十五町；町间分十四道，以通人行，道广一尺五寸；町皆广一丈五寸，长四丈八尺。尺直横凿町作沟，沟一尺，深亦一尺。积壤于沟间，相去亦一尺。尝悉以一尺地积壤，不相受，令弘作二尺地以积壤。
　　种禾黍于沟间，夹沟为两行，去沟两边各二寸半，中央相去五寸，旁行相去亦五寸。一沟容四十四株。一百合万五千七百五十株。种禾黍，令上有一寸土，不可令过一寸，亦不可令减一寸。
　　凡区种麦，令相去二寸一行。一行容五十二株。一百凡九万三千五百五十株。麦上土令厚二寸。
　　凡区种大豆，令相去一尺二寸。一行容九株。一百凡六千四百八十株。
　　区种荏，令相去三尺。
　　胡麻相去一尺。
　　区种，天旱常溉之，一百常收百斛。
　　上农夫区，方深各六寸，间相去九寸。一亩三千七百区。一日作千区。区种粟二十粒，美粪一升，合土和之。亩用种二升。秋收区别三升粟，亩收百斛。丁男长女治十亩。十亩收千石。岁食三十六石，支二十六年。
　　中农夫区，方九寸，深六寸，相去二尺。一亩千二十七区。用种一升。收粟五十一石。一日作三百区。
　　下农夫区，方九寸，深六寸，相去三尺。一亩五百六十七区。用种半升。收二十八石。一日作二百区。
　　区中草生，茇之。区间草以剗剗之，若以锄锄。苗长不能耘之者，以（句刂）镰比地刈其草矣。 
　　五、禾
　　种禾无期，因地为时。三月榆荚时雨，高地强土可种禾。
　　小豆忌卯，稻麻忌辰，禾忌丙，黍忌丑，秫忌寅未，小麦忌戌，大麦忌子，大豆忌申卯。凡九谷有忌日，种之不避其忌，则多伤败，此非虚语也。其自然者，烧黍穰则害瓠。
　　稙禾，夏至后八十九十日，常夜半候之，天有霜若白露下，以平明时，令两人持长索相对、各持一端，以概禾中，去霜露，日出乃止。如此，禾稼五谷不伤矣。
　　获不可不速，常以急疾为务。芒张叶黄，捷获之无疑。
　　获禾之法，熟过半断之。 
　　六、黍
　　黍者暑也，种者必待暑。先夏至二十日，此时有雨，强土可种黍。一亩三升。黍心未生，雨灌其心，心伤无实。
　　黍心初生，畏天露。令两人对持长索，搜去其露，日出乃止。
　　凡种黍，覆土锄治，皆如禾法；欲疏于禾。 
　　七、麦
　　凡田有六道，麦为首种。种麦得时无不善。夏至后七十日，可种宿麦。早种则虫而有节，晚种则穗小而少实。
　　当种麦，若天旱无雨泽，则薄责麦种以酢浆并蚕矢，夜半渍，向晨速投之，令与白露俱下。酢浆令麦耐旱，蚕矢令麦忍寒。
　　麦生黄色。伤于太稠。稠者锄而稀之。
　　秋锄以棘柴耧之，以壅麦根。故谚曰：“子欲富，黄金覆。”黄金覆者，谓秋锄麦曳柴壅麦根也。至春冻解，棘柴曳之，突绝其干叶。须麦生复锄之。到榆荚时，注雨止，候土白背复锄。如此则收必倍。
　　冬雨雪止，以物辄蔺麦上，掩其雪，勿令从风飞去。后雪复如此。则麦耐旱、多实。
　　春冻解，耕和土，种旋麦。麦生根茂盛，莽锄如宿麦。
　　区种麦，区大小如上农夫区。禾收，区种。凡种一亩，甩子二升；覆土厚二寸，以足践之，令种土相亲。麦生根成，锄区间秋草。缘以棘柴律土壅麦根。秋旱，则以桑落时浇之。
　　秋雨泽适，勿浇之。春冻解，棘柴律之，突绝去其枯叶。区间草生锄之。大男大女治十亩。至五月收，区一百。得百石以上，十亩得千石以上。
　　小麦忌戌，大麦忌子，除日不中种。 
　　八、稻
　　种稻，春冻解，耕反其土。种稻区不欲大，大则水深浅不适。冬至后一百一十日可种稻。稻地美、用种亩四升。始种稻欲温、温者缺其塍，令水道相直；夏至后太热，令水道错。
　　三月种粳稻，四月种秫稻。
　　九、稗
　　
　　稗既堪水旱，种无不熟之时，又特滋茂盛，易生芜秽。良田亩得二三十斛。宜种之备凶年。
　　稗中有米，熟时捣取米炊食之。不减粱米；又可酿作酒。
　　一O、大豆
　　大豆保岁易为，宜古之所以备凶年也。谨计家口数，种大豆，率人五亩，此田之本也。
　　三月榆荚时有雨，高田可种大豆。土和无块，亩五升；土不和，则益之。种大豆，夏至后二十日尚可种。戴甲而生，不用深耕。种之上，土才令蔽豆耳。厚则折项，不能上达，屈于土中则死。
　　大豆须均而稀。
　　豆花憎见日，见日则黄烂而根焦也。
　　获豆之法，荚黑而茎苍，辄收无疑；其实将落，反失之。故曰，豆熟于场。于场获豆，即青荚在上，黑荚在下。
　　区种大豆法：坎方深各六寸，相去二尺，一百得千二百八十坎。其坎成，取美粪一升，合坎中土搅和，以内坎中。临种沃之，坎三升水。坎内豆三粒；覆上土。勿厚，以掌抑之，令种与土相亲。一亩用种二升，用粪十二石八斗。豆生五六叶，锄之。旱者溉之，坎三升水。丁夫一人，可治五亩。至秋收，一亩中十六石。 
　　一一、小豆
　　小豆不保岁，难得。
　　椹黑时，注雨种，亩五升。豆生布叶，锄之；生五六叶，又锄之。
　　大豆小豆不可尽治也。古所以不尽治者，豆生布叶，豆有膏，尽治之则伤膏，伤则不成。而民尽治，故其收耗折也。故曰，豆不可尽治。
　　一二、枲
　　种枲：春冻解，耕治其土。春草生，布粪田，复耕，平摩之。
　　种枲太早，则刚坚、厚皮、多节；晚则皮不坚。宁失于早，不失于晚。获麻之法，穗勃如灰，拔之。夏至后二十日沤枲，枲和如丝。
　　一三、麻
　　种麻，豫调和田。二月下旬，三月上旬，傍雨种之。麻生布叶，锄之。率九尺一树。树高一尺，以蚕矢粪之，树三升；无蚕矢，以溷中熟粪粪之亦善，树一升。天旱，以流水浇之，树五升；无流水，曝井水，杀其寒气以浇之。雨泽时适，勿浇。浇不欲数。养麻如此，美田则亩五十石，及百石，薄田尚三十石。获麻之法，霜下实成，速斫之；其树大者，以锯锯之。
　　一四、瓜
　　区种瓜：一亩为二十四科。区方圆三尺，深五寸。一科用一石粪，粪与土合和，令相半。以三斗瓦瓮埋著科中央，令瓮口上与地平。盛水瓮中，令满。种瓜瓮四面各一子。以瓦盖瓮口。水或减，辄增，常令水满。种常以冬至后九十日、百日，得戊辰日种之。又种薤十根，令周回瓮，居瓜子外。至五月瓜熟，薤可拔卖之，与瓜相避。又可种小豆子瓜中，亩四五升，其藿可卖。此法宜平地，瓜收亩万钱。
　　一五、瓠
　　种瓠法，以三月耕良田十亩。作区方深一尺。以杵筑之，令可居泽。相去一步。区种四实。蚕矢一斗，与土粪合。浇之，水二升；所干处，复浇之。
　　著三实，以马箠嗀其心，勿令蔓延；多实，实细。以稿荐其下，无令亲土多疮瘢。度可作瓢，以手摩其实，从蒂至底，去其毛，不复长，且厚。八月微霜下，收取。
　　掘地深一丈，荐以槁，四边各厚一尺。以实置孔中，令底下向。瓠一行，覆上土厚三尺。二十日出，黄色好，破以为瓢。其中白肤，以养猪致肥；其瓣，以作烛致明。
　　一本三实，一区十二实，一亩得二千八百八十实，十亩凡得五万七千六百瓢。瓢直十钱，并直五十七万六千文。用蚕矢二百石，牛耕、功力，直二万六千文。余有五十五万。肥猪、明烛，利在其外。
　　区种瓠法，收种子须大者。若先受一斗者，得收一石；受一石者，得收十石。先掘地作坑，方圆、深各三尺。用蚕沙与土相和，令中半，著坑中，足摄令坚。以水沃之。候水尽，即下瓠子十颗；复以前粪覆之。既生，长二尺余，便总聚十茎一处，以布缠之五寸许，复用泥泥之。不过数日，缠处便合为一茎。留强者，余悉掐去。引蔓结子。子外之条，亦掐去之，勿令蔓延。留子法，初生二、三子不佳，去之；取第四、五、六子，留三子即足。旱时须浇之，坑畔周匝小渠子，深四五寸，以水停之，令其遥润，不得坑中下水。
　　一六、芋
　　种芋，区方深皆三尺。取豆萁内区中，足践之，厚尺五寸。取区上湿土与粪和之，内区中萁上，令厚尺二寸，以水浇之，足践令保泽。取五芋子置四角及中央，足践之。旱数浇之。其烂。芋生子，皆长三尺。一区收三石。
　　又种芋法，宜择肥缓土近水处，和柔粪之。二月注雨，可种芋，率二尺下一本。芋生根欲深。斸其旁以缓其土。旱则浇之。有草锄之，不厌数多。治芋如此，其收常倍。
　　一七、桑
　　
　　种桑法，五月取椹著水中，即以手溃之，以水灌洗，取子阴干。治肥田十亩，荒田久不耕者尤善，好耕治之。每亩以黍、椹子各三升合种之。黍、桑当俱生，锄之，桑令稀疏调适。黍熟获之。桑生正与黍高平，因以利镰摩地刈之，曝令燥；后有风调，放火烧之，常逆风起火。桑至春生。
　　一亩食三箔蚕。
　　一八、杂项
　　神农之教，虽有石城汤池，带甲百万，而无粟者，弗能守也。夫谷帛实天下之命。卫尉前上蚕法，今上农事，人所忽略，卫尉勤之，可谓忠国忧民之至。
　　农士惰勤，其功力相什倍。
　　吴王濞开茱萸沟，通运至海陵仓，北有茱萸村，以村立名。故史记云：“祁沟即吴王夫差所开，漕运以通上国。”
