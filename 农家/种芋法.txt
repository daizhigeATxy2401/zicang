种芋法﹝明﹞黄省曾撰
　　
　　一之名
　　芋，说文曰：大叶实根，骇人，故谓之芋。徐锴曰：芋，犹吁。吁，惊辞也。故曰骇人。齐人谓之莒。孝经援神契谓之莒芋。广雅谓之渠芋叶，谓之耿。载广志。凡十四等，有曰君子芋，大如斗，魁如杵旅。有曰车毂芋，有曰锯子芋，有曰旁巨芋，有曰青边芋。此四芋是多子。有曰谈芋魁，大如瓶，小子，叶如散盖，绀色而紫茎，其长丈余，易熟长，是为芋之最善者。茎可作羹，臛肥涩，得饮乃下。有曰蔓芋，缘枝而生。有曰鸡子芋，色黄。有曰百果芋，魁大而子繁多，亩收百斛，种以百亩，叶以养彘。有曰旱芋，七月熟。有曰九面芋，大而不美。有曰象空芋，大而弱，使人易饥。有曰青芋，有素芋子，皆不可食。
　　唐本注云：芋有六种，青芋细长毒多，初煮要须灰汁易水，熟乃堪食尔；白芋、圆芋、连禅芋、紫芋，毒少并正尔，蒸煮啖之。员白连禅，又可兼肉作羹；野芋大毒，不可啖也。陶隐居谓之老芋，形叶相似如一根，并杀人垂死者。饮以土浆粪汁可活。本草谓之土芝，蜀谓之蹲鸱。前汉谓之芋魁，后汉谓之芋渠叶。俞县有百子芋，新郑有博士芋，蔓生而根如鹅鸭卵。今有南京芋，煮之可拈皮而食，甘滑异于它品。茅山有紫芋，吴郡所产大者，谓之芋头，旁生小者谓之芋你。种之水田者为水芋。但广雅曰：藉姑，水芋也，亦曰乌芋。本草：乌芋一名水萍，一名槎牙，一名茨菰，一名凫茨。毗陵录谓之燕尾草，以其叶如桠也。又名田酥，状如泽泻，不正，似芋，根黄而小，恐自为一种，非土芝之水芋也。吉安录有干湿二种，湿名水芋，干名黄芋，味差劣。松志：苏之西境多水芋，以芋魁为旱芋。嘉定名之博罗。又有皮黄肉白，甘美可食，茎叶如扁豆而细，谓之香芋。又有引蔓开花，花落即生，名之曰落花生，皆嘉定有之。
　　二之食忌
　　本草云：有毒。陶隐居曰：生则有毒，性滑，尤为服饵家之所忌。博物志云：野芋状小于家芋，食之杀人。盖蔹也。家芋种之三年不收，旅生亦不可食。刘禹锡云：十月后晒干收之，冬月食，不发病。它时月不可食。久食则虚劳无力。图经曰：食之过多，则有损伤。唐本云：多食动宿冷。
　　三之艺法
　　种芋之古法，汜胜之书曰：区方深皆三尺，取豆箕纳区中，足践之，厚尺五寸。取区上湿土和粪纳区中，箕上厚尺二寸，以水浇之，足践令保泽。取五芋子置四角及中央，足践之，旱则数浇。箕烂芋生，子皆长三尺，一区收三石。
　　齐民要术云：宜择肥缓土近水处，和柔粪之，二月注雨可种。率二尺下一本芋，生根欲深，斸其旁以缓。其土旱则浇之，有草锄之，不厌数多。治芋如此，其收常倍。
　　崔寔曰：正月可菹芋。
　　家政法曰：二月可种芋。
　　务本新书曰：芋宜沙白地，地宜深耕。二月种为上。时相去六七寸下一芋。芋羞三目，众人来往眼目多见，并闻刷锅声处，多不滋胤。比及炎热，苗高则旺，频锄其旁，秋生子叶以上壅其根，霜后收之。又云：区长丈余，深阔各一尺，区行相间一步，宽则透风滋胤。
　　物类相感志：江湖所生土芋，磊块自实。若天雷频则多生，若耕种欲取，不得名之。若呼芋字，则逡巡不见矣。
　　种芋之今法：十月收芋子，不必芋魁，恐妨鬻食。但择旁生圆全者，每亩约留三千子，掘地尺五寸，窖藏之，上覆以土。若不藏，经冻则疏坏无力矣。至开春地气通，可耕。先锄地摩块，晒得白背，又倒土以晒二三次，去其草，每亩用圊粪二十担匀浇，候粪入土，即再锄转。否则粪见日而力薄。临种下水之后，再下豆饼五斗，清明后下秧。秧田种田，皆宜加以新土和柔之，否则莳插硬砾损子。秧田锄过，晒得白背，车水作平，出所窖芋子，有芽者以芽，其上无芽者以根在下，密布田中，以稻草盖之，日曝其芽蒌瘁，日浇水一次，或隔日亦可。待芽间吐发三四叶长二三寸，即可种矣。叶多而太长，则种之必尽落。故叶而重吐发，是为失时。种时相去一尺八寸下一芋子，或一尺六寸。种必在小满前，种后肥土必沫沸，宜去其草。干一二日其根乃行，不干则根腐黄而不生。干至小小，土坼即上水。若大坼，则干坏矣，常常使润泽。种时以阴天乃为佳，至七月乃塘。塘法在芋子四角之中掘其土，遍亩皆然，壅在根上，则土缓而结子圆大。霜后起之。芋魁每千可鬻白金一两，芋你千斤可鬻白金一两五钱。田之有瓦砾者不可种。凡种二岁必再易田，不然则不长旺。所易之田，种禾仍佳。
　　凡种旱芋，于二三月间往杭州买白者方是，须求松土浅耕下秧，俟秧出，复耕地，悬开三四寸，种后以土厚壅其根，日溉之以水粪，苗长不必粪，则旁生小者尤多。于水芋，其种就留于地，冬间覆以稻草，至明年二三月间起晒干，再下秧，复如前种。
　　四之事
　　史记：卓王孙曰：岷山之下沃野，下有蹲鸱，至死不饥。蹲鸱者，大芋也。
　　左思三都赋：所谓蹲鸱之沃，则以为济世。阳九是也。袁安为阴平长，时年饥，租入不毕，安听使输芋。曰：百姓饥困，长何得食谷？先自引芋而食。
　　薛包归先人塳侧种稻芋。稻以祭先，芋以自给。
　　李雄克成都，众甚饥馁，乃将民就谷于剚掘野芋而食之。
　　列仙传曰：酒客为梁，使蒸民益种芋，三年当大饥。卒如其言，梁民不死。
　　齐民要术曰：芋可以度饥馑，度凶年。今中国多不以此为意，后生有耳目所不见闻者，及水旱风虫霜雹之灾，便能饿死。满道白骨交横，知而不种，坐致泯灭。悲夫！人君者安可不督课之哉。
　　
　　
