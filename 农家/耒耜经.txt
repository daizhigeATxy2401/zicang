耒耜经﹝唐﹞陆龟蒙撰
　　
　　耒耜者古圣人之作也自乃粒以来至于今生民赖之有天下国家者去此无有也饱食安坐曾不求命称之义非扬子所谓如禽者邪予在田野间一日呼耕甿就而数其目恍若登农皇之庭受播种之法淳风泠泠耸竖毛发然后知圣人之旨趣朴乎其深哉孔子谓吾不如老农信也因书为耒耜经以备遗忘且无愧于食
　　经曰耒耜农书之言也民之习通谓之犁冶金而为之者曰犁镵[本作镵]曰犁壁斫木而为之者曰犁底曰压镵曰策（名页）曰犁箭曰犁辕曰犁梢曰犁评去声曰犁建曰犁槃木与金凡十有一事耕之土曰垡垡犹块也起其垡者镵也覆其垡者壁也草之生必布于垡不覆之则无以绝其本根故镵引而居下壁偃而居上镵表上利壁形下圆负镵者曰底底初实于镵中工谓之鳖肉底之次曰压镵背有二孔系于压镵之两旁镵之次曰策（名页）言其可以捍其壁也皆貤然相戴自策（名页）达于犁底纵而贯之曰箭前如桯而樛者曰辕后如柄而乔者曰梢辕有越加箭可弛张焉辕之上又有如槽形亦如箭焉刻为级前高而后庳所以进退曰评进之则箭下入土也深退之则箭上入土也浅以其上下类激射故曰箭以其浅深类可否故曰评评之上曲而衡之者曰建建犍也所以柅其辕与评无是则二物跃而出箭不能止横于辕之前末曰槃言可转也左右系以樫乎轭也辕之后末曰梢中在手所以执耕者也辕车之胸梢取舟之尾止于此乎镵长一尺四寸广六寸壁广长皆尺微椭[音堕]底长四尺广四寸评底过压镵二尺策减压镵四寸广狭与底同箭高三尺评尺有三寸槃增评尺七焉建惟称绝辕修九尺梢得其半辕至梢中间掩四尺犁之终始丈有二耕而后有爬[去声]渠疏之义也散垡去芟者焉爬而后有礰[音格]礋[宅]焉有磟碡[音鹿毒]焉自爬至礰礋皆有齿磟碡觚棱而已咸以木为之坚而重者良江东之田器尽于是耒耜经终焉
　　
　　
