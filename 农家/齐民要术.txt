    齐民要术  后魏 贾思勰
    ●序
    《史记》曰：“齐民无盖藏。”如淳注曰：“齐，无贵贱，故谓之齐民者。若今言平民也。”
    盖神农为耒耜，以利天下；尧命四子敬授民时；舜命后稷，食为政首；禹制土田，万国作乂；殷周之盛，诗书所述。要在安民。富而教之。
    《管子》曰：“一农不耕，民有饥者；一女不织，民有寒者。”“仓廪实，知礼节；衣食足？”传曰：“人生在勤，勤则不匮。”西语曰：“力能胜贫。谨能胜祸。”盖言勤力可以不贫，谨身可以避祸。故李悝为魏文侯作尽地力之教，国以富强；秦孝公用商君。急耕战之赏。倾夺邻国而雄诸候。
    《淮南子》曰：“圣人不耻身之贱也，愧道之不行也；不忧命之长短，而忧百姓之穷。是故禹为治水，以身解於阳盱之河；汤由苦旱，以身祷於桑林之祭。……神农憔悴，尧瘦癯，舜黎黑，禹胼胝。由此观之，则圣人之忧劳百姓亦甚矣。故自天子以下，至於庶人，四肢不勤，思虑不用，而事治求赡者，未之闻也。”“故田者不强，囷仓不盈；将相不强，功烈不成。”
    《仲长子》曰：“天为之时，而我不农，谷亦不可得而取之。青春至焉，时雨降焉，始之耕田，终之簠、簋，惰者釜之，勤者锺之。矧夫不为，而尚乎食也哉？”《谯子》曰：“朝发而夕异宿，勤则菜盈倾筐。且苟无羽毛，不织不衣；不能茹草饮水，不耕不食。安可以不自力哉？”
    晁错曰：“圣王在上，而民不冻不饥者，非能耕而食之，织而衣之，为开其资财之道也。……夫寒之於衣，不待轻暖；饥之依食，不待甘旨。饥寒至身，不顾廉耻。一日不再食则饥，终岁不制衣则寒。夫腹饥不得食，体寒不得衣，慈母不能保其子，君亦安能以有民？……夫珠、玉、金、银，饥不可食，寒不可衣。……粟、米、布、帛，……一日不得而饥寒至。是故明君贵五谷而贱金玉。”刘陶曰：“民可百年无货，不可一朝有饥，故食为至急。”陈思王曰：“寒者不贪尺玉而思短褐，饥者不愿千金而美一食。千金、尺玉至贵，而不若一食、短褐之恶者，物时有所急也。”诚哉言乎！
    神农、仓颉，圣人者也；其於事也，有所不能矣。故赵过始为牛耕，实胜耒耜之利；蔡伦立意造纸，岂方缣、牍之烦？且耿寿昌之常平仓，桑弘羊之均输法，疬国利民，不朽之术也。谚曰：“智如禹、汤，不如尝更。”是以爽迟请学稼，孔子答曰：“吾不如老农。”然则圣贤之智，犹有所未达，而况於凡庸者乎？
    猗顿，鲁穷士，闻陶朱公富，问术焉。告之曰：“欲速富，畜五牸。”乃畜牛羊，子息万计。九真、庐江，不知牛耕，每致困乏。任延、王影，乃令铸作田器，教之垦辟，岁岁开广，百姓充给。敦粕不虹作耧梨；冢种，人牛功力既费，而收谷更少。皇甫隆乃教作耧犁，所省庸力过半，得谷加五。又敦煌俗，妇女作裙。挛缩如羊肠，用布一匹。隆又禁改之，所省复不赀。茨充为桂阳令，俗不种桑，无蚕织丝麻之利，类皆以麻枲头贮衣。民惰窳[羊主切]，少粗履，足多剖裂血出，盛冬皆然火燎炙。充教民益种桑、枯养蚕，织履，复令种紵麻。数年之间，大赖其利，衣履温暖。今江南知桑蚕织履，皆充之教也。五原土宜麻枲，而俗不知织绩；民冬月无衣，积细草，卧其中，见吏则衣草而出。崔寔为作纺绩、织纴之具以教，民得以免寒苦。安在不教乎？
    黄霸为颍川，使邮亭、乡官，皆畜鸡、豚，以赡鳏、寡、贫穷者；及务耕桑，节用，殖财，种树。鳏、寡、孤、独，有死无以葬者，乡部书言，霸具为区处：某所大木，可以为棺。某亭豚子，可以祭。吏往皆如言。袭遂为渤海，劝民务农桑，令口种一树榆，百本薤，五十本葱，一畦韭，家二母彘，五鸡。民有带持刀剑者，使卖剑买牛，卖刀买犊，曰：“何为带牛佩犊？”春夏不得不趣田亩，秋冬课收敛，益蓄果实、菱、芡。吏民皆富实。召信臣为南阳，好为民兴利，务在富之。躬劝农耕，出入阡陌，止舍离乡亭，锋有安居。时行视郡中水泉，开通沟渎，起水门、提阏，凡数十处，以广溉灌，民得其利，蓄积有馀。禁止嫁娶送终奢靡，务出於俭约。郡中莫不耕稼力田。吏民亲爱信臣，号曰“召父”。僮种为不其令，率民养一豬。雌鸡四头，以供祭祀，死买棺木。颜斐为京兆，乃令整阡陌，树桑果；又课以闲月取材，使得转相教匠作车；又课民无牛者，令畜豬，投贵时卖，以买牛。始者民以为烦，一二年间，家有丁车、大牛，整顿丰足。王丹家累千金，好施与，周人之急。每岁时农收後，察其强力收多者，辄历载酒肴，从而劳之，便於田头树下饮食劝勉之，因留其馀肴而去；其惰孄者，独不见劳，各自耻不能致丹，其後无不力田者，聚落以至殷富。杜畿为河东，课民畜牸牛、草马，下逮鸡、豚，皆有章程，家家丰实。此等岂好为烦扰而轻费损哉？盖以庸人之性，率之则自力，纵之则惰窳耳。
    故《仲长子》曰：“丛林之下，为仓庾之坻；鱼鳖之堀，为耕稼之场者，此君长所用心也。是以太公封而斥卤播嘉谷,郑、白成而关中无饥年。盖食鱼鳖而薮泽之形可见，观草木而肥墝之势可知。”又曰：“稼穑不修，桑果不茂，畜产不肥，鞭之可也；杝落不完，垣墙不牢，扫除不净，笞之可也。”此督课之方也。且天子亲耕，皇后亲蚕，况夫田父而怀窳惰乎？李衡於武陵龙阳泛州上作宅，种甘橘千树。临死敕儿曰：“吾州里有千头木奴，不责汝衣食，岁上一匹绢，亦可足用矣。”吴末，甘橘成，岁得绢数千匹。恒称太史公所谓“江陵千树橘，与千户侯等”者也。樊重欲作器械物，先种梓、漆，时人嗤之。然积以岁月，皆得其用，向之笑者，咸求假焉。此种殖之不可已已也。谚曰：“一年之计，莫如树谷；十年之计，莫如树木。”此之谓也。
    《书》曰：“稼穑之艰难。”《孝经》曰：“用天之道，因地之利，谨身节用，以养父母。”《论语》曰：“百姓不足，君孰与足？”汉文帝曰：“朕为天下守财矣，安敢妄用哉！”孔子曰：“居家理，治可移於官。”然则家犹国，国犹家，是以家贫则思良妻，国乱则思良相，其义一也。
    夫财货之生，既艰难矣，用之又无节；凡人之性，好懒惰矣。率之又不笃；如以政令失所，水旱为灾。一谷不登，胔腐相继：古今同患，所不能止也，嗟乎！且饥者有过甚之原，渴者有兼量之情。既饱而後轻食，既暖而後轻衣。或由年谷丰穰，而忽於蓄积；或由布帛优赡，而轻於施与：穷窘之来，所由有渐。故《管子》曰：“桀有天下，而用不足；汤有七十二里。而用有馀。天非独为汤雨菽、粟也。”盖言用之以节。
    《仲长子》曰：“鲍鱼之肆，不自以气为臭；四夷之人，不自以食为异：生心使之然也。居积心之中，见生然之事，夫孰自知非者也？斯何异蓼中之虫，而不知蓝之甘乎？”
    今采捃经传，爰及歌谣，询之老成，验之行事，起自耕农，终於醯、醢，资生之业，靡不毕书，号曰《齐民要术》。凡九十二篇，束为十卷。卷首皆有目录，於文虽烦，寻览差易。其有五谷、果、蓏非中国所殖者，存其名目而已：种莳之法，盖无闻焉。舍本逐末，贤哲所非，日富岁贫，饥寒之渐，故商贾之事，阙而不录。花草之流，可以悦目，徒有春花，而无秋实，匹诸浮伪，盖不足存。
    鄙意晓示家童，未敢闻之有识，故丁宁周至，言提其耳，每事指斥，不尚浮辞。览者无或嗤焉。
    
    
    
    
    
    
    
    
      後魏高阳太守贾思勰撰
    ●杂说
    夫治生之道，不仁则农；若昧於田畴，则多匮乏。只知稼穑之力，辊未逮於老农；规画之间，窃自同於“後稷”。所为之术，条列後行。
    凡人家营田，须量己力，宁可少好，不可多恶。假如一具牛，总营得小亩三顷——据齐地大亩，一顷三十五亩也。每年一易，必莫频种。其杂田地，即是来年谷资。
    欲善其事，先利其器。悦以使人，人忘其劳。且须调习器机，务令快利；秣饲牛畜，事须肥健；抚恤其人，常遣欢悦。
    观其地势。乾湿得所，禾秋收了，先耕荞麦地，次耕馀地。务遣深细，不得趁多。看乾湿，随时盖磨著切。见世人耕了，仰著土愉，并待孟春盖，若冬乏水雪，连夏亢阳，徒道秋耕不堪下种。无问耕得多少，皆须旋盖磨如法。
    如一具牛，两个月秋耕，计得小亩三顷。终冬加料喂。至十二月内，即须排比农具使足。一入正月初，未开阳气上，即更盖所耕得地遍。
    凡田地中有良有薄者，即须加粪粪之。
    其踏粪法：凡人家秋收治田後，场上所有穰、谷(禾戠)等，并须收贮一处。每日布牛脚下，三寸厚；每平旦收聚堆积之；还依前布之，经宿即堆聚。计经冬一具牛，踏成三十车粪。至十二月、正月之间，既载粪粪地。计小亩亩别用五车，计粪得六亩。匀摊，耕，盖著，未须转起。
    自地亢後，但所耕地，随饷盖之；待一段总转了，即横盖一遍。计正月、二月两个月，又车一遍。
    然後看地宜纳粟：先种黑地、微带下地，即种糙种；然後种高壤白地。其白地，候寒食後检荚盛时纳种。以次种大豆、油麻等田。
    然後转所粪得地，耕五、六遍。每耕一遍，盖两遍，最後盖三遍。还纵横盖之。候昏房、心中，下黍种无问。
    谷，小亩一升下子，则稀穊得所。
    候黍、粟苗未与垄齐，即锄一遍。黍经五日，更报锄第二遍。候未蚕老毕，报锄第三遍。如无力，即止；如有馀力，秀後更锄第四遍。油麻、大豆，并锄两遍止，亦不厌早锄。谷，第一遍便科定，每科只留两茎，更不得留多。每科相去一尺。两垄头空，务欲深细。第一遍锄。未可全深；第二遍。唯深是求；第三遍，较浅於第二遍；第四遍较浅。
    凡荞麦，五月耕；经二十五日，草烂得转；并种，耕三遍。立秋前後，皆十日内种之。假如耕地三遍，即三重著子。下两重子黑，上头一重子折，皆是白汁，满似如浓，即须收刈之。但对梢相答铺之，其白者日渐尽变为黑，如此乃为得所。若待上头总黑，半已下黑子，尽总落矣。
    其所粪种黍地，亦刈黍了，即耕两遍，熟盖，下糠麦。至春，锄三遍止。
    凡种小麦地，以五月内耕一遍，看乾湿转之，耕三遍为度。亦秋社後即种。至春，能锄得两遍最好。
    凡种麻地，须耕五、六遍，倍盖之。以夏至前十日下子。亦锄两遍。仍须用心细意抽拔全稠闹细弱不堪留者，即去却。
    一切但依此法，除虫灾外，小小旱，不至全损。何者？缘盖磨数多故也。又锄耨以时。谚曰：“锄头三寸泽”，此之谓也。尧汤旱涝之年，则不敢保。虽然，此乃常式。古人云：“耕锄不以水旱息功，必获丰年之收。”
    如去城郭近，务须多种瓜、菜、茄子等，且得供家，有馀出卖。只如十亩之地，灼然良沃者，选得五亩，二亩半种葱，二亩半种诸杂菜；似校平者种瓜、萝卜。其菜每至春二月内，选良沃地二亩熟，种葵、莴苣。作畦，栽蔓菁，收子。至五月、六月，拔诸菜先熟者，并须盛裹，亦收子讫。应空闲地种蔓菁、莴苣、萝卜等，看稀稠锄其科。至七月六日、十四日，如有车牛，尽割卖之；如自无车牛，输与人。即取地种秋菜。
    葱，四月种。萝卜及葵，六月种。蔓菁，七月种。芥，八月种。瓜，一二月种；如拟种瓜四亩，留四月种，并锄十遍。蔓菁、芥子，并锄两遍。葵、萝卜，锄三遍。葱，但培锄四遍。白豆、小豆，一时种，齐熟，且免摘角。但能依此方法，即万不失一。
    ●卷一
    ●耕田第一
    《周书》曰：“神农之时，天雨粟，神农遂耕而种之。作陶，冶斤斧，为耒耜、锄、耨，以垦草莽，然後五谷兴助，百果藏实。”
    《世本》曰：“倕曰作耒耜。”“倕，神农之臣也。”
    《吕氏春秋》曰：“耜博六寸。”
    《尔雅》曰：“斪忴斸谓之定。”犍为舍人曰：“斸谓，锄也，名定。”
    《纂文》曰：“养苗之道，锄不如耨，耨不如铲。铲柄长二尺，刃广二寸，以划地除草。”
    许慎《说文》曰：“耒，手耕曲木也。”“耜，耒端木也。”“斸，斫也，齐谓之镃錤。一曰，斤柄性自曲者也。”“田，陈也，树谷曰田，象四口，十，阡陌之制也。”“耕，犁也，从耒井声。一曰，古者井田。。”
    刘熙《释名》曰：“田，填也，五谷填满其中。”“犁，利也利则发土绝草根。”“耨，似锄，妪耨禾也。”“斸，诛也，主以诛锄物根株也。”
    凡开荒山泽田，皆七月芟艾之，草干即放火，至春而开。[根朽省功。]其林木大者(罃刂)[鸟更反]杀之，叶死不扇，便任耕种。三岁後，根枯茎朽，以火烧之。[入地尽矣。]耕荒毕，以铁齿(金屚)楱[俎侯反]再遍杷之，漫掷黍穄，劳[郎到反]亦再遍。明年，乃中为谷田。
    凡耕高下田，不问餍秋，必须燥湿得所为佳。若水旱不调，宁燥不湿。[燥耕虽块，一经得雨，地则粉解。湿耕坚垎[胡格反]，数年不佳。谚曰：“湿耕泽锄，不如归去。”言无益而有损。湿耕者，白背速(金屚)楱之，亦无伤；否则大恶也。]春耕寻劳，[古曰“耰”，今日“劳”。《说文》曰：“耰，摩田器。”今人亦名劳曰“摩”，鄙语曰：“耕田摩劳”也。]秋耕待白背劳。[春既多风，若不寻劳，地必虚燥。秋田(濕水换土)实，湿劳令地硬。谚曰：“耕而不劳，不如作暴。”盖言泽难遇。喜天时故也。桓宽《盐铁论》曰：“茂木之下无丰草，大块之间无美苗。”]
    凡秋耕欲深，春夏欲浅。犁欲廉，劳欲再。[犁廉耕细，牛复不疲；再劳地熟。旱亦保泽也。]秋耕(禾奄)[一感反]青者为上。[比至冬月，青草复生者，其美与小豆同也。]初耕欲深，转地欲浅。[耕不深，地不熟；转不浅，动生土也。]菅茅之地，宜纵牛羊践之，[践则根浮]。七月耕之则死。[非七月，复生矣。]
    凡美田之法，绿豆为上，小豆、胡麻次之。悉皆五、六月中(禾糞)[羹懿反]种，七月、八月犁掩杀之，为春谷田，则亩收十石，其美与蚕矢、熟粪同。
    凡秋收之後，牛力弱，未及即秋耕者，谷、黍、穄、粱、秫茇[方末反]之下，即移羸速锋之，地恒润泽而不坚硬。乃至冬初，常得耕营，不患枯旱。若牛力少者，但九月、十月一劳之，至春樀种亦得。
    《礼记?月令》曰：“孟春之月，……天子乃以元日，祈谷於上帝。[郑玄注曰：“谓上辛曰郊祭天。《春秋传》曰：‘春郊祀后稷，以祈农事。是故启蛰而郊，郊而后耕。’上帝，太微之帝。”]乃择元辰，天子亲载耒耜，……帅三公、九卿、诸侯、大夫，躬耕帝籍。[“元辰，盖疮後吉辰也。……帝籍，为天神借民力所治之田也。”]……是月也，天气下降，地气上腾，天地同和，草木萌动。[“此阳气蒸达，可耕之候也。农书曰：‘土长冒橛，陈根可拔，耕者急发’也。”]……命田司[“司谓‘田畯’，主农之官。”]……善相丘陵、阪险、原隰，土地所宜，五谷所殖，以教导民。……田事既饬，先定准直，农乃不惑。……
    “仲春之月，……耕者少舍，乃修阖扇。[“舍，犹止也。蛰虫启户，耕事少闲，而治门户。用木曰阖，用竹苇曰扇。”]……无作大事，以妨农事。……
    “孟夏之月，……劳农劝民，无或失时。[“重力劳来之。”]……命农勉作，无休於都。[“急趣农也。……《王居明堂礼》曰：‘无宿於国’也。”]……
    “季秋之月，……蛰虫咸俯在内，皆墐其户。“墐，谓涂闭之，此避杀气也。”
    “孟冬之月，……天气上腾，地气下降，天地不通，闭藏而成冬。……劳农以休息之。[“‘党正’：‘属民饮酒，正齿位’是也。”]……
    “仲冬之月，……土事无作，慎无发盖，无发屋室，……地气且泄，是谓发天地之房，诸蛰则死，民必疾疫。[“大阴用事，尤重闭藏。”按今世有十月、十一月耕者，非直逆天道，害蛰虫，地亦无膏润，收必薄少也。]……
    “季冬之月，……命田官告人出五种；[“命田官告民出五种，大寒过，农事将起也。”]命农计耦耕事，修耒耜，具田器。[“耜者，耒之金，耜广五寸。田器，镃錤之属。”]是月也，日穷于次，月穷于纪，星回于天，数将几终，[“言日月星辰运行至此月，皆币於故基。次，舍也；纪，犹合也。”]岁且更始，专而农民，毋有所使。[“而，犹汝也；言专一汝农民之心，令人预有志於耕稼之事；不可徭役，徭役之则志散，失其业也。”]……”
    《孟子》曰：“土之仕也，犹农夫之耕也。”[赵岐注曰：“言仕之为急，若农夫不耕不可。”]
    魏文候曰：“民春以力耕，夏以强耘，秋以收敛。”
    《杂阴阳书》曰：“亥为天仓，耕之始。”
    《吕氏春秋》曰：“冬至後五旬七日昌生。昌者，百草之先生也，於是始耕。”[高诱注曰：“昌，昌蒲，水草也。”]
    《淮南子》曰：“耕之为事也劳，织之为事也扰。扰劳之事，而民不舍者，知其可以衣食也。人之情，不能无衣食。衣食之道，必始於耕织，……。物之若耕织，始初甚劳。终必利也众。”又曰：“不能耕而欲黍粱，不能织而喜缝裳，无其事而求其功，难矣。”
    《氾胜之书》曰：“凡耕之本，在於趣时，和土，务粪泽，早锄早获。
    “春冻解。地气始通，土一和解。夏至，天气始暑，阴气始盛，土复解。夏至後九十日，昼夜分，天地气和。以此时耕田，一而当五，名曰膏泽，皆得时功。
    “春地气通，可耕坚硬强地黑垆土，辄平摩其块以生草，草生复耕之，天有小雨复耕和之，勿令有块以待时。所谓强土而弱之也。
    “春候地气始通：椓橛木长尺二寸，埋尺，见其二寸；立春後，土块散，上没橛，陈根可拔。此时二十日以後，和气去，即土刚。以时耕，一而当四；和气去耕，四不当一。
    “杏始华荣，辄耕轻土弱土。望杏花落，复耕。耕辄蔺之。草生，有雨泽，耕重蔺之。土甚轻者，以牛羊践之。如此则土强。此谓弱土而强之也。
    “春气未通，则土历适不保泽，终岁不宜稼，非粪不解。慎无旱耕。须草生，至可耕时，有雨即耕，土相亲，苗独生。草秽烂，皆成良田。引一耕而当五也。不如此而旱耕，块硬，苗、秽同孔出，不可锄治，反为败田。秋无雨而耕，绝土气，土坚垎，各曰‘腊田’。及盛冬耕。泄阴气，土枯燥，名曰‘脯田’。脯田与腊田，皆伤田，二岁不起稼，则一岁休之。
    “凡麦田，常以五月耕，六月再耕，七月勿耕，谨摩平以待种时。五月耕，一当三。六月耕，一当再。若七月耕，五不当一。
    “冬雨雪止，辄以蔺之，掩地雪，勿使从风飞去；後雪复蔺之；则立春保泽，冻虫死，来年宜稼。
    “得时之和，适地之宜，田虽薄恶，收可亩十石。”
    崔寔《四民月令》曰：“正月，地气上腾，土长冒橛，陈根可拔，急菑强土黑垆之田。二月，阴冻毕泽，可菑美田缓土及河渚小处。三月，杏华盛，可菑沙白轻土之田。五月、六月，可菑麦田。”
    崔寔《政论》曰：“武帝以赵过为搜粟都尉，教民耕殖。其法三犁共一牛，一人将之，下种，挽耧，皆取备焉。日种一顷。至今三辅犹赖其利。今辽东耕犁，辕长四尺，回车相妨，既用两牛，两人牵之，一人将耕，一人下种，二人挽耧：凡用两牛六人，一日才种二十五亩。其悬绝如此。”[按三犁共一牛，若今三脚耧矣，未知耕法如何？今自济州以西，犹用长辕犁、两脚耧。长辕耕平地尚可，於山涧之间则不任用，且回转至难，费力，未若齐人蔚犁之柔便也。两脚耧，种垄穊，亦不如一脚耧之得中也。]
    ●收种第二
    杨泉《物理论》曰：“梁者，黍、稷之总名；稻者，溉种之总名；菽者，众豆之总名。三谷各二十种，为六十；蔬、果之实，助谷各二十，凡为百种。故《诗》曰：‘揪厥百谷’也。”
    凡五谷种子，浥郁则不生，生者亦寻死。种杂者，禾则早晚不均，舂复减而难熟，粜卖以杂糅见疵，炊爨失生熟之节。所以特宜存意，不可徒然。
    粟、黍、穄、粱、秫，常岁岁别收，选好穗纯色者，劁[才彫反]刈高悬之。至春治取，别种，以明年种子。[耧耩掩种，一斗可种一亩。量家田所须种子多少而种之。]其别种种子，常须加锄。[锄多则无秕也。]先治而别埋，[先治，场净不杂；窖埋，又胜器盛。]还以所治蓑草蔽窖。[不尔必有为杂之患。]将种前二十许日，开出水洮，[浮秕去则无莠]。即晒令燥，种之。依《周官》相地所宜而粪种之。
    《氾胜之术》曰：“牵马令就谷堆食数口，以马践过为种，无虸蚄，厌虸蚄虫也。”
    《周官》曰：“草人，掌土化之法，以物地相其宜而为之种。[郑玄注曰：“土化之法，化之使美，若氾胜之术也。以物地，占其形色。为之种，黄白宜以种禾之属。”]凡粪种：骍刚用牛，赤缇用羊，坟壤用麋，渴泽用鹿，咸泻用貆，勃壤用狐，埴垆用豕，强(上臨下木)用蕡，轻爂用犬。[此“草人”职。郑玄注曰：“凡所以粪种者，皆谓煮取汁也。赤缇，縓色也。渴泽，故水处也；泻，卤也；貆，貒也；勃壤，粉解者；埴垆，黏疏者；强(上臨下木)，强坚者；轻爂，清脆者。故书‘骍’为‘挈’，‘坟’作‘蚠’。杜子春‘挈’读为‘骍’，谓地色赤而土刚强也。郑司农云：‘用牛，以牛骨汁渍其种也。谓之粪种。坟壤，多蚠鼠也。壤，白色。蔶，麻也。’玄谓坟壤，润解。”]
    《淮南术》曰：“从冬至日数至来年正月朔日，五十日者，民食足；不满五十日者，日减一斗；有馀日，日益一斗。”
    《氾胜之书》曰：“种伤湿郁热则生虫也。
    “取麦种，候熟可获，择穗大强者斩，束立场中之高燥处，曝使极燥。无令有白鱼，有辄扬治之。取乾艾杂藏之，麦一石，艾一把。藏以瓦器、竹器。顺时种之，则收常倍。
    “取禾种，择高大者，斩一节下，把悬高燥处，苗则不败。
    “欲知岁所宜，以布囊盛粟等诸物种，平量之，埋阴地。冬至後五十日，发取量之，息最多者。岁所宜也。”
    崔寔曰：“平量五谷各一升，小罂盛，埋垣北墙阴下，……。”馀法同上。
    《师旷占术》曰：“杏多实不虫者，来年秋禾善。五木者，五谷之先；欲知五谷，但视五木。择其木盛者，来年多种之，万不失一也。”
    ●种谷第三
    稗附出，稗为粟类故。
    种谷：
    谷，稷也，名粟。谷者，五谷之总名，非指谓粟也。然今人专以稷为谷，望俗名之耳。
    《尔雅》曰：“粢，稷也。”
    《说文》曰：“粟，嘉谷实也。”
    郭义恭《广志》曰：“有赤粟、白茎，有黑格雀粟，有张公斑，有含黄仓，有青稷，有雪白粟，亦名白茎。又有白蓝下、竹头茎青、白逮麦、擢石精、卢狗蹯之名种云。”
    郭璞注《尔雅》曰：“今江东呼稷为粢。”孙炎曰：“稷，粟也。”
    按今世粟名，多以人姓字为名目，亦有观形立名，亦有会义为称，聊复载之云耳：
    朱谷、高居黄、刘豬獬、道愍黄、聒谷黄、雀懊黄、百日粮，有起妇黄、辱稻粮、奴子典、(黍枣)(上音下加)支谷、焦金黄、(酓鳥)[鸟含反]履苍——一名麦争场：此十四种，早熟，耐旱，熟早免虫。聒谷黄、辱稻粮二种，味美。
    今堕车、下马看、百群羊、悬蛇赤尾、罢虎黄、雀民泰、马曳缰、刘豬赤、李浴黄、阿摩粮、东海黄、石(马寽)[良卧反]岁[苏卧反]、青茎青、黑好黄、陌南禾、隈堤黄、宋冀痴、指张黄、兔脚青、惠日黄、写风赤、一晛黄、山鹺、顿(禾党)黄：此二十四种，穗皆有毛，耐风，免雀暴。一晛黄一种，易舂。
    宝珠黄、俗得白、张邻黄、白鹾谷、钩千黄、张蚁白、耿虎黄、都奴赤、茄芦黄、薰豬赤、魏爽黄、白茎青、竹根黄、调母粱、磊碨黄、刘沙白、僧延黄、赤粱谷、灵忽黄、獭尾青、续德黄、秆容青、豬矢青、烟熏黄、乐婢青、平寿黄、鹿橛白、鹾折筐、黄(禾覃)穇、阿居黄、赤巴粱、鹿蹄黄、饿狗苍、可怜黄、米谷、鹿橛青、阿逻罗：此三十八种，中(禾旦)大谷。白鹾谷、调母粱二种，味美。秆容青、阿居黄、豬矢青三种，味恶。黄(禾覃)穇、乐婢青二处，易舂。
    竹叶青、石抑閦——竹叶青，一名胡谷——、水黑谷、忽泥青、冲天棒、雉子青、鸱脚谷、雁头青、揽堆黄、青子规：此十种晚熟，耐水；有虫灾则尽矣。
    凡谷成熟有早晚，苗秆有高下，收实有多少，质性有强弱，米味有美恶，粒实有息耗。[早熟者苗短而收多，晚熟者苗长而收少。强苗者短，黄谷之属是也；弱苗者长、青、白、黑是也。收少者美而耗，收多者恶而息也。]地势有良薄，[良田宜种晚，薄田宜种早。良地非独宜晚，早亦无害；薄地宜早，晚必不成实也。]山、泽有异宜。[山田种强苗，以避风霜；泽田种弱苗，以求华实也。]顺天时。量地利，则用力少而成功多。任情返道，劳而无获。[入泉伐木，登山求鱼，手必虚；迎风散水，逆坂走丸，其势难。]
    凡谷田，绿豆、小豆底为上，麻、黍、胡麻次之，芜菁、大豆为下。[常见瓜底，不减绿豆，本既不论，聊复记之。]
    良地一亩，用子五升，薄地三升。[此为稙谷，晚田加种也。]
    谷田必须岁易。[(兊风)子则莠多而收薄矣。(兊风)，尹绢反]。
    二月、三月种者为稙禾，四月、五月种者为穉禾。二月上旬及麻、菩[音倍、音勃]杨生种者为上时，三月上旬及清明节、桃始花为中时，四月上旬及枣叶生、桑花落为下时。岁道宜晚者，五月、六月初亦得。
    凡春种欲深，宜曳重挞。夏种欲浅，直置自生。[春气冷，生迟，不曳挞则根虚，虽生辄死。夏气热而生速，曳挞遇雨必坚垎。其春泽多者，或亦不须挞；必欲挞者，宜须待白背，温挞令地坚硬故也。]
    凡种谷，雨後为佳。叔叔雨，宜湿种；遇大雨，待秽生。[小雨不接湿，无以生禾苗；在雨不待白背，湿辗则令苗瘦。秽若盛者，先锄一遍，然後纳种乃佳也。]春若遇旱，秋耕之地，得仰垄待雨。[春耕者，不中也。]夏若仰垄，非直荡汰不生，兼与草秽俱出。
    凡田谷早晚相杂。防岁道有所宜。有闰之负，节气近後，宜晚田。然大率欲早，早田倍多於晚。早田净而易治，晚者芜秽难治。其收任多少，从岁所宜，非关早晚。然早谷皮薄，米实而多；晚谷皮厚，米少而虚也。
    苗生如马耳则镞锄。[谚曰：“欲得谷，马耳镞。”初角切。]衡稀豁之处，锄而补之。[用功盖不足言，利益动能百倍。]凡五谷，唯小锄为良。[小锄者，非直省功，谷亦倍胜。大锄者，草根繁茂，用功多而收益少。]良田率一尺留一科。[刘章《耕田歌》曰：“深耕穊种，立苗欲疏；非其类者。锄而去之。”谚云：“回车倒马，掷衣不下，皆十石而收。”言大稀大穊之收，皆均平也。]
    薄地寻垄蹑之。[不耕故。]
    苗出垄则深锄。锄不厌数，周而复始，勿以无草而暂停。[锄者非止除草，乃地熟而实多，糠薄，米息。锄得十遍，便得“八米”也
    春锄起地，夏为除草，故春锄不用触湿。六月以後，虽湿亦无嫌。[春苗既浅，阴未覆地，湿锄则地坚。夏苗阴厚，地不见日，故虽湿亦无害矣。《管子》曰：“国为者，使农寒耕而热芸。”芸，除草也。]
    苗既出垄，每一经雨，白背时，辄以铁齿(金屚)楱纵横杷而劳之。[杷法：令人坐上，数以手断去草；草塞齿，则伤苗。如此令地熟软，易锄省力。中锋止。]
    苗高一尺，锋之。[三遍者皆佳。]耩[故项反]者，非不壅本苗深，杀草，益实，然令地坚硬，乏泽难耕。锄得五遍以上，不烦耩。[必欲耩者，刈谷之後，即锋茇[方末反]下令突起，则润泽易耕。]
    凡种，欲牛迟缓行，种人令促步以足蹑垄底。[牛迟则子匀，足蹑则苗茂。足迹相接者，亦可不烦挞也。]
    熟，速刈。乾，速积。[刈早则镰伤，刈晚则穗折，遇风则收减。湿积则藁烂，积晚则损耗，连雨则生耳。]
    凡五谷，大判上旬种者全收，中旬中收，下旬下收。
    《杂阴阳书》曰：“禾‘生’於枣或杨。九十日秀，秀後六十日成。禾‘生’於寅，‘壮’於丁、午，‘长’於丙，‘老’於戊，‘死’於申，恶於壬、癸，忌於乙、丑。
    “凡种五谷，以‘生’、‘长’、‘壮’日种者多实，‘老’、‘恶’、‘死’日种者收薄，以忌日种者败伤。又用‘成’、‘收’、‘满’、‘平’、‘定’日为佳。”
    《氾胜之书》曰：“小豆忌卯，稻、麻忌辰，禾忌丙，黍忌丑，秫忌寅、未，小麦忌戌，大麦忌子，大豆忌申、卯。凡九谷有忌日，种之不避其忌，则多伤败。此非虚语也。其自然者。烧黍穰则害瓠。”[《史记》曰：“阴阳之家，拘而多忌。”止可知其梗槩，不可委曲从之。谚曰：“以时及泽，为上策”也。]
    《礼记?月令》曰：“孟秋之月，……修宫室，坏垣墙。……
    “仲秋之月，……可以筑城郭，……穿窦窖，修囷仓。[郑玄曰：“为民当入，物当藏也。……堕曰窦，方曰窖。”按谚曰：“家贫无所有，秋墙三五堵。”盖言秋墙坚实，土功之时，一劳永逸，亦贫家之宝也。]乃命有司，趣民收敛，务畜菜，多积聚。[“始为御冬之备。”……]
    “季秋之月，……农事备收。[“备，犹尽也。”……]
    “孟冬之月，……谨盖藏，……循行积聚，无有不敛。“[谓刍、禾、薪、蒸之属也。”]……
    “仲冬之月，……农有不收藏积聚者，……取之不诘。[“此收敛尤急之时，有人取者不罪，所以警其主也。”……”]
    《尚书考灵曜》曰：“春，鸟星昏中，以种稷。[“鸟，朱鸟鹑火也”]秋，虚星昏中，以收敛。[“虚，玄枵也。]””
    《庄子》长梧封人曰：“昔予为禾，耕而卤莽[忙补反]之，则其实亦卤莽而报予；芸而灭裂之，其实亦灭裂而报予。[郭象曰：”卤莽、灭裂，轻脱末略，不尽其分。]“予来年变齐[在细反]，深其耕而熟耰之，其禾繁以滋。予终年厌餮。”
    《孟子》曰：“不违农时，谷不可胜食。[赵岐注曰：“使民得务农，不违夺其农时，则五谷饶穰，不可胜食也。”]”“谚曰：‘虽有智惠，不如乘势；虽有镃錤，不如待时。’[赵岐曰：“乘势，居富贵之势。镃錤，田器，耒耜之属。待时，谓农之三时。”]”又曰：“五谷，种之美者也；苟为不熟，不如稊稗。夫仁，亦在熟而已矣。[赵岐曰：‘熟，成也。五谷虽美，种之不成，不如稊稗之草，其实可食。为仁不成，亦犹是。”]”
    《淮南子》曰：“夫地势，水东流，人必事焉，然後不潦得谷行。[“水势虽东流，人必事而通之，使得循谷而行也。”]禾稼春生，人必加功焉，故五谷遂长。[高诱曰：“加功，谓‘是藨是蓘’芸耕之也。遂，成也。”]听其自流，待其自生，大禹之功不立，而后稷之智不用。”
    “禹决江疏河，以为天下兴利，不能使水西流；后稷辟土垦草，以为百姓力农，然而不能使禾冬生：岂其人事不至哉？其势不可也。”[春生、夏长、秋收、冬藏，四时不可易也。]……
    “食者民之本，民者国之本，国者君之本。是故人君上因天时，下尽地利，中用人力，是以群生遂长，五谷蕃殖。教民养育六畜，以时种树，务修田畴，滋殖桑、麻。肥、墝、高、下，各因其宜。丘陵、孤险不生五谷者，树以竹木。春伐枯槁，夏取果、蓏，秋畜蔬、食，[“菜食曰蔬，谷食曰食。”]冬伐薪、蒸，[“火曰薪，水曰蒸。”]以为民资。是故生无乏用，死无转尸。[“转，弃也。”]……
    “故先王之制，四海云至，而修封疆；[“四海云至，二月也。”]虾蟆鸣，弱降，而通路除道矣；[“燕降，三月。”]阴降百泉，则修桥梁。[“阴降百泉，十月。”]昏，张中，则务树谷；[“三月昏，张星中於南方。张，南方朱鸟之宿。”]大火中，即种黍、菽；[“大火昏中，六月。”]虚中，即种宿麦；[“虚昏中，九月。”]昴星中，则收敛蓄积，伐薪木。[“昴星，西方白虎之宿。季秋之月，收敛蓄积。”]……所以应时修备，富国利民。”
    “霜降而树谷，冰泮而求获，欲得食则难矣。”
    又曰：“为治之本，务在安民；安民之本，在於足用；足用之本，在於勿夺时；”[言不夺民之农要时。]“勿夺时之本，在於省事；省事之本，在於节谷；[“节，止；欲，贪。”]节谷之本，在於反性。[“反其所受於天之正性也。”]未有能摇其本而靖其末，浊其源而清其流者也。”
    “夫日回而月周，时不与人游。故圣人不贵尺璧而重寸阴，时难得而易失也。故禹之趋时也，履遗而不纳，冠挂而不顾，非争其先也，而争其得时也。”
    《吕氏春秋》曰：“苗，其弱也欲孤，[“弱，小也。苗始生小时，欲得孤特，疏数适，则茂好也。”]其长也欲相与俱，[“言相依植，不偃仆。”]其熟也欲相扶。[“相扶持，不伤折。”]是故三以为族，乃多粟。[“族，聚也。”]“吾苗有行，故速长；弱不相害，故速大。横行必得，从行必术，正其行，通其风。”[行，行列也。]”
    《盐铁论》曰：“惜草茅者耗禾稼，惠盗贼者伤良人。”
    《氾胜之书》曰：“种禾无期，因地为时。三月榆荚时雨，高地强土可种禾。
    “薄田不能粪者，以原蚕矢杂禾种种之，则禾不虫。
    “又取马骨锉一石，以水三石，煮之三沸；漉去滓，以汁渍附子五枚。三四日，去附子，以汁和蚕矢、羊矢各等分，挠[呼毛反，搅也]。令洞洞如稠粥。先种二十日时，以溲种如麦饭状。常天旱燥时溲之，立乾；薄布数挠，令易乾。明日复溲。天阴雨则勿溲。六七溲而止。辄曝，谨藏，勿令复湿。至可种时，以馀汁溲而种之，则禾稼不蝗虫。无马骨，亦可用雪汁。雪汁者，五谷之精也，使稼耐旱。常以冬藏雪汁，器盛，埋於地中。治种如此，则收常倍。”
    《氾胜之书》“区种法”曰：“汤有旱灾，伊尹作为区田，教民粪种，负水浇稼。
    “区田以粪气为美，非必须良田也。诸山、陵、近邑高危倾孤及丘城上，皆可为区田。
    “区田不耕旁地，庶尽地力。
    “凡区种，不先治地，便荒地为之。
    “以亩为率，令一亩之地，长十八丈，广四丈八尺；当横分十八丈作十五町；町间分为十四道，以通人行，道广一尺五寸；町皆广一丈五寸，长四丈八尺。尺直横凿町作沟，沟广一尺，深亦一尺。积壤於沟间，相去亦一尺。尝悉以一尺地积壤，不相受，令弘作二尺地以积壤。
    “囊禾、黍於沟间，夹沟为两行，去沟两边各二寸半，中央相去五寸，旁行相去变五寸。一沟容四十四株。一亩合万五千七百五十株。种禾、黍，令上有一寸土，不可令过一寸，亦不可令减一寸。
    “凡区种麦，令相去二寸一行。一行容五十二株。一亩凡九万三千五百五十株。麦上土，令厚二寸。
    “凡区种大豆，令相去一尺二寸。一行容九株。一亩凡六千四百八十株。[禾一斗，有五万一千馀粒。黍亦少此少许。大豆一斗，一万五千馀粒也。]
    “区种荏，令相去三尺。
    “胡麻，相去一尺。
    “区种，天旱常溉之，一亩常收百斛。
    “上农夫区，方深各六寸，间相去九寸。一亩三千七百区。一日作千区。区种粟二十粒；美粪一升，合土和之。亩用种二升。秋收，区别三升粟，亩收百斛。丁男长女治十亩。十亩收千石。岁食三十六石，支二十六年。
    “中农夫区，方九寸，深六寸，相去二尺。一亩千二十七区。用种一升。收粟五十一石。一日作三百区。
    “下农夫区，方九寸，深六寸，相去三尺。一亩五百六十七区。用种半升。收二十八石。一曰作二百区。[谚曰：“顷不比亩善。”谓多恶不如少善也。西兖州刺史刘仁之，老成懿德，谓余言曰：“昔在洛阳，於宅田以七十步之地，试为区田，收粟三十六石。”然则一亩之收，有过百石矣。少地之家，所宜遵用之。]
    “区中草生，茇之。区间草，以划划之，若以锄锄。苗长不能耘之者，以(句刂)鎌比地刈其草矣。”
    氾胜之曰：“验美田至十九石，中田十三石，薄田一十石。‘尹择’取减法，‘神农’复加之。
    “骨汁、粪汁溲种：锉马骨、牛、羊、豬、麋、鹿骨一斗，以雪汁三斗，煮之三沸。取汁以渍附子，率汗一斗，附子五枚。渍之五日，去附子。捣麋、鹿、羊矢等分，置汗中熟挠和之。候晏温，又溲曝，状如‘后稷法’，皆溲汁乾乃止。若无骨，煮缲蛹汁和溲。如此则以区种之，大旱浇之，其收至亩百石以上，十倍於‘后稷’。此言马、蚕，皆虫之先也，及附子，令稼不蝗虫，骨汁及缲蛹汁皆肥，使稼耐旱，终岁不失於获。
    “获不可不速，常以急疾为务。芒张叶黄，捷获之无张。
    “获禾之法，熟过半断之。”
    《孝经援神契》曰：“黄白土宜禾。”
    《说文》曰：“禾，嘉谷也。以二月始生，八月而熟，得之中和，故谓之禾。禾，木也，木王而生，金王而死。”
    崔寔曰：“二月、三月，可种稙禾。美田欲稠，薄田欲稀。”
    《氾胜之书》曰：“稙禾，夏至後八十、九十日，常夜半候之，天有霜若白露下，以平时时，令两人持长索相对，各持一端，以槩禾中，去霜露，日出乃止。如此，禾稼五谷不伤矣。”
    《氾胜之书》曰：“稗，既堪水旱，种无不熟之时，又特滋茂盛，易生芜秽。良田亩得二、三十斛。宜种之，备凶年。
    “稗中有米，熟时捣取米，炊食之，不减粱米。又可酿作酒。[酒势美酽，尤逾黍、秫。魏武使典农种之，顷收二千斛，斛得米三四斗。大俭可磨食之。若值丰年，可以饭牛、马、豬、羊。]
    “虫食桃者粟贵。”
    杨泉《物理论》曰：“种作曰稼，稼犹种也；收敛曰穑，穑犹收也：古今之言云尔。稼，农之本；穑，农之末。本轻而末重，前缓而後急。稼欲熟，收欲速。此良农之务也。”
    《汉书?食货志》曰：“种谷必杂五种，以备灾害。“[师古曰：‘岁月有宜，及水旱之利也。五种即五谷，谓黍、稷、麻、麦、豆也。’”]
    “田中不得有树，用妨五谷。[五谷之田，不宜树果。谚曰：“桃李不言，下自成蹊。”非直妨耕种，损禾苗，抑亦堕夫之所休息，竖子之所嬉游。故齐桓公问於管子曰：“饥寒，室屋漏而不治，垣墙壤而不筑，为之奈何？”管子对曰：‘沐涂树之枝。’公令谓左右伯：“沐涂树之枝。”期年，民被布帛，治屋，筑垣墙。公问：“此何故？”管子对曰：“齐，夷莱之国也。一树而百乘息其下，以其不捎也。众鸟居其上。丁壮者胡丸操弹居其下，终日不归。父老柎枝而论，终日不去。今吾沐涂树之枝，日方中，无尺荫，行者疾走，父老归而治产，丁壮归而有业。”]
    “力耕数耘，收获如寇盗之至。“[师古曰：‘力谓勤作之也。如寇盗之至，谓促遽之甚，恐为风雨所损。’”]
    “还庐树桑，“[师古曰：‘还，绕也。’”]菜茹有畦。[《尔雅》曰：“菜谓之蔌。”“不熟曰馑。”“蔬，菜总名也。”“凡草、菜可食，通名曰蔬。”案生曰菜，熟曰茹，犹生曰草，死曰芦。]瓜、瓠、果、蓏，[“郎果反。应劭曰：‘木实曰果，草实曰蓏。’张晏曰：‘有核曰果，无核曰蓏。’臣瓒案：‘木上曰果，地上曰蓏。’”《说文》曰：“在木曰果，在草曰蓏。”许慎注《淮南子》曰：“在树曰果，在地曰蓏。”郑玄注《周官》曰：“果，桃、李属；蓏，瓠属。”郭璞注《乐雅》曰：“果，木子也。”高诱注《吕氏春秋》曰：“有实曰果，无实曰蓏。”宋沈约注《春秋元命苞》曰：“木实曰果；蓏，瓜瓠之属。”五广注《易传》曰：“果、蓏者，物之实。”]殖於疆易。[“张晏曰：‘至此易主，故曰易。’师古曰：‘《诗?小雅?信南山》云：中田有庐，疆易有瓜。即谓此也。’”]
    “鸡、豚、狗、彘，毋失其时，女修蚕织，则五十可以衣帛，七十可以食肉。……
    “入者必持薪樵。轻重相分，班白不提挈。“[师古曰：‘班白者，谓发杂色也。不提挈者，所以伟老人也。’”]
    “冬，民既入，妇人同巷，相从夜绩，女工一月得四十五日。”[服虔曰：‘一月之中，又得夜半，为十五日，凡四十五日也。’”]必相从者，所以省费燎火，同巧拙而合习俗。“师古曰：‘省费燎火，省燎、火之费也。燎，所以为明；火，所以为温也。燎，音力召反。’”……
    “董仲舒曰：‘《春秋》他谷不书，至於麦、禾不成则书之，以此见圣人於五谷，最重麦、禾也。’……
    “赵过为搜粟都尉。过能为代田，一畮三甽，[“师古曰：‘甽，垄也，音工犬反，字或作畎。’”]岁代处。故曰代田。[“师古曰：‘代，易也。’”]古法也。
    “后稷始甽田：以二耜为耦，[“师古曰：‘併两耜而耕。’”]广尺深尺四甽，长终畮，一畮三甽，一夫三百甽，而播种於甽中。[“师古曰：‘播，布也。种，谓谷子也。’”]苗生叶以上，稍耩陇草，[“师古曰：‘耨，锄也。’”]因聩其土，以附苗根。“师古曰：‘聩，谓下之也。音颓。’”故其《诗》曰：‘或芸或芓，黍稷儗儗。’[“师古曰：‘《小雅?甫田》之诗。儗儗，盛貌。芸，音云。芓，音子。儗，音拟。’”]芸，除草也。耔，附根也。言苗稍壮，每耨辄附根。比盛暑，陇尽而根深，[“师古曰：‘比，音必寐反。’”能风与旱，“师古曰：‘能，读曰耐也。’”故儗儗而盛也。
    “其耕、耘、下种田器，皆有便巧。率十二夫为田一井一屋，故畮五倾。[“邓展曰：‘九夫为井，三夫为屋，夫百畮，於古为十二顷。古百步为畮，汉时二百四十步为畮，古千二百畮，则得今五顷。’”]用耦犁：二牛三人。一岁之收，常过缦田畮一斛以上，[“师古曰：‘缦田，谓不为甽者也。缦，音莫干反。’”]善者倍之。[“师古曰：‘善甽者，又过缦田二斛已上也。’”]
    “过使教田太常、三辅。[“苏林曰：‘太常，主诸陵，有民，故亦课田种。’”]大农置工巧奴与从事，为作田器。二千石遣令、长、三老、力田，及里父老善田者，受田器，学耕种养苗状。[“苏林曰：‘为法意状也。’”]“民或苦少牛，亡以趋泽。[“师古曰：‘趋，读曰趣。趣，及也。泽，雨之润泽也。’”]故平都令光，教过以人輓犁。[“师古曰：‘輓，引也。音晚。’”]过奏光以为丞，教民相与庸輓犁。“师古曰：‘庸，功也，言换功共作也。义亦与庸凭同。’”率多人者，田日三十畮，少者十三畮。以故田多垦辟。
    “过试以离宫卒，田其宫壖地，[“师古曰：‘离宫，别处之宫，非天子所常居也。壖，馀也。宫壖地，谓外垣之内，内垣之外也。诸缘河壖地，庙垣壖地，其义皆同。守离宫卒，闲而无事，因令於壖地为田也。壖，音而缘反。’”]课得谷，皆多其旁田畮一斛以上。令命家田三辅公田。[“李奇曰：‘令，使也。命者，教也。令离宫卒，教其家，田公田也。’韦昭曰：‘命，谓爵命者。命家，谓受爵命一爵为公士以上，令得田公田，优之也。’师古曰：‘令，音力成反。’”]又教边郡及居延城。[“韦昭曰：‘居延，张掖县也，时有田卒也。’”]是後边城、河东、弘农、三辅、太常民，皆便代田，用力少而得谷多。”
    ●卷二
    ●黍穄第四
    《尔雅》曰：“秬，黑黍。秠，一稃二米。”郭璞注曰：“秛亦黑黍，但中米异耳。”
    孔子曰：“黍可以为酒。”
    《广志》云：“有牛黍，有稻尾黍、秀成赤黍，有马革大黑黍，有秬黍，有温屯黄黍，有白黍，有塸芒、燕鸽之名。穄，有赤、白、黑、青、黄燕鸽，凡五种。”
    按今俗有鸳鸯黍、白蛮黍、半夏黍；有驴皮穄。
    崔寔曰：“糜，黍之秫熟者，一名穄也。”
    凡黍、穄田，新开荒为上，大豆底为次，谷底为下。
    地必欲熟。[再转乃佳。若春夏耕者，下种後，再劳为良。]
    一亩，用子四升。
    三月上旬种者为上时，四月上旬为中时，五月上旬为下时。夏种黍、穄，与稙谷同时；非夏者，大率以椹赤为候。[谚曰：“椹厘厘，种黍时。”]燥湿候黄墑。[始章切]种讫不曳挞。常记十月、十一月、十二月冻树日种之，万不失一。[冻树者，凝霜封著木条也。假令月三日冻树，还以月三日种黍；他皆仿此。十月冻树宜早黍，十一月冻树宜中黍，十二月冻树宜晚黍。若从十月至正月皆冻树者，早晚黍悉宜也。]
    苗生垄平，即宜杷劳。锄三遍乃止。锋而不耩。[苗晚耩，即多折也。]
    刈穄欲早，刈黍欲晚。[穄晚多零落，黍早米不成。谚曰：“穄青喉，黍折头。”皆即湿践。久积则浥郁，燥践多兜牟。]穄，践讫即蒸而裛[于劫反]之。[不蒸者难舂，米碎，至春又土臭；蒸则易舂，米坚，香气经夏不歇也。]黍，宜晒之令燥。[湿聚则郁。]
    凡黍，黏者收薄。穄，味美者，亦收薄，难舂。
    《杂阴阳书》曰：“黍‘生’於榆。六十日秀，秀後四十日成。黍‘生’於巳，‘壮’於酉，‘长’於戌，‘老’於亥，‘死’於丑，恶於丙、午，忌於丑、寅、卯。穄，忌於未、寅。”
    《孝经援神契》云：“黑坟宜黍、麦。”
    《尚书考灵曜》云：“夏，火星昏中，可以种黍、菽。[“火，东方苍龙之宿，四月昏，中在南方。菽，大豆也。”]
    《氾胜之书》曰：“黍者暑也，种者必待暑。先夏至二十日，此时有雨，强土可种黍。[谚曰：“前十鸱张，後十羌襄，欲得黍，近我傍。”“我傍”，谓近夏至也，盖可以种晚黍也。一亩，三升。]
    “黍心未生，雨灌其心，心伤无实。
    “黍心初生，畏天露。令两人对持长索，搜去其露，日出乃止。
    “凡种黍，覆土锄治，皆如禾法，欲疏於禾。”[按疏黍虽科，而米黄，又多减及空；今穊，虽不科而米白，且均熟不减，更胜疏者。氾氏云：“欲疏於禾”，其义未闻。
    崔氏曰：“四月蚕入簇，时雨降，可种黍、禾，谓之上时。]
    “夏至先後各二日，可种黍。
    “虫食李者黍贵也。”
    ●粱秫第五
    《尔雅》曰：“虋，赤苗也；芑，白苗也。”郭璞注曰：“虋，今之赤粱粟；芑，今之白粱粟：皆好谷也。”犍为舍人曰：“是伯夷、叔齐所食首阳草也。”
    《广志》曰：“有具粱，解粱；有辽东赤粱，魏武帝尝以作粥。”
    《尔雅》曰：“粟，秫也。”孙炎曰：“秫，黏粟也。”
    《广志》曰：“秫，黏粟，有赤、有白者；有胡秫，早熟及麦。”
    《说文》曰：“秫，稷之黏者。”
    按今世有黄粱；谷秫，桑根秫，槵天棓秫也。
    粱、秫并欲薄地而稀，一计较用子三升半。[地良多雉尾，苗穊穗不成。]
    种与稙谷同时。[晚者全不收也。]
    燥湿之宜，杷劳之法，一同谷苗。
    收刈欲晚。[性不零落，早刈损实。]
    ●大豆第六
    尔雅曰：“戎叔谓之荏菽。”孙炎注曰：“戎叔，大菽也。”
    张辑《广雅》曰：“大豆，菽也。小豆，荅也。豍豆、豌豆，留豆也。胡豆，(豆夅)(豆雙)也。”
    《广志》曰：“重小豆，一岁三熟，椠甘。白豆，粗大可食。剌豆，亦可食。剌豆，苗似小豆，紫花，可为面，生朱提、建宁。大豆：有黄落豆；有御豆，其豆角长；有杨豆，叶可食。胡豆，有青、有黄者。”
    《本草经》云：“张骞使外国，得胡豆。”
    今世大豆，有白、黑二种，及长梢、牛践之名。小豆有菉、赤、白三种。黄高丽豆、黑高丽豆、燕豆、豍豆，大豆类也。豌豆、江豆、(塋力改豆)豆，小豆类也。
    春大豆，次稙谷之後。二月中旬为上时，[一亩用子八升。]三月上旬为中时，[用子一斗。]四月上旬为下时。[用子一斗二升。]岁宜晚者，五、六月亦得；然稍晚稍加种子。
    地不求熟。[秋锋之地，即(禾啇)种。地过熟者，苗茂而实少。]
    收刈欲晚。[此不零落，刈早损实。]
    必须耧下。[种欲深故。豆性强，苗深则及泽。]锋、耩各一。锄不过再。
    叶落尽，然後刈。[叶不尽，则难治。]刈讫则速耕。[大豆性炒，秋不耕则无泽也。]
    种茭者，用麦底。一亩用子三升。先漫散讫。犁细浅(田寽)[良辍反]而劳之。[旱则萁坚叶落，稀则苗茎不高，深则土厚不生。]若泽多者，先深耕讫，逆垡掷豆，然後劳之。[泽少则否，为其浥郁不生。九月中，候近地叶有黄落者，速刈之。[叶少不黄必浥郁。刈不速，逢风则叶落尽，遇雨则烂不成。]
    《杂阴阳书》曰：“大豆‘生’於槐。九十日秀，秀後七十日熟。豆‘生’於申，‘壮’於子，‘长’於壬，‘老’於丑，‘死’於寅，恶於甲、乙，忌於卯、午、丙、丁。”
    《孝经援神契》曰：“赤土宜菽也。”
    《氾胜之书》曰：“大豆保岁易为，宜古之所以备凶年也。谨计家口数，种大豆，率人五亩，此田之本也。
    ”三月榆荚时，有雨，高田可种大豆。土和无块，亩五升；土不和，则益之。种大豆，夏至後二十日，尚可种。戴甲而生，不用深耕。
    “大豆须均而稀。
    “豆花憎见日，见日则黄烂而根焦也。
    “获豆之法，荚黑而茎苍，輒收无疑；其实将落，反失之。故曰：‘豆熟於场。’於场获豆，即青荚在上，黑荚在下。”
    氾胜之区种大豆法：“坎方深各六寸，相去二尺，一亩得千二百八十坎。其坎成，取美粪一升，合坎中土搅和，以内坎中。临种沃之，坎三升水。坎内豆三粒；覆上土，勿厚，以掌抑之，令种与土相亲。一亩用种二升，用粪十二石八斗。
    “豆生五六叶，锄之。旱者溉之，坎三升水。
    “丁夫一人，可治五亩。至秋收，一亩中十六石。
    “种之上，土才令蔽豆耳。”
    崔寔曰：“正月可种豍豆。二月可种大豆。”又曰：“三月，昏，参夕，杏花盛，桑椹赤，可种大豆，谓之上时。四月，时雨降，可种大、小豆。美田欲稀，薄田欲稠。”
    ●小豆第七
    小豆，大率用麦底。然恐小晚，有地者，常须兼留去岁谷下以拟之。
    夏至後十日种者为上时，[一亩用子八升。]初伏断手为中时，[一亩用子一斗]，中伏断手为下时，[一亩用子一斗二升。]中伏以後则晚矣。[谚曰：“立秋叶如荷钱，犹得豆”者，指谓宜晚之岁耳，不可为常矣。]
    熟耕、耧下以为良。泽多者，耧耩，漫掷而劳之，如种麻法。[未生白背，劳之极佳。]漫掷、犁(田寽)，次之。(禾啇)[土历反]种为下。
    锋而不耩，锄不过再。
    叶落尽，则刈之。[叶未尽者，难治而易湿也。]豆角三青两黄，拔而倒竖笼丛之，生者均熟，不畏严霜，从本至末，全无秕减，乃胜刈者。
    牛力若少，得待春耕；亦得(禾啇)种。
    凡大、小豆，生既布叶，皆得用钱齿(金屚)楱[俎遘反]纵横杷而劳之。
    《杂阴阳书》曰：“小豆‘生’於李。六十日秀，秀後六十日成。成後，忌与大豆用。”
    《氾胜之书》曰：“小豆不保岁，难得。
    “椹黑时，注雨种，亩五升。
    “豆生布叶，锄之。生五六叶，又锄之。
    “大豆、小豆，不可尽治也。古所以不尽治者，豆生布叶，豆有膏，尽治之则伤膏，伤则不成。而民尽治，故其收耗折也。故曰，豆不可尽治。
    “养美田，亩可十石；以薄田，尚可亩收五石。”[谚曰：“与他作豆田。”斯言良美可惜也。]
    《龙鱼河图》曰：“岁暮夕，四更中，取二七豆子，二七麻子，家人头发少许，合麻、豆著井中，咒敕井，使其家竟年不遭伤寒，辟五方疫鬼。”
    《杂五行书》曰：“常以正月旦——亦用月半——以麻子二七颗，赤小豆七枚，置井中，辟疫病，甚神验。”又曰：“正月七日，七月七日，男吞赤小豆七颗，女吞十四枚，竟年无病；令疫病不相染。”
    ●种麻第八
    《尔雅》曰：“黂，枲实。枲，麻。别二名”“茡，麻母，”孙炎注曰：“黂，麻子。”“茡，苴麻盛子者。”
    崔寔曰：“牡麻，无实，好肌理，一名为枲也。”
    凡种麻，用白麻子。[白麻子为雄麻。颜色虽白，啮破枯燥无膏润者，秕子也，亦不中种。市籴者，口含少时，颜色如旧者佳；如变黑者，裛。崔寔曰：“牡麻子，青白，无实，两头锐而轻浮。”]
    麻欲得良田，不用故墟。[故墟亦良，有点丁破反叶夭折之患，不任作布也。地薄者粪之。粪宜热。无熟粪者，用小豆底亦得。崔寔曰：“正月粪畴。畴，麻田也。”]
    耕不厌熟。[纵横七遍以上，则麻无叶也。]田俗岁易。[抛子种则节高。]
    良田一亩，用子三升；薄田二升。[穊则细而不长，稀则粗而皮恶。]
    夏至前十日为上时，至日为中时，至後十日为下时。[“麦黄种订，麻黄种麦”，亦良候也。谚曰：“夏至後，不没狗。”或答曰：“但雨多，没橐驼。”又谚曰：“五月及泽，父子不相借。”言及泽急，说非乱也。夏至後者，非唯浅短，皮亦轻薄。此变趋时不可失也。父子之间，尚不相假借，而况他人者也？]
    泽多者，先渍麻子令芽生，[取雨水浸之，生芽疾；用井水则生迟。浸法：著水中，如炊两石米顷，漉出。著席上，布令厚三四寸，数搅之，令均得地气。一宿则芽出。水若滂沛，十日亦不生。]待地白背，耧耩，漫掷子，空曳劳。[截雨脚即种者，地湿，麻生瘦；待白背者，麻生肥。]泽少者，暂浸即出，不得待芽生，耧头中下之。[不劳曳挞。]
    麻生数日中，常驱雀。[叶青乃止。]布叶而锄。[频烦再遍止。高而锄者，便伤麻。]
    勃如灰便收。[刈，拔，各随乡法。未勃者收，皮不成；放勃不收而即骊。](上幵下束)欲小，缚欲薄，[为其易乾。]一宿辄翻之。[得霜露则皮黄也。]
    获欲净。[有叶者喜烂。]沤欲清水，生熟合宜。[浊水则麻黑，水少则麻脆。生则难剥，大烂则不任。暖泉不冰冻，冬日沤者，最为柔肕也。]
    《卫诗》曰：“蓺麻如之何？衡从其亩。”[《毛诗》注曰：“蓺，树也。衡猎之，从猎之，种之然後得麻。”]
    《氾胜之书》曰：“种枲太早，则刚坚、厚皮、多节；晚则皮不坚。宁失於早，不失於晚。获麻之法，穗勃勃如灰，拔之。夏至後二十日沤枲，枲和如丝。”
    崔寔曰：“夏至先後各五日，可种牡麻。”[“牡麻，有花无实。”]
    ●种麻子第九
    崔寔曰：“苴麻，麻之有蕴者，茡麻是也。一名黂。”
    止取实者，种斑黑麻子。[斑黑者饶实。崔寔曰：“苴麻子黑，又实而重，捣治作烛，不作麻。”]
    耕须再遍。一亩用子三升。种法与麻同。
    三月种者为上时，四月为中时，五月初为下时。
    大率二尺留一根。[穊则不科。]锄常令净。[荒则少实。]既放勃，拔去雄。[若未放勃去雄者，则不成子实。]
    凡五谷地畔近道者，多为六畜所犯，宜种在麻、麻子以遮之。[胡麻，产畜不食；麻子啮头，则科大。收此二实，足供养烛之费也。]慎勿於大豆地中杂种麻子。[扇地两损，而收并薄。]六月间，可於麻子地间散芜菁子而锄之，拟收其根。
    《杂阴阳书》曰：“麻‘生’认杨或荆。七十日花，後六十日熟。种忌四季——辰、示、戌、丑——戊、己。”
    《氾胜之书》曰：“种麻，豫调和田。二月下旬，三月上旬，傍雨种之。麻生布叶，锄之。率九尺一树。树高一尺。以蚕矢粪之，树三升。无蚕矢，以溷中熟粪粪之亦善，树一升。天旱，以流水浇之，树五升。无流水，曝井水，杀其寒气以浇之。雨泽时适，忽浇。浇不欲数。养麻如此，美田则亩五十石，及百石，薄田尚三十石。获麻之法，霜下实成，速斫之；其树大者，以锯锯之。”
    崔寔曰：“二、三月，可种苴麻。”[麻之有实者为苴。]
    ●大小麦第十  瞿麦附
    《广雅》曰：“大麦，麰也；小麦，(禾來)也。”
    《广志》曰：“虏水麦，其实大麦形，有缝。(禾宛)麦，似大麦，出凉州。旋麦，三月种，八月熟，出西方。赤小麦，赤而肥，出郑县。语曰：‘湖豬肉，郑稀熟。’山提小麦，至黏弱；以贡御。有半夏小麦，有秃芒大麦，有黑穬麦”
    《陶隐居本草》云：“大麦为五谷长，即今倮麦也。一名麰麦，似穬麦，唯无皮耳。穬麦，上是今马食者。然则在、穬二麦，种别名异，而世人以为一物，谬矣。”
    [按世有落麦者，秃芒是也。又有春种穬麦也。]
    大、小麦，皆须五月、六月暵地。[不暵需种者，其收倍薄。崔寔曰：“五月、六月菑麦田也。”]
    种大、小麦，先(田寽)，逐犁(禾奄)种者佳。[再倍省种子而科大。逐犁掷之亦得，然不如作(禾奄)耐旱。]其山田及刚强之地，则耧下之。[其种子宜加五省於下田。]凡耧种者，非直土浅易生，然於锋、锄亦便。
    穬麦，非良地则不须种。[薄地徒劳，种而必不收。凡种穬麦，高、下田皆得用，但必须良熟耳。高田借拟禾、豆，自可专用下田也。]八月中戊社前种者为上时，[掷者，亩用子二升半。]下戊前为中时，[用子三升。]八月末九月初为下时。[有子三升半或四升。]
    小麦宜下田。[歌曰：“高田种小平等，稴穇不成穗。男儿在他乡，那得不憔悴。”]八月上戊社前为上时，[掷者，有子一升半也。]中戊前为中时，[用子二升]。下戊前为下时。[有子二升半]。
    正月、二月，劳而锄之。三月、四月，锋而更锄。[锄麦倍收，皮薄面多；而锋、劳、锄各得再遍为良也。]
    令立秋前治讫。[立秋後则虫生。]蒿、艾箪盛之，良。[以蒿、艾蔽窖埋之，亦佳。窖麦法：必须日曝令乾，及热埋之]。多种久居供食者，宜作劁[才彫切]麦：倒刈，薄布，顺风放火；火既著，即以扫帚扑灭，仍打之。[如此者，经夏虫不生；然唯中作麦饭及面用耳。]
    《礼记?月令》曰：“仲秋之月，……乃劝人种麦，无或失时；其有失时，行罪无疑。”[郑玄注曰：“麦者，接绝续乏之谷，尤宜重之。”]
    《孟子》曰：“今夫麰麦，播种而耰之，其地同，树之时又同；浡然而生，至於日至之时，皆熟矣。虽有不同，则地有肥、硗，雨露之所养，人事之不齐。”
    《杂阴阳书》曰：“大麦‘生’於杏。二百日秀，秀後五十日成。麦‘生’於亥，‘壮’於卯，‘长’於辰，‘老’於巳。‘死’於午，恶於戊，忌於子、丑。小麦‘生’於桃。二百一十日秀，秀後六十日成。忌与大麦同。虫食杏者麦贵。”
    种瞿麦法：以伏为时。[一名“地面”。良地一亩，用子五升，薄田三四升]。亩收十石。浑蒸，曝乾，舂去皮，米全不碎。炊作飧，甚滑。细磨，下绢簁，作饼，亦滑美。然为性多秽，一种此物，数年不绝；耘锄之功，更益劬劳。
    《尚书大传》曰：“秋，昏，虚星中，可以种麦。”[“虚，北方玄武之宿；八月昏中，见於南方。”]
    《说文》曰：“麦，芒谷。秋种厚埋，故谓之‘麦’。麦，金王而生，火王而死。”
    《氾胜之书》曰：“凡田有六道，麦为首种。种麦得时，无不善。帮至後七十日，可种宿麦。早种则虫而有节，晚种则穗小而少实。
    “当种麦，若天旱无雨泽，同薄渍麦种以酢[且故反]浆并蚕矢；夜半渍，向晨速投之，令与白露俱下。酢浆令麦耐旱，蚕矢令麦忍寒。
    “麦生黄色，伤於太稠。稠者锄而稀之。
    “秋锄以棘柴耧之，以壅麦根。故谚曰：‘子欲富，黄金覆。’‘黄金覆’者，谓秋锄麦、曳柴壅麦根也。至春冻解，棘柴曳之，害绝其干叶。须麦生，复锄之。到榆荚时，注雨止，候土白背复锄。如此则收必倍。
    “冬雨雪止，以物辄蔺麦上，掩其雪，勿令从风飞去。後雪，复如此。则麦耐旱、多实。
    “春冻解，耕和土，种旋麦。平生根茂盛，莽锄如宿麦。”
    氾胜之区种麦：“区大小如上农夫区。禾收，区种。凡种一亩，有子二升。覆土厚二寸，以足践之，令种土相亲。麦生根成。锄区间秋草。缘以棘柴律土壅麦根。秋旱，则以桑落时浇之。秋雨泽适，勿浇之。春冻解，棘柴律之，突绝去其枯叶。区间草生，锄之。大男、大女治十亩。至五月收，区一亩，得百石以上，十亩得千石以上。
    “小麦忌戌，大麦忌子，‘除’日不中种。”
    崔寔曰：“凡种大、小麦，得白露节，可种薄田；秋分，种中田；後十日，种美田。唯穬，早晚无常。正月，可种春麦、豍豆，尽二月止。”
    青稞麦。[特打时稍难，唯映日用碌碡碾。]右每十亩，用种八斗。与大麦同时熟。好收四十石；石八九斗面。堪作饭及饼饦，甚美。磨，总尽无麸。[锄一遍佳，不锄亦得。]
    ●水稻第十一
    《尔雅》曰：“稌，稻也。”《郭璞》注曰：“沛国今呼稻为稌。”
    《广志》云：“有虎掌稻、紫芒稻、赤芒稻、白米稻。南方有蝉鸣稻，七月熟。有盖下白稻，正月种，五月获；获讫，其茎根复生，九月熟。青芋稻，六月熟；累子稻，白汉稻，七月熟：此三稻，大而且长，米半寸，出益州。粳有乌粳、黑穬、青函、白夏之名。”
    《说文》曰：“(禾糞)，稻紫茎不黏者。”“粳，稻属。”
    《风土记》曰：“稻之紫茎，稴稻之青穗，米皆青白也。”
    《字林》曰：“秾[力脂反]，稻今年死，来年自生曰‘秜’。”
    按今世有黄瓮稻、黄陆稻、青稗稻、豫章青稻、尾紫稻、青杖稻、飞蜻稻、赤甲稻、乌陵稻、大香稻、小香稻、白地稻；菰灰稻，一年再熟。有秫稻。秫稻米，一名糯[奴乱反]米，俗云“乱米”，非也。有九(禾各)秫、雉目秫、大黄秫、棠秫、马牙秫、长江秫、惠成秫、黄般秫、方满秫、虎皮秫、荟柰秫，皆米也。
    稻，无所缘，唯岁易为良。选地欲近上流。[地无良薄，水清则稻美也。]
    三月种者为上时，四月上旬为中时，中旬为下时。
    先放水，十日後，曳陆轴十遍。[遍数唯多为良。]地既熟，净淘种子；[浮者不去，秋则生稗。]渍经三宿，漉出；内草篅[市规反]中裛之。复经三宿，芽生，长二分。一亩三升掷。三日之中，令人驱鸟。
    稻苗长七八寸，陈草复起，以镰侵水芟之，草悉脓死。稻苗渐长，复须薅。[拔草曰薅。虎高切。]薅讫，决去水，曝根令坚。量时水旱而溉之。将熟，又去水。
    霜降获之。[早钊米青而不坚，晚刈零落而损收。]
    北土高原，本无陂泽。随逐隈曲而田者，二月，冰解地乾，烧而耕之，仍即下水；十日，块既散液，持木斫平之。纳种如前法。既生七八寸，拔而栽之。[既非岁易，草、稗俱生，芟亦不死，故须栽而薅之。]溉灌，收刈，一如前法。
    畦(田寽)大小无定，须量地宜，取水均而已。
    藏稻必须用箪。[此既水谷，窖埋得地气则烂败也。]若欲久居者，亦如“劁麦法”。
    舂稻必须冬时积日燥曝，一夜置霜露中，即舂。[若冬舂不乾，即米青赤脉起。不经霜，不燥曝，则米碎矣。]
    秫稻法，一切同。
    《杂阴阳书》曰：“稻‘生’於柳或杨。八十日秀，秀後七十日成。戊、己、四季日为良。忌寅、卯、辰。恶甲、乙。”
    《周官》曰：“稻人，掌稼下地。[“以水泽之地种谷也。谓之稼者，有似嫁女相生。”]以潴畜水，以防止水，以沟荡水，以遂均水，以列舍水，以浍写水，以涉扬其芟，作田。”[“郑司农说‘潴’、‘防’：以《春秋传》曰：‘町原防，规偃潴’。‘以列舍水’：‘列者，非一道以去水也。’‘以涉扬其芟’：‘以其水写，故得行其田中，举其芟钩也。’杜子春读‘荡’为‘和荡’，谓‘以沟行水也。’玄谓偃潴者，畜流水之陂也。防，潴旁隄也。遂，田首受水小沟也。列，田之畦(田寽)也。浍，田尾去水大沟。作，犹治也。开遂舍水於列中，因涉之，扬去前年所芟之草，而治田种稻。”]
    “凡稼泽，夏以水殄草而芟夷之。[“殄，病也，绝也。郑司农说‘芟夷’：以《春秋传》曰：‘芟夷、蕰崇之。今时谓禾下麦为’夷下麦‘，言芟刈其禾，於下种麦也。’玄谓将以泽地为稼者，必於夏六月之时，大雨时行，以水病绝草之後生者，至秋水涸，芟之，明年乃稼。”]泽草所生，谓之芒种。”[“郑司农云：‘泽草之所生，其地可种芒种。’芒种，稻、麦也。”]
    《礼记?月令》云：“季夏……大雨时行，乃烧、(上艹下雉)、行水，利以杀草，如以热汤。[郑玄注曰：“(上艹下雉)，谓迫地杀草。此为欲稼莱地，先(上艹下雉)其草，草乾，烧之，至此月，大雨流潦，畜於其中，则草不复生，地美可稼也。‘(上艹下雉)氏，掌杀草：春始生而萌之，夏日至而夷之，秋绳而芟之，冬日至而耜之。若欲其化也，则以水火变之。’]”可以粪田畴，可以美土强。”[注曰：“土润，溽暑，膏泽易行也。粪、美，互文。土强，强(上臨下木)之地。”]
    《孝经?援神契》曰：“汙，泉宜稻。”
    《淮南子》曰：“蓠，先稻熟，而农夫薅之者，不以小利害大获。”[高诱曰：“蓠，水稗。”]
    《氾胜之书》曰：“种稻，春冻解，耕反其土。种稻，区不欲大，大则水深浅不行之有效。冬至後一百一十日可种稻。稻地美，用种亩四升。始种稻欲温，温者缺其塍，令水道相直；夏至後大热，令水道错。”
    崔寔曰：“三月，可种筻稻。稻，美田俗稀，薄田欲稠。五月，可别稻及蓝，尽夏至後二十日止。”
    ●旱稻第十二
    早稻用下田，白土胜黑土。[非言下田胜高原，但夏停水者，不得禾、豆、麦，稻田种，虽涝亦收，所谓彼此俱获，不失地利故也。下田种者，用功多；高原种者，与禾同等也。]凡下田停水处，燥则坚垎，湿则污泥，难治而易荒，墝埆而杀种——其春耕者，杀种尤甚——故宜五六月暵之，以擬以麦。麦时水涝，不得纳种者，九月中复一转，至春种稻，万不失一。[春耕者十不收五，盖误人耳。]
    凡种下田，不问秋夏，候水尽，地白背时，速耕，杷、劳频烦令熟。[过燥则坚，过雨则泥，所以宜速耕也。]
    二月半种稻为上时，三月为中时，四月初及半为下时。
    渍种如法，裛令开口。耧耩(禾奄)种之，[(禾奄)种者省种而生科，又胜掷者]。即再遍劳。[若岁寒，早种虑时晚，即不渍种，恐芽焦也。]其土黑坚强之地，种未生前遇旱者，欲得令牛羊及人履践之；湿则不用一迹入地。稻既生，犹欲令人践垄背。[践者茂而多实也。]
    苗长三寸，杷、劳而锄之。锄唯欲速。[稻苗性弱，不能扇草，故宜数锄之]。每经一雨，辄欲杷劳。苗高尺许则锋。天雨无所作，宜冒雨薅之。科大，如穊者，五六月中霖雨时，拔而栽之。[栽法欲浅，令其根须四散，则滋茂；深而直下者，聚而不科。其苗长者，亦可捩去叶端数寸，忽伤其心也]。入七月，不复任栽。[七月百草成，时晚故也。]
    其高田种者，不求极良，唯须费地。[过良则苗折，废地则无草]。亦秋耕、杷、劳令熟，至春，黄塲纳种。[不宜湿下]。馀法悉与下田同。
    ●胡麻第十三
    《汉书》，张骞外国得胡麻。今俗人咱为“乌麻”者，非也。
    《广雅》曰：“狗虱、胜茄，胡麻也。”
    《本草经》曰：“胡麻，一名巨胜，一名鸿藏。”
    [按今世有白胡麻、八稜胡麻。白者油多，人可以为饭，惟治脱之烦也。]
    胡麻宜白地种。二、三月为上时，四月上旬为中时，五月上旬为下时。[月半前种者，实多而成；月半後种者，少子而多秕也。]
    种欲截雨脚。[若不缘湿，融则不生]。一亩用子二升。漫种者，和以耧耩，然後散子空曳劳。[劳上加人，则土厚不生]。耧耩者，炒沙令燥，中半和之。[不和沙，下不均。垄种若荒，得用锋、耩。]
    锄不过三遍。
    刈束欲小。[束大则难燥；打，手复不胜。]以五六束为一丛，斜倚之。[不尔，则风吹倒，损收也。]候口开，乘车诣田斗薮；[倒竖，以小杖微打之。]还丛之。三日一打。四五遍乃尽耳。[若乘湿横积，蒸热速乾，虽曰郁浥，无风吹亏损之虑。浥者，不中为种子，然於油无损也。]
    崔寔曰：“二月、三月、四月、五月，时雨降，可种之。”
    ●种瓜第十四  茄子附
    《广雅》曰：“土芝，瓜也；其子谓之(兼瓜)[力点反]。瓜有龙肝、虎掌、羊骹、兔头、(昷瓜)[音温](屯瓜)[大真反]、狸头、白(扁瓜)、秋无馀、缣瓜，瓜属也。”
    张孟阳《瓜赋》曰：“羊骹、累错，(扁瓜)子、庐江。”
    《广志》曰：“瓜之所出，以辽东、庐江、敦煌之种为美。有鸟瓜、缣瓜、狸头瓜、蜜筩瓜、女臂瓜、羊髓瓜。瓜州大瓜，大如斛，出凉州。猒须、旧阳城御瓜。有青登瓜，大如三升魁。有桂枝瓜，长二尺馀。蜀地温良，瓜至冬熟。有春白瓜，细小小瓣，宜藏，正月种，三月；有秋泉瓜，秋种，直月熟，形如羊角，色黄黑。”
    《史记》曰：“召平者，故秦东陵侯。秦破，为布衣，家贫，种瓜於长安城东。瓜美，故世谓之‘东陵瓜’，从召平始。”
    《汉书?进志》曰：“敦煌，古瓜州，地有美瓜。”
    王逸《瓜赋》曰：“落疏之文。”
    《永嘉记》曰；“永嘉美瓜，八月熟。至十一月，肉青瓤赤，香甜清快，众瓜之胜。”
    《广州记》曰：“瓜，冬熟，号为‘金钗瓜’。”
    《说文》曰：“(塋土换瓜)，小瓜，瓞也。”
    陆机《瓜赋》曰：“栝楼、定桃，黄(扁瓜)、白抟，金驻，蜜筩，小青、大斑，玄骭、素腕，狸首、虎蹯。东陵出於秦谷，桂髓起於巫山”也。
    收瓜子法：常岁岁先取“本母子”瓜，截去两头，止取中央子。[“本母子”者，瓜生数叶，便结子；子复早熟。用中辈瓜子者，蔓长二三尺，然後结子。用後辈子者，蔓长足，然後结子；子亦晚熟。种早子，熟速而瓜小；种晚子，熟迟而瓜大。去两头者：近蒂子，瓜曲而细；近头子，瓜短而喎。凡瓜，落疏青黑者为美；黄、白及斑，虽大而恶。若种苦瓜子，虽烂熟气香，其味犹苦也。]
    又收瓜子法：食瓜时，美者收取，即以细糠拌之，日曝向燥，挼则簸之，净而且速也。
    良田，小豆底佳；黍底次之。刈讫即耕。频烦转之。
    二月上旬种者为上时，三月上旬为中时，四月上旬为下时。五月、六月上旬，可种藏瓜。
    凡种法：先以水净淘瓜子，以盐和之。[盐和则不笼死。]先卧锄耧却燥土，[不耧者，坑虽深大，常杂燥土，故瓜不生]。然後掊坑，大如斗口。纳瓜子四枚、大豆三个於堆旁向阳中。[谚曰：“种瓜黄台头。”瓜生数叶，掐去豆。瓜性弱，苗不独生，故须大豆为之起土。瓜生不去豆，则豆反扇瓜，不得滋茂。但豆断汁出，更成良润；勿拔之，拔之则土虚燥也]。多锄则饶子，不锄则无实。[五谷、蔬菜、果蓏之属，皆如此也]。
    五六月种晚瓜。
    治瓜笼法：旦起，露未解，以杖举瓜蔓，散灰於根下。後一两日，复以土培其根，则迥无虫矣。
    又种瓜法：[依法种之，十亩胜一顷]。於良美地中，先种晚禾。[晚禾令地腻]。熟，劁刈取穗，欲充茇方[末反长]。秋耕之。耕法：弭缚犁耳，起规逆耕。耳弭则禾茇头出而不没矣。至春，起复顺耕，亦弭缚犁耳翻之，还令草头出。耕讫，劳之，令甚平。
    种稙谷时种之。种法：使行阵整直，两行微相近，两行外相远，中间通步道，道外还两行相近。如是作次第，经四小道，通一车道。凡一顷地中，须开十字大巷，通两乘车，来去运辇。其瓜，都聚在十字巷中。
    瓜生，比至初花，必须三四遍熟锄，勿令有草生。草生，胁瓜无子。锄法：皆起禾茇，令直竖。其瓜蔓本底，皆令土下四厢高微雨时，得停水。瓜引蔓，皆沿茇上。茇多则瓜多，茇少则瓜少。茇多则蔓广，蔓广则歧多，歧多则饶子。其瓜会是歧头而生；无歧而花者，皆是浪花，终无瓜矣。故令蔓生在茇上，瓜悬在下。
    摘瓜法：在步道上引手而取，勿听浪人踏瓜蔓，及翻覆之。[踏则茎破，翻则成细，皆令瓜不茂而蔓早死]。若无茇而种瓜者，地虽美好，正得长苗直引，无多盘歧，故瓜少子。若无茇处，竖乾柴亦得。[凡乾柴草，不妨滋茂]。凡瓜所以早烂者，皆由脚蹑及摘时不慎，翻动其蔓故也。若以理慎护，及至霜下叶乾，子乃尽矣。[但依此法，则不必别种早、晚及中三辈之瓜。]
    区种瓜法：六月雨後种菉豆，八月中犁(禾奄)杀之；十月又一转，即十月中种瓜。率两步为一区，坑大如盆口，深五寸。以土壅其畔，如菜畦形。坑底必令平正，以足踏之，令其保泽。以瓜子、大豆各十枚，遍布坑中。[瓜子、大豆，两物为双，藉其起土故也]。以粪五升覆之。[亦令均平]。又以土一斗，薄散粪上，复以足微蹑之。冬月大雪时，速并力推雪於坑上为大堆。至春草生，瓜亦生，茎叶肥茂，异於常者。且常有润泽，旱亦无害。五月瓜便熟。[其掐豆、锄瓜之法与常同。若瓜子尽生则太穊，宜掐去之，一区四根即足矣。]
    又法：冬天以瓜子数枚，内热牛粪中，冻即拾聚，置之阴地。[量地多少，以足为限。]正月地释即耕，逐墒布之。率方一步，下一斗粪，耕土覆之。肥茂早熟，虽不及区种，亦胜凡瓜远矣。[凡生粪粪地无势；多於熟粪，令地小荒矣。]
    有蚁者，以牛羊骨带髓者，置瓜科左右，待蚁附，将弃之。弃二三，则无蚁矣。
    氾胜之区种瓜：“一亩为二十四科。区方圆三尺，深五寸。一科用一石粪。粪与土合和，令相半。以三斗瓦瓮埋著科中央，令瓮口上与地平。盛水瓮中，令满。种瓜，瓮四面各一子。以瓦盖瓮口。水或减，辄增，常令水满。种常以冬至後九十日、百日，得戊辰日种之。又种薤十根，令周回瓮，居瓜子外。至五月瓜熟，薤可拔卖之，与瓜相避。又可种小豆於瓜中，亩四五升，其藿可卖。此法宜平地。瓜收亩万钱。”
    崔寔曰；“种瓜宜用戊辰日。三月三日可种瓜。十二月腊时祀炙萐，树瓜田四角，去(上甘下二虫)。”[胡滥反。瓜虫谓之(上甘下二虫)。]
    《龙鱼河图》曰：“瓜有两鼻者杀人。”
    种越瓜、胡瓜法：四月中种之。[胡瓜宜竖柴木，令引蔓缘之]。收越瓜，欲饱霜。霜不饱则烂。收胡瓜，候色黄则摘。[若待色赤，则皮存而肉消也]。并如凡瓜，於香酱中藏之变佳。
    种冬瓜法：[《广志》曰：“冬瓜，蔬(立巨)。”《神仙本草》谓之“地芝”也]。傍墙阴地作区，圆二尺，深五寸。以熟粪及土相和。正月晦日种。[二月、三月亦得]。既生，以柴木倚墙，令其缘上。旱则浇之。八月，断其梢，减其实，一本但留五六枚。[多留则不成也]。十月，霜足收之。[早收则烂]。削去皮子，於芥子酱中，或美豆酱中藏之，佳。
    冬瓜、越瓜、瓠子，十月区种，如区种瓜法。冬则推雪著区上为堆。润泽肥好，乃胜春种。
    种茄子法：茄子，九月熟时摘取，擘破，水淘子，取沈者，速曝乾裹置。至二月畦种。[治畦下水，一如葵法。性宜水，常须润泽。]著四五叶，雨时，合泥移栽之。[若旱无雨，浇水令彻泽，夜栽之。白日以席盖，勿令见日。]
    十月种者，如区种瓜法，推雪著区中，则不须栽。
    其春种，不作畦，直如种凡瓜法者，亦得，唯须晓夜数浇耳。
    大小如弹丸，中生食，味如小豆角。
    ●种瓠第十五
    《卫诗》曰：“匏有苦叶。”毛云：“匏，谓之瓠。”《诗义疏》云：“匏叶，少时可以为羹，又可淹煮，极美，故云：‘瓠叶幡幡，采之亨之。’河东及扬州常食之。八月中，坚强不可食，故云：‘苦吉’。”
    《广志》曰：“有都瓠子，如牛角，长四尺。有约腹瓠，其大数斗，其腹窈挈，缘带为口，出雍县；移种於他则否。朱崖有苦叶瓠，其大者受斛馀。”
    《郭子》曰：“东吴有长柄壶楼。”
    《释名》曰：“瓠畜，皮瓠以为脯，蓄积以待冬月用也。”
    《淮南万毕术》曰：“烧穰杀瓠，物自然也。”
    《氾胜之书》种瓠法：“以三月耕良田十亩。作区，方深一尺。以杵筑之，令可居泽。相去一步。区种四实。蚕矢一斗，与土粪合。浇之，水二升；所乾处，复浇之。
    “著三实，以马菙壳其心，勿令蔓延；多实，实细。以藁荐其下，无令亲土多疮瘢。度可作瓢，以手摩其实，从蒂至底，去其毛；不复长，且厚。八月微霜下，收取。
    ”掘地深一丈，荐以藁，四边各厚一尺。以实置孔中，令底下向。瓠一行，覆上土，厚三尺。二十日出，黄色好，破以为瓢。其中白肤，以养豬致肥；其瓣，以作烛致明。
    “一本三实，一区十二实，一亩得二千八百八十实。十亩凡得五万七千六百瓢。瓢直十钱，并直五十七万六升文。用蚕矢二百石，牛耕、功力，直二万六千文。馀有五十五万肥豬、明烛，利在其外。”
    《氾胜之书》区种瓠法：“收种子须大者。若先受一斗者，得收一石；受一石者，得收十石。先掘地作坑，方圆、深各三尺。用蚕沙与土相和，令中半，[若无蚕沙，生牛粪亦得。]著坑中，足蹑令坚。以水沃之。候水尽，即下瓠子十颗，复以前粪覆之。既生，长二尺独创性，便总聚十茎一处，以布缠之五寸许，复用泥泥之。不过数日，缠处便合为一茎。留强者，馀悉掐去，引蔓结子。子外之条，亦掐去之，勿令蔓延。留子法：初生二、三子不佳，去之；取第四、五、六子，留三子即足。旱时须浇之：坑畔周匝小渠子，深四五寸，以水停之，令其遥润，不得坑中下水。”
    《崔寔》曰：“正月，可种瓠。六月，可畜瓠。八月，可断瓠，作蓄瓠。砖中白肤实，以养豬致肥；其瓣则作烛致明。”
    《家政法》曰：“二月可种瓜、瓠。”
    ●种芋第十六
    《说文》曰：“芋，大叶实根骇人者，故谓之‘芋’。”“齐人呼芋为‘莒’。”
    《广雅》曰：“渠芋；其茎谓之(上艹下耿)。”公杏反“藉姑，水芋也，说曰乌芋。”
    《广志》曰：“蜀汉既繁芋，民以为资。凡十四等：有君子芋，大如斗，魁如杵(上竹下旅)，有车毂芋，有锯子芋，有旁巨芋，有青边芋：此四芋多子。有谈善芋，魁大如瓶，少子；叶如散盖，绀色；紫茎，和丈馀；易熟，味长，芋之最善者也；茎可作羹臛，肥涩，得饮乃下。有蔓芋，缘枝生，故里次二三升。有鸡子芋，色黄。有百果芋，魁大，子繁多，亩收百斛；种以百亩，以养彘。有早芋，七月熟。有九百芋，大而不美。有象空芋，大而弱，使人易饥。有青芋，有素芋，子皆不可食，茎可为菹。凡此诸芋，皆可乾腊，又可藏至夏食之。又百子芋，出叶俞县。有魁芋，无旁子，生永昌县。有大芋，二升，出范阳、新郑。”
    《风土记》曰：“博士芋，蔓生，根如鹅、鸭卵。”
    《氾胜之书》曰：“种芋，区方深皆三尺。取豆萁内区中，足践之，厚尺五寸。取区上湿土与粪和之，内区中萁上，令厚尺二寸，以水浇之，足践令保泽。取五芋子置四角及中央，足践之。旱，数浇之。萁烂。芋生子，皆长三尺。一区收三石。
    “又种芋法：宜择肥缓土近水处，和柔，粪之。二月注雨，可种芋。率二尺下一本。芋生根欲深，劚其旁以缓其土。旱则浇之。有草锄之，不厌数多。治芋如此，其收常倍。”
    《列仙传》曰：“酒客为梁，使烝民益种芋：‘三年当大饥。’卒如其言，梁民不死。”[按芋可以救饥馑，度凶年。今中国多不以此为意，後至有耳目所不闻见者。及水、旱、风、虫、霜、雹之灾，便能饿死满道，白骨交横。知而不种，坐致泯灭，悲夫！人君者，安可不督课之哉？]
    崔寔曰：“正月，可菹芋。”
    《家政法》曰：“二月可种芋也。”
    ●卷三
    ●种葵第十七
    《广雅》曰：“蘬，丘葵也。”
    《广志》曰：“胡葵，其花紫赤。”
    《博物志》曰：“人食落葵，为狗所啮，作疮则不差，或至死。”
    按今世葵有紫茎、白茎二种，种别复有大小之殊。又有鸭脚葵也。
    临种时，必燥曝葵子。[葵子虽经岁不浥，然湿种者，疥而不肥也。]
    地不厌良，故墟弥善，薄即粪之，不宜妄种。
    春必畦种、浇。[春多风、旱，非畦不得。且畦者地省而菜多，一畦供一口]。畦长两步，广一步。[大则水难均，又不用人足入]。深掘，以熟粪对半和土覆其上，令厚一寸，铁齿杷耧之，令熟，足踏使坚平；下水，令彻泽。水尽，下葵子，又以熟粪和土覆其上，令厚一寸馀。葵生三叶，然後浇之。[浇用晨夕，日中便止]。每一掐，辄杷耧地令起，下水加粪。三掐更种，一岁之中，凡得三辈。[凡畦种之物，治畦皆如种葵法，不复条列烦文。]
    早种者，必秋耕。十月末，地将冻，散子劳之，[一亩三升。正月末散子亦得]。人足践踏之乃佳。[践者菜肥]。地释即生。锄不厌数。
    五月初，更种之。[春者既老，秋叶未生，故种此相接。]
    六月一日种白茎秋葵。[白茎者宜乾；紫茎者，乾即黑而涩]。秋葵堪食，仍留五月种者取子。[春葵子熟不均，故须留中辈]。於此时，附地剪却春葵，令根上(木卉)生者，柔软至好，仍供常食，美於秋菜。[留之，亦中为榜簇。]
    掐秋菜，必留五六叶。[不掐则茎孤；留叶多则科大。]凡掐，必待露解。[谚曰：“触露不掐葵，日中不剪韭。”]八月半剪去，[留其歧。歧多者则去地一二寸，独茎者亦可去地四五寸]。(木卉)生肥嫩，比至收时，高与人膝等，茎叶皆美，科虽不高，菜实倍多。[其不剪早生者，虽高数尺，柯叶坚硬，全不中食；所可用者，唯有菜心。附叶黄涩，至恶，煮亦不美。看虽似多，其实倍少。]
    收待霜降。[伤早黄烂，伤晚黑涩。]榜簇皆须阴中。[见日亦涩]。其碎者，割讫，即地中寻手糺之。[待萎而糺者必烂。]
    又冬种葵法：近州郡都邑有市之处，负郭良田三十亩，九月收菜後即耕，至十月半，令得三遍。每耕即劳，以铁齿杷耧去陈根，使地极熟，令如麻地。於中逐长穿井十口。[井必相当，斜角则妨地。地形狭长者，井必作一行；地形正方者，作两三行亦不嫌也]。井别作桔槔、辘轳。[井深用辘轳，井浅用桔槔]。柳鑵，令受一石。[鑵小，用则功费。]
    十月末，地将冻，漫散子，唯穊为佳。[亩用子六升]。散讫，即再劳。有雪，勿令从风飞去，[劳雪令地保泽，叶又不虫]。每雪，辄一劳之。若竟冬无雪，腊月中汲井水普浇，悉令彻泽。[有雪则不荒]。正月地释，驱羊踏契地皮。[不踏即枯涸，皮破即膏润]。春暖草生，葵亦俱生。
    三月初，叶大如钱，逐穊处拔大者卖之。[十手拔，乃禁取。儿女子七岁以上，皆得充事也。]一升葵，还得一升米。日日常拔，看稀稠得所乃止。有草拔却，不得用锄。一亩得葵三载，合收米九十车。车准二十斛，为米一千八百石。
    自四月八日以後，日日剪卖。其剪处，寻以手拦斫斸地令起，水浇，粪覆之。[四月亢旱，不浇则不长；有雨即不须。四月以前，虽旱亦不须浇，地实保泽，雪势示尽故也]。比及剪遍，初者还复，周而复始，日日无穷。至八月社日止，留作秋菜。九月，指地卖，两亩得绢一匹。
    收讫，即急耕，依去年法，胜作十顷谷田。止须一乘车牛专供此园。[耕、劳、辇粪、卖菜，终岁不闲。]
    若粪不可得者，五、六月中穊种菉豆，至七月、八月犁掩杀之，如以粪粪田，则良美与粪不殊，又省功力。[其井间之田，犁不及者，可作畦，以种诸菜。]
    崔寔曰：“正月，可种瓜、瓠、葵、芥、薤、大小葱、苏。苜蓿及杂蒜，亦可种。——此二物皆不如秋。六月，六日可种葵，中伏後可种冬葵。九月，作葵菹，乾葵。”
    《家政法》曰：“正月种葵。”
    ●蔓菁第十八  菘、芦菔附出
    《尔雅》曰：“蕦，葑蓯。”注：“江东呼为芜菁，或为菘，菘、蕦音相近，蕦则芜菁。”
    《字林》曰：“蘴，芜菁苗也，乃齐鲁云。”
    《广志》云：“芜菁，有紫花者，白花者。”
    种不求多，唯须良地，故墟新粪坏墙垣乃佳。[若无故墟粪者，以灰为粪，令厚一寸；灰多则燥不生也。]耕地欲熟。
    七月初种之。一亩用子三升。[从处暑至八月白露节皆得。早者作菹，晚者作乾。漫散而劳。种不用湿。湿则地坚叶焦]。既生不锄。
    九月末收叶，[晚收则黄落]。仍留根取子。十月中，犁粗(田寽)，拾取耕出者。[若不耕(田寽)，则留者英不茂，宰不繁也。]
    其叶作菹者，料理如常法。拟作乾菜及(上艹下釀)[人丈反]菹者，[(上艹下釀)菹者，後年正月始作耳，须留第一好菜拟之。其菹法列後条]。割讫则寻手择治而辫之，勿待萎，[萎而後辫则烂]。挂著屋下阴中风凉处，勿令烟熏。烟熏则苦。燥则上有厨积置以苫之。[积时宜候天阴润，不尔多碎折。久不积苫则涩也。]
    春夏畦种供食者，与畦葵法同。剪讫更种，从春至秋得三辈，常供好菹。
    取根者，用大小麦底。六月中种。十月将冻，耕出之。[一亩得数车。早出者根细。]
    又多种芜菁法：近市良田一顷，七月初种之。[六月种者，根虽粗大，叶复虫食；七月末种者，叶虽膏润，根复细小；七月初种，根叶俱得]。拟卖者，纯种“九英”。[“九英”叶根粗大，虽堪举卖，气味不美。欲自食者，须种细根]。
    一顷取叶三十载。正月、二月，卖作(上艹下釀)菹，三载得一奴。收根依(田寽)法，一顷收二百载。二十载得一婢。[细剉和茎饲牛羊，全掷乞豬，并得弃肥，亚於大豆耳]。一顷收子二百石，输与压油家，三量成米，此为收粟米六百石，亦胜谷田十顷。
    是故汉桓帝诏曰：“横水为灾，五谷不登，令所伤郡国，皆种芜菁，以助民食。”然此可以度凶年，救饥馑。乾而蒸食，既甜且美，自可藉口，何必饥馑？[若值凶年，一顷乃活百人耳。]
    蒸乾芜菁根法：作汤净洗芜菁根，漉著一斛瓮子中，以苇荻塞瓮里以蔽口，合著釜上，系甑带，以乾牛粪燃火，竟夜蒸之，粗细均熟。谨谨著牙，真类鹿尾。蒸而卖者，则收米十石也。
    种菘、芦菔[蒲北反]法，与芜菁同。[菘菜似芜菁，无毛而大。《方言》曰：“芜菁，紫花者谓之芦菔。”按芦菔，根实粗大，其角及根叶，并可生食，非芜菁也。谚曰：“生啖芜菁无人情。”]取子者，以草覆之，不覆则冻死。秋中卖银，十亩得钱一万。
    《广志》曰：“芦菔，一名雹突。”
    崔寔曰：“四月，收芜菁及芥、葶苈、冬葵子。六月中伏後，七月可种芜菁，至十月可收也。”
    ●种蒜第十九  泽蒜附出
    《说文》曰：“蒜，劳菜也。”
    《广志》曰：“蒜有胡蒜、小蒜。黄蒜，长苗无科，出哀牢。”
    王逸曰：“张骞周流绝域，始得大蒜、葡萄、苜蓿。”
    《博物志》曰：“张骞使西域，得大蒜、胡荽。”
    延笃曰：“张骞大宛之蒜。”
    潘尼曰：“西域之蒜。”
    朝歌大蒜甚辛。一名葫，南人尚有“齐葫”之言。又有胡蒜、泽蒜也。
    蒜宜良软地。[白软地，蒜甜美而科大；黑软次之；刚强之地，辛辣而瘦小也]。三遍熟耕。九月初种。
    种法：黄塲时，以耧耩，逐垄手下之。五寸一株。[谚曰：“左右通锄，一万馀株。”]空曳劳。二月半锄之，令满三遍。[勿以无草则不锄，不锄则科小。]
    条拳而轧之。[不轧则独科。]
    叶黄，锋出，则辫，於屋下风凉之处桁之。[早出者，皮赤科坚，可以远行；晚则皮皴而喜碎。]
    冬寒，取谷(棏木换禾)[奴勒反]布地，一行蒜，一行(棏木换禾)。[不尔则冻死。]
    收条中子种者，一年为独瓣；种二年者，则成大蒜，科皆如拳，又逾於凡蒜矣。[瓦子垄底，置独瓣蒜於瓦上，以土覆之，蒜科横阔而大，形容殊别，亦足以为异。今并州无大蒜，朝歌取种，一岁之後，还成百子蒜矣，其瓣粗细，正与条中子同。芜菁根，其大如椀口，虽种地州子，一年亦变大。蒜瓣变小，芜菁根变大，二事相反，其理难推。又八月中方得熟，九月中始刈得花子。至於五谷蔬果，与馀州早晚不殊，亦一异也。并州豌豆，度井陉以东，山东谷子，入壶关、上党，苗而无实。皆余目所亲见，非信传疑：盖土地之异者也。]
    种泽蒜法：预耕地，熟时采取子，漫散劳之。泽蒜可以香食，吴人调鼎，率多用此，根叶解菹，更胜葱、韭。此物繁息，一种永生。蔓延滋漫，年年稍广。间区斸取，随手还合。但种数亩，用之无穷。种者地熟，美於野生。
    崔寔曰：“布谷呜，收小蒜。六月、七月，可种小蒜。八月，可种大蒜。”
    ●种薤第二十
    《尔雅》曰：“薤，鸿荟。”注曰：“薤菜也。”
    薤宜白软良地，三转乃佳。二月、三月种。[八月、九月种亦得]。秋种者，春末生。率七八支为一本。[谚曰：“葱三薤四。”移葱者，三支为一本；种薤者，四支为一科。然支多者，科圆大，故以七八为率。]
    薤子，三月叶青便出之，[未青而出者，肉未满，令薤瘦]。燥曝，挼去莩馀，切却强根。[留强根而湿者，即瘦细不得肥也]。先重耧耩地，垄燥，掊而种之。[垄燥则薤肥，耧重则白长]。率一尺一本。
    叶生即锄，锄不厌数。[薤性多秽，荒则羸恶]。五月锋，八月初耩。[不耩则白短]。
    叶不用剪。[剪则损白。供常食者，别种]。九月、十月出卖。[经久不任也]。
    掷种子，至春地释，出即曝之。
    崔寔曰：“正月，可种薤、韭、芥。七月，别种薤矣。”
    ●种葱第二十一
    《尔雅》曰：“茖，山葱。”注曰：“茖葱，细茎大叶。”
    《广雅》曰：“藿、薵、(上艹下禾者)，葱也；其蓊谓之苔。”
    《广志》曰：“葱有冬春二葱。有胡葱、木葱、山葱。”
    《晋令》曰：“有紫葱。”
    收葱子，必薄布阴乾，勿令浥郁。[此葱性热，此葱性热，多喜浥郁；浥郁则不生]。
    其拟种之地，必须春种绿豆，五月掩杀之。比至七月，耕数遍。
    一亩用子四五升。[良田五升，薄地四升]。炒谷拌和之，[葱子性涩，不以谷和，下不均调；不炒谷，则草秽生]。两耧重耩，窍瓠下之，以批[蒲结反]契[苏结反]继腰曳之。
    七月纳种，至四月始锄。锄遍乃剪。剪与地平。[高留则无叶，深剪则伤根]。剪欲旦起，避热时。良地三剪，薄地再剪，八月止。[不剪则不茂，剪过则根跳。若八月不止，则葱无袍而损白]。
    十二月尽，扫去枯叶枯袍。[不去枯叶，春叶则不茂]。二月、三月出之。[良地二月出，薄地三月出]。收子者，别留之。
    葱中亦种胡荽，寻手供食，乃至孟冬为菹，亦无妨。
    崔寔曰：“三月，别小葱。六月，别大葱。七月，可种大、小葱。[“夏葱曰小，冬葱曰大。”]
    ●种韭第二十二
    《广志》曰：“白弱韭，长一尺，出蜀汉。”
    王彪之《关中赋》曰：“蒲、韭冬藏”也。
    收韭子，如葱子法。[若市上买韭子，宜试之：以铜铛盛水，於火上微煮韭子，须臾芽生者好；芽不生者，是浥郁矣。]
    治畦，下水，粪覆，悉与葵同。然畦欲极深。[韭，一剪一加粪，又根性上跳，故须深也。]
    二月、七月种。种法：以升盏合地为处，布子於围内。[韭性内生，不向外长，围种令科成。]
    薅令常净。[韭性多秽，数拔为良。]高数寸剪之。[初种，岁止一剪]。至正月，扫去畦中陈叶。冻解，以铁杷耧起，下水，加熟粪。韭高三寸便剪之。剪如葱法。一岁之中，不过五剪。[每剪，杷耧、下水、加粪，悉如初]。收子者，一剪即留之。
    若旱种者，但无畦与水耳，杷、粪悉同。一种永生。[谚曰：“韭者懒人菜。”以散会不须岁种也。《声类》曰：“韭者，久长也，一种永生。”]
    崔寔曰：“正月上辛日，扫除韭畦中枯叶。七月，藏韭菁。[“菁，韭花也。”]
    ●种蜀芥、芸苔、芥子第二十三
    《吴氏本草》云：“芥蒩，一名水苏，一名劳抯。”
    蜀芥、芸苔取叶者，皆七月半种。地欲粪熟。蜀芥一亩，用子一升；芸苔一亩，有子四升。各法与芜菁同。既生，亦不锄之。十月收芜菁讫时，收蜀芥。[中为咸淡二菹，亦任为乾菜]。芸苔，足霜乃收。[不足霜即涩]。
    种共进子及蜀芥、芸苔收子者，皆二三月好雨泽时种。[三物性不耐寒，经冬则死，故须春种]。昌则畦种水浇。五月熟而收子。[芸苔冬天草覆，主得取子，又得生茹食。]
    崔寔曰：“六月，大暑中伏和，可收芥子。七月、八月，可种芥。”
    ●种胡荽第二十四
    胡荽宜黑软青沙良地，三遍熟耕。[树阴下，得；禾豆处，亦得]。春种者用秋耕地。开春冻解地起有润泽时，急接泽种之。
    种法：近市负郭田，一亩用子二升，故穊种，渐锄取，卖供生菜也。外舍无市之处，一亩用子一升，疏密正好。六、七月种，一亩用子一升。先燥晒，欲种时，布子於坚地，一升子与一掬湿土和之，以脚蹉令破作两段。[多种者，以(土尃)瓦蹉之亦得，以木砻砻之亦得。子有两人，人各著，故不破两段，则疏密水裛而不生。著土者，令土入壳中，则生疾而长速。种时欲燥，此菜非雨不生，所以不求湿下也。]於旦暮润时，以耧耩作垄，以手散子，即劳令平。[春雨难期，必须藉泽，蹉跎失机，则不得矣。地正月中冻解者，时节既早，虽浸，芽不生，但燥种之，不须浸子。地若二月始解者，岁月稍晚，恐泽少，不时生，失岁计矣；便於暖处笼盛胡荽子，一日三度以水沃之，二三日则芽生，於旦暮时接润漫掷之，数日悉出矣。大体与种麻法相似。假定十日、二十日未出者，变勿怪之，寻自当出。有草，乃令拔之。]
    菜生三二寸，锄去穊者，供食及卖。十月足霜，乃收之。
    取子者，仍留根，间[古苋反]拔令稀，穊即不生。以草覆上。[覆者得供生食，又不冻死]。又五月子熟，拔取曝乾，[勿使令湿，湿则裛郁。]格柯打出，作蒿篅盛之。冬日亦得入窖，夏还出之。但不湿，亦得五六年停。
    一亩收十石，都邑糶卖，石堪一匹绢。
    若地柔良，不须重加耕垦者，於子熟时，好子稍有零落者，然後拔取，直深细锄地一遍，劳令平，六月连雨时，穭[音吕]生者亦寻满地，省耕种之劳。
    秋种者，五月子熟，拔去，急耕，十馀日又一转，入六月又一转，令好调熟，调熟如麻地。即於六月中旱时，耧耩作垄，蹉子令破，手散，还劳令平，一同春法。但既是旱种，不须耧润。此菜旱种，非连雨不生，所以不同春月要求湿下。种後，未遇连雨，虽一月不生，亦勿怪。麦底地亦得种，止须急耕调熟。虽名秋种，会在六月。六月中无不霖，遇连雨生，则根强科大。七月种者，雨多亦得，雨少则生不尽，但根细科小，不同六月种者，便十倍失矣。
    大都不用触地湿入中。生高数寸，锄去穊者，供食及卖。
    作菹者，十月足霜乃收之。一亩两载，载直绢三匹。若留冬中食者，以草覆之，尚得竟冬中食。
    其春种小小供食者，自可畦种。畦种者一如葵法。若种者，挼生子，令中破，笼盛，一日再度以水沃之，令生芽，然後种之。再宿即生矣。[昼用箔盖，夜则去之。昼不盖，热不生；夜不去，虫栖之。]
    凡种菜，子难生者，皆水沃令芽生，无不即生矣。
    作胡荽菹法：汤中渫出之，著大瓮中，以暖盐水经宿浸之。明日，汲水净洗，出别器中，以盐、酢浸之，香美不苦。亦可洗讫，作粥清、麦(麦完)末，如(上艹下釀)芥菹法，亦有一种味。作裹菹者，亦须渫去苦汁，然後乃用之矣。
    ●种兰香第二十五
    兰香者，罗勒也；中国为石勒讳，故改，今人因以名焉。且兰香之目，美於罗勒之名，故即而用之。
    韦弘《赋?叙》曰：“罗勒者，生昆仑之丘，出西蛮之俗。”
    按今世大叶而以者，名朝兰香也。
    三月，候枣叶始生，乃种兰香。[早种者，徒费子耳，天寒不生。]治畦下水，一同葵法。及水散子讫。水尽，簁熟粪，仅得盖子便止。[厚则不生，弱苗故也]。昼日箔盖，夜即去之。[昼日不用见日，夜须受露气]。生即去箔。常令足水。六月连雨，拔栽之。[掐心著泥中，亦活]。
    作菹及乾者，九月收。[晚即乾恶]。作乾者，大晴时，薄地刈取，布地曝之。乾乃挼取末，瓮中盛。须则取用。[拔根悬者，裛烂，又有雀粪、尘土之患也。]
    取子者，十月收。[自馀杂香菜不列者，种法悉与此同]。
    《博物志》曰：“烧马蹄、羊角成灰，春散著湿地，罗勒乃生。”
    ●荏、蓼第二十六
    紫苏、姜芥、薰葇，与荏同时，宜畦种。
    《尔雅》曰：“蔷，虞蓼。”注云：“虞蓼，泽蓼也。”“苏，桂荏。”“苏，荏类，故名桂荏也。”
    《本草》曰：“芥蒩(音祖)，一名水苏。”
    《吴氏》曰：“假苏，一名鼠蓂，一名姜芥。”
    《方言》曰：“苏之小者谓之穰葇。”注曰：“薰葇也。”
    三月可种荏、蓼。[荏，子白者良，黄者不美。]荏性甚易生。蓼尤宜水畦种也。荏则随宜，园畔漫掷，便岁岁自生矣。
    荏子秋未成，可收蓬於酱中藏之。[蓬，荏角也，实成则恶。]其多种者，如种谷法。[雀甚嗜之，必须近人家种矣。]收子压取油，可以煮饼。[荏油色绿可爱，其气香美，煮饼亚胡麻油，而胜麻子脂膏。麻子脂膏，并有腥气。然荏油不可为泽，焦人发。研为羹臛，美於麻子远矣。又可以为烛。良地十石，多种博谷则倍则，与诸田不同]。为帛煎油弥佳。[荏油性淳，涂帛胜麻油。]
    蓼作菹者，长二寸则剪，绢袋盛，沈於酱瓮中。又长，更剪，常得嫩者。[若待秋，子成而落，茎既坚硬，叶又枯燥也]。取子者，候实成，速收之。[性易凋零，晚则落尽]。五月、六月中，蓼可为虀以食苋。
    崔寔曰：“正月，可种蓼。”
    《家政法》曰；“三月可种蓼。”
    ●种姜第二十七
    《字林》曰：“姜，御湿之菜。”“茈(音紫)，生姜也。”
    潘尼曰：“南夷之姜。”
    姜宜白沙地，少与粪和。熟耕如麻地，不厌熟，纵横七遍尤善。
    三月种之。先重耧耩，寻垄下姜，一尺一科，令上土厚三寸。数锄之。六月作苇屋覆之。[不耐寒热故也。]九月掘出，置屋中。[中国多寒，宜作窖，以谷(棏木换禾)合埋之]。
    中国土不宜姜，仅可存活，热不滋息。种者，聊拟药物小小耳。
    崔寔曰：“三月，清明节後十日，封生姜。至四月立夏後，蚕大食，牙生，可种之。九月，藏茈姜、蘘荷。其岁若温，皆待十月。[“生姜，谓之茈姜。”]”
    《博物志》曰：“妊娠不可食姜，令子盈指。”
    ●种蘘荷、芹、(上艹下豦)和二十八  堇、胡葸附出
    《说文》曰：“蘘荷，一名葍蒩。”
    《搜神记》曰：“蘘荷，或谓嘉草。”
    《尔雅》曰：“芹，楚葵也。”
    《本草》曰：“水斳，……一名水英。”
    “(上艹下豦)，菜，似蒯。”
    《诗义疏》曰：“(上艹下豦)，苦菜，青州谓之‘芑’。”
    蘘荷宜在树阴下。二月种之。一种永生，亦不须锄。微须加粪，以土覆其上。
    八月初，踏其苗令死。[不踏则根不滋润]。九月中，取旁生根为菹；亦可酱中藏之。十月中，以谷麦糠覆之。[不覆则冻死]。二月，扫去之。
    《食经》藏蘘荷法：“蘘荷一石，洗，渍。以苦酒六斗，盛铜盆中，著火上，使小沸。以蘘荷稍稍投之，小萎便出，著席上令冷。下苦酒三斗，以三升盐著中。乾梅三升。使蘘荷一行。以盐酢浇上绵覆罂口。二十日便可食矣。”
    《葛洪方》曰：“人得蛊，欲知姓名者，取蘘荷叶著病人卧席下，立呼蛊主名也。”
    芹、(上艹下豦)，并收根畦种之。常令足水。尤忌潘泔及咸水。[浇之则死]。性并易繁茂，而甜脆胜野生者。
    白(上艹下豦)，尤宜粪，岁常可收。
    马芹子，可以调蒜韲。
    菫及胡葸，子熟时收子，冬初畦种之。开春早得，美於野生。惟穊为良，尤宜熟粪。
    ●种苜蓿第二十九
    《汉书?西域传》曰：“罽宾有苜蓿。”“大宛马，武帝时得其马。汉使采芷蓿种归，天子益种离宫别馆旁。”
    陆机《与弟书》曰：“张骞使外国十八年，得苜蓿归。”
    《西京杂记》曰：“乐游苑自生玫瑰树，下多苜蓿。苜蓿，一名‘怀风’，时人或谓‘光风’；光风在其间，常肃然自照其花，有光彩，故名苜蓿为‘怀风’。茂陵人谓之‘连枝草’。”
    地宜良熟。七月种之。畦种水浇，一如韭法。亦一剪一上粪，铁杷耧土令起，然後下水。
    旱种者，重耧耩地，使垄深阔，窍瓠下子，批契曳之。
    每至正月，烧去枯叶。地液辄耕垄，以铁齿(金屚)楱(金屚)楱之，更以鲁斫斫斸其科土，则滋茂矣。[不尔瘦矣]。
    一年三刈。留子者，一刈则止。
    春初既中生啖，为羹甚香。长宜饲马，马尤嗜。此物长生，种者一劳永逸。都邑负郭，所宜种之。
    崔寔曰：“七月，八月，可种苜蓿。”
    ●杂说第三十
    崔寔《四民月令》曰：“正旦，各上椒酒於其家长，和觞举寿，欣欣如也。上除若十五日，合诸膏、小草续命丸、散、注药。农事未起，命成童以上，入太学，学五经。[“谓十五以上至二十也。”]砚冰释，命幼童入小学，学篇章。[“谓九岁以上，十四以下。篇章谓六甲、九九、《急就》、《三仓》之属。”]命女工趋织布，黄馈酿春酒。”
    染潢主治书法：凡打纸欲生，生则坚厚，特宜入潢。同潢纸灭白便是，不宜太深，深则年久色闇也。人浸蘗熟，即弃滓，直用纯汁，费用无益。蘗熟後，漉滓捣而煮之，布囊压讫，复捣煮之，凡三捣三煮，浅纯汁者，其省四倍又弥明净。写书，经夏然後入潢，缝不绽解。其新写者，须以熨斗缝缝熨而潢之，不尔，入则零落矣。豆黄特不宜裛，裛则全不入黄矣。
    凡开卷读书，卷头首纸，不宜急卷；争则破折，的则裂。以书带上下络首纸者，地不裂坏；卷一两张後，乃以书带上下络之者，稳而不坏。卷书勿用鬲带而引之，非直带湿损卷，又损首纸令穴；当衔竹引之。书带勿太急，急则令书腰折。骑蓦书上过者，亦令书腰折。
    书有毁裂，(麗刀)方纸而补者，率皆挛击，瘢疮硬厚。瘢痕於书有损。裂薄纸如薤叶以补织，微相入，殆无际会，自非向明举而看之，略不觉补。裂若屈曲者，还须於正纸上，逐屈曲形势裂取而补之。若不先正元理，随宜裂斜纸者，则令书拳缩。
    凡点书、记事，多用绯缝，缯体硬强，费人齿力，俞污染书，又多零落。若用红纸者，非直明净无染，又纸性相亲，久而不落。
    雌黄治书法：先於青硬石上，水磨雌黄令熟；曝乾，更於瓷椀中研令极熟。乃融好胶清，和於铁杵臼中，熟捣。丸如墨丸，阴乾。以水研而治书，永不剥落。若於椀中和用之者，胶清虽多，久亦剥落。主雌黄治书，待潢讫治者佳；先治入潢则动。
    书厨中欲得安麝香、木瓜，令蠹虫不生。五月湿热，蠹虫将生，书经夏不舒展者，必生虫也。五月十五日以後，七月二十日以前，必须三度舒而展之。须要晴时，於大屋下风凉处，不见日处。日曝书，令书色暍。热卷，生虫弥速。阴雨润气，尤须避之。慎书如此，则数百年矣。
    “二月。顺阳习射，以备不虞。春分中，雷且发声，先後各五日，寝别内外。[有不戒者，生子不备。]蚕事未起，命缝人浣冬衣，彻复为袷。其有嬴帛，遂供秋服。[凡浣故帛，用灰汁则色黄而且脆。捣小豆为末，下绢簁，投汤中以洗之，洁白而柔肕，胜皂荚矣。]可糶粟、黍、大、小豆、麻、麦子等。收薪炭。[炭聚之下碎末，勿令弃之。捣、簁，煮淅米泔溲之，更捣令熟。丸如鸡子，曝乾。以供笼炉种火之用，辄得通宵达曙，坚实耐久，逾炭十倍。]
    漱[素钩反]生衣绢法：以水浸绢令没，一日数度回转之。六七日，水微臭，後拍出，柔肕洁白，大胜用灰。
    上犊车篷軬及糊屏风、书袠令不生虫法：水浸石灰，经一宿，挹取汁以和豆黏及作面糊则无虫。若黏纸写书，入潢则黑矣。
    作假蜡烛法：蒲熟时，多收蒲台。削肥松，大如指，以为心。烂布缠之。融羊、牛脂，灌於蒲台中，宛转於板上，挼令圆平。更灌，更展，粗细足，便止。融蜡灌之。足得供事。其省功十倍也。
    “三月。三日及上除，采艾及柳絮。[絮，止疮痛。]是月也，冬谷或尽，椹麦未熟，乃顺阳布德，振赡穷乏，务施九族，自亲者始。无或蕴财，忍人之穷；无或利名，罄家继富：度入为出，处厥中焉。蚕农尚闲，可利沟渎，葺治墙屋；修门户，警设守备，以御春饥草窃之寇。是月尽夏至，暖气将盛，日烈暵燥，利用漆油，作诸日煎药。可糶黍。买布。
    “四月。茧既入族，趋缲，剖绵；具机杼，敬经络。草茂，可烧灰。是月也，可作枣糒，以御宾客。可糴穬及大麦。收弊絮。
    “五月。芒种节後，阳气始亏，阴慝将萌；暖气始盛，蛊蠹并兴。乃弛角弓弩，解其徽弦；弢竹木弓弩，弛其弦。以灰藏旃、裘、毛毳之物及箭羽。以竿挂油衣，勿辟藏。[暑湿相著也。]是月五日，合止痢黄连乱丸、霍乱丸。采葸耳。取蟾蜍[以合血疽疮药。]及东行蝼蛄。[蝼蛄，有刺；治去刺，疗产妇难生，衣不出。]霖雨将降，储米谷、薪炭，以备道路陷滞不通。是月也，阴阳争，血气散。夏至先後各十五日，薄滋味，勿多食肥醲；距立秋，无食煮饼及水引饼。[夏月食水时，此二饼得水，即坚强难消，不幸便为宿食伤寒病矣。试以此二饼置水中即见验；唯酒引饼，入水即烂矣。]可糶大、小豆、胡麻。糶、大、小麦。收弊絮及布帛。至後糴(麦孚)(琐王换麦)，曝乾，置甖中，密封，[使不虫生。]至冬可养马。
    “六月。命女工织缣缚。[绢及纱縠之属。]可烧灰，染青、绀杂色。
    “七月。四日，命治麴室，具箔槌，取净艾。六日，馔治五谷、磨具。七日，遂作麴，及曝经书与衣裳。作乾糗。采葸耳。处暑中，向秋节，浣故制新，作袷薄，以备始凉。糴大、小豆。糴麦。收缣练。
    “八月。暑退，命幼童入小学，如正月焉。凉风戒寒，趣练缣帛，染彩色。”
    河东染御黄法：“碓捣地黄根令熟，灰汁和之，搅令匀，搦取汁，别器盛。更捣滓，使极熟，又以灰汁和之，如薄粥，泻入不渝釜中，煮生绢。数回转使匀，举看有盛水袋子，便是绢熟。抒出，著盆中，寻绎舒张。少时，捩出，净搌去滓。晒极乾。以别绢滤白淳，和热抒出，更就盆染之，急舒展令匀。汗冷，捩出，曝干，则成矣。治釜不渝法，在”醴酷条中。大率三升地黄，梁得一匹御黄。地黄多则好。柞柴、桑薪、蒿灰等物，皆得用之。
    “擘绵治絮，製新浣故，及韦履贱好，预买以备冬寒。刈萑、苇、刍茭。凉燥，可上角弓弩，缮理，檠正，缚徽弦，遂以习射。弛竹木弓、弧。糶种麦。糴黍。
    “九月。治场圃，涂囷仓，修箪、窖。缮五丘，习战射，以备寒冻穷厄之寇。存问九族孤、寡、老病不能自存者，分厚彻重，以求其寒。
    “十月。培筑垣墙，塞向、墐户。[北出牖，谓之‘向’。]上辛，命典馈渍麴，酿冬酒。作脯腊。农事毕，命成童入太学，如正月正。五谷既登，家储蓄积，乃顺时令，勑丧纪，同宗有贫窭久丧不堪葬者，则纠合宗人，共兴举之，以亲疏贫富为差，正心平敛，无相逾越，先自竭以率不随。先冰冻，作凉饧，煮暴饴。可析麻，缉绩布缕。作白履、不借。[草履之贱者曰‘不借’。]卖缣帛、弊絮。糴粟、豆、麻子。
    “十一月。阴阳争，血气散。冬至日先後各五日，寝别内外。砚冰冻，命幼童读《孝经》、《论语》、篇章、小学。可酿醢。糴岻稻、粟、豆、麻子。
    “十二月。请召宗族、婚姻、賔、旅，讲好和礼，以笃恩纪。休农息役，惠必下浃。遂合耦田器，养耕牛，选任田者，以俟农事之起。去豬盍车骨[後三岁可合疮膏药。]及腊日祀炙箑，[箑，一作簴。烧饮，治刺入肉中，及树瓜田中四角，去(上甘下二虫)虫。]东门磔白鸡头。[可以合注药。]”
    《范子计然》曰：“五谷者，万民之命，国之重宝。故无道之君及无道之民，不能积其盛有馀之时，以待其衰不足也。”
    《孟子》曰：“狗彘食人之食而不知检，涂有饿殍而不知发，[言丰年人君养犬豕，使食人食，不知法度检敛；凶年，道路之旁，人有饿死者，不知发仓廪以赈之。”原孟子之意，盖“常平仓”之滥觞也。]人死，则曰：‘非我也，岁也。’是何异於刺人而杀之，曰：‘非我也，兵也。’”[人死，谓饿、役死者，王政使然，而曰：‘非我杀之，岁不熟杀人。’何异於用兵杀人，而曰：‘非我杀也，兵自杀之。]”
    凡糴五谷、菜子，皆须初熟日糴，将种时糶，收利必倍。凡冬糴豆、谷，至夏秋初雨潦之时糶之，价亦倍矣。盖自然之数。
    鲁秋胡曰：“力田不如逢年，丰者尤宜多糴。”
    《史记?货殖传》曰：“宣曲任氏为督道仓吏。秦之败，豪杰皆争取金玉，任氏独窖仓粟。楚汉相拒荥阳，民不得耕，米石至数万，而豪杰金玉，尽归任氏。任氏以此起富。”其效也。且风、虫、水、旱，饥馑荐臻，十年之内，俭居四五，安可不预备凶灾也？
    《归旷占》五谷曰：“正月甲戌日，大风东来折树者，稻熟。甲寅日，大风西北来者贵。庚寅日，风从西、北来者，皆贵。二月甲戌日，风从南来者，稻熟。乙卯日，稻上场，不雨晴明，不熟。四月四日雨，稻熟；日月珥，天下喜。十五日、十六日雨，晚稻善；日月蚀。”
    《师旷占》五谷早晚曰：“粟米常以九月为本；若贵贱不时，以最贱所之月为本。粟以秋得本，贵在来夏；以冬得本，贵在来秋。此收谷远近之期也，早晚以其时差之。粟米春夏贵去年秋冬什七，到夏复贵秋冬什九者，是阳道之极也，急糶之勿留，留则太贱也”
    “黄帝问师旷曰：‘欲知牛马贵贱？’‘秋葵下有小葵生，牛贵；大葵不虫，牛马贱。’”
    《越绝书》曰：“越王问范子曰：‘今寡人谷保谷，为之奈何？’范子曰：‘欲保谷，必观於野，视诸侯所多少为备。’越王曰：‘所少可得为困，其贵贱亦有应乎？’范子曰：‘夫知谷贵贱之法，必察天之三表，即决矣。’越王曰：‘请问三表。’范子曰：‘水之势胜金，阴气蓄积大盛，水据金而死，故金中有水，如此者，岁大败，八谷皆贵。金之势胜木，阳气蓄积大盛，金据木而死，故木中有火。如此者，岁大美，八谷皆贱。金木水火更相胜，此天之三表也，不可不察。能知三表，可以为邦宝。’……越王又问曰：‘寡人忆已闻阴阳之事，谷之贵贱，可得闻乎？’答曰：‘阳主贵，阴主贱。故当寒不寒，谷暴贵；当温不温，谷暴贱。……’王曰：‘善！’收帛致於枕中，以为国宝。”
    “范子曰：‘……尧、舜、汤，皆在顾见之明，虽有凶年，而民不穷。’王曰：‘善！’以丹书帛，致之枕中，以为国宝。”
    《盐铁论》曰：“桃李实多者，来年为之穰。”
    《物理论》曰：“正月望夜占阴阳，阳长即旱，阴长即水。立表以测其长短，审其水旱，表长丈二尺：月影长二尺者以下，大旱；二尺五寸至三尺，小旱；三尺五雨至四尺，调适，高下皆熟；四尺五寸至五尺，小水；五尺五寸至六尺，大水。月影所极，则正面也；立表中正，乃得其定。”又曰：“正月朔旦，四面有黄气，其岁大丰。此黄帝用事，土气黄均，四方并熟。有青气杂黄，有螟虫。赤气，大旱。黑气，大水。正朝占岁星，上有青气，宜桑；赤气，宜豆；黄气，宜稻。”
    《史记天官书》曰：“正月旦，决八风：风从南方来，大旱；西南，小旱；西方，有兵；西北，戎菽为，[戎菽，胡豆也。为，成也。]趣兵；北方，为中岁；东北，为上岁；东方，大水；东南，民有疾疫，岁恶。……正月上甲，风从东方来，宜蚕；从西方，若旦黄云，恶。”
    《师旷占》曰：“黄帝问曰：‘吾欲占岁苦乐善恶，可知否？’对曰：‘岁欲甘，甘草先生；[荠。]岁欲苦，苦草先生；[葶苈。]岁欲雨，雨草先生；[藕。]岁欲旱，旱草先生；[蒺藜。]岁欲流，流草先生；[蓬。]岁欲病，病草先生。[艾。]’”
    ●卷四
    ●园篱第三十一
    凡作园篱法，於墙基之所，方整深耕。凡耕，作三垄，中间相去各二尺。
    秋上酸枣熟时，收，於垄中穊种之。至明年秋，生高三尺许，间斸去恶者，相去一尺留一根，必须稀穊均调，行伍条直相当。至明年春，劙[敕传切]去横枝，劙必留距。[若不留嘘，侵皮痕大，逢寒即死。]劙讫，即编为巴篱，随宜夹缚，务使舒缓。[急则不复得长故也。]又至明年春，更劙其末，又复编之，高七尺便足。[欲高作者，亦任人意。]非直奸人惭笑而返，狐狼亦自息望而回。行人见者，莫不嗟叹，不觉白日西移，遂忘前途尚远，盘桓瞻瞩，久而不能去。枳棘之篱，“折柳樊圃”，斯其义也。
    其种柳作之者，一尺一树，初即斜插，插时即编。其种榆荚者，一同酸刺。如其栽榆，与柳斜植，高共人等，然後编之。数年成长，共相蹙迫，交柯错叶，特似房笼。既图龙蛇之形，复写鸟兽之关，缘势嵚崎，其貌非一。若值巧人，随便采用，则无事不成，尤宜作机。其盘纾茀郁，奇文互起，萦布锦绣，万变不穷。
    ●栽树第三十二
    凡栽一切树木，欲记其阴阳，不令转易。[阴阳易位则难生。小小栽者，不烦记也。]
    大树髡之，[不髡，风摇则死。]小则不髡。
    先为深坑，内树讫，以水沃之，著土令如薄泥，东西南北摇之良久，[摇则泥入根间，无不活者；不摇根虚多死。其小树，则不烦尔。]然後下土坚筑。[近上三寸不筑，取其柔润也。]时时溉灌，常令润泽。[每浇水尽，即以燥土覆之，覆则保泽，不然则乾涸。]埋之欲深，勿令挠动。凡栽树讫，皆不用手捉，及六畜觝突。[《战国策》曰：“夫柳，纵横颠倒树之皆生。使千人树之，一人摇之，则无生柳矣。”]
    凡栽树，正月为上时，[谚曰：“正月可栽大树。”言得时则易生也。]二月为中时，三月为下时。然枣——鸡口，槐——兔目，桑——虾蟆眼，榆——负瘤散，自馀杂木——鼠耳、虻翅，各其时。[此等名目，皆是叶生形容之所象似，以此时栽种者，叶皆即生。早栽者，叶晚出。虽然，大率宁早为佳，不可晚也。]
    树，大率种数既多，不可一一备举，凡不见者，栽莳之法，皆求之此条。
    《淮南子》曰：“夫移树者，失其阴阳之性，则莫不枯槁。”[高诱曰：“失，犹易。”]《文子》曰：“冬冰可折，夏木可结，时难得而易失。木方盛，终日采之而复生；秋风下霜，一夕而零。”[非时者，功难立。]
    崔寔曰：“正月，自朔暨晦，可移诸树：竹、漆、桐、梓、松、柏、杂木。唯有果实者，及望而止；“望谓十五日。”过十五日，则果少实。“
    《食经》曰：“种名果法：三月上旬，斫取好直植，如大母指，长五尺，内著芋魁中种之。无芋，大芜菁根亦可用。胜种核，核三四年乃如此大耳。可得行种。”
    凡五果，花盛时遭霜，则无子。常预於园中，往往贮恶草生粪。天雨新晴，北风寒切，是夜必霜，此时放火作煴，少昨烟气，则免於霜矣。
    崔寔曰：“正月尽二月，可剥树枝。二月尽三月，可掩树枝。”[埋树枝土中，令生，二岁已上，可移种矣。]
    ●种枣第三十三  诸法附出
    《尔雅》曰：“壶枣；边，要枣；櫅，白枣；樲，酸枣：杨彻，齐枣；遵，羊枣；洗，大枣；煮，填枣；蹶泄，苦枣；皙，无实枣；还味，棯枣。”郭璞注曰：“今江东呼枣大而锐上者为‘壶’；壶，犹瓠也。要，细腰，今谓之‘鹿卢枣’。櫅，即今枣子白熟。樲，树小实酢。《孟子》曰：‘养其樲枣。’遵，实小而员，紫黑色，俗呼‘羊矢枣’。《孟子》曰：‘曾皙嗜羊枣。’洗，今河东猗氏县出大枣，子如鸡卵。蹶泄，子味苦。皙，不著子者。还味，短味也。杨彻、煮填，未详。”
    《广志》曰：“河东安邑枣；东郡谷城紫枣，长二寸；西王母枣，大如李核，三月熟；河内汲郡枣，一名墟枣；东海蒸枣；洛阳夏白枣；安平信都大枣；梁国夫人枣。大白枣，名曰‘蹙咨’，小核多肌；三星枣；骈白枣；灌枣。又有狗牙、鸡心、牛头、羊矢、猕猴、细腰之名。又有氐枣、木枣、崎谦枣，桂枣，夕枣也。”
    《邺中记》：“石虎苑中有西王母枣，冬夏有叶，九月生花，十二月乃熟，三子一尺。又有羊角枣，亦三子一尺。”
    《抱朴子》曰：“尧山有历枣。”
    《吴氏本草》曰：“大枣，一名良枣。”
    《西京杂记》曰：“弱枝枣、玉门枣、西王母枣、棠枣、青花枣、赤心枣。”潘岳《闲居赋》有“周文弱枝之枣。丹枣。”
    按青州有乐氏枣，丰肌细核，多膏肥美，为天下第一。父老相传云：“乐毅破齐时，从燕齐来所种也。”刘郡西安、广饶二县所有名枣即是也。今世有陵枣、幪弄枣也。
    常选好味者，留栽之。候枣叶始生而移之。[枣性硬，故生晚；栽早者，坚垎生迟也。]三步一树，行欲相当。[地不耕也。]欲令牛马履践令净。[枣性坚强，不宜苗稼，是以不耕；荒秽则虫生，所以须净，地坚饶实，故宜践也。]
    正月一日日出时，反斧斑駮椎之，名曰“嫁枣”。[不椎则花而无实；斫则子萎而落也。]候大蚕入簇，以杖击其枝间，振去狂花。[不打，花繁，不实不成。]
    全赤即收。收法：日日撼[胡感切]而落之为上。[半赤而收者，肉未充满，乾则色黄而皮皱将赤味亦不佳；全赤久不收，则皮硬，复有乌鸟之患。]
    晒枣法：先治地令净。[有草莱，令枣臭。]布椽於箔下，置枣於箔上，以朳聚而复散之，一日中二十度乃佳。夜仍不聚。[得霜露气，乾速，成。阴雨之时，乃聚而苫盖之。]五六日後，别择取红软者，上高厨而曝之。[厨上者已乾，虽厚一尺亦不坏。]择去胮烂者。[胮者永不乾，留之徒令污枣。]其未乾者，晒曝如法。
    其阜劳之地，不任耕稼者，历落种枣则任矣。[枣性炒故。]
    凡五果及桑，正月一日鸡鸣时，把火遍照其下，则无虫灾。
    食经曰：“作乾枣法：新菰蒋，露於庭，以枣著上，厚三寸，复以新蒋覆之。凡三日三夜，撤覆露之，毕日曝，取乾，内屋中。率一石，以酒一升，漱著器中，密泥之。经数年不败也。”
    枣油法：郑玄曰：“枣油，捣枣实，和，以涂缯上，燥而形似油也。”乃成之。
    枣脯法：切枣曝之，乾如脯也。
    《杂五行书》曰：“舍南种枣九株，辟县官，宜蚕桑。服枣核中人二七枚，辟疾病。能常服枣核中人及其刺，百邪不复干矣。”
    种椯枣法：阴地种之，阳中则少实。足霜，色殷，然後乃收之。早收者涩，不任食之也。《说文》云：“梬，枣也，似柿而小。”
    作酸枣麨法：多收红软者，箔上日曝令乾。大釜中煮之，水仅自淹。一沸即漉出，盆研之。生布绞取浓汁，涂盘上或盆中。盛暑，日曝使乾，渐以手摩挲，散为末。以方寸七，投一椀水中，酸甜味足，即成好浆。远行用和米麨，饥渴俱当也。
    ●种桃柰第三十四
    尔雅曰：“旄，冬桃。榹桃，山桃。”郭璞注曰：“旄桃，子冬熟。山桃，实如桃而不解核。”
    广志曰：“桃有冬桃，夏白桃，秋白桃，襄桃，其桃美也，有秋赤桃。”
    《广雅》曰：“抵子者，桃也。”
    《本草经》曰：“桃枭，在树不落，杀百鬼。”
    《邺中记》曰：“石虎苑中有句鼻桃，重二斤。”
    《西京杂记》曰：“榹桃，樱桃，缃核桃，霜桃，言霜下可食，金城桃，胡桃，出西域，甘美可食，绮蒂桃，含桃，紫文桃。”
    桃，柰桃，欲种，法：熟时合肉全埋粪地中。[直置凡地则不生，生亦不茂。桃性早实，三岁便结子，故不求栽也。]至春既生，移栽实地。[若仍处粪地中，则实小而味苦矣。]栽法，以锹合土掘移之。[桃性易种难栽，若离本土，率多死矣，故须然矣。]
    又法：桃熟时，於墙南阳中暖处，深宽为坑。选取好桃数十枚，擘取核，即内牛粪中，头向上，取好烂粪和土厚覆之，令厚尺馀。至春桃始动时，徐徐拨去粪土，皆应生芽，合取核种之，万不失一。其馀以熟粪粪之，则益桃味。
    桃性皮急，四年以上，宜以刀竖劙其皮。[不劙者，皮急则死。]
    七八年便老，[老则子细。]十年则死。[是以宜岁岁常种之。]
    又法：候其子细，便附土斫去，漉上生者，复为少桃，如此亦无穷也。
    桃酢法：桃烂自零者，收取，内之於瓮中，以物盖口。七日之後，既烂，漉去皮核，密封闭之。三七日酢成，香美可食。
    《术》曰：“东方种桃九根，宜子孙，除凶祸。胡桃、柰桃种，亦同。”
    樱桃：
    《尔雅》曰：“楔，荆桃。”郭璞曰：“今樱桃。”
    《广志》曰：“楔桃，大者如弹丸，子有长八分者，有白色肥者：凡三种。”
    《礼记》曰：“仲夏之月，……天子……羞以含桃。”郑玄注曰：“今谓之樱桃。”
    博物志曰：“樱桃者，或如弹丸，或如手指。春秋冬夏，花实竟岁。”
    《吴氏本草》所说云：“樱桃，一名牛桃，一名英桃。”
    二月初，山中取栽，阳中者还种阳地，阴中者还种阴地。若阴阳易地则难生，生变不实：此果性。生阴地，既入园囿，便是阳中，故多难得生。宜坚实之地，不可用虚粪也。
    蒲萄：
    汉武帝使张骞至大宛，取蒲萄实，於离宫别馆旁尽种之。西域有蒲萄，蔓延、实并似蘡。
    《广志》曰：“蒲萄有黄、白、黑三种”者也。
    蔓延，性缘不能自举，作架以承之。叶密阴厚，可以避热。
    十月中，去根一步许，掘作坑，收卷蒲萄悉埋之。近枝茎薄安黍穰弥佳。无穰，直安土亦得。不宜湿，湿则冰冻。二月中还出，舒而上架。性不耐寒，不埋即死。其岁久根茎粗大者，宜远根作坑，勿令茎折。其坑外处，亦掘土并穰培覆之。
    摘蒲萄法：逐熟者一一零叠[一作“条”]摘取，从本至末，悉皆无遗。世人全房折杀者，十不收一。
    作乾蒲萄法：极熟者一一零叠摘取，刀子切蒂，切勿令汁出。蜜两分，脂一分，和内蒲萄中，煮四五沸，漉出，阴乾便成矣。非直滋味倍胜，又得夏暑不败坏也。
    藏蒲萄法：极熟时，全房折取。於屋下作廕坑，坑内近地凿壁为孔，插枝於孔中，还筑孔使坚，屋子置土覆之，经冬不异也。
    ●种李第三十五
    《尔雅》曰：“休，无实李。痤，接虑李。驳，赤李。”
    《广志》曰：“赤李。麦李，细小有沟道。有黄建李，青皮李，马肝李，赤陵李。有糕李，肥黏似糕。有柰李，离核，李似柰。有劈李，熟必劈裂。有经李，一名老李，其树数年即枯有杏李，味小醋，似杏。有黄扁李。有夏李；冬李，十一月熟。有春季李，冬花春熟。”
    《荆州土地记》曰：“房陵、南郡有名李。”
    《风土记》曰：“南郡细李，四月先熟。”
    西晋傅玄《赋》曰：“河、沂黄建，房陵缥青。”
    《西京杂记》曰：“有朱李，黄李，紫李，绿李，青李，绮李，青房李，车下李，颜回李，出鲁，合枝李，羌李，燕李。”
    今世有木李，实绝大而美。又有中植李，在麦後谷前而熟者。
    李欲栽。[李性坚，实晚，五岁始子，是以藉栽。栽者三岁便结子也。]
    李性耐久，树得三十年；老虽枝枯子亦不细。
    嫁李法：正月一日，或十五日，以塼石著李树歧中，令实繁。
    又法：腊月中，以杖微打歧间，正月晦日复打之，亦足子也。
    又法：以煮寒食醴酪火掭著树枝间，亦良。树多者，故多束枝，以取火焉。
    李树桃树下，并欲锄去草秽，而不用耕垦。耕则肥而无实。树下犁拨亦死之。
    桃、李，大率方两步一根。[大穊连阴，则子细而味亦不佳。]
    《管子》曰：“五沃之土，其木宜梅李。”
    《韩诗外传》云：“简王曰：‘春树桃李，夏得阴其下，秋得食其实。春种蒺藜，夏不得采其实，秋得刺焉。’”
    《家政法》曰：“二月徙梅李也。”
    作白李法：用夏李。色黄便摘取，於盐中挼之。盐入汁出，然後合盐晒令萎，手捻之令褊。复晒，更捻，极褊乃止。曝使乾。饮酒时，以汤洗之，漉著蜜中，可下酒矣。
    ●种梅杏第三十六  杏李麨附出
    《尔雅》曰：“梅，柟也。”“时，英梅也。”郭璞注曰：“梅，似杏，实醋。”“英梅，未闻。”
    《广志》曰：“蜀名梅为‘(上艹下橑)’，大如雁子。梅杏皆可以为油、脯。黄校以熟(上艹下橑)作之。”
    《诗义疏》云：“梅，杏类也；树及叶皆如杏而黑耳。实赤於杏而醋，亦可生啖也。煮而曝乾为蘇{疑(上艹下橑)误，《說文》：乾梅之属}，置羹臛、齏中。又可含以香口。亦蜜藏而食。”
    《西京杂记》曰：“侯梅，朱梅，同心梅，紫蒂梅，燕脂梅，丽枝梅。”
    按梅花草而白，杏花晚而红；梅实小而酸，核有细文，杏实细文，杏实大而甜，核无文采。白梅任调食及齏，杏则不任此用。世人或不能辨，言梅、杏为一物，失之远矣。
    《广志》曰：“荣阳有白杏，邺中有赤杏，有黄杏，有柰杏。”
    《西京杂记》曰：“文杏，核有文彩。蓬莱杏，东海都尉于台献，一株花杂五色，云是仙人所食杏也。”
    栽种与桃李同。
    作白梅法：梅子酸、核初成时摘取，夜以盐汁渍之，昼则日曝。凡作十宿、十浸、十曝，便成矣。调鼎和齏，所在多入也。
    作乌梅法：亦以梅子核初成时摘取，笼盛，於突上熏之，令乾，即成矣，乌梅入药，不任调食也。
    《食经》曰：“蜀中藏梅法：取梅极大者，剥皮阴乾，勿令得风。经二宿，去盐汁，内蜜中。月许更易蜜。经年如新也。”
    作杏李麨法：杏李熟时，多收烂者，盆中研之，生布绞取浓汁，涂盘中，日曝乾，以手摩刮取之。可和水为浆，及和米麨，所在入意也。
    作乌梅欲令不蠹法：浓烧穰，以汤沃之，取汁，以梅投中，使泽。乃出蒸之。
    《释名》曰：“杏可为油。”
    《神仙传》曰：“董奉居庐山，不交人。为人治病，不取钱。重病得愈者，使种杏五株；轻病愈，为栽一株。数年之中。杏有十数万株，郁郁然成林。其杏子熟，於林中所在作仓。宣语买杏者：‘不须来报，但自取之，具一器谷，便得一器杏。’有人少谷往，而取杏多，即有五虎逐之。此人怖遽，檐倾覆，所馀在器中，如向所持谷多少。虎乃还去。自是以後，买杏者皆於林中自平量，恐有多出。奉悉以前所得谷，赈救贫乏。”
    《寻阳记》曰：“杏在北岭上，数百株，今犹称董先生杏。”
    《嵩高山记》曰：“东北有牛山，其山多杏。至五月，烂然黄茂。自中国丧乱，百姓饥饿，皆资此为命，人人充饱。”
    史游《急就篇》曰：“园菜果蓏助米粮。”
    按杏一种，尚可赈贫穷，救饥馑，而况五果、蓏、菜之饶，岂直助粮而已矣？谚曰：“木奴千，无凶年。”盖言果实可以市易五谷也。
    杏子人，可以为粥。[多收卖者，可以供纸墨之直也。]
    ●插梨第三十七
    《广志》曰：“洛阳北邙张公夏梨，海内唯有一树。常山真定，山阳钜野，梁国睢阳，齐国临淄，钜鹿，并出梨。上党楟梨，小而加甘。广都梨——又云钜鹿豪梨——重六斤，数人分食之。新丰箭谷梨。弘农、京兆、右扶风郡界诸谷中梨，多供御。阳城秋梨、夏梨。”
    《三秦记》曰：“汉武果园，一名‘御宿’，有大梨如五升，落地即破。取者以布囊盛之，名曰‘含消梨’。”
    《荆州土地记》曰：“江陵有名梨。”
    《永嘉记》曰：“青田村民家有一梨树，名曰‘官梨’，子大一围五寸，常以供献，名曰‘御梨’。梨实落地即融释。”
    《西京杂记》曰：“紫梨；芳梨，实小；青梨，实大；大谷梨；细叶梨；紫条梨；瀚海梨，出瀚海地，耐寒不枯；东王梨，出海中。”
    别有朐出梨，张公大谷梨，或作“糜雀梨”也。
    种者，梨熟时，全埋之。经年，至春地释，分栽之，多著熟粪及水。至冬叶落，附地刈杀之，以炭火烧头。二年即结子。[若穭生及种而不栽者，则著子迟。每梨有十许子，唯二子生梨，馀皆生杜。]
    插者弥疾。插法：用棠、杜。[棠，梨大而细理；杜次之；桑梨大恶；枣、石榴上插得者，为上梨，虽治十，收得一二也。]杜如臂以上，皆任插。[当先种杜，经年後插之。主客俱下亦得；然俱下者，杜死则不生也。]杜树大者，插五枝；小者，或三或二。
    梨叶微动为上时，将欲开莩为下时。
    先作麻纫[汝珍反]，缠十许匝；以锯截杜，令去地五六寸。[不缠，恐插时皮披。留杜高者，梨枝繁茂遇大风则披。其高留杜者，梨树早成，然宜高作蒿箪盛杜，以土筑之令没，风时，以笼盛梨，则免披耳。]斜攕竹为籤，刺皮木之际，令深一寸许。折取其美梨枝阳中者，[阴中枝则实少。]长五六寸，亦斜攕之，令过心，大小长短与大小长短等；以刀(罃刂)梨枝斜扦之际，剥去黑皮。[勿令伤青皮，青皮伤即死。]拔去竹籤，即插梨，令至(罃刂)处，木边向木，皮还近皮。插讫，以绵幕杜头，封熟泥於上，以土培覆，令梨枝仅得出头，以土壅四畔。当梨上沃水，水尽以土覆之，勿令坚涸。百不失一。[梨枝甚脆。培土时宜慎之，勿使掌拨，掌拨则折。]
    其十字破杜者，十不收一。[所以然者，木裂皮开，虚燥故也。]
    梨既生，杜旁有叶出，辄去之。[不去势分，梨长必迟。[
    凡插梨，园中者，用旁枝；庭前者，中心。[旁枝，树下易收；中心，上耸不妨。]用根蒂小枝，树形可喜。五年方结子；鸠脚老枝，三年即结子，而树丑。
    [《吴氏本草》曰：“金创，乳妇，不可食梨。梨多食则损人，非补益之物。产妇蓐中，及疾病未愈，食梨多者，无不致病。欬逆气上者，尤宜慎之。”]
    凡远道取梨枝者，下根即烧三四寸，亦可行数百里犹生。
    藏梨法：初霜後即收。[霜多即不得经夏也。]於屋下掘作深廕坑，底无令润湿。收梨置中，不须覆盖，便得经夏。[摘时必令好接，勿令损伤。]
    凡醋梨，易水熟煮，则甜美而不损人也。
    ●种栗第三十八
    《广志》曰：“栗，关中大栗，如鸡子大。”
    蔡伯喈曰：“有胡栗。”
    《魏志》云：“有东夷韩国出大栗，状如梨。”
    《三秦记》曰：“汉武帝果园有大栗，十五颗一升。”
    王逸曰：“朔滨之栗。”
    《西京杂记》曰：“榛栗，瑰栗，峄阳栗，峄阳都尉曹龙所献，其大如拳。”
    栗，种而不栽。[栽者虽生，寻死矣。]
    栗初熟出壳，即於屋里埋著湿土中。[埋必须深，勿令冻彻。若路远者，以韦囊盛之。停二日以上，及见风日者，则不复生矣。]至春二月，悉芽生，出而种之。
    既生，数年不用掌近。[凡新栽之树，皆不用掌近，栗性尤甚也。]三年内，每到十月，常须草裹，至二月乃解。[不裹则冻死。]
    《大戴礼?夏小正》曰：“八月，栗零崦後取之，故不言剥之。”
    《食经》藏乾栗法：“取穰灰，淋取汁渍栗。出，日中晒，令粟肉焦燥，可不畏虫，得至後年春夏。”
    藏生栗法：著器中；晒细沙可燥，以盆覆之。至後年二月，皆生芽而不虫者也。
    榛：
    《周官》注曰：“榛，似栗而小。”
    《说文》曰：“榛，似梓，实如小栗。”
    《卫诗》曰：“山有蓁。”《诗义疏》云：“蓁，栗属。或从木。有两种：其一种，大小枝叶皆如栗，其子形似杼子，味变如栗，所谓‘树之榛栗’者。其一种，枝茎如木蓼，叶如牛李色，生高丈馀；其核中悉如李，生作胡桃味，膏烛又美，亦可食啖。渔阳、辽、代、上党皆饶。其枝茎生樵，爇烛，明而无烟。”
    栽种与栗同。
    ●柰、林檎第三十九
    《广雅》曰：“橏、掩、蓲，柰也。”
    《广志》曰：“柰有白、青、赤三种。张掖有白柰，酒泉有赤柰。西方例多柰，家以为脯，数十百斛以为蓄积，如收藏枣栗。”
    魏明帝时，诸王朝，夜赐冬成柰一蓲。陈思王《谢》曰：“柰以夏熟，今则冬生；物以非时为珍，恩以绝口为厚。”诏曰：“此柰从凉州来。”
    《晋宫阁簿》曰：“秋有白柰。”
    《西京杂记》曰：“紫柰，绿柰。”
    别有素柰，朱柰。
    《广志》曰：“里琴，似赤柰。”
    柰、林檎不种，但栽之。[种之虽生，而味不佳。]
    取栽如压桑法。[此果根不浮薉，栽故难求，是以须压也。]
    又法：於树旁数尺许掘坑，泄其根头，则生栽矣。凡树栽者，皆然矣。
    栽如桃李法。
    林檎树以正月、二月中，翻斧斑驳椎之，则饶子。
    作柰麨法：拾烂柰，内瓮中，盆合口，勿令蝇入。六七日许，当大烂，以酒淹，痛抨之，令如粥状。下水，更抨，以罗漉去皮子。良久，清澄，泻去汁，更下水，复抨如初，嗅看无臭气乃止。泻去汁，置布於上，以灰饮汁，如作米粉法。汁尽，刀(麗刂)，大如梳掌，於日中曝乾，研作末，便成。甜酸得所，芳香非常也。
    作林檎麨法：林檎赤熟时，擘破，去子、心、蒂，日晒令乾。或磨或捣，下细绢筛；粗者更磨捣，以细尽为限。以方寸匕投於椀水中，即成美浆。不去蒂不则大苦，合子则不度夏，留心则大酸。若乾啖者，以林檎麨一升，和米麨二升，味正调适。
    作柰脯法：柰熟时，中破，曝乾，即成矣。
    ●种柿第四十
    《说文》曰：“柿，赤实果也。”
    《广志》曰：“小者如小杏。”又曰：“(木耎)枣，味如柿。晋阳(木耎)，肌细而厚，以供御。”
    王逸曰：“苑中牛柿。”
    李尤曰：“鸿柿若瓜。”
    张衡曰：“山柿。”
    左思曰：“胡畔之柿。”
    潘岳曰：“梁侯乌椑之柿。”
    柿，有小者，栽之；无者，取枝於(木耎)枣根上插之，如插梨法。
    柿有树乾者，亦有火焙令乾者。
    《食经》藏柿法：“柿熟时取之，以灰汁澡再三度，乾令汁绝，著器中，经十日可食。”
    ●安石榴第四十一
    陆机曰：“张骞为汉使外国十八年，得涂林。涂林，安石榴也。”
    《评选民》曰：“安石榴有甜、酸二种。”
    《邺中记》云：“石虎苑中有安石榴，子大如盂椀，其味不酸。”
    《抱朴子》曰：“积石山有苦榴。”
    周景式《庐山记》曰：“香炉峰头有大磐石，可坐数百人，垂生山石榴。三月中作花，色如石榴而小淡，红敷紫萼，烨烨可爱。”
    《京口记》曰：“在刚县有石榴。”
    《西京杂记》曰：“有甘石榴”也。
    栽石榴法：三月初，取枝大如手大指者，斩令长一尺半，八九枝共为一窠，烧下头二寸。[不烧则漏汁矣。]掘圆坑深一尺七寸，口径尺。竖枝於坑畔，[环圆布枝，令匀调也]。置枯骨、礓石於枝间，[骨、石，此是树性所宜]。下土筑之。一重土，一重骨、石，平坎止。[其土令没枝头一寸许也]。水浇常令润泽。既生，又以骨、石布其根下，同科圆滋茂可爱。[若孤根独立者，唾亦不佳焉。]
    十月中，以蒲藁裹而缠之。[不裹则冻死也。]二月初乃解放。
    若不能得多枝者，取一长条，烧头，圆屈如牛拘百横埋之变得。然不及上法根强早成。其拘中亦安骨、石。
    其斸根栽者，亦圆布之，安骨、石於其中也。
    ●种木瓜第四十二
    《尔雅》曰：“楙，木瓜。”郭璞注曰：“实如小瓜，酢可食。”
    《广志》曰：“木瓜子可藏。枝可为数号，一尺百二十节。”
    《卫诗》曰：“投我以木瓜。”毛公曰：“楙也。”《诗义疏》曰：“楙，叶似柰叶，实如小(？)瓜，上黄，似著粉，香。欲啖者，截著热灰中，令萎蔫，净洗，以苦酒、豉汁、蜜度之，可案酒食。蜜封藏百日，乃食之，甚益人。”
    木瓜，种子及栽皆得，压枝亦生。栽种与桃李同。
    《食经》藏木瓜法：“先切去皮，煮令熟，著水中，车轮切，百瓜用三升盐，蜜一斗渍之。昼曝，夜内汁中。取令乾，以馀汁密藏之。亦用浓杬汁也。”
    ●种椒第四十三
    《尔雅》曰：“檓，大椒。”
    《广志》曰：“胡椒出西域。”
    《范子计然》曰：“蜀椒出武都，秦椒出天水。”
    按今青州有蜀椒种，本商人居椒为业，见椒中黑实，乃遂生意种之。凡种数千枚，止有一根生。数岁之後，便结子，实芬芳，香、形、色与蜀椒不殊，气势微弱耳。遂分布栽移，略遍州境也。
    熟时收取黑子。俗名“椒目”。不用人手数近捉之，则不生也。四月初，畦种之。[治畦下水，如种葵法。]方三寸一子，筛土覆之，令厚寸许；复筛熟粪，以盖土上。旱辄浇之，常令润泽。
    生高数寸，夏连雨时，可移之。移法：先作小坑，圆深三寸；以刀子圆(麗刂)椒栽，合土移之於坑中，万不失一。[若拔而移者，率多死。]
    若移大栽者，二月、三月中移之。先作熟蘘泥，掘出即封根合泥埋之。[行百馀里，犹得生之。]
    此物性不耐寒，阳中之树，冬须草裹。[不裹即死。]其生小阴中者，少禀寒气，则不用裹。[所谓“习以性成”。一木之性，寒暑异容；若朱、蓝之染，能不易质？故观邻识士，见友知人也。]
    候实口开，便速收之，天晴时摘下，薄布曝之，令一日即乾，色赤椒好。若阴时收者，色黑失味。
    其叶及青摘取，可以为菹；乾而末之，亦足充事。
    《养生要论》曰：“腊夜令持椒卧房床旁，无与人言，内井中，除温病。”
    ●种茱萸第四十四
    食茱萸也，山茱萸则不任食。
    二月、三月栽之。宜故城、堤、冢高燥之处。[凡於城上种莳者，先宜随长短掘壍，停之经年，然后於壍中种莳，保泽沃壤，与平地无差。不尔者，土坚泽流，长物至迟，历年倍多，树木尚小。]
    候实开，便收之，挂著屋里壁上，令廕乾，勿使烟熏。[烟熏则苦而不香也。]
    用时，去中黑子。[肉酱、鱼鮓，偏宜所用。]
    《术》曰：“井上宜种茱萸，茱萸叶落井中，饮此水者，无温病。”
    《发五行书》曰：“舍东种白杨、茱萸三根，增年益寿，除患害也。”
    又《术》曰：“悬茱萸子於屋内，鬼畏不入也。”
    ●卷五
    ●种桑、柘第四十五  养蚕附
    《尔雅》曰：“桑，辨有葚，栀。”注云：“辨，半也。”“女桑，桋桑。”注曰：“今俗呼桑树小而条长者为女桑树也。”“檿桑，山桑。”注云：“似桑，材中为弓及车辕。”
    《搜神记》曰：“太古时，有人远征。家有一女，并马一匹。女思父，乃戏马云：‘能为我迎父，吾将嫁於汝。’马绝韁而去，至父所。父疑家中有故，乘之而还。马後见女，辄怒而奋击。父怪之，密问女。女具以告父。父射马，杀，晒皮於庭。女至皮所，以足蹙之曰：‘尔马，而欲人为妇，自取屠剥，如何？’言未竟，皮蹶然起，卷女而行。後於大树枝间，得女及皮，尽化为蚕，续於树上。世谓蚕为‘女儿’，古之遗言也。因名其树为桑，桑言丧也。”
    今世有荆桑、地桑之名。
    桑椹熟时，收黑鲁椹。[黄鲁桑，不耐久。谚曰：“鲁桑百，丰绵帛。”言其桑好，功省用多。]即日以水淘取子，晒燥，仍畦种。[治畦下水，一如葵法。]常薅令净。
    明年正月，移而栽之。[仲春、季春亦得。]率五尺一根。[未用耕故。凡栽桑不得者，无他故，正为犁拨耳。是以须穊，不用稀；稀通耕犁者，必难慎，率多死矣；且穊则长疾。大都种椹，长迟，不如压枝之速。无栽者，乃种椹也。]其下常斸掘种菉豆、小豆。[二豆良美，润泽益桑。]栽後二年，慎勿采、沐。[小采者，长倍迟。]大如臂许，正月中移之，[亦不须髡。]率十步一树，[阴相接者，则妨禾豆]。行欲小掎角，不用正相当。[相当者则妨犁。]
    须取栽者，正月二月中，以钩弋压下枝，令著地，条叶生高数寸，仍以燥土壅之。土湿则烂。明年正月中，截取而种之。[住宅上及园畔者，固宜即定；其田中种者，亦如种模块法，先穊种二三年，然後更移之。]
    凡耕桑田，不用近树。[伤桑、破犁，所谓两失。]其犁不著处，斸地令起，斫去浮根，以蚕矢粪之。[去浮根，不妨耧犁，令树肥茂也。]
又法：岁常绕树一步散芜菁子，收获之後，放豬啖之，其地柔软，有胜耕者。种禾豆，俗得逼树。[不失地利，田又调熟。绕树散芜菁者，不劳逼也。]
    剶桑，十二月为上时，正月次之，二月为下。[白汁出则损叶。]大率桑多者宜苦斫，桑少者宜省剶。秋斫欲苦，而避日中；[触热树焦枯，苦斫春条茂]。冬春省剶，竟日得作。
    春采者，必须长梯高机，数人一树，还条复枝，务令净尽；要欲旦、暮，而避热时。[梯不长，高枝折；人不多，上下劳；条不还，枝仍曲；采不净，鸠脚多；旦暮采，令润泽；不避热，条叶乾。]秋采欲省，裁去妨者。秋多采则损条。
    椹熟时，多收，曝乾之，凶年粟少，可以当食。[《魏略》曰：“杨沛为新郑长。兴平末，人多饥穷，沛课民益畜乾椹，收(塋土改豆)豆，阅其有馀，以补不足，积聚得千馀斛。会太祖西迎天子，所将千人，皆无粮。沛谒见，乃进乾椹。太祖甚喜。及太祖辅政，超为邺令，赐其生口十人，绢百匹，既欲厉之，且以报乾椹也。”今自河以北，大家收百石，少者尚数十斛。故杜葛乱後，饥馑荐臻，唯仰以全躯命，数州之内，民死而生者，乾椹之力也。]
    种柘法：耕地令熟，耧耩作垄。柘子熟时，多收，以水淘汰令净，曝乾。散讫，劳之。草生拔却，勿令荒没。
    三年，间斸去，堪为浑心扶老杖。[一根三文。十年，中四破为杖，一根直二十文。]任为马鞭、胡床。[马鞭一枚直十文，胡床一具直百文。]十五年，任为弓材，[一张三百。]亦堪作履。[一两六十。]裁截碎木，中作锥、刀靶。[音霸。一个直三文。]二十年，好作犊车材。[一乘直万钱。]
    欲作鞍桥者，生枝长三尺许，以绳系旁枝，木橛钉著地中，令曲如桥。十年之後，便是浑成柘桥。[一具直绢一匹。]
    欲作快弓材者，宜於山石之间北阴中种之。
    其高原山田，土厚水深之处，多掘深坑，於坑中种桑柘者，随坑深浅，或一丈、丈五，直上出坑，乃扶疏四散。此树条直，异於常材。十年之後，无所不任。[一树直绢十匹。]
    柘叶饲蚕，丝好。作琴瑟等弦，清鸣响彻，胜於凡丝远矣。
    《礼记?月令》曰：“季春……无伐桑柘。[郑玄注曰：“爱养蚕食也。”]……具曲、植、筥、筐。[注曰：“皆养蚕之器。曲，箔也，植，槌也。”]后妃斋戒，亲帅躬桑，……以劝蚕事，……无为散惰。”
    《周礼》曰：“马质，……禁原蚕者。”[注曰：“质，平也，主买马平其大小之价直者。”“原，再也。天文，辰为马；蚕书，蚕为龙精，月直‘大火’则浴其蚕种：是蚕与马同气。物莫能两大，故禁再蚕者，为伤马与？”]
    《孟子》曰：“五亩之宅，树之以桑，五十者可以衣帛矣。”
    《尚书大传》曰：“天子诸候，必有公桑、蚕室，就川而为之。大昕之朝气，夫人浴种于川。”
    《春秋考异邮》曰：“蚕，阳物，大恶水，故蚕食而不饮。阳立於三春，故蚕三变而後消；死於七，三七二十一，故二十一日而茧。”
    《淮南子》曰：“原蚕一岁再登，非不利也，然王者法禁之，为其残桑也。”
    《氾胜之书》曰：“种桑法：五月取椹著水中，即以手溃之，以水灌洗，取子阴乾。治肥田十亩，荒田久不耕者尤善，好耕治之。每亩以黍、椹子各三升合种之。黍、桑当俱生，锄之，桑令稀疏调适。黍熟，获之。桑生正与黍高平，因以利鎌摩地刈之，曝令燥；後有风调，放火烧之，常逆风起火。桑至春生。一亩食三箔蚕。”
    俞益期《牋》曰：“日南蚕八熟，茧软而薄。椹采少多。”
    《永嘉记》曰：“永嘉有八辈蚕：蚖珍蚕[“三月绩”]、柘蚕[“四月初绩”]、蚖蚕[“四月初绩”]、爱珍[“五月绩”]、爱更新[“六月末绩”]、寒珍[“七月末绩。”]、四出蚕[“九月初绩”]、寒蚕[“十月绩”]。凡蚕再熟者，前辈皆谓之‘珍’。养珍者，少养之。
    “爱蚕者，故蚖蚕种也。蚖珍三月既绩，出蛾取卵，七八日便剖卵蚕生，多养之，是为蚖蚕。欲作‘爱’者，取蚖珍之卵，藏内甖中，随器大小，变可十纸，盖覆器口，安硎[苦耕反]泉、冷水中，使冷气折其出势。得三七日，然後剖生，养之，谓为‘爱珍’，亦呼‘爱子’。绩成茧，出蛾生卵，卵七日，又剖成蚕，多养之，此则‘爱蚕’也。
    “藏卵时，勿令见人。应该用二七赤豆，安器底，腊月桑柴二七枚，以麻卵纸，当令水高下，与重卵相齐。若外水高，则卵死不复出；若外水下，卵则冷气少，不能折其出势。不能折其出势，则不得三七日；不得三七日，虽出不成也。不成者，谓徒绩成茧、出蛾、生卵，七日不复剖生，到有年方生耳。欲得荫树下。亦有泥器口，三七日亦有成者。”
    《杂五行书》曰：“二月上壬，取土泥屋四角，宜蚕，吉。”
    [按今世有三卧一生蚕，四卧再生蚕。白头蚕，颉石蚕，楚蚕，黑蚕，儿蚕，有一生、再生之异，灰儿蚕，秋母蚕，秋中蚕，老秋儿蚕，秋末老，獬儿蚕，绵儿蚕，同功蚕，或二蚕二蚕，共为一茧。凡三卧、四卧，皆有丝、绵之别。凡蚕从小与鲁桑者，乃至大入簇，得饲荆、鲁二桑；若濉发荆桑，中与鲁桑，则有裂腹之患也。]
    杨泉《物理论》曰：“使人主之养民，如蚕母之养蚕，其用岂徒丝茧而已哉？”
    《五行书》曰：“欲知蚕善恶，常以三月三日，天阴如无日，不见雨，蚕大善。”
    [“又法：埋马牙齿於槌下，令宜蚕。”]
    《龙鱼河图》曰：“埋蚕沙於宅亥地，大富，得蚕丝，吉利。以一斛二斗甲子日镇宅，大吉，致财千万。”
    养蚕法：收取种茧，必取居簇中者。[近上则丝薄，近地则子不生也。]泥屋用“福德利”上土。屋俗四面开窗，纸糊，厚为篱。屋内四角著火。[火若在一处，则冷热不均。]初生以毛扫。[用荻扫则伤蚕。]调火令冷热得所。[热则焦燥，冷则长迟。]比至再眠，常须三箔：中箔上安蚕，上下空置。[下箔障土气，上箔防尘埃。]小时采“福德”上桑，著怀中令暖，然後切之。[蚕小，不用见露气；得人体，则众恶除。]每饲蚕，卷窗帏，饲讫还下。[蚕见明则食，食多则生长。]老时值雨者，则坏茧，宜於屋里簇之：薄布薪於箔上，散蚕讫，又薄以薪覆之。一槌得安十箔。
    又法：以大科蓬蒿为薪，散蚕令遍，悬之於栋梁、椽柱，或垂绳钩弋、鹗瓜、龙牙，上下数重，所在皆得。悬讫，薪下微生炭以暖之。得暖则作速，伤寒则作迟。数入候看，热则去火。蓬蒿疏凉，无郁浥之忧；死蚕旋坠，无污茧之患；沙、叶不作，无瘢痕之疵。郁浥则难缲，茧污则丝散，瘢痕则绪断。设令无雨，蓬蒿簇亦良。其在外簇者，脱遇天寒，则全不作茧。
    用盐杀茧，易缲而丝肕。日曝死者，虽白而薄脆，缣练衣著，和、几将倍矣，甚者，虚失岁功：坚、脆悬绝，盗生要理，安可不知之哉？
    崔寔曰：“三月，清明节，令蚕妾治蚕室，涂隙穴，具槌、持、箔、笼。”
    《龙鱼河图》曰：“冬以腊月鼠断尾。正月旦，日未出时，家长斩鼠，著屋中。祝云：‘付敕屋吏，制断鼠虫；三时言功，鼠不敢行。’”
    《杂五行书》曰：“取亭部地中土涂灶，水、火、盗贼不经；涂屋四角，鼠不食蚕；涂仓、箪，鼠不食稻；以塞坎，百日鼠种绝。”
    《淮南万毕术》曰：“狐目狸脑，鼠去其穴。”注曰：“取狐两目，狸脑大如狐目三枚，捣之三千杵，涂鼠穴，则鼠去矣。”
    ●种榆、白杨第四十六
    《尔雅》曰：“榆，白枌。”注曰：“枌榆，先生叶，却著荚；皮色白。”
    《广志》曰：“有姑榆，有朗榆。”
    [按今世有刺榆，木甚牢肕，可以为犊车材。梜榆，可以为车毂及器物。山榆，人可以为芜荑。凡种榆者，宜种刺、梜两种，利益为多；其馀软弱，例非佳木也。]
    榆性扇地，其阴下五谷不植。[随其高下广狭，东西北三方，所扇各与树等。]种者，宜於园地北畔，秋耕令熟，至春榆荚落时，收取，漫散，犁细(田寽)，劳之。明年正月初，附地芟杀，以草覆上，放火烧之。[一根上必十数条俱生，只留一根强者，馀悉掐去之。]一岁之中，长八九尺矣。不烧则长迟也。後年正月、二月，移栽之。初生即移者，喜曲，故须丛林长之三年，乃移植。]初生三年，不用采叶，尤忌捋心；[捋心则科茹不长，更须依法烧之，则依前茂矣。]不用剶沐。[剶者长而细，又多瘢痕；不剶虽短，粗而无病。谚曰：“不剶不沐，十年成毂。”言易粗也。必欲剶者，宜留二寸。]
    於堑坑中种者，以陈屋草布堑中，散榆荚於草上，以土覆之。烧亦如法。[陈草速配，肥良胜粪。无陈草者，用粪粪之亦佳。不粪，虽生而瘦。既栽移者，烧亦如法也。]
    又种榆法：其於地畔种者，致雀损谷；既非丛林，率多曲戾。不如割地一方种之。其白土薄地不宜五谷者，唯宜榆及白榆。
    地须近市。[卖柴、荚、叶，省功也。]梜榆、刺榆、凡榆：三种色，别种之，勿令和杂。[梜榆，荚、叶味苦；凡榆，荚味甘，甘者春时将煮卖，是以须别也。]耕地收荚，一如前法。先耕地作垄，然後散榆荚。[垄者看好，料理又易。五寸一荚，稀穊得中。]散讫，劳之。榆生，共草俱长，勿使棠[杜康反]近。又至明年正月，斸去恶者，其一株上有七八根生者，悉皆斫去，唯留一根粗直好者。
    三年春，可将荚、叶卖之。五年之後，便堪作椽。不梜者，即可斫卖。[一根十文]。梜者镟作独乐及盏。[一个三文]。十年之後，魁、椀、瓶、榼，器皿，无所不任。[一椀七文，一魁二十，瓶、榼各直一百文也]。十五年後，中为车毂及蒲桃(上江下瓦,即作"缸")。[(上江下瓦)一口，直三百。车毂一具，直绢三匹。]
    其岁岁料简剶治之功，指柴雇人——十束雇一人——无业之人，争来就作。卖柴之利，已自无赀；岁出万束，一束三文，则三十贯；荚叶在外也。况诸器物，其利十倍。[於柴十倍，岁收三十万。]斫後复生，不劳更种，所谓一劳永逸。能种一顷，岁收千匹。唯须一人守护、指挥、处分，既无牛、犁、种子、人功之费，不虑水、旱、风、虫之灾，比之谷田，劳逸万倍。
    男生初生，各与小树二十株，比至嫁娶，悉任车谷。一树三具，一具直绢三匹，成绢一百八十匹：娉财资遣，粗得充事。
    《术》曰：“北方种榆九根，宜蚕桑，田谷好。”
    崔寔曰：“二月，榆荚成，及青收，乾以为旨蓄。[“旨，美也；蓄，积也。司部收青荚，小蒸曝之，至冬以酿酒，滑香，宜养老。《诗》云：‘我有旨蓄，亦以御冬’也。”]色变白，将落，可作(上敄下酉)(酉俞)。随节早晏，勿失其适。[“(上敄下酉)，音牟；(酉俞)，音头：榆酱。”]
    白杨，[一名“高飞”，一名“独摇”]，性甚劲直，堪为屋材；折则折矣，终不曲挠。[奴孝切。榆性软，久无不曲，比之白杨，不如远矣。且天性多曲，条直者少；长又迟缓，积年方得。凡屋材，松柏为上，白杨次之，榆为下也。]
    种白杨法：秋耕令熟。至正月、二月中，以犁作垄，一垄之中，以犁逆顺各一到，墑中宽狭，正似葱垄。作讫，又以锹掘底，一坑作小堑。斫取白杨枝，大如指、长三尺者，屈著垄中，以土压上，令两头出土，向上直竖。二尺一株。明年正月中，剶去恶枝，一亩三垄，一垄七百二十株，一株两根，一亩四千三百三十株。
    三年，中为蚕樀[都格反]。五年，任为屋椽。十年，堪为栋梁。以蚕樀为率，一根五钱，一亩岁收二万一千六百文。[柴及栋梁、椽柱在外。]岁种三十亩，三年九十亩。一年卖三十亩，得钱六十四万八千文。周而复始，永世无穷。比之农夫，劳逸万倍。去山远者，实宜多种。千根以上，所求必备。
    ●种棠第四十七
    《尔雅》曰：“杜，甘棠也。”《郭璞》注曰：“今之杜梨。”
    《诗》曰：“蔽芾甘棠。”毛云：“甘棠，杜也。”《诗义》疏云：“今棠梨，一名杜梨，如梨而小，甜酢可食也。”
    《唐诗》曰：“有杕之杜。”毛云：“杜，赤棠也。”“与白棠同，但有赤、白、美、恶。子白色者为白棠，甘棠也，酢滑而美。赤棠，子涩而酢，无味，俗语云：‘涩如杜’。赤棠，木理赤，可作弓干。”
    [按今棠叶有中染绛者，有惟中染土紫者；杜则全不用。其实三种别异，《尔雅》、毛、郭以为同，未详也。]
    棠熟时，收种之。否则春月移栽。
    八月初，天晴时，摘叶薄布，晒令乾，可以染绛。[必候天晴时，少摘叶，乾之；复更摘。慎勿顿收：若遇阴雨则浥，浥不堪染绛也。]
    成树之後，岁收绢一匹。[亦可多种，利乃胜桑也。]
    ●种谷楮第四十八
    《说文》曰：“谷者，楮也。”
    [按今世人乃有名之曰“角楮”，非也。盖“角”、“谷”声相近，因讹耳。其皮可以为纸者也。]
    楮宜涧谷间种之。地欲极良。秋上楮子熟时，多收，净淘，曝令燥。耕地令熟，二月耧耩之，和麻子漫散之，即劳。秋冬仍留麻勿刈，为楮作暖。[若不和麻子种，率多冻死]。明年正月初，附地芟杀，放火烧之。一岁即没人。[不烧者瘦，而长亦迟]。三年便中斫。[未满三年地，皮薄不任用]。斫法：十二月为上，四月次之。[非此两月而斫者，楮多枯死也]。每岁正月，常放火烧之。[自有乾叶在地，足得火燃。不烧则不滋茂也]。二月中，间斫去恶根。[斸者地熟楮科，亦所以留润泽也]。移栽者，二月莳之。亦三年一斫。[三年不斫者，徒失钱无益也。]
    指地卖者，省功而利少。煮剥卖皮者，虽劳而利大。其柴足以供燃。自能造纸，其利又多。种三十亩者，岁斫十亩，三年一遍，岁收绢百匹。
    ●漆第四十九
    凡漆器，不问真伪，过客之後，皆须以水净洗，置床箔上，於日中半日许曝之使乾，下晡乃收，则坚牢耐久。若不即洗者，盐醋浸润，气彻则皱，器便坏矣。其朱里者，仰而曝之——朱本和油，性润耐日故。盛夏连雨，土气蒸热，什器之属，虽不经夏用，六七月中，各须一曝使乾。世人见漆器暂在日中，恐其炙坏，合者阴润之地，虽欲爱慎，朽败更速矣。
    凡木画、服玩、箱、构之属，入五月，尽七月、九月中，每经雨，以布缠指，揩令热彻，胶不动作，光净耐久。若不揩拭者，地气蒸热，遍上生衣，厚润彻胶便皱，动处起发，飒然破矣。
    ●种槐、要、要、梓、梧、柞第五十
    《尔雅》曰：“守宫槐，叶昼聂宵炕。”注曰：“槐叶昼日聂合而夜炕布者名‘守宫’。”《孙炎》曰：“炕，张也。”
    槐子熟时，多收，擘取数曝，勿令虫生。五月夏至前十馀日，以水浸之，[如浸麻子法也。]六七日，当芽生。好雨种麻时，和麻子撒之。当年之中，即与麻齐。麻熟刈去，独留槐。槐既细长，不能自立，根别竖木，以绳拦之。[冬天多风雨，绳拦宜以茅裹；不则伤皮，在痕瘢也。]明年斸地令熟，还於槐下种麻。[胁槐令长]。三年正月，称而植之，亭亭条直，千百若一。所谓“蓬生麻中，蓬生自直。”若随宜取栽，非直长迟，树亦曲恶。[宜於园中割地种之。若园好，未移之间，妨废耕垦也。]
    种柳：正月、二月中，取弱柳枝，大如臂，长一尺半，烧下头二三寸，埋之令没，常足水以浇之。必数条俱生，留一根茂者，馀悉掐去。别竖一柱以为依主，每一尺以长绳柱拦之。[若不拦，必为风所摧，不能自立]。一年中，即高一丈馀。其旁生枝叶，即掐去，令直耸上。高下任人，取足，便掐去正心，即四散下垂，婀娜可爱。[若不掐心，则枝不四散，工斜或曲，生亦不佳也]。六七月中，随便生少枝种，星期倍疾。[少枝叶青气壮，故长疾也]。
    杨柳：下田停水之处，不得五谷者，要以种柳。八九月中水尽，燥湿得所时，急耕则(金屚)楱之。至明年四月，又耕熟，勿令有块，即作塲垄：一亩三垄，一垄之中，逆顺各一到，塲中宽狭，正似葱垄。从五月初，尽七月末，每天雨时，即触雨折取春生少枝、长一尺以上者，持著垄中，二尺一根。数日即生。
    少枝长疾，三岁成椽。比如馀木，是微脆，亦足堪事。一亩二千一百六十根，三十亩六万四千八百根。根直八钱，合收钱五十一万八千四百文。百树得柴一载，合柴六百四十八载。载直钱一百文，柴合收钱六万四千八百文。都合收钱五十八万三千二百文。岁种三十亩，三年种九地亩；岁卖三十亩，终岁无穷。
    凭柳，可以为楯、车辋、杂材及枕。
    《术》曰：“正月旦取杨柳枝著户上，百鬼不入家。”
    种箕柳法：山润河旁及下田不得五谷之处，水尽乾时，熟耕数遍。至春冻释，於山陂河坎之旁，刈取箕柳，三寸截之，漫散即劳。劳讫，引水停之。至秋，任为簸箕。五条一钱，一亩岁收万钱。[山柳赤而脆，河柳白而肕。]
    《陶朱公术》曰：“种柳千树则足柴。十年之後，髡一树，得一载，岁髡二百树，五年一周。”
    楸、梓：
    《诗义疏》曰：“梓，揪之疏理色白而生子者为梓。”
    《说文》曰：“槚，楸也。”
    然则楸、梓二木，相类得也。白色有角者史为梓。以楸有角者名为“角楸”，或名“子楸”；黄色无子者为“柳楸”，世人见其木黄，呼为“荆黄楸”也。
    亦宜割地一方种之。梓、楸各别，无令和杂。
    种梓法：秋，耕地令熟。秋天初冬，梓角熟时，摘取曝乾，打取子。耕地作垄，漫散即再劳之。明年春，生。有草拔令去，勿使荒没。後年正月间，斸移之，方两步一树。[此树须大，不得穊栽]。
    楸既无子，可於大树四面掘坑取栽移之。亦方两步一根，两亩一行。一行百二十树，五行合六百树。十年後，一树千钱，柴在外。车板、盘合、乐器，所在任用。以为棺材，胜於柏松。
    《术》曰：“西方种楸九根，延年，百病除。”
    《杂五行书》曰：“舍西种梓楸各五根，令子孙孝顺，口舌消灭也。”
    梧桐：
    《尔雅》曰：“荣，桐木。”注云：“即梧桐也。”又曰：“榇，梧。”注云：“今梧桐。”
    是知荣、桐、榇、梧，皆梧桐也。桐叶花而不实者曰白桐。实而皮青者曰梧桐，按今人以其皮青，号曰“青桐”也。
    青桐，九月收子。二三月中，作一步圆畦种之。[方、大则难裹，所以须圆、小]。治畦下水，一如葵法。五寸下一子，少与熟粪和土覆之。生後数浇令润泽。[此木宜湿故也]。当岁即高一丈。至冬，竖草於树间令满，外复以草围之，以葛十道束置。[不然则冻死也]。明年三月中，移植於厅斋之前，华净妍雅，极为可爱。後年冬，不复须裹。成树之後，树别下子一石。子[於叶上生，多者五六、少者二三也]。炒食甚美。[味似菱芡，多啖亦无妨也]。
    白桐无子，[冬结似子者，乃是明年之花房]。亦绕大树掘坑，取栽移之。成树之後，任为乐器。青桐则不中用。於山石之间生者，乐器则鸣。
    青、白二材，并堪车板、盘合、木屧等用。
    柞：
    《尔雅》曰：“栩，杼也。”注云：“柞树。”
    按俗人呼杼为橡子，以橡壳为“杼斗”，以剜剜似斗故也。橡子俭岁可食，以为饭；丰年放豬食之，可以致肥也。
    宜於山阜之曲，三遍熟耕，漫散橡子，即再劳之。生则薅治，常令净洁。一定不移。十年，中椽，可杂用。[一根直十文]。二十岁，中屋槫，[一根直百钱]。柴在外。斫去寻生，料理还复。
    凡为家具者，前件木，皆所宜种。[十岁之後，无求不给]。
    ●种竹第五十一
    中国所生，不过淡苦二种。其名目奇异者，列之於後条也。
    宜高平之地。[近山阜，尤是宜。下田得水即死。]黄白软土为良。
    正月、二月中，斸取西南引根并茎，芟去叶，於园内东北角种之，令坑深二尺许，覆土厚五寸。[竹性爱向西南引，故於园东北角种之。数岁之後，自当满园。谚云：“东家种竹，西家治地。”为兹蔓而来生也。其居东北角者，老竹，种不生，生亦不能滋茂，故须取其西南引少根也。]稻、麦糠粪之。[二糠各自堪粪，不令和杂]。不用水浇。[浇则淹死]。勿令六畜入园。
    二月，食淡竹笋，四月、五月，食苦竹笋。[蒸、煮、笋、酢，任人所好]。
    其欲作器者，经年乃堪杀。[未经年者，软未成也]。
    笋：
    《尔雅》曰：“笋，竹萌也。”
    《说文》曰：“笋，竹胎也。”
    孙炎曰：“初生竹谓之笋。”
    《诗义疏》云：“笋皆四月生。唯巴竹笋，八月生，尽九月，成都有之。篃，冬夏生，始数寸，可煮，以苦酒浸之，可就酒及食。又可米藏及乾，以待冬月也。”
    《永嘉记》曰：“含(上竹下隋)竹笋，六月生，迄九月，味与箭竹笋相似。凡诸竹笋，十一月掘土取皆得，长八九寸。长泽民家，尽养黄苦竹。永宁南汉，更年上笋，大者一围五六寸。明年应上今年十一月笋，土中已生，但未出，须掘土取；可至明年正月出土讫。五月方过，六月便有含(上竹下隋)笋。含(上竹下隋)笋迄七月、八月。九月已有箭竹笋，迄後年四月。竟年常有笋不绝也。”
    《竹谱》曰：“棘竹笋，味淡，落人鬓。(塋土改豆)、(上竹下邪)二笋，无味。鸡颈竹笋，肥美。篃竹笋，冬生者也。”
    《食经》曰：“淡竹笋法：取笋肉五六寸者，按盐中一宿，出，拭盐令尽。煮糜一斗，分五升与一升盐相和。糜热，须令冷，内竹笋醎糜中一日。拭之，内淡糜中，五日，可食也。”
    ●种红蓝花、栀子第五十二  燕支、香泽、面脂、手药、紫粉、白粉附
    花地欲得良熟。二月末三月初种也。
    种法：欲雨後速下，或漫散种，或耧下，一如种麻法。亦有锄培而掩种者，子科大而易料理。
    花出，欲日日乘凉摘取。[不摘则乾。]摘必须尽。[留馀即合。]
    五月子熟，拔，曝令乾，打取之。[子亦不用郁浥]。
    五月种晚花。[春初即留子，入五月便种，若待新花熟後取子，则太晚也。]七月中摘，深色鲜明，耐久不黦，胜春种者。
    负郭良田种一顷者，岁收绢三百匹。一顷收子二百斛，与麻子同价，既任车脂，亦堪为烛，邓是直头成米。[二百石米，已当谷田；三百匹绢，超然在外。]
    一顷花，日须百人摘，以一家手力，十不充一。但驾车地头，每旦当有小儿僮女十百为群，自来分摘，正须平量，中半分取。是以单夫只妇，亦得多种。
    杀花法：摘取即碓捣使熟，以水淘，布袋绞去黄汁；更捣，以粟饭浆清而醋者淘之，又以布袋绞去汁，即收取染红勿弃也。绞讫，著瓮器中，以布盖上，鸡鸣更捣令均，於席上摊而曝乾，胜作饼。作饼者，不得乾，令花浥郁也。
    作燕脂法：预烧落藜、藜、藋及蒿作杰，[无者，即草灰亦得]。以汤淋取清汁[初汗纯厚太酽，即杀花，不中用，唯可洗衣；取第三度淋者，以用揉花，和，使好色也]。揉花。[十许遍。势尽乃止]。布袋绞取淳汁，著瓷椀中。取醋石榴两三个，擘取子，捣破，少著粟饭浆水酸者和之，布绞取渖，以和花汁。[若无石榴者，以好醋和饭浆亦得用。若复无醋者，清饭浆极酸者，变得空用之]。下白米粉，大如酸枣，粉多则白。以净竹箸不腻者，良久痛搅。盖冒至夜，泻去上清汁，至淳处止，倾著帛练角袋子中悬之。明日乾浥浥时，捻作小瓣，如半麻子，阴乾之则成矣。
    合香泽法：好清酒以浸香：[夏用冷酒，春秋温酒令暖，冬则小热]。鸡舌香[俗人以其似丁子，故为“丁子香”也]、藿香、苜蓿、泽兰香，凡四种，以新绵裹而浸之。[夏一宿，春秋再宿，冬三宿]。用胡麻油两分，豬脂一分，内铜铛中，即以浸香酒和之，煎数沸後，便缓火微煎，然後下所浸香煎。缓火至暮，水尽沸定，乃熟。[以火头内泽中作声者，水未尽；有烟出，无声者，水尽也]。泽欲熟进，下少许青蒿以发色。以绵幕铛觜、瓶口，泻著瓶中。
    合面脂法：用牛髓。[牛髓少者，用牛脂和之。若无髓，空用脂变得也]。温酒浸丁香、藿香二种。[浸法如煎泽方]。煎法一同合泽，亦著青蒿以发色。绵滤著瓷、漆盏中令凝。若作唇脂者，以熟朱和之，青油裹之。
    其冒霜雪远行者，常啮蒜令破，以揩唇，既不劈裂，又令辟恶。[小儿面患皴者，夜烧梨令熟，以糠汤洗面讫，以暖梨汁涂之，令不皴。赤蓬染布，嚼以涂面，亦不皴也]。
    合手药法：取豬(月匡)一具，摘去其脂。合蒿叶於好酒中痛挼，使汁甚滑。白桃人二七枚，[去黄皮，研碎，酒解，取其汁]。以绵裹丁香、藿香、甘松香、橘核十颗，[打碎]。著(月匡)汁中，仍浸置勿出，瓷瓶贮之。夜煮细糠汤净洗面，拭乾，以药涂之，令手软滑，冬不皴。
    作紫粉法：用白米英粉三分，胡粉一分，[不著胡粉，不著人面]。和合均调。取落葵子熟蒸，生布绞汁，和粉，日曝令乾。若色浅者，更蒸取汁，重染如前法。
    作米粉法：粱米第一，粟米第二。[必用一色纯米，勿使有杂]。臼使甚细，[简去碎者]。各自纯作，莫杂馀种。[其杂米、糯米、小麦、黍米、穄米作者，不得好也]。於木槽中下水，脚踏十遍，净淘，水清乃止。大瓮中多著冷水以浸米，[春秋则一月，夏则二十日，冬则六十日，唯多日佳]。不须易水，臭烂乃佳。[日若浅者，粉不滑美]。日满，更汲新水，就瓮中沃之，以酒杷搅，淘去醋气，多与遍数，气尽乃止。稍稍出著一砂盆中熟研，以水沃，搅之。接取白汁，绢袋滤，著别瓮中。粗沈者更研，水沃，接取如初。研尽，以杷子就瓮中良久痛抨，然後澄之。接去清水，贮出淳汗著大盆中，以杖一向搅——勿左右回转——三百馀匝，停置，盖瓮，勿令鹿污。良久，清澄，以杓徐徐接去清，以三重布帖粉上，以粟糠著布上，糠上安灰；灰湿，更以乾者易之，灰不复湿乃止。然後削去四畔粗白无光润者，别收之，以供粗用。[粗粉，米皮所成，故无光润]。其中心圆如钵形，酷似鸭子白光润者，名曰“粉英”。[英粉，米心所成，是以光润也]。无风尘好日时，舒布於床上，刀削粉英如梳，曝之，乃至粉乾。足[将住反]手痛挼勿住。[痛挼则滑美，不挼则涩恶]。拟人客作饼，乃作香粉以供壮摩身体。
    作香粉法：唯多著丁香於粉合中，自然芬馥。[亦有捣香末绢筛和粉者，亦有水浸溲粉者，皆损色，又费香，不如全著合中也]。
    ●种蓝第五十三
    《尔雅》曰：“葴，马蓝。”注曰：“今大叶冬蓝也。”
    《广志》曰：“有木蓝。”
    今世有茇赭蓝也。
    蓝地欲得良。一遍细耕。三月中浸子，令芽生，乃畦种之。治畦下水，一同葵法。蓝三叶浇之。[晨夜再浇之]。薅治令净。五月中新雨後，即接湿耧耩，拔栽之。[《夏小正》曰：“五月启灌蓝蓼。”]三茎作一科，相去八寸。[栽时宜併功急手，无令地燥也]。白背即急锄。[栽时既湿，白背不急锄则坚确也]。五遍为良。
    七月中作坑，令受百许束，作麦稈泥泥之，令深五寸，以苫蔽四壁。刈蓝倒竖於坑中，下水，以木石镇压令没。热时一宿，冷时再宿，漉去荄，内汁於瓮中。率十石瓮，著石灰一斗五千，急手抨[普彭反]之，一食顷止。澄清，泻去水，别作小坑，贮蓝淀著坑中。候如强粥，还出瓮中，蓝淀成矣。
    种蓝十亩，敌谷田一顷。能自染青者，其利又倍矣。
    崔寔曰：“榆荚落时，可种蓝。五月，可别蓝。六月，可种冬蓝。[冬蓝，木蓝也，八月用染也。]”
    ●种紫草第五十四
    《尔雅》曰：“藐，茈草也。”“一名紫(上竹下戾)草。”
    《广志》曰：“陇西紫草，染紫之上者。”
    《本草经》曰：“一名紫丹。”
    《博物志》曰：“平氏山之阳，紫草特好也。”
    宜黄白软良之地，青沙地亦善；开荒黍穄下大佳。怀不耐水，必须高田。
    秋耕地，至春又转耕之。三月种之：耧耩地，膛垄手下子，[良田一亩用子二升半，薄田用子三升]。下讫劳之。锄如谷法，唯净为佳，其垄底草则拔之。[垄底用锄，则伤紫草]。
    九月中子熟，刈之。候稃[芳蒲反]燥载聚，打取子。[湿载，子则郁浥。]
    即深细耕。[不细不深，则失草矣]。寻垄以杷耧取，整理。[收草宜併手力，速竟为良，遭雨则损草也]。一扼隨以茅结之，[擘葛弥善]。四扼为一头，当日即斩齐，颠倒十重许为长行，置坚平之地，以板石镇之令扁。[湿镇直而长，燥镇则碎折，不镇卖难售也。]两三宿，竖头著日中，曝之浥浥然。[不晒则郁黑，太燥则碎折。五十头作一“洪”，“洪”，十字，大头向外，以葛缠络]。著敞屋下阴凉处棚栈上。其棚下勿使驴马粪及人溺，又忌烟，皆令草失色。其利胜蓝。
    若欲久停者，入五月，内著屋中，闭户塞向，密泥，勿使风入漏气。过立秋，然後开出，草色不异。若经夏在棚栈上，草便变黑，不复任用。
    ●伐木第五十五  种地黄法附出
    凡伐木，四月、七月则不虫而坚肕。榆荚下，桑椹落，亦其时也。然则凡木有子实者，候其子实将熟，皆其时也。[非时者，虫而且脆也]。凡非时之木。水沤一月，或火煏取乾，虫皆不生。[水浸之木，更益柔肕]。
    《周官》曰：“仲冬斩阳木，仲夏斩阴木。”[郑司农云：“阳木，春夏生者；阴木，秋冬生者，松柏之属。”郑玄曰：“阳木生山南者，阴木生山北者。冬则斩阳，夏则斩阴，调坚耎也。”按柏之性，不生虫蠹，四时皆得，无所选焉。山中杂木，自非七月、四月两时杀者，率多生虫，无山南山北之异。郑君之说，又无取。则《周官》伐木，盖以顺天道，调阴阳，未必为坚肕之与虫蠹也]。
    《礼记?月令》：“孟春之月，……禁止伐木。[郑玄注云：“为盛德所在也。”]……孟夏之月，……无伐大树。[“逆时气也。”]……季夏之月，……树木方盛，乃命虞人，入山行木，无为斩伐。[“为其未坚肕也。”]……季秋之月，……草木黄落，乃伐薪为炭。……仲冬之月，……日短至，则伐木取竹箭。[“此其坚成之极时也。”]”
    《孟子》曰：“斧斤以时入山林，材木不可胜用。”[赵岐注曰：“时谓草木零落之时；使材木得茂畅，故有馀。”]
    《淮南子》曰：“草木未落，斤斧不入山林。”[高诱曰：“九月草木解也。”]
    崔寔曰：“自正月以终季夏，不可伐木，必生蠹虫。或曰：‘其月无壬子日，以上旬伐之，虽春夏不蠹。’犹有剖析间解之害，又犯时令，非急无伐。十一月，伐竹木。”
    种地黄法：须黑良田，五遍细耕。三月上旬为上时，中旬为中时，下旬为下时。一亩下种五石。其种还用三月中掘取者。逐犁後如禾麦法下之。至四月未、五月初生苗。讫至八月尽九月初，根成，中染。
    若须留为种者，即在地中勿掘之。待来年三月，取之为种。计一亩可收根三十石。
    有草，锄不限遍数。锄时别作小刃锄，勿使细土覆心。今秋取讫，至来年更不须种，自旅生也。唯须锄之。如此，得四年不要种之，皆馀根自出矣。
    ●卷六
    ●养牛、马驴、骡第五十六
    相牛、马及诸病方法
    服牛乘马，量其力能；寒温饮饲，适其天性：如不肥充繁息者，未之有也。[金日磾，降虏之煨烬，卜式编户齐民，以羊、马之肥，位登宰相。公孙弘、梁伯鸾，牧豕者，或位极人臣，身名俱泰；或声高天下，万载不穷。宁戚以饭牛见知，马援以牧养发跡。莫不自近及远，从微至著。呜咱小子，何可已乎！故小童曰：“羊去乱群，马去害者。”卜式曰：“非独羊也，治民亦如是。以时起居，恶者辄去，无令败群也。”]谚曰：“羸牛劣马寒食下”，[言其乏食瘦瘠，春中必死]。务在充饱调适而已。
    陶朱公曰：“子欲速富，当畜五牸。”[牛、马、豬、羊、驴五畜之牸。然畜牸则速富之术也]。
    《礼记?月令》曰：“季春之月，……合累牛、腾马，游牝于牧。[“累、腾，皆乘匹之名，是月所以合牛马。”]……仲夏之月，……游牝别群，则絷胜驹。[“孕任欲止，为其牡气有馀，恐相蹄啮也。”]……仲冬之月，……马牛畜兽，有放逸者，取之不诘。”[“《王居明堂礼》曰：‘孟冬命农毕积聚，继收牛马。’”]
    凡驴、马驹初生，忌灰气，遇新出炉者，[辄死。经雨者则不忌。]
    马：头为王，欲得方；目为丞相，欲得光；脊为将军，欲得强；腹胁为城郭，欲得张；四下为令，欲得长。
    凡相马之法，先除“三羸”、“五驽”，乃相其馀。大头小颈，一羸；弱脊大腹，二羸；小胫大蹄，三羸。大头缓耳，大驽；长颈不折，二驽；短上长下，三驽；大髂[枯价切]短胁，四驽；浅髋薄髀，五驽。
    骝马、骊肩、鹿毛、(？)(？)马、驒、骆马，皆善马也。
    马生堕地无毛，行千里。溺举一脚，行五百里。
    相马五藏法：肝欲得小；耳小则肝小，肝小则识人意。肺欲得大；鼻大则肺大，肺大则能奔。心欲得大；目大则心大，心大则猛利不惊，目四则朝暮健。肾欲得小。肠欲得厚且长，肠厚则腹下广方而平。脾欲得小；膁腹小则脾小，脾小则易养。
    望之大，就之小，筋马也；望之小，就之大，肉马也：皆可乘致。致瘦欲得见其肉，[谓前肩守肉]。致肥欲得见其骨。[骨谓头颅]。
    马，龙颅突目，平脊大腹，尻重有肉：此三事备者，亦千里马也。
    “水火”欲得分，[“水火”，在鼻两孔间也]。上唇欲急而方，口中欲得红而有光：此马千里。马，上齿欲钩，钩则寿；下齿欲锯，锯则怒。颔下欲深。下唇欲缓。牙欲去齿一寸，则四百里；牙剑锋，则千里。“嗣骨”欲廉如织杼而阔，又欲长。[颊下侧小骨是]。目欲满而泽；眶欲小，上欲弓曲，下欲直。“素中”欲廉而张。[“素”，鼻孔上]。“阴中”欲得平。[股下]。“主人”欲小。[股里上近前也]。“阳里”欲高，则怒。[股中上近“主人”]。额欲方而平。“八肉”欲大而明。[耳下]。“玄中”欲深。[耳下近牙]。耳欲小而锐如削筒。相去欲促。(上髟下忽)欲戴；中骨高三寸。[(上髟下忽)中骨也]。“易骨”欲直。[眼下直下骨也]。颊欲开，尺长。
    膺下欲广一尺以上，名曰“挟[一作扶]尺”，能久走。“鞅”欲方。[颊前]。喉欲曲而深。胸欲直而出。[髀间前向]。“凫”间欲开，望视之如双凫。颈骨欲大，肉次之。髻欲桎而厚且折；“季毛”欲长多覆，肝肺无病。[发後毛是也]。背欲短而方，脊欲大而抗。脢筋欲大，[夹脊筋也]。“飞凫”见者怒。[膂後筋也]。“三府”欲齐。[两髂及中骨也]。尻欲颓而方。尾欲减，本欲大。胁肋欲大而窪，名曰“上渠”，能久走。“龙翅”欲广而长。“升肉”欲大而明。[髀外肉也]。“辅肉”欲大而明。[前脚下肉。腹欲充，腔欲小。[腔，膁]。“季肋”欲张。[短肋]。悬薄”欲厚而缓。[脚胫]。“虎口”欲开。[股内]。腹下欲平满，善走，名曰“下渠”，日三百里。“阳肉”欲上而高起。[髀外近前]。髀欲广厚。“汗沟”欲深明。“直肉”欲方，能久走。[髀後肉也]。“输[一作翰]鼠”欲方。[“直肉”下也]。“肭肉”欲急。[髀里也]。“间筋”欲急短而减，善细走。[“输鼠”下筋。]“机骨”欲举，上曲如悬匡。马头欲高。“距骨”欲出前。“间骨”欲出。前後目。[外凫，临蹄骨也。]“附蝉”欲大。前後目。[“夜眼”]。股欲薄而博，善能走。[後髀前骨]。臂欲长，而膝本欲起，有力。[前脚膝上向]。肘腋欲开，能走。膝欲方而庳。髀骨欲短。两肩骨欲深，名曰“前渠”，怒。蹄欲厚三寸，硬如石，下欲深而明，其後开如鹞翼，能久走。
    相马从头始：
    头欲得高峻，如削成。头欲重，宜少肉，如剥兔头。“寿骨”欲得大，如绵絮苞圭石。[“寿骨”者，发所生处也]。白从额上入口，名“俞膺”，一名“的颅”，奴乘客死，主乘弃市，大凶马也。
    马眼欲得高，眶欲得端正，骨欲得成三角，睛欲得如悬铃、紫艳光。目不四满，下唇急，不爱人；又浅，不健食。目中缕贯瞳子者，五百里；下上彻者，千里。睫乱者伤人。目小而多白，畏惊。瞳子前後肉不满，皆凶恶。若旋毛眼眶上，寿四十年；值眶骨中，三十年；值中眶下，十八年；在目下者，不借。晴却转後白不见者，喜旋而不前。目晴欲得黄，目欲大而光，目皮欲得厚。目上白中有横筋，五百里；上下彻者升里。目中白缕者，老马子。目赤，睫乱，啮人。反睫者，善奔，伤人。目下有横毛，不利人。目中有“火”字者，寿四十年。目偏长一寸，三百里。目欲长大。旋毛在目下，名曰“承泣”，不利人。目中五采尽具，五百里，寿九十年。良，多赤，血气也；驽，多青，肝气也；走，多黄，肠气也；材知，多白，骨气也；材□，多黑，肾气也。驽，用策乃使也。白马黑目，不利人。目多白，却视有态，畏物喜惊。
    马耳欲得相近而前竖，小而厚。(？)一寸，三百里；三寸，千里。耳欲得小而前竦。耳欲得短，杀者良，植者驽，小而长者亦驽。耳欲得小而促，状如斩竹筒。耳方者千里；如斩筒，七百里；如鸡距者，五百里。
    鼻孔欲得大。鼻头文如“王”“火”字，欲得明。鼻上文如“王”、“公”，五十岁；如“火”，四十岁；如“天”，三十岁；如“小”，二十岁；如“今”，十八岁；如“四”，八岁；如“宅”，七岁。鼻如“水”文，二十岁。鼻欲得广而方。
    唇不覆齿，少食。上唇欲得急，下唇欲得缓；上唇欲得方，下唇欲得厚而多理，故曰：“唇如板鞮，御者啼。”黄马白喙，不利人。
    口中色欲得红白如火光，为善材，多气，良且寿。即黑不鲜明，上盘不通明，为恶材，少气，不寿。一曰：相马气：发口中，欲见红白色，如穴中看火，此皆老寿。一曰：口欲正赤，上理文欲使通直，勿令断错；口中青者，三十岁；如虹腹下，皆不尽寿，驹齿死矣。口吻欲得长。口中色欲得鲜好。旋毛在吻後为“衔祸”，不利人。“刺刍”欲竟骨端。[“刺刍”者，齿间肉。]
    齿，左右蹉不相当，难御。齿不周密，不久疾；不满不厚，不能久走。
    一岁，上下生乳齿各二；二岁，上下生齿各四；三岁，上下生齿各六。
    四岁，上下生成齿二；[成齿，皆背三入四方生也]。五岁，上下著成齿四；六岁，上下著成齿六。[两厢黄，生区，受麻子也]。
    七岁，上下齿两边黄，各缺区，平受米；八岁，上下尽区如一，受麦。
    九岁，下中央两齿臼，受米；十岁，下中央四齿臼；十一岁，下六齿尽臼。
    十二岁，下中央两齿平；十三岁，下中央四齿平；十四岁，下中央六齿平。
    十五岁，上中央两齿臼；十六岁，上中央四齿臼；[若看上齿，依下齿次第看]。十七岁，上中央六齿皆臼。
    十八岁，上中央两齿平；十九岁，上中央四齿平；二十岁，上下中央六齿平。
    二十一岁，下中央两齿黄；二十二岁，下中央四齿黄；二十岁，下中央六齿尽黄。
    二十四岁，上中央二齿黄；二十五岁，上中央四齿黄；二十六岁，上中齿尽黄。
    二十七岁，下中二齿白；二十八岁，下中四齿白；二十九岁，下中尽白。
    三十岁，上中央二齿白；三十一岁，上中央四齿白；三十二岁，上中尽白。
    颈欲得(月昆)而长，颈欲得重。颔欲折。胸欲出，臆欲广。颈项欲厚而强。回毛在颈，不利人。白马黑髦，不利人。
    肩肉欲宁。[宁者，却也]。“双凫”欲大而上。[“双凫”，胸两边肉如凫]。
    脊背欲得平而广，能负重；背欲得平而方。鞍下有回毛，名“负尸”，不利人。
    从後数其胁肋，得十者良。凡马：十一者，二百里；十二者，千里；过十三者，天马，万能乃有一耳。[一云：十三肋五百里，十五肋千里也]。
    腋下有回毛，名曰“挟尸”，不利人。左胁有白毛直，名曰“带刀”，不利人。
    腹下欲平，有“八”字；腹下毛，欲前向。腹欲大而垂结，脉欲多；“大道筋”欲大而直。[“大道筋”，从腋下抵股者是。腹下阴前，两边生逆毛入腹带者，行千里；一尺者，五百里。]
    “三封”欲得齐如一。[“三封”者，即尻上三骨也]。尾骨欲高而垂；尾本欲大，欲高；尾下欲无毛。“汗沟”欲得深。尻欲多肉。茎欲得粗大。
    蹄欲得厚而大。踠欲得细而促。
    髂骨欲得大而长。
    尾三欲大而强。
    膝骨欲圆而张，大如杯盂。
    “沟”，上通尾本者，(足翕)杀人。
    马有“双脚胫亭”，行六百里。回毛起踠膝是也。
    (月陛)欲得圆而厚，里肉生焉。
    後脚欲曲而立。
    臂欲大而短。
    骸欲小而长。
    踠欲促而大，其间纔容靽。
    “乌头”欲高。[“乌头”，後足外节。]
     後足“辅骨”欲大。[“辅足骨”者，後足骸之後骨。]
    後左右足白，不利人。白马四足黑，不利人。黄马白喙，不利人。後左右足白，杀妇。
    相马视其四蹄：後两足白，老马子；前两足白，驹马子。白毛者，老马也。
    四蹄欲厚且大。四蹄颠倒若竖履，奴乘客死。主乘弃市，不可畜。
    久步即生筋劳。筋劳则“发蹄”，痛凌气。[一曰：生骨则发痈肿。一曰：“发蹄”，生痈也]。久立则发骨劳；骨劳即发痈肿。久汗不乾则生皮劳；皮劳者，(马展)而不振。汗未善燥而饲饮之，则生气劳。气劳者，即(马展)而不起。驱驰无节，则生血劳；血劳则发强行。
    何以察“五劳”？终日驱驰，舍而视之：不(马展)者，筋劳也；(马展)而不时起者，骨劳也；起而不振者，皮劳也；振而不喷者，气劳也；喷而不溺者，血劳也。
    筋劳者，两绊却行三十步而已。[一曰：筋劳者，(马展)起而绊之，徐行三十里而已]。骨劳者，令人牵之起，从後笞之起而已。皮劳者，侠脊摩之势而已。气劳者，缓击之枥上，远餧草，喷而已。血劳者，高系，无饮食之，大溺而已。
    饮食之节：食有“三刍”，饮有“三时”。何谓也？一曰恶刍，二曰中刍，三曰善刍。[善谓饥时与恶刍，饱时与善刍，引之令食，食常饱，则无不肥。剉草粗，虽足豆谷，亦不肥充；细剉无节，簁去土而食之者，令马肥，不啌[苦江反]，自然好矣。]何谓“三时”？一曰朝饮，少之；二曰昼饮，则胸餍水；三曰暮，极饮之。[一曰：夏汗、冬寒，皆当节饮。谚曰：“旦起骑谷，日中骑水。”斯言旦饮须节水也。每饮食，令行骤则消水，小骤数百步亦佳。十日一放，令其陆梁舒展，令马硬实也]。夏即不汗，冬即不寒；汗而极乾。
    饲父马令不斗法：多有父马者，别作一坊，多置槽厩；剉刍及谷豆，各自别安。唯著(革龍)头，浪放不系。非直饮食遂性，舒适自在，至於粪溺，自然一处，不须扫除。乾地眠卧，不湿不污。百匹群行，亦不斗也。
    饲征马令硬实法：细剉刍，杴掷扬去叶，专取茎，和谷豆秣之。置槽於迥地，虽复雪寒，勿令安廠下。一日一走，令其肉热，马则硬实，而耐寒苦也。
    驘：也驴覆马生驘，则准常。以马覆驴，所生骡者，形容壮大，弥复胜马。然必选七八岁草驴，骨目正大者：母长则受驹，父大则子壮。草骡不产，产无不死。养草骡，常须防勿令杂群也。
    驴，大都类马，不复别起条端。
    凡以豬槽饲马，以石灰泥马槽，马汗系著门：此三事，皆令马落驹。[《术》曰：“常系猕猴於马坊，令马不畏、辟恶、消百病也。”]
    治牛马病疫气方：取獭屎，煮以灌之。獭肉及肝弥良，不能得肉、肝，乃用屎耳。
    治马患喉痹欲死方：缠刀子露锋刃一寸，刺咽喉，令溃破即愈。不治，必死也。
    治马黑汗方：取燥马屎置瓦上，以人头乱发覆之，火烧马屎及发，令烟出，著马鼻上熏之，使烟入马鼻中，须臾即差也。
    又方：取豬脊引脂、雄黄、乱发，凡三物，著马鼻下烧之，使烟入马鼻中，须臾即差。
    马中热方：煮大豆及势饭啖马，三度愈也。
    治马汗凌方：取美豉一升，好酒一升——夏著日中，冬则温热——浸豉使液，以手搦之，绞去滓，以汁灌口。汗出，则愈矣。
    治马疥方：用雄黄、头发二物，以腊月豬脂煎之，令发消；以塼揩疥令赤，及热涂之，即愈也。
    又方：汤洗疥，拭令乾。煮面糊，热涂之，即愈也。
    又方：烧柏脂涂之，良。
    又方：研芥子涂之，差。六畜疥，悉俞。然柏沥、芥子，并是躁药，其遍体患疥者，宜历落斑駮，以渐涂之，待差，更涂馀处。一日之中，顿涂遍体，则无不死。
    治马中水方：取盐著两鼻中，各如鸡子黄许大，捉鼻，令马眼中泪出，乃止，良矣。
    治马中谷方：手捉甲上长发，向上提之，令皮离肉，如此数过。以铍刀子刺空中皮，令突过。以手当刺空，则有如风吹人手，则是谷气耳。令人溺上，又以盐涂，使人立乘数十步，即愈耳。
    又方：取饧如鸡子大，打碎，和草饲马，甚佳也。
    又方：取麦蘖末三升，和谷饲马，亦良。
    治马脚生附骨——不治者，入膝节，令马长跛——方：取芥子熟捣，如鸡子黄许，取巴豆三枚，去皮留脐，三枚亦熟捣，以水和，令相著和时用刀子，不尔破人手。当附骨上，拔去毛。骨外，融蜜蜡周匝拥之，不尔，恐药躁疮大。著蜡罢，以药傅骨上，取生布割两头，各作三道急裹之。骨小者一宿便尽，大者不过再宿。然要须数看，恐骨尽便伤好处。看附骨尽，取冷水净洗疮上，刮取车轴头脂作饼子，著疮上，还以净布急裹之。三四日，解去，即生毛而无瘢。此法其良，大胜炙者。然疮未差，不得辄乘，若疮中出血，便成大病也。
    治马被刺脚方：用穬麦和小儿哺涂，即愈。
    马炙疮：未差，不用令汗。疮白痂时，慎风。得差後，从意骑耳。
    治马瘙蹄方：以刀刺马踠丛毛中，使血出，愈。
    又方：融羊脂涂疮上，以布裹之。
    又方：取咸土两石许，以水淋取一石五斗，釜中煎取三二斗。剪去毛，以泔清净洗。乾，以咸汁洗之。三度即愈。
    又方：以汤净洗，燥拭之。嚼麻子涂之，以布帛裹。三度愈。若不断，用谷涂。五六度即愈。
    又方：剪去毛，以盐汤净洗去痂，燥拭。於破瓦中煮人尿令沸，热涂之，即愈。
    又方：以锯子割所患蹄头前正当中，斜割之，令上狭下阔，如锯齿形；去之，如剪箭括。向深一寸许，刀子摘令血出，色必黑，出五升许，解放，即差。
    又方：先以酸泔清洗净，然後烂煮豬蹄取汁，及热洗之，差。
    又方：取炊底釜汤净洗，以布拭令水尽。取黍米一升作稠粥，以故布广三四寸，长七八寸，以粥糊布上，厚裹蹄上疮处，以散麻缠之。三日，去之，即当差也。
    又方：耕地中拾取禾茇东倒西倒者——若东西横地，取南倒北倒者，一垄取七科，三垄凡取二十一科，净洗，釜中煮取汁，色黑乃止。剪却毛，泔净洗去痂，以禾茇汁热涂之，一上即愈。
    又方：尿渍头号粪令液，取屋四角划，就上烧，令灰入钵中，研令熟。用泔洗蹄，以粪涂之。再三，愈。
    又方：煮酸枣根，取汁净洗，讫。水和酒糟，毛袋盛，渍蹄没疮处。数度即愈也。
    又方：净洗了，捣杏人和豬脂涂。四五上，即当愈。
    治马大小便不通，眠起欲死，须急治之，不治，一日即死：以脂涂人手，探谷道中，去结屎。以盐内溺道中，须臾得溺，便当差也。
    治马卒腹胀，眠卧欲死方：用冷水五升，盐二升，研盐令消，以灌口中，必愈。
    治驴漏蹄方：凿厚塼石，令容驴蹄，深二寸许。热烧塼，令热赤。削驴蹄，令出漏孔，以蹄顿著塼孔中，倾盐、酒、醋，令沸浸之。牢捉勿令脚却。待塼冷，然後放之，即愈。入水、远行，悉不发。
    牛，歧胡有寿。[歧胡：牵两腋；亦分为三也]。眼去角近，行駚。眼欲得大。眼中有白脉贯瞳子，最快。“二轨”齐者快。[“二轨”，从鼻至髀为“前轨”，从甲至髂为“後轨”]。颈骨长且大，快。
    “壁堂”欲得阔。[“壁堂”，脚股间也]。倚欲得如绊马聚而正也。茎欲得小。“膺庭”欲得广。[“膺庭”，胸也]。“天关”欲得在。[“天关”，脊接骨也]。“后骨”欲得垂。[“后骨”，脊骨中央，欲得下也]。
    洞胡无寿。[洞胡：从颈至臆也。]旋毛在“珠渊”，无寿。[“珠渊”，当眼下也]。“上池”有乱毛起，妨主。[“上池”，两角中，一曰“戴麻”也]。倚脚不正，有劳病。角冷，有病。毛拳，有病。毛欲得短密，若长、疏，不耐寒气。耳多长毛，不耐寒热。单膂，无力。有生癤即决者，有大劳病。
    尿射前脚者快，直下者不快。乱睫者觝人。後脚曲及直，并是好相，直尤胜。进不甚直，退不甚内，为下。行欲得似羊行。
    头不用多内。臀欲方。尾不用至地；至地，劣力。尾上毛少骨多者，有力。膝上缚肉欲得硬。角欲得细，横、竖无在大。身欲得促，形欲得如卷。[卷者，其形圆也]。“插颈”欲得高。一曰，体欲得紧。
    大膁疏肋，难饲。龙颈突目，好跳。[又云：不能行也]。鼻如镜鼻，难牵。口方易饲。
    “兰株”欲得大。[“兰株”，尾株]。“豪筋”欲得成就。[“豪筋”，脚後横筋]。“丰岳”欲得大。[“丰岳”，膝株骨也]。蹄欲得竖。[竖如羊脚]。“垂星”俗得有“怒肉”。[“垂星”，蹄上；有肉覆蹄，谓之“怒肉”]。“力柱”欲得大而成。[“力柱”，当车]。肋欲得密，肋骨欲得大而张。[张而广也]。髀骨欲得出后骨上。[出背脊骨上也]。
    易牵则易使，难牵则难使。
    “泉根”不用多肉及多毛。[“泉根”，茎所出也]。悬蹄欲得横。[如“八”字也]。“阴虹”属颈，行千里。[“阴虹”者，有双筋自尾骨属颈，甯公所饭也]。“阳盐”欲得广。[“阳盐”者，夹尾株前两膁上也]。当“阳盐”中间脊骨欲得(上穴下甲)。](上穴下甲)则双膂，不(上穴下甲)则为单膂。]常有似呜者有黄。
    治牛疫气方：取人参一两，细切，水煮，取汁五六升，灌口中，验。
    又方：腊月兔头烧作灰，和水五六升灌之，亦良。
    又方：朱砂三指撮，油脂二合，清酒六合，暖，灌，即差。
    治牛腹胀欲死方：取妇人阴毛，草裹与食之，即愈。此治气胀也。
    又方：研麻子取汁，温令微热，擘口灌之五六升许，愈。此治食生豆腹胀欲垂死者，大良。
    治牛疥方：煮乌豆汁，热洗五度，即差耳。
    治牛肚反及嗽方：取榆白皮，水煮极熟，令甚滑，以二升灌之，即差也。
    治牛中热方：取兔肠肚，勿去屎，以草裹，吞之，不过再三，即愈。
    治牛虱方：以胡麻油涂之，即愈。豬脂亦得。凡六畜虱，脂涂悉愈。
    治牛病：用牛胆一个，灌牛口中，差。
    《家政法》曰：“四月伐牛茭。”[四月青草，与茭豆不殊，齐俗不收，所失大也]。
    《术》曰：“埋牛蹄著宅四角，令人大富。”
    ●养羊第五十七  毡及酥酪、乾酪法，收驴马驹、羔、犊法，羊病诸方并附
    常留腊月、正月生羔为种者上，十一月、二月生者次之。[非此月数生者，毛必焦卷，骨骼细小。所以然者，是逢寒遇热故也。其八、九、十月生者，虽值秋肥，然比至冬暮，母乳已竭，春草未生，是故不佳。其三、四月生者，草虽茂美，而羔小未食，常饮热乱，所以亦恶。五、六、七月生者，两热相仍，恶中之甚。其十一月及二月生者，母既含重，肤躯充满，草虽枯亦不羸瘦；母乳适尽，即得春草，是以极佳也。]大率十口二羝。[羝少则不孕，羝多则乱群。不孕者必瘦，瘦则非唯不蕃息，经冬或死]。羝无角者更佳。[有角者，喜相觝触，伤胎所由也]。拟供厨者，宜乘之。[乘法：生十馀日，布裹齿脉碎之。]
    牧羊必须老人及心性宛顺者，起居以时，调其宜适。卜式云：“牧民何异於是者。”[若使急性人及小儿者，拦约不得，必有打伤之灾；或劳戏不看，则狼犬之害；懒不驱行，无肥充之理；将息失所，有羔死之患也]。唯远水为良，二日一饮。[频饮则伤水而鼻脓]。缓驱行，勿停息。[息则不依而羊瘦，急行则坌尘而蚛颡也]。春夏早放，秋冬晚出。[春夏气软，所以宜早；秋冬霜露，所以宜晚。《养生经》云：“春夏早起，与鸡俱兴；科冬晏起，必待日光。”此其义也。夏日盛暑，须得阴凉；若日中不避热，则尘汗相渐，秋冬之间，必致癣疥。七月以後，霜露气降，必须日出霜露晞解，然後放之；不尔则逢毒气，令羊口疮、腹胀也。]
    圈不厌近，必须与人居相连，开窗向圈。[所以然者，羊性怯弱，不能御物，狼一入圈，或能绝群]。架北墙为厂。[为屋即伤热，势则生总人口癣。且屋处惯暖，冬月入田，尤不耐寒]。圈中作台，开窦，无令停水。二日一除，勿使粪秽。[秽则污毛，停水则“挟蹄”眠湿则腹胀也]。圈内须并墙竖柴栅，令周匝。[羊不揩土，毛常自净；不竖柴者，羊揩墙壁，土、咸相得，毛皆成毡。又竖栅头出墙者，虎狼不敢逾也]。
    羊一千口者，三四月中，种大豆一顷杂谷，并草留之，不须锄治，八九月中，刈和青茭。若不种豆、谷者，初草实成时，收刈杂草，薄铺使乾，勿令郁浥。[(塋土换豆)豆、胡豆、蓬、藜、荆、棘为上；大小豆萁次之；高丽豆萁，尤是所便；芦、薍二种则不中。凡乘秋刈草，非直为羊，然大凡悉皆倍胜。崔寔曰：“七月七日刈刍茭”也]。既至冬寒，多饶风霜，或春初雨落，青草未生时，则须饲不宜出放。
    积茭之法：於高燥之处，竖桑、棘木作两圆栅，各五六步许。积茭著栅中，高一丈亦无嫌。任羊绕栅抽食，竟日通夜，口常不住。终冬过春，无不肥充。若不作栅，假有千车茭，掷与十口羊，亦不得饱：群羊践蹑而已，不得一茎入口。
    不收茭者：初冬乘秋，似如有肤，羊羔乳食其母，比至正月，母皆瘦死；羔小未能独食水草，寻变俱死。非直不滋息，或能灭群断种矣。[余昔有羊二百口，茭豆既少，无以饲，一岁之中，饿死过半。假有在者，疥瘦羸弊，与死不殊，毛复浅短，全无润泽。余初谓家自不宜，又疑岁道疫病，乃饥饿所致，故他故也。人家八月收获之始，多无庸暇，宜卖羊雇人，所费既少，怕存者大。传曰：“三折臂，知为良医。”又曰：“亡羊治牢，未为晚也。”世事略皆如此，安可不存意哉？]
    寒月生者，须燃火於其边。[夜不燃火，必致冻死]。凡初产者，宜煮谷豆饲之。
    白羊留母二三日，即母子俱放。[白羊性很，不得独留；并母久住，则令乳之]。羖羊但留母一日，寒月者，内羔子坑中，日夕母还，乃出之；[坑中暖，不苦风寒，地热使眠，如常饱者也]。十五日後，方吃草，乃放之。
    白羊，三月得草力，毛床动，则铰之。[铰讫於河水之中净洗羊，则生白净毛也]。五月，毛床将落，又铰取之。[铰讫，更洗如前]。八月初，胡葈子未成时，又铰之。[铰了亦洗如初。其八月半後铰者，勿洗：白露已降，寒气侵人，洗即不益。胡葈子成，然後铰者，非直著毛难治，又岁稍晚，比至寒时，毛长不足，令羊瘦损。漠北寒乡之羊，则八月不铰，铰则不耐寒。中国必须铰，不铰则毛长相著，作毡难成也。]
    作毡法：春毛秋毛，中半和用。秋毛紧强，春毛软弱，独用太偏，是以须杂。三月桃花水时，毡第一。凡作毡，不须厚大，唯紧薄均调乃佳耳。二年敷卧，小觉垢黑，以九月、十月，卖作(革单)毡，明年四五月出毡时，更买新者；此为长存，永不穿败。若不数换者，非直垢污，穿穴之後，便无所直，虚成糜费。此不朽之功，岂可同年而语也？
    令毡不生虫法：夏月敷席下卧上，则不生虫。若毡多无人卧上者，预收柞柴、桑薪灰，入五月中，罗灰遍著毡上，厚五寸许，卷束，於风凉之处阁置，虫亦不生。如其不尔，无不虫出。
    羝羊，四月末，五月初铰之。[性不耐寒，早铰值寒则冻死。双生者多，易为繁息；性既丰乳，有酥酪之饶；毛堪酒袋，兼绳索之利：其润益又过白羊]。
    作酪法：牛羊乳皆得。别作、和作随人意。
    牛产日，即粉谷如米屑，多著水煮，昌作薄粥，待冷饮牛。牛若不饮者，草与水，明日渴自饮。
    牛产三日，以绳绞牛项、胫，令遍身脉胀，倒地即缚，以手痛挼乳核令破，以脚二七遍蹴乳房，然後解放。羊产在日，直以手蹴核令破，不以脚蹴。若不如此破核者，乳脉细微，摄身则闭；核破脉开，捋乳易得。曾经破核後产者，不须复治。
    牛产五日外，羊十日外，羔、犊得乳力强健，能啖水草，然後取乳。捋乳之时，须人斟酌：三分之中，当留一分，以与羔、犊。若取乳太早，及不留一分乳者，羔、犊瘦死。
    三月末，四月初，牛羊饱草，便可作酪，以收其利，至八月末止。从九月一日後，止可小小供食，不得多作：天寒草枯，牛羊渐瘦故也。
    大作酪时，日暮，牛羊还，即间羔犊别著一处，凌旦早放，母子别群，至日东南角，啖露草饱，驱归捋之。讫，还放之，听羔犊随母。日暮还别。如此得乳多，牛羊不瘦。若不早放先捋者，比竟，日高则露解，常食燥草，无复膏润，非直渐瘦，得乳亦少。
    捋讫，於铛釜中缓火煎之——火急则著底焦。常以正月、二月预收乾牛羊矢煎乳，第一好：草既灰汁，柴又喜焦；乾粪火软，无此二患。常以杓扬乳，勿令溢出；时复彻底纵横直勾，慎勿圆搅，圆搅喜断。亦勿口吹，吹则解。四五沸便止。泻著盆中，忽便扬之。待小冷，掠取乳皮，著别器中，以为酥。
    屈木为棬，以张生绢袋子，滤熟乳，著瓦瓶子中卧之。新瓶即直用之，不烧。若旧瓶已曾卧酪者，每卧酪时，辄须灰火中烧瓶，令津出，回转烧之，皆使周匝热彻，好乾，待冷乃用。不烧者，有润气，则酪断不成。若日日烧瓶，酪犹有断者，作酪屋中有蛇、虾蟆故也。宜烧人发，羊牛角以辟之，闻臭气则去矣。
    其卧酪待冷暖之节，温温小暖於人体为合宜适。热卧则酪醋，仡冷则难成。
    滤乳讫，以先成甜酪为酵——大率熟乳一升，用酪半匙——著杓中，以匙痛搅令散，泻著熟乳吕，仍以杓搅使均调。以毡、絮之属，茹瓶令暖。良久，以单布盖之。明旦酪成。
    若去城中远，无熟酪作酵者，急揄醋飧，研熟以为酵——大率一斗乳，下一匙飧——搅令均调，亦得成。其酢酪为酵者，酪亦醋；甜酵伤多，酪亦醋。
    其六七月中作者，卧时令如人体，直置冷地，不须温茹。冬天作者，卧时少令热於人体，降於馀月，茹令极热。
    作乾酪法：七月、八月中作之。日中炙酪，酷上皮成，掠取。更炙之，又掠。肥三三尽无皮，乃止。得一斗许，於铛中炒少许时，即出於盘上，日曝，浥浥时作团，大如梨许。又曝使乾。得经数年不坏，以供远行。
    作粥作浆时，细削，著水中煮沸，便有酪味。亦有全掷一团著汤中，尝有酪味，还漉取曝乾。一团则得五遍煮，不破。看热两渐薄，乃削研，用倍省矣。
    作漉酪法：八月中作。取好淳酪，生布袋盛，悬之，当有水出滴滴然下。水尽，著铛中暂炒，即出於盘上，日曝。浥浥时作团，大如梨许。亦数年不坏。削作粥、浆，味胜前者，炒虽味短，不及生酪，然不炒生虫，不得过夏。乾、漉二酪，久停皆有暍气，不如年别新作，岁管用尽。
    作马酪酵法：用驴乳汁二三升，和马乳，不限多少。澄酪成，取下澱，团，曝乾。後岁作酪，用此为酵也。
    抨酥法：以夹榆木椀为杷子——作杷子法：割却椀半上，剜四厢各作一圆孔，大小径寸许，正底施长柄，如酒杷形——抨酥，酥酪甜醋皆得所，数日陈酷极大醋者，亦无嫌。
    酷多用大瓮，酪少用小瓮，置瓮於日中。旦起，泻酷著瓮中炙，直至日西南角，起手抨之，令杷子常至瓮底。一食顷，作热汤，水解，令得下手，泻著瓮中。汤多少，令常半酪。乃抨之。良久，酥出，复下冷水。冷水多少，亦与汤等。更急抨之。於此时，杷子不须复达瓮底，酥已浮出故也。酥即遍覆酷上，更下冷水，多少如前。酥凝，抨止。
    大盆盛冷水著瓮边，以手接酥，沈手盆水中，酥自浮出。更掠如初，酥尽乃止。抨酥酪浆，中和飧粥。
    盆中浮酥，得冷悉凝，以手接取，搦去水，作团，著铜器中，或不津瓦器亦得。十日许，得多少，并内铛中，燃牛羊矢缓火煎，如香泽法。当日内乳涌出，如雨打水声，水乳既尽，声止沸定，酥便成矣。冬即内著羊肚中，夏盛不津器。
    初煎乳时，上有皮膜，以手随即掠取，著别器中；泻熟乳著盆中，未滤之前，乳皮凝厚，亦悉掠取；明日酷成，若有黄皮，亦悉掠取：并著瓮中，以物痛熟研良久，下汤又研，亦下冷水，纯是好酥。接取，作团，与大段同煎矣。
    羊有疥者，间别之；不别，相染污，或能合群致死。羊疥先著口者，难治多死。
    治羊疥方：取藜芦根，(口父)咀令破，以泔浸之，以瓶盛，塞口，於灶边常令暖，数日醋香，便中用。以塼瓦刮疥令赤，若强硬痂厚者，亦可以汤洗之，去痂，拭燥，以药汁涂之。再上，愈。若多者，日别渐渐涂之，勿顿涂令遍——羊瘦，不堪药热，便死矣。
    又方：去痂如前法。烧葵根为灰。煮醋澱，热涂之，以灰厚傅。再上，愈。寒时勿剪毛，去即冻死矣。
    又方：腊月豬脂，加熏黄涂之，即愈。
    羊脓鼻眼不净者，皆以中水治方：以汤和盐，用杓研之极咸，涂之为佳。更待冷，接取清，以小角受一鸡子者，灌两鼻各一角，非直水差，永自去虫。五日後，必饮。以眼鼻净为候，不差，更灌，一如前法。
    羊脓鼻，口颊生疮如乾癣者，名曰“可妒浑”，迭相染易，著者多死，或能绝群，治之方：竖长午於圈中，午头施横板，令猕猴上居数日，自然差。此兽辟恶，常安於圈中亦好。
    治羊“挟蹄”方：取羝羊脂，和盐煎使熟，烧铁令微赤，著脂烙之。著乾地，勿令水泥入。七日自然差耳。
    凡羊经总人口得差者，至夏後初肥时，宜卖易之。不尔，後年春，疥发必死矣。
    凡驴马牛羊收犊子、驹、羔法：常於市上伺候，见含重垂欲生者，辄买取。驹、犊一百五十日，羊羔六十日，皆能自活，不复藉乳。乳母好，堪为种产者，因留之以为种，恶者还卖：不失本价，坐嬴驹犊。还更买怀孕者。一岁之中，牛马驴得两番，羊得四倍。羊羔腊月、正月生者，留以作种；馀月生者，剩而卖之。用二万钱为羊本，必岁收千口。所留之种，率皆精好，与世间绝殊，不可同日而语之。何必羔犊之饶，又嬴毡酪之利矣。羔有死者，皮好作裘褥，肉好作乾腊，及作肉酱，味又甚美。
    《家政法》曰：“养羊法，当以瓦器盛一升盐，悬羊栏中，羊喜盐，自数还啖之，不劳人收。
    “羊有病，辄相污，欲令别病法：当栏前作渎，深二尺，广四尺，往还皆跳过者无病；不能过者，入渎中行过，便别之。”
    《术》曰：“悬羊蹄著户，辟盗贼。泽中放六畜，不用令他人无事横截群中过。道上行，即不讳。”
    《龙鱼河图》曰：“羊有一角，食之杀人。”
    ●养豬第五十八
    《尔雅》曰：“(犭隋)，豶。幺，幼。奏者，豱。”“四(犭啇)皆白曰骇。”“绝有力，(犭厄)。牝，豝。”
    《小雅》云：“彘，豬也。其子曰豚。一岁曰豵。”
    《广雅》曰：“豨、豠、彘、鬯，皆豕也。豯、闕，豚也。”“谷，艾(犭叕)也。”
    母豬取短喙无柔毛者良。[喙长则牙多；一厢三牙以上则不烦畜，为难肥故。有柔毛者，爓治难净也。]
    牝者，子母不同圈。[子母同圈，喜相聚不食，则死伤]。牡者同圈则无嫌。[牡性游荡，若非家生，则喜浪失]。圈不厌小。[圈小则肥疾]。处不厌秽。[泥污得避暑]。亦须小厂，以避雨雪。
    春夏划生，随时放牧。糟糠之属，当日别与。[糟糠经夏辄败，不中停故]。八、九、十月，放而不饲。所在糟糠，则蓄待穷冬春初。[豬性甚便水生之草，杷耧水藻等令近岸，豬则食之，皆肥]。
    初产者，宜煮谷饲之。其子三日便掐尾，六十日後犍。[三日掐尾，则不畏风。凡犍豬死者，皆尾风所致耳。犍不截尾，则前大後小。犍者，骨细肉多；不犍者，骨粗肉少。如犍牛法者，无风死之患]。十一、十二月生子豚，一宿，蒸之。[蒸法：索笼盛豚，著甑中，微火蒸之，汗出便罢]。不蒸则脑冻不合，不出旬便死。[所以然者，豚性脑少，寒盛则不能自暖，故须暖气助之]。
    供食豚，乳下者佳，简取别饲之。愁其不肥——共母同圈，粟豆难足——宜埋车轮为食场，散粟豆於内，小豚足食，出入自由，则肥速。
    《杂五行书》曰：“悬腊月豬羊耳著堂樑上，大富。”
    《准南万毕术》曰：“麻盐肥豚豕。”[“取麻子三升，捣千馀杵，煮为羹，以盐一升著中，和以糠三斛，饲豕即肥也。”]
    ●养鸡第五十九
    《尔雅》曰：“鸡，大者蜀。蜀子，雓。未成鸡，僆。绝有力，奋。”“鸡三尺曰鶤。”郭璞注曰：“阳沟巨鶤，古之名鸡。”
    《广志》曰：“鸡有胡髯、五指、金骹、反翅之种。大者蜀，小者荆。白鸡金骹者，鸣美。吴中送长鸣鸡，鸡鸣长，倍於常鸡。”
    《异物志》曰：“九直长鸣鸡最长，声甚好，清朗。呜未必在曙时，潮水夜至，因之并鸣，或名曰‘伺潮鸡’。”
    《风俗通》云：“俗说朱氏公化而为鸡，故呼鸡者，皆言‘朱朱’。”
    《玄中记》云：“东南有桃都山，上有大桃树，名曰‘桃都’，枝相去三千里。上有一天鸡，日初出，光照此木，天鸡则鸣，群鸡皆随而鸣也。”
    鸡种，取桑落时生者良，[形小，浅毛，脚细短者是也，守窠，少声，善育雏子]。春夏生者则不佳。[形大，毛羽悦泽，脚粗长者是，游荡饶声，产、乳易厌，既不守窠，则无缘蕃息也]。
    鸡，春夏雏，二十日内，无令出窠，饲以燥饭。[出窠早，不免乌、鸱；与湿饭，则令脐脓也]。
    鸡栖，宜据地为笼，笼内著栈。虽鸣声不朗，而安稳易肥，又免狐狸之患。若任之树林，一遇风寒，大者损瘦，小者或死。
    燃柳柴，杀鸡雏：小者死，大者盲。[此亦烧穰杀瓠之流，其理难悉]。
    养鸡令速肥，不杷屋，不暴园，不畏乌、鸱、狐猩法：别筑墙匡，开小门；作小厂，令鸡避雨日。雌雄皆斩去六翮，无令得飞出。常多收秕、稗、胡豆之类以养之，亦作小槽以贮水。荆藩为栖，去地一尺。数扫去尿。凿墙为窠，亦去地一尺。唯冬天著草——不茹则子冻。春夏秋三时则不须，直置土上，任其产、伏；留草则昆虫生。雏出则著外许，以罩笼之。如鹌鹑大，还内墙匡中。其供食者，又别作墙匡，蒸小麦饲之，三七日便肥大矣。
    取谷产鸡子供常食法：别取雌鸡，勿令与雄相杂，其墙匡、斩翅、荆栖、土窠，一如前法。唯多与谷，令竟冬肥盛，自然谷产矣。一鸡生百馀卵，不雏，并食之无咎。饼、炙所须，皆宜用此。
    瀹[音爚]鸡子法：打破，泻沸汤中，浮出，即掠取，生熟正得，即加盐醋也。
    炒鸡子法：打破，著铜铛中，搅令黄白相杂。细擘葱白，下盐米、浑豉，麻油炒之，甚香美。
    《孟子》曰：“鸡、豚、狗、毙之畜，无失其时，七十者可以食肉矣。”
    《家政法》曰：“养鸡法：二月先耕一亩作田，秫粥洒之，刈生茅覆上，自生白虫。便买黄雌鸡十只，雄一只。於地上作屋，方广丈五，於屋下悬箦，令鸡宿上。并作鸡笼，悬中。夏月盛昼，鸡当还屋下息。并於雷锋中筑作小屋，覆鸡得养子，乌不得就。”
    《龙鱼河图》曰：“玄鸡白头，食之病人。鸡有六指者亦杀人。鸡有五色者亦杀人。”
    《养生论》曰：“鸡肉不可食小儿，食令生蚘虫，又令体消瘦。鼠肉味甘，无毒，令小儿消谷，除寒热，炙食之，良也。”
    ●养鹅、鸭第六十
    《尔雅》曰：“舒雁，鹅。”
    《广雅》曰：“鴐鹅，野鹅也。”
    《说文》曰：“鵱鷜，野鹅也。”
    晋沈充《鹅赋?序》曰：“于时绿眼黄喙，家家有焉。太康中得大苍鹅，从喙至足，四尺有九寸，体色丰丽，鸣声惊人。”
    《尔雅》曰：“舒凫，凫鹜。”
    《说文》云：“鹜，舒凫。”
    《广雅》曰：“鸗、凫、鹜，鸭也。”
    《广志》曰：“野鸭，雄者赤头，有距。鹜生百卵，或一日再生；有露华鹜，以秋冬生卵：并出蜀中。”
    鹅、鸭，并一岁再伏者为种。[一伏者得子少；三伏者，冬寒，雏亦多死也]。
    大率鹅三雌一雄，鸭五雌一雄。鹅初辈生子十馀，鸭生数十；後辈皆渐少矣。[常足五谷饲之，生子多；不足者，生子少。]
    欲於厂屋之下作窠，[以防豬犬狐狸惊恐之害]。多著细草於窠中，令暖。先刻白木为卵形，窠别著一枚以诳之。[不尔，不肯入窠，喜东西浪生；若独著一窠，後有争窠之患。]生时寻即收取，别著一暖处，以柔细草覆藉之。[停置窠中，冻即雏死。]
    伏时，大鹅一十子，大鸭二十子；小者减之。多则不周。数起者，不任为种。数起则冻冷也。其贪伏不起者，须五六日一与食，起之令洗浴。[久不起者，饥羸身冷，虽伏无热]。
    鹅鸭皆一月雏出。量雏欲出之时，四五日内，不用闻打鼓、纺车、大叫、豬、犬及舂声；又不用器淋灰，不用见新产妇。[触忌者，雏多厌杀，不能自出；假令出，变寻死也。]
    雏既出，另作笼笼之。先以粳米为粥糜，一顿饱食之，名曰“填嗉”。[不尔喜轩虚羌[丘尚切]量而死]。然後以粟饭，切苦菜、芜菁英为食。以清水与之，浊则易。[不易，泥塞鼻则死]。入水中，不用停久，寻宜驱出。[此既水禽，不得水则死；脐未合，久在水中，冷彻亦死]。於笼中高处，敷细草，令寝处其上。[雏小，脐未合，不欲冷也]。十五日後，乃出笼。[早放者，非直乏力致困，又有寒冷，兼乌鸱灾也]。
    鹅唯食五谷、稗子及草、菜，不食生虫。[《葛洪方》曰：“居‘射工’之地，当养鹅，鹅见此物能食之，故鹅辟此物也。”]鸭，靡不食矣。水稗实成时，尤是所便，啖此足得肥充。
    供厨者，子鹅百日以外，子鸭六七十日，佳。过此肉硬。
    大率鹅鸭六年以上，老，不复生伏矣，宜去之。少者，初生，伏又未能工。唯数年之中佳耳。
    《风土记》曰：“鸭，春季雏，到夏五月则任啖，故俗五六月则烹食之。”
    作杬子法：“纯取雌鸭，无令杂雄，足其粟豆，常令肥饱，一鸭便生百卵。[俗所谓“谷生”者”。此卵既非阴阳合生，虽伏亦不成雏，宜以供膳，幸无麛卵之咎也。
    取杬木皮，《尔雅》曰：“杬，鱼毒。”郭璞注曰：“杬，大木，子似栗，生南方，皮厚汁赤，中藏卵、果。”无杬皮者，虎杖根、牛李根，并任用。《尔雅》云用。《尔雅》云：“蒤，虎杖。”郭璞注云：“似红草，粗大，有细节，可以染赤。”]净洗细茎，剉，煮取汁。率二斗，及热下盐一升和之。汁极冷，内瓮中，[汁热，卵则致败，不堪久停]。浸鸭子。一月任食。煮而食之，酒食俱用。咸彻则卵浮。[吴中多作者，至数十斛。久停弥善，亦得轻夏也。]
    ●养鱼第六十一  种莼、藕、莲、芡、芰附
    《陶朱公养鱼经》曰：“威王聘朱公，问之曰：‘闻公在湖为渔父，在齐为鸱夷子皮，在西戎为赤精子，在越为范蠡，有之乎？’曰：‘有之。’曰：‘公任足千万，家累亿金，何术乎？’
    “朱公曰：‘夫治生之法有五，水畜第一。水畜，所谓鱼池也。以六亩地为池，池中有九洲。求怀子鲤鱼长三尺者二十头，牡鲤鱼长三尺者四头，以二月上庚日内池中，令水无声，鱼必生。至四月，内一神守；六月，内二神守；八月，内三神守。‘神守’者，鳖也。所以内鳖者，鱼满三百六十，则蛟龙为之长，而将鱼飞去；内鳖，则鱼不复去，在池中，周绕九洲无穷，自谓江湖也。至来年二月，得鲤鱼长一尺者一万五千枚，三尺者四万五千枚，二尺者万枚。枚直五十，得钱一百二十五万。至明年，得长一尺者十万枚，长二尺者五万枚，长三尺者五万枚，长四尺者四万枚。留长二尺者二升枚作种。所馀皆货，得钱五百一十五万钱。候至明年，不可胜计也。’
    “王乃於後苑治池。一年，得钱三十馀万。池中九洲、八谷，谷上立水二尺，又谷中立水六尺。
    “所以养鲤者，鲤不相食，易长又贵也。”[如朱公收利，未可顿求。然依法为池，养鱼必大丰足，终天靡穷，斯亦无赀之利也。]
    又作鱼池法：三尺大鲤，非近江湖，仓座难求；若养小鱼，积年不大。欲令生大鱼法：要须载取薮泽陂湖饶大鱼之处、近水际土十数载，以布池底，二年之内，即生大鱼。盖由土中先有大鱼子，得水即生也。
    莼：
    《南越志》云：“石莼，似紫菜，色青。”
    《诗》云：“思乐泮水，言采其茆。”毛云：“茆，凫葵也。”《诗义疏》云：“茆，与葵相似。叶大如手，赤圆，有肥，断著手中，滑不得停也。茎大如箸。皆可生食，又可汋，滑美。江南人谓之莼菜，或谓之水葵。”
    《本草》云：“治痟渴、热痹。”又云：“冷，补下气。杂鳢鱼作羹，亦逐水而性滑。谓之淳菜，或谓之水芹。服食之家，不可多啖。”
    种莼法：近陂湖者，可於湖中种之；近流水者，可决水为池种之。以深浅为候，水深则茎肥而叶少，水浅则叶多而茎瘦。莼性易生，一种永得。宜净洁，不耐污，粪秽入池即死矣。种一斗馀许，足以供用也。
    种藕法：春初掘藕根节头，著鱼池泥中种之，当年即有莲花。
    种莲子法：八月、九月中，收莲子坚黑者，於瓦上磨莲子头，令皮薄。取墐土作熟泥，封之，如三指大，长二寸，使蒂头平重，磨处尖锐。泥乾时，掷於池中，重头沈下，自然周正。皮薄易生，少时即出。其不磨者，皮既坚厚，仓卒不能生也。
    种芡法：一名“鸡头”，一名“雁喙”，即今“芡子”是也。由子形上花似鸡冠，故名曰“鸡头”。八月中收取，擘破，取子，散著池中，自生也。
    种芰法：一名菱。秋上子黑熟时，收取，散著池中，自生矣。
    《本草》云：“莲、菱、芡中米，上品药。食之，安中补藏，养神强志，除百病，益精气，耳目聪明，轻身耐老。多蒸曝，蜜和饵之，长生神仙。”多种，俭岁资此，足度荒年。
    ●卷七
    ●货殖第六十二
    范蠡曰：“计然云：‘旱则资车，水则资舟，物之理也。’”
    白圭曰：“趣时若猛兽鸷鸟之发。故曰：吾治生犹伊尹、吕尚之谋，孙吴用兵，商鞅行法是也。”
    《汉书》曰：“秦汉之制，列侯、封君食租，岁率户二百，千户之君则二十万，朝觐、聘享出其中。庶民、农、工、商贾，率亦岁万息二千，五万之家则二十万；而更徭、租赋出其中，……
    ”胡曰：陆地，牧马二百蹏，[“孟康曰：五十匹也。蹏，古蹄字。”]牛蹏、角千，[“孟康曰：一百六十七头。牛马贵贱，以此为率。”]千足羊[“师古曰：凡言千足者，二百五十头也。”]；泽中，千足彘；水居，千石鱼陂[“师古曰：言有大陂养鱼，一岁收千石。鱼以斤两为计。”]；山居，千章之楸[“楸任方章者千枚也。师古曰：大材曰章，解在《百官公卿表》。”]安邑千树枣，燕、秦千树栗，蜀、汉、江陵千树橘，淮北荥南济、河之间千树楸，陈夏千亩漆，齐鲁千亩桑麻，渭川千亩竹；及名国万家之城，带郭千亩亩钟之田，[“孟康曰：一钟受六斛四斗。师古曰：一亩收钟者，凡千亩。”]若千亩栀、茜，[“孟康曰：茜草、栀子，可用染也。”]千畦姜、韭：此其人，皆与千户侯等。
    “谚曰：‘以贫求富，农不如工，工不如商，刺绣文不如倚市门。’此言末业，贫者之资也。[“师古曰：言其易以得利也。”]
    “通邑大都：酤，一岁千酿，[“师古曰：千瓮以酿酒。”](酉 右部上兮下皿)、酱千瓨，[“胡双反。师古曰：瓨，长颈甖也，受十升。”]浆千儋，[“孟康曰：儋，甖也。师古曰：儋，人儋之也，一儋两甖。儋，音丁滥反。”]屠牛、羊、彘千皮，谷糴千钟，[“师古曰：谓常糴取而居之。”[薪藁千车，船长千丈，木千章，[“洪洞方章材也。旧将作大匠掌材者曰章曹掾。”]竹竿万箇，轺车百乘，[“师古曰：轺车，轻小车也。”]牛车千两，木器漆者千枚，铜器千钧，[“钧，三十斤也。”]素木、铁器若栀、茜千石，[“孟康曰：百二十斤为石。素木，素器也。”]马蹏、噭千，[“师古曰：噭，口也，蹄与口共千，则为马二百也。噭，音江钓反。”]牛千足，羊、彘千双，僮手指千，[“孟康曰：僮，奴婢也。古者无空手游口，皆有作务，作务须手指，故曰‘手指’，以别马牛蹄角也。师古曰：手指，谓有巧伎者。指千则人百。”]筋、角、丹砂千斤，其帛、絮、细布千钧，文、采千匹，[“师古曰：文，文缯也。帛之有色者曰采。”]荅布、皮革千石，[“孟康曰：荅布，白叠也。师古曰：粗厚之布也。其价贱，故与皮革同其量耳，非白又屯。荅者，重厚之貌。”]漆千大斗，[“师古曰：大斗者，异於量米粟之斗也。今俗犹有大量。”]蘖麹、盐豉千合，[“师古曰：蘖麹以斤石称之，轻重齐则为合；盐豉则斗斛量之，多少等亦为合。合者，相配耦之言耳。今西楚荆、沔之俗，卖盐豉者，盐、豉各一斗，则各为裹而相随焉，此则合也。说者不晓，迺读为升合之‘合’，又改作‘台’，竞为解说，失之远矣。”]鲐、鮆千斤，[“师古曰：鲐，海鱼也。鮆，刀鱼也，饮而不食者。鲐音胎，又音菭。鮆音荠，又音{才尔反}。而说者妄读鲐为‘夷’，非惟失於训物，亦不知音矣。”]鮿、鲍千钧，[“师古曰：鮿，膊鱼也，即今不著盐而乾者也。鲍，今之鮿鱼也。鮿音辄。膊，音普各反。(鱼邑)，音於业反。而说者乃读鲍为鮠鱼之鮠，音{五回反}，失义远矣。郑康成以为：(鱼邑)，於煏室乾之。亦非也。煏室乾之，即鮿耳，盖今巴、荆人所呼‘鰎鱼’者是也，音{居偃反}。秦始皇载鲍乱臭，则是(鱼邑)鱼耳；而煏室乾者，本不臭也。煏，音蒲北反。”枣、栗千石者三之，“师古曰：三千石。”]狐、貂裘千皮，羔羊裘千石，[“师古曰：狐、貂贵，故计其数；羔羊贱，故称其量也。”]旃席千具，它果采千种，[“师古曰：果采，谓於山野采取果实也。”]子贷金钱千贯，节驵侩，[“孟康曰：节，节物贵贱也，谓除估侩，其馀利比於千乘之家也。师古曰：侩者，合会二家交易者也；驵者，其首率也。驵，音{子朗反}。侩，音{工外反}。”]贪贾三之，廉贾五之：[“孟康曰：贪贾，未当卖而卖，未当买而买，故得利少，而十得其三；廉贾，贵乃卖，贱乃买，故十得五也。”]亦比千乘之家。此其大率也。……
    “卓氏曰：……吾闻岷山之下沃壄，下有鸱，至死不饥。[“孟康曰：踆者蹲，水乡多鸱；其山下有沃野灌溉。师古曰：孟说非也。踆鸱，谓芋也。其根可食以充粮，故无饥年。《华阳国志》曰：汶山郡都安县有大芋如蹲鸱也。”]谚曰：富何卒？耕水窟；贫何卒？亦耕水窟。言下田能贫能富。……
    “丙氏……家，自父足、子弟约：俯有拾，仰有取。”
    《淮南子》曰：“贾多端则贫，工多伎则穷，心不一也。”[高诱曰：“贾多端，非一术；工多伎，非一能：故心不一也。”]
    ●涂瓮第六十三
    凡瓮，七月坯为上，八月为次，馀月为下。
    凡瓮，无问大小，皆须涂治；瓮津则造百物皆恶，悉不成，所以特宜留意。新出窯及热脂涂者，大良。若市买者，先宜涂治，勿便盛水。[未涂遇雨，亦恶。]
    涂法：掘地为小圆坑，[旁开两道，以引风火]。生炭火於坑中，合瓮口於坑上而熏之。[火盛喜破，微则难热，务令调适乃佳]。数数以手摸之，热灼人手，便下。泻热指於瓮中，回转浊流，极令周匝；指不复渗[所荫切]，乃止。[牛羊脂为第一好，泻脂亦得。俗人用麻子脂者，误人耳。若脂不浊流，直一遍拭之，亦不免津。俗人釜上蒸瓮者，水气，亦不佳]。以热汤数斗著瓮中，涤荡疏洗之，泻却；满盛冷水。数日，便中用。[用时更洗净，日曝令乾]。
    ●造神麴并酒第六十四  女麴在卷九藏瓜中
    作三斛麦麹法：蒸、炒、生，各一斛。炒麦：黄，莫令焦。生麦：择治甚令精好。种各别磨。磨欲细。磨讫合和之。
    七月取中寅日，使童子著青衣，日未出时，面向杀地，汲水二十斛勿令人泼水，水长亦可泻却，莫令人用。其和麹之时，面向杀地和之，令使绝强。团麴之人，皆是童子小儿，亦面向杀地，有污秽者不使。不得令人室近。团麴，当日使讫，不得隔宿。屋用草屋，勿使瓦屋。地须净扫，不得秽恶；勿令湿。画地为阡陌，周成四巷。作“麴人”，各置巷中，假置“麴王”，王者五人。麴饼随阡陌比肩相布。
    布讫。使主人家一人为主，莫令奴客为主。与“王”酒脯之法：湿“麴王”手中为椀，椀中盛酒、脯、汤饼。主人三遍读文，各再拜。
    其房欲得板户，密泥涂之，勿令风入。至七日开，当处翻之，还令泥户。至二七日，聚麴，还令涂户，莫使风入。至三七日，出之，盛著瓮中，涂头。至四七日，穿孔，绳贯，日中曝，欲得使乾，然後内之。其麴饼，手团二寸半，厚九分。
    |祝麴文：东方青帝土公、青帝威神，南方赤帝土公、赤帝威神，西方白帝土公、白帝威神，北方黑帝土公、黑帝威神，中央黄帝土公、黄帝威神，某年、月，某日、辰，朝日，敬启五方五土之神：主人某甲，谨以七月上辰，造作麦麴数各百饼，阡陌纵横，以辨疆界，须建立五王，各布封境。酒、脯之荐，以相祈请，愿垂神力，勤鉴所领：使虫类绝踪，穴虫潜影；衣色锦布，或蔚或炳。杀热火燌，以烈以猛；芳越薰椒，味超和鼎。饮利君子，既醉既逞；惠彼小人，亦恭亦静。敬告再三，格言斯整。神之听之，福应自冥。人愿无违，希从毕永。急急如律令。祝三遍，各再拜。
    造酒法：全饼麴，晒经五日许，日三过以炊帚刷治之，绝令使净。若遇好日，可三日晒。然後细剉，布帊盛，高屋厨上晒经一日，莫使风土秽污。乃平量麴一斗，臼中捣令碎。若浸麴一斗，与五升水。浸麴三日，如鱼眼汤沸，酘米。其米绝令精细。淘米可二十遍。酒饭，人狗不令啖。淘米及炊釜中水、为酒之具有所洗浣者，悉用河水佳也。
    若作秫、黍米酒，一斗麴，杀米二石一斗：第一酘，米三斗；停一宿，酘米五斗；又停再宿，酘米一石；又停三宿，酘米三斗。其酒饭，欲得弱炊，炊如食饭法，舒使极冷，然後纳之。
    若作糯米酒，一斗麴，杀米一石八斗。唯三过酘米毕。其炊饭法，直下饙，不须报蒸。其下饙法：出饙瓮中，取釜下沸汤浇之，仅没饭便止。[此元仆射家法。]
    又造神饙法：其麦蒸、炒、生三种齐等，与前同；但无复阡陌、酒脯、汤饼、祭饙王及童子手团之事矣。预前事麦三种，合和细磨之。七月上寅日作饙。溲欲刚，捣欲精细，作熟。饼用圆铁范，令径五寸，厚净扫，於平板上，令壮士熟踏之。以杙刺作孔。
    净扫东向开户屋，布麴饼於地，闭塞窗户，密泥缝隙，勿令通风。满七日翻之，二七日聚之，皆还密泥。三七日出外，日中曝令燥，麴成矣。任意举、阁，亦不用瓮盛。瓮盛者则麴乌肠，乌肠者，绕孔黑烂。若欲多作者任人耳，但须三麦齐等，不以三石为限。
    此麴一斗，杀米三石；笨麴一斗，杀米六斗：省费悬绝如此。用七月七日焦麦麴及春酒麴，皆笨麴法。
    造神麴黍米酒方：细剉麴，燥曝之。麴一斗，水九斗，米三石。须多作者，率以此加之。其瓮大小任人耳。桑欲落时作，可得周年停。初下用米一石，次酘五斗，又四斗，又三斗，以渐待米消即酘，无令热不相及。味足沸定为熟。气味虽正，沸未息者，麴势未尽，宜更酘之；不酘则酒味苦、薄矣。得所者，酒味轻香，实胜凡麴。初酿此酒者，率多伤薄，何者？犹以凡麴之意忖度之，盖用米既少，麴势未尽故也，所以伤薄耳。不得令鸡狗见。所以专取桑落时作者，黍必令极冷也。
    又神麴法：以七月上寅日造。不得令鸡狗见及食。看麦多少，分为三分：蒸、炒二分正等；其生者一分，一石上加一斗半。各细磨，和之，溲时微令刚，足手熟揉为佳。使童男小儿饼之，广三寸，厚二寸。须西厢东向开户屋中，净扫地，地上布麴：十字立巷，令通人行；四角各造“麴奴”一枚。讫，泥户勿令泄气。七日开户翻麴，还塞户。二七日聚，又塞之。三七日出之。作酒时，治麴如常法，细剉为佳。
    造酒法：用黍米二斛，神麴一斗，水八斗。初下米五斗，米必令五六十遍淘之。第二酘七斗米。三酘八斗米。满二石米以外，任意斟裁。然要须米微多，米少酒则不佳。冷暖之法，悉如常酿，要在精细也。
    神麴粳米醪法：春月酿之。燥麴一斗，用水七斗，粳米两石四斗。浸麴发如鱼眼汤。净淘米八斗，炊作饭，舒令极冷。以毛袋漉去漉滓，又以绢滤麴汁於瓮中，即酘饭。候米消，又酘八斗；消尽，又酘八斗。凡三酘，毕。若犹苦者，更以二斗酘之。此酒合醅饮之可也。
    又作神麴方：以七月中旬以前作麴为上时，亦不必在须寅日；二十日以後作者，麴渐弱。凡屋皆得作，亦不必在须东向开户草屋也。大率小麦生、炒、蒸三种等分，曝蒸者令乾，三种合和，碓(臼巿)。净簸择，细磨。罗取麸，更重磨，唯细为良，粗则不好。剉胡叶，煮三沸汤。待冷，接取清者，溲麴。以相著为限，大都欲小刚，勿令太泽。捣令可团便止，亦不必满千杵。以手团之，大小厚薄如蒸饼剂，令下微浥浥。刺作孔。丈夫妇人皆团之，不必须童男。
    其屋，预前数日著猫，塞鼠窟，泥壁，令净扫地。布麴饼於地上，作行伍，勿令相逼，当中十字通阡陌，使容人行。作“麴王”五人，置之於四方及中央：中央者面南，四方者面皆向内。酒脯祭与不祭，亦相似，今从省。
    布麴讫，闭户密泥之，勿使漏气。一七日，开户翻麴，还著本处，泥闭如初。二七日聚之：若止三石麦麴者，但作一聚，多则分为两三聚；泥闭哪初。三七日，以麻绳穿之，五十饼为一贯，悬著户内，开户，勿令见日。五日後，出著外许悬之。昼日晒，夜受露霜，不须覆盖。久停亦尔，但不用被雨。此麴得三年停，陈者弥好。
    神麴酒方：净扫刷麴令净，有土处，刀削去，必使极净。反斧背椎破，令大小如枣、栗；斧刃则杀小。用故纸糊席，曝之。夜乃勿收，令受霜露。风、阴则收之，恐土污及雨润故也。若急须者，麴乾则得；从容者，经二十日许受霜露，弥令酒香。麴必须乾，润湿则酒恶。
    春秋二时酿者，皆得过夏；然桑落时作者，乃胜於春。桑落时稍冷，初浸麴，与春同；及下酿，则茹瓮——止取微暖，勿太厚，太厚则伤热。春则不须，置瓮於塼上。
    秋以九月九日或十九日收水，春以正月十五日，或以晦日，及二月二日收水，当日即浸麴。此四日为上時，馀日非不得作，恐不耐久。收水法，河水第一好；远河者取极甘井水，小咸則不佳。
    渍麴法：“春十日或十五日，秋十五或二十日。所以尔者，寒暖有早晚故也。但候麴香沫起，便下酿。过久麴生衣，则为失候；失候则酒重钝，不复轻香。
    米必细(臼巿)，净淘三十许遍；若淘米不净，则酒色重浊。大率麴一斗，春用水八斗，秋用水七斗；秋杀米三石，春杀米四石。初下酿，用黍米四斗，再馏弱炊，必令均熟，勿使坚刚、生灭也。於席上摊黍饭令极冷，贮出麴汁，於盆中调和，以手搦破之，无块，然後内瓮中。春以两重布覆，秋於布上加毡，若值天寒，亦可加草。一宿、再宿，候米消，更酘六斗。第三酘用米或七八斗第四、第五、第六酘，用米多少，皆候麴势强弱加减之，亦无定法。或再宿一酘，三宿一酘，无定准，惟须消化乃酘之。每酘皆挹取瓮中汁调和之，仅得和黍破块而已，不尽贮出。每酘即以酒杷遍搅令均调，然後盖瓮。
    虽言春秋二时杀米三石、四石，然要须善候麴势：麴势未穷，米犹消化者，便加米，唯多为良。世人云：“米过酒甜。”此乃不解法候。酒冷沸止，米有不消者，便是麴势尽。
    酒若熟矣，押出，清澄。竟夏直以单布覆瓮口，斩席兽布上，慎勿瓮泥；瓮泥封交即酢坏。
    冬亦得酿，但不及春秋耳。冬酿者，必须厚茹瓮、覆盖。初下酿，则黍小暖下之。一发之後，重酘时，还摊黍使冷——酒发极暖，重酿暖黍，亦酢矣。
    其大瓮多酿者，依法倍加之。其糠、渖杂用，一切无忌。
    河东神麹方：七月初治麦，七日作麹。七日未得作者，七月二十日前亦得。麦一石者，六斗炒，三斗蒸，一斗生，细磨之。桑叶五分，苍耳一分，艾一分，茱萸一分——若无茱萸，野蓼亦得用——合煮取汁，令如酒色。漉去滓，待冷，以和麴，勿令太泽。捣千杵。饼如凡饼，方范作之。
    卧麹法：”先以麦(麦肙)布地，然後著後讫，又以麦(麦肙)覆之。多作者，可以用箔、槌，如养蚕法。覆讫，闭户。七日，翻麹，还以麦(麦肙)覆之。二七日，聚麹，亦还覆之。三七日，瓮盛。後经七日，然後出曝之。
    造酒法：用黍米。麹一斗，杀米一石。秫米令酒薄，不任事。治麹必使表里、四畔、孔内，悉皆净削，然後细剉，令如枣、栗。曝使极乾。一斗麹，用水二斗五升。
    十月桑落初冻则收水酿者为上时。春酒正月晦日收水为中时。春酒，河南地暖，二月作；河北地寒，三月作；大率用清明节前後耳。初冻後，尽年暮，水脉既定，则取则用；其春酒及馀月，皆须煮水为五沸汤，待冷浸麹，不然则动。十月初冻尚暖，未须茹瓮；十一月、十二月，须黍穰茹之。
    浸麹，冬十日，春七日，候麹发，气香沫起，便酿。隆冬寒厉，虽日茹瓮，麹汁犹冻，临下酿时，宜漉出冻凌，於釜中融之——取液而已，不得令热。凌液尽，还泻著瓮中，然後下黍，不尔则伤冷。假令瓮受五石米者，初下酿，止用米一石。淘米须极净，水清乃止。炊为饙，下著空瓮中，以釜中炊汤，及势沃之，令饙上水深一寸馀便止。以盆合头。良久水尽，饙极熟软，便於席上，摊之使冷，贮汁於盆中，搦黍令破，泻著瓮中，复以酒杷搅之。每酘皆然。唯十一月、十二月天寒水冻，黍须人体暖下之；桑落、春酒，悉皆冷下。初冷下者，酘亦冷；初暖下者，酘亦暖；不得回易冷热相杂。次酘八斗，次酘七斗，皆须候麴蘖强弱增减耳，亦无定数。
    大率中分米：半前作沃饙，半後作再馏黍。纯作沃饙，酒便钝；再馏黍，酒便轻香：是以须中半耳。
    冬酿六七酘，春作八九酘。冬欲温暖，春欲清凉。酘米太多则伤热，不能久。春以单布覆瓮，冬用荐盖之。冬，初下酿时，以炭火掷著瓮中，拔刀横於瓮上。酒熟乃去之。冬酿十五日熟，春酿十日熟。
    至五月中，瓮别椀盛，於日中炙之，好者不动，恶者色变。色变者宜先饮，好者留过夏。但合醅停须臾便押出，还得与桑落时相接。地窖著酒，令酒土气，唯连簷草屋中居之为佳。瓦屋亦热。作麴、浸麴、炊、酿，一切悉用河水。无手力之家，乃用甘井水耳。
    《淮南万毕术》曰：“酒薄复厚，渍以莞蒲。”[“数蒲渍酒中，有顷出之，酒则厚矣。”]
    凡冬月酿酒，中冷不发者，以瓦瓶盛热汤，坚塞口，又於釜汤中煮瓶，令极热，引出，著酒瓮中，须臾即发。
    ●白醪麴第六十五  皇甫吏部家法
    作白醪麴法：取小麦三石，一石熬之，一石蒸之，一石生。三等合和，细磨作屑。煮胡叶汤，经宿使冷，和麦屑，捣令熟。踏作饼：圆铁作范，径五寸，厚一寸馀。床上置箔，箔上安蘧蒢，蘧蒢上置薪灰，厚二寸。作胡叶汤令沸，笼子中盛蒢五六饼许，著汤中，少时出，卧置灰中，用生胡叶覆上——以经宿，勿令露湿——特覆麴薄遍而已。七日翻，二七日聚，三七日收，曝令乾。作麴屋，密泥户，勿令风入。若以床小，不得多麴多者，可四角头竖槌，重置椽箔如养蚕法。七月作之。
    酿白醪法：取糯米一石，冷水净淘，漉出著瓮中，作鱼眼沸汤浸之。经一宿，米欲绝酢，炊作一馏饭，摊令绝冷。取鱼眼汤沃浸米泔二斗，煎取六升，著瓮中，以竹扫冲之，如茗渤。复取水六斗，细罗麴末一斗，合饭一时内瓮中，和搅令饭散。以毡物裹瓮，并口覆之。经宿米消，取生疏布漉出糟。别炊好糯米一斗作饭，热著酒中为汛，以单布覆瓮。经一宿，汛米消散，酒味备矣。若天冷，停三五日弥善。
    一酿一斛米，一斗麴末，六斗水，六升浸米浆。若欲多酿，依法别瓮中作，不得并在一瓮中。四月、五月、六月、七月皆得作之。其麴预三日以水洗令净，曝乾用之。
    ●笨麴并酒第六十六 [笨，符本切]
    作秦州春酒麴法：七月作之，节气早者，望前作；节气晚者，望後作。用小麦不虫者，於大镬釜中炒之。炒法：钉大橛，以绳缓缚长柄匕匙著橛上，缓火微炒。其匕匙如挽棹法，连疾搅之，不得暂停，停则生熟不均。候麦香黄便出不用过焦。然後簸择，治令净。磨不求细；强者酒不断粗，刚强难押。
    预前数日钊艾，择去杂草，曝之令萎，勿使有水露气。溲讫欲刚，洒水欲均。初溲时，手搦不相著者佳。溲讫，聚置经宿，来晨熟捣。作木范之：令饼方一尺，厚二寸。使壮士熟踏之。饼成，刺作孔。竖槌，布艾椽上，卧麴饼艾上，以艾覆之。大率下艾欲厚，上艾稍薄。密闭窗、户。三七日麴成。打破，看饼内乾燥，五色衣成。便出曝之；如饼中未燥，五色衣未成，更停三五日，然後出。反覆日晒，令极乾，然後高厨上积之。此麴一斗，杀米七斗。
    作春酒法：治麴欲净，剉麴欲细，曝麴欲乾。以正月晦日，多收河水；井水若咸，不堪淘米，下饙亦不得。
    大率一斗麴，杀米七斗，用水四斗，率以此加减之。十七石瓮，惟得酿十石米，多则溢出。作瓮随大小，依法加减。浸麴七八日，始发，便下酿。假令瓮受十石米者，初下以炊米两石为再馏黍，黍熟，以净席薄摊令冷，块大者擘破，然後下之。没水而已，勿更找劳。待至明旦，以酒杷搅之，自然解散也。初下即搦者，酒喜厚浊。下黍讫，以席盖之。
    以後，间一日辄更酘，皆如初下法。第二酘用米一石七斗，第三酘用米一石四斗，第四酘用米一石一斗，第五酘用米一石，第六酘、第七酘各用米九斗：计满九石，作三五日停。尝看之，气味足者乃罢。若犹少味者，更酘三四斗。数日复尝，仍未足者，更酘三二斗。数日复尝，麴势壮，酒乃苦者，亦可过十石米，但取味足而已，不必要止十石。然必须看候，勿使米过，过则酒甜。其七酘以前，每欲酘时，酒薄霍霍者，是鞠势盛也，酘时宜加米，与次前酘等——虽势极盛，亦不得过次前一酘斛斗也。势弱酒厚者，须减米三斗。势盛不加，便为失候；势弱不减，刚强不消。加减之间，必须存意。
    若多作五瓮以上者，每炊熟，即须均分熟黍，令诸瓮遍得；若偏酘一瓮令足，则馀瓮比候黍熟，已失酘矣。
    酘，常令寒食前得再酘乃佳，过此便稍晚。若邂逅不得早酿者，春水虽臭，仍自中用。
    淘米必须极净。常洗手剔甲，勿令手有咸气；则令酒动，不得过夏。
    作颐麹法：断理麦艾布置法，悉与春酒麹同；然以九月中作之。大凡作麴，七月最良；然七月多忙，无暇及此，且颐麴，然此麴九月作，亦自无嫌。若不营春酒麴者，自可七月中作之。俗人多以七月七日作之。崔寔亦曰：“六月六日，七月七日，可作麴。”
    其杀米多少，与春酒麴同。但不中为春酒：喜动。以春酒麴作赜酒，弥佳也。
    作颐酒法：八月、九月中作者，水未定，难调适，宜煎汤三四沸，待冷然後浸麴，酒无不佳。大率用水多少，酘米之节，略准春酒，而须以意消息之。十月桑落时者，酒气味颇类春酒。
    河东颐白酒法：六月、七月作。用笨麴，陈者弥佳，划治，细剉。麴一斗，熟水三斗，黍米七斗。麴杀多少，各随门法。常於瓮中酿。无好瓮者，用先酿酒大瓮，净洗曝乾，侧瓮著地作之。
    旦起，煮甘水，至日午，令汤色白乃止。量取三斗，着盆中。日西，淘米四斗，使净，即浸。夜半炊作再馏饭，令四更中熟，下黍饭席上，薄摊，令极冷。於黍饭初熟时浸麴，向晓昧旦日未出时，下酿，以手搦破块，仰置勿盖。日西更淘三斗米浸，炊还令四更中稍熟，摊极冷，日未出前酘之，亦搦块破。明日便熟。押出之。酒气香美，乃胜桑落时作者。
    六月中，唯得作一石米。酒停三五日。七月半後，稍稍多作。於北向户大屋中作之第一。如无北向户屋，於清凉处亦得。然要须日未出前清凉时下黍；日出以後热，即不成。一石米者，前炊五斗半，後炊四斗半。
    笨麴桑落酒法：预前净划麴，细剉，曝乾。作酿池，以藁茹瓮，不茹瓮则酒甜，用穰则太热。黍米淘须极净。以九月九日日未出前，收水九斗，浸麴九斗。当日即炊米九斗为饙。下饙著空瓮中，以釜内炊汤及热沃之，令饙上游水深一寸馀便止。以盆合头。良久水尽，饙熟极软，泻著席上，摊之令冷。挹取麴汁，於瓮中搦黍令破，泻瓮中，复以酒杷搅之。每酘皆然。两重布盖瓮口。七日一酘，每酘皆用米九斗。随瓮大小，以满为限。假令六酘，半前三酘，皆用沃饙；半後三酘，作再馏黍。其七酘者，四炊沃饙，三炊黍饭。瓮满好熟，然後押出。香美势力，倍胜常酒。
    笨麴白醪酒法：净削治麴，曝令燥。渍麴必须累饼置水中，以水没饼为候。七日许。搦令破，漉去滓。炊糯米为黍，摊令极冷，以意酘之。且饮且酘，乃至尽。粇米亦得作。作时必须寒食前令得一酘之也。
    蜀人作酴酒法酴音涂：十二月朝，取流水五斗，渍水麦麴二斤，密泥封。至正月、二月冻释，发，漉去滓，但取汁三斗，杀米三斗。炊作饭，调强软。合和，复蜜封。数十日便熟。合滓餐之，甘、辛、滑如甜酒味，不能醉人。多啖，温温小暖而面热也。
    粱米酒法：凡粱米皆得用；赤粱、白粱者佳。春秋冬夏，四时皆得作。净治麴如上法。笨麴一斗，杀米六斗；神麴弥胜。用神麴，量杀多少，以意消息。春、秋、桑叶落时，麴皆细剉；冬则捣末，下绢簁。大率一石米，用水三斗。春、秋、桑落三时，冷水浸麴、麴发，漉去滓。冬即蒸瓮使热，穰茹之；以所量水，煮少许粱米薄粥，摊待温温以浸麴；一宿麴发，便炊，下酿，不去滓。
    看酿多少，皆平分米作三分，一分一炊。净淘，弱炊为再馏，摊令温温暖於人体，便下，以杷搅之。盆合，泥封。夏一宿，春秋再宿，冬三宿，看米好消，更炊酘之，还泥封。第三酘，亦如之。三酘毕，後十日，便好熟。押出。酒色漂漂与银光一体，姜辛、桂辣、蜜甜、胆苦，悉在其中，芬芳酷烈，轻俊遒异，非黍、秫之俦也。
    穄米酎法酎音宙：净治麴如上法。笨麴一斗，杀米六斗；神麴弥胜。用神麴者，随麴杀多少，以意消息。麴，捣作末，下绢簁。计六斗米，用水一斗。从酿多少，率以此加之。
    米必须(臼巿)，净淘，水清乃止，即经宿浸置。明旦，确捣作粉，稍稍箕簸，取细者如糕粉法。讫，以所量水煮少许穄粉作薄粥。自馀粉悉於甑中乾蒸，令气好馏，下之，摊令冷，以麴末和之，极令调均。粥温温如人体时，於瓮中和粉，痛抨使均柔，令相著；亦可椎打，如椎麴法。擘破块，内著瓮中。盆合，泥封。裂则更泥，勿令漏气。
    正月作，至五月大雨後，夜暂开看，有清中饮，还泥封。至七月，好熟。接饮，不押。三年停之，亦不动。一石米，不过一斗糟，悉著瓮底。酒尽出时，冰硬糟脆，欲似石灰。酒色似麻油，甚酽。先能饮好酒一斗者，唯禁得升半。饮三升，大醉。三升不浇，必死。
    凡人大醉，酩酊无知，身体壮热如火者，作热汤，以冷水解——名曰“生熟汤”，汤令均均小热，得通人手——以浇醉人。汤淋处即冷，不过数斛汤，回转翻覆，通头面痛淋，须臾起坐。与人此酒，先问饮多少，裁量与之。若不语其法，口美不能自节，无不死矣。一斗酒，醉二十人。得者无不传饷亲知以为乐。
    黍米酎法：亦以正月作，七月熟。净治麴，捣末，绢簁，如上法。笨麴一斗，杀米六斗；用神麴弥佳，亦随麴杀多少，以意消息。米细(臼巿)，净淘，弱炊再馏黍，摊冷。以麴末於瓮中和之，挼令调均，擘破块，著瓮中。盆合，泥封。五月暂开，悉同穄酎法。芬香美酽，皆亦相似。
    酿此二醖，常宜谨慎：多，喜杀人；以饮少，不言醉死，正疑药杀，尤须节量，勿轻饮之。
    粟米酒法：唯正月得作，馀月悉不成。用笨麹，不用神麹。粟米皆得作酒，然青谷米最佳。治麹、淘米，必须细、净。
    以正月一日日未出前取水。日出即晒麹。至正月十五日，捣麹作末，即浸之。大率麹末一斗——堆量之——水八斗，杀米一石。米，平量之，随瓮大小，率以此加，以向满为度。随米多少，皆平分为四分，从初至熟，四炊而已。
    预前经宿浸米令液，以正月晦日向暮炊酿，正作饙耳，不为再馏。饭欲熟时，预前作泥置瓮边，饙熟即举甑，就瓮下之，速以酒杷就瓮中搅作三两遍，即以盆合瓮口，泥密封，勿令漏气。看有裂处，更泥封。七日一酘，皆如初法。四酘毕，四七二十八日，酒熟。
    此酒要须用夜，不得白日。四度酘者，乃初押酒时，皆回身映火，勿使烛明及瓮。酒熟，便堪饮。未急待，且封置，至四五月押之弥佳。押讫，还泥封，须便择取荫屋贮置，亦得度夏。气味香美，不减黍米酒。贫薄之家，所宜用之，黍米贵而难得故也。
    又造粟米酒法：预前细剉麹，曝令乾，末之。正月晦日日未出时，收水浸麹。一斗麹，用水七斗。麹发便下酿，不限日数，米足便休为异耳。自馀法用，一与前同。
    作粟米炉酒法：五月、六月、七月中作之倍美。受二石以下瓮子，以石子二三升蔽瓮底。夜炊粟米饭，即摊之令冷，夜得露气，鸡鸣乃和之。大率米一石，杀，麹末一斗，春酒糟末一斗，粟米饭五斗。麹杀若少，计须减饭。和法：痛挼令相杂，填满瓮为限。以纸盖口，塼押上，勿泥之，泥则伤热。五六日後，以手内瓮中，看冷无势气，便熟矣。酒停亦得二十许日。以冷水浇。筒饮之。(酉肙)出者，歇而不美。
    魏武帝上九醖法，奏曰：“臣县故令九醖春酒法：用麹三十斤，流水五石，腊月二日渍麹。正月冻解，用好稻米，漉去麹滓便酿。法引曰：‘擘诸虫，虽久多完。’三日一酿，满九石米止。臣得法，酿之常善。其上清，滓亦可饮。若以九醖苦，难饮，增为十酿，易饮不病。”
    九醖用米九斛，十醖用米十斛，俱用麹三十斤，但米有多少耳。治麹淘米，一如春酒法。
    浸药酒法：——以此酒浸五茄木皮，及一切药。皆有益，神效。——用春酒麹及笨麹，不用神麹。糠、渖埋藏之，勿使六畜食。治麹法：须斫去四缘、四角、上下两面，皆三分去一，孔中亦剜去。然後细剉，燥曝，末之。大率麹末一斗，用水一斗半。多作依此加之。酿用黍，必须细(臼巿)，淘欲极净，水清乃止。用米亦无定方，准量麹势强弱。然其米要须均分为七分，一日一酘，莫令空阙，阙即折麹势力。七酘毕，便止。熟即押出之。春秋冬夏皆得作。茹瓮厚薄之宜，一与春酒同，但黍饭摊使极冷，冬即须物覆瓮。其斫去之酘，犹有力，不废馀用耳。
    《博物志》胡椒酒法：“以好春酒五升；乾姜一两，胡椒七十枚，皆捣末；好美安石榴五枚，押取汁。皆以姜、椒末，及安石榴汁，悉内著酒中，火暖取温。变可冷饮，亦可热饮之。温中下气。若病酒，苦觉体中不调，饮之，能者四五升，不能者可二三升从意。若欲增姜、椒亦可；若嫌多，欲减亦可。欲多作者，当以此为率。若饮不尽，可停数日。此胡人所谓荜拨酒也。”
    《食经》作白醪酒法：“生秫米一石。方麹二斤，细剉，以泉水渍麹，密盖。再宿，麹浮，起。炊米三斗酘之，便和调，盖。满五日，乃好。酒甘如乳。九月半後不作也。”
    作白醪酒法：用方麹五斤，细剉，以流水三斗五升，渍之再宿。炊米四斗，冷，酘之。令得七斗汁。凡三酘。济令清。又炊一斗米酘酒中，搅令和解，封。四五日，黍浮，缥色上，便可饮矣。
    冬米明酒法：九月，渍精稻米一斗，捣令碎末，沸汤一石浇之。麹一斤，末，搅和。三日极酢，合三斗酿米炊之，气刺人鼻，便为大发，搅成。用方麹十五斤酘之。米三斗，水四斗，合和酿之也。
    夏米明酒法：秫米一石。麹三斤，水三斗渍之。炊三斗米酘之，凡三。济出，炊一斗，酘酒中。再宿，黍浮，便可饮之。
    朗陵何公夏封清酒法：细剉麹如雀头，先布瓮底。以黍一斗，次第间水五升浇之。泥著日中，七日熟。
    愈疟酒法：四月八日作。用米一石，麹一斤，捣作末，俱酘水中。须酢，煎一石，取七斗。以麹四斤，须浆冷，酘麹。一宿，上生白沫，起。炊秫一石，冷，酘中。三日酒成。
    作酃[卢丁反]酒法：以九月中，取秫米一石六斗，炊作饭。以水一石，宿渍麹七斤。炊饭令冷，酘麹汁中。覆瓮多用荷、箬，令酒香。燥复易之。
    作和酒法：酒一斗；胡椒六十枚，乾姜一分，鸡舌香一分，荜拨六枚，下簁，绢囊盛，内酒中。一宿，蜜一升和之。
    作夏鸡鸣酒法：秫米二斗，煮作糜；麹二斤，捣，合米和，令调。以水五斗渍之，封头。今日作，明旦鸡鸣便熟。
    作(橎番上有宀)酒法：四月取(橎番上有宀)叶，合花采之，还，即急抑著瓮中。六七日，悉使乌熟，曝之，煮三四沸，去滓，内瓮中，下麹。炊五斗米，日中可燥，手一两抑之。一宿，复炊五斗米酘之，便熟。
    柯柂[良知反]酒法：二月二日取水，三月三日煎之，先搅麹中水。一宿，乃炊秫米饭。日中曝之，酒成也。
    ●法酒第六十七
    酿法酒，皆用春酒麴。其米、糠、瀋汗、饙、饭，皆不用人及狗鼠食之。
    黍米酒酒：预剉麴，曝之令极燥。三月三日，秤麴三斤三两，取水三斗三升浸麴。经七日，麴发，细泡起，然後取黍米三斗三升，净淘——凡酒米，皆欲极净，水清乃止，法酒尤宜存意，淘米不得净，则酒黑——炊作再馏饭。摊使冷，著麴汁中，搦黍令散。两重布盖瓮口。候米消尽，更炊四斗半米酘之。每酘皆搦令散。第三酘，炊米六斗。自此以後，每酘以渐加米。瓮无大小，以满为限。酒味醇美，宜合醅饮之。饮半，更炊米重酘如初，不著水、麹，唯以渐加米，还得满瓮。竟夏饮之，不能穷尽，所谓神异矣。
    作当梁法酒：当梁下置瓮，故曰“当梁”。以三月三日日未出时，取水三斗三升，乾麹末三斗三升，炊黍米三斗三升为再馏黍，摊命名极冷：水、麹、黍俱时下之。三月六日，炊米六酘之。三月九日，炊米九斗酘之。自此以後，米之多少，无复斗数，任意酘之，满瓮便止。若欲取者，但言“偷酒”，勿去取酒。假令出一石，还炊一石米酘之，瓮还复满，亦为神异。其糠、渖悉泻坑中，勿令狗鼠食之。
    秔米法酒：糯米大佳。三月三日，取井花水三斗三升，绢簁麹末三斗三升，秔米三斗三升——稻米佳，无者，旱稻米亦得弃事——再馏弱炊，摊令小冷，先下水、麹，然後酘饭。七日更酘，用米六斗六升。二七日更酘，用米一石三斗二升。三七日更酘，用米二石六斗四升，乃止——量酒备足，便止。合醅饮者，不复封泥。令清者，以盆盖，密泥封之。经七日，便极清澄。接取清者，然後押之。
    《食经》七月七日作法酒方：“一石麹作‘燠饼’：编竹瓮下，罗饼竹上，密泥瓮头。二七日出饼，曝令燥，还内瓮中。一石米，合得三石酒也。”
    又法酒方：焦麦麹末一石，曝令乾，煎汤一石，黍一石，合糅，令甚熟。以二月二日收水，即预煎汤，停之令冷。初酘之时，十日一酘，不得使狗鼠近之。於後无若或八日、六日一酘，会以偶日酘之，不得只日。二月中即酘令足。常预煎汤停之，酘毕，以五升洗手，荡瓮。其米多少，依焦麹杀之。
    三九酒法：以三月三日，收水九斗，米九斗，焦麹末九斗——先曝乾之：一时和之，揉和令极熟。九日一酘，後五日一酘，後三日一酘。勿令狗鼠近之。会以只日酘，不得以偶日也。使三月中，即令酘足。常预作汤，瓮中停之，酘毕，辄取五升洗手，荡瓮，倾於酒瓮中也。
    治酒酢法：若十石米酒，炒三升小麦，令甚黑，以张帛再重为袋，用盛之，周筑令硬如石，安在瓮底。经二七日後，饮之，即回。
    大州白堕麹方饼法：谷三石；蒸两石，生一石，别磑之令细，然後合和之也。桑叶、胡(上苔下木)叶、艾，各二尺围，长二尺许，合煮之使烂。去滓取汁，以冷水和之，如酒色，和麹。燥湿以意酌之。日中捣三千六百杵，讫，饼之。安置暖屋床上：先布麦稭厚二寸，然後置麹，上亦与稭二寸覆之。闭户勿使露见风日。一七日，冷水湿手拭之令遍，即翻之。至二七日，一例侧之。三七日，笼之。四七日，出置日中，曝令乾。
    作酒之法，净削刮去垢，打碎，末，令乾燥。十斤麹，杀米一石五斗。
    作桑落酒法：麹末一斗，熟米二斗。其米令精细，净淘，水清为度。用熟不一斗。限三酘便止。渍麹，候麹向发便酘，不得失时。勿食小儿人狗食黍。
    作春酒，以冷水渍麹，馀各同冬酒。
    ●卷八
    ●黄衣、黄蒸及蘖子第六十八  黄衣一名麦(麦完)
    作黄衣法：六月中，取小麦，净淘讫，於瓮中以水浸之，令醋。漉出，熟蒸之。槌箔上敷席，置麦於上，摊令厚二寸许，预前一日刈薍叶薄覆。无薍叶者，刈胡枲，择去杂草，无令有水露气；候麦冷，以胡枲覆之。七日，看黄衣色足，便出曝之，令乾。去胡枲而已，慎勿颺簸。齐大喜当风颺去黄衣，此大谬：凡有所造作用麦(麦完)者，皆仰其衣为势，今反颺去之，作物必不善矣。
    作黄蒸法：六、七月中，取生小麦，细磨之。以水溲而蒸之，气馏好熟，便下之，摊令冷。布置，覆盖，成就，一如麦(麦完)法。亦勿颺之，虑其所损。
    作蘖法：八月中作。盆中浸小麦，即倾去水，日曝之。一日一度著水，即去之。脚生，布麦於席上，厚二寸许。一日一度，以水浇之，牙生便止。即散收，令乾，勿使饼；饼成则不复任用。此煮白饧蘖。
    若煮黑饧，即待芽生青，成饼，然後以刀(麗刂)取，乾之。
    欲令饧如琥珀色青，以大麦为其蘖。
    《孟子》曰：“虽有天下易生之物，一日曝之，十日寒之，未有能生者也。”
    ●常满盐、花盐第六十九
    造常满盐法：以不津瓮受十石者一口，置庭中石上，以白盐满之，以甘水沃之，令上恒有游水。须用时，挹取，煎，即成盐。还以甘水添之，取一升，添一升。日曝之，势盛，还即成盐，永不穷尽。风尘阴雨则盖，天晴净，还仰。若用黄盐，咸水者，盐汁则苦，是以必须白盐、甘水。
    造花盐、印盐法：五、六月中旱时，取水二斗，以盐一斗投水中，令消尽；又以盐投之，水咸极，则盐不复消融。易器淘治沙汰之，澄去垢土，泻清汁於净器中。盐滓甚白，不废常用。又一石还得八半汁，亦无多损。
    好日无风尘时，日中曝令成盐，浮即接取，便是花盐，厚薄光泽以锺乳。久不接取，即成印盐，大如豆，正四方，千百相似。成印辄沈，漉取之。花、印二盐，白如珂雪，其味又美。
    ●作酱等法第七十
    十二月、正月为上时，二月为中时，三月为下时。用不津瓮，[瓮津则坏酱。渤为菹、酢者，亦不中用之]。置日中高处石上。[夏雨，无令水浸瓮底。以一鉒鏉一本作“生缩”铁钉子，背“岁杀”钉著瓮底石下，後虽有妊娠妇人食之，酱亦不坏烂也。]
    用春种乌豆，[春豆粒小而均，晚豆粒大而杂]。於大甑中燥蒸之。气馏半日许，复贮出更装之，回在上者居下，[不尔，则生熟不多调均也]。气馏周遍，以灰覆之，经宿无令火绝。[取乾牛屎，圆累，令中央空，燃之不烟，势类好炭。若能多收，常用作食，既无灰尘，又不失火，胜於草远矣]。齧看：豆黄色黑极熟，乃下，日曝取乾。[夜则聚、覆，无令润湿]。临欲舂去皮，更装入甑中蒸，令气馏则下，一日曝之。明旦起，净簸择，满臼舂之而不碎。[若不重馏，碎而难净]。簸拣去碎者。作热汤，於大盆中浸豆黄。良久，淘汰，挼去黑皮，[汤少则添，慎勿易汤；易汤则走失豆味，令酱不美也]。漉而蒸之。[淘豆汤汁，即煮碎豆作酱，以供旋食。大酱则不用汁]。一炊顷，下置净席上，摊令极冷。
    预前，日曝白盐、黄蒸、草(上艹下矞)[居卹反]、麦麹，令极乾燥。[盐色黄者发酱苦，盐若润湿令酱坏。黄蒸令酱赤美。草(上艹下矞)令酱芬芳；[(上艹下矞)，挼，簸去草土。麹及黄蒸，各别捣末细簁——马尾罗弥好]。大率豆黄三斗，麹末一斗，黄蒸末一斗，白盐五升，(上艹下矞)子三指一撮。[盐少令酱酢；後虽加盐，无复美味。其用神麹者，一升当笨麹四升，杀多故也]。豆黄堆量不概，盐、麹轻量平概。三种量讫，於盆中面向“太岁”和之，[向“太岁”，则无蛆虫也]。搅令均调，以手痛挼，皆令润彻。亦面向“太岁”，内著瓮中，手挼令坚，以满为限；半则难熟。盆盖，密泥，无令漏气。
    熟便开之，[腊月五七日，正月、二月四七日，三月三七日]。当纵横裂，周回离瓮，彻底生衣。悉贮出，搦破块，两瓮分为三瓮。日未出前汲井花水，於盆中以燥盐和之，率一石水，用盐三斗，澄取清汁。又取黄蒸於小盆内减盐汁浸之，挼取黄渖，漉去滓。合盐汁泻著瓮中。[率十石酱，用黄蒸三斗。盐水多少，亦无定方，酱如薄粥便上：豆乾饮水故也]。
    仰瓮口曝之。[谚曰：“萎蕤葵，日乾酱。”]言其美矣。十日内，每日数度以杷彻底搅之。十日後，每日辄一搅，三十日止。雨即盖瓮，无令水入。[水入则生虫]。每经雨後，辄须一搅。解後二十日堪食；然要百日始熟耳。
    《术》曰：“若为妊娠妇人坏酱者，取白叶棘子著瓮中，则还好。[俗人用孝杖搅酱，及炙瓮，酱虽回而胎损]。乞人酱时，以新汲水一盏，和而与之，令鹇不坏。”
    肉酱法：牛、羊、麞、鹿、兔肉皆得作。取良杀新肉，去脂，细剉。[陈肉乾者不任用。合脂令酱腻]。晒麹令燥，熟捣，绢簁。大率肉一斗，麹末五升，白盐两升半，黄蒸一升，曝乾，熟捣，绢簁。盘上和令均调，内瓮子中。[有骨者，和讫先捣，然後盛之。骨多髓，既肥腻，酱亦然也]。泥封，日曝。寒月作之。宜埋之於黍穰积中。二七日开看，酱出无麹气，便熟矣。买新杀雉煮之，令极烂，肉销尽，去骨取汁，待冷解酱。鸡汁亦得。勿用陈肉，令酱苦腻。无鸡、雉，好酒解之。还著日中。
    作卒成肉酱法：牛、羊、麞、鹿、兔、生鱼，皆得作。细剉肉一斗，好酒一斗，麹末五升，黄蒸末一升，白盐一升，[麹及黄蒸，并曝乾绢簁。唯一月三十日停，是以不须咸，咸则不美]。盘上调和令均，捣使熟，还擘破如枣大。作浪中坑，火烧令赤，去灰，水浇，以草厚蔽之，令坩中才容酱瓶。大釜中汤煮空瓶，令极热，出，乾。掬肉内瓶中，令去瓶口三寸许，[满则近口者焦]。椀盖瓶口，熟泥密封。内草中，下土厚七八寸。[土薄火炽，则令酱焦；熟迟气味美好。是以宁冷不焦；焦，食虽便，不复中食也]。於上燃乾牛粪火，通夜勿绝。明日周时，酱出，便熟。[若酱未熟者，还覆置，更燃如初]。临食，细切葱白，著麻油炒葱令熟，以和肉酱，甜美异常也。
    作鱼酱法：鲤鱼、鲭鱼第一好；鳢鱼亦中。鲚鱼、鲐鱼即全作，不用切。去鳞，净洗，拭令乾，如脍法披破缕切之，去骨。大率成鱼一斗，用黄衣三升，[一升全用，二升作末]。白盐二升，[黄盐则苦]。乾姜一升，末之。橘皮一合，[缕切之]。和令调均，内瓮子中，泥密封，日曝。[勿令漏气]，熟以好酒解之。
    凡作鱼酱、肉酱，皆以十二月作之，则经夏无虫。[馀月亦得作，但喜生虫，不得度夏耳]。
    乾鲚鱼酱法：一名刀鱼。六月、七月，取乾鲚鱼，盆中水浸，置屋里，一日三度易水。三日好净，漉，洗去鳞，全作勿切。率鱼一斗，麹末四升，黄蒸末一升——无蒸，用麦糵干杯亦得——白盐二升半，於备用中和令均调，布置瓮子，泥封，勿令漏气。二七日便熟。味香美，与生者无殊异。
    《食经》作麦酱法：“小麦一石，渍一宿，炊，卧之，令生黄衣。以水一石六斗，盐三升，煮作卤，澄取八斗。著瓮中。炊小麦投之，搅令调均。覆著日中，十日可食。”
    作榆子酱法、：治榆子人一升，捣末，筛之。清酒一升，酱五升，合和。一月可食之。
    又鱼酱法：成脍鱼一斗，以麹五升，清酒二升，盐三升，橘皮二叶，合和，於瓶内封。一日可食。甚美。
    作虾酱法：虾一斗。饭三升为糁，盐二升，水五升，和调。日中曝之。经春夏不败。
    作燥脠[丑延反]法：羊肉二斤。豬肉一斤，合煮令熟，细切之。生姜五合，橘皮两叶，鸡子十五枚，生羊肉一斤，豆酱清五合。先取熟肉著甑上蒸令热，和生肉；酱清、姜、橘和之。
    生脠法：羊肉一斤，豬肉白四两，豆酱清渍之，缕切。生姜、鸡子，春、秋用苏、蓼，著之。
    崔寔曰：“正月，可作诸酱，肉酱、清酱。四月，立夏後，铜鱼作酱。五月，可为酱。上旬(鬲芻)[楚狡切]豆，中庚煮之。以碎豆作‘末都’。至六月、七月之交，分以藏瓜。可作鱼酱。”
    作鱁鮧法：[昔汉武帝逐夷至於海滨，闻有香气而不见物。令人推求，乃是渔父造鱼肠於坑中，以至土覆之，香气上达。取而食之，以为滋味。逐夷得此物，因名之，盖鱼肠酱也]。取石首鱼、魦鱼、鲻鱼三种肠、肚、胞，齐净洗，空白盐，令小倚咸，内器中，密封，置日中。夏二十日，春秋五十日，冬百日，乃好熟。食时下姜、酢等。
    藏蟹法：九月内，取母蟹，[母蟹脐大圆，竟腹下；公蟹狭而长]。得则著水中，勿令伤损及死者。一宿则腹中净。[久则吐黄，吐黄则不好]。先煮薄糖，[糖，薄饧]。著活蟹於冷餹瓮中一宿。煮蓼汤，和白盐，特须极咸。待冷，瓮盛半汁，取餹中蟹内著盐蓼汁中，便死，[蓼宜少著，蓼多则烂]。泥封。二十日。出之，举蟹脐，著姜末，还复脐如初。内著坩瓮中，百箇各一器，以前盐蓼汁浇之，令没。密封，勿令漏气，便成矣。特忌风里，风则坏而不美也。
    又法：直煮盐蓼汤，瓮盛，诣河所，得蟹则内盐汁里，满便泥封。虽不及前味，亦好。慎风如前法。食时下姜末调黄，盏盛姜酢。
    ●作酢法第七十一 
    酢者，今醋也。
    凡醋瓮下，皆须安塼石，以离湿润。为妊娠妇人所坏者，车辙中乾土末一掬著瓮中，即还好。
    作大酢法：七月七日取水作之。大率麦(麦完)一斗，勿扬簸；水三斗；粟米熟饭三斗，摊令冷。任瓮大小，依法加之，以满为限。先下麦(麦完)，次下水，次下饭，直置勿搅之。以绵幕瓮口，拔刀横瓮上。一七日，旦，著井花水一椀。三七日，旦，又著一椀，便熟。常置一瓠瓢於瓮，以挹酢；若用湿器、咸器内瓮中，则坏酢味也。
    又法：亦以七月七日取水。大率麦(麦完)一斗，水三斗，粟米熟饭三斗。随瓮大小，以向满为度。水及黄衣，当日顿下之。其饭分为三分：七日初作时下一分，当夜即沸；又本工七日，更炊一分投之；又三日，复投一分。但绵幕瓮口，无横刀、益水之事。溢即加甑。
    又法：亦七月七日作。大率麦(麦完)一升，水九升，粟饭九升，一时顿下，亦向满为限。绵幕瓮口。三七日熟。
    前件三种酢，例清少淀多。至十月中，如压酒法，毛袋压出，则贮之。其糟，别瓮水澄，压取先食也。
    秫米神酢法：七月七日作。置瓮於屋下。大率麦(麦完)一斗，水一石，秫米三斗，——无秫者，黏黍米亦中用。随瓮大小，以向满为限。先量水，浸麦浸麦讫；然後净淘米，炊为再馏，摊令冷，细擘麴破，勿令有块子，一顿下酿，更不重投。又以手就瓮里搦破小块，痛搅令和，如粥乃止，以绵幕口。一七日，一搅；二七日，的搅；三七日，亦一搅。一月日，极熟。十石瓮，不过五斗淀。得数年停，久为验。其淘米泔即泻去，勿令狗鼠得食。饙黍亦不得人啖之。
粟米、麹作酢法：七月、三月向末为上時，八月、四月亦得作。大率笨麹末一斗，井花水一石，粟米饭一石。明旦作酢，今夜炊饭，薄摊使冷。日未出前，汲井花水，斗量著瓮中。量饭著盆中，或栲栳中，然後泻饭著瓮中。泻时直倾下，勿以手拨饭。尖量麹末，泻著饭上，慎勿挠搅，亦勿移动。绵幕瓮口。三七日熟。美酽少淀，久停弥好。凡酢未熟、已熟而移瓮者，率多坏矣；熟则无忌。接取清，别瓮著之。
    秫米酢法：五月五日作，七月七日熟。入五月则多收粟米饭醋浆，以拟和酿，不用水也。浆以极醋为佳。末乾麹，下绢筛。经用粳、秫米为第一，黍米亦佳。米一石，用麹末一斗，麹多则醋不美。米唯再馏。淘不用多遍。初淘渖汁泻却。其第二淘泔，即留以浸饙，令饮泔汁尽，重装作再馏饭。下，掸去热气，令如人体，於盆中和之，擘破饭块，以麹拌之，必令均调。下醋浆，更搦破，令如薄粥。粥稠即酢克，稀则味薄。内著瓮中，随瓮大小，以满为限。七日间，一日一度搅之；七日以外，十日一搅，三十日止。初置瓮於北荫中风凉之处，勿令见日。时时汲冷水遍浇瓮外，引去热气，但勿令生水入瓮中。取十石瓮，不过五六斗糟耳。接取清，别瓮贮之，得停数年也。
    大麦酢法：七月七日作。若七日不得作者，必须收藏取七日水，十五日作。除此两日则不成。於屋里近户里边置瓮。大率小麦(麦完)一石，水三石，大麦细造一石——不用作米则利严，是以用造。簸讫，净淘，炊作再馏饭。掸令小暖如人体，下酿，以杷搅之，绵幕瓮口。三日便发。发时数搅，不搅则生白醭，生白醭则不好。以棘子彻底搅之：恐有人发落中，则坏醋。凡醋悉尔，亦去发则还好。六七日，净淘粟米五升，米亦不用过细，炊作再馏饭，亦掸如人体投之，杷搅，绵幕。三四日，看米消，搅而尝之，哧甜美则罢；若苦者，更炊二三升粟米投之，以意斟量。二七日可食，三七日好熟。香美淳严，一画盏醋，和水一椀，乃可食之。八月中，接取清，别瓮贮之，盆合，泥头，得停数年。未熟时，二日三日，须以冷水浇瓮外，引去热气，勿食生水入瓮中。若用黍、秫米投弥佳，白、苍粟米亦得。
    烧饼作酢法：亦七月七日作。大率麦(麦完)一斗，水三斗，亦随瓮大小，任人增加。水、(麦完)亦当日顿下。初作日，软溲数升面，作烧饼，待冷下之。经宿，看饼渐消尽，更作烧饼投。凡四五投，当味美沸定便止。有薄饼缘诸面饼，但是烧煿者，皆得投之。
    回酒酢法：凡酿酒失所味醋者，或初好後动未压者，皆宜回作醋。大率五石米酒醅，更著麹末一斗，麦(麦完)一斗，井花水一石；粟米饭两石，掸令冷如人体，投之，杷搅，绵幕瓮口。每日再度搅之。春夏七日熟，秋冬稍迟。皆美香。清澄後一月，接取，别器贮之。
    动酒酢法：春酒压讫而动不中饮者，皆可作醋。大率酒一斗，合瓮盛，置日中曝之。雨则盆盖之，勿令水入；晴还去盆。七日後当臭，衣生，勿得怪也，但停置，勿移动、挠搅之。数十日，醋成，衣沈，反更香美。日久弥佳。
    又方：大率酒两石，麦(麦完)一斗，粟米饭六斗，小暖投之，杷搅，绵幕瓮口。二七日熟，美酽殊常矣。
    神酢法：要用七月七日合和。瓮须好。蒸乾黄蒸一斛，熟蒸(麦孚)三斛：凡二物，温温暖，便和之。水多和，要使相淹渍，水多则酢薄不好。瓮中卧经再宿，三日便压之，如压酒法。压讫，澄清，内大瓮中。经二三日，瓮热，必须以冷水浇；不尔，酢坏。其上有白醭浮，接去之。满一月，酢成可食。初熟，忌浇热食，犯之必坏酢。若无黄蒸及(麦孚)者，用麦(麦完)一石，粟米饭三斛合和之。方与黄蒸同。盛置如前法。瓮常以绵幕之，不得盖。
    作糟糠酢法：置瓮於屋内。春秋冬夏，皆以穰茹瓮下，不茹则臭。大率酒糟、粟糠中半。粗糠不任用，细则泥，唯中间收者佳。和糟、糠，必令均调，勿令有块。先内荆、竹蓃於瓮中，然後下糠、糟於蓃外，均平以手按之，去瓮口一尺许便止。汲冷水，绕蓃外均浇之，候遶中水深浅半糟便止。以盖覆瓮口。每日四五度，以椀挹取遶中汁，浇四畔糠糟上。三日後，糟熟，发香气。夏七日，冬二七日，尝酢极甜美，无糟糠气，便熟矣。犹小苦者，是未熟，更浇如初。候好熟，乃挹取蓃遶淳浓者，别器盛。更汲冷水浇淋，味薄乃止。淋法，令当日即了。糟任饲豬。任其初挹淳逍者，夏得二十日，冬得六十日；後淋浇者，止得三五日供食也。
    酒糟酢法：春酒糟则酽，颐酒糟亦中用。然欲作酢者，糟常湿下；压糟极燥者，酢味薄。作法：用石磑子辣谷令破，以水拌而蒸之。熟便下，掸去热气，与糟相拦，必令其均调，大率糟常居多。和讫，卧於(酉肙)瓮中，以向满为限，以绵幕瓮口。七日後，酢香熟，便下水，令相淹渍。经宿，(酉肙)孔子下之。夏日作者，宜冷水淋；春秋作者，宜温卧，以穰茹瓮，汤淋之。以意消息之。
    作糟酢法：用春糟，以水和，搦破块，使厚薄如未压酒。经三日，压取清汁两石许，著热粟米饭四斗投之，盆覆，密泥。三七日酢熟，美酽，得经夏停之。瓮置屋下阴地。
    《食经》作大豆升岁苦酒法：“用大豆一斗，熟汰之，渍令泽。炊，曝极燥。以酒醅灌之。任性多少，以此为率。”
    作小豆千岁苦酒法：用生小豆五斗，水汰，著瓮中。黍米作饙，覆豆上。酒三石灌之，绵幕瓮口。二十日，苦酢成。
    作小麦苦酒法：小麦三斗，炊令熟，著堈中，以布密封其口。七日开之，以二石薄酒沃之，可久长不败也。
    水苦酒法：女麴、粗米各二斗，清水一石，渍之一宿，泲取汁。炊米麴饭令熟，及热酘瓮中。以渍米汁随瓮边稍稍沃之，勿使麴发饭起。土泥边，开中央，板盖其上。夏月，十三日便醋。
    卒成苦酒法：取黍米一斗，水五斗，煮作粥。麴一斤，烧令黄，搥破，著瓮底。以熟好泥。二日便醋。
    已尝经试，直醋亦不美。以粟米饭一斗投之，二七日後，清澄美酽，与大醋不殊也。
    乌梅苦酒法：乌梅去核一升许肉，以五升苦酒渍数日，曝乾，捣作屑。欲食，辄投水中，即成醋尔。
    密苦酒法：水一石，蜜一斗，搅使调和，密盖瓮口。著日中，二十日可熟也。
    外国苦酒法：蜜一升，水三合，封著器中；与少胡荾子著中，以辟，得不生虫。正月旦作，九月九日熟。以一铜匕水添之，可三十人食。
    崔寔曰：“四月四日可作酢。五月五日亦可作酢。”
    ●作豉法第七十二
    作豉法：先作暖荫屋，坎地深三二尺。屋必以草盖，瓦则不佳。密泥塞屋牖，无令风及虫鼠入也。开小户，仅得容人出入。厚作藁篱以闭户。
    四月、五月为上时，七月二十日後八月为中时；馀月亦皆得作，然冬夏大寒大热，极难调行之有效。大都每四时交会之际，节气未定，亦难得所。常以四孟月十日後作者，易成而好。大率常欲令温如人腋下为佳。若等不调。宁伤冷，不伤热：冷则穰覆还暖，势则臭败矣。
    三间屋，得作百石豆。二十石为一聚。常作者，番次相续，恒有热气，春秋冬夏，皆不须穰覆。作少者，唯须冬月乃穰覆豆耳。极少者，犹须十石为一聚；若三五石，不自暖，难得所，故须以十石为率。
    用陈豆弥好；新豆尚湿，生熟难均故也。净扬簸，大釜煮之，申舒如饲牛豆，掐软便止，伤熟则豉烂。漉著净地掸之，冬宜小暖，夏须极冷，乃内荫屋中聚置。一日再入，以手刺豆堆中候看：如人腋下暖，便须翻之。翻法：以杷杴略取堆里冷豆为新堆之心，以次更略，乃至於尽。冷者自然在内，暖者自然居外。还作尖堆，勿临婆陀。一日再候，中暖更翻，还如前法作尖堆。若热汤人手者，即为失节伤热矣。凡四五度翻，内外均暖，微著白衣，於新翻讫时，便小拨峰头令平，团团如车轮，豆轮厚二尺许乃止。复以手候，暖则还翻。翻讫，以杷平豆，令渐薄，厚一尺五寸许。第三翻，一尺；第四翻，厚六寸。豆便内外均暖，悉著白衣，豉为粗定。从此以後，乃生黄衣。复掸豆令厚三寸，便闭户三日。自此以前，一日再入。
    三日开户，复以杴东西作垄耩豆，如谷垄形，令稀穊均调。杴划法，必令至地——豆若著地，即便烂矣。耩遍，以杷耩豆，常令厚三寸。间日耩之。後豆著黄衣，色均足，出豆於屋外，净扬簸去衣。布豆尺寸之数，盖是大率中平之言矣。冷即须微厚，热则须微薄，尤须以意斟量之。
    扬簸讫，以大瓮盛半瓮吕，内豆著瓮中，以杷急抨之使净。若初煮豆伤熟者，急手抨净即漉出；若初煮豆微生，则抨净宜小停之。使豆小软则难熟，太软则豉烂。水多则难净，是以正须半瓮尔。漉出，著筐中，令半筐许，一人捉筐，一人更汲水於瓮上就筐中淋之，急斗擞筐，令极净，水清乃止。淘不净，令豉苦。漉水尽，委著席上。
    先多收谷蘵，於此时内谷蘵於荫屋窖中，掊谷蘵作窖底，厚二三尺许，以蘧蒢蔽窖。内豆於窖中，使一人在窖中以脚蹑豆，令坚实。内豆尽，掩席覆之，以谷蘵埋席上，厚二三尺许，复蹑令坚实。夏停十日，春秋十二三日，冬十五日，便熟。过此以往则伤苦；日数少者，豉白而用费；唯合熟，自然香美矣。若自食欲久留不能数作者，豉熟则出曝之，令乾，亦得周年。
    豉法难好易坏，必须细意人，常一日再看之。失节伤热，臭烂如泥，豬狗亦不食；其伤冷者，虽还复暖，豉味亦恶：是以又须留意，冷暖宜适，难於调酒。
    如冬月初作者，须先以谷蘵烧地令暖，勿焦，乃净扫。内豆於荫屋中，则用汤浇黍穄穰令暖润，以覆豆堆。每翻竟，还以初用黍穰周萜覆盖。若冬作，豉少屋冷，穰覆亦不得暖者，乃须於荫屋之中，内微燃烟火，令早暖，不尔则伤寒矣。春秋量其寒暖，冷亦宜覆之。每人出，皆还谨蜜闭户，勿令泄其暖热之气也。
    《食经》作豉法：“常夏五月至八月，是时月也。率一石豆，熟澡之，渍一宿。明日，出，蒸之，手捻其皮破则可，便敷於地——地恶者，亦可席上敷之——令厚二寸许。豆须通冷，以青茅覆之，亦厚二寸许。三日视之，要须通得黄为可。去茅，又薄掸之，以手指画之，作耕垄。一日再三如此。凡三日作此，可止。更煮豆，取浓汁，并秫米女麹五升，盐五升，合此豉中。以豆汁洒溲之，令调，以手抟，令汁出指间，以此为度。毕，纳瓶中，若不满瓶，以矫桑叶满之，勿抑。乃密泥之中庭。二十七日，出，排曝令燥。更蒸之时，煮矫桑叶汁洒溲之，乃蒸如炊熟久，可复排之。此三蒸曝则成。”
    作家理食豉法：随作多少，精择豆，浸一宿，旦炊之，与炊米同。若作一石豉，炊一石豆。熟，取生茅卧之，如作女麹形。二七日，豆生黄衣，簸去之，更曝令燥。後以水浸令湿，手抟之，使汁出——从指歧间出——为佳，以著瓮器中。掘地作埳，令足容瓮器。烧埳中令热。内瓮著埳中。以桑叶盖豉上，厚三寸许，以物盖瓮头，令密涂之。十许日成，出，曝之，令浥浥然。又蒸熟。又曝。如此三遍，成矣。
    作麦豉法：七月、八月中作之，馀月则不佳。阙治小麦，细磨为面，以水拌而蒸之。气馏好熟，乃下，掸之令冷，手挼令碎。布置覆盖，一如麦麹、黄蒸法。七日衣足。亦勿簸扬，以盐汤周遍洒润之。更蒸、气馏极熟，乃下，掸去势气，及暖内瓮中，盆盖，於蓑粪中燠之。二七日，色黑，气香，味美，便熟。抟作小饼，如神麴形，绳穿为贯，屋里悬之。纸袋盛笼，以防青蝇、尘垢之污。用时，全饼著汤中煮之，色足漉出。削去皮粕，还举。一饼得数遍煮用。热、香、美，乃胜豆豉。打破，汤浸研用变得；然汁浊，不如全煮汁清也。
    ●八和齑[初稽反] 第七十三 
    蒜一，姜二，橘三，白梅四，熟栗黄五，粳米饭六，盐七，酢八。
    齑臼欲重，[不则倾动起尘，蒜复跳出也]。底欲平宽而圆。[底尖捣不著则蒜有粗成]。[以檀木为齏杵臼，[檀木硬而不梁汗]。杵头大小，令与臼底相安可，杵头著处广者，省手力，而齏易熟，蒜复不跳也]。杵长四尺。[入臼七八雨圆之；以上，八稜作]。平立，急舂之。[舂缓则劳臭。久则易人。舂齏宜久熟，不可仓卒。久坐疲倦，动则尘起；又辛气劳荤灼，挥汗或能洒污，是以须立舂之]。
    蒜：净剥，掐去强根，不去则苦。尝经渡水者，蒜味甜美，剥即用；未尝渡水者，宜以鱼眼汤煠[银洽反]半许半生用。朝歌大蒜，辛辣异常，宜分破去心——全心——用之，不然辣则失其食味也。
    生姜：削去皮，细切，以冷水和之，生布绞去苦汁。苦汁可以香鱼羹。无生姜，用乾姜。五升齏，用生姜一两，乾姜则减半两耳。
    橘皮：新者直用，陈者以汤洗去陈垢。无橘皮，可用草橘子；马芹子亦得用。五升齏，用一两。划橘、马芹，准此为度。姜、橘取其香气，不须多，多则味苦。
    白梅：作白梅法，在《梅杏篇》。用时合核用。五升齏，用八枚足矣。熟栗黄：谚曰：“金齏玉脍”，橘皮多则不美，故加栗黄，取其金色，又益味甜。五升齏，用十枚栗。用黄软者；硬黑者，即不中使用也。
    秔米饭：脍齑必须逍，故谚曰：“倍著齑”。蒜多则辣故加饭，取其甜美耳。五升齑，用饭如鸡子许大。
    先捣白梅、姜、橘皮为末，贮出之。次捣栗、饭使熟；以渐下生蒜，[蒜顿难熟，故宜以渐。生蒜难捣，故须先下]。舂令熟；次下(氵臿)蒜，蒜顿难熟，故宜以渐。生蒜难捣，故须先下。舂令熟；次下(氵臿)蒜。齑熟，下盐复舂，令沫起。然後下白梅、姜、橘末复舂，令相得。下醋解之。[白梅、姜橘，不先捣则不熟；不，贮出，则为蒜所杀，无复香气，是以临熟乃下之。醋必须好，恶则齑苦。大醋经年酽者，先以水调和，令得所，然後下之。慎铁著生水於中，令齑辣而苦。纯著大醋，不与水调醋，复不得美也。]
    右件法，止为脍齑耳。馀即薄作，不求浓。
    脍鱼，肉里长一尺者第一好；大则皮厚肉硬，不任食，止可作鮓鱼耳。切脍人，虽讫亦不得洗手，洗手则脍湿；要待食罢，然後洗也。[洗手则脍湿，物有自然相大庆，盖亦“烧穰杀瓠”之流，其理难彰矣。]
    《食经》曰：“冬日橘蒜齑，夏日白梅蒜齑。肉脍不用梅。”
    作芥子酱法：先曝芥子令乾；湿则用不密也。净淘沙，研令极熟。多作者，可确捣，下绢簁，然後水和，更研之也。令悉著盆，合著扫帚上少时，杀其苦气——多停则令无复辛味矣，不停则太辛苦。抟作丸，大如李，或饼子，任在人意也。复曝乾。然後盛以绢囊，沈之於美酱中，须则取食。
    其为齑者，初杀讫，即下美酢解之。
    《食经》作芥酱法：“熟捣芥子，细筛取屑，著瓯里，蟹眼汤洗之。澄去上清，後洗之。如此三过，而支其苦。微火上搅之，少熇，覆瓯瓦上，以灰围瓯边。一宿即成。以薄酢解，厚薄任意。”
    崔寔曰：“八月，收韭菁，作捣齑。”
    ●作鮓第七十四
    凡作鮓，春秋为时，冬夏不佳。[寒时难熟。热则非咸不成，咸复无味，兼生明；宜作裛鮓也。]
    取新鲤鱼，鱼唯大为佳。[瘦鱼弥胜，肥者虽美而不耐久。肉长尺半以上，皮骨坚硬，不任为脍者，皆堪为鮓也]。去鳞讫，则脔。脔形长二寸，广一寸，厚五分，皆使脔别有皮。[脔大者，外以过熟伤醋，不成任食；中始可啖；近骨上，生腥不堪食：常三分收一耳。脔小则均熟。寸数者，大率言耳，亦不可要。然脊骨宜方斩，其肉厚处薄收皮，肉薄处，小复厚取皮，脔别斩过，皆使有皮，不宜令有无皮脔也]。手掷著盆不中，浸洗去血。脔讫，漉出，更於清水中净洗。漉著盘中，以白盐散之。盛著笼中，平板石上迮去水。世名“逐水”。盐水不尽，令鮓脔烂。经宿迮之，亦无嫌也。水尽，炙一片，尝咸淡。淡则更以盐和糁；咸则空下糁，不复以盐按之。
    炊粇米饭为糁，[饭欲刚，不宜弱，弱则烂鮓]。并茱萸、橘皮、好酒，於盆中合和之。[搅令糁著鱼乃佳。茱萸全用，橘皮细切：并取香气，不求多也。无橘皮，草橘子亦得用。酒，辟诸邪恶，令鮓美而速熟。率一斗鮓，用酒半升，恶酒不用。]
    布鱼於瓮子中，一行鱼，一行糁，以满为限。腹腴居上。[肥则不能久，熟须先食故也。鱼上多与糁。以竹篛交横帖上，[八重乃止。无篛，菰、芦叶并可用。春冬无叶时，可破苇代之]。削竹插瓮子口内，交横络之。[无竹者，用荆也]。著屋中。[著日中、火边者，患臭而不美。寒月穰厚茹，勿令冻也]。赤浆出，倾却。白浆出，味酸，便熟。食时手擘，刀切则腥。
    作裹鮓法：脔鱼，洗讫，则盐和糁。十脔为裹，以荷叶裹之，唯厚为佳，穿破则虫入。不复须水浸、镇迮之事。只三二日便熟，名曰“暴鮓”。荷叶别有一种香，奇相发起香气，又胜凡鮓。有茱萸、橘皮则用，无亦无嫌也。
    《食经》作蒲鮓法：“取鲤鱼二尺以上，削，净治之。用米三合，盐二合，醃一宿。厚与糁。”
    作鱼鮓法：剉鱼毕，便盐醃。一食顷，漉汁令尽，更净洗鱼，与饭裹，不用盐也。
    作长沙蒲鮓法：治大鱼，洗令净，厚盐，令鱼不见。四五宿，洗五盐，炊白饭，渍清水中。盐饭酿。多饭无苦。
    作夏月鱼鮓法：脔一斗，盐一升八合，精米三升，炊作饭，酒二合，橘皮、姜半合，茱萸二十颗，抑著器中。多少以此为率。
    作乾鱼鮓法：尤宜春夏。取好乾鱼——若烂者不中，截却头尾，暖汤净疏洗，去鳞，讫，复以冷水浸。一宿一易水。数日肉起，漉出，方四寸斩。炊粳米饭为渗，尝咸淡得所；取生茱萸叶布瓮子底；少取生茱萸子和饭——取香而已，不必多，多则苦。一重鱼，一重饭，[饭倍多早熟]。手按令坚实。荷叶闭口，[无荷叶，取芦叶，无芦叶，乾苇叶亦得]。泥封，勿令漏气，置日中。春秋一月，夏二十日便熟，久而弥好。酒、食俱入。酥涂火炙特精，(月正)之尤美也。
    作鮓肉鮓法：用豬肥豵肉。净爓治讫，剔去骨，作条，广五寸。三易水煮之，令熟为佳，勿令太烂。熟，出，待乾，切如鮓脔：片之皆令带皮。炊粳米饭为糁，以茱萸子、白盐调和。布置一如鱼鮓法。[糁欲倍多，令早熟]。泥封，置日中，一月熟。蒜、齑、姜、鮓，任意所便。(月正)之尤美，炙之珍好。
    ●作脯腊第七十五
    作五味脯法：正月、二月、九月、十月为佳。用牛、羊、麞、鹿、野豬、家豬肉。或作条，或作片，罢，[凡破肉，皆须顺理，不用斜断]。各自别搥牛羊骨令碎，熟煮取汁，掠去浮沫，停之使清。取香美豉，[别以冷水淘去尘秽]。用骨汁煮豉，色足味调，漉去滓。待冷，下：盐；[适口而已，勿使过咸]。细切葱白，捣令熟；椒、姜、橘皮，皆末之，[量多少]。以浸脯，手揉令彻。片脯三宿则出，条脯须尝看味彻乃出。皆细绳穿，於屋北簷下阴乾。条脯浥浥时，数以手搦令坚实。脯成，置虚静库中，[著烟气则味苦]。纸袋笼而悬之。[置於瓮则郁浥；若不笼，则青蝇、尘污]。腊月中作条者，名曰“瘃脯”，堪度夏。每取时，先取其肥者。[肥者腻，不耐久]。
    作度夏白脯法：[腊月作最佳。正月、二月、三月，亦得作之]。用牛、羊、麞、鹿肉之精者。[杂腻则不耐久]。破作片，罢，冷水浸，搦去备，水清乃止。以冷水淘白盐，停取清，下椒末，浸。再宿出，阴乾。浥浥时，以木棒轻打，令坚实。仅使坚实而已，慎勿令碎肉出。瘦死牛羊及羔犊弥精。小羔子，全浸之。先用暖汤净洗，无复腥气，乃浸之。
    作甜脆脯法：腊月取獐、鹿肉，片，厚薄如手掌。直阴乾，不著盐。脆如凌雪也。
    作鳢鱼脯法：[一名鲖鱼也]。十一月初，至十二月末作之。不鳞不破，直以杖刺口中，令到尾。[杖尖头作樗蒱之形]。作咸汤，令极咸，多下姜、椒末，灌鱼口，以满为度。竹杖穿眼，十箇十贯，口向上，於屋北簷下悬之，经冬令瘃。至二月三月，鱼成。生刳取五脏，酸醋浸食之，后美乃胜“逐夷”。其鱼，草裹泥封，煻灰中爊[乌刀切]之。去泥草，以皮、布裹而搥之。白如珂雪，味又绝伦，过饭下酒，极是珍美也。
    五味腊法：腊月初作。用鹅、雁、鸡、鸭、鸧、(卂鸟)、凫、雉、兔、鹌鹑、生鱼，皆得作。乃净治，去腥窍及翠上“脂瓶”。留“脂瓶”则臊也。全浸，勿四破。别煮牛羊骨肉取汁，牛羊则得一种，不须并用。浸豉，调和，一同五味脯法。浸四五日，尝味彻，便出，置箔上阴乾。火炙，熟槌。亦名“瘃腊”，亦名“瘃鱼”，亦名“鱼腊”。鸡、雉、鹑三物，直去腥藏，勿开臆。
    作脆腊法：[腊月初作。任为五味腊者，皆中作，唯鱼不中耳]。白汤熟煮，接去浮沫；欲出釜时，尤须急火焰刀火则易燥。置箔上阴乾之。甜脆殊常。
    作浥鱼法：四时皆得作之。凡生鱼悉中用，唯除鲇、鱯[上，奴嫌反；下，胡化反]耳。去直鳃，破腹作鮍，净疏洗，不须鳞。夏月特须多著盐；春秋及冬，调适而已，亦须倚咸；两两相合。冬直积置，以席覆之；夏须瓮盛泥封，勿令蝇蛆。[瓮须钻底数孔，拔引去腥汁，汗尽还塞]。肉红赤色便熟。食时洗切盐，煮、蒸、炮任意，美於常鱼。[作鮓、酱、爊、煎悉得]。
    ●作羹臛法第七十六
    《食经》作芋子酸臛法：“豬羊肉各一斤，水一斗，煮令熟。成治芋子一升——别蒸之——葱白一升，著肉中合煮，使熟。粳米三合，盐一合，豉汁一升，苦酒五合，口调其味，生姜十两。得臛一斗。”
    作鸭臛法：用小鸭六头，羊肉二斤，大鸭五头。葱三升，芋二十株，橘皮三叶，木兰五寸，生姜十两，豉汁五合，米一升，口调其味。得臛一斗。先以八升酒煮鸭也。
    作鳖臛法：鳖且完全煮，去甲藏。羊肉一斤，葱三升，豉五合，粳米半合，姜五两，木兰一寸，酒二升，煮鳖。盐、苦酒，口调其味也。
    作豬蹄酸羹一斛法：豬蹄三具，煮令烂，擘去大骨。乃下葱、豉汁、苦酒、盐，口调其味。旧法用饧六斤，今除也。
    作羊蹄臛法：羊蹄七具，羊肉十五斤。葱三升，豉汁五升，米一升，口调其味，生姜十两，橘皮三叶也。
    作兔臛法：兔一头，断，大如枣。水三升，酒一升，木兰五分，葱三升，米一合，盐、豉、苦酒，口调其味也。
    作酸羹法：用羊肠二具，饧六斤，瓠叶六手。葱头二升，小蒜三升，面三升，豉汁、生姜、橘皮，口调之。
    作胡羹法：用羊胁六斤，又肉四斤，水四升，煮；出胁，切之。葱豉一斤，胡荽一两，安石榴汁数合，口调其味。
    作胡麻羹法：用胡麻一斗，捣，煮令熟，研取汁三升。葱头二升，米二合，著火上。葱头、米熟，得二升半在。
    作瓠叶羹法：用砖叶五斤，羊肉三斤。葱二升，盐蚁五合，口调其味。
    作鸡羹法：鸡一头，解骨肉相离，切肉，琢骨，煮使熟。漉去骨，以葱头二升，枣三十枚合煮。羹一斗五升。
    作笋(上笳下可)鸭羹法：肥鸭一只，净治如糁羹法，脔亦轺此。(上笳下可)四升，洗令极净；盐净，别水煮数沸，出之，更洗。小蒜白及葱白、豉汁等下之，令沸便熟也。
    肺(月巽)[苏本切]法：羊肺一具。煮令熟，细切。别作羊肉臛，以粳米二合，生姜煮之。
    作羊盘肠雌解法：取羊血五升，去中脉麻迹，裂之。细切羊胳肪二升，切生姜一斤，橘皮三叶，椒末一合，豆酱清一升，豉汁五合，面一升五合和米一升作糁，都合和，更以水三升浇之。解大肠，淘汰，复以白酒一过洗肠中，屈申以和灌肠。屈长五寸，煮之，视血不出，便熟。寸切，以苦酒、酱食之也。
    羊节解法：羊肶一枚，以水杂生米三升，葱一虎口，煮之，令半熟。取肥鸭肉一斤，羊肉一斤，豬肉半斤，合剉，作臛，下蜜令甜。以向熟羊肶投臛里，更煮，得两沸便熟。
    治羊，合皮如豬豚法善矣。
    羌煮法：好鹿头，纯煮令熟。著水中洗，治作脔，如两指大。豬肉，琢，作臛。下葱白，长二寸一虎口，细琢姜及橘皮各半合，椒少许；下苦酒、盐、豉适口。一鹿头，用二斤豬肉作臛。
    食脍鱼莼羹：芼羹之菜，莼为第一。四月莼生，茎而未也叶，名作“雉尾莼”，第一肥美。叶舒长足，名曰“丝莼”。五六月用丝莼。人七月，尽九月十月内，不中食，莼有蜗虫著故也。虫甚微细，与莼一体，不可识别，食之损人。十月，水冻虫死，莼还可食。从十月尽至三月，皆食“瑰莼”。瑰莼者，根上头、丝莼下茇也。丝莼既死，上有根茇，形似珊瑚，一寸许肥滑处任用；深取即苦涩。
    凡丝莼，陂池种者，色黄肥好，直净洗则用；野取，色青，须另铛中热汤暂煠之，然後用，不(炲口改木)则苦涩。丝莼、瑰莼，悉长用不切。
    鱼、莼等并冷水下。若无莼者，春中可用芜菁英，秋夏可畦种芮菘、芜菁叶，冬用荠叶以芼之。芜菁等宜待沸，接去上沫，然後下之。皆少著，不用多，多则失羹味。乾芜菁无味，不中用。豉汁於别铛中汤煮一沸，漉出滓，澄而用之。勿以杓抳抳则羹浊——过不清。煮豉但作新琥珀色而已，勿令过黑，黑则(鹵監)苦。唯莼芼而不得著葱、薤及米糁、菹、醋等。莼尤不宜咸。羹熟即下清冷水，大率羹一斗，用水一升，多则加之，益羹清俊甜美。下菜、豉、盐，悉不得搅，搅则鱼莼碎，令羹浊而不能好。
    《食经》曰：“莼羹：鱼长二寸，唯莼不切。鳢鱼，冷水入莼；白鱼，冷水入莼，沸入鱼。与咸豉。”又云：“鱼长三寸，广二雨半。”又云：“莼细择，以汤沙之。中破鳢鱼，邪截令薄，准广二寸，横尽也，鱼半体。煮三沸，浑下莼。与豉汁、渍盐。”
    醋菹鹅鸭羹：方寸准，熬之。与豉汁、米汁。细切醋菹与之，下盐。半奠。不醋，与菹汁。
    菰菌鱼羹：“鱼，方寸准。菌，汤沙中出，擘。先煮菌令沸，下鱼。”又云：“先下，与鱼、菌、莫、糁、葱、豉。”又云：“洗，不少。肥肉亦可用。半奠之。”
    笋[思尹反](上竹下哥)[古可反]鱼羹：(上竹下哥)，汤渍令释，细擘。先煮(上竹下哥)，令煮沸。下鱼、盐、豉。半奠之。
    鳢鱼臛：用极大者，一尺已下不合用。汤鳞治，邪截，臛叶方寸半准。豉汁与鱼，俱下水中。与研米汁。煮熟，与盐、姜、橘皮、椒末、酒。鳢涩，故须米汁也。
    鲤鱼臛：用大者。鳞治，方寸，厚五分。煮。和，如鳢臛。与全米糁。奠时，去米粒，半奠。若过米奠，不合法也。
    脸(月韱)：上，力减切；下，初减切。用豬肠。经汤出，三寸断之，决破，细切，熬。与水，沸，下豉清、破米汁，葱、姜、椒、胡芹、小蒜、芥——并细切锻。下盐、醋。蒜子细切血，将奠与之——早与血则变。大可增米奠。
    鳢鱼汤：(炙火改肉)，用大鳢，一尺已下不合用。净鳞治，及霍叶斜截为方寸半，厚三寸。豉汁与鱼，俱下水中。与白米糁。糁煮熟，与盐、姜、椒、橘皮屑末。半奠时，勿令有糊。
    鮀臛：汤燖[徐廉切]，去腹中，净洗，中解，五寸断之，煮沸，令变色。出，方寸分准，熬之。与豉清、研汁，煮令极熟。葱、姜、橘皮、胡芹、小蒜，并细切锻与之。下盐、醋。半奠。
    椠[七艳切]淡：用肥鹅鸭肉，浑煮。研为候，长二寸，广一寸，厚四分许。去大骨。白汤别煮椠，经半日久，漉出，淅箕中杓迮去令尽。羊肉，下汁中煮，与盐、豉。将熟，细切锻胡芹、小蒜与之。生熟如烂，不与醋。若无椠，用菰菌——用地菌，黑里不中。椠，大者中破，小者浑用。椠者，树根下生木耳，要复接地生，不黑者乃中用。米奠也。
    损肾：用牛羊百叶，净治令白，薤叶切，长四寸，下盐、豉中，不令大沸——大熟则肕，但令小卷止。与二寸苏，姜末，和肉。漉取汁，盘满奠。又用肾，切长二寸，广寸，厚五分，作如上。奠亦用八。姜、薤，别奠随之也。
    烂熟：烂熟肉，谐令胜刀，切长三寸，广半寸，厚三寸半。将用，肉汁中葱、姜、椒、橘皮、胡芹、小蒜并细切锻，并盐、醋与之，别作臛。临用，写臛中和奠。有沈，将用乃下，肉候汁中小久则变，大可增之。
    治羹臛伤咸法：取车辙中乾土末，绵筛，以两重帛作袋子盛之，绳系令坚坚，沈著铛中。须臾则淡，便引出。
    ●蒸缹法[方九切]第七十七
    《食经》曰：“蒸熊法：取三升肉，熊一头，净治，煮令不能半熟，以豉清渍之一宿。生秫米二升，勿近水，净拭，以豉汁浓者二升渍米，令色黄赤，炊作饭。以葱白长三寸一升，细切姜、橘皮各二升，盐三合，合和之，著甑中蒸之，取熟。”
    “蒸羊、肫、鹅、鸭，悉如此。”
    一本：“用豬膏三升，豉汁一升，合洒之。用橘皮一升。”
    蒸肫法：好肥肫一头，净洗垢，煮令半熟，以豉汁渍之。生秫米一升，勿令近水，浓豉汁渍米，令黄色，炊作饙，复以豉汁洒之。细切姜、橘皮各一升，葱白三寸四升，橘叶一升，合著甑中，密覆，蒸两三炊久。复以豬膏三升，合豉汁一升洒，便熟也。
    蒸熊、羊如肫法，鹅亦如此。
    蒸鸡法：肥鸡一头，净治；豬肉一斤，香豉一升，盐五合，葱白半虎口，苏叶一寸围，豉汁三升，著盐。安甑中，蒸令极熟。
    缹豬肉法：净燖豬讫，更以热汤遍洗之，毛孔中即有垢出，以草痛揩，如此三遍，梳洗令净。四破，於大釜煮之。以杓接取浮脂，另著瓮中；稍稍添水，数数接脂。脂尽，漉出，破为四方寸脔，易水更煮。下酒二升，以杀腥臊——青、白皆得。若无酒，以酢浆代之。添水接脂，一如上法。脂尽，无复腥气，漉出，棉线切，於铜铛中缹之。一行肉，一行擘葱、浑豉、白盐、姜、椒。如是次第布讫，下水缹之，肉作琥珀色乃止。恣意饱食，亦不(食肙)[乌县切]，乃胜燠肉。欲得著冬瓜、甘瓠者，於铜器中布肉时下之。其盆中脂，练白如珂雪，可以供馀用者焉。
    缹豚法：肥豚一头十五斤，水三斗，甘酒三升，合煮令熟。漉出，擘之。用稻米四升，炊一装；姜一升，橘皮二叶，葱白三升，豉汁涑饙，作糁，令用酱清调味。蒸之，炊一石米顷，下之也。
    缹鹅法：肥鹅，治，解，脔切之，长二寸。率十五斤肉，秫米四升为糁——先装如缹豚法，讫，和以豉汁、橘皮、葱白、酱清、生姜。蒸之，如炊一石米顷，下之。
    胡炮[普教切]肉法：肥白羊肉——生始周年者，杀，则生楼切如细叶，脂亦切。著浑豉、盐、擘葱白、姜、椒、荜拨、胡椒，禽调适。净洗羊肚，翻之。以切肉脂内於肚中，以向满为限，缝合。作浪中坑，火烧使赤，却灰火。内肚著坑中，还以灰火覆之，於上更燃火，炊一石米顷，便熟。香美异常，非煮、炙之例。
    蒸羊法：缕切羊肉一斤，豉汁和之，葱白一升著上，合蒸。熟，出，可食之。
    蒸豬头法：取生豬头，去其骨，煮一沸，刀细切，水中治之。以清酒、盐、肉，蒸，皆口调和。熟，以乾姜、椒著上食之。
    作悬熟法：豬肉十斤，去皮，切脔。葱白一升，生姜五合，橘皮二叶，秫米三升，豉汁五合，调味。若蒸七斗米顷下。
    《食次》曰：“熊蒸：大，剥，大烂。小者去头脚。开腹，浑覆蒸。熟，擘之，片大如手。——又云：方二寸许。——豉汁煮秫米；薤白寸断，橘皮、胡芹、小蒜并细切，盐，和糁。更蒸：肉一重，间米，尽令烂熟。方六寸，厚一寸。奠，合糁。”
    又云：“秫米、盐、豉、葱、薤、姜，切锻为屑，内熊腹中，蒸。熟，擘奠，糁在下，肉在上。”
    又云：“四破，蒸令小熟。糁用饙，葱、盐、豉和之。宜肉下，更蒸。蒸熟，擘，糁在下；乾姜、椒、橘皮、糁，在上。”
    [“豚蒸，如蒸熊。”]
    [“鹅蒸，去头，如豚。”]
    “裹蒸生鱼：方七寸准。——又云：五寸准。——豉汁煮秫米如蒸熊。生姜、橘皮、胡芹、小蒜、盐，细切，熬糁。膏油涂箬，十字裹之，糁在上，复以糁屈牖篸[祖咸反]之。——又云：盐和糁，上下与。细切生姜、橘皮、葱白、胡芹、小蒜置上。篸箬蒸之。——既奠，开箬，楮边奠上。”
    “毛蒸鱼菜：白鱼、(鱼宾)[音宾]鱼最上。净治，不去鳞。一尺已还，军。盐、豉、胡芹、小蒜，细切，著鱼中，与菜，并蒸。”
    又：“鱼方寸准——亦云‘五六寸’——下盐、豉汁中，即出，菜上蒸之。奠，亦菜上。”又云：“竹篮盛鱼，菜上，蒸。”又云：“竹蒸并奠。”
    “蒸藕法：水和稻穰、糠，揩令净，斫去节，与蜜灌孔里，使满，溲苏面，封下头，蒸。熟，除面，写去蜜，削去皮，以刀截，奠之。”又云：“夏生冬熟。双奠亦得。”
    ●(月正)、腤、煎、消法第七十八
    (月正)鱼鮓法：先下水、盐、浑豉、擘葱，次下豬、羊、牛三种肉，腤两沸，下鮓。打破鸡子四枚，泻中，如瀹鸡子法。鸡子浮，便熟，食之。
    《食经》(月正)鮓法：“破生鸡子，豉汁，鮓，俱煮沸，即奠。”又云：“浑用豉。奠讫，以鸡子、豉怗。”又云：“鮓沸，汤中与豉汁、浑葱白，破鸡子写中。奠二升。用鸡子，众物是停也。”
    五侯(月正)法：用食板零揲，杂鮓、肉，合水煮，如作羹法。
    纯蒸鱼法：“一名缹鱼。用(鱼宾)鱼。治腹里，去腮不去鳞。以咸豉、葱、姜、橘皮、酢，细切，合煮。沸，乃浑下鱼。葱白浑用。——又云：下鱼中煮。沸，与豉汁、浑葱白。将熟，下酢。又云：切生姜令长。——奠时，葱在上。大，奠一；小，奠二。若大鱼，成治准此。”
    腤鸡：“一名‘缹鸡’，一名‘鸡(月韱)’。以浑。盐，豉，葱白中截，乾苏微火炙——生苏不炙——与成治浑鸡，俱下水中，熟煮。出鸡及葱，漉出汁中苏、豉，澄令清。擘肉，广寸馀，奠之，以暖汁沃之。肉若冷，将奠，蒸令暖。满奠。”又云：“葱、苏、盐、豉汁，与鸡俱煮。既熟，擘奠，与汁，葱、苏在上，莫安下。可增葱白，擘令细也。”
    腤白肉：“一名‘白缹肉’。盐、豉煮，令向熟，薄切：长二寸半，广一寸准，甚薄。下新水中，与浑葱白、小蒜、盐、豉清。”又：“薤叶切，长三寸。与葱、姜，不与小蒜，薤亦可。”
    腤豬法：[一名“缹豬肉”，一名“豬肉盐豉”]。一如缹白肉之法。
    腤鱼法：用鲫鱼，浑用。软体鱼不用。鳞治。刀细切葱，与豉、葱俱下，葱长四寸。将熟，细切姜、胡芹、小蒜与之。汁色欲黑。无酢者，不用椒。若大鱼，方寸准得用。软体之鱼，大鱼不好也。
    密纯煎鱼法：用鲫鱼，治复中，不鳞。苦酒、蜜中半，和盐渍鱼，一炊久，漉出。膏油熬之，令赤。浑奠焉。
    勒鸭消：细研熬如饼臛，熬之令小熟。姜、橘、椒、胡芹、小蒜，并细切，熬黍米糁。盐、豉汗下肉中复熬，令似熟，色黑。平淡满奠。兔、雉肉，次好。凡肉，赤理皆可用。勒鸭之小者，大如鸠、鸽，色白也。
    鸭煎法：用新成子鸭极肥者，其大如雉。去头，爓治，却腥翠、五藏，又净洗，细剉如笼肉。细切葱白，下盐、豉汁，炒令极熟。下椒、姜末食之。
    ●菹绿第七十九
    《食经》曰：“白菹：鹅、鸭、鸡白煮者，鹿骨，斫为准：长三寸、广一寸。下杯中，以成清紫菜三四片加上，盐、醋和肉汁沃之。”又云：“亦细切，苏加上。”又云：“准讫，肉汁中更煮，亦啖。少与米糁。凡不醋，不紫菜。满奠焉。”
    菹肖法：用豬肉、羊、鹿肥者，薤叶细切，熬之，与盐、豉汁。细切菜菹叶，细如小虫丝，长至五寸，下肉里。多与菹汁令酢。
    蝉脯菹法：“搥之，火炙令熟。细擘，下酢。”又云：“蒸之。细切香菜置上。”又云：“下沸汤中，即出，擘，如上香菜蓼法。”
    绿肉法：用豬、鸡、鸭肉，方寸准，熬之。与盐、豉汁煮之。葱、姜、橘、胡芹、小蒜，细切与之，下醋。切肉名曰“绿肉”，豬、鸡、名曰“酸”。
    白瀹[瀹，煮也，音药]豚法：用乳下肥豚。作鱼眼汤，下冷水和之，燖豚令净，罢。若有粗毛，镊子拔却，柔毛则剔之。茅藁叶揩洗，刀刮削令极净。净揩釜，勿令渝，釜，渝则豚黑。绢袋盛豚，酢浆水煮之。系小石，勿使浮出。上有浮沫，数接去。两沸，急出之，及热以冷水沃豚。又以茅蒿叶揩令极白净。以少许面，和水为面浆；复绢袋盛豚，系石，於面浆中煮之。接去浮沫，一如上法。好熟，出，著盆中，以冷水和煮豚面浆使暖暖，於盆中浸之。然後擘食。皮如玉色，滑而且美。
    酸豚法：用乳下豚。燖治讫，并骨斩脔之，令片别带皮。细切葱白，豉汁炒之，香，微下水，烂煮为佳。下粳米为糁。细擘葱白，并豉汁下之。熟，下椒、醋，大美。
    ●卷九
    ●炙法第八十
    炙豚法：用乳下豚极肥者，豶、牸俱得。燖治一如煮法，揩洗、刮削，令极净。小开腹，去五藏，又净洗。以茅茹腹令满，柞木穿，缓火遥炙，急转勿住。[转常使周匝，不匝则偏焦也]。清酒数涂以发色。[色足便止]。取新豬膏极白净者，涂拭勿住。若无新豬膏，净麻油亦得。色同琥珀，又类真金。入口则消，状若凌雪，含浆膏润，特异凡常也。
    捧[或作棒]炙：大牛用膂，小犊用脚肉亦得。逼火偏炙一面，色白便割；割遍又炙一面。含浆滑美。若四面俱熟然後割，则涩恶不中食也。
    腩[奴感切]炙：羊、牛、麞、鹿肉皆得。方寸脔切。葱白研令碎，和盐、豉汁，仅令相淹。少时便炙，若汁多久渍，则肕。拨火开，痛逼火，回转急炙。色白热食，含浆滑美。若举而复下，下而复上，膏尽肉乾，不复中食。
    肝炙：牛、羊、豬肝皆得。脔长寸半，广五分，亦以葱、盐、豉汁腩之。以羊络肚(月散)[素干反]脂裹，横穿炙之。
    牛胘炙：老牛胘，厚而脆。划穿，痛蹙令聚，逼火急炙，令上劈裂，然後割之，则脆而甚美。若挽令舒申，微火遥炙，则薄而且肕。
    灌肠法：取羊盘肠，净洗治。细剉羊肉，令如笼肉，细切葱白，盐、豉汁、姜、椒末调和，令咸淡适口，以灌肠。两条夹而炙之。割食甚香美。
    《食经》曰：“作跳丸炙法：羊肉十斤，豬肉十斤，缕切之，生姜三升，橘皮五叶，藏瓜二升，葱白五升，合捣，令如弹丸。别以五斤羊肉作臛，乃下丸炙煮之，作丸也。”
    (月薄)炙豘法：小形豘一头，(月薄)开，去骨，去厚处，安就薄处，令调。取肥豘肉三斤，肥鸭二斤，合细琢。鱼酱汁三合，琢葱白二升，姜一合，橘皮半合，和二种肉，豘肉上，令调平。以竹丳丳之，相去二寸下丳。以竹箬著上，以板覆上，重物迮之。得一宿。明旦，微火炙。以蜜一程式合和，时时刷之。黄赤色便熟。先以鸡子黄涂之，今世不复用也。
    捣炙法：取肥子鹅肉二斤，剉之，不须细剉。好醋三合，瓜菹一合，葱白一合，姜、橘皮各半合，椒二十枚作屑，合和之，更剉令调。裹著充竹丳上。破鸡子十枚，别取白，先摩之令调，复以鸡子黄涂之。唯急火急炙之，便焦，汁出便熟。作一挺，用物如上；若多作，倍之。若无鹅，用肥豘亦得也
    衔炙法：取极肥子鹅一头，净治，煮令半熟，去骨，剉之。和大豆酢五合，瓜菹三合，姜、橘皮各半合，切小蒜一合，鱼酱汗二合，椒数十粒作屑。合和，更剉令调。取好白鱼肉细琢，裹作丳，炙之。
    作饼炙法：取好白鱼，净治，除骨取肉，琢得三升。熟豬肉肥者一升，细琢。酢五合，葱、瓜菹各二合，姜、橘皮各半合，鱼酱汁三合，看咸淡、多少，盐之适口。取足作饼，如升盏大，厚五分。熟油微火煎之，色赤便熟，可食。[一本：“用椒十枚，作屑和之。”]
    酿炙白鱼法：白鱼长二尺，净治，勿破腹。洗之竟，破背，以盐之。取肥子鸭一头，洗治，去骨，细剉；酢一升，瓜菹五合，鱼酱汁三合，姜、橘各一合，葱二合，豉汁一合，和，炙之令熟。合取从背、入著腹中，丳之如常炙鱼法，微火炙半熟，复以少苦酒杂鱼酱、豉汁，更刷鱼上，便成。
    腩炙法：肥鸭，净治洗，去骨，作脔。酒五合，鱼酱汁五合。姜、葱、橘皮半合，豉汁五合，合和，渍一炊久，便中炙。子鹅作亦然。
    豬肉鮓法：好肥豬肉作脔，盐令咸淡适口。以饭作糁，如作鮓法。看有酸气，便可食。
    《食次》曰：“(月臽)炙：用鹅、鸭、羊、犊、麞、鹿、豬肉肥者，赤白半，细研熬之。以酸瓜菹、笋菹、姜、椒、橘皮、葱、胡芹细切、盐、豉汁，合和肉，丸之。手搦[汝角切]为寸半方，以羊、豬胳肚(月散)裹之。两歧簇两条簇炙之——簇两脔——令极熟。奠，四脔。牛、鸡肉不中用。”
    捣炙：[一名“筒炙”，一名“黄炙”。]用鹅、鸭、麞、鹿、豬、羊肉。细研熬和调如“(月臽)炙”。若解离不成，与少面。竹筒六寸围，长三尺，削去青皮，节悉净去，以肉薄之，空下头，令手捉，炙之。欲熟，——小乾，不著手——竖(土区)中，以鸡鸭子白手灌之。若不均，可再上白。犹不平者，刀削之。更炙，白燥，与鸭子黄；若无，用鸡子黄，加少朱，助赤色。上黄用鸡鸭翅毛刷之。急手数转，缓则坏。既熟，浑脱，去两头，六雨断之。促奠二。若不即用，以芦荻苞之，束两头——布芦间可五分——可经三五日，不尔则坏。与面则味少，酢多则难著矣。
    饼炙：“用生鱼，白鱼最好，鲇、鱧不中用。下鱼片：离脊肋，仰(木刑)几上，手按大头，以钝刀向尾割取肉，至皮即止。净洗，臼中熟舂之，勿食蒜气。与姜、椒、橘皮、盐、豉和。以竹木作圆范，格四寸面，油涂绢藉之。绢从格上下以装之，按令均平，手捉绢，倒饼膏油中煎之。出铛，及热置柈上，杯子底按之令拗。将奠，翻仰之。若杯子奠，仰与杯子相应。”又云：“用白肉、生鱼等分，细研熬和如上，手团作饼，膏油煎，如作鸡子饼。十字解奠之，还令相就如全奠。小者二寸半，奠二。葱、胡芹生物不得用，用则斑，可增。众物若是，先停止；若无，亦可用此物助诸物。”
    范炙：用鹅、鸭臆肉。如浑，椎令骨碎。与姜、椒、橘皮、葱、胡芹、小蒜、盐，豉，切，和，涂肉，浑炙之。斫取臆肉，去骨，奠如白煮之者。
    炙蚶：铁(金揭)上炙之。汁出，去半壳，以小铜柈奠之。大，奠六；小，奠八。仰奠。别奠酢随之。
    炙蛎：似炙蚶。汁出，去半壳，三肉共奠。如蚶，别奠酢随之。
    炙车熬：炙如蛎。汁出，去半壳，去屎，三肉一壳。与姜、橘屑，重炙令暖。仰奠四，酢随之。勿太熟——则肕。
    炙鱼：用小(鱼宾)、白鱼最胜。浑用。鳞治，刀细谨无小用大，为方寸准，不谨。姜、橘、椒、葱、胡芹、小蒜、苏、欓，细切锻，盐、豉、酢和，以渍鱼。可经宿。炙时以杂香菜汗灌之。燥复与之，熟而止。色赤则好。双奠，不惟用一。
    ●作(月宰)、奥、糟、苞第八十一
    作(月宰)肉法：驴、马、豬肉皆得。腊月中作者良，经夏无虫；馀月作者，必须覆护，不密则虫生。粗脔肉，有骨者，合骨粗剉。盐、麹、麦(麦完)合和，多少量意斟裁，然须盐、麹二物等分，麦(麦完)倍少於(麦完)。和讫，内瓮中，密泥封头，日曝之。二七日便熟。煮供朝夕食，可以当酱。
    作奥肉法：先养宿豬令肥，腊月中杀之。燖讫，以火烧之令黄，用暖水梳洗之，削刮令净，刳去五藏。豬肪(火芻)取脂。肉脔方五六寸作，令皮肉相兼，著水令相淹渍，於釜中(火芻)之。肉熟，水气尽，更以向所(火芻)肪膏煮肉。大率脂一升，酒二升，盐三升，令脂没肉，缓火煮半日许乃佳。漉出瓮中，馀膏仍泻肉瓮中，令相淹渍。食时，水煮令熟，而调和之如常肉法。尤宜新韭“烂拌”。亦中炙啖，其二岁豬，肉未坚，烂坏不任作也。
    作糟肉法：春夏秋冬皆得作。以水和酒糟，搦之如粥，著盐令咸。内捧炙肉於糟中。著屋下阴地，饮酒食饭，皆炙啖之。暑月得十日不臭。
    苞肉法：十二月中杀豬，经宿，汁尽浥浥时，割作捧炙形，茅、菅中苞之。无菅、茅，稻秆亦得。用厚泥封，勿令裂；裂复上泥。悬著屋外北阴中，得至七八月，如新杀肉。
    《食经》曰：“作犬(月枼)[从摄反]法：犬肉三十斤，小麦六升，白酒六升，煮之令三沸。易汤，更以小麦、白酒各三升，煮令肉离骨，乃擘。鸡子三十枚著肉中。便裹肉，甑中蒸，令鸡子得乾，以石迮之。一宿出，可食。名曰‘犬(月枼)’。”
    《食次》曰：“苞(月枼)法：用牛、鹿头，肫蹄，折煮。柳叶细切，择去耳、口、鼻、舌，又去恶者，蒸之。别切豬蹄——蒸熟，方寸切——熟鸡鸭卵、姜、椒、橘皮、盐，就甑中和之。仍复蒸之，令极烂熟。一升肉，可与三鸭子，别复蒸令软。以苞之：用散茅为束附之，相连必致令裹。大如靴雍，小如人脚(足專)肠。大，长二尺；小，长尺半。大木迮之，令平正，唯重为佳。冬则不入水。夏作，小者不迮，用小板挟之：一处与板两重，都有四板，以绳通体缠之，两头与楔楔苏结反之两板之间，楔宜长薄，令中交度，如楔车轴法，强打不容则止。悬井中，去水一尺许。若急待，内水中。用时去上白皮。名曰‘水(月枼)’。”
    又云：“用牛、豬肉，煮切之如上。蒸熟，出置白茅上，以熟煮鸡子白三重间之，即以茅苞，细绳穊束，以两小板挟之，急束两头，悬井水中。经一日许，方得。”
    又云：“藿叶薄切，蒸。将熟，破生鸡子，并细切姜、橘，就甑中和之。蒸、苞如初。奠如‘白(月枼)’——一名‘迮(月枼)’是也。”
    ●饼法第八十二
    《食经》曰：“作饼酵法：酸浆一斗，煎取七升；用粳米一升著浆，迟下火，如作粥。
    “六月时，溲一石面，著二升；冬时，著四升作。”
    作白饼法：面一石。白米七八升，作粥，以白酒六七升酵中，著火上。酒鱼眼沸，绞去滓，以和面。面起可作。
    作烧饼法：面一斗。羊肉二斤，葱白一合，带头汁及盐，熬令熟，炙之。面当令起。
    髓饼法：以髓脂、蜜，合和面。厚四一分，广六七寸。便著胡饼(金卢)中，令熟。勿令反覆。饼肥美，可经久。
    《食次》曰：“粲：一名‘乱积’。用秫稻米，绢罗之。蜜和水，水蜜中半，以和米屑。厚薄令竹杓中下——先试，不下，更与水蜜。作竹杓：容一升许，其下节，穊作孔。竹杓中，下沥五升铛里，膏脂煮之。熟，三分之一铛中也。”
    膏环：一名“粔籹”。用秫稻米屑，水、蜜溲之，强泽如汤饼面。手搦团，可长八寸许，屈令两头相就，膏油煮之。
    鸡鸭子饼：破写瓯中，不与盐。锅铛中膏油煎之，令成团饼，厚二分。全奠一。
    细环饼、截饼：环饼一名“寒具”。截饼一名“蝎子”。皆须以蜜调水溲面。若无蜜，煮枣取汁，牛羊脂膏亦得；用牛羊乳亦好，令饼美脆。截饼纯用乳溲者，入口即碎，脆如凌雪。
    餢(食俞)：起面如上法。盘水中浸剂，於漆盘背上水作者，省脂，亦得十日软，然久停则坚。
    乾剂於腕上手挽作，勿著勃。入脂浮出，即急翻，以杖周正之，但任其起，勿刺令穿。熟乃出之，一面白，一面赤，轮缘亦赤，软而可爱。久停亦不坚。若待熟始翻，杖刺作孔者，泄其润气，坚硬不好。法须瓮盛，湿布盖口，则常有润泽，甚佳。任意所便，滑而且美。
    水引、馎饨法：细绢筛面，以成调肉臛汁，待冷溲之。
    水引：挼如箸大，一尺一断，盘中盛水浸，宜以手监铛上，挼令薄如韭叶，逐沸煮。
    馎饨：挼如大指许，二寸一断，著水盆中浸，宜以手向盆旁挼使极薄，皆急火逐沸熟煮。非直光白可爱，亦自滑美殊常。
    切面粥[一名“綦子面”]、(麦孚)[卢货反](麦咼)[苏货反]粥法：刚溲面，揉令熟，大作剂，挼饼粗细如小指大。重萦於乾面中，更挼如粗箸大。截断，切作方碁。簸去勃，甑里蒸之。气馏，勃尽，下著阴地净席上，薄摊令冷，挼散，勿令相黏。袋盛，举置。须即汤煮，别作臛浇，坚而不泥。冬天一作得十日。
    (麦孚)(麦咼)：以粟饭饙，水浸，即漉著面中，以手向簸箕痛挼，令均如胡豆。拣取均者，熟蒸，曝乾。须即汤煮，笊篱漉出，别作臛浇，甚滑美。得一月日停。
    粉饼法：以成调肉臛汁，接沸溲英粉，若用粗粉，脆而不美；不以汤溲，则生不中食。如环饼面，先刚溲，以手痛揉，令极软熟；更以臛汁溲，令极泽铄铄然。割取牛角，似匙面大，钻作六七小孔，仅容粗麻线。若作“水引”形者，更割牛角，开四五孔，仅容韭叶。取新帛细紬两段，各方尺半，依角大小，凿去中央，缀角著紬。以钻钻之，密缀勿令漏粉。用讫，洗，举，得二十年用。裹盛溲粉，敛四角，临沸汤上搦出，熟煮。臛浇。若著酪中及胡麻饮中者，直类玉色，积稹著牙，与好面不殊。一名“搦饼”。著酪中者，直用白汤溲之，不须肉汁。
    豚皮饼法：一名“拨饼”。汤溲粉，令如薄粥。大铛中煮汤；以小杓子挹粉著铜钵内，顿钵著沸汤中，以指急旋钵，令粉悉著钵中四畔。饼既成，仍挹钵倾饼著汤中，煮熟。令漉出，著冷水中。酷似豚皮。臛浇、麻、酪任意，滑而且美。
    治面砂墋初饮反法：簸小麦，使无头角，水浸令液。漉出，去水，泻著面中，拌使均调。於布巾中良久挻动之，土末悉著麦，於面无损。一石面，用麦三升。
    《杂五行书》曰：“十月亥日食饼，令人无病。”
    ●粽(米壹)法第八十三
    《风土记》注云：“俗先以二节一日，用菰叶裹黍米，以淳浓灰汁煮之，令烂熟，於五月五日、夏至啖之。黏黍一名‘粽’，一曰‘角黍’，盖取阴阳尚相裹未分散之时象也。”
    《食经》云：“粟黍法：先取稻，渍之使释。计二升米，以成粟一斗，著竹(上竹下昜)内，米一行，粟一行，裹，以绳缚。其绳相去寸所一行。须釜中煮，可炊十石米间，黍熟。”
    《食次》曰：“(米壹)：用秫稻米末，绢罗，水、蜜溲之，如强汤饼面。手搦之，令长尺馀，广二寸馀。四破，以枣、栗肉上下著之遍，与油涂竹箬裹之，烂蒸。奠二，箬不开，破去两头，解去束附。”
    ●煮(米宜)[草片反，米屑也。或作根]第八十四
    煮(米宜)：《食次》曰：“宿客足，作(米宜)(籷)[苏革反]。(米宜)末一升，以沸汤一升沃之；不用腻器。断箕漉出滓，以(米宜)箒舂取勃。勃，别出一器中。折米白煮，取汗为白饮，以饮二升投(米宜)汁中。——又云：合勃下饮讫，出勃。(米宜)汁复悉写釜中，与白饮合煮，令一沸，与盐。白饮不可过一□。——折米弱炊，令相著，盛饭瓯中，半奠，杓抑令偏著一边，以(米宜)汁沃之，与勃。”
    又云：“(米宜)末以二升，小器中沸汤渍之。折米煮为饭，沸，取饭中汁升半。折箕漉(米宜)出，以饮汗当向(米宜)汁上淋之，以(米宜)箒舂取勃，出别勃置。复著折米渖汁为白饮，以(米宜)汁投中。鲑奠如常，食之。”
    又云：“若作仓卒难造者，得停西(米宜)最胜。”
    又云：“以勃少许投白饮中；勃若散坏，不得和白饮，但单用(米宜)汁焉。”
    ●醴酪第八十五
    煮醴酪：昔介子推怨晋文公赏从亡之劳不及己，乃隐於介休县绵上山中。其门人怜之，悬书於公门。文公寤而求之，不获，乃以火焚山。推遂抱树而死。文公以绵上之地封之，以旌善人。于今介山林木，遥望尽黑，如火烧状，又有抱树之形。世世祠祀，颇有神验。百姓哀之，忌日为之断火，煮醴要不得而食之，名曰“寒食”，盖清明节前一日是也。中国流行，遂为常俗。然麦粥自可御暑，不必在寒食。世有能此粥者，聊复录耳。
    治釜令不渝法：常於谙信处买取最初铸者，铁精不渝，轻利易燃。其渝黑难燃者，皆是铁滓钝浊所致。治令不渝法：以绳急束蒿，斩两头令齐。著水釜中，以乾牛屎燃釜，汤暖，以蒿三遍净洗。抒却水，乾燃使热。买肥买肥肉脂合皮大如手者三四段，以脂处处遍揩拭釜，察作声。复著水痛疏洗，视汁黑如墨，抒却。更脂拭，疏洗。如是十遍许，汁清无复黑，乃止；则不复渝。煮杏酪，煮饧，煮地黄染，皆须先治釜，不尔则黑恶。
    煮醴法：与煮黑饧同。然须调其色泽，令汁味淳浓，赤色足者良。尤宜缓火，急则焦臭。传曰：“小人之交甘若醴”，疑谓此，非醴酒也。
    煮杏酪粥法：用宿穬麦，其春种者则不中。预前一月，事麦折令精，细簸揀。作五六等，必使别均调，勿令粗细相杂，其大如胡豆者，粗细正得所。曝令极乾。如上治釜讫，先煮一釜粗粥，然後净洗用之。打取杏人，以汤脱去黄皮，熟研，以水和之，绢滤取汁。汁唯淳浓便美，水多则味薄。用乾牛粪燃火，先煮杏人汁，数沸，上作豚脑皱然後下穬麦米。唯须缓火，以匕徐徐搅之，勿令住。煮令极熟，刚淖得所，然後出之。预前多买机关报瓦盆子容受二斗者，抒粥著盆子中，仰头勿盖。粥色白如凝脂，米粒有类青玉。停至四月八日亦不动。渝釜令粥黑，火急则焦期刊，旧盆则不渗水，覆盖则解离。其大盆盛者，数卷居万反亦生水也。
    ●飧饭第八十六
    作粟飧法：(臼巿)米欲细而不碎。碎则浊而不美。(臼巿)讫即炊。经宿则涩。淘必宜净。十遍以上弥佳。香浆和暖水浸饙，少时，以手挼，无令有块。复小停，然後壮。凡停饙，冬宜久，夏少时，盖以人意消息之。若不停饙，则饭坚也。投飧时，先调浆令甜酢适口，下热饭於浆中，尖出便止。宜少时住，勿使挠搅，待其自解散，然後捞盛，飧便滑美。若下饭即搅，令饭涩。
    折粟米法：取香美好谷脱粟米一石，勿令有碎杂。於木槽内，以汤淘，脚踏；泻去渖，更踏；如此十遍，隐约有七斗米在，便止。漉出，曝乾。炊时，又净淘。下饙时，於大盆中多著冷水，必令冷彻米心，以手挼饙，良久停之。折米坚实，必须弱炊故也，不停则硬。投饭调浆，一如上法。粒似青玉，滑而且美。又甚坚实，竟日不饥。弱炊作酪粥者，美於粳米。
    作寒食浆法：以三月中清明前，夜炊饭，鸡向鸣，下熟热饭於瓮中，以向满为限。数日後便酢，中饮。因家常炊次，三四日辄以新炊饭一椀酘之。第取浆，随多少即新汲冷水添之。讫夏，飧浆并不败而常满，所以为异。以二程式，得解水一升，水冷清俊，有殊於凡。
    令夏月饭瓮、井口边无虫法：清明节前二日夜，鸡鸣时，炊黍熟，取釜汤遍洗井口、瓮边地，则无马蚿，百虫不近井、瓮矣。甚是神验。
    治旱稻赤米令饭白法：莫问冬夏，常以热汤浸米，一食久，然後以手挼之。汤冷，泻去，即以冷水淘汰，挼取白乃止。饭色洁白，无异清流之米。
    又，(臼巿)赤稻一臼，米里著蒿叶一把，白盐一把，合(臼巿)之，即绝白。
    《食经》曰：“作面饭法：用面五升，先乾蒸，搅使冷。用水一升。留一升面，减水三合；以七合水，溲四升面，以手擘解。以饭，一升面粉粉乾下。稍切取，大如栗颗。讫，蒸熟。下著节中，更蒸之。”
    作粳米糗糒法：取粳米，汰洒，作饭，曝令燥。捣细，磨，粗细作两种折。
    粳米枣糒法：炊饭熟烂，曝令乾，细筛。用枣蒸熟，迮取膏，溲糒。率一升糒，用枣崔寔曰：“五月多作糒，以供出入之粮。”
    菰米饭法：菰谷盛韦囊中；捣瓷器为屑，勿令作末，内韦囊中令满，板上揉之取米。一作可用升半。炊如稻米。
    胡饭法：以酢瓜菹长切，脟炙肥肉，生杂菜，内饼中急捲，捲用两卷，三截，还令相就，并六断，长不过二寸。别奠“飘薤”随之。细切胡芹、蓼下酢中为“飘薤”。
    《食次》曰：“折米饭：生折，用冷水，用虽好，作甚难。蒯苦怪反米饭。蒯者，背洗米令净也。”
    ●素食第八十七
    《食次》曰：“葱韭羹法：下油水中煮葱、韭——五分切，沸俱下。与胡芹、盐、豉、研米糁——粒大如粟米。”
    瓠羹：下油水中煮极熟——瓠体横切，厚三分，沸而下。与盐、豉、胡芹。累奠之。
    油豉：豉三合，油一升，酢五升，姜、橘皮、葱、胡芹、盐，全和，蒸。蒸熟。更以油五升，就气上洒之。讫，即合甑覆泻瓮中。
    膏煎昆菜：以燥菜下油中煎之，可食则止。擘奠如脯。
    薤白蒸：秫米一石，熟舂(臼巿)令米毛，不淅。以豉三升煮之，淅箕漉取汁，用沃米，令上谐可走虾。米释，漉出——停米豉中，夏可半日，冬可一日，出米。葱、薤等寸切，令得一石许，胡芹寸切，令得一升许，油五升，合和蒸之，可分为两甑蒸之。气馏，以豉汁五升洒之。凡三过三洒，可经一炊久。三洒豉汁，半熟，更以油五升洒之，即下。用热食。若不即食，重蒸，取气出。洒油之後，不得停灶上；则漏去油。重蒸不宜久，久亦漏油。尊讫，以姜、椒末粉之。溲甑亦然。
    (月稣)[音苏]托饭：托二斗，水一石。熬白米三升，令黄黑，合托，三沸。绢漉取汁，澄清，以(月稣)一升投中。无(月稣)，与油二升，(月稣)托好。一升，次“檀托”，一名“托中价”。
    蜜姜：生姜一斤，净洗，刮去皮，算子切，不患长，大如细漆箸。以水二升，煮令沸，去沫。与蜜二升煮，复令沸，更去沫。椀子盛，合汁减半奠；用箸，二人共。无生姜，用乾姜，法如前，唯切欲极细。
    缹瓜瓠法：冬瓜、越冬、瓠，用毛未脱者，毛脱即坚。汉瓜用极大饶肉者，皆削去皮，作方脔，广一寸，长三寸。偏宜豬肉，肥羊肉亦佳；肉须别煮令熟，薄切。苏油亦好。特宜菘菜。芜菁、肥葵、韭等皆得。苏油，宜大用苋菜。细擘葱白，葱白欲得多於菜。无葱，薤白代之。浑豉、白盐、椒末。先布菜於铜铛底，次肉，无肉以苏油代之。次瓜，次瓠，次葱白、盐、豉、椒末，如是次第重布，向满为限。少下水，仅令相淹渍。缹令熟。
    又缹汉瓜法：直以香酱、葱白、麻油缹之。勿下水亦好。
    缹菌其殒反法：菌，一名“地鸡”，口未开，内外全白者佳；其口开里黑者，臭不堪食。其多取欲经冬者，收取，盐汁洗去土，蒸令气馏，下著屋北阴乾之。当时随食者，取即汤煠去腥气，擘破。先细切葱白，和麻油，苏亦好。熬令香；复多擘葱白，浑豉、盐、椒末，与菌俱下，擘之。宜肥羊肉；鸡、豬肉亦得。肉缹者，不须苏油。肉亦先熟煮，薄切，重重布之如“缹瓜瓠法”，唯不著菜也。
    缹瓜瓠、菌，虽有肉、素两法，然此物多充素食，故附素条中。
    缹茄子法：用子未成者，子成则不好也。以竹刀骨刀四破之，用钱则渝黑。汤煠去腥气。细切葱白，熬油令香；苏弥好。香酱清、擘葱白与茄子俱下，缹令熟。下椒、姜末。
    ●作菹、藏生菜法第八十八
    葵、菘、芜菁、蜀芥咸菹法：收菜时，即择取好者，菅、蒲束之。作盐水，令极咸，於盐水中洗菜，即内瓮中。若先用淡水洗者，菹烂。其洗菜盐水，澄取清者，泻著瓮中，令没菜把即止，不复调和。菹色仍青，以水洗去咸汁，煮为茹，与生菜不殊。
    其芜菁、蜀芥二种，三日抒出之。粉黍米，作粥清；捣麦(麦完)作末，绢筛。布菜一行，以(麦完)末薄坌之，即下热粥清。重重如此，以满瓮为限。其布菜法：每行必茎叶颠倒安之。旧盐汁还泻瓮中。菹色黄而味美。
    作淡菹，用黍米粥清，及麦(麦完)末，味亦胜。
    作汤菹法：菘菜佳，芜菁亦得。收好菜，择讫，即於热汤中煠出之。若菜已萎者，水洗，漉出，经宿生之，然後汤煠。煠讫，冷水中濯之，盐、醋中。熬胡麻油著，香而且脆。多作者，亦得至春不败。
    (上艹下釀)菹法：菹，菜也。一曰：菹不切曰“(上艹下釀)菹”。用乾蔓菁，正月中作。以热汤浸菜冷柔软，解辫，择治，净洗。沸汤煠，即出，於水中净洗，复作盐水暂度，出著箔上。经宿，菜色生好。粉黍米粥清，亦用绢筛麦(麦完)末，浇菹布菜，如前法；然後粥清不用大热。其汁才令相淹，不用过多。泥头七日，便熟。菹瓮以穰茹之，如酿酒法。
    作卒菹法：以酢浆煮葵菜，擘之，下酢，即成菹矣。
    藏生菜法：九月、十月中，於墙南日阳中掘作坑，深四五尺。取杂菜，种别布之，一行菜，一行土，去坎一尺许，便止。以穰厚覆之，得经冬。须即取，粲然与夏菜不殊。
    《食经》作葵菹法：“择燥葵五斛，盐二斗，水五斗，大麦乾饭四斗，合濑：案葵一行，盐、饭一行，清水浇满。七日黄，便成矣。”
    作菘咸菹法：水四斗，盐三升，搅之，令杀菜。又法：菘一行，女麹间之。
    作酢菹法：三石瓮。用米一斗，捣，搅取汁三升；煮滓作三升粥。令内菜瓮中，辄以生渍汁及粥灌之。一宿，以青蒿、薤白各一行，作麻沸汤，浇之，便成。
    作菹消去：用羊肉二十斤，肥豬肉十斤，缕切之。菹二升，菹根五升，豉汁七升半，切葱头五升。
    蒲菹：《诗义疏》曰：“蒲，深蒲也。《周礼》以为菹。谓蒲始生，取其中心入地者，蒻，大如匕柄，正白，生啖之，甘脆；又煮，以苦酒浸之，如食笋法，大美。今吴人以为菹，又以为鮓。”
    世人作葵菹不好，皆由葵大脆通行证也。菹菘，以社前二十日种之；葵，社前三十日种之。使葵至藏，皆欲生花乃佳耳。葵经十朝苦霜，乃采之。秫米为饭，令冷。取葵著瓮中，以向饭沃之。欲令色黄，煮小麦时时粣桑葛反之。
    崔寔曰：“九月，作葵菹。其岁温，即待十月。”
    《食经》曰：“藏瓜法：取白米一斗，鬲中熬之，以作糜。下盐，使咸淡适口，调寒热。熟拭瓜，以投其中，密涂瓮。此蜀人方，美好。又法：取小瓜百枚，豉五升，盐三程式。破，去瓜子，以盐布瓜片中，次著瓮中，绵其口。三日豉气尽，可食之。”
    《食经》藏越瓜法：“糟一斗，盐三升，淹瓜三宿。出，以布拭之，复淹如此。凡瓜欲得完，慎勿伤，伤便烂，以布囊就取之，佳。豫章郡人晚种越瓜，所以味亦异。”
    《食经》藏梅瓜法：“先取霜下老白冬瓜，削去皮，取肉方正薄切如手板。细施灰，罗瓜著上，复以灰覆之。煮杬皮、乌梅汁著器中。细切瓜，令方三分，长二寸，熟煠之，以投梅汁。数日可食。以醋石榴子著中，并佳也。”
    《食经》曰：“乐安令徐肃藏瓜法：取越瓜细者，不操拭，勿使近水，盐之令咸。十日许，出，拭之，小阴乾熇之，仍内著盆中。作和法：以三升赤小豆，三升秫米，并炒之，令黄，合舂，以三斗好酒解之。以瓜投中，密涂。乃经年不败。”
    崔寔曰：“大暑後六日，可藏瓜。”
    《食次》曰：“女麹：秫稻米三斗，净淅，炊为饭——软炊。停令极冷，以麹范中用手饼之。以青蒿上下奄之，置床上，如作麦麹法。三七二十一日，开看，遍有黄衣则止。三七日无衣，乃停，要须衣遍乃止。出，日中曝之。燥则用。”
    酿瓜菹酒法：秫稻炷石，麦麹成剉隆隆二斗，女麴成剉平一斗。酿法：须消化，复以五升米酘之；消化，复以五升米酘之。再酘酒熟，则用，不迮出。瓜，盐揩，日中曝令皱盐和暴糟中停三宿，度内女麴酒中为佳。
    “瓜菹法：采越瓜，刀子割；摘取，勿令伤皮。盐揩数遍，日曝令皱。先取四月白酒糟盐和，藏之。数日，又过著大酒糟中，盐、蜜、女麴和糟，又藏泥(岡瓦)中，唯久佳。”又云：“不入白酒糟亦得。”又云：“大酒接出清，用醅，若一石，与盐三升，女麴三升，蜜三升。女麴曝令燥，手榨令解，浑用。女麴者，麦黄衣也。”又云：“瓜净洗，令燥，盐揩之。以盐和酒糟，令有盐味，不须多，合藏之，密泥(岡瓦)口。软而黄，便可食。大者六破，小者四破，五寸断之，广狭尽瓜之形。”又云：“长四寸，广一寸。仰奠四片。瓜用小而直者，不可用喎。”
    瓜芥菹：用冬瓜，切长三寸，广一寸，厚二分。芥子，少与胡芹子，合熟研，去滓，与好酢，盐之，下瓜。唯久益佳也。
    汤菹法：用少菘、芜菁，去根，暂经沸汤，及热与盐、酢。浑长者，依杯截。与酢，并和菜汁；不尔，太酢。满奠之。
    苦笋紫菜菹法：笋去皮，三寸断之，细缕切之；小者手捉小头，刀削大头，唯细薄，随置水中。削讫，漉出，细切紫菜和之。与盐、酢、乳。用半奠。紫菜，冷水渍，少久自解。但洗时勿用汤，汤洗则失味矣。
    竹菜菹法：菜生竹林下，似芹，科大而茎叶细，生极穊。净洗，暂经沸汤，速出，下冷水中，即搦去水，细切。又胡芹、小蒜，亦暂经沸汤，细切，和之。与盐、醋。半奠春用至四月。
    蕺菹法：蕺去土、毛、黑恶者，不洗，暂经沸汤即出。多少与盐。一升，以暖米清渖汁净洗之，及暖即出，漉下盐、酢中。若不及热，则赤坏之。又，汤撩葱白，即入冷水，漉出，置蕺中，并寸切，用米。若椀子奠，去蕺节，料理接奠，各在一边，令满。
    菘根榼菹法：菘，净洗遍体，须长切，方如算子，长三寸许。束根，入沸汤，小停出，及热与盐、酢。细缕切橘皮和之。料理，半奠之。
    熯[呼干反]菹法：净洗，缕切三寸长许，束为小把，大如筚篥。暂经沸汤，速出之，及热与盐、酢，上加胡芹子与之。料理令直，满奠之。
    胡芹小蒜菹法：并暂经小沸汤出，下冷水中，出之。胡芹细切，小蒜寸切，与盐、酢。分半奠，青白各在一边。若不各在一边，不即入於水中，则黄坏，满奠。
    菘根萝卜菹法：净洗通体，细切长缕，束为把，大如十张纸卷。暂经沸汤即出，多与盐，二升暖汤合把手按之。又，细缕切，暂经沸汤，与橘皮和，乃暖与则黄坏。料理满奠。煴菘、葱、芜菁根悉可用。
    紫菜菹法：取紫菜，冷水渍令释，与葱菹合盛，各在一边，与盐、酢。满奠。
    “蜜姜法：用生姜，净洗，削治，十月酒糟中藏之。泥头十日，熟。出，水洗。内蜜中。大者中解，小者浑用。竖奠四。”又云：“卒作：削治，蜜中煮之，亦可用。”
    “梅瓜法：用大冬瓜，去皮、穰，算子细切，长三寸，粗细如研饼。生布薄绞去汁，即下杬汁，令小暖。经宿，漉出。煮一升乌梅，与水二升，取一升馀，出梅，令汁清澄。与蜜三升，杬汁三升，生橘二十枚——去皮核取汁——复和之，合煮两沸，去上沫，清澄令冷。内瓜讫，与石榴酸者、悬钩子、廉姜屑。石榴、悬钩，一杯可下十度。皮尝看，若不大涩，杬子汁至一升。”又云：“乌梅渍汁淘。石榴、悬钩，一奠不过五六。煮熟，去粗皮。杬一升，与水三升，煮取升半，澄清。”
    “梨菹法：先作漤[卢感反]：用小梨，瓶中水渍，泥头，自秋至春。至冬中，须亦可用。——又云：一月日可用。——将用，去皮，通体薄切，奠之，以梨漤汁，投少蜜，令甜酢。以泥封之。若卒作，切梨如上，五梨半用苦酒二升，汤二升，合和之，温令不热，下，盛。一奠五六片，汁沃上，至半。以篸置杯旁。夏停不过五日。又云：卒作，煮枣亦可用之。”
    木耳菹：取枣、桑、榆、柳树边生犹软湿者，[乾即不中用。柞木耳亦得]。煮五沸，去腥汁，出置冷水中，净洮。又著酢浆水中，洗出，细缕切。讫，胡荽、葱白，[少著，取香而已]。下豉汁、酱清及酢，调和适口，下姜、椒末。甚滑美。
    (上艹下豦)菹法：《毛诗》曰：“薄言采芑。”毛云：“菜也。”《诗义疏》曰：“(上艹下豦)，似苦菜，茎青；摘去叶，白汁出。甘脆可食，亦可为茹。青州谓之‘芑’。西河、雁门(上艹下豦)尤美，时人恋恋，不能出塞。”
    蕨：
    《尔雅》云：“蕨，鳖。”郭璞注云：“初生无叶，可食。《广雅》曰‘紫藄’，非也。”
    《诗义疏》曰：“蕨，山菜也；初生似蒜茎，紫黑色。二月中，高八九寸，老有叶，瀹为茹，滑美如葵。今陇西、天水人，及此时而乾收，秋冬尝之；又云以进御。三月中，其端散为三枝，枝有数叶，叶似青蒿，长粗坚强，不可食。击、秦曰‘蕨’；齐、鲁曰‘鳖’，亦谓‘蕨’。”
    又浇之。
    《食经》曰：“藏蕨法：先洗蕨，把著器中，蕨一行，盐一行，薄粥沃之。一法：以薄灰淹之，一宿，出，蟹眼湯瀹之。出熇，内糟中。可至蕨时。”
    “蕨菹：取蕨，暂经汤出；小蒜亦然。令细切，与盐、酢。”又云：“蒜，蕨俱寸切之。”
    荇：[字或作莕]。《尔雅》曰：“莕，接余。其叶，苻。”郭璞注曰：“丛生水中，叶圆，在茎端，长短随水深浅。江东菹食之。”
    《毛诗?周南?国风》曰：“参差荇菜，左右流之。”毛注云：“接余也。”《诗义疏》曰：“接余，其茎白；叶紫赤，正圆，径寸馀，浮在水上；根在水底。茎与水深浅等，大如钗股，上青下白，以苦酒浸之为菹，脆美，可案酒。其华为蒲黄色。”
    ●饧餺第八十九
    史游《急就篇》云：“馓生但反、饴、饧。”
    《楚辞》曰：“粔籹、蜜饵，有餦餭。”餦餭亦饧也。
    柳下惠见饴曰：“可以养老。”然则饴餺可以养老自幼，故录之也。
    煮白饧法：用白芽散蘖佳；其成饼者，则不中用。用不渝釜，渝则饧黑。釜必磨治令白净，勿使有腻气。釜上加甑，以防沸溢。乾蘖末五升，杀米一石。米必细(臼巿)，数十遍净淘，炊为饭。摊去热气，及暖於盆中以蘖末和之，使均调。卧於酳瓮中，铁以手按，拨平而已。以被覆盆瓮，令暖，冬则穰茹。冬须竟日，夏即半日许，看米消减离瓮，作鱼眼沸汤以淋之，令糟上水深一尺许，乃上下水洽讫，向一食顷，使拔酳取汁煮之。
    每沸，辄益两杓。尤宜缓火，火急则焦气。盆中汁尽，量不复溢，便下甑。一人专以杓扬之，勿令住手，手住则饧黑。量熟，止火。良久，向冷，然後出之。
    用粱米、稷米者，饧如水精色。
    黑饧法：用青芽成饼糵。糵末一斗，杀米一石。馀法同前。
    琥珀饧法：小饼如碁石，内外明彻，色如琥珀。用大麦糵末一斗，杀米一石。馀并同前法。
    煮餺法：用黑饧糵末一斗六升，杀米一石。卧、煮如法。但以蓬子押取汁，以匕匙纥纥搅之，不须扬。
    《食经》作饴法：“取黍米一石，炊作黍，著盆中。糵末一斗搅和。一宿，则得一斛五斗。煎成饴。”
    崔寔曰：“十月，先冰冻，作京饧，煮暴饴。”
    《食次》曰：“白茧糖法：熟炊秫稻米饭，及热于杵臼净者舂之为粢，须令极熟，勿令有米粒。干为饼：法，厚二分许。日曝小燥，刀直(麗刂)为长条，广二分；乃斜裁之，大如枣核，两头尖。更曝令极燥，膏油煮之。熟，出，糖聚丸之；一丸不过五六枚。”又云：“手索粢，粗细如箭簳。日曝小燥，刀斜截，大如枣核。煮，丸，如上法。丸大如校核。半奠，不满之。”
    黄茧糖，白秫米，精舂，不簸淅，以栀子渍米取色。炊、舂为粢；粢加蜜。馀一如白粢。作茧，煮，及奠，如前。
    ●煮胶第九十
    煮胶法：煮胶要用二月、三月、九月、十月，馀月则不成。[热则不凝，无作饼。寒则冻瘃，令胶不黏。]
    沙牛皮、水牛皮、豬皮为上，驴、马、驼、骡皮为次。[其胶势力，虽复相似，但驴、马皮薄毛多，胶少，倍费樵薪]。破皮履、鞋底、格椎皮、靴底、破鞍、靫，但是生皮，无问年岁久远，不腐烂者，悉皆中煮。[然新皮胶色明净而胜，其陈久者固宜，不如新者]。其脂肕、盐熟之皮，则不中用。[譬如生铁，一经柔熟，永无镕铸之理，无烂汁故也]。唯欲旧釜大而不渝者。[釜新则烧令皮著底，釜小费薪火，釜渝令胶色黑]。
    法：於井边坑中，浸皮四五日，令极液。以水净洗濯，无令有泥。片割，著釜中，不须削毛。[削毛费功，於胶无益]。凡水皆得煮；然咸苦之水，胶乃更胜。长作木匕，匕头施铁刃，时时彻底搅之，勿令著底。[匕头不施铁刃，虽搅不彻底，不彻底则焦，焦则胶恶，是以尤须数数搅之]。水少更添，常使滂沛。经宿晬时，勿令绝火。候皮烂熟，以匕沥汁，看末後一珠，微有黏势，胶便熟矣。[为过伤火，令胶焦]。取净乾盆，置灶埵[丁果反]上，以漉米床加盆，布蓬草於床上，以大杓挹取胶汁，泻著蓬草上，滤去滓秽。挹时勿停火。[火停沸定，则皮膏汁下，挹不得也]。淳熟汁尽，更添水煮之；搅如初法。熟复挹取。看皮垂尽，著釜焦黑，无复黏势，乃弃去之。
    胶盆向满，舁著空静处屋中，仰头令凝。[盖则气变成水，令胶解离]。凌旦，合盆於席上，脱取凝胶。口湿细紧线以割之。其近盆底土恶之处，不中用者，割却少许。然後十字坼破之，又中断为段，较薄割为饼。[唯极薄为佳，非直易乾，又色似琥珀者好。坚厚者既难燥，又见黯黑，皆为胶恶也]。近盆末下，名为“笨胶”，可以建车。近盆末上，即是“胶清”，可以杂用。最上胶皮如粥膜者，胶中之上，第一黏好。
    先於庭中竖槌，施三重箔樀，令免狗鼠，於最下箔上，布置胶饼，其上两重，为作荫凉，并扞霜露。[胶饼虽凝，水汁未尽，见日即消；霜露霑濡，复难乾燥]。旦起至食时，卷去上箔，令胶见日；[凌旦气寒，不畏消释；霜露之润，见日即乾]。食後还复舒箔为荫。雨则内敞屋之下，则不须重箔。四五日浥浥时，绳穿胶饼，悬而日曝。
    极乾，乃内屋内，悬纸笼之。[以防青蝇尘土之污]。夏中虽软相著，至八月秋凉时，日中曝之，还复坚好。
    ●笔墨第九十一
    笔法：韦仲将《笔方》曰：“先次以铁梳梳兔毫有羊青毛，去其秽毛，盖使不髯。茹讫，各别之。绵用梳掌痛拍整齐毫锋端，本各作扁，极令均调平好，用衣羊青毛——缩羊青毛去兔毫头下二分许。然後合扁，卷令极圆。讫，痛颉之。”
    “以所整羊毛中截，有衣中心——名曰‘笔柱’，或曰‘墨池’、‘承墨’。复用毫青衣羊青毛外，发作柱法，使中心齐，亦使平均。痛颉，内管中，宁随毛长者使深。宁小不大。笔之大要也。”
    合墨法：好醇烟，捣讫，以细绢筛——於堈内筛去草莽若细沙、尘埃。此物至轻微，不宜露筛，喜失飞去，不可不慎。墨麹一斤，以好胶五两，浸梣[才心反]皮汁中。梣，江南樊鸡木皮也；其皮入水绿色，解胶，又益墨色。可下鸡子白——去黄——五颗。亦以真珠砂一两，麝香一两，虽治，细筛，都合调。下铁臼中，宁刚不宜泽，捣三万杵，杵多益善。合墨不得过二月、九月，温时败臭，寒则难乾潼溶，见风自解碎。重不得过三二两。墨之大诀如此。宁小不大。
    ●卷十
    ●五谷果蓏菜茹非中国物产者
   [ 聊以存其名目，记其怪异耳。爰及山泽草木任食，非人力所种者，悉附於此。]
    ▲五谷一
    《山海经》曰：“广都之野，百谷自生，冬夏播琴。”郭璞注曰：“播琴，犹言播种，方俗言也。”“爰有膏稷、膏黍、膏菽。”郭璞注曰：“言好味，滑如膏。”
    《博物志》曰：“扶海洲上有草，名曰‘蒒’。其实如大麦，从七月熟，人敛获，至冬乃讫。名曰‘自然谷’，或曰‘禹馀粮’。”
    又曰：“地三年种蜀黍，其後七年多蛇。”
    ▲稻二
    异物志曰：“稻，一岁夏冬再种，出交趾。”
    俞益期《牋》曰：“交趾稻再熟也。”
    ▲禾三
    《广志》曰：“梁禾，蔓生，实如葵子。米粉白如面，可为饘粥。牛食以肥。六月种，九月熟。”
    “感禾，扶疏生，实似大麦。”
    “扬禾，似藋，粒细。左折右炊，停则牙生。此中国巴禾——木稷也。”
    “大禾，高丈馀，子如小豆，出粟特国。”
    《山海经》曰：“昆仑墟，……上有木禾，长五寻，大五围。”郭璞曰：“木禾，谷类也。”
    《吕氏春秋》曰：“饭之美者，玄山之禾，不周之粟，阳山之穄。”
    《魏书》曰：“乌丸地宜青穄。”
    ▲麦四
    《博物志》曰：“人啖麦橡，令人多力健行。”
    《西域诸国志》曰：“天竺十一月六日为冬至，则麦秀。十二月十六日为腊，腊麦熟。”
    《说文》曰：“麰，周所受来麰也。”
    ▲豆五
    《博物志》曰：“人食豆三年，则笛重，行动难。恒食小豆，令人肌燥粗理。”
    ▲东墙六
    《广志》曰：“东墙，色青黑，粒如葵子；似蓬草。十一月熟。出幽、凉、并、乌丸地。”
    河西语曰：“贷我东墙，偿我田粱。”
    《魏书》曰：“乌丸地宜东墙，能作白酒。”
    ▲果蓏七
    《山海经》曰：“平丘，……百果所在。”“不周之山，……爰有嘉果：子如枣，叶如桃，黄花赤树，食之不饥。”
    《吕氏春秋》曰：“常山之北，投渊之上，有百果焉，群帝所食。”[“群旁，众帝先升遐者。”]
    《临海异物志》曰：“杨桃，似橄榄，其味甜，五月、十月熟。谚曰：‘杨桃无蹙，一岁三熟。’其色青黄，核如枣核。”
    《临海异物志》曰：“梅桃子，生晋安侯官县，一小树，得数十石。实大三寸，可蜜藏之。”
    《临海异物志》曰：“杨摇，有七脊，子生树皮中。其体虽异，味则无奇。长四五寸，色表黄，味甘。”
    《临海异物志》曰：“冬熟，如指大，正赤，其味甘，胜梅。”
    “猴闼子，如指头大，其味小苦，可食。”
    “关桃子，其味酸。”
    “土翁子，如漆子大，熟时甜酸，其色青黑。”
    “枸槽子，如指头大，正赤，其味甘。”
    “鸡橘子，大如指，味甘。永宁界中有之。”
    “猴总子，如小指头大，与柿相似，其味不减於柿。”
    “多南子，如指大，其色紫，味甘，与梅子相似。出晋安。”
    “王坛子，如枣大，其味甘。出侯官越王祭太一坛边有此果。无知其名，因见生处，遂名‘王坛’。其形小於龙眼，有似木瓜。”
    《博物志》曰：“张骞使西域还，得安石榴、胡桃、蒲桃。”
    刘欣期《交州记》曰：“多感子，黄色，围一寸。”
    “蔗子，如瓜大，亦似柚。”
    “弥子，圆而细，其味初苦後甘，食皆甘果也。”
    《杜兰香传》曰：“神女降张硕。常食粟饭，并有非时果。味亦不甘，但一食，可七八日不饥。”
    ▲枣八
    《史记?封禅书》曰：“李少君尝游海上，见安期生食枣，大如瓜。”
    《东方朔传》曰：“武帝时，上林献枣。上以杖击未央殿槛，呼朔曰：‘叱叱，先生来来，先生知此箧里何物？’朔曰：‘上林献枣四十九枚。’上曰：‘何以知之？’朔曰：‘呼朔者，上也；以杖击槛，两木，林也；朔来来者，枣也；叱叱者，四十九也。’上大笑。帝赐帛十匹。”
    《神异经》曰：“北方荒内，有枣林焉。其高五丈，敷张枝条一里馀。子长六七寸，围过其长。熟，赤如朱。乾之不缩。气味甘润，殊於常枣。食之可以安躯，益气力。”
    《神仙传》曰：“吴郡沈羲，为仙人所迎上天。云：‘天上见老君，赐羲枣二覆盖，大如鸡子。’”
    傅庇《赋》曰：“有枣苦瓜，出自海滨；全生益气，服之如神。”
    ▲桃九
    《汉旧仪》曰：“东海之内度朔山上，有桃，屈蟠三各里。其卑枝间，曰东北鬼门，万鬼所出入也。上有二神人：一曰‘荼’，二曰‘郁(木壘)’，主领恨鬼：鬼之恶害人者，执以苇索，以食虎。黄帝法而象之，因立桃梗於门户，上画荼、郁(木壘)，持苇索以御凶鬼；画虎於门，当食鬼也。”[(木壘)音垒。《史记》注作“度索山”。]
    《风俗通》曰：“今县官以腊除夕，饰桃人，垂苇索，画虎於门，效前事也。”
    《神农经》曰：“玉桃，服之长生不死。若不得早服之，临死日服之，其尸毕天地不朽。”
    《神异经》曰：“东北有树，高五十压丈，叶长八尺，名曰‘桃’。其子径三尺二寸，小核，味和，食之令人短寿。”
    《汉武内传》曰：“西王母以七月七日降，……令侍女更索桃。须臾以玉盘盛仙桃七颗，大如鸭子，形圆色青，以呈王母。王母以四颗与帝，三枚自食。”
    《汉武故事》曰：“东郡献短人，帝呼东方朔。朔至，短人因指朔谓上曰：‘西王母种桃，三千年一著子。此儿不良，以三过偷之矣。’”
    《广州记》曰：“庐山有山桃，大如槟榔形，色黑而味甘酢。人时登采拾，只得於上饱啖，不得持下，——迷不得返。”
    《玄中记》曰：“木子大者，积石山之桃实焉，大如十斛笼。”
    甄异传曰：“谯郡夏侯规亡後，见形还家。经庭前桃树边过，曰：‘此桃我所种，子乃美好。’其妇曰：‘人言亡者畏桃，君不畏邪？’答曰：‘桃东南枝长二尺八寸向日者，憎之；或亦不畏也。’”
    《神仙传》曰：“樊夫人与夫刘纲，俱学道术，各自言胜。中庭有两大桃树，夫妻各咒其一：夫人咒者，两枝相斗击；良久，纲所咒者，桃走出篱。”
    ▲李一○
    《列异传》曰：“袁本初时，有神出河东，号‘度索君’。人共立庙。兖州苏氏母病，祷。见一人著白单衣，高冠，冠似鱼头，谓度索君曰：‘昔临庐山下，共食白李；未久，已三千年。日月易得，使人怅然！’去後，度索君曰：‘此南海君也。’”
    ▲梨一一
    《汉武内传》曰：“太上之药，有玄光梨。”
    《神异经》曰：“东方有树，高百丈，叶长一丈，广六七尺，名曰‘梨’。其子径三尺，割之，瓤白如素。食之为地仙，辟谷，可入水火也。”
    《神仙传》曰：“介象，吴王所徵，在武昌。速求去，不许。象言病，帝以美梨一奁赐象。须臾，象死。帝殡而埋之。以日中时死，其日晡时，到建业，以所赐梨付守苑吏种之。後吏以状闻，即发象棺，棺中有一奏符。”
    ▲柰一二
    《汉武内传》曰：“仙药之次者，有圆丘紫柰，出永昌。”
    ▲橙一三
    《异苑》曰：“南康有奚石山，有甘、橘、橙、柚。就食其实，任意取足；持归家人啖，辄病，或颠仆失径。”
    郭璞曰：“蜀中有‘给客橙’，似橘而非，若柚而芳香。夏秋华实相继，或如弹丸，或如手指。通岁食之。亦名‘卢橘’。”
    ▲橘一四
    《周官?考工记》曰：“橘踰淮而北为枳，……此地气然也。”
    《吕氏春秋》曰：“果之美者，……江浦之橘。”
    《吴录?地理志》曰：“朱光禄为建安郡，中庭有橘，冬月於树上覆裹之，至明年春夏，色变青黑，味尤绝美。《上林赋》曰：‘卢橘夏熟’，盖近於是也。”
    裴渊《广州记》曰：“罗浮山有橘，夏熟，实大如李；剥皮啖则酢，合食极甘。又有‘壶橘’，形色都是甘，但皮厚气臭，味亦不劣。”
    《异物志》曰：“橘树，白花而赤实，皮馨香，又有善味。江南有之，不生他所。”
    《南中八郡志》曰：“交趾特出好橘，大且甘；而不可多啖，令人下痢。”
    《广州记》曰：“卢橘，皮厚，气、色、大如甘，酢多。九月正月□色，至二月，渐变为青，至夏熟。味亦不异冬时。土人呼为‘壶橘’。其类有七八种，不如吴、会橘。”
    ▲甘一五
    《广志》曰：“甘有二十一核。有成都平蒂甘，大如升，色苍黄。犍为南安县，出好黄甘。”
    《荆州记》曰：“枝江有名甘。宜都郡旧江北有甘园，名‘宜都甘’。”
    《湘州记》曰：“州故大城内有陶侃庙，地是贾谊故宅。谊时种甘，犹有存者。”
    《风土记》曰：“甘，橘之属，滋味甜美特异者也。有黄者，有赪者，谓之‘壶甘’。”
    ▲柚一六
    《说文》曰：“柚，条也，似橙，实酢。”
    《吕氏春秋》曰：“果之美者，……云梦之柚。”
    《列子》曰：“吴楚之国，有大木焉，其名为‘櫾’[音柚]，碧树而冬青，生实丹而味酸。食皮汁，已惯厥之疾。齐州珍之。渡淮而北，化为枳焉。”
    裴渊《记》曰：“广州别有柚，号曰‘雷柚’，实如升大。”
    《风土记》曰：“柚，大橘也，色黄而味酢。”
    ▲椵一七
    《尔雅》曰：“櫠，椵也。”郭璞注曰：“柚属也。子大如盂，皮厚二三寸，中似枳，供食之，少味。”
    ▲栗一八
    《神异经》曰：“东北荒中，有木高四十丈，叶长五尺，广三寸，名‘栗’。其实径三尺，其壳赤，而肉黄白，味甜。食之多，令人短气而渴。”
    ▲枇杷一九
    《广志》曰：“枇杷，冬花。实黄，大如鸡子，小者如杏，味甜酢。四月熟。出南安、犍为、宜都。”
    《风土记》曰：“枇杷，叶似栗，子似蒳，十十而丛生。”
    《荆州土地记》曰：“宜都出大枇杷。”
    ▲椑二○
    《西京杂记》曰：“乌椑，青椑，赤棠椑。”
    “宜都出大椑。”
    ▲甘蔗二一
    《说文》曰：“藷蔗也。”按书传曰，或为“芋蔗”，或“干蔗”，或“邯(甘者)”，或“甘蔗”，或“都蔗”，所在不同。
    雩都县土壤肥沃，偏宜甘蔗，味及采色，馀县所无，一节数寸长。郡以献御。
    《异物志》曰：“甘蔗，远近皆有。交趾所产甘蔗特醇好，本末无薄厚，其味至均。围数寸，长丈馀，颇似竹。斩而食之，既甘；迮取汁为饴饧，名之曰‘糖’，益复珍也。又煎而曝之，既凝，如冰，破如博棋，食之，入口消释，时人谓之‘石蜜’者也。”
    《家政法》曰：“三月可和中甘蔗。”
    ▲蔆二二
    《说文》曰：“蔆，芰也。”
    《广志》曰：“钜野大蔆，大於常蔆。淮汉之南，凶年以芰为蔬，犹以预为资也。钜野，鲁薮也。”
    ▲棪二三
    《尔雅》曰：“棪，(木连)其也。”郭璞注曰：“棪，实似柰，赤可食。”
    ▲刘二四
    《尔雅》曰：“刘，刘杙也。”郭璞曰：“刘子，生山中。实如梨，甜酢，核坚。出交趾。”
    《南方草物状》曰：“刘树，子大如李实。三月花色。仍连著实。七八月熟，其色黄，其味酢。煮蜜藏之，仍甘好。”
    ▲郁二五
    《豳?诗义疏》曰：“其树高五六尺。实大如李，正赤色，食之甜。”
    “《广雅》曰：‘一名雀李，又名车下李，又名郁李，亦名棣，亦名薁李。’《毛诗?七月》：‘食郁及薁。’”
    ▲芡二六
    《说文》曰：“芡，鸡头也。”
    《方言》曰：“北燕谓之(艹下役)[音役]，青、徐、淮、泗谓之芡，南楚江、淅之间谓之鸡头、雁头。”
    《本草经》曰：“鸡头，一名雁喙。”
    ▲藷二七
    《南方草物状》曰：“甘藷，二月种，至十月乃成卵。大如鹅卵，不者如鸭卵。掘食，蒸食，其味甘甜。经久得风，乃淡泊。[出交趾、武平、九真、兴古也。”]
    《民物志》曰：“甘藷似芋，亦有巨魁。剥去皮，肌肉正如脂肪。南人专食，以当米谷。[蒸、炙皆香美。宾客酒食亦施设，有如果实也。”]
    ▲薁二八
    《说文》曰：“薁，樱也。”
    《广雅》曰：“燕薁，樱薁也。”
    《诗义疏》曰：“樱薁，实大如龙眼，黑色，今‘车鞅藤实’是。《豳诗》曰：‘六月食薁。’”
    ▲杨梅二九
    《临海异物志》曰：“其子大如弹子，正赤，五月熟，似梅，吵甜酸。”
    《食经》藏杨梅法：“择佳完者一石，以盐一升淹之。盐入肉中，仍出，曝令熇。取杬皮二斤，煮取汁渍之，不加蜜渍。梅色如初，美好，可堪数岁。”
    ▲沙棠三○
    《山海经》曰：“昆仑之山，……有木焉，状如棠，黄华赤实，味如李而无核，名曰‘沙棠’。可以御水，时使不溺。”
    《吕氏春秋》曰：“果之美者，沙棠之实。”
    ▲柤三一
    《山海经》曰：“盖犹之山，上有甘柤，枝干皆赤黄，白花黑实也。”
    《礼?内则》曰：“柤、梨、姜、桂。”郑注曰：“柤，梨之不臧者，……皆人君羞。”
    《神异经》曰：“南方大荒中有树，名曰‘柤’。二千岁作花，九千岁作实。其花色紫。主百丈，敷张自辅。叶长七尺，广四五尺，色如绿青。皮如桂，味如蜜；一如甘草，味饴。实长九围，地瓤、核，割之如凝酥。食者，夺以万二千岁。”
    《风土记》曰：“柤，梨属，同坚而香。”
    《西京杂记》曰：“蛮柤。”
    ▲椰三二
    《异物志》曰：“椰树，高六七丈，无枝条。叶如束蒲，在其上。实如瓠，系在於巅，若挂物焉。实外有皮如胡卢。核里有肤，白如雪，厚半寸，如豬膚，食之美於胡桃味也。肤里有汁升馀，其清如水，其味美於蜜。食其肤，可以不饥；食其汁，则愈渴。又有如两眼处，俗人谓之‘越王头’。”
    《南方草物状》曰：“椰，二月花色，仍连著实，房相连累，房三十或二十七、八子。十一月、十二月熟，其树黄实，俗名之为‘丹’也。横破之，可作椀；或微长如栝蒌子，从破之，要为爵。”
    《南州异物志》曰：“椰树，在三四围，长十丈，通身无枝。至百馀年。有叶，状如蕨菜，长丈四五尺，皆直竦指天。其实生叶间，大如升，外皮苞之如莲状。皮中核坚。过於核，里肉正白如鸡子，著皮，而腹内空：含汁，大者含各馀。实形团团然，或如瓜蒌，横破之，可作爵形，并应器用，太人珍贵之。”
    《广场》曰：“椰出交趾，家家种之。”
    《交州记》曰：“椰子有浆。截花，以竹筒承其汁，作酒饮之，亦醉也。”
    《神异经》曰：“东方荒中，有‘椰木’，高三二砂，围丈馀，共枝不桥。二百岁，叶尽落而生华，分别甘瓜。华尽落而生萼，萼下生子三岁而熟。熟後不长不减，形如寒瓜，长七八寸，经四五寸，萼覆其顶。此实不取，万世如故。取者掐取，其留一如初。其子形如甘瓜。瓤，基美如蜜，食之令人有泽；不可过三升，令人醉，半日乃醒。木高，凡人不能得；唯木下有多罗树，人能缘得之。一名曰‘无叶’，一名‘倚骄’。”张茂先注曰：“骄，直上不可那也。”
    ▲槟榔三三
    俞益期《与韩康伯笺》曰：“槟榔，信南游之可观：子既非常，木亦特奇，大者三围，高者九丈。叶聚树端，房构叶下，华秀房中，子结房外。其擢穗似黍，其缀实似谷。其皮似桐面最，其节似竹而穊。其内空，其外劲，其屈如覆虹，其申如缒绳。本不大，末不小；上不倾，下不斜：调直亭亭，千百若一。步其林则寥朗，庇其荫则萧条，信可以长吟，可以远想矣。性不耐霜，不得北植，必当遐树海南；辽然万里，弗遇长者之目，自令人恨深。”
    《南方草物状》曰：“槟榔，三月花色，仍连著实，实大如卵。十二月熟，其色黄；剥其子，肥强可不食，唯种作子。青其子，并壳取实曝乾之，以扶留藤、古贲灰合食之，食之即滑美。亦可生食，最快好。交阯、武平、兴古、九真有之也。”
    《异物志》曰：“槟榔，若笋竹生竿，种之精硬，引茎直上，不生枝叶，其状若柱。其颠近上未五六尺间，洪洪肿起，若瘣[黄圭切。又音回]。木焉；因坼裂，出若黍穗，无花而为实，大如桃李。又生棘逃走，重累其下，所以卫基实也。剖其上皮，煮其肤，熟而贯之，硬如乾枣。以扶留、古贲灰并食，下气及宿食、白虫，消谷。饮啖设为口实。”
    《林邑国记》曰：“槟榔树，高丈馀，皮似青桐，节如桂竹，下森秀无柯，顶端有叶。叶下系数房，房缀数十子。家有数百树。”
    《南州八郡志》曰：“槟榔，大如枣，色青，似莲子。彼人以为贵异，婚族好客，辄先逞此物；若邂逅不设，用相嫌恨。”
    《广州记》曰：“岭外槟榔，小於交阯者，而大於蒳子，土人变呼为‘槟榔’。”
    ▲廉姜三四
    《广雅》曰：“蔟葰[相维切]，廉姜也。”
    《吴录》曰：“始安多廉姜。”
    《食经》曰：“藏姜法：蜜煮乌梅，去滓，以渍廉姜，再三宿，色黄赤如琥珀。多年不坏。”
    ▲枸橼三五
    裴渊《广州记》曰：“枸橼，树似橘，实如柚大而倍长，味奇酢。皮以蜜煮为糁。”
    《异物志》曰：“枸橼，似橘，大如饭筥。皮有香。味不美。可以浣治葛、苧，若酸浆。”
    ▲鬼目三六
    《广志》曰：“鬼目似梅，南人以饮酒。”
    《南方草物状》曰：“鬼目树，大者如李，小者如鸭子。二月花色，乃连著实。七八月熟。其色黄，味酸；以蜜煮之，滋味柔嘉。交阯、武平、兴古、九真有之也。”
    裴渊《广州记》曰：“鬼目、益知，直尔不可啖；可为浆也。”
    《吴志》曰：“孙皓时有鬼目菜，生工人黄耇家。依缘枣树，长丈馀，叶广四寸，厚三分。”
    顾微《广州记》曰：“鬼目，树似棠梨，叶如楮，皮白，树高。大如木瓜，而小邪倾，不周正，味酢。九月熟。”
    “又有‘草昧子’，亦如之。亦可为糁用。其草似鬼目。”
    ▲橄榄三七
    《广志》曰：“橄榄，大如鸡子，交州以饮酒。”
    《南方草物状》曰：“橄榄子，大如枣，大如鸡屯。二月华色，仍连著实。八月、九月熟。生食味酢。蜜藏仍。”
    《临海异物志》曰：“馀甘子，如梭[且全反]形。初入口，舌涩；後饮水，更甘。大於梅实核，两头锐。东岳呼‘馀甘’、‘柯槛’，同一果耳。”
    《南越志》曰：“博罗县膈成树，十围，去地二丈，人为三衢：东向一衢，木威，叶似楝，子如橄槛而硬，削去皮，南人以为糁。南向一衢，橄榄。西向一衢，‘三丈’。三丈树，岭北之猴□也。”
    ▲龙眼三八
    《广雅》曰：“益智，龙眼也。”
    《广志》曰：“龙眼树，叶似荔支，蔓延，缘木生。子如酸枣，色黑，纯甜无酸。七月熟。”
    《吴氏本草》曰：“龙眼，一名‘益智’，一名‘比目’。”
    {《太平御览》卷九七三引《吴氏本草经》有：“龙眼，一名比目”，无“一名益智”句，但《神农本草经》有“一名益智”。}
    ▲椹三九
    《汉武内传》：“西王母曰：‘上仙之药，有扶桑丹椹。’”
    ▲荔支四○
    《广志》曰：“荔支，树高五六丈，如桂树，绿叶蓬蓬，冬夏郁茂。青华朱实，实大如鸡子，核黄黑，似熟莲子，实白如肪，甘而多汁，似安石榴，有甜酢者。夏至日将已时，翕然俱赤，则可食也。一树下子百斛。”
    “犍为僰道、南广荔支熟时，百鸟肥。其名之曰‘焦核’，小次曰‘春花’，次曰‘胡偈’：此三种为美。似‘鳖卵’，大而酸，以为醢和。率生稻田间。”
    《异物志》曰：“荔支为异：多汁，味甘绝口，又小酸的以成其味。可饱食，不可使厌。生时，大如鸡子，其肤光泽。皮中食，乾则焦小，则肌核不如生时奇。四月始熟也。”
    ▲曾智四一
    《广志》曰：“益智，叶似蘘荷，长丈馀。其根上有小枝，高八九寸，地华萼，其子丛生著之，大如枣，肉瓣黑，皮白。核小者，曰‘益智’，含之隔涎濊。出万寿，亦生交阯。”
    《南方草物状》曰：“产智，子如笔毫，长七八分。二月花色，仍连著实。五六月熟。味辛，发五味中，芬芳。亦可盐曝。”
    《异物志》曰：“益智，类薏苡。实长寸许，发枳椇子。味辛辣，饮酒食之佳。”
    《广州记》曰：“益智，叶如蘘荷，茎如竹箭。子从心中出，一枚有十子。子内白滑，四破去之，取外皮，蜜煮为糁，味辛。”
    ▲桶四二
    《广志》曰：“桶子，似木瓜，生树木。”
    《南方草物状》曰：“桶子，大如鸡卵。三月花色，仍连著实。八九月熟。采取，盐酸沤之，其味酸酢；以蜜藏，滋味甜美。出交阯。”
    刘欣期《交州记》曰：“桶子如桃。”
    ▲蒳子四三
    竺法真《登罗浮山疏》曰：“山槟榔，一名‘蒳子’。干似蔗，叶类柞。一丛十馀干，干生十房，房底数百子。四月采。”
    ▲豆蔻四四
    《南方草物状》曰：“豆蔻树，大如李。二月花色，仍连著实，子相连累。其核根芬芳，成壳。七月八月熟。曝乾，剥食，核味辛，行一味。出兴古。”
    刘欣期《交州记》曰：“豆蔻似杬树。”
    环氏《吴记》曰：“黄初二年，魏来求豆蔻。”
    ▲榠四五
    《广志》曰：“榠查，子甚酢。出西方。”
    ▲馀甘四六
    《异物志》曰：“馀甘，大小如弹丸，视之理如定陶瓜。初入口，苦涩；咽之，口中乃更甜美足味。盐蒸之，尤美，可多食。”
    ▲蒟子四七
    《广志》曰：“蒟子，蔓生，依树。子似桑椹，长数寸，色黑，辛如姜。以盐淹之，下气、消谷。生南安。”
    ▲芭蕉四八
    《广志》曰：“芭蕉，一曰‘芭菹’，或曰‘甘蕉’。茎如荷、芋，重皮相裹，大如盂升。叶广二尺，长一丈。子有角，子长六七寸，有蒂在四寸，角著蒂生，为行列，两两共对，若相抱形。剥其上皮，色黄白，味似蒲萄，甜而脆，亦饱人。其根大如芋魁，大一石，于色。其茎解散如丝，织以为葛，衣之‘蕉葛’。虽榠而发，色黄白，不如葛色。出交阯、建安。”
    《南方异物志》曰：“甘蕉，草类，望之如树。株大者，一围馀。或长一丈，或七八尺，广尺馀。华大如酒盃，形色如芙蓉。茎末百馀子，大名为房。根似芋魁，大者如车谷。实随华，每华一阖，各有六子，先後相次，子不俱生，华不俱落。
    “此蕉有三种：一种，子大如拇指，长而锐，有似羊角，名‘羊角蕉’，味最甘好。一种，子大如鸡卵，有似牛乳，味微减羊角蕉。一种，蕉大如藕，长六七寸，形正方，名‘方蕉’，少甘，味最弱。
    “其茎如芋，取，濩而煮之，则如丝，可纺绩也。”
    《异物志》曰：“芭蕉，叶大如筵席。其茎如芋，取濩而煮之，则如丝，要纺绩，女工以为絺绤，则今‘交阯葛’。其内心如蒜鹄头生，大如合柈。因为实房，著其心齐；一房有数十枚。其实皮赤如火，剖之中黑。剥其皮，食其肉，如饴蜜，甚美。食之四五枚，可饱，而馀滋味，犹在齿牙间。一名‘甘蕉’。”
    顾微《广州记》曰：“甘蕉，与吴花、实、根、叶不异，直是南土暖，不经霜冻，四时花叶展。其熟，甘；未熟时，亦苦涩。”
    ▲扶留四九
    《吴录?地理志》曰：“始与有扶留藤，缘木而生。味辛，可以食槟榔。”
    《蜀记》曰：“扶留木，根大如箸，视之似柳根。又有蛤，名‘古贲’，生水中，下，烧以为灰，曰‘牡砺粉’。先以槟榔著口中，又取扶留藤长一寸，古贲灰少许，同嚼之，除胸中恶气。”
    《异物志》曰：“古贲灰，特砺灰也。与扶留、槟榔三物合食，然後善也。扶留藤，似木防己。扶留、槟榔，所生相去远，为物甚异而相成。俗曰：‘槟榔扶留，可以忘忧。’”
    《交州记》曰：“扶留有三种：一名‘获扶留’，其根香美；一名‘南扶留’，叶青，味辛；一名‘扶留藤’，味亦辛。”
    顾微《广州记》曰：“扶留藤，缘树生。其花实，即蒟也，可以为酱。”
    ▲菜茹五○
    《吕氏春秋》曰：“菜之美者：……寿木之华；括姑之东，中容之国，有赤木、玄木之叶焉；[“括姑，山名。赤木、玄木，其叶皆可食。”]馀瞀之南，南极之崖，有菜名曰‘嘉树’，其色若碧。”[“馀瞀，南方山名。有嘉美之菜，故曰‘嘉’，食之而灵。若碧，青色。”]
    《汉武内传》：“西王母曰：‘上仙之药，有碧海琅菜。’”
    韭：“西王母曰：‘仙次药，有八纮赤韭。’”
    葱：“西王母曰：‘上药，玄都绮葱。’”
    薤：《列仙传》曰：“务光服蒲薤根。”
    蒜：《说文》曰：“菜之美者，云梦之蔒菜。”
    姜：《吕氏春秋》曰：“和之美者，蜀郡杨朴之姜。”“杨朴，地名。”
    葵：《管子》曰：“桓公……北伐山戎，出冬葵……，布之天下。”《列仙传》曰：“丁次卿为辽东丁家作人。丁氏尝使买葵，冬得生葵。问：‘冬何得此葵？’云：‘从日南买来。’”
    《吕氏春秋》：“菜之美者，具区之菁”者也。
    鹿角：《南越志》曰：“猴葵，色赤，生石上。南越谓之‘鹿角’。”
    罗勒：《游名山志》曰：“步廊山有一树，如椒，而气是罗勒，土人谓为‘山罗勒’也。”
    葙：《广志》曰：“葙，根以为菹，香辛。”
    紫菜：“吴都海边诸山，悉生此菜。”又《吴都赋》云：“纶组紫菜”也。《尔雅》注云：“纶，今有秩啬夫所带纠青丝纶。组，绶也。海中草，生彩理有象之者，因以名焉。”
    芹：《吕氏春秋》曰：“菜之美者，云梦之芹。”
    优殿：《南方草物状》曰：“合浦有菜名‘优殿’，以豆酱汁茹食之，甚香美可食。”
    雍：《广州记》云：“雍菜，生水中，可以为菹也。”
    冬风：《广州记》云：“冬风菜，陆生，宜配肉作羹也。”
    (艹下穀)：《字林》曰：“(艹下穀)菜，生水中。”
    蔊菜：“音(上罒下干)，味辛。”
    (艹下豈)：“胡对反。《吕氏春秋》曰：‘菜之美者，有云梦之(艹下豈)。’”
    荶：“似蒜，生不中。”
    菦菜：“音谨，似蒿也。”
    蕺菜：“紫色，有藤。”
    (艹下羸)菜：“叶似竹，生水旁。”
    藄菜：“似蕨。”
    (艹下揭)菜：“似蕨，生水中。”
    蕨菜：“虌也。《诗疏》曰：‘秦国谓之蕨，齐鲁谓之虌。’”
    葟菜：“似蒜，生水边。”
    (艹下燅)菜：“徐盐反。似‘(艹下沓)荃菜’也。一曰：‘染草。’”
    蓶菜：“音唯。似乌韭而黄。”
    (艹下沓)菜：“他合反。生水中，大叶。”
    藷菜：“根似芋，可食。”又云：“‘署预’别名。”
    荷：《尔雅》云：“荷，芙渠也。……其实，莲。其根，藕。”
    ▲竹五一
    《山海经》曰：“嶓冢之山，……多桃枝、钩端竹。”
    “云山……有桂竹，甚毒，伤人必死。”[“今始兴郡出筀竹，大者围二尺，长四丈。交阯有篥竹，寔中，劲强，有毒，锐似刺，虎中之则死，亦此类。”]
    “龟山……多扶竹。”[“扶竹，筇竹也。”]
    《汉书》：“竹大者，一节受一斛，小者数数斗，以为柙[音匣榼]。”
    “邛都高节竹，可为杖，所谓‘邛竹’。”
    《尚书》曰：“杨州，……厥贡……篠、簜。……荆州，……厥贡……箘、簵。”[注云：“篠，竹前箭；簜，大竹。”“箘、簵，皆美竹，出云梦之泽。”]
    《礼斗威仪》曰：“君乘土而王，其政太平，蔓竹、紫脱常生。”[其注曰：“紫脱，北方物。”]
    《南方划物状》曰：“由梧竹，吏民家种之，长三四丈，围一尺八九寸，作屋柱。出交阯。”
    《魏志》云：“倭国，竹有条、干。”
    《神异经》曰：“南山荒中有沛竹，长百丈，围三丈五六尺，厚八九寸，可为大船。其子美，食之可以已疮疠。”[张茂先注曰：“子，笋也。”]
    《外国图》曰：“高阳氏有同产而为夫妇者，帝怒放之，於是相抱而死。有神鸟以不死竹覆之。七年，男女皆活。同颈异头，其身四足。是为蒙双民。”
    《广州记》曰：“石麻之竹，劲而利，削以为刀，切象皮如切芋。”
    《博物志》云：“洞庭之山，尧帝之二女常泣，以其涕挥竹，竹尽成斑。”[“下雋县有竹，皮不斑，邓刮去皮，乃见。”]
    《华阳国志》云：“有竹王者，兴於豚水。有一女浣於水滨，有三节大竹，流入女足间，推之不去闻有儿声，持归，破竹，得男。长养，有武才，遂雄夷狄，氏竹为姓。所破竹，於野成林，今王祠竹林是也。”
    《风土记》曰：“阳羡县有袁君冢坛喧，有数林大竹，并高二三丈。枝皆两披，下扫坛上，常洁净也。“
    盛弘之《荆州记》曰：“临贺谢休县东山有大竹数十围，长数丈。有小竹生旁，皆四五尺围。下有盘石，径四五丈，极高，方正青滑，如弹棋局。两竹屈垂，拂扫其上，初无尘秽。未至数十里，闻风吹此竹，如箫管之音。”
    《异物志》曰：“有竹曰‘(竹下畐)’，其大数围，节间相去局促，中实满坚强，以为柱榱。”
    《南方异物志》曰：“棘竹，有刺，长七八丈，大如瓮。”
    曹毗《湘中赋》曰：“竹则篔簹、白、乌，实中、绀族。滨荣幽渚，繁宗隈曲；萋蒨陵丘，薆逮重谷。”
    王彪之《闽中赋》曰：“竹则苞甜、赤苦，缥箭、斑弓。度世推节，征合实中。篔簹函人，桃枝育虫。缃箬、素笋，彤竿、绿筒。”[“篔簹竹，节中有物，长数寸，正似世人形，俗说相传云‘竹人’，时有得者。育虫，谓竹(鼠留)，竹中皆有耳。因说桃枝，可得寄言。”]
    《神仙传》曰：“壶公欲与费长房俱去，长房畏家人觉。公乃书一青竹，戒曰：‘卿可归家称病，以此竹置卿臣处，默然便来还。’房如言。家人见此竹，是房尸，哭泣行丧。”
    《南越志》云：“罗浮山生竹，皆七八雨围，节长一二丈，谓之‘龙锺竹’。”
    《孝经河图》曰：“少室之山，有爨器竹，堪为釜甑。”
    “安思县多苦竹，竹之丑有四：有青苦者，白苦者，紫苦者，黄苦者。”
    竺法真《登罗浮山疏》曰：“又有筋竹，色如黄金。”
    《晋起居注》曰：“惠帝二年，巴西郡竹生紫色花，结实如麦，皮青，中米白，味甘。”
    《吴录》曰：“日南有篥竹，劲利，削为矛。”
    《临海异物志》曰：“狗竹，毛在节间。”
    《字林》曰：“茸竹，头有父文。”
    “(竹下無)音模，竹，黑皮，竹浮有文。”
    “(竹下赣)音感，竹，有毛。”
    “(竹下粦)力印切，竹，实中。”
    ▲笋五二
    《吕氏春秋》曰：“和之美者，越簵之箘。”高诱注曰：“箘，竹笋也。”
    《吴录》曰：“鄱阳有笋竹，冬月生。”
    《笋谱》曰：“鸡胫竹，笋肥美。”
    《东观汉记》曰：“马援至荔浦，见冬笋名‘苞’。上言：‘《禹贡》厥苞橘柚，疑谓是也。其味美於春夏。’”
    ▲荼五三
    《尔雅》曰：“荼，苦菜。”“可食。”
    《诗义疏》曰：“山田苦菜甜，所谓‘菫、荼如饴’。”
    ▲蒿五四
    《尔雅》曰：“蒿，菣也。”“蘩，皤蒿也。”注云：“今人呼青蒿香、中炙啖者为菣。”“蘩，白蒿。”
    《礼外篇》曰：“周时德泽洽和，蒿茂大，以为宫柱，名曰‘蒿宫’。”
    《神仙服食经》曰：“‘七禽方’，十一月采旁[音彭]勃。旁勃，白蒿也。白免食之，寿八百年。”
    ▲菖蒲五五
    《春秋传》曰：“僖公……三十年，……使周阅来聘，飨有昌歜。”杜预曰：“昌蒲菹也。”
    《神仙传》云：“王兴者，阳城越人也。汉武帝上嵩高，忽见仙人长二丈，耳出头下垂肩。帝礼而问之。仙人曰：‘吾九疑人也。闻嵩岳有石上菖蒲，一寸九节，可以长生，故来采之。’忽然不见。帝谓侍臣曰：‘彼非欲服食者，以此喻朕耳。’乃采草蒲服之。帝服之烦闷，乃止。兴服不止，遂以长生。”
    ▲薇五六
    《召南?诗》曰：“陟陂南山，言采其薇。”《诗义疏》云：“薇，山菜也，茎叶皆如小豆。藿，可羹，亦可生食之。今官园种之，以供宗庙祭祀也。”
    ▲萍五七
    《尔雅》曰：“蓱，苹。其大者苹。”
    《吕氏春秋》曰：“菜之美者，昆仑之苹。”
    ▲石藫[丈之切]五八
    《尔雅》曰：“藫，石衣。”郭璞曰：“水菭也，一名‘石发’。江东食之。或曰：‘藫叶似薤而大，生水底，亦可食。’”
    ▲胡荾五九
    《尔雅》云：“菤耳，苓耳。”《广雅》云：“枲耳也，亦云胡枲。”郭璞曰：“胡荾也，江东呼为‘棠枲。”
    《周南》曰：“采采卷耳。”秘云：“苓耳也。”不云：“胡荾也。”《诗义疏》曰：“苓，似胡荽白花，细茎，蔓而生。可鬻为茹，滑而少味。四月中生子，如妇人耳珰云‘耳珰草’。幽州人谓之‘爵耳’。”
    《博物志》：“洛中有驱羊入蜀，胡葸子著羊毛，蜀人取种，因名‘羊负来’。”
    ▲承露六○
    《尔雅》曰：“蔠葵，蘩露。”注曰：“承露也，大茎小叶，花紫黄色。实可食。”
    ▲凫茈六一
    樊光曰：“泽草，可食也。”
    ▲堇六二
    《尔雅》曰：“齧，苦菫也。”注曰：“今菫葵也，叶似柳，子如米，汋食之，滑。”
    《广志》曰：“沦为羹。语曰：‘夏荁秋菫滑如粉。’”
    ▲芸六三
    《礼记》云：“仲冬之月，……芸始生。”郑玄注云：“香草。”
    《吕氏春秋》曰：“菜之美者，阳华之芸。”
    《仓颉解诂》曰：“芸蒿，叶似斜蒿，可食。春秋有白蒻，可食之。”
    ▲莪蒿六四
    《诗》曰：“菁菁者莪。”“莪，萝蒿也。”《义疏》云：“莪蒿，生泽田渐洳处，叶似斜蒿，细科。二月中生。茎叶可食，又可蒸，香美，味颇似蒌蒿。”
    ▲葍六五
    《尔雅》云：“葍，藑茅也。”郭璞曰：“藑，大叶白华，根如指，正白，可啖。”“葍，华有赤者为藑；藑、葍一种耳。亦如陵茹，华黄、白异名。”
    《诗》曰：“言采其葍。”毛云：“恶菜也。”《义疏》曰：“河东、关内谓之‘葍’，幽、兖谓之‘燕葍’，一名‘爵弁’，一名‘藑’。根正白，著热灰中，温啖之。饥荒可蒸以御饥。汉祭甘泉或用之。其华有两种：一种茎叶细而香，一种茎赤有臭气。”
    《风土记》曰：“葍，蔓生，被树而升，紫黄色。子大如牛角，形如蟦，二三同蒂，长七八寸，味甜如蜜。其大者名‘枺’。”
    《夏统别传》注：“获，葍也，一名‘甘获’。正圆，赤，粗似橘。”
    ▲苹六六
    《尔雅》云：“苹，藾萧。”注曰：“藾蒿也，初生亦可食。”
    《诗》曰：“食野之苹。”《诗疏》云：“藾萧，青白色，茎似蓍而轻脆。始生可食，又可蒸也。”
    ▲土瓜六七
    《尔雅》云：“菲，芴。”注曰：“即土瓜也。”
    《本草》云：“王瓜，……一名土瓜。”
    《卫诗》曰：“采葑采菲，无以下体”毛云：“菲，芴也。”《义疏》云：“菲，似葍，茎粗，叶厚而长，有毛。三月中，蒸为茹，滑美，亦可作羹。《尔雅》谓之‘蒠菜’。郭璞注云：‘菲昌，生下湿地，似芜菁，华紫赤色，可食。’今河南谓之‘宿菜’。”
    ▲苕六八
    《尔雅》云：“苕，陵苕。黄华，蔈；白华，茇。”孙炎云：“苕华色异名者。”
    《广志》云：“苕草，色青黄，紫华。十二月稻下种之，蔓延殷盛，可以美田。叶可食。”
    《陈诗》曰：“邛有旨苕。”《诗义疏》云：“苕饶也，幽州谓之‘翘饶’。蔓生，茎如(塋土改豆)[力刀切]豆而细，叶似蒺蔾而青。其茎叶绿色，可生啖，味如小豆藿。”
    ▲荠六九
    《尔雅》曰：“菥蓂，大荠也。”犍为舍人注曰：“荠有小，故言大荠。”郭璞注云：“似荠，叶细，俗呼‘老荠’。”
    ▲藻七○
    《诗》曰：“于以采藻。”注曰：“聚藻也。”《诗义疏》曰：“藻，水草也，生水底。有二种：其一种，叶如鸡苏，茎大似箸，可长四五尺；一种茎大如钗股，叶如蓬，衣之‘聚藻’。此二藻皆可食。煮熟，挼去腥气，米面糁蒸为茹，佳美。荆扬人饥荒以当谷食。”
    ▲蒋七一
    《广雅》云：“蒋，菰也。其米谓之‘雕胡’。”
    《广志》曰：“菰可食。以作席，温於蒲。生南方。”
    《食经》云：“藏菰法：好择之，以蟹眼汤煮之，盐薄洒，抑著燥器中，密涂稍用。”
    ▲羊蹄七二
    《诗》云：“言采其蓫。”毛云：“恶菜也。”《诗义疏》曰：“今羊蹄。似芦菔，茎赤。煮为茹，滑而不美。多啖令人下痢。幽、扬谓之‘蓫’，一名‘蓨’，亦食之。”
    ▲菟葵七三
    《尔雅》曰：“莃，菟葵也。”郭璞注云：“颇似葵而叶小，状如藜，有毛。汋啖之，滑。”
    ▲鹿豆七四
    《尔雅》曰：“蔨，鹿捏。其实，莥。”郭璞云：“今鹿豆也，叶似大豆，根黄而香，蔓延生。”
    ▲藤七五
    《尔雅》曰：“诸虑，山櫐。”郭璞云：“今江东呼櫐为藤，似葛而粗大。”
    “欇，虎櫐。”“今虎豆也。缠蔓林树而生，荚有毛刺。江东呼为‘欇’[音涉]。”
    《诗义疏》曰：“櫐，苣荒也，似燕薁，连蔓生，叶白色，子赤可食，酢而不美。幽州谓之‘椎櫐’。”
    《山海经》曰：“毕山，其上……多櫐。”郭璞注曰：“今虎豆，狸豆之属。”
    《南方草物状》曰：“沈藤，生子大如齐瓯。正月华色，仍连著实。十月、腊月熟，色赤。生食之，甜酢。生交阯。”
    “毦藤，生山中，大小如苹蒿，蔓衍生。人采取，剥之以作毦；然不多。出合浦、兴古。”
    “蕑子藤，生缘树木。正月、二月华色，四月、五月熟。实如梨，赤如雄鸡冠，核如鱼鳞。取，生食之，淡泊无甘苦。出交阯、合浦。”
    “野聚藤，缘树木。二月华色，仍连著实。五六月熟。子大如羹瓯。里民煮食。其味甜酢。出苍梧。”
    “椒藤，生金封山。乌浒人往往卖之。其色赤。——又云，以草染之。——出兴古。”
    《异物志》曰：“葭蒲，藤类，蔓延他树，以自长养。子如莲菆[侧九切]，著枝格间，一日作扶相连。实外有壳，里又无核。剥而食之，煮而曝之，甜美。食之不饥。”
    《交州记》曰：“含水藤，破之得水。行者资以止渴。”
    《临海异物志》曰：“锺藤，附树作根，软弱，须缘树而作上下条。此藤缠裹树，树死，且有恶汁，尤令速朽也。藤咸以缚船，及以为席，胜竹也。”
    顾微《广州记》曰：“萪，如栟榈，叶疏；外皮青，多棘枣。高五六丈者，如五六寸竹；小者如笔管竹。破其外青皮，得白心，即萪藤。
    “藤类有十许种：续断草，藤也，一曰‘诺藤’，一曰‘水藤’。山行渴，则断取汁饮之。治人体有损绝。沐则长发。去地一丈断之，辄更生根至地，永不死。
    “刀陈岭有膏藤，津汁软滑，无物能比。
    “柔萪藤，有子。子极酢。为菜滑，无物能比。”
    ▲藜七六
    《诗》云：“北山有莱。”《义疏》云：“莱，藜也，茎叶皆似‘菉，王刍’。今兖州人蒸以为茹，谓之‘莱蒸’。谯、沛人谓鸡苏为莱，故《三仓》云：‘莱、茱萸’，此二草异而名同。”
    ▲(艹下矞)七七
    《广志》云：“(艹下矞)子，生可食。”
    ▲薕七八
    《广志》云：“三薕，似翦羽，长三四寸；皮肥细，缃色。以蜜藏之，味甜酸，要以为酒啖出交州。正月中熟。”
    《异物志》曰：“薕实虽名‘三薕’，或有五六，长短四五寸，薕头之间正岩。以正月中熟，正黄，多汁。其味少酢，藏之益美。”
    《广州记》曰：“在薕愉酢，新说蜜为糁，乃美。”
    ▲蘧蔬七九
    《尔雅》曰：“出隧，蘧蔬。”郭璞注云：“蘧蔬，似土菌，生‘菰草’中。今江东啖之，甜滑。音氍毹。”
    ▲芺八○
    《尔雅》曰：“钩，芺。”郭璞云：“大如拇指，嚓，茎头有台，似蓟。初生可食。”
    ▲茿八一
    《尔雅》曰：“茿，萹蓄。”郭璞云：“似小藜，赤茎节，好生道旁。可食。又杀虫。”
    ▲蕵芜八二
    《尔雅》曰：“须，蕵芜。”郭璞注云：“蕵芜，似羊蹄，叶细，味酢，可食。”
    ▲隐荵八三
    《尔雅》云：“蒡，隐荵。”郭璞云：“似苏，有毛，今江东呼为隐荵。藏以为菹，主可瀹食。”
    ▲守气八四
    《尔雅》曰：“皇，守田。”郭璞注曰：“似燕麦。子如雕胡米，可食。生废田中。一名‘守气’。”
    ▲地榆八五
    《神仙服食经》云：“地榆，一名‘玉札’。北方难得，故尹公度曰：‘宁得一斤地榆，不用明月珠。’其实黑如豉，北方呼‘豉’为‘札’，当言‘玉豉’。与五茄煮，服之可神仙。是以西域真人曰：‘何以支长久？食石畜金盐；何以得长寿？食石用玉豉。’此草雾而不濡，太阳气盛也，铄玉烂石。炙其根作饮，如茗气。其汁酿酒，治风痹，补脑。”
    《广志》曰：“地榆可生食。”
    ▲人苋八六
    《尔雅》曰：“蒉，赤苋。”郭璞云：“今人苋赤茎者。”
    ▲莓八七
    《尔雅》曰：“葥，山莓。”郭璞云：“今之木莓也，实似藨莓而大，可食。”
    ▲鹿葱八八
    《风土记》曰：“宜男，草也，高六尺，花如莲。怀妊人带佩，必生男。”
    陈思王《宜男花颂》云：“世人有女求男，取此草食之，尤良。”
    嵇含《宜男花赋序》云：“宜男花者，荆楚之俗，号曰‘鹿葱’。可以荐宗庙。称名则义过‘马舄’焉。”
    ▲蒌蒿八九
    《尔雅》曰：“购，蔏蒌。”郭璞注曰：“蔏蒌，蒌蒿也。生下田。初出可啖。江东用羹鱼。”
    ▲藨九○
    《尔雅》曰：“藨，麃。”郭璞注曰：“藨即莓也，江东呼‘藨莓’。子似覆葐而大，赤，酢甜可啖。”
    ▲藄九一
    《尔雅》曰：“藄，月尔。”郭璞注云：“即紫藄也，似蕨，可食。”
    《诗疏》曰：“藄菜也。叶狭，长二尺，食之微苦，即今莫菜也。《诗》曰：‘彼汾沮洳，言采其英。’[“一本作“莫”。]
    ▲覆葐九二
    《尔雅》曰：“茥，蒛葐。”郭璞云：“覆葐，实似莓而小，亦可食。”
    ▲翘摇九三
    《尔雅》曰：“柱夫，摇车。”郭璞注曰：“蔓生，细叶，紫华。可食。俗呼‘翘摇车’。”
    ▲乌蓲[音丘]九四
    《尔雅》曰：“菼，薍也。”郭璞云：“似苇而小，实中。江东呼为‘乌蓲’。”
    《诗》曰：“葭、菼揭揭。”毛云：“葭，芦；菼，薍。”《义疏》云：“薍，或谓之荻；至秋坚成即刈，谓之‘萑’。三月中生。安生其心挺出，其下本大如箸，上锐而细，有黄黑勃，著之污人手。把取正白，啖之甜脆。一名‘蓫薚’。扬州谓之‘马尾’。故《尔雅》云：‘蓫薚，马尾也。’幽州谓之‘旨苹’。”
    ▲荼九五
    《尔雅》曰：“檟，苦荼。”郭璞曰：“树小似栀子。科生叶，可煮作羹饮。今呼早采者为‘茶’，晚取者为‘茗’。一名‘荈’。蜀人名之‘苦荼’。”
    《荆州地记》曰：“浮陵荼最好。”
    《博物志》曰：“饮真荼，令人少眠。”
    ▲荆葵九六
    《尔雅》曰：“荍，蚍衃。”郭璞曰：“似葵，紫色。”
    《诗义疏》曰：“一名‘芘苤’。华紫绿色，可食，似芜菁，微苦。《陈诗》曰：‘视尔如荍。’”
    ▲窃衣九七
    《尔雅》曰：“蘮蒘，窃衣。”孙炎云：“似芹，江河间食之。实如麦，两两相合，有毛，著人衣。其华著人衣，故曰‘窃衣’。”
    ▲东风九八
    《广州记》云：“东风，华叶似‘落娠妇’，茎紫。宜肥肉作羹，味如酪，香气似马兰。”
    ▲荲[丑六反]九九
    《字林》云：“草似冬蓝。蒸食之，酢。”
    ▲(艹下耎)[而兗反]一○○
    “木耳也。”
    按木耳，煮而细切之，和以姜、橘，可为菹，滑美。
    ▲莓[亡代反]一○一
    “莓，划实，亦可食。”
    ▲荁[音丸]一○二
    “荁，乾菫也。”
    ▲(艹下斯) 一○三
    (艹下斯)，《字林》曰：“草，生水中，其花可食。”
    ▲木一○四
    《庄子》曰：“楚之南，有冥泠[一本作“灵”]者，以五百岁为春，五百岁为秋。”司马彪曰：“木，生江南，千岁为一年。”
    《皇览?冢记》曰：“孔子冢茔中树百，皆异种，鲁人世世无能名者。人传言：孔子弟子，异国人，持其国树来种之。故有柞、枌、雒离、女贞、五味、毚檀之树。”
    《齐地记》曰：“东方有‘不灰木’。”
    ▲桑一○五
    《山海经》曰：“宣山，……有桑，大五十尺，其枝四衢。[“言枝交互四出。”]其叶大尺，赤理，黄花，青叶。名曰‘帝女之桑’。[“妇人主蚕，太以名桑。”]
    《十洲记》曰：“扶桑，在碧海中。上有大帝宫，东王所治。有椹桑树，长数千丈，三千馀围。两树同根，更相依倚，故曰‘扶桑’。仙人食其椹，体作金色。其树虽大，椹如中夏桑椹也，但稀而赤色。九千岁一生实，味甘香。”
    《括地图》曰：“昔乌先生避世於《芒尚山》，其子居焉。化民食桑，三十七年，以丝自裹；九年生翼，九年而死，其桑长千仞，盖蚕类也。琅邪二万六千里。”
    《玄中记》云：“天下之高者，‘扶桑’无枝木焉：上至天，盘蜿而下屈，以三泉也。”
    ▲棠棣一○六
    《诗》曰：“棠棣之华，萼不韡韡。”《诗义疏》云：“承花者曰萼。其实似樱桃、薁；麦时熟，食美。北方呼之‘相思’也。”
    《说文》曰：“棠棣，如李而小，子如樱桃。”
    ▲棫一○七
    《尔雅》云：“棫，白桵。”注曰：“桵，小木，丛生，有刺。实如耳珰，紫赤，可食。”
    ▲栎一○八
    《尔雅》曰：“栎，其实梂。”郭璞注云：“有梂彙自裹。”孙炎云：“栎实，橡也。”
    周处《风土记》云：“《史记》曰：‘舜耕於历山。’而始宁、邳、郯二县界上，舜所耕田，在於山下，多柞树。吴越之间，名柞为栎帮曰‘历山’。”
    ▲桂一○九
    《广志》曰：“桂出合浦。其生必高山之岭，冬夏常青。其类自为林，要间无杂树。”
    《吴氏本草》曰：“桂，一名‘止唾’。”
    《淮南万毕术》曰：“结桂用葱”
    ▲木绵一一○
    《吴录?地理志》曰：“交阯安定县有木绵，树高丈。实如酒杯，口有绵，如蚕之绵也。又可作布，名曰‘白緤’，一名‘毛布’。”
    ▲欀木一一一
    《吴录?地理志》曰：“交阯有欀木。其皮中有如白米屑者，乾捣之，以水淋之，似面，可作饼。”
    ▲仙树一一二
    《西河旧事》曰：“祁连山有仙树。人行山中，以疗饥渴者，辄得之。饱不得持去。平居时，亦不得见。”
    ▲莎木一一三
    《广志》曰：“莎树多枝叶，叶两边行列，若飞鸟之翼。其面色白。树收面不过一斛。”
    《蜀志记》曰“莎树出面，一树出一石。正白而味似桄榔。出兴古。”
    ▲槃多一一四
    裴洲《广州记》曰：“槃多树，不花而结实。实从皮中出。自根著子至杪，如橘大。食之。过熟，内许生蜜。一树者，皆有数十。”
    《嵩山记》曰：“嵩寺中忽有思惟树，即贝多也。有人坐贝多树下思惟，因以名焉。汉道士从外国来，将子於山西脚下种，极高大。今有四树，一年三花。”
    ▲缃一一五
    顾微《广州记》曰：“缃，叶、子并似椒；味如罗勒。岭北呼为‘木罗勒’。”
    ▲娑罗一一六
    盛弘之《荆州记》曰：“巴陵县南有寺，僧房床下，忽生一木，随生旬日，势凌轩栋。道人移房避之，木长便迟，但极晚秀。有外国沙门见之：‘名为娑罗也。彼僧所憩之荫，常著花，细白如雪。’元嘉十一年，忽生一花，状如芙蓉。”
    ▲榕一一七
    《南州异物志》曰：“榕木，初生少时，缘榑他树，如外方扶芳藤有，不能自立根本，缘绕他木，傍作连结，如罗网相络，然後皮理连合，郁茂扶苏，高六七丈。”
    ▲杜芳一一八
    《南州异物志》曰：“杜芳，藤形，不能自立根本，缘绕他木作房，藤连结如罗网相罥，然後皮理连合，郁茂成树。所托树既死，然後扶疏六七丈也。”
    ▲摩厨一一九
    《南州异物志》曰：“木有摩厨，和于斯调国。其汁肥润，其泽如脂膏，馨香馥郁，中以煎熬食物，香美如中国用油。”
    ▲都句一二○
    刘欣期《交州记》曰：“都句树，似栟榈。木中出屑如面，可啖。”
    ▲木豆一二一
    《交州记》曰：“木豆，出徐闻。子美，似乌豆。枝叶类柳。一年种，数年采。”
    ▲木堇一二二
    《庄子》曰：“上古有椿者，以八千岁为春，八千岁为秋。”司马彪曰：“木堇也，以万六千岁为一年，一名‘蕣椿’。”
    傅玄《朝华赋序》曰：“朝华，丽木也，或谓之‘洽容’，或曰‘爱老’。”
    《东方朔传》曰：“朔书与公孙弘借车马曰：‘木堇夕死朝荣，士亦不长贫。’”
    《外国图》曰：“君子之国，多木堇之花，人民食之。”
    潘尼《朝菌赋》云：“朝菌者，世谓之‘木堇’，或谓之‘日及’，诗人以为‘蕣华’。”又一本云：“《庄子》以为‘圾菌’。”
    顾微《广州记》曰：“平兴县有花树，似堇，又似桑。四时常有花，要食，甜滑，无子。此蕣木也。”
    《诗》曰：“颜如蕣华。”《义疏》曰：“一名‘木堇’，一名‘王蒸’。”
    ▲木密一二三
    《广志》曰：“木蜜，树号千岁，根甚大。人之四五岁，乃断取不腐地为香。和南方。”
    “枳，木蜜，枝可食。”
    《本草》曰：“木蜜，一名木香。”
    ▲枳柜一二四
    《广志》曰：“枳柜，叶似蒲柳；子似珊瑚，其味如蜜。十月熟，树乾者美。出南方。邳、郯枳柜大如指。”
    《诗》曰：“南山有枸。”毛云：“柜也。”《义疏》曰：“树高大似白杨，在山中。有子著枝端，大如指，长数寸，啖之甘美如饴。八九月熟。江南者特美。今官园种之，谓之‘木蜜’。本从江南来。其木令酒薄；若以为屋柱，则一屋酒皆薄。”
    ▲朹一二五
    《尔雅》曰：“朹，檕梅。”郭璞云：“朹树，状似梅。子如指头，赤色，似小柰，可食。”
    《山海经》曰：“单狐之山，其木多朹。”郭璞曰：“似榆，可烧粪田。出蜀地。”
    《广志》曰：“机木生易长。居，种之为薪，又以肥田。”
    ▲夫栘一二六
    《尔雅》曰：“唐棣，栘。”注云：“白栘。似白杨。江东呼‘夫栘’。”
    《诗》云：“何彼秾矣，唐棣之华。”毛云：“唐棣，栘也。”《疏》云：“实大如小李，子正赤，有甜有酢；率多涩，少有美者。”
    ▲槠[音诸]一二七
    《山海经》曰：“前山，有木多槠。”郭璞曰：“似柞，子可食。冬夏青。作屋柱难腐。”
    ▲木威一二八
    《广州记》曰：“木威，树高大。子如橄榄而坚，浊去皮，以为粽。”
    ▲榞木一二九
    《吴录?地理志》曰：“庐陵南县有榞树，其实如甘焦，而核味亦如之。”
    ▲韶一三○
    《广州记》曰：“韶，似栗。赤色，子大如栗，散有棘刺。破其外皮，内白如脂肪，著核不离，味甜酢。核似荔支。”
    ▲君迁一三一
    《魏王花木志》曰：“君迁树细似甘焦，子如马乳。”
    ▲古度一三二
    《交州记》曰：“古度树，不花而实。实从皮中出，大如安石榴，正赤，可食。其实中如有‘蒲梨’者，取之数日，不煮，皆化成虫，如蚁，有翼，穿皮飞出。[著屋正黑]。”
    顾微《广州记》曰：“古度树，叶如栗而大於枇杷。无花，枝柯皮中生子。子似杏而味酢。取煮以为粽。取之数日，不煮，化为飞蚁。”
    “熙安县有孤古度树生，其号曰‘古度’。俗人无子，於祠炙其乳，则生男。以金帛报之。”
    ▲系弥一三三
    《广志》曰：“系弥树，子赤，如(木耎)枣，可食。”
    ▲都咸一三四
    《地方草物状》曰：“都咸树，野生。如手指大，和三寸，其色正黑。三月生花色，仍连著实。七八月熟。里民啖子，及柯皮乾作饮，芳香。出日南。”
    ▲都桷一三五
    《南方草物状》曰：“都桷树，野生。二月花色，仍连著实。八九月熟。一如鸡卵。里民取食。”
    ▲夫编一本作“遍”一三六
    《财方草物状》云：“夫编树，野生。三月花色，仍连著实。五六月成子，及握。煮投下鱼、鸡、鸭羹中，好。亦中盐藏。出交阯、武平。”
    ▲乙树一三七
    《南方记》曰：“乙树，生山中。取叶，捣之讫，和繻叶汁煮之，再沸，止。味辛。曝乾，投鱼肉羹中。出武平、兴古。”
    ▲州树一三八
    《南方记》曰：“州树，野生。三月花色，仍连著实，五六及握，煮如李子。五月熟。剥核，滋味甜。出武平。”
    ▲前树一三九
    《南方记》曰：“前树，野生。二月花色，连蓍实，如手指，长三寸。五六月熟。以汤滴之，削去核食。以糟、盐藏之，味辛可食。出交阯。”
    ▲石南一四○
    《南方记》曰：“石南树，野生。二月花色，仍连著实。实如燕卵，七八月熟。人采之，取核，乾其皮，中作肥鱼羹，和之尤美。出九真。”
    ▲国树一四一
    《南方记》曰：“国树，子如雁卵，野生。三月花色，连著实。九月熟。曝乾讫，剥壳取食之，味似栗。出交阯。”
    ▲楮一四二
    《南方记》曰：“楮树，子似桃实。二月花色，连著实。七八月熟。盐藏之，味辛。出交阯。”
    ▲(木産)一四三
    《南方记》曰：“(木産)树，子如桃实，长寸馀。二月花色，连著实。五月熟，色黄。盐藏，味酸似白梅。出九真。”
    ▲梓棪一四四
    《异物志》曰：“梓棪，大十围，材贞劲，非利刚截，不能克。堪作船。其实类枣，著枝叶重曝挠垂。刻镂其皮，藏，味美於诸树。”
    ▲(艹下哥)母一四五
    《异物志》云：“(艹下哥)母树，皮有盖，状似栟榈；但脆不中用。南人名其实为‘(艹下哥)’。用之，当裂作三四片。”
    ▲五子一四六
    裴渊《广州记》曰：“五子树，实如梨，里有五核，因名‘五子’。治霍乱、金疮。”
    ▲白缘一四七
    《交州记》曰：“白缘树，高丈。实味甘，美於胡桃。”
    ▲乌臼一四八
    《玄中记》云：“荆、扬有乌臼，其实如鸡头。迮之如胡麻子，其汁，味如豬脂。”
    ▲都昆一四九
    《南方草物状》曰：“都昆树，野生。二月花色，仍连著实。八九月熟，如鸡卵。里民取食之，皮核滋味醋。出九真、交阯。”
