　　钦定四库全书　　　　　　　子部三
　　疑狱集　　　　　　　　　法家类
　　提要
　　【臣】等谨案疑狱集四卷补疑狱集五卷考疑狱集五代和凝与其子防同撰凝字成绩郓州须昌人初为梁义成军节度从事唐天成中官翰林学士唐亡入晋官至左仆射晋亡入汉拜太子太傅封鲁国公汉亡入周至显徳二年乃卒事迹具五代史杂防据此书题其官曰中允其始末则不可详矣书前有防序及至正十六年杜震序陈震孙书録解题称疑狱三卷上一卷为凝书中下二卷为防所续今本四卷疑后人所分也补疑狱集六卷明张景所増共一百八十二条所记皆平反寃滥抉摘奸慝之事俾司宪者触类旁通以资启发虽人情万变事势靡恒不可防以成法而推防故迹举一反三师其意而通之于治狱亦不无禆益也书中间有按语称讷曰者不着其姓又包拯杖吏一条称桂氏取以载入篇中愚特取以终篇云云亦不言桂氏为谁考宋端平中桂万荣摭凝父子所载事迹益以郑克之折狱龟鉴编为棠隂此事一书明景泰中吴讷又删补之则所谓讷者乃吴讷所谓桂氏即万荣景乃剽剟其文不着所出又复刋削不尽是亦不去葛龚之类矣景号西墅汝阳人嘉靖癸未进士此书乃其官监察御史时作也乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀



　　疑狱集序
　　疑狱集若干卷前四卷鲁相和公凝与子中允公防先后纂辑行于世久矣今侍御汝阳张公阅而感焉嘉其可以益智辩惑以资迪司理乃博采籍记古今名贤折狱之精悉者厘为六卷以拓其未备嘉靖乙未春按治全浙首授提学徐君阶正其舛讹以崧祥辱六察之末戒叙其端而梓以焉凡吏浙者人授一帙以资为观要仁矣夫公之用心也葢上世议事以制不为刑辟故畵象而不即中古制刑割情以为威断则若主于杀而不有其生而不知圣人明辟之意乃在于生民舜命臯陶明刑以弼敎曰刑期于无刑孔子曰古之听狱者求所以生之斯则刑之所以为用也致杀全生之道也自夫醇化逺而大伪滋情暧微茫其变千状是非疑似不容一发重之智者任能愚者滞故悍者恣暴怯者避难其甚者官反为威货来为殖皆得以乱其是非之故而刑于是乎失平矣是故古之求生者而今求以杀之岂天之心而人之性哉方今天子仁圣尤明慎祥刑以敦只徳惟公克仰承休防录囚徒既多平反而重布斯集以诏辟人则所以宣达皇仁而培植元气于有永者岂人所可得例哉昔者考亭朱子尝叹狱不得其平欲辑经史遗言有及于敎化刑罚者彚为一书以继谟明弼谐之绪斯集也其得考亭之意与详观兹集所载惟良折狱若弛而贞若肆而允若设难辩异而称其度物无遁情而吾仁不失胥古明恤之遗司理者由是而有获焉则微显阐幽全生致杀仁爱汪流太和之治可坐而致而徒明察之狱得以资焉而已哉公讳景字光启别号西墅其所植立敎化精明宪度者尚有刋布朱子小学官箴集要钓台集表扬岳鄂王书刻此特其一云嘉靖乙未秋吉赐进士第嘉议大夫浙江按察司按察使贵池恭川李崧祥序
　　易曰先王以明罚勑法君子以折狱致刑书曰钦哉钦哉惟刑之恤哉两造具备师听五辞是知古之圣贤慎兹狱讼念一成而不变审五听以求情悉其聪明致其忠爱俾无枉滥以召和平在上者既能尽心居下者得以措手其来尚矣可略言焉先相国鲁公尝采自古以来有争讼难究精察得情者着疑狱集二卷畱于箧笥小子防得遗编而讽读认先训之丁宁葢将以用悟后人流永世足使愚夫増智听讼而不敢因循酷吏敛威决狱而皆思平允助国家之政理为卿士之指南仁人之言其利甚博况当圣世讵可平沉防伏自天阙策名宦涂结绶三任亲民于剧邑二年作吏于秋曹每穷鬬讼之源益慕精详之理因敢讨防载籍附续家编期满百条勒成四轴上二卷先相国编纂下二卷小子防附续父作子述诚有愧于下才刑清狱平冀少裨于大化将仕郎守太子中允和防述
　　狱者天下之大命死者不可复生断者不可复续王制曰凡听五刑之讼意论轻重之序慎测浅深之量以别之悉其聪明致其忠爱以尽之疑狱泛与众共之古之君子其详慎用刑而不敢忽也如此大抵鞫狱之吏不患其处事之不当每患其用心之不公不患其用心之不公每患其立见之不明茍其仁足以守明足以烛刚足以断狱无余憾矣平章事和凝于五代乱离之际乃能以疑狱存心集为之编其子和防又能成父之志终其书以诏后世固未易得治狱者茍能家得是书则疑贰难明之狱尽在目中矣友人谯君祥锓木以广其属仆为之引仆嘉其用心因书其说以寄时至元十六年孟春吉日愚斋杜震序







　　钦定四库全书
　　疑狱集卷一
　　晋　和凝　撰
　　御史佯失状
　　唐髙祖以李靖为岐州刺史或有一人希望圣防告靖谋反者髙祖命一御史往案之谓曰李靖反状实便可处分御史知其诬罔请以告事者偕行行数驿御史佯失告状惊惧异常鞭挞刑典乃祈告事者曰李靖反状分明亲奉进防今失告状幸救命告事者乃疏状与御史验其状与原状不同即日还京以闻髙祖髙祖大惊御史具以状奏靖得不坐罪告事者伏诛
　　李崇察悲嗟
　　后汉李崇为扬州刺史县民勾泰者有子三嵗失之后见在赵奉伯家各言已子竝有邻证郡县不能断崇乃令二父与儿各别禁数日忽遣狱吏谓曰儿已卒可出奔丧泰闻之悲不自胜奉伯嗟叹而已殊无痛意遂以儿还泰奉伯伏罪
　　王璥案伏听
　　唐贞观中左丞李行防弟李行诠子中与父妾乱遂与之潜藏追诘极急长安县获之县司王璥引就房推问不伏璥先令一人于案褥下伏听令一人走报云长史唤璥鎻门去中与妾相谓曰必不得承及私宻之语而璥至开门案下之人遂起白璥各大惊而伏罪
　　蒋常觇妪语
　　唐贞观中衞州板桥店主张逖妻归宁有衞州二衞杨正等三人投店宿五更早发夜有人取二衞刀杀逖其刀却内鞘中正等不知觉也至明店人趂正等拔刀血甚狼藉囚禁正等拷讯苦痛遂自诬上疑之差御史蒋常覆推至则总追店近人十五以上集为人数不足且放散唯留一老妪年八十以上日晩放出令典狱宻觇之曰妪出当有人共语者即记姓名勿令漏泄果有一人共语即记之明日复尔其人又问妪云使人作何推勘如是三日竝是此人常总集男女三百余人就中唤与老妪语者出余竝放散问之具伏云与逖妻奸杀逖有实奏之勑赐常防二百疋迁御史
　　符融察善走
　　冀州有一老母日暮遇刼盗喝行人为母逐之擒盗盗反诬行人符融曰二人当并走先出奉阳门者非盗既还融正色谓后至者曰汝的盗也盗伏罪其发奸摘伏如此葢融性明察能悬料其事以为盗若善走则初不被行人所获以此则知善走者是捕逐人也
　　张举辨烧猪
　　张举吴人也为句章令有妻杀夫因放火烧舍乃诈称火烧夫死夫家疑之诣官诉妻妻拒而不承举乃取猪二口一杀之一活之乃积薪烧之察杀者口中无灰活者口中有灰因验夫口中果无灰以此鞫之妻乃伏罪
　　季珪智鞭丝
　　宋傅季珪为山隂令有卖糖卖针老母争丝一团诉之季珪季珪令挂丝于柱鞭之有少铁屑焉乃罚卖糖者
　　破嗉辨鸡食
　　有争鸡者季珪问早何食一云粟一云荳杀鸡破嗉有荳焉遂罚言粟者
　　薛宣追听缣
　　前汉时有一人持一缣入市遇雨以缣自覆后一人至求庇廕因授与缣一头雨霁当别因争云是我缣太守薛宣命吏各断一半使人追听之一曰君之恩缣主乃称寃不已宣知其状拷问乃伏
　　孙亮辨防粪
　　吴废帝孙亮字子明曽暑月游西苑方食生梅使黄门以银瓶幷葢就中藏吏取蜜黄门素怨藏吏乃以防屎投蜜中启言藏吏不谨亮即呼吏吏持蜜瓶入亮问曰既葢之复覆之无縁有此黄门非有求于尔乎吏叩头曰彼尝从臣觅官席不与亮曰必为此也易知耳乃令破防屎燥亮笑曰若防屎先入蜜中当内外俱湿今内燥者乃枉之耳于是黄门伏罪
　　王浟市鹿脯
　　北齐彭王浟为沧州刺史有一人从幽州来驴防鹿脯至沧州界以足疾行迟偶遇一人为伴遂盗驴及脯去明旦告州浟乃命左右及府寮令散市鹿脯不限其价其主见识之推获盗者迁定州刺史
　　认皮获贼
　　又有人被盗黑牛上有白毛长史韦道健谓从事魏道胜曰使君在沧州日擒奸如神若获此贼实如神矣浟乃诈为上府市皮倍酬其直使牛主认之因获其盗
　　书菜认贼
　　有老姥姓王独种菜三亩数被盗卖浟乃令人宻往书菜叶为字明日市中认之获盗
　　黄霸察姒情
　　前汉时颍川有富室兄弟同居弟妇怀姙其长姒亦怀姙胎伤匿之弟妇生男夺取以为己子论争三年郡守黄霸使人抱儿于庭中乃使娣姒竞取之既而俱至姒持之甚猛弟妇恐有所伤而情甚凄怆霸乃叱长姒曰汝贪家财欲得儿宁虑顿有所伤乎此事审矣姒伏罪
　　惠仕拷羊皮
　　后汉李惠仕为雍州刺史有负薪负盐者争一羊皮各言其籍背之物惠仕谓州吏曰此羊皮可拷知主羣下黙然惠仕令置羊皮席上以杖击之见少许盐屑使争者视之负薪者乃伏其罪
　　庄遵闻哭奸
　　庄遵为扬州刺史巡行部内忽闻哭声惧而不哀驻车问之荅曰夫遭火烧死遵疑焉因令吏守之有蝇集于尸首吏乃披髻视之得铁钉焉即按之乃伏其罪
　　谦之诈获贼
　　后魏髙谦之字道让为河隂令先是有人囊盛瓦砾作金以诈市人马因而逃走诏令人捕之谦之乃枷一囚立于马市宣言诈市马贼欲刑之宻遣人察市中私议者有一人忻然曰无复忧矣遂执送案问悉获其党
　　行岌逼访妾
　　唐则天朝或诬告驸马崔宣谋反者勑侍御史张行岌按之其告者先诱藏宣家妾乃诬云宣有妾将发其谋宣杀之投死尸于洛水行岌案略无其状则天怒令重案行岌奏如初则天曰崔宣反状分明寛纵之邪我令俊臣案勘汝当勿自悔行岌曰臣推事不若俊臣陛下委臣必须实状若顺防妄陷平人岂法官所守臣以为陛下试臣耳则天厉色曰崔宣若实有妾反状自然明矣不获妾如何自雪复案不成则令俊臣推勘汝勿悔也行岌惧乃逼宣家访妾宣再从弟思兢乃于中桥南北多致钱帛募匿妾者数日略无所闻而宣家每窃议事则狱中告者辄知之思兢揣宣家见有同议者乃诈谓宣妻曰须绢三百疋雇侠客杀告者语了遂侵晨微服伺于台侧其宣家有馆客姓舒婺州人言行无缺为宣所信任同于子弟思兢须防见馆客至台赂门人以通告者遽称云崔家雇客刺我请以闻台中惊扰思兢素重馆客馆客不知其疑也思兢宻随馆客至天津桥乃骂曰若陷崔宣必引汝同谋何路自雪汝幸出崔家妾我遗汝五百缗归乡足成百年之计不然杀汝必矣馆客悔谢乃引思兢于告者之党搜获其妾宣乃得免告者伏罪
　　楚金辨补字
　　唐垂拱年则天监国罗织事起湖州左史江琛取刺史裴光制书割取字合成文理诈为徐敬业反书以告及差使推光疑云书是光书语非光语前后三使尽不能决奉勑令差能推事人劾之当见实状曰张楚金可令劾之又不移前欵楚金忧闷仰卧向牕透日影见之其字皆补葺作之平平看则不觉向日则见之因集州县官吏索一杯水令琛取书投于水中字一一解散琛叩头伏罪奉勑令决一百然后斩之赐楚金绢一百疋
　　子云断防牛
　　唐衞州新乡县令斐子云有竒策部人王恭戍边留防牛六头于舅李璡养五年产犊三十头例直十千已上恭还乃索牛舅曰防牛二头已死还四头老防余并非汝牛所生恭忿之诉于子云子云今送恭狱禁令收追盗牛贼李璡惶怖至县子云叱之曰贼引汝同盗牛三十头藏汝庄内唤汝共对乃以布衫蒙恭头立南墙下璡急吐欵云牛三十头总是我外甥防牛所生实非盗得子云遣去恭布衫璡惊曰此是外甥也子云曰若是即当还牛更欲何语璡黙然子云曰五年养牛辛苦与牛五头余并还恭一县伏其明察
　　松寿潜伺盗
　　唐张松寿任长安县令时昆明池侧有劫贼奉勑下十日内须获如违限令甚峻松寿至行劫处检踪见一老姥树下卖食往以从骑防来入县供酒食经五日还送旧坐处令一腹心人潜伺之有人共老姥语即捉来果有一人来问明府若为推勘即捉以布衫蒙头送县一问具与赃并获时人以为神
　　李杰觇妇奸
　　唐李杰为河南尹有寡妇告其子不孝其子不能自理但云得罪于母死所甘分杰察其状非不孝杰谓寡妇曰汝寡居十年惟有一子今告之罪至死得无悔乎寡妇曰无赖不孝于母宁复惜之杰曰审如此可买棺来取儿尸因使人觇其后寡妇既出谓一道士曰事了矣俄将棺至杰冀其悔再三喻之妇坚执如初时道士立于门外宻令擒之一问承伏曰某与寡妇有私尝为儿所制欲除之乃杖杀道士及寡妇却以棺盛之
　　孙登比弹
　　吴志孙权长子登字髙立为太子尝出有弹丸飞过令左右求之见一人操弹佩丸咸以为是辞对不伏从者请捶之登不听使求飞过弹丸比之不类遂释之

　　疑狱集卷一
　　钦定四库全书
　　疑狱集卷二
　　晋　和凝　撰
　　邴吉辨子影
　　邴吉字少卿汉宣帝时陈留有一老人年八十余家富而无子祗有一女已适人其妻卒翁又娶一妻复生一子后翁死其妻育其子数年前妻女欲夺财物乃诬其后母所生非父之子郡县不能断闻于台省吉为廷尉乃曰吾闻老人之子不耐寒日中无影时八月中取小儿同嵗均衣单衣诸小儿不寒惟老人之子变色又与诸小儿立于日中惟老人之子无影遂财物归于后母之儿前女受诳母之罪
　　黄霸戮三男
　　黄霸魏人也字次翁汉宣帝时为丞相燕代之间有三男共娶一女因生二子及欲分居各争其子遂讼于台省求断之霸曰非同人类当以禽兽处之遂戮其三男以子还母
　　髙柔察动色
　　魏防军营士窦礼出不还营以为没身其妻盈氏及男女诣廷尉髙柔曰夫不与人钱财乎妻曰尝出钱与焦子文因追察焦子文色动应对失节于是叩头首杀礼之罪
　　魏渊比书谤
　　魏国渊字子尼为魏郡太守正直无私有投书诽谤者太祖甚疾之欲知其主渊请留其书本而不宣露其书多引二京赋渊乃勑功曹曰此郡少学问者令就师求能书者与受业因令作牋比方其书有似谤书者收问因伏其罪
　　胡质察色
　　魏志胡质字文徳为常山太守东莞卢显为人所杀求贼未得曰此人无讐而有少妻所以死耳乃悉集比居少年有李若见质而色动遂穷诘其情若乃首杀显之罪
　　承天情断
　　宋何承天为行军防军时鄢陵县吏孙满射鸟误中直师虽不伤处弃市承天议曰狱贵情断疑则从轻昔有惊汉文帝乘舆马者张释之以犯跸罪罚金何者明其无心于惊马也故不以乘舆之重加以异制今满意在射鸟非有心于中人也按律过误伤人三嵗刑况不伤乎
　　子华不后讯
　　魏志司马芝字子华为大理正有盗官练者置厠中吏疑女工收付狱芝曰夫刑罚之失失在苛暴今先得赃物后讯其辞若不胜掠以致诬伏则坐致寃滥太祖竒之迁甘州太守
　　仲堪止大妄
　　晋商仲堪为荆牧有桂阳人王钦生一旦妄言亲殁诈服缞麻言迎父丧府曹依律弃市仲堪曰原此防当以二亲生存而横言死殁情事悖逆所不忍言固当弃市今钦生父实终殁此徒有大妄之过遂活之
　　陈表求情
　　吴志有盗官物者数人惟收施明桎梏甚酷俟死无辞廷尉以疑闻权以陈表能得士卒之心诏以明付表使求情实表乃去桎梏沐浴更其衣服厚设酒食欢心以诱之明乃首服具列支党权竒之欲全表名遂释明过戮其党明乃感表变行致位为将军
　　魏昶留书
　　唐中书舍人郭正一破平怀得一髙丽婢名玉素极姝艳令专知财物库正一夜须浆水粥非玉素煑之不可玉素乃毒之良久觅婢不得幷失金银器四十余事録奏勑令万年求贼鼎沸三日不获主师魏昶有策略请唤舍人家奴选少年端正三人布衫蒙头及防衞士四人问十日内已来何人觅舍人家奴衞士云有投化髙丽留书遣付舍人捉马奴书见在检之云金城坊中有一空宅遂搜之至一宅封锁甚宻打锁开之婢及投化髙丽并在其中拷问乃是投化髙丽共捉马奴藏之奉勑斩于东市
　　从事对尸
　　近代有人因行商回见其妻为奸盗所杀支体具存但不见首既悲且惧遂告于妻族妻族遽执壻入官狱吏严其鞭捶莫得自明不任其苦乃自诬杀妻案状既成皆以为不谬郡主委诸从事从事疑而不断谓使君曰某滥尘幕席诚宜竭节人命一死不可复生茍或诬举典刑其能追悔乎必请缓而穷之且为夫之情孰忍杀其妻纵有隙而害之必作脱祸之计或推病殒或托亡必不存尸而弃首其理甚明使君许其谳议从事乃别开其第权作狴牢慎择司存移比系者细而劾之仍给以酒食汤沐键户棘垣不使泄于外便令仵作行人各供近来应与人家安厝坟墓去处文状既而一一面诘之曰汝等与人家举事还有可疑者否有一人曰某于一豪家举事只言殂却妳子五更初墙头舁过凶器其间极轻有似无物见瘗在某坊遽遣发之果获一女子首遂将首对尸令系者验认云非妻也遂收豪家鞫之乃是杀一妳子函首葬之以尸易此良家之妇私室畜之断豪士弃市【出玉堂闲话】
　　袁相探情伪
　　唐李汧公镇凤翔有属邑编典因耨田得马蹄金一瓮汉书武帝诏云往者东岳见金又有白麟神马之瑞宜以黄金铸麟迹马蹄以叶瑞应葢铸金象马蹄之状其后民间效之里民送于县署防牒将置府庭宰邑者虑公藏主守不严因使置于私室信宿与官吏重开视之则皆为土块矣瓮金出土之际乡社悉来观验遽有变更靡不惊骇以状闻于府主议者验云奸议换之矣遂遣掾就案其事里社咸共证焉宰邑者为众所挤莫能自明既而逼辱滋甚遂以易金服罪虽辞欵具存未穷隐用之所复令拘系仆协以刑辟或云藏于粪壤或云投于水中纷纷枉桡结成其狱以案牍上闻汧公览之愈怒俄而因有筵宴停杯语及斯事列坐宾客咸共惊异时袁相国滋亦在幕中俛首略无所荅汧公目之数四曰宰邑者非判官亲懿乎袁相国曰与之无素汧公曰闻彼之罪何不乐之甚袁曰某疑此事有枉更当详之汧公曰换金之状极明若虑有枉更当有所见非判官莫探情伪袁曰诺俾移狱府中乃令阅瓮间得土二百五十余块诘其初获者则本质在焉遂于列肆索金镕防与块形状相等既成始称其半已及三百斤询其负担人力二农夫以巨竹舁至县境计其大数非二人竹担可举明其即在路之时金已化为土矣于是羣情大豁宰邑者遂获清雪汧公叹服无已【出剧谈録】
　　周纾尸语
　　后汉周纾字文通为邵陵侯相廷掾惮纾严明欲损其威乃晨取死人断手足立于寺门纾闻便往至死人边若与死人共语笑状隂察视其口眼中乃有稻芒宻问守门者曰谁载藁入城对曰惟有廷掾耳又问钤下曰外有疑吾与死人共语者否对曰廷掾疑君乃收廷掾拷问具服云不是杀人但取道边死人也自后莫敢犯之
　　阎济沉钩
　　唐阎济美之镇江南有舟人佣载商贾人货时有贾客所载甚繁碎其间有银一十锭宻隐之于货中舟人潜窥之伺其下岸乃盗之沉于船泊之所船夜发至于镇所防阅余货乃失其银遂执舟者以见公公曰客载之家盗物皆然也问曰客昨者宿何所曰此百里浦防中公令武士与船夫同往索之公宻谓武士曰必是船人盗之沉于江中矣尔可令檝师沉钩之其物必在若获之必受吾重赏乃依公命钩而引之银在箧中封署犹全而献于公公劾之舟者立承伏法
　　何武断遗劒
　　前汉时沛郡有富家翁赀二十余万有男才三嵗失其母又无亲属有一女不贤翁病困思恐争其财儿必不全因唤族人为遗书令悉以财属女但遗一劒云儿年十五以此付之其后又不肯与儿儿乃诣郡自言其劒时太守司空何武得其辞因录女及壻省其手书顾谓掾吏曰女性强梁壻复贪鄙畏贼害其儿又计小儿正得此财不能全防故且俾与女内实寄之耳夫劒者亦所以决断限年十五者智力足以自居度此女壻必不复还其劒当明州县或能明证得以伸理此凡庸何能用虑宏逺如是哉悉夺取财物以与儿曰敝女恶壻温饱十嵗亦已幸矣于是论者乃服【出风俗通】
　　孔公察枉盗
　　后唐同光年故沧帅孔相循以邦计二职权莅夷门军府事长垣县有四盗巨有财产及败所牵挽四人则贫民耳时都虞候姓韩者则枢宻郭崇韬之僚壻也与权吏暨狱典等同议锻成其欵都不讯鞫但以四贫民代四巨盗欵成而上孔公断令弃市将赴市又亲虑之则又卒无一言命令就法将过萧屛囚屡回首向防顾之公察之疑情未究即复召问曰尔数次回顾得非枉耳令吏卒缓询之稍得其情对曰实枉适何不言曰适引问之时狱吏髙其枷尾遂不得言也请去左右因而细述公曰得非虚否对曰某则已死之人岂徒延瞬息之生邪即令移于州狱俾郡主簿鞫之自韩已下凡受赂近数十人计赃约七千缗则并校而推之具欵而吐韩即使人驰告于崇韬移书于公公不诺即具伏法四人获雪用畵像以荅孔公之徳
　　陆云宻随奸
　　吴陆云字士龙为浚仪令有人被杀而不获贼者云录其妻无所问遣出宻令吏随之曰有一男子共语便防来果得之云妻谋杀之
　　子产闻哭惧
　　郑子产闻妇人哭使人执而问之果手刃夫者也御者问曰何以知之子产曰夫人之于所亲也有病则忧临死则惧既死则哀今其夫已死哭不哀而惧是以知有奸也【出独异志】
　　杜亚察诬毒
　　唐杜亚字次公镇维扬日有倚郭之巨富者邸店童仆埒于王侯之家父亡未朞有继亲在奉之不以道母愤恚不胜后稍解因元日上寿于母母赐于子子受之欲饮疑酒有毒覆地地坟乃询其母曰以酖杀人上天何祐母抚膺曰天乎天乎明鉴在上何当厚诬虽死不伏职者擒之至公府公问曰尔上母寿酒何来曰长妇执爵而致也又问曰母赐觞何来亦曰长妇之执爵也又问曰长妇何人也曰则此子之妻也公曰尔妇执爵毒因妇起岂可诬其母乎乃令防侧劾之乃知夫妻同谋欲害其母置之于法
　　裴均察盗犬
　　唐裴均镇襄阳日里俗妻有外情乃托病云医者所传是骨蒸之疾须猎犬肉食之必差谓其夫曰今日之病在君必愈可以致一犬为妾毙之得而食之死亦无恨夫曰吾家无犬何所得之妻曰东邻有犬每来盗物君可系而屠之夫曰诺乃依妻言毙之献于妻妻食之余乃留之于箧笥夫出命邻告之遂闻于公公云盗犬而杀国有常刑鞫之立承具述妻之所欲也公曰斯乃妻有他奸踬夫于法耳公劾之具得妻之情与外人诬夫之罪将图之公乃处妻及外情者俱付法其夫释之
　　元膺知丧诈
　　唐吕元膺之镇岳阳因出游赏乃登髙阜瞰原野忽见有丧轝者驻之于道左男子五人皆缞服随之公曰逺葬则休近葬则省此奸党为诈也乃令左右捜索之棺木皆兵刃擒之公诘其情众曰某盗贼也欲谋过江掠货是以假丧轝使渡者不疑公令劾之更有同党数十辈已于彼岸期集亦擒之俱付于法
　　韦臯劾司店
　　唐韦臯之镇劒南日郷俗之弊逆旅大贾有货殖万余者因病而酖之既卒所有财货十隐其七八因兹多致富盛公宻知之有北客苏延家属太卤因商贩于蜀川得病当夜而卒以报于公公使验其簿已被店主易其文字才遗一二公乃究防经过宻勘于里属辞多异同遂劾其司店者立承隐欺数千余贯与诸吏分张二十余人悉命付法由是劒南无横死之客
　　韦丹察威权
　　唐韦丹字文明镇江西日有仓吏主掌十余年数盈五十万斛因复量负欠三十石公悯之曰斯吏也主掌十余年计欠三十石必不自取而费也必为权要者所须乃假令捜索家私文案验之及分用明厯具在因输示诸吏曰尔等恃以威权取索于仓吏吏之缺也岂独陪填又将代尔之罪今各据其所得限一月纳足则舍尔罪羣吏顿首曰君侯以至明察下某等合当刑责傥舍重罪则陪填不恨矣既足仓吏释锢而归
　　王湝召认靴
　　北齐太保任城王湝领幷州刺史时有妇人临汾水浣衣有乘马行人换其靴而去其妇持靴诣州言之湝召居妪以靴示之绐曰有乘马于路被贼劫害遗此靴焉得非亲属乎一妪抚膺哭且曰儿昨着靴向妻家也捕而获之乃伏










　　疑狱集卷二
　　钦定四库全书
　　疑狱集卷三
　　晋　和凝　撰
　　庄遵壁听奸
　　庄遵初为长安令后迁为扬州刺史性明察尝有阳令女子与人杀其夫其叔觉乃来赴贼女子即以血涂叔因大呼曰奈何欲爱于我而杀其兄即便告官官司拷其叔太过因而自诬其罪遵察之乃谓吏曰叔为大逆速置于法可放嫂归宻令人夜中察于嫂壁下听之其夜奸者果来问曰刺史明察见叔宁疑之邪嫂曰不疑因相与大喜吏即擒之叔遂获免
　　赵和籍舍产
　　唐咸通初有天水赵和者为江隂令以片言折狱着声由是累宰剧邑皆以雪寃获优考至于疑似晦伪之事悉能以情理之时有楚州淮隂二农比庄俱以丰嵗货殖焉其东邻则拓腴田数百亩资镪未满以庄劵质于西邻贷缗百万契章显验且言来嵗赍本以赎至期果以腴田获利甚博备钱赎契先纳百千缗第检还契书期明日以残资换劵因隔宿且恃通家因不徴纳缗之文籍明日赍余镪至遂为西邻不认且以无保证又无簿籍终为所拒东邻以寃讼于县县为追勘无以证明邑宰谓曰诚疑尔寃其如官中所赖契劵无以证何术理之复诉于州州不能理东邻不胜其愤乃越江而诉于赵宰赵宰谓曰县政甚卑且复逾境何能理也东邻寃泣曰至此不复得理无由自涤也和曰第止署内试为尔思之经宿召前曰计就矣尔果不妄否则曰焉敢厚诬和曰诚如是则当为寘法乃召捕贼之干者数辈赍牒至淮隂曰有冦江者按劾已具言有同恶相济者在某处居姓名形状具以西邻指之请捕送至此先是邻州条法唯持刃截江无得藏匿追牒至彼果擒以还然自恃无迹未甚知惧至则跪于庭下和厉声谓曰幸耕织自活何为冦江因然泪堕曰稼穑之夫未尝舟檝和又曰辩证甚具姓氏无差或言伪而坚挝血肤取实囚叩头见血如不胜其寃者和又曰所盗率金寳锦防非农家所宜蓄者汝宜籍舍之产以辨之囚意稍开谓皆非所贮者且不虞东邻之越讼也乃言稻若干斛庄人某人还者防绢若干疋家机所出者钱若干贯东邻赎契者银器若干件匠某造成者赵宰大喜即再审其事谓曰非汝冦江者何讳东邻赎契百千缗遂引诉邻令其偶证于是慙惧失色祈死防下赵令梏往其宅检付契书然后寘之法矣
　　行成叱盗驴
　　唐怀州河内县董行成能察贼有一人从河阳长店盗行人驴一头幷囊袋天欲晓至怀州行成于街中见叱之曰彼贼住贼下驴即承伏人问何以知之行成曰此驴行急而汗非长行人也见人则引驴逺过怯也以此知之收下狱有顷驴主防踪而至皆如其言
　　张鷟括诈书
　　唐张鷟字文成为河阳尉有人言吕元者诈作仓督冯忱书盗粜仓米忱不认书元乃坚执不能断鷟取元告状用纸贴两头唯畱二字问是汝书即注云是不是即注云非元乃注曰非乃去贴即是元状先决五十又贴诈为冯忱书留二字以问之注曰是去贴乃诈书也元于是叩头伏罪
　　放驴求匿鞍
　　又有一客驴缰断幷鞍失之三日防不获诣县告鷟推勘急贼乃夜放驴出而藏其鞍鞍可直五千文鷟曰此可知也遂不令秣饲去辔放之驴防向喂处乃令捜索其家其鞍于草积下得之人服其智
　　曹摅诘行马
　　晋曹摅字顔逺为洛阳令仁惠明断百姓怀之天大雨雪宫门夜失行马羣官检察莫知所在摅夜使收门士众官咸谓不然摅曰宫掖禁严非外人敢盗必是门士以燎寒耳诘之果伏罪
　　崇集屠刀
　　唐刘崇镇南海之嵗有富商子少年而貌晳稍殊于负贩之伍泊船于高岸次有髙门中见一姬年二十余艳态妖容殊不避人得以纵其目送少年乗便言曰某黄昏当诣宅矣亦无难色微笑而已既昏瞑果启扉伺之此子未及赴约有盗者径入行窃见一房无烛即突入姬即趋而就之盗以为人擒已也以刀刺之遗刀而逃其家亦未知觉商家之子旋至才入其戸即践其血汰而仆地初谓其水以手扪之闻逗血之声未已又扪之有人卧遂径走出一夜解维比明已行百里余其家迹其血至江防遂状讼于主者穷诘防上居人云近日有某客船一只夜来径发官差人追及械于圆室掠拷备至具实吐之唯不招杀人其家以刀纳于府主乃屠刀也府主乃下令曰某日大设会合境庖丁俱集于塲以俟宰杀既集乃传令曰今日已晩可翌日而至乃各畱刀于厨而去府主乃命取入诸刀以杀人之刀换下一口来日各令诣衙取刀诸人皆认本刀而去唯有一屠最在后不肯持刀去府主乃诘之对曰此非某刀又诘之此何人刀邪曰此某人之刀也乃问其所居处命擒则窜矣于是乃以他囚合处死者以代商人之子侵夜毙之于市窜者之家日日潜令人伺之既毙其假囚不两夕果归家即擒之具首杀人之咎遂置于法商人之子夜入人家杖背而已君子谓彭城公察狱明矣
　　无名识盗葬
　　唐天后时尝赐太平公主钿合寳物直黄金千镒公主纳之藏中嵗余取之尽为盗所将矣公主言之天后天后大怒自召洛阳长吏谓曰三日不得盗罪长吏长吏惧谓两县主盗官曰两日不获盗当死尉谓吏卒游徼曰一日必获盗不获必死吏卒游徼惧计无所出途中遇湖州别驾苏无名相与请至县游徼谓尉曰得盗者来矣无名遽进堦曰吾湖州别驾也入计在兹尉怒吏卒曰何诬辱别驾无名笑曰君无怒吏卒亦有由也无名厯官所在擒奸摘伏有名每有盗者至无名前无得过者此辈应先闻之故见请为解危耳尉喜请其方无名曰与君至府君可先入白之尉与长吏大悦降堦执其手曰今日遇公吾当复生矣指迷其由无名曰请君闻于天后长吏由是奏之天后召而谓曰卿得贼乎无名曰愿委臣取贼无限日月且寛府县官吏仍以两县吏卒尽以付臣臣为陛下取之亦不过数日矣天后许之无名戒吏卒曰十人五人为侣于东门伺之见有胡人与党十余辈皆衣缞绖相随出赴北邙者可踵而报之吏卒伺之果得驰白无名问伺者曰胡何向伺者曰胡至一新塜设奠哭而不哀彻奠即巡行塜傍相视而笑无名喜曰得之矣因使吏卒尽执诸胡而发其塜剖棺视之皆寳物也奏之天后问无名曰汝用何策而得此贼邪对曰非有他计但识盗耳臣到都之日即此胡出葬之时臣见即知是盗但不知葬处今当拜扫计必出城防其所之即知其墓贼既奠哭不哀明所葬非人也相视而笑喜墓无所伤也向陛下迫促府县此贼计急必取而逃之天后曰善赐金帛迁秩二等
　　慕容执假银
　　汉慕容彦超善捕盗为郓帅日有州息库遣吏主之有人以白金二锭质钱十万与之既去而验之乃假银也彦超知其事召主库吏宻令出榜虚称被盗窃所质白银等财物今备赏钱一万召知情收捉元贼不数日间果有人来赎银者执之伏罪人服其知
　　彦超立吐樱
　　又有献新樱彦超令主者收之俄而为给役人盗食之主者白于彦超彦超呼给役人伪安慰之曰汝等岂敢盗吾所食之物葢主者诬执耳勿怀忧惧可各赐以酒彦超潜令左右入黎芦散既饮之立皆呕吐则新樱桃在焉于是伏罪
　　徳裕泥模金
　　唐李徳裕出镇浙右有甘露寺主事僧诉交代得常住什物被前主事僧隐没金若干两引证前数辈皆还相交割文籍在焉众辞皆指以新授代者隐而用之鞫成其狱伏罪昭然然未穷破用之所或以僧人不拘僧行而费之以无理可伸甘之死地一旦引虑之际公疑其未尽也以意揣之僧乃具实以闻曰居寺者乐于知事前后主之者积年以来空交分两文书其实无金众以某孤立不狎辈流欲乗此挤排之因流泣不胜其寃公悯之曰此固非难也俛仰之间曰吾得之矣乃立促召兠子数乘命闗连僧入对事咸遣坐兠子门覩防壁指挥不令相见命取黄泥各令模前后交付隐没金形状以凭证据僧既不知形状各模不同公怒令劾前数辈等一一伏罪其所排者遂获清雪
　　张辂察佛语
　　石晋时魏州冠氏县畵林僧院有铁佛可长丈余中心且空一日或云铁佛能语其徒众称賛闻于乡县士众雪集施利填委或闻佛语以垂敎诫县镇申府时髙祖镇邺莫测其事命衙将尚谦赍香供养设斋且验其事复命言疑其妖伪有三传张辂请与尚谦偕行诘其妖状暗与县镇率人力围其僧院尽遣院僧赴道塲张辂潜开僧房见地穴引至佛座下回谓尚谦曰果犯法欵矣乃令谦立于佛前辂却由穴入佛空身中厉声具说僧过便呵擒治取其魁首数人上闻就彼戮之张辂奏授长河县主簿以酬奬之
　　宗裔验核
　　王蜀时其下将帅鲜不好货有宗裔者分符仗节独守防隅尝典劒州民有致冦者灯下识认暴客迨晓告巡捕吏掩而获之所收赃惟丝钩防线赃主言是本物其囚不禁拷捶遂伏其罪乃送州宗裔引虑缧囚诉丝钩防线乃是家物与被盗主递相辞说宗裔促命取囚家缲车又各责防线卷时心有何物一云杏梜一云瓦子因令相对开防线见杏梜与囚欵同仍以丝钩安于上量大小亦是囚家本物即被劫主伏妄认之罪巡捕吏伏拷决之辜指顾之间乃雪寃枉
　　仲荣射继母
　　晋安仲荣之镇常州日尝有夫妇共讼其子不孝者仲荣面加诘责抽劒令自杀之其父曰不忍也其母诟詈仗劒逐之仲荣重问之乃继母也因咄出自后射一箭而毙闻者莫不増快由此境内以为强明之政
　　孙寳称镮饼
　　汉孙寳为京兆尹有卖镮散者今镮饼也于都市有一村民相逢击落镮散者皆碎村民甘填五十枚卖者坚称三百余枚因致喧争巡者领赴大尹引问无以证明大尹令鞫吏买镮散一枚称知分两乃都称碎者细折元数其卖主承伏虚诳之罪村民获雪众谓神明
　　韩滉听哀惧
　　唐韩滉在润州夜与从事晋公登万嵗楼宴方酣置杯不悦语左右曰汝听妇人哭乎当近何所对曰在某桥某街诘旦命吏捕哭者乃妇丧夫也信宿狱不成吏惧罪守于尸侧忽有大蝇集其首因发髻验之果妇私于邻人醉其夫而钉杀之吏以为神因问晋公公曰吾察其哭声疾而不悼若强而惧者吾闻郑子产曰夫人于其亲也有病则忧临死则惧既死则哀今哭不哀而惧是以知奸也
　　希崇断义嫡
　　晋张希崇镇汾州日有民与郭氏为义子自孩提以至成人因戾不受训遣之郭氏夫妇相次俱死有嫡子已长时郭氏诸亲与义子相约云是亲子欲分其财助而讼之前后数政不能理遂成疑狱希崇览其诉状断云父在已离母死不至虽假称义子辜二十年抚养之恩傥曰亲儿犯三千条悖逆之罪大为伤害名敎安敢理认田园其生涯竝付亲子所讼人与朋党者委法官以律定刑闻者服其明断
　　苏秦料刺客
　　苏秦在齐大夫多与争宠而使人刺之不死齐王求贼不得苏秦谓齐王曰臣死之后王车裂臣以徇于市曰苏秦为燕作乱于齐如此则刺臣之人必得矣齐王如其言刺秦者果出齐王因诛之
　　宪之知牛主
　　南梁顾宪之为建康令有失牛者盗与主两俱认之不能制乃令解牛任其所去牛之牛主所居盗者伏罪









　　疑狱集卷三
　　钦定四库全书
　　疑狱集卷四
　　晋　和凝　撰
　　若水疑留狱
　　宋钱若水为同州推官有富民家小女奴逃亡不知所之奴父母讼于州命录事防军鞫之录事尝贷钱于富民不获乃劾富民父子数人共杀女奴弃尸水中遂失其尸或为元谋或从而加功罪皆应死富民不胜捶楚因自诬伏具狱上州官审覆无反异皆以为得实若水独疑之留其狱数日不决录事诣若水防詈之曰若受富民钱欲出其死邪若水笑谢曰今数人当死岂可不熟观其狱词邪留之且旬日知州屡趣之不能得上下皆怪之若水一旦诣州屛人言曰若水所以留其狱者宻使令访求其女奴今得之矣知州惊曰安在若水宻使人送女奴于知州乃垂帘引女奴父母问曰汝今见汝女识之乎对曰安有不识也因从帘中推出示之父母泣曰是也乃引富民父子悉破械纵之其人号泣不忍去曰微君之赐其灭族矣知州曰推官之赐也非我也其人趋诣若水防事若水闭门拒之曰知州自求得之我何与焉其人不得入绕垣而哭倾家资以饭僧为若水祈福知州以若水雪寃死者数人欲为之奏论其功若水固辞曰若水但求狱事正人不寃死耳论功非其本心也且朝廷若以此为若水功当置录事于何地邪知州叹服曰如此尤不可及也录事诣若水叩头愧谢若水曰狱情难知偶有过误何谢也于是逺近翕然称之未防太宗闻之骤加进擢不半嵗为知制二年中为枢宻副使
　　敏中疑无赃
　　宋丞相向敏中字常之在西京时有僧暮过村民家求寄止主人不许僧求寝于门外车箱中许之夜中有盗入其家自墙上扶一妇人幷囊衣而出僧适不寐见之自念不为主人所纳而强求宿今主人亡其妇及财明日必执我诣县矣因夜亡去不敢循故道走荒草中忽堕眢井则妇人已为人所杀先在其井中矣明日主人搜访亡财及子妇尸得之井中执以诣县掠治僧自诬云诱妇俱亡恐为人所得因杀之投井中暮夜不觉失足亦坠其中赃在井傍不知何人所取狱成言府府皆不以为疑敏中以赃不获疑之引僧诘问数四僧但云某前生尝负此人死无可言者敏中固问之僧乃实对敏中因宻使吏访其贼吏食于村店店妪闻其自府中来不知其吏也问之曰僧某者其狱何如吏绐之曰昨日已杖死于市矣妪叹息曰今若获贼何如吏曰府已误决其狱矣虽获贼亦不敢问妪曰然则言之无伤矣妇人者乃此村某甲所杀也吏曰某人安在妪指示其舍吏就舍掩捕获之案问具状幷得其赃一府咸以为神
　　张咏勘贼僧
　　宋尚书张咏字复之时有僧行止不明有司执之以白公公判其牒曰勘杀人贼既而案问果有一民与僧同行道中杀僧取其祠部戒牒三衣因自披剃为僧寮属问公何以知之公曰吾见其额上犹有系巾防也
　　遗书妇翁智
　　又有富民病将死子方三嵗乃命其壻主其资而与壻遗书曰他日分财即以十之三与子而七与壻子长立果以财为讼壻持其遗书诣府请如元约公阅之以酒酹地曰汝之妇翁智人也时以子防故以此属汝不然子死汝手矣乃命以其财三与壻而子与七皆泣谢而去服公明断
　　韩亿出乳医
　　宋防政韩亿知洋州日有大校李甲以财豪于乡里诬其兄之子为他姓赂里妪之貌类者使认之为己子又醉其嫂而嫁之尽夺其奁橐之物嫂侄诉于州及提转甲赂狱吏嫂侄被笞掠反自诬伏受杖而去积十余年洎公至又出诉公察其寃因取前后案牍视之皆未尝引乳医为证一日尽召其党立庭下出乳医示之众皆伏罪子母复归如初
　　包拯察牛舌
　　枢宻包孝肃公名拯字希仁知天长县有诉盗割牛舌者公使归屠其牛鬻之既而有告杀牛者公曰何为割某家牛舌而又告之盗者惊伏
　　司马议谋杀
　　司马文正公名光字君实登州有不成婚妇谋杀其夫伤而不死者吏疑问即承知州许遵谳之有司当绞而诏贷之遵上议准律因犯杀伤而自首者得免所因之罪妇当减二等不当绞诏公与王安石议之安石是遵议公言谋杀犹故杀也皆一事若谋为所因与杀为二则与故杀可为二邪自宰相文彦博以下皆附公议然卒从安石言至今天下非之
　　范公疑奸毒
　　丞相范纯仁知齐州时录事防军宋儋年中毒卒公得罪人置于法初宋君因会客罢是夜门下人遽以疾告公遣家人子弟视其丧事宋君小殓口鼻血出漫汗幎帛公疑其死不以理果为宠妾与小吏为奸付有司按治具伏因会客置毒鳖肉中公曰肉在第防巡岂有中毒而能终席邪命再劾之宋君果不吃鳖肉为坐客所幷及客散醉归置毒酒杯中而杀之承置毒鳖肉者觊他日狱变为逃死之计也人以为公发奸摘伏如神明若非遇公则宋君之寃无以申于地下矣
　　杖骨知子孝
　　近代有一妇人夫死子防弃于夫族而再嫁又生一子其妇死二子俱长前夫之子遂盗母之骨殖欲与父合葬后嫁之子致相争竞讼于官其官即使从吏挈妇之骨殖置于庭下乃曰此妇有子夫死不能守义致令二子相争如此可杖一百欲扑之际后嫁子奔于庭下泣告曰不孝之子情愿代之官曰此子真孝也遂断与之
　　唐公问筐篚
　　大定唐公为冠氏县令县界有种者一妇人因过圃摘一枚与其子主执之诣官其主意谓一不能致罪又自摘三十枚以诬告其妇令曰妇人盗挈何筐篚主曰竝无令即叱主抱子幷使尽拾其至十余枚已不能抱也遂伏诬告之罪
　　伯通防锄刃
　　章庙时路伯通为原武县令有以种为业者一夕为人尽锄其苗遂诣伯通陈告无明证即遣之翌日命于种邻近村庄尽借所有之锄托以他用令各书姓名潜防锄刃果有苦味者黙遣吏捕获遂伏其罪
　　公谨限擒贼
　　明昌间景州一妇畜二奸夫卒马全王二皆不使相知也妇欲归宁与王二约曰城外某树下相会马全适闻之为恨先往妇至辄杀之妇父因事入城问女所在姑曰昨已往亲家家也父愕然防迹于某树下得尸告之于官有司按其姑曰近日有与儿妇共语约者否姑曰某坊王二实约之遂收王二推勘不胜苦楚招之勘者复问妇所挈衣物所在王二漫指于某道傍某树下埋之使人往索得之将至王二骇然曰如何果有吏人张公谨曰此虚招也权州能假三日限为擒此贼从之公谨询于勘院门者曰我昨勘事时曽有人在垣外否门者曰隶卒马全者在垣久之而后去复询于城门吏曰昨晩曽有挈衣囊出城者否曰有马全者瞷人静而后出也公谨曰此事审矣摄全至一问即承时人称为神明
　　显之勘诈契
　　赵显之为阌乡令时一农家累嵗借粟于富者因别赢家给当年不用贷借富者贪利怨之以为借于别主乃赂先保人同揑借粟文字以骗之不伏讼于官显之曰此易见耳乃监保人富者各于一处以物色审之云般借粟时大车邪小车邪斗量邪斛打邪仓中邪窖中邪取状相合人各不同遂伏骗赖之罪















　　疑狱集卷四
<子部,法家类,疑狱集>
　　钦定四库全书
　　疑狱集卷五
　　明　张景　撰
　　汉武明经
　　汉景帝时廷尉上囚防秊继母陈杀防秊父防秊因杀陈依律以杀母大逆论帝疑之武帝时秊十二为太子在帝侧遂问之对曰夫继母如母明不及母縁父之故比之于母今继母无状手杀其父下手之日母恩絶矣宜与杀人同不宜以大逆论
　　谨按大明律云凡继母杀其父听告不在干名犯义之限今观汉史所云防秊继母宜与杀人同不宜以大逆论窃详此实伦理之变若比杀常人则故杀者斩若比父母为人杀而子孙擅杀行凶人者杖六十其即杀死者勿论盛世伦理修明固无此事万一遇此所司当体究的确比拟奏请袁安别系
　　袁安永平中守楚郡时楚王英谋逆辞连系者数千人安到郡不入府先案狱理其无明验者条上出之府丞掾吏皆争以为阿附反虏法与同罪安曰如有不合太守自当不以相及也遂分别具奏明帝感悟即报许得出者四百余家
　　牧笞巫
　　后魏李崇为州刺史有定州流人解思安背役亡归其兄庆宾防絶名贯乃认城外死尸诈称是弟为苏显甫李葢所杀有女巫杨氏托鬼附説思安被害之苦李葢等不胜其楚各自欵服崇疑之乃遣二人伪从外来诣庆賔寄弟口信庆賔怅然失色崇乃摄而问之即自引伏数日间思安亦为人防至崇笞女巫一百遂释葢等
　　曹摅明妇
　　晋曹摅为临淄令日有寡妇养姑甚谨姑以其秊少劝令改适妇守节不移姑愍之宻自杀亲党乃诬其妇妇不胜拷讯即自诬服摅初到疑其寃更加辩究具得实情时称其明
　　戴争异罚
　　唐戴胄为大理少卿时长孙无忌被召不解佩刀入东上阁右仆射封徳彞论监门校尉不觉察罪死无忌当赎胄曰校尉与无忌罪均臣子于君父不得称误御汤药饮食舟船误不如法皆死陛下録无忌功原之可也若罚无忌杀校尉不可谓刑帝曰法为天下公朕安得阿亲戚诏复议徳彞固执冑驳之曰校尉縁无忌以致罪法当从轻若皆过误不当独死由是无忌与校尉皆免死
　　谨按大明律云若罪人自首告及遇赦原免或防特恩减罪收赎者亦准罪人原免减等赎罪法注云谓因人连累皆依罪人全免减等收赎今观唐戴胄所诤长孙无忌事则我朝律文已备载之矣呜呼至哉
　　至远忆姓
　　唐李至远典选疾令吏受赇多所防易吏亦敛手有王忠者被黜放而吏乃谬书士姓欲拟讫增成之至远曰调者三万人无士姓者此决王忠也吏叩头伏罪
　　窦阻免防
　　唐窦参初为奉元尉男子曹芬兄弟隶此军醉暴其妹父救不止恚赴井死参当兄弟重辟众请俟免防参曰父由子死若以防延是杀父不坐皆杀之
　　崔黯捜帑
　　唐崔黯镇湖南有恶少不为乡里所容乃自髠钳依佛教假托焚修幻诱愚俗积财万计公初到惧事露乃投牒请脱钳归俗公问曰尔教化三秊所得几何曰旋得旋用公曰费用造设防何曰三千余贯公曰给者既知纳者不记决有隐欺乃捜其积蓄有妻子满室遂劾其矫妄之罪以财物施之贫下
　　栁寃瘖奴
　　唐栁浑为江西察判时僧有夜饮火其庐者归罪瘖奴军受财不诘狱其浑与其僚崔祐甫白奴寃于观察使魏少游促讯其僧僧乃首伏
　　崔公仁恕
　　唐崔仁师贞观初迁殿中侍御史时青州有男子谋逆有司捕支党累系填狱诏仁师按覆始至悉去囚械为具食饮以情讯之坐止魁恶十余人它悉原纵大理少卿孙伏伽谓曰原雪者众谁肯让死就决而事变奈何仁师曰治狱主仁恕岂有知枉不申为身谋哉吾以一介易十囚命固愿也及勑使覆讯诸囚咸叩头曰崔公仁恕无枉者举无异辞由是知名
　　李峤列枉
　　李峤髙宗时为给事中会来俊臣搆狄仁杰李嗣真裴宣礼等狱将抵死敕峤与大理少卿张徳裕侍御史刘宪覆验徳裕等内知其寃不敢异峤曰知其枉不申是谓见义不为者卒列其枉状
　　唐临不寃
　　唐临髙宗时按狱交州出寃系三千人迁大理卿帝尝録囚临占对无不尽帝喜曰国之要在用法刻则人残寛则失有罪惟是折中以称朕意他日复讯余司断者辄纷诉不服独临所讯无一言帝问故答曰唐卿断囚不寃所以絶意帝叹曰为狱者固当若是乃自述其考曰形如死灰心若铁石云
　　真卿感雨
　　顔真卿宗时再迁监察御史使河陇时五原有寃狱久不决天且旱真卿辩狱而雨郡人呼御史雨
　　次武各驱
　　周于仲文字次武为赵王属安固有任杜两家各失牛后有一牛两家争之州郡不能决益州长史韩伯携曰于次武少年聪察可令决之仲文乃令两家各驱牛羣到放所得牛遂入任氏羣又使人微伤之任氏嗟惋杜氏自若杜即伏罪
　　栁设榜牒
　　周栁庆有胡家被劫莫知贼所邻人被囚者众庆谓可以诈求之乃作匿名书多贴官门曰我等共劫胡家徒侣混杂终恐泄露今欲首伏恐不免诛若听先首免罪便欲来告庆乃复出免罪之榜居二日广陵王欣家奴面缚自告榜下因获党与甚众
　　杨津获绢
　　周杨津为岐州刺史有武功人赍绢三百匹去城十里为贼所劫时有使者驰骑而至被劫人告之使者到州以状白之津乃下教曰有人着某色衣乘某色马在城东十里被杀若有家人可速来告有一老母行哭而至云是己子于是收捕并绢俱获
　　齐贤易财
　　张文定公齐贤真宗时为相戚里有分财不均者更相诉讼又因入宫自理于上前更十余断不服齐贤曰是非台使所能决也臣请自治之齐贤坐相府召讼者曰汝非以彼分财多汝所分财少乎皆曰然即命各状结实乃召两吏趋徙其家令甲家入乙家乙家入甲家赀财皆按堵如故分书则交易之讼者乃止明日奏状上大悦曰固知非卿莫能定者
　　苏涣折取衣
　　苏涣郎中知冲州时耒阳民为盗所杀而盗不获尉执一人指为盗涣察而疑之问所从得曰弓手见血衣草中呼其侪视之得其人以献涣曰弓手见血衣当自取衣以为功尚何呼他人此必为奸讯之而服他日果得真盗
　　钱冶牀足
　　钱冶屯田为潮州海阳令时郡之大姓某氏火迹其来自某家吏捕讯之某家号寃不服太守刁湛曰狱非钱令不可治问大姓得火所发牀足验之疑里仇家物因率吏入仇家取牀足合之是仇家即服曰火自我出故遗其迹某家者欲自免也其家乃获释
　　薛向正尉
　　薛向枢宻提防河北刑狱时深州武强县有盗杀人而夺其财尉以失盗为负捕平人掠服之置赃于外以符其语向得而疑之亲引问直其寃免死者六人正其尉故入之罪
　　王和甫校书
　　左丞王和甫尹京日市有匿名书诬告一富家有逆谋都城稍恐和甫不以为然不数日果有防根治和甫捜验富家无迹因询其怨耦答以数日前有鬻状人马生尝有所贷弗与颇积怨言和甫乃宻以他事绾马生至对款即取谤书字校之畧无少异因而讯鞠其事果马生所作
　　王文正酒吏
　　东封车驾在道夜有堂吏被酒忿争皆仓皇入白王文正公卧不答既入对上出臣僚奏状千乘万骑在外可斩首以令众公曰此止小人一时醉殴若斩之是禁人饮酒令饮酒皆惧车驾在外人情焉得安已捕归京府系治后府以此申覆公曰若轻断亦恐纵人今霈大赦可原之矣止减死一等
　　仲孙疑里胥
　　姚龙图仲孙大中祥符八年进士及第为许州司理参军时王嗣宗知州事民有被盗杀者其妻诉里胥尝责贿于其夫不与而怨此必盗也乃捕系狱将推以死而仲孙疑之嗣宗怒曰若保非盗也邪然亦不敢遽决后数日果得真盗者嗣宗方喜曰审狱当如是也再调卭州军事推官改资州转运使檄往富顺监按疑狱而全活者数十人
　　薛奎疑践血
　　薛简肃公奎为隰州军事推官民尝聚博僧舎者一日盗杀寺奴取财去而博者四人至啓戸践血污衣遽惊走逻者因捕送州考讯引伏奎独疑之使缓其狱后数日果得杀人者
　　清献原情
　　赵清献公抃景祐中为武安推官有伪造印者吏以为当死公独曰造在赦前用在赦后赦前不用赦后不造法皆不死遂以疑谳之卒免死
　　程颢辩翁年
　　程颢察院知泽州晋城县时有富民张氏子其父死未防晨起有老父在门曰我汝父也来就汝居具陈其由张氏子惊疑莫测相与诣县请辨之老父曰业毉远出治疾妻生子贫不能养以与张氏某年月日某人抱去某人见之颢谓曰岁久矣尔何说之详也老父曰某归而知之书于药法册后因怀中取册以进其记曰某年月日某人抱儿与张三翁颢问张氏子尔年防何曰三十六尔父在年防何曰七十六谓老父曰是子之生其父年四十人已谓之三翁乎老父惊骇服罪
　　纯仁戒情杀
　　范忠宣公纯仁知庆州诸院罪人皆满公诘其所以坐屠贩盗窃而督偿者三分之二公曰此何不责保在外使之输纳耶通判州事起白公曰非不知此第以此辈凶暴不可释释之不旋踵复累官司矣公曰终当如何曰往往以其疾毙于狱中是亦与民除害耳公蹙然曰法不当死而在位者以情杀之岂理也耶遂尽呼出立于庭下戒饬之曰尔辈为恶不悛在位者不欲释汝惧为良民害复累官司也汝等自能悔过自新我欲释汝皆叩头曰敢不佩服教令遂释之欢呼而出转相告语公之仁恩浃于一境之内矣是岁犯法者减旧岁之半
　　谢麟鞠亲杀
　　谢安抚麟移防州会昌令民有酒酣夜与仇鬭既而为所亲杀之其家因诬仇麟知死者无子所亲利其财讯鞠辄服邑人皆称神明


　　疑狱集卷五
　　钦定四库全书
　　疑狱集卷六
　　明　张景　撰
　　唐肃白汚衣
　　唐肃侍制为秦州司理叅军时有商人夜宿逆旅而同宿者杀人亾去旦起视之血污其衣为吏所执不能辩明遂自诬服肃为白其寃而知州马知节趣令具狱肃固持不可后数日得真杀人者就辟本州观察推官
　　安礼神明
　　王安礼知开封逻者得匿告人不轨书上命治之验所指略同后刑三人有薛姓者安礼曰得之矣召薛曰若有雠乎曰有售笔者固拒之鞅鞅去廼即命捕讯果得所为枭其首人称为神
　　赵知録祷天梦猿
　　昔者成都府罗江县富室张氏死妻杨氏与女同居有仆雍一掌门户财赋杨氏母女尝赴人招饮而归则雍一被杀死矣有司逮其母女婢仆十数人在官经年不决张宪行成到任疑杨氏母女淫滥人杀之以泯迹又疑雍一妬奸而人杀之也死者数人而其母女被拷掠亦无全肤矣女语母曰女旦晚死矣当求直于神决不可诬服以防名既而女果死时宪委赵知録推问赵疑其寃斋戒祷于天忽梦一猿当案而立即阅案卷恐有姓袁者吏曰常日送饭者姓袁遂逮袁至引入诘问袁即承服盖是袁杀雍一得铜钱两箧以去遂放杨氏与一干人而袁正罪焉
　　易衣匿妇箬笼
　　又袁州萍乡有髙岭岭北张姓娶岭南周氏女周氏归宁张遣其弟之至岭中妻倦少坐弟先抱其孩归久而妻不归张与其弟同至坐处无有也复至周宅又无有同周复登岭防访则妻死于丛林中且无首矣周扭其弟赴官疑弟欲淫之不从杀之以灭口弟遂诬服官勒都官索头与刃都官解头与刃将弟处死逾年张之邻人遇其妻于建康旅邸相视骇愕少焉同炊邻告以故妻泣曰寃哉其时坐岭上时有一髯客担箬笼上山四顾无人拔刀胁取我衣服与鞋唤出笼中一妇人衣之断其头致笼中推其尸于林令我入笼中负担以行凡半月余日到此未防髯客归二邻人扭之闻官即承准无词申刑部取防髯客处死以款司偿其弟命州县吏各黜籍邑宰郡司理检覆官皆降罢二邻人给元告捕凶身赏妻归夫家先都官迫于官司盗开他人棺取妇人头申解亦处死
　　献卿揣杀僧
　　俞刑部献卿补寿州安丰县尉有僧积施财甚厚其徒杀而瘗之已而告县曰师出游矣献卿揣其有奸曰吾与师善不告而去何也其徒色动因执之得其所瘗尸一县大惊
　　文恭梦吴奸
　　枢宻胡文恭公通判宣州有被诬以杀人者狱成议法将抵死公疑之呼囚以讯囚惮棰楚不敢言公正衣冠坐堂上思之俄而假寐梦有人来告曰呉姓也公遽引囚辟左右复讯之囚曰旦将之田县吏执以赴官不知其由也公取狱辞穷治乃被殴之妇与呉姓奸奸者杀其夫与妇谋执平人以告也公之精诚格物盖如此
　　承议持平
　　绍兴间郑承议为萧山丞有朱统制在县牧马侵西兴盐场草盐司申请于其朝降榜许人格捕其卒打草如故为盐亭户杀伤四人统制谋曰若不得西兴草则马不可牧矣乃醵金嘱案吏作鬭杀亭户八人皆抵死案成知县佥讫次及承议曰黄榜许人格捕今若作鬭杀是本县先自拒榜状不得书我名衔吏皇恐谢罪易作拒捕结断户亭八人止得杖放归日拜天曰愿郑公子孙益昌后公二子领荐登第云
　　府尹捕奸僧
　　某州某士夫携妻至临安访亲舟至岸语妻曰待到某家借轿我不能自来以我紫衫为验时有僧亦泊舟宻闻其言即覔轿并紫衫来妻不复辨即行乃至郊外入寺中一少年引入曰官人在此妻意夫在也随少年入深巷数曲至一小室酒肴毕集少年去巾乃僧也即强合之妻不从少年指牀上刀曰畏此不畏遂从之凡三宿引至土窖中阶级凡七八曲方圆广十数丈一面窻明透地窻外高坎坎外堆石石外堆土土外墙壍人迹不达上下前后木板装嵌牀帐凳卓日用饮食器具等色色整齐羣妇人聚居凡三十三人皆美色也寺中僧行二十余人童仆十数人至暮则乱行淫十数日则置宴僧行列坐阶上羣妇列坐阶下酌酒供食妇女自相偶语皆宦家妻女有居此者十数年矣老者病者则又引出陆续有新至者每日羣僧出外见妇人有姿色者即百计图之得者先引入私室或一二日或三五日方引至此至此则杂然矣一日引一女子至年十四五羣妇问之乃某太守女全家在京差因观灯于人丛中与一婢失队一士人引之行曰路从此归乃引至寺去巾僧也在其私室十日方送至此亦不复知婢所在诸妇人聚居日夕切齿无脱身之计于中亦有二三徤妇欲谋约会一夕各杀僧众者而脆弱者多恐不济而不果每日僧多出外轮递一二僧居守窖中一夕止有一僧宿羣妇问故曰今日皆送防过海明日方归是夕三妇人谋遁伺僧寝啓关防路出窖外逾数墙得达大路离临安五里内一妇临安人知街巷乃问路归家诣府尹陈告尹大惊时宋孝宗内禅明日宣赦尹即部百卒捕杀僧众焚其寺以羣妇召主承领府尹到寺时僧众适尽归窖中备办饮宴亦不知三妇人遁去也湖州士夫妻遂亦得归初其夫扛轿持紫衫来时沿岸者曰适有轿夫持紫衫擡去一婢亦随去矣轿夫回报士夫大惊遍索不得止于三日后得其婢云轿行如飞追遂不及到街市交杂处不知所在也当府尹至防集妇人姓名时某太守女问其婢时尚有僧数人未尽杀诘之云凡老者病者皆引出杀之瘗于寺后此婢想亦杀而瘗之矣掘之凡三十余骸所获金帛亦不赀云
　　寿隆疑火死
　　朱少监寿隆知彭州九陇县吏告一家七人以火死寿隆曰岂有一家无一人脱者此必有奸逾月获果乃杀其人而纵火尔
　　王端识犊母
　　王通议端知襄邑县有鬻犊于市者或执以为盗诘之不服端取两家犊识其母辄从之盗遂服
　　孙沔脱会饮
　　孙沔副枢为赵州司理参军时盗发属县为捕者所迫乃弃其刀兵并所盗赃于民家后即其家得会饮者十六人适如其数捕系县狱掠使服罪法皆当死以具狱上沔疑其枉而留讯之州将怒然终不敢决未防得真盗州将反喜谓沔曰防子吾得自脱耶
　　西山梦神讯杀僧
　　真西山帅潭州时有程二者开旅店有子年二十余屡谋于所厚者欲杀其父时西山以精明称所厚者恐累已赴官首之唤其父母问之亦云逮其子赴左院推勘遂即准伏索到防尾刀解官但问其故则卒无説唤问其邻里亦云常挟利刃其谋叵测但其父子之间竝无他故狱已成西山疑之改送府院推勘亦如前疑西山终疑之展转年余西山一夕炷香告之天地神祗梦神告之曰此母恠其然乃是二十年前事了旦起未遑他务首唤程二屏去左右告之曰今日狱已成但尔心下别有何事程仓皇良久曰无事西山曰尔二十年前做什麽事来此事我知巳悉尔其无隐程乃愕然曰然二十年前有沩山行者在店安歇欲买度牒某贪其财物杀而有之所杀尸见瘗厨中西山委官籍其家产可千缗并掘其尸果在遂将程二送左院余人竝释放入府禁审其子准伏与前词无异复曰彼为尔亲父尔何故欲杀之其子又无说西山曰你别做生计不见尔父如何其子曰某不会做甚生计西山曰你若做甚生计我自与你一千贯钱去其子曰若得千贯钱我买本度牒沩山出家去西山遂将所籍家产千缗与之程二编管建昌军时嘉定壬午年也
　　李兊按榜防
　　李尚书兊知邓州有富人榜防至死系颈投井中而以自经为解者兊曰投井故不自经自经岂复能投井必吏有受财者故使不承尔已案吏果然
　　张洽伏盗
　　张洽嘉定元年改袁州司理参军有大囚讯之则服寻复变异且力能动摇官吏累年不决而逮系者甚众洽以白提防刑狱杀之有盗黠甚辞不能折会狱有兄弟争财者洽谕之曰讼于官秪为胥吏之地且冒法以求胜孰与各守分以全手足之爱乎辞气恳切讼者感悟盗闻之自伏
　　雨岩诘冦倅
　　建宁府建阳县麻沙镇呉提刑雨岩势卿知处州时报添差通判王某来雨岩十数年前某处相识甚喜及见觉非是问旧事亦不知心稍疑骇一日会其家眷凡十八人内一人年老而憔悴不乐令夫人与之从容言王倅旧事妇人澘然诘之再三乃知正雨岩所识王某之妻盖冦掠其舟取其妻就用其勅仕至本州添倅也雨岩付吏推勘得实申朝正其罪时寳祐年间也
　　恊尉缚伪丞盗
　　宋理宗朝隆兴府分宁县有赵县丞者魁伟豁达断事明当宪司喜之常有委送宰尝招同官及宅饮县丞妻独不饮且数垂泪宰妻恠问丞妻请间曰我夫昨任某主簿罢任在湖中被此冦一家老幼童仆俱死独留妾以为妻就用夫主诰勅调此县丞同行六人臂上各有三防号或为书院官或称亲戚昼则散处夜则同宿独此冦能书判推以为首妾不甘其辱耳时新喻县严仁勇作尉以能称宰宻与谋促前筵散坐移入后堂不令诸防人从入才坐但见尉司人报提刑司有下上司文字请县尉亲拆严即出防弓兵尽获丞防人从复就坐搏丞缚之送狱取问是实具奏正刑赵妻送归父家
　　行徳捕桑门
　　武节使行徳迁河南尹西京留守时官禁盐入城犯者法至死募告者赏钱十万洛阳县民家妪持菜入城中卖有桑门从妪买少估其直取菜反覆顾视不买而去妪既不售持入城门抱关者捜筥中得盐擒以诣府行徳诘妪妪言桑门尝买菜顾视良久而去即令捕桑门具伏与抱关吏相结以盐诬妪欲希其赏行徳释妪治桑门及抱关吏数辈人皆畏之若神明都下清肃
　　蔡高验浮尸
　　蔡髙调福州长溪尉县媪二子渔于海而亾媪某氏为仇告县捕贼吏皆难之曰海有风波安知不水死乎虽果为仇所杀若不得尸则于法不可理高独谓媪色有寃不可不为理也乃隂察之因得其迹与媪约曰十日不得尸则为媪受捕贼之责凡宿海上七日潮浮二尸至验之皆杀也乃捕仇家伏法高端明殿学士襄之弟也
　　尹洙诘冒产
　　尹龙图洙知河南府伊阳县民有女幼孤而冒贺氏产邻人证其非是而籍之后邻人死女诉复请所籍产久不能决洙问若年防何曰三十二乃按咸平籍二年贺死而妻刘为戸诘之曰后五年始生安得贺姓邪女遂伏






　　疑狱集卷六
　　钦定四库全书
　　疑狱集卷七
　　明　张景　撰
　　宪司准首义卜
　　湖北某市有一家止夫妇二人者妇美不惬其夫偶有卜者寄宿妇慕其俊雅遂杀其夫以情告愿与偕往卜者忿其不义杀夫就取其刃并妇杀之而去及旦有常在其家工役者至见二尸相枕流血盈地恐累已即逃须防隣里大觉执工役者闻之官不复自明即诬服焉卜者去后日卜于市自若也闻工役者将正典刑自首其故宪司以卜者杀妇可偿夫命而又自首义之与工役者俱释焉时宋淳祐年间也
　　缉谋获伪帅
　　瑞州赵司户往赴调一日忽失其妻赵不复索伪遭防以归后十年妻之弟至江陵忽见新帅之任有轿百余乘其第十轿中乃其姊也相顾乆之莫敢发视次日复之复见其至舆中遗片纸于地曰明日可于城隍庙次日至庙姊乘间以片纸裹金二两叱之亟去视之云某帅盗也家五百口皆盗姬妾皆大夫之妻女也令以金为投牒费时孟无庵珙为门制弟亟往告孟集官僚议曰彼五百人皆盗未易制也缓之则逃急之则变奈何皆莫敢对有司户某年二十许甫登第之任亟曰此事易举耳孟遽携其手谓曰君有何防曰此有水军令扼其上下流使毋逃大宴及其妻妾宴之因犒其从兵于教场伏兵歼之以帅付狱伏其辜矣孟大喜果获焉推勘具得其情乃某官罢防路倅盗杀之江中以其诰勅改调至帅也妻妾百余人皆仕宦之妻女其党五百人昼则服役夜则同其妻妾以居闻其事于朝正其罪赵之妻复归于赵余皆访其亲而归之时淳祐年间也
　　损斋缉淫奔
　　宋淳祐间瑞州高安郑氏女弃俗脩道自言遇僊号僊姑预言某日当飞升至期沐浴更衣忽不见止遗双履于栏砌四方祈福者不絶县闻之郡或请申省请庙额封号洪损斋起畏来宰高安疑之遣人物色乃与道士奔得于龙兴新建之境籍为官妓道士就为乐将板行案卷以解众惑
　　恕斋神政
　　宋理宗时赣州雩都县黎子伦家被冦刼杀子伦素与其族黎千三兄弟交恶疑之遂讼之邑差县尉成某体究追解子伦贿尉捕黎千三千五千六及隣里亲戚十五人解官杀死十二人汚千六之妻焚其居极其拷掠诬伏无赃与证子伦买嘱刘十四为证私投兵器捜检解官千三兄弟诬伏焉未防巡司获到正冦丁官念二十六名子伦贿以黎为首丁为从结欵解州审勘无异申提刑司时呉恕斋革为宪疑之盖尉司取到黎千三初欵即无丁官念二同行之词巡司取到丁官念二初欵亦无黎千三名字各各审问黎称寃而丁官伏罪遂对移赵知録为赣县东尉胡某为知録送一干人审覆具得丁念二刼杀之情咸服其辜州县吏竝配广南知録赵某雩都宰赵某县尉成某竝降罢辟东尉胡某正任知録黎子伦杖十五编管五百里以其家遭刼免行出谷三十五石与黎千三造屋时以为神政
　　捕冦得妓首
　　寳庆年间临江萧某赴临安往来娼武赛赛家经年所有尽防娼遂拒之萧不能给其仆反为娼用萧大困逼遂归家将家产尽卖复往临安就蒸饼桥开典铺不复往娼家矣越二年尝有人持布衫一领欲典钱五百者萧止典三百其人云上舎上舎在武赛赛家使了许多钱不争今日较这二百钱甚利害萧曰我自使我钱干你甚事遂以四百钱与之而去其人起身曰你带行人到在武赛赛家你如今悭吝可知不敢去了萧感其言追忆前事心不能平夜携提笼扣武赛赛门其仆啓关知是夕无客入见武赛赛叙间阔武方应声萧断其头以去仆亦遂逃萧致其头器中满浸以油致卧榻下时提一观之曰武赛赛你如今郤识我了明日莫知踪迹两厢吏议曰但有张四官人常往娼家乞覔不厌武赛赛亦拗性必其人杀之可寻张四官人观其辞色纵不是且将去展限遂往瓦子里得张解官付狱推勘张不胜拷掠乃诬服焉称刀与武赛赛头弃海中遂绞于市年余有冦真土入萧室萧惊捕冦忽巡牌者至入萧室集捕冦已逃矣巡牌者见床下器中乃武赛赛头也明日捕萧鞫之具得其情遂伏其辜仍斩西厢吏以偿张命狱官亦定罪有差
　　樊舎首误杀
　　建宁府樊上舎处太学时与左藏库前文节级妻往来文防知也尝饮酒肆宻闻邻座有人相语云此间内藏库前文节级妻可观樊上舎往来其家三年矣每文节级五日一次上宿则上舎必宿其家文听樊字未明泯其説及当直宿觅人替之至夜三更时归家急拳门其妻语上舎曰吾与尔往来三年无知者夫今归无所逃遂就床头取鬼头刀授之曰我与尔俱出我开门尔即杀之及开门天黑不辨人上舎者挥刀误中其妻遂逃文呼报四邻皆曰适不闻他人声且刀从何来我等何由知之置文于狱遂诬伏焉明日赴市就刑见犯由上写系文节级杀妻事上舎从出街语文节级云你妻是我杀了奈何更要你偿命遂到官自首遂止编管本州时寳庆年间也
　　濓溪悟酷
　　周敦頥为分宁主簿有狱久不决敦頥至一讯立辨邑人惊曰老吏不如也部使者荐之调南安军司理参军有囚法不当死转运使王逵欲深治之逵酷悍吏也众莫与争敦頥独与之辨不听乃委手版归将弃官去曰如此尚可仕乎杀人以媚人吾不为也逵悟囚得免
　　邻妇证伪奸
　　宋景定间福建张氏遣女里中不检少年闻茶汤担有玻瓈杯先一夕饰为妇人随女伴入欲盗之被执极其拷掠有邻妇每事女沐浴少年询知女僻处有双痣相联赴官陈云元与女私前后骗取某物若干官追女出对皆无实状少年指僻处双痣为证女愧无辞验之果然拟罪将断邻妇赴官陈告少年遂伏辜焉
　　舆妓屈盗
　　又昔安吉州富家新娶有盗乘人冗杂时入妇室潜伏床下伺夜行盗不期明烛达旦率三夕饥甚奔出羣搏执之旦以闻官盗恳曰我实有罪但未有所盗遭捶极矣幸免闻官当有以报否则亦将有説富家不从盗至官曰我非盗也医也妇有僻疾令我相随常为用药尔宰乃三山陈某诘问再三备言妇家事体及平昔甚详盖潜伏时所闻枕席宻语也宰信之逮妇供证富家餽遗关节恳宰免追皆不从富室谋之老吏俾请于宰曰彼妇初归使与盗辩不论胜负辱莫大焉彼盗潜入突出必不识妇若以他妇出对盗若执之可见其诬矣宰曰善选一妓盛服舆至盗遽呼妇乳名曰汝邀我治病乃执我为盗耶宰大笑盗遂伏罪
　　节斋集观音认奸僧
　　某州士夫携妻差于临安尝与妻联舆而出至市井丛杂处偶停市买转盼间不见妻舆矣士夫闻官执舆夫推问莫可究竟年余忽有舆在所寓门外乃其妻也妻云初被人扛去时不知非元舆夫也约行数里至大门从长廊至暗屋下出舆当问官人何处舆夫不答又行数步乃僧出招之心疑欲退而僧从后推之大呼僧拽之以入曰此间是要性命去处转巷数曲又于暗室中扄闭甚严略无人声虽闻钟声亦甚远望久稍明僧携酒肴至当忧愤不能饮食僧强合焉每日僧两次送饭暮则携酒就与同寝一日僧忘扄戸行出暗巷中遥望甚远有火光乃是长明灯祀观音处遂礼拜愿再见天日解手帕上金钱落索环系观音身用指甲搯观音足上成川字文复回入室角有觉僧力疲意阑恳之求归僧曰到此本无出理但念汝本分又可商量一夕欢合达旦天微明引之出暗屋下登舆送至此也士夫经临安府时赵节斋尹京时正亢旱祈祷无应明日行香集僧众曰夜梦观音感应凡远近寺院但有观音皆迎请至此若本寺观音感应则申朝寺主加号赐紫行童竝给度牒备榜遍排明日辐辏迎至果有身系金钱落索环者足上川字文亦然遂集合院僧行以至令士夫妻于帘内识认正本寺主僧也送狱推问承服就戮
　　陈青释湿履
　　江西临江王三郎瞰江楼居其妻凭栏食果偶核投舟中少年之巾少年举首意妇人挑之及暮行入其家闻无人声随复登舟觉湿其履置灶焙干其夜王三郎归见其妻杀死血流盈地旦集邻里见血踪直至舟中遂执少年赴官少年不复自明诬服焉但不见妇人履及刃狱吏指近江亭牌子似有物视之履与刃也欵成狱及陈青疑之请假归早行江上王之邻妇问前狱陈答云已将舟中少年正刑矣妪哑然曰寃哉正犯者某狱吏也陈青宻以告司理唤狱吏推问具得其情少年遂得释狱吏处死陈青由此退闲教子读书请漕举
　　日隆诘孩语
　　赣州信丰县一木匠居岭之下岭之上则驿途每由其屋后而遵驿途出入尝五更初携礲斵之器他适未及驿途五六丈许见一死尸视之遍体皆血也致之而去及午则里长邻里验视其致命处则斧痕也众议以为此匠无疑捕其夫妇系官不胜拷掠遂争诬伏官疑之年余不决时宋知録日隆蜀人也以能称委之专决宋知其寃日日入狱推究皆如前言一日正鞫问时一孩送饭与狱卒而私语宋问之卒以他词对宋屏去左右呼孩与十八界官会两贯而诘之孩曰适一人在茶肆与我铜钱五十文令探所勘死事其夫妇何人承认宋即命二卒随孩捕之以至问曰尔杀人奈何要他人偿命其人即承认木匠夫妇遂得释焉时咸淳年间也
　　縁琴理僧寃
　　咸淳年间袁州倅萧某尝到清水寺见木鱼可供琴屡求之僧不与未防权守僧遂锯为四自留其二以二遗萧萧斵为二琴自留其一以一遗时相叶西涧梦鼎叶有琴师云琴虽佳但有哀怨声萧遂采访寺中有某僧身死不明其行童负其衣物以去者见在某州开铺遂专兵移文捕之以至付吏鞫勘乃知杀僧而负其衣鉢也遂服其辜
　　司理报应
　　吉州王某干者杀人以铜钱三百千与一村老令代认曰尔认了不致偿命但吃六七十下棒而已民以为然时奚司理政疑之晓以祸福村民遂以实告时奚见同囚者一人项有刃痕疑为死者伤之故杀死者鞫之未伏王因言于奚以为然且力言于郡守同囚者不胜苦遂准伏抵死罪焉奚以平反改秩旋死时咸淳年间也其后干者认杀人遂伏法方言前所断者枉也















　　疑狱集卷七
<子部,法家类,疑狱集>
　　钦定四库全书
　　疑狱集卷八
　　明　张景　撰
　　彭节斋额刺二形
　　宋咸淳间浙人寓江西招一尼教其女刺绣女忽有娠父母究问曰尼也父母怪之曰尼与同寝常言夫妇咸恒事时偶动心尼曰妾有二形逢阳则女逢隂则男揣之则俨然男子也遂数与合父母闻官尼不服騐之无状至于宪司时翁丹山合作宪亦莫能明某官曰昔端平丙申年广州尼董师秀有姿色偶有欲滥之者卒揣其隂男子也事闻于官验之女也一坐防曰令仰卧以盐肉水渍其隂令犬防之已而隂中果露男形如头出殻转申上司时彭节斋为经畧判云在天之道曰隂与阳在人之道曰男与女董师秀身带二形不男不女是为妖物所厯诸州县富室大家作过不可枚举岂可复容于天地间额刺二形两字决脊二十枷令十日押下摧锋军寨拘锁月具存亡申之如其说验之果然遂处死
　　髙防辨幅尺
　　左丞髙防在蔡州日部民王乂为贼所刼捕得其党五人系狱穷理赃仗已具録事参军司徒达判官卢纮据案请加极典防疑其不实取赃阅之因召王乂问曰尔家所失衫袴是一端布邪乂曰然防令校其幅尺皆广狭不同又疎宻差异贼乃称寃防曰何故伏罪贼曰不任捶楚盖自诬以求速死耳居数日获其本贼纮达扣头请罪防皆不奏得活者欲诣阙讼防之功诉纮达之罪防遽令止絶为制衫帽具酒食谕而遣之【出太祖朝名臣】
　　惟济辨左手
　　钱惟济留后知綘州民有条桑者盗强夺之不能得乃自斫其右臂诬以杀人官司莫能辨惟济引问面给以食而盗以左手举匕筯因语之曰他人行刃则上重下轻今下重上轻正用左手伤右臂也诬者引服
　　侯临还寄
　　朝请郎侯临昔为东阳令有治声忽他邑因分财私寄附于姻家辄为所匿累经讼而弗直乃求理于侯侯曰吾与汝异封法难以治止令具物之名件而去后半年县获强盗侯因纵盗妄通所寄物于姻家及捕至狱泣防盗所通金帛皆亲所寄侯即追向日求理之民证验识认还之
　　文规理诬盗
　　张文规字正夫筠州高安人以持奏召入官再调英州司理参军贞阳县有民张五者数辈盗牛里人胡达朱炎张运张周孙等保伍追捕之羣盗散走独张五拒抗不去杀之而取其赀盗不得已以被刼告于县县令呉邈欲邀功尽取达炎以下十一人送狱劾以为强盗杀人锻錬备至皆自诬服炎运二人防死既上府事下理院文规察囚辞色疑不实一问得其情又获盗牛党以证狱具胡达以手杀人抵罪余人但等第杖臀而已炎运乃无罪时元祐七年也
　　曹驳坐妻
　　沈存中内翰云寿州有人杀妻之父母兄弟数口州司以为不道縁坐妻子刑曹驳曰殴妻之父母即是义絶况于谋杀不当复坐其妻
　　谨按大明律云杀一家非死罪三人者淩迟处死妻子流二千里入十恶不道之条今观所载夀州人杀妻之父母兄弟数口刑曹驳以义絶不当縁坐其妻窃详本犯身为不道杀妻父母兄弟与其妻实已义絶法难縁坐然律无明文所司遇此亦当比拟奏请
　　宗元诉守辜
　　待制马宗元少时父麟殴人被系守辜而伤者死将抵法宗元推所殴时在限外四刻因诉于郡得原父死郑克云按辜限计日而日以百刻计之死在限外则不坐殴杀之罪而坐殴伤之罪虽止四刻亦在限外
　　谨按大明律云凡保辜者责令犯人医治辜限内皆须因伤死者以鬭殴杀人论其在辜限外死者各从本殴伤法若折伤以上辜内医治平复者各减二等辜限满日不平复者各依律全科又按唐律云保辜限内死者依杀人论限外死者依本殴伤法又按元史刑法志云保辜限内死者依杀人论辜限外死者杖一百葢元氏未尝定律及圣朝未定律之先皆以唐律比拟故我朝律文多宗唐律而此条亦本之也讷曩在南京会审刑部罪囚有殴人辜限外死者讷曰当依本殴伤法或曰律云辜限满不平复者全科此当死讷曰所云限满不平复全科者因上文折伤以上限内平复减二等立文葢谓辜内虽平复而成残废笃疾及限满不平复者则全科折伤之罪若曰辜限外死者全科死罪则律文何不云伤不平复而死者绞乃虚立此辜限乎后此囚会赦得免然或人终不以愚言为然也近读宗元守辜事有感因备载之读者详焉
　　张騐窥井
　　张丞相知润州有妇人夫出不归忽闻菜园井中有死人即往哭曰吾夫也以闻于官升命吏集邻里验是其夫否皆言井深不可辨升曰众不可辨而妇人独知为夫何邪送狱讯问乃奸夫杀之妇与其谋
　　欧辨左手
　　都官欧阳晔知端州有桂阳监民争舟殴死狱久不决晔出囚饮食之皆还于狱独留一人留者色动晔曰杀人者汝也囚不知所以然晔曰吾视食者皆以右手汝独以左今死者伤右肋此汝杀之明也囚乃伏罪
　　程辨烓灶
　　程宣徽知开封府时禁中失火当即根治诸缝人已诬服乃送府具狱琳辩其非是又命工图火所经处且言后宫人多而居隘其烓灶近板壁久燥而焚此殆天灾不可罪人上为寛其狱无死者
　　火起油幕
　　强至祠部为开封府仓曹参军时禁中露积油幕一夕火主守者皆应死至预听谳疑火所起召幕工讯之工言制幕须杂他药相因既久得湿则燔府为上
　　闻仁宗悟曰顷者真宗山陵火起油衣中其事正尔主守者遂比轻典昔晋武库火张华以为积油所致是也
　　置母仇门
　　程戡宣徽知防州民有积为仇者一日诸子私谓其母曰母今老且病恐不得更寿请以母死报仇乃杀其母置于仇人之门而诉之仇弗能自明戡疑之或谓无足疑戡曰杀人而自置于门非可疑邪乃亲劾治具见本谋
　　营妇断腕
　　吕公绰侍读知开封府有营妇夫出外盗夜入舎断其腕而去都人喧骇公谓非其夫之仇不宜快意如此遣骑诘其夫果获同营韩元者具奸状伏诛
　　魏明坠死
　　魏朝奉涛知沂州永县两仇鬭而伤既决遣而伤者死涛求其故而未得死者子诉于监司监司怒有恶语涛叹曰官可夺囚不可杀后得其实乃因是夕罢归骑及门而坠死隣证既明其诬遂解
　　贼囊故纸
　　寺丞王璩尝为襄州中庐令有贼久讯不得情偶于贼囊中得故纸掲示之乃房陵商人道为贼所掠者贼即引伏
　　李公验榉
　　尚书李南公知长沙县日有鬭者甲强乙弱各有青赤痕南公以指掜之曰乙真甲伪讯之果然盖南方有榉柳以叶涂肌则青赤如殴伤者剥其皮横置肤上以火熨之则如棒伤水洗不下但殴伤者血聚则硬伪者不硬耳
　　王臻辨葛
　　王谏议知福州时闽人欲报讐或先食野葛而后鬭即死其家遂诬告之臻问所伤果致命邪吏曰伤不甚也臻以为疑反讯告者乃得其实
　　颖知子盗
　　郎中欧阳颖知歙州富家有盗啓其藏捕久不获颖曰勿捕独召富家二子械赴狱劾之即伏吏民初疑不胜楚掠而自诬及取出所盗物乃信
　　孙料兄杀
　　孙长卿知和州民有诉弟为人所杀察其言不情乃问汝户防等曰上等汝家防人曰惟一弟与妻子耳长卿曰杀弟者兄也岂将并有其赀乎讯之果伏
　　朱诘赇民
　　朱寿昌知阆州有大姓雍子良杀人乃买里民使出就吏狱具寿昌因得其情引囚讯之囚对如初乃告之曰吾闻子良遗汝钱十万纳汝女为子妇许嫁其女汝家有之乎因色动又告之曰汝且死书伪劵抑汝女为婢指十万为雇直而嫁其女他人汝将奈何因泣下始以实告收子良付法
　　江辨纸里
　　陵州仁寿县有里胥洪氏利邻人田绐之曰我为收若税免若役邻人喜刬其税归之逾二十年且伪为劵以茶染纸类远年者讼之于县县令江某郎中取纸卷展开视之曰若远年纸里当色白今表里如一伪也讯之果伏
　　章辩朱墨
　　侍御史章频知彭州九陇县时眉州大姓孙延世为伪契夺族人田久不能辩运使委频验治频曰劵墨浮朱上决先盗用印而后书之既引伏狱未上而其家人复诉于转运更命知华阳县黄梦松覆案亦无所异黄用是召为御史
　　南公塞鼻
　　尚书李南公为河北提刑时有班行犯罪下狱案之不服闭口不食者百余日狱吏不敢拷讯南公曰吾能立使之食引出问曰吾以一物塞汝鼻汝能终不食乎其人惧即食葢彼善服气以物塞鼻则气结不通是以自服
　　郎简校劵
　　侍郎郎简知窦州有掾吏死子幼赘壻伪为劵取其田后子长屡诉不得直因诉于朝下简劾治简以旧案示之曰此尔妇翁书曰然又取伪劵示之弗类壻乃伏罪
　　王珣辨印
　　少师王珣知昭州日有诬告伪为州印文书狱久不决吏以印文不类珣索景徳旧牍视其印文则无少异诬者乃服葢其文书乃景徳时者
　　命疏主名
　　方偕大卿为御史台推直官日沣州逃卒与富民有仇诬以岁杀人十二祭磨駞神狱久不决诏偕就鞫之偕命告人疏所杀主名防访考验尚多无恙其事遂白
　　苏请祔柩
　　苏寀为大理寺详断官时有父卒而母嫁后闻母死已葬乃盗其柩而祔于父法当死寀独曰子盗母柩纳于父墓岂可与发塜取财者比上请得减死
　　贾废追服
　　侍读贾黯判流内铨时益州推官乘泽在蜀三年不知其父死及代还铨吏不为入选始去发防既除服具求磨勘黯曰泽与父不通问者三年借非匿防是岂为孝卒使坐废田里





　　疑狱集卷八
　　钦定四库全书
　　疑狱集卷九
　　明　张景　撰
　　程簿旧钱
　　程颢察院初为京兆府鄠县簿民有借兄之宅居者发地藏钱兄之子诉曰父所藏也今言无证佐何以决之颢曰此易辨耳问兄之子曰尔父所藏钱防年矣曰【二十年遣吏取一千视之谓曰今官所铸不五六年徧天下此钱乃尔父未居前数十年所铸何也其人遂服出伊川所撰行状　按二十年以下乃桂氏原本葢借宅者发兄所藏钱其子诉官取钱视之借宅者乃服今反误作兄子冒认钱因考行状正之于后其他更定不复再见】四十年彼借宅居防何时矣曰二十年矣即遣吏取钱十千视之谓借宅者曰今官所铸钱不五六年间即徧天下此钱皆尔未借居前所铸何也其人遂服
　　孙甫舂粟
　　待制孙甫为华州推官日州仓粟恶吏当追赔钱数百万转运使李纮以吏属甫甫乃令取斗米舂之可弃者十才一二又试之亦然吏遂得弛系所赔钱才数十万而已纮因荐甫迁职
　　刘相邻证
　　丞相刘沆知衡州日有大姓尹氏欲买邻人田莫能得邻人老而子幼乃伪为劵及邻人死即逐其子讼二十年不得直沆至又诉尹氏出积嵗户钞为证沆曰若田百顷户钞岂特收此乎始为劵时尝问邻乎其人多在可取为证尹不能对遂伏罪
　　王罕叩狂妪
　　大理王罕知浑州时有狂妪数邀诉事言无伦理从骑屏逐之罕令引归防事扣堦徐问妪虽言语杂乱然时有可采者乃是人之嫡妻无子其妾有子夫死为妾所逐累诉不直因恚而狂罕为直其事尽以家赀与之防效邓贤【今古筠等府书肆有刋行公理杂词民童时市而诵之】
　　沈括笔谈云江南人好讼有一书名邓思贤者作伪词状法也始教以侮文侮文不可得则欺诬以取之欺诬不可得则求其罪以劫之邓思贤人名也始传此术遂名其书村校中往往授生徒韩琚通判防州民有伪作寃状悲愤叫呼似若可信琚摄郡究其风俗考其枉直莫之能欺民皆以为不寃琚魏公之兄终于转运使按防州今之赣州府也括熙宁中任知制诰去今四百年矣世道日漓刁民伪为寃状以陷人者在在有焉贫弱有寃无处诉告者亦无地无焉受人财为人揑造寃苦词情若邓思贤者亦有之焉易讼卦彖曰利见大人言讼者求辨曲直利见刚明中正之大人以决其所讼也康诰曰如保赤子言赤子未能言为父母者诚心求之则能得其心之所欲矣今之任民牧者民呼为父母居显要者人呼为大人其可不思尽其心称其名以上无负圣天子之委任下无负斯民之仰望乎
　　孝肃杖吏
　　包拯知开封有犯杖脊徒罪者吏受财与之约【阙阙】














　　崔碣霁潦
　　崔碣为河南尹邑有大贾王可久转货江湖间值厐勋乱尽亾其赀不得归妻诣卜者杨干夫咨存亾干夫悦其色且利其富既占阳惊曰乃夫殆不还矣隂以百金谢媒者诱聘之妻乃嫁干夫遂为富人及徐州平可久困甚丐衣食归闾里往见妻干夫大怒诟逐之妻诣吏自言干夫厚纳贿可久反得罪再诉复坐诬可久恨叹失明碣至可久陈寃碣得其情即勑吏掩干夫并前狱吏悉发赇奸杀之以妻还可久时淫潦狱决而霁
　　陈襄扪钟
　　陈襄调浦城主簿摄令事民有失物者贼曹捕偷儿至襄语曰某庙钟能辨盗犯者扪之辄有声余则否乃遣吏先引以行自率同列诣钟所祭祷隂涂以墨而以帷蔽之命羣盗往扪少焉呼出独一人手无所汚叩之乃为盗盖畏钟有声故不敢触遂服
　　刘敞察寃
　　刘敞知州天长县鞫王甲杀人既具狱敞见而察其寃甲畏吏不敢自直敞以委户曹杜诱诱不能平反而传致益牢将论囚敞曰寃也亲按问之甲知敞为已直乃敢告盖杀人者富人陈氏也相传以为神明
　　吕陶服罪
　　吕陶调铜梁令民厐氏姊妹三人冒隐幼弟田弟壮诉官不得直贫至佣奴于人及是又愬陶一问三人服罪弟泣拜愿以田半作佛事以报陶晓之曰三姊皆汝同气方汝幼时适为汝主之尔不然亦为他人所欺与其捐半供佛曷若遗姊复为兄弟顾不美乎弟又拜听命
　　李兄诬妇奸
　　汪泽民同知岳州事州民李氏以赀雄其弟死妻誓不他适兄利其财嗾族人诬妇以奸事狱成而泽民至察知其枉为直之
　　铁工姓名
　　汪泽民为平江府推官有僧净广与他僧有憾久絶往来一日邀广饮广弟子急欲得师财且苦其捶楚濳往他僧所杀之明日诉官他僧不胜拷掠乃诬服三经审録词无异结案待决泽民取行凶刀视之刀上有铁工姓名召工问之乃其弟子刀也一讯吐实即械之而出他僧人惊以为神
　　提举辩明
　　宋提举杨某为越録事叅军其守治盗严凡保内捕贼不获则被盗物责保长偿之有一人家被盗持杖追击仆地执送保长保长苦之乃即械系解官间盗死郡因治保长制死狱具后公阅状云左肋下致命一痕长寸二分中有白路必背后追击是其死非因保长制缚也狱吏争案已成公不听即追诘元捕贼者果得其情索致杖首有裂证益明乃引法止坐保长杖罪免死后公二子登进士虽曰有命然其心可尚也
　　陈睦酷报
　　宋陈睦尝提防两浙刑狱会杭民有妾沉香者澣衣井旁嫡子堕井死妻讼于州以为必沉香挤之三易狱不合睦怒逐掾杀沉香东坡诗杀人无验终不快此恨终身恐难了盖有激云睦还京久之无所授祷神庙无应后恍闻人云如沉香何睦震汗废食累日而卒
　　刃伤释福儿
　　邓文原佥浙西亷访司事呉兴民夜归巡逻者执之繋亭下其人遁去有追及之者刺其脇仆地明旦家人得之以归比死其兄问杀汝者何人曰白帽青衣长身者也其兄愬于官有司问直初更者曰张福儿执之使服焉械系三年文原録之曰福儿身不满六尺未见其长也刃伤右脇而福儿素用右手伤宜在左何右伤也鞫之果得真杀人者遂释福儿
　　焚庐杀夫
　　桐庐人戴汝惟家被盗有司得盗狱成送郡夜有焚戴氏庐者而不知汝惟所之邓文原曰此必有故也乃得其妻叶氏与其弟谋杀汝惟状而于水涯树下得尸与渍血斧俱在焉人以为神
　　谢兰诬杀
　　邓文原移江东道徽州民谢兰家僮汪姓者死兰侄回赂汪族人诬兰杀之兰诬服文原録之得其情释兰而坐回时久旱狱决乃雨
　　渔杀盗网鱼
　　贡师泰为绍兴路推官山隂白洋港有大船飘近防史甲二十人适取卤海滨见其无主因取其篙橹而船中有二死人有徐一者怪其无物而有死人以为史等所劫首官史既诬服师泰宻询之则里中沈丁载物抵杭而回渔者张网海中因盗网中鱼为渔者所杀寃皆白
　　徐裕夺赀杀商
　　浙西有游徼徐裕以巡盐为名肆掠村落间一日遇诸暨商夺其所赍钱扑杀之投尸于水走告县曰我获私盐犯人畏罪赴水死矣官验视以有伤疑之遂以疑狱释贡师泰追询覆按之具得裕所以杀人状
　　姚甲伪钞
　　余姚孙国宾获姚甲造伪钞受赇而释之执髙乙鲁丙赴有司诬以同造伪钞高尝为姚行用实非自造而鲁与孙有隙故并连之贡师泰疑高等覆造不合以孙诘之辞屈而情见即释鲁而加高以本罪姚遂处死孙亦就法
　　边其揭捕文
　　开封屠子胡氏妇行素不洁夫及舅姑日加笞骂一日出汲不归胡诉之官适安业坊中有妇人尸在眢井中者官司召胡认之曰吾妇一足无小指此尸足指全非吾妇也妇父母素怨胡氏又索辩而乃抱尸而哭曰此吾女也久失爱舅姑是必挞死置井中以逃罪耳时暑不三二日尸已溃略一验有司权瘗城外下胡氏狱拷验鍜链百至胡遂自诬服事上刑部国朝之法岁遣使审覆诸路刑狱是岁刑部郎中边其来开封视成案即知寃滥谓宣慰使安文玉曰是妇不死安执不肯改乃令人徧阅城门所揭诸人捕亾文字中有贾胡逃婢一人中所索辩及它物色与尸状同迷其所寓正眢井处也贾胡已它适矣于是使人监故瘗尸者令掘起元尸将询其所主与隣佥曰然瘗者出曹门涉河东岸指一新塜曰此是也发之乃一男子尸执前説曰埋时盛夏河水方涨此辈病涉弃尸水中矣是男子以青总髪必江淮新虏无疑讯之果然安心知其寃以未得逃妇不肯释胡氏会开封故吏徐沼州一仆于迓妓中得胡氏妇问之乃出汲而淫奔于人转售娼家其事乃白余三任佐幙所至必先申明从初不应受理之令政为此耳





　　疑狱集卷九
　　钦定四库全书
　　疑狱集卷十
　　明　张景　撰
　　徳甫声寃
　　元白余三为行台御史台掾时至元戊寅夏与监察御史李徳甫虑江淮行省囚流人张杰等声寃其説云杰亡宋时池州军之马医也一日夜分寝已骑卒钱胜者叩门泣谓杰曰吾暮夜误杀吾所饲马明日将以暴死闻有司验实必以属君君幸脱我当有厚报时重马政杀一马如杀人罪杰素谨畏具以实闻胜抵罪尔后或相值于道辄出怨言谓必报杰不杀杰不已明年池州降胜自称宋故官得管军把总乃大得志加害于杰者屡矣然非其部曲弗能也无何胜兼捕盗职杰以散卒调砟木于池之西山一日胜跨马拥众捕杰及同役二十四人械以巨木棰而问曰畴昔之夜劫估舟于江岸者汝也当速承之不承死矣又谓同役者曰张杰我仇讐也于若辈无预第指渠为贼即殛若等毋自苦为也众曰我辈与张杰同役跬步未尝相违即作贼我辈皆贼也实未有此言未竟白梃四落二人死焉明日解州州将刘素信钱胜狱吏张友仁亦胜之故旧惟胜之言是理所诉一切不听搒掠烧爇身无完肤遂皆诬服所索之赃物信口妄指即得不知其由数日后张友仁者持文字数纸谓杰等曰朝廷沛恩到州汝等狱未具恐不得预押即得出杰等不知为所绐防即着字已而曰诏减死流逺汝等强盗当流即械送行省某等数号诉于省吏谓钱胜指杰等为盗之夜实在山中祠神巫祝某及州之走卒某同饮抵明乞一会问虽死且无憾事竟不行欲见宰相面诉之而不可得今繋狱一季矣余二十二人死已过半呜呼寃哉予与李君视其案与此言合乃上书于台台官曰惜哉
　　王旻解卜
　　西川费孝先善术数世皆知名有客人王旻因售货至成都求为卦孝先曰教住莫住教洗莫洗一石谷捣得三斗米遇明即活遇暗即死再三戒之令诵此数言足矣旻受乃行涂中遇大雨憇一屋下路人盈塞乃思曰教住莫住得非此邪遂冒雨行未防屋颠覆独得免焉旻之妻已私谒隣比欲讲终身之好俟夫归将致毒谋旻既至妻约其私人曰今夕但先沐者乃夫也日欲晡果呼旻洗浴重易巾栉旻思曰教洗莫洗得非此也坚不从妇怒不肯自沐夜半反被害旻惊骇防测遂独囚系官府拷讯狱就不能自辨郡守録状牍旻悲泣言曰死则死矣但孝先所言畧无验左右以是语上达翌日郡守命未得行法呼旻问曰汝邻比何人也曰康七道遣人捕之杀汝妻者必此人也已而果然因谓僚佐曰一石谷捣得三斗米非康七乎旻既辩云诚遇明即活之効欤
　　光祖诘蛙
　　马光祖知处州禁民捕蛙一村民犯禁乃将冬切作盖刳空其腹实蛙于中黎明持入城为门卒所捕械至于庭公心怪之问曰汝何时捕此蛙答曰夜半曰有知者否曰唯妻公輙疑其妻与人通奸进妻诘之妻曰与人通其人俾妾教夫如此又先往语之卒以故捕得意欲陷其夫于罪而据其妻也公穷究其罪遂寘妻并奸夫于法
　　赵廉访檄城隍
　　广州某大家交结上位而蔑视邑官尝私系一逋债者死焉其家经官取尸时邑尹王某有私忿逮至拷楚勒令招承輙复异词大家虽竭力营救而王尹亦百端究竟累经省宪审覆展转数年不得明白元贞乙未亷访赵副使到首及此事闻本州城隍及判官灵异移文两纸及纸钱至庙焚化唤庙祝责限三日报应三日无报应则庙祝决二十七下判官决三十七下越一日大家于囹圄中呼曰其人将到矣可疏我明日逋债者诣亷访衙呼曰我某人也双手如缚抱头不致问其来故曰释我缚容言之赵副使曰请城隍释其缚其人遂下手悉言逃故在三百里外某处昨日被人系其手于首驱之至此遂释大家而问罪王尹焉
　　刘令假鬼
　　至元初北方有刘县令未理任先以卖药为名间行到邑采访时邑有冦杀一商官莫能明刘访冦姓名及商葬某所皆悉署事三日后同官方圜坐佯为见鬼状呼曰尔告何事同官及吏卒皆骇刘空中如与鬼语良久呼吏笔之牒尉追捕及到即皆淮伏申解上司咸伏其辜逺近以为神
　　胡向免被胁
　　胡向少卿为袁州司理叅军时有盗七人皆当死向疑其有寃乃留讯之则二人者果不同谋始受其佣而中道被胁以行卒得免死
　　良肱验刃伤
　　余良肱大卿初为荆南司理叅军有捕得杀人者既自诬服良肱独以验其尸与所用刃疑之曰岂有刃盈尺而伤不及寸白请详捕果获真杀人者
　　哈雅释孝
　　元博啰哈雅太宗时拜燕南诸路亷访使未防授断事官使职如故有民误殴人死吏论以重法其子号泣请代死博啰哈雅戒吏使擒于市惧则杀之既而不惧乃曰误杀人死情有可宥子而能孝义无可诛遂并释之使出银以资葬埋且呼死者家谕之其人悦从
　　徳辉察寃
　　李徳辉世祖时为右三部尚书尝録囚山西河东懐仁民有魏氏发得木偶持告其妻挟左道为厌胜谋不利于已移数狱词皆具徳辉察其寃知其有爱妾疑妾所为将搆陷其妻也召妾鞫之不移时而服遂杖其夫而论妾以死
　　田滋得藁
　　田滋为浙西亷访使有县尹张或者被诬以赃狱成滋审之但俛首泣而不语滋以为疑明日斋沐诣城隍祠祷曰张或坐事有寃状愿神相滋明其诬守庙道士进曰曩有王成等五人同持誓状到祠焚祷火未尽而去之烬中得其遗藁今藏于壁间岂其人邪视之果然明日诣宪司诘成等不服因出所得火中誓状示之皆惊愕伏罪张或得释
　　捕急滥寃丐
　　宣歙间有强盗夜杀一行旅弃尸道上携其首去将晓一人继至而践其血亟走避之寻被追捕系狱半年不决有司欲得首结案乃严督里胥遍行捜索会一丐者病卧窑中即斩以应命囚亦久厌拷掠遂伏诛后半年强盗始败于仪真狱成验所斩首乃瘗于歙县界彼里胥之滥杀与平民之枉死皆縁有司急于得首以结案也然则追责赃证可不审谨乎
　　防显杖蒲
　　江淮省游平章显公檄至明州开分省为政清明有城中银店失一蒲团后于邻家认得邻不服争告不置平章行马至问其故二人以告平章曰一蒲团直防乎失两家之好杖蒲团令弃之可也及杖之银星满地遂罪其邻
　　嘷犬起尸
　　成化间有一富商寓在京齐化门一寺中寺僧见其挟有重赀因乞施焉商颔之而未发也僧自度其寺荒寂乃约众徒先杀其二仆尸压其上实之以土全利其所有越二日有贵官因逰赏过其寺寺犬嘷鸣不已使人逐之去而复来官疑之命人随犬所至犬至坎所伏地悲嘷官使人发视之尸见矣起尸而下有呻吟之声乃商人复苏也以汤灌之少顷能言遂闻于朝尽捕其僧而寘于法是岁例该度僧因是而止呜呼僧不犬若也
　　姚守别食鸡
　　京口王一之为福言姑苏一人出商在外其妻家畜鸡数只以待其归凡数年而返一日杀而食之殆尽抵夜死矣邻家疑其有外奸首之官妇人不任拷掠遂自诬服太守姚公堂上任阅其事而疑之乃以情问妇人以食鸡对守亟覔老鸡数十令当死囚遍食之果杀二人狱遂白
　　易贵杖石买纸
　　易贵成化间守辰州府有窭人担纸息肩路旁倦而寐熟失盗诉于贵即使人擡失纸处一石到府阶下杖焉拥入观者如市闭门量罚入者以资窭人复诘曰汝纸有识乎曰有遂俾濳住在外数日出公牍泛买诸贾人纸彼送至令各书名于上乃召窭人认之果得原纸盗纸人伏罪
　　彭祥还赀
　　郭彭祥治间守眉州问刑明决邻封合州有兄弟二人兄宦别省其赀每托弟携归置产契劵俱弟收掌兄卒于官嫂扶榇归弟絶无所与又无籍可稽嫂诉之州讯不服廼越境讼于郭郭即隐告者取狱中贼指扳其弟姓名同盗移文本州械至诘曰汝与某人为盗致富其弟泣曰吾兄仕宦所得未尝盗也固诘之词甚详一一録记乃速其嫂语之弟遂欵服还赀产
　　梅妻疮死
　　有王梅者好酒其妻不洁图去梅以快所私梅与族叔锴素讐相絶岁乡人社会梅家醉散入夜梅忽死于碎瓮间锴乍闻恻隐往视亟还妻惧锴或讦发谋所私者诬锴挟讐乘梅醉跌未死往视之有司逮致讯鞫凡刑加梅妻辄毁加锴乃无毁焉疑其妻寃益拷锴不胜遂诬服寻上官谳改锴戍边遇雷雨必焚香吁天后梅妻颈生恶疮三呻吟苦楚以死所私者亦别奸重典盖妻故碎瓮挤梅于上刃其颈三拟诡称醉跌触瓮死适锴往视以其讐诬之则易信且灭所忌也刑具则所私赂吏卒夹棍等鐡异新故索异麻草坚韧朽脆相悬絶用惑有司云夫情伪防暧其变千状奸恶不足异也明慎可少忽邪若夫天人之际亦严矣
　　疑狱牵聨
　　祭酒宋本记工狱有曰京师小木局木工数百人置长分领之一工与其长不睦不往来者半岁众工谓口语非大嫌醵酒肉强工造长家和解之暮醉散去工妇素淫与所私者谋戕良人以其醉于讐而返也杀之仓卒藏尸无所室有土塌中空乃啓塌砖割尸为四五始容焉复砖如故明日妇往长家哭曰吾夫昨不归必而杀之讼诸警巡院院以长仇也逮至搒掠不胜毒自诬服妇发防成服召比丘修佛事哭尽哀院诘尸处曰弃壕中责仵作二人索之壕弗得刑部御史京尹交促具狱期十日得尸不得期七日又不得期五日期三日四被笞终不得二人叹惋循壕相语笞无巳时因谋别杀人应命暮坐水傍一翁骑驴渡桥挤堕水中纵驴去旬余度翁烂不可识举以闻院召妇审视妇抚而大号曰是矣取夫招防壕上脱笄珥具棺葬之狱遂成案上未报骑驴翁之族物色翁不得一人负驴皮道中宛然其家畜夺而披视皮血未燥执愬于邑亦以鞫讯防酷自诬刼翁驴翁拒而杀之尸藏某地求之不见辄更曰某地辞数更卒不见负皮者庾【音雨饥寒死也】死狱中岁余前长奏下缚狴【音皮】犴【音岸狴犴兽名狱也】众工随而噪虽皆愤其寃而不能为之明工长竟斩众工愈哀叹不置徧访其事无所得乃聚交钞百锭置衢路有得某工死状者酬以是初妇每修佛事则丐者坌【并也】至求供饭一故偷儿常从丐往乞一日偷儿将盗他人家尚蚤既熟妇门户乃闇中依其垣屋以待迫钟时忽醉者踉跄入酗而怒其妇詈之拳之且蹴之妇不敢出声醉者睡妇防谇【息醉切骂也】烛下曰縁而杀吾夫体骸异处土塌下二岁余矣塌既不可大又不敢填治吾夫尚不知腐尽否今乃虐我叹息饮泣偷儿立墉外悉听之明发入局中号于众吾已得某工死状速付我钱因俾众工遥随往偷儿佯被酒入妇舎挑之妇大骂隣居皆不平将殴之偷儿遽去土塌扳【与攀同】砖作欲击鬭状则尸见矣众工突入反接妇送官妇吐实醉者则所私也官复审壕中死人何从来仵作欵伏挤骑驴翁堕水仵作妇洎所私者磔于市先断工长死官吏皆废终身官以庾死者事若发则官吏又有得罪者数人遂寝负皮者寃此延祐初事也校官文谦甫以语宋子宋子曰工之死当坐妇与所私者二人耳乃牵聨杀四五人此事变之殷也解仇而伏酘刀逃笞而得刃仵作杀而工妇磔负皮道中而死桎梏赴盗而获购此又轇轕而不可知者也悲夫






　　疑狱集卷十
