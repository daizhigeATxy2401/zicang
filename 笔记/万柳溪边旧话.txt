万柳溪边旧话 宋 尤玘

    始迁祖赠待制公（讳叔保）自晋江避难入吴，往来吴中诸郡，未有定处。尝同王枢密康靖公游浮玉山，宿壮缪侯祠中，以卜居求梦。夜梦侯手赐锡器，器中书一成字，觉以告康靖，康靖曰：“器者，器皿也。皿上著一成字，锡者，常之西南有锡山。神明赐公锡器意者，俾公无锡而子孙盛乎？”始祖遂领神意，定居锡之许舍山中，命子孙世世奉壮缪侯香火。
    待制公徒手入吴，以正直名世，缙绅多厚遇之。性最颖，善书，尤长方丈扁额字。间以绘画自娱，求者必厚价，然后落笔，故晚年颇雄于财。园亭池馆，为一时绝胜。
    许舍山中祖基乃买江氏敝居而新之者也。东偏楠厅三间，壮伟高敞。玉蝶梅四十二树，环绕之。待制公善书，书“环玉堂”三字于梁间。后文献公（讳辉）于绍圣元年毕渐榜登第，四十二岁而入玉堂，四十二树之兆也（事详君墓志中，文献公生宋神宗熙宁七年八月朔日）。
    待制公尝游福胜禅寺，少饮即醉，午睡一竹榻。既觉，有长眉老僧坐其傍，告公曰：“吾居凤皇山禅定百年，传先师相气之法，见先生左鼻气如松，右鼻气如云，此身后清贵，永永留名，子孙贵盛，罕有其比，但不及亲见之耳。”相与结纳而别。后果如老僧之言。今公不迁之祠扁“云松堂”，盖自定也。
    许舍山多许氏，有修吾先生精于礼乐，文献公师事之，先生即选为长婿，爱同诸子。公后与修吾长子少卿公德之同年举进士，又与德之相继拜司封郎中，人以为奇。
    许舍山深多虎，童男女昼不敢出户。待制公忧之，乃命苍头拾楝子数十斛，预作大绳，以楝子置绳股中，埋于山之四围。不四五年，楝树长大如城围，山中人号为楝城，相与出赀，造四门于四方，晓开夜闭，虎遂不敢逾城而入。山中人德公，世世尸祝之焉。
    关侯祠凡三易，后定筑于青枫岩下。祠后潭水清澈可爱，另立一方亭对潭，扁曰“云留亭”，题两边柱曰：“山光悦鸟性，潭影空人心。”皆待制公手笔。待制公奉关侯如祖先，朔望必拜，余日隔三五日必来洒扫虔揖，培灌竹木，故竹木比他山麓更森蔚可爱，春秋多游人，亦有进关侯香者。待制公晚年畏寒，慎于出户，已经一月不入祠。一日微雪中肩舆而来，以袖拂侯像之尘，侯两颧若有汗者，待制公以为洒扫之役误以水及像，乃手拭之。既干，稍久复有。心甚疑之，不觉泪下，速归，便卧疾，一月而终，正除夜也（上事闵谱载之更详）。
    待制公生二子，皆洪夫人出也。长有终公（讳大成）年二十四而娶范贞节，娶二年而举。子阳秋公（讳申），范贞节年十九而有。终公夭，贞节水浆不入口，哭泣二日，怀阳秋公付少姑徐氏曰：“姑无子，以我子为子可也。”徐将问故，贞节持夫故佩剑自刎死，有司如例给粟养阳秋公，而表其墓（少姑，待制公妄）。
    有终公母弟无巳公（讳大公），生有侠气。邻右许氏妇与人私，同谋杀夫，里宰发其事，有司不明，置里宰罪。公捐数十金为赎之。一夕瞰知许妇与私夫同处于楼，公素有勇力，乃持刀跃入楼，破其户，斩二人以出亡，而遇一僧持灯夜归者雅识公，公惧，变服逃于荡东西僖里，子文献公借苏州籍荐名淮漕，不第，复归里中。明年，州荐，始登进士。
    阳秋公与从弟文献公同年月生，公长十日耳。以母范贞节死于剑，戒家人不得杀牲，人杀者亦不食，人称为清素道人。终其身不忍服绮等衣。从弟官日尊，得推恩，岁以公名进，公不应，布素食淡自如。年三十而生子赠少帅公（讳时亨），遂与邹夫人别居。公一生未尝近二妇也。邹夫人年百有四岁而卒。
    赠少师公字逢盛，号云耕，奉父母有曾参之誉。承祖父高赀，喜任达，倾财结客，多乐与贤豪贵人游。里有萧氏者，先世皇胄，富冠一郡，放利行势则有之，未尝为盗也，富为众怨，一邑之人共指湖中为盗，一家六十余人考掠成狱，待死。时文献公官尊矣，知其冤而不与白，公乃倾家产为箫白之，遂以劳瘁卒，年四十有五。室耿夫人一恸亦卒。公与耿夫人同年同月生，只不同日耳，而卒则无不同。人咸异之。
    文献公二姊皆适葛氏兄弟也。一子各生四男，皆有文章盛名，江左称“葛氏八麟”。胜仲、次仲同登何昌言榜进士，后文献公一科耳。师仲、正仲继之，亦一时衣冠之盛。而其后举者，亦十余人，咸得外家之教。
    文献公年二十一岁登哲宗绍圣元年进士，以荐试学官高等除教授，三转至礼部员外郎，权国子司业，迁司封郎，进太常卿兼谕德，累除国子祭酒中书舍人给事中，拜兵部尚书，寻知枢密院，除观文殿大学士，知建康府加少保。致仕年八十五，薨，赠少师，谥文献。
    文献公有抄写义子平真，自孩时即茹素，便利可喜，侍公颐指当意，公甚爱之。真年十九，公出重赀，取沙头王氏女为妻。明年八月十五子时，王氏产一女，从左胁下出，举家往视之，无不惊愕其胁开缝，三月余始没，尚有丹线一大条，久之可验。所产女名曰佛奴，慧悟异常，面貌端丽，方五岁，举动如成人，至秋渐不食，形体日小一日。八月十五子时，其母丹线忽开，女便跃入母腹，即痛死。公命以僧家法焚之，筑小塔于赤石岭葬焉。平真日夜思念妻女，不两月亦死。
    文献公末年虽迁居东带河上，世祠犹在许舍山。一日守第人闻祠堂中哭声甚高，明日开户视之，神主前大铜炉裂为八块。人以为不祥。至八月廿八日，文献公无疾而薨。
    工部侍郎九龙公（讳著），字少蒙，文献公长子。生而右手六指，四岁时尚未能言。秋日从母张太夫人往东门回溪庄，途遇老僧，忽前抱公曰：“六指禅师其生于此乎？又落富贵劫矣。”公曰：“别来安善。”相对而泣，自此能言，其敏慧非人所能及。公为姑苏王寺丞婿，多游胥台、虎邱之间，二十八以苏籍登第，甫耆悬车徙于鹅湖西僖里，更号西僖居士。再修觉林寺，时时谢事而游处焉。一日，在寺见老僧复来，而公卒于寺左先祠中。
    工侍公绍兴二年第二名进士，有文名，尝主管吏部架阁文字，除太学录兼实录检讨官，擢博士，改宗正簿，累官兵部郎官，由礼部郎中为太子詹事，兼秘书监权工部侍郎，以疾致仕。
    工侍公致仕后，徙居鹅湖，既创大第，复筑名园，以其余力改造觉林寺，寺傍创文献公祠堂五楹，自为之记，凿石树祠中，记曰：“觉林在吾西僖，吾家为檀越者百年。大观初，先文献公致政归寺，适倾圯廓而新之。予时为童子，尝从先公游寺中，寺僧辄坐，先公衔杯赋诗，留连忘返者恒数日。比余既冠，假寺以读，僧之坐我酒我者视昔逾密，予若将终身乐焉。后释褐官行在所，时偷簿书，暇过西湖上，流憩诸刹，恍然觉林旧境也，然心之闷沈万万矣。已念吾大人投绂而归，归未数年而先公弃世。既葬，僧渊来谒，请以其旁院五楹奉先公香火，即先公尝坐而饮者。余感其意，复出金买田三顷畀之，俾为擦烛费，时时展拜先像，留与僧觞咏，翩翩然少年佳思一旦复也。恨先公坐临其上不能觞咏如旧日耳。间语渊曰：‘吾再世有德于寺僧，尔寺僧亦奉我先公香火如孙子，此诚左右手不可背也。愿镌石壁间，示我后人无替先公之志，俾寺之或毁而不能新也，僧或散之四方而不能使复也。尔寺僧亦虔祠事，世相守无相忘，嗟乎！一切有为，咸如梦幻，梦而觉焉，安知觉林之为色邪？空邪？余之贪痴，乃谆谆于世守，渊当戒我曰：‘檀越何久不起矣。’余以先公之故不能忘情，聊为之铭，铭曰：‘茫茫苦海，有此觉林。释我吏事，来厅梵音。不同者道，有契者心。心之感矣，言念昔今。在昔先公，策杖兹寻，今也何之？肖像余临，华灯明灭，青篆浮沉，庭宾啼鸟，帘迓遥岑。既瞻既拜，亦咏亦斟，尔赓我酢，涤此尘襟。笑回远社，知结牙琴，愿言永世，讲议弥深。我铭末后，式也如金。”
    国子公（讳时泰）资禀神异，一目十行，尝举博学宏词，除国子监主簿，不赴。志乐幽寂，多从高僧道士游，常得王八百井中，储丹如璧如月，尽食之。遍游名山，更名道元，号浩光道人，历数年不返，人以为死矣。至乾道中，年已百余岁，乃一旦还家，童颜黑发，无异少年。子孙皆亡，独两曾孙在，侍奉又二十年，无疾化去。化五日，闻棺中呼人名，速开之，惟有一履一玉冠耳。公乃工侍公从弟也（邑志有传）。
    闽僧普明，喜为人相葬地。文简公（讳袤）父云耕翁卒，普明遍相吴塘山之阳而葬之。文简公庐于墓者三年。其始葬，方十日，月夜见万灯满湖，叱声震地，文简公惧，与二三僮仆栖隐乔松之下，空中问曰：“此地发福三百年，彼人子有何德而畀之，速令发去。”又闻空中高声应曰：“尤时亨累世，积德袤，又纯孝之子也。”空中又曰：“世德纯孝，可当此地矣。其善护之。”此绍与十四年秋事也。文简公服阕，即登上第，祖孙皆尚书，至不肖巳凡六世，而金紫未绝也（邑志详）。
    文简公生靖康丁未，资质绝人，五岁能为诗句。文献公曰：“此天上骐ら，吾不如也。”十岁亲授以经。蒋偕、施以神童荐于有司，年十五以词赋为诸士冠。毗陵自置郡以来，未有举进士。第一人者，文简公。二十二岁名冠南宫，廷拟状元，因不呈卷，秦桧易以王佐。时文献公尚在。
    文简公与朱文公同榜，俱有文名，召除将作监簿。虞允文以史事过三馆，问孰可为秘书丞者。共以文简名对，亟授之。张先生┉曰：“尤君真秘书也。”及张说入西府，公率三馆上书悟说，补外守台州，声名同前守赵汝愚。上得其善政，又得其东湖四诗，嘉之，遂除淮东提举。太上崩，文简公定号高宗。洪迈请易世祖。公率颜师鲁奏：“太上亲为徽宗子，子为祖，父为宗，失昭穆之序，在天之灵不安。”迈论遂屈，卒如公议。孝宗尝与文简公论人才，曰：“如卿才识，近世罕有。”语宰执曰：“尤袤甚好，前此无一人言，何也？”擢直学士院。公荐陆游，不许，内禅制册，海内士服其博雅。
    文简公造就门生最盛，即江南已有十人，郡邑后进无不游公之门，如郡邑士胡宝庆镗、李祭酒、肃简公祥、蒋状元文忠公重珍、丁宝谟、常任，皆公陶铸而成者。
    韩胄以应办赏直转横行，文简公奏胄四年间已转。二十七年合转之官又欲超授四阶，是朝廷官爵专徇胄，非磨砺之具也，诏遂不行。上以疾不省寿皇。文简公上封事千言，驾即日过重华宫，都下欢呼。中宫谒家庙，官吏推赏者一百七十二人。文简口奏其滥，乞大裁节。上嘉纳，汰其半，擢公礼部尚书，兼侍读。陈源、姜特立召用，人情惊骇，公上封事，极言二人之恶，不听。时公年七十，遂引年归，又八年，薨。《宋史》言年七十终于位，误也（文集可考）。
    文简公始任扬州泰兴令，改江阴学官，召为将作监簿太宗正丞，进秘书丞兼国史院编修官，实录院检讨，迁著作郎兼太子侍读，出知台州府，除淮东提举，改江东召直秘阁，迁江西漕兼知台州府，召为敷文阁，改江东提刑，召为吏部郎官、太子侍读，累迁枢密院正兼左谕德，进太常少卿，权礼部侍郎兼同修国史侍讲，又兼直学士院中书舍人与祠起，知婺州，改太平州，召为焕章阁待制，除给事中兼侍读，擢礼部尚书。以改政奉大夫致仕，赠太师金紫光禄大夫。
    文简公致政归，不居许舍山，专居东带河大第，数步即出西关渡梁溪，因造圃梁溪之上，后有高冈眺望。沿溪左种梅、右种海棠，各数百树。公有《瑞鹧鸪》词二首，一咏落梅，一咏海棠。落梅词云：“梁溪西畔小桥东，落叶纷纷水映空。五夜客愁花片里，一年春事角声中。歌残玉树人何在，舞破山香曲未终。却忆孤山归醉路，马蹄香雪衬东风。”海棠词云：“雨行芳蕊傍溪阴，一笑嫣然抵万金。烈火照临光灼灼，彤霞射水影沉沉。晓妆无力胭脂重，夜醉方酣酒晕深。定自格高难著句，不应工部总无心。”（文简公有诗文集五十卷）。
    临海公（讳），工侍公子也。娶久不育，一日游饮鹅湖中，狂风骤发，睹一失风覆舟，心甚怜惜，悬重赏命渔人往拯之，乃常熟州ヘ汪受，任满携家入京者，赀囊皆失，幸一家十一口俱获生全。受甚德公，出其长女以献。时女年二十有二矣，亦有姿色。公厚实其行，橐而领之，又二年而生。正平公（讳梁），汪ヘ女所产也。
    正平公好洁，虽畜妻妾而不喜近。一日间数盥洗手面，不茹荤、不饮酒。稍闻妇女发油气，呕吐不已，或云终身未尝行人道。好焚异香，日狎一驯鹿，所至随之。书室中洁不容一尘。公必来自仙位中者乎？享年八十八，卒无子女，以太常博士公（讳概）次子寺丞公（讳□）为嗣，即巳之高祖也。
    兵部侍郎五湖公（讳），初生时全体刺百花鸟雀，十岁时隐隐尚存。资极慧，倦于诵读，以父荫入仕，仕二十年至兵部侍郎，享高年令终。
    兵侍公性爱蟹。秋风蟹肥日，把酒持蟹，与客笑傲山阴。术士袁大韬者，其术动帝皇，孝宗时时召前席，赐赉不可胜计。大韬挟人主之宠，往来三公九卿间，而与兵侍公最昵。一日，访公里第，值公在华藏寺，遂操扁舟擢湖而来。公方与客饮云海亭上，渔人网得八大蟹，其内有三，大几一斤，非复平日所见。公甚喜，捐钱数百文赏之。而大韬适至，喜而剧饮，大韬曰：“某近遇一异术，能知人食料。”兵侍公曰：“今得八蟹，一主六客，孰兼食者？”大韬嘿坐，屈指数十回之，面渐赤，大叫曰：“异事！异事！七人俱不得食蟹。”众皆大笑。大韬复嘿，者久之，谓兵侍公曰：“公五年以内未得食蟹。”公亦大笑。未几，客有朱朗卿与弟遂卿者偕去。酒方数行，催庖人治蟹甚急，忽遂卿奔来，吾兄催蟹，启釜观之，睹一落足甚巨，取而尝之，顷刻眩倒。众共奔视，朗卿死矣。二三客迎医治木，各司其事，至暮遂不能救。大韬手取诸蟹倾于湖滨，偶遗一二落足于岸，左一犬食之，立毙，而湖滨大小鱼之死者，不可以数计。湖中渔舟百十，皆仰尤氏为衣食者，乃召进蟹人问之，曰：“得于湖岸大垂杨下。”公命仆夫持锸掘之，得赤首巨蛇数十。蟹之大者，以久餐毒气也。兵侍公甚怜朗卿，厚葬而恤其子弟，厚赐大韬数十金，终身戒不食蟹。
    兵侍公夫人性严卞，常苦目疾，时发时止，则往往不食，海内有名眼药俱用过，不能愈。庄定公夫人甚孝，其姑姑亦大爱之。夏日，姑目疾大发，最剧，几欲自投池水中。庄定公夫人恸哭祷天，刺臂血调药以进，姑目即愈，历数十年至大故未尝复发（事详夫人墓志）。
    自文献公首出登第，工侍公继之，文简、博士迪功、庄定科名接武。庄定公尝筑圃临安之西湖，花木不繁而潇洒。宋度宗游湖上，幸其堂，御笔题楹间，曰“五世三登宰辅，奕朝累掌丝纶。”盖实录也。朝绅荣之。
    许舍山中井水多咸苦，人饮涧水，夏日常患腹疾。兵侍公夫人曾梦神人抚一铁柱，恍惚如金色，泉水涌出柱下，顷刻数尺，因此惊觉，以告兵侍公。久之，归宁还家，帏舆中见山间一柱，宛如梦中所睹，问女使，不见也。命仆夫以松椿识之，归告兵侍公，召匠凿之，不十尺而泉水涌出，甘淡不异二泉。乡人作地沟分注数十井，不竭矣。丞相名之曰“二二泉”，而为之铭，铭曰：“拔剑刺山，水为之涌。折腰拜井，泉出随踵。精诚所格，无有弗应。岂以地灵，而诚不胜。山深井少，饮涧痞孕。梦神授符，浚之泉莹，色清味冽，慧泉可夷，分注百井，汲饮有遗。匪世行德，神明曷授。泽沛万家，来福逾厚。泉名二二，我岂溢美。□此铭词，千□□毁。”
    博士公（讳概）字与平，文简公次子，淳熙二年进士，累官建康府推官，擢左朝奉郎太常博士。因性闲雅，不乐仕宦，占仕籍十余年，半在告，未壮悬车，多方外之游。母兄兵侍公极富贵声色之乐，公不一与目。自筑室于万竹中，晏坐焚香，泊如也。未耆而殁，人共惜之。所撰有《绿云寮诗草》，人比之韦苏州。子二，长秘阁公龠，次卫尉寺丞耀。
    迪功公（讳森）字与茂，苦志力学。宁宗庆元五年，年三十九矣，始登进士高第，补杨州文学，擢迪功郎，监潭州南岳庙。父知宝庆府，致仕在家，时年七十，独公一子，遂乞归养承欢，竭力事宝庆公者十五年，亲终服除，公亦老矣，不复仕宦。兄弟中独公最贫，徒富图书古玩，亦享高寿。
    庄定公（讳育）年十九登宁宗嘉定元年郑自诚榜进士。文简公登绍兴戊辰科，嘉定元年亦戊辰科也。初授山阳法曹郎，令山阳，ヘ海陵，参东淮制幕，入为军器监簿，迁太府丞检详编修，擢司农少卿，总饷惟西，除理卿，出为福建帅，改洽江制副召为秘书监，继大父为侍讲兼直院，出知太平州，州亦大父旧治也。召修史，进侍读，权工部尚书，继大父为礼部尚书。丁父兵侍公忧，服除，召拜内翰端明殿大学士，提举秘书省提纲史事，封毗陵郡侯。十年致仕，时甫六十有一，优游于家者二十四年而后终。公少达老闲，久历于世，其事育甚多，门人赵探花达甫君发，感公教育之恩，著《尤端明日历》十一卷，其文淳，其事奇，镂板至今盛行于天下，故不复赘。
    文简、庄定二公继文献公任三事，禄入益厚。晋江宗人岁岁来观，皆厚赀以遗之。庄定公晚年捐积俸买田十二顷于晋江，以赡族之贫者（事详晋江人张明诚□日记。事详《闽谱》）。
    刺史公（讳炼，号率斋）学最早，十岁通五经，十五已阅万卷矣。善为古文，累举不第。至度宗景定三年始登方山京榜进士。令山阳，不乐吏事，告归，荐补州教授，召为秘书正字，不能佞权要，出为广德刺史。致仕，家贫，享大耋清福。二子焘、照皆仕不显，而博学有名。当是时，江南郡邑金石文章皆其父子之笔，至今石碑布满诸处，本邑中更多。刺史公年少于庄定而叔行也。
    秘阁公（讳□）弱冠时读书于九龙山第五曲，爱其中乔松数十株，即其中结精舍，舍后筑小阁，山林清景咸备。一日，松下忽涌大水，横流数日不止。公下视之，有眼，即命山人穿之，深五尺而水泱泱清澈，汲以煮茗，与二泉无异也，遂以石之，自号松泉生。公后致仕家居，亦常居此精舍，松益老，泉益清，公甚乐（事详蒋嗣梅《松泉精舍记》）。公既老，有宿疾，亦养疾精舍中。一日汲泉，忽臭味达于户内，公甚震惊。及夕而泉竭。不半年，公亡矣。朝廷每大庆，必推恩于大臣。文献、文简祖孙各经推恩数次，往往力辞，然中亦有不能辞者。文献公以上四代，庄定公以下五代，无一人不沐朝泽、列冠裳。
    寺丞公（讳），太常博士公仲子，字仲微，生世禄家，而好艺文。既长益习经术，其业遂为江南士子心服，久不登第。及门受经诸生岁以百数，公选其最贫者给食，次贫者给毫楮，士心益向。公既嗣，为正平公子更名英。年四十始以大父荫出仕，仕至卫尉寺丞郎，拂衣归教诸生如故。年六十三卒，绍定癸巳也。生子将作公（讳带），字公垂，资禀最高，少与父门下诸名生切磋，十年读书万卷，性喜为诗，有《复初斋诗稿》十二卷行世。以伯父庄定公荫授太常寺大祝，擢将作监主簿，以诗忤达者，去官生子，一即巳之大父也，以巳推恩，追封中宪大夫，同签枢密院事。中宪公（讳志）字尚之，配郡君司马氏，生九子，不育者七，独先君亚中公（讳交）与叔氏颖父（讳秀）存。先君以巳推恩，累进亚中大夫，佥太常礼仪院事，配先母魏郡夫人司马氏，生巳。颖父公生从兄良器，仕为提刑点检。子即天泽也，天泽与君同撰尤谱。
    终慕公（讳山）字元镇，度宗景定中有名太学，素谨厚缄默，有志操。晚年坚高尚之节，有劝之仕者，辄以醇酒醉之，私谓家人曰：“吾家三百年科第十世冠裳，宋恩渥矣。吾何忍失身二姓乎？愿肥遁终身耳。”公与子仕隐，虽异迹，公真淳厚君子也。
