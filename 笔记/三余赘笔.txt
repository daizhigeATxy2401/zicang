　　三馀赘笔　　（明）都卬 撰

　　●三馀赘笔

　　○夜半日出

　　汉封禅记云：“泰山东山，名曰日观，鸡一鸣时，见日始出。”近阅《岛夷志》云：“琉球国有大崎山，极高峻，夜半登之，望暘谷日出，红光烛天，山顶为之俱明。”又宋学士集云：“补怛洛迦山，在东大洋海中，鸡初号，遥见东方日出，轮赤如火，流光烛海波，闪烁不定。”唐人诗云“海岸夜深尝见日”，非虚语也。

　　○古字相反

　　古字有相反者。武王曰：“予有乱臣十人。”是以乱为治也；《易》曰：“天地盈虚，与时消息。”是以息为长也；《易》曰：“同心之言，其臭如兰，”《礼》曰：“衿缨皆佩容臭”，是以臭为香也；《礼》曰：“则皆坐奠之。”而后取之。”是以坐为跪也。如此类者甚多。

　　○饮食必祭

　　古人每饮食必祭，未有不祭而饮食者。今之释老，食时犹祭，而士大夫乃反不行。古云“礼失而求之野，”此亦可见。

　　○十友十二客

　　宋曾端伯以十花为十友，各为之词：茶苈韵友，茉莉雅友、瑞香殊友、荷花浮友、岩桂仙友、海棠名友、菊花佳友、芍药苈友、梅花清友、栀子禅友；张敏叔以十二花为十二客，各诗一章：牡丹赏客、梅清客、菊寿客、瑞香佳客、丁香素客、兰幽客、莲静客、荼苈雅客、桂仙客、蔷薇野客、茉莉远客、芍药近客。敏叔名景修，宋礼部郎中，吴中人。

　　○传书鸽

　　鸟之中惟鸽性最驯，人家多爱蓄之。每放数十里或百里外，皆能自返，亦能为人传书，昔人谓之飞奴。一友言家有老仆，正统间，尝以事往淮阳。一日，大风雨，有鸽堕逆旅主人屋上，困甚，主人将取烹之，见其足系书一封，裹以油纸，视其封，盖此鸽自京师来，才三日耳。主人怜之，不敢启封，乾其羽毛，纵使飞去。

　　○艾一壮

　　医家用艾一灼，谓之一壮。沈存中云：“以壮人为法。其言若干壮，壮人当依此数，老幼羸弱量力减之。”

　　○梓潼神

　　梓潼神祠在处有之，而学宫事之尤谨。按梓潼为四川属县，四川上直参宿。参有忠良孝谨之象，其山水深厚，为神明之所宅。或谓斗魁为文昌六府，主赏功进爵，故掇科之士往事之。或谓神为张宿之精，诗所谓张仲孝友是也，其说不可深考。

　　○昼夜百刻

　　昼夜有十二时，十二时有百刻。一时八刻，以十二时计之，止九十六刻，余四刻不知何在？或以问予，予曰：“天地之间，不过阴阳两端而已。昼夜者，阴阳之象也。以昼夜而分之，则有十二时；以十二时而分之，则有百刻；以百刻而细分之，则又有六千分焉。非阴阳之数止于此也，盖阴阳无穷尽者，愈推则愈有，姑以六千分而为之限耳。故以一刻言之，则得六十分；八刻六八四百八十分，亦多二十分。盖八刻有上四刻，下四刻；上四刻如初刻正也，有初初刻多十分焉，合二百四十分。所以十二时一百刻而总六千分也。”

　　○吴绫出火

　　吴绫为裳，暗室中力持曳，以手摩之，良久火星星出。盖吴绫俗呼为油段子，工家又多以脂发光润，人服之，体气蒸郁，宜其致火也。

　　○论语辩惑

　　金翰林学士王若虚，尝著《论语辩惑》，其总论曰：解《论语》者有三过焉：过于深也，过于高也，过于厚也。圣人之言亦人情而已，是以明白而易知，中庸而可久。学者求之太过，则其论虽美而要，为失其实，亦何贵乎此哉？夫子之言性与天道，子贡自谓其不得闻，而宋儒皆以为实闻之；问死问鬼神，夫子不以告子路，而宋儒皆以为实告之。终篇尧舜禹汤之事，寂寥残缺，不当强解；而或谓圣学所传，所以著明二十篇之大旨。若是之类，皆过于深者也。圣人虽无名利之心，然常就名利以诱人，使之由人欲而识天理。故虽中下之人，皆可企而及。兹其所以为教之周也。如曰：不患莫已知，求为可知也。此正就名而使之求实也；而谢显道曰：“是犹有求名之意，非圣人之至论。”子张学干禄，夫子为言得禄之道，此正就利而使之思义耳。而张九成曰：“圣人之门，无为人谋求利之说。”禄之为义，自足而已。宁武子邦无道则愚，夫子以为不可及。杨龟山曰：“有知愚之名，则非行其所无事，言不可及，则过乎中道矣。”遽伯玉邦无道则卷而怀之，夫子以为君子。而张南轩曰：“此犹有卷怀之意，未及乎潜龙之隐见。”果圣人之旨乎？若是之类，皆过于高者也。凡人有好则有恶，有喜则有怒，有誉则有毁，圣人亦何以异哉？而学者一以春风和气期之。凡忿疾讥斥之词，必周遮护讳而为之说。子曰：“四十、五十而无闻焉，斯亦不足畏也。”已年四十而见恶焉，其终也已。人固有晚而改节者，然概观之，亦可以见其终身矣。而苏东坡皆疑其有为而言。子贡问当时从政者，夫子比之斗筲而不数，盖师弟之间商乎真语，何害于德？而张九成极论以为自称之词。至于杖叩原坏，呼之为贼，此其鄙弃无复可疑，而范纯夫犹有因其才而教诲之语。若是之类，皆过于厚者也。知此三者，而圣人之实著矣！若虚，字从之，博学有高才，诗学白乐天，文以欧苏为正脉，平生于经解不喜张九成，史例不取宋子京，诗不爱黄鲁直，著论辩之，凡数百条。遗山元好问尝表其墓。

　　○鹿角

　　今官府衙门列木于外，谓之鹿角。盖鹿性警，群居则环其角，圆围如阵，以防人物之害。军中寨栅埋树木外向，亦名曰鹿角。

　　○道家南北二宗

　　今之道家有南北二宗：其南宗者，谓自东华少阳君得老聃之道，以授汉钟离权，权授唐进士吕岩、辽进士刘操，操授宋张伯端，伯端授石泰，泰授薛道光，道光授陈柟，柟授白玉蟾，玉蟾授彭■〈棺，去宀〉；其北宗者谓吕岩授金王喜，喜授七弟子：其一邱处机、次谭处端、次刘处玄、次王处一、次郝大通、次马珏、乃珏之妻孙不二。此外又有所谓全真者，其名始喜。盖喜大定中抵宁海州，马珏夫妇筑庵事之，题曰全真。由是四方之人凡宗其道者，皆号全真道士。

　　○淫沛

　　浙中人家水沟，多用陶瓦为之，如灶突状，名之曰淫，取其流通不壅滞也。此地少水，人家多于山上置闸蓄水，遇旱岁，开以灌田，名之曰沛，取沛然之义也。

　　○风马牛

　　《书》云：“马牛其风。”《左氏传》云：“风马牛不相及。”盖牛顺，物乘风而行则顺；马健，物逆风而行则健。

　　○蕈

　　蕈生背阳泾地，风味殊美。然间有毒者，食之，往往杀人。周公谨《齐东野语》，尝载其事。近传一法，煮时和灯心草，或以银簪淬之，若灯心与簪色黑，即有毒，弃之勿食。

　　○辩鸟雌雄

　　鸟雌雄不可辩者，视其翼，左掩右为雄，右掩左为雌。一说拔其毛置水中，沉者为雄，浮者为雌。

　　○戒指

　　今世俗用金银为环，置于妇人指间，谓之戒指。按《诗》注：“古者后妃群妾以礼进御于君，女史书其月日，授之以环，以进退之；生子月辰，以金环退之。当御者，以银环进之，著于左手，既御者著于右手。”事无大小，记以成法，则世俗之名戒指者，有自来矣。

　　○老医少卜

　　世言“老医少卜”。则医者以年老为贵，卜者以年少为贵。老医人皆知之问之，少卜不知何谓？按王彦辅麈史云：“老取其阅，少取其决。”乃知俗语其来久矣。

　　○钟馗历日表

　　唐故事，岁暮赐群臣历日并画钟馗。刘禹锡有代杜相公谢钟馗历日表云：“图写威神，驱除群厉。颁行元历，敬授四时。弛张有严，光增门户之贵；动用协吉，常为掌握之珍。”又有代李中丞谢钟馗历日表云：“绩其神象，表去厉之方；颁以历书，敬授时之始。”

　　○急须仆憎

　　吴人呼暖酒器为急须，呼暖饮食具为仆憎。急须者，以其应急而用，吴人谓须为苏，故其音同；仆憎以铜为之，言仆者不得窃食，故憎之也。

　　○说虎轩

　　宋乡先生范文穆公爱谈虎事。尝构一轩，榜曰说虎。予斋居无事，客有谈及此者，因举旧闻一二以资博识。虎类能识人气，未至百步，辄伏而啸声震山谷。须臾，奋跃搏人。人有勇者，不为之动，虎止而坐，逡巡弭耳而去。又虎骨甚异，虽咫尺浅草能身伏身露，及其然作声，则嵬然大矣。又虎不食小儿，儿痴不知虎之可惧，故不得而食。兼不食醉人，必坐守以俟其醒。非俟其醒，俟其惧也。又人或罹虎口，其神魂被虎所役，往往为之前导。今之人凡死于虎者，衣服巾履皆别置于地，非虎之威能使之自解，是鬼之为也。又虎饥，则兼果实皆啖，不特兽也。凡食男子，必自势起；妇人必自乳起，惟不食妇人之阴。或遇之者，当作势与之敌，而屡退，引至曲路，即可避去，盖虎不行曲路故也。又虎食犬则醉，犬，虎之酒也。

　　○白乐天爱姬

　　白乐天有爱姬，樊素善歌，小蛮善舞，尝有诗曰：“樱桃樊素口，杨柳小蛮腰。”他日又有诗云：“菱角执笙簧，谷儿抹琵琶。红绡信手舞，紫绡随意歌。”注云：“菱、谷、红、紫，皆小臧获名。”则乐天之侍儿，盖不止于蛮、素，而蛮、素特其尤耳。

　　○雷公电母

　　俗呼雷电为雷公电母，然亦有所本。《易》曰：“震为雷，离为电。”震，长男，阳也，而雷出天之阳气，故俗云雷公。离为中女，阴也，而电出地之阴气，故俗云电母。

　　○彖象

　　或问易之彖象何以取义？予曰：“《系辞》已有明说，不必深究。”旧尝见一说云：“二字皆假兽以名。彖为大豕，行则俯首，一望而全体皆见，故统论一卦之体，取以喻之。象有六牙，故六爻之义取以喻之。”

　　○须眉髮

　　人之须、眉与髮，皆毛类也，而须下生，眉横生，髮上生。或问予亦有说乎？予曰：“须，肾属也。肾为水，水润下，故须下生；眉，肝属也。肝为木，木旁敷，故眉横生；髮，心属也。心为火，火炎上，故髮上生。”

　　○古玉器

　　古玉器有奇特细巧，非人所能雕琢者，多传鬼工所为。予曰：“非也，此皆昆吾刀及虾蟆肪（脂也）所刻。”按《本草》云：“虾蟆能合玉石。”陶隐居亦云：“其肪涂玉，则刻之如蜡。”但肪不可多得，取肥者锉煎膏以涂玉，亦软滑易琢，惜未尝试耳。

　　○二十、三十字

　　二十、三十二字，按《说文》“二十作廿，音入，二十并也。卉，先合反。三十之省便，古文也。”《国语》云：“行玉二十毂者。”正作此字。泰山泰碑亦云：“皇帝临立二十有六季。”则又以四字为句，而以二十为一尤明白矣。

　　○角三弄

　　谯楼画角之曲有三弄，相传为曹子建作。其初弄曰，为君难，为臣亦难，难又难；再弄曰，创业难，守成亦难，难又难；三弄曰，起家难，保家亦难，难又难。今角音之呜呜者，皆难字之曳声耳。

　　三馀赘笔
