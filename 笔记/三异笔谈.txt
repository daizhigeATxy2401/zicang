三异笔谈　清　许仲元撰
　　　序
　　　道光丁亥，余罢官，羁棲武林柳泉太守郡斋，客来闲话，苦气弱不能剧谈，乃以笔代舌，自夏徂秋，积成卷帙，熙朝掌故，则询之柳泉，往代轶闻，则证之子寿，正淮两别风之舛，以及弄獐伏猎之讹，则闲蘥世讲之急我尤勤焉，辄题数语，名之曰《三异笔谈》一集。归里后，如有续纂，当再募资刊之。七十三翁许仲元识
　　　
　　　三异笔谈卷一
　　　茸城王氏
　　　茸城阀阅，以王氏为冠。王氏有二，郡人以里第分，呼曰东王西王。西王前明时已簪缨相继，东王则于胜国并无科第，科第自农山侍御始。武英总宪，司农兄弟皆侍御子也。侍御少孤，寄鞠于叔处，弱冠补诸生，寄于学宫。数里外有村翁姚姓，延之课子，暑月，黎明赴馆，翁方登楼观稼，隐约间，有双灯前导而来者，讶而迹之，稍近则灯隐，而塾师至。晚复覘焉，才越一阡，月影黄昏中，复有双灯前引矣。意其必贵，家有及笄女，遣人与其叔议婚，叔以贫辞，强而后可，遂赘焉。逾数年翁殁，姻娅中颇有加白眼者，姚夫人谓侍御曰："婿本赘也，翁亡何赘？盍归乎？"侍御怃然曰："我乃无家！"夫人曰："未婚时岂露处耶？"曰："寄斋夫舍。"曰："何不即与斋夫商之？"乃赁一庑楼棲焉。未几，遭鼎革，叔本乡居，挈家来城，觅避乱所，议于僧寮暂托。公挈二子先往，司农方在妊，仓惶中胎震欲娩，适土寇又至，急避人家竹园中，倚竹坐地，朦胧见一白衣老媪，为之扶掖，砺甲断脐，裂裳作褓，料理甫毕，而侍御寻踪已至。举儿付之，乃告其叔，觅人舁产妇至寓，一家团聚，招呼老媪，则已不见。数月后，皇朝定鼎，又逾年，岁丁亥，叔谓侍御曰："频年离乱，举业已荒，不得不作揣摩计。明年可谢遣问字者，我虽贫，助汝脱粟十石，夫妇诸儿尚可不馁。"夫人应曰："甚荷虀盐膏火，妇以十指襄之。若来秋复落，亦无颜见叔矣。"初，侍御邂逅一僧，谛视曰："君大贵人也，苦为发所压，能从我游，刘秉忠不足数也。"笑而置之。至是僧又来，笑且诧曰："我言应矣！"更审度久之，曰："君当一品，而又似不真，其故何也？"时瑁湖方八岁，捧茶出饮客，僧惊起，曰："是矣，此真一品，君乃封爵。"薛澱五岁，匍匐闯门，曰："此亦一品，稍逊乃兄。"横云在抱，亦携以出，曰："又一品也，位亚于兄，而贵乃先于兄。"后一一吻合。而所遇白衣老媪者，遍访不得，惟于神龛旁，供一栗主，即题曰：白衣老媪之位。至今司农诸裔，岁时享之不衰。
　　　张尚书前生
　　　轮回之说，说部记载颇多，以余所闻，若张尚书之为断臂和尚、钱中翰之为天童寺僧，尤觉其信而可徵也。断臂和尚，不知所从来，以钝根求悟，效二祖所为，尚书祖母钱太夫人重之，供养朱家阁指松庵中。时太翁农部家居，宅在秀野桥西，母王恭人方妊，将就蓐，农部饬家人呼乳医，恇扰彻夜，于厅事隐几假寐，曙色朦胧间，恍惚见僧人入，即呼之曰："和尚，且上高阁小坐，家有急事，不能偷闲共话也。"僧不答，径入，惊而醒，闻有关于门者则舟子与阍者争，阍云："断臂僧不来，何得索夜航钱？"舟子云："明明宿我后艄，辩色即起，其伞尚在！"方争论间，而庵中人来报，僧于半夜圆寂矣，遽返中堂，婢已报夫人举雄，乃凿然知宿德再来也。颖慧绝人，五岁时，农部以其多言，名之曰默。一日，闻客呼少马字者，问其义，客曰："伯名集，析其字，成佳成木。"尚书譁曰："我必更名，否则异时必字我黑犬耳！"乃易之曰照，即以得天字焉。十四入泮，十七乡举，十八捷南宫，选庶常时。末奉钦点，尚书仰奏云："臣张照年幼，未娴吏治，恳圣恩教习，愿尽中秘书。"带领官掖之不起，圣祖顾左右曰："小蛮童，乃颇有胆！"笑而颔之。散馆后，以检讨供奉内廷者十八年。世宗即位后，偶问张文和："廷臣中有通禅悦者否？"对曰："族侄照，曾阅内典。"因召对，即问曰："视朕何人？"对曰："是佛。""汝自视何人？"对曰："干屎橛。"言下大契，即得放缺。十余年，位至卿贰，未必非当年龙华一会中香火因缘也。所著《天瓶诗》二卷，多採择典题，多用字如生老病死、衣衾棺椁及梦幻泡影露电等，不离梵筴，读者笑此真伽陵集也。后扈从，山庄坠马，仍折右臂，得蒙古医，疗之而痊。又三年，丁艰归，卒于道。余谓和尚误矣，此福缘亦孽果也，不如天童僧之能来去自如矣。余又见一卷书，杜陵苦热诗，大醉后伏地，作者墨沈淋漓，后题款云得地居士，为稷堂先生备端阳贡，收入内庭。
　　　钱中翰前生
　　　前明钱少马士贵，五十无子，祈嗣天童。住山长老，耆宿也，为入定，覘之，则曰："钱宰官有家无子，有子无家。"言下有省，乃归而施舍，蓄资四十万，三年而罄。复往四明，住山僧曰："可矣！"乃设斋饭，僧堂头晓众曰："今有钱宰官，无子祈嗣，大众谁愿往？"众皆愕眙，惟担饭僧向钱一笑，堂头曰："汝亦可。"乃下座，送钱出，而担饭僧即于烧火凳上坐逝矣。归而生中翰芳标，肩有肉骈起，与担饭僧绝肖。初名鼎瑞，字宝汾，更名后乃字葆汾，以康熙丙午孝廉，官中翰，诗号金门，词名湘瑟。多工艳体，绝无蔬筍气语。奏销狱起，镌秩家居，性好奕，方与客对，设楸枰，忽阍持信入曰："天童山寄来。"拆视，乃空缄也，恍然大悟，即作偈曰："来从天童来，去向天童去。笑指天童山，白云最深处。"遂示微疾，数日而逝。其孙长泽，棋入第二品，余见时已八十余，述之甚悉。
　　　钱月江学士
　　　国初十郡大社，以宋即庭尤西堂诸君执牛耳，华亭钱学士金甫与焉。金甫字月江，人颇伉爽，会行觞于千人石，有中翰邵君延龄，卒然问月江曰："松有钱芳标，岂君族耶？"月江对曰："无服族叔。"邵君即曰："此乃非人，前欲补我缺，再三挽我许金五百，我昨往索，转令阁人饰词拒我。"改国初铨政，尚沿明例，科中需次，若今之侯廪截缺，可上下其手也，因大诟。月江时亦被酒，攘臂而起曰："不知我叔而詈之，是詈叔也，已不可；知我叔而詈之，即詈我也，乌乎可？"势将用武，幸十郡士交为之解，乃罢去。未几有宏词之举，月江被征，而举主则殊未谋面。促迫就道，至都进谒，修师生礼，谛视其人，似曾相识，握手问曰："君知仆相攀之意乎？"对曰："必有行卷流传，谬尘青目。"曰："非也！"曰："然则知交扬诩乎？"曰："亦非也！君之得举，以老拳得之，仆即千人石上作鸡肋者。《国策》云：昔为人妻，则不欲其詈我也；今为我妻，则欲其詈人也。君为族叔，几不反兵，兹幸结衣簪缘，庶友朋之詈仆者寡耳。"时征车未齐，许以庠生入北闱举秋试。明年南宫复第，殿试二甲，选庶常，宏词榜发，复列上卷，免其散馆，即授编修，居官不改儒素，足不登要人之堂，与竹垞最莫逆，朱归后亦引退。有老友刘君最狎，刘君业医，月江病，药之，竟卒。刘君大恨，录其方，置书中，以志戒不复为人治病。后妻方妊，梦月江来而生，因名梦金，字曰甫来，与月江生平性情语言，无一不肖。月江素工奕，梦金四五岁时，立足踏上，观父与客奕，指点胜负，不爽圭撮，品入第二。后父病，仓悴间叩父何方可用，指书中方，遂用之。即服，乃大惊曰："孽矣，此即月江所误也！"翌日而殁，窃叹密友关切，而粗工自用，即以卤莽报之。好谈歧黄者，尚慎旃哉！
　　　两世人
　　　外祖蔡方沚府君，其大母张，为少司马姊，故与百庚观察为中表昆弟，家居秀野桥之北，曰安素堂。东偏石榴一本，旁植柽柳两枝，意取萧梁五仄句义也。年四十五时，夏午摊饭，偃卧竹榻，恍惚见二青衣出树间，曰："官中奉取！"时观察未冠，家事昕夕共商也，强起行，觉足下如践氈茹，目中眊眊不见一物，谓二仆曰："此何地也？"仆应曰："是名黑海，毋怖，凭肩而步可也。"乃掖之趋。府君意怪之曰："此必梦也！"幼习陀罗尼咒，每遇噩梦，诵一过，辄醒，此独不验。约数刻，始觉足履地上，开目见身立廷中，面南室三楹，东一室壁间作花瓶式，中绿纱窗六扇，床上坐一少妇，窗前椅上，一中年媪，袭夹纱，叠菊衣，旁婢妪数人周遮侍。一媪失声曰："殇矣！"继又曰："惜哉，男也！"似闻少女啜泣声，中年者慰藉声。青衣拍肩曰："可归矣！"倏忽觉身卧榻上，大以为异，即详记之占梦书后。后五年，观察就婚曲阜公府，馆之二室，即之骇然，如重入梦境也，缘婚礼未行，秘之，但问曰："此间壁上旧非花瓶式乎，何为改作？"应曰："恐妨迎花烛者，故易双扉耳。"即弥月，将同归，欲释此疑，即以前所记示观察，观察访之孔恭人，恭人询之母陈太夫人，夫人曰："信也异哉！五年前从子馆选，迎妇入都，水道迂滞，已届弥月。予得耗，乃遣力迎之来，假馆于此，生子而殇，其日月皆符吻，中年媪即太夫人，貌癯而庄；幼妇为陈庶常妻，丰下颇福泽，与所记一一合。"观察谑曰："君若不殇，则中表依然，而昆弟易位矣。"黄松石经时同行曰："吾闻之梵筴，此借生魂入舍也，何以必借之故，殊不可解。"然生魂则信有之，即观察世泽堂中，常延高僧焰口施食，后诵六字真言，遣一鬼独不去。主坛令家中男女，有睡者悉唤醒，一舆夫方酣睡庑下，蹴之起，而鬼去，拭目曰："主人赐脯甚甘美，何事促我归也？"后外祖年八十余，常曰："余两世人，其多寿固宜。"
　　　沈丹彩
　　　六壬之术，托始于黄帝，然总以管邵为宗，学者如牛毛，大都皮传，能窥其奥，实有前知之哲，余所见者，以沈丹彩凤辉为最。沈嘉定人，迁崑山陆家浜，少孤露，育于其祖。祖有姊婿唐翁，精壬学，唐翁无子，授以书，上有题词云："元女之遗，授诸管邵。玉帐中黄，尤窥秘奥。会逢其适，尽忠报效。舍之则藏，枕中鸿宝。鬻及借人，皆为不孝。"且曰："此道中绝四十年，汝子合夭，有遗腹孙目重瞳者，应传此术。"后丹彩生，果重瞳，颖慧过人，于易尤为别晤。余晤于古与草堂，借通志堂经解与悦，大半俱曾流览，于易尤邃，每举一部，即能言其纲目，且备言优劣大旨。以易乃卜筮之书，非可空谈心性，于王程诸说，均有微词，最服膺者则黄石斋之易象正，及倪鸿宝之儿易各部，其所宗尚可知矣。在松时，有西山林塘曹姓祖茔，忽生一木，甲桃则乙李，子瓜则丑豆，变易不常。有顽童採其实，食之而毙，因群呼为毒树。以沈公多识，询之，即为占之，断曰："此树出海外，有海鸟衔其子，飞倦坠此，合于申年申月申日申时，应遭雷火。"众以为妄。丙申七月，果为雷击，因劈其木示沈，类杨而颇香，余尚见之。又余妇之姑丈杨，延沈占病，适其家扶乩，乩上忽书曰："沈丹彩已泊河干，可延入。"比启门，则已上岸矣。告之，沈愕然，进为作礼，乩即书曰："汝知无子之故乎？皆习数之累，若能戒之，可得一子。"从此不肯为人作课。一日五更，有叩门者甚急，延之则嘉定尹，握手跪地曰："予有急，非君不能解！"询其详，则劫盗二人越狱也，曰："予已遴干役四十名、八桨船四只，分四路追捕，惟君所指。"沈筮之，曰："毋虞，但派船两只，向直北二十里外，转而东，有枯庙，庙之外有树，树有鹊巢，盗寝其内，睡正酣，缚之易耳。"方为设食，炊未就，已纍然鱼贯而来矣。词后有乞筮，即引此二事拒之，曰："盗固应死，然伯仁由我，未必非乏子之缘，此五岁儿勿作孤注矣。"余欲学之，为言子未精西法，太阳过宫，尚难算准，何从定将乎？乃废然而罢。
　　　叶忠节公
　　　叶忠节，余外母祖也，父中丞公有声，《明史》有传。六七岁时，塾师督之仿字，暑昼倦而隐几，师呼之醒，告曰："梦一人，口授余诗，令录之行间，今固在。"师视其诗云："君是王魁三世身，桂英仍著石榴裙。一枝遥寄湘江水，半幅平裁楚岫云。弔古有情怜贾谊，请缨无路叹终军。"忘其第七句，末云：莫负香罗帕上人。后于顺治丁酉登秋试，万金记狱起，同年中名士如吴汉槎、陆子元皆战栗不能终卷，公与张相国、叶学士、吴詹事等从容挥洒而出，辛丑捷南宫。越数年大参楚省时，三藩底定，裁兵令下，公以粮道署藩篆，议奏明缓办，三年中有缺无补，可不动声色而汰矣。巡抚某不从，遂劫饷而畔，以夏包子为首，夜戕巡抚于署。公闻变，遣长子蘨护太夫人从水门出，朝衣冠坐厅事，拔剑自刎。僮奴或泣而掣其肘，公叱之，谓纪纲仆某曰："汝助我，谕诸仆，勿作细人姑息，致误乃公事。"某乃助之断喉，血淋漓遍身，目犹瞠视也。洞开重门，贼入见之，皆泣曰："恩主何至如此！"罗拜而散。仆某走告太夫人，欲从死，夫人曰："不可！汝大有事在。"以遗疏授之，令入京师，上闻震悼，赠工部侍郎，谥忠节。翠辇南巡，召见太夫人，赐长子蘨一品荫，选沂州刺史，旋改陛府，即以蘨为郡守。再巡，又赐次子芳员外郎，即妻之外祖也。三巡，复问，奏云第三子已前卒，止有孙凤毛在，复赐中书。太夫人深嘉其仆，以为能成主忠，遂以为族孙，削主仆籍。初，公有妾某，小忤，指斥之，妾愤，自缳，应童时梦中诗谶。至正命时，妾亦见，公叱之，拜曰："君今归冥，婢又当复侍巾栉耳。"此与说部中张睢阳妾事相类，第以索命而适得全忠，非怨耦而嘉耦也。此仆此妾，均可附公不朽矣。
　　　痴和尚
　　　痴和尚不知所来，或云沈姓，或云孙姓，冬夏一衲，与人言，无庄语，问且谩骂，然事后多奇验。不饮酒，惟好食肉，无多寡皆尽。张大木先生耽禅悦，多方外交，乐与晋接。时圣祖春秋高，理密亲王再废，主鬯末卜，意和尚前知，作禅语探之曰："佛将成道，谁能受衣钵者？"瞪目曰："何问为？衣钵久已付汝！"未几世宗登极，以大木行四，故作廋词，计其时庙讳已藏正大光明殿匾内矣。王少宰母蒋太君季赐尤重之，供养宅中。一日忽曰："今夕我欲卧太夫人床上。"告之，太夫人曰："和尚放颠，必有所为。"即迁别室，让榻与之。夜半栋折榱崩，举室惊起，太夫人曰："吾有压厄，和尚感我恩，故以身代。"方抢攘间，和尚从瓦砾堆中闯然出曰："谁恶作剧，妒我卧此，竟拆屋去矣，我梦未醒，无已，当另觅一觉耳。"后太夫人殁，去住西林寺之万佛国，一衲之外，无他物，惟挟一竹筍，缄之甚固，每出，必告常住曰："慎视我箧，勿得私启！"复有一游方来，闻其语，意必有鞋笠资，窃发之，止一敞包袱，一狗子似初出腹，目尚未瞬，急缄之，和尚归，即怒骂曰："戒若等勿启，今违之，此地不可居矣！"即跃秀野桥湍流中，视之死矣，三日不流，亦不仆，第四日不知所在。后启筍审之，并狗子亦渺，群谓畜生道中得悟者，余笑谓斯真宿德所呵，襄样节度者衰相现前狗子也，会佛法也。或传有皇太后前翻筋斗事，则多附会，圣祖召问，默不能对，且作战栗状，乃放归。或谓其辟支小果慑于天威，或谓不爱紫衣，故作此态。然总与木陈天岸辈，以奏对夸机缘者异矣。
　　　竹林七贤
　　　余曾祖姑适盛，即王史亭先生之外母也，家北郭之拗茭滨，厅事曰孟迁堂。正月呼僮种牡丹，锄声铿然，知其下有石也，深掘及寻，得一石板，修及丈，横半之，上有字，题曰竹林七贤。再掘之，果见瓮七，制甚朴，泥封殊固，启视，清泉滃然。俗传藏镪久，多化为水，煮之可复原质。乃析薪烹之，百沸而泉如故。烹者怒，倾去，曝其瓮于墙角。越翌日，史亭先生来，告之故，史亭先生嗜辨古器，据而摩挲，忽有莹莹触目者，意余沥未净，拨之乃一小锞，作梅花式，余幼时犹及玩之，真精鏐也。姑两孙，皆以孝廉作宰，一蜀一陇，迂儒拙宦，清贫綦甚，余数年前遇之，门庭如故，牡丹憔悴尽。问以水瓮，云尚在其下，第七贤则删为六逸矣。《谐铎》中有饮水吐银事，固属寓言，然银可化水，水亦何必不化银？第一两一铢，皆有定数，而徇者乃欲以智力取之，谬矣！观锦江事，更当怳然：某年蜀旱，江流顿浅，共传张献忠所藏有漏出者，乃请于官，戽下流选手手摸捞之，果得金一万七千有奇，核计人工货食，适足抵付，无毫厘盈缩，补山相国乃饬罢之。
　　　胡道人
　　　余客燕台时，表祖姑夫王史亭翰编，话胡道人事甚悉。燕台多缁而少黄，惟郊外白云观，为元邱长春修錬处，重九日，各省全真皆来集焉。胡道人亦必一至，然不住观，与程仪曹世淳习，多主其邸。程云遇一老民云，舞勺岁曾见之，状貌已如八九秩，有女嫁通州，女白发堆雪，而颜同少女。道人嗜酒不谷食，日饮无何而已，史亭先生招之饮，即来，醉又留宿，卧一方杌，纵横尺有咫，猧盘蠖屈，辗侧欠伸，绰绰然也。资郎汪员外秀峰者，嗜奔走，内行不修，与仪部同里閈，闻道人名，欲见，坚辞不可，乃与程谋，阚其来也即之，道人色然起曰："汝汪启淑耶？见我何为！汝某日作某事，可见我否？"枚举数十端，皆屋漏暧昧事，汪汗出如浆，惶窘伏地。程出不意，强为解曰："公真大醉，狂药祟人，无以为意。"答人曰："否否!若得见我，尚为有缘，能痛改前非，幸保首领，不信试志吾言，三日后即有奇祸，亦可小惩大诫也。"后三日，以坐快车出顺治城门，触石坠车，碎首几殒，疗月余始瘥，跡稍敛，而胡仙人之名逾著，求见者益多，叩以吉凶，道人终不言，常谓史亭曰："此口只宜饮酒耳。"后有强嬲之者，道人去不复来。翰编子徵士秋泉，方髫龀，值其卧，辄戏弄之，一张目，即复睡，再弄之，鼾声起矣。肤鳞鳞皴如古松，弹其额，声出金石，俾壮夫竭力推之，不坠。或云本西山老狐，秋泉云，容或有之。
　　　朱太守得官得孙
　　　功名子嗣，皆有定数，或意中而失之，或意外而得之，营营者自不知耳。前凤翔守朱公，又韩沂总宪大千椿祖也，少孤贫，落拓殊甚，挟布四匹、钱两缗，徒步入陕访其戚，至则戚已罢官去。无聊中邂逅一旧邻人，讯之，则现在通渭陶令署中办差，朱在穷途，急不择事，即恳作曹邱。偕至通渭，而署中颇患人满，邻为筹划："此间无位置，主人将赴省，盍同往再觅机会？"遂行。甫半途，忽接制府急檄，仓卒无捉刀者，乃呼诸仆从，问曰："若辈有能作楷者乎？文吾自为之。"邻乘间进曰："傔有戚朱偕来，似可。"即召与谈，如旧相识，及谂家世，责邻曰："若不早白我，屈辱朱君甚矣，肯为任记室乎？"朱诺诺，即于旅次订交焉。时方征葛尔丹，回通渭未几，奉旨派陕西协济车辆出嘉峪关，通渭分造五百，限一月成。陶公集幕中人熟商，朱公进曰："毋躁！"命于关厢悬示，有以旧车来售者，需双输完，无好丑皆纳，第一日来，与之金五十，来者潮涌；再三日即减其半，继而数金可售矣，十日车已盈千，乃整理之，韅靷鞅靽咸备，又旬而毕。将戒途，朱曰："毋躁，能如限，已见干办，太速则非新造之情见矣，为我徴黄牛之革。"革集，令缝巨囊如其车，乃令车载一櫜。依限将戒途，朱曰："毋躁。"呼解车人来，授以密缄，令行至爱曼河干启示，则令櫜中载水也。时沙漠外多戈壁，无泉，军官饮乳酪，驼马皆齕枯箕，多倒毙，水至，士马欢腾，圣祖大悦，破格擢陶监司，陶即为朱君援櫜驼例授县佐，不十年荐陟郡守，后以负气多忤，罢归。时总宪父年十七，将婚而夭，凤翔独子，无可继者，乃抚甥王永椿为子，家居多悲咤。半年后，妪婢辈窃窃私语，谓少君故有子，今寄缝工沈姓家，遂迎之返，即总宪也。盖少君私一婢，有身，惧父不敢告，又将婚，不得已嫁之。缝人娶婢，五月生儿，凿然知朱氏子也。后总宪贵，封典有父而无母，盖嫡母未婚，父亡，已别字。生母嫁缝人，又不可封，乃以貤封庶祖母盖之。
　　　朱总宪际遇
　　　朱总宪娶于许，为云南臬司鹤沙公孙婿，行人司副尧衢公婿也。鹤沙中顺治巳酉进士，齐年若王伊人、张曼园、袁丹叔、周宿来诸君，或用部属、或用中行评博、或径授监司郡守，惟鹤沙公独选庶常。时尚沿前明习俗，乡绅最重翰林，以入阁之阶也，于是投势寄产者毕集。上世本显宦，至公乃益富，中年即告归，苦无子，养子三，一姊子，一妻侄，惟七垣重以嫡侄嗣，六十余始举尧衢。不事生产，产既为诸兄瓜分，纲纪又从而蚕食之，四十万家资，至司副暮年荡然矣。一子以修书叙州别驾，选直隶之开州，以官为家，不能归。司副八十余，棲北莫家弄，一舍如舟，上漏下湿，恋之若广厦，以前后左右皆妓舍也。四干仆皆拥厚资，轮供之，供亦甚简，然日必需钱四百，尽以买花。冬月则翦彩者起最早，辨色即往妓家，送花必遍。间遇雨雪，不知笠屐，淋漓踯躅，不颠踬也。在都时，与于襄勤成龙最契，同官司副，又副榜同年。时襄勤持节清江，督办荆隆口，八驺过访，室不可坐，即立委巷间，询君有子弟胜官者乎，答以无有，固问之，则曰："有婿朱似可，然不知其愿去否也。"于即登之夹袋，檄召朱去。朱有吏才，勤于职事，功成以别驾衔叙司马，选处州同知，后晋陟巡抚，内陛左都。然当其发轫，亦于无意中得之，真可谓巷遇矣。
　　　董大宗伯
　　　董大宗伯邦达，少綦贫，父某亦诸生，性迂介，工篆隸，作室匾及楹联，剥灰堆钿皆精。时张茹英员外方修西谿山庄，招往奏技，仆辈憎之，背呼董漆匠，与余外祖暨黄君松石独相得。雍正癸卯，得天司寇以侍讲到八闽试，董君与二人商曰："余子幸充拔萃，将应朝考，无以行，侍讲肯挈之乎？"得天至，即言之，一见大赏识曰："三山一榜中，无此材也！"未几将北上，得天谓外祖曰："董君寒士，昨以二十金襄车价，亟持还之。北土苦寒，视其衣甚凉薄，即以备御冬可也。"翌日来谢，则凉薄依然，诘之，曰："家本无资，此二十金亦贷之戚友者，寒士宜寒，骨颇耐霜雪，不愿以子故，增父累也。"司寇闻，即以己衣两袭赠之，同寓皆赆以表里，得衣盈箧。至都朝考入选，以户部小京官用，又三年联捷选庶常。其父就养入都，附粮艘行至天津，暴疾遽殁，东山仓卒徒跣三百里，扶榇归，至台庄阻浅，颇为旗丁白眼，议迁柩古庙中，孑身先归，另筹雇舟来迓。方相度间，忽遇枫溪人程香篁，亦以守牐散步，字呼曰："董孚臣，何事至此？闻君骤贵，乃憔悴如许？"董即稽颡月河旁，备告近状，程曰："吾方入都坐监，挟二百金，计此间去，八十金可达，今君有急，即以百二十金为赙。"且助之料理乃别。服阕起复，遍告同人，为香篁说项，虽麦舟之谊不啻也。又数年，香篁竟以东山本房中式，司寇谑之，谓移孝作廉，以秦关贱售矣。后司寇身后，以亲家蒋中丞籍没，其狱中寄妇诗卷存女处，卷中不日不月句，纯庙疑其怨望，入宫方沉吟，惟中官郑侍，郑素在内廷掌载籍，急检毛诗进曰："句似出此。"上取阅，乃释然。时余考九香府君寓伯庚农部所，闻信，举室劻勷，府君令闭前后门，勿许一人出，惟检得天著作，稍似嫌忌者即焚之，言毋贻害他人，即最上妙品不敢惜。过午，忽传董宗伯来，农部曰："吾生矣！"仓惶间出接，见即述上恩旨，令往西苑崩角，复荷不必革职之谕，农部呈请先臣手泽颇伙，且饶藏书古绘，求赏贡十年，俞之，于是帐颜袖幅，一梅数竹，皆以充贡，而得天司寇之真迹尽矣。苦后人不振，孙鑑接驾苏州，高宗召入行在，命题特试，誊写甚劣，谕令习字，三年再试。后归，字仍不习，试亦不再也。而宗伯子蔗林相国，犹承父志，眷眷恩门，数十年通好勿替。余幼年犹见宗伯赠外祖一小立幅，烟云缭绕，有逸气，真朝披一品、夜抱九仙者，张宗苍瞠乎后矣。
　　　米乔林
　　　廓尔喀之役，补山相国奉命入藏督饷，从行者中书周肖廉、别驾胡雪方。蜀道本难康卫，藏则难之难矣，崎岖过察木多数站，至墨竹工卡，支帐前就，忽有浙客米乔林请谒，相国喜曰："真空谷足音也！"问之，乃肖廉姻连。肖廉娶山阴马，寄籍（氵乐）阳，米父亦以北籍来教授，颇相周旋。乔林以佻达为父所逐，其戚有倅于蜀者，依之，流转至此。献越酿一小瓶，云居停主以革囊携至，尝之如挹天浆，即留共饭，情话良久别去。明晨欲行，乌拉不集，滞留竟日，此弊途中时有之，盖番人言语不通，理谕势驱，均属无用，需檄土司始办。乔林适来，告以故，曰："吾试筹之。"米故无赖，昵一蛮妓，译云坐鸦头，因与土民浃洽，且通蛮语，乃诏之，俾召乌拉。婢遣父兄招之，薄暮大集，五更行矣，相国更大喜，复令番民等，前站晓谕后站，蝉递而下，由是无复阻滞。至杨八井驻扎，乃以米生功上闻，乞以八品用，得旨竟与七品。将补州邑，肖廉力阻，告相国米生轻躁，宜且试之，乃借补州判，旋改县令，不十年陟刺史，居然水晶顶子挂朝珠矣。予客成都时，于肖廉处遇之，雪方谑之曰："君已驱五马，曾迓宝眷否？"曰："已遣人往（氵乐）。"肖廉曰："非也，谓佛国中散花人耳！"乔林大惭。
　　　蠢子数
　　　蠢子数托名康节先生，在晋省某府，今移太原，其书汗牛充栋，其法先问父母生卒，及娶妻生子岁月，不合即令查，查或历数日，亦有终不得者。合即掣一幅付之，始末胪列，真名称其实也。其语或骈或散，或文或俗，若隐若明，若庄若谑，则又狡狯殊甚。余曾见三纸，一为袁方伯柏田，由誊录起家，繇辞似科第而非科第，微词嘲讽，殊见滑稽。初任金华佐，两字借点极巧，继而题长兴。晋西防，保堪陛，擢福州，以至被议捐复，语皆暗合。戊午春余，方以观察需次，出书示客，是年下一联以飞霜对明月，时都匀宰程栋尚为运司主藏吏，偶至，诧曰："作转运矣！不见司署前石柱乎？"后数月，果符所注，方伯喜，屡出书索解，补首道晋闽臬，皆可意揣。后数岁有中流砥柱字，不得其说，方伯意或当调陕。嘉庆十一年，余以运铅入楚，过黄鹄矶，见中流砥柱四字，大书深刻，不啻泰山碑也，以告方伯，共为恍然。嗣再作旬宣，内召放还，一一皆可意会，膝下三人，书云："两子送终。"长君厚堂竟前卒，亦验。一为完颜制军魁伦，时制闽浙，以阅兵驻武林，萼楼张观察邮寄以示僚属，前半节目，众均未悉，制军则曰甚验。后则纶綍簪缨作联，众皆贡谀谓入阁且袭爵也，魁亦居之不疑，盖尔时以参伍浦，眷甚隆，拜相封公，亦意中事，但杂以生死字样，疑之，则曰："大约极品后，即考终耳。"其后仍有恩膏优渥，锡予频频等语，益信其吉，岂知为赐帛谶。异哉！生死关头，乃严旨中语，尤奇。死后仁宗念其前功，恤还没产，且录其子。末路亦无一字不验，其一独不验，则钱星垣榆所藏也，隐其姓名，造中载连捷科名，宦场尤利。弱冠余以进士分部，六十陟侍郎，出作巡抚。后忽直书曰："天颜大怒，臣罪当诛。"又一行云："魂归玉笥峰头鹤，血染云阳市上花。"考玉笥在江西，而星垣系闽中人，又云其人初官额外，寄晋问命，得此怖绝，弃官归，长斋事佛，年四十归道山，计已减龄忏劫矣。三纸皆粗疏朽败，字更恶劣，潦草不可解。星垣复云，或以高宗圣造试自，则只四大字，曰"万寿无疆"，疑其附会。
　　　醉死
　　　南洲茅祖母舅，簉室吴孺人父吴翁，无子，寄食余家，髫时见之，已七十余，为余言：余以嗜酒故，得两死。壮时以贩缯入闽，来往温陵，其友业教曲，适领班至郡，厨烧春方熟，群伶少年选事，谓曰:"翁称善饮，能尽一杓，吾曹度曲以侑。"杓以量酒，一杓得茗碗十八，翁曰："可！"曲终杓已罄，笑曰："何伤乎，甜美甚可口也！"方逾阈，触风而仆，幸署中有知医者，教以大长桶置井泉，卧其中，发及手足甲中，出血如缕，以生腐置臆即焦熟，尽一箱乃已。医曰生矣，仍以腐浆灌之，三日始能餔糜，病卧月余，百日始复初，此一死也。继又以洪醉夜归，迷路走荒郊，遇一僵尸攫之，彼醉不知，以为人也。时手一蔗竿，翁素武勇，力击之仆，倦极，迷惘中触一野厝，意即家中卧榻，据之酣寝。黎明，趁墟人过，见尸喧噪，翁乃惊起，怖绝，遂不敢夜行，此又一死，然皆幸免，若蔡孝廉则真死。孝廉名焜，余中表兄馨山上舍子，素不甚酒，秋捷后，公车北上。燕赵苦寒，饮烧春甘之，遂非此不饭。量固不洪。日不尽数两，第廿年来日饮无何，铢铢而积之，腹贮者已可盈缶矣。一夕扃户寝，煦午犹不起，家人怪之，抉扉而入，室中滃然，衾帐皆焦，半身烬矣，手犹握菸管，竟与《本草》所载倚马焚身事同，盖菸火引线，倏如爆竹之发耳。嗜饮者曰，如此反真，洵大佳事，殊深辗转床褥者，亦愿为陶土，意险诨也。倖际太平，何必觅山中千日？
　　　沈转运
　　　沈转运树声，本名云际，工制艺，试辄冠曹偶，第性落拓，好狎邪游。以乾隆癸酉拔萃，充八旗教习。丙子丁丑速捷乡会，功令教习，期满引见，以知县教职分别铨用，时兼管国子监事。陆少宗伯宗楷，以其进士也，另援雍正间旧例，书绿头笺作部属知县兼用，上疑其市恩也，黜之。沈君亦以教职用，乃易今名，寒氈数年，始以本班选江西之弋阳。岁中秋，署中小宴，酒酣，戚友戏之曰："君素跌宕，邑有流娼某颇韵，盍往观乎？"君曰："诺。"即趋而出，阍者见之，讶本官之微服也，以小竖缀之，急呼舆从身押往，不过以县多地棍，恐其不识挟诈，无他意也。竖导之行，重门深闭，人声甚隐，立户外稍久，舆从至，足音跫然，有阚于隙者，举室大扰。觉有异，排閮而入，见异言异服者数人，急窜奔迸，苦巷窄不四达，悉就擒。至县研讯，则邻邑大伙，得赃避此俵分也，遂以获盗功迁司马焉。到任迟延，复被议，入都蒙恩转陛建昌太守。居数年，又以失人案，倒降三级，上复命送部，奏对甚契，适太原守缺，晋抚已奏调平阳沈君之燮应补所遗，得旨即以沈树声补太原，异数也，隆隆日上，藩臬督抚，皆意中事。不数年陟长芦运使，乃以奏销不及额，鹾使登之白简，放归。与沈果之师最昵，常云："兄遭际大奇，或掖之而踬，或抑之而升，吉凶相倚。而无心获盗事尤奇，真可谓入穴得子也。流妓合以举主属之，李宫保绪论洵灼见也，石榴裙底，乃不得作逋逃薮矣！"
　　　盗名出入有冥报
　　　申韩家每以从宽为造福，晓岚所谓四救先生是也，然死者衔冤，冥责亦无少贷。汪润亭师罗凤翁常言其友有幕于三山者，则忘其为闽为侯官也，与司钱谷者分东西室下榻，中一室为办事公所。一岁秋间，居停有嘉会，署演剧，诸客观且饮，钱谷友适为疟不出。昏后疟作，热不可卧，起步室中，迷罔间忽闻曳纸声历历，即簾隙阚之，见中室灯光如豆，一人翻卷太息，审睇之则无首，大惊仆地。署中多铺杉板，震声轰然，宾主皆惊，辍席问讯，答以疟发猝倒，无他也。明晨独招刑名友来，询以案上何卷，答曰："此一劫案，吾以枭斩太多，欲活一二囚耳。"钱谷告以宵来所见，且告之曰："恐欲贷者必宿盗，故被戕者现形。"刑名友故愎，曰："我闻狱贵求生，不闻求死，我自用我法，弗乱人意。"竟用宽稿。稿出而病，不及月竟死。然此为故出，意尚无他，若以故入邀功，则得祸。自应速且酷耳。钱刺史亮工以州司马需次时，捐二千四百金市大盗三，得保举。盖楚北恶习，应捕人择少年丐，饲以酒肉，恣其嫖赌，继乃诲之窃盗，渐乃习于焚杀，有购之者即缚以充戮，如畜羊豕然，盗亦视为固然，慷慨就死，不怨不怖，解付司院，绝无翻异者。亮工以是得刺沔阳，明年莅任，眷属尚在省，妻陆宜人梦有送瓜者，启其盒，则赫然三级也。惊醒，急足来报亮工病矣，未几竟死，死之日，即三囚正法之日也，尤奇。又数月，陆亦卒。人命至重，鬼神难欺，奈何以贫民断头，博热官进爵哉！
　　　张长生
　　　余宰兰豁时，有催解委员陶贰尹来，留之署不住，乃送船上居。陶君固戴莲士相国婿，以为贵倨态耳。数日，忽遣仆递一失单，窃去八十金，且失一委牌，无以消差。余大疑，即嘱段尉迹之，俄顷带一人来，名张长生，即招陶君共讯之，供云："昨夜四更，若尚与客饮，若上坐，某妓比肩，左坐钱店客叶，右坐袜店伙颜，若欲赠妓无资，假叶姓四洋与之，安所得八十金？委牌置几上，若醉倾，烟烬烧其套，我得之无用，计当尚在船内。所窃者一短褂、一雨衣，皆颜客物，不信，呼某妓讯之。"陶君瑟缩间不辞而别，余乃薄责二十，赏以青蚨四缗，谕令改业，长生则大泣，崩角曰："公杀我矣！此地商贾多，波面笙歌竟夜不绝，胠箧殊易，偶窘迫，同侪中有无相通，否则捕人周其乏也。今从公策，良者以为我窃，窃者以为我良，无容身所；捕者仇我更甚，有案即以充贼，拘挛敲扑，无已时矣。"余叱之，则曰："无已，再日乞八合米，所赐足办盐菜，置我翼房中，终公任，我乃理故案耳。"斯事庸琐不足记，第思陶君故望族，且贵人婿，以不自检束，身乃与驵侩伍，为偷儿所笑。张长生性非凶恶，一堕下流，欲求自拔而不可得，无论贵贱，均当刻刻作执玉捧盈想也，可畏哉！
　　　吴婢念旧
　　　绍所盐商汪君大丰，为予言其族母有婢吴，颇婉顺，母怜之。后病且死，嘱二子善遣，子亦孝，体母意，厚赐之，遣老仆王送归其家。婢父母均前卒，两兄皆无赖，所赍既诱尽，更以二百金鬻之远所，音耗遂绝。久之，王仆急事往闽，渡海遇蔡谦，被掳，驱至一艇中，忽有呼之者："若非汪孺人家王伯乎？"仆谛视，急呼曰："吴姐乃在此，救我！救我！"吴叱左右解其缚，谓两兄匪人，荡我资，复计陷我此间，夫出海捐千金购我，颇厚我，然所为不道，我微讽之，渠亦自危，然以群伙牵制，不能决，行当与之俱烬矣。俄倾，蔡谦夹群盗传呼曰："出海至！"盖出海者，舶主尊称，非如宋江之假保义头衔也。谦短衣裤褶，悉以红毾毭为之，妇则我服襄头，居然压寨夫人，但男女均徒跣耳。指王谓谦曰："此我旧主仆，昔蒙其惠，老且贫，勿责其赎也，幸送之归。"蔡诺之，赠之金，并一旗，曰："执此海道无阻。"王与婢大泣而别。归以告其兄，二兄鬻妹金已罄，计为盗亦得，入海投之，妹闻之即怒曰："人之无良，我以为兄，必杀之！"谦为宛转解释，始抱头鼠窜而归。后余宰永嘉，晤邱军门，言蔡谦败后，以巨礟自沉其舟，则真与之俱烬矣。吴虽遇人不淑，陷为盗妇死，殉夫无名，然与王翠翘之人尽夫者，不尚有从一而终之节哉！
　　　
　　　三异笔谈卷二
　　　飞云洞
　　　予以饥驱，踏万里路，足迹遍天下，未至者惟两粤奉天甘肃及福建五省，佳山水遭逢不少，惜无济胜具，能效谢公蜡屐，每读《名山记》而怅然。幼时在家，最爱横云小赤壁，巍然一邱，居然壁立千仞。家住泖滨，扁舟过塔下，亦有临风飘然、遗世独立之致，壮而之四方。于苏则喜书院前柳阴小桥，夏月坐其下终日。于润喜金山，然以为未若昇之燕子矶，入矶尾尤胜，柳暗花明，绝似天台。明岩下村落，惟梳妆一楼，无谓辽后安得至此，酒佣附会陈妙常，尤可供哂。于杭则冷泉亭第一，西溪里菴，均以幽胜，佳绝处不在杭而在岩，七里钓台，真仙境也。于扬惟虹桥可，一片蒨丽，皆工笔画，李将军金碧丹青，非龙眠白描手。之楚则丹崖碧障，与黄鹄矶均属大观。一至蜀道云栈，乃步步引人入胜，炫人耳目。予过时正盛夏，毫无暑意，当新雨初霁，峰峰挂瀑，喷珠溅沫，阑入筍舆，鸟声和之，马头冲处，衣袂生云，如李杜诗、韩苏文，不作一苇平衍也。壬子岁，谒陈桂堂于辰州，是岁山水大发，望大小酉山，风雨迷离，云烟出没，可望而不可即。嗣是捧檄赴滇，离会城四十里，驿曰板桥，宿焉，脚靴手版，将料理折腰耳。食后行饭，出逆旅展眺，忽见一岫横前，夕阳映之，金碧辉煌，落霞万顷，与山一色。盖山皆石筍，筍皆碧色，又均嵌空玲珑，成此奇特。石湖之万笏朝天，与黄山之千株临荡，均黄石，且质纯，殊有仙凡之别。晨起，初（目敦）乍出，另成艳景，恋恋几不成行，马上犹回首数四。后每逢迎送，辄留一宿，然终未若黄平之飞云洞，至今犹梦寐遇之也。言山水之胜，曰雄曰奇，曰秀曰丽，飞云洞咸背焉。将至数里，见千寻挺立，前后左右，古杉参天，无所谓洞也。寻之在绝户之下，翳荟交蔽，水簾一桁，无路可通，由其侧螺旋而入，已倏在水簾内矣，盖沸泉据山顶，奔腾而下，至半山，石忽横裂一罅，瀑布千仞，自天而下，冬夏不绝，似山灵珍秘，不不容人窥。洞中石如朵朵碧云，乘风欲去。最高处立大士一身，庄严妙相，善财龙女，丹鹦绿柳皆具，据云天生，不假雕琢也。佛像藻绘，或少可着色，若云之为云，断非人间世矣。玉泚潺湲，芳草芬缛，四时皆春，亦仙亦佛，内一碑镌王阳明记，略云：人即有山水癖，至黔而倦，盖登陟剧劳，危险可怖，且佳胜颇多，心目皆餍，独至此则佣夫贩妇，不解寻幽者，亦如淮南鸡犬，一晌升天，飘飘乎羽化登仙也。读此不啻以洞云持赠矣，予谓冷泉以秀胜，虹桥以丽胜，丹崖以雄胜，碧鸡以奇胜，飞云兼而有之，真能集大成者。予癃老，咫尺西湖，懒于杖履，良由曾经沧海，除却巫山，难为云水缘也。然如飞云洞者，常在梦魂中，每拟仿宗少文卧而游之。
　　　苗俗
　　　猺獞狼猡，字皆从犬，明其在人兽之介也。黄陶菴先生"百姓皆以王为爱也"题文云，杀人不闻以牛代，若迤东三府，则此语殊未确矣。昭通东川开化，俗狞且蠢，命案最多，皆不办，明目张胆。呈于有司曰："恪遵苗例，谨以牛充。"牛亦视家之贫富，富者至千，贫者数百，不尽牛也。首曰牛头，末曰牛尾，中曰牛腰，必以牛，外则束缣牛也，炊甑牛也，甚至双履亦牛也，罄其家之所有而已。当事者或绳之以法，则大哗，谓此伧非人情，我家不幸死于斗，孤儿寡妇，赖牛以活，故曰偿。若诛其人，虽菹醢之，于死者何益，于生者更何益，安所谓偿？无已，分其牛为贽，以间执其口。一牛折金四，或十或八，则分防之公费也，上游亦无从禁之。不然，凶手固无辞，尸亲必违抗，案终不了矣。昔岁额薇垣以滇臬升此，犹笑问此间惜无此例，得无重劳案牍乎。然此尚等人于畜，若迤南边外，则更畜之不如。腾威之交，有曰三角毛者，剃其发，留三綹作髻，故名，是人中之枭獍。父母老，则杀而食之，谓是龙钟潦倒者，吾见之恻然，殊不忍。藏之腹中，庶得其所哉，以告父母，父母尚强，或丐徐徐云尔。至笃老，则亦甘心作脯，欣然就烹，戚好均分以杯羹。或偶至病毙，则群詈其不孝，不可以为子，不可以为人矣。若猛缅之以囚犯饲老卡，藏卫之以尸骸喂鱼鸟，犹觉罪可末减矣。羁縻荒服，王化之所不及，圣教之所不通，第彼一方，皆邻西域，而活佛亦复救不得，应以乾闥婆阿修罗人非人等身得度者，即以人非人等身而为说法，魔王世界何时渐入皈依。若近佛国，俟父母死而食其尸，不愧近佛之名哉！
　　　陈涌金案
　　　陈涌金，四川慈谿人，以贩药川湖起家。生四子，长前卒，次美思，守药肆于杭，三贡元多病，四尚幼。长与三皆娶于吴，以女兄弟为先后，次媳乐，黑腯而媚，如南汉宫人，性狡狯。长子无嗣，遗一女曰阿猫；美思有二子，伦序相当，大陈吴氏与阿猫不欲，欲以贡元妇小陈吴氏子为后，且私告所亲。乐氏佚荡，不堪以吕易嬴也，乐氏切齿，乃诈为代夫子职，就养无方。涌金本无赖，竟陷以聚尘焉，自此倾陷阿猫母子者愈急。值大陈吴氏病疟，乐氏诈为秤药量水，赚阿猫取炭，于剂中入生鸦片三钱才、木鳖子一钱，服后寒战不止，遂绝。众者不察，阿猫独心疑之，哭泣中间以怨詈，且微及新台秽迹，乐氏乃与涌金合谋，诬其与长年奴高宏道奸，以铁籖自口揕其脑，杀之，乘夜埋于旷野。时令慈谿者，楚人黄兆台，入涌金妹婿叶生言，以杀有罪子孙寝其事，族中有请检者，反扑而逐之，慈民大哗。时予奉迈功中丞檄，清理积案，寄居府署，一日秋坪郡伯仓惶来曰："殷主薄煦自慈谿来，有所闻否？"予曰："铁桥现在某先生斋，无所言也。"秋坪遣仆邀至，促膝密问之，铁桥云："惟闻陈姓有故杀女孙一案，闺门事秘，无从悉其委曲。"予谓秋坪盍遣人消息之，秋坪曰："铁桥甚精细，尚不能得其委曲，何人可遣？黠者任偏私，愚者受蒙蔽，翻豐其部矣。"明晨，秋坪又来曰："富观察亦有所闻，顷以询我，我答以昨有风闻，以未得端倪，不敢遽禀。"予曰："然则遣人不宜缓。"秋坪即商其人于予，予曰："家人不习地里，胥役叵信，惟计天一阁管书人邵姓，充学院吏，明干忠实可往。"秋坪曰："我亦仿彿认得。"即密召之，授以方略，邵曰："陈姓侦探者多，一归泄矣。"即乘府署差轿以行。二更归，报命曰："胥有戚家邻于陈，托为探戚者，里閈群议颇详。亦访于数里同事某家，所言皆同，大约通奸事虚，谋产事实，故杀事亦实。棺埋丛葬处尚存，且闻阿猫所字夫洪姓，现谋赴省上控。"秋坪转告观察，观察即嘱其提讯，予曰："提讯太骤，恐万一参差，难于转手。鄙见欲易提为调勾回，甚善。"乃飞札慈谿来府，至，黄令感于劣幕某，执迷不悟，议三日不决，秋坪乃提府亲审，十日而得其要领，廿日而悉其端委，匝月而为鬼蜮，胥无遁影矣。定案之前夕，秋坪宿城隍庙之左厢，祈神印证。署中家人周姓，素勤慎，派令守夜，犯证三更后分别管押，嘱周轮视之，至晓乃已。是夕闻门外呵殿声，意谓主人归也，恍惚间，中门閕然，一凉舆入，坐进贤冠蓝袍者短而髯，非主人也，惊起瞻之，殊无踪迹，心讶之，不敢言也。初秋坪恭人瞿，略解案牍，一切妇女幼孩讯后，均送内衙安顿抚慰之，且诱使尽言，故鞫狱常窃听。是夕梦见秋坪向东坐，中坐古衣冠人，两青衣锁一少女入，白衣衫上血迹如雨点。中坐人略诘问，即饬放之，女起，向北叩首，复向西谢秋坪，又前趋一步东向叩首，若知己之在后也。见秋坪躬身如有所问，神伸三指示之。朦胧间，闻升炮开门，霍然醒，则军门前鸣炮也。案遂定，乃以本府单衔请检焉，时予已委权金华令，奉调赴省，迈功中丞清问甚切，乃手书二十余条以答，中丞即以付问官，承审者棣华太守、主稿者兼山别驾，提棺至省检验。而黄令复百计挠之，贿高自认奸夫，挺身作证，且诬阿猫曾有私胎埋某处，惟工妇陈吴氏独报义愤，藏阿猫被难前三日月布一缚，嘱其洗换者，高乃伏罪。陈欲购而毁之，许以百金不动，十室之邑，必有忠信，谅哉！两吴公推勘周匝，织悉入奏，惟新台一节太秽，删之，定乐氏立斩，美思绞侯，赶入秋审；涌金满徒，高奴流。涌金猾甚，声明年已七十，例得免罪，验其监照，乃减年报捐，指驳无可自白也。后部文回，提乐氏监绑，涌金见之，一恸而绝，洵白首同归矣，李三郎迁此情种哉。初秋坪乍莅四明，颇不理于众口，至此乃六邑交颂之，好事者至演为杂剧，严禁之，始止。黄令部议革职，特旨发军台，后遇赦，始放归。
　　　犍为冤妇
　　　乾隆五十九年，予自滇入蜀，道出嘉州，闻途人犹啧啧语姚方伯宰犍为时雪冤妇事。妇忘其姓，待年夫家，夫出负贩，姑待之无恩，小姑尤狡狯，数恃母凌之。一日互讦，小姑不胜愤甚，乃以菜虫药置粥中毒嫂。姑不知也，啜之，诸窍沸血，暴卒，小姑诡甚，转以诬嫂，众信之，前任某令亦信之，案已定。一如莅任，独疑之，请于制府，展限覆讯，研鞫兼旬，迄无端倪，乃置狱城隍庙中，屏人，令两女同室，使人窃听之，亦不流露。至第三夜，夜将半，一如假寐，隐几神旁。二囚争折既久，疲倦欲卧，惝怳间，木偶起立，势将扑人，小姑大惊曰："休矣！不敢矫矣，药实侬置，然毒嫂，非毒母也，母自啜之，伤哉！"盖方伯幕后置人，推神而起之，小儿女畏鬼，真情遂毕现。予有乐府纪其事云："犍为有妇，君姑虐之，小姑尤惎，置鸩毒之。置鸩本毒妇，误食乃中母，小姑恣反唇，嚚嚚口戕口。憝姑众著，杀母何堪，众曰可杀。孰宥之三，妇亦俯厥首，刀锯自甘。公独心疑，妇愿且慈，蜂目豺声，惟小姑有之，敢不慎之又慎，而陷人凌迟。移狱庙中谳，狱定称神灵。几筵纷牲醴，醉后隷漏言，隷实拥其背，土偶灵何来？使君小游戏，色听诚审矣，设教果神哉。君不见塔旁榴花冤妇栽，杜鹃啼罢榴花开。"按二姚两狱，四明之神真，犍为之神假。然假神何必非真，真神何必非假，神之为灵昭昭也，侯其祎而。
　　　咒水
　　　补山节相自藏回川，仆沈姓，坠马伤脊而伛，乃呼之曰沈驼，惠瑶圃谑曰："不意司马家仆，化作柳州种树奴也。"闻土人有张刀刀者，工咒水，使治之，张治病用两刀，得此名。饬役唤之至，了无术家诸具，但索净水一瓯，令沈隐几，露其背，对水咒数四，以手蘸涂之，上下既遍，乃出其刀，刀不甚锐，刃甚薄，迫脊骨划之，自项至尻，约二尺许，无点血，沈亦不觉也。刀划处已成一沟，另以小钩爬挲得一物，如琴之少絃，引其端掣之，亦径二尺许，颇纫。又划其右亦如之，仍蘸水涂而祝之，吻然无少痕迹，而如钩者竟复如絃矣。时胡别驾青上，患下马痈，未溃，痛不可忍，闻其技神，亦使视之，张曰："此内症，非予所及，但蒙君相属，而不一显其能，愧矣。"乃亦咒水涂患上，扶胡曰起，胡方转侧窐碍，张迫之曰："勿虑！"掖之起，坐床沿，进履，曰"立"，挽其手，曰"步"，立而步，即赴墙隐小便，了不觉有旧患也，旋与众共饭，安寝竟夕。至黎明而渐楚，以次加增，及昨咒水时，则仍如故，盖所治惟折伤一科耳。予在滇中，一日游五华山，舆人失足仆石上，伤其膝盖骨，已中裂，不能举步，乃借马乘之归，而舆人已来，视其膝完好无恙，云倩一咒水治之，费五百文。予以一缗势之，欣然去，明日复来执役矣。肖廉云，军营非若辈不可，虽铅子洞胸着背，胥能搜而出之，与蒙古医人分驰争胜也。闻亦有能疗痈者，祖气诵咒，撮其患，作势掷柱上，或墙上，翌日则患者病顿消，而土木无端溃烂矣，此术之最高者。其次须有生气者代之，草木禽兽，皆可视其术之深浅。尝缚一犬，撮疮空掷，嗥然长吠，如负重创。下者能移于本身，以要害处置闲散地，今痘科有入眼者，可移出著臂上，尚其遗也。术虽不正，以其疗疾，罕有禁止者。猺獞间中有金蝉蛊或腿为邪人所易，亦须土人疗之，然皆师巫，且妇女居多，亦属禁之所不能绝也，垓埏之广，诚无所不有哉。又见《桐下听然》载，苗人能咒人腹中所食熟肉变为小猪，啮人臓腑，然其辞但云"东池王母瑶，西池王母瑶"，无他秘幻也。然咒之奇验，此与诵苕帚二字得道者，同为不可思议矣。
　　　孙补山轶事
　　　补山节相丰功伟绩，载在本传者，众皆见之，第其济变之才，机牙四应，真得韩魏公遗意。有一二轶事，得之所闻所见，谨誌之以备家乘之缺，且俾后之为封疆者则效焉。驻节前藏，督办军需，时梅乐子二等侍卫某，奉旨省亲，势张甚，至襄塘，从骑鞭挞夷人，乌拉逃散，粮台传误，委员飞禀报闻，节相即通札各站，风闻有某人骚扰驿站，今发到令箭一枝，不拘何处擒获，许以军法从事，本院已夹片密奏在案矣。某闻之不敢驰驿，自乘军骑星驰而去，越旬日已接后藏来信，某人已至军前矣。方小濂曰："中堂此举，未免太过。"笑曰："无此大胆委员，就擒亦必告我，且某虽骄，亦非痴绝，断无见此告示，自就显戮。虑或倔强，故以密奏吓之，此等琐屑，何足渎圣聪也！"凯旋后，节相即返都，惟办善后者，一道二府暨同通州县佐杂数十员，尚短商上尾欠银二十四万，禀请迅速解往。承宣使闻嘉言，谓军需无著之项已多，诸君但计目前，不虑日后，掯不肯解，各承办道府之先回，如符如石如赵如沈，皆群起争之，相国谕曰："君等当日为边陲用兵，若先筹惜帑，岂能集事。藩司计臣，勾稽核算，乃其专责，何妄争也！"绝口不道。第三日，身自拜晤闻公，谓入藏诸公，用帑太费，自须查核，但自臬司以下均有经手，惟老司长无所回护。本应老夫自行，缘新自藏回，且批准多由本院，亦须回避，拟奉烦一行，明日即当移徼。老夫七十余人，居然雪（山责）万里，司长壮猷强壮，尤宜勉力报国。塞外望帑如岁，迟到恐别生事端，一定行期，当摺报起程，兼飞饬委员珍重而别。闻藩惶窘，即日飣鞘委员且多给盘费，饬令星驰而去。查核一说，闻藩固不敢问，节相亦不复言也，一如肖濂偶一提及，节相必曰："好藩司，符石诸君原未免太不撙节，若彼竟毅然请行，我转不敢遣之矣。"
　　　百菊溪轶事
　　　嘉庆丁卯，菊谿师以两粤开府，乞病内用。时海寇荡平，许由水道缓程，仲时在籍，迎谒于秀州之陡门。将别，颇申颂祷，师曰："三十年老师弟，不合说句良心话乎？"盖北语谓箴规也。仲起曰："师今稳上黄麻金鑑家风，愿正色立朝，益养曲江风度。"师蹙然曰："尔言良是，第吾以刑部尚书用，汉员为金兰畦光悌，其人张汤郅都也，吾不与衡，如民命何？"仲对曰："昔径山示童子公案云：汝进一步则死，退一部则亡，作么生？童子曰：吾旁行一步何妨？"师首肯者再，面圣即力陈病尚未痊，乞闲散自效，遂改总宪。庚午，师以两江节钺底定李家楼漫口，仲谒之袁浦，方工次乍旋善后事宜，羽书旁午，见罢，谕以傍晚再来。晚鼓复入，小室中惟廉山万生侍，师谓万曰："明晨拟谢神，兼发赏，冗集无暇，今日向君乞半日假，小欧欲叩奇闻，须与畅谈耳，偶有遗忘，予仍补之。"即言廉山在废籍已久，予以夹片请之，俾考功无从指驳，第一快事。仲方申感谢，师摇手曰："累渠不浅，尚未同作波臣，已为大幸。"又言初授节时，自揣虽扬历中外有年，而行水金鑑，未曾细考，顿首固辞，上谕卿才自足办此，有所陈赐无畏，徐议用人理财各策，乃以大司马吴菘圃璥为监理、鹾院阿勒精阿为协办。既至，开引河，筑长堤，粗有就绪，忽接陕督书，言塞外大雪封山，来岁春融，建瓴而下，施工愈难，合龙尤宜迅速。节署设一乩，师素崇信，乃祷于神，占于三月二十一合龙，乩许之，但云尚有惊恐。于是庀材鸠工，下埽筑坝，择二十一日合龙，龙竟合矣。二十二日三更后，天大风雨，继之以雪，祁寒如窿冬。大坝蛰陷数十丈，坝下水沸如汤，吴司马急令聚铁数万斤鎔只不过是，先投其半，约三刻许，觉腥气扑鼻，泛出黑水二股，可四五里。掀翻少定，复以其半灌入，将军埽巨舟载而沉之，师偕吴阿二公，暨河帅陈竹香凤翔亲自坐扫，俄顷波平如镜，始报巩固，计距合龙已逾两日云。明晨复观师龙王庙拈香行礼竣，僚属以至卒徒，均叩谢且贺。师忽一例还跪，众大骇曰："卑职与小底曷敢！"师喟然曰："当时在坝上时，何所分大人卑职老爷小底也，惊涛一刷，贵贱同流，诸君不顾身命，为朝廷事，皆吾好兄弟好朋友。"指帽上红顶曰："永矢此心，群公皆可戴耳，王侯将相宁有种乎？"众均崩角，至有泣不能起者。仲进曰："向曾祝师养相度，今知师兼擅将略，不谓挟纩投醪，复见今日。"师大笑。是夕小饮，师微酣后，忽吟仲前题《天际识归舟行看》句云："才高破浪乘风易，恩重抽帆到岸难。"回环再四，兼以累嘘，亦望山公鸟入青云倦亦飞意也。师丰功伟烈，志传炳如，门下士私誌二三轶事，亦窃仿《柳氏旧闻》云尔。
　　　炎凉异态
　　　趋炎附势，志士所羞，然不觞朝士而接贺拔，亦吾行吾志，若尘埃中能识宰相，则尽人而物色之矣，哀王孙而进食，岂望报乎？第怨不在大，患不在多，往往于无意中得济者，不报其人而报其人之天也。海昌云岩方伯先德，慷慨好施，官甘肃之平番，凡出口者糗糒刍茭，馈遗必腆。一日适赴乡检验，满洲查公以小谪往新疆，归时已过，公蹙然曰："旧识远谪，不可无将意也。"乃遣健仆囊三百金，追越两站，具禀申款，兼致珍味，查亦祗登而去。去经年，忽奉命开府秦陇，召陈问曰："君性挥霍，得无亏空否？"陈曰："不敢欺，以将及亿矣。"查沉吟再四曰："幸吾来尚可，然亦大费调停矣！"乃破格调宁夏，旋调皋兰。越三年，曰粗可抽身郎君已得刺史，何恋恋鸡肋乎，为请乞休，且以千金为赆，曰："无使漂母笑人。"陈归，又数年而卒，云岩公已晋群伯，尚寄金为翁补苴也。又杭理事伊司马，言前在甘肃时，兰州守德公初度，道府以下群聚申祝，方张筵观剧，忽邮递报倭大人什布到驿，德公言倭虽旧宪，第已降七品，例不迎迓，明晨起行，一往送别，现作主人，安敢不奉陪也。少时，客有潜去者，为碾伯庄令、邑丞某、训导某，德守曰："渠等因酒，假此遁逃。"即遣人促之，俄倾复至，群问曾晤倭公否，答曰："出城三里即遇之，下舆一揖，彼第于舆中举手而已。"众揶揄之，入席复饮。又数巡，忽传邸报本省制宪调任闽浙，所遗员缺奉旨以倭什布补授，乃仓惶撤宴，相率进谒。时已薄暮，两司见毕，惟请三人，使阍人辞于众曰："现将拜摺，邀庄令君等捉刀，无暇晤谈。"期以翌日。德太守大窘，浼两司为解，至第五日才见，曰："吾与弟中表，记前日为弟华诞，特来申祝，既而知署中宾客甚多，兄以谪员，手板脚靴，无能为役，至今忽促，尚欠申祝也。"德公无地自容，崩角而已。后庄公得调大邑，荐陟同知，旋擢平凉太守，贰尹亦调善地，曰："君才非肆应，不欲以宰累也。"训导兼一书院，曰："聊佐苜蓿盘也。"两事均在皋兰，故合誌之。又鄂韫田制军，以廓尔喀失事，枷号军前，惠瑶圃制军命一守备一通判赍往，皆鄂戚也。守备托公云太，不觉涕泗交颐，判少年呃声一笑。后鄂公再督四川，判即乞病去，托以军功荐擢总戎。
　　　杨花救主
　　　江右孝廉徐某，以大挑试用长安，有雏伶杨花者，年十四，一见目成，以三百金售焉。逾年教匪起，徐奉檄催趱粮运，杨花能左右之，畜青骡，一日行二百余里，常乘以从。丁巳，寇乱方炽，徐催运至郃阳驿，卒遇高均德股匪，杨乃教徐伪作贼探马状，持箭乘青骡逸去，杨乃下马住馆舍，贼目有识之者，谓杨掌班闻已跟官，何忽在此？答曰："吾代主催饷，俟此数日矣！"贼目顾其党曰："聆其言，似饷尚未来，且遇旧知，今晚当留此。"即置酒聚饮，令杨歌曲。杨略不抗拒，尽献所长，且流目送媚，以醉贼目。度以沈酣，猝掣贼佩刀刺之，应手而中，贼党惊，群起刃之，贼亦败兴，逡巡委去。居人重其义，筑土葬之。树碣曰：义伶杨花救主处。予友孟久我延烺于役过此，作纪颇详，复写杨花救主图示予，予为作长歌以纪云：诗人孟浩然，示我杨花传，为写杨花救主图，贞心侠骨千秋见。每从花底说秦宫，幕置青油变态工，自向梨园传艳节，不教断袖没英雄。杨花旧隷华林部，小队梁州按歌舞，垂杨婀娜不禁风，落花漂泊还无主，破镜徐郎意气豪。量珠携得郑樱桃，当筵独谱秦风壮，倚帐同看塞月高，一朝忽唱从军曲，细马驮来增绰约。射虎晨随绣纛驰，飞鸿暮逐金丸落，那知记室走孤城，正值风高夜劫营。子弟八千人散尽，眼前惟见贼纵横。可怜生小娇无力，手挽徐郎出荒驿，牵到青骡让主骑，幸郎得免侬何惜。战场生缚献诃摩，千队娄罗一笑哗，满面怨愁双泪雨，争教掩得貌如花。轩眉瞋目呼狂贼，身惰淤泥心白璧，只愿魂依厉鬼雄，久拼血化苌宏碧。叹息无情渭水寒，弔花鸳冢泪阑干，怜他捍刀真情种，殉主还输脱主难，君不见如荼如火军千屯，望尘拜寇何殷勤。国殇独有汪锜在，一片杨花气薄云。此郎芳节，更胜丁期，较之《琑（王吉）杂记》所载白狼主人事，真大相反也。白郎冢在华阴，亦有碣，故附论之。其碣在大道旁，众所共见，不具录。
　　　滴血
　　　滴血之说，起于萧综，《南史》笔之甚著，今表为功令，然谳牍不甚据之，防诈伪也，予亲临视，乃灼知其凿然可异者。昌化一章姓，失耦后，贫不能再娶，与一妇通，妇夫以废疾卧床，买奸图活。未几夫死，订嫁娶焉，半年举一子。章得妇生子后，力穑自殖，本有山田一顷，至是倍之，族人有涎其产，呈其子非章出，一则前夫亡仅数月，安知非其遗腹；再则妇既不贞，人尽可夫，不能以吕易嬴。前两任均不能决，予曰："此非滴血不辩。"取一七寸碗，亲以温水涤之，满贮天泉，父立而左，子立于右，以红绒约臂，巨针刺之，血缕缕然注碗中，左者渐趋而右，右者渐趋而左，初甚纡徐，愈近愈速，翕然合同而化矣，观者啧啧叹异，即原呈亦俯首诧绝。乃断章某杖八十，奸无自首，法不援免也；原呈亦杖八十，诬告有因，照不应例也。断章出钱二千，酒脯告祠，即飨族众；出田十亩给原呈子，以章前妇殁时，曾以期服侄主丧也，族众咸服，受责者亦欣喜感诵。予卸事后，薄游，尚郊迎三十里也，然可见昌民之易治。又一事，责非礼之礼，非义之义，大可入《轩渠集》《嗢噱录》者。有争山者，言祖葬此山，例得管业，诉者绘图贴说，具呈家册粮串，里胥及保长均助之，乃饬销案。一日方坐堂皇，见十余人肩一碣至，中题云：正穴妣某孺人之墓，左云长夫潘某府君配葬之墓，右云次夫李某府君配葬之墓。盖两造之祖，潘与李二友莫逆，潘既娶，谋为李亦娶，李曰："我綦贫，耗君资无理，且娶而不淑，将间吾两人，凶终隙末奈何？"潘云："不娶无子，大不孝也，然如弟言亦正长虑。无已，吾有一策，嫂甚顺，惟兄言是从，亦甚爱弟，请与弟共之，不惟绥子孙子，更足宜尔室家。议以一索属兄，再索属弟。"妇固多男，竟得六子焉，故佳城创此奇观也。予笑谓若等不足争，先辩此身是潘是李，前人相厚如此，妻子且可与共，尔等乃争此山毛野蔌，宜各扑数十。且若祖共妻肇隙，尤罪之魁，封一巨板于二坟，各杖四十，并令掘出其骸，饬子若孙曾数十人，各刺血滴之，方能辩孰李孰潘也。时潘族有一武生一监生，知而来求，因碎其碣，焚其案，曰无使章氏父子笑人也。后熊四之垣，言尝游甘肃，彼地方五男二女，兄弟同妻习以为常，子以次抚之，无相夺伦也。予曰："此乃一家可，尚无异姓乱宗之嫌。"方大湛崖笑曰："君自不学，未读《焦氏易林》，不云子无姓氏，父不可知耶！"今已二十年，昌化人犹有道之者。
　　　塑匠
　　　塑匠之工，以滇南为最，蒙元刘銮之遗规也。城隍庙东偏名臣像一堂，首诸葛忠武，羽扇纶巾，居然遗像，肃清高也。次包孝肃，进贤冠绛袍，亦白面书生，较武侯稍戌削。又次瞻思，赭面无鬚髯，服式如貂璫。又次则沐黔国，少年玉貌，惟赤髭异人。又次则皆本朝名宦：鄂文端尔泰、陈文恭宏谋、杨文定名时、阿勤襄里衮、裴少宰宗锡，暨尹文端继善咸列焉，像俱得其真，写之肖甚。中尹公尤妙，一手按膝，一手捻数珠，呼之欲应，若向人微笑者。共谓三像最佳，葛公似仙，包公似神，尹公则似佛焉。不塑李侍尧，尤见直道之遗。今又三十余年，不知尚完好否？但包孝肃莅滇，不见正史，当广考之。又东为圆通寺，塑列代高僧，梵相与紫衣相间，外域自一祖诃摩迦叶，中土始初祖达摩。世庙时释教大盛，李宫保遣人于名刹影堂图归，其梵相则本之三才图绘，非如今时之禅林罗汉堂，伸臂裂胸，作诸幻相也。圆通寺有柏二株，其高入云，真少陵所咏"霜皮溜雨四十围，黛色参天二千尺"者，土人云有蝴蝶朝王之异。予羁棲无俚，日日往观，六月望后，即见柏杪渐有翔集者，予本短视，树高物小，不甚了了。积增至十九日，满柏顶皆白，如梅花盛开，土人云，南海者皆归矣。至廿二三，则低枝曲干，亦稠叠合并，无少间隙。然皆常蝶，殊非罗浮仙品，何所谓王也，土人神之，虽小儿女莫敢扑。廿五晨兴往视，则翠柏森然，杳然不得一蝶。考六月廿四为火把节，段功被难之日，或有忠魂毅魄殉于兹山，此栩栩者无乃碧血所化，亦或阿（礻盍）主埋玉于此，则青陵台外，复为春驹添一佳话，曾倩茂苑梅君作图状之，藏于寺中。又见《渔洋杂著》有云：六诏未入版图时，以逸少为圣人，荐蘋释菜皆主之。予识滇中博士颇伙，询之无知此故事。后历游外郡，儒释均无祀右军者。点苍亦不甚精八法，丝绣金装以媚笔阵，恐未必然。归后考《鮚埼亭集》剡溪九曲辞中，第一曲亦名云南有逸少祠焉，疑缘此传误。又西湖上花神祠，李宫保不远万里召滇工所塑，故像皆意态如生。今数经修改，无复本来面目，圆通古像，能无恙乎？
　　　滇医
　　　六诏远在天末，不但风土人情与中原异，至医药一途尤非平素所喻。乾隆壬子，予游滇中，督学萧韶亭先生，山东日照人，以世讲稔予，其弟九仪病肿，浼为诊视。同事者武林庞君，议以五皮饮利之不效，以五福饮加减复不效，用八正散。韶亭先生亦解医，曰："予弟好饮而多欲，肾气不固，故湿痰难逐，肾气丸可服否？"庞与予皆力赞之。守服此方几十剂，愈服愈肿，由股而腹而腰，循至胸脯间，众皆惶急。一老胥进曰："此间有专门医瘇胀者，甚验，何不试之？"俯仰间已呼至，其人面目黧黑，短褐不完，竹冠草履，长揖而不敢坐。萧公礼之，令诊脉，曰："无庸，某治此三世矣，疗之易耳！"令开方，又曰："无庸，予自有药。"萧公曰："未达不尝，圣有谟训，子方或秘，但一开示予，立即付内。予忝视学，断不能舍翰林而就太医，以攘子世案。"强之良久，乃嗫嚅曰："愚不解书，口授而公录之可。"公笑从之。一曰上天龙，二曰千头参，三曰著地鞭，公茫然搁笔，以问土著，亦无有能辨者，医乃曰："我固曰无庸。"出药一裹，计二钱，曰："昏后以米饮调之，然性颇烈，腹中作跋扈，勿畏也！"萧公虑之，商曰："先服参，顾其本，可乎？"即以询之，医亦云可。乃以次第进之，腹痛大作，至晓而跳掷不可忍，一炊许，乃呼围桶，洞然一泄，而肿以顿退矣。午余来视，自诩曰如何，俗病固不烦文治。庞公曰："我闻逐水者多速效，再发，恐不可救奈何？"曰："固也。"留药钱许，作一剂，曰："十日再肿，服此；又十日再肿，服此。"又以数分作一剂："后此不复作矣！"如其言，信然，至今遍询诸货药人，亦从未有知其名者。未几，余假令广通，蒋观察荐一仆常熟人，居一月疾作，鸡胸鳖背，如承蜩丈人，且尫瘠不见肉。乃置罗川厂中，令主税吏视其食息。半月来署，博硕肥腯，非复曩状矣，问之，曰："有土人教以觅七年老鸭，出药末掺之，缚胸前，一夜而胸平。越数日复得一鸭，缚诸背亦如之，乃霍然耳。"考其药则均不知何草也，腑肺能语，其洞见一方人哉！虽张刘李朱迁其地不能为良矣，然以边医中土，则捷于操刃。在杭时，同寅郎锦骐拉予视疟，视其脉，虾游雀啄均见，无可为矣，诘之曰："昨一友来钞一经验方，服之不觉委顿。"视之，柴胡一两，麻黄五钱，熟地一两，附子三钱，余不能记，大抵仿此，敛手而退。其同乡孔君龙璋尚为疏剂，翌日而卒，七窍皆血，与中毒无异。今江湖一带，提囊售医者此辈不少，予谓有司当以蛊毒杀人治之，庸医不足蔽辜也，庶几郑重民命之一端乎。
　　　王二先生
　　　王立人，忘其名，越之山阴人，工摺奏，刑钱均擅，居滇久，尤熟其风土人情，遂执梃为幕宾盟长，馆于近花圃，园林戏台咸备。督及抚尚可折简招，道府以下有君前、无士前也。承宣为德清许君祖京，提刑为江夏贺君长庚，皆其儿女姻亲，首府为武林庄君肇奎，缟紵尤笃。左鞹贮刑名，右鞹藏钱谷，视王二先生点定，即遣奴呈两府施行，无烦斟酌也。一缺出，官须两司议详、两院商定，幕则立翁片言而决，当局者不敢参一词。滇省修脯最优，即至薄者亦六百金，繁缺倍之，皆其门下士，然亦甚公，以技之长短分高下，不少轩轾也。各府厅州县衙参大府后，午必麕集，谒贵者于斯，访友者于斯，审案者亦于斯，娱戏者尤必于斯，一厅则敲扑喧哗，一厅则笙歌婀娜，不相闻，不相混。夜必设筵，器物多创造，如大方机、阔茶几，皆其新制，人占一机一几，进食单以笔点之；一壶一簋，不并案。或欲遍尝，或不兼味，惟其便，绍酒大尊价纹银十二两，夜必罄一尊。同乡之赋闲者，悉馆谷之，故王二先生，大府有投赠，司道有缟紵，府厅以下有进奉，而终不足供其挥霍，于是谋于当事，总办各省铜运，除京运八起，及粤省以盐交易外，期余各省以铜本交藩库，即以运本交王寓。届期则于百色兑铜，既速且逸，运员以恬以娱，省之近者，且可暂假归省。计运本羡余，一年原可数万金，奈局面愈宽，酬应愈广，办十余年，总计短廿四万，乃告两司曰："公等以铜厂钱局膏润，多者七八十万，少者亦不下二三十万，非臣力不及此。今与公等约，若助我十六方，若助我八方，宦囊太丰，非福也。以济我急，且减君装也，见机而作，予从此逝矣。"召诸委员代草公禀，讼已；复为两司代草详稿，罪己，以边省犯事，调戌四川，搜合余烬，尚存万余金。八十余，卒于蜀。近闻其幼子聘于许者，以军籍举秋试，次子赘贺者，亦以县佐分发。至今越人之幕于滇者，犹啧啧称王二先生不置云。若其一传而为金刚钻，再传而为金玉堂，所谓画虎不成，反类犬也，王先生岂易学哉！
　　　朱秋芳
　　　竹垞先生之裔，曰秋芳，性刚介。幕于滇，晨起，日日令奴襆被，一言不合，即可褰裳也，脯修以十日为断，不过支。居停有以处分隔阂商者，必遭呵斥，谓足下官职岂与生俱来耶！或前人遗留，或己身遭际，傥来之物，奈何以民命徇之。上官或有偏倚，必再三顶覆，得申其意乃已。然良有司乐其严，明大府重其正，依然到处逢迎也。嶍峨有土豪李监生，富而横，悦佃人妇吴氏，妇性贞烈，利诱之不动，势劫之不动，贿其夫若父交逼之，终不动，乃老羞变怒，遣数力缚妇里绷大树，炽火炙杀之。夫若父跪求，益怒，且劫令其夫手蓺之，即瘗之山，三年无敢发其事者，独一执爨人抱义愤，然无以发。旗员某廉干有识，部选是邑，履任岁余，访得之。上省密禀，诸上游均难之，宰愠，欲乞病，朱曰："何弱也，君不办此案，终不得白矣。我通详已定，连夜发之，等罢官耳，去乃有名。"宰奋袂从之，搜得执爨人，藏之署中以为证。案即定，纤悉皆入奏，大府皆夺俸镌级，二本府皆实降，前任令三者禠职，宰以莅任已二年，亦在议中，奉特旨宽免，且与引见。李监生已畏罪自缢，仍戮尸，为从二人发新疆为奴，籍其家，以半给夫家，以半给妇家，吴氏旌表。于是朱秋芳之名，猺獞至奉之为神。又有某者以能办案著，地方有隔阂案件，妙于回斡，边境犹宜。永北厅素称难治，时有劫杀巨案，生苗七犯反狱脱逃。司马某闻报，不知所为，中夜叩门问计，某卧而应曰已知，且安睡，明当料理。司马返，蹀躞竟夜，黎明复往，某曰："何早也！"呼僮延主坐，盥沐竟，主将陈词，某俯而笑曰："已久知，恇搅何为。"饬僮邀同事数友来，曰："今日主人心绪不宁，邀诸君以局戏解之。"遂共博。饭后，僮向某小语，某起立曰："有日行件，须了之即来。"遂趋出，须臾，归局复博。至夜分，主戚戚，某怡怡，诸友皆惘惘。忽闻外间欢呼驰报曰："囚已尽获矣！"某乃促主人急召营弁，略诘数语，缚出斩之。详稿出诸袖中，略云生苗反狱，逻者觉之，丞乃亲率丁壮，囚尚抗拒，营弁亦来，斗而检之。然苗甚黠，颇多徒党，且擒时中有受伤将毙者，援边防例，即正典刑，防其逸或死，得逃显戮也。疏防及擅刑，均开参请议，盖去者不可追，别获七苗，李代桃僵也。丞不惟无罪，且以能书功，斯真妙手回斡，能排难者。但生苗逢人即杀，有可死之道，而雉纲鸿雁，此心何以自安哉，未识秋芳闻之，又当如何也。
　　　苗匪教匪启衅
　　　苗匪之后，继以教匪，高宗、仁宗相继宵旰，几十年欃枪始扫。第其初皆起于纤细，昏吏之昏、悍民之悍、墨吏之墨、愚民之愚，泯泯棼棼，成此浩劫，可恨可哀，亦正大可嗢噱也。乾隆五十七年，予在滇南，住元江施刺史寓中，襄理笔墨。滇省事简省，例多不回本任也，刺史族兄锦仕黔，官巡检，求调苗疆，刺史辞以隔省，难于为力迟之。其兄总戎鑑，时官都閬，亦以书来曰："事非破例，本省额中丞已诺，惟制宪处必须一臂耳。"遂得古州。莅调年余，忽风闻苗寨中有蠢蠢欲动者，召头入诘之，头人曰："夫何敢！"乃责令出，不敢生事，具结，释之出。群苗聚而问："皇帝召汝何事？"苗人谓官无大小文武，皆曰皇帝，谓隶则曰官，书吏幕宾曰军师，至尊乃曰京师老皇帝。然畏官畏军师，皇帝不畏，老皇帝更不畏也；头人曰："闻汝辈多事，令我出结耳。"曰："出乎？"曰："出矣。"苗曰："我辈嫉汉奸久，方拟治兵攻之，汝乃出结，即仇汝！"拥头人围巡检署索结，不可，杀而夺之，诸寨应之皆起，夫苗已反矣，索结何为？亦苗已反矣，藏结又何用？苗之为苗噩噩耳，施与苗如一邱之貉。何居？施得祸最惨，尽室并命，而因由如此。易云：勿过防之，從或戕之。哀哉！然苗疆终止西南一隅，施君以身徇之，犹可自解，若戴如煌之墨而愎，乃至流毒天下矣。教匪狱起，通饬州县严查，蜀中素多邪教，达州牧戴如煌者，无材而嗜利，任人牵鼻。役王姓者狡狯，戴久为所挟制，奉到通饬，王役怂恿戴牧，某里某村阖族奉教，川俗多聚类而居；戴即簽差王役密查。族必有祠，祠必有产，集议以虎贲赂，寝其事。越旬日，王役又访知某里某村族更大，奉教者更多，依例密查，其族亦依例以三千为赂，戴与王计是族人数几倍于前，不能依样画葫芦也，益至甲盾乃已。蜀人忌而悍，事同而贿异，心已不甘，且切得系王役牵指，王亦教中人按图索骏，当无漏网，而叛教尤为大憝，群议不如缚王而杀之，即议抵而祸根绝矣。鸠众千人赴难，王已侦知，亦聚党千人御之。戴惶急以民变闻，时制宪方征苗，驻平块，省中惟薇垣英贵以推升贵抚未行，一如以养疴回成都，武员则参将杨公以养伤坐镇，兵不盈三百。英公驰赴达州，括其兵，辅以壮役三百，俾杨将之，檄一如偕。时贼已屯于金梁山，王役扼之太平寨，不得进。英至，适贼以百人来夺隘，以兵壮敌之，杀数十人，英心易之，议进剿，一如止之，谓贼势不弱，非可轻举，请拨兵二千，给饷十万，募乡勇益之，庶可一举而定。英公曰："姚君计诚万全，然苗事方亟，何处抽兵，十万饷作何开销，某将去之员，不足肩其任也。"卒讨之。不转瞬间，已滋漫难图矣，由是达副戎与陆令君以二千烬，继而珠都统施总戎以万余人溃，而徐天德、王三槐等并起，祸延七省，萌蘖实惟戴之墨且愎酿之，洪编修稚存尤痛心疾首，至欲籍其家而戮其尸，岂刻论哉！王役终为乱民所醢，亦一快事。戴牧得保首领，不克如汉州之剖腹而实以钱也倖矣，但未与王白首同归，冥冥之中负此良役。
　　　柳役
　　　达州教匪，以一隶肇之，而成都叛匪，以一隶擒之，洵若辈亦未尝无人耳。乾隆癸丑，予在泸州，闻省中几有异变，岁首上省始悉其事。有杜先生为村学究，屡试不第，乃萌逆志，召集好乱之徒，结盟歃血，拟于明岁元旦起事，乘会府拜牌，百官皆在，聚而歼之，能戕某官者，即以其官官之。成都府役柳姓，素能事，侦知其谋，然苦无确据，遂诈入其党，尽得名籍。时已廿六，众方匿近郭某家，约趁除夕热闹中窜入，乃请见本官告密。一如大骇，谒大府会营选兵，亦因其聚而缚之，百余人无一得脱。委员分鞫，为首者一幼孩，诘之号泣，言身本姓周，年止十四，业剃发，杜先生鬻我，易我姓曰朱，使众人拥而拜我，殊不知所为也，顾欲扑我，冤哉！盖杜先生所弄狡狯，计成，将借以号召，托诸蜀王遗裔也。余亦大半乡愚，惟杜先生窃窥断烂朝报，欲效康熙年间邱监生家群奴故智。谳者悯其愚，坐杜先生为首，凌迟，死罪仅四人，军流及徒杖数十。周童得长繁，今遇赦，出狱矣。相传有李自成嫁母，号流寓旧太后，今周童可谓威逼草头王。蕞尔乱民，亦未尝无对。杜监绑时，补山师叹曰："光天化日之下，不安耕凿，自求族灭，是何肺肠！"杜俯而泣曰："中堂训谕良是，但某一念之差，此时悔之晚矣！"肖濂雪方群居虐谑，或弈战斗棋失算，不竞辄曰："杜先生有言，悔之晚矣。"柳役赏以百金。同一役也，官与民皆阴受其福，与戴如煌所倚仗攫金者，其功罪岂可以道里计哉！
　　　宝石翡翠纹石
　　　滇中物产与中土异者颇多，自吾家鹤沙按察及张观察泓、吴开化大勋，各有记载，均以详尽。其最异者宝石，石产井中，在缅酋之祖墓旁，红者尤贵，蓝次之。红之明透者，以一丸置盎中，注水其内，则满盎红霞，真玉碗盛来琥珀光也，予曾见一拳，重八两余，索价万金，患瑶圃尚书许七千不受。次则碧玺之老坑者，其新坑者一年而滞，二年而淡，三四年如水晶矣，虽地不爱宝，亦由渐而杀乎？翡翠出野人国，蕴黄石中，剖之乃得，大者綦难，东川守萧丈文言在滇三十年，集成数珠一挂，玲珑剔透，玉润珠圆，中惟七八颗尚江水绿，百余颗皆鹦鹉羽。带而行日中，青霞蔚起，不可睇眎。料不必言，即玉工已数千金。时福郡王督滇，福晋得一手钏，欲偶之，悬万金终不可得。以一石之微而糜费若此，诚物妖也。瘠土之奇珍，贫儒之雅玩，庶几思州之丈石乎？补山相国督黔学时，觅得尤者百规，筑一竹室，遍置水盆养之，曰百一山房，缘一规面幕皆像形，黑质白章，诸景咸备。最异者两岸陡崖，长松交荫，急峡中孤舟如驶，上坐一人垂钓，石不盈二寸，人仅一粟，而须发眉目，神彩如生，绝似大痴富春笔意，百规皆有赞，见《一山房稿》中，不具录。予运铅在楚，购一盘七枚，余多碎锦纹，不足异，惟一枚作一远树，桠枝四罩，薄霭蒙之，题之曰月中桂，后为姚生仲常乞去。又周肖濂守思赠予一器六枚，中一枚作一塔，七级颓然。旁一日影，云气联之，俨然雷峰夕照也，不知八千里外，山灵作此狡狯何意？后为清平阶中丞索去。至翡翠则在滇三年，朱市一物，惟武定邱君赠女孙一耳璫，明灿可爱，圆不及半寸，闻其价已三两。又骆君以翡翠根作黑子，云南玉作白子，赠惠尚书，分饷予黑白各一，今亦以播迁失去。若《归田录》所记翡翠能屑金一说，则殊不然，中云制以为罂，则当宋时恐未必有此大料。然遍考诸书，无有石同名翡翠者，俟再考。
　　　鸦片
　　　天下物之恶，莫恶于鸦片，鸩毒不啻也，且色恶臭恶、味之恶可想，而嗜者甘以身殉。人之愚莫愚于吸鸦片，待决之犯，亦无不觊缓须臾；临毙之夫，尚无不求延片刻，吸乌烟者乃日促之，恣纵少年不足惜，而士大夫亦复为之。予在滇时，郑六施七，均以此废且死，施与予尤昵，弥留时惨苦万状，较善终者迥别。闻狄都阃言，滇中此时吸者尤多，几于比户有铺矣。尝见一丰润摺扇，画一躯枯瘠无人状，共一少妓，翘足并卧炕上，挑灯对吸，两瘦鬼伺其旁闻香嗅气，以手招烟，作垂涎状。蛇鼠亦僵卧如蛰，闻烟蠢蠢作亦欲动态，龙眠妙手，一片救世婆心也。然欲绝之，亦非甚难，予在永嘉，知库书张元龙犯此，欲绳之，诉曰已绝此二年。曾以办船料，渡海至苏禄国，亲见鸦片本质，故毅然不敢食耳。询其详，云国俗皆裸葬，一亩之地，百祖共之，积累百年，其地之值不资矣。造法先掘土数丈，筑其底极坚，并四方亦筑，取掘出之土捣之极细，筛之极净，曝之极干，乃于坑中铺石灰一层，加土一层，罂粟瓣一层，糯米粥一层，覆以芦席，盖以毡，再压以板，自春及夏至秋而成，以金易土，价且倍蓗。然大约吸数百年前陈人之膏血，故一见誓死不再食也。绝之法以十全大补汤加鸦片灰，俟瘾发时服之，初甚委顿，渐服渐愈，两月余复初，书其方，以告世之能自悔者。又有所谓潮烟者、所谓水烟者、所谓生烟者，率皆游手徒自戕自贼者也，而其根总起于淡巴菰一物，藉称辟瘴，而辟瘴远逊槟榔；藉称御寒，而御寒莫如火酒，世宗有"毫无裨益，尤为妨农"之谕，方学士灵皋先生陈之尤力。无如朝臣多耽之者，陈相元、龙史相贻直尤嗜，即贤如韩尚书菼亦复不免，故阳奉阴违，终不能绝。合计寰中土地，种菸草者几及十之二，一种利倍他植，然三年之后即成废土，非数年不复，蠹国病农，莫此为厉。且士农工商，均以此旷其日力，今且染及闺阁，江浙尤甚。予有句云："习化全家怜绿鬓，离难片刻笑华颠。财消功耗犹闻可，忍变膏腴再易田。"唏哉！
　　　滇省命案
　　　幕友脯修，滇省最腆大缺，或至千金，至简者亦必五百。然案牍则易易也，命案止两套，一索欠理直，衅起还殴；一衅起调奸，殴由义愤，笑者谓可刊两板，但填姓名可耳。且死者万分强暴，凶手一味温柔，凶器无不金刃，皆受刃者自备资斧，从无有操刀而来者也。然其实情，真有百思不到者，虽陶皋告我，我不信也。一元江某村中，忽殇幼孩三四，其父母聚而谋曰："此必尸头蛮为祟！"尸头蛮《赤雅》载之，妇人能飞头食儿粪，儿即悸疾以死。今某家新娶妇，眼多白，可疑，不亟毙之，一村无幼孩矣，强其夫执而倒埋之。后母家知而讼之，相验审讯既确，而案第以角口斗殴结也。一新平县夷民为端公执一扇，上有夷字，字如丛草不可辨，保甲报县署，县卢饬役押侯，役谓是有术，夜必遁，惟炙其蹠可免，炙之焦，顿毙。乃坐以邪术，字系符咒，炙痕系履火所伤，竟置不论，冤哉！至宜良一案，死者数十，灭门者数家，虽使孝肃谳狱，亦无从料理也。宜良民有娶于邻村者，相距十余里，同村均相助，留二人执炊，以待归来食饮。滇中盐贵，觅得一器，乃纳之蔬与肉中，不足，另于陉中见一纸裹，取而益之。少顷，娶者归，女家亦阖村来送，嘉礼才毕，饥渴方殷，聚而大啖，须臾两村数十人皆死，盖仓卒间误以种地信砒霜末益盐煮馔也。地处山僻，两村既尽死，阒无知者，经匝月后，远村人有经其地，见累累稠叠，大骇，遂相传告。权令施延良得其耗，密往勘之，则骨发狼籍，不辨何貌，并不计何数。至近村细访，得迎娶事前说，亦意揣得之。然非盗非仇则凿然可见，至陉中蓄信尚有存者，据以定狱，固无从谳详，付之劫数而已。施戚沈耕霞，使役偕夷众聚而焚之，以灭其迹。耕霞尝同予述之，谓滇中事不得不然，若一经详禀，不特牵累多人，经年累月，案终难结耳。予应之曰："焚骸之惨，谁为尸之？"沈云："夷人大都火葬，亦从其俗。"沈木元和刑房吏，非苏人无此巧思，非刑吏问此辣手，然非滇省可乎哉？
　　　万氏升沈
　　　我师万梅皋先生几嗣君廉山，均慕杜季良之行，皆以佼召衅，然先生卒以免难，廉山行且受知，皆于绝路逢生，词其中具有天焉。先生壬申庶常，散馆外用，宰良乡，牧通州，以东路厅事，牵涉抵罪者颇众，乃以一身任之，拟绞。后得长系。廉山兄弟皆于狱中督课，仲乙亥下第，薄游保阳，依表舅李明府宏照于清苑，蒋丈云师介引执贽焉。同塾者蒋丈婿曹州吴太守阶、参戎刘存子陆丰令遵，陆及其弟逵，廉山兄四郎，廉山年十五，才已出诸人上。庚子夏旋京师，嘱仲曰："子归见吴太史，予将谋纳赎，能于掌铨和相国前一探可否乎？"至都，即以师意告，祖姑丈抚然曰："梅皋衙门前辈，余素知其人，试乘间询之。"越月余，谓仲曰："万事且缓，至斋守文以案情重，捐须加倍，恐非大力不办。且福堂不堪设教，何汲汲为？闻竹井师有摄保督之耗，其人有肝胆，且重梅皋，若果，当共图之。"仲依语覆师。阅二年，竹井相果督保定，上巡幸津淀，过通，见崇墉屹然，无少残缺，与他处异，垂问系何员承修，英督即对以原任知州万延兰，旋命查卷核办，不日出狱放归，归十余年，考终，寿九十余，犹见廉山兄弟并为司马也。廉山宰元和，承审寿州熏板案，后经初颐园平反，有所诘责，辄自引咎，且据案力辩。廉山口给甚，初抚数至词屈，憎之，被谴独重，革职永不叙用。嗣后呈请捐复，本省一驳，吏部再驳，军机处请加倍捐复又驳。忽遇减坝漫溢，菊溪师以爽片得请，不能驳，亦不必捐也。然以廉山之才，接武花砖，亦复何愧，乃屡吟归燕，仅以副车从军，叙州别驾。至小廉学不及父祖远甚，而少年科第，出典试差，抗颜为师，人且谓厚福将与和圃阁学匹，乃竟不永年，且先廉山殁，天之所以忽与忽夺者，诚何意哉？豫章习俗，雅尚堪舆风水一说，容或有之乎？
　　　姚西垣听讼
　　　姚西垣明府锡龄，宰广东惠州府和平县时，地产断肠草，所在多有，民以小忿构隙，辄採服之，并无人命可抵。而一入讼庭，吏役藉饱欲壑，或不饬簠簋，亦间一染指，君听此时不汲汲于所指害之人，必先切究其致死之由及弟子之视其死而不救者，则讼者且惧得罪，于是挟诈之术不行。初莅时，月报毒毙必二三起，后乃渐绝。有同谋打死流丐，伪认为弟以图诈某姓者，君立往勘验，尸在某姓田中，而所过草间沾有血迹，君舍某姓不问，独诘责其伪兄，一鞫得实。此案颇如鬼蜮，不三日而审明。地与江西赣属毗连，边幅辽阔，君巡行四境，不辞劳瘁。时大宪檄严保甲，君更认真查缉，绝无外境匪徒潜入，君缉捕严密，全获邻境钜案盗犯首伙二十余名，人以迁秩贺君，君谓营弁功多，且委员协同，以同寅之意让之，告部，君仅加一级云。
　　　
　　　三异笔谈卷三
　　　西洋巧器
　　　高宗七十万寿，普天祝嘏，禁大僚毋许贡金玉。粤督昭信伯李备进自行洋人一套，仿偃师遗意也，奁广仅盈尺，高稍过之。启其鑰，有黄发婢辟门而出，逡巡复入，携出一椅一几，几上置多盛盘，文房悉具。安置甫毕，奁中一碧眼夷官，闯然来就坐，婢为磨墨展纸，碧眼人握管作"万寿无疆"四字。婢献茶一杯，夷官饮之，乃起入奁，婢捡点既尽，亦敛身入，而门自铿然闭矣。后昭信以进，御需用国书，尤为得体。呼承办两道科改之两人，以羽纱裹首，缚之数匝，携手步层楼，竟夜跃然曰："得之矣！"乃增小轮一规，并拨易发条数处，夷官所写已成清汉合璧。谓智出于脑，须缚之急，乃能构思，何其神也。又见芸台中丞作马脑草虫百种，藏一柜中。如今药笼百眼箱式，大如蟾蜍，小如蟋蟀，无不须眉毕具，灵动如生。先以氍毹铺桌，柜背走线一拽，百种皆跳跃而出，缤纷满架，尚作蠕蠕欲动状。复振其机，则仍尽入柜，门亦自阖矣。识者谓此本木牛流马之遗，今四海昇平，无所适用，仅为耳目之玩，足发洴澼纩之叹。又见穆庵都转处睹验晴雨器，将晴针左旋，将雨针右旋，百不一失。验寒暖器尤异，格中有物如黍粒，暖则下垂，寒则上缩，不知何药，是复以人巧夺天工也。又如各种镜法，远者能近，近者能远，大者可小，小者可大，备极狡狯。至温镜一法，使寸穗之焰，满室生春，更为奇绝。他若筋斗小儿、劝酒美女，止供婴孩戏剧，尤不足道。然皆其苗裔，惟自来火枪，发虽便捷，而中的终不及火绳之准。又水龙用羊肠，虽可曲折如意，无间楼阁，然激水倒泻，难比鹤颈之得力，此又可悟巧不如拙之一证也，予因是而于西法之舍弧矢而用三角，亦窃有疑焉。
　　　百风子
　　　湖府之长兴，有小家女，不为强暴所污，慷慨自缢，邑令甘肃邢君审得实情，照例拟绞。郡守善，惑于劣幕之言，谓强奸并无证见，缢时已越三日，欲活狡童，改拟轻减。时菊溪师陈臬阅案大愠，驳饬强奸安得有证见，有证见，即不能奸矣。至迟死之故，或缘冤苦未诉，或以守护难行，今矫揉若此，非受贿狥情而何！奸者已杀其躯，谳者更污其节，罪在尤狂且上，必当参办。初仲侍坐时，纵言至二千石贤能，师甚夸湖州操守，询仲信否，仲应曰信，第性多偏僻，亦是一病，师应曰："廉者必狷，气质未化耳。"至是谓仲曰："汝言不谬，然岂止偏僻，直倒行而逆施，乌乎可？"仲曰："善守诚误，然渠素有风子之名，师申宪令，而首及狂夫，无乃太亵？"师意少解，故曰："汝不闻都中人亦呼余为百风子乎？"翌日，上院抚宪送司道，至巡捕厅值房，且行且语，已出大堂，菊师植立曰："大人慈祥，慎于白简，龄责在纠参，不得不迳尘天听矣！"旁观悚然，袁观察更为吐舌。芸台先生满面春风，趋前握手曰："断不至此，老前辈尊见已定，晚无不追随。"第事宽则据详径咨，该守断无掣肘也，师亦不觉意消。回署旅见时，谓仲曰："湖守不足惜，吾感中丞之和衷，不得不屈己以从。"仲笑曰："两大贤共济，真可媲美韩范。"师为莞尔。后为镇猺光狱起，镇多尼刹，半作鱼元机。如都中皇姑寺，分防同知龙丞子孝廉庇之，本道小岘先生婿张姚君亦指染焉，知而大恶之，以属秉臬。一日，余在库纳课，忽有邓君来见，辞之不得。邓江右人，侯补邑丞，其叔为余僚友；见则仓卒曰："顷奉臬司传，授以密札，往嘉兴公干，令至塘西拆看。丈与乌台稔，必略知端倪，希教我！"余曰："臬宪甚秘，余何能知，君但纤悉无隐，往反不稽可也。"惘然去。越日既销差，即遇我，吐舌曰："神人也，遵谕至塘棲拆看，则非嘉兴，乃乌镇，札中覼列甚悉，寺中有窟室，藏妆饰音乐甚备，尼几人，年约若干，如造细册然，急鼓棹往之，则县役数名已侯河干矣。一获三狐，并及秃鸨。开摺呈电，公览讫，置案上，砚底亦出一摺曰：‘与此符否，汝尚诚实，可用也。'不觉毛戴！"再越日，见仲即询曰："若知乌镇事乎？"对曰："知之。"公曰："我以谑语，召小岘之怒，不能曲赦龙丞，深以为歉。龙丞虽聋，然罪止失察，非如湖守之舞文也。"小岘执意勒休，刘藩亦故为迂讷，不特抱歉龙，抑亦深惭阮宪，为之叹息。于此见师寓慈祥于风厉，待湖守之宽，亦未必非公之意也夫。
　　　草衣道人
　　　明季多奇女子，若柳是之殉节保家、方芷之相夫死国，次之则李香之却币洁身、玉京之潜使入道，皆可入《青泥莲花记》，然终不如草衣道人之绝伦拔萃者。道人从先黄门为女记室，奉太夫人命随侍入都，值魏珰初用事，杨忠烈疏上，留中未发，黄门纠同刊继之。道人计祸必烈，不言负太夫人，乃于嘱缮疏稿时，以滷和墨。熹宗尸位，疏辍数月不阅，时经溽暑，进御已腐不可揭，乃以他事放归。归未几，蓼洲忠介公约黄门偕往虎邱，毁珰生祠，宿于家荣寿堂三夕，谋既定，买舟鑿行。太夫人年已九十，闻自起尼之，逾阈仆，折其一齿。道人进曰："已矣，在朝则君为重，在野则亲为先，太夫人耄耋，亦不欲作滂母也。"忠介乃辞公独行。未几烈皇嗣统，珰难既平，起公都谏，复以为乌程媢嫉，与文起孩未诸君同被逐，道人复谏公曰："君方火烈，臣尽披靡，衮衮诸公，皆一邱之貉，堂堂七尺何必虚捐？"公遂闭门不出，筑小桃源以避世。甲申之变，太夫人尚寿考，道人奉缁衣以进曰："此公忠孝两全之策也。"后南都再建，起公光禄寺少卿，不起，曰："我不为乌程屈，肯为贵阳役乎！"初公与虞山雅善，虞山晚节不臧，阿附马阮，欲引公自助，再四通书，公不答。道人礼诘蘼燕君曰："尚书终始参差，已成小草，重负阿姊，今复濡首下泉，昂友入谷，家公坚白不渝，岂为腐鼠吓也。"明亡，筑小庵下发，岁时至家一省太夫人而已。李夫人自九十七考终，公亦七十矣。本朝康熙中，征江苏遗臣十六人，以原官起用，公以逃禅免，事载《明史》。姚甥椿有过南村草堂，感弔霞城给事七律云："残荷犹被半池幽，曾溯前贤屐齿留。子姓清贫洲橘灭，宾朋寥落墅棋收。全家净土皈黄面，四海新知笑白头。可惜蓬瀛名士少，一虁空遣汙清流。"前贤指忠介，末句谓鹤沙，以己丑庶常归，公斥之不使见也。公葬横港，去墓二十步即草衣道人从葬坟，子孙岁岁奉瓣香焉，遗像尚存仲处，便服，面微黄，憔悴有病容，知为入道后所写。闻前有董思翁题语，今已亡失，思翁黄门朱陈戚。
　　　濮童
　　　嘉庆丙子，予署篆永嘉，值江北徧灾，流民就食者载道。广陵颇多姻戚，欲询彼地情形，适见一幼童，因呼而问之。见余，长揖不拜，虽选县跣足短褐，而端谨可念，。问其姓，曰濮，问其籍，曰全椒，问其年，曰十。问何以来此，曰："家止山田一顷，丰年仅可足食，本年干旱无获，仅刈谷四十余石。一祖母，年将八十，胞伯亦诸生，已六十，偕妻待养，半菽不饱，故其父挈细小就食江南，流传至浙右也。"与之食，辞，诘之，曰："父母咽山蓣兼旬矣，不忍独饫膏梁。"乃为箪食与肉，置诸橐以遗之，出则授其母，分饷之乃食尽，甚彬彬也。予饬料理资送毕，独唤童入，劳以青蚨二百，拜而襭之襟，曰："出以奉母，童子无私藏也。此间舟夫预备所得口粮，日给一日，幸尚可不馁，以备不虞耳。"予曰："吾为若先驰一溜子，俾下站亦无稽滞，何如？"仍长揖以谢，甚肃，且曰："今虽得归，未知能得安故土、长幼团聚否？"予应之曰："圣天子轸念民瘼，饬有司裕赈，济贷滋种，归里无不得所者。"童虽不解嵩呼，然意殊欣欣，若甚感恩者。时蒋峨峰太守尚未有子，闻而奇之，呼与语，大悦，欲养为假子，父母皆喜诺，童子不可，乃止。语仲曰："良知良能，孩提天性，至其不厌贫贱、不慕富贵，又居然圣童矣。"第眉宇间殊大秀慧，试以字，识亦未见了了，诚可谓礼失而将求诸野也。峨峰为虎臣先生曾孙，家世好施，乃捐三千金，市山蓣一巨舫，由海道运入南徐以助赈，且作书告戚好曰："某听濮童子言，如见郑监门《流民图》，寄语乡里，忍饥力穑，慎勿散而之四方也。"予谓濮童，一村竖耳，一念之孝，足上感太守，峨峰先生即以一念之仁应之，惠且及一郡，使数万家咸被其泽。仁人之言，其利溥哉！孝弟也者，其为仁之本欤。
　　　周厚基
　　　天马山周君厚基，肖廉之族，予曾至其家，见密室中奉一栗主，祀讷公亲，旁以进士武进族兄某配焉。问之，叹息曰："基少年不慎，几遭法网，幸圣世宽仁，幸逃显戮，维族兄独任之，讷公曲贷之，四十年皆余生也，欲同袍共为殷鉴焉。"基弱冠入都，以雕花乳及璧巢书供奉怡府。世宗皇帝与怡贤亲王最睦，故小王嗣封垺于皇子，一切关税盐课均厚给焉，豫省天津河东淮北画疆而食。南汝光一路本隸河东，淮商谋攘焉，课为怡府所辖，浼朝贵请之，不可；再祈和府请之，仍不可。王一日谓幕下士曰："此脂膏地，我岂肯代人作箸，不然亦何分左右袒也。"基夙与商伙稔，露其意，欣然曰："正苦无路！"合资二十万营干此件，贮金陵客寓，事旦就，则金夕辇耳，乃因二宦者通于王，王颔之。将报商伙，族兄笑曰："未也，王不云乎我不代人作箸。今二十万王已纳之，我二人何以自润？乃告商伙事可定，但府中总管档房及一切费用尚须加。"二伙曰："诺。"但金不齐，即遣急足取之南中，往返十余日耳。第三和邸访闻，面奏，得旨讷公查办，提商鞫之，商与基昵，且愤族兄之以加索败事也，独讦之。兄支吾间，呐谓之曰："王知汝亦死，王不知汝亦死；介两人汝亦死，介一人汝亦死，丈夫作事，何用此伈伈伣伣者为！"案遂定，兄遂见法，王以不知，罚俸一年，毙二太监于杖。稽拙修闻知，遣仆护出彰义门，密札云："幸十年无问长安道也。"和王薧逝，始敢上馆，今隔卅年，都人已无知其事者，然基感之，终不忘，故祀之，若族兄则悼其同肇衅而独受祸耳。后予在金陵，淮商欲改浦口口岸，倩族侄兆原恳予乞恩制府，予谢之，群谓循理乘势，何吝一言，予举往事告之，且笑曰："无使为周君齿冷也。"
　　　五星
　　　五星之术，达者辟之，第诚能穷其奥窍则亦有灼然不爽者。晓岚先生五种所记颇多，若东山宗伯之不验而验，验而不验，则最异，均载《阅微草堂笔记》，纪公亦有术者告之一生贵显，而不能作相。后协办令下，数日薧。得天司寇自占己造，事事不爽，惟寿多一年，五十三乃殁。王孝廉青联占沈助教坤云仅得教授，惟于五月某日引见，可用主事，分部必西曹，悉验，四命不符，而争权于一日已奇，至丁未甄别，仍改教职尤奇。王史亭编修，予祖姑丈，素精星命，乙巳春，因眷属南还，招予迁寓，与表兄盛孝廉侍坐，谈饮甚乐。至三月中，忽欲乞假南归，盛尼之，不可；倩稷堂、璞堂两先生尼之，亦不可。予乃委转白曰："公在四库馆最久，议叙班名已首列，若一抽身，资虽不移，而俸已在后，非计也。且前月越次放吴蓉塘，而公以不得引退，人且议公鞅鞅。"公乃蹙然曰："此非若所知，予自占星度，今年中秋日有难，星入某垣某度中，伤及命主，故惎之。"予慰之曰："命之理微，亦不甚可泥。"公曰："不然，予详度再三，无可解免，绍公师亦嘱予避之。计惟去官祷之，以冀延算，得渡此缺陷，尚可登四品也。"抵家颇安健，然骨见衣表，知者虑之。中秋家宴，感寒小疾，寻至不起。官身外物也，安足与命抗衡哉！盛孝廉尊人亦精此术，决孝廉甲午必售，夜半至港口，亲招报船，予笑谯之，应曰："若是科不捷，则汝表兄终身白蜡矣，故迫而出此也。"呆状可掬。惟二吴最不信此，闻史亭先生讯，叹曰："魔已中心，宜其及也。"
　　　豪博
　　　《南史》称宋太祖樗蒲一掷百万，以今准之不过千金耳，未免为今世博徒所笑。嘉庆乙丑，予以养疴寄居张甥长庚所，与长庚妇翁盛君狎，盛君告予家事无隐。一日予妹及甥媳辈于闺中戏选仙图，盛顾而叹曰："此花骨头唐丧予不小！"为述数年前丧其独子，族中无俚，辄以立后嬲之，且悲且愤，思倾产以绝觊觎，因与狎客纵博，半年博负七万金。同博者为之筹画，十偿以六，且准薄田折阅，计捐亩千五百余，已了此未完生平第一便宜事。予笑如此便宜，愿兄不必再占，然积累颇久，犹不及顾君宾臣一夕十万也。宾臣小厓侍读，八十外所举幼子，以四库馆誊录在京寓江南客寓，与辈下诸豪士习，岁首相聚，辄投琼较彩。顾好且擅，自正月至四月，百日中得博进十二万金，贮卧室高柜，皆精鏐，足兑无折色，无短平。浴佛日博徒皆聚顾窝，作长夜之戏，独是日大负，一败涂地。至天明，固始祝编修在坐曰："顾君资已罄，再博再负亦无以偿，不如且已。"明日白华京兆闻之，严斥之，又代搜其橐，尚万余金。摒挡报满上库，得补北城指挥，豪纵益盛。三年荐陟霸州牧，霸固冲繁，又不善经理，且肩积亏，不数载负帑且十万，已登白简，例当立决，而顾尚夷然。京兆谯之，竟是痴儿意，谓尚可一掷偿也。乃与赵砚怀谋，乘查封时具呈枢府，备陈奉职无状，不特辜负天恩，而且隳堕先德，先臣入值书房，高宗在藩邸赏赉书画颇多，今既不敢藏匿，更不敢同籍没诸物一体造册，敬谨另单封恭候呈缴。仁宗览之恻然，乃于狱上时得改长系，数年竟卒于狱，得保首领焉。夫以名臣子弟，不自检束，啖于刑辟，著之可为炯戒。至葺城诸君子景仰前徽，委转护持，全其后嗣，可入《宋人厚德录》。独圣天子之眷念甘盘，不惜屈法以全其子，侍讲有知，亦当衔涕。惜现镪十万不以偿帑亏，而以偿博负，真为盛四兄笑耳。刘毅虽俊，幸无不善学之。
　　　捐金获报
　　　运司鼓搂故雄敞，闻乾隆初有鹾贾程某，以肩债太多，暂避于此，孤寂无聊，凭拦静眺。逡巡至夜半，忽闻复有声橐橐然登梯者，睇之，则同业吴某，惊讯曰："君何为亦来此？"吴亦讯曰："君何为先在此？"程曰："吾今岁逋负四万，无以应付，故隐此。君本厚利广，何以亦来？"吴曰："吾今岁未了须十万金，今摒挡仅及其半，与甲则漏乙，给丁则缺丙，剖分无术，故匿此以待来年。"程曰："与君作伴，守岁良佳。"吴曰："不然，吾有金五万在家，自用则不足，济君则有余，何不假吾金去，尽可归家料理。"即作票付程，程即驰去，俄倾复来，并载酒肴，酌吴曰："吾嘱伙料理，今乃真可伴君守岁矣！"两君皆徽籍，程更良贾，工心计，是岁以海运遭风，至大折阅，兹仗吴接济，得不废业。明岁即夤缘抡办甲务，甚著猷为，名几与江广达亚。吴遂援同事，亦仍复故业，今其子孙尚为巨商，然皆光复故物耳。若李抚民之捐三千金，而陡发数百万，则获报尤奢焉。李即金衢道秉铨之父，豫章窭人子，以买笔来往粤西，粤西鹾贾某赏其勤慎，荐为商伙。阅数载，积资三千余金，因谋归娶。且疲于津梁，乡里已足小康，遂买舟行泊漓江，邻一官船，闻长叹纍嘘，竟夕不寐。访其仆从，告曰："主人隸旗籍，以主政放直隸州，分发来此，客冬借署西隆，不幸灾祲，亏帑半万，接任不肯仔肩，将登白简，用是焦急。"李心动曰："我愿为借箸何如？"主人即延入告曰："仆明姓以交代上省，闻君能代谋，幸甚！"李曰："客民幸有余资，方谋归计，今邂逅贵人适有急用，数亦尚有摒挡，得缺归楚，无妨也。"即倾橐中舁之。明感甚，欲立券，李曰无庸，民非权子母者。明即与盟香火，序雁行，且曰："兄乍到粤，苦无相识，弟能从我游乎？"李曰诺，乃同进省，为之措置。居省数月，值新抚军来，则固明密戚也，即委护振州。时盐务废弛，革商追引，明太守知李深悉埠务，保举总办，驾轻就熟，井井有条，不数年，资已钜万，历三十年，富甲一省矣。即娶于粤，营别业焉，遇豫章人流粤西者，必周之，曰："吾不敢忘一伞一襆时也！"当途沈滞者有所诿语，亦必应曰："吾无以报明，此所以誌也。"李八子，多援例登仕版，长孙且登甲第，官比部，八子即秉铨，与第九子俱捐道员，年将九十始卒。
　　　袁二如吏才
　　　二如袁丈，以县佐荐陟屏藩，扬历四十年，甘苦备尝。每一迁擢，虽忌者无间言，非军功诸贵之凭时籍势也。初以《永乐大典》成，议叙县丞发浙，大吏见其工楷法、习禁牍，即派海塘局。同事三人：蒋州判重耀；穆县丞林；朱经历太曾。薇垣为姑苏公顾，勤于莅政。时已腊月二十八，命仆往局中伺有人否，至则惟见袁兀然操翰，传入，询本年发帑若干，办公若干。公探怀中有清摺，条分缕析，顾喜，因又问清查局曾查否，对曰："非职执掌，不能尽悉，然同在宪署，略闻某处已查明，某处未覆，某处覆而未准。"顾检案核之，毫无舛漏，明午特传见，问昨诸人皆归，惟汝独在，何也？对曰："诸人皆有眷属在浙久，故归料理岁事，职断絃未续，儿女寄家，非有心跁跲（巴结）。"顾笑曰："君子哉！"解身所衣海龙褂赠之，袁力辞，顾曰："好为之，汝能长守此心，不愁不穿貂褂，此即吕虔刀也。"开印，即保举抚辕巡捕。抚军觉罗琅公玕令缮奏摺，一日摺已入匣，琅公招入，谓摺须另缮，延寄中有一语申覆未明，已嘱稿主补入，汝可濡笔以待。袁对曰："缮摺时亦意揣之，故另拟一摺以俟，今果蒙指出，如足采用，无烦再缮稽迟耳！"琅阅之大喜，即封付差弁，从此摺稿亦必相示。越明年，时翠华南幸江浙，将抵镇江传金山添办水操，浙江明湖亦应阅视，仓卒间一切章程无可咨访，总办首道清泰进曰："袁县丞夙能多识，盍问之？"袁对曰："职谓本省另有章程，若第依样葫芦，职兄秉钧在萨制军幕，家信固常寄及，出其书排日记载，不啻其起居注也，水操一节，尤极详备。"顾藩德道交拍其肩曰："可儿可儿，不负举主！"不数日驾至，琅抚扈跸外行宫，昏后始归，宾从皆散，惟袁在，招入直房，曰："顷传宣明晨将阅海塘，须呈一清摺，今幕中无一人在，奈何？"袁曰："公创稿，职为缮写。"琅曰："我今日尚未餐，苦饥。"随以问袁，袁对曰："亦未。"遍觅行厨，仅得饽饽四，各尽其二，握笔良久，终不得下，乃揖曰："无已，悉以劳君，吾倦欲眠，四鼓即上宫门也。"袁且草且缮，以付傔从。琅出见之，谢曰："君才十倍我。"嗣是署富阳，补长兴，擢西防，保堪陞者，于此基焉。后为喜湖道，偶谈至此，辄曰："少年狡狯，此时不特精力不能，神明亦不逮也，君等勉之。"予仰答曰："叔才八面受敌，心思如水银泻地，无孔不入，钝根下士，历劫无由渡筏，可受衣钵者庶几厚堂乎？"公怃然曰："是儿可教，惟恐其不寿耳！"后果然。
　　　姚一如强戆
　　　福贝子最遴舁夫，皆壮狡者，四班更替，日驰百里，即临阵督战亦仿韦虎故事，不乘骑也，故舆人尤横。嘉庆初，以廓匪不靖，经理藏卫，方以地险寇遁，纡筹乏策，一轿夫头素多选事，入苗人家，强夺藏丫头簪珥，巡视都司徐斐禁之，即捽徐下马，裂其衣殴之。时随营为川北道杨荔裳，一如副之，同赴辕禀福。司阍林姓，即林臬台之叔，颇解事，曰："将军以公事劳心，少不豫，此等琐屑两君子决之可耳。"遂遣多役捕至，犹肆咆哮，怒呼用棍。众愤既深，痛予苦手，掴至四十，放起已毙。复往禀知，福亦不怒，曰："抢夺斗殴，军政固应加重，但饬阍人，急为选充。"越数日移营，舆已驾而夫不集，严督之，则环跪崩角曰："役等舍命奔走，原止供奉贵人，今随员均可耑戮，役辈恐无遗孑，惟将军主之。"福赧然，即询谁毙役者，一如前曰："姚令仪也，与杨揆无与。"福曰："何不告我？"曰："琐事贱人，何敢上渎。"福不得已曰："责之固当，毙之太过。"遂撤一如总理，时已保升川东道，摺已缮，并撤之，改用李鋐，则怒其对之戆也。后三年始得盐道，旋晋臬司，未到任，陟总藩，皆贝子薧后事。此节，予在都于鄂公邸闻之，为赋小乐府云："杨干仆，叔向戮，泾水兵，段尉刑，书痴白面太戆生，一怒能使三军惊。上公罽帐醉眠熟，狐鼠凭陵窃福威，就中舆皂犹狰狞，日日肩公作公足，入市手掣幼妇钗，毁垣刀揕门宫腹。监纪咨嗟车尉愁，忌器情多空跼促。闯然一骑来，意气颠如雪，法令先贵近，何物此重儓，呼吏捽之下，倔强奚为哉，赤棒掴盈百，血肉飞尘埃。上公惭谢首频俯，实应且憎谓予侮，从此娥眉谣诼多，鷃雀纷哓鸩鸟诉，片语何缘解忤公，三年终竟难淹我，严廓传说作奇闻，想象鬚眉争起舞。君不见，曹黄门纠刘秃子，几辈寒蝉羞欲死，不分葺城强项多，二妙同岑照青史。"刘秃子事已久见邸抄，不著录。时柳泉以富阳尉为大府所劾，闲谈至此，笑曰："一轿夫足倾成都守，何况巍巍少府乎？领首郡者真不值一钱矣！"仁皇在潜邸时，已尘天听，后来持擢职此之由。抗直小臣，抑于权臣，未必不伸于明主，彼如脂如韦者奚为哉！
　　　姚秋坪守城
　　　秋坪郡伯，予弟视之，文采不彰，明察寡断，然其保障，直可不愧古人，足称大事不糊涂矣。尹盩厔时，因公在省，忽闻王三槐来犯之信，幕中劝其且住会垣，徐商进止，君独奋然曰："我城主也，今不归，民谁与守！"乃走马旋署。至则百姓正洶洶思遁，有欲往四乡者，有欲依他邑者。君入城即下马，招父老谕：已遍地皆贼，逃将安往？不如本境，尚可背城借一。先飞禀省城，请乌机二百杆，又照式造六百杆，发库得弓矢，募乡勇、抽丁壮得三千，民志少定，之四方者皆归，且有别邑人来依者。武弁欲拒之，君怒曰："有分土，无分民，拒之是藉寇也！"尽发仓谷给之，诸大户亦踊跃襄助。粗定而贼人探马已至，见城上旗帜，知已有备，乃分掠村庄，焚杀甚惨，君愤甚，即欲往救，父老叩马曰："寇多乘健驴，步贼亦善走，去来飘倏，惟杨军门能逐之。"乃禀省请救，贼亦畏鎗箭，不能逼，协从断伙，乃长围困之。秋坪恭人瞿尤明大义，摒挡犒赏，令健妇均登城助守。越数日，野已掠尽，渐欲肉薄，幸乡勇多百练，卒鎗箭毙数十人，然终不退。瞿恭人以长子彬嘱其叔挈往藏城北野寺中，有急疾驰赴省，托其姒余姊许夫人身携其女，抱次子懋坐井阑，谓秋坪曰："寇入，君殉城头，我即殉于此矣，毋相顾也！"至第九日，势愈迫，贼有乘闉上者，君亲援弓射之颠，继登者相接，方支拄无策，忽闻炮声轰然，贼有奔马来报者，众相顾失色，曰："杨鬍子至矣！"散者大众。杨至，君即开城迎接，杨遥呼曰："毋动，此一群羊不足驱也。"一少年亡命援杨马尾，即回手提之，抛入城濠，视之已毙矣，见者吐舌，各鸟兽散，无一骑一卒敢留者。杨入城，令军士先食，己亦与秋坪共饭毕，即起曰："恐贼旁逸，不可与以暇也。"即上马去。秋坪抚视被劫诸状，报明请恤，上游惎之，惕营员曰："若是则汝等先须革职。"遂不果报，秋坪仅以守城劳赏戴蓝翎。乃捐资恤生葬死，灾者给价重造，计费四千。一如闻之曰："此项亏空，我不但不责之，且当代任之也。"拨己余补之，今其冢尚存。后秋坪来浙，时睿庙于请训时询及，并赐克什，而秋坪禄薄，不克如孔郡伯之承恩，惜哉！孔名继干，为湖北竹山令，见群贼方困官军于谷中，因率乡勇力搏之，得解，即各散去，亦不知所困何人也。居数年，以俸满赴都，适德侯入觐，共道往事，且深致谢，始知所困者德侯。侯即力言于上，以竹山令陟松江知府，亦称奇遇。
　　　梁山舟钱癖
　　　梁侍讲山舟先生，家世人品均第一流，第有濬仲之癖，两遭小人之辱，胥以阿堵启衅，虽出意外，而责备贤者不得谓非白璧微瑕也。嘉庆庚申，予筦将盈，黎明，袁二如观察召，并令偕幕友顾伴檠往。至则愤然上坐者谢中翰恭铭也，观察向予曰："君亦东山门下士，敬属暂为看守，伴檠为我修禀复抚台，且传钱塘解辕听办。"乃起传呼上院。谢乃告罗，求予二人转禀，备述端绪，曰："昔东墅师捐馆，诸子均在家，惟三郎杨镇视含殓，存历年廉俸及修贽赠赙，得万五千金，五股各授三千余，俱以归楚，惟四郎一股系孤儿寡妇，独掯不给。梁年伯不察，偏听谰言，孤寡哓哓，向家督苛索，故急不择音，蒙昧至此，乞二公代剖其情。"观察即命予二人往见山舟先生于卧室，白鬚数茎，已为捻断，且颊有爪痕。伴檠佯为不知，以观察之意告，侍讲艴然曰："我受生平未尝之辱，何以更为若辈作调人！"予乃进曰："为公受此横逆，夫已肆无忌惮若此，不可不令辇下诸公共闻之。且他日钟王石刻中多一老拳帖，亦为萃墨异闻。"公乃解怒为笑，诺之，且封三千金票嘱中丞转付三郎，以了纠葛。后三年，予谒观察，适上院方归，告予曰："适闻有廷寄到。"以询中丞，中丞笑曰："无甚紧要，第我与君皆在案中，散后即往拜薇垣。汝与清公稔，为我探之。"往则薇垣已赴辕谢步矣。予以覆，观察曰："已知之矣，乃谢杨镇遗状尸控事也。"初，少宰供奉尚书房，曾带杨镇伴读，棣萼参商，久尘天听，至是夭折。其妻顾氏本苏州妓女，故有是控。大金吾奏，发浙府查讯，芸台中丞以回避故，转委薇垣也。清公覆奏："恭铭照违犯教令例，发新疆，但恭铭隙肇鴒原，鄙同鴟吓，其不顺于父均由杨镇媒蘖使然，厥罪惟均，以故免议，应请革去员外职衔，遗业归公，充伊父祭产。"得旨以谢墉内值前劳，伊子免其发遣，遗业各归各业，毋许争竞，恭铭着地方官约束，山舟先生始服予之先见。后终以总持家政，老而不传，以令侄粤西侯补知府四郎积逋事，遭细人诟侮，向予自忏。予谓侍讲清德，是第一流人，所累者富耳，公若清贫，谁不助公。公曰："吾诚不欲使先公积累自我而堕。"予曰："此语未然，先公积累大在旗常，次在恩泽，文章翰墨，又其亚也，公独不思疏广语乎？能使子孙均如张文和、刘文正，甚至不能自存，俾朝野威仰清德，未必非文庄志也。"公怃然而已。
　　　鄂尚书
　　　予所见伟人如孙文定之镇定、百文敏之宏毅，皆绝伦超群。然读书数十年，酝酿有素，故充实光辉，岩廊炳耀，乃有未尝学问，且奔走戎马间，日不暇给，而能仔肩艰巨，且渐通文艺，此真天之所助矣。鄂尚书辉，世本叶赫，改隸正白旗，三十尚为白身，日卧酒肆，如史宏肇，其友申泰规之，为凑钱二十千，具冠靴，得挑马甲，乃更为计曰："子无兄弟，如宗祀何？"汉军李氏有女，年已廿七，甚淑，为聘娶之。门户初立，而准酋役起，揀赴戎行，时李夫人已抱子，均托之申。去十年奏凯归，得守备，居未几，复以游击从阿文成征金川，荐陟总兵，镇建昌。适甘肃回匪苏四十三滋事，摺请军前效力，乃赐金绮，授领队大臣，督兵攻石峰堡，见堡中一首，垂墉发枪，即援弓射之颠。正驰骑往取其级，忽标下中军启曰："请大人回营。"公叱曰："堡已垂下，回营何居！"曰："大人已受重伤！"回视下体，血殷战裳，蓦然遽倒，舁归大营，呼医搜出铅丸二，始悟援弓射酋时已中枪而未觉也，文成据情入告，奉旨赏赛尚阿巴图鲁。后陛见，天语垂问，对以臣疏于卫足，幸不陨越，悉仗天威。嗣是世袭男爵，开府川滇，皆由此起也。信一如，如司命，初督成都，廓尔喀叛，群议以为督臣自合坐镇，成将军带兵往办，一如独谓不然。后得旨切责，谓鄂辉从前办理不善，今有安坐省城，降为副都统，迅速前往，乃握一如手曰："我违子言，甚惭于子，然此行非子不可，能万里相从乎？"一如曰："此王事也，仪虽小臣，岂敢惮劳。且士为知己，虽死不避。"遂偕行。后一如之赏花翎、升知府，皆鄂所请也，故举主谊尤笃。予与春木主其家，即视如骨肉，姓碧鲁氏，本以属国从龙，犹有关东质朴故习，少不甚识字，服官久，乃渐辨清汉文。暮年位高，幕中多文士，忽胸中豁然，观纲鑑多见解，且能以浅语作诗。被谴时，与惠中丞一联云"尽容鲍子能知我，岂有曾参解杀人"，诚异人异事也。尝过春木寓斋，见南来所携香饼二匣，即撮而啖之，顾其长君鄂弥善曰："味不甚佳，黑者尤劣，何贵为？"众皆掩口，亦盛德事也。
　　　死后为神
　　　读昌黎《罗池庙记》，知柳州之神昭昭也，况以死勤事，殁而为灵，理非虚臆。传中丞鼎，初官普洱参军，尚留辕效力，与仲最狎，蚤鼓后，必招共话，押门迄，亦来寓剧谈。见人一善，必慕效之，手抄一如摺稿至四帙。事母至孝，交友以诚，面如傅赭，目奕奕有威光，余谓君必从神祗道中来，应掌杀伐。劫后果以同知署福将军翼长，剿贼无算，群苗畏之如雷霆，戴之如日月，为生祠以祀之。嘉庆庚申，解何半生还，便道省墓，予谒之杭寓，备述劳苦，且言生平无诳语，许此囚以不死而不得践为歉。予谓君非迦蓝，何必守五戒，如愧此囚，收之作部将可耳。嗣力化苗民，创建书院，移书延予掌教，予以道远辞之。又二年，冒暑入觐，以亚父之疾薧于途次，朝野痛惜。予嘱辰沅道张公崇奉之，复札云：无烦料理，三厅民已易生祠为总管庙而宏敞之，水旱疾疫必祷，牲醪无虚日矣。又戴郡伯延木以野人之扰，督兵边防，夜渡湍溪，溺焉，民素感其慈惠，御灾捍患，不忝国殇之雄，且愤夜郎师之泯其勳，祀以为城隍神，余属后仕周肖廉作碑记之。而浙之余姚亦思其遗爱，共祀之，余戏谓此如罗刹江之奉子胥，亦苧罗村之争西施也。雨村在浙时，好与余虐谑，故报之，思之腹痛。傅公功在苗疆，视鄂西林有过之，而能以杀人者生人，尤可与阮昭武垺。戴公权杭府一载，所决重案数日，真能片言折狱，且善钩距狡狯自吐其情。坐堂皇时，民即以城隍目之，两掷千金济阿温州时玉环之急，而独以黄岩幼孩命案、张钰与朱大年交讼，遂为属员所累，被议捐复，别选蛮府，以致捐生，伤哉！两公皆绝世才，傅公威严，戴公跌荡；傅颀而长，戴肥而矬，性情状貌，至今犹想见之。至如张观察之为神霄辖吏，钱武功之为水府分司，骨青威神，不皆端士，然均率性任情，如赵思肖所云，纯是天理，绝无人欲者。彼螫螫蝎蝎，毒于蜂虿；伈伈伣伣，媚甚狐狸，顾乃饰为循吏，貌取干材，我知其足胫生毛，死为下鬼，受犁舌地狱报。
　　　平阳案
　　　温之平阳，民风犷悍，每岁催科，绅士尤多包揽。有庄以莅者，新中武举，遂夺多士之所包而悉揽之，众不服，讼之，呼之不至，捕之则拒，又结硬手许鸿志为羽翼，阖邑畏之，且效之附之。前令蒋澄已七十，乞休去温守杨太鹤惑于庸妄，谓非武健不足胜任，访得豫章大挑班徐映台有文武才，乃荐之。徐亦觊其可越次也，欣然就之，瞰其他往，要而缚之，庄果不能匿，喜甚，亲解赴府。庄以莅子邀许鸿志鸠众夺犯，徐下车博之，许略拊其肩，一臂已垂不能举，胥役更望风而逃，乃上府泣诉，杨守仓惶通禀，混称数千人夺犯殴官，居然民变。平阳虽隶浙省，去闽较近，时菊溪师以观察发闽侯补，制军阿雨窗檄公往办。甫入境，即有披执迎马首者，询之则温协也，公下车握手，与讲均礼，大喜，公馆拜会，言知公督部，谨率卒四百备仪卫，公正色曰："无事则同僚，办事则予固星使也。盖阿公入奏，得旨以公补江苏臬使，即以为此案钦差矣，君来何人之命？"曰："敬听指挥。"曰："果尔，即立饬介士归汛，迟先揭汝！"协尚逡巡，公顾左右曰："若地方闻而滋事，先断主兵者之首！"始轰然偕逝。公乃出示，但罪庄以莅一人，余均宽贷，许鸿志年逾七十，自以例得免罪先出，以莅远遁，而其子以非主名，且恋巢，避近郊，先就擒。时清中丞以缉匪驻宁波，遣浙臬朱公理来协办，朱亦公门下士，公谓朱曰："吾奉制军差，宜遵制军所奏。但此案闽省但据镇道所禀，未经查勘，况辞称数千人，诛戮必广。寄语清公，无须眩惑耳！"抚军感服。予趋谒于温次，公示以揭稿，覼缕数千言，首勘夺犯之地东阻峻岭，西界深溪，南北均塗田，可屯处不及一亩，则数千人之说不攻自破矣。行至中途，以莅望见有人，大声呼救，预谋纠众之讹亦解，而以莅之非为首更见，乃定斩一人许鸿志，绞一人庄以莅，其余城旦二人胁从杖释，有土官均以失察议处，庄以莅缉获另结，皆公手定，不烦幕府捉刀，奏上如议。如此大案，如此完结，不特民命保全无算，即员弁亦受庇问涯。无奈庸人选事，另启隙端，以至重发钦差，地方大累，员弁皆遣戌，而杨首亦拟满徒，真所谓自作孽，不可活也。
　　　袁痴
　　　袁丹叔先生，性好游戏，酷慕唐解元祝京兆，以嘉兴太守得请家居，买宅府县间居之，即今求是堂也。一日科头敞衣，倚门闲眺，有友人遣仆通书，未识门迳，邂逅问讯此间袁痴宅安在，袁痴者戚友惎公，背呼谑字也。公闻仆言，应曰："门内即是，吾为司阍，书可付达。"少焉，偕少年扛一襆出，什袭封铃，诏其仆曰："汝主与我主假一器，器甚珍，亦颇脆，嘱汝好持之。"饬二童缚其背，约束甚固。友仆竭蹶负归，气急败坏，告劳于主，友疑其讶，发缄视巨磨一轮，题其上云："家奴无知，呼我袁痴，无法可治，石以压之。"大为拊掌。又新建一书室，用三合土，须鸡卵砑之，见一童携筐市蛋，呼入室中论价。筐约百卵，照时值给钱三百，童必欲枚数，公乃令童圈臂于案，唤仆一一数之，得百三枚，公诏仆先付钱足，然后收蛋，免令童恐汝短数也。仆甫入，一猘犬出，童大怖走避，蛋尽堕地，童惶急无辞，惟涕泣而已。公曰："若窭且幼，我即售汝碎蛋，盍为我捡去其壳，掠其器，始可料理，作匠人饭菜耳。"童且拣其偶尔刮，终不得起，而卵已遍匀入土矣。公令仆照数付童，曰："吾虚费无偿，归告而父，为我助工三日可乎？"即公所居小阁，今已易砖。又秋晚，遣仆赴近郊索租，佃欠颇多，仆欲缚之入城，佃邻某素横，助邻骂仆曰："若辈倚主势凌贫人，再来必以粪灌！"仆归以告，公故为踏田者，造其居访之，曰："吾欲置产，闻汝与诸佃熟，偕我一视可乎？"邻故田保，聆言甚乐，即与周历，临行与约曰："明日薄暮来我家，邀人立券，当奉倩作中。"邻如约往，公故曰："餐未？"邻谦言已食，公曰："买主须明晨来，汝宿我家可也。"乃强拉入书室，衾枕颇华，邻不敢辞，跼蹐而已，草草阖户而去。邻黎明即起，四无人声，撼其扉，知反鑰，未起，呼号数回，初无应者，至辰巳间，馁不可忍，乃遍索室中，冀有食物。忽见书架有蒸饼二，急取啖之，不啻陈仲子之嚥螬馀也。食竟，旋闻有振鑰者，主人致辞曰："城居多晏起，勿讶也。"方饬仆备晨馐，忽顾书架，谓仆曰："二馒头藏何所？"仆欲寻觅，邻赧然曰："缘饥甚，冒昧食之。"公乃顿足曰："祸矣祸矣！"握邻手曰："吾留君而适害君，奈何？"且饬仆即往报县，呼地保打扫侯验。邻骇绝，垂泣问公曰："尚可救乎？"公曰："蒸饼以毒鼠，中有砒霜。我闻方书，惟粪可解，然此秽物，胡可饷尔乎？"邻急曰："性命要紧，遑敢避也！"乃叩首仆前，乞为取粪，公乃另呼一仆举粪桶与之，给与一瓢，令自斟饮，邻斟饱满，举首见仆，公忽问识此人否，邻茫然，公乃笑曰："此即若欲灌粪之催租人也，今请君入瓮，报之已足。一语告君，无烦芥蒂，饼中并无砒霜耳。"邻大呕而去。又松郡敝俗，以上冢为名，妇女多作山游，余云尤盛，公侍姬怂惥内外诸孙买舟同往，公禁之不得，乃嘱庖人具盛馔，且多与之酒，登舟后渴甚，呼童烹佳茗沃之，至中途腹胀，公坐鷁首自言曰："我饮茶多，欲便无所，且取嚏以图通气。"遂向阳作嚏再三。诸女不意其诈，或效之，则沛然莫御矣，乃急呼反棹，公亦不问。既登岸，乃佯惊若等何故濡其衣襦耶！众忸怩，乃徐曰："游山固雅事，然至松间作厕，反辱煞风景耳！"至今袁氏家法，闺人无登陇者。
　　　讼师
　　　功令严禁讼师，今皆讼棍耳，安得云师。若真有邓思贤刀笔，有司之所畏，亦有司之所欲也。雍正间，松城有吴墨谦者，工刀笔，晓律例，人倩作呈状，必先叩实情，理曲则但为委曲稽延，劝之和解；若果理直，则虽上官当道不能抑。德清徐西湾未贵时，赘子琅琊，为熑延员外之婿，外姑剧爱之，割千亩为奁赠。后女死失欢，靳复不予，西湾尊甫方虎先生以方伯乞休，年已八十，亲来索取，遂涉讼，奁目俱载，并另有细薄号数，租额炳列，府县均袒之。吴为作诉，极言婚姻夙好，冰玉相投，为夫故家析，女已夭逝，不能给，亦不愿给也。夫曰奁，则非翁之所得问；夫曰赠，则非讼之所能争，亲家翁具三达尊，断不涎此，此必主计仆狡狯，料明镜高悬，决不为所眩耳。诉入，方虎翁废然返棹。又一富家，欲吞一活产，而业重价轻，未盈卅载，无可解说，乃觅一故纸，仿正找两券作一伪绝据，笔墨浓淡俱极相符，更倩铁笔摹旧契图印之，临审时呈验，失业者无以辩也。吴乃从掌案索观，反覆良久，密告曰："伪也！"即为申诉："大凡民家契券，既不可悬之于壁，又不可铺之于几，则藏之箧；复虑其污且损也，则夹之书，故蠹侵焉。然蠹所侵，蠹痕必重叠，断无能东西穿穴之理。今此契折纹与蛀穴参差，殊不可解，祈明府弔取藏券之器以对之，则情伪必现矣。"富家无可呈，乃放赎，此余族自贻翁事。又一新安质库，地棍欲挟诈其资，乃习其缪草，仿其戳记，仿其款式，造一伪票，作珠一颗，典五百金，计值十当五，须偿千金。典主亦健者，取此月号簿呈送，棍乃转讼其伙，谓主人艳珠，令伙没入也。墨谦取票视之，笑慰伙曰："无恐，易剖耳！"具言各典店规，例以年长一小郎写票，大典四柜伙，次三，又次二，各授票百，以木扦贯而授之，否则落纸如飞，散同秋叶矣，请明府弔各典票验之，可见此票无孔，非典中物也，棍语塞，遁。片言折狱，良有司当北面事之。予在永嘉黄大松逆伦狱，蒋本府饬捕讼师，正选役密访，薄暮，忽有跪门求见者，呼之入，自称贡生林枝英，闻捕黄大松讼师，故自投亦自辩也。叩其始末，则曰："黄大松族人有与葭莩戚者来代请曰其兄为县役，威逼自缢，反诬其弟揢死，将陷于凌迟，乞公怜之，一为申诉。"某以张邑尊素多庇役，亦疑之，县昏府昭，因投牒太尊，乞为委检。嗣蒙阳平赵公明检是揢非缢，即严拒之，因转属一樊生作呈，今匿各楬帖皆伊所造。予曰："汝言甚晰，然不获樊，汝终无以自脱。"林曰："樊在省已为人指目，不能久匿，闻将归，措资斧逃之玉环。某居少远，无从消息，邑胥严姓与比邻，必不敢隐。"从之。三日而捕至，初犹支吾，出林质之，一讯而服，后遣戌焉。林虽未足称师，然狱赖以速定，余故力言于峨峰先生，不丽其名于牍中也。
　　　科场奇遇
　　　科场遇合，变化百端，唐宋以来，记载已伙，鬼神弄人，若可解，若不可解。予九试棘闱，终于白蜡，而嗣茅弟如摘颔髭，丁未游庠，乙酉即领乡荐。其卷疵颣百出，二三篇有漏下语，诗复失粘，予谒副座师贺虚斋先生，及本房谭武进大经，均言闱中但觉其文从字顺而已。稷堂夫子言甲午分房，八月杪荐卷已足，一夕欹枕间，辗转如芒刺在背，乃起独酌，忽得刘泰卷，颇赏其老洁，然固太质，仍置之。乍解衣，闻箱中纸声谡谡，仆从皆闻，谓开箱时有鼠窜入也，乃取刘卷再阅，字字惬心，明晨遂荐之。榜发后复阅之，平平耳。予观《秋坪新语》，载其断蕷生芽事，亦可异矣。吴孝廉兴仁，述金陵一老学究，率诸子弟同入棘闱，三场坐号已邻龙门。十六日交卷，恭然踯躅甬道中，遇一及门亦来交卷，呼之曰："吾惫甚，倩汝代为一投。"弟即接置卷袋，鼓勇而上，得签，与师偕出。至寓，解袋乃大惊，则仓卒中接签，而卷未交也。托言倦卧，闭帐取针线纳卷枕中，缝之。归后犹窘甚，不敢告人。未几而师捷报至，徒往贺而疑其误也，切切问经书籍贯姓名字画皆符合否，师怒曰："汝为若等英俊不第，而老头巾不合侥幸耶？"徒乃曰："事已露，不能不直告，三场卷失投，尚在枕中也。"取出呈之，师乃惊绝，亟走本房师所谒见，见即谓曰："正欲相问，场中因君，几酿大狱，吾荐头场七艺，荷主司已列魁首，及弔后场，而三场无有，疑其不到，则三处点册硃痕灿然，疑其帖藏毁，将劾外簾。监试大窘，不得已各员凑成五策，缮硃卷入。榜放，将召子补誊墨卷耳。"学究乃具陈其故，且出原卷以证，房考乃惊叹曰："若真命应孝廉，吾非汝师，若徒乃真师也。此卷若投，讹误百端，虽赏首场，不能不割爱矣。"更足奇者，杜副车禊，又言浙江某科，以"恭宽信敏惠"五字命题，一士文颇惬心，将交卷，复阅一过，乃大惋丧，缮首艺时脱第三股，无可如何，再四图度，于讲末赘三语，以领其意，每股末均添一句，掐入信字意。自问必不售，主师激赏，竟置经魁，阅对墨卷，见增改处，始悟其误笔成蝇，则奇之奇矣。又江南某科，题为"子路曰愿车马至愿闻子之志"，一新生在号板上睡，梦见其先德曰："汝首艺必作两扇格方得。"寤而题下，乃依言草就，适与叔同号，呈以请正，叔谓意致颇佳，惜格式不合，乃改截发。思之良是，因就所改誊真，忽觉懵腾睡去，复梦父怒呵曰："何故违吾言，败乃公事！"竟誊两扇原藁。时主司方欲觅此，以备一格，搜得大喜，亟登之，则又鬼神弄其狡狯焉。至戊子顺天朱韬六已中，而闱中硃墨卷误套，竟填他人名，房考朱石君询知检举，奉旨准其更正，朱铃乃给举人，菊溪师戏谓榜上无名，非我同年也，复呼之为还魂贡生。
　　　死有定数
　　　凡人死生，自有定数，老寿夭折，不可强也，考终横死，不可假也，乃有同一非命，而火与火不相易；同一水死，而江与湖不相易，是遵何道欤？外祖蔡缘亭府君言居朱家角时，有鲍姓贾贩胶猪于苏，将归，以阻风留滞阊门，一夕梦中忽闻有人传语曰："朱家角大遭回禄！"梦中惊问何处，曰鲍家至曾家。俗说梦火焚者主发财，乃汲汲贸货，以趁年市。行至中途，因归心欲速，自助舟子撑篙，失足投水，迷罔间恍惚见赤面神人援之起，自揣生平奉关圣甚虔，意必武帝庇佑。至家报赛，爆竹窜入积薪，炎炎渐起，风力助之，遂不可扑。鲍已沉醉，兼以醃货塞巷，苦不得出，遂与燎毛俱熟矣，方悟援之者火德，非武帝也。又程姓贾素走汉口，一年归松渡江，舟覆，溺焉，忽闻空中语曰："此辰湖中人，何为在此？"暗中摸得一缆得济。自此过苏，必由崑山，虽捷径风利，终不敢出吴江也。一岁因事羁绁，归已迫除，程贾与友小酌山塘，归，醉卧舟中，榜人说其仆曰："腊底南风颇利，如必道迂崑山，恐岁首尚不能抵家。今取道外湖，八十里程，明午即到，此时主人沈醉熟睡，比醒。船已抵岸矣。"仆人亦以为然，从之。夜半正过辰湖，月下扬帆，驶行如箭。程贾推蓬，闯然出曰："此何地乎？"长年漫应曰："辰湖也。"程即应声跃入水做，则挤之者即其援之者耳。徐芳圃方伯官浙臬时，日者谓防火厄，杭州郁攸最甚，颇有戒心。及调济南，自谓免矣，竟以签押房起火殉焉。时印已出，方伯不知，乃以救印复入，再出已焦头烂额焉，沈明经丹彩亲睹之。谢苏潭方伯长子，占者谓防水厄，故嘱令留家，乃以送葬溺小港中。又旗员阿公，少时曾梦溺水，故一生不肯舟行。又北人习乘骑，固所安也，及放郎岱同知，则万山之中，莅任宿馆，晓令眷属先行，而身自押后。料理甫毕，将登舆，舆夫禀闻将发水，恐不可行，怒叱曰："眷属已去，且火食铺盖俱往，何以住宿？"促之行，路上绝无点水也，愈责其妄。至数里，经一溪。忽闻奔雷建瓴而下，一舆一随骑转瞬不见，惟换班四夫得逃其半，则又于旱道遭水患矣，山神水神，孰实司之？始觉潘江陆海之外，山涛更不可测。
　　　布利
　　　滬渎梭布，衣被天下，良贾赖以此起家。张少司马未贵前，太翁已致富，累钜万。五更篝灯，收布千匹，运售阊门，每疋可赢五十文，计一晨得五十金，所谓鸡鸣布也。曼园既贵，子少，以甥主家。长姊子蔡，即予外曾祖，性疏略，不甚精会计，为家奴干没代偿数十金，曼园知之，蹙然曰："吾之托甥曰，欲其稍益修俸，佐姊甘旨耳。今若此，是累甥也！"乃改以属妹子赵，赵公晓贸易，曼园亦倾心任之。某年横云山人假归，山人侄为曼园弟茹英员外归觞之，酒间言及闻尊府解库颇多，某积有廉俸，欲祈附存。问数，举手示之，曼园诺之。明日送汇票，则五十万也，曼园恐难于转运，召赵商之，赵曰："息若何？"曰八分。曰："舅已诺之，不可辞矣，惟为数太多，解库难存，兼走京西两标，始可得利。"曼园从之。后十年山人再归，曼园已老，赵公手为归楚，本利井井，而藉以营运，赵资亦与王张垺矣，即雪舫、云垂两君先德也。临终嘱二子收业，尽以置产，产亦万亩。后新安朱泰源、金陵李宏昇均折阅而去，盖逆知布业之将衰矣。货殖之才，诚能亿中，异哉！又新安汪氏，设益美字号于吴阊，巧为居奇，密嘱衣工，有以本号机头缴者，给银二分。缝人贪得小利，遂群誉布美，用者竞市，计一年消布约以百万疋，论疋赢利百文，如派机头多二万两，而增息二十万贯矣，十年富甲诸商，而布更遍行天下。嗣汪以宦游辍业，属其戚程，程后复归于汪，二百年间，滇南漠北，无地不以益美为美也。廉贾五之，贪贾三之，长袖善舞，有罔利之迹焉，终不若赵天水之堂堂正正，利己而不损人耳。至吴人赖布以自殖，南宋以来以著之，若麟昭副宪议，谓布缕之微，从古与粟米力役并重，拟于苏松两郡专设一差，俾催布税，陋而且妄，诮者谓薇垣徒拥虚名，果设此官，真当奉之为布政司使矣。宪庙之斥而贬之也，诚睿圣哉，事见张茹英员外日记中。
　　　
　　　三异笔谈卷四
　　　靳言冥责
　　　陆耳山副宪，性颇浑穆，讥之者谓有陈师召之风，人有诿（言垂），未尝不诺，客去已全忘之矣。犹子明经、梅砦窃议其非，因言远祖文裕公深未达时，曾梦入冥，见判案者为故人某，取其册籍一窥，见己名下注云官至一品，寿台八旬，醒而誌之。后列显要，为严嵩所忌，不得大用。至七十岁作翰林学士时，复梦入冥，仍见某谓曰："君禄已尽，生平幸无大过，可替吾职，不久来矣。"文裕大讶，诘曰："前所示册，何所两歧？"某复取册出示，见下又注曰：为惜一贼，误毙二命，降爵二品，夺算十年。盖有两富民为盗诬引，乞公一言立可省释，而公方为高山所轧，避嫌矜节，再三不可，二人均毙狱中，伯仁由我，不可贷也，未几竟卒。因思谢茂、秦顾、梁汾辈，义薄云霄，亟当铸金事之、买丝绣之。梅砦为春谷师，才子殊具侠肠，惜不永年，思之腹痛。梅砦兄味茶，又言蔗林相国守东山，宗伯家法一生谨慎，未尝以疾言厉色加人。丁内艰归，不走府县驰道，曰我遵朝制也。投文稿主文者必厚，言府史无禄，不欲由我辈薄之。长子淇以荫官户部郎，中年夭折，相国悲咤。一日偶谓诸门下士曰："予自问生平无罪，西河之痛，天何罚之酷也！"众或引孔子伯鱼释迦摩侯罗为况者，相国愈不释。时洪稚存编修在座，最戆，率尔对曰："师何无罪？师秉国钧，上之宜法皋虁伊傅，次之亦当效房杜范韩，乃庸庸祗祗，徒效孔光、石庆之所为，不能造福，即有余殃，慎无以无罪自蒙也。"相国惘然久之。后分发掣籖一案，议穷治应讯者数十员，公方掌吏部，力言于朝，谓若等微员下士来自田间，不识忌讳，或以笠屐所经，熟其风土；或有葭莩足托，资其饔飧，与指名鬻缺者大异，请恕其既往，禁其将来。此案乃治吏而不及官，得全者甚众，相国固可谓能受荩言，编修亦可谓不愧诤友矣。仁人之言，其利溥哉！
　　　董传策
　　　董幼海传策，为思翁之侄，与余家有葭莩戚，为御史时，以建言延杖事载《明史》。分宜败，起少宰，后复归里。明季缙绅多横，董氏尤甚，幼海偶饭于某氏，食火肉而甘之，主曰："此购之沈行者。"侍仆知之，归告主膳妾，妾思媚郎主，即遣人之沈行购之，以供饍。幼海味之曰："何乃似行产。"妾应曰然。饭罢即趋外舍，呼其童至，怒曰："我在外问事，何敢漏言，且以仆隶而与闺中传语，尤不可长！"另嘱一仆看守，须讯实治之。妾闻之，且惧且愤，遂乘间自缢，其仆知益恐，谓守者曰："某姨已死，我罪更重，自问无全理。汝以不觉失囚，谅无死法，生平积累数百金悉以奉汝，幸纵我！"守者以言甘币重，允之。幼海索之不获，先毙守者，穷追逃者亦毙之，嗣是婢仆人人自危，均怀逆志。董微觉之，聚众而谕之曰："余性急多暴，事过辄悔之，明日当祀武安王于神前，出矢言，不责一人矣！"祀甫毕，以小忤意，执一役重挞之，众乃合谋曰："祸孔急，需事之下也！"即于是夜饰为盗衣，攻入寝室，小婢为之导，侍寝姬启扉纳之，一舆人以斧斫其首，殪。少顷复甦，谓其妾曰："吾伤至重，速邀沈某治之，或尚可图。"婢即奔告诸奴曰："速来，已能语矣！"复入，一厨役手枪刺其胸，刃出于背，乃绝。翌日，松守捕诸凶，讯别首从，厨役力辩曰："囚殴役，主人头上安敢加及！"惟胸上一伤则无可辩也。丁亥春，见武林闹漕案，囚供所击非官，但碎一红顶耳，愚民之愚，可恨可怜可笑。
　　　斗力斗智
　　　野二，不知始何名，以颀而黝、不操土音，故群呼之为野二。余外祖家全盛时，居青浦之永丰庄，门首置质库，以野二多力，俾司警夜。二量可兼人，酒食不能供其餍饫，即三餐均以升米为率，亦云只可点心，不堪果腹也。一日，忽有少林寺僧来募，指名蔡氏索三百金，挟一蒲团坐石桥上，来往俱不得过。与之数金数十金，不顾，云有能拉吾过桥者，我即飘然，否则且借宝典结冬矣。有强悍少年来试之，僧一举手，即已倒掷溪中，众莫敢近，乃唆二曰："若数称勇士，能挈此僧过桥去，除主翁犒赐外，我辈公备饭一斗，酒一坛，猪首一枚，以供大啖可乎？"二应曰："是何难！"即至桥上，不尽一级，问僧曰："若非少林来者乎？"僧漫应之，俯仰间已取僧，挟其首于腋，疾趋数十步，如土委地，曰："请请！可以行矣。"僧起立，熟视良久，曰："拉我者汝耶？我行矣，尚当与子一角技耳！"乃取行李一檀木扁挑，置秃顶，以两手扳其末，张满如弓，飞空中数丈，乘其落势，以手接取，出不意横击二股，二固戆猛，不肯避，亦不解御，受击蹶然，幸立人丛，不得倒，大怒曰："妖僧无赖，暗袭乃公，汝惯掷人，乃公亦一掷偿汝！"乃捽僧背掷隔溪中。僧惫且惭，弃其衣钵登彼岸而遁。二乃从容饮啖，自言生平第一饱也，僧竟不复来。外祖因述明季有乔公子者，以豪勇闻，有友康飞腿，以用足称无敌。一日，有僧造焉，请与角力，乔揣僧技实胜己，因假近游，约以数日归试较。居少日，僧复大言："不拘何人能挥我一拳、蹴我一足，我即推牛刀，若缩朒者非夫也！"因与康谋，乘僧闲坐，于隔墙飞腿击之，僧壁同倾，越数十步外。僧起笑曰："郎君何须壁后置人，今已矣，会有相见日，未知鹿死谁手耳！"后年余，乔与康同游天台，于石梁旁遇僧曰："此间无人，正可决一雌雄也，当互殴三拳，以判胜负。"乔方踟躇间，康目之，伪云："君素习易筋经，今何怯也？请师先之。"袒衣立石壁下，僧鼓勇拳之，时康立其旁，飞蹴乔肩，乔倏然横倒，而僧之臂已击于石壁上，成三折肱矣。此不惟斗力，亦斗智也，野二遇此僧，必洞胸矣。
　　　拳勇
　　　拳勇之技，《武备志》列第十八，即唐宋所谓白打，其传以三峰为内家，少林为外家，如《鲒埼亭》所载，刘草堂之友王徵南事颇详，大旨以眼明手捷为要。沈铁岩师尝言白和尚者，住南郊之福庵，徒永嘉及石岩均习手博，以折伤科为业，颇能自赡，不藉檀施也。一日，偕同袍随喜见白，须眉如雪，遍袒右肩，纳凉殿中。或谓僧已八十，然余勇可贾，数十雕面少年非其敌也。好事者请小试其技，白辞曰："垂死之人，气血衰耗，无以博诸公一粲。"请于客曰："晷已将午，荒厨蔬笋，能共饭乎？"众诺之，白供净馔数头，绝无酸鹹气也。时方盛暑，蝇飞如织，侍者挥扇。旁午，白令另取一钵来，与客且谈且饭，饭已，则钵中之蝇亦满矣，众大诧叹，白曰："无庸，不过指头活脱耳！"众益嬲之曰："此师妙法，更愿一观神勇。"白曰："本无勇也，安所得神？旧曾学一小技，未知今尚能否？"引入一精舍，舍中新铺方砖，胶以灰沙，殊甚坚緻。白方跣着棕鞋，自南至北，倚墙微步一周，则阖室之砖皆起矣，谓客曰："此砖铺本未匀，下多轩轾，省呼拙匠又需一日工也。"众者吐舌，膜拜而散。白僧郡人多见之，且述其轶事甚伙，予生已晚，不及睹矣。目睹者有陶先生，陶青邑庠生，寄居郡之西郊，课徒为业，安砚南带之拥书堂，课予妹倩巩太学文湘望之，即柳泉太守叔父也。一日进馆，途遇粮艘水手，执一卖饼儿挞之，询之则以选钱故。陶睨而笑曰："如以鹅眼榆荚，乃以易如盘大饼耶？曲在汝。"水手怒曰："何与汝事，竖儒强判曲直，且试老拳！"方一举手，而身已蓦然倒，蹶起，大惭而去。薄暮解馆归，过仓桥，有十余恶少，环而詈之，时天微雨，陶手盖足屐，身着（衤斗）袚，携一油瓶，将以继晷者，笑曰："鸡肋不足以供尊拳，以油瓶寄店家，碎此将妨我半宵课。"语未毕，则见一恶少已掷对岸，众愈忿，如墙而进，陶以手中伞柄拨之，纷纷而倒，半掷滩外，半堕河中。其旗丁闻而趋赴，呵曰："若辈无目，奈何犯陶先生！"陶曰："幸我早知君部，无伤也！传吾语戒之，此后勿惊吓儿曹为嘱。"一笑而去。时馆童二，一曰文荣，一曰永禄，问陶何以不举手而人仆，陶笑曰："汝等试击吾。"文荣固孱，随击而仆，永禄负其壮，猛击之，则身掷数步外矣。望之又言在塾中，以败苇管削其两头，置袖内，行村落中，遇狞犬，向之一揖，无不张口狂奔而遁，盖剡竹支其两齶，不能合、不能吠也，笑谓此等猘儿，五柳公乃以折腰柔之，大属恶嬲。
　　　圆光
　　　圆光一术，法颇简易，余所见二人均有奇验。一年十三岁，时春藻赵氏表姨，许字瑯琊，将报聘，购如意双置盝中，启视已失。婢妪辈咸欲自明，乃醵钱为之。术者儒衣冠，一老学究也，所需香炉一、烛台二，案上粘白纸，术者南面立，口中喃喃诵金光咒，咒外祖及沈师均习之，非黄冠秘筴也。诵半时许，以两手摩娑拂纸上，掌中若萤火纷纷散落，仿佛成一镜，则众皆见之。先是选两童，俱年十六，左右侍，至是问童曰："见镜乎？"皆应曰："见！"又问曰："镜中何见？"曰："见一马，系宅前旗竿外。"曰："谨睇之无瞬。"曰："有人来解绁矣，备案矣，上马矣。"术者叱童曰："急逐之勿懈！"一童林姓，素黠，游移间，已不复见。一童蒋姓，甚愿，则曰："往东行甚速，我步亦绝尘，不敢后也。"顷之曰："下马矣。"问何所，曰："似府城隍庙。"曰："汝不可入，第立石狮旁待之。"曰："传舆从矣。"曰："舆从入矣。"曰："舆从出矣，仪卫与赛会无异也，行甚缓，盍先归乎？"术者曰："第随行，暇则流览焉可。"曰："至嶽庙前矣，某钱店方数钱，呼之不应。某茶食铺方装粔籹，戏乞之亦不顾，皆其所熟识也。"曰："过秀野桥矣，一恶丐佯死卧地，官役均不问何也。"又曰："过包家桥矣。"术者令开门，门开见二老者趋出，一白髭丰頰，一长髯黝瘠，证其貌则尧峰祖姑丈之父与叔，童所未及见也，跪而迎，轿中人拱手，乃揖而隐。轿止厅事，坐呼役搜赃，两青衣诺而入，童呼曰："奶奶何不避也，奶奶髻上珠串触簾堕，速拾之。"奶奶谓余祖姑："适坐中堂，闻外间传言乃起归内寝。"相隔远，所见无少舛者。青衣奔走几遍，童乃呼曰："获如意矣，已折且破，藏廊下旧茶灶中，并获窃者矣！"问曰："识否？"曰："识。"童之父叱曰："勿言！"乃附父耳告之。又曰："以妇女识之矣，又缚一人来，笞二十遣去，即复旃舅乳媪及夫也，城隍即起。"术者复令开门，而童已蹶然倒矣。春藻不究窃事，即饬其夫领回，其夫仍壮盛，不见彳亍作受笞态，意阴律亦轻，不过蒲鞭示辱耳，第越县报府，则与阳例不合耳。越数日，青松石外叔祖蔡茂才涵青遣人来问曰："病亦可圆乎？"术者诺之，予亦观焉。侍童则外祖家童颜也，先所见胥与春藻同神坐中堂。青衣先于后池中带一垂髫婢出，颜固识之，诧曰："吴家女乃在此！"盖仆吴良女，甫十一，溺于池。见女嬉笑如生时，不怖亦不戚也。神曰："此非祟者。"反之池，复有一人身蛇首者来谒，神起而问之，似是宅神，即立于旁。继又捽一垢腻人，肥而鬍，责之十，以曾索酒食故病，则非罪也。蛇首人与神语良久，其神太息而起，术者曰："此病也，非祟也，无能为矣！"婢溺已数年，而貌如故，地下真无岁月矣。晓岚所记节妇已霜雪盈颠，而其夫以夭折故，依然美少年也，其言信然。
　　　沈师楼上怪
　　　先师沈铁岩，名泰，癸酉北闱孝廉，素事佛，家北郭艾家桥。家有小楼，为习静所，置木鱼贝多焉。一日，闻阁阁有声，似童儿辈作戏，潜上伺之，则阒无其人，槌于空中自举，梵筴亦翻翻不止，大惊，扃其户，不敢登。越数日，窗隙忽飞一纸下，上云：今日太太来，需二簋享之，希为一办，置食厨中。家人不敢忤，如言置之。明晨启视，器已空，中置钱二百文。又一日复下一纸，云：太太欲听盲妇琵琶词，希致之。亦如其指，则室中横钱千余，浮于所费十之二，若以酬其烹饪奔走之劳者，所称太太，则不明其为母为妇也。后渐习之，亦不祟人，惟与沈师长子余来忤。一岁市一骚鼠帽，方置几上，俯首沐，昂首则已失之，遍觅无踪，后数月乃于瓦当中得之。侄蟾客来，恍惚间见一白髭矮小人，计家中无是人也，遥呼曰："子非楼居者乎？"转瞬间已不见，乃造楼长揖曰："子其人形，合知人理，我来造谒，何不以点心食我？"遂归，则所坐室中，小碟装饆饠三，尚蒸蒸热也。师终患之，乃逃禅入道，设乩奉佑圣真君为主壇，甚肃。适余来，妇病乞方，药多异名，难见，乃乞药，乩书在王灵官供桌灯台底检之，丹丸三，香甚烈，透水而入，数日犹不息，然服之竟无效。惟乩上神仙络绎降灵，云间先哲无不至者，师曾祖亦来赋一诗而去，语不他及。乩遂言《玉枢经》有经而无忏，君能补作一《玉枢宝忏》，可入文昌宫见若曾祖矣。师经半载草成，呈乩改削，点窜甚当，亦多奖饰语，不啻黄九烟《将就园记》中语也。后欲实其约，乩屡作支吾，一夕逼之甚，乩乃大书曰："吾与君周旋数载，所勖者忠孝，所订者文章，诚道义交也。第君视我何人，君自视何人，何得至文昌乎？且文昌何宫，文昌宫又何处，要之世安有真仙？大抵皆灵鬼耳！"从此扶之不动矣。或疑此即楼上人弄狡狯也，谅哉！
　　　杜张两家怪
　　　杜刺史昌丁，以永春牧署泉州篆，家口留省，宜人吴氏，梅村宫詹女孙，惺斋侍御之女也，习于骄贵，饮食卧起间，不谐于众。一日，呼婢瀹茗，炭上瓦注忽不见，瞩之则集于顶槅，旋转如风，众方惊愕，霍然飞堕炉上，视其方沸之泉，已无涓滴。夜卧后，泉聚帐顶中，涓涓而下，正注吴面，一女一媳夹侍，不沾余沥也。午余进食，饭中蠕蠕动，粪蛆满其上，臭不可闻，不得已，易常住饭啖之。侍者检蛆饭，倾之则依然有秘其馨也，所祟止及吴，不忤他人。邸中设醮驱之，祟益甚，且戏弄道流，如剧中所演王法师。逾半载，刺史卸事回，自作一札焚之，怪答以一帖，非篆非草，不可辩，竟倏然去。二事皆得之传闻，惟张萱思家曾亲见之。张舍去外祖家一牛眠地，怪无形而有声，主人詈之为怪，怪即呼主人字，恶声必反，皆市井秽语，亦不甚祟人，惟好作神会中所谓钱旛戏者，窃人烛台为之。或伺其戏击焉，空若无物，惟烛台愈高，且出簷外，终日不倦，后萱思迁去，空其室乃已。余戏谓班昭以九等论人，怪亦有阶级焉，沈师楼上游戏三昧，即闺中口耳之欲亦不以累人，至假托乩仙，敦诗说礼，不愧风流鬼魅也。闽省邸中，因人弗顺而嬲之，能使闺襜侈泰，技无所施，且来去飘然，狡狯亦不恶。至萱思家物怪之中又有伧父焉，恐沈杜两家均不屑与之为伍矣。
　　　叶参戎
　　　乾隆五十九年，余由滇入蜀，一如姚方伯以雅州守权永宁篆，所属荣经县有殴毙胞叔逆伦重犯，解至富顺境逃脱，一如急饬悬赏购缉，叙州守吉公升保，札摄富顺令程司马煜，捐干金置堂上，旬余，一无踪迹。时孙补山以相国建节，勤于政事，卯初见官，司道寅正即集辕。予方高卧邸中西舍，一如隔垣宇呼予曰："起！我已遣人呼叶参戎来，有所言，虽杂无遗，即来节署相告。"余即起，盥漱甫毕，阍者告曰："叶总爷来。"出晤，即贺曰："囚已获矣，我一夕颇劳，幸告观察知之。"余漫谢之，叶曰："勿疑，我于鲁都游都下皆置天罗地网，不能遁也。"余曰："足下何以知之，曾见此囚否？幸先告我。"叶曰："囚我于光中见之，囚初逃至一处，有中年妇赠以衣一领，钱五百，复返其家，则一翁一妪呼两青衣执之矣。今已十三，既望即就缚，我固知之，爽则谪我！"至院以告，一如曰："叶华又弄狡狯矣。"叙州去省三百里，遣仆杨驰覘之，杨诨号八百里，以其捷于侦探也。十八日，余偕胡雪方至院，与一如、肖廉共饭，饭后节相亦来共话，忽肖廉仆汪福抚掌入曰："囚果擒矣！八百里已款门。"一如遽起讯问，逾阈触于楹，几仆，节相笑曰："一如坦率，诚不如谢安石之镇定。"咸就杨细诘叶语，一一吻合。中年妇其姊，翁妪即其父母，恶囚杀叔，且贪赏，故诱之饮醉，呼里正缚之也，与茸城所见老生术正同。至于鲁都游都及天罗地网等，沈丹彩曾言之，似非叶华所及，特假以神其说。一如酬表里一，金三十，视茸城老生，真成洴澼洸矣。后叶军前效力，竟坐妖言惑众，发新疆。
　　　丐窃有癖
　　　有不必丐、不可丐而必欲丐者，予见二丐焉，一王姓文恭相国之曾孙、幼文员外之孙，好向店铺乞钱，乞必诵制艺一首，不唱莲花落也，铺户多识之者。即与钱，亦必诵讫，乃肯顾而之他，其叔凤超，予僚婿也，为予言甚悉。父母闭之，则挟扉遁；系之，则断绠逸，夜即卧市间石上，后不知所终。一朱姓，长兄为别驾，次兄太学生，群从皆茂才，亦同此癖。两兄乃以金二百两，置秀野桥北毛大有酒店中，权其子，供乞资，见即招之来，斟酌饱满，昂藏而去，虽严寒酷暑，或大雨雪，终不家食也。余稽说部所书谈丐者伙矣，《书影》所载陈名春，则以一丐存万古纲常也；《觚剩》所纪吴六哥，则以一丐肇半生勋业也，二子庸庸不足比数，第较之墦间暮夜，为妻妾所羞泣，居然加人一等矣。然而丐犹可也，窃则何堪，今试立一丐于此，而呼之为贼，无不色然怒者；乃名流亦复为之，为之而仍自悔之，而仍复为之，则诚不可解矣。董五峰，宏文敏宗伯之族孙，亦文敏司寇之高弟也，生平窃癖，不讳言之，戚友知其然也，珍秘多匿之。或断墨半丸，或秃颖数管，藏置隐处，临行，乃欣然携之而去。子耕云，工缣素，尤与余外祖善，言伊父之癖，诚不可讳，更苦涓滴不饮，不能以醉为辞，幸所攫皆不及一文，尚可聊以自解耳。诵庄蒙胠箧之篇，不啻欲废蓼莪焉。
　　　真人府法官
　　　道陵之裔，屡绝屡续，幼时在松见一人，则尚三品真人也，后乃为家穆堂侍御所参；在保定见一人，则以农家入纂，已贬五品提点，曾以牧牛图索题；在武林见一人，则以县丞改授者，亦五品也。三人均儒装，且甚庸俗，不知云笈为何物，而所从法官则实有术。在松所见之三品真人，与姚氏有连，以送女子归来松，松民有投牒者，即饬法官治之。一家离城十余里，设壇行法后，告曰："妖已诛，在汝坟上树林中。"归寻之，果见巨蛇丈余，倒挂僵矣。又一家，余宗也，居北郭，一嫠病狂，易夏裘而冬葛。法官瞑坐良久曰："非妖也，冤也，非吾之所可治也！但使弗祟，向主者理诉可耳。"牒之，竟寂然，嫠不半年死。闻曾挞死一婢，投尸井中，故寒暖相背也。保定署中有废圃，一狐据焉，夜必以鸡子七枚、火酒一尊享之乃不祟。晨视之，酒与卵俱空矣。法官过，乃乞一符榜于楹，此夜二簋完然。惟武林所见法官，术尤异，友人俞君述之，言其葭莩戚叶姓，家苏之西洞庭，以贩缯五业，勾留在楚，所居爨室中忽见绣履一双，离地尺许，步虚而行。越翌日，复见湘裙六幅笼其上，自腰以上则熟视终无睹也，劻勷兼旬。而叶生归，家人方聚诉，一偕归友大言曰："此必有物凭焉，当以道士驱之！"围屏上即嘤声应曰："何必道士，看汝先做和尚。"即火起帽中，燎毛灼肤，鼠窜而去。叶愈忿，奋然曰："吾归途闻天师在杭，亟往诉之！"即留原船发櫂，屏上复作声曰："汝敢行，吾即取汝子！"时子方游戏堂前，蹶然而倒，叶更毅然不顾曰："有命在天，妖何能为！"绝裾而去。至杭，投一牒，饬一法官往治，例需四十金，叶倍奉之，恳其速往。法官曰："无庸，吾受牒后，已转牒苏州土神，暨尔家中霤，布天罗地网，不能遁也。"先选二力士，用黄巾缚首，行缠束足，手三股叉，又取一鹤氅衣，叶遍身符篆，一夕而至，择于厅事结壇。另选一室，命叶氏长少咸集焉，盍其户，有隙皆缀以符，独叶及二力士从。以法水洗目，遍步壇中，良久，忽惊鸿一瞥，即发一叉，得裲裆一袭，刺绣甚工。未几，复得一物，则所见之湘裙也。至下午，又似着物而无所睹，法官捉搦之，纳诸瓶，有声啾啾然，云即婢也。傍晚复获一婢，亦纳之瓶，瓶作倾倒状，乃以符重封之，始不动。入夜，围益窄，步益速，力士忽大呼："妖逃入炭篓中矣！"法官乃吸净水，向篓一喷，觉迅雷轰然，叶亦震耳。睇其篓，细骨满中，绝似千百鳖鱼之足，妖乃绝。此事蔼庐舅亦言之，且曾亲至其家，妖附之屏、逐妖之室均宛然，惟言叶有珍赏石谷屏十二幅，为妖所焚，画烬而屏不焦，则俞君所未言者。
　　　高氏奢华
　　　得天司寇原配夫人、高谷兰先生女，江村詹事之孙女也，归清河时，年十八。庙见后，循礼视庖，茹英太翁语之曰："厨下诸人，尚勤执事否？"曰："甚勤，然未免太劳，即如执薪一役，传薪必再四。"曰："媳家不如是乎？"曰："媳家止架薪于陘，将熄，则以膏沃之。"太翁笑曰："此金谷园中故事也！"奁赠之盛不待言，即图章亦一千具，玉石晶磁咸备，予尚见一方，乃填黄起首，因司寇常用，故独存，镌"长卿"二字甚工。一日，赴座师处庆寿，帽上珠为人所窃，太翁性严，虑有呵责，乃归谋诸妇，高夫人云："此珠本二颗，以三千金购之，一以装君帽，一以缀余帼，无辨也。"司寇大喜，然珠苦无穴，不解作用，命小奴以铁锥穿之，不入，击以巨石，珠裂为二，片刻而三千金俱失。阅岁余，夫人举一子，渤海贻外孙晬仪，有正龙头刻綵衲百幅，高氏婢媪即以供儿垫溺，儿旋殇，幻花主人闻而叹曰："此一衲以足殇儿矣！"谷兰先生与陆双柑最善，双柑荐一客往，谷兰方内值，旬余不见，供给极腆。一日阍者报曰："主人报谒！"则谷兰已入，且深道歉仄，曰："有所欲，幸即以告，双柑与我一也。"客乃请曰："愿效力门下，弗令人呼食客幸矣。"谷兰即呼纪纲来嘱之，对曰："府中事事有主者。"无已，惟近京芦台一带逋租，已及三万，无暇料理，但琐甚，无以为也。谷兰俯仰久之，曰："敬以奉烦可乎？"客曰："幸甚！"乃检点而往。客颇练事，往索月余，得五千金，虽未及十分之二，然此冷债，似可藉手报命矣，造册箧金归，又侯之月余，复得见，奉册呈金，方将陈说，谷兰略一劳苦，初不审视，频蹙久之。客进曰："乍往未得窽会，嗣后当渐有生色。"谷兰摇手曰："何可再也，重劳长者，殊深惶悚，即以五千金为寿，幸无嫌也！"客乃拜赐而归，居然小康矣。谷兰先生一生挥霍，司寇挽诗云："文人承世宠，弱冠紫宸前。性命杯中酒，生平语外禅。曾挥万镒尽，不着一丝牵。谁最伤知己？诗人孟浩然。"孟公以况双柑，皆纪实也。子三台君，已中落，豪迈犹有父风。程翰林珣假三台金，积子母已七万五千，亲自来索，馆于秀野。一日，束装欲归，外祖问之曰："程君负已清乎？"曰："清矣。"曰："何其速也？"曰："我找与二万五千，结十万金票，乃得清耳。"三台子作令陕中，以公私交累，潦倒而死，极盛而衰，果其理也。陕令为江村曾孙，"君子之泽，五世而斩"，亚圣之言，岂欺我哉！
　　　冥狱果报
　　　严生国柱业医，有时名，松江太守七闽蔡公长沄尤重之，倚为司命。一日应病家聘，至叶谢，寓一古刹中，夜梦两青衣来云："冥中有讼，需对理。"梦中祈之，问有策可免否，答以免则不能，避或能效，第须多费耳，恍惚间与之要约。晨起，即令仆从市箔镪亿万，不足，复益之邻村，焚之竟日，灰满数斛，夜复梦青衣报命曰："妥矣！"从此贴然。后十余年，重至某寺，白昼见二青衣曰："君今当行！"曰："尚可缓乎？"曰："不能！前以牒首蔡长沄未来，君列次名，故有辞可待，今蔡已關到，尚何待？"言讫瞑眩，至夜，即殉于寺中。又李君明吉，即广文樵峰之父，一生游幕三山，晚年归老家居，疾作，见众鬼丛集，或以理折之，鬼俯首而退；或以情谕之，鬼亦扪心而退。最无理者，一售茶叶筍脯人，有尾欠二缗未楚，亦寻来索取，以冥镪焚付之，即唯唯而退。惟一鬼以请保不准，羁狱待质，厥妻无依，穷困而死，腹中有胎，谓吝一批而误三命，终不肯退。时居停主亦罢官家居，李札致之曰："此狱为君而起，然待质照例，我有辞焉。速购参数钱饵我，行当理之地下。"主者乃卒。又余在保阳，邂逅一赵姓，练习案牍，而不肯就县聘，询之，曰："我先子固提刑主席，年老谢事。一日，偶梦为冥吏所追，则有讼其枉断者，谓浮收情真，乃断以诬控充发，赵抗词对曰：‘直隶辇毂，差务繁重，州县以公济公，常恐不给，敢侵渔乎？且若所言，岂真为乡里讼冤，意在恐吓胥吏，希图包揽耳！予以遣戌，尚何枉乎？'冥吏笑曰：‘诚诛心之论也！'乃叱退讼者。然我父谓身佐提刑，理直气壮，若在州县幕中，则气先馁矣，故诫子孙勿贪厚币、迁就有司也。"此三事，一得之金翁所传，一得之茅仆所闻，一得之赵子所述，三人尚称乡党自好，虽未知狱情委曲，计尚无得贿助虐诸孽，而不远千里，鬼趣纷纷。吁，可畏哉！至外祖所记蟋蟀事尤奇，枫溪人某，斗促织而负，计敌虫甚猛，乃贿持縴者，针藏草中，遂败。虫主侦知，一怒病死，死后作祟某家，某遣术者牒之城隍，竟安三月而祟复作，且曰："汝能牒我，不能牒蟋蟀也，蟋蟀为我抱告，讼城隍得直，今不能舍汝矣！"某竟卒。蜂虿有毒，洵然！
　　　徐氏盛衰
　　　余娶于徐，妻祖嘉周，以保举宰陕之镇远。曾祖基，以明经秉铎萧县，再上一世为某翁，则生于明季矣，弱冠以干练为父老所推。崇祯时，土寇堉起，合族均思避寇，聚粮一月，各裒室中所畜，掘土坑埋之。料理既毕，选于众，命某探可避乱所，往返三日，归则一片瓦砾，全家被祸矣，乃孑身逋逃。幸本朝定鼎，寰宇皆庆太平，亟归检校数十家蓄聚，并于一身，田家无玩营宅兆，召地师曰："吾今已富，亦不愿贵，祈择宜子孙者埋我骨。"地师乃为卜一地曰："不富不贵，尚宰百里，未盈百丁，亦流五世。"再传而镇远君令陕西，昆季二人至外父辈十五人，内兄弟三十六人，妻伯荣尚最豪华，有土官之目。乾隆二十年，松郡遍灾，中丞庄滋圃勒富户领银赴川湖买米，容尚独不从，滋圃将罪以阻挠公事，容尚与袁子才有交，乃走金陵，乞子才为解。子才为进言于望山节相，极言保富有经，勒捐非故，望山相即通谕守令，茸城劝捐之示一夕俱收，富绅为之大快。容尚终不自安，乃独往汉口市米数万，载归平糶，诸绅多效之，民以大和。而徐由此中落。嗣以乐善好施，将授官，入都见诸乡衮，退而叹曰："以若所为，大不如我！"即具呈不习吏事，愿就虚衔，乃以州同放归。后东海一门寥落几尽，止妻仲弟宝瑚选楚北兴国吏目，尚能支拄。数十年前所见鳞次栉比、栋宇如云，皆一荒烟蔓草，惟墨花居暨云凤台，尚岿然独存。
　　　秦景明
　　　秦景明，松之泗泾人，以医名，国初，于痘疹尤验，真有造化手。一日应邻邑之招，泊舟郭外，朝暾初曜，见一女于桥阴织布，谓其僮曰："汝试往抱其腰戏之。"僮曰："有父兄在，必饱老拳！"秦曰："我在何惧！"僮如其言，潜往女后力搻之，女大骇，村人毕集，将执童，秦于鷁首遥呼曰："吾所使也。"村人多习秦者，相将登岸，询以何故，秦问若女尚未痘乎，曰然。曰："是将出痘，然毒伏于肾，见点复隐，则不可药。吾故惊之，俾毒提于肝，乃可着手。"众愈拥之，求为作剂，秦曰："某家病方亟，盼吾如岁，离此间数里，有某姓者，术颇工，可延之来。"某至，即举手贺曰："是儿我平知其痘险，今幸作惊痘，非绝症矣。"众告以秦事，某乃皈心捧手，执弟子礼终身。秦技绝人，而惟最好博，一入局戏，则天子呼来不上船也。南翔有富家弟兄均卒，妯娌共一子，年数岁出痘，其母遣仆飞舟迎之，限以晷刻。至则秦已入局，托以潮逆，迟迟而来，至翔临视，已成反关，不可为矣，拂衣而去，延宾者尼之，谓远道而来，不一饭而去，非礼也。延入别室，则儿母已出，一手提其鬚，一手握刀曰："我今飞棹来迎，黄头甚多，此间无长江大湖，何所潮汛？即畏颠簸，轻舆急控，我不吝数十金。前时许点尚显，然复隐之，故由汝致之，儿不能生，我亦不欲生，若亦不得生也！我刺若，即自刺，不忍见儿之绝，差可剖心于长姒，持面于故夫耳。"秦大窘，不敢致词，但曰孽矣。妇复激之曰："若有仙名，而不能疗一儿，半生名誉皆盗窃耳！"秦俯仰间曰："有一策，姑试之。"乃令掘一坑，置席，其上卧儿，屑黄土遍拥其身，惟留面目，煎药水洒之，复以席覆其上，妇鑰其门，偕秦共守之。至夜半，忽闻奇臭不可耐，秦跃然喜曰："生矣！"出儿视之，痘已复显，但皮败肉腐，悉成通浆矣。秦又欲归，妇仍尼之曰："恳先生留此半月，妾愿奉千金为寿，即于敝镇行道，以惠我洽比，珂里有事，高足均可了之。"复日约数人与之局戏，秦亦乐而忘归，几如刘后主之不复思蜀矣。槎溪父老闻之，延者踵接，所获又复倍之，秦乃坚却妇赠，谓是儿母子之福，我不敢贪天功也。妇固纳之舟中，乃强受而返，因即以金造一痘神院。秦九十余乃卒，今墓木已拱，而痘神院巍然尚新。秦之暮年，有褴褛道人就诊，秦按其脉曰："六部皆阳，人间无此脉也。"道人手拂其鬚曰："孺子可教！"倏不见。入门则儿孙环笑，盖手拂处已黑如漆，而其余仍白如雪也，今呼为半边鬍，而秦自署曰仙髯。因忆沈君烈承有《痘神殿脊募疏》一篇，真游戏三昧，剧爱之，附录于左：惟清真观之左厢，有痘司神之小院，捧红云五色，散河阳一郡之花。借丹火九还，结金谷满园之果，见于面，盎于背，施于四体，得之则生；行其礼，奏其乐，敬其所尊，无思不服。但几筵虽已鳞集，而栋宇未能巩飞，譬如人家盖头而无草，何堪风雨飘零，即如吾身岸帻而不冠，何以主宾酬酢。庶殷勤以募，共解杖头；冀朝晚而图，告成殿脊。祭神如神在，何妨暗里出油钱；无病作病看，莫待急来抱佛脚。从此瓦缝参差，黄鹤楼涌出蹲鸱之尾，管教花香芬馥，蓝田玉都无半豹之斑。君烈太仓人，南翔隶嘉定，固同里也。
　　　王协衷
　　　上海王协衷，以医名武林，本郡亦重其名，然不悦于鲁卫，惟清河倚为尸祝。大木先生次女适姚氏，未知其为心求观察，为钧风正郎也。母载夫人，钟爱之，留之副宫，有妊，弥月，偶令小婢折花，花高婢矮，不及咫尺，乃振袖而起，一俯仰间，腹中忽作儿啼声，亟归寝室，呱呱者竟不止，举家劻勷，乃迎王君视之。王视曰易耳，遂取围棋一奁，倾之地，命两仆妇掖女公子徐步室中，一一拾起，拾至五十三着而啼止矣。共神之，王曰非也，胎十月时，儿之五腑五官皆备，胞中有蓓蕾一枚，小于莲菂，儿含之，今以攀花拽脱，故啼。然苦无从凑泊，是以使之前后左右欹侧駊騀，乳一合则则自寂然，无谬巧也。未旬而产，子母均安。又某典商席，暑月病热，如坐甑中，延王祈治，且云病不可耐，欲顷刻愈。王令列大缸数只，遍市市上腐浆，镇中店数十家搜罗殆尽，倾满二巨缸，复令健仆斫青竹竿，搅沫起，挹之别缸，约两时许，沫亦盈缸，乃酌以饮之，略尽数瓯，则胸膈豁然，头目洒然，竟已霍然起。从者私问之曰："腐浆清暑常事，以甘澜法扬之万遍，其义何居？"王哂曰："如若所言，则人皆卢扁，何事乃公为。且破守钱奴二贯青蚨，疗贫民万斛渴尘，不大快哉！"与武林医陈君，至相好而至不相合。王主河间，多用寒凉，陈主东垣，专攻温补，视其方如胡越，然一生无闲言。外祖芳芷蔡公，与王尤昵，戏问曰："君与陈公皆国手，然君以冰释，而陈用火攻，应手皆得，鄙所不解。"王曰："公果不能解也，夫十全难得，周官言之。今吾以寒往，而臓腑之毗阳者宜矣，经络之蕴火者愈矣，或真热而假寒者转矣，或始热而终寒者胜矣。至真寒者，吾属之陈君，敛手而退，侥幸十可七八也。今藉藉诸公，或昨热而今寒，或朝寒而暮热，甚且丸热而汤寒、君寒则臣热，药自为战，病不知名，无怪逊吾二老人之胸有成竹也。"外祖曰："案头斗火，箧内条冰，古今人何遽不相及也。"相与胡卢而起。
　　　伪药致误
　　　经明金良玉铨，工诗善医，予家小云台时，对衡望宇，先府君以叔事之，与外祖蔡尤厚，谈必移晷。作剂宗法东垣，其视药尤严，味味拣之，谓某一生谨慎，然几误人性命者已屡。一为某家五岁儿，病肺风，初用麻黄三分，不应，益以五分，又不应；第三剂益至七分，而额汗如珠，脉亦欲脱矣。急以人参五味止之，掺以牡蛎龙骨始痊。访之，则前所用皆伪者，七分则真麻黄，不觉已过重矣。一为某店一主计，病水舯，以十枣汤逐之，再剂不应，因鉴前辙，索药验之，朽败绝无气味，立饬赴别店易之，一剂而愈。金仗老医练事，故幸而免，然亦稀矣。已亥，予入都，海上张君方鬻术燕台，张为赵少钝葭莩，时来延陵昆季邱第，走马尘坌中，时发浩叹，谓已幸有负郭一顷，门首悬壶，日可得数百文，足供鲑菜。一日，有事外适，令一伙守店，伙忽内迫，邂逅一旧徒，倩之代庖。须臾归，问徒曰："有市药者乎？"曰："有某人来市旋覆代赭汤一剂，已撮付之。"检点一过，大惊曰："代赭于橱顶取耶？"曰："然。"曰："误矣！此信也，缘乡人多市以种菜，故蓄之，复虑儿童之戏弄也，故高置之，汝急往告曰药不良，须易之，计尚可及！"徒狂走而去，未至数里，忽邻有猛犬逐而噬，徒骇归告，伙急自往覘之，则哭声盈耳矣。讼于官，医请以药渣验，视之，则诸药均已腐烂，信尚宛然，乃治徒过失杀人罪，而余家亦破，且从此种芝採术，故乡皆无地自容，故三千里外，出此下策也。余笑谓之曰："予以医被祸故来，不知又有人以医避祸欲去也！"盖陈君伦文，适来辞行，因述其事于张。陈君吴江人，以腾录生议叙州佐，知医。一日在寓，见蓝翎人牵马来邀，问何所，但云府中，陈不敢辞，随之往。至一处，入门数重，有内监出引之，朱门绮户，愈进愈邃。至一室，则绣帐双垂，于帐缝中出一手诊之。左右递诊毕，问卧者何人，宦者即叱曰："请君诊脈，何问为！"乃易词以探，曰："曾服过药否？"曰："服，有单可查。"即请单验之，宦曰："可，然此单无验，不足效也。"阅单，略得大概，病者幼妇，症似产后，约略定方而出。明日蓝翎人复来，且云今日王爷在府，恐传见，乃盛服以往。仪郡王坐炕上，以总裁故，识之，见客入，为起立，命移一椅赏坐，云："病者乃格格，年十六，去年已下嫁，今春妊，以少年不慎半产。昨服先生药大好，幸终疗之。"且谓左右宦者曰："传语格格，医须望问，不必避面。"乃复入诊，格格出见，穠桃艳李，真天人也。陈已得解，乃大用芎归，数剂而愈。再入引见，以大缎一卷、荷包两对、银四十两酬之，曰："曹地山师父荐汝高明，洵不诬也。今而后，吾府中仗君为司命矣。"拜谢而出，转计可一不可再，托词授馆阳，遁去。张君闻之，胡卢而起，曰："吾方思日诳马钱一千，亦尚未稳。"
　　　健啖
　　　古健啖客，裨史多述之，即近代如王觉斯、徐原一，诸书亦多记载。外祖蔡公云：曾晤马学士豫、张茹英户部以亲家宴之，俗例喜筵用双上八肴，则十六碗，见学士一下箸而碗已罄，十六碗不需片刻也。将欲离席，主人曰："尚须一饭！"一拨一碗，又罄十余碗，见陪者皆搁箸，乃起立曰："饭亦饱矣，请辞入省女。"马夫人素稔之，请曰："外间恐未餍饫？"学士答以馔肴大佳，惟饭碗太小，难为侍者耳。乃以两蹄两鸭进，即以一品碗盛饭，又盛其两蹄鸭，亦无余沥，扪腹曰："可矣！"始去。及遣使送垫犒至学署中，见马复以巨甑蒸饆饠数十，侑以白肉一冰盘，又复大啖。盖北人非麰麦不能疗饥耳，后竟以善啖贫其家。医士吴江陈君，言曹宗伯地山家食，恒苦不饱，每逢会试岁，为诸门生接场，设席会馆，取其便也。席中惟豚蹄一味，脂腻肥腯，酒后无下箸者。明日家人裒集，置巨镟中，或十或八，此公餔啜时也，即侯已暄热，肉郁且败，亦不嫌。时稷堂师在座曰："豚蹄犹可，我昨在竹井相公家陪弔，请宗伯题主，素席三筵，亦复并吞之，知此老胸中殊不辨精粗美恶也！"然此皆熟而荐之，予所亲见乃竟有不火食者。癸卯北闱，三场坐问字号，号短而阔，一号止二十房，故三号统作一号。十四日巳刻，见一人肩生彘半体而入，意谓往供给所而误也。至则置生彘于板，告于众曰："鄙人有饥疾，故备此自给，愿诸君勿哂。"料理粗毕，即云苦饥，先揭彘中膏另悬之壁曰："此差可疗渴，我以代瀹茗也。"拔利刀割之，旋割旋啖，血尚淋漓唇吻间。割其三之一曰："勿过，须匀，供两顿餐耳。"切其余陈柳筐，尚可三十斤许，计其所食，已可兼数十人。十五日下簾誊策，不复知闻，十六早迹之，则已杳，意其料尽，亟思归食故，见其卷系旦字号，惜忘其姓名。同寓多好掉文，有以樊哙况之者。问肖濂曰："哙何足道，许子以釜甑爨，终是神农后人，斯更在燧人氏前矣！"古哉！宜小欧之震而惊之也。
　　　夙慧
　　　曹副宪剑亭先生言，得天司寇，其表丈也，为律例馆总裁时，按卯将进书，遣奴召曰："明日有暇幸助我。"时曹未入军机，内阁事简，下直即往。司寇于未初归邸，令取所征书籍，书陈床上，嘱剑亭检其中关涉律例者繙出，虽两几，计不下百本，司寇饮酒，每饭四茶杯，跣足于竹榻，少寐片时。侍童磨墨，积沈一巨砚，铺竹纸数十番，起而盥漱毕，掣所繙书，浏览一过，仍置原处，闭目静坐。少顷，即伸纸和墨，下笔如飞，顷刻间一卷书已竣，招曹曰："鸿老幸为我一校！"计阅半日而书成，惟讹一字，乃尺寸之数也。又闻曾与友数人睹记《项羽本记》，司寇及张天扉詹事均一遍，黄唐堂、桑弢甫各五遍，亦能强记。缪雪庄、陆蒪川诵之终日，迄不能举其辞也，人之赋秉相越，岂不远哉？曹公言天扉神仙中人，得天由善知识来，皆夙因也。语云
　　　"书到今生读已迟"，良不诬也。又有更非意想所及者，曾谒章嘉呼图克图，章嘉能通汉语，工翻译，时已八十余，龙钟潦倒，举动需人。曹致词曰："钝根陋士，未悟三乘，愿即以儒宗印合。"因举一僻旨叩之，章笑曰："荒徼九流，安知大道。第君所问，现在某室某厨某卷某页，可取证也。"初犹疑其术幻，复叩以《楞严》《华严》诸藏，均滔滔滚滚，熟如翻水，于《楞严咒》及《华严》字母尤提唱梵音，克证声闻妙谛，曹不禁顶首皈依，章膜手曰："君现宰官身，某现比邱身，总一会上人，愿祝翻身时，切勿堕落耳！"曾甚感其言，且谓得先生，亦未免有愧此语。至曹亦见班禅额尔德尼，虽现自在天身，却蠢然一物，全无智慧，无怪为枣花住持达天呵叱。至于所諗戴子荆谿、吴子梅、梁幼时皆具万夫之秉，迨嗜欲日深，聪明日减，将届知命，已较少时年渐远，稷堂师尝言：陈礼园孙三岁，能诵香山歌行，五岁能读江海诸赋，均无须再过。今计将冠，淹没无闻，所谓小时了了，大未必佳者也。司寇官詹两张公，诚夐乎不可想望矣！
　　　善饮
　　　璞堂师偶述远祖文定公善酒，日必百觥，予告归，年已九秩余，一子少宰侍养夜膳，少宰陪五十觥，若余兴未尽，呼两老妾出，均五十余，又各陪数觥乃寝。自叹生平无可与共饮者，或举一栉工能尽烧春一埕，未见其醉，且曰:"惜贱工不足偶。"公笑曰："醉乡岂分阶级！"即令促之来，与对坐，前各置一小缸，取烧春一大瓮倾其中，泛瓯自取吸之。历半时，二缸均罄，公谓工曰："能再饮乎？"曰："能。"复取一瓮饮如前，及半，栉工私于侍者曰："厨中有齑菜，与我一茎。"公闻之哂曰："是将败，己呼救兵！"饬与蔬果。又尽之，则栉工已卧瓮侧矣，公乃洒然，但曰："今日已醉，额间何汗出也。"近闻姚髯悔余云："勒侯亦能尽百觥，然满十杯必涤器，一菜五行，或侑以杂剧，饮必长夜，似非雅量，早为石学士之所呵矣。"余所见下僚中，湖北应山令刘尹具斌，能以烧春敌稷堂先生，醇酒虽未满百觥，亦不下六七十举也。席罢，遣仆馈赆，则又在店中独酌矣。然其人愦愦，官应山时，白华学士其座师方督学楚北，以公事具申，大书云"钦命湖北全省学政庶吉士吴"，盖吴方教习，故讹截其职衔也。吴封还封套，手书作覆曰："贱名诚不足记，而仆乃忝叼衣钵，题名中当亦见之。且自分湖南后，湖北初非全省，仆即奉职无状，降授尚应编检，从无复行留馆者，幸明教之。"知当官以善饮名，非盛德事，子路嗑嗑，尚饮百榼，良不如颜之一瓢也。
　　　陈眉公
　　　眉公先生年未三十，即纳布巾，养父母。盖当万历中叶，天下太平，而先生洞瞩先机，不待终日，履霜坚冰，诚至人之明哲也。第名望太重，耆年高爵，均折辈行师事之，机山相国之再起也，询天下要计，先生俯仰久之，怃然曰："庶几拔一毛而利天下乎？"时双岛帅毛文龙悍甚，既通款大清，纵恣部曲，扰乱辽东，孔李耿尚，皆其旧时部曲也。毛耳先生名，遣牙将持厚币乞文，先生却之，牙将怒，谓何物秀才，不识好恶，是区区者而不余畀，势将用武，乃命门下草草付去。因消息之，悉得其罪，机山入阁后，即以属经略袁崇焕。袁抵辽，察之信，乃从傅人龙策，即于座上出上方斩之，部下悉叛去。崇祯初亦不罪，后中大清反间，而崇焕向以论军政，为大璫所忌，乘间证之，遂罹惨祸。思宗之昧而愎，煤山之继，非不幸也，乃庸腐如草。荐先生辈，媚其宗衮，颠倒是非，至诬及先生，谤为横议，蒙垢者垂二百年。幸高宗纯皇帝于乾隆年间明降谕旨，并谍之反间，璫之阴谋灼然众著。且赐袁崇焕元孙仕籍，于是悍帅之奸、劳臣之圣，朗然揭日月而行；而若辈依草附木，滃滃泚泚，不啻见晛曰消。圣主之圣，昏主之昏，不可为万世鉴哉！今春木先生茔为白石山庄旧址，与施子野绍莘分界而居，裙屐风流，一时翕集。予旧藏合锦一卷，为山庄饮集时随笔，凡十人，内知名者陈董而外，如蓝田叔、杨龙友、陈老莲，其余即不甚著名者。亦无凡笔，内有女郎一，作竹两竿，娟娟楚楚，想见其人。董尚书红叶一树，硃砂渲染极研艳。眉公抹远山一角，用小李将军法，斜阳倒影，金碧灿然。
　　　
