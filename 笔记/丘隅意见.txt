丘隅意见　　（明）乔世宁 撰 

　　自注疏成，而汉注废矣；自大全成，而宋注又废矣。故类书者僻方初学之便，无闳览慎思之益也。 

　　今字学不讲，点画失据，朝廷诰制独用中书字体，古法帖遂尽弃不行。《洪武正韵》又止用于章奏，而生徒未尝遵守，学官无所驳正，甚非所以广同文之化也。故字学宜以唐《石经》与《正韵》为法，而诗赋家亦宜以正韵与唐礼部韵并行也。 

　　古人制作，事事精于后人，惟历法则后日益精详。 

　　内六卿分职守令，则六卿之责皆萃焉。外三司分职守令，则三司之责皆萃焉。故非才识不可以漫授，非久任不可以责成。今既不择人又不久任，故日益贪肆无忌，百姓日嗷嗷难堪矣。 

　　古者大行有大谥，小行有小谥，盖当实示训且劝惩在也。今制官非翰林者不得谥，文则已不得其情矣。又必待其子弟乞请而后得之，则又非所以示公也。惟当令礼部以大臣，宜得者即疏请，下部院核实，与九卿翰林博议，然后断自圣裁而赐之。其子弟不敢乞请，不当与而乞请者亦必不行，庶几昭天下之大公，而激劝臣节者不小矣。 

　　古者《尔雅》列诸小学，益识名物便训诂，自童于始也。《释名广雅》、《尔雅翼》、《独断古今注》诸书，皆《尔雅》之绪余也。今士习草略登仕太易，五尺童子即记诵陈言，以幸一旦之遇，而古今名物无一识者。此习俗之大患，士所以鲜经世之学也。 

　　洪武时，用税户人才，始严震直、沈玠之类，即汉赀郎之意也，与近时入粟买官者殊矣。 

　　今天下民贫极矣。窃观民所由贫者，五水旱一也，遇盗贼起者二也，赋役日繁重三也，吏贪暴四也，风俗侈五也。水旱者，天也；盗贼者，不可豫谋者也。赋役亦有必不可已者。救时急务，惟惩贪禁侈而已。俗侈起于京师，吏贪始于上官。今戚里仿大内，大家仿戚里，众庶仿大家，习以成风，传式海内。故京师不禁而欲禁四方，法未有能行者也。自守令以上至于藩臬，又至于卿寺，皆递相贿赂，以求迁补。故不禁上官而禁小臣，法未有能行者也。故谚曰：“得诏书但挂壁。”其此之谓哉！ 

　　考《会典》所载屯粮，当天下赋税十之三四。以今事势观之，则可行于腹里卫所，而极边卫所未能尽举也。盖虏势日益猖獗矣。战士不解甲而卧，即有田安得耕？且牛种器具何给也？即能尽给之，乘间而耕，亦不过充虏马一夕之秣耳。故极边屯田未可尽举也。 

　　司马光曰：“天下之财，不在官则在民。”今上不在官，下不在民，盖尽归权臣之家矣。此韩非所谓中饱者也。中饱者必病痞塞，谓上下不通也。 

　　往年边士戕主帅，其渐不可长也。始见于甘州，再见于大同，顷南亦又见告矣。苏州、山西者逆事已着，幸不流血公庭耳。夫朝廷以名义法纪治天下，若是者尚有名义法纪邪？故当事者日益难处，养奸则国纪大削，伸法则事变立起。于是苟且姑息之习多，励精明作之政难矣。 

　　近时，上官鲜综核之法，下吏多苟简之政，议者谓官不久任是矣。然未究其本也，何也？久任之法，在上不在下，在近不在远。今自卿寺以上，阅官如传舍，阙一官必补一官，循其资品以递相迁补。若是则久任，法安可行乎？故曰：“在上不在下，在近不在远。” 

　　国初盐法主于纾边急，非必尽笼天下之利也。其始商人输米不多，获利甚大，故商贾得厚利，九边恃缓急，祖宗大计也。自余盐之议行，而盐法坏矣。顷者，余盐之外，名目复有四五，而盐法益大坏矣。盖行盐之地犹故也，食盐之人又犹故也。而盐出者日益多，盐安得不贱？贱则不售，不售则商人失利。故虽有边急，商人不乐中纳，此盖法意失而缓急不可恃矣。苏氏谓事有千百之患，以目前小有利而为之者此也。往者论盐法之弊，率谓豪势者占中卖窝。今遇召纳之时，应命者常不及数，求卖窝者而不可得矣。边事尚何赖邪？ 

　　蕃人以茶为命，中国以茶易马，非徒资战用，且以制其死命也。国初立金牌之制，名曰差发马，所以尊朝廷体统最善也。乃后蕃族日有变易，金牌之制难据矣。于是有轮年招易之规。招易者即互市之遗意也，此于体统已失矣。顾自正德后废给银之令，行抽分之法。于是官商皆得易马，而善马尽易于商茶矣。夫抽分法偶因官帑，一时之匮暂为权宜之处耳。乃至今循而不改何哉？ 

　　晁错谓中国之长技五，匈奴之长技三。今虏则兼中国之长技矣。昔不知攻城，今能攻城矣；昔不习步战，今能步战矣；昔不用银币，今其俗贵银币矣；昔遇人无生还者，今见少壮者即掠之去矣；昔不知文儒，今喜文儒信用矣。此其志安可量也？ 

　　汉儒所言即可行，所学即可用。贤良文学时与诸大夫廷论可否，计匈奴则绌，丞相议盐铁则绌大。夫盖学出专门，人有定见也，此岂唐宋士所有哉？国朝士所学非所用，所用非所学，其英华者即唐之溺于词章矣。其好名者即宋之袭谈性命矣，然实效则不逮汉儒远矣。 

　　汉开河西五郡号曰断匈奴右肩，国家河西五郡如汉时，而京东又有朵颜三卫，则虏之左右肩俱断矣。此以形势制御之策也。自俺答之横也，西并海西诸虏，又西破洮岷诸蕃，而虏全一右肩矣。东收山后诸贼，又东结朵颜，则又全一左肩矣。故虏益盛，边陲日益多事，盖其势然也。 

　　谋国者皆曰：“倭寇东南，虏患西北。”然此外虞易计也。今导倭者漳人也，导虏者边人也，吾不能自有其民，使其叛而导倭导虏焉。是则大可虑者矣。今内地盗贼在在有之，若迫于饥寒聚，而苟一日之生者犹不难处也。顾今号为白莲、玄狐、黄羊，教者皆挟妖术以诱惑愚民如往时。干州曹县者不可畏邪？今其徒日益延蔓，百姓不敢告，有司不敢发，是隐忧深，祸不知何所极也。 

　　边事之坏极矣，其大者有五功，罪不实一也，赏罚不信二也，刍粮不得实惠三也，按伏修边冒破四也，文移牵制失事几五也。而功罪不实为大，功罪不实则迹涉欺罔，而士萌幸心，豪杰解体矣。 

　　国初重兵聚京师，天下有事，外兵不能制者则出京军讨之，谓之天兵。顷者，虏一犯京师辄多调边兵入卫，恐边兵之轻京师也。即不得已则调山西、辽东者入援可也，又不得已则调及延绥。若宁夏则已远，况甘肃远在万里者乎？不然暂以边兵入卫，而亦暂出团营兵分戍诸边，即一二年而营兵与边兵同矣。今营兵多而不练，虚费无益，顾令边兵轻京师，岂国家之利哉？ 

　　选贡法所以及时用才也。三途并用，法所以激劝吏治也。自学校士多，于是岁贡者多衰老之人。自进士科重，于是科贡者无自信之志，豪杰所为孤愤而太息也。余以为先选贡而后可以行三途，积十余年而后可以见成效。论治安者无逾于此矣。 

　　今天下田粮诡寄欺隐之弊日甚矣。富者或坐享无税之田，而贫者多空输无田之税。富者税少则差轻，故益富；贫者税多则差重，故益贫。此不均之弊也。欲救今日之弊，使贫民实受其惠，其惟均地均粮乎？ 

　　宁夏隔黄河策应亦难，榆林经沙漠输免不易。河西又孤悬万里之外，虏数扼其吭而困之。遂至商旅不行，城门昼闭，此可不为寒心哉！十年以来，三边徭赋驿传率并加于西凤汉中三郡。三郡之民日益困瘁，流离无复生人之乐矣。 

　　自边粮纳价而边仓虚，自盐粮有包揽而虚出多守，臣所以忧困乏而难接济者此也。白渠不引泾水，故水利不多；不开三门津月河，故舟楫不通，关中所以忧岁荒而难生计者此也。 

　　大宁者，膏沃阨塞要地也，故设一都司守之。自都司移于保定也，而大宁故地尽弃之朵颜，朵颜虽内属而阴持两端。往岁虏自喜峰口潮河川诸处直犯京师，其经由皆从朵颜三卫地，实朵颜人导之也，此真肘腋之患也。而真、保定又有散处达官达舍，非我族类，其心必异，皆不可不深虑而预防也。 

　　今进士科太重矣。欲矫其弊，即不得行三途并用法。则莫若减进士名数，至于极少，或增而至于极多，少则一科不过三、四十人或百人而止。夫进士少，则内外诸官不免用科贡之土，即使抚按所举与部院所陟，尽进士也。而科贡之举而陟者，亦参半焉。何也？科贡人多故也。况进士者又未必尽举陟乎？多则一科五六百人或至七八百人。夫进士多，则内外诸官大率皆进士之科得之者易，而视之者轻矣。用之者多，而不才者亦不少矣。即使抚按所举与部院所陟，亦尽进士也。而进士之劾而黜者，亦参半焉。何也？进士人多故也。况科贡者又未必尽劾尽黜乎？如是则虽不行三途法，亦自无偏重之患，资格之弊，而举劾黜陟无不公，士风吏治无不兴矣。 

　　今天下法多废格，拟议失伦，非其智弗逮也。大率是非违于利害，事几蔽于嫌疑，执守夺于权势，出入乘于喜愠，深文起于矜名，厚诬失于偏听。有一于此，法无弗敝矣。 

　　律可以兼六经，六经不可以兼律。盖律者六经之权也，故曰：“《春秋》者经中之律，律者法中之经，皆圣人精意之所在也。” 

　　今边议十九，及于长城必曰：“干沟涧未尽城。”又曰：“青沙岘不可城。”然虏一大举即决墙，夷堑长驱而入，不必干沟与青沙岘也。故筑城乘障者，为传警清野之赖耳，非万全决胜之策也。 
