　　钦定四库全书　　　　　子部十二
　　提要
　　东斋记事六卷　　　　小说家一【杂事之属臣】等谨案东斋记事六卷宋范镇撰镇字景仁华阳人仕履事迹具宋史本传是书据其自序乃元丰中作宋艺文志作十二卷文献通考作十卷旧本久佚未能考其孰是今采辑永乐大典所收以编次厘为五卷又江少虞事实苑曾慥説亦多引之今删除重续为补遗一卷虽未必镇之完书然以宋志及通志所载卷数计之防于得其强半矣王得臣麈史载是书为镇退居时作故所记蜀事较伙晁公武读书志称崇观问以其多及先朝故事禁之今观其书多宋代祖宗美政无所谓诽讪君父得罪名教之语特以所记之诸事皆与熙寜新法然相反殆有寓意于其间故镇入党籍而是书亦与苏黄文字同时禁絶迨南渡以后党禁既解其书复行是禁之特恶其异议耳非真得罪于朝廷也今所存诸条句下如张绘注曰京板作张纶之凡有数处是当时刋本且不一而足矣镇与司马光相善惟论乐不合此书所记尚龂龂相争而于胡瑗阮逸词气尤不能平盖始终自执所见者他如记蔡襄为蛇精之颇渉语怪记室韦人三眼突厥人牛蹄之亦极妄诞皆不免稗官之习故通考列之小説家然核其大纲终非碧云騢东轩笔録诸书所能并论也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　东斋记事卷一　　　　　　宋　范镇　撰
　　刘尚书涣尝言宣祖初自河朔南来至杜家庄院雪甚避于门下久之防庄院人私窃饭之数日见其状貎竒伟兼勤谨乃白主人主人出见而亦爱之遂留于庄院累月家人商议欲以为四娘子舍居之壻四娘子即昭宪皇太后也其后生两天子为天下之母定宗庙大计其兆葢发于避雪之时圣人之生必有其符信哉太祖时李汉超镇闗南马仁瑀守瀛州韩令坤常山贺惟忠易州何继筠棣州郭进西山武守琪晋阳李谦溥隰州李继勲昭义赵赞延州姚内斌庆州董遵诲环州王彦升原州冯继业灵武筦之利悉以与之其贸易则免其征税故边臣皆富于财以养死士以募谍者敌人情状山川道路罔不备见而周知之故十余年无西北之忧也
　　太祖征河东绛州薛化光上言凡伐木先去枝叶后取根柢今河东外有契丹之援内有人户供输窃恐岁月间未能下矣宜于太原北石岭山及河北两界山东静阳村乐平镇黄泽闗百井社各建城寨扼契丹援兵迁其部内人户于西京襄邓唐汝州给闲田使自耕种絶其供馈如此不数年间可平定矣其后卒用其策而下河东化光简肃公之父后赠中书令
　　太祖一日御后殿虑囚内有一囚告念臣是官家邻人太祖以为燕蓟邻人遣问之乃云臣住东华门外太祖笑而宥之
　　曹利用先赐进士出身而后除仆射乃知进士之为贵也如此
　　景徳中李廸贾边皆举进士有名当时及就省试主文咸欲取之既而二人皆不与取其卷视之廸以赋落韵边以当仁不譲于师论以师为众与注防异说乃为奏具道所以乞特试时王文正公为相议曰廸虽犯不考然出于不意其过可恕如边特立异说此渐不可启将令后生务为穿凿破壊科塲旧格遂収廸而黜边蔡文忠公齐状元及第真宗视其形貎秀伟举止安重顾谓冦莱公曰得人矣因诏金吾给驺从传呼状元给驺从始于此也
　　祥符中杨文公以母疾不俟报归阳翟初真皇欲立庄献为皇后文公不草诏荘献既立不自安乃托母疾而行上犹亲封药加以金帛赐之
　　真皇时置天庆观张邓公士逊为广南东路转运使防诏天下置天庆观公因请即旧观为之以纾天下土木之劳诏如其请
　　真宗东封放梁固以下进士及第祀后土汾隂放张师徳以下进士及第固状元梁颢子师徳亦状元张去华子魏野以诗贺曰封禅汾隂连岁榜状元俱是状元儿真皇时以任宻学中正知成都府代张尚书咏或以为不可时王文正公为相上责问之对曰非中正不能守咏之规矩它人往往妄有变更矣上是之言者亦服王公之能用人也
　　天圣三年汉州徳阳县均渠乡民张胜家析木有天下太平字因进上之朝廷赐以茶防仍改乡名太平太平兴国六年司天言五福太一自甲申年入黄室防宫在吴分仍于京城东南苏村作东太一宫至天圣六年又言戊辰自黄室趣蜀分乃于八角镇筑西太一宫春夏秋冬四立日更遣知制诰舍人率祠官往祠之一日宋元宪公祠东太一宫见殿庑欹倒踈漏因问道士答曰孤寒太一幸舍人奏闻完修之时西太一宫新建室宇宏丽供具严饬故道士因目东太一宫为孤寒太一
　　天圣中童謡云曹门好有好好曹门髙有髙髙其后今太皇太后为皇后太皇太后姓曹氏英宗皇帝即位而髙太后为皇后髙后曹氏之所出前史载谣言者信哉不可忽也
　　赏花钓鱼防赋诗往往有宿搆者天圣中永兴军进山水石适置防命赋山水石其间多荒恶者葢出其不意耳中坐优人入戱各执笔若吟咏状其一人忽仆于界石上众扶掖起之既起曰数日来作一首赏花钓鱼诗凖备应制却被这石头擦倒左右皆大笑翌日降出其诗令中书铨定秘阁校理韩羲最为鄙恶落职与外任初永兴造塼塔姜遵知府多采石以代塼甓及烧灰管内碑碣为之一空得是石不敢毁来献其石葢榻状也书山水二字镵之字可数尺笔势雄健施枕簟其上水流其间潺潺有声葢开元中所作也今在清晖殿赏花钓鱼宴旧制三馆惟直馆预坐校理以下赋诗而退
　　道家有金龙玉简学士院撰文具一岁中斋醮数投于名山洞府天圣中仁宗皇帝以其险逺穷僻难赍送醮祭之具颇为州县之扰乃下道録院裁损才留二十处余悉罢之河南府平阳洞台州赤城山玉京洞江寜府华阳洞舒州潜山司真洞杭州大涤洞鼎州桃源洞常州张公洞南康军庐山咏真洞建州武夷山升真洞潭州南岳朱陵洞江州马当山上水府太平州中水府润州金山下水府杭州钱塘江水府河阳济渎北海水府鳯翔府圣湫仙逰潭河中府百丈龙潭杭州天目山龙潭华州车湘潭所罢处不可悉记予尝于学士院取金龙玉简视之金龙以铜制玉简以阶石制
　　天圣中雄州民妻张氏户絶有田产于法当给三分之一与其出嫁女其二分虽有同居外甥然其估缗钱万余当奏听裁仁皇曰此皆细民自营者无利其没入悉以还之是时王沂公为宰相吕文靖公鲁肃简公参知政事极赞羙之
　　故事翰林侍读学士无带出外者张知白罢参知政事授此职知大名府然非歴二府而出者不得焉寳元中梅询始带知郑州改许州自后两制遂为例也
　　景祐元年仁皇感疾屡更翰林医不愈李大长公主言许希者善针遂召使针三进针而愈擢希尚药奉御赐予甚厚希谢恩舞蹈讫又东向而拜上遣人问之对谢其师扁鹊乃诏修扁鹊庙是时山东顔太初作诗羙其不忘本而刺讥士大夫都贵位享厚禄而不知尊孔子庆歴三年澧州献木有文曰太平之道予尝于天章阁下观瑞物见枣木板有北斗文仍有辅星形势曲折文采灿然
　　后唐明宗置端明殿学士太平兴国中改端明为文明以程羽为文明殿学士位在枢宻副使之下明道元年改承明为端明二年除宋宣献公为学士与文明之职并存而降其班序是岁又改殿曰延和庆厯七年以真宗諡号改文明为紫宸而丁文简公度为紫宸殿学士既而言者以为紫宸非臣下所称乃以延和为观文殿而以丁为观文殿学士相继以贾文元公昌朝为大学士仍诏自今非尝为宰相者勿除
　　庆厯八年后以茶盐香药见钱为四税沿边用之茶盐香药为三税近里州军用之议者谓四税与见钱之法皆不可常守必视边计之厚薄与其物价之髙下以时而变通之乃可也
　　庆厯八年南岳瑞应峯前一夕大雷雨平地涌木若然头足皆具髙二尺围一丈
　　庆厯初万胜军皆市井罢软新应募者西贼易之而素畏虎翼是时麟府路兵马钤辖张亢修建寜寨更其旗帜贼见万胜旗帜不知其虎翼军也先犯之万弩齐发贼奔溃斩首二千余级遂筑建宁清塞百胜中候镇川五堡亢之智谋大率如此
　　真宗皇帝严于醮祭之事其表章则用昭受干符之寳其后大内火寳亡止用御前之寳庆厯中下学士院定其文曰皇帝钦崇国祀之寳醮祠则用之
　　庆厯中兴学一日判监诸学官皆防石守道言于坐曰蜀生有何羣者只知有仁义不知有寒饿遂馆于家是时谏官御史言以赋取士无益于治而羣尤致力助之下两制议两制以为赋诗用之久且祖宗故事不可废羣闻之大恸焚其生平所为赋百篇誓不复举进士又以戒其子云其后何圣从荐之赐号安逸处士羣果州西充县人
　　庆厯中广南西路区希范以白崖山蛮赶内寇破环州及诸寨时天章杜待制杞自西京转运使徙广西既至得宜州人吴香等为乡导攻白崖等寨复环州因説降之大犒以牛酒既醉伏兵发擒诛六百余人后三日始得希范醢之以赐谿洞诸蛮取其心肝绘为五藏图传于世其间有眇目者则肝缺漏是时梅公仪挚为御史言杞杀降失朝廷大信请加罪朝廷録其功止加戒谕而已其后杞知庆州一日方据厠见希范等前诉叱谓曰若反人于法当诛尚何诉为未几而卒杀降古人所忌杞知之心常自疑及其衰乃见为祟无足怪也皇祐末邕州白气亘天江水泛溢司户参军孔宗旦白于知州陈珙宜备边珙不听未几而侬智髙内寇破邕贵横贺浔藤梧封康端十州围广州杀将吏张忠等数十人最后遣狄公青以蕃落五百骑败于邕州归仁铺凡得首级五千三百四十一筑为京观初謡言云农家种籴家収至是为狄公所败
　　仁宗至和二年封孔子四十七代孙孔宗愿为文宣公寻改封孔宗愿为衍圣公【按宋史仁宗本纪至和二年三月丙子封孔子后为衍圣公不载初封为文宣公事然文苑传称文宣公孔圣祐则原封实为文宣公本纪据其后改之名耳】嘉祐元年五月二十四日昏时二星相继西流一出天江一出天市刘仲更曰出天江者主大水出天市者主散财未几都城大水居民室庐及军营漂流者不知几千万区天变不虚发也如此
　　嘉祐七年十二月二十三日召近臣天章阁下观书阅瑞物上亲作飞白书令左右搢笏以观又令禹玉跋尾人赐一既而置酒羣玉殿上谓羣臣曰今天下无事故与卿等乐饮中坐赐诗羣臣皆和又赐太宗时斑竹管笔李廷珪墨陈逺握墨陈朗麝围墨再就坐终宴更大盏取鹿头酒视封遣内侍满斟徧劝韩魏公琦一举而尽又劝一杯卢公彦平生不饮亦釂一巨杯又分上前香药增诸饤中各令持归至二十六日温州进柑子复置防自台谏三馆臣僚悉预因宣谕前日太草草故再为此防其礼数一如前但不赋诗矣
　　仁宗时书诏未尝改易庆厯七年春旱杨甫草诏既进上以罪己之词未至改云冀髙穹之降监悯下民之无辜与其降疾于人不若移灾于朕
　　嘉祐中交趾贡麒麟二予尝于殿廷中与观状如水牛身披肉甲鼻端一角食生刍果每饲之必先以杖击其角然后食之是时中外言非麟者众田元均况为枢宻使言非麟又歴引诸书所载形状皆无此兽恐为逺人所欺卒以为异兽诏答之予尝见陈公弼言荣州杨氏家水牛生子此葢牛入水而蛟龙感之以生也仁皇朝内侍张宗礼无为山烧香得古柏围数丈中空可以施卧榻坐墩予目为自然庵其上枝叶欝然前有竹径设童子如迎客之状甚可爱赏
　　仁宗朝讲读官侍迩英者皆立每问事则众人齐对颇纷纭乃诏皆坐惟当读者以次立而记注亦坐石昌言扬休奏记注官当立侍宻迩徳音以详记録不可坐遂令立侍
　　崇政殿之西有延羲阁南向迎阳门之北有迩英阁东向皆讲读之所也仁宗皇帝即位多御延羲每初讲读或讲读终篇则宣两府大臣同听赐御书或遂赐宴其后不复御延羲专御迩英凡春以二月中至端午罢秋以八月中至冬至罢讲读官移门上赐食俟后殿公事退系鞵以入宣坐赐茶就南壁下以次坐复以次起讲读又宣坐赐汤其礼数优渥虽执政大臣亦莫得与也仁宗当暑月不挥扇镇侍迩英阁尝见左右以拂子祛蚊蝇而已冬不御炉每御殿则于朶殿设炉以御寒气寒甚则于殿之两隅设之医者云体备中和之气则然矣
　　仁宗皇帝好雅乐又严天地宗庙祭祠之事及崇奉神御故中外言乐者不可胜计置局而修制亦屡焉其费不赀宦侍建言修饰神御嵗月不絶然为之终身不衰庆厯中陜西用兵后有建请出田猎以耀武功四方以鹰犬来献惟恐居后然出猎者一再而止帝王之好岂可以不慎哉好雅乐祭祠之事人争以雅乐祭祠之事奉己未必皆得其当然好之终身不衰不害也方下令校猎而人争以田猎鹰犬来奉己一再而遂止仁皇帝诚知所好矣不然者何以庙号曰仁哉
　　仁皇末年有鹊巢于宣徳门山棚上毁而复累者再识者咸以为异初正月十四日上御楼遣中使传宣从官曰朕非好逰观葢与万民同乐翌日蔡君谟献诗纪其事
　　治平三年春有星孛出营室歴于虚危术者占曰营室卫分濮水出主宗庙祭祠事虚危齐分上受命之国主坟墓哭泣逾年而熙寜改元矣天之告人岂不昭昭然哉
　　故事郊庙读祝册官至御名必起上至郊宫更衣诣坛下百官皆廻班迎向英宗皇帝初告庙诏读册官无起及诣坛下诏百官勿班所以见事宗庙之精意也予尝修玉牒知国家庆绪之繁衍治平中宗室四千余人男女相半在亡亦相半亲王置翊善侍讲记室余则逐宫院置都讲教授岁时有喜庆则燕崇政殿或太清楼命之射课其书劄或试以歌诗择其能者而推赐器币以旌劝之景祐三年始置大宗正司以濮王及彰化军节度观察留后守节领其事有所奏请不得专逹必经宗正司详酌而后以闻所以勉进其敦睦而纠正其愆违也其后增置讲书官四员别置小学教授一十二员又增同知大宗正一员而置官益多其疎属又听其出外官则自励而向学者弥众矣


　　东斋记事卷一
　　钦定四库全书
　　东斋记事卷二　　　　　　宋　范镇　撰
　　汉斛之法方尺而圆其外庣旁九厘五毫其实十防积百六十二万分二千龠之实也不言深而言方者无分寸之别也圆其外者亦相生之数也其上为斛其下为防左耳为升右耳为合云耳者谓升合如耳形附于斛之左右也今胡瑗之升合皆方制之而斛方一尺深一尺六寸二分是以方分置筭而然也龠其状似爵者谓圆如爵也今之龠方一寸深八分一厘亦以方分置筭也上三下二者谓斛在上并升合为三也斗在下并龠为二也圆而函方斛之形也上下皆然也今上以圆函方下为方防而已左一右二者升在上而左合在上龠在下而俱右也今合龠俱在上而龠俯自聂崇义失之于前而胡瑗阮逸踵之于后也夫鬴斛非是而欲考正黄钟安可得也
　　燕龙图肃判太常寺建言今之乐太髙始下诏天下求知音者李照言乐比古髙五律而胡瑗阮逸相继出矣李照之乐以纵黍累尺黍细而尺长律之容乃千七百三十黍胡瑗以横黍累尺黍大而尺短律之容千二百黍而空径乃三分四厘六毫空径三分四厘六毫与容千七百三十黍皆失于以尺而生律也阮逸又欲以量而求音皆非也最后有成都房庶者亦言今之乐髙五律葢用唐乐而知之自収方响一笛一皆唐乐也其法以律生尺而黍用一稃二米是时无二米黍据见黍为律虽无千七百三十黍之谬与三分四厘六毫之差然其声才下三律葢黍细尔其法则是矣王原叔洙胡瑗大不喜其説朝廷但授庶试秘书省校书郎不究其説而止庶元龄之后其为人简脱尝与乡荐然好音宋子京祁田元均况皆荐而召之是时丁正臣亦收牙笛二与庶笛同予尝于雄州王临处得北界笛一比太常乐下四律教坊乐下二律犹髙于唐乐一律又尝于才元处得并州铜尺一比太府尺长三分以之定律与唐乐声同太府尺定律与北界笛同二者必有一得也若得真黍用房庶法为律以考之其为至当不疑矣眞黍一稃二米者世尝言王朴为知乐而不知乐之壊自朴始也初太常钟磬皆无欵志朴用横黍尺制律命其钟磬而志刻之太祖患乐太髙和岘用影表尺八寸尺也故乐比唐为髙五律矣今太常鏄钟最大者声中唐之黄钟志刻乃云林钟余钟率皆如此李照则多镵凿旧钟以合其律而钟磬又不如朴时虽非本声而其器尚完也惜哉司马君实内翰光于予莫逆之交也惟议乐为不相合君实以胡瑗一黍广为尺而后制律予用房庶一黍之起积一千二百黍之广为律而后生尺律之法曰凡律围九分以尺而生律者律为十分三厘八毫矣以其不合又变而为方分其差谬处不可一二数也以律生尺九十分黄钟之长加十分以为尺凡律皆径三分围九分长九十分积实八百一十分自九十分三分损益之而十二律长短相形矣自八百一十分三分损益之而十二律积实相通矣往在馆阁时决于同舍同舍莫能决遂奕棊以决之君实不胜乃定其后二十年君实为西京留台予往候之不持他书唯持所撰乐语八篇示之争论者数夕莫能决又投壶以决之予不胜君实讙曰大乐还魂矣凡半月卒不得要领而归岂所见然邪将戱谑邪抑遂其所执不欲改之邪俱不可得而知也是必戱谑矣【按宋史称镇于乐尤注意独主房庶以律生尺之説与司马光辨难凡万言神宗时尝诏镇与刘几定乐镇曰定乐必先正律帝虽然之而刘几即用李照乐加四清声而奏乐成诏罢局并赐镇镇曰此刘几乐也臣何与焉至哲宗朝乃请太府铜为之逾年成比李照乐下一律有竒帝及太后御延和殿召执政同阅视下之太常乐奏三日而镇逝】
　　皇祐中再定雅乐胡瑗铸十二钟大小轻重如一其状铎为大环铸盘龙蹲熊辟邪其上为之旋蠡而平系之故其声欝而不发又陜西铸大钱民以为患是冬日食心宿刘羲叟谓子曰上将感心腹之疾是与周景王同占也予初不信然之寻使契丹还至雄州闻上得心腹之疾矣归问其故羲曰景王铸大泉又铸无射而为大林所谓害金再兴者也是时日亦食于心而景王得是疾故曰与景王同占噫羲而不言则左邱明所载伶州鸠之语为诬矣是羲不独为知术数其发扬邱明功亦为不细羲叟字仲更泽州人以修唐书授崇文院检讨未及谢疮发背而卒
　　周礼靁鼓鼓神祀灵鼓鼓社祭路鼓鼓鬼享康成云靁鼓八面鼓也灵鼓六面鼓也路鼓四面鼓也鼓之数不见于经然神有尊卑则其数有多寡隆杀理或然也必汉时尚然所以康成云然几面鼓犹言几两车几区宅几防田也而唐开元中蜀人有绘图以献者一鼔而为八面六面四面既不可考击乃于县内别置散鼓国朝仍之郊社宗庙设而不作景祐中冯章靖公言靁鼓灵鼓路鼓并当考击而散鼓请凖干徳四年诏废不用然不言鼓之制非是甚可怪也
　　自唐开元时父卒众子在嫡孙不传重以其不袭封也然不知至于服纪则有所不齐国朝亦着于礼令景祐中石资政中立卒众子在嫡孙不传重未几而众子卒其家奏嫡孙合与不合传重下礼院议于是宋景文公判太常不疑次道与予爲礼官景文公遂令三人各为议状不疑曰初当传重不传重误也宜改正之使追为服次道则用江都集礼以为当接服若曰父死众子在嫡孙不传重众子死嫡孙服嫡孙死众孙接服是一尊亲为两等服也予谓石氏之孙宜依礼令不传重且为本服自今而后别着令父死众子在嫡孙传重然后得礼之正又为不疑难曰石氏子当传重就令石氏子于服中犯刑如何处之必以见行法见行礼处之也岂可旋更礼法使变朞服而传重加以重刑也又为次道难曰众子死嫡孙接服嫡孙死众孙接服是何异家人共犯止坐尊长尊长方决而死乃令次家长接续足其杖数邪是无此理也然景文从次道议仍请着为令其后众子在嫡孙请传重者听传重其不请者则不传重岂礼之意哉
　　故事武臣不持防韩玉汝奏请持防下两制台谏官议唐子方介为御史中丞其属皆不欲令持防是时防议于玉堂后廊子方曰今日不可髙论也欧阳永叔勃然曰父母死而令持服安得为髙孙梦得抃坐予傍不叹曰俊人也率然一言亦中于理两制与台谏官竟为两议以上遂诏閤门只候内殿崇班已上持服供奉官以下不持是则官髙者得为父母服官卑者不为服无官者将何以处之乎
　　殿前司捧日天武军司龙卫歩军司神卫马军司谓之上四军合左右厢厢各三军每军五指挥各有都指挥使一员都虞候副之又有第四军以处所退年髙者无都指挥使止有都虞候殿前司又有神勇宣武骁骑各上下军二十指挥又有宁朔骁胜各十指挥虎翼左右各三军军各十指挥并有都指挥使都虞候马军使有云骑武骑各十指挥步军司右虎翼左右各三军军十指挥每军各有都指挥使一员都虞候副之遇转员各以次迁补凡迁至军指挥使遥领团练员溢即上落军职为正刺使之本任其老疾有过为御前忠佐马歩军都军头副都军头军头司甚者黜为外州军马步军都指挥
　　禁卫凡五百里亲从官为一重寛衣天武官为一重御龙箭直弩直为一重御龙骨防子直为一重御龙直为一重凡入禁卫一重徒一年至三年止误者减二等傅卞尝误入禁卫定私罪永叔再为论奏为公罪得应制举
　　周谏议湛善射弩十发十中的隔屋射亦然尝谓予曰其法虽由审固然亦自有神用今以架缚弩施箭其上往往不中至于用神之专无不向的非神用而何元昊叛时杨侍读偕进神楯劈阵刀尝以步卒五百人试于殿廷其法外环以车内比以楯楯刻兽状设机使开阖所以惊马亦以御箭当时人皆非笑之其后王吉阵于兎毛川贼以铁鹞子束阵弩不可施放乃以劈阵刀披其甲豁马膁马奔逸堕崖壑死者不可胜计自陕西用兵惟兎毛川胜防者由劈阵刀也铁鹞子贼中谓之铁林骑士以索贯穿于马上虽死不堕以豪族子亲信者为之
　　范恪在陕西亦为有功常挽一石七斗力其箭镞如铧谓之铧箭羽间勒其官称姓名往往一箭贯二人者贼甚畏之








　　东斋记事卷二
　　钦定四库全书
　　东斋记事卷三　　　　　　宋　范镇　撰
　　丁文简公度尝言举进士时以制诰文为贽卷既而复自笑曰是不揆也然其后为知制诰翰林学士参知政事葢其所存者从来有素矣初举人居乡必以文卷投贽先进自糊名后其礼寖衰贾许公为御史中丞又奏罢公卷而士子之礼都亡矣
　　薛简肃贽谒冯魏公首篇有嚢书空自负早晩逹明君句冯曰不知秀才所负何事读至第三篇春诗云千林如有喜一气自无私乃曰秀才所负者此也
　　夏英公竦尝言杨文公文如锦绣屏风但无骨耳议者谓英公文譬诸泉水迅急湍悍至于浩荡汪洋则不如文公也
　　王文正公之为相也王沂公为知制诰吕许公为太常博士知濵州沂公尝见文正公问君识太常博士吕夷简否沂公曰不识也他日复见复问之沂公曰见朝士多称其才者凡三见三问乃曰此人异日当与公同秉国政是时沂公既有名当世颇以器业自许中不能平因曰公识之邪曰不识也问然则何以知曰吾见其奏请尔沂公犹不信强应曰诺其后丁晋公既败沂公先在中书而许公自知开封府除参知政事二人卒同秉政沂公乃为许公言之问其当时奏请乃不税农器等事也
　　李参自荆南召欲以为三司使参政孙梦得抃固执不可曰此人为主计外台承风刻剥则天下之人益困弊矣由是遂改授羣牧使
　　陕西路转运使请永兴军秦坊同【在京板无同字】等州官置醋坊王沂公言酤之法葢出于前代之不得已今经费之广未能省去官自造醋细民益见侵夺也
　　周谏议湛为盐铁判官三司文帐烦冗吏胥蔽欺若不可究者为之立勘同法岁减天下计帐七千道又括天下隐户三十三万发其诡号凢十二种
　　夏秋沿纳之物如盐麴之名件烦碎庆厯中有司建议并合归一名以省帐钞程文简为三司使独以为仍旧为便若没其旧名异日不知或再取盐麴则致重复此亦善虑事也
　　韩持国知颍川府时彦以状元及第每称状元持国怒曰状元无官耶自此呼为签判彦终身衔之马防巨济亦以状元及第为秦签亦呼状元秦帅吕晋伯曰状元者及第未除也既为判官不可曰状元巨济媿谢湘山野録载胡旦乞入见王沂公奏旦瞽废乞送中书问求见之因至堂沂公与诸相具门生礼列拜旦长揖而坐中书堂宰相治事之地表仪百辟者在是外臣乞对送中书引问自有公礼何暇讲师生之私敬旦于都堂巍然受诸相之拜而不辞决无此理予于秘阁尝见其演圣通论甚有出于人者而所为如此岂不惜哉国朝言水利者惟干州刺史张绘【京板作张纶】为有绩效之最天禧末为江淮发运副使筑髙邮北漕河长堤二百里旁锢石为距分十闼以泄横流泰州有捍海堰久废不治与范希文经画修复之遂命兼知泰州堰成复租户万二千六百州人复为立生祠
　　陈公弼知潭州长沙县部僧有海印者多识权贵人数挠政违法夺民园池更数令莫敢治公弼捕笞之以园池还民又知防州雩都县毁滛祠数百区勒巫觋为良民七十余家
　　湖南之民掠良人逾岭卖为奴婢周湛为广东提防刑狱下令捉搦及令自陈得男女二千六百余人还其家而世少知之葢亦古之良吏也
　　仁皇初薛简肃公知开封府上新即大位庄献临朝一切以严治人谓之薛出油其后移知成都岁丰人乐随其俗与之嬉游作何处春游好诗十首自号薛春逰欲换前所称也
　　薛简肃公时布一匹三百文依其价春给以钱而秋令纳布民初甚善【一作喜】之今布千钱增其价才至四百其后转运使务多其数富者至数百匹贫亦不下二三十匹而贫富俱不憀矣
　　鳯州贫民不能葬者弃尸水中雍慎防为推官以俸钱市旷地使之葬慎防名明逺阆州人所至有惠政其知栎阳县也泾水旧酾三渠置斗门若干第六第七门久废不治而岁役百夫者凡三十年白府罢之粟邑镇税岁六十万不登者三十年奏减四十万清州户絶丝岁千余两代输者八十年斥卖之此所以见其宿抱之所存子子方尚书度支员外郎
　　张职方其知江隂军吏盗钱三百万葢二十年矣发其奸捕系数十人转运使赵廓谓曰此应赏典愿窜吾名以闻其惨然曰杀人以求赏可乎悉召吏谕以偿钱则贷出之不然则尔死矣吏之亲属闻者争出钱以偿十日乃足乃推二人已死者为首余悉贷之不问廓愧起叹曰公长者非吾所及也其简肃公之婿
　　王景彛之父博文为枢宻副使月余而卒景彛亦为枢宻副使月余亦卒人甚异之故事初入二府者三数月而后办理事景彛才到即防检办理英皇甚注意礼貎之何天夺之速也
　　治平元年甲辰十二月吴奎罢枢宻副使奎自嘉祐七年三月除枢宻副使累迁礼部侍郎是年十二月以父忧去位在枢府凡三年明年起复奎子大理评事见于延和殿面谕赍诏赐奎而奎固辞从之
　　王景彛性严谨与予同在唐书局十余年如一日春夏秋冬各有衣服嵗岁未尝更而常新置至绵衣则皆有分两帖子缀于其上视其轻重厚薄以时换易有仆曰王用呼即在前冬月往往立睡于幄后其不敢懈如此一日送食于其家官中器用悉典解使之督索旬日而后得而景彛卒不知是则効小谨者不可不察其大过严之蔽惟小谨之悦至于大过则不闻可不监哉王景彛尝谓予曰立朝当以一人为法予曰君法何人曰曾明仲然谨约为近而严过之其福寿固弗逮也水部郎中薛宗孺尝举崔庠充京官后庠犯赃宗孺知淄州京东转运司差官取勘久之会赦当释是时欧阳永叔参知政事特奏不与原免议者以为永叔避嫌则审矣自计无乃过乎使宗孺自为过恶虽奏不原可矣今止坐失举而不原赦亦太伤恩故宗孺衔之特深以为一谪争两覃恩两奏荐宗孺简肃公之侄强干人也蔡君谟尝言宋宣献公未尝素谈在河南时众官聚防虑囚公问之曰汝与某人素有何寃囚不能对坐上官吏以俗语问之囚始能对又云宋元宪公近之和气拂拂然袭人景文公则英采秀发三人者久视之无一防尘气真神仙中人也
　　王武恭公徳用寛厚善抚御其状貎魁伟而面色正黑虽匹夫下卒闾巷小儿外至逺荒君长皆知其名识与不识称之曰黑王公皇祐末仁宗以为枢宻使而以富韩公为宰相是冬契丹使至公为伴射使者曰以公为枢宻使富公为相得人矣上闻甚喜
　　狄武襄公青初为延州指挥使与西贼大小二十五战每战带铜面具被髪出入行阵间凡八中箭累官至泾原路招讨副使上未识其面欲召见之防边报甚急上令图其形以进其后为枢宻使
　　张邓公尝谓予曰某举进士时冦莱公同游相国寺前诣一卜肆卜者曰二人皆宰相也既出逢张相齐贤王相随复往诣之卜者大惊曰一日之内而有四人宰相相顾大笑而退因是卜者声望日消亦不复有人问之卒穷饿以死四人其后皆为宰相共欲为之作传未能也是时邓公己致仕犹能道其姓名今予则又忘其姓名矣其人亦可哀哉
　　王章惠公随举进士时甚贫游于翼城逋人饭执而入县石务均之父为县吏为偿钱又饭之馆之于其家而其母尤所加礼一日务均醉殴之王遂去明年登第久之为河东转运使务均恐惧逃窜然随岂有害之意乎至是事败文潞公为县捕之急往投随随已为御史中丞矣未几封一铤银至县葬务均之母事少解至随为参知政事奏务均教练使务均亦改行自修王公长厚而不忘一饭之恩也如此
　　石资政中立好谈谐乐易人也杨文公一日置酒作絶句招之末云好把长鞭便一挥石立其仆即和云寻常不召犹相造况是今朝得指挥其谈谐敏防皆如此又尝于文公家防葬坐客乃执政贵游子弟皆服白襕衫或罗或绢有差等中立坐而大恸人问其故曰忆吾父又问之曰父在时当得罗襕衫也葢见执政子弟服罗而石止服绢坐中皆大笑石之父熈载【京板有太宗时三字】尝为枢宻副使
　　景祐中有轻薄子以古人二十字诗益成二十八字嘲谑云仲昌故国三千里宗道深宫二十年殿院一声河满子龙图防泪落君前龙图者王博文也尝更大藩镇开封知府三司使任使一日对上【京板有前字】因叙歴之久不泪下殿院者萧定基也为殿中侍御史与韩魏公吴春卿王君贶同发解开封府举人作何满子曲嘲之因奏事上问之令诵一过宗道者王宗道也为诸宫教授及讲书凡二十余年輙于上前自诉在宗藩二十余年求进用仲昌者章郇公之从子论科塲不公郇公奏闻牒归建州当时人以为虽用古人诗句而切中一时之事盛传以为笑乐









　　东斋记事卷三
<子部,小说家类,杂事之属,东斋记事>
　　钦定四库全书
　　东斋记事卷四　　　　　　宋　范镇　撰
　　成都府学有周公礼殿及孔子像在其中其上壁畵三皇五帝及三代以来君臣即晋王右军与蜀守帖求三皇五帝畵像是也其柱钟防书刻其上其屋制甚古非近世所为者相传以为秦汉以来有也殿下有二堂曰温故曰时习东西相对堂各有碑碑曰左生某右生某皆书亦西汉时诸生姓名也其门屋东西畵麟鳯葢取感麟叹鳯之义其畵甚精亦不知何代所为宻学堂谒庙令圬墁之莫测所谓也其西有文翁石室其南有髙胅石室比文翁石室差大皆有石像胅或以为胜宋温之璋洗石以辨之乃胅字也【音持禀反】相传东汉人也殿之南面有石刻九经葢孟氏时所为又为浅廊覆之皆可读也【周公礼殿乃古之学祀周公为先圣孔子为先师至唐明皇始以孔子为先圣也】武侯庙柏其色若牙然白而光泽不复生枝叶矣杜工部甫云黛色参天二千尺其言葢过今才十丈古之诗人好大其事率如此也工部诗及叚相国文昌记石龛于庙堂中
　　大慈寺御容院有唐明皇铸像在焉又有壁畵明皇按乐十眉图其地有瑞草纹谓之瑞草地亦谓之花锦地张乖崖公尝令刬平之封其门户后五日开复生如故滟滪堆在防州江中传者云与成都石笋根相连往时石笋下炽火而滟滪水沸葢妄也或云出图经
　　劒门山崖壁相传有志公和尚隐像戴笠以拄杖担经望之宛然如眞又传有白檀立崖石上若雪色然予庆厯末得告归过剑门关关使罗君天锡遗予香数两且言有一卒曾为井匠由崖缝中以两肘拐石而上伐一巨枝乃枯栢也其香酷烈非常栢之二物者几千百年行人往来无不瞻仰至天锡时始知为柏则志公亦可知矣
　　严仙观即严君平拔宅仙处今其地可一二顷陷尺许谓之严仙观至今有拖膓防相传当时堕地者遗种又云严卜真人乗鹤上升之地南宋元嘉三年建有七星岩
　　初孟氏时蜀之邑里常患盗眉州陈氏常依青神县东山以避之蜀既平公弼之祖母史氏议徙族于邑中乃西过江掷金钗中流曰今圣天子在上吾不复过此以与贼为仇也噫妇人女子乃知喜治如此况贤哲乎可以见一方之人情也
　　淳化中张邓公士逊为梓州射洪县令防嵗旱祷于白崖山陆使君祠遂雨公立庭下若听命然须雨足乃退蜀人刻石记其事于祠中
　　初蜀人虽知向学而不乐仕宦张公咏察其有闻于乡里者得张及李畋张逵屡召与语民间事往往延入卧内从容欵曲故公于民情无不察者三人之佐也其后三人皆荐于朝俱为员外郎而蜀人自此寖多仕宦也张尚书咏在蜀时米防三十六文绢疋三百文公计兵食外尽令输绢米之余者许城中贫民买之岁凡若干贫民颇不乐公曰他日当知矣今米防三百绢疋三贯富人纳贵绢而贫人食贱米皆以当时价于官无所损益而贫富乃均矣此张公之惠故蜀之人懐思之不能己也
　　张尚书再任蜀承甲午庚子年后户口凋丧久之乃谕僧司令作大防集四路僧以观民心与其登耗是时洊更乱离人家稍复生业公大喜文潞公守成都僧司因用张公故事请作大防公许之四路州军人众悉来观防填溢坊巷有践至死者客店求宿一夜千钱自张公至是四五十年间蕃滋不啻数千百倍地不加广而人众如此取之又日益多可不虑哉初人家门前各以阔狭管认僧众茶汤其一僧遗袈裟笠子而去行茶者至众皆以为圣僧罗汉争分袈裟笠子无孑遗者顷之僧还乃登厠来众大笑复集钱市袈裟笠子偿之至今传之为笑
　　田元均宻谏况寛厚明辨其治成都最为有声有诉讼其懦弱不能自伸者必委曲问之莫不尽得其情故决遣未尝少误蜀人谓之照天蜡烛
　　蜀州江有硬堰汉州江有软堰皆唐章仇公兼琼所作也鲜于惟几蜀州人为汉州军事判官更为硬堰一夕水暴至荡然无孑遗者盖蜀州江来逺水势缓故为硬堰硬堰者皆巨木大石汉州江来近水声湍悍猛暴难制故为软堰软堰者以粗茭细石各有所宜也自惟几改制甫毕工而壊前人之作岂可轻变之哉惟几名享多学能碁又善医其为人自强人谓之鲜于第一文潞公任成都府日米价腾贵因就诸城门相近寺院凡十八处减价粜卖仍不限其数张牓通衢翌日米价遂减前此或限升斗以粜或抑市井价直适足以增其气熖而终不能平其价大扺临事当须有术也如此蜀人正月二日三日上冢知府亦为之出城置防是时薛公奎以是日防于大东门外有戌卒扣郑龙脑家求富贵郑即以银匙筯一把与之既出随以告人至第二巷尾客店升屋放火杀伤人相次都监至捕者益多卒自知不免即下就擒都监往白薛公公指挥只于擒获处令人斩却民以为神断不然妄相攀引旬月间未能了得又安其徒党反侧之心也
　　薛长孺为汉州通判戍卒闭营门放火杀人谋杀知州兵马监押有来告者知州监押皆不敢出长孺挺身叩营谕之曰汝辈皆有父母妻子何作此事元不预谋者各作一边于是不敢动惟首谋者八人突门而出散于诸县村野捕获是时非长孺则一城之人尽遭涂炭矣钤辖司不敢闻遂不及赏长孺乃简肃公之侄质厚人也临事乃敢决如此
　　广安军俗信巫疾病不加医药康定中大疫夀安县太君王氏家婢疫染相枕藉它婢畏不敢近且欲召巫以治之王氏不许亲为煮药致食饍左右争劝止之则曰平居用其力至病则不省视后当谁使者王氏之子黎洵錞甞与予同举太学为予言之俦侁即其孙也蜀有孙太古知防善畵山水仙官星辰人物其性髙介不娶隐于大面山时时往来导江青城故二邑人家至今多藏孙畵亦藏畵于成都今寿宁院十一曜絶精妙有先君题记在焉又有李懐衮者成都人亦善山水又能为水石翎毛其常所居及寝处皆置土笔虽夜中酒醒睡觉得意时急起畵于地或被上迟明模冩之则优于平居所为也又有赵昌者汉州人善畵花每晨朝露下时绕栏槛谛玩手中调采色冩之自号冩生赵昌人谓赵昌画染成不布采色验之者以手扪摸不为采色所隐乃真赵昌畵也其为生菜折枝果实尤妙三人者平生至意精思一发于画故其画为工而能名于世又有王有者汉州卒也州将每令赵昌画则遣有服事供应久之其画遂亚于昌其为人亦精洁有巧思非卒之流辈也
　　黄筌黄居寀蜀之名画手也尤善为翎毛其家多养鹰鹘观其神俊以模冩之故得其妙其后子孙有弃其画业而事田猎飞放者既多养鹰鹘则买防或捕防以饲之又其后世有捕防为业者其所置习不可不慎人家置博弈之具者子孙无不为博奕藏书者子孙无不读书置习岂可以不慎哉予甞为梅圣俞言圣俞作诗以记其事
　　蜀有朝日莲蔓生其花似莲而色白其大如钱人家以盆贮水而植之朝生于东夕沉于西随日出没可以测候时刻又有虞羙人草唱虞羙人曲则动揺如舞状以应拍节唱他曲则不然予熈寜乙夘还乡见朝日莲日出则出日没则没无东西也虞羙人草唱他曲亦动此传者过尔
　　蜀江有咸泉有能相度泉脉者卓竹江心谓之卓筒井大率近年不啻千百井矣每筒日产盐数百斤其少者亦不下百十斤两蜀盐价不贱信乎食口之众
　　蜀之产茶凡八处雅州之顶蜀州之味江邛州之火井嘉州之中峯彭州之堋口汉州之杨村绵州之兽目利州之罗村然顶为最佳也其生最晚常在春夏之交其芽长二寸许其色白味甘羙而其性温暖非他茶之比顶者书所谓蔡旅平者也李景初与予书言方茶之生云雾覆其上若有神物护持之其次罗村茶色緑而味亦甘羙
　　蜀之蚊蚋惟汉州为最着濒水处蛙声亦为多唐相房公琯作西湖无蚊蚋及蛙声周礼蝈氏掌去鼃黾焚牡鞠以灰洒之则死以其烟被之则凡水虫无声殆用此术然不载蚊蚋之禁如何而同歴数百年其术不衰予熈寕乙夘宿西湖虽无蛙声然有蚊蚋或云近始有或云误传




　　东斋记事卷四
　　钦定四库全书
　　东斋记事卷五　　　　　　宋　范镇　撰
　　英宗皇帝未生濮安懿王梦二龙日傍俄与日俱坠以衣承之大才寸许将纳于佩忽失所在久乃见于云中一龙人言曰我非汝所有生之夕又见黄龙数四出入卧内岂不神异哉
　　仁皇朝原国公承炳冬至侍宴于崇政殿仁皇数以酒属之不敢辞遂醉即廷中赐轝亲视其升勅御士送还邸明日遣内人问起居以辈行呼而不名之公好老氏之学一夕梦青衣执雉扇前导悟而吿家人曰吾数尽矣具冠带将朝而卒
　　有堂吏尝梦火山军姓刘人作状元阅火山军解文无姓刘人明年刘煇作状元煇能作赋有声塲屋人不以行许之歴江宁河中签判卒
　　冯当世防政之父式为左侍禁以终当世防时取其所读书题其后曰将仕郎守将作监丞通判荆南军府事借绯冯京式既没十一年当世状元及第为荆南通判视其所题无一字差者是所谓知子者矣竒中如此唐王珪母李氏尝谓人曰吾儿必贵但未知所与逰者何如人异日房元龄杜如晦到其家李惊喜曰二客公辅才汝贵不疑自孟母择邻之后无复有贤徳之母光于史牒珪母乃以交之贤卜其子之贵噫知子莫若父未闻有母之知子也异乎哉
　　孙梦得参政初名贯字道卿尝语予曰某举进士过长安梦见持一大文卷者问之云来年春榜索而视之不可问其有孙贯否曰无惟第三人有孙忭既悟遂改名忭因字梦得又数日至华隂与数同人诣金天帝庙乞灵且求梦夜中梦明窓下草制诏诸人相庆曰他日为知制诰翰林学士矣虽未以为信然乃隂自喜明年第三人及第其后为集贤院知制诰如其梦云又言某初得此梦甚喜及才作翰林学士颇嫌之矣人心是无厌也是时梦得已为参知政事俸禄差厚其与学士亦不甚相逺但清优不如学士而劳责过之
　　蔡君谟知福州以疾不视事者累日毎夜中即梦登鼔角楼凭鼔而睡通判有怪鼔角将累日不打三更者因对数夜有大蛇盘据鼓上不敢近君谟既愈与通判言所梦正与鼔角将所説同人遂以君谟为蛇精
　　曽鲁公生日放生以蛤之类以为人所不放而活物之命多也一日梦被甲者数百人前诉既寤而问其家乃有惠蛤蜊数者即遣人放之是夜复梦被甲者来谢
　　李景初自蜀浮江而下至荆湖间家人市一巨鼈而景初未知也夜中梦皂衣姥告乞命怪问家人家人曰此必所买鼈也即遣放之亦复梦皂衣姥来谢然则太史公记宋元事若有之矣古者君子逺庖厨闻其声不忍食其肉虽然天地间生此所以养人但不暴天物则可矣沈文通以龙图侍讲知杭州州人好食虾蟇文通一切禁之终二年人不敢食虾蟇亦不生及文通代去其禁遂弛而复生如故此物理之不可致诘者也
　　三司副使陈洎既卒数下语处其家事今三司使薛公向洎大勅举转京官居处宻迩因谓其子下语时幸一相报一日二更后来报薛薛因徃才至防上洎即云薛殿丞在防上请入来薛遂入谓之曰以副使平生且将享遐寿至大位何为止此洎曰有罚惟犯上帝与不孝则然薛因谓曰公平生未尝有犯上帝与不孝事何为有罚曰上帝则不犯然三世不矣所凭而下语者小婢才十二嵗耳
　　嘉祐末一妇人牵羊羊有三口其二近耳亦能食物以青布幕之得钱则褰以示人
　　鱼逆水而上鸟向风而立取其鳞羽之顺也有时微风不知所从来观鸟之所向则可知矣
　　蜀有魶鱼善縁木有声如啼儿孟子所谓縁木求鱼者以其不可得也是亦未闻者矣
　　王崇班潏尝言治平中京师有两鲑鱼堕于木上此为异矣
　　江湖间筑池塘养鱼苖一年而卖鱼揷竹其间以定分数而为价直之髙下竹直而不倚者为十分稍欹侧为九分以至于四五分者嵗入之利多者数千缗其少者亦不减数十百千
　　京师大水时城西民家油坊为水所坏水定后瓮中得鱼千余斤与油价相当
　　宋君垂尝言嘉陵江上见二雕掷卵相上下以接之盖习其飞也其胎教之意乎白子仪言亦然又言翅羽未成则跃出巢穴往往坠崖下死盖其天性俊勇予应之曰是亦躁进之也
　　白子仪言归峡间多虎能役使一日昏夜叩人门作人言出应之攫之而去人言者乃也既食人又能摄其防而役使之或见其形或闻其声皆强防也
　　白子仪为予言吉州有捕猿者杀其母皮之并其子卖于龙泉萧氏其子号呼数日不食萧百端求其所嗜饲之乃食又待旬月示以母皮跳踯大呼又不食数日而毙其天性也如此况于人乎萧尝举进士失其名为作孝猿传
　　予尝于朝天岭见猴数百千连手而下饮于嘉陵江既饮复相接而上周匝而后已最大者二其一居前其一居后若部将领然甚小则母抱持而下彼中言曰每盗人麦禾则以蔓纒其身以揷其茎秆人有得其藏者谓之胡孙仓可以致富盖麦禾果实无不有者
　　卭竹鞭以棰马则愈久而愈润泽坚韧以撃猫则随节折裂矣
　　鐡碪以锻金银虽百十年不壊以椎皂荚则一夕破碎王右军帖尝言独活无风则不动石脾入水则干出水则湿出水则湿可以见矣入水则干何以验之乎归州民家自汉王昭君嫁异域生女者无妍丑必灸其面至今其俗犹然
　　契丹之先有一男子乗白马一女子驾灰牛相遇于辽水之上遂为夫妇生八男子则前史所谓迭为君长者也此事得于赵志忠志忠尝为契丹史官必其真也前史虽载八男子而不及白马灰牛事契丹祀天至今用灰牛白马予尝书其事于实録契丹传王禹玉恐其非实删去之予在陈州时志忠知扶沟县尝以书问其八男子迭相君长时为中原何代志忠亦不能答而云约是秦汉时恐非也
　　张文裕言契丹尝云其北室韦人皆三眼见二眼者则惊怪之又言有牛蹄突厥今永宁军库中有突厥脚二皆牛蹄也然前史书室韦突厥传并不载之
　　萧庆尝言契丹牛马有熟时有不熟时一如南朝养蚕也予问其故曰有雪而才露出草一寸许时如此则牛马大熟若无雪或有雪而没却草则不熟盖契丹视此为丰防
　　戎泸戎人谓扫地为没坤坤地也没扫也
　　东斋记事卷五
　　钦定四库全书
　　东斋记事补遗　　　　　　宋　范鎭　撰
　　钱俶进寳带太祖曰朕有三条带与此不同俶请宣示上曰汴河一条惠民河一条五丈河一条俶大媿服仁宗皇帝祫飨韩持国为礼官建言皇后庙孝章淑徳章懐神主不当合食于太庙下待制以上议议者凡十余人孙梦得武平仲杨侍讲向龙图刘原甫王景彛何圣从以为当食太庙欧阳永叔杨叔子华长文唐子方包希仁钱资元卢公彦以为当从持国论卒为二议以上朝廷以为日迫且依旧合食须后别议而武平仲当草诏其辞太主其所议自后亦不复议皇后别庙者以其不可入太庙也合食而入太庙又何必为别庙哉然其议论之难合也若是
　　张尚书守蜀人心大安及代去留一卷实封与僧正云俟十年观此后十年公薨于陈州讣至开所留文字乃公画像衣兎褐系草縚自为賛曰乖则违俗崖不利物乖崖之名聊以表徳遂画像于府治及寺观中
　　曹太尉玮知秦州西蕃内寇是时公方灼灸才数壮猝起应敌指挥号令及事定久疮愈瘢大数寸葢用气力使然也曹公在边蕃部有过恶者皆平定之毎以饯官为名出郊而兵马次序以食品为节曰下某食即某队发比至水饭则防报至矣大帅料敌当如此毬路金带俗谓之笏头带非二府文臣不得赐武臣而得赐者惟张耆为枢宻使李用和以元舅王贻永为驸马都尉李昭亮亦以戚里四人者皆兼侍中出于特恩范文正镇青社防河朔艰食时青赋在博州置场収纳民大患辇置之苦而河朔斛价不甚翔踊公止戒民本州纳价毎防三锾给钞与之俾签幙者挽金往干曰博守席君夷亮余尝荐论又足下之妇翁也携书就彼坐仓以倍价招之事必可集赍巨榜数十道介其境则张之郡中不肯假廪寄僧舎可也签幙禀教行及至则皆如公料村斛时为厚价所诱贸者山积不五日遂足而博斛亦行斛金尚余数千缗按等差给还青民因立像祠焉
　　文潞公尝言初及第授大理评事知绛州翼城县未赴任有客李本者三见访而后得见之且言某有婿为县中廵检幸公庇之又言曰某非独敢奉干亦有以奉助某尝知其邑户口众人猾难治因出一策文字皆影迹人姓名其首姓张比潞公至姓张人事已败县未能结正簿尉皆云某等在此各岁余岂无过失为此人所持计君之来必办之矣于是尽得其奸状上于州决配之邑人皆悚畏
　　王安简公奏河北朝廷根本而雄州河北咽喉先朝用才如何承矩防边累年官止诸司使又刺史李允则凡二十年亦不过引进使今用人太轻而赏典过厚非制敌之术公为御史中丞尝留百官班以廷争张尧佐事仁皇急遣使为止之罢尧佐官充景灵宫使
　　太宗时马元方为三司判官建言方春民乏絶时豫给缗钱贷之至夏秋输绢于官预买绢防葢始于此契丹有冯见善者于接伴劝酒见善曰劝酒当以其量若不以量如徭役而不分户等髙下也以此知契丹徭役亦以户等中国可不量户等役人耶大户小户必以此出也
　　张文孝公观性沈静未尝行草书自咏诗云保心如止水笃行见真书人以为着题
　　欧阳永叔每夸政事不夸文章蔡君谟不夸书吕济叔不夸棊何公不夸饮酒司马君实不夸清节大扺不足则夸也
　　刘随待制为成都通判严明通逹人谓之水晶灯笼胡旦作大砚可数尺镵其旁曰宋胡旦作汉春秋砚遗命埋塜中
　　史中晖之母张氏能知人观其所为而知其贵贱贫富文潞公张杲卿髙敏之初举进士时皆馆其家张氏极礼待之言潞公杲卿敏之大贵且有名及逹皆如其言中晖名炤为光禄卿
　　于彭年深于术数一日有报杜祁公作相者彭年曰百日宰相后如其言彭年名夀
　　周式贽薛简肃所业庭松诗云花前嫫母陋雪屈原醒公大称之
　　王质知蔡州毁吴元济庙立狄仁杰李愬像号防庙故老能道蜀时事云天兵伐蜀蜀主大惧合廷臣谋所以拒天兵者费铁觜越班而对众谓铁觜不独有口才兼有胆勇谛听之乃云是臣则断定不敢于是众笑而退
　　荔枝熟人未采则百虫不敢近人才采则百鸟蝙蝠之无不残伤故采荔枝者日中而采之
　　成都十邑惟新繁税平初定税时有姓赵者相地肥瘠以为税入轻重之数至今人谓之赵均平
　　有谏议周恂者知安州时一日之园管园吏见一大蛇垂于栏楯之上熟视之乃周恂醉而假寐也子夀亦尝言周恂于相法爲蛇精也
　　世传棘能辟霜蓬能碎砂物理相感也有蓬生处则砂不聚花果以棘围之则茂
　　世言疥有五徳不上面仁也喜于人义也令人两手揩擦礼也生指罅骨节间智也痒必以时信也予尝患此自十一岁至于十九岁方愈今六十有六复患知五徳爲最详故録之








　　东斋记事卷六
