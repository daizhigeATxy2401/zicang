中兴论 宋 陈亮

中兴五论序
　　臣闻治国有大体，谋敌有大略。立大体而后纲纪正，定大略而后机变行，此不易之道也。仰惟陛下以睿圣神武之资，充硕大光明之学，留神政事，励志恢复，罔敢自暇自逸。而大欲未遂，大业未济，意者大体之未立，而大略之未定欤！臣尝为陛下有忧于此矣。尝欲输肝胆，效情愫，上书于北阙之下。
　　又念世俗道薄，献言之人，动必有觊，心虽不然，迹或近似，相师成风，谁能不疑！既已疑矣，安能察其言而明其心！此臣之所大惧而卒以自沮也。
　　今年春，随试礼部，侥幸一中，庶几俯伏殿陛，毕写区区之忠以彻天听。有司以为不肖，竟从黜落，不得进望清光以遂昔愿。素手东归，杜门求志，因以为功名之在人，犹在己也。怀愚负计，而不以裨上之万一，是忿世也。有君如此．而忠言之不进，是匿情也。己无他心，而防人之疑，是自信不笃也。故书其《中兴论》一千八百余言，大体大略，于斯见矣。并论“开诚”，“执要”，“励臣”，“正体”之道，合五篇，上干天听，惟陛下宽其万死。不以为草茅之言而留神裁察，是天下社稷之福也，于臣何有！
中兴论
　　臣窃惟海内涂炭，四十余载矣。赤子嗷嗷无告，不可以不拯；国家凭陵之耻，不可以不雪；陵寝不可以不还；舆地不可以不复。此三尺童子之所共知，曩独畏其强耳。
　　韩信有言，“能反其道，其强易弱”。况今虏酋庸懦，政令日弛，舍戎狄鞍马之长，而从事中州浮靡之习，君臣之间．日趋怠惰。自古夷狄之强．未有四五十年而无变者，稽之天时，揆之人事，当不远矣。不于此时早为之图，纵有他变，何以乘之。万一虏人惩创，更立令主；不然豪杰并起，业归他姓，则南北之患方始。又况南渡已久，中原父老日以殂谢，生长于戎，岂知有我！昔宋文帝欲取河南故地，魏太武以为“我自生发未燥．即知河南是我境土，安得为南朝故地”，故文帝既得而复失之。河北诸镇，终唐之世，以奉贼为忠义，狃于其习而时被其恩，力与上国为敌而不自知其为逆。过此以往，而不能恢复，则中原之民乌知我之为谁？纵有倍力，功未必半。以俚俗论之，父祖质产于人，子孙不能继赎，更数十年，时事一变，皆自陈于官，认为故产，吾安得言质而复取之！则今日之事，可得而更缓乎！
　　陛下以神武之资，忧勤侧席，慨然有平一天下之志，固已不惑于群议矣。然犹患人心之不同，天时之未顺，贤者私忧，而奸者窃笑．是何也？不思所以反其道故也。诚反其道则政化行，政化行则人心同，人心同则天时顺。天不远人，人不自反耳！今宜清中书之务以立大计，重六卿之权以总大纲；任贤使能以清官曹，尊老慈幼以厚风俗；减进士以列选能之科，革任子以崇荐举之实；多置台谏以肃朝纲，精择监司以清郡邑；簡法重令以澄其源，崇礼立制以齐其习；立纲目以节浮费．示先务以斥虚文；严政条以核名实，惩吏奸以明赏罚；时简外郡之卒以充禁旅之数，调度总司之羸以佐军旅之储；择守令以滋户口，户口繁则财自阜；拣将佐以立军政，军政明而兵自强；置大帅以总边陲，委之专而边陲之利自兴；任文武以分边郡，付之久而边郡之守自固；右武事以振国家之势，来敢言以作天子之气；精间谍以得虏人之情，据形势以动中原之心。不出数月，纪纲自定，比及两稔，内外自实，人心自同，天时自顺。有所不往，一往而民自归。何者？耳同听而心同服。有所不动，一动而敌自斗。何者？形同趋而势同利。中兴之功，可跷足而须也。
　　夫攻守之道，必有奇变。形之而敌必从，冲之而敌莫救，禁之而敌不敢动，乖之而敌不知所如往。故我常专而敌常分，敌有穷而我常无穷也。
　　夫奇变之道，虽本乎人谋，而常因乎地形。一纵一横，或长或短，缓急之相形，盈虚之相倾，此人谋之所措，而奇变之所寓也。今东西弥亘绵数千里，如长蛇之横道。地形适等，无所参错，攻守之道，无他奇变。今朝廷鉴守江之弊，大城两淮，虑非不深也，能保吾城之卒守乎？故不若为术以乖其所之。至论进取之道，必先东举齐，西举秦，则大江之南，长淮以北，固吾腹中物。齐秦诚天下之两臂也，奈虏人以为天设之险而固守之乎！故必有批亢捣虚形格势禁之道。
　　窃尝观天下之大势矣，襄汉者，敌人之所缓，今日之所当有事也。控引京洛，侧睨淮蔡，包括荆楚，襟带吴蜀。沃野千里，可耕可守；地形四通，可左可右。今诚命一重臣，德望素著、谋谟明审者，镇抚荆襄，辑和军民，开布大信，不争小利，谨择守宰，省刑薄敛，进城要险，大建屯田。荆楚奇才剑客自昔称雄，徐行召募以实军籍。民俗剽悍，听于农隙时讲武艺。襄阳既为重镇，而均、随、信阳及光、黄，一切用艺祖委任边将之法，给以州兵而更使自募，与以州赋而纵其自用，使之养士足以得死力，用间足以得敌情。兵虽少而众建其助，官虽轻而重假其权。列城相援，比邻相和，养锐以伺，触机而发。
　　一旦狂虏玩故习常，来犯江淮，则荆襄之师，率诸军进讨，袭有唐邓诸州，见兵于颖蔡之间，示必截其后。因命诸州转城进筑，如三受降城法，依吴军故城为蔡州，使唐邓相距各二百里，并桐柏山以为固。扬兵捣垒，增陴深堑，招集土豪，千家一堡，兴杂耕之利，为久驻之基。敌来则婴城固守，出奇制变，敌去则列城相应，首尾如一。精间谍，明斥堠。诸军进屯光、黄、安、随、襄、郢之间，前为诸州之援，后依屯田之利。
　　朝廷徙都建业，筑行宫于武昌，大驾时一巡幸。虏知吾意在京洛，则京、洛、陈、许、汝、郑之备当日增，而东西之势分矣。东西之势分，则齐秦之间可乘矣。四川之帅亲率大军以待凤翔之虏．别命骁将出祈山以截陇右，偏将由子午以窥长安，金、房、开、达之师，入武关以镇三辅，则秦地可谋矣。
　　命山东之归正者，往说豪杰，阴为内应，舟师由海道以捣其脊，彼方支吾奔走，而大军两道并进以揕其胸，则齐地可谋矣。吾虽示形于唐、邓、上蔡，而不再谋进，坐为东西形援，势如猿臂，彼将愈疑吾之有意京洛。特持重以示不进，则京洛之备愈专，而吾必得志于齐秦矣。抚定齐秦，则京洛将安往哉？此所谓批亢捣虚，形格势禁之道也。
　　就使吾未为东西之举，彼必不敢离京洛而轻犯江淮，亦可谓乖其所之也。又使其合力以压唐蔡，则淮西之师起而禁其东，金、房、开、达之师起而禁其西，变化形敌，多方牵制，而权始在我矣。然荊襄之帅，必得纯意于国家而无贪功生事之心者而后付之。平居无事，则欲开诚布信以攻敌心；一旦进取，则欲见便择利而止以禁敌势。东西之师有功，则欲制驭诸将，持重不进以分敌形。此非陆抗羊祜之徒，孰能为之！
　　夫伐国，大事也。昔人以为譬拔小儿之齿，必以浙摇撼之。一拔得齿，必且损儿。今欲竭东南之力，成大举之势，臣恐进取未必得志，得地未必能守，邂逅不如意．则吾之根本撼矣。此岂谋国万全之道？臣故曰攻守之间，必有奇变。
　　臣谀人也，何足以明天下之大计。姑疏愚虑之崖略，曰《中兴论》，唯陛下裁幸。
论开诚之道
　　臣尝观自古大有为之君，慷慨果敢而示之以必为之意，明白洞达而开之以无隐之诚。故天下雄伟英豪之士，声从响应，云蒸雾集，争以其所长自效，而不敢萌欺罔之心，截然各职其职，而不敢生不满之念。故所欲而获，所为而成，而卓乎其不可及也。
　　仰惟陛下英睿神武出于天纵，嗣承大统于今八年，天下咸知其为真英主矣。而所欲未获，所为未成，虽臣亦为陛下疑之也。夫慷慨果敢，陛下固示之以必为之意矣。而天下之气索然而不吾应，或者明白洞达，开之以无隐之诚者，容有未至乎！
　　夫任人之道，非必每事疑之，而后非无隐之诚也。心知其不足任，而姑使之以允吾位；使之既久，而姑迁之以慰其心。身尊位大，而大责或不必任；职亲地密，而密议或不得闻。听其言，与之以位而不责其实；责其实，迫之以目前而不待其成。陛下自度任人之际，颇亦有近于此者乎！如或近之，则非所谓明白洞达，开之以无隐之诚也。故天下懦庸委琐之人，得以自容而无嫌；而狂斐妄诞之流，得以肆言而无忌。中实无能而外为欺罔，位实非称而意辄不满。平居则何官不可为，缓急则何人不退缩！是宜陛下当宁而叹天下人才无一之可用，而谓书生诚不足以有为，则非陛下之过也。天下之士有以致之耳。虽然，何世不生才，何才不资世！天下雄伟英豪之士，未尝不延颈待用，而每视人主之心为如何。使人主虚心以待之，推诚以用之，虽不必高爵厚禄而可使之死，况于其中之计谋乎！人主而有矜天下之心，则虽高爵厚禄日陈于前，而雄伟英豪之士有穷饿而死尔，义有所不屑于此也。夫天下之可以爵禄诱者，皆非所谓雄伟英豪之士也。陛下勿以其可以爵禄诱，奴使而婢呼之。天下固有雄伟英豪之士，惧陛下诚心之不至而未来也。
　　臣愿陛下虚怀易虑，开心见诚，疑则勿用，用则勿疑。与其位，勿夺其职；任以事，勿间以言。大臣必使之当大责，迩臣必使之与密议。才不堪此，不以其易制而姑留；才止于此，不以其久次而姑迁。言必责其实，实必要其成。君臣之间相与如一体，明白洞达豁然无隐，而犹不得雄伟英豪之士以共济大业，则陛下可以斥天下之士而不与之共斯世矣。
　　不然，臣恐孤陛下必为之心，沮天下愿为之志，两相求而不相值也。以陛下英睿神武之资，视古之贤主，无所不及而有过之者，而其效乃尔。此臣所以区区爱君之心不能自已，而辄献其愚忠，惟陛下裁幸。
论执要之道
　　臣窃惟陛下自践祚以来，亲事法宫之中，明见万里之外。发一政，用一人，无非出于独断；下至朝廷之小臣，郡县之琐政，一切上劳圣虑。虽陛下聪明天纵，不惮劳苦，而臣窃以为人主之职，本在于辨邪正，专委任，明政之大体，总权之大纲。而屑屑焉一事之必亲，臣恐天下有以妄议陛下之好详也。
　　自祖宗以来，军国大事，三省议定，面奏获旨。差除即以熟状进入，获可，始下中书造命，门下审读。有未当者，在中书则舍人封驳之，在门下则给事封驳之，始过尚书奉行。有未当者，侍从论思之，台谏劾举之。此所以立政之大体，总权之大纲。端拱于上而天下自治．用此道也。
　　今朝廷有一政事，而多出于御批；有一委任，而多出于特旨。使政事而皆善，委任而皆当，固足以彰陛下之圣德，而犹不免好详之名。万一不然，而徒使宰辅之避事者得用以借口，此臣爱君之心所不能以自已也，臣愿陛下操其要于上而分其详于下。凡一政事，一委任，必使三省审议取旨，不降御批，不出特旨，一切用祖宗上下相维之法。使权固在我，不蹈曩日专权之患。而怨有所归，无代大臣受怨之失。此臣所以为陛下愿之也。
　　臣闻之故老言，仁宗朝，有劝仁宗以收揽权柄，凡事皆从中出，勿令人臣弄威福。仁宗曰：“卿言固善，然措置天下事．正不欲专从朕出。若自朕出，皆是则可，有一不然，难以遽改。不若付之公议，令宰相行之，行之而天下不以为便，则台谏公言其失，改之为易。”大哉王言！此百世人主之所法，而况于圣子神孙乎！
　　史之称光武曰：“明谨政体，总揽权纲”。政体者，政之大体也；权纲者，权之大纲也。臣愿陛下立政之大体，总权之大纲，辩邪正，专委任，以宰天下。得操要之实，而鉴好详之弊，则天下雄伟英豪之士，必有能奋然出力以办今日之事者矣。臣不胜大愿。
论励臣之道
　　臣闻上下同心，君臣戮力者，事无不济；上下相蒙，君臣异志者，功无不隳。春秋之时，晋伐楚，三舍不止。大夫请击之，庄王曰：“先君之时，晋不伐楚，及孤之身而晋伐楚，是寡人之过也，如何其辱诸大夫也？”大夫曰：“先君之时，晋不伐楚，及臣之身而晋伐楚，是臣之罪也。请击之。”庄王俯泣而起拜。晋师闻而夜还。越王求成于吴而归，抱柱而哭，承之以啸。群臣闻之曰：“君王何愁心之甚也？夫复仇谋敌，非君王之独忧，乃臣下之急务也。”其后越父兄请报耻，越王曰：“昔者我辱也，非二三子之罪也：寡人何敢劳国人以塞吾仇。”父兄曰：“四封之内，尽吾君子，子报父仇，谁敢不力！”越王卒用以灭吴”。区区楚越，有臣如此，而谓堂堂大国反无君忧臣辱，君辱臣死之义乎？
　　今陛下慨念国家之耻，励复仇之志，夙夜为谋，相时伺隙。而群臣邈焉不知所急，毛举细事以乱大谋，甚者侥幸苟且，习以成风。陛下数降诏以切责之，厉天威以临之，而养安如故，无趋事赴功之念，复仇报耻之心。岂群臣乐于负陛下哉？特玩故习常，势流于此，而不自知也。
　　臣愿陛下慨然兴怀，不御正殿，减膳彻乐，夕惕若厉，立群臣而语之曰：“朕承太上皇帝付托之重，念国家之深耻，志在复仇，八年于兹，若涉渊冰，未知攸济。而群臣玩故养安，无肯戮力，是朕不明不德，不足以承大宝，图大业，其何颜以临于王公士民之上！况敢即安，以自取辱！”群臣震惧，顿首请罪。然后徐谕之曰：“朕固末敢即安，群臣犹以朕可与有为，其各共厥职，勉趋厥事。上率其下，下勉其上，自度其力之不逮者，无尸厥官，朕将明赏罚以厉其后。由今以往，群臣咸为朕思所以畏天爱民，求贤发政，富国强兵，复仇谋敌之道。无以小事塞责，无以小谋乱大，相与熟讲惟新之政，使内外有序，则朕即安之日。”陛下惕然侧席，图济大业，而群臣不能惕然承意，竭力以报其上．是人而禽兽者也，诛之杀之，何所不可！诚使上下同心，君臣戮力，则何事之不济乎！
论正体之道
　　臣闻君以仁为体，臣以忠为体。遍复包含如天地之大，仁也；公家之事知无不为，忠也。故君行恩而臣行令。
　　庆历间，杜衍辅政，遇有内降，辄封还之，仁宗以杜衍不可告之而止者，又多于所封还。治平初，任守忠离间两宫，韩琦乘间开悟上心，斥之远方，仍放谢辞，即日押出国门。君当其善，臣当其怨，君臣之体也。
　　澶渊之役，自寇准而下，均欲追战，章圣皇帝独恻然许和。及其议岁币也，章圣不欲深较，而准戒曹利用以不得过三十万。天圣初，契丹借兵伐高丽，明肃太后微许其使，吕夷简坚以为不可而塞之。其后刘六符来求割地，夷简召至殿庐，以言折之。君任其美，臣受其责，君臣之体也。
　　今则不然。陛下锐意于有为，不顾浮议，而群臣持禄固位，多务收恩。陛下慨然立计，不屈丑虏，而群臣动欲随顺，图塞溪壑。使陛下孤立以主大计，群臣安坐而窃美名，是尚为得君臣之体乎！
　　臣愿陛下总揽大柄，端己責成，畏天爱民，以德自护，明诏大臣，使当大任，不辞小怨，不辞大艰。
　　使天下戴陛下之恩而严大臣之执守，敌人服陛下之德而惮大臣之忠果，则何事之不济，何功之不成！此祖宗养人心以行德义，正君臣之体而为百世不易之家法也。故愿陛下仰法祖宗，而大臣以寇准、吕夷简、杜衍、韩琦为法，天下有不足为者矣！
跋
　　此己丑岁余所上之论也。距今能几时，发故箧读之，已如隔世。追思十八、九岁吋，慨然有经略四方之志。酒酣，语及陈元龙周公瑾事，则抵掌叫呼以为乐。间关世途，毁誉率过其实，虽或悔恨，而胸中耿耿者终未下脐也。一日，读杨龟山《语录》，谓“人住得然后可以有为。才智之士，非有学力，却住不得。”不觉恍然自失。然犹上此论，无所遇，而杜门之计始决，于是首尾盖十年矣。虚气之不易平也如此。
　　《孟子》曰：“诡遇而得禽，虽若丘陵弗为。”自视其几矣。又曰：“五谷者，种之美者也，苟为不熟，不如荑稗。”岂不为大忧乎？
　　引笔识之，掩卷兀坐者良久。壬辰重午前二日书

