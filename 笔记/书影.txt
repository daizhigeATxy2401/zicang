
卷一
 　　先大人著述甚富，常作《观宅四十吉祥相》，有益於世道人心，备录於此。案头无淫书。（昔人谓黄鲁直作艳嗣，以邪言荡人心，其罪非止堕恶道。近日作小说人，岂止艳词！非常报应，人人亲见之。案头如有片纸字，当尽数焚却。坏心术，丧行止，皆此等书引诱。人家儿女，岂无识字者，略一回想，岂不可惧。架上无齐整书。本本精良，一一完善，手且未触，目於何有？但观架上，便知腹中。）座上有二三十年前老友，堂中有七八十年前古桌椅，门下有祖父遗留庞眉皓首老仆。（如此方称得世家，如此方免得俗气。）妇人不垂帘观剧。（粉气发香，依依帘中，罗袜弓鞋，隐隐屏下，甚至品评坐客，系节歌声，无所不至。优人之目，直透其中；坐客之心，⒋光其後，可耻孰甚！）妇女不识字。（《列女》、《闺》诸书，近日罕见；淫词丽语，触目而是。故宁可使人称其无才，不可使人称其无德。至世家大族，一二诗章，不幸流传，必列於释子之後，娼妓之前，岂不可耻！）老妾孀妇不变作尼姑。（其鬼倍於改適。）不呼优人同坐。（宴客用优人，但当呼之别院。登场赐坐，或尚在通融；呼之同坐角饮，则亵甚矣。今人敬优儿如师友，殊令人讶，即不与之坐，不过曰不在行而巳。天下事被在行二字误却多少！）不在席上接优人曲，不以筋并足，代为击板。（击板接曲，去优人几希！）外无狡童，内无老婢。（无狡童不惟省己防闲，抑且免人疑议。至禁锢老婢，二十以外尚不为之择配，尤伤阴骘。）不教婢子演剧。（此亦好人家儿女也，安忍其出鬼装牌榜！防闲尤难，作奸殊易。）纸牌不入手中。（近日马吊盛行，士大夫俨然为之不耻。予曰宜舆僵，宜革匠，宜不识字人，宜四达衢中几桌上。即令此中有千变万化，神妙不测，然一思手持者何物，岂不愧杀！总之人不耐独坐，不肯习静，弈棋变为马吊，风日下矣。与其马吊，宁弈。）不解新令，不为酒纠。（士人相聚，颇有可谈，何至效青布商佣，吩呶盈坐！宁受百罚，无沦恶趣。予眼见以此生嫌疑者不少。肯习医卜。但能究心，心自入细。其子弟能留心於此，便知他日不沦於下流饥寒。）席上不劝人第二日捕斋。（即此一事，便是与人为善。持斋总是戒杀，我不持斋，彼能信心，何苦必破其戒！然专靠持斋免祸祈福，亦谬。）仆从不与主人同坐者并坐。（即贫友疏亲，亦与主人同列，何至与奴仆为伍；此风倡自篾片，主人得意时，承奉奴仆，惟恐少失其意；殆失势之後，钦惧报复，无所不至。败家受祸，往往由此。）凌晨客至，仆从己拱立候命，主人已盥沐相迎。（乘朝气，则不夜饮可知；不夜饮，则奴仆无奸盗诈伪可知。甚矣，夜饮之害事也。）仆从各随其姓。（即自幼仆子，亦当令各姓其姓，使人不昧其宗祖，即後亦不致乱吾支派。防微杜渐，古人有深意存其间。）门前仆从，见士人过，毋论识与不识，皆起身直立；遇诸途，皆侧立让行。（此虽细事，然主人忠厚不忠厚，奴仆生事不生事，皆由此而定。）不奴隶疏族穷亲。（疏族穷亲无所归，代为瞻养，亦盛德事。视同奴隶，令供奔走，大伤元气。不学苏意。轻嘴薄舌，不离帮闲；吃茶烧香，总属狡狯耳。）口角无闺门事。（言之凿凿，如曾目睹，鬼神在旁，何不说得略活动些子。）口中无刻薄尖酸议论。（先辈云，一语而伤天地之和，一言而折终身之福。切须念之。）先辈格言，常在壁上口头。（存之於心，则能体而行之矣。目中口头，已有二三分受用处。）凡梦俱可告人。（梦中所做所为，常有不能告人者。充至於凡梦皆可以告人，去道不远矣。古人验心於梦。又云：昼观之妻子，夜验诸梦寐，有以哉。）十二岁以上小童不入内户，女童不出内户。（不可以小而忽之也。）肯为人宛转寄家信。（不浮沉，已属盛德；更能宛转以期必达，尤阴骘事。以此类推，凡事肯为人方便可知矣。）能明佛理，却不为邪说所诱。（白莲、无为等教，其初皆信心从佛者。先儒云：精者不越吾儒，此语尚可议；若诞者，吾不信，则确不可易矣。不明佛理，与老妪瞎磕头、盲烧香何异！）肯周济贫亲戚，或助人婚嫁，或代完官赎；却不做佛事，不修建庵观。（总此一佛，寺宇已多，何必更建：近日私建、私度甚多，将来必有一僧难存、是庵皆毁之虑。留心佛法者，不可不知。）肯为人说眼前报应，肯听人说报应诸事，（眼前事报应显明易见，不必说活阎王，过阴人诸事，反增人不信心。）即不能奉行《感应篇》、《功过格》，每日能体认所行善恶。（肯看《感应篇》，肯略略体认《功过格》，不必数黄豆黑豆，其人已有几分好处。）书馆中小学生，有读《四书》小注声。（前辈无不读小注者，近日反目读者为迂矣。子弟到老不明书旨，皆由不明小注始。读小注子弟，到後来上者无离经叛道之虑，次亦免场中出鬼，东问西问。）不以病试医，肯将已验医方，或钞或刻施人。（不告医者以得病之由，令其暗中摸索，取死之道也。施方固胜施药，然能制数种药，常常施人，尤善。）躬送破衣亲友出门外。（在坐者间有，躬送门外，则以为耻矣。待失意人，不难有恩而难有礼。此语须体验。此等事最伤人心，亦令人容易勘破你势利心肠。）受人贺分，即一箑一丝，无微不答。（富贵受贫贱人礼，以为当然，此大折福处，亦大敛怨处。须知其从当卖而来。）不磨祖父图章，刻作己名。（以此类推，凡事无改可知。）有赠祖父诗文者，能举其姓字，习其篇章。（亦孝子，亦韵人，如此则能为祖父报德可知。）不戏谑父执贫友。（既知其为父执，又轻之为贫人，且有戏谑之不如己友者，孝子慈孙，必不如是。）内声不闻於外（言勿论矣。）坐定不问新闻。（省却无限葛藤。）司阍人回卑幼贫贱亲串，惟恐伤其意。（司阍人能如此，不知费主人如许苦心矣。）白锺程幼洪（邑）曰：读坦然周先生《吉祥》四十则，妨嫌於微，杜祸於渐；外施家政，内端女；长幼式训，上下咸宜；言择行修，立功寡过；荡涤爬梳，瑕疵净尽。诚教家之良规，检身之宝鉴也。《易》闲有家，《礼》严内则，皆以齐家为端本澄源之要，先生窥其深矣。惠迪吉，惟顺则吉，视履考祥，其旋元吉，所视必祥，斯为吉徵，吉祥止止，则又止而不迁之义也。余愿凡有家者，各书一通於座右。 
　　新建徐世溥曰：癸酉以後，天下文治向盛。若赵高邑、头无锡、邹吉水、海琼州之道德丰节，袁嘉兴之穷理，焦秣陵之博物，董华亭之书画，徐上海、利西士之历法，汤临川之词曲，李奉祀之本草，赵隐君之字学，下而时氏之陶，顾氏之冶，方氏、程氏之墨，陆氏攻玉，何氏刻印，皆可与古作者同敞天壤。而万历五十年无诗：滥於王、李，佻於袁、徐，纤於锺、谭。 
　　南昌陈弘绪曰：嘉隆以来，帖括剽窃之陋，流入古文。一二负名之士，好以秦汉相欺，字裁句掇，荡然不复知所谓真古文。吾产忧之，乃以唐、宋诸大家，力挽颓澜，毋亦谓摹秦、汉之失，或至舍体气而专字句，而唐、宋诸大家，无从置力於字句之间也。齐人先配林而後泰山，晋人先虖池而後河，若韩、欧者，固所由以适秦、汉之路矣。 
　　徐巨源常言：今天下文章声气，可谓盛矣；虽然日午月望，有道者所不居，异日必有以刻文得罪功令，数十里不敢通尺书者。已而娄东复社，果有违言。识者谓巨源卓识。 
　　象山王子长（梴）曰：按逆濠之变，当时请密旨，捐赤心，奋然不顾者，孙、许二公而己。事既已底定，朝廷据在廷公论庙祀之；厥後纷纷訾议，乃跻许於左，孙次之。夫人臣事君，不幸当变，力尽则死，心安则死，死郎分矣。复何言！复於既死而议之曰某贤於某，岂不大谬哉，或曰，许欲先发，而孙暗焉。应之曰：逆濠之蓄远矣，一旦称兵，固其仓卒未定之谋，而安在其可先发哉？国家所以优礼宗藩，重典具在，万一轻动，而彼或中辍未举，岂惟不熄将沃之膏矣！当时孙公惟务戢群盗以剪其羽翼，筑城池、治甲兵以坚吾之保障。如斯而已。或曰：许立而骂不绝口以死，於孙烈乎？应之曰：人臣之义，力尽则死，心安则死，死即分矣。乌在骂不骂哉：睢阳之慷慨，於分奚加；文山之从容，於分奚损，其趋一也。且闻孙公年余六旬，方被缚时，群盗吴十三等素憾公，多甘心焉。盖未至死所，已拉折其胁，虽极楚毒，而公犹仰卧不为屈，非志定而气完者能之乎。二公者，生则相临，死则相许，乃无故易位而处之，诚虑孙之未服而许之未安也。聚食一堂之上，而使之一不服、一不安，岂所以通昼夜之故哉？此论甚正，究竟位置不知若何。张许之死，其时亦有异议。今双忠亘古如生，而摇唇鼓舌者竟何往哉！昌黎《书张中丞传後》云：小人好议论，不乐成人之美。今古一律。 
　　艾千子曰：弘治之世，邪说兴，劝天下士无读唐以後书，骄心盛气，不复考韩、欧大家立言之旨。又以所持既狭，中无实学，相率取司马迁、班固之言，摘其字句，分门纂类，因仍附和。太仓、历下两生，持北地之说而又过之，持之愈坚，流弊愈广；後生相习为腐剿，至今未已。南城圭峰罗文肃公，当邪说始兴之日，矫俗自正，力追古大家体裁，当时以为直逼柳州。天下後进读公之集，始知刻励为文，不袭陈言，不厌薄韩、柳以为可师者，皆公之力也。（文肃公集初刻於盱郡，再刻南国子监，武进淇澳孙公亦有选本，近其玄孙栗士复刻於家，较诸刻稍备。）艾千子曰：麻城周伯誉，名世遴，生於时文软靡剿袭之时，学者莫不记诵帖括，苟趋一世：伯誉独按古经术之旨，而佐以欧、曾以下百家传记之长。楚中闻风气之先者，自伯誉始。死时年二十七。梅惠连既为梓其诗文及制艺，王屺生常携其诗文，流通江淮吴越间。然当伯誉稿未行时，谈节父刻之吴门，为两进士稿行於世，两进士之名，随而噪甚。原节父之意，以伯誉未知名，欲以进士重伯誉耳；既而皆知为伯誉也。 
　　兰阳王王屋，初名泽久，字春脚，後更名厈。母李氏孕公，公鸣於腹。生而敏给，善谐谑，里中人率以为狂士也。举於乡，戊辰计偕，度己文必入彀；某公方分较《春秋》，某方与珰涉，公不欲出其门，论中故为诙语，首云侬窃观天下之事云云；中间论鬼神处，突曰：如以为无，则慧娘之敲裴生之门也，丽娘之入柳生之室也。撤棘後，则某果已魁公，及阅所为论，始有病狂丧心之评。後某终以珰累，里人始知公非狂者。辛未，公仍以《春秋》魁多士，除滋阳令。公锐自见，又幸急刚鲠；会王孙市磔人，公执笞，狱行，立忤诸王孙；党构之，直指弗察，暴劾公，槛车微系。公虽廿日令，然颇有惠声；其逮也，士民数千人攀辕痛哭，白日惨黯，遮缇骑，自卯至申不得前。甚有蒙膄孤贫，鸠杖鹑衣，亦视力投金钱槛车赆之。且环而稽首缇骑曰：“无苦令，令清苦，官几日耳！”且泣且拜，缇骑咸为挥涕。下刑部狱，濒死，赖惜公者力争，仅免，谪睢阳卫。年三十四，愤恚失志死。自预为志铭，以退之铭人者。 
　　如铬已，即取以自铬，世共达之。公著诗一卷，文二卷。诗清婉有致，文则力追昌黎、柳州。使假之年，进未可量也。予怜其志，为叙而梓於秣陵。 
　　倪文正题《元祐党碑》云：此碑自崇宁五年毁碎，遂稀传本，今获见之，犹钦宝录矣。当毁碑时，蔡京厉声曰：“碑可毁，名不可藏也。”嗟乎，乌知後人之欲不毁之更甚於京乎！诸贤自涑水、眉山数十公外，凡二百余人，史无传者，不赖此碑，何由知其姓名哉，故知择福之道，莫大乎与君子同祸；小人之谋，无往不福君子也。余凡两见此碑，各不同。碎碑之後，宜无可搨，必当时令郡邑各建之，或尚有存者，故其式弗一耳。 
　　（陈椒峰玉基曰：伟哉先生之言，然先生不更加详审，概以为党人也而贤之，基则不能无辨：尝考党人之内，如吕公著、韩维，初为安石延誉者也；曾布、章惇，阿权朊仕；李清臣首倡绍述之说，以开国衅；黄履訏垂帘之事，敷吕大防、刘挚而去之；安焘依违蔡确、章惇，无所匡正；叶祖洽对策，言祖宗多因循苟且之政，陛下革而新之，遂招第一。若此者皆得与乎党人之敷，是果皆得为党人乎哉！先生以尊崇之过，未加详审，由此而观，果贤耶否耶？此基之所以不能已於辨也。若夫程颐、苏轼、刘挚，梁焘诸君子，固杰然称贤矣；然苟当日协恭和哀，共图国事，则朝廷上下之间，必有赫然大振者；奈何互相犄角，为洛、为蜀、为朔，各以类分，致令蔡京得藉为口实，究乃与章惇辈并列而为党，不尤大可惜哉！） 
　　袁石公典试秦中後，颇自悔其少作，诗文皆粹然一出於正。死时年仅四十有四。防风茅止生为刻其遗稿於秣陵，此稿实胜於公旧刻。止生一序，亦极确当，略无讳於石公。予旧藏一册，没於大梁；今再觅之，既不可得，而止生原序，《石民集》中又不载，不知何故？近见石公全集，间有收入者，然终不能备，亦不如单行之为愈。 
　　叶文通，名昼，无锡人，多读书，有才情。留心二氏学，故为诡异之行，迹其生平，多似何心隐。或自称锦翁，或自称叶五叶，或称叶不夜；最後名梁无知，谓梁谿无人知之也。当温陵《焚》、《藏》书盛行时，坊间种种借温陵之名以行者，如《四书第一评》、《第二评》、《水浒传》、《琵琶》、《拜月》诸评，皆出文通手。文通自有《中庸颂》、《法海雪》、《悦容编》诸集；今所传者，独《悦容编》耳。文通甲子、乙丑间游吾梁，与雍丘侯五汝戡倡为海金社，合八郡知名之士，人镌一集以行。中州文社之盛，自海金社始。後误纳一丽质，为其夫殴死。文通气息仅属，犹鸣冤邑令前，惜乎无有白其事者。侯汝戡言，其遗骸至今旅泊雍丘郭外。 
　　故老传闻：罗氏为《水游传》一百回，各以妖异语引其首；嘉靖时，郭武定重刻其书，削其致语，独存本传。金坛王氏《小品》中亦云此书每回前各有楔子，今俱不传。予见建阳书坊中所刻诸书，节缩纸板，求其易售，诸书多被刊落。此书亦建阳书坊翻刻时删落者。六十年前，白下、吴门、虎林三地书未盛行，世所传者，独建阳本耳。即今童子所习经书，亦尚是彼地本子，其中错讹颇多。近己亥闱中麟经题讹，至形之白简。宋时场屋中，亦因题目字讹，致士子喧争。皆为建阳书本所误，古今事相同如此。故予谓建阳诸书，尽可焚也。（又《涌幢小品》载：姚祐者，元符初为兢州教授，堂试诸生，出《易》题“乾为金坤亦为金”。盖福建本书籍刊板舛错，坤为“釜”脱二点，故姚误读作“金”。诸生疑之，因上请，姚复为臆说；诸生以诚告，姚取官本视之，果“釜”也。遂升堂自罚一直，其不护短如此。闽中书皆出建阳书坊街。） 
　　顾春，吴庠生。娶俞氏，尝涉猎书史，有妇道。春患瘵不起，呼妇嘱以好事舅姑，养子女，言既切，又至再三。妇曰：“一言当终身服行，何侯再三！”乃潜握剪，以利锋剚於左目，流血满地，绝而复苏。夫责曰：“何乃如此：”曰：“不君信也。”夫乃绝。沈石田有诗纪之。 
　　佛经有“眼以睡为食”语，何元朗见苏端明手书《赤壁赋》。“而吾与子之所共適”，“適”作“食”，後人以为出此，不知然否？ 
　　吴梅村曰：大司马白谷孙公，代州人，长身伉爽，材武绝人。其用秦兵也，将凭岩关为持久；檄趣之战，不得已始出。天淫雨，粮糗不继，师大溃。潼关陷，独身横刀，冲贼阵以殁；从骑俱散，不能得其尸。公之出也，自念必死，顾语张夫人。夫人曰：“丈夫报国耳，毋忧我！”西安破，率二女六妾沉於井，挥其八岁儿以去。儿踰垣避贼，坠民舍中；有老翁者，善衣食之。二年，公长子世瑞重趼入秦，得夫人尸，貌如生。老翁归以弟，相扶还，见者泣下，盖公素有德秦人云。公死而天下事遂去，然其败由趋战，且大雨粮绝，此固天意，未可专责公也。公之参佐，惟监军道乔公，以明经奏用，能不负公。潼关之破，同日死。名元柱，定囊人。 
　　张菉居曰：阴诗四变，为海内口实者七人，秦、齐、吴、豫各一，楚独居三。然初变而李、何，再变而王、李，不失为盛也。变而公安、竟陵，晚矣。吾豫当初变时，一人起而左右北地，铿金戛玉，至今踔厉词坛。王、李树帜，公安矫枉，豫独不与，不欲与也。竟陵时，新野马仲良，同伯敬起家庚戌进士，自造新声，偕吴门亦房唱和。其诗抉镂性灵，鲜警秀异，足以移易一世。王、马之名，宜与锺、谭并。乃世唯口锺、谭，不及二氏；则为仲良者，不幸而诗不播於天下，为风气所归；抑幸而不列变中，反得免世诋诃耶！ 
　　去汀州八十里，名蓝田，石城邑所属。地有山，号蜡烛峰，圆秀异常。山腰环转，一路如带。路产糯米，杂砂砾中，色若火微煆，而文理划然。乡人病心者，拾啖之即愈。余曾游此，命小奚数人，拾各盈匊，几殆尽矣，旋踵视之又⒒⒒如贯珠。真异事也。 
　　苏桓曰：顾东桥先生初守开封，抗中常侍，遂遭谗诬，逮至京师。以公在官清惠，狱久不成。世宗皇帝密遗使就开封覈实，止得多装诗卷一事。公对簿谓，时平流寇，实与巡抚都御史泽等赋凯歌，有所装潢；如不法，则都御史亦不法也。中常侍谗遂不行；止镌二秩，出知全州。时横泾先生初成进士，公自全州贻书，述祖宗之德，著谦慎之训，凡千余言。复写在全所著《定志篇》，又诗十余章；行楷庄健，颇得二王之法。桓今年自新建来，从横泾先生曾孙梦游许，得见此书。慨然见先朝之法，中常侍欲诬一郡太守而不可得；又见世宗皇帝能为一太守受诬，遣使覈实；且嘉其时为方伯、廉宪、御史、都御史，无一人欺心媚内，以傅会其事，卒陷公者；又见公为太守时，得与都御史赋诗为乐，不似今日上下悬绝，分若君臣。而公知弟之明，教家之道，俱可无愧於古人焉。公仕至大司寇，横泾先生官仅宪副。 
　　闻古老言：南京旧院有色艺俱优者，或二十三十姓，结为手帕姊妹；每上元节，以春擎具殽核相赛，名盒子会。凡得奇品为胜，输者罚酒酌胜者。中有所私，亦来挟金助会，厌厌夜饮，弥月而止。沈石田有盒子会词。予二十年前，常见金陵为胜会者，略有此风。今旧院鞠为茂草，风流云散，菁华歇绝；稍负色艺者，皆为武人挟之去，此会不可复睹矣。 
　　虎林昭庆寺僧舍中，有高则诚为《中郎传奇》时几案，当按拍处，痕深寸许。则诚名阴，永嘉平阳人，旅寓虎林之崇儒里，博学洽闻，仕元，终福建行省都事。弟诚，字则明，亦有文名。相传高皇帝召明，明以疾辞，使者以明所为《中郎传奇》进，上览之曰：“五经四书，譬诸五谷，不可无；此记乃珍羞之属，俎豆之间，亦不可少。”余谓此亦後人傅会之语，则诚之词诚工，使者恐终未敢以此等书上进也。予又见《续文献通考》以《琵琶记》、《水浒传》列之经籍志中，虽稗官小说，古人不废；然罗列不偷，何以垂远！ 
　　倪文正言：梁呜泉公五岁在父抱中，辄请得即日就师学。父绐之云：“今破日不佳耳。”公曰：“以破吾愚，岂不佳！”父大惊异，每语人：吾斯知项橐、黄童，非俊物也。 
　　吾邑王公半庵，名惟俭，字损仲，官至工部侍郎。性敏慧，嗜学，好收藏三代铜玉器。常得汉玉觥，为世所未有，因以“宝觥”名斋，日啸咏其中。公每谓诺史中，无如《宋史》烦猥，欲删润之，以成一代之书。书成将半，而公谢世；汴水奔腾，并其未成之本胥失之矣。予生也晚，未及见公，仅得交令嗣雁泽。後在吴门市上，得公诗文各一卷，予为序而镌之，以归雁泽。公诗文皆不苟作，矜慎自娱，故所存不多，然亦无不足传者。公起家山左濰邑舍，予初谒选之前一日，梦公揭帘顾我，自言我同邑王半庵也。次日余适得濰令。公治濰多威惠，其去也，濰人德之，立祠祀公。予至邑之明日，即往祀公，盖公莅濰时甫廿余，邑中至今呼为小王公云。雁泽名温叟，邑庠生，有品行。 
　　商丘陈叟，名百万，生长嘉隆间，一百九龄。曾登宾筵。无子，有二女。予友云间周宿来茂源过商丘，作《一百九龄陈叟歌》赠之。 
　　楚有张君燧，为陈士业言：广南有韦土官，自言淮阴後。当钟室难作，淮阴客某，匿其三岁儿。知萧相国素与侯厚善，客往见之，微示侯无後意。相国仰天叹曰：“嗟乎，冤哉！”泪淫淫下。客见其诚，以情告。相国惊曰：“若能匿淮阴儿乎：中国不可居矣，急逃南粤赵佗。”遂作书遗客，匿儿於佗。曰：“此淮阴儿，公善视之。”佗养以为己子，而封之海滨；赐娃韦，用韩之半也。今其族世豪於海壖间，有酂侯所遗之书，尉佗所赐之诏，勒之鼎器。士业曰：予常怪赵佗以魋结箕踞之君长，而薄粤中无足与语，遇陆生迺蹶然而起；今以韦君之事观之，佗固人杰也哉！独惜淮阴之客，存藐孤而卒不显其姓名於天壤也，悲夫！ 
　　或有难士业者曰：子记韦土官事奇矣，奈与史牴牾何！长乐钟室之祸，萧相国实给之。司马迁云：吕后用萧何计诛淮阴，盖实录也。何忍於其身而乃称冤於其客，不亦谬乎，曰：唯唯否否，何之绐淮阴也，悉出吕后之谋，何亦惧祸而迫於不得已耳。吕后谋之而何不从，高帝之疑，当不在於请苑益田之日矣。且召平不云乎：上暴露於外而君居守於中，非被矢石之事，而益封置卫，徒以淮阴新反，疑君心也。夫益封置卫不以为报功，而以为见疑，平亦知诛淮阴之事，於相国无与矣。自古功臣冤死者众，而淮阴为最；悔不用蒯通之计之一言，淮阴心事昭然。司马迁以“反”之一字加之，非为吕后讳，为高帝讳也。 
　　德州程正夫言：顺治癸巳正月十八日夜，风厉甚，恩县祁村陂中，冰卓立成山，广四丈，高二丈许，峰峦秀拔，溪壑回环，一磴委蛇相通；观者远近裹粮，至日千余人祷祠焉。遍考诸书，古无此异，不知何祥也。余按正德中，文安县水忽僵立，是日天大寒，忽冻为冰柱，高五丈，围亦如之，中空而旁有穴。数日後流贼过文安，民避入冰穴，赖以全活者甚众，正如此类。 
　　胡菊潭先生曰：蜀中新滩，巨石亘流，空舲越渡。昔有行僧，发弘愿，欲槽石梁，以通利涉。江神夜告之曰：“此天所以养斯地穷黎也，如公约，民不聊生矣。”遂已之。盖放舟剥运，皆贷力於土人。 
　　朱竹，墨菊，余初亦但求之楮颖间；后亲见朱竹于延平山中，数顷琅玕，丹如火齐。又《类典》中载：汉时永寿里出墨菊，其色如墨，古用其汁为书。乃知世原有此，特未之见耳。各赋二诗纪之：“高情直与晚枫邻，傞舞安知醉有辰；旧族传为绛县老，孙枝近作赤城人；潇湘泪尽终余血，淇澳花繁不是春；曾在龙门柯畔立，支离更见爨中身。”一。“乱擗桃花映客酡，斜批鹤顶间青萝；翻新竞比红儿曲，截笛留吹赤帝歌；酒酝宜城光未定，冠裁薛县色全讹；遥看岩下斓谝处，或是秋深桕叶多。”（右朱竹）。“寂影模糊陶令门，玄霜冉冉借秋痕；雨中送酒衣偏白，雾里看花眼倍昏；永寿寒寻苍玉乱，南阳晓映碧潭浑；就荒三径归来後，只觉长松独自存。”一。“把得寒英色未伦，夕餐只认鞠通身；篱边月落情无奈，霜裏灯摇影倍新；不识黄金真灿艳，独怜青女自横队，潇潇一夜重阳雨，元对羲皇以上人。”（右墨菊。） 
　　某吏部一夕为小偷入宅，宅内户扃严甚，无所得，独盗鸡双翼以去。吏部故居城郭，次早则县典史至，次知县至，次知府至，问所失几何，愿授簿追之。吏部伪以金、银、锦、币诸重器为藉，使追捕如法。数月後，获他盗於境，盗多重宝，郡县皆知其非吏部物也；然阴迎合之，召其家使识，具识为己物，没入之。又有吏部某，忘其名，吏部始居城郭，以择形胜山居，所居旷漠。一日午坐，盗伪为某官来谒，吏部方出肃客，盗即持其手，红巾露刃，左右班声如雷，尽空其所积以去。次日，郡县守巡各至，问所失，吏部曰：“吾家无一物，独去破毡具一床耳。”然郡县守巡畏其威，不敢不捕缉如法。旬月获之，诸重器具在，盗亦自伏为吏部物。召使识之，吏部竟以前辞，拒不受。艾千子曰：“夫识其所有与识非其所有，人性之常也。两吏部一以名，一以利，至於冒其所非有而不敢居其所有，哀哉！” 
　　《续文献通考》载：罗贯中为《水浒传》，三世子弟皆哑。此书未大伤元气，尚受报如此；今之为种种宣淫导欲之书者，更当何如？可畏哉！ 
　　《水浒传》相传为洪武初越人罗贯中作。又传为元人施耐庵作，田叔禾《西湖游览志》又云此书出宋人笔。近金圣叹自七十回之後，断为罗所续；因极口诋罗，复伪为施序於前，此书遂为施有矣。予谓世安有为此等书人，当时敢露其姓名者！阙疑可也。定为耐庵作，不知何据。 
　　古文人初持其一偏之说，与人凿凿不相下；殆识益高，心益下，未有不翻然自悔者。王司寇元美，其始与归震川太仆论文颇有异同；及归自留都，从其家求画像，属娄子柔书之曰：“千载惟公，继韩、欧阳；余岂异趣，久而始伤。”又公素不喜苏氏文，而公之季子时向子柔言：公之归也，尝读苏应诏诸篇，顾语之曰：“此乃可为策耳。吾晋楚录文，岂能及之哉！”又传公易箦时，床头尚有《文忠集》帙。又公常书《陈白沙集》後云：“公甫诗不入法，文不入体，又皆不入题，而其妙处，有超於法与体题之外者。余少学古，殊不相契；晚节始自悔心，偶然读之，或倦而跃然以醒，不饮而陶然以醉，不自知其所以也。”公又常题《西涯乐府》後云：“余向者於李宾之先生拟古乐府，病其太涉议论，过尔剪抑，以为十不得一；自今观之，奇旨创造，名语叠出，纵未可被之管弦，自是天地间一种文字。若使但求谐於《房中》，《铙吹》之调，取其字句断烂者而模范之，以为乐府如是，岂非西子之颦，邯郸之步哉：余作《艺苑卮言》时，年未四十，方与于麟辈是古非今，此长彼短，未为定论。至於戏学《世说》，比拟形似，既不切当，又伤猿薄；行世已久，不能复秘，姑随事改正，勿令多误後人而已。”钱牧斋宗伯曰：“嘉隆之际，跻北地而挤长沙者，元美为之职志；至谓长沙之启何、李，犹陈涉之启汉高；及其晚年，气渐平，志渐实，旧学销亡，霜降水落，自悔其少壮之误，而悔其不能改作也。於论《西涯乐府》，三致意焉。”今之谈艺者尊奉弇州《卮言》，以为金科玉条，引绳批根，恐失尺寸；岂知元美固晚而自悔，以其言为土苴唾余。平津刻舟之人，知剑去已久，未有不爽然自失者也。合观元美先生所言，与牧斋先生所论，後之人见地未明、择途未定者，其持议何可不慎哉！ 
　　空峒《黄河水绕汉宫墙》之什，集中不载。或以为结有“只今谁是郭汾阳”句，唐人事；空峒自以为不读唐以後书，恐开後人口实，故自逸之耳。先辈矜名太过，论多拘泥如此。然今日随手掇拾，无事不可入诗者，视此亦当少知所戒矣。 
　　李子田曰：《金山志》，唐孙鲂诗：“万古波心寺，金山名日新；天多剩得月，地少不生尘；橹过妨僧定，涛惊溅佛身；谁言张处士，题後更无人。”而李翱诗云：“山载江心寺，鱼龙是四邻；楼台悬倒影，钟磬隔嚣尘；过橹妨僧梦，惊湍溅佛身；谁言题咏处，流响更无人。”夫翱，唐之名士，不应登一名山，至蹈袭同时之人如此。或编书者误耶！○李习之不能诗，集中仅二首，亦不佳，未尝有此篇也。决系编书者误收。 
　　水土之气，上升为天；地有体而天无体，譬如火焉，烟在上，灰在下也。夫天，玄气也，皓然而己，无他物焉。见杨泉《物理论》，此语最确。然水土之气上升为天，尚觉有滞，滞在“为”之一字；当云水上之气，上升於天，方合皓然无体之理。 
　　常山梁慎可维枢曰：薛公家相，以尚气忤中贵，殒其身。公没，籍其家，无数百金产，天下莫不悲之。公尝言：天下无事，所重只一冢宰；有事，只一大司马。明朝兼长者：前马钧阳，後惟杨蒲州。李国群，字休徵，江西南昌人，张林宗先生之师也。幼而颖异，博学能文，由例监仕兖，以诗罢官。贫不能归，侨居夏镇，日不能给。购其文者，或予数金，得即散之。所著有《濡削选章》、《河工诸议》、《松门山房十部集》行於世。 
　　一甲科问於莲池曰：“世间何等人最作孽？”莲池曰：“公等甲科七篇头老先生为最。”其人愕然曰：“自揣生平，未必至此。”莲池暍曰：“谁说你自做来：诸凡倚势作威者，上帝降鉴，悉坐公等。”於是缙绅之徒，咨嗟太息，不得其方。明卿独曰：“方寸不恶，五官谁敢！所患己实恶而藉口亲戚，反开脱罪之门，上帝深怒耳。苟朝夕计过，孳孳积德，彼倚势作威者，明神有赫，独能逃乎！” 
　　张菉居曰：“燕市有龙身，方鳞钩爪，长六尺许，头角悉具，系宫中贡物。”按方鳞古未经见，志之备博物一斑。 
　　予幼从家大人手录诗藁中，见牛左史《周藩王宫辞》五首。诗虽不多，然可代《梦华录》数卷，因为梓传。当时但知左史为武功人，而不识其名。後致牧斋先生，载入《列朝诗选选》中。先生云：“左史名恒，嘉靖乙未进士，有才名，常为刘绘所推云。”左史原诗录後： 
　　春殿牙签万轴余，香匀风细绿窗虚；侍儿临罢诚斋帖，函出先呈女较书。（一） 
　　萧萧修竹映池寒，分汲银瓶灌牡丹。报道花朝开内宴，竞持金剪绕朱栏。（二） 
　　夜来行乐雁池头，侍女分行秉烛游。唱彻宪王新乐府，不知明月下樊楼。（三） 
　　丛生桂树後山幽，花石犹传後代留。宫媪引来岩际望，蔡河春浪拍天浮。（四） 
　　吹台南下令婆坟，忆昔从王掌秘文。今日绮罗何处是，野花啼鸟自纷纷。（五） 
　　写小照者，推闽人曾波臣鲸。波臣以秣陵为家，然余未及见其人。近则推莆田郭无疆巩、虎林谢文侯彬。两生笔致秀婉，无作家气，不独曲肖神情已也。记金陵人言：戴文进，永乐间初至金陵，朴被为负者挈去，文进借酒家笔，图其貌示众；役夫咸曰：“某也。”往迹之，得不失。吴小仙春日同人游杏花村，酒渴，从老妪索茗；明年复过之，老妪己谢世，小仙援笔追写其像，其子见之，大恸不已，乞而藏之家。又传小仙幼时，戏为蒙师之妇写照，师怒詈之；後妇亡，累摹弗肖，竟用小仙之笔以祀。近吾友陈章侯，偶仿渊明图为予写照，见者以为郭、谢两生不能及。三公皆不以写照名，而落笔辄奇妙若此！至人信不可测。 
　　永州知州某，有母年八十余，度不得见其子而死，剪发一缕寄之，而某居州如故。唐公有怀时为守，闻而恶之，力请黜免。上官曰：“是素无大过。”公曰：“一缕发足矣，过有大於是者乎！”卒黜之。有怀为荆川公尊人。 
　　杨升庵常诋解春雨学士书为镇宅之符。近日画家竞目吴小仙、张平山为外道。萧伯玉常言：其家正固先生传，是春雨楷书，精妙绝伦；与其先长史公书，虽复奇逸，亦不失程度。而余在南都从顾东桥先生从孙友生家，见小仙为东桥先生所作山水，细润绝伦；家大人所藏平山《韩熙载夜燕图》，通幅皆有夜气，细秀无点尘俗，皆不类寻常所见。乃知世人妄诋前人书画，皆未见真本耳。持论不可不慎。 
　　《小品》中载：有荐艺士於显贵者，其人固平易，显贵虽礼之，然未尝问其所长。濒行，其人曰：“辱公爱，有小技愿显於公。”乃索素纸为围棋盘，信手界画，无毫发谬。显贵惊叹。○正统间，周伯器年九十，修《杭州志》。灯下书蝇头字，界画乌阑，不折纸为范，毫发不爽。○章友直伯益以篆名，官翰林待诏。同人闻其名，心未之服，咸求愿见笔法。伯益命黏纸各数张，作二图，其一纸纵横各作十九画，成一棋局，其一作十圆圈，成一射帖。其笔之粗细，间架疏密，无毫发之失。诸人叹服，再拜而去。○古今绝技，亦有相同者如此！ 
　　荆南居客麻城，忠淳间有一鹦鹉，见长老寿普来，忽鸣曰：“望慈悲！”长老曰：“小畜谁教尔能言！”鹦鹉自後不复声。麻纵之，径赴僧侧，啾啁致谢。僧曰：“宜高飞，免再堕。”又求指示，僧令诵佛经八年。僧至桃源，一小儿来谢曰：“吾麻氏鹦鹉也，荷方便，今在萧家作男子矣。”验之，胁下尚有翅毛。○有宦闽者，携双鹦鹉归江右。两禽晨夕相依如昆季。宦者以一赠陈子右{艹嗣}，韩子人谷亦得其一。陈、韩固亲串，过从无间；鹦鹉时互相问：“哥哥好！”未几，陈子斋中有异物搏鹦鹉死，陈子痛之甚，既除地以痉之，又语人穀赋诗吊之。诗成，人谷持告其家羽，辄腾踯架上曰：“哥哥死，哥哥死。”伤惋不胜，遂不食，越日亦蜕去。二子广乞名词，为之志述。江右三吴诸词人，皆有作，因汇为一集，颜曰《羽声合刻》。邓子左之为之序，序亦凄恻肆动，物固多情如此。又吾梁山货店市肆，养鹦鹉甚慧，东关口市肆有料哥，亦能言。两店携二鸟相较，鹦鹉歌一诗，料哥随和，音清越不相下。料哥再挑与言，不答一字。人问其故，曰“彼音劣我，而黠胜我，开口便为所窃矣。”臬司有爱子，病笃，购以娱之，贾人笼之以献。鹦鹉悲愁不食，自歌曰：“我本山货店中乌，不识台司衙内尊；最是伤心懹旧主，难将巧语博新恩。”留之五日，苦口求归，乃返之山货店，垂颈气尽。万历年间事也。余《同书》中记古鹦鹉梦二则，已为奇绝；鹦鹉能诗，尤所未闻。诗选入《列朝诗集》中，尤奇。然每以语人，人多不信。後阅《逸史》：唐武后蓄一鹦鹉，名雪衣，能通《心经》，後贮以金丝笼。一日戏曰：“能作偈求解脱，当放出宠。”雪衣若喜跃状，须臾朗吟曰：“憔悴秋翎似秃衿，别来陇树岁时深；开笼若放雪衣鸟，常念南无观世昔。”后喜，即为启笼。居数日，立化於玉球纽上。后悲恸，以紫檀作棺，葬於後苑。鹦鹉作偈，顿证正果，尤异矣。 
　　元人作剧，专尚规格，长短既有定数，牌名亦有次第。今人任意增加，前後互换；多则连篇，少惟数阕，古法荡然矣。惟予门人邗江王汉恭名光鲁，所作《想当然》，犹有元人体裁。其曲分视之则小令，合视之则大套，插入宾白则成剧，离宾白亦成雅曲。不似今人全赖宾白为敷演也。又常见槜李李君实所为《礼白岳》，分视之各为一则，合视之共为一记；而诗即连缀於中，分视之则诗，合视之诗亦记也。诗文照映，使山水神情，无所遁避其间，真是合作。今人为游记者，意在谋篇，终难逐境；章法固自贯串，境地终未分明。且记自记，诗自诗，使读者因记以忆诗，持诗以寻记，笔墨间隔，神情不属，不数行欠伸欲卧矣。故予以为王生之剧，李公之记，皆可为今人法也。《想当然》托卢次楩之名以行，实出汉恭手。 
　　相传黄山毕公，服温肭脐，初颇有验，久之得沙淋疾，沙皆作犬形，头尾略具。又传润州某公，补剂中多用败龟板，垂十年颇健，晚患蛊膈，乃谒白飞霞；飞霞诊视良久，曰：“此痕也，公岂饵龟板药耶！今满腹皆龟，吾药能逐之；其骨节腠理者，非吾药所能也。“乃与赤丸数粒，服之，下龟如菽大者升余，得稍宽。不数月死，易箦时，验小遗悉有细虫，仿佛龟形。物得气而传如此，可畏哉！ 
　　闽中才隽辈出，颖异之士颇多，能诗者十得六七。壶兰以下，间有拗字，会城以上，则居然正音。彬彬风雅，亦云盛矣。第晋安一派，流传未己，守林仪部、高典籍之论，若金科玉条，凛不敢犯，动为七律，如出一手。近颇有尤异之士逸出其间者，然终不胜慎守故调者之多。○八闽士人，咸能作小楷，而会城人尤工；此两浙、三吴所未有，勿论江以北也。第舍古法不遵，而专学林处士宠。处士正书仿欧率更，而间以黄庭之意行之。处士意在以劲婉驿骑两家；而学者专尚其妩媚，千腕一律，数见不鲜，并处士亦为人口实矣。凡此皆予闽中憾事。至於兰过岭始芬，书十年即腐，此则天制之，非人力所能为也。 
　　元武伯英咏《烛剪》一联云：“啼残瘦玉兰心吐，蹴落春红燕尾香。”後人艳称之。李君实以为英句无味，改为“吐残月魄蟆颐动，蹴落花须燕尾香。”後又改云：“朱樱颗坼金虫堕，绛树花残玉燕斜。”自云缛丽。予谓“蟆颐”二字不雅，“玉燕斜”终不如“燕尾”之恰。武之上句咏烛，下句咏剪，不必字字烛剪，始为工也。 
　　李君实常言精墨乃松液所成，又经化炼轻升，滓浊尽去，如膏如露，濡毫之余，间用吮吸，灵奇之气，透人窍穴，久久自然变易骨节，澄链神阴，谓之墨仙。非虚语也。世谓躭书画者必寿，此理也耶：予戏谓鞠通嗜墨屑，遂能妙合琴理，愈人聋瞆，此必服食之一种。滕达道、苏浩然、吕行甫皆好啜墨水，不徒作韵，正欲得仙。北齐策秀才，下者饮墨水一升，非徒罚其滥劣，正欲藉此妙药，豁其灵心耳。 
　　李赞皇与白传不协，终身不肯见其词翰，恐一见便为回心。宋延清乞其甥刘希夷“花落花开”之句，许而不与，怒以土囊压杀之。今人读诗文者，痛痒了无觉触，求其能以土囊压人，乞取佳句者，正不易得；况启箧回心者乎！ 
　　萧伯玉云：马季房诗：“黄茆白雾三千嶂，瘦马单衫十八盘。”秣陵旧院：“绣幕莺花三月雨，画梁燕语六朝春。”故自佳。 
　　陈士业曰：唐人之文，散亡而不传者甚多。其不足传者无论，乃若卓然见於韩、柳文集，如退之所称之侯喜，子厚所称之吴武陵，一以为其文甚古，一以为可追西汉；两君著作，必有大过於人者，今其集俱无存矣。欧阳公《艺文志》，载有吴武陵诗一卷，而他氏之目，则俱无之。若侯喜所作，则虽欧《志》亦已不睹其名，独其载於《英华》、《文粹》者仅仅未绝耳。二人见推於韩、柳之文，彰明较著如是，而其集俱不免於散亡，其他泯没者，又何可胜道。宋之古文，始於穆伯长；伯长矫杨、刘骈丽之习，力以韩、柳为宗，其後遂有苏子美辈典雅之文出焉。而尹师鲁、欧阳永叔翕然一变於古，则皆伯长所开也。然伯长不特长於古文；先天之图，秦、汉以来未发之秘也，而康节得自伯长；太极之图，周、孔未尽之蕴也，而茂叔亦得自伯长：是宋之文统与道统，皆自伯长倡之。伯长之文，必非无关系之作，今其集亦竟未见於世。马端临《通考》，有《穆修集》三卷，而近日焦弱侯太史，亦列其目於《经籍志》，与端临卷数正合。则其集固未常亡，特未见有好事者为之流布耳。嗟乎，古文之存於今日鲜矣！藏书之家，秘之而不以示人；剞劂之家，求之而不可遽得：两者不相为谋，则是古文终无流布之日。可叹也。 
　　徐世溥曰：诗文之传，有幸有不幸焉。幸而出於童子，则传者什九；幸而出於妇人女子，则一脱口，蔑不传矣。今妇人之能诗，盖鲜矣，以其为妇人也，故人不求备，不大望焉，於是或并其陋者载之。古者太史采诗，以观民风，自羁旅穷士，匹妇儿童之歌谣，莫不采之；以今揆之，必其出於男子者十八九，而妇人之诗一二也。孔子删《诗》，定《国风》，妇人之诗乃十居六七，岂当世妇人多能诗，而男子不娴欤；抑岂以女子故重之，以男子而略之欤！後世太史采诗之职废，而民间女未闻有诗者，自非托於贵族，书於驿，拾於道，失身於倡家而赠送远人：微是四者，虽有《谷风》之怨，《死麕》之贞，无由得传。故後世有贵姬欤贱倡之诗，而无士庶妻妾之诗，斯所由古者多而今也少乎。 
　　宛丘王氏，十五归予，即能诗。如《溪上》云：“小雨匀溪縠，閒花落钓丝。”《题顾绣大士像》云：“月融全昧指，烟动强名丝。”《咏侍儿纤指》云：“剔花春影腻，浣砚墨痕织。”《夜坐》云：“秋心增半夜，雨气满孤灯。”《小女牵衣问大母平安》云：“牵衣怜弱女，学语问高堂。”《贝叶庵春日》“承花閒布席，拜月自开帘。”《闻警》云：“薄命怜虫臂，全家在虎牙。”《避暑柳下》云“半榻间随高树叶，一林独听晚蝉声。”《围城》云：“己分残躯同鼠雀，敢言大树撼蜉蚍。”《哭父》云：“脉望生前宁作蠹，苍松化後不为樗。”《戏题三姊画弥勒像》云：“强颜一笑全无着，觌面时逢号未来。”《七夕》云：“一夕绵绵亿万年，犹胜人间白头死。”皆有思致。诗二百余首，小词数十首，余欲传之，辄欲自焚。曰：“吾惧他日列狡狯瞿昙後，秽迹女士中也。”盖自来刻诗者，方外之後紧接名媛，而贞妇、烈女、大家、世族之诗，类与青楼泥淖并列。姬每言之，辄以为恨。予嘉其志，书而藏之，不敢付梓，并其名字？亦不忍露也。 
　　杨谷茂才，上元尹以苦役役其父兄，穀往诉之。尹以其高年易之，试以诗，谷援笔成“草中射虎心空在，天上屠龙事已非”之句，尹改容谢之。 
　　吴扩，字子充，层山人，移家秦淮。《崔驸马山池》一诗云：“平阳池馆接青霉，阆苑瀛洲路不遥；帝女巧将霞制锦，仙人常以鹊为桥；楼前叠石云生座，洞里探梅雪满条；词客惯来陪赏洽，月明酣听凤皇箫。”李于麟选入《诗删》。子充即元日赋诗怀介溪阁老者。 
　　盛仲交游祈泽寺，从佛龛中得弊纸书一律云：“‘研池满座落花香，墨透纤毫染汉章；静卧衲衣云似水，高悬纸帐月如霜；桮浮野渡鱼龙远，锡振空山虎豹藏；幸对炉烟坐终日，煮茶清话得徜徉。’友人褚偩呈雪庭法师座前清览，洪武辛亥暮春书清隐小轩。”周吉父云：偩字本中，不知是金陵何许人也。 
　　马融《围棋赋》：“横行阵乱，敌心骇遑，迫兼其虽，颇弃其装。”按“雒”，音义与“岳”同。棋心及四角，各据中一子，谓之“五岳”，言不可移动也。即今所谓“势子”，但今黑白子各二，分据四隅耳。中一子应黑应白，必又有法；古今道数，亦自不同。近余集生中丞创为圆棋盘，然其法与方棋盘亦无大异。 
　　圆观，李源歌“三生石上”《竹枝词》者。《甘泽谣》、《神僧传》皆作“圆观”，苏长公作“圆泽”。 
　　今人演《武三思素娥》杂剧，鄙俚荒唐，见之令人喷饭。然实本於唐祠部郎中袁郊所作《甘泽谣》。或曰：《甘泽谣》别自有书，今杨梦羽所传，皆从他书抄撮而成，伪本也。或曰：梦羽本未出时，已有抄《太平广记》中二十余条为《甘泽谣》以行者，则梦羽本又赝书中之重儓矣。 
　　江淮谓群鹳旋飞为鹳井，见《酉阳杂俎》。近闻人曰：鹳巢中衔土为{宀臼}，舍水贮之以饮雏，名观井。甘蕉闻雷而长。孔雀闻雷而孕。鼋肠属於头，故倒悬之，则头垂於地。 
　　食叶者有丝，食土者不息；食而不饮者蚕，饮而不食者蝉，不饮不食者蜉蝣。○孔雀尾端一寸，名珠毛。○鹤左右脚里第一指，曰兵爪。俱见《酉阳杂俎》。 
　　《左传》：庄公寤生，惊姜氏。杜预注：“寤生，难产也。”不言其详。宋朱申注：“武姜寐时生庄公，至寤方知之。以其寤寐而生，故武姜惊也。”焦弱侯《笔乘》载吴元满说：据文理“寤”当作“逜”，音同而字讹。“逜”者逆也。凡妇人产子首先出者为顺，足先出者为逆，庄公盖逆生，所以惊姜氏。予以臆论之，今北方难产者落地无声，若熟寐然，以火气薰接其脐，或从旁击镜以引其声，始能寤，谓之草寐，十只有一二生全，颇使人惊。“寤”字原不讹。传言庄公寤生，不言武姜寤生也，如鲁斋注，则当云武姜寤生矣。鲁斋注固可笑，硬改“逜”字，亦属牵强，不如杜注难产，所包者广也。《水经注》曰：“徐君宫人娠而生卵，以为不祥，弃於水滨，孤独母有犬名曰鹄仓，得叶卵，衔以归，独母以为异，覆暖之，遂成儿，生时偃，故以为名。”按“偃”，即寤生意。 
　　《广韵》藻载：鹤头书，古用以招隐士。按萧子良《古今篆隶文体》曰：鹤头书与偃波书，俱诏板所用，汉谓之尺一简。後人因唐诗有“鹤书犹未至，那出白云来”，遂谓古用以招隐士。若其余诏板，皆不用此体，又若独创此体以招隐士者，泥矣。 
　　卢奂累任大郡，或有无良恶迹之人，必行严断。仍以所犯之罪，刻石立本人门首，再犯处於极刑。民间畏惧，绝无犯法者。故民间呼其石为“记恶碑”。右见《天宝遗事》。○即今州县送恶人牌悬门之始。 
　　金日磾母死，诏图画甘泉宫，妇人图形仅见此。 
　　呼延赞有胆勇，絷悍轻率，常言愿死於敌。偏文其体为“赤心杀贼”，至於妻孥仆使皆然。诸子耳後别刺字曰：“出门忘家为国，临阵忘死为主。”盛冬以水沃孩幼，冀其长能寒劲健。其子常病，赞刲股为羹疗之。见《宋史》。刲股疗儿，真大罕事。 
　　“身为牺牲，祷於洪水，洪水无知，没而後已。民思其仁，立庙以祀，呜呼哀哉，不书於史。”右五代晋赵元佐羊使君庙赞。○庙何地，羊何名，惜乎不传。 
　　俗尚九月九日，谓为上九。茱萸至此日，气烈熟，色赤，可折其房以插头，云辟恶气，御冬。右见《风土记》。○“上九”字自无人用。 
　　婆利国人善投轮，其大如镜，中有窍，外锋如锯；远以投人，无不中。右见《南北史》。○此亦军中捷利之器，投法亦不难讲。 
　　《南北史》：耿珣作马上刻漏，古称其妙。○马上刻漏大是军中所需，今失其传矣。 
　　高彪校书东观，後迁内黄令，帝敕同僚临祖送於上东门，诏东观画彪，以劝学者。右见《东汉书》。○图形东观，文士云。 
　　唐刘元济迁著作佐郎，自鲁哀公十三世接战国为《鲁後春秋》。○《春秋》即难嗣响，此书正恨失传，哀後十三世，采摭何由顿富！ 
　　象，周公乐也。南人服象，为虐於夷，成王命周公以兵追之，至於海南，乃为三象乐。右见《文选》《西征赋》注。○周公南征见此。 
　　尝於友人案头见《易解》，是近贤所著，忘其名。中有一说，谓坎离由乾坤再索而得。虽为中男中女，而实则嫡男嫡女也。此义甚妙。盖画卦者自下而上，必以中为尊位，故虽震之长男，巽之长女，不得与坎、离争重。即以五行之理考之，五行虽均为天地之用，而不若水火之尤全；所以震、巽皆处於木位，而坎、离遂当以水火；彼先天乾南坤北之位，後天直以坎离居之，亦以坎离尽乾坤之用也。此与帝王传位於嫡何异！或曰：伏羲画卦之时，未必即有嫡庶之分，亦未必如此严也。不知上世即无嫡庶，而嫡庶之理自备；犹上世一切制作未具，而後世宫室、杵臼、官名、物数，一一见之星象者，当轻清上浮之始，必已先示之矣。 
　　天地止有水火二物：木则火之始，金则水之始也。而水火又止一物，盖一物之呼而必吸，开而必阖也。而其呼吸开阖之转关处，则土也。大热之後，转而大寒，非得土以滋息，不能为此过接；而土实非外借，又即大热之尽头不继处，自然有此休息耳。今思人身惟心、肾二物，相为消息，而肝木则引肾以上滋心火，如膏火之间有灯心传送；故曰，肝者干也，犹本之有斡也。肺金则抑心火以下栖肾水，故肺主敛气；气者，火之上升也；然自水而上达於木火，其势顺而易，自火而曲入於金水，其势逆而难；逆而难者非更佐以土不为功，故肺金虽制心火，亦必心思稍就閒逸，合土之静重，而後能敛其浮散之气也。 
　　离为火，火，阳精也，宜卦属阳，而反中虑为阴。坎为水，水，阴精也，宜卦属阴，而反中满为阳。以知坎、离盖阴阳交嬗也。今观水气清冷，而滋木出火，岂非坎中之阳。火气炎烈，而伏金生水，岂非离中之阴。然水竟能滋木，而火必藉土伏金，则又顺逆之说也。虽然，土不独功火而亦功水，盖土性中和，火热则滋其润而伏金，水寒则资其温而滋木，故土虽居中央，而实旺四季。即木之舒而为火，金之敛而为水，何莫非滋於土也。独位於中央者，从其至重者言之也。若後天之易，离火之後，继以坤土；坎次水之後，亦继以艮土，又举其并重於水、火者言之也。 
　　既济、未济，以坎、离合而成卦。然坎上离下为既济，而中互未济；离上坎下为未济，而中互既济。盖火上水下不能有生物之功矣，而中接以木，则水将上行，而火亦下降；水上火下可以有成物之用矣。而非中隔以金，则火将上行，而水亦下注。是既济之可不至於未济，而未济之终可以为既济者，金木之为用亦不小也。 
　　揲蓍之法，为圣人神道设教而作，而世人守之，若真有鬼神，层层焉告之以某卦、某爻者。圣人亦乐得其意用之，实非如此也。何也？《易》之全理，一卦一爻皆见，圣人原就其时之消息，位之当否，而推其事势所必至，遂有吉凶悔咎之占耳。而况由一卦、一爻而极其变，又有不可穷尽者乎。故人之应事，任举一卦一爻，无不可悬断其休咎，决然不爽者。如乾之初九，象为潜龙，占为勿用；使欲争讼时筮得此爻，虽复情真理直，或所处卑弱，难以见伸，亦且暂止，无为轻动也。傥自反果无所枉，而势又可前，则龙既非潜，何为勿用？如此方为善体“潜龙勿用”义。以此推之，即此一爻，断尽天下无穷事类。君子居安乐玩，正是此理。但愚人难晓，易生怠玩，非藉神道，不足以起其敬信。故圣人设为揲蓍之法，若有鬼神告之者，使人鼓舞不倦耳。究竟揲蓍之时，虽值某卦、某爻，亦必筮人为庸众解譬，但得深阴《易》理，通其变例者而与之言，则抱蓍问《易》之时，固不异君子居安乐玩时也。 
　　儒者之论一切休咎徵应，断之以理，而谶纬术数之学，不之取焉。然世传郭景纯、管公明诸人占验之法，有非理可格者。今时习见《六壬》诸书，所载有一物名，一琐事，无不可以术数推测而合，亦往往有验者，此何理也？其数以任举一物，或即其所值之时，因以起例。夫任举一物、一时而合，必其再易一物、一时而无不合者；将天地之大，运会之远，皆於偶然一问，相为触法，岂能尽谐？若谓所值之一物、一时，必非偶然，岂真有使之而然者？而鬼神於其所问之事物，一一预为之安排造作，使其定举是物，值是时；又为之启其灵心，引发见地，俾必出於此，而後能验焉，不亦劳而难给乎？此真有不可解者。不得己以天机二字模糊过去，天机是何等来历也？请与天下人细勘此天机焉。 
　　京氏《易》六十四卦次序，今日占家所祖；虽未必合乎伏羲、文王之指，而亦自有其理。盖《易》以变为用者也，故首之以八卦，其下第二卦第一爻变，第三卦第二爻同变，第四卦第三爻同变，第五卦第四爻同变，第六卦第五爻同变，至於五爻，变而止矣；不可以更进，於是乎退而化焉。化即於五爻，则复为第五卦矣。故隔一爻而後化，以其隔一爻也，而谓之游魂。第七卦承上卦而化，其第四爻者也；第八卦则举下卦之全体，合而同化，以其下体之复於本卦也，而谓之归魂。总而言之，到底不变者，上爻也；一变而已者，五爻也；一变再化者，下四爻是也。盖亦莫非天地自然之数也。 
　　《易》有七、八、九、六，而爻但系九六者，举隅之义也。故发其例於乾坤二卦，曰用九用六，用其变也。亦有用其不变者：《春秋传》穆姜遇艮之八是也。今即以艮言之，二爻独变则名之六；余爻皆变而二爻独不变，则名之八。是知乾坤亦有用七用八时也。乾爻皆变，而初独不变，曰初七潜龙勿用可也。坤爻皆变，而初独不变，曰初八履霜坚冰至可也。古樊者其常也，古不变者其反也。故圣人系之九六，如近日占家之有重交单拆，不可以定名也。举重交以包单拆，此临文之不得不然，读者固不可以执一也。○《国语》：“晋公子筮得贞屯悔豫皆八。”注：“震下坎上屯，坤下震上豫，得此两卦，震在屯为贞，在豫为悔，八谓震，两阴爻在贞在悔皆不动，故曰皆八。”又：董因对公曰：“臣筮之，得泰之八。”注：“乾下坤上泰，阴爻不动，其数皆八。” 
　　天阳，积气也，包乎地外；地阴，积形也，浮於天中。故人身卫气在皮，荣气在肉；肺、肾统气，居心、脾、肝之外；心、脾、肝统血，居肺、肾之中。目之白睛居外，黑睛居中，血阴而气阳，阳外而阴内也。 
　　人身全体象太极。负阳抱阴象两仪。头、身、足像三才。心、肝、脾、肺、肾象五行。肺、心居上，脾居中，肝、肾居下，其序符乾一、兑二、离三、震四、巽五、坎六、艮七、坤八之位次，象八卦。八卦土居後，五藏土居中，居中以统四，犹居後以统前也；居上为阳，分则尊，尊者逸；居下为阴，分则卑，卑者劳；居中则亦尊亦卑，亦逸亦劳。是以肺居上而不用；心为君主，无时不用，而实不自用；脾司意想，肝司谋虑，肾司技巧：三者则无时而不用，有君臣之义焉。心、肺阳，阳主施；肝、肾阴，阴主受；脾统阴统阳，不施不受。故肝受肺夫之气以有胆，胆代肺金以司断，是以决断则用胆。肾受心君之气以有命门，命门代心火以司动；是以撮吸呼召则用命门，有夫妻父子之情焉。又肝为阴之阳，故肝胆分而其体犹合；肾为阴之阴；故左水右火判而体为二，心、肺、脾则一而不分，是又阴阳奇偶之别欤！ 
　　鼻者肺窍也，而知心之臭；舌者心窍也，而知脾之味；耳者肾窍也，而知肺之声；目自知肝色；脾若无知焉：其理安在？《难经》谓辛金生子，故声入肾窍；丁火生酉，故臭入肺窍。信如此言，则乙木生午，舌当辨色；癸水生卯，目当出液；今推之於舌於目则不然，非的论也。愚谓五藏相连，近者受气，肺近心，故鼻知臭；心近脾，故舌知味；脾居中统四，不局一行，近肝而克於肝，克者不受，还色於肝，故目知色；肾下极则反上，上通於肺，故耳知声；肾液无所受，附齿寄脾，故出口也。《蠡海录》谓阳金死子而阴金生，故耳知声；阳火死酉而阴火生，故鼻知臭；於舌知味处不能通，亦非的论云。 
　　苏长公讥扬雄好为艰深之辞，以文浅易之见，极中其膏肓。而重入者至谓其以《太玄》拟《易》，以《法言》拟《论语》，有僭经之罪，亦不足以服其心。夫圣人之言，偶成一体，垂之後世，何妨为诵法者所效仿！《左传》本之《尚书》，四言本之《三百》，後人之文，因前人规模者何限！若夫辞有繁简，制有多歧，则踵事而渐增者耳。即如尊经翼圣，莫如朱紫阳，而《纲目》一书，全拟《春秋》，且以托始威烈，为直接麟经之嫡统者，又何以解乎！故曰不足以服其心也。若以规规摹袭，略无生韵，开後世拟托之滥觞为子云，嘲笑则可耳，罪之僭经，知平反艺苑者，当必为之末减矣。彼《易林》亦属拟《易》，而文辞奥异，为後世所推重，亦未闻其以僭经罪也。○苏明允作《春秋论》，谓孔子以天子之权予鲁，未尝自作；而迁、固之史，有是非而无赏罚，史臣之体宜尔。至末则曰，後之效孔子作《春秋》者，吾惑蔫。谓其赏人功，赦人罪，去人族，绝人国而贬人爵，皆天子之权，而非他经可比也，况进退天子之爵号乎，以此言之，则紫阳僭经之罪，似浮於子云。此语未是。 
　　予尝自坐一室，见几上铜炉，仅有火，未尝热香，而霏霏若有烟气，微香时来扑鼻。因细察之，盖炉之有覆盖者，盖上凿花使其玲珑空洞，烟从隙中出，岁久烟多，熏积盖上，可钱大余一片。色如漆，面下者润类脂，有光，以火著灰中，炎蒸黑脂处，如热香者然；但较香篆稍微细，氤氲之间，清霭仿佛。睇目良久，袅如轻绡；追而觎之，盖无有也。香气拟沈水，初{艹热}未火时，异馥芬然，有踰郁烈。盖黑脂处皆香之精液所凝结，故特为妙异如此。因悟香臭之达於鼻，虽本无形，皆有若可见者冉冉而至；以其气分清虚，运之速，而人不目观耳。 
　　昔人云，唐人诗有八百家；宋洪景卢集万首唐绝，仅见五百家；若今日流传於世者，不过二百家耳。虞山先生尝为予言：丙戌年在都门，于灰烬中检出宋刻唐诗数册，乃宋人赵氏所汇集，分门别类，无体不备。自序言其家藏唐人诗集千家，汇成此书，计全书可五百余册。虞山所得，不过天文等一二类，中多未见诗。如薛涛，世但传其绝句耳，此中载涛律诗甚多。他可类推。其书是明仁宗东宫所阅，上有监国之宝。後先生绛雲楼灾，并此数册，亦不可得见矣。世上奇书秘籍，所不传者何限，而腐烂之文集，无稽之纪录，滥恶之时文，鄙俚之词曲，反有传者，亦可嘅也！  
　　近人著述，凡博古、赏监、饮食、器具之类，皆有成害；独无言及营造者。宋人李诚之有《营造法式》卅卷，皆徽庙宫室制度，如艮岳、华阳诸宫法式也。闻海虞毛子晋家有此书，凡六册，式皆有图，款识高妙，界画精工，竟有刘松年等笔法，字画亦得欧、虞之体，纸板黑白之分明，近世所不能及。子晋翻刻宋人秘本甚多，惜不使此书一流布也。 
　　樊宗师文诘屈聱牙，古今所骇，今世仅传其《越王楼序》、《绛守居园池记》一二篇而已。韩退之为其墓志，称其有文三百余卷。生平之著述亦多矣，乃卒不传。句曲张菊人大令，尝於河北逆旅人家败簏中，见有樊宗师文一册，是写本；虫穿蚁蚀，半皆朽蠹，以意绎之，大抵皆序记类语也。诗文必平畅典则，始可传远，如樊之作，其不传也宜哉！ 
　　河北有层山，山甚灵秀，山峰之上，立石数百丈，亭亭桀竖，竞势争高，远望篸篸，若攒图之托霄上。其下层岩峭举，壁岸无阶，悬崖之中，多石室焉。室中若有积卷矣，而世士罕有津逮者。因谓之积书岩。岩内时见神人往还，盖鸿衣羽裳之士，练精饵食之夫耳。（《水经注》）。虞山先生有津逮轩，毛子晋《津逮秘书》，皆本此也。 
　 　[color=#3366cc]#[/color]卷二 　　《桓谭新论》曰：天下神人五：一曰神仙，二曰隐沦，三曰使鬼物，四曰先知，五曰铸凝。○按“铸凝”似是黄白术。 
　　范阳卢氏母杨氏，撰《天宝回文诗》凡八百十二字，循环无端，若寒暑之递迁；应变无方，谓阴阳之不测。○是又一苏若兰矣。 
　　宋知州郑建撰《吴兴郡城记》云：秦时为下菰城，又为项王故城；晋郭璞欲移郡於东迁，其女亦善地理，启璞无徒，因旧址损益之，可以永无残破之虑，璞从之。初璞欲移城，於东迁处立标，辄为飞鸟衔去；会其女又启，遂定於今处。女号迁城小娘，从璞庙祀。○按许负是女相士，此又有女地理矣。亦奇。 
　　《野客丛谈》辨坡公“应记侬家旧姓西”，“姓”是“住”字，大有意味。毋论“旧姓西”可笑，如坡云“应记侬家旧姓施”，有何意味：为正一字，坡公当九泉相赏，故多恨翻刻讹书及矮人妄注。 
　　汉尚书令黄香曰：日蚀皆从西，月蚀皆从东，无上下中央者。右见《南齐志》。○此可考日月交道之数。 
　　卢文进在金陵为客言：向陷契丹，常猎於郊，遇昼晦如夜，星纬粲然。骇问土人，曰：“此谓笪日，何足异！顷自当复。”良久，如其言。日方午也。右见陆游《南唐书》。○予谓即日食也，彼中不知，故呼为笪日耳。笪是竹箔，当取覆蔽之意。或曰：海上大鱼过，遂能蔽日，名笪日。 
　　“别有穷奇蹭蹬，失路猖狂，骨董虽短，伎艺能长”。右刘朝霞《献玄宗幸温泉赋》。○今卖古器者，名曰骨董，或以为原於坡公骨董羹耳；不知坡公此二字所出。刘赋“董”作“懂”，味其文义，似骨格之说，又於骨董无涉也。○方密之曰：古器之“骨董”，当作“匫董”。见《说文》，有解甚群。 
　　先圣後嗣，自先圣封文宣王，而袭爵者称文宣公。文宣，谥号也，非子孙所可袭；宋仁宗至和二年三月，用太常博士祖无择议，改为衍圣公，至今不易。 
　　明皇开元二十二年三月，以方士张果为银青光禄大夫。初张果自言有神仙术，相州刺史韦济荐之，上遣玺书，迎入禁中，授是官，号通玄先生。後卒，好事者以为尸解，上由是好神仙。○此俗所谓张果老者也。或言果为尧时蝙蝠精，可笑。 
　　裴景升为尉氏尉，考满，刺史皇甫亮曰：裴尉岂可使无上考！为之词曰：“千里无代步之马，三月乏聚粮之资，清心苦节，从此可知；不旌此人，无以示劝！”○尉受特旌，仅见於此。癸未，举天下廉卓十人，余与陈大樽、夏彝仲诸君同被举；末一人，休宁丞也。丞娃何，蜀中人，有异政，时呼为何青天。直指平米价，民大哗，拥门不得解，丞一言而定。汪文烈亟称之。後部中不迁不黜，而别选一官至，百姓闭门留丞，丞不可，欲往徐公（人龙）军前自效，百姓置匦醵金，以送其行，顷刻得三千金。丞坚不受。众曰：“蜀中残破，公无家可归；傥所如不合，愿归老於此。”乃持前金，置田购屋以待，公後不知所终。 
　　《相雨书》曰：河有三云，相连如浴豨，三日必雨。按《相雨书》今不传，仅存此句。 
　　故观逐者於其返也，而观行者於其终也。故舜杀弟，周公杀兄，犹之为仁也；文公树米，曾子架羊，犹之为知也。见《淮南子》。○舜亦不曾杀弟；树米、架羊，竟不解矣。 
　　菊有一种名雁来红，状类鸡冠，秋时茎叶俱红。见《古文苑》《捣素赋》注。○今所称老少年，正名雁来红，原无花，何以名菊。 
　　汉宣帝以保护恩，追赐掖庭令张贺谥阳都哀侯。○此寺人得谥之始。 
　　延佑初设进士科，礼部侍郎张养浩知贡举，进士诣谒俱不纳。但使人戒之曰：“诸君但思报效朝廷，奚劳谢为！”使人皆效此君，省後来许多纷扰。 
　　京口鹤林寺杜鹃花，春开最盛，仙人殷七七令九月重开，无异春日。此九月事，可替代东篱矣。鄱阳李宾王云：郭林宗作《玉管通神》，有四句云：“贵贱视其眉宇，安否察其皮毛，苦乐观其手足，贫富观其颐颊。”右见《高斋漫录》。○相法书也。四语亦佳，何必托郭！只书名《玉管通神》，林宗鬼死矣。方术书往往有此，可恨！ 
　　贾谊《新书》：炎帝者，黄帝之同父母弟也。各有天下之半，黄帝行道，而炎帝不听，故战涿鹿之野。○信斯言也，将为孤竹所笑。古学诬罔，如此非一。 
　　《史记》：樗里子癭而多智，时人号为智囊。又杜预亦有癭，予《同书》中载之。今人以智囊作美称，强加人以癭矣。 
　　吴中陈徵君曰：东坡草书《醉翁亭记》，学怀素。旧有石搨，今始疑其伪。後见《濯缨亭笔记》，言绍兴方氏藏此真迹，为士人白麟摹写，赝本甚众，往往得厚值。○今予乡鄢陵石搨在刘氏者，後有新郑高相国跋，定是白麟临本。 
　　《竹谱》：竹八月俗谓之小春。热欲去，寒欲来，气至而凉，故曰小春。往往木有花，草有荂，竹得是气也，根伸而达，亦谓为鞭行。鞭头为筍，俗谓之伪笋。○按麦以四月为秋，竹以八月为小春，竹事可用也；伪笋，字亦新。 
　　槜李陈无功撰《庶物异名疏》，凡二千四百五十有二则，可称该博。余意外国语，佛经语，皆无定字，况屡经翻译，尤多差讹，不如删去，始称大雅。《广韵》藻中所收甚多，亦未尽善。 
　　古逸书如《穆天子传》、《汲冢周书》类，凡阙字类作囗。武王《几铭》：“皇皇惟敬，囗囗生垢，囗成囗”，亦阙文也，锺、谭目囗为“囗”字。友夏云：“四口字叠出，妙语不以为纤。”伯敬云：“读囗{山成}囗三字，竦然骨惊。”不知《几铭》与四口字何涉！可发一噱。 
　　卓初荔挺，莆田诸生。予被逮入都，初荔间关数千里，率闽父老叩阍白予冤，为势格，卒不能达。当初荔之行，予数止之，初荔曰：“击鼓以救日，日岂击鼓可救哉！亦致吾扶阳之诚而已，事之济不济何论！”余在念室，旧长汀令石渠王君，讳明翰，年七十矣，从恒山徒步来视予，出一金为寿，且谓予曰：“予每见上幸海子，辄在破屋中遥望膜拜，喃喃白公冤。”予曰：“徒自苦耳，讵能达！”王君曰：“昔有鹦鹉飞集陀山，乃山中大火，鹦鹉遥见，入水濡羽，飞而洒之，天神言：‘尔虽有志意，何足云也？’对曰：‘常侨居是山，不忍见耳！’天神嘉感，即为灭火。余亦鹦鹉翼间水耳，安知不感动天神，为余灭火耶，”予感两君之言，为之泣下。附记於此。 
　　雲林《万壑朝天图》临顾虎头；《万竿烟雨图》彷佛郭河阳；《万丈空流图》临荆浩；又常同其妾轻雲，放舟锡山，作《万壑争流图》。又见痴翁写九峰雪霁，作《万峰飞雪图》。又有《万卷诗楼图》、《万林秋色图》、《万松叠翠》、《万横香雪图》，总名曰《十万图》，各有云林自跋，盖为陶九成作者。今藏阳羡陈定生家，侯方域作《云林十万图记》。 
　　相传冯开之先生嬖一艾妾，妾方新沐，时佛手柑初至都门，急怀一枚与之；妾接得，旋掷去。先生知其意已不属，遂驱之出阁。予在秣陵，见佛手柑初至，一老年客市数枚，疾驰供李姬丽贞；姬颔之，命婢取去。少顷入李室，则宣盘中层叠数十，鲜妍硕大，愈客赠者十倍。客乃不胜消沮。座中言此姬之毒，更倍冯姬；予谓冯姬直捷痛快，大胜此姬也。 
　　徐巨源曰：古诗者，《风》之遗也；乐府者，《雅》、《颂》之遗也。苏、李、《十九首》，变为黄初、建安，为选体，流为齐、梁俳句，又变至唐近体，而古诗尽亡。乐府变为趋艳，杂以《捉搦》、《企喻》，《子夜》、《读曲》之属，流为诗余，流为词，诃变为曲，而乐府尽亡。乐府亡而以词曲为《风》，古诗亡而以近体为《雅》。古者《风》采之民间，《雅》、《颂》歌之朝庙；後世《风》变至近体，而应制用之，《雅》变至词曲，而倡优习之。然则古今《风》《雅》、《颂》，贵贱之用，反殊极矣。 
　　《杂志》中载：常开平每出师，夜必御一妇人，晓辄断其头以去，然後临士对敌。○予谓开平或偶一为之，後人误传耳。每御一妇，辄断其首，安得有如许妇人供其宰割耶！此等事不宜浪传，恐枭弁借为口实。今之枭弁，语以称病相戒，不妄杀人；冬不治墙，恐伤蛰虫，诸事必不肯信。语以此等事，必以为大英雄应当尔尔，或反生效法心，我辈笔墨，不可不慎也。 
　　杨升庵《丹铅总录》，汀州上杭县有刻本。宦合者远近皆取之邑令，令索之民间，印以绵侧理，装以绫锦，每部民赀二金余，而官动取十数部，又不给值。民有缘是倾家者。余至汀，一夕檄邑令毁其副墨，为杭民永杜此害矣。此集吴门、虎林皆有善本，此本强分门类，讹字如落叶，脱失处尤多；且岁久板皆漫灭，间有一字不可识者。宦闽者初亦未知板之漫灭如是，姑亦随例取之，归则以供革帛之用耳。恐後人不知，以予为毁升庵之书，故附记於此。 
　　钱牧斋先生曰：余尝谓自宋以来，学杜诗者莫不善於黄鲁直；评杜诗者，莫不善於刘辰翁。鲁直之学杜也，不知杜之真脉络，所谓前辈飞腾，余波绮丽者；而拟议其横空排奡，奇句硬语，以为得杜衣钵：此所谓旁门小径也。辰翁之评杜也，不识杜之大家数，所谓铺陈终始，排比声韵者；而点缀其尖新俊冷，单词⒐字以为得杜骨髓：此所谓一知半解也。弘正之学杜者，生吞活剥，以挦撦为家常，此鲁直之隔日疟也；其黠者又反唇於西江矣。近日之评杜者，钩深抉异，以鬼窟为活计，此辰翁之牙後慧也；其横者并集矢於杜陵矣。 
　　杜诗“别裁伪体亲风雅，转益多师是汝师”，虞山解云：别，分别也；裁者，裁而去之也；别裁伪体，以亲风雅，文章流别，可谓区阴矣。又必转益多师，递相祖述，无效嗤黠轻薄之流，而甘於未及前贤也。 
　　杜诗“晴天养片雲”，吴季海本作“养”，他本皆作“卷”。钱虞山云：晴天无雲，而养片云於谷中，则崖谷之深峻可知矣。山泽多藏育，山川出雲，皆叶“养”字之义。“养”字似新而实稳，所以为佳。如以尖新主见取之，此一字却不知增诗家几丈魔矣。 
　　杜诗“伯仲之间见伊吕，指挥若定失萧曹”，钱虞山云：张辅《葛乐优劣论》云，孔明殆将与伊、吕争俦，岂徒乐毅为伍！後魏崔浩著论：亮不能为萧、曹亚匹，谓陈寿贬亮，非为失实。公此诗以伊、吕、萧、曹，相提而论，所以伸张辅之论，而抑崔浩之党陈寿也。 
　　王百穀以诗文名海内者三十年，至其哭袁相国之墓，白王仲子之冤，行谊有足多者。有父如此，亦无愧於其子矣。乃其少子留、字亦房者，略有才情，走入魔道，附予乡马仲良诸君，窃名於世。予在合中，见其诗刻种种，无一语及其父；同时诸名彦为留诗序者，体留意：亦未敢一字及其父。若百谷生前负大辱於世，留不屑为其子，故推而远之者。诗文即不同调，何致自昧於人伦如是！吾故曰：万历中以门户分别，忍於推远其父者：某；以诗文分别，而忍於推远其父者，王留也。以法论，留当首诛。留有句曰：“竹为槐羽翼，衣作扇仇雠。”又曰：“暑令天不韵，酒作夜常规。”又曰：“树将风太匿，烟与月何仇。”又曰：“温退虫多口，凉多鸟孑身。”是底语！正恐百穀不愿有此才子耳。 
　　遵岩序沈青门诗云：“君恂恂恭敕，风致蔼然；其所为边关诸诗，意气激发，不拚於声律之外。如弹铗欲邀公子之车，款户必得美人之首。摄衣欲从虚左之迎，犹余矜色；持槃招他人以歃，徐出谩言。又如睨柱秦庭，不辞碎首；击筑燕市，发上冲冠。使人读之，凭轼而有击毂之争，隐几而有按剑之怒，抑又何也？岂其落无用，虽托以为佚；而雄心侠气，犹不能自释，时时见於此耶！”可谓善於形容者矣。 
　　天下更鼓，首无的二点，末无後二点，不知所谓；世以为始於宋人寒在五更头之说。然宋人以为谶，避之是矣，後人何因复为沿习？且寒在五更头，去後二点是矣，去前二点何居？间常积五更计之，自一至五，为数十有五；积一更之点计之，自一至五，亦十有五；合五更之点计之，共七十有五；加以更数，共九十。九十，阳数也，夜用阳数，是阳数而阴用也。阳数而阴用之，疑於阳矣；阴疑於阳必战，为其嫌於无阳也。去前二点，天德不可为首也；去後二点，地道无成而代有终也。然则不去一而去二何居？曰：去一是去阳也，去一则将以二始，以四终，是以偶始，以偶终也。阴阳大数而独以偶始以偶终，犹之夫无阳也。故去前之二，去後之二，既不令其疑於阳，而又以奇起以奇终，又默寓扶阳抑阴之意焉。甚矣，前人立意之微！而寒在五更头之说为无当也。余蓄此疑颇久，因妄论以质之同人。 
　　余年友长山王子凉斗生，为诗好为聱牙诘屈之语，多不自解。尝为《潜岳解》，出正陈大士。大士语余曰：“子凉昨以《潜岳解》示予，久之不得其解；既而悟为五言古诗，遂数五字读之，始得其韵，然稍失一字，即须从头读起矣。”予曰：“予读子凉诗，乃捷於先生；子凉诗凡七百五十字，竟作七百五十句读之，入手即了矣。”大士大笑。 
　　《吕览》云：帝乙三子：长微子启，次微仲衍，次纣，同母弟兄也。微子、微仲生时，母尚为妾，进位为后而生纣，故云同母庶兄。後箕子劝立微子，太史据法争曰：有妻之子，妾子不得立。遂立纣。○夫太史能争於立子之日，而不争於正后之日何也？无以妾为妻，齐桓亦知之矣。太史为是，箕子不为非乎！总之，皆不敢信。 
　　扬子云恬澹寡营，不竞时名，以卖文自赡，文不虚美，人多恶之。及卒，其怨家取《法言》，援笔益之曰：“周公以来未有汉公之懿也，勤劳则过於阿衡”云云。缮写行世，至今靡有白其心迹者。见《潜居录》。○此说与其疑也宁信。《美新》可知矣。冯元成以《美新》为刘棻作。 
　　程于止曰：旧说闰年少蝉，试之信然。 
　　苏武子曰：武宗时，东院梁氏弹筝独妙，家世善声，备供奉。天启甲子二月中，予同刘君过之？则已无弹筝者矣。刘少时，豪闻局中，比入梁氏，记忆庭径，慨然当时。居有间，问其家三姑善筝者，下世今几年？一鬟应曰：“客何从知予三姑也！今九十余，尚能饭，然二三十年来，内庭静摄，教坊乐部皆湮废。时好新声，三姑筝尘久矣。每家人小集，风月闲好，姑悲来或一弹，促节哀音，听者失悦。”刘因请见三姑，冀弹数柱；辞再四、则列幛座右，为奏一曲。洪往舒归，鲸骇鸾续，更时时闻折柱状，已，若风雾烟雨，共泠泠也。座客听者，悄然忾叹云。後田玉环亦以善筝名，第非梁氏所传，大抵皆姑苏、太仓间琵琶声，兼仪、扬里巷所歌陈、隋调耳。一抑一扬，抗云零露，伫听移时，靡靡焉哀以思也。其时刘弱亦弹筝，伹听梁氏筝有词有说，田氏止有词；又弹时吟胜於弦，不知者若以为琴也。弱弹筝，则竟唱甘州、桐城诸歌矣。北风凄劲，戍士秋怀，把臂宣骄，亦自哀激。以此谱入筝声，未审违合；但连弦并拨，雨霰惊飞，倒柱寂然，山花未发，亦近世所未有。嗟乎！筝亦艺耳，嘉隆所传，世无存矣；游侠如刘君，复不可得，长安风景何如耶！记昔所闻，才经数岁，粱妪已没，田、刘适人，思向音响，渺矣难即，伤哉，後之欲闻此技者也！ 
　　万历戊申，江南大饥，时湖郡守陈筠塘，以义劝借士大夫；茅止生十四岁，方举秀才，慨然输谷万石。郡守讶之，对曰：“此先人遗意也。”罄家之藏，未敷其数，质凑三千以足之。义侠之名满天下，而妒者之口亦以起。盖止生尊人侍御二岑公，自辛卯岁即囷谷以待饥，矢之曰：“自啖者如啖己肉。”止生名元仪，初入金陵，作午日秦淮大社，赋得《午日题诗吊汨罗》，尽两岸之楼台亭榭，及河中之巨舰扁舟，无不倩也；尽四方之词人墨客，及曲中之歌妓舞女，无不集也；分朋结伴，递相招邀，倾国出游，无非赴止生之社者。止生之名，遂大噪，至今以为美谈。 
　　叶谦斋云：长安市肆壁上画一人，抚鬓倚树而立；一道士题诗上云：“一自离家入道门，始知身内有乾坤；眼前几见冰山化，不及先生倚树根。”此言看破宦局矣。 
　　吾师孙北海夫子常曰：“诗文之事，莫妙於易，莫难於老。”又曰：“吾辈读书，即不能穷及理奥，决不可事禅悦，以助颓澜；吾辈作诗文，即不能力追大雅，决不可袭瞧聱，以堕恶道。” 
　　李子田曰：杜诗持正侃侃，自为一体，而阴启宋人以理为诗之意。如张舍人遗之织成缛缎，本自好意，便言及奢侈生祸，引李鼎、来瑱为鉴，并其缛缎还之，此类情事甚异。杜之所以为杜，而非所论於唐风也。钱虞山云：按《唐国史补》严武少以强俊知名，及卒，其母曰：吾知免宫婢矣、史称其累年在蜀，肆志逞欲，恣行猛政，穷极奢靡，赏赐无度。公是时在武幕中，故借此讽谕，阴僭服之不祥，数奢淫之召祸，举李鼎、来瑱以深戒之；朋友责善之道，可谓至矣。不然，辞一织成之遗，而侈谈杀身自尽之祸，不疾而呻，岂诗人之意乎！ 
　　李子田曰：杜诗《期严明府》云：“匣琴虚夜夜，手扳自朝朝，金吼霜钟彻，花催蜡炬消。”金吼即霜钟，花即蜡炬花也。杜喜倒字，无他意也。刘须溪乃云其人能琴，金吼霜钟，兴其音者，何也！ 
　　陈明卿曰：见善不喜，见恶不怒，此人主也。文章亦然。易喜易怒，文之下也；不喜不怒，难言矣；见善不喜，见恶不怒，其孰能与於此哉！《六经》是矣。若可喜而非无故以喜，可怒而非无故以怒；佯喜而亦似真，徉怒而亦似真，《史记》书耳。 
　　余乡多郭公塼，体制不一，以长而大者为贵。江南人爱之，以为琴几。荥泽、荥阳尤多。郭公不知何时人，闻嘉靖元年，会城抚军命亓百户修月堤，偶发一古冢，塼上有朱书曰：“郭公砖，郭公墓，郭公逢着亓百户；巡抚差尔修月堤，临时让我三五步。”亓以呈巡抚，巡抚曰：“让彼十数步，何止三五步也。”家大人语小子曰：“此砖昔但以空心名，後以为宜於琴也，遂以琴名。”既修堤後，遂竞呼为郭公砖矣。 
　　《夷坚志》，宋洪迈所著。兰溪胡元瑞《笔丛》，谓其书有百卷，今行世者什之一耳。元瑞曾得秘本，後归之同邑章无逸。常熟毛子晋家亦有宋板者，甲至癸流号计百卷，与无逸所收同。无逸贫士，子晋作古，料无好事者为之梓行矣。○洪文敏此书，自甲至癸，为集者二百卷；又支甲至支癸，一百卷；三甲至三癸，一百卷。四集仅成甲乙二十卷而公薨，全与盖四百二十卷。元瑞所有合支甲三甲，得百卷，全书四分之一也。其书系旧钞本，每集各有小序，如随笔之例。不知子晋家所藏，视此异同何如？ 
　　弇州旧藏《汉书》，得之吴中陆太宰家。宋板宋楮，字画端重，是赵文敏故物。卷首画文敏像，标签字出文敏手。弇州亦图一像於後。弇州殁，钱虞山以千金得之，後复鬻於四明谢象三。虞山自云：此书去我之日，殊难为怀。李後主去国，听教坊杂曲“挥泪对宫娥”一段凄凉景色，约略相似。又云：京山李组柱字本石，尝语予，若得赵文敏家《汉书》，每日焚香礼拜，死则当以殉葬。余深愧其言。 
　　王文恪《震泽长语》云：《家语》今本，为近世妄庸所删削，惟有王肃注者，今本所无多具焉。汉《艺文志》载《家语》二十七卷，颜师古注云，非今所有《家语》也。闽徐兴公家有王肃注者，中缺二十余板；何尚书孟春注《家语》行世，自云未见王肃本。毛子晋家亦有宋刻王肃注者，与兴公藏本稍异。憾不能合徐、毛两家本对较镌行。 
　　春申君因李园，而进园妹於楚王，竟为园所杀。唐张祜诗云：“薄俗何人议感恩，谄容卑迹赖君门。春申还道三千客，寂寞无人杀李圆。”杜牧诗：“烈士思酬国士恩，春申谁与快冤魂？三千宾客皆珠履，欲使何人杀李园！”近吴郡林若抚诗云：“豫让心衔国士恩，斩衣犹可快冤魂；春申亦有三千客，至竟何人死棘门。”皆未足以定三千客之罪也。园既进妹生子，时朱英劝春申杀园，不听；且曰：“李园，弱人也，仆又善之。”未几死於棘门，是春申之计失矣，客何成为！徐兴公有诗云：“食客三千尽在门，各穿珠履耀平原。冤魂地下多遗恨，不许朱英杀李园。”庶几为三千客卸罪。 
　　林若抚曰：明初宋氏题邮亭壁歌，《彤管遗编》、《明人诗抄》俱摭入，而不知此诗乃白振子昌所作，见《琼清啸集》。名曰《戍妇行》，初非出於宋氏也。振，吴江人，自号钓鳌叟；明初至金陵，进《紫金山》、《金水河》二赋，被宠遇。其七言歌行擅场。若抚吴人，斯言有据。 
　　李诗：“纪叟黄泉里，还应酿老春，夜无李白，沽酒与何人？”林若抚曰：唐人以酒为春，既云酿老春，而复用酒字，不失之重耶！常见古本作“沽却与何人”，是矣。若抚自谓足破千古之疑。予意却字毕竟不自然。太白诗，即使再用数酒字，亦自不妨。 
　　白乐天《琵琶行》：“千呼万唤始出来”，杨用修改“始”字为“才”字；且谓作者亦必心服。徐兴公谓毕竟“始”字为妙。况“才”、“来”一韵，尤碍。余谓用修惧後人作恶谑耳，非谓“才”字胜“始”字也。 
　　用修谓《诗》古注“见睆黄鸟”，见睆，色也，非声也。下句“载好其音”，以为重复，训之为色，古注可凭也。严氏《诗缉》谓“见睆”指羽毛之鲜洁，而说诗者又谓目之流盼也。按二字俱从“目”，此解较长。 
　　毛子晋家有宋板许氏《说文》，与今世所传大异。许叔重旧本，乃以字画分部者。始於子，终於亥，全书系十五卷。今乃从沈韵编次，而又以部分类入者，乃宋李焘更定徐骑省本也。汤圣弘有元刻许慎原本，惜毁於火。 
　　《汉书》尉佗献桂蠹二器，按《楚辞》曰：“桂蠢不知所淹留兮，蓼虫不知徙乎葵菜，”则已先佗久矣。今并不闻有此。 
　　《艺文类聚》载《博物志》曰：子路与子贡过郑神社，社树有鸟，子路捕鸟，神社牵挛子路，子贡说之乃止。○子贡善言，遂称能说神社，妄亦至此。今《博物志》亦无此条，删之不谬。 
　　《吕氏春秋》：神农教曰：士有当年不耕者，则天下或受其饥矣；女有当年不绩者，天下或受其寒矣。故夫亲耕，妻亲织。○此许行并耕所托。 
　　陆平原作《子书》未成，吾门生有在陆军中，说陆君临亡曰：穷通，时也；遭遇，命也；古人贵立言，以为不朽，吾所作《子书》未成，以此为恨耳。余谓仲长统作《昌言》未成而亡，後董袭传次之；桓谭《新论》，未备而终，班固为成之；今才士何不赞成陆君《子书》！右见《抱朴子》。○按《昌言》尚有存者；《新论》惟班固续成《琴道》一篇，今散见群书数十条耳；平原《子书》，无一语传後。 
　　《拾遗记》曰：“尧时有只支国，献重明之乌，状如鸡，鸣似凤，能搏掷猛兽虎狼，使妖灾不为害，饴以琼膏。国人或刻木、或铸金为此鸟之状，置于门户之间，则鬼魅退伏。今人元日画鸡於牖上，是其遗像。”按《岁时记》：“正月一日，贴画鸡，今都门剪以插首，中州画以悬堂，中贵人尤好画大鸡於石，元日张之，盖北地类呼‘吉’为‘鸡’，俗云室上大吉也。可发一粲。”《拾遗记》无乃因元日贴鸡，而幻出重明鸟乎。东方朔《占岁书》：一日鸡，至八日谷，其日晴，所主之物育；阴则灾。若元日宜贴鸡，则八日何不用所主？《艺苑雌黄》又曰：正旦画鸡於门，七日贴人於帐，余日不刻牛、羊、狗、猪、马之类，二日独施人、鸡，盖正旦谨始，七日重人也。画鸡谨始之说，愈不可解。梁刘孝威《正旦春鸡赞》，直摭鸡事耳。“祇支”或作“条支”。 
　　《博物志》：“袁安故绶，不具丙丁，因募能为丙丁文者；六安都尉留应能之，绶成，赐帛五十疋。”○丙丁何文耶？或言文如火焰，故曰内丁。然火焰之文，亦不难为；何独留应能之！此必有异。 
　　蔡邕《独断》曰：巡狩校猎还，公卿以下，陈雒阳都亭前街上，乘舆到，公卿下拜；天子下车，公卿亲识颜色；然後还宫。古语云：在车则下，惟此时施行。下车，公卿亲识颜色，因巡校还耳，此时不为合古语也。宋时驾还，宫门有勘契勘箭之制，又宋相吕端，卷帘审视乃拜，皆此。 
　　太白《峨嵋歌》，峨媚山、平羌、清溪、三峡、渝州，一连用之。王摩诘《九成宫避暑》中四句：“隔窗云雾生衣上，卷幔山泉入镜中，帘下水声喧笑语，檐前树色隐房栊。”衣上、镜中、帘下、檐前，一连用之。孙逖《赠韦侍御诗》：“忽睹雲间数雁回，更逢山上一花开；河边淑气迎芳草，林下轻风待落梅；秋宪府中高唱入，春卿署里和歌来。”雲间、山上、河边、林下、府中、署里，一连用之。沈佺期《过巫峡》云：“使君滩上草，神女庙前雲，树悉江中见，猿多天外闻。”滩上、庙前、江中、天外，一直并用。骆宾王《送郑少府入辽》云：“边烽警榆塞，侠客度桑乾；柳叶开银镝，桃花照玉鞍；满月临弓影，连星入剑端。”六句一样句法；且榆、桑、柳、桃连用。又《过任处士书斋》云：“网积窗文乱，苔深履迹残；雪明书帐冷，水静墨池寒。”四句一样句法。在古人皆不以为嫌，今人用之，不知何如揶揄矣。然细论之，惟《峨嵋山月》一气浑成，绝无痕迹，反似当用许多地名者。余则一说破便觉身分小减矣。虽诗之佳处正不在此，然终不如不犯之为愈耳。 
　　杜光庭一白犬，名曰吠云，光庭以麻油涂犬足，缯帛裹之。曰：吾闻以油涂犬足，日行万里。○今日好田猎者，何不以此试之。 
　　骰子朱窝，宋冢宰朱河所造，本名除红。今人误以河为窝耳。李君实谓本名除四，似未见河所著之《除红谱》也。谱中名目，与今朱窝亦小异。张林宗先生常重刻之，汴中每以行酒。 
　　苏武子云：熊谦夫善医，常言世医者诊脉，类以腕骨为准：当腕骨者曰关脉，前曰尺脉，後曰寸脉，虽千百医，率是也。抑予尝考：从鱼际至高骨一寸曰寸，既曰关，既曰尺也。间尺脉一指曰肾之余，准此察疾病，审强弱，验生死，视权衡於物也。谦夫，南昌人，东坛熊氏之族。 
　　同能不如独胜，故有去而学塑者，专意画火者。正统时，张益与夏昶同年，及见陈嗣初、王孟端，俱喜作文写竹。後昶见益作《石渠阁赋》出己上，遂不复作文；益见昶竹妙绝，亦不复写竹。“”字凡书皆作“昶”，在文渊阁写经，帝见其字，爱之；问其姓名，特移“日”於“永”上，今从之。 
　　谢在杭云：今文书中一字至十字，皆用同音画多者，以防作伪。其中壹、贰，音义俱同；肆、伍、陆、玖、拾，音同义异；叁字字书所无，盖以“参”字微变之。古语：“勿贰以二，勿参以三”；《考工记》：“参分其股”；《汉志》：“参分横一”；则“参”亦可作三字。柒字亦无字，按束皙赋“朝列九鼎之奉，夕宿⒛娥之房。”“⒛”郎古七字。“太玄七政”，亦作“⒛政”，奈何不作“⒛”字！捌字见《急就章》，农器也。 
　　苏州毛弼，年百岁；孙澄，状元及第。有司为建人瑞状元坊。 
　　鹿伯顺有使者来宽，同侪三人，拟一时婚娶，三女家居亦皆相邻。讥既定，宽愀然曰：小人丧父，而服未满，愿迟数月，以遂私情，不敢与两人同事也。主嘉其意，不忍强。後女之父病，久而危，欲急嫁女，浼两邻女入言之主母；母白之，鹿公以语宽；宽复洒泣诉其父母生生死死之苦曰：傥伊父母必欲归，且随主母起居耳。後女归，主父母亦终不忍强之，命与一寡妇同居，宽移其旧宿主处，以远女室焉。嗟夫，今诵读之士，尚有匿丧以就仕宦者；乘新丧而议亲迎者，又比比矣。对鹿仆能无汗颜！ 
　　华亭撰《杨忠愍墓志》，叙王元美、徐中行诸公理其丧事，盖诸人倚重於杨也。已，吴国伦与江司马书云：检《忠愍集》入子与名，非实录也。忠愍以乙卯冬服刑，子与方决囚江北，不与事。哭郊外与经纪後事者，国伦与元美、子相三人耳。而华亭为《忠愍志》，遗子相而及子与，已为失考；今奈何专属子与乎！李子田曰：诸人在当时最称莫逆，以此视之，果莫逆耶！ 
　　《避暑录话》：神仙出没人间，不得为无有，但区区求遇其人而学之者，皆妄人也。神仙本出於人，孰不可为；不先求己之仙，而待人以为仙，理岂有是乎：今乡里之善人，见不善人且耻与之接矣，安有神仙而轻求於妄人者！古今言常遇仙，必天下第一等人；顾未必皆授以道，然或前告人以祸福，使有斯避就；或付之药饵，使寿考康健。非见之也，彼自以类求耳。唐人多言颜鲁公为神仙，近世传欧阳文忠公、韩魏公皆为仙，此复何疑哉！ 
　　乔文衣曰：吾乡贫民，冬月操作，惧寒僵手，则为地窖以居。先君子极贫，时苦寒，亦作一窖，严冬读书其中，夜无火而砚不冰，煦煦然春台也。额其窖曰阳春窟。余见都城之贫民，饥寒而死者，名曰倒卧。秋夏则无，冬为甚。可见贫民之死，非死於饥，皆死於寨也。不见夫街头日夕之嗷嗷者，皆日乞数文钱，得入火房，可救一夕命。乃火房者，都民为之，如坊店，有数文则得入，无则不能。究之，房则房矣，何火之有：夜过其间，号寒之声，惨不忍闻。愿与仁人君子，广造数处，使贫民尽居其中，名曰阳春院。其病而老、幼而无力者，日行乞而夜有归，既可不死，其强而壮，四体无恙者，手不僵而百操皆可作，亦可以自食其力。行之天下，行之万世，当无死寒之民。○京师火房，即乞丐之长为之。凡为其长者，皆大猾，家累千金，妻妾饮食，略同素封。每门置火房一二处，遇大风雪则以处群丐，计口日给薄粥二盂；而晴日则亦计口收其所乞之钱。群丐听其指使，无敢忤者。往时察子之辈，多此辈为之耳目也。 
　　俗云霜为雾所食，辄雨。“食”字大奇。 
　　梅衡湘论李龙湖云：此老何可谤！但当捧之莲花座上，朝夕礼拜，以消折其福耳。萧伯玉曰；若尽如世人之见，推福固不容如此，消罪亦不容如此其重也！ 
　　严子陵墓在怀庆城东七里。○严州葬，复谁人？ 
　　詹去矜曰：京师穷市上，有古铁条，垂三尺许，阔二寸有奇。形若革带之半，中虚而外鏽涩，两面鼓钉隐起，不甚可辨。持此欲易钱数十文，人皆不顾去。积年余，有高丽使客三四人，旁睨良久，问此铁价几何？鬻铁者谬云：“钱五百。”使客立解五百文授之。其人疑不决，即诡对曰：“此固吾邻人物，俟吾询主者。”顷之，使客复来，鬻者曰：“向几误：主者非言五金不可。”使客即割五金无难色。其人则又为大言曰：“公等误矣，吾曹市语，举大数以为言，五金盖五十金云。”使客曰：“吾诚不惜五十金，但不得更悔。鬻铁者私念：一废铁夹条，增价五十金，藉令失此售主，并乞数十文钱亦不可得。因曰：“吾以此博公多金，保无後言；公幸告我：此为何名？”使客请先定要约，而後告子。时观者渐众，使客乃举五十金畀鬻铁者，而以若带者付其徒乘马疾驰去。度其去远，始告众曰：“此名定水带，昔神禹治水时。得此带九，以定九区，平水土，此乃九之一。若携归吾国，价累钜万，岂止五十金而己哉！”又问：“得此何所用？”使客曰：“吾国航海，每苦海水咸，不可饮，一投水带其中，虽咸卤立化甘泉，可无病汲。是以足珍耳！”市有好事，随至高丽馆，请试验之；逐命汲苦水数石，杂盐搅之，投以水带，水沸作鱼眼数十；少顷，掬水饮之，甘冽乃胜山泉。遂各叹服而去。鬻铁者言，闯陷京师时，得自老中贵，盖先朝大内物也。嗟嗟！自经变故以来，凡天府奇珍异宝，流散人间，泯泯无闻者，何可胜数；独是带为高丽使所赏识，顿增声价百倍，不胫而走海外。物之显晦，固自有时哉！○神禹定水带，何以得流传人间？非同彝鼎，披图可识，丽使从何知之？此与《太平广记》所载西贾盗佛面珠事颇相类，何异域之多慧眼也。○按《涌幢小品》载：华亭市中小常卖铺有一物，如桶而无底，非木非竹，非铁非石，既不知其名，亦不知何用。凡数年，无过而问之者。一日，有海船老商，见之骇愕有喜色，抚弄不已。叩其所直，其人亦黠，意老商必有所用，漫索其直三百缗。商喜，偿三之二，遂取付之。因叩曰：“某实不识为何物，今己成买，势无悔理，幸以告我，”商曰：“此至宝也。其名曰海井，寻常航海，必须载淡水自随，今但以大器满贮海水，置此井于中汲之，皆甘泉也。平生闻名于番贾，而未尝遇，今幸得之。”○予按朱文肃公著《涌幢小品》在万历己未，詹去矜（锺玉）所记，在文肃公四十年後，其就文肃所记而敷演之无疑。然即文肃所记，亦未必实有此事也。文肃又曰：《范石湖集》载海中大鱼，脑有窍，吸海水，喷从窍出，则皆淡。疑海井即此鱼脑骨也。余谓此亦臆说。 
　　叶瞻山树声，居台谏，数有抨击，率皆大寮回次，务剔根株。以节气自喜，而雅不欲居党名。常曰：吾所知君子小人而已，不以门户故而君子之、小人之也。○尽人如先生，何至纷纷聚讼。 
　　范箕生《程烈女传》：烈女郾城人，年十七，聘安氏，无何，安氏子卒，烈女摧绝。顾时时制履，甚工也。母怜而抚之曰：“若夫已矣，何履为！”烈女则刃断所制履，一日更制，乃弗工。人诘之，烈女太息曰：“死人履而须工耶！”人莫测其旨。及葬安氏子，请临其丧坚；父母不许，托於炊，佯入室憩，则着向制履雉经矣。启扉，黄气轮囷四塞，不辨烈女所在，久之方散。逾七日，颜玼如生，汗垒垒如珠然。郾城令庐吊赠襚焉。四方来观者门如市。范子曰：先大父守许日，陈君呜郊省大父于榻前，为予言烈女死，其父盖以为诟。或破涕为怒，加攩扌必云。嗟嗟，氓之蝱々，一至是哉！然不如是，烈女之性为独全于天者，不显矣。虞将军云：芝草无根，醴泉无源，信矣。 
　　句读改正当从者：《论语》：“点（句）尔何如”；“至大至刚以直句养而无害，则塞乎天地之间”。《礼记》：“男女不杂（句）坐不同（句）柂枷不同（句）巾栉不亲授（句）”。《左传》：“蔓（句）难圆也，蔓（句）草犹不可除”；“晋公子骈胁欲观（句）其裸浴（句）薄而观之”。《史记•卫青传》：“人奴之（句）生得无笞骂即足矣”；《帝纪》：“与父老约（句）法三章耳。”只一点断，不须讲解，而古人之语意自出。信乎学者贵有师承也。“若伤人乎不（句）问马”；“卒为善（句）士则之（句）野有众逐虎”。又倪文节公谓：“勿忘”、“勿助长”，上云“而勿正”，古说既不通，伊川以“而勿正句心勿忘（句）”，亦不通。味“正”“心”二字，元是“忘”字传写失真，以一字分为二字故耳。盖养浩然之气，必当有事而勿忘；既当勿忘，又当勿助长可也。叠下“勿忘”，作文法。“二嫂使（句谓使女）治朕栖。”“夏礼（句）吾能言之（句）杞（句）不足徽也，殷礼（句）吾能言之（句）宋（句）不足徵也，文献不足（句）故也（句）足（句）则吾能徵之矣。”“人皆谓我毁明堂。毁诸（句）己乎？”《书》：“舜生三十（句）微庸三十（句）在位五十载，（句）陟方乃死。”《诗》：“彼茁者葭，一发五豝。吁嗟乎（句）驺虞！”此王质《诗总闻》读法。“虽蔬食菜羹瓜（句）祭。”（《礼记》瓜祭上环）淳熙句读：“《书》云（句）孝乎惟孝（句）友于兄弟，（包注：孝乎惟孝，美大孝之辞。”）“甚矣吾衰也，久矣（句）吾不复梦见周公。”“予不得视犹子也（句）非我也夫（句）二三子也。”“所求乎予以事父（句）未能也（句）所求乎朋友先施之（句）未能也。”皆与今本迥别，学者宜详考之。 
　　虞山云：《左传》：“公入而赋（句）大隧之中，其乐也融融（句）姜出而赋（句）大隧之外，其乐也泄泄。”杜注曰：“赋”，赋诗也。以“赋”字为句，则“大隧”四句其所赋之诗。锺伯敬不详句读，误认为《左传》叙钗事之辞，抹之曰俗笔。殊可笑。 
　　京山郝仲舆（敬）曰：《孟子》文字快利，其中有一字为一句者，行云流水，读过人殊不觉。如《七八月之间，旱（句）则苗槁矣。”“知（句）足以知圣人；汙（句）不至汙其所好。”则怒悻悻然见於其面，去（句）则穷日之力而後宿哉！”“许子何不为陶冶？舍（句）皆取诸其宫中而用之。”“百官族人，可句谓曰知。”“女子之嫁也，母命之，往（句）送之门。”“是（句）皆已甚，追（句）斯可以见矣。”“凡有四端於我者，知（句）皆扩而充之矣。”“使浚井，出（句）从而揜之。”“迎之致敬以有礼，言（句）将行其言也。”“逃墨必归于杨，归（句）斯受之而己矣。”又淳熙句读“揖让而升，下（句）而饮。”（王注：射于堂，升及下，皆揖让而相饮。） 
　　《名画记》：公孙大娘善舞西河剑器浑脱。张旭见之，因为之草书；太白有“公孙大娘浑脱舞”句。老杜序内云：“公孙氏舞剑器浑脱（句）浏漓顿挫，独出冠时。”锺伯敬不知是舞名，作为赞舞，评云，“‘浑脱浏漓’六字，作事作文之妙尽此。”虞山讥之。 
　　《论语》：“夏礼吾能言（句）之杞不足徵也；殷礼吾能言（句）之宋不足徵也。” 
　　（按宗长洲王楙曰：《礼运》：孔子曰：我欲观夏道，是故之杞，而不足徵也，吾得夏时焉；我欲观殷道，是故之宋，而不足徵也，吾得坤乾焉。则此读为是）。 
　　《樗斋漫录》曰：问人之年，若二十则曰弱冠，盖不习句读，将两句作一句读了。《礼》曰：人生十年曰幼，学。亦两句读。论年则幼，在礼则当学矣。二十曰弱，冠。年虽幼，在礼当冠矣。三十始壮，在礼当有室矣。四十曰强，而仕矣。五十曰艾，在礼则服官政矣。六十曰耆，在礼可以指使人矣。七十曰老，而傅。八十、九十曰耄，在礼不加刑矣。皆当作两句点，今人并作一句点，误矣。 
　　学使谒文庙，一诸生讲《孟子》“阴堂”章，读曰：“人皆谓我毁阴堂（句）毁诸（句）已乎？”学使击节曰：“一读语意已明，不必更讲矣！” 
　　鹧鸪之声，“行不得哥哥”，又云“句辀格磔”。唐韦庄诗云：“懊恼泽家非有恨，年年长忆凤城归。”“懊恼泽家”，亦鹧鸪声也。 
　　《太平广记》云：灵隐造北高峰塔，有寺犬，自山下衔砖石，至岭上，吻为流血；人怜之，乃系传其背，塔成，犬毙，寺侩葬之寺门八面松下。今《灵隐寺志》不载此事。 
　　永嘉刘参戎思祖，儒将也。善诗，与匡山僧性谆友善，命画工图己像与侩对坐，曰《逢僧话图》，到处乞人题咏。华亭章台鼎一绝云：“支许祖逢尽日留，萧萧寒玉数竿秋；青天碧海无兵气，閒杀嘶风五色骝。” 
　　罗隐著《两同书》十篇，《广秘笈》收之，首载《吴越备史》隐本传。海盐姚叔钭祥又采隐逸事附之。然唐末闽进士沈崧为隐撰墓志一篇，文甚典丽，叔祥未之见也。
卷三 
　　陈大士曰：“隆准公、大耳儿，祖孙相距四百年，皆能有为於天下，原其所以，无有他端：百败而其气不折也。”陶荆州爱将朱伺，海战辄克，人问其故，曰：“吾特能忍耳。两军相对，勇怯相当，几不能支，而更忍其须臾，此必有变。我能忍，彼不能忍，所以胜负之数不贸也。”合二端观之，天下事必有气而能忍者胜。
　　吾梁吹在城南，是师旷作乐处。梁孝王改为繁；班史称吹为平；谢惠连於此作《雪赋》，又名雪。“繁”音婆，今尚有繁塔。予同学诸生有繁居正者，台下人。魏有繁钦。又《述异记》：“蠡，梁孝王筑於菟园中，以回道似蠡也。”今不知在何所。然繁台上有塔，从下而上，实作蠡形，与他处塔制异。蠡台或即繁欤！
　　《天中记》载：密县有慈亭。{弦心}，急也。予读书密之超化寺两载，每询亲识，皆不知其处。
　　《汉书》：汉建尚书百官府，名曰南宫，盖取天上南宫太微之象。今惟礼曹得称南宫，何也？
　　《刘宾客嘉话》：公常於贵人家见梁昭明太子胫骨，微红而润泽。岂非异也。称公者，即刘宾客也。灵运须，昭阴胫，是的对。皆文人死後之阨。
　　《葆光录》载：处士朱婴，性高古，善拊琴，去其爪，作肉声。有公子不喜之，婴作色曰：如乐其声，何不搥鼓：今之工琴者类不畜爪，但〈扌刍〉筝，则系义甲；岂当时抚琴者皆以甲取声欤！不然，何以去爪为异：取羯鼓来为吾解秽，正不乐肉声者。
　　汉杨终，字小山，为校书郎，受诏删《太史公书》为十余万言。然则《史记》曾经删定，非本书矣。更不知删去何等，或删本与原本并行，後世独行原本耳。
　　予家江右，诸昆季至金陵，呼柿饼曰椑乾，金陵人恒笑之。按前《地理志》：梁侯园有乌椑八九棱。椑，柿也。则所呼正是。
　　梁柳惲尝赋诗未就，以笔捶琴，坐客以箸和之，惲惊其哀韵，更为雅音。後传击琴自笔捶始。弹棋，击琴，正是的对。今俱不知为何事矣。今人作索句图，若作以笔捶琴，更多意态。
　　《东观汉记》：庐江献鼎，诏召郑众问：“齐桓公之鼎在柏寝台，见何书？《春秋》、《左传》有鼎事几？”众对状，除为郎中。此六朝文士隶事之始。
　　坡仙云：孔文举曰，座上客常满，樽中酒不空，吾无事矣。此诗甚得酒中趣。及见渊明云，偶有佳酒，无夕不倾，顾影独尽，悠然复醉，便觉文举多事矣。予在莱濰作无事堂，常曰：有客时学北海，无客时学渊明。意但饮酒耳，不知者以为地近盖公堂，有所慕而为之。予滋愧矣。後一令至，曰：邑可无一事耶！命撤之。诺生于鸣歧藏於家。
　　艾南英曰：王世贞前後《四部稿》及其外集，多载嘉、隆时事，臣尝读其书，窃以为世宗肃皇帝之英武，威福操纵，无所旁贷，而世贞於其大诛赏，一则曰相嵩，再则曰世蕃；是视其君如汉献、孺子婴也。世贞父死国法，公论已明，非真怨毒之於人也。媚时相而要赠恤，遂知有时相而不知有君。甚矣哉！汉武穷兵征讨，虚耗海内，史迁据事直书，非以李陵腐故，修怨於其君也。读史迁之书，汉武不失为好大喜功；读世贞之书，天下後世以世庙为何如主！世贞雅有文名，又善猎《史》、《汉》之皮毛，以序饰时政；爱其文者，既溺而不察，士子生长草野，不及见嘉、隆故老，以审知是非之实；而一时著述编录之人，不过据近代文集，吠声附和，而世贞之集又最著。臣故敢书其後曰：近代文士以修怨而无君者，太仓王世贞也；以横议而非圣者，温陵李贽也。
　　梁玉立曰：太和先生者，姓王氏，真定人，不甚识字；然明敏多智，人有疑就质，辄立剖；有争讼，先生出片言，莫不词穷，唯唯谢过者。顾其名不传，远近闻者，独称为太和先生云。时邻郡有重狱，经屡岳，疑不决；台使者檄郡守更讯，守阅牒累日夜，不能得一。老吏白守曰：“真定有太和王先生者，虽布衣，有听断才，不可招致，曷以礼聘之。”守於是饰车马，遗吏造先生。先生曰：“余穷乡鄙人，何所知，顾辱太守召，骇观听乎！”使者再请，乃许。既至，守为磬折，具宾主，告以故。先生令守第出讯，请从屏间听之。守乃坐厅事，两造具陈已，先生遂为指：某囚某词中有间，由此细勘，情伪可立剖也。守因更取前牒审视，一讯即服，如先生言。狱上，台使者惊异，移檄褒美，咸谓太守才，能折疑狱也。守喜，尊先生为上客，酬以金，先生辞不受，乃以礼遗归。先生归，不自矜伐，优游里中，以韦布终其身。又历数世，而方山公及子绍山、思山两公，先後成进士。今衣冠甲中山。史氏清标曰：余观太和先生断狱事，而重有慨也。州郡吏竞为毛鸷击断，以取赫赫之誉，唯患功名不自己出。士即负材卓荦，声不出里闬，泯泯以没耳。先生以布衣决重狱，奏效长吏之庭，驰声河朔间，一何伟也。而太守慎刑狱，能不自任；老吏又能举贤以成太守名，皆有古人之风。岂独先生矫矫可传哉！虽然，余犹惜太守能屈先生，而不即荐之台使者，以闻於天子，使竟其用也。汉世敦崇行谊，州郡有才贤著闻者，其上得辟为功曹掾属，往往洊历以至公卿列侯。後人困於资格，廉平如先生，不克一当张释之、徐有功之任；顾其以布衣终老。呜呼，亦足以徵世变矣！
　　坡公书渊阴《饮酒》“颜生称为仁，荣公言有道”诗後：“正饮酒，不知何缘记得许多事？”余谓正缘记得此许多事，不得不饮酒。
　　刘子威好为聱牙诘屈之文，吴人推服之无敢後。袁卜士景休，字孟逸，每向人抉摘其字句钩棘，文义纰缪者，以为姗笑。子威闻之大怒，诉于邑尉，摄而笞之。尉数之曰：“若复敢姗笑刘侍御文章耶？”景休仰而对曰：“民宁再受笞数十，终不能改口沓舌，妄谀刘侍御也！”尉遣之。吴人因是益嗤子威。见虞山《诗人传》。每读此，辄为失笑。
　　石林老人《避暑录话》云：“余亲戚有为光州守，得古铜鸠一，大半掌许，俯首敛翼，具尾足，若蹲伏，腹虚，其中有圈穿腹，正可受杖，制作甚工，以遗余。疑是汉鸠杖之饰，因以为杖，良是。首轻而尾重，举之则探前偃後，盖如是乃可取力，此所以佐老人也。”余味“首轻尾重，探前偃後”八字，曲尽古人为老人制器苦心，记此以佐祝噎。
　　余幼时在金陵，闻旧曲中老寇四家，有《说郛》全部，以四大厨贮之。近见虎林刻本，才十六套；每一种为数少者尚全镌，多者咸为逸去，其甚至每一集有存不四五叶者。陶氏当时即有去取，未必如是之简。此刻未出时，博古之士，多有就寇氏钞录者；及此刻出，不知者以为《说郛》尽於此，更不知求其全。余常言：自刻本《说郛》出而《说郛》亡矣。然其中全帙，有另镌行者，後人缘其书目广求之，始为全壁，未可为此刻误也。宋末贾秋壑亦仿《说郛》为《悦生堂随抄》，亦百余卷，不知今尚有传本否？
　　徐文长知汤义仍先生特深，然评其《感士不遇赋》，既以“四裔语译字生”讥之，又云“此不过以古字易今字，以奇谲语易今语；如论道理，却不过只有些子。”其推之虽力，其诟之也亦甚不少矣。义仍先生诸赋尚是平易，古字施於赋中犹可，若今人竟用之序记中，十得六七，使人读不得句，句不得解。文长见之，更不知如何毒詈矣。
　　《避暑录话》载蒋侍郎堂家藏杨文公与韩魏公一帖，用半幅纸，有折痕。记其略云：昨夜有进士蒋堂携所作文来，极可喜，不敢不布闻。谨封拜呈。後有苏子瞻跋云：“夜得一士，旦而告人，察其情若喜而不寐者。”蒋氏不知何从得之，在其孙彝处也。世言文公为魏公客，经国大谋，人所不知者，独文公得与。观此帖，不特见文公好贤乐士之急，且得一士，必亟告之，其补於公者亦固多矣。片纸折封，尤见至诚相与；简易平实，不为虚文，安得复有隐情不尽：不得已而苟从者，皆可为法也。予谓文公帖子，石林老人论之详矣；端明跋仅十七字，摹写杨文公怜才爱士之意，飞动纸上。使千百世下，读之骤欲泣下。笔墨何物，能感动人如是！
　　马旻猍之骦曰：乱臣十人，有妇人焉。注曰邑姜，盖臆说也。近有著《识小编》者，谓“妇”当作“股殷”，殷人者，胶鬲也。按殷亡鬲遯，实未臣周，此不足辩；而妇之必非邑姜，则不可不辩也。“予有乱臣十人”：武王行间誓师之言；此十人必尽在左右。以闺中之妇，褒誉於虎貔熊罴之列，其何以服众心乎！且武王数受之罪曰“牝鸡之晨，惟家之索”。夫商以妇灭，而周乃以妇兴乎！即邑姜虽贤，不过如太姒之克勤克俭，克逮克容，如《葛覃》、《卷耳》、《樛木》、《螽斯》诸诗尽之矣，岂参阃外之谋，或躬擐甲胄於疆场锋镝之间也！成王《大诰》曰：爽邦由哲，亦惟十人。迪知上帝命，成王曷敢斥言其母，直与诸臣伍耶！此其大证明据也。学者读书明理，所不知者何妨阙焉。献子五友而忘其三，孟子大贤也。
　　乔文衣曰：经书中鱼亥侭多，後学尊经，遂不敢辩。如《昼寝》章，先君谓“昼”当读“画寝”。寝，庙也；画寝者，画其寝庙也。诸侯画寝，大夫以丹，士庶以白垩，春秋僭乱成风，宰予习焉而画其寝，过斯甚矣。朽木粪土，所以明其贱，何诛之责，所以甚其失。不然，一昼寝耳，罪岂至是！又考字书无“画”字，三宿而後出昼，又读作“画”，即“画”也，亦是“画”字。“昼”作“画”，其必然乎！然昌黎《论语解》，已有此说。
　　豫章陈兴霸常言：今之能言家，破制削法，呈臆横议，争讼一时。世道人心之变，至此而极。何则？风俗之朴，其时人心群层和一，不尚矜争；及其衰，合纵连衡炽而六国入秦，顾厨俊及标而汉祚为墟；即至濂洛诸君子倡明理学，厥功不细，而韩侂胄犹诬为伪学而残噬之。由斯以观，竖一说者伏一敌。至乎各竖其说，并对一敌，而天下事不可为矣。今时持论，大率渊源无素，爱奇者闻诡而惊听，浮慧者观绮而跃心，迂疏者以浅俚为古朴，填砌者以六朝为冶丽：此由胸智不多，未更老成故也。又好诋诃前辈，旁人甚怜其愚，而造之者以为得意。始也不过文人之矛，既也遂酿兵争之祸。吾辈不可不知戒也！兴霸名孝威，大士仲子。
　　古人如颜鲁公辈，自书碑，间自镌之，故神采不失。今之能为书，多不能自镌；自书自镌者，独印章一道耳。然其人皆不善书，落墨己缪，安望其佳！予在江南，见其人能行楷、能篆籀者，所为印多妙；不能者，类不可观。执此求之，百不一爽也。近蜀人任元本，博学妙诗文，能以坐隐名通国，复善揣骨相。陈蝶庵先生赠以诗，有“曹刘沈谢吾何敢，摸索凭君在暗中”句。一时称之。
　　《避暑录话》：张安道与欧文忠素不相能。庆历初，杜祁公、韩、富、范四人在朝，欲有所为，文忠为谏官协佐之；而前日吕申公所用人，多不然。於是诸人皆以朋党罢去。而安遭继为中丞，颇弹击以前事，二人遂交怨，盖趋操各有主也。嘉祐初，安道守成都，文忠为翰林；苏文忠父子自眉州走成都，将求知安道，安道曰：“吾何足以为重，其欧永叔乎！”不以其隙为嫌也，乃为作书办装，使人送之京师，谒文忠。文忠得明允父子所著书，亦不以安道荐之非其类，大喜曰：“後来文章当在此！”即极力推誉，天下於是高此两人。子瞻兄弟，後出入四十余年，虽物议於二人各不同，而亦未尝有纤毫轻重於其间也。余夜读此，而叹古今人之不相及也。今世有退然自以为不足以重人，而必求其人以重之者否？有怜人之才，必求其人以重之，作书办装，送之京师者否？有与其人嫌隙，复敢达以书、荐以士者否？有得嫌隙人所荐士，浑忘其所自来，极力推誉，使骤有声誉者否？抑有进身之後，不忘所自，四十年无纤毫轻重於彼此者否？甚矣，古今人之不相及也！
　　乔钵曰：苏坟之大，不过三十亩，缭以土垣，古柏三百本。岁甲申，郏贼尽剪之。其中为老泉，老泉葬蜀，元郏令具衣冠为之，成三苏耳。左子瞻，右子由，相去六七武，或云迈、迨、过俱葬此，而无其冢。子由西，有四冢，无题名，前竖一碑，列四氏六公子名：为簟，为符，为箕，为龠，为筌，为筹，亦无墓。按子瞻晚谪海南，後为汝州团练副使，比至淮，乃表乞常，遂卒於常。当未病时，嘱子由：“如即死，葬我於嵩山之阳，子为我铭。”子由从之。子由出守许州，置田於许，居六年卒，亦葬是。因思子瞻当日，足迹几遍天下，奇山妙水，何一不经物色！乃独锺情於此，必有取尔也。坟之外有二冢，数百年来，未有知为苏氏者。南一冢为盗发矣，俯其穴，得志铭，始知为夫人。伤哉，鼎革之事，何代无之，乃中州之惨，至令子瞻不保其丘墓，不亦甚乎！尔时暴骨在野，於草蓬碛磈中，得顶骨二，胫骨三，零骨三十六屑。丙戌清明，具衣冠而重葬焉。夫人姓梁氏，为宋状元颢之曾孙，适苏迟，为子由之长子。二子曰简、曰策，与前六公子为昆季，皆人所未闻也。
　　万茂先自序其《诗经偶笺》云“因经有传，而逐传者遗经；因传而生训诂，而袭训诂者迷传。塾师讲堂，辗转讹谬。夫古人之唱叹淫佚，神境超忽，而必欲硬提其字句以为纲，强疏其支派以为断，千年风雅，几为迂拙腐陋之书，嗟乎，弊甚矣！孟子之论说诗，以意逆志，夫千载之上，千鼓之下，何从逆之！大都目光所止，古人妙理，相遭无故之中，作诗者之志或偶而灵，读诗者之意或偶而动，天下之不可力取而偶或遇之者，惟物之精微者为然。若是，余虽不能见其里，岂庄周所谓旦暮遇之者耶！”
　　《博物志》：风山之首，方高三百里；风穴如灶突，深三十里，春风自此而出也。何以知还风也：假令东风，雲反从西来，诜诜而疾，此不旋踵立西风矣。所以然者，诸风皆从上下，或薄於雲，雲行疾，下虽有微风，不能胜上，下风来到，反矣。此说古今未有，可谓思入风雲。
　　宇文述遇天寒，雲定兴谓曰：“入内宿卫，必当耳泠。”述曰：“然。”乃制裌头巾，令深厚袹耳，人皆学之，名为许公衔耳。此後世著暖耳之始。
　　裴侠遇疾沈顿，士友忧之，忽闻五鼓，即惊起，顾左右曰：“可向府耶！”所苦因此瘳。向府病廖，似朝士终无死法，求仙者何必十洲三岛乎！
　　《汉书》：成帝时，河决溃金堤，凡灌四郡，帝按图纬，得王延世，微拜河堤使者，治河，以竹落长四丈，大九围，盛以小石，两船夹载而下之。三十六日，河堤成。帝嘉之。改元河平。此今治河下埽之始，伹今易以柳枝苇条耳。溃金堤灌四郡之水，在今日恐经年不办，三十六日，何神速也，古人作事如此。
　　一更三点禁人行，五更三点放人行，起於宋陈希夷寒在五更头之说，余既以意论之矣。今是处皆五更三点，而各禁中间五更五点，客有询其故者，余笑应之曰：“总是不放人行之意。”
　　詹去矜曰：始余将有事闽越间，渡浦城，买一舴艋，其制方上锐下，坐卧其上，恒[A11V]杌而不安。板薄才如纸，水石之大小，皆可舟中扪摸而得。操舟者日行滩濑间，巨石森立，矛戟外向，舟触石罅而出，相去⒒黍，辄成齑粉，水声如雷鼓，人语不闻。两黄头郎，意甚閒暇，前者以招，後者以柁，指东则侧西，向左则掉右，不言而喻，循水石之曲折，瞬息百里，如泛安流。吾行江湖多矣，未尝见舟脆薄不足任若此，而舟人子沉鸷健捷如是者也。岂非人待命於物者难为力，而物听命於人者易为功乎！呜呼，任得其人，虽以菲材凌绝险，必有攸济；况乎具恢弘之器，而游荡乎正直之途！诚有其人，复何虞於倾覆哉！
　　枝山《野记》：正统中，李文忠公时勉为祭酒，时阉振擅权，公独与抗礼不为下。又不贺其生辰，振不悦。及进香文庙，旧时司成，有茗筵之献，公独否，振深衔之。求其罪，无可得。一日，公以彝伦堂大树蔽阴，妨诸生班，令伐其旁枝。振闻之，遂传旨枷号国子监前，并及司业赵琬、掌馔金鉴，枷皆重百。其一特重，窄口，为公设也。鉴曰：“某年壮当荷此。”公曰：“仆虽老，筋甚坚。”即以自荷。诸生司马询等数百人，伏阙以请，有石大用者，独乞身代先生，祸犹未解。助教李继者，尝游侯伯间，为公所厌。至是，因某伯求救於会昌伯孙。孙，帝舅也。是日适生辰，太后有所赐，因附奏：臣比年生辰，每得诺公卿贺；如国子李先生，不过一幅<申巴>子，然辱此君子临贲为荣。今诸公皆集，独李先生为朝廷桁杨之禁，臣席无此人，窃为不乐。奏上，太后即邀上问之，乃知振所为。即飞诏释李先生，就诣会昌为寿。董崇相曰：夫权珰为朝廷进香文庙，款之茗筵，於礼未甚过；李公犹不肯，宁至得罪，则其所以自处者可知矣。方祸之剡，权珰炽焰，人宜无敢近者；诸生不顾其死，愿代之，此自其义然耳。李继素为公所厌，以今人情，宜可乘此释憾：何以忘情捐忿，从中导款，卒脱其难。则当时人心之公，其不以喜恶为仇德如此！且亢厉守高，自公贾祸；赵司业、金掌馔以公见累，宜不能释然者；今不惟不之怨，且愿受重枷。何代无贤，阨而知节，此岂出俊厨诸君子下耶！计阉振所以挫折公者，谓可死公耳，不意天恩飞释，公名因此益重；而赵、金二公亦因之有闻。阉振气焰，今竟何如！事有数端，可以嘅发者，聊笔之。
　　宁国论曰：蜀中本无獠，犍为、德阳山谷洞中，攘攘而出，转转渐夥，自为夫妇而尽多。夫土乾则生蚤，地湿则生蚊，积谷则生蠹，腐肉则生蛆；蛆化为蝇，蝇又自生蛆，蛆又生蝇，岂有穷乎！右见《续博物志》。今以一盂水置几上，虽极清者，不数日自然有滓，不数日自然有微虫蠕动於中。则知此言是万古之先人生定论。
　　钱穆决一滞狱，苏长公誉之曰：“所谓霹雳手。”钱曰：“安能霹雳手，仅免葫芦蹄。”见《明道杂志》。今“蹄”作“提”，非也。“葫”音“鹘”，作“胡”读，亦非矣。一俗言，讹二字。
　　道路传闻之言，不可过信。至事涉塞外，尤易诪张，盖道里远隔，无可凭据也。宋张元、吴昊之说，多因韩、范表奏姚嗣宗入幕，而无赖者故为此言。以恐吓将帅，冒取功名耳。即有此二人，未必即是王猛；未必能用曩霄。试观嗣宗入幕，所裨益韩、范若何！其放言题壁，何足道哉！若以此占才，恐不胜车载斗量矣。且二人名同元、昊，更属可疑。彼岂不能自取一名，而兼此二人：非偶合以为异，即故分袭以炫奇。此妄撰者之意欤！
　　“甘泉之殿，旧礼羲轩；长乐之宫，本图尧舜。自东京晚世，旷代无闻；西汉威仪，复睹今日。”右陈徐陵《谢敕赐祀三皇五帝余馔启》。汉宫殿图画圣贤见此。
　　“田文重气狥名，四豪莫及，宝剑雄身，故能威陵秦、楚。人高事远，遗物足奇；谨加玩服，以深存古之怀。”右梁任昉《为东宫谢敕赐孟尝君剑启》。○田齐物，至萧梁犹存，好古者所必收也。昉启汰骈套，亦佳。
　　金陵童子有琢钉戏：画地为界，琢钉其中，先以小钉琢地，名曰签；以签之所在为主，出界者负；彼此不中者负；中而触所主签亦负。按孔北海被收时，两郎方为琢钉戏。乃知此戏相传久矣。
　　程正叔见秦少游，问：“‘天知否？天还知道，和天也瘦，’是学士作耶？上穹尊严，安得易而侮之！”此等议谕，煞是可笑。与其为此等论，不如并此词不入目，即入目亦置若未见。
　　陈士业《答张谲宿书》：“所刻《何心隐集》甚善。弟尝与诸友论有阴异人，其在世庙之末者，心隐、邓豁渠两人而已，然豁渠固负豪气，而祖死不葬，父丧不奔，见黜於名教，儒者不录。心隐生平所为，皆忠孝大节；即其诡托箕巫，阴去分宜之相，不烦批鳞请剑，而大奸忽尔败觉，其作用最奇；真能以忠而成其侠者，非豁渠之所敢并也。心隐之文，尽於兄之所粹；其轶事见於杂记诸小说者颇多，兄能博采而汇集之，以尽心隐之奇，亦一快事。弟又闻心隐之门人，有吕光午者，浙之大侠也，其人与文之奇，不减心隐。心隐尝以金数千畀光午，使走四方，阴求天下奇士。光午携蒯缑，衣短後之衣，挟健儿数辈，放浪湖海；穷九塞，历郡邑，所至凡缁衣黄冠，与夫商贾、驵侩、佣夫、厮养，以至椎剽掘冢之流，备一节之用，擅一得之长者，皆籍记而周旋之。以放心隐所识奇士，尽於海宇。心隐死，陈尸道旁，有二人犯相国之怒，仰天痛哭，收其遗骸，为之掩葬者，其一乃光午也。今其文不知颇有传於其乡否？天下承平无事，士之负奇而槁项黄馘以死，淹没不传者何限！其人在当时，已不免姗笑於里巷，而见侮於褒衣博带之俦，何况於後世！使後世无兄辈好奇，为之表章，虽其奇如心隐者，亦且奄忽与草木同腐；又何有於光午之辈乎：吁，可慨也！”
　　鸳鸯之尤异者，养雏於土窟破冢之间，能使狐卫其子。见《白孔六帖》。鸳鸯陆产，自昔未闻。狐性淫，鸳鸯特艳，故效此媚耳。然人未经见。
　　吴俗以正月三日为田生日。见《无颜录》。信田有生日，亦大奇。东方朔《占书》：八日为谷。何不以八日为田生日。
　　阖郡邑志书中，多载郭璞谶。《武夷志》载九曲溪头有晋郭璞题谶曰：“黄冈降势走飞龙，郁郁苍苍气象雄；两水护缠归洞府，诸峰罗立拱辰宫；林中猛虎横安迹，天外狻猊对面崇；玉佩霞衣千万众，万年仙境似空同。”璞时诗体便有七律，便有晋安恶滥派之七律，真可发一噱。诸志中如此类者甚多，编者皆存而不删，不解其故。
　　唐仲言，名汝询，华亭人，世业儒。仲言生五岁而瞽，未瞽即能识字，读《孝经》成诵。及瞽，但默坐听诸兄呫哔而暗识之，积久遂淹贯。婚冠既毕，益令昆弟辈取六经子史，以及稗官野乘，皆以耳授。颠末原委，默自诠次；纯类瑜瑕，剖别精核；盖从章句之粗，以冥搜微妙，心画心通，罔有遗堕矣。於是逐善属文，尤工於诗。海内人士；踵门造谒，仲言每一晋接，历久不忘；与之商榷今古，继以篇什，千言百首：成之俄顷。而音吐铿然，使听者忘疲。子侄门徒辈，从旁抄录，一字亥豕，辄自觉察，不可欺也。貌甚寝，而心极灵，常解唐诗，其所掇拾古文以为笺注者，自习见以及秘异；溯流从源，搜罗略尽。然必先经後史，不少紊淆。虽诗赋之属，所援引亦从年代次序之。如某字某句，秦汉并用，则必博采秦人，不以汉先。详赡致精，有若此也。所著有《编蓬集》、《姑篾集》及《唐诗解》共若干卷行於世。钱虞山云：唐较杜诗，时有新义。如解“沟壑疏放”句，云出於向秀赋“稽志远而疏，吕心放而旷”，亦前人所未及也。
　　李公起，名峻，鄞县人。父子静，官侍御，出按辽阳，卒於任。公起堕地而聋；虽聋，岐嶷孝弟。发及额。侍御公讣至，号恸无昼夜，咽枯而嘶。凡五日水浆不入口，乃更哑。免丧，始尽取先世藏书，纵读之，手自较雠。虽凌寒溽暑，弗倦也。既聋，而问难、辨证之路永绝，凡有疑义，俱於经史中嘿自剖析，无有罔殆。性好客，邮筒走天下；四方学士大夫，亦乐趋之，宾主以案，相通以笔。有问奇者，则截纸往。粗及农桑，微如佛老，迨国家所有旂常典故，户口边疆，叩之必应，咸尽精核。或既书与客，又自寻释；幽奇毕呈，而终无遗佚，转更遐畅矣。晚年尤好种植，奇花异卉，常满堦庭。舍旁有斐园、竹波轩、青萝合诸胜，咸与客游处。性既宁澹，好学之外，嗜欲益清，反觉口耳为烦也。行世有《盟鸥集》、《郢雪编》、《永誉录》、《研史》，凡若干卷。
　　詹去矜曰：乐府可无作也。《诗》三百篇，原本性情，体兼美刺，深微要眇之思，与温厚和平之意，其谐金石而感鬼神，大抵皆乐府也。汉人始有乐府之作，然已不能为《三百篇》矣。嗣後为五言，为七言，虽去《风》《雅》愈远，而当其情与境会，自然合节，亦未始非乐府也。诗家惟唐律最严，彼其字协宫商，韵谐钟吕，可谓近体非乐府乎！如太白之《清平调》，君平之《寒食诗》，二王之《凉州词》，《闺怨》，即已优伶习之，弦索和之，又可谓绝句非乐府乎！少陵雄视百代，前无古人，集中如《兵车》、《出塞》、《无家》、《垂老》、《新安吏》、《石壕吏》诸作，沉雄悲壮，感慨唏嘘，自是乐府胜场。何必更摹古作者之名哉！自李于鳞拟议变化之言出，耳食者流，转相蹈袭，不能出入风雅，惟务斗靡夸多。每诗集一帙，标题乐府大半，至有声律不谐，音节都舛，犹然仍古乐府之名。诸如此类，良可悼叹！夫以一人心思，欲使诸好皆备，忽拟美人，忽摹壮士，忽为衮衣端冕之帝者，忽学骖鸾驾鹤之神仙，大似百戏排场，子弟颦笑俱假。趋向由人，亦劳而少功矣。即如《大风》，《垓下》、《易水》、《秋风》，古人已臻极至，无容更赘一词，乃尚刺刺不休，用心无用之地，何其不自量也！又如《陌上桑》、《秋胡行》、《君马黄》、《战城南》种种名目，古人缘情写照，原自不可无一，不必有二；而或割裂全篇，换易字句，依稀影响，遂称己作，工者不免优孟抵掌之诮，拙者至有葫芦依样之讥。言诗至此，风雅扫地尽矣！故曰乐府可无作也。
　　刘後村《跋马和之觅句图》：“夜阑漏尽，冻鹤先睡，苍头奴屈两髐，煨残火，此翁方假寐冥搜，有缺唇瓦缻，贮梅花一枝。岂非极天下苦硬之人，然後能道天下秀杰之句耶！使销金帐中；浅斟低唱人见此，必发一笑。”又《跋石鼎联句图》：“此必是临李伯时、周忘机本子。其模写侯、刘二子，始而倨傲，继而倡酬，俄而起立，又俄而屈伏，又俄而避席鞠躬，欲罢不能；末而困睡，睡起觅道士不见，与道士终始雍容崛强之状，极得韩序之意。”又《跋杨通移居图》：“一帽而跣者，荷药瓢、书卷先行；一髫而牧者，负布囊，驱三羊继之；一女子蓬首挟琴，一童子肩猫，一童子背一小儿，一奴荷荐席、筠篮、帛槌之属又继之；以处士，帽带执卷骑驴，一奴负琴又继之；细君—抱一儿骑牛，别一儿坐母前，持箠曳绳殿其後。处士攒眉凝思，若觅句然。虽妻子奴婢，生生服用之具，极天下之酸寒，然犹蓄二琴，手不释卷，其迂阔野逸之态，每一展玩，使人意消。旧题云：《杨通老移居图》，不知通老乃画师欤？或即卷中之人欤？有明（疑当作宋）处士，魏野有亭榭，林逋无妻子；惟杨朴最贫而有累，恐是画朴。但朴字契元，不字通老，当访诸博识者。”又《跋戴嵩画牛》：“曹霸、韩干，以画马遇开元天子，崔、白以工翎毛待诏熙宁，易元吉以画猿蒙光尧赐诗；戴牛虽妙，乃未为人主赏识，若非吾辈田舍汉，殆无人领略此黑牡丹也。”又《跋王摩诘度水罗汉》：“世画渡水僧，或乘龙，或履龟■，类多诡怪恍惚，不近人情。今最後一僧，先登於岸，虽目视雲际孤鹤，然脱衣在盘石上，欠伸垂足，若休其劳苦者。前一僧未度，才数寸浅水；而中一僧乃倒钖杖以援之。三僧者，皆至人大士，而涉川之际，谨重如彭祖之观井，曷常以芦渡、杯渡为神哉！”诸跋可谓善於形容。今虽未见其画，读诸跋，常觉依稀隐显，都在目中，反疑诸画未必臻此也。此公慧心妙舌，坡公後一人而已。
　　陈士业《复李司理书》：昨所得张遐事，偶得之槜李李君实、讳日华者杂著中。伏承明问，谨备录於左：君实云：太极之理，人知本於《易》，而发明於周元公。以为元公之说，与伏羲画卦同功。然考东汉张遐，则已先之矣。遐字子远，馀于人，常侍其师徐徲过陈蕃，时郭泰、吴炳在坐，徲曰：“此张遐也，知《易》义。”蕃问遐，遐对曰：“《易》无定体，强名曰太极。太者，至大之谓；极者，至要之称。盖言其理至大至要。在混沌之中，一动而生阴阳；阴阳者气也，所谓理生气，而气寓夫理者是也。”蕃顾炳曰：“若何？”炳良久曰：“得之矣。”观遐之言甚精切，且不曰动生阳，静生阴，而云一动而生阴阳，更自有理会处。君实之言如此。考范蔚宗《徐穉传》，竟未及附载张遐姓字，惟《饶州府志》有之。其叙次论《易》一段，较君实先生所记颠末稍详。君实想亦据郡乘拈出者，他无可考也。太极之理，宋儒矜为不传之秘，岂知东汉高士，已有剖摘奥义如张遐者。遐之品行，照耀於一代；得孺子为之师，又得陈蕃为之荐辟，而二千年间，敝郡学士大夫，竟不知元嘉有此名贤，弘绪每过孺子之祠，仰视炉篆，俯挹湖波，睹徵君孓然据南面之坐，而曾不得一侑食之子弟，辄为低回竟日。先生阐发幽谮，表扬先德，诚得乞灵片檄，特制张君之主，配享祠中；俾知宋儒道统，实渊源於徵君之衣钵，亦千秋之快举也。夫以严子陵之特绝，而侑食者则有方干、谢翱，皆异代之名贤；若遐则亲受业於徽君者，又非干、翱之比。山川胜事，待其人而後传，弘绪拭目俟之矣。
　　宋刘後村云：世传李贺中表，有妒贺才名者，投其集溷中，故传於世者极少。余窃意不然。天地间尤物且不多得，况佳句乎！使贺集不遭厄，必不能一一如今所传本之精善，疑贺手自诠择者耳。近戴道默云：长吉白玉楼事，余未之敢信也。长吉不世才，韩吏部勇之以“风樯阵马”，古之以“瓦棺篆鼎”，虚幻之以“鲸鼇鬼神不可测”。乃破锦囊，心血止。动太夫人悯惜。行年二十七，位不过奉礼太常。世不理口方争毁螫焉。绯衣之召，亦曰才之瑰玮者，世罔或知，知我者其帝乎！
　　刘後村云：苏、程二公在朝，不独为当时小人所忌。盖攻稣公者，朱公掞、贾明叔也；攻程公者，刘莘老、器之、孔经父也。按是时群小比肩散地，蓄忿伺隙；元气壮而後可以杜外邪，众贤和而後可以制群小，不易之论也。而诸公不悟，各尊其师，各师其党，日夕纷纷，不待章、蔡复用，诸贤固已自相攻击而去矣。想见苏、程争时，吕吉甫辈必相与拊掌窃笑。後之君子，谨无为吉甫辈所笑哉，此极平心之论。
　　李廷春曰：漂母事别无可纪，而独专祀於乡，以奇信也。一饭之恩，千金之报，於母足矣，而犹祀何？信有造汉之功，而母早物色之，观其却王孙数言，凛凛烈丈夫风概；国士之荐，萧相国不足多者。谓母有大功於汉，非耶！窃独怪信之後也，竟以谋逆诛。夫乱臣贼子，天下之恶一也；邦有叛臣，匹妇羞之，而犹祀其进食之母，此岂人情也哉！信不负母，必不负汉，背天授之主，而欲与市贾之雄，从中以争天下，知士不为也，况号为善将者乎！淮人祀母，贤母也，亦以怜信也。嗟夫！信功在汉，而韩氏为不祀之鬼；母功在信，而血食於淮者，数世不绝；君子於是悲信之无术，而甚汉之少恩也。使信能如母无望报之心，则汉必不忌；使汉能如信之报母者报信，则信必不夷。信不夷，吕未必王；吕不去，汉未必安。隐王母子死於后手，后族无少长死於南北军手。高陵何在，母祠如新。千载人心是非乃定。信虽不白於漠，其庶乎有辞於母也哉！
　　《却扫编》：刘季高侍郎，宣和间尝饭於相国寺之智海院，因谈歌词，力诋柳耆卿，旁若无人者。有老宦者闻之，默然而起，徐取纸笔，跪於季高之前，请曰：“子以柳诃为不佳者，盍自为一篇示我乎！”刘默然无以应。而後知稠人广众中，慎不可有所臧否也。当时人言：“有井水吃处，皆知歌柳七词。”即妄诋之，能禁其不传否！
　　《却扫编》载：刘器之侍御对客多默坐，往往不交一谈，至於终日。客意甚倦，或请去，辄不听，至留之再三。有问之者，曰：人能终日矜庄危坐，而不欠伸欹侧者，盖百无一二焉。其能之者，必贵人也。盖常以此验之，诚然。余幼时闻先君言，中牟张太保孟男，方七岁，有客过其太翁，值翁他出，太保代父肃客，自晨至午，既无他语，亦未尝少移徙，正襟危坐，待父归，始揖而退。人以此奇之，後卒为名臣。
　　後魏散骑侍郎兼尚书卢昶，时雒阳县获白鼠，昶检《瑞典》：外镇刺史二千石令长不只上命，刻暴百姓，人民怨嗟，则白鼠至。因表谏，诏答嘉之。○《瑞典》今不传矣。幸留数语，当入雒阳邑志。南中二十年前，白兔甚多，初亦珍重，後值极贱。西士毕金梁曰：此名鼫鼠，非白兔也。《瑞典》所言，或是此类。
　　“廷尉孔君，神游体离。呜呼哀哉！得八月十五日书，知疾患转笃，遂不起济；悲恨伤楚，不能自胜。足下方在中年，素少疾患，虽天令有在，亦变出不图。且足下才经於世，世常须才；况於今日，倍相痛惜！吾以寡乏，忝当大任，国耻未雪，夙夜忧愤。常欲足下同在外藩，戮力时事，此情未果，来书奄至，申寻往复，不觉涕陨。深明足下慨慷之怀，深痛足下不遂之志，邈焉永隔，夫复何言！谨遣报答，并致薄祭。望足下降神享之！”右晋庾亮《追报孔坦书》。追报亡友见此。
　　晋钮滔母《与虞定夫人书》：此中果有胡桃飞穰，出自南州，胡桃本自西羌，外刚内柔甘，质似古贤，欲以奉贡。按《艺海泂酌》云：飞穰一名佛手柑。又滔母孙姓，即赋空侯者。
　　蜀秦宓《与王商书》：如扬子雲潜心著述，有补於世。泥蟠不滓，行参圣师；於今海内，谈咏厥辞；邦有斯人，以耀四远；怪子替兹，不立祠堂。於司马相如云，虽有王孙之累，犹孔子大齐桓之霸，公羊贤叔术之让。云云。使《美新》果出子雲，则宓亦当云虽有《美新》之累矣，何以称行参圣师耶！焦澹园为子雲辨证甚明，似可引此为助。
　　陈寿有《季汉辅臣记》，其为蜀汉无疑。近谢少连改《季汉书》，犹寿语耳。安足诧乎！
　　《博物志》曰：上芝为车马，故乐府有芝车语。芝如车亦异。唐成都朱善存家世宝一创，每生神芝，则天下晏清。安、史、黄巢之乱，剑吐黑烟属天，此为尤异。吴园次询予异芝名，余举此以复。《道书》：句曲山有五芝，求芝者投金环二双於石间，勿顾念必得。第一芝名龙仙，二名参成，三名燕服，四名夜光洞鼻，五名料玉：食之者位为列真。此亦可备芝名之数。
　　《楚辞》：“夕始临乎微於闾。”注：东方玉山医无闾，一名微闾。如《楚辞》，一名微於闾也。
　　唐贞元末相骨山人，以无目，故逢人以手扪之，必知贵贱。房次卿方勇於趋进，率先访之。及出户，时後谒者盈巷，睹次卿已出，迎问之曰：“如何？”答曰：“不足言，不足言！且道个杜长秀才，位极人臣，何必更言！”或有退者。後杜循果带相印，镇西蜀。此揣骨相之始。今特村盲蚩鄙为之耳。
　　《南越志》：昔有懒妇睡机上，姑怒之，遂走投水，化为此兽。一枚可得油三四斛，燃之照纺绩则暗，照歌舞则明。《虞衡志》：赖妇如山猪而小，喜食田禾，以机轴织纴之物挂於田头，则不敢近。然馋灯之说名奔孚，又鱼也。赖妇三化，水陆呈形，然乎！
　　《管子》曰：屠牛长朝解九牛，而刀可以剃发，则刃游於其间也。《庄子》庖丁本此，而稍支矣。
　　晋工逸少书贫姥蒲扇，又子敬为桓温书扇，误为墨污，因就成一驳牛甚工。又梁柳惲诗云：“亭皋木叶下？陇首秋云飞。”王融见之而叹，因书斋壁及所执白团扇。又桓简书羊孚《雪赞》於扇。又宋孝武写吴兴太守何戢蝉雀扇，顾景所画。又齐竟陵王子良之孙贲於扇上图山水，咫尺之地，便觉万里为遥。陶渊阴有扇上画赞：古人书画扇事，仅此数则。
　　汉制：皇太子金印龟纽；诸侯王金印橐駞纽；列侯、丞相、将军，金印龟纽；二千石以上、中二干石，银印龟纽；千石以上、光禄大夫、无秩六百石以上，铜印鼻纽；四百石以上、大夫、博士、御史、谒者，即无秩二百石以上，铜印鼻纽。太子将相曰章，馀皆曰印。余按官印如此，计其私纽，亦必从官。故今所得坑墓，汉印诺纽不一，必非贵而下拟，贱而上僭也。然不知其某人某官者，人非著名传记，後世何从考之！此虽细事，博古家亦所当晓。其馀狮象、辟邪、覆斗、亭纽之类，则不可知矣。
　　《事始》云：开元中，郑审检校两京馆驿。今驿门前十二辰堆，即审所创。十二辰堆，即今各衙门堂煎时辰台也。驿骑虑有淹迟，故置堆以纪去来之候耳。
　　钓竿，伯常子妻所作也。伯常子避仇河滨、为渔父，其妻思之，每至河侧，作钓竿之歌。後司马相如作钓竿之诗，今传为古曲也。右见《古今注》。相如有诗，见此。
　　短箫铙歌，军乐也。黄帝使歧伯所作。所以建武扬德，风劝战士也。此歌最古，惜不传。右见《古今注》。歧伯医外能诗，古圣何所不备！
　　荀舆能书，常写“狸骨方”。（理痨方）右军临之，谓之《狸骨帖》。见《刘宾客嘉话》。今但知右军自书耳。
　　杜牧之诗：“婷婷弱弱十三馀，豆蔻梢头二月初。”刘孟熙谓，《本草》云：豆蔻未开者，谓之含胎花，言少而振也。其所引《本草》，是；言少而娠，非也。且牧之诗本咏娼女，言其美而且少，未经事人，如豆蔻花之未开耳。此为风情言，非为求嗣言也。若娼而娠，人方厌之，以为绿叶成荫矣，何事入咏乎！右见升庵《丹铅录》。辩诚是也，第未明证何以如豆蔻花。按《桂海虞衡志》曰：红豆蔻花丛生，叶瘦如碧芦，春末夏初开花，先抽一干，有大箨包之；箨解花见，一穗数十乳，淡红鲜妍，如桃杏花色；蕊重则下垂如葡萄，又如火齐缨络，及剪彩鸾枝之状。此花无实，不与草豆蔻同种。每蕊心有两瓣相并。词人托兴曰比目、连理云。读此，始知诗人用豆蔻之自。益显《汉事秘辛》渥丹吐齐之俗。又友人言：此花京口最多，亦名鸳鸯花。凡媒妁通信与郎家者，辄赠一枝为信。
　　正月上辰，出水边盥濯，食蓬饵以祓邪，汉仪也、见《续博物志》。今知上巳、不知上辰。

　 
卷四 
　　谢灵运《游山记》：吹台有高桐，皆百围，峄阳孤桐，方此为劣。今一桐孙乌有。
　　扬雄《五经钩沈》曰：圣人之生，必资於阴阳。阴阳之理，即圣人所尽。但尽阴阳之理，则元照之本自见。此谓不求於白知，而理尽自然知者。按此，则扬雄又有《五经钩沈》。
　　沈括云：登州海中时有蜃气，如宫室、台观、人物、车马，历历可见，谓之海市。《旧阁记》云：汝州临汝县南十八里，广城坡之西垠，有山曰崆峒，即黄帝访道地，广成子所隐也。广成祠在山麓，其巅有洞穴如盎，每将风雨，则一白犬自穴出。田夫以为雨候，亦名玉狗峰。耆老云：若九春三秋，天景清丽必有素雾自岊起，须臾粉堞青甃，弥亘数里，楼台翏葛，殊木异葩。数息中，雾市散漫，不复见矣。谓之化城。按所记与莱濰山市同。化城、海市，宇内有此奇对。然海市人恒见之，山市间有见者；化城不独未见，且无传者矣。
　　《高闾燕志》：太平十五年，自春不雨，至於五月。有司奏右部王旬妻产妖，旁人莫觉，俄而失之。乃暴荀妻於社，大雨普洽。今中土大旱，辄谣某妇产旱魃，聚众捽妇，用水浇之，名曰浇旱魃。因借言恃众以私逞者。此恶俗也、事昉於此。
　　景公问晏子：“天下有极大乎？”对曰：“有。足游浮雲，背凌苍天，尾偃天门，跃啄北海，颈尾咳於天池乎，然而谬谬不知六翮之所在。”公曰：“天下有极细乎？”对曰：“有。东海有虫，巢於蟁睫，再乳再飞，而蟁不为惊。臣婴不知其名，而东海渔者，命为焦冥。”按此，则大言小言，不始宋玉。
　　元初，都城庙学毁於兵，王檝取旧枢密院，复创立之。春秋率诸生行释菜礼，仍取旧岐阳石鼓列庑下，见《元史》。石鼓迄今无恙，檝功也。《帝京景物略》载石鼓源流，不及楫。
　　元时浙江行省，因有蠲租之令，奏言江南贫民，佃富者之田，岁纳其租，今所蠲特其田主，而佃民输租如故。是恩及富室，而不被於贫民也。宜令佃户当输田主，亦如所蠲之数。从之。此言最为公允，直当著为令。闽中佃变，祸亦由此。富者蒙蠲，而贫佃输纳如故，何以服其心耶！
　　东坡《朱亥墓志铬》：亥墓在屠儿原，云近朱仙，然不可迹矣。
　　《南唐书•陈陶传》：陶所遁西山，先产药物数十种，陶采而饵之。开宝中，常见一叟，角发披褐，与一老媪货药於市，获钱则市鲊对饮，旁若无人。既醉，行舞而歌曰：“篮采禾，蓝（当作篮）。采禾，尘世纷纷事更多，争如卖药沽酒饮，归去深崖拍手歌。”或疑为陶夫妇云。按此即晚唐诗人陈陶，赋“一将功成万骨枯”者。观本传，则知俗绘八仙中之蓝采和，岂人名哉！以“禾”为“和”，以“篮”为“蓝”，谬矣！
　　王韶经略熙河，番酋俞龙琦举众内附。自言生平闻包中丞朝廷忠臣，乞赐包姓。上如其请。此事可入包氏家乘。塞外尚忠义如此！
　　子曰：“不知命无以为君子。”言天之所生，皆有仁义礼智顺善之心；不知天之所以命生，则无仁义礼智顺善之心。无仁义礼智顺善之心，谓之小人。故曰“不知命无以为君子”。见《韩诗外传》无此解明确，後儒不取，吾所不解。
　　澹灭明墓在江西南昌府东湖上，总持院後。灭明，鲁人。史记灭阴南游至江，居於楚，友教士大夫。宋漕使程大昌筑祠堂曰友教。按三吴文学自子游，豫章文学自灭明。天启末，豫章两台改灭明祠祠珰。视大昌泚否！
　　挟仙楼在四川邛州北，崇真观後。昔有仙人张远霄者，往来於此，每挟弹视人家有灾者为击散之。此其故居也。按此，则世传张仙弹子图？乃远霄也。讹为文昌化身。又因花蕊夫人诡封，遂以弹子为祈子之祥，总无干涉。
　　韵海楼，唐大历七年，郡刺史颜真卿在郡建於上。与李萼、陆羽、僧皎然等著《韵海镜源》三百六十卷，因以为名。按皎然《奉和颜使君修韵海楼毕州中重宴》诗曰：“世高学南郡，身封盛鲁邦；九流宗韵海，七字揖文江；惜赏云归堞，留欢月在窗；不知名教乐，千载意谁双！”观九流一联，似《韵府群玉》类耳。惜不传。其博综必胜《群玉》远矣。
　　谷永为郑宽中上疏加葬礼曰：昔周公薨，成王以变礼而当天心。师古注曰：周公死，成王欲葬之於成周，天乃雷电以风，禾尽偃，大木斯拔。国人大恐，王乃葬周公於毕；示不敢臣也。见《尚书大传》。按谷永去古不甚远，而有此说，岂永不读《金縢》耶！或书纬云然。
　　予乡郑、雒间，每言“与”则曰“孤”；与人物，则曰“孤你”。然无其字。久乃知为“■”也。秦以市卖、多得为■。“■”正音“孤”。又所在言“足”为“勾”，不知原有“夥”“够”之“够”，余也。
　　龙涎香真者，雨中焚之辄煏爆有声，以此为验。京师一老中贵为予言。
　　雄鸡往往有形似雌者。予友黄济叔家雌鸡鸣，以为弗祥；既割乃审为雄。此亦不可不知。
　　古以三鼓前鸡鸣为荒鸡，又曰兵象。然予往往见人烟骤集之地，鸡多非时鸣。又延平城中鸡，夜夜二鼓郎即呜。余询之土人，言数十年如此。亦无他异。
　　《管子》曰：涸泽数百岁，谷之不徙，水之不绝者，生庆忌。庆忌者，其状若人，其长四寸，衣黄衣，冠黄冠，戴黄盖，乘小马，好疾驰；以其名呼之，可使千里外一日返报。见干宝《搜神记》。此生成樟柳神。後世炼耳报者，有狐报、猴报，庆忌报最古。
　　《东观汉记》曰：马援至荔浦，见冬筍名苞，上言《禹贡》厥苞橘柚”。疑谓是也。其味美。见《齐民要术》。苞未必然；然见伏波不以行间废经学。
　　娱美人草，蜀中传虞美人草，余以“虞”作“娱”，意其草柔纤，为歌气所动；故其叶至小者，或动摇美人，以为娱乐耳。赞曰：翠茎纤柔，稚叶相当；逼而歌之，或合或张。右见《益部方物记》。虞姬之妄，不待辩矣。“虞”、“娱”古通，标义可也，不必更字。歌气所动，固不敢信；必逼而歌之，又何草不可动耶！
　　张伯雨《赠龙门恩公》诗：“恩公昔住太平日，林下相迎坏色袍；行到龙门无脚力，右肩偏袒吃樱桃。”倪雲林为作《龙门老僧图》。萧伯玉曾见之云，高逸之气，动魂伤魄。殆二妙也。
　　汴梁<门因>司，为朱温旧宅。有驼皮鼓，是当时物。鼓身可数人围抱，然是一木刓成。传云木出酸枣县。闽万岁寺，亦有独木鼓，相传是五代时物。
　　楚王与群臣猎於云梦，纵良犬逐狡兔，三日而获之，其肠似铁。良工曰：可以为剑。右见刘敬叔《异苑》。鱼肠，形也；兔肠岂真铁乎！
　　政和间，忽弛党禁，求苏轼墨迹甚锐。或谓宝录宫羽—流拜章，久之方起；徽宗诘问，答曰：“上帝所值奎宿奏事，良久方毕，始能达章。”问：“奎宿何神？所奏何事？”曰：“所奏事不可知。为此宿者，即本朝苏轼也。”故不惟弛禁，且欲玩其词翰焉。此羽流必通文墨，为坡公抱愤者。足令京、卞辈愧死。近世分宜亦以降乩而罢。是皆谲谏之一。圣人神道设教，信有由矣。
　　长安故宫阙前，有唐肺石尚在。其制如佛寺所击磐石而甚大，可长八九尺。形如人肺。亦有款志，但漫剥不可读。秋官大司寇以肺石达穷民，伸冤者击之立其下，如今挝登闻鼓也。肺形便於垂，肺主声，声所以达冤也。见《墨客挥犀》。按肺石惟此载独详。肺属金，其令为秋，形象也。制似今雲板之类。
　　物能复本形者则言化。《月令》：鹰化为鸠，则鸠又化为鹰；田鼠化为鴽，则鴽又化为田鼠。其不能复本形者，则不言化。如腐草为萤，爵为蛤，皆不言松也。见《霏雪录》。予按此言似是而泥。如《化书》所云：松化为石，不闻石复化为栓也；美人化为石，不闻石复化为美人也。惟今贼既向化，不久即复其本形，是真能化者。
　　熙宁中，神宗命馆职张载往两浙，劾知明州苗振。吕正献与御史程伯淳言载贤者，不当使鞫狱。上曰：鞫狱岂贤者不可为之事耶：弗许。见《挥麈录》鞫狱事有嫌怨，此直为贤者避嫌怨耳；且议论如此，安得无党人之疑！神宗语尚浑厚，傥曰鞫狱岂当遣不贤人耶！如尔等言，则唐皋陶、周苏公，皆不贤人矣。不识二公何以置对。
　　今称先生，古者亦有单称一字为礼者。叔孙通与诸弟子共为朝仪，曰：叔孙生圣人也。梅福曰：叔孙先非不忠也。师古注：“先”犹言先生。见《偶然录》。今人以老先生为尊称；宦者称人，类无生字；三吴称人，类无先字。则知此称未可尽诮矣。
　　上元夜，人皆游赏，向独在家读书，太乙神以青藜照之。见《刘向别传》。不知与天禄孰是？
　　唐高宗问许敬宗：“天下洪流巨谷，不载祀典，济甚细而在四渎，何哉？”对曰：“渎之言，独也；不因馀水，独能注海者也。济虽细，独而尊。”按“不因馀水，虽细而尊”八字可以警人。又《画鉴》载：常州太平寺佛殿後壁，有徐友画水，名清济。贯河中有一笔，寻其端末，长四十丈，此真能画细而尊者。
　　《鸡跖集》：武彝君食河只脯。注云：乾鱼也。又《武夷志》：汉以乾鱼祀武彝君。见汉《郊祀志》。酒名红友，好对黄娇；翠涛好对玉薤。
　　《急就篇》：服琐緰投{此巾}（兹）与众连。注：服琐细布，织为连琐之文。输{此巾}，緆布之尤精者。按今琐服，其字不定，宜此为正。
　　相传人家粘画水，多能厌火；故古刹壁上多画水。常州太平寺佛殿後壁上，有徐友画水。兵火间，寺屋尽焚，而此殿岿然独存。或云画之力。赵州柏林寺，有吴道子画水在殿壁後，至今犹存。吾梁人家无贵贱，好粘赵州印板水，照墙上无一家不画水者。汴水滔天後，人又以画水为恶兆。余谓群分未必有功，类聚亦不任咎，请置此水於功罪外。
　　宋汤君载云：高丽国画观音像甚工，其原出於唐尉迟乙僧笔意。按尉迟乙僧外国人，作佛像甚佳，用色沉着，堆起绢素。今西洋蜡绢画，是尉迟遗意。
　　华光长老以墨晕作梅，如花影然，别成一家，政所谓写意者也。见《画鉴》。近诸暨陈章侯画梅，故作支离肥白。堵芬木常问之，答曰：“须悬五六步看耳。”芬木画梅，多得章侯法。
　　李成昼，米元章生平只见二木，至欲作《无李论》。盖成生平所画，祗自娱耳；既势不可必，利不可取，宜传世者不多也。此汤垕语。元章时已无李矣，何近日营丘之纷纷耶！或曰：翟院深学李成画山水，临摹逼真，而自作多不佳。今所传成画，皆院深赝本。
　　范宽字中立，以其豁达大度，人故以宽名之。余谓此画中汉高也。历千百年终无以字称者。甚矣，人之不可不豁达大度也！促瑟缩人何能画？画亦何由佳？近人惟吴远度可语此。
　　郭乾晖画鹰乌，得名於时。锺隐亦负重名，自谓不及，乃变姓名，受佣於郭。经年得其笔意，求去；再拜陈所以。郭怜之，尽以传授，故与齐名。见《画鉴》。一技耳，至变姓名受役於人，必欲尽得其技而後止。古人用心，可畏如是哉！
　　余所藏《春山读书图》，是元人无款画。後人假唐六如一诗於上，不知六如笔意，断不能臻此；欲以重画，反为画累。古画中如此等类极多，不可不辨。
　　汤垕云：贯休画罗汉高僧，不类世俗容貌。堵芬木曰：画罗汉不在■怪，正使眉目一如恒人，而道气沉挚，生人敬畏，乃足尚耳。予在兰谿见贯休十六大轴应真像，在京师见十八应真横卷，皆故作牛鬼蛇神状。展阅数过，心目无所格也，祗觉其丑狞耳。勿论真赝，即真出休公手，亦何足贵！
　　五代妇人童氏，画范蠡至张志和等乘舟而隐居者六人。山水树石，人物如豆许，亦甚可爱。见《画鉴》。以妇人工画隐士，想见其胸次。全贮冰雪，了无脂粉，必是老莱子、北郭先生之配。
　　汤垕《画鉴》云：常收得五代人卫贤所画《盘车水磨图》，甚佳。余在闽中，得《盘车水磨图》，是谢在杭家物。绢素极古，穿插之奇、之夥，非就朗日下细计之，不能得其原委。相传为郭忠恕画，或即贤作耶！
　　胡翼工画人物；关仝画山水，人物非其所长，多使翼为之。古人虚心如此，不似今人头头欲占第一也。
　　徐熙画花果，多在澄心纸上。今纸宜书者，多不宜画，澄心堂所以独贵。
　　唐画龙图，在东淛钱氏家。绢十二幅作一帧。其高称是。中心画一龙头，一左臂，雲气腾涌，墨浪如臂大；笔迹圆劲，沈着如印。一鳞如二尺盘大，不知当时用何笔，如此峻利！见《画鉴》古今绢画之阔大者，应无踰此。得见其一鳞足矣。
　　韩晋公混好画牛，戴嵩为其幕客，专师法於韩，而青出於蓝者也。古人云：牛畜非文房清玩，故不甚贵重。吾友堵芬木曰：昔人谓牛非清玩，不知极细润之阁人物，其中之牛甚多；更不如玩此黑牡丹，隐隐如闻夕阴塍陇间作短笛声也。
　　君载云：张萱工仕女人物，不在周昉之右；平主见十许本皆合作，画妇人以朱晕耳根，以此为别，不可不知也。余过富沙，张石只侠君以萱仕女一卷惠余，秾丽丰肥，不独朱晕耳根，颊上亦大著燕文。绢虽百断，神采奕奕也。以示陈章侯，云非萱莫办。且诧余曰：君常诮余仕女太肥，试阅此卷，予十指间娉婷多矣。
　　巨然与刘道士同时，画亦同。但刘画则以道士在左，巨然则以僧在左，以此为别耳。见《画鉴》。巨然声施至今，刘遂寂寂。堵芬木曰：“刘何必专画道，巨何必专画僧，乃於绢素中争坐位耶！”予曰：“烟云变灭，水石幽閒，此中坐位，那得不争！”
　　君载《画鉴》云：僧传古画龙，体势胜董羽；作水甚不逮。予谓龙正以水为体势，画龙不工水，正如造酒忘下糜耳。
　　《画鉴》：石恪画戏笔人物，惟面部手足用画法，衣文粗笔成之。今人称戏语、戏事，咸曰戏笔。笔字不可以他字代，想沿於此耳。米元章善写古贤像。见《画鉴》。今人但知其能作山水耳。
　　天游子效负图先生，履迹遍名山。或问曰：“山不同乎？”曰：“然。春山淡冶而如笑，夏山苍翠而如滴，秋山明净而如妆，冬山惨淡而如睡，海山微茫而隐见，江山严厉而峭卓，溪山窈窕而幽深，塞山童赪而堆阜。桂林之山，玲珑剔透；巴蜀之山，巉差窳窆；河北之山，绵衍庞博；江南之山，峻峭巧丽。”山之形色，不同如此。今人但传春山四句，亦并作郭河阳语。
　　女闾七百，齐桓徵夜合之资，以佐军兴，皆寡妇也。《唐书•西域传》曰：“葱岭以束，俗东喜淫，龟兹、于阗置女肆，征其钱。”不足论。仲相桓有此，岂但器小！于文定曰：天地六气，自有一种邪秽，必使有所疏通，然後清明之气，可以葆完。辟如大都大邑，必有沟渠，以流其恶；否则人家门庭之内，皆为污浊所溷矣。此最快论。女闾七百，盖亦阴寓救俗之微权，未可尽非也。
　　《红线传》：“铜高揭，漳水东流，晨鸡动野，斜月在林。”四语何等冷劲，而下接云：“忿往喜还，顿忘於行役；戚知酬德，聊副於咨谋。”便是村学究语。乃知为文单行者易工，而俪偶者难妙也。
　　己卯冬，过尉氏，阮太冲先生与予谈《易》。先生极推金谿傅文兆，言其所著十一翼，可尽废从前作者。予索之十年不得。後在闽得之於蒋用{山改}此书神宗末年，刻之金陵书坊中，时亦不久，不知何以不行於世？文兆於《易》，滥熟胸中，信手而拈，冲口而出，无非至理。余悲其不传於世，又无力为之复梓，因以归之堵芬木，芬木许为镌於历城。芬木信人，想终不负此诺也。
　　鳆鱼出胶州，昔扑，今皆呼鲍。胶人言：鳆生海水中乱石上，一面附石，取者必泅水持铁铲入，铲骤触，鳆不及觉，则可得；一再触，则粘石上，虽星碎其壳，亦胶结不脱。故海错惟此种最难取。光武时，张步据青、徐，遣使诣阙献鳆鱼。後汉吴良为郡吏，不阿太守，赐良鳆鱼百枚。南齐时有遗褚彦回三十枚者，每枚值数千钱。宋时淮治北属，江南无复能得。或有间关至者，一枚亦值数千钱。当时重之如此。予在濰，匡九畹以鲜鳆来，就火上炙啖，鲜美异常。人言闽亦有鳆鱼，余在闽曾未一见。惟香螺肉，酷似鲜鳆，而香与脆又过之。但乾腊，不堪与鳆为奴耳。
　　“鯗”字从“养”字之半，相传最养人。浙僧以佛经中有“南海有鱼，其名石首，比丘有疾，食肉四两”语，态啖之。林铁崖云：粤中僧以蚬蛤无血，食与蔬菜等。工部“风俗当园蔬”，不独为白小咏矣。然皆无赖挂褡所为，稍持戒律者，即委顿，不至藉经言为口实也。
　　剑侠见於古传纪中甚夥，近不但无其人，且未闻其事。惟闻宋辕文尊公幼清孝廉；素好奇术、曾遇异人於淮上，席间谭剑术。其人曰：“世人胆怯，见鬼神辄惊悸欲死，魂魄尚不能定，安望授鬼神术！”宋曰：“特未见耳，乌足畏！”其人忽指坐後曰：“如此人，公那不畏！”回首顾之，座後辄有神，靛面赤髭，狰狞怪异，如世所塑灵官像。宋惊惧仆地。其人曰：“得云不畏耶！”又予姻陈州宋镜予光禄尊人圃田公，讳一韩，神庙时在兵垣，劾李宁远，疏至一二十上；宁远百计解之，卒不从。一夕，公独卧书室中，晨起，见室内几案、盘盂、巾鸟、衣带，下至虎子之属，无不中分为二，痕无偏缺，有若生成；而户扃如故，夜中亦无少声息。公知宁远所为，即移疾归。光禄时侍养京邸，盖亲见之。乃知世不乏异术，特未之逢耳。蜀许寂好剑术，有二僧语之曰：此侠也，愿公无学！神仙清净事异於此，诸侠皆鬼，为阴物，妇人僧尼皆学之。此言近理，世之好异者当知之。
　　予两过赵州柏林寺，见吴道子画水，在佛殿後梁短壁上。波涛汹涌，翻澜骇沫，仰视之，目为之眩、州人有为墨刻者，有画为巨幅者，波澜层折，皆有可观。过者辄市之以赠人，有数家以此为衣食。殿後壁上水色甚鲜，而柱础皆非千年外物，其为後人摹写无疑。家君爱画水，常以赵州所卖水，倩秣陵善画人取赵州临本转临之，尚自汹汹动人。乃知古人绝技，留传其地，千百年後，少得其皮毛，尚足胜人。若亲承指授，更不知何如也！
　　白乐天诗：“己开第七秩，屈指几多人！”又“行开第八秩，可谓尽天年。”《芥隐笔记》：时俗谓七十以上为开第八秋。冠五曰：今人但用“望”字，无用“开”字者。余谓方踰七者曰“开”，近八者曰“望”。
　　庚寅在南都，与诸同人隶七夕事，凡数十则，以为无以加矣。後余得七夕钱事，《泉谱》：七夕钱为牵牛织女相对形，穿土为花，穿下为草，制甚古质。儿子在浚，因有“曝书空负三秋节，买渡难寻七夕钱”之句。同坐谬为激赏。
　　《芥隐笔记》：乐天《春深娶妇家诗》，“青衣转毡褥，锦绣一条斜”，则知新人转席，唐人已尔矣。予乡至今犹行之。徽人则藉以青囊，又张盖不使承天光，云遮恶星、囊地煞也。
　　紫河车，医者谓之混元，以为能益元阳。江南北皆以胞衣为人所食者，儿多不育，故产蓐之家慎藏之；惟京师不甚论，往往为产媪携去，价亦不昂，有煎以为膏者。四方欲得紫河车者，类取之京师。癸未冬，亲串有从余游都门者，其人谨愿，生平绝迹北里，突生天疱，不解所自。予忽悟其故，解之曰：君质弱，常服紫河车，京师四方杂集，患天疱者甚夥，所服药中，安知无天疱衣胞。此疮能延子孙，气味所冲，尚能中人，生子多无皮肤，衣胞尤为毒气所归。君之患必源於此。众皆以为然。夫忍於殇人之子以自裨益，仁者尚不为。况未必有功，而适以滋害如此。可不知所戒哉！
　　豫章曾尧臣曰：今人为文，大约如屏障，间架现成，但须糊裱耳。此语殆为太仓、新安发。
　　萧伯玉曰：近时为文，工为谀语，率多避忌。如绛、灌既贵，断不敢言其屠狗、吹箫时事也。汉郭玉善医，遇贫贱厮养，应手立愈；然治贵人或不验。和帝问之，对曰：“贵者处尊高以临臣，臣怀怖惧以承之；况针有分寸，时有破漏，重以恐惧之心，臣意且有不尽，何有於病哉！”悟此，可广文心。
　　商丘徐尔黄邻唐曰：有明三百年之文，拟马迁，拟班固，进而拟《庄》，《列》，拟《管》、《韩》，拟《左》、《国》、《公》、《穀》，拟《石鼓文》、《穆天子传》似矣，卒以为唐、宋无文，则可谓溺於李梦阳、何景明之说，而中无确然自信者也。夫孔子之时，去开辟之时已数千年，孔子删《书》起於唐，叙《诗》缀以商，以明世远言湮，灭没莫考，但举二千年以内之言，择其雅者，为人诵习之，法古者，法其近古而已矣，盖古文如汉，如《庄》、《列》，如《管》、《韩》，如《左》、《国》、《公》、《谷》，如《石鼓文》、《穆天子传》，法莫具於马迁。前此之文，马迁不遗；後此之文，不能移马迁。然而马迁之文，法具矣，体裁有未备也。备之者，其昌黎、柳州、庐陵、眉山诸子乎！诸子之於马迁，犹颜、曾、思、盂之於孔子也。道必学孔子，然善学者，学颜、曾、思、孟而已矣；文必学马迁，然善学者，学昌黎、柳州、庐陵、眉山而己矣。盖进而上之如《庄》、《列》，如《管》、《韩》，如《左》、《国》，如《公》、《谷》，如《石鼓文》、《穆天子传》，犹羲、农之制作，皇、娥之歌谣，高而不可为仪者也。梦阳、景阴，谓为文本於马迁是矣，乃所为志铭、书记诸作，景阴犹稍稍自好，而梦阳则支蔓无章；降而弇州、白雪诸子，尤而效之，有明三百年文之所以支蔓无章者；梦阳、景明之过也。而世犹莫之寤也。
　　商丘侯方域曰：余少游倪文正公之门，得闻绪论，公教余为文，必先驰骋纵横，务尽其才而後轨於法。然所谓驰骋纵横者，如海水天风，涣然相遭，濆薄吹荡，渺无涯际。日丽空而忽黯，龙近夜以一吟。耳凄兮目駴，性寂乎情移。文至此，非独无才不尽，且欲舍吾才而无从者。此所以卒与法合，而非雕镂组练，极众人之炫耀为也。今夫雕镂以章金玉之观，组练以侈锦绣之华而已。若欲运刀尺於虚无之表，施机杼於■纹之上，未有不力穷而巧尽者也。故苏子曰：风行水上者，天下之至文也。风之所以广微而无间者，气也；水之所以澹宕自足者，质也。风之气萧然而疏，然有能御风者否耶！水之质泊然而柔，然有能划水者否耶！故曰，气莫舒於风，质莫坚於水。然则至文者，雕镂之所不受，组练之所不及也。
　　萧伯玉曰：世家子弟，须以数百卷书浸贯於胸中，虽悠悠忽忽，土木形骸，而远神自出。今率膏沐妍皮，牢裹痴骨，何异陶公所云举体自货，迎送恬然者也。
　　《考工记》：弓注云直，亦黏也。今人目不通变者曰滞。发为膏所沾，印朱为油所腻，皆曰滞。似皆当用“直为古。
　　白樱桃生京师西山中，吾师北海先生退谷前有一株。岁以数十粒相贻。予有“花间婉转风团玉，月底依微露洗珠，自浣绛唇歌白苎，任他红泪滴冰壶”句。先生谬加叹赏。但味微酸，亦不及朱樱之甘硕也。
　　昔人戏谓菖蒲见修竹，竹当踞坐，菖蒲当拜於前。余谓蒲亦鉴於甘蕉之前车，故作此卑猥耳。使自矜揖客，此君弹章又簌簌出袖中矣。
　　侯官陈鸿，字叔度，家贫，无人物色之。能始石仓园在洪塘中，有淼阁，集诸同人为诗。叔度有“一山在水次，终日有泉声”句。能始叹赏，为之延誉。因即以石仓为居停，名其诗曰《秋室篇》，取李长吉“秋室之中无浴声”也。丙戌之变，能始殉节；叔度年七十二，不能自存，以贫病死。无子，不能葬。戊子余入闽时，客以其诗来，予悲其蒿露，谓客曰：“余任其葬，子任其诗”因助以金，浼诸生徐存永董其事。先是莆田布衣赵十五，名璧，亦工诗，善作画，所为枯木竹石类，闽人珍之。然性孤僻，不多为人作；惟山房寺壁，则淋漓泼墨。与叔度先後死，亦不能葬。存永因举十五之棺，与叔度合墓於小西湖之侧。余为书碑曰：“明诗人陈叔度、赵十五合墓。”客刻《叔度集》，予为之序，板式精好，传之南中，莫不知闽有陈叔度矣。十五不多为诗，无传者。
　　相传周宪王时，客有以京口老酒献者。王饮而甘之，岁命载数瓷来，民间竞尚之。後予乡人婚嫁宾筵，非此不足鸣敬矣。予至京口，沽之无一滴。盖京口人岁治数万瓮，溯黄流而上，尽以供汴人，呼曰汴梁酒。京口人不尚此也。
　　汴酒以中牟之梨花春为第一。邑中张未一、边道见两家，及予姻王昆良使君，皆善酿此。味淡色清，品在惠泉上。视汴之秋露白，不止有仙凡隔；若京师之梨花春，皆双投火春，不足为奴台耳。
　　闽酒深红，如汴梁酒。予常在临洺关，向李浦珠索洺酒以饮闽人，咸曰：“此酒魂也。”真铺糟欼漓之言，予为失笑。
　　潍县酒与青州同，以金露、玉露名，然皆市中所有。士绅家自作粗曲酒，色殷红，味微苦，然可多饮。金露太苦，玉露太甘，艳其名耳。未若粗曲之宜人也。
　　章丘羊膏酒，东省重之，闱中多取以供主试者。味甘无少膻气，偶一饮之，亦尚宜人，不堪多吸也。
　　京师之甘露居，拦液局，荷叶露，名色数变，究只一甘耳。余饮之辄作呕。二十年前，京师酒全非此昧。南茶北酒，南人渐有繁言矣。予在京师时过戚畹魏冷庵（师贞），冷庵留予尝酒。樽罍雅洁，殽核精好；几前置一银水火炉，列小银壶十，壶各一种，约受数合许；尝遍则更易十种。如是三四易，客已醺然，而主人之酒未能遍品也。都城破，冷庵尽驱眷属於楼上，而纵火其下，身往赴之。有老仆往窗隙窥视，烈焰肆发，燃及巾曲，而冷庵双跃宴坐，如入火不热者，亦奇人也。以武冠故，无称之者。哀哉！
　　子饮酒，非隔水煮，则痔立发。京师人概炙之煤上，又好饮火春，而佐以炙煿之馔，曾无疾病。徐家肺，沈家脾，信自有然。萧伯玉云：不知宿生植何殊福，乃有此种不可思议脾胃也。
　　世人共云犀爵酌火春後，则香骤灭。予过温陵，黄东厓相国以火春酌犀斛饮予。泉州举郡皆以为非此不足以发犀香也。论乃大异。
　　闽酒自浦城至延平，如玉带春、梨花白，品类杂出，实皆腊白耳。会城独多佳酒，蓝家酒最有声，品亦最下。当时或不如是。碧霞酒新出，非甘非冽，人世乃有此恶味！莆田以至清漳皆双投酒，非火春不可成，甚不宜人。三群人皆云会城无酒；非无酒也，无火春重酿之酒也。会城中以曾家之莲须白为最。
　　予过邵武之拿口，高主政年八十矣，馈余一经酒，淡而有致，与罗家错认水无少异，闽酒当以此为第一。不知其名，云是家酿，不能多得，不能远携。每忆之，辄如汝阳王道逢曲车也。
　　内丘乔盘石鸿胪，善以西瓜酿酒，味冽而性凉，颇宜予。予三过公家，公辄浮满索醉。乙未赴闽，狱事方急，不敢过公。公八十有九，犹策蹇追余，老泪纵横，握手絮絮；宿予柏子亭中，又倾瓜瓤酒五经去。予有“深卮隶事瓜瓤酒，小雪留人柏子亭”之句。闻公尚在。每念之，忽忽如坐柏子亭中，听公拨琵琶，龋齿苍音，呜呜唱梁州调也。
　　唐藩镇国中尉硕动，字孔炎，博通群籍，熟习国家典故，旁通大乙壬遁百家之学。辨识古器，以手摩之即解。唐成王以摩天王目之。
　　茅元仪《武备志》成，曾经神宗乙夜之览，天语称其该博。元仪即颜其堂曰该博。宋比玉擘窠作八分书，广三尺许，为比玉生平得意笔。堂在秣陵武定桥侧，予幼时见之，今额不知所在矣。
　　商丘侯司徒恂，司成恪家世戍籍。幼时太常公命之曰：“尔勿以我为贵，吾戍籍也；尔不力於学，将为卒伍矣。”及司徒贵，佐司马时，力能去其籍而不肯。曰：“留以警吾子孙也。”
　　丙寅年予在秣陵，见文小白如增，以所刻《小青传》遍贻同人。钟传陵支长卿语余曰：实无其人，家小白戏为之。俪青妃白，寓意耳。後王胜时语予：小青之夫冯某，尚在虎林。则又实有其人矣。近虞山云：小青本无其人，其邑子谭生造傅及诗，与朋侪为戏，曰小青者，离“情”字，正书“心”旁，似“小”字也。或言姓钟，合言成锺情字也。予意当时或有其人，以夫在，故讳其姓字，影响言之。其诗文或亦有一二流传者，众为缘饰之耳。但虞山云：传出谭生手，而余实见小白持以贻人。或谭生为之，小白梓之耶，抑竟出小白手也！郑超宗谓陈元朋所改传，胜小白旧传，殊不然。虎林徐野君谱为《春波影》，荆溪吴石渠谱为《疗妒羹》，词皆缛丽可观。即无其事，文人游戏为之，亦何不可！惟是过孤山者，必访小青墓，若过虎丘必洒酒真娘者，则大可喷饭矣。吾弟靖公曰：不知当时果有扬子雲否，并真娘墓吾亦疑之。
　　吕文穆公父龟图，与其母不相能，并文穆逐出之，羁旅於外，衣食殆不给。龙门寺利涉院僧，识其为贵人，延至寺中，为凿山岩为龛居之。文穆处其间九年，出而廷试笫一，七年为参知政事，十二年而相。其後诸子，即石龛为祠堂，名曰肄业，富韩公为作记。公既登第，携其母以见龟图，虽许纳之，终不与相见，乃同堂异室而居；石林老人云：虽为出母之荣，而父子之间，《礼经》所无有者，处之各尽人情，为难能也。今所传《文穆传奇》，似影响於此。第以母事为妻事，则大可喷饭矣。玉莲亦龟龄之女，汝权则佐龟龄劾侂胄者。《龟龄传奇》，後人谓侂胄之党为之以詈公者。然宋时安得有传奇，或当时侂胄之党有为此语者，流传人世，以讹传讹，紊谬如是也。
　　魏童子，定兴东册上村人也。母李氏。父没，李以贫依其母居；童子佣於邑中，岁得钱八百以奉李。李之母苦孀女难常依，迫使嫁；李之从弟为某媒，财二金，持双布来迎。童子闻之，惊愕奔视，执李裾号呼不释手。媒者恨童子，连掴之。李将辞夫冢，童子循河滨哭，要李共沈，不得。又大恸曰：“母必去，请视儿死而後去！”李之弟乃强拉童子入村，促李去；童子欲追，为夺者所持，不能脱。踣地呼天，声竭泣血，观者如堵，无不陨涕。李生含章辈见而心恻，乃共为筹画。语众曰：“急纵童子使追！追而及，财在我辈。”童子踉跄去，聚众咸虑去远，追当弗及。怪风骤起，震荡冲激，昏霾蔽日，咫尺莫辨。村中老妪齐合十，跪风中为童子祷。李果阻风不能前，童子及之。语某曰：“归我母，我归汝钱。”李初亦追於母耳，终恋子，亦欲归；某慑於风异，亦弗政强，李乃归。次日某同二客来曰：“吾来取妇，非取钱也。”李生含章辈与乡之李翁进贤者，斥之去。童子得为母子如初。范箕生吏部为赋《返风行》。
　　西蜀杨升庵太史，著书至二百余种。豫章朱郁仪中尉，著书至一百十二种。当时曾未闻有茂陵之求。张天如虽一时名流，然无多撰著，当时至见之章奏，求其遗书。人有幸不幸如此。
　　虎林闻子将，论作文之妙诀云：文有正位，不可太粘，亦不可太离。张宾王常阅友生一义云；他人说得少愈多，子说得多愈少了。张元长云：作文如打鼓。边鼓虽极多，中心却也少不得几下。二老真狐精也。以质今日诸君之文，如鱼饮水，冷暖应自知之。一为阅文之妙诀。引东坡云：观士人画，如阅天下马，取其意气所到；乃若画工，只取鞭策、皮毛、槽枥、刍秣，无一点俊发，看数尺便倦。此真阅文三昧也。
　　白乐天别驾忠州，为《荔枝图》寄朝士姻旧，或干以财，率不答，但画《荔枝图》与之。见《杜阳编》。刘崇龟节俭，生平无恩泽及人。为广州守，有亲旧干谒者，但作《荔枝图》与之。曰：此岭南佳果图，爱之者直得百金。见《宋史》。刘岂闻白有图而仿之乎！此二则当收入《荔枝谱》。
　　彭尧谕，余乡夏邑人，工为诗，有《西园公子集》。少多读书，有气调。常游京师，遇竟陵锺惺，与谈不合，奋拳殴之。如皋冒伯麐，当万⒗末年。抨击七子者甚众，伯麐守师说，抗词抵拄，愤楚人之訾謷，至欲以身死之。皆可一笑也。
　　艾千子自言：戊午以後，於古人深处，颇有所窥。为文渐有“潦水尽而寒潭清”之意。而时流不察，反以江淹才尽。
　　管仲姬《竹卷後跋》云“操弄笔墨，故非女工，然而天性好之，自不能已。窃见吾松雪，精此墨竹，为日既久，亦颇会意。因大丞相不忽夫人之命，敬写一卷。鄙拙可愧耳。”此卷藏豫杨寨云家。
　　世上童谣，相传荧惑星化为小儿授之。余耳闻者：如吾梁壬午以前，突有“镜子里”及“淤渣”之谣，凡求物不得，访人不值，以至事之恍惚，疑人相诳者，辄曰“在镜子里”。人事之夥赜，车马之纵横，见者类曰“如淤渣也”。壬午汴水滔天，城上望之，民居明如蛟室，藩殿澄若蜃宫，而欂栌椳闑，流满水面，舟触之至不可行。咸曰“镜中”、“淤渣”之言验矣。
　　陶侃运甓，今人类疑是瓮，不知砖也。吴人谓甓曰<鹿瓦>砖，见《尔雅》。
　　萧伯玉曰：余谓子弟为文，以品韵为主，而次公专以气力相高。不知张及之画犬，纵得敦庞之状，无摇尾乞怜之态，其骨骼，犬耳。亦何足贵！
　　吕豫石司农为选郎时，其座师以私托之，不应。其人与高阳孙公言及，怒詈之。高曰：“知君有好门生，故以此相夸也。”吕吾乡新安人，名维祺。
　　沈练川璧为建安令，御史按所部，入境甫十里，停舟欲拷掠人，索狱具不得，方盛怒，众皆股慄。沈抗声曰：“即至治所而不得，则令罪也；奈之何责之中途，且此亦非拷掠地。”御史改容谢之。後御史出守苏州，语其属曰：“沈建安非嘉定人乎？汝曹学此人，不患不为良吏。”
　　宗教从来分途，得莲池大师而始合。师生平不■腔板，不弄鬼怪，只本分念佛耳。後人为师傅，侈其化後骑狻猊、示现山中诸神异事，予恐失却此老本色。此老胜人处，只是一真。死後必不作此等狡狯。似当尽为删去，以存此老真面目。师议论直捷痛彻，绝无支蔓语。仁和樊令，问心杂乱，何时得静？师曰：“置之一处，无事不办。”坐中一士人曰：“专格一物，是置之一处，办得何事？”师曰：“论格物只当依朱子豁然贯通去，何事办不得，”或问：“师何不贵前知？”师曰：“譬有两人，观《琵琶记》，一人不曾经见，一人见而预道之；毕竟同观终场，能增减一出否也！”此老议论老实，踪迹平等类如此。予未及见其人，但读其书，常谓东南法侣，远则莲池法师，近则宗宾和尚，他非我所知也。
　　仙游唐梅臣为诸暨令，既去，书“浣纱”二字，付陈太学归，勒之石上，好事者谬传，以为右军笔迹。王季重争之为褚河南，又争之为唐宋人高手所赝。梅臣语人曰：“以诸暨之苎萝，反欲令萧山据之；以今人之手笔，又必奉古人坐袭之。然则生诸暨者，必不应有殊尤绝色；令诸暨者，必不须挥毫运腕耶！”予侍家大人在暨时，邑中人言：实陈章侯书。予见梅臣书甚多，皆软媚无少骨气，二字断非梅臣笔。然每晤章侯，辄忘问此。
　　袁石公曰：苏郡人物，甲於一时，至弘正间，才艺代出，斌斌称极盛。厥後昌■少变吴；元美兄弟继作，高自标誉，大声壮语，吴中绮靡之习，因之一变。而剽窃成风，万口一响；诗道寝弱，至於今市贾佣儿，争为讴吟，递相临摹。见有一语出格，或句法事实非所习见者，则极诋之为野路诗。其实一字不观，双眼如漆，眼前几则烂熟故实，雷同反覆，殊可厌秽！故余往在吴，济南一派，极其诃斥；而所赏识，皆吴中前辈诗篇後生不甚推重者。大抵庆历以前，吴中作诗者人各为诗；人各为诗，故其病止於靡弱，而不害其为可传。庆历以後，吴中作诗者共为一诗；共为一诗，此诗家奴仆也。石公此论，未为不是；惜乎矫枉过当，遂开後人口实。然当时无石公，黄金白雪，流毒今日，更不知何如矣。
　　画家工佛像者，近当以丁南羽、吴文中为第一。两君像，一触目便觉悲悯之意，欲来接人。折算衣纹，停分形貌，犹其次也。陈章侯、崔青蚓不专以佛像名，所作大士像，亦遂欲远追道子，近踰丁、吴。若郑千里辈，一落笔便有匠气，不足重也。董华亭曰：画之道，所谓宇宙在乎手者，眼前无非生机，故其人浩浩多寿。至於刻画细巧，为造物忌者，乃能损寿，盖无生机也。黄子久、沈石田、文徵仲皆寿，仇英短命，赵吴兴止六十余；仇与赵虽品极不同，皆习者之流，非以画为寄，以画为乐者也。寄乐於画，自黄公望始开此门庭耳。
　　倪文正序萧尔重文云：“武陵之渔人溪行，无意忽入桃源。邓艾驰阴平七百里，凿山通道，裹毡缘崖，以趋剑阁。渔人之归，不改其渔；邓艾则由之以取天下。即使由渔人之道，可以坐有桃源，然尔重不以易其剑阁者。”又序会稽令陈公文云：“夫用古如怀远人，可使其梦中神合，不可使其白昼形见魅出。画师貌人者，贵能发其河山龙凤之姿，而不失其颧面口目之器；苟使依山切水以为口目，而施苞羽鳞鬐之形於其面，则非其人矣。”
　　李昭武文缵云：小儿取壁间蝇虎十余枚，寘甖中，缄其口，仍捕蝇数十，下投之，令争啖；啖尽，则自为灹脯，大吞小，强脑弱，展转毕命，止余其一。更无所猎食，故令久饥以困之，度且毙，辄饲小黄豆一，其虫始蠢蠢然，少焉眈眈而睨，耸身搏之，既坚不可食，复尽力不捨，卒啖豆以死。小儿则取其豆置几案间，凡蝇飞集稍近，去五六寸讦，豆即能自起击杀蝇，百中不失以为戏。礐樵闻而叹曰：呜呼，精气之所感，可怖哉！夫蝇与虎类也，生则相食，死则相弃；豆非其类也，今不能令死虎搏蝇，而顾能令顽豆击蝇，何欤？虎倾精於兹豆，豆不足疗饥，而足发其气於腾掷。然则顽然细物，皆堪诚动也。
　　宋景濂曰：“扬沙走石，飘忽奔放者，非文也。牛鬼蛇神，佹诞不经，而弗能宣通者，非文也。桑间濮上，危弦促管，徒使五昔音繁会，而淫靡过度者，非文也。情缘愤怒，辞专讥讪，怨尤勃兴，和顺不足者，非文也。纵横捭阖，饰非助邪，而务以欺人者，非文也。枯瘠苦涩，棘喉滞吻，读之不复可句者，非文也。氵辞隐语，杂以诙谐者，非文也。事类失伦，序例弗谨，黄钟与瓦釜并陈，春秾与秋枯并出，杂乱无章，刺眯人目者，非文也。臭腐塌茸，厌厌不振，如下俚衣装，不中程度者，非文也。如斯之类，不能遍举。必也旋转如乾坤，辉映如日月，阖闢如阴阳，变化如风霆，妙用同乎鬼神，大之用天下国家，小而为天下国家用，始可言文。”
　　有为爬痒氵语者：上些上些，下些下些，不是不是，正是正是。予闻之捧腹。因谓人曰：此言虽戏，实可喻道。及见杨道南《夜坐爬痒口号》云：“手本无心痒便爬，爬时轻重几曾差；若还不痒须停手，此际何劳分付他。”焦弱侯和之云：“学道如同痒处爬，斯言犹自隔尘沙，须知痒处无非道，只要爬时悟法华。”栖霞寺云谷老衲曰：二先生不是门外汉。”予谓二公之言，尚落拟议，不若氵辞之当下了彻也。
卷五 
　　万历二十二年，河南饥，民皆食雁粪。御史陈登雲曾封进以闻。
　　万历二十二年，安南进代身金人范，用囚服面缚。是年黎惟潭自以恢复放罪，视莫登庸有间，为立面肃容状，验阅嫌其倨，令改范俯伏焉。镌其背曰：“安南黎氏世孙黎惟潭，不得蒲伏天门，恭进代身金人、悔罪乞恩”二十五字。汤义仍得见，有诗纪之。
　　登州之文登，有于公者，草衣木食，相传其能前知，洞人隐微，远近竞称之曰仙，多有就公询祸福者。壬午夏，钱公敬忠督学山左，试士於登，往见公，然心颇易之。于忽唾耳语公，不知何事，公辄膜拜。公将出户，于语之曰：“一事祈公：儿子今年不得与宾兴，惟公命。”公笑曰：“君号前知，郎君今年举，吾任之，不则何为此仆仆耶！”于曰：“以十计，一黍不当耳；宁以一黍故，不令之逐队行！况过此以往，吾儿亦复何望哉！”公颔之，为录遗。时予以濰邑令，分阅羲经文，得一卷，喜其具前修法，首荐之。主试刘公谓闱中卷无踰此者，拟元。数日，忽谓予曰：“所定元，‘任重道远’题，破误作‘圣人奈何’。然吾不以小疵失异才，君房中第二卷，正堪元，不如以此为次。”予方愧校阅之疏，力欲去之。公曰：“君勿执！吾当注数语卷上，他日有异议，予独任之。”予固争以为不可，曰即涂乙置之；公大为惋惜，因欲以为副卷首，而以第二卷为元，即王君斗枢也。时分试诸君，咸谓元既属予，则副卷之首，例应取之别房；刘公固争之，谓不以为副首，不足以明予怜才心，乃卒以为副首。撤棘後，钱公谓予辈曰：“谁举副首者？此于异人之子也。”予以闱中事语公，公曰：“噫，于公真异人哉！”因亦以所闻於于者语予。予曰：“向使予初阅而得其讹，亦竟置之；即刘公初阅而得其讹亦竟置之；竞置之，则何由元？不拟元，何由得首副？一黍之说信矣。”然当时殊不解其“过此以往”之言！由今思之，当时乡闱，实毕於壬午，于公已知之数载之前矣。岂不异哉！于名漪淇。
　　李允高，字坦之，寿光人，予壬午闱中所得士也。允高幼聘某氏，既聘，而某氏以痘双瞽，允高时已为高材生，女家谓：君当贵显，瞽女不可充下陈，盍另图之。允高曰：聘固不瞽，聘而瞽，将谁适耶！卒娶之。伉俪相得，踰不瞽者。越数年，而允高举於乡，妇自念瞽，不足持门户，欲为允高卜妾，允高泣阻之，允高奉母尤孝。壬午之变、烽烟匝地、允高家固贫，自御短辕车，奉寡母瞽妻，避劳山。过杂城，绳而上，相对泣不止。事定又自御短辕归。当颠沛时，无几微色憾瞽妇为累者。後寡母弃世，允高哀毁过甚，竟呕血死。子震，瞽妇出。震字乾一，母督之甚严，能砥行自励，有声庠邑，邑人称之，然卒归美於允高孝义之报云。
　　江阴城溃，微戮抗命者。邑有戚三郎与妇王笃伉俪，夫妇皆好推施，一子甫五龄；家所向为关帝君祠，戚夫妇虔事之，月朔望，未辨明，即肃香祠下，二十年如一日。城陷，戚被兵执，举戚足带纠其臂，数被创；拥至通衢，见妻为他兵拽去，戚呼号就之，复被创，前後凡十三创，首亦被刃，推拥过帝祠，不胜步矣；倒地上，兵见其气息仅属，舍之去。戚心独朗朗，念虔事帝，得死楹下足矣。然度难死：“帝显赫，或有以援我。”日且暮，觉祠中有异，纠臂带忽裂，裂声如弓弦作霹雳鸣。戚臂左受创，纠缚既断，因得以右扶首，首将堕，喉固未绝，因宛转正之。心朗朗，念帝显赫，真援我也。黎明，兵数过戚，见血痕模糊，谓死矣，不复顾。久之，有老翁、妪趋视戚，怜之曰：“三郎垂毙矣，盍掖之归。”戚虽愤，然心识其为此邻践钱、沈妪也。顷之，两人续以姜糜至。越二日，入曰：“兵封刀，行且去，郎活矣。”乃不复至。戚首为血糨，乃因之固，渐能起。举视室中，无一存者，五龄儿固坐足旁泣，而屋中乃僵二尸，辨之，即钱翁、沈妪也。戚恐甚，久之，悟两人殆肃帝命以援予者。因强起跋躠过帝祠，欲投地，身不能屈；立作叩首状，首又楚若将离。乃依槛祝曰：身赖帝活，惟帝终有以庇予！因念翁妪死而生我，不可久暴露。吾室有木可为櫘，第安所得匠？忆众为帝治寝宫，城围，工未竟；匠或有存者。往迹之，见三匠踦户语，戚告以故，咸随戚归。戚指示木所在，匠遽为操作，戚匍匐乞米以为食，久之不得，仅从空室得冬炒半囊归，入室，失三匠而存五櫘。戚念约为二而五之，去又不俟予归耶！趋之帝宫，窅无人，三尸仆户内外，固三匠也。戚惊惧。是时兵远去，人渐归，乃倩所识，以槥厝翁、妪及匠，而瘗之隙地。戚数得帝祐，神理亦渐旺，复至帝祠，能稽首投地矣。肃告帝，谓“帝恩我无极，第妻无由儿，帝其以梦示！”归归而梦帝驱之曰：“疾去！数里外有舟待，越月之十四日，终不可见矣。”辨明，力疾负子行，至津亭，见有舣舟柳下，若有待者，其人为成三。戚曰：“若何待？”成曰：“吾之室被掳而南，吾将操舴艋往，独不可往；度邑中失侣者多，应有往者，故迟之。”戚曰：“帝示我矣！予为此子觅母，得附行，幸矣！”具告以梦。成亦手额曰，“帝归君，合浦珠自当还；吾即不德，藉君庇以分神贶，浮萍断梗，或冀一遇乎！”言讫，相与泣数行下。忧患易感，意气殊相得也。抵昇州，舟刺鬼面城下，乃入市，揭示四达之衢曰：“江阴戚三郎，觅妇王，能为驿骑者，予多金。”成亦揭示如戚。有某者，见戚所揭示，往见戚曰：“予我金，告尔妻所在。”戚虽揭示，谬语耳，固无从得金。语某曰：“我实无金，期一见妇耳。”某叹曰：“世固有不持金而求得妇者！”疾起去，成挽之，告以戚为帝所指示，始昧昧至此，实不持金；城屠家破，安得金：某闻成语，凄然悯之曰：“即告尔妻所在，不得尔金，易耳；固尔无金，彼武人，赤手返尔妻耶！”具告以妻所在。戚与成旁徨久之，某忽曰：“子何能？”戚曰：“能书。”某曰：“机在是矣。某公者，矢愿於报恩塔下，倩人书百部首楞施四方，方觅人；子诚善书，计可得数金，事或可图欤！曷疾去。”戚乃尾某行，而以子属成。见某公，以情告；试以书，书诚工；某公既善其书，又悯其遇，施十金。某乃踉舱摧携戚至某标郝总旗所。郝他出，郝妇曰：“谁耶？”戚告以故。妇曰：“诚有江阴王氏者，予我金，我与尔妇。”戚喜妇无多索，跪献金；妇持金入，久之不出。又久之，出，四顾曰：“何为者？”戚与某咸惊噪。妇愕然曰：“何为者乃诬我得金！室固无尔妇，安得尔金！”命阍者扌旁逐之。戚掩涕怨某，相与且去。成方与其子望其与妻俱归，已得故，怒目曰：“—不得妇，又失金，不直一死耶！奈何辽返！明日与我俱。”明日，戚携子偕成往，匉訇於门，郝方立毯场弄鹰。召入，成瞪目欲裂，启而前：“吾成三，是为吾友戚三。戚妇在公所，昨携金赎妇，公夫人得金，又不与妇；吾与戚邑陷家破，与妇失，去死丝粟耳。无家死，失妇死？失金亦死、公不与戚妇，十步之内，以颈血相溅矣！”突出刃靴中，欲自杀。郝怒张，急止之曰：“安有是！吾妇何从昧尔金？尔勿自杀！吾入询，诚有是，吾不以为妇矣。”乃急入，久之，闻譇詉声；已，复闻郝挞妇。戚与成咸跪呼於外曰：“勿挞夫人！但愿还吾妇足矣。”食顷郝出，气结，掷金於地曰：“急持去！”成稽首曰：“戚急得妇，不急金，且金归公室一日夜矣，又吐之，公大人，义不为也！”争之益力。郝曰：“义哉！子为友，乃以死争。计戚所持金，乌足赎妇！然吾高子行，何计金！当以妇归子友。”因呼妇出。戚方注目不瞬，谓妻且至，望不类，少近，则成与妻相抱痛哭矣。妇盖成妻也。先是成妻之被掳而南也，过邸合，书壁曰：“我江阴成三郎妻王氏，为某标郝掳，见者幸以语吾家。”久之，“成”字微落，独存“戊”。某第见戚所揭示，故遽报之戚云。郝见妇反属成，讶曰：“异哉！子以死争友，而固乃自争！天下嗜义者，独为人哉！天合子，子疾去。”成曰：“金出戚而妇归我，我何去！去则戚之金不返，我诚我争矣。”郝曰：“奈何？”成曰：“小人勇於力，妻善针黹，公诚能录小人夫妇，愿得二十金与戚，听其觅妇。小人郎除马通，妇括爨下，甘心矣。”郝曰：“义哉！然吾无所需子；有张将军者，方觅役，曷为子言之。”郝即趋张所，戚亦随成往。张见成，遽许纳，出廿金予成券，券成，成以金予戚，戚曰：“子激於义，售夫妇身，期全吾夫妇耳，顾吾妇何在？得金安往！”相与絮泣，张曰：“尔姑携会去，得间，当具以语我，我当为觅之。”戚见张位都赫，往来甚夥，意显者苟留意，忧不得妻耶！乃叩首曰：“予所赍十金耳，成售身，倍其金予我，我义不敢受。然成缘我金而得妻，又不忍分我金。吾侪落魄，得金即随我手逸；金尽，而妻终不可得，且负两公义。曷以金留公所，公但为我觅妻；妻得，则成之心尽，我郎倍费成金，无所愧於成矣。”张亦颔之，乃纳金，令“尔亦觅所在，来语予；毋独恃予。”阅二日，成方除马通，过壤室，闭诸妇人，多操乡里昔。成私度曰：“戚妻脱在是，谁复知者！”乃亦操乡里音，过牖下曰：“戚三郎嘱余寻妇，今安所得耶！”妇令之，迫于监者，不敢答。晓如厕，遗片纸墙隙，复操乡音曰：“此纸纳之隙，留以备明日。”成遥闻之，觉有异，侯人定，趋取纸，细书“戚三郎妻王氏即在此，君急语我夫。”成得之大惊喜，急闻之戚。戚乃携子先恳之郝；郝与俱往。戚直前跪曰：“连觅妻所在，闻即在府中，愿悯之！”张急询所系妇，首王氏，即戚妇也。呼之出，真戚妇也。戚见妇，惊悸错愕，未敢往就，摇摇不知悲。其子见母出，突奔母怀，仰视大痛，妇亦俯捧儿，哭失声。戚至是，始血泪迸落。戚、成跪张前，戚妇亦遥跪听命，张曰：“是诚尔妻，然是人少有色、故遴为首，约直五十金；半犹不足，望得妇耶？”戚浼郝言之曰：“邑陷家破，安得金！将军悯之。”且娓娓言帝所以祐之者，复告以梦期以动张。张曰：“众无一赎，始赎即减定值，何以示来者！”坚不许。戚曰：“成售夫妇身，仅得此金，而又苦不足；天乎，安所得金！”戚乃大哭，妇哭，而戚子又趢<走豕>往来，哭於父母旁。郝哭，张之厮养哭，张姬妾环屏内者亦哭；久之，张亦涔涔泪下矣。哭声鼎沸间，张突跃起曰：“止！吾还汝妇：不须金也。城陷家破，尔诚热所得金；且尔数被创弗死，非帝祐不至是。尔诚善者，吾还尔妇、不须金也。成以尔售身於吾，尔夫妇还而成留，成即不怨尔，尔何以谢成！吾既还尔妇，兼还尔友夫妇，尔夫妇曷与尔友夫妇偕还！此二十金，郎以为尔辈道里需。不须金也、吾还尔妇。然我有言，尔亦毋我逆，尔之子秀而慧、我怜之，盍以子我。我耄矣，无嗣，诚子我，我不奴视子，不隔膜视子也。”戚急遽未有以应，妇忽趋前，唾耳语戚。久之，复扬谓戚曰：“子尚需乳耶！”戚遽膝前曰：“将军生全两家夫妇，且欲子下愚子，何不可者！”将军喜，急前抱儿；儿亦匿将军，不复甚恋父母，将军益喜。呼戚夫妇坐，待以亲串礼。举儿入室，遍拜所亲。已，复剑儿出，衣冠焕奕，宾从以下，皆罗拜庆将军有子。戚与成两家，谢将军去。计戚初见张将军日，实帝所示十四日内也。人咸以为戚虔於帝之报云。戚归，既安其室，复过某公，为书经塔下者三阅月。因得往来视儿，将军亦多所赠。久之，将军病卒。将军拥高资，族子利之，咸以为戚自有父母，非吾族类也，耸臾其归。戚子亦因之便去。诸母恶族子，竞以所有与戚，戚子所携甚厚。至今为江阴巨室。咸亦依戚以终其身。子归後，新帝祠；江上知名之士，成为诗文纪之。戚尽镌於祠右，予为之记。
　　南城张教授孟常，名世经，在上杭常语余曰：世传孔氏三世出妻，盖本《檀弓》所截，“孔氏不丧出母，自子思始”之说。予窃疑之。以为孔子大圣，子思大贤，即伯鱼早夭，亦不失为贤人，岂刑于之化，皆不能施之门内乎！或曰：古者七出之例甚严，有一于此，则圣贤必恪行之；岂孔门数世之妇，皆不能为前车之鉴乎！夫漠、宋诸儒，其致辩于五经多矣，而此独阙如。或谓《礼记》皆汉儒傅会之说，语多不经，不必深辩，然此颁之学宫，传之後世，而致使大圣大贤冒千古不白之冤，此读书明理之士所不敢安者也。间尝反覆取《檀弓》之文读之，忽得其解。其曰：昔者子之先君子丧出母乎？夫“出母”者，盖所生之母也。《吕相绝秦》曰：先公我之自出。则“出”之为言生也，明矣。其曰子之不丧出母何居，即孟氏所谓“王子有其母死者，其傅为之请数月之丧”是也。盖嫡母在堂，屈於礼而不获自尽，故不得为三年之丧耳。其曰：其为伋也妻者，则为白也母；其不为伋也妻者，则不为白也母。夫所云“不为伋也妻者”，盖妾是也。意者白为子思之妾所出，而子思不令其终三年之丧，故曰“孔氏之不丧出母，自子思始”也。由是言之，子思且无出妻之事，而况於伯鱼乎！况於孔子乎！其曰“子之先君子，非指孔子、伯鱼也”，犹曰“子先世之人云尔。”读者不察，遂讹传为孔氏出妻，致使大圣大贤，负千古不白之冤。郎谓汉人皆谬，亦未有无故而毁圣贤者。此非记《檀弓》者之过，乃读《礼》者之过也。孟常此论大有关系，故附记之。
　　在宛丘时，常问“卤簿”之义於陈蝶庵先生。先生言法驾出，例以卤水洒道，取其不骤乾，足以清尘；簿则仪仗之籍也。仪仗未出，卤为之始，以其始事也，故曰“卤簿”。先生语予若此，不知然否！
　　吴门林若抚云凤，老而工诗，沧桑後匿影田间，虽甚贫，不一谒显贵。庚午秋，吴众香开星社于高座寺，时社中惟予与余姚黄太冲、桐城吴子远，年皆十九，若抚赋诗赠予辈曰：“白社初开士景从，同年同调更难逢；谁家得种三珠树；老我如登群玉峰；书寄西池非匹鸟，席分东汉有全龙；慈恩他日题名处；十九人中肯见容。”後予以庚辰、子远以丁亥登第，惟太冲以明经隐于家。後余官闽中，若抚累欲访予，不果。及予戊子北上，先数日订若抚出山，晤於舟次；予至之日，即若抚捐馆之夕。贫不能治丧，予欲有所赠於若抚者，即付其子为含殓费。申霖臣谓若抚若忍死以待君者。异哉！若抚诗数卷，其子藏之家。闽中徐兴公前辈，与若抚为通家好，亦有若抚诗钞，兴公之子延寿藏之。脱余不死，会当为亡友镌行於世。太冲为白安先生子，白安以珰祸殂身；太冲年十六，常刺血上书为父白冤。时谓忠孝萃于一门云。
　　文灯岩曰：皇甫谧《高士传》，其去取有不可晓者：进《庄》，《列》所引荒唐不可信之人，而退泰伯、伯夷、叔齐、延陵季子、鲁仲连、黄叔度、范史云之徒。如以上数子者，见於经传不书，其他书之见於经传者皆是也。且颜鲁大贤也，弦高、王斗细士也，大贤不宜溷，细士不足录。至於下榻加膝，不备书於徐、严之谱；顿足恨叹，不微辞於闵忧之册，亦已疏矣。余於是而知古人之用意，固不屑屑以求详也如此。如观鸿鹄之举，羡其仰青天，睹白日不为遥耳。岂一一而数之哉。
　　李君实曰：常闻人说黄子久年九十余，碧瞳丹颊，一日于武林虎跑，方同数客立石上，忽四山雲雾拥溢郁勃，片时竟不见子久，以为仙去。予向疑躭画者饰之。今翻《道藏•玉文金笈》，经公望编录者非一。其师则金莲头，友则莫月鼎、冷启敬、张三丰，乃知此老原从十洲来。绘事特其撒米狡犹之一技耳。
　　李君实言：人知女子有月事，不知男亦有之。凡人血气，随月盈亏，月廓空则人骨髓亦缩减；三日生明，又行进长，与海潮相应。其意谓男子之精血，随月为增减；虽无月事，而亦有盈亏也。然女子亦有终身无月事者，有四时一至者。余里中一妇，月事自口中出，每月时日不爽，不则孕矣。亦大异事。
　　秣陵童谣，有“杨柳青，放风筝；杨柳黄，击棒壤”之语。《风土记》曰：击壤，壤以木为之；前广後锐，可长尺三四寸。《博艺经》曰：长尺四，阔三寸；将戏，先侧一壤於地，遥於三四十步，以手击中壤敲之，中者为上。《释名》曰：野老之戏具也。元晏曰：十七时与从姑子果卿等击壤於路。吴盛彦赋曰：以手中之壤，击地下之壤。所言皆似是而非。壤字属土，何因是木！不若童谣中只杂一棒字，使显然易辨。《博艺经》所云长尺四者，盖手中所持木；阔三寸者，盖壤上所置木。二物合而为一，遂令後人不知为何物矣。阔三寸者，两首微锐；先置之地，以棒击之，壤上之木方跃起，复迎击之，中其节，木乃远去。击不中者负，中不远者负，後击者较前击尤远，则前击者亦负。其将击也，必先击地以取势，故谓之击壤云。此是少年有力者所为，必非老人所宜。观元晏记为十七时事自明。《释名》因後世有击壤之戏，尧民有《击壤》之歌，遂附会为野老之戏具耳。有见韩滉《击壤图》，但作含哺鼓腹状，别无戏具，则知当时但以杖击地而歌耳。後世遂以童子之戏当之，误矣。
　　古技艺中所不传者，弹棋；饮食中所不传者，砍脍。砍脍虽不传，然以意度之，或是闽广人所为鱼生之类；若弹棋则茫无影似矣。友人有言秦中一好古家，藏有古弹棋局，方二尺，中心高如覆盂，皆与古所传合。予未之见。然弹棋之法不传，局郎存，无庸也。
　　杜宇亦名杜主，见《成都记》。杜主，人罕用之。按杜鹃凡啼皆北向；生子，百鸟为之哺。客言百鸟为哺，岂亦钦是古帝魂耶！夫邻有痛声，儿复呱呱，邻家之妇，怜而抚之，亦情之所有者，何独鸟不然！孟浩然诗：“高林滴露夏月清，南山子规啼一声；邻家孀妇抱儿泣，我独展转为何情！”以子规兴孀妇，意深矣。
　　予乡密县西山中，多香鼠，较凡鼠颇小，死则有异香。盖山中之鼠，多食香草，亦如獐之有香脐也。山中人多捕之，以应州邑之索。得则置箧笥中，经年香气不散。予得数枚，携归金陵，语第二儿在扬曰：“革囊化则俱臭，此乃独香何居？”儿曰：“此正其臭处。”当时极赏其慧，不意此儿客岁夭折矣。拈笔记此，不禁潸然。吾乡吕叔简先生，常言而今讲学，不为明道，只为角胜；字面词语间住一点半点错，便要连篇累牍；辩个是。这是甚麽心肠！讲甚学问！先生此论，似为世之辩朱、陆同异者而语。予同年孙道相亦云：九渊与考亭同理异持，门人各传师说，遂起朱、陆之争。乃考之上世，理学不名，同异不攻；有巢似匠，神农似医，轩辕似博士。此在後世，定不列儒流，而古圣乃仆仆事之。盖理足者，不辞余也。道至老聃而後名，说至庄生、列御寇、孟子然後攻，性学至陆、朱然後穷。何也？其说好尽，故穷也。荀况谈仁义，而李斯得其道以杀人；此在异端犹不可，儒林乃自异哉！闽曾弗人送刘汉中敬授广信序云：自孔子之世，教学甚明，而及门不免有本末之讼；是以或支或简，虽大儒亦互诤其所是。朱、陆固讼於道中，所谓不失和气，而相争如虎者。其角立起於门士，笃信其师说，深沟高垒，不肯相下；而流至於寻声之徒，目不辨朱、陆何人，閧然而佐斗。而腐儒里师徇传注而反之者，执而问之，亦不知何语；无自卫之力，而适足以招侮。盖自弘、正以前，则朱胜；隆、万以後，则陆胜；嘉、隆之间，朱、陆争而胜负半。然其下流，莫甚於万历之季。至於今日之後生小子，发蒙於传注，斋之粮而倒戈；实则非有所深然於陆，并未有所疑于朱也。第以为世既群然而排朱氏，吾亦从众而排之、击之，不如是，则无以悦聚从俗焉耳。盖昔之争者，起於过信其师学；而今之附和而诟先儒者，求一能疑之士，且不可得，所为愈争而愈下者也。又同年董福兄《四书集说》序云：事可以寄吾明道善俗之意，则不必高坛坫、列旗鼓，以自异於时。盖世教之衰甚矣，吾性吾命，或言之以为耻；间有能自异者，又务为标榜；中未必足，而外则欲其有余也。崖岸立而分畦畛、畦畛分而滋同异，同异滋而生水火；其始争於宁僚，其终毒手国运，此亦近代君子之适咎也。夫学者，天下之公器，使人异之，不如使人就之；使人疑之，不如使人守之。吾无务为逴俗绝物之行，而天下已不能不群然趋向；如器竹之必，器土之必型也，斯可以无憾矣。合叔简先生与三君所论，今之纷纷角立者，亦可废然知所返矣。
　　予丁亥之春，庚寅之夏，两过建阳望文公读书处，去考亭里许。又於山下诸生家，见文公家谱中，载所为“考亭”者：其邻人某既葬其考，作亭於山半，以望其茔，向公索名，公即以“考亭”颜之，复为书使悬之亭上。则“考亭”与公何与？予遍检公集，公既未尝以此自呼，当时亦无以此称公者。後人第以公读书处与“考亭”相近，遂以称之。又有误以“考”为“攷”者。误书可也，以他人之考为文公之考，不可也。不可不辩。
　　书有四种：曰临，曰摹，曰响扬，曰硬黄。临者，置纸法书之旁，睥睨纤浓点画而仿为之。摹者，笼纸法书之上，映照而笔取之。响搨者，坐暗室中，穴牖如盎大，悬纸於法书，映而取之，欲其透射毕见；以法书故缣，色沈暗，非此不彻也。硬黄者，缣纸性终带暗涩，置之热熨斗上，以黄蜡涂匀，纸虽稍硬，而茔彻透明，如世所谓鱼鱿、阴角之类，以蒙物无不纤毫毕见者。昔人解响搨、硬黄者，皆若此。今人不用熨斗涂躐，但以油脂入少许躐，搥薄侧理，既明彻，又不透渗，或用薄明角作板，映而书之。硬黄似矣，惟响搨尚未分明。予在北海，见胶西张用之为人集右军帖中字作碑，先用硬黄法摹帖中字於纸，向灯取影，以远近为大小，若今人为影戏者。度其式合，就而双钩，然後实填。故一帖中字大小能相似。又幼时见新城王公修开封学，榜联皆集欧率更书，亦用此法。又黄山谷与人帖云：唐临夫作一临书桌子，中有抽屉，面两行许地，抽屉中置灯临写摹勒，不失秋毫。与予以灯取影之说合。以法书缣色沈暗，向日映之，特其一端耳。响有影响义，一作向。
　　天下尤异之物，若触手便得，亦大不韵。福州李阳冰《般若薹记》，凿乌石山巅，岁久石面倾覆，势又最高，必架木数十丈，仰而搨之，始可得。《瘗鹤铭》在焦山下，岁久，石垂入江，必俟隆冬水涸，以小舟就石，始能搨。《般若薹》予筒能入望，过焦山正江水弥漫时，僧人指示《瘗鹤铭》处，惟从波涛镗鞳中想像之，实无所见也。一在高山，一在深谷，造物若甚吝此奇秘，不骤以示人者。异哉！
　　李君实曰：师旷《禽经》：青凤谓之鹖，赤凤谓之鹑，白凤谓之鹔，紫凤谓之鷟。盖凤丹穴，鹑又凤之赤者。故南方取象鹑火，鹑郎凤也。以配龟龙与麟，非鹑鸟也。
　　《博物志》云：鸡卵可作琥珀。余见江南人以乔麦灰渍鸡子，久之色如琥珀。岂郎此耶！抑有别术，遂可使成琥珀也。
　　冯具区先生藏梅花和尚一叶竹，止作枯丛乱茁，以片玉缀之。李君宝藏和尚梅花一辐，如三四寸蓄缩冻虺，一旁攒五六丁，止作二花，一在纸地勾圈，一就梗渍出，管出人意想外。闻一叶竹後亦归君实。紫桃轩中有此一叶两花，千枝万卉，俱堪扫却矣。
　　汉诸侯王以酎金失侯者，前後数十人。余初疑酎金何事，《史》、《汉》注皆未明。後见焦澹园《笔乘》，始得其解。先生云：按汉仪，诸侯王岁以户口，酎黄金於汉庙。皇帝临受献金，金不如斤两，色恶，王削县，侯免国。注云：因八月常酎会诸侯庙中，出金助祭，谓之酎金。酎，正月旦作酒，八月成，三重酿醇酒也。味厚，故荐宗庙。金，黄金也，不如法者，夺爵。此必当时因封爵太滥，故索其过而除之耳。不然一人酎金不如法，後人岂不鉴於前车，而仍蹈覆辙耶！“酎”音宙。
　　志称天下有十大名山，建宁府渔梁山其一也。然四方人与建宁人但称武夷，即取道其间者，亦但称霞岭，俱不及渔梁。余霞岭诗有“渔梁北接大竿长”之句，闽人异之，盖未之考也。闽之以渔梁入诗者，自余始。
　　鹤生他处足皆黑，在南通州吕四场所产足皆绿。背有龟文，相传纯阳四至其地，故场名吕四。鹤为黄鹤遗种云。
　　荆湘僧居近水。有龙时挟雷雨出入，种园张老者，术士也，嗔此龙损物，密禁以法。龙潜告僧曰：“某乃龙也，住此水多年，今为张老所禁，命在危急，请和尚救之，愿酬一宝珠。”僧如其言，以告张老。张曰：“和尚勿救此龙，若受其珠，後悔无及！”僧恳请不己，张老乃放龙移出潭水。张老去後，雷雨忽作，壤僧舍，夺其珠。予过虎林，有同乡生为人丐事，事平索金不得，更挟同乡生短长，生以为苦。余笑以此语生，神龙尚作此狡猾，况世人耶！同乡生大笑去。
　　海市有偶一见之四明者，有见之漳州者，盖不独登州为然。近予姻张石平少参，见於淛海；吴梅村诸公皆有诗纪之。然人知有海市，而不知有山市。东省莱濰，去邑西二十里许，有孤山，上有夷齐庙。志称春夏之交，西南风微起，则孤山移彤城西；从城上望之，凡山峦、林木、神祠、人物，无不聚现。踰数时，渐远，渐无所睹矣。予乡长葛邢君国玺，先予为濰令，己卯四月曾一见之。尝绘图作纪，诸同人皆有题咏。予在濰两年余，未一遇也。但海市变幻不常，此则有定形耳。
　　《春秋》：成公十六年正月雨木冰。木冰亦曰树介，亦曰树稼，寒甚而木冰，如树作介胄也。其占不一。谚曰：“树若稼，三公怕”，以为应在贵臣；又以为应在甲兵。己亥元旦至人日，皆有是异。予在请室，询之卫士，咸曰：此丰年之兆也。余初疑之，继阅《类书》载齐谚云：“霜淞如雾凇，贫儿备饭瓮。”亦以此为丰年兆，则知卫士之言，有由来矣。其岁亦大稔。然一事而数占，终以为疑。後得徐君义书，乃始涣然。君义曰：寒浅则为雾淞，寒甚则为木冰树介；雾淞兆丰，而木冰兆凶也。《曾南丰集》：“齐地寒甚，夜雾凝於冰上，日出飘满堦庭，尤为可爱。作诗云：‘园林初日净无风，雾淞花开树树同，记得集英深殿里，舞人齐插玉珑松。’”李献吉诗：“今朝走白雾，南枝参差开；紫宫散花女，骑龙下瑶陔。”两公诗若喜而赋之者，则为丰年之兆明矣。然皆咏雾淞也。
　　闽中独有红茉莉。
　　今之出钱物以主博者，名曰囊家。什一徵胜者，曰打头。按《国史补》云“今之博戏有长行最盛，王公大人颇或躭玩，至於废庆吊，亡寝食。及博徒用之，於是强各争胜，谓之撩零；假借分画，谓之囊家；什一而取，谓之乞头。”则知囊家、乞头之名，古亦有之矣。第长行之戏，至今不解，撩零亦不知何意。有谓长行郎双陆者，按李肇所言：其具有局，有子黄黑各十五，掷彩之骰有二，似与双陆近矣。然又云其法生於握槊，变於双陆，则又与双陆异。洪遵谱双，以握槊、长行、波罗、双陆四名为一。近徐君义谓李肇之言，正与双陆合；其所谓变於双陆，则唐之双陆，或反与今不同，亦未可知。予按李易安《打马图》序云：长行、叶子，博塞、弹棋，世无传焉。若云双陆郎长行，则易安之时，已无传矣。岂双陆行於当时，易安独未之见；或不行於当时，反盛於今日耶！则长行非双陆明矣。
　　叶子、彩选，纷纷聚讼。予谓彩选郎今之百官铎，不待言矣。叶子必今之纸牌，但叶子圆淮南寇，不知始何时。今江右叶子，有无图像者，有作美人图者。闽中叶子，有作古将相图，有作甲第图者。近又有分鸟、兽、虫、鱼为门类者。古之叶子，正不知作何分？若伹以图淮南寇，谓叶子之兴必在宋人後，则误矣。南人至今呼为斗叶。
　　徐君义谓打马之戏今不传。予友虎林陆骧武，近刻易安之谱於闽，以犀象蜜蜡为马，盛行其中。近淮上人颇好此戏，但未传之北地耳。
　　蔡君谟有水晶枕，中函桃花一枝，宛如新折。《柳氏闻见录》：洛阳林氏水晶枕，中有半开杏花一枝。似皆未为异。余在闽中，见三寸许水晶马，玄毛遍体，有若生成。又一马，頫饮池中；藻荇数茎，鲜碧如未失水者。又一圆柱，高二寸许，中含水，若一粒珠；卓立之，则珠泛泛向上，倒视之亦然。闽人视为常，价亦不昂。
　　汤若士《武陵春梦》诗：“细语春情惜夜红，妨人眠睡五更风；明朝翡翠洲前立，拾取砂捞置枕中。”陈藏器《本草》：砂扌妥子生砂石中，形加大豆，背有刺，能倒行，常睡不动。生取之，置枕中，令人夫妻相悦。蜀人号曰浮郁。《癸辛杂志》：南丹山中有相怜草，媚药也。或有所瞩，密以草少许掷之，草著其身，必相从不舍。诸如此类，群书所载甚夥。独《霍小玉传》所载驴驹媚、发杀觜，似媚药无疑；然不知为何物，亦不见於他书。
　　古图既不可见，尚有散见其名目於载籍中者：如曹不兴《玄女授黄帝兵符圆》，宋炳《狮子击象图》，张憎繇《汉武射蛟图》，卫协《穆天子宴瑶池图》，周昉《杨妃架雪衣女乱双陆图》，燕文贵《七夕夜市图》，叶仁遇《淮阳春市图》，王士元《绿珠坠楼图》，任才仲《四更山吐月图》，刘宗道《炤盆孩儿图》，李伯时《嫁小乔图》，无名氏《佳人塞食图》，赵子昂《管夫人烹茶图》，周通《李陵送苏武图》，何霸《潇湘逢故人图》，唐人《村田瞑歌图》，任南麓《玉环并辔图》，宋人《美人却扇图》，张萱《号国夫人夜游图》按其名目，尚恍惚若见於目中，使人飞动不能自己，况睹其真迹乎！董华亭常言：名画不必骤见，梦见三四度而後见之，始佳。予谓更不得见，亦正佳。
　　广陵陆弼，记嘉靖间汪伯玉以襄阳守迁臬副，丹阳姜宝，以翰林出提学四川，道经楚省，三省会饮於黄鹤楼。伯玉举杯大言曰：“蜀人如苏轼者，文章一字不通，此等秀才，当以劣等处之！”聚众皆愕睨，姜亦唯唯而已。後数日会饯？伯玉又大言如初，姜笑而应之曰：“访问蜀中胥吏、秀才中并无此人。想是临考畏避耳！”
　　正统元年丙辰，状元周旋，至弘治九年丙辰，则状元朱希周；正德九年甲戌，状元唐皋，至万历二年甲戌，则状元孙继皋。科名姓名，皆相照应。闽建阳李有年，举嘉靖庚子乡试十九名，其弟有则，举己酉十九名，有年子闻韶，举万历甲午十九名；吴兴施寿明，中万历己未会试十九名，弟浚明，亦举壬辰会试十九名。父子兄弟，名次并同。近闽同安刘望龄，先以三十四名，举本省乡试，革去後，顺治辛卯复举本省乡试三十四名；顺治壬辰，武进巢霞林中会试一百六十二名，以磨勘停科，乙未复中一百六十二名。
　　予阅《古今注》，冠子者，秦始皇之制也，令三妃九嫔当昼戴芙蓉冠，插五色通草苏朵子。乃知三吴通草花朵，秦时已有。
　　徐君义言：崇祯丙子，雷击其邑市民王姓家，雲雨晦冥，震声甚厉。偶触产室，雷电遂霁，堦上有天书：“二子不孝，他日重治”八字。体作行书，径二尺余，似以积沙成之，而扫濯不能去，顷之自灭。则万目所共睹也。书此为不孝戒。
　　仁和张开渠冢宰，元洲之兄也。母陈，畜朱鱼二十余头，流目日久。母亡，问渠哀毁，不忍往视，皆变为白。群客聚观，有谓鱼常变色，无足异者。此及去丧之日，鱼复变赤，俨同除丧。人谓孝感所致。
　　今人皆以橄榄为余甘。《骈雅》：余甘之子如弹丸，其核五棱。世有圆橄榄耶！余甘自另一种。
　　温庭筠诗：“玲珑骰子安红豆，入骨相思知也无！”徐兴公云：岭南国中，有相思木，岁久结子，色红如大豆，故名相思子。每一树结子数斛，非郎红豆也。客云，相思豆有雌雄，合置醯中，辄相就。一客言：豆安有雌雄，以磁石养一，以铁层养一，伪置水中，亦自相就，不必醯也。余笑谓：豆无雌雄则已，脱有之，则必当置醯中，醯中之豆，亦必雌先就雄。
　　孙道相先生曰：安丘石门村，多生槲树林，是土人之野蚕厂。按野蚕成茧，昔人谓之上瑞，乃今东齐山谷，在在有之，与家蚕等。蚕月抚种出蚁，蠕蠕然，郎散置槲树上；槲叶初生，猗猗不异桑柔，听其眠食，食尽，郎枝枝相换，树树相移，皆人力为之。弥山遍谷，一望蚕丛。其蚕壮大，亦生而习野，日日处风日中雨中不为罢。然亦时伤水叹，畏崔啄。野人饲蚕，必架庐林下，手把长竿，逐树按行，为之察阴阳，御鸟鼠。其稔也与家蚕相後先，然其稷者春夏及秋，岁凡三熟也。作茧大者三寸来许，非黄非白，色近乎土，浅则黄壤，深则赤填；坟如果赢；繁实离离，缀水叶间，又或如雄鸡壳也。食槲名槲，食椿名椿，食椒名椒；茧如蚕名，缣如茧名。又其蚕之小者，作茧坚如石，大才如指上螺；在深谷丛条间，不关人力，樵牧过之，载橐而归，无所名之，曰山茧也。其缣备五善焉：色不加染，黯而有章，一也；浣涩虽敞不易色，二也；日御之，上者十岁而不败，三也；与韦衣处不己华，与纨縠处不己野，四也；出门不二服，口凶可从焉，五也。
　　孙道相先生云：司吾山山隐寺，游人题咏，遍满岩石。释惟旃《司吾暗清晓》诗：“露华滴沥晴林晓，石洞巉岩殊杳窕；僧定风恬鸟语徽，雲光冷落涵秋沼。”又女郎汤文玉《春游》诗：“山雨初晴洸佛螺，春风几处揭青莎；采香不倦溪边路，多少飞红趁袜罗。”二诗并刻一石间，不知何好事所为也。予过司吾，访此石，不存矣。
　　旧传江上渔人，得鱼满船，忽一大者，昂首诵南无阿弥佛，声甚巨，群鱼千百，亦皆连声属和，水波为之沸。渔人大恐，尽弃之江。近内乡人阎宗邑，少好捕鱼，业之二十余年。忽一日，梦小人千万数曰：“汝伤我等命，今来索汝相偿”邑甚惊骇，意平生捕鱼之故，誓病间当改业。已，果撤鱼钓之具，长斋念佛。今六十余矣。李子田目击也。
　　王敬哉曰：于奕正，初名继鲁，字司直，宛平人，生而峻洁，性孝友。丧父，让时於兄弟，独居荒园，治举子业；耻剿窃为文章，其所交游者，皆当世名人，以故多畏恶讪笑之者。奕正工为诗歌，好游名山，尝言秋山严静澹峙，如有道高人，每於霜清木老时，骑驴而往，穷岩绝岫，数百里间，无不周览。遇断碑，必披荆剔藓以识之。或攀枯萝，蹑危石，踰其绝顶，慨然赋诗，有超世之概。与楚谭元春友夏、刘侗同人，尤称友善。两君来京师，必客其园，与同人著《帝京景物略》。崇祯乙亥，偕同人取道秣陵，遍历名胜；将之楚，会友夏止之，遂归。而疾作，殒於金陵旅舍。杨曰补、顾与治剔其遗诗数十章。所著《金石志》、《朴草诗》与《景物略》行於世。于生南行，将著《南京景物略》，竟以友夏不果，惜哉！子藻，能世其业，今为庐陵令。顾梦游序其遗稿曰：司直生长京师，独不类京师人，萧然山泽癯也。其家世称素封，多贵显，尤不类矣。四方来京师者，闻其名，辄往司直，然所欢欣订交者不数人，多主于家。环堵梧竹，吟讽高寄，忘其身在长安中。此数人者，名高天下，归而口司直不置，天下益向往之。余神交司直十年，甲戌岁且除，突过我，问何以来，则九日出郊送刘子别，秋气方佳，忽作游想，同舟而下，未辞家也。自此过从至密。予坐客未识司直者，见其蓬髩电目，面作松鳞，癭处颔左，衣冠率略，头瞻倨蹇，愕睨欲避之。已而道风披扬，绪论出，莫不倾倒叹服，徘徊不能去。司直之游，初指寒河，属谭子他之；罢寒河盟，入吴会，是时刘子亦分路入宛，乃成独游。虽所至倾动，而意不自展。返於白门，神色微异，孟夏十日，卒於同人客舍。予与曰补杨子，助同人祝含殓。予语同人，司直不朽，惟予与谭子是职。子曷先之！同人曰：司直奇人，予不可以草草。至京师，而後与谭子谋以复子。後一年，二子皆逝，未有述者。予知司直，又略於二子，恐後遂无知之者，乃与杨子谋刻其《笥遗诗》。嗟乎，此岂足以见司直哉！司直赋颖绝世，又能广异书异闻，以自尽其才。其为谋甚奢，常从容谓予曰：今人寒腹短识，辄不自量造语，余耻之。余所披览既遍，更得快游以归，闭户涵咏而後出，子以为有当乎？今虽间为诗，吾胸中觉有格格未出者，是吾候未至也。嗟乎！司直诗止是，而言在吾耳，其尚忍言乎！司直生长四十年，未一日去其家，家昔不贫，随取而给，且为主於朋友也，无所不尽其。其意以为身之四方，可以取给尽，一如其家耳。孰知语游於今既有难言者，而司直伉爽实甚，顾不免於郁郁，斯亦朋友之过乎！然为司直友者，岂知其遂至於此哉！司直至於此，而未有所述於後，朋友之事，终以缺焉！我知谭、刘至今有余憾也。
　　崔子忠，字青蚓；一名丹，字道母。其先山东平度州人。子忠为诸生，甚贫。为文崛奥，数试而困，慨然弃去。荜门土壁，洒扫洁清，冬一褐，夏一葛，妻疏裳布衣，电勉操作，三女亦解诵读；虽无终日之计，晏如也。工图绘，为绝技，时经营以寄傲；更善貌人，无不克肖。当时贵人，多折官位愿与之交，皆逃避不顾。不喜饮酒，二三故人以文字过从，谈竟日不能去。士自四方来，慕其人，多谢不见。人或尤之，笑曰：“交游盛而朋党立，东漠之季可监也。”後果有以复社植党言者，其识力过人如此！其人短小端饬，双眸炯炯，高冠草履，不知贫贱之可戚也。所作诗歌古文词，人鲜知者，徒知其画耳。董文敏公尝谓其人、文、画，皆非近世所常见。年五十，病几废；亡何，遭寇乱，潜避穷巷，无以给朝夕。有怜之而不以礼者，去而不就，遂夫妇先後死。钱虞山曰：崔子忠形容清古，望之不似今人；画摹顾、陆、阎、吴遗迹，关、范以下，不复措手。居京师阛阓中、蓬蒿翳然，凝尘满席，莳花养鱼，杏然遗世。兴至则解衣盘礴，一妻二女，皆能点染设色，相与摩挲指示，共相娱悦。间出以贻知己，若庸夫俗子，用金帛相购请，虽穷饿，掉头弗顾也。少为书生，师事莱人宋继登；宋诸子及群从，皆与同学，而玫及应亭尤厚善。应亨署铨曹，属一选人，以千金为崔君寿，道母笑曰：“若念我贫，不出橐中装贻我，而使我居间受选人金！同学少年，尚不识崔子忠何等面目耶！”玫居谏垣，数求其画，不予；诱而致之邸舍，谓曰：“更浃日不听出，则子之盎鱼盆树，且立槁矣。”道母不得已，方与画；画成，别去，坐邻舍，使童往取其画曰：“有树石简略处，须增润数笔。”玫欣然与之，立碎之而去。其孤峭绝俗，皆此类也。崇祯戊寅，余匏系都城，道母寓方阁老园池，去余寓一牛鸣疏地。有陈桐古木，前临雉堞，晨夕过从。余放归，道母及华州郭宗昌，送余报国寺古松下。余笑谓词馆诸公：“公等多玉笋门生，亦有崔、郭两生者乎？”郭亦秦中博雅奇士也。
　　倪文正曰：岳氏之祠，泥范武穆，金铸桧、卨，人之欲不朽桧、卨，甚於存武穆也。

　 
卷六 
　　陈後村云：苏、章本布衣交，子厚当国，乃窜坡公於海内。及子厚谪雷，坡公害云：闻丞相高年寓迹海隅，此情可知。且劝其养丹储药。君子无纤毫之过，而小人忿忮，必致之死；小人负邱山之罪，而君子哀怜，犹欲其生。此君子小人用心之所以不同欤！
　　熙宁末，郑侠得罪，凡通问者皆获谴。欧阳仲纯独倾资送之。其大节如此。仲纯，文忠公次子也。叶文忠与闽人建一佛祠于金陵清凉山下，有祠志，似当以此事附入。
　　坡公云：江湖间有鸟，呜於四五月，其声若云“麦熟郎快活”。按今诸禽言诗中，皆未及此。
　　铁室，铁甲之遍身者。山谷赋：“矢来无乡。”乡，方也。有来从之方，则积铁以备一乡；谓铁一身，以备一处，则甲之不全者。无乡，则铁室以尽备之；谓甲之全，自首至足，无不有铁，故曰铁室。见《芥隐笔记》。按甲自面至足各有名，不闻称铁室。详其意，恐如昔人所云，油衣以瓦为之，则不漏耳。《笔记》所称，未知何据？
　　坡公书《鸡鸣歌》：余来黄州，闻黄人二三月皆群聚讴歌，其词固不可分，而其音亦不中律吕；但宛转其声，往返高下，如鸡唱尔。与庙堂中所闻鸡人传漏，微有相似；但极鄙野耳。《汉官仪》：“宫中不畜鸡，汝南出长鸣鸡，卫士候朱省门外，专传鸡鸣。”又应劭曰：今《鸡鸣歌》也。《晋太康地道记》：後汉固始、鲖阳、公安、细阳四县卫士唱此曲，于阙下歌之，郎《鸡鸣歌》是也。今京师每夜漏初下，逻卒群聚，一人唱为歌，群来和之；须臾遂远遍近。宛韩其声，往返高下，有音而无字，岂郎古《鸡鸣歌》耶！
　　石介谓杜默豪於歌。坡公云：吾观社默豪气，正是村学究饮私酒，食瘴死牛肉，饱後所发者也。今之饮火春、食瘴死牛肉者甚多，请速以茗蔬荡涤之，毋受人毒詈。
　　逸少好鹅，亦是偶然寄意。宋人张正素乃言善书者贵指实掌虚，腕运而手不知；鹅颈有腕法，逸少好之，倘在是耶！此真稚子之见。石林老人乃谓正素能书，识古人行笔意，故其言为近理。更可发笑。
　　宁武周将军，将军故西北边外墙（疑当作鄙）人也，短健善射。年方少，好逐禽。偶弦急失玦，值鹿角山畔石中，取而刀截之，加大指上，遂以为玦。後指渐大，即贵时，此玦狭，固不能去，佩之终身。入边城行伍，经战必先，积功至团营裨将。同裨将者，多中官家人役；或因其质朴戏之，将军一待以敬。言及战事，则嗤嗤笑曰：“公曹恐不禁大弄，何不培胆无事时。朝廷禄不当白受却也。”积资级，总兵宁武关。爱养士卒，同甘苦，日耑治兵。流贼至，整兵关城下，人人气吞贼，以为旦夕可尽歼。决战声鼓，杀其前队尽，贼披靡，奔数十里。李贼惧，大益兵来。将军骂曰：“狂奴自寻死！”遂率兵与战。兵不过数千，贼乃数十万。战交，又尽杀其前锋，贼督後兵益进，累进累杀；贼进速且多，兵力具竭，遂不支。将军独率亲丁百人，出没如流星，当者皆死。身被数矢，大喊杀贼，亲了陷且尽；犹独杀数十人。将军马被创蹶，兵刃雨至，跳下，乃步战。将军足踵故相向，行不疾，且被矢如蝟，力披毁，大叫喷血死。将军夫人生边外，善骑，有勇力。闻军陷，且有贼入关城；率守家卒及女骑数十人，出遇贼，巷战杀出关。贼重重如麻，夫人冲突杀贼，贼乱莫辨，以为将军。群贼毕趋，夫人与女骑、家卒尽战死。计前後杀贼数万。贼恨甚，尽屠关人。将军幼无姓。後姓周，遇吉其名也。右周叔殷撰《周将军传》予遇宁武人，问将军事甚详。使得握大将符，统十万众，鼠辈不足歼也。用未尽其才，以无援战死，惜哉！或傅城已破，其夫人率诸女骑坐署堂上，峦弓向贼，所指立毙，贼无政突入者。矢尽力竭，纵火自焚。智勇皆第一流也。
　　虞山钱氏曰：世之论唐诗者，必曰初、盛、中、晚，老师竖儒，递相传述；揆厥所由，盖创於宋季之严羽，而成於明初之高棅。承讹踵谬，三百年於此矣！夫所谓初、盛、小、晚者，论其世也，论其人也。以人论世，张燕公、曲江，世所称初唐宗匠也。燕公自岳州已後，诗章凄惋，传得江山之助，则燕公亦初亦盛。曲江自荆州已後，同调讽咏，尤多暮年之作，则曲江亦初亦盛，以燕公系初唐也，溯岳阳唱和之作，则孟浩然应亦盛亦初；以王右丞系盛唐也，酬《春夜竹亭》之赠，同《左掖梨花》之咏，则钱起、皇甫冉应亦中亦盛。一人之身，更历二时，将诗以人次耶，抑人以诗降耶？世之荐樽盛唐，开元、天宝而已；自时厥後，皆自郐无讥者也。诚如是，则苏、李、枚乘之後，不应复有建安，有黄初；正始之後，不应复有太康，有元嘉。开元、天宝已往，斯世无烟云风月，而斯人无性情，同归於墨穴木偶而後可也。严氏以禅喻诗，无知妄论，谓汉、魏、盛唐为第一义，大历为小乘禅，晚唐为声闻辟支果。不知声闻辟支，即小乘也。谓学汉、魏、盛唐为临济宗，大历以下为曹洞宗，不知临济、曹洞，初无胜劣也。其似是而非，误入箴芒者，莫甚於妙悟之一言。彼所取于盛唐者何也？不落议论，不涉道理，不事发露指陈，所谓玲珑透彻之悟也。《三百篇》，诗之祖也。“知我者谓我心忧，不知我者谓我何求”。“我不敢效，我友自逸”：非议论乎？“昊天曰明，及尔出王”。“无然歆羡，无然畔援，诞先登于岸”：非道理乎？“胡不遄死，投畀有北”：非发露乎？“赫赫宗周，褒姒灭之”：非指陈乎？今任其一知半见，指为妙悟，如照萤光，如窥隙日，以为诗之妙解尽在是；学者沿途觅迹，摇首侧目，吹求形影，摘抉字句，曰此第一、第二义也，曰此大乘、小乘也，曰是将流而为中、为晚；盛唐之牛迹兔径，佹乎其惟恐折而入也。目翳者别见空华，热伤者旁指鬼物。严氏之论诗，亦其翳热之病耳！而其症传染於後世，举目皆股氏之眚也，发言皆严氏之谵也，而互相标表，期以药天下之诗病，岂不傎哉！
　　《养痾漫笔》载东坡缄封与李方叔者为二章所窃事。末云：“坡拳拳於方叔如此，真盛德事；然卒不能增其命之所无，反使二章得窃之以发身，而子厚小人，将以坡为有私有党，而无以大服其心，岂不大可惜哉！”此论是矣。然使非小人如惇者，可谓坡无私无党乎？第中尚有疑窦：夫坡令叔党传与，可谓密矣；方叔即出，叔党不能俟其归乎”即不俟其归；宁不可再往，遂草草付其仆乎？方叔岂无斋室？仆岂不受叔党之教，面以致之，而乃置之几上？二章遂直造其室乎？此皆不可知之事也。或因坡素善方叔，欲栽培之，又有“眼迷五色”之诗，母有“汝不成名”之叹；而嫉二章并得巍科者，■为此说，效二桃杀三士耳。今科第有无私者，而浪传为某官所私；有有私而无一人知其所自者，故此段不可臆断也。
　　吕公著进讲至“人不知而不愠”，言在下而不见知于上多矣，然在上者，亦有未见知于下者也。故古之人君，政令有所未孚，人心或有未服，则反身修德，而不以愠怒加之。如舜之诞敷文德，文王之皇自敬德是也。按吕公此言，不止附经进规，其解经正确。
　　《春秋》纪事，非用一字为褒贬，但据事正名，则褒贬自见。如下杀上为“弑”，此杀上之定名，而不可易者。犹酒之不可以言食，肉之不可以言饮，苟舍之而不曰“弑”，则非下之杀矣。故凡杀上者，必以“弑”书。非恶其杀上，而故书“弑”字以示贬也。故曰《春秋》正名，盖独正其本然之定名耳。圣人岂假智力於其间哉！见《梅纯备忘录》将此法读《春秋》，省却几许藤棘。
　　《盐铁论》：“教与民改，弊与世易。夏后氏以玄贝，周人以紫石也。”按今滇中尚用<贝巴>，郎贝也。不审紫石何，而周用之。
　　夏、商二易，皆因羲皇所画之卦，而用之以占筮；卦序与先天自然之序不同。故“连山”首艮，“归藏”首坤朱子《易赞》曰：“降帝而王，传夏历商；有占无文，民用弗彰。”以为二易无繇词也。或曰：《春秋左氏传》所载繇词，与《周易》不同者，盖夏、商之易，则以为有繇词也。然今莫可考证。世俗所傅《归藏易》，伪书也。见吴澄《周易纂言》。按《周易》未出，当用夏、商二易，其後三易并用；久之《周易》行，二易废。初或各占一易。书曰：三人占则从二人之言，即言三易可也。
　　《会要》云：大食国西邻大海，常遣人乘船，经八年，未极西岸。中有一方石，石上有树，干赤叶青，树生小儿，长六七寸，见人皆笑动，其手脚若著树枝。其使摘取一枝，小儿即死。见《北户录》。今《百中经》前所绘小儿树，想沿于此。乃知俗书亦有所本。
　　《鹖冠子》曰：伊尹酒保，太公屠牛，管仲作革，百里官奴，海内荒乱，立为世师。按古无酒肆，伊尹安得为酒保？管仲作革，仅见此。
　　《画鉴》云：顾德谦赚《兰亭图》，在宜兴岳氏，作老僧自负所藏之意，口目可见。後有米元晖、毕少董诸公跋。少董，毕良史也。跋云：此画能用朱砂石粉，而笔力雄健，入本朝诸人，皆所不能。比邱麈柄指掌，非盛称《兰亭》之美，则力辞以无。萧君袖手营度瑟缩，其意必欲得之，皆是妙处。书必贵古，其说如此。又山河童藻跋云：对榻侩靳色可掬，旁僧亦复不悦，僧物果难取哉！诸跋神情宛宛写出，何必更见原绘。但按《南部新书》云：《兰亭》者，武德欧阳询就越诈求之，始入秦王府。麻道嵩奉教搨两本，一送辩才，一王自收。嵩私搨一本。贞观二十三年，褚遂良请入昭陵，後乃得其摹本。此与萧翼说异，不知孰是？
　　甲申以前，高密令卓茂为太傅。注：高密县，属高密国，今密州。见《後汉书•光武纪》後以儒术，举为侍郎，给事黄门，迁密令，注：密，今雒州密县也。按茂传後云：河南郡为置守令，茂不为嫌，理事自若。则为雒中密无疑。或前为高密耶？纪传不应牴牾如此！
　　《京房》载汤嫁妹之辞曰：无以天子之尊而乘诸侯，无以天子之富而骄诸侯；阴之从阳，女之顺夫本天地之义也。往事尔夫，必以礼义。此多因归妹之爻撰出。
　　“子曰：赐，汝独不闻丧家之狗欤！既敛而椁，布器而祭，顾望无人，意欲施之。上无明王，下无贤士方伯，王道衰，政教失，强凌弱，众暴寡，百姓纵心，莫之纲纪。是人固欲以丘当之者也。丘何敢乎！”见《韩诗外传》。“丧”，向读作去声，言无家也。此作平声，乃有丧之家。“既歙”四句，不甚解。
　　今所在地下得玉肫金狗之类，此皆古者以赂外邦之奇货也。见郭璞《穆天子传》注。肫，豚也，或犭屯。今古玉器中，玉犭屯最多。余所藏至四五枚，岂郎璞所言欤！
　　马实与山阳王畅定好，临别，执畅手诀曰：“太上立德，其次立功，幸俱生郅隆之世，免砖瓦之姿，托为丈夫，当建名後载，不可为空生徒死之物，秽天地之间、”见《後汉书》按弄瓦之瓦，纺砖也。故曰“砖瓦之姿”。
　　皇甫玉抹眼，历摸诸人，至文宣，曰：“此最大达官。”于任城曰：“至丞相。”于常山长广曰：“亦贵。”至石动桶曰：“此弄痴人。”至一供饍曰：“止得好饮食而已。”按揣骨术，今尚有传者，抹眼则古今所无；此必别有幻术，以抹眼为名耳。
　　李子田曰：俗云“姨娘怀里闻得娘香”。此语甚俚，然元裕之《哭姨母西君》诗：“竹马青衫小小郎，阿姨怀里阿娘香。”则其语亦远矣。谚云：“有麝自然香，何用当风立。”不知何出。川老《解离欲阿罗汉》云：“蚌腹隐阴珠，石中藏碧玉；有麝自然香，何用当风立。”意或出此。
　　李子田曰：古人赠送人诗，有与其人一不相关者；盖其意起於彼，故其全章喻义属彼，郎谓赠彼矣。李白《赠任城卢主簿》云：“海鸟知天风，窜身鲁门东。临觞不能饮，矫翼思凌空；钟鼓不为乐，烟霜谁与同？归飞未忍去，流泪谢鸳鸿。”此有一字阴及卢主簿耶？今人谀人家世、科第、爵秩、子孙、事功、宠遇，班班咸具。而犹恐其时遗也，何论古法哉！古人为人题物，亦不尽粘着其人，如宋之问《题张老松树》云：“岁晚东岩下，周顾何凄恻！日落西山阴，众草起寒色；中有乔松树，使我长叹息；百尺无寸枝，一生自孤直。”若今人为之，必句句谀人，诗何得古耶！
　　艾千子曰：今人谓宋之大家，未能超津筏而上。又谓欧、曾、苏、王之上，有左氏、司马氏，不当舍本而求末。夫今人不为左氏、司马氏则己，若求其为左氏、司马氏，则舍欧、曾诸大家，何所由乎！夫秦、汉去今远矣，其名物器数，职官地里、方言里俗，皆与今殊。存其文以见於吾文，独能存其神气耳；役秦、汉之神气而御之者，舍欧、韩奚由！譬之于山，秦、汉则蓬山绝岛也，去今既远，犹之有大海隔之也、则必借舟楫焉而後能至；夫韩、欧者，吾世之文所由以至於秦、汉之舟楫也。由韩、欧而能至於秦、汉者，无他，韩、欧得其神气而御之耳。若仅取其名物器数、职官地里、方言里俗，而沾沾焉遂以为秦、汉，则今人之所极赏於元美、于鳞者耳。余方由韩、欧以师秦、汉，今人乃谓不当舍秦、汉而求韩、欧；余方以得秦、汉之神气者尊韩、欧，而今人乃以窃秦、汉之句字者尊王、李。不亦左乎！今人日舍舟不登，而取舟中之一舰一鲁，濡裳而泳之，曰：吾不藉津筏而舟渡也，不可也，以为藉韩、欧而至《史》、《汉》，犹之乎一舰一鲁也；是不然，我既得其神而御之矣，又何津筏之有！昌黎摹史迁，尚有形迹，吾姑不论；试取欧阳公碑志之文，及《五代史》论赞读之，其於太史公，盖得其风度于短长肥瘠之外矣，犹当谓之有迹乎？犹谓之不能径渡乎？若乃窃《史》，《汉》之句字，自以为《史》、《汉》在是矣，是今之王、李，乃所谓一舰一鲁，舟中之一物耳。又曰：今人以宋文好新而法亡，好易而失雅；夫文之法最严，孰过于欧、曾、苏、王者？荆川有言曰：“汉以前之文，未尝无法，而未尝有法；法寓子无法之中，故其为法也，密而不可窥。唐与宋之文，不能无法，而能毫厘不失乎法：以有法为法，故其为法也，严而不可犯。”余尝三复以为至言。然余极推宋大家之文，以其有法；而其稍病宋大家之文，亦因其过於尺寸铢两，毫釐不失乎法。视《史》、《汉》风神，如天衣无缝，为稍差者，以其法太严耳。宋之文由乎法，而不至於有迹而太严者，欧阳子也。故尝推为宋之第一人。予方以法太严稍病宋人，而今人谓其无法，不亦可笑乎！若乃王、李之文，徒见夫汉以前之文似於无法也，窃而效之，决裂以为体，饾饤以为词，尽去自宋以来开阖首尾、经纬错综之法，而别为一种臃肿、窘涩、浮荡之文；其气离而不属，其意卑，其语涩，乃真无法之至者。而今人以为有法，可乎！又曰：今人海引李于鳞之言曰：“宋人惮於修词，理胜相掩。”以为宋文好易之证。然余则曰：孔子云：“词达而已矣。”未闻辞之碍气也。辞之碍气，为东汉以後骈丽整齐之句言耳。彼以句字为辞，而不知古之所谓辞命辞章者，指其首尾结撰而通谓之辞；非如今人之以矜句饰字为辞也。故曰辞尚体要，则章旨之谓也。又曰：夫今之论文者，譬之论水，不必论翟塘，不必论金、焦，当论其有源耳。江水惟有源，故至瞿塘而能险激，至金、焦而能洄洑，至海而能汪洋浩渺，鱼龙百怪，学之有源者。何不可之有！自北地济南之文出，学者束书不观，止取《左》、《国》、《史》、《汉》句字名物，编类分门，率尔成篇；套格套辞，浮华满纸；如今市肆卖寿轴祭文文字者。此其文难耶？易耶？与水争势，顺流耶？逆流耶？使其势难，其文奇，则不应无限代笔秀才，供应衙门，皆能效之也。献吉、于鳞、元美，譬则儿童也，群从而嬉，甚乐也，父师督责之以诗书，则蹙额相向，何则？束於法也。彼谓宋人首尾开阖、抑扬错综之严，而不能为也。又曰：今人痛诋当代之推宋人者，如荆川、震川、遵岩三君子，嗟夫！古文至嘉、隆之间，壤乱极矣；三君子当其时，天下之言，不归王则归李，而三君子寂寞著书，傲然不屑；受其极口鬼诋，不少易志，古文一线，得留天壤；使後生尚知读书者，三君子之力也。今人无故而苛求之，其文纵不能如韩、如欧，乃遂不如王、李受今人一盼耶！又曰：子曰：“修辞立其诚。”未闻以浮华为诚也。又曰：“词达而已矣。”未闻以臃肿骈丽为达也。《书》之言曰：“辞尚体要。”有尚有要，则今日章旨结撰之谓，而非以饾饤剽窃句字为体要也。盖古人之所谓辞命辞章者，指其通篇首尾开阖而言，非以一黄一白、一朱一黑、俪字骈音而谓之辞也。如此，则古今文章，何必司马迁、刘向，何必昌黎、永叔，只一六朝人，可谓辞华之极矣。郎如太史公文，譬之神龙行天，雷电恍惚，而风雨骤至，百昌万物，承其汪濊，皆各有生动妍泽之意，此岂可以句字求之！今试取《史记》去其所载《尚书》，《左》、《国》及屈原、长卿骚、赋之文，而独取太史公所自为赞论序略者读之，其句字可谓悃质无华矣；太史公岂不能效《易》、效《书》、效《诗》、效《三传》而为之乎？无他，时代各有所至；效昔人而赘其句字，未有不相率归於浮华者。每见六朝及近来王、李崇饰句字者，辄觉其俚；读《史记》及昌黎、永叔古质典重之文，则辄觉其雅；然後知浮华舆古质，则俚、雅之辨也。百物朝夕所见者，人不注视也；则今日献吉、于鳞、元美剽窃成风之谓也。用功深者收名也远，不为当时所共怪，则必无後世之传；则韩、欧大家与今日有志斯道，力排陈言，不为浮华补缀之谓也。盖所谓陈言，所谓浮华者，韩则指晋、魏、齐、梁而言；欧则指唐季、五代而言；今日之君子，则指王、李而言。其为戛戛乎陈言之务去一也；其为用功深，为当世所共怪一也。其推尊司马迁、刘向、贾谊、董仲舒者，得其雄深浑健，古质而幽远；非若王、李之推司马迁、刘向，得其皮毛，剽窃涂抹；使十岁竖子，皆能赘其词，窃其字，而遂谓之修辞也。又曰：今之时以碑、铭、序、记、传为古文，对八股时艺而言耳；古人未有八股时文，所称古文者安在！如以碑、铭、序、记为古，则韩、欧有之，王、杨、卢、骆辈皆有之；欧阳公得旧本韩文，乃始知为古文，其序苏子关曰：“子美之齿少于予，而予学古文，乃在其後。”盖昔人以东汉末至唐初偶排摘裂、填事粉泽、宣丽整齐之文为时文，而反是者为古文；譬之古物器，其艳质必不如今，此古文之所为名也。若以辞华为古，则韩之先为六朝，欧公之先有五代，皆称古文矣。今之王、李，其文无法，其句甚鲜，其究也甚腐；吾尝取其稿观之，掩卷而观其题，辄能测其中所用官名、所用地志，所起所收若何，什不爽一。後生小子不必读书，不必作文，但架上有前後《四部稿》，每遇应酬，顷刻裁割，便可成篇；骤读之无不鲜华浓丽，绚烂夺目，细按之一腐套耳。韩、欧复生，戛戛乎陈言之务去，必自王、李两人始。又曰：古文一道，自《史记》後，东汉人败之，六朝人又大败之；至韩、柳而振，至欧、曾、苏、王而大振。其不能尽如《史记》者，势也；然文至宋而体备，至宋而法严，至宋而本末源流遂能与圣贤合。恐太史公复生，不能不抚掌称快。至元与明初，而有振有不振，至嘉、隆之王、李而大败，得震川、荆川、遵岩救之而稍振。○近日论古文词者，当以艾天佣为正。
　　余《赖古堂文选》，备录江右诸君子之作，为後人式；惜乎书成而未及序次，辄被人言，遂复中置。今副墨虽存，恐後未能编定矣。为之一慨！
　　繁浓不如简澹，直肆不如微婉，重而浊不如轻而清，实而晦不如虚而明：陈後村之言，诗家不易之论也。
　　坡公云：余奉使西邸，见书此数句，爱而录之云：“人间有漏仙，兀兀三杯醉；世上无眼禅，昏昏一枕睡。虽然没交涉，其奈略相似；相似尚如此，何况真个是！”汴人刘酒，无名字，惟嗜酒，人即以酒呼之，己亦以自名。能画人物，亦张平山之流。卖画得钱，则与酒家。住林宗张先生宅旁。余见之凡七年，无夕不醉。卧则鼾声如雷。醉中作画，觉酒气拂拂，从十指间出。常乞余颜其草堂，余取坡公语，题曰“略似庵”。以“人间有漏仙，兀兀三杯；世上无眼禅，昏昏一枕”为联。酒得之，殊自喜。
　　杨玠娶崔季让女。崔家富图集，殆将万卷。成婚之後，颇亦游其书斋。既而告人曰：“崔氏书被人盗尽，曾不知觉。”崔遽令检之，阶叩腹曰：“已藏之经笥矣。”往予于翁壻文中用“叩腹”字，或疑是坦腹之误，盖未知玠事也。
　　《真诰》载古帝王圣贤多为仙，惟祖龙、刘季，至今在地下为某官。其说以为英雄多杀，永不得仙。近人作《太清梦》，其指虽荒唐，意实源於此。
　　叶小鸾，字琼章，工部郎中叶绍袁仲韶之女。四岁能诵《楚辞》；十岁，与其母初寒夜坐，母云：“桂寒清露湿，”即应曰：“枫冷乱红凋。”咸喜其敏捷，不知其为天徵也。年十七，字昆山张氏，将行而卒。吴门有神降于乩，自言天台泐子，智者大师之弟子，转女人身堕度者，摄入无叶堂中，教修四仪密谛，往生西方。小鸾，月府侍书女也，本名寒簧，今复名叶小鸾矣。俄而招琼章至，琼来赋诗，与家人酬对甚悉。泐师演说无明缘行，生老病苦因缘。琼曰：“愿从大师受记。”师云：“既愿皈依，必须受戒；凡授戒者，必先审戒。我当一一审汝。汝仙子曾犯杀否？”女对曰：“曾犯。”师问：“如何？”女曰：“曾呼小玉除花虱，也遣轻纨坏蝶衣。”“曾犯盗否？”女曰：“曾犯。不知新绿谁家树，怪底清萧何处声。”“曾犯淫否？”女曰：“曾犯。晚镜偷窥眉曲曲，春裙亲绣鸟双双。”师又审四口恶业：问“曾妄言否？”女曰：“曾犯。自谓生前欢喜地，诡云今坐辩才天。”“曾绮语否？”女曰：“曾犯。团香制就夫人字，镂雪装成幼妇词。”“曾两舌否？”女曰：“曾犯。对月意添愁喜句，拈花评出短长谣。”“曾恶口否？”女曰：“曾犯。生怕帘开说燕子，为怜花谢骂东风。”师又审意三恶业：“曾犯贪否？”女曰：“曾犯。经营缃帙成千轴，辛苦莺花满一庭。”“曾犯嗔否？”女云：“曾犯。怪他道蕴敲枯砚，薄彼崔徽扑玉钗。”“曾犯痴否？”女云：“曾犯。勉弃珠环收汉玉，戏损粉盒葬花魂。”师大赞曰：“此六朝以下，温、李诸公，血竭髯枯，矜诧累日者，子於受戒一刻，随口而答。那得不哭杀阿翁也！然则子固一绮语罪耳。”遂予之戒，名曰智断。此事甚荒唐，予不敢信；特爱其句之缛丽，附存於此。叶夫人宜修？字宛君，生三女：长曰纨纨，次曰蕙绸，幼即小鸾。叶公汇为《午梦堂》十集，行於世。
　　宋上饶叶君宗，与刘後村谈命，谓後村之命，火炎而水少，太快伤和，太察生疑。又曰：宜清心以养神，息怒以养肾。此命郎中也。近日挟太素脉游於公卿者，其法以心脉为君，肝脉为臣，君臣相应者为贵脉；又以左右各三部，每部分为十年，十年之中，分作七十二至，以定人秩之崇卑，命之寿夭，升迁降调之迟速。有诊父脉而悉子之休咎，有诊子脉而知父之死生。如智缘为王荆公诊脉而知元泽登第之类。此医日者也。其言亦皆成理，究其实百无一二验。後村所谓“谄谀以求悦，揣摩以倖中”。千古一辙也。
　　刘後村跋表弟方遇诗：“世所以宝贵古器物者，非直以其古也；余尝见人家藏槃、匜、鼎、洗之属，凡出于周、汉以前者，其质极轻，其范铸极精，其款识极高简，其模拟物象，殆类神鬼所为：此其所以为贵也。苟质范无取，款识不合，徒取其风日剥裂，苔藓模糊者而宝贵之，是土鼓瓦釜，得与清庙钟磬并陈也。”此论甚当。余乡前辈，有剿袭历下为古文词者，後生翕然称之。一日举正张林宗先生，谓其博大高古，非今人所有。先生笑曰：“相国寺前双狻猊，真博真大，真高真古，然只好看寺门耳，此外何所用之。”此言虽戏，正与後村之议同。
　　坡公云：司马长卿作《大人赋》，武帝览之，飘飘然有凌云之气。近时学者，作拉杂变，便自谓长卿。长卿固不汝嗔，但恐览者曷睡落床，难以凌云耳。予谓拉杂变，好对詅嗤符。
　　坡公旧游陈州，近城可游观者无不至。柳湖旁有丘，俗谓之铁墓，云陈胡公墓也。城濠水注咬其趾，见其中铁锢之。又有寺曰厄台，云孔子厄于陈、蔡所居者。其说荒唐不可信。或曰：东汉陈思王宠教弩，以控扼黄巾者，斯说为近之。○余已卯在陈州，过厄寺，见台上祀先师并四科弟子，皆塑像，不知始自何时？嘉靖时以木主易像，独此地尚存。以当时令只及学宫也。城东北隅水中，相传有陈胡公墓，以铁绳系铁棺；水涨与俱浮，水涸与俱下。讹传耳，实无所见也。人缘铁锢之说，遂误谓铁系云。柳湖亦名西湖，湖中亭，至今名子由。
　　阮太冲、王季重皆淛人，俱生於都门。张太保公为玺卿时，林宗先生侍养都门，三公垂髫，共砚席于演象所，常合刻其诗文以行。後太冲因生光之变，移家尉氏，时时过会城，宿林宗先生长栏中。予时读书其地，见两公雄谈竟夕，如少壮时。太冲常呼张曰：“张仲，尔一生为诗，惟得‘草细吴门棹，烟伤楚泽吟’二语耳。”张曰：“跛君，欲吾称尔‘潮回远屿青，日簸惊涛紫’耶？”太冲晚年，足不良於行，故张以“跛君”戏之。未几，阮没于贼，张没于水。回忆长栏中，两白发翁一灯对坐，纵横雅谑时，遂成隔世事矣。为之黯然！
　　林宗先生三十外始就室，故得子最晚。汴有王孙中冷者，与先生为老友，好为游戏诗，常赠张太占？有“须将事业绳乃祖，切莫疏狂学令尊”之句，闻者捧腹。太占，先生长子也，亦没于水。
　　王季重过汴上，语林宗先生：“人生几何时！吾家园手种千株松，今谡谡作涛声矣。”先生曰：“如此，尚恋恋十丈软红尘耶！”季重蹙额曰：“膝有八儿子，强颜为此辈出，不则饥死矣。”先生曰：“何不食千株松！”季重匿笑去。
　　林宗先生与汝南秦京、尉氏阮太冲，世所称中州三先生也。京以荐徵赴都，过会城，先生送以诗：“圣主忧时重野贤，岂无科目在从前；弓旌不为光垂拱，缨绋惟应解倒悬；身隐六朝今出矣，车脂千里肯徒然；古人合有弹冠事，我辈相知六十年。”虽殷然相勉，亦微讽其暮年之出也。京得诗遂返。汝城陷，抗贼死。
　　贼寇盘据吾豫十余年，阮太冲愤兵骄将懦，作《女云台》二卷以讥之。记中杂取古女子妇人建义旗、灭盗贼诸事，多至数十百人，一时传之。先生诗余既为刻之维扬；《诘戎践墨》、《谈兵事》，竹居王孙为之镌行，世尚有传者。独林宗先生诗文皆没于水中，予所镌诗，百分之一耳。然太冲古文甚多，亦焚于贼。惜哉！
　　吾梁有桃，肉脆而核离，土人直呼曰“李梦阳桃儿”。相传空同先生得之远地，归种之，会城遂有此种。此桃亦附先生千古矣。物以人重如此！
　　李三随，字无尘，一字居贞，汴曲中人，能为诗，画兰有逸气。林宗、太冲诸先生酒坐中，非此君弗懽也。四方词人之至者，咸愿识无尘，与之唱酬，至今有道其姓字者。咸谓北之有李无尘，如南之有马湘君也。无尘诗，如《长栏酌月》：“新调从人翻水国，古弦不敢按中州。”《合欢楼春集》：“花底敛襟依鹤步，歌中住拍让莺啼。”《讥窄衣》：“不识曹衣真出水，任他吴带自当风。”《听小红筝歌》：“未是周郎独顾误，声声合拍也回眸。”《七夕分得王子乔返缑氏山》：“白鹤乘来岩际望，神仙亦有故园情。”《陶庵夜坐》：“杯沉双影寂，雨压一灯深。”《哭张烈女》：“自嫌我有泪，敢谓世无人？”皆楚楚有致。予旧藏其稿，壬午，妩尘同此稿俱没於水矣。惜哉！
　　陈止斋《题司马温公遗玉垒聘君诗後》：“熙宁、元丰间，天下学士大人，称温公必曰‘老先生’。今见公所遗《玉垒聘君》诗，方以是称之；则聘君之为人可知也。‘老先生’三字，昔人意非公不足当之者；至公以此称人，而後之见者，遂缘此而定其人之生平，则称谓所关，讵不重哉！世风日下，谄谀交承，平交等辈，无不互作此称矣。余常以丈丈书人箑，致其人终身切齿。吁，可慨也夫！”
　　宋嘉泰癸亥，越人掘地得古碑，乃晋兴宁三年乙丑岁，王献之保母李意如圹志也。云善为文，能草书。周益公曰：“王、谢奴婢，定小异耳。”
　　徽人闵景贤，字士行，常刻《快书》前後百种，犹是何伟然、吴从先之恶习，皆不足观；独所辑有明三百年布衣之诗二尺许，颜曰《布衣权》，搜罗最广。中颇有幽隐之士，未有声称於世者。士行应予乡上雒郡王之聘，己卯过予赖古堂，出此书相订，意欲予为之镌行，会予赴北海，不果。後闻士行与此集，俱在汴水滔天中矣。《快书》最恶滥，最行世，《布衣权》尚足阐发幽隐，有益风雅，独不得行，真布衣之厄也！或曰：《布衣权》犹有副本，在紫淀老人张文寺家。文寺归道山，此书不知所归矣。
　　予在维扬，既集露筋祠诸诗文合镌之，然土人多称为《露泾》。《酉阳杂俎续集》载江淮间有驿，俗呼露筋，常有人醉止其处；一夕白鸟咕嘬，血滴筋露而死。据江德藻《聘北道记》：自邵伯埭三十六里，至鹿筋，故老云：有鹿过此，一夕为蚊所食，至晓见筋，因以为名。皆不以为贞女事。余以事可以风，即以为贞女事，无伤也。
　　王荆公所赐玉带、阔十四招，号玉抱肚。今曲名中有《玉抱肚》，他书未载，独见於此耳。
　　抚州紫府观真武殿像，设有六丁六甲神，六丁皆为女子像。见《老学庵笔记》。甲为阳木，丁为阴火，女像之义，或取诸此。
　　闽人为予言：鹧鸪栖止，各有定阜，相侵则斗弗止。采者置囮网中，鹧鸪闻囮声，以为据其地也，急归谋与之斗，自陷于网，为人获矣。旧传鹧鸪飞必向日，飞数逐月；如正月一飞而止於窠中不复起，十二月十二起，逐者云信然。
　　柳陈父，名应芳，海门人，侨居金陵，住城南之杏花村，近瓦官寺。为人和睦，美髯须，修容止，衡门两版，非力不食。往还惟曹能始、林茂之三四人，他无所诣。作诗不轻出语，每行街市，低头沉吟，悠悠忽忽，触人肩面，不自觉也。尝语人：作一律诗，必冥魂数十番，方为意惬。其矜慎如此。无子，一女适程君慎先。于归日，以所刻诗板为奁具；时谓愈于昔人系羊牵犬也。陈父死，慎先为之葬。慎先之女为予嫂，予幼时尚从程氏印其诗。慎先死，家中落，近询其副墨，久佐爨中薪矣。虞山先生选《列朝诗》，予以旧藏陈父诗四卷归之。先生曰：广陵诗人，前辈有盛名，推陆无从，沿染七子流风，不克自拔；陈父名不及之，篇什亦寡，兴会清发，剪刻常言，自可使无从却步。自先生此论出，陈父之名益重於时。白下谈诗者，亦皆以先生之言为公允云。
　　祖冲之以诸葛亮有木牛流马，乃造一器，不因风水，施机自运，不劳人力。後人不知是何器。按不因风水自运，则非陆行可知。杨幺浮舟湖中，以轮激水，其行如飞，似是此类。惜其法不传。今合中战艘，尚有名水车者，然名存实亡矣。
　　《吕氏春秋》：“伊尹奔夏，三年反报于毫曰：桀迷惑于妹嬉，好彼琬琰。”注作婉顺阿意，不必言美玉是也，盖好色又好珍货耳。岷山二女刻玉之说，因欲合玉与女，承上迷惑之文耳。安足信哉：极而言之，孟氏五就，不无顺俗，而三年反报，圣如阿衡，竟如後世之细作矣。此等妄言，当痛芟之。
　　一行用句股法算之云：大约南北极相去才八万余里。修历人陈元升亦善算术，叹曰：古人以管窥天，以蠡测海，以为不可得而知也；今以丈尺之术，而测天地之大，岂可得哉！若以此而言，则天地岂得为大耶！见唐《世说》。谈天者古今尽在梦中，陈元升数言可醒。
　　李子田曰：《北魏书•释老志》曰：“元象元年秋，诏曰：城中旧寺及宅，皆有定帐。”今人出入之籍曰帐目，始此。
　　杜镐广博，为龙图阁学士。真宗一日问椟食原于何代，镐对曰：汉景帝为太子，文帝锺爱；既居东朝，文帝念之曰：太子之食，必料差殊，乃命大官每具两担槟，以一赐之。此其始也。见王君玉《谈苑》。太子椟食，人罕用之。
　　旧制：文臣丁忧起复，必先授武官，盖用墨缞从戎之义，示不得已也。故富郑公以宰相丁忧起复，初授冠军大将军；余官多授云麾将军。近岁起复者，直授故官。见《却扫篇》按夺情非礼，改授武职，尚有顾惜名教之意，然总非盛世所宜也。又古以夺情为“起复”，今概以称服阕矣。
　　吕申公素喜释氏之学，及为相，务简静，罕与士大夫接；惟能谈禅者，多得从容。于是好进之徒，往往幅巾道袍，日游禅寺，随僧斋粥，谈说禅理，觊以自售。时人谓之“禅钻”。作语录，顶香冠，三教各得其钻之大者；此外纷纷，钻不可胜计矣。
　　米元章一帖曰：“草不可妄学黄庭坚。”而鲁直集中，有答僧书云：“米元章书，公自鉴其如何，不必同苏翰林玄论也。”乃知二公书素不相可如此！见《却扫篇》。
　　医书中有天地国脉日气趋东南，文章太盛，是亦天地一病。见《偶然录》。
　　李太白诗：“昔作芙蓉花，今为断肠草；以色事他人，能得几时好？”按陶弘景仙方注曰：“断肠草不可食，其花美好，名芙蓉花。”见《冷斋夜话》。不读此，视作两物。
　　欸乃，音奥霭。《冷斋夜话》：洪驹父曰，柳子厚“{Ы乃}霭一声山水绿”，“{Ы乃}”音奥，而世俗乃分“{Ы乃}”为二字，误矣。
　　唐试《闰月定四时》诗，进士杜周士诗：“得闰因真岁，吾君敬授时；体元成夏道，推历法尧咨；直取归余外，非如再失欺；葭灰初变律，斗柄正当寅，寒暑功前定，春秋气可推；更怜幽谷羽，呜跃尚须期。”又《乐伸》诗：“圣代承尧历，恒将闰正时；六旬余可借，四序应如期；分至宁愆素，盈亏信不欺；斗杓重指早，灰琯再推寅；羲氏兼和氏，行之又则之；愿言符大化，永永作元龟。“按”“夤”“寅”二字，支韵、真韵皆收，注亦皆同。按寅卯之“寅”，本支韵，当读作“移”音；而同寅、寅畏，读如“银”，在真韵者，是借用；或形有少别，今不可知。竟读寅卯之“移”为寅协之“寅”，非也。唐科试最严出韵，观二进士诗可见。
　　金乡焦氏山北，有汉司隶校尉曾峻冢，前有石祠堂，中四壁皆青石隐起，自书契以来忠臣孝子，孔子七十二人形像记之。见戴延之《西征记》。京师有晏公祠，正德中晏常侍所立也，过涧石桥，过桥石门，曰道统门。石殿三楹，像皆石：上像三皇、五帝、三王；左像周、召、孔、孟诸圣贤；右像周、程、张、朱诸大儒。壁五，石龛一，龛标一经名，维以藏其经。殿外一石亭，亭壁列钟虡、干戚、钱镈、弁裳之属，一如五经，以便治是经者。左龙马，马毛旋；五十五数具，一如河图。右洛龟，龟甲四十五数具，一如洛书。东堂三楹，壁列忠臣龙逢以下，孝子曾、闵以下，右图而左书其行事，以告观者。凡石像、石壁所形勒，浑然茂朴，中国古所制也；非汉以後西域像法，务金色为好，务变相为幻也。堂後累石为洞，洞壁标先儒格言及咏道诗，几性理之半，以待游者观感省发。祠今居守者一僧也，仍于其私室设彼教像，诵彼教文字焉。见《帝京景物略》。古今二祠甚正。
　　余深罴相，居福州，第中有荔枝初实，绝大而美，名曰亮功红。亮功者，深家御书阁名也。今福州西门内，有棹楔曰亮功境，云是深旧第。
　　王广津《宫词》：“新睡起来思旧梦，见人忘却道胜常。”胜常，“胜”字平声，言胜于常日也。妇人书牍中用之为宜，男子似不宜用。
　　春秋佐助期曰武露布，文露沉。宋均云：甘露见其国，布散者人倚武，文彩者则甘露凝重。今军中露布，或本於此。予按凡露封者，皆曰露布。光武以鲍昱为司隶，怪当司徒露布。《李云传》：乃露布上移副三府。魏景初，诏司徒露布，咸使闻知。蜀建兴诏丞相露布天下。王缄曳布固属可笑，纬书之说多附会。杨升庵好引之，未足为据也。
　　张天觉好佛，而不许诸子诵经。或去，彼读书未多，心源未明，才拈着经卷、便烧香礼拜，不能得了。此言大是醒人。
　　秦始皇下泰山，风雨暴至，休於树下，因封其树为五大夫，初不言其为何树也。後汉应劭作《汉官仪》，始言为松。盖松柏在泰山之小天门，至劭时犹存，故知其松也。五大夫，盖秦爵之第九级，如曹参赐爵七大夫，迁为五大夫是也。後人不解，遂谓松之封大夫者五。故唐人松诗，有“不羡五株封”之句，盖循袭不考之过也。又《汉书•高帝纪》：“七大夫、公乘以上，皆高爵也。”注：“公乘，第八爵。”
　　管子述古封禅之君七十二人；孔安国撰孔子弟子七十二人；刘向传列仙亦七十二人；皇甫士安撰高士亦七十二人；陈长文撰耆旧亦七十二人。
　　萧何与参不相能，及病，举参自代；参闻何卒，告舍人，趣治行：“吾将入相。”何盖棺後，一腔公忠，被参托出告千古。古人真相知处，即在不相知之中如此！见《偶然录》。
　　沧洲山下出澄绿水，其水流一百步，亦谓之流绿水，金石终不沉没。见《杜阳编》。有羽毛必沉之弱水，即有金石不沉之绿水。此水正当以“强”名。○《职方外纪》云：翁加里亚有四水甚奇：一从地中喷出，即凝为石；一冬月常流，至夏反合为冰；一以铁投之便如泥，再镕则为精钢；一水色沉绿，冻则成石，永不复化。此皆极异，又不独溺毛元髋、制角腐手而已。
　　岳亦斋云：康伯可《顺庵乐府》，今麻沙倚有之。麻沙属建阳县，去书坊不二十里。建阳镌书人，皆在麻沙一带。
　　季节见于子顺，子顺赐之酒，辞。问其故，对曰：今日家之忌日也，故不敢饮。子顺曰：饮也。（礼，忌日不乐而已，未有无饮者。）礼，虽服衰麻，见于君及先生，与之粱肉，无辞，所以尊长而不敢遂其私也。忌日方于有服，轻矣。见《孔丛子》。孔氏论礼如此，要非不哀。程氏歌哭之争何为乎！
　　按张华《博物志》，亦称铸铜之工不复可得，惟蜀地、羌中时有解者。由此言之，斯妙久绝。余谓不复能铸铜者，正当不能使利如霜雪，光如云霞，陆斩犀兕，水断蛟龙，岂复不能铸铜炉鋺灯耶！然今太拯殿前两大铜镜，即周景王铸也；制作精巧，独绝晚世。今之作必不及古，犹今之镜不及古镜，今钟不及古钟矣。右见江淹《古铜剑赞》。古贵铜贱铁，历有证据。古铜刀、铜枪、铜匕，余亦得数种，至铜镞，则雒中以斗计矣。今《博物志》中亦无此语。
　　瑟瑟礼，祈雨射柳之仪也。见《辽史》。
卷七 
　　再生礼：国俗每十二年一次，行始生之礼，名曰“再生”，惟帝与太后、太子及裔离堇得行之。又名“覆诞”。见《辽史》。裔离堇，统军马大官也。
　　古有以解鸟语、马语传者。《辽史》：太祖从兄铎骨札，以本帐下蛇鸣，命知蛇语人神速姑解之，言蛇谓穴傍有金。因得金以为带，名龙锡金。能知蛇语，为尤异矣。
　　延马，马不施鞍辔曰延。”延，立诞切。见《辽史》。
　　唐功臣皆云“图形凌烟阁”，而元《王孝恭碑》，乃作“戢武阁”。岂凌烟先名“戢武”耶？又《段志玄碑》亦云“图形戢武阁”。昭宗末年，中书奏：西京旧有凌烟阁画功臣，今迁都雒阳，合议修建。副元帅梁王，勋庸冠世，请凌烟阁侧别创一阁，以表殊勋。从之。此又凌烟别阁也。
　　魏鹤山云：处人伦之变，当以《三百五篇》为正。《考槃》、《小宛》之为臣，《小弁》、《凯风》之为子，《燕燕》、《谷风》之为妇，《终风》之为母，《柏舟》之为宗臣，《何人斯》之为友：皆不遇者也。而责己重以周，待人轻以约；优柔谆切，怨而不怒，忧而不敢疏也。东坡在黄、在惠、在儋，不患不伟，患其伤于太豪，便欠畏威敬恕之意。如“兹游最奇绝，所欠唯一死”之类，词气不甚平。又如《韩文公庙碑》诗云：“作书诋佛讥君王，要观南海窥衡湘。”方作谏书时，亦意谏行而迹隐，岂是故为诋讦，要为南海之行！盖後世词人，多有此意。如“去国一身，高名千古”之类，十有八九。若此，不知君臣义重，家国忧深，圣贤去鲁去齐，不若是恝者，非以一去为难也。余谓士君子不幸而当患难，笔砚便当焚却；怨响{对言}固足鼓祸，和平亦是矫情。范丞相尧夫谪永州，闭门独处，人稀识面；客苦欲见之者，或出则问寒暄而己；家僮扫榻具枕，揖客解带，对卧良久，鼻息如雷霆；客自度未起，亦熟睡；睡觉常及暮，乃去。不必华山五龙法，只范丞相此睡何处得来；熟睡之客更奇。此客不能熟睡，公亦未必见之。此可为善处患难者法，省却多少葛藤。
　　宗杲论禅云：“譬如人载一车兵器，弄了一件，见取出一件来弄，便不是杀人手段；我则只有寸铁，便可杀人。”朱文公亦喜其说。余谓寸铁不如白战，白战胜人，不如不职屈人。
　　甘露之事，盖亦疏矣。考其时，乃大和九年十一月二十一日也。是时李训谋以甘露降子禁中，诏百官入贺，因此欲杀宦官耳。十一月末，岂甘露降之时哉！其谋之疏，即此可见。见《偶然录》。
　　“白者”，见《唐书》：懿宗时，诸道进白者，盖阉人之称。郎今谓净身人也。又《吐突承璀传》：是时诸道岁进阉儿，号私白，似云私自净身者。“白徒”，见《邹阳传》：驱白徒之众，素非军旅。又“白士”，羊佑曰：以白士而层重位。又“白民”，魏诏入粟拜爵，白民输五百，复其身。白民，犹言白丁也。又帝俊之子晏龙有琴，亦名白民。又“白望”，德宗时，宦者主宫市，置数十百人，阅货物廛左，谓之白望。如今市井之徒手牙侩也。又“白打”，见王建诗。谓不持寸铁，徒手相角者。又“白间”，古弓名。又“白间”，壁间囱也。见何平叔《景福殿赋》。又“白萍”，鱼子好群泳水上，名曰白萍。见《古今注》。又“白颠”，的颡。白颠，言马额上当颅如月，见《尔雅》。又“白{减木}”，周穆王右骖赤骥，而左白{减木}，音意，本传作仪。郭璞云：皆以毛色取名也。见《列子》。又“白{囟大}”，兽名。“奥”，古“泽”字。见《石鼓文》。又“白及”，牛名。西域有牛名白及，今日割取其肉一二斤，明日其疮即满。见《金楼子》。又“黑暗”，犀名。南人谓象曰白暗，犀曰黑暗，又曰墨暗。见《墨客挥犀》。又“白{须巾}”，有一女恒著青裙白{须巾}，直音云：{须巾}，勺也；勺{须巾}须，缯头也。见《异苑》。又“白题”，白笠也。汉颍阴侯斩白题将一人。又“白唐”鸟名。唐，黑色也。白唐一变为青鴘，而带灰色。见《酉阳杂俎》。又“白<艹咎>”，木名。音高。状如穀而赤理，其汁如漆，其味如饴，食者不饥，可以释劳，可以血玉。见《山海经》。又“白选”，士免切，货贝名。汉武帝造白金三品，其一重八两，圜之以文龙，名白选，直三千。选上去二声，亦作撰。又“白丹”，王母之山，有白丹、黑丹，见《山海经》。又“白水刺”，宝石名，淡红，色娇。见《辍耕录》。又“白陵”，雄黄之异名也。见《尔雅》。又“白乳头”、金蜡面，北苑焙茶之精者。见《类林》。又“白越”，蒲属，可缉为布。汉邓后赐周冯贵人白越。《六研斋笔记》：大食国贡白越议三段，白越议，番布之精者，“议”字尤奇。又“白叠”，晋令曰：士卒百工，不得服越叠。越，蒲属；叠，白叠也。《南史》：高昌国有草，实如茧，其中丝如纑，名为白叠，国人取织以为布，正为耎白。又“白曳”，稻名，音意。《五音篇》作“■”。按《韵府群玉》，《五车韵瑞》，皆取落脚字为类；予欲为一书，皆取起头字，依韵编为一书，而取事之稍僻，《韵府》不载者，以便检阅。恨念室中无书可采，聊辑此一则，与同志商之。
　　历代天文书志，必言天地相去之数。请问“相去”二字，当作何解？夫相去者，必相抵也，如中州去京师一千六百里，北迈既至，云抵京矣，则实有邦畿在也。《浑天纪》：地天相去九万八千里；《三五历纪》：九万里。御飚尔云而上，何所抵乎？为此说者，所凭推算；不知算亦有穷；空则无抵。惟《列子》之言曰：终日在天中行止。张湛注曰：自地以上，皆天也。此言明白可信。
　　如皋三十年前，有僧莲宇者，受具足戒。梵呗之余，工为诗，澹隽有风。黄济叔伯父处士公及邑中知名士咸重之，相与结玉连社。邑有败寺，将修复，迎莲公董之，鐻千金，庀材具，乘木纠咸备。工将始矣，有某孝廉者，亦方治屋，而无所得乘木纠；意寺工未始，具乃备，盍假诸。公言此不吾主；且治寺具乃以治室，弗虔于佛。往返数四，坚弗许。孝廉赧怒，以半刺嘱邑令，谓僧无赖，渔修寺金，而固时时辱我。令大索公，邑子衿及鐻金治寺者咸不平，故匿公。白之令，令曰：“欲为侩者出之，僧来，僧能致诸君，我不僧苦也。”众乃听公出。令大谇公，笞之十，使伍伯导之输服孝廉。公出，众拥之归；公入室，谓众且去，谢薄者曰：“诘明从往输服。”公垂帘，结趺团蕉上；处士觉有异，坐候之。良久，公忽张目曰：“某家去。”处士公曰：“何至是！和尚误矣。和尚不能证羼提波罗蜜耶！且事理有在，彼自辱，辱和尚耶？和尚勿堕落。”公无语。洎明，圆寂矣。鼻垂双玉筋，正坐不仆。众异之。越月，孝廉子妇方就蓐，阍者见一僧突入，力拒之不得；久之踉舱趋子妇屋，而子妇屋不闻有讶僧者。少顷，力然报孝廉举孙矣。众以为怨毒于人甚矣，莲公乃不理黄处士言。孝廉孙长，乃多慧，善为文，垂髫补博士弟子员，随食饩，为高材生，循循有孝友风；里中无不庆孝廉之有孙者。众谓殆非莲公，何相报之反耶？未几，孝廉监军辽左，以城陷逸归获罪。邑令发其事，予戍。改革後，其孙三十余，忽自恣，跅弛无不为。家中落。久之，卸所居巨室，始市隐，渐杗槔及楗及础石，家徒四壁耳。又久之，乃倒壁市■墼。邻家族子曰：“奈何洞然与我通！”孙逊谢曰：“无伤，少顷即有薄障矣。”人传为笑。家既败，尤多秽行，人多不齿之。入黉宫，无与之语者。众乃曰：莲公终不理黄处士言矣。怨毒之於人甚矣哉！公有《敏公诗》一卷，行於世。红莲投胎，赖有末後一着，不失本来面目。此公改头换面，狼狈至此，修怨耶，自悮耶？一失足为千古恨，再回头是百年人。是以贵忍辱也。予既为公记，复为公惜。
　　唐开元线，烧之有水银出，可治小儿急惊，甚验。见《无颜录》，开元钱惟金陵最多。
　　今时玩墨不磨墨，看墨不试墨。锦囊漆匣，羊质虎皮，俗人不识其为白为黑，良可发笑。此新都程于止语，真中今日墨弊。
　　宋会之，杭州人，元时名医也。鲜于枢记其治水蛊法：以乾丝瓜一枚，去皮剪碎，入巴豆十四粒同炒，以巴豆黄为度；去巴豆，用丝瓜炒陈仓米，如丝瓜之多少；米黄色，去丝瓜，研之为末，和清水为丸，桐子大，每服百丸，皆愈。其言曰：巴豆，逐水者也；丝瓜，象人脉络也；去而不用，藉其气以引之也；米，投胃气也。见《无颜录》。焦澹园先生常欲集古杂记中诸药方为一书，惜未成；只《笔乘》中载有数十条耳。予尝谓古人非自验之方，未必肯记之于集。若依《笔乘》所载，再为推广之，各分症类，都为一集，胜刻《快书》《清纪》，诸鄙俚无用之书者多矣。此书亦不难成，留心医术者志之。闻往时武陵金氏曾刻此书，裒集甚备。惜予未之见耳！
　　望雒山在德清县，晋雒中人永嘉中过江，每升此山望雒，故名。按万安桥旧名雒阳，晋江之桥名以雒，亦犹德清之山名望雒耳。
　　泰山没字碑，《七修类稿》以为石套，其言甚辨。泰安州守曲三山语予曰：“碑不甚厚，石复粗砺，断非石套。”按没字碑一曰石表，又曰石套，俗曰神主石。此石当泰山绝顶，正封禅望祭地；神主石之说为当。礼失而求之野，未可以俗言为无稽也。
　　祭祀用尸，其义精深。尸不能行也，而易以木主之像；像不能行也，而易之画影：二者犹有用尸之义。至宋儒谓影画与祖考无干，专用木主；不知数寸之木，与祖考何相干也！古人木主之设，盖以古人用尸，皆以子弟为之，高、曾、祖、考无以分别，故用主以识之。今不用尸而但用主，正如今乡饮主宾介僎之帖，独有帖而无人也。右见《瓦釜漫记》。按古人左图右书，义取触目兴感。如周、汉明堂、宣室，皆有图绘；故影像之设，其易感拖于尸，宋人谓无干何也？若塑像，面貌衣冠又逾于影；常见翁孺妇人入寺观，每悚然拜跪；入学宫，则废然而返；即逢掖亦无肃心虔礼，何也？二氏有像可钦，而学宫于木易玩耳。昔周之大祭，周、召二公，实迭为尸焉。尸借以像，像示如尸，意固质之先圣而不悖。唐改坐像，是唐前有之；何必求异二氏而侮慢尼山，使钟鼓无灵，芹茆削色耶！
　　北嶽恒山在浑源州，後移祀曲阳，而浑源岳祠如故。浑源为是，曲阳为非，今人能辨之矣。明徐常吉谓此恒山在沙漠中，今大同府恒山，在浑源州南二十里，非旧恒嶽也。然则无论曲阳，并浑源而亦非矣。五嶽如此，何从考实！
　　汉元初六年，太后诏徵和帝弟，济北、河间王子男女年五岁以上四十余人，又邓氏近亲子孙三十余人，并为开邸第，教学经书，躬自监试。○教邓子孙，止于保姓；教济、河王子，意在维城。有此远识，须麋不逮。
　　汀州黎槐曾为余言：广州民有以善射声名者，常挟毒矢入山中，值雷雨卒至，惊避入野祠；雷随入，韱磹绕身者三匝，然终不为害。民跪而祈曰：“民诚罪，遽击何所逃；奈何格格悸人耶！”雷声渐引去。己，复至，复出，如是者再，若将导之去者，终不害民。民忽悟曰：“神将用我矣。”遂不霆，逐雷声行，抵山下，见雷方吐火施鞭，奋击巨树。一朱衣女子突从树中出，雷遽远树数舍，红衣下，雷复至；红衣出，则雷又远去。格斗久之，终不成击。民乃引毒矢，伺红衣出贯之。霹雳大作，遽拔其树。民归入其室，家人竞言雷方入屋，震人几死，幸家无恙；惟釜翻露朱书数字于底，不可识。有黄冠通雷文者，云是“助神威力，延寿一纪”八字也。山中人言：树平时无他异，亦终不知女子为何妖。按唐小说中，亦有神追朱衣女子，自树中出，久之渐上，有数点絩雨飞下，云是帝命诛飞天夜叉。此女子得非其类耶？
　　雷泽有雷神，龙首人身，鼓其腹则雷。见《山海经》。轩辕游于阴浦，有物焉，龙身而人头，鼓腹而遨游。问于常伯，常伯曰：“此雷神也。有道则见。”见《奚囊橘柚》。此祖《山海》说耳。《搜神记》曰：扶风杨道和，田中值雷雨，霹雳击之，因以锄格，折其左股，遂落地不得去。色如丹，目如镜，毛角长二尺余，状如六畜，头似弥猴，世谓雷神，郎雷公也。又代州雷公取乖龙击树，树裂急合被夹，狄仁杰命匠破，得出。《国史补》云：雷州春夏日，无日无雷；至秋伏地中，其状如彘，人皆取食。《青溪暇笔》云：霹雳中有物如猴而小，尖嘴肉翅，雷收声後亦入蛰；山行之人，往往多于土穴中得之，谓之雷公，不畏者恒啖之。《本草》则谓之震肉。无毒，止小儿夜惊，大人因惊失心，亦作脯与食之。此畜为天雷所霹雳者是。《番禺杂记》云：村民凿山为穴，多品供雷，冀雷享之，名曰雷藏。民家女或为神所依，即呼为雷郎，得子曰雷子。则雷公信有之矣。《楚辞》云：旋入雷渊而不可止些。注：雷公之室，亦必有据。若雷郎、雷子，必邪神假雷号耳，未可信也。
　　“人皆知粪其田，莫知粪其心。粪田不过苗利得粟，粪心易行而得所欲。何谓粪心？博学多闻；何谓粪心？抑欲止淫。”右《太平御览》引《孟子》，非也。“粟”、“欲”、“闻”、“淫”，似韵；汉後赝语耳。
　　《周礼》：馈食之豆，蜃、蚳醢。蜃，蛤；蚳，蚁子；不知古人何以取此作醢。今方丈即侈，言及必哕。《录异记》：交广溪洞间酋长，多蚁卵，淘泽净卤以为酱；或曰：其味酷似肉酱。又《倦游录》云：岭南有大赤蚁，作窠放木梢，如数升器者，取蚁以糁洎酿焉，味极辛辣。则蚳实可为醢矣。予在闽南，见人渍鲎子为酱，渍沙噀为羹，卤龙虱，煮蜂房，腊田鼠，脍竹豚，甚于醢蚁子者多矣。何足怪！
　　相传广州人取初生鼠，少浸以蜜，遽取食之；齿合声犹啷啷，些须尾犹戛戛掉人颊上。名曰蜜啷，视为上馐。言之尚悸，况下箸耶！
　　北人有吞蝗者，食豆丛中蝤子者，贯全蝎就灯上炙啖之者，南人见之惊避。北之诮南，犹南之诮北，习而不察者多矣。要之不食马肝，未为不知味耳。
　　予仲文还姑孰，祖送倾朝。桓谦要参军王弘同行，答曰：“饯离送别，必在有情，下官与殷，风马不接，无缘扈从！”谦贵其言。见沈约《宋书》。世人如学王弘，省却多少祖帐。
　　兰待女子同种则香，故名待女。蔗使庶生儿种之，则硕且甘。种莺粟，夫妇共着丽服，半夜相对种之，则多且艳。种芫荽，作秽语则茂。种山药，以足按之，则支离错出如足形。种松子，以杖击蓬，使子堕地，用锥剌地深五寸许，以帚扫入，无不长；一经人手则不生。黄杨木以阴晦夜无一星时，伐之为枕，始不裂。欲引竹过墙，以死猫埋墙外，则竹尽向猫行。欲茄子繁，俟其花时，取叶布于道路，以灰规之，人践之则子必繁。物理真不可测。
　　拾道旁遗信禁手不开，足徵盛德。此程于止语也。家大人凡见人与仆辈字，亦置之案上，从未一启视；见他人字可知矣。此事似易实难，关系心术甚大。人能事事从此推广之，正人君子优为之矣。
　　王丞相为扬州，遗八部从事之职；顾和时为下传还，同时俱见。诸从事各奏二千石官长得失，至和独无言。王问顾曰：“卿何所闻？”答曰：“明公作辅，宁使网漏吞舟，何缘采听风闻，以为察察之政？”丞相咨嗟称佳，诸从事自视缺然也。按“风闻”二字始此。
　　天河两条：一经南斗中，一经东斗中过。两河随天转入地，地下水相得，又与海水合；三水相荡，而天转之，故激涌成潮。又曰：潮汐者，一月之中天再东再西，故潮水再大再小。夏时日居南宿，阴消阳盛，而天高一万五千里，故夏潮大；冬时日层北宿，阴盛阳消，而天卑一万五千里，故冬潮小；春日居东宿，天高一万五千里，故春潮渐起；秋日居西宿，天卑一万五千里，故秋潮渐减。见《抱朴子》。日传於天，天右旋入海，而日随之，水因其灼激，而退于彼必盈于此；此则潮之往来，不足怪也。日激水而潮生，月离水而潮大；地浮于水，天在水外；日入则晚潮激于左，日出则早潮激于右。见《文粹》。按河髓日激，未敢以为信然；且如元兵驻江沙，而潮三日不至，岂此三日河不随天、日不激水耶！记此以备一说。
　　後至元间，同知两淛都转运盐使司事赵君伯常，休日与书吏谈官府政事。因曰：吾曩为中书提控掾史时，夜坐私第一室，忽有两吏来前，传都堂钧旨呼唤，遂郎上马，隶前导，至一官府，树木阴医，大官危坐厅事上，问曰：“河南饥，省咨至，乃缓七日不报，彼处死者甚众，汝知之乎？”吾答曰：“某提控耳，该掾稽迟之罪，己常呈举。”官沉思良久曰：“非汝过也，汝退。”又命前隶曰：“可急追该掾某人来。”吾遂觉，梦也。明日晨起，令人觇之，某夜暴死矣。人命至重，尔辈其慎之！稽缓仅七日，遂致冥追，况甚于稽缓，动经旬月者乎！可以自警。
　　元和初，裴宙镇荆，掘地六尺得一石，规模楼橹，悉仿荆城；其中空径六尺八寸，甚工致。命徒之藩篱间。是春淫雨，四月不止，潦涨莫遏，人抱为鱼之忧。会欧献乘居楚山，驰问之，对以事迫，凿石弗及，令陶范为江陵城，内广六尺八寸，楼堞门域无少差，於南门外八十步掘深六尺埋之，当止。宙始惊叹昔人所镇，从之。既痉祭之夕，复隆起。献乘乃雒中道学博闻之士。见《江陵志》。此制奇甚。然《息壤记》载禹湮洪水至荆州，见有海眼，泛溢无恒，禹乃镌石造龙之宫室，寘于穴中，以塞水脉。则石规模亦此意也。此厌胜之法。二物俱见荆州，特异。
　　刘仲原得铜斛二于左冯翊：其一云始元四年造；其二曰甘露元年十月造。数量皆同，云容十斗。後刻云：重四十斤。以今权量较之，容三斗，重十有五斤，乃知古今不同。《汉书》：于定国饮酒至一石不乱。晋刘伶一饮一石，五斗解酲。则是饮三斗而一斗五升扶头耳。《魏志》云：曹公帐下有典君，持一双戟八十斤，则是一戟重十五斤，两戟共重三十斤耳。见《珊瑚钩》。古衡量皆小于後世，观周尺可知。如前说，则今浮于古之七矣。今饮量郎三斗为一石亦稀；若典君两戟重三十斤，後世胜之者，不亦多乎！宋时衡量，不知去古何若；然今衡虽与古不同，而四方相去，终不甚远，则知去古亦不甚远；惟量则数百里外便自悬殊，北斗较南斗，不啻倍之；同时尚尔，况千百载上耶！或谓饮酒一石之石，是衡石之石。按始皇以衡石程书决事，注：石，百二十斤也。文书日以百二十斤为程，今以甘露铜斛计之，当是四十四斤。有云衡石百二十斤，以今秤计之，当三十三斤者，不知何据。
　　有持一铜斛于市卖之，其形正圆；下向为斗，横梁昂者为升，低者为合；梁一头为籥，籥同黄锺，容半合，边有篆铭。坚以问安，安曰：此王莽自言出于舜，黄龙戊辰，改正即真，同律量，布之四方，欲小大器钧，令天下取平焉。见《高滑传》。安，释道安也；同量，亦犹行古之道也。不得以人废器，且一器而五物备焉。
　　《白六帖》：兰子能燕戏，复干宋元君，元君大怒曰：昔有异技干寡人，技无庸，适值寡人有欢心，故赐金帛；今而望吾赏！拘而戮之。燕戏今绝，倒投挟也。又引《列子》：宋有兰子，以技干宋元君，以双技（疑枝）见，长倍其身，属胫并驰，弄七剑而跃之，立赐金帛。按双枝属足，即今踹高蹻之戏也。高蹻之戏，习于着屐，寸寸而上之，长倍身矣，亦能弄刀剑等。倒投挟不知何戏；今京师阉宦，畜童子为觔斗舞盘诸杂戏者，谓之倒喇。“喇”与“挟”音近，岂即倒投挟耶！恐燕戏自燕戏，双技自双技。
　　扬雄《覈灵赋》曰：夫《易》之始，河序龙马，雒呈龟书。见《困学纪闻》。此赋名仅见。
　　周吉父晖摘秣陵前修佳句，不无漫收；予摘其尤，附录于此。素为人传诵者，亦不录。史京兆谨，字公谨，《西山精舍》云：“磵户蜂留蜜，松巢鹤堕翎。”《览秀楼》云：残霞拥树作秋色，空翠袭衣生暮塞。”《送屠先生》云：“南浦斜阳芳草色，东风啼鸟落花天。”马俊《和杜》云：“翠微深见寺，绿野暗啼鸾。”蒋御史谊，字宗谊，八岁赋诗有云：“青天阁雨云归岫，紫气乘龙水入江。”倪尚书谦，字克让，《南郊草堂》云：“林鸠唤雨山光瞑，畦稻舒花水气香。”童尚书轩，字士昂，《九日》云：“黄菊酒香人病後，白苹风冷雁来初。”沈佥事锺，字仲律，《黄县》云：“秋残群木老，野回乱山高。”《新嘉驿》云：“风定凉生树，庭空月近人。”《钜野》云：“沙草酿寒残雪在，野雲翻影断鸿悬。”徐佥宪完，字用美，《送何省叔还京口》云：“江涵秋雁影，岸拍晚潮声。”姚太守瀚，字大用，《淮阴夜泊》云：“灯影遥临岸，月光低近城。”《凤台别墅》云：“花深门径人稀到，帘卷春风燕自来。”陈指挥铎，字大声《斋居》云：“晚树低分霁，春雲淡隔城。”伊佥事乘，字德载，《游寺》云“野鹤盘雲下，清风挟水凉。”梅明府纯，字一之，《舟中即事》云：“雨声烟寺晚，风急海门秋。”李副使熙，字师文，《秋兴》云：“秋深茅屋鸣塞杵，月上山城起暮鸦。”顾尚书璘，字华玉，《小江口》云：“兴在烟霏际，年销马迹中。”《饮柳山上》云：“江横群水合，野阔万峰开。”顾副使，字英玉，《快雨有述》云：“片云生昼暝，急雨净高天。”顾贡士屿，字懋氵亟，东桥长子，《白牡丹》云：“玉妃罢醉春无晕，素女凌波夜有香。”《天阙山》云：“山深六月藏寒雾，地迥诸天散晓钟。”顾秀才应祥，字孝符，懋氵亟长子，《江上晓行》云：“晓行江路月，人语夜船灯。”《游栖霞寺》云：“流泉激石常飞雨，灵草经寒不断香。”谢山人承举，字子象，《游寺》云：“深林下马苍苔滑，野寺入门秋爽多。”金举人大车，字子有，《楷上人山亭》云：“败叶秋皆堕，寒烟晚欲无。”《幽兴》云：“放棹晚潮至，开门春草生。”金秀才大舆，字子坤，《游城南诸寺》云：“黄叶喧高树，青山起夕烟。”王太仆韦，字钦佩，《西堂偶兴》云：“人醉斜阳里，莺啼细雨中。”《寄罗敬夫》云：“花气风生席，箫声月满船。”王太守可大，字元简，《寿州渡河》云：“沙净空山雨，风香野岸花。”焦太史澹园《咏梅花》云：“花开暮雪人归後，香满寒庭月上时。”陈太仆沂，字鲁南，《遂初斋》云：“苔痕双屐齿，花影半帘钩。”罗主簿焘，字元溥，《宿高座寺》云：“月来半榻寒松影，风送满山秋叶声。”陈明府芹，字子野，《焦山》云：“烟横沙市远，船过海门稀。”黄验封甲，字首卿，《春日》云：“乌声侵梦断，竹色映堦虚。”高汝州远，字近思，《泊舟对月》云：“风清沙岸净，月满浪花圆。”临淮侯李言恭，字惟寅，《送安茂卿南还》云：“梦回芳草远，人去落花多。”李宗城，字子藩，惟寅子也，《赠汪子建》云：“梦去月明秋水阔，愁来霜逐鬓毛新。”何御史淳之，字仲雅，《别陈师宗伯》云：“潮痕迎雨急，帆影带烟过。”《登繁台》云：“斜日窥疏雨，归鸿缀远天。”金山人銮，字在衡，《北河道中》云：“归鸟乱啼原上树，夕阳多在水边村。”《送李谷阳》云：“客中候晓霜如月，马上逢春草似烟。”姚鸿胪淛，字元白，《顾孝符见过》云：“旅怀秋欲尽，乡思客初来。”姚太守汝循，字叙卿，《江南春游》云：“宿雨青郊润，和风白袷轻。”盛贡士时泰，字仲交，《天界寺》云：“松声寒遥塔，竹影午过墙。”《三台洞》云：“石扉藤蔓迷樵路，流水桃花引客来。”卜长史镗，字子振，《送人还吴门》云：“衰柳带烟迷远浦，片帆随雁下长洲。”周明府元，字长卿，《集宜远楼》云：“栏杆千嶂瞑，砧杵万家秋。”余祭酒孟麟，字伯祥，《问胡太生病》云：“閒身称病易，春色闭门多。”焦贡士尊生，字茂直，《白云洞》云：“千林落日稀人迹，一径疏钟散鹿群。”《燕子矶》云：“微风山郭酒帘动，细雨江亭燕子飞。”徐公子邦宁，字仲谧，《日涉园》云：“水翻细浪鱼衔藻，露滴空堦鹤隐松。”陈秀才宏世，字延之，《冬日登清凉寺》云：“林枯千嶂削，烟冷半江昏。”齐王孙承纟采，字国华，《别客》云：“天迥弧帆没，江空独雁寒。”马氏芷居，陈石亭夫人，《苦雨》云：“杨柳深藏径，梨花半掩门。”僧宗泐，字季潭，《往南陵》云：“人烟千嶂里，客路百花中。”《閒行》云：“幽花不碍路，偃木自成桥。”弘恩，号雪浪，报恩寺僧，《小桥望月》云：“一片清光孤玉笛，千家烟树乱疏钟。”宽悦，字臞鹤，《山中寄客》云：“千树夕阳鸣暮鸟，一谿残雪掩柴扉。”
　　“夫童子淳质未漓，情欲未开，于诵习讲说之中，反有以导其邪思，非所以为训；且学者吟哦其丑恶于唇齿间，尤非雅尚。读书而不读淫诗，未为缺典；况夫子答为邦之问，而此句拳拳殿于四代礼乐之後，恐非小事也。愚敢记其目，以俟有力者请于朝，而再放黜之，一洗千古之芜秽云。”见王鲁斋《诗疑》此论极正，然有识者易，有力者难，故公独属望於有力者。所定删目，凡三十章。
　　《宣夜》之书云：惟汉秘书郎郗萌，记先师相传云：天了无质，仰而瞻之，高远无极，眼瞥精绝，故苍苍然也。譬之旁望远道之黄山而皆青，俯察千仞之深谷而窈黑；夫青非真色，而黑非有体也。日月众生，自然浮生虚空之中，其行其止，皆须气焉。是以七曜或逝或注，或顺或逆，伏见无常。进退不同；由乎无所根系，故各异也。故辰极常居其所，而北斗不与众星俱没也。摄提镇星皆东行，日行一度，月行十三度；迟疾任情，其无所系着可知矣。若缀附天体，不得尔也。见《晋书•天文志》。《易》曰：“悬象著明，莫大乎日月”。《中庸》曰：“日月星辰系焉。”曰“悬”曰“系”，正言运旋空中，其根非附著天体。天有何形质，而为所附著乎！《宣夜》谓无根系非谬。故末云：若缀附天体不得尔，意旨自明。葛洪不察缀体，而漫言不丽于天，天为无用；《宣夜》何常言不丽天耶！故推测七政而外，言天者必以《宣夜》为确。
　　王充驳浑仪曰：旧说天转从地下过，今掘地一丈，辄有水，天何得从水中行乎？甚不然也。日随天，非入地。夫人目所望，不过十里；天地合矣，实非合也，远使然耳。今视日入，非入也，亦远耳。当日入西方之时，其下之人，亦将谓之为中也。四方之人，各以其近者为出，远者为入矣。何以明之？今试使一人把火炬，夜半火行于平地，去人十里，火光灭矣；非灭也，远使然耳。见《晋书•天文志》。浑天精密，岂容轻訾！但天出入水中，日出入地下，则不必王仲任而始知其非也。若云龙为水物，喻天龙相似；故《易》以龙比天，以晋证日出，明彝证日入、而又以需比天入水中，则不第葛洪呓语，而唐太宗作志者，亦呓中人矣。
　　宣帝之世，海岱之间，有三男共取一妇，生四子；及去，将分妻子而不可均，乃致争讼。廷尉范延寿断之曰：此非人类，当以禽兽，从母不从父也。请戮三男，以儿还母。宣帝嗟叹曰：事何必古！若此，则可谓当于理而厌人情矣。延寿盖见人事而知用刑，未知论人妖将来之验也。见干宝《搜神记》。三男不当娶一妇，一妇当妻三男乎？儿诚无罪；母不同坐，延寿失刑也。然民间有此，纪纲风俗不久隳乎！故令升妖之。《易林》云：“三夫共妻，莫適为雌，子无姓氏，父不可知。”初以为世间安得有此；阅此，乃知世间真无所不有也。
　　练水侯研德（玄泓）曰：诗之为用者声也，声之所以用者情也。《豳风》、二南、二雅、三颂，或出于妇人小夫冲口率意之作，或出于元臣硕老讽谕赋述之言；泳泆休明，抒写道德，情盛而声自叶焉。遂登乐章，歌荐朝庙，此天下之真声也。若夫情曼者其声啴，情忼者其声厉，情危者其声烈，情豫者其声扬：是数者虽诡于和，而情之所激，皆足以铿锵律吕，感动鬼神。《相鼠》之诗，其声率；《山枢》之诗，其声迫，迫且率，而仲尼不删者，为其情真也。真故不讳其激，有激极而和之势焉，此亦声之亚也。六季三唐，刻镂组绘；南北二宗，披猖率埜；声情交叶，什无二三。何大复常谓唐初四子，音节可謌；子美调失流转。予初韪之，然究其所撰《明月篇》，声浮于情；学者从是矫宋、元之过，相与规步音响，趋摹格调；而天下之情隐者，亦大复为之戎首也。数十年以来，声盛者情伪，情真者声俗；两家之说，戛然不入，而其不谐真乐则同。终成其两伪而已矣。
　　雲间王玠右（光承）曰：自《三百篇》以後，千余年而有盛唐诸子；自盛唐以後，八百余年而有弘、嘉诸子；自弘、嘉以後，七十余年而有今之作者。盛唐诸子本于《三百篇》而变之；譬之齐、晋受封於西周，虽帝制自为，不尽奉上法，要其宝玉弓矢，颁自天朝，固强霸之盛节也。弘、嘉诸子，本子盛唐而推广之；譬之田、韩、赵、魏受封於齐、晋矣；然能自称王。今之作者，反本于弘、嘉而流行之；譬之信陵、平原、孟尝之属，而又受封于赵、魏、田氏矣；虽专其国政，若二君然，然秦、楚诸王，终以人臣目之也。彼人也，我亦人也，《三百篇》固不可为，吾岂不能分符盛唐之下，与之搴旗相角哉！而乃朝承北地之纶，暮绾信阳之绶，蛇行蒲伏，为其家老。平原、信陵不可得，而至为建信长安诸君，浅之乎为丈夫矣。夫魏勃果才，何不走长安，上书汉天子，而局趣辕下，求谒东齐之相国哉！即欲见齐相，亦持刺直前可耳；乃旦旦而扫其舍人之门，因鬼见帝，宜乎灌将军以勃为安庸人也。学唐人者，定长安之类也；学弘、嘉诸子者，谒齐相之类也；学弘、嘉诸子而袭其余论，盗其剩馥，是扫舍人之门之类也。吾恐北地信阳，又将以为鬼物而逐之也。
　　钱虞山曰：蔡九达（羽）居常论诗，谓少陵不足法，闻者疑或笑之。当是时，李献吉以学杜雄压海内，窜窃剽贼，靡然成风；九逵不欲讼言攻之，而借口于少陵且不足法，而挦撦割剥之徒，更于何地生活！此其立言之微旨也。不然，则九逵一妄男子，狂易中风者耳！岂特蚍蜉撼大树而已哉！
　　靖康岁，都城受围，敌器甲刓弊。或言太常寺有旧祭服数十间，无所用，可以藉甲。少卿刘珏即具藁欲献于朝，以付书史。史作字楷而敏，平常无错误；珏将上马，立俟之。既至，而结街脱两字。趣使更写，误如初。珏怒贵之，逡巡谢曰：“非敢误也。小人窃妄有管见：在礼，祭服弊则焚之；今国家虽追急，然容台之职，唯当秉礼；少卿固体国，不若候朝廷有索则纳之，贤于先自背礼而有献也。”珏愧叹而止。嘉定间，宇文绍节为枢密，卧病，王医师泾投药而毙。史直翁祭之，李师普为文，末句云：“谁过欤？医师之罪。”相府书吏张日新写至此，执白卫王曰：“既是误投药剂，岂谓之‘医师’！只当改作‘庸医之罪。’”卫王首肯之。嘉定初。王堂草体兵之诏。有曰：“国势渐尊，兵威以振。”日新时为卑吏，密白曰：“‘国势渐尊’之语，恐贻笑于人，不当素以为弱也。”卫王是其说，遂改曰：“国势尊隆，兵威振厉。”万历间，湛甘泉先生欲变秣陵火葬之俗，择门外空地为漏泽园，遣千户王某斋疏请。千户启甘泉曰：“闻疏中有‘无主之地，葬无主之人’句，恐‘无主’二字，不敢以陈於君上。”甘泉是其言，骤易之。胥吏亦有识义理如此。文字之不可不检点也如此！
　　铜雀台砚，世传曹操制此台，其瓦俾陶人证泥，以絺绤滤过，加胡桃油埏埴之，故与他瓦异。见《文房四谱》。予屡渡漳河，询所知云：台上关壮缪辞曹祠，祠中道士，每伪为砖瓦以愚人；实则片瓦寸砖不能得也。记在濰时，张肯仲方抚陕归，肯仲旧令临漳，以一瓦遗予，予却之，使者强之至再，终曰：“此奴主令临漳时，於署中亲督工为之者，公奈何弗受！”余为失笑。近友人为予言：中都皇觉寺瓦，层腻而质坚，承水不渗，以之作砚，不在铜雀下。三百年物，似不难觅，然余未之见也。铜雀台上关帝祠名以《辞曹》，甚当。
　　箕子《麦秀歌》曰：“麦秀渐渐兮，禾黍油油，彼狡童兮，不与我好兮。”所谓“狡童”，纣也。“狡童”二字窃郑诗。故君也，以狡童目之可乎！舜可囚尧，甲可杀尹，此歌何难诬箕子耶！此干《抹马金阙歌》亦然。古无“金阙”字。
　　元末嵩州明月寺，牝马不媾而产驹，形不类马，每鸣野马皆鸣。见《嵩县志》。必龙种野合，人不知耳。
　　杜重威之後贫窭，进月分俸以给之，士大夫或愧焉。见《东都事略》。此党太尉进也。进幼事杜。如此举，何妨不识一丁。
　　泰伯荆蛮之逃，疑在太王既没。盖有以见商之必亡，周之必兴，而已适当其难，诚有所讬而逃也。夫利莫於得天下，害莫甚於忘其家；弃莫大之利，而以身当忘家之难，惟欲求此心之安，不失天理之常耳。夷齐之求仁，亦此也。朱注乃引《史记》诸说，则周室蓄不臣之心已四世矣，非古今一大冤事耶！曰肇王迹，勤王家，盖追原其积功累仁；而余庆之远及，正见王业之兴，非一朝一夕之故耳。乃据以剪商之志，始自太王；荆蛮之逃，正欲遂太王传季历及昌之私意，则是君臣父子之间不免嫌忌，何以称至德耶！见《瓦釜漫记》。人道宋人精密，其实卤莽处多。如三让不加研讨，见昔人传历及昌妄谈，便尔欣然以为确而言之。此论解冤雪诬，足快千古。
　　唐郭暧女，为贵妃。宪宗以妃宗门彊盛，恐立为后，後宫莫得进幸，遂不立后。遂有无后之天子。
　　月照天下，食於詹诸。许敬重以为：詹诸，月中虾蟆。夫日月之食，莫有知其审者，故圣人书有食之，言若有物食之，而不知其名云尔。阙疑之义，谨重之至也。见《尔雅翼》。《春秋》日食三十六，有甲乙者三十四。历家推验，精者不过三十六，唐一行得二十七；宋卫朴得三十五，独庄公八年三月，算不入食法。见《困学纪闻》虽庄八年三月算不入食法，而此外三十五，固无不与推算应矣。如历言日月交会而食，竟是今日死法，则春秋自隐至哀凡二百四十二年，连闰约计三千月，日不知凡几食，鲁史自应一一纪之，不类他事须列国赴告乃书也。今仅仅三十六，稀疏太甚，死法不又不足凭乎！儒者谓有道之世，日星顺轨；盖为天文错逆，人事干之。春秋岂尧、舜、汤、文时哉！若有物食之，故二百四十年但三十六食耳。他书亦有言者。语有极荒唐而终不可尽按之者，此类是也。
　　常猎者言中秋无月，则是年冤必少。世传冤望月而孕，蚌望月而胎，乔麦得月而秀；若中秋无月，则冤不孕，蚌不胎。乔麦不实。以猎者言观之，实有此理。
　　《无颜录》载李贺诗：‘蟪蛄吊月钩栏下，屈膝铜铺锁阿甄。’按屈膝，窗户上所钉之环，即铜铺也；北方人谓之屈戌，与屈膝同。其称甚古，故梁简文帝有诗曰：‘织成盘龙金属戌。’则屈戌与铜铺为一意明矣。而长吉乃用为两物，殆犹‘老冤寒蟾泣秋色’之意，岂故好此重复耶！谨拈出，恐後人效之也。又升庵《词品》载元人乐府《户列八椒图》，又贝琼《未央宫瓦砚歌》：‘长杨昨夜西风早，锦缦椒图迹如扫。’竟不知椒图为何物。近阅陆文量《菽园杂记》云：《博物志》逸篇曰：龙生九子，不成龙，各有所好，鸱吻八夏之类也。椒图其形似螺，性好闭，故立於门上，即诗人所谓金铺也。司马温公《明妃曲》云：‘宫门金镮双兽面，回首何时复来见。’梁简文《乌栖曲》：‘织成屏风金屈戌。’李贺诗：‘屈戌铜铺锁阿甄。’皆指此也。又按《尸子》云：法螺蚌而闭户。《后汉书•礼仪志》：殷人以水德王，故以螺著门户。则椒图之似螺形，其说信矣。予按屈戌自屈戌，金铺自金铺。余乡人呼门囱铰具，有勾者为缭掉，无勾者为屈戌；金铺，门上铜兽面也。宫门作兽面，士庶家作花形，下者但规铜为片而己。长吉之‘屈膝铜铺’如温公所言‘金镮兽面’也，原非重复。屈戌二字，自是宛转之意。缭，缠也，绕也；掉，摇动也，颤也，皆与环近，故以金镮为屈戌则可，以屈戌为即铜铺则不可。此虽细事，然正见古人为诗，无一字无来历处，後人何可妄议夕，简文帝诗是‘织成屏风’，作‘盘笼’亦误。
　　闽船皆舴艋，稍大者呼曰巢蓬。按‘巢’当作‘艚’。《韵释》云：艚，舟名。十月水为复艚水，言落水也。
　　余在莱濰时，闻士人呼⒎皆曰{艹废}，恒笑之。後阅梁太中大夫琅牙王敬胤卒，遗命不得设复魄旌，一芦{艹废}藉下，一枚覆上。则知⒎之为{艹废}久矣。
　　真宗二年，有异人，长才三尺，而身与首几相半；丰髯秀耳，丐食辇下。叩其所自来，则言曰：吾将益圣人寿。一日闻於上，召见内殿。讯其能，则曰性嗜酒。命之饮，一举一石。俄逸其人。翌日，太史奏寿星之躔，密联帝座。上益异之。後令访求不可得，敕图其形，即今寿星像也。见《濯缨亭记》。按真宗在位二十五年，寿止五十有五，才下寿耳。不知所益有几？
　　竞渡始于勾践，见《越地传》。习水报吴，讬于戏耳。正如龙忌，不关子推。
　　南唐孟归唐能诗。肄业庐山国学，常得瀑布诗：‘练色有穷处，寒声无尽时。’邻房生亦得此联，遂交争之。助教不能辨，讼于江州，各以全篇意格定之，而归唐为胜。後归京师，累迁大理丞，江州群吏往京师，犹指曰讼诗生也。见《庐山杂记》。又豁达老人喜为诗，所至辄自题写；诗句鄙下，自称曰‘豁达李老’。常书人新素墙壁，主人慽怒，诉官杖之。拘使市石灰更圬墁讫，告官乃得纵舍。闻者哂之。见《刘贡父诗话》。一联构讼，题壁被笞，大堪捧腹。今盗句、疥壁者，实繁有徒，请早自收敛，勿遭毒棒。
　　环王国野象，一牡管三十余牝，牝者牙才二尺，送供牡者水草，卧则环守；牡象死，共埋之，号吼其处，乃散。见《续博物志》。咸溪童镛家畜二犬，一白一花，共出一母，性狡狯，善知人意。後白者双目俱旨盲，弗能进牢而食，主家作草窝，卧于檐外，花者日衔饭，吐而伺之，夜则卧於其旁。白者既死，主怜之，埋于门前山麓间；花者朝夕往埋所，绕数匝若拜泣状，卧其旁少顷始返。见《建宁府志》。虎有父子，蜂有君臣；此象有夫妇，狗有兄弟也。人可憬然矣！此二则新吾先生《无如篇》中未载，故录之。余在维扬，闻海陵王侍御相说，广《无如》为二十余卷，真有益人心，惜未镌行。
　　人生而心志在内，声音在外；骨体有形，事变有会，更相为表裏，此自然之道。至于术学论成败，考贫贱，观富贵，各取一概。或听声音，或见骨体，或占色理，或视威仪，或察心志，或省言行，或考卜筮，或本先祖，如水同源而分流也。右曹大家注班孟坚《幽通赋》。论相人之术，惟此包括最广。今人相法无验者，坐只论面部耳。
　　天始惟一气耳，庄子所谓‘溟涬’是也，计其所先，莫先于水；水中涬浊，历岁既久，积而成土；水土震荡，渐加凝聚，水落土出，遂成山川，故山形有波浪之势焉。於是土之刚者成石而金生焉，土之柔者生木而火生焉。五形既具，乃生万物；万物生而变化无穷。见《草木子》。天惟一空，空自有气，然气每自下而升；地气既上升，即天气也。此论五行生序最确。

　 
卷八 
　　翳桑饿夫倒戈以卫宣子，漂絮老媪进食而哀王孙，赖荣受报於亲炙之人，黔敖忍死於嗟来之食：古人视饮食之重如此！
　　吴兴郑侯升《秕言》：郑谷《鹧鸪》诗，既曰‘相呼’，又曰‘相唤’，则复矣；既曰‘青草湖边’，‘黄陵庙裏’，又曰‘湘江曲’，亦欠变矣。及观《本草》载此诗云：‘相呼相应湘天阔’，语既无病，更清旷。按《本草衍义》，乃宋政和中寇宗奭所撰；据此，则宋代尚有唐诗善本，後乃传讹耳。侯升发前人所未发，妙解也。
　　《西京杂记》：刘子骏著《汉书》一百卷，传之刘歆，歆撰《汉书》，未及而亡；班固所作，全用刘书，小异耳。○据此，则班史不但袭司马矣。
　　古人作诗，皆写情愫，亦无忌讳。庚信《寄徐陵》云：‘故人倘思我，及此生平时；莫待山阳路，空闻吹笛悲。’徐陵《别毛永嘉》云：‘嗟予今老病，此别空长离；白马君来哭，黄泉我讵知；徒劳脱宝剑，空挂陇头枝。’杜甫《别郑虔》，末云：‘应与先生成永诀，九重泉路尽交期。’今人作诗，惟以祝赞为事矣。诗话往往言诗谶，亦大可笑。
　　近从陈开仲购得宋晁无咎抄本《鸡肋集》七十卷。阅之，诗赋六百余篇；拟古诸作，绰有古调，而近体佳句亦多。如‘赋成夜烛才销寸，衙迟朝曦未半竿’；‘未缘狗监知才思，端向牛衣积泪痕’；‘白圭未可轻三复，小草须防得二名’；‘能似鼠多愁渡谷，仕如鲇钝笑缘竿’；‘忧虞心似知更雀，安稳身如挂角羊’：皆工用事属对者也。五言如‘日落狐鸣冢，天寒犬吠村’；‘雨园鸠唤妇，风径燕将儿’；‘松根危抱石，岭路曲随溪’；‘老觉田原好，慵疏里巷寻’皆有林夜之趣者也。绝句《汴堤暮雪怀径山道人》云：‘朔风吹雪乱沾襟，走马投村日向沉；遥想道人敲石火，冷杉寒竹五峰深。’村店即事》云：‘十载京尘化客衣，故园榆柳识春归；深村方物无由觅，蝴蝶双寻麦陇飞。’《题穀驿舍》云：‘驿後新篱接短墙，枯荷衰柳小池塘；倦游对此忘行路，徙倚轩窗看夕阳。’皆有中、晚风调，不类宋格。
　　金陵妓朱斗儿，嘉靖间与陈鲁南沂联诗，曲中有才情者也。有《送所欢》一绝云：‘杨子江头送玉郎，离思牵挽柳丝长，柳丝挽得吾郎住，再向江头种几行。’人争传诵。予偶阅元诗，黄君瑞《送别》云：‘雲锦江边送玉郎，江边折柳柳丝长；柳丝若挽情人住，更向东风种几行。’乃窃抄者。鲁南辈不察也。
　　赵燕如，金陵名娼也。《寄谢友人送吴笺诗》云：‘感君寄吴笺，笺上双飞鹊；伹效鹊双飞，不效吴笺薄。’一时名士，皆与之狎。京口邬佐卿《雪夜访燕如诗》云：‘燕子楼前晓日迟，丛篁晴色岁寒知；庭留积雪看教舞，槛附青山入画眉。鼓瑟调从翻玉树，当杯人似宴瑶池；雲鬟谩对纶巾白，无奈风尘两鬓丝。’
　　唐僧智永，为王右军七世孙；皎然，为谢康乐之十世孙。二僧诗字名家，不忝其祖，殊胜金银车登进士第者。
　　昆山周少参震，其祖寿谊，生於宋景定间，历元至洪武六年，百有十岁。郡守魏观设乡饮酒宠异之；明祖高皇帝闻而召至阙廷，赐以酒馔，复其家，年百十六岁而终。眉寿之人，未闻有历三朝者，亦奇事也。
　　世传禹碑七十七字。韩文公诗云：‘千搜万索何处有？森森绿处猿猱悲。’亦未之见也。宋张世南云：‘嘉定中，贤良何致见於南岳岣嵝峰上，遂摹刻於岳麓书院。’嘉靖甲午，长沙太守潘鉴得於书院後小山草莽中，即宋人摹刻者也。夫古文之传远者，多铭於钟鼎，至周宣王始刻石鼓，欧阳已疑其非真；则岣嵝之刻，後人妄作明矣。後楚沈鉴梦神禹授以古缻，下有篆文，类碑字，及早起诵，若素识，不劳深索，杨用修好奇士也，遂信之，乃作《禹悲歌》，抑亦英雄欺人耳，何可据以为实！董郡丞廷钦《观禹碑诗》云‘晨望衡岳山，悠悠恣登陟；霞彩散崇冈；垂萝挂苍壁。路逢樵者言，岣嵝有奇迹；飞翥若鸾龙，云是禹碑石。累累七十字，字字不可识；古异蝌斗文，怪匪斯籀笔。用修好奇士，今文手亲译；缅想治水功，天授非人力；得非宛委藏，神符今散逸。我观五岳图，真形甚奇僻；恐是山川形，亦与五岳匹。阙文安可寻，郢调讵堪释。为语夜郎翁，支离太无益！’
　　明初旧制：吏部考察，但老疾、罢软、贪酷、不谨四条。成化间，丰城李太宰裕为吏部时，谓迟钝似软，偏执似酷，始创立才力不及一条以处之，实爱惜人才之意。其法至今不变。公善诗，所著有《古澹集》，翩翩唐响也。《春夜》云：‘夜深庭院寂无哗，宝鸭香销烛影斜；倚遍阑干眠未得，满庭明月浸梨花。’《忆扬州》云：‘楼台灯火万家明，况复通宵歌吹声；二十四桥今寂寞，月光空自锁重城。’《闻莺》云：‘绿草蒙茸遍匹郊，桃花飞尽柳阴交；行人正起伤春思，厌听黄鹂噪树梢。’五言如：‘凉月疏林影，晨鸡远店声。’‘细雨楚山晓，轻雲陇树春。’‘枫林万叶尽，茅屋几家残。’‘沙浅溪流碧，春深野烧青。’‘孤城明晚照，落木动凉飚。’皆佳句也。
　　莆阳林士造，字吾宗，太守鸣盛子也。少年能诗，未几发狂疾，夭死。《登乌石访太虚上人》云：‘老僧高卧处，幽绝到人稀；半榻无长物，空山独掩扉。竹疏常漏日，苔古欲侵衣；相送斜阳在，清风满翠微。’《游牛首山》云：‘野刹半空齐，山深路屡迷；经声参鸟韵，塔影印雲梯。倚策追前迹，摩厓认旧题；诸峰看不极，惆怅夕阳西。’《送人之衡阳》云：‘依微草树接汀洲，一苇临河送远游；几处啼猿湘水暮，一行寒雁洞庭秋。霜前古寺疏钟急，雪後空山乱瀑流；明到故人因下榻，郡斋无日不淹留。’惜其稿不传。
　　嘉靖间，吴中刻《六朝诗集》，有梁宣帝诗一卷，仅六首：《建除》、《迎舍利》、《麈尾》、《百合》、《梨》、《兰》而已。乃陈宣帝，悮作梁也。《诗纪》亦踵其悮，附於梁元帝之後，宜改正之。
　　汉《艺文志》：小说出於稗官。谓细米为稗，王者欲知闾巷风俗细碎之言，故立稗官以记之。
　　梁吴均《少年子》诗云：‘不道参差菜，谁论窈窕淑。’虽用经语，大似歇後，亦诗病也。
　　五代耶律德光入洛阳，闻杜鹃，问李崧曰：‘此何声也？’崧以杜鹃对。五代已有之矣，邵康节於天津桥闻之，不足骇也。岂未闻前事乎！李文正东阳，年十七登进士；太仓陆太常釴与之同榜。有诗云‘金羁细马出明光，碧色罗衣锦绣香；行过玉河三百骑，少年争说李东阳。’
　　新昌胡梦说方伯云：《弇州史料》，凡请弇州作传志者，虽中才亦得附名；未请传志者，虽盖代勋名节义，亦所不载。後之耳食者，未可以此为定案也。读弇州书者，亦不可不知。
　　洪武八年，宋濂官礼部侍郎，封濂母陈氏、妻贾氏为德人。见诰命。後无‘德人’之称。
　　唐张旭以草书名，未见有诗传於世。偶读弘治中顾宗伯清集《跋旭艸书後》，载其《咏柳》一绝云：‘濯濯烟条拂地垂，城边楼畔结春思；请君细看风流意，未减灵和殿裏时。’诗不见唐集，旭所自作也。
　　宋末汶阳王质，号雪山先生，著《诗经总闻》二十卷，其家椟藏五十年。淳祐中，吴兴陈日强守汶阳，刻之郡斋，始行於世，後又无传矣。谢在杭录之秘府，诸子尽卖藏书，近为陈开仲购得之，归之予。中间不甚依朱氏，多得风人之趣。如《小星》二章，谓妇人送君子，以夜而行，事急则人劳，不得不归之於命。‘抱衾与裯’，闻命即发，不及治装也。此说犹切宵征之旨。如《驺虞》二章，谓田猎之作，一行只五兽，言不多也。草始茁，兽未有深芘，所以如此；其心虽慈，其礼不可阙也。供国祭祀，充君膳羞，有不得已者，每有所获，必举‘驺虞’称叹，言安得如此兽不践生草，不食生物者也。其心甚不欲也。《三百篇》皆自创己意而解之，惜无力板行之耳。
　　永和兰亭之会，四十二人，柳公权书之。题云：四言诗王羲之为序，序行於代，故不录；其诗多，不可全载。今各裁其佳句而题之，亦古人断章取义也。五言诗孙兴公为序，柳注云：文多不备载。近见宣和中内府搨本，始知今世所传兴公序与诗，皆经柳所裁，俱非全篇也。周府刻《兰亭宴集图》，其诗合四言、五言於图像之上；近益府仍旧文重刻之。诗与柳书多有异同，即以王为前序，孙为後序，亦非矣。谢在杭尝云：‘兰亭之贤，皆一时之选，赋诗只四句六句，亦有不成者，真咄咄怪事。’在杭未见宣和旧搨耳。
　　予乡王觉斯先生诗凡百余卷，卷帙既多，每遂不能流传；予欲删为数卷以行，匆匆东行，不暇及矣。先生诗不难於沉著，而难於流动。偶得其五、七律，附录数联於後，然予实未见先生全稿也。《竹》：‘空翠嘘苍节，瞑禽守澹烟。’《巩华城》：‘野火颓荒屋，残更出驿楼。’《送庐山僧》：‘暮雪闻樵响，空心共虎游。’《正学祠》：‘荒山无死气，白日有寒风。’《期友》：‘明月无心上，故人何日来。’《入雒》：‘风急滩声逆，天低岳色苍。’《万年寺》：‘疏磬雲中树，高帘雪外山。’《又行》：‘网腥朝入肆，禾气午薰人。’《清河县东南湖》：‘露润闻花气，沙虚透树光。’《马坂寺》：‘僮仆迷幽寺，牛羊上古坟。’《清心》：‘牛睡斜阳稳，鸡鸣僻巷深。’《舟中》：‘开窗湖尽白，一路柳先青。’《圆津寺》：‘香烟流远磬，秋色满空山。’《酬荆岫》：‘好诗怜雪後，同梦记峰西。’《还里至{艹储}萸湾》：‘旅人轻犯雨，里鼓乱挝秋。’《旅次闻诸弟》：‘佩刀何地解，匹马此身弧。’《不必》：‘衣湿樱桃雨，帆拖杜若雲。’《哭内子》：‘鬼录纷无序，人生耐几秋。‘《送友还黔经楚讯石斋消息》：’开缄犹故友，比屋是谁家？’《燕子矶》：‘极浦看人小，乖崖碍鸟飞。’《洪修寺》：‘秋风连日雨，古寺异乡心。’《烟雨楼》：‘谁家园榭青霞外，几树梧桐白落中。’《送碧沧》：‘滹沱日暮携孤剑，铜雀风高照大旗。’《送张子入蜀》：‘人行古嶂枫千点，月照平沙雁一声。’《西山》：‘碑间三日沉吟处，弦外孤鸿独送时。’《九日高台寺》：‘危边白雁偏来蚤，古寺黄花复对谁？’《华岳》：‘泉音酒醒偏随枕，岳色秋深不碍墙。’《送郭监军》：‘春深马散桃花外，戍老人归燧火中。’《金谷园旧地》：‘花光古隰沉楼阁，溪色斜阳照板桥。’《木末亭》：‘袖裏怪风藏石子，墙边破寺出桃花。’《腊月》：‘客子欲渡冰初急，乡书不来雁又征。’《终南山》：‘好山当牖日初上，芳草满园人未归。’《马祖姑》：‘疏灯独夜闻孤雁，明月空山泣子规。’《京南远望》：‘蓟门古戍三边接，碣石孤雲万里来。’《登法藏寺塔怀乡》：‘僧院开花非昨日，雲山转眼即前朝。’《爱妾换马》：‘旧梦不随丝络断，骄嘶莫过镜楼西。’《野寺》：‘众壑争迎雲屐响，一床默坐雨灯深。’《送絅存》：‘江波万里孤舟驻，柳叶千峰暮雨收。’《栾城》：‘野桥流水浸官道，古戍閒雲隐驿楼。’《忆西湖》：‘一夜紫桥闻鹤羽，十年红叶想渔舟。’《登笼山》：‘萦带河声皆北转，微茫岳气自东来。’《乱後》：‘红柿月阴焚屋後，白头人出战场中。’《赠履台》：‘烟尘万里丹峰阻，江海何人白发归。’
　　洞庭葛震甫有《题村庙》云：‘古木阴中冷庙荒，邻鸡飞过矮茅墙；铢衣半湿桃花雨，萧蛸丝丝网夕阳。’《文姬归汉》云：‘驮金辛苦向黄沙，赎得文姬到汉家；多少遗书付王粲，独传哀怨拍霜笳。’《客中立春》云：‘四日新年一日春，新春还是旧年人；山中有屋何曾住，逢著梅花便结邻。’《山带楼》云：‘一带青山一带溪，溪光山色互招携，春风醉我高楼上，听尽林梢百舌啼。’後官闽藩幕，宅艰奔归，《水次闻猿》：‘急归难与逆流争；一日邮签五日行；肠结泪枯无梦断，冷猿何必许多声。’震甫诗多奇警，此其一斑云。
　　《诗》云：‘具曰予圣，谁知乌之雌雄？’注云：相似而难辨也。然乌其翼左掩右者为雄，右掩左者为雌；一说焚其毛置水中，沉者为雄，浮者为雌。
　　龟千年游於莲叶之上，庾信诗云：‘灵蔡上芙蓉。’凤非竹实不食，庾云：‘祥鸾栖竹实。’以‘蔡’代龟，以‘鸾’代凤，此皆六朝换字之法也。薛道衡袭之云：‘集凤桐花散，胜龟莲叶开。’竟用本色字，殊胜。
　　杨升庵夫人黄氏能诗，世传‘雁飞应不到衡阳’一律最佳，而他作少见。然绝句尤妙，有《寄升庵》云：‘懒把音书寄日边，别离经岁又经年；郎君自是无归计，何处青山不杜鹃！’升庵初娶王氏，封安人，早卒，黄乃继娶也。有乐府数卷，梓於金陵。
　　人之最难忍者，拂逆也。其在泛常，可情恕而理遣；若天性之适遭其穷，与之校不可，置之度外不可，道惟有自尽而已。古大舜父顽、母嚚、象傲，而能无怨无怼，委命毕诚，以蕲感通，其究克谐底豫，格神人而为天下後世法。舜之亲若弟，舜成之；舜之古今称大舜，又舜之不幸成之也。君子观于舜，而知逆境之成人。故曰：山河大地，尽是黄金，满世界皆药物；小拂逆是小遭际，大拂逆是大遭际。以之怨尤固非，即泛泛以为前缘，若可何如，亦错过而可惜矣。
　　儒者言无鬼神，大要虑人谄渎耳。虑谄渎则可，谓无鬼神则不可。从来圣贤兢业戒惧，寔是见得鬼神灵爽烜赫，其曰：‘福善祸淫，临汝陟降；精气游魂，体物不遗。’俱真实语。此千圣心学，第一吃紧。舍此却无圣学。非明知其无，姑为是摄心法，且诳世也。夫禴祠蒸尝，精有必通，鬼神无，则祖先亦无，儒者不废家祭，何以言无鬼神也。人目不见风，不曰无风；不见性，不曰无性；不见祖先，不曰无祖先。则虽不见鬼神，其有鬼神必矣。或曰：圣贤无所为而为善，何畏乎鬼神？是殆不然。恒人之视圣贤也太高，圣贤自视固是恒人。若自谓己圣已贤而不畏，妄亦甚矣。畏则念真实，念真实而後裏如表，终如始，屋漏如大庭，无所为而为善，孰加于此！人诚鬼神之不畏，复何所畏也？彼其所谓谄渎者，非必禴祀蒸尝，其祈禳祷赛之谓耶！臣子当君父迫切时，匍匐呼吁，无所不至；祈禳祷赛，虽知无益，计且为之。此猎较可从之俗，何为谄渎？即云谄渎，只人之愚，鬼神何尤？不可因死噎者谓无穀，因死溺者谓无舟也。今虑谄渎而蔑鬼神，废出王游衍之昭鉴而即聋昧，使君子闻之，堕行于幽；小人闻之，济恶于显。世儒之论，毋乃为无忌惮者地，而张之焰乎！
　　礼称曾祖之父为高祖。《左传》昭公十七年，郯子来朝，曰：我高祖少皞挚之立也。则以始祖为高祖。昭公十五年，王谓籍谈曰：昔而高祖孙伯黡，司晋之典籍。则谓其九世祖为高祖。
　　《书》：‘归格于艺祖。’注：以艺祖为文祖，不详其义。人知宋人称太祖为艺祖，不知唐、金二代，亦皆称其太祖为艺祖。唐明皇开元十三年，封泰山，其序曰：‘惟我艺祖文考，精爽在天。’金世宗大定二十五年，封混同江神，册文曰：‘仰艺祖之开基，佳江神之效灵。’然则，是历代太祖之通称也。
　　前代拜相者必封公，故称之曰相公。若封王，则称相王。（晋简文帝称相王，武帝在魏时亦称相王。）自洪武中革去丞相之号，则有公而无相矣。即初年之制，亦不全沿唐宋：有相而不公者，胡惟庸是也；有公而不相者，常遇春之偷是也；封公拜相，惟李善长、徐达。三百年来，只二位相公耳。○魏王粲《从军行》：‘相公征关右，赫怒震天威。’《羽猎赋》：‘相公乃乘轻轩，驾四骆。’‘相公’二字，似始见此。
　　古人二名，止用一字。晋侯重耳之名见於经，而践土之盟载书，止曰‘晋重’。岂古人二名，亦有可但称一字者与！○潘岳《西征赋》：‘重戮带以定襄，弘大顺以霸世。’文公名止用一字，本於践土载书，却非翦截古人名字之比。其《关中诗》：‘纷纭齐万，亦孔之丑。’则不通矣。岂有以齐万年为齐万者耶！○《吕氏春秋》：‘干木光乎德。’去‘段’字，‘惜誓来革顺志而用国。’去‘恶’字。此为翦截名字之祖。○文中并称两人，而一氏一名，尤为变体。杞殖、华还，二人也，而《淮南子》称为‘殖、华’。贾谊《新书》：‘使曹、勃不能制。’‘曹’，曹参；‘勃’，周勃也。汉《厈彰长碑》云：‘丧父事母，有柴、颍之行。’‘柴’，高柴；‘颍’，颍考叔也。却正《释讥》：‘褊夷、叔之高怼。’陶潜诗：‘积善云有报，夷、叔在西山。’语亦类此。○又有并称两人，而一爵一姓，如《史记》‘绛、灌’，‘绛’，绛侯周勃；‘灌’，颍阴侯灌婴也。盖高帝时功臣，周姓者不一人，故特称爵。
　　古人谥有二字三字，而後人相沿止称一字者。卫之叡圣武公，止称武公；贞惠文子，止称公叔文子；楚顷襄王，止称襄王；秦昭襄王，止称昭王；汉诸葛忠武侯，止称武侯。
　　子孙得称祖父之字。子称父字：屈原之云‘朕皇考曰伯庸’是也；孙称祖字：子思子云‘仲尼祖述尧舜’是也。《颜氏家训》：古者名以正体，字以表德，名，终则讳之，字乃可以为孙氏。孔子弟子记事者，皆称仲尼；吕后微时，尝字高祖为季；汉袁种字其叔父曰丝；王丹与侯霸子语，字霸为君房。江南至今不讳字也。河北士人全不辨之，名亦呼为字，字固因呼为字。尚书王元之兄弟，皆号名人，其父名雲，字罗汉，一皆讳之，其余不足怪也。
　　古人有名父、名君、名祖：《金縢》周公之祝辞曰：惟尔玄孙某。名君也。《左传》，楚子围宋，申犀对王称无畏。知罃对楚王称外臣首；鄢陵之战，栾针曰书退。名父也。栾盈辞于周行人，曰陪臣书，曰其子黡。名祖若父也。
　　古人生不讳名，同辈皆面呼其名。《书》：周公若曰‘君奭’；《礼记•曾子问》篇：老聃曰‘丘’；《檀弓》篇：曾子曰‘商’；《论语》：微生亩谓孔子曰‘丘’是也。○孔子诲其弟子皆称名；孟子则皆曰子，称於他人之前亦曰子，乐正子、高子是也。亦可以见世风之变矣。
　　古人敬其名，则无有不称字者。陆务观曰：字所以表其人之德。故儒者谓夫子曰仲尼，非慢也。後世不惟讳其名，而并讳其字。《晋书•儒林•刘兆传》：‘尝有人著鞾骑驴，至兆门外曰：“吾欲见刘延世。”兆儒德道素，青州无称其字者。门人大怒。兆曰：‘听前。’”又：常林年七岁，有父党造门，问：‘林伯先在否？’林不答。客云：‘何不拜？’林曰：‘虽当下拜；临子字父，何拜之有！’
　　古人有以父名子者：《左传》成十六年：‘潘尫之党。’潘尫之子，名党也。襄二十三年：‘申鲜虞之傅挚。’申鲜虞之子，名傅挚也。意必当时有同名者，故特举其父以别之。
　　古人有以夫名妻：汉杨彪夫人袁氐答曹公卞夫人书曰：‘彪袁氏顿首顿首。’
　　名以同事而晦者：《淮南子》言秦穆公使孟明举兵袭郑，过周以东，郑之贾人弦高、蹇他相与谋，矫郑伯之命，以十二牛劳师。是蹇他为弦高之友。而《左氏传》不载。又书荆轲西刺秦王，高渐离、宋意为击筑而歌於易水之上。宋玉《笛赋》：亦以荆卿、宋意并称，是宋意为高渐离之侣，而《战国策》、《史记》不载。○《战国策》：东孟之会，聂政、阳坚，刺相兼君。注云：坚，政之副。按聂政告严仲子曰：‘其势不可以多人。’未必有副。
　　名以同事而章者：《孟子》：‘禹、稷当平世，三过其门而不入。’考之《书》曰：‘启呱呱而泣，予弗子。’此禹事也，而稷亦因之以受名。华周、杞梁之妻，善哭其夫而变国俗。考之《列女传》曰：哭于城下，七日而城为之崩。此杞梁妻事也，而华周妻亦因之以受名。
　　人以相类而误者：《墨子》：‘文王举闳夭、泰颠於罝网之中，授之政而西土服。’於传未有此事，必太公之误也。《吕氏春秋》：‘箕子穷於商，范蠡流乎江。’范蠡未尝流江，必伍员之误也。《淮南子》：‘吴起、张仪车裂支解。’张仪未尝车裂，必苏秦之误也。《易林》：‘贞良得愿，微子解囚。’微子未尝囚，必箕子之误也。○《晋书•夏统传》：‘子路见夏南，愤恚而忼忾。’子路未尝见夏南，盖卫南子之误。
　　《史记•万石君传》：‘长子建，次子甲，次子乙，次子庆。’甲乙非名也，失其名而假以名之也。《张汤传》：‘长安富贾田甲。’《韩安国传》：‘狱卒田甲。’疑亦同此。○《汉书•魏相传》：‘中谒者赵尧举春，李舜举夏，儿汤举秋，贡禹举冬。’不应一时四人，同以尧、舜、禹、汤为名，若有意撰而名之者。及读《急就章》，有云：‘祖尧舜，乐禹汤，’乃悟若此类，皆古人所假以名之也。或曰：高帝时，实有赵尧，然非谒者。○梁范缜《神灭论》有张甲、王乙、李丙、赵丁，後人假设之辞，以此为祖。
　　《汉书•张敖传》：吕后数言张王以鲁元故，不宜有此。刘放曰：史家记事，或有如此追言谥者。《史记》，贯高与张敖言，谓帝为高祖。《公羊传》，公子翚与桓公言，吾为子口隐矣。皆此类。今按传记中此例尚多。如《左氏传》：石碏曰：陈桓公方有宠於王。《国语》：鲍国谓子叔声伯曰：子何辞苦成叔之邑？《淮南子》：先轸曰：昔吾先君与穆公交。《吴越春秋》：子胥曰：报汝平王。《说苑》：景公曰：善为我浮桓子也。屈宜咎曰：昭侯尝利矣，不作高门。并是生时，不合称谥。乃後人追为之辞也。○《史记•田敬仲世家》：齐人歌之曰，妪乎采芑，归乎田成子。《史通》曰：田常见存，而遽呼以谥！苏氏曰：田常之时，安知其为成子而称之！
　　称晋文公为文君：《楚辞•惜往日》：‘介子忠而立枯兮，文君寤而追求。’称楚庄王为庄君：《荀子》：‘庄君之曶。’称鲁昭公为昭君：《焦氏易林》：‘乾侯野井，昭君丧居。’
　　《管予》称‘三晋之君’，其时未有三晋。《轻重》篇称‘鲁、梁’，其时未有梁。《国语》：‘句践之伯，陈、蔡服从。’其时有蔡无陈。《说苑》：‘句践聘魏。’其时未有魏。又言仲尼见梁君，孟简子相梁。其时未有梁，鲁亦无孟简子。《吕氏春秋》：‘晋文公师咎犯、随会。’随会不与文公、咎犯同时。《史记•扁鹊传》：‘虢太子。’其时虢亡己久。《龟荚传》：‘宋元王。’宋无此君。《越绝书》：‘晋、郑王。’晋、郑未尝称王。《列子》：‘晏平仲问养生於管夷吾。’平仲去管子百余年。《韩诗外传》：‘孟尝君请学於闵子。’闵子、孟尝君，相去几二百岁。
　　《集古录》有五代时帝王将相等署字一卷。所谓署字者，皆草书其名，今俗谓之画押，不知始於何代。《桯史》谓晋已有之，然不可考。《南史》：齐高帝在领军府，令纪僧真学手迹下名，报答书疏，皆付僧真。上观之笑曰：‘我亦不复能别。’何敬容署名，‘敬’字则大作苟，小为文，‘容’字大为父；陆倕戏曰：‘公家苟既奇大，父亦不小。’《北史》：斛律金不识文字，初名敦，苦其难署，改名为金，从其便易，犹以为难，神武乃指屋角令识之。《北齐书》：库狄干不知书，署名乃干，字逆上画之，时人谓之穿椎。又有武将王周，署名先为吉，而後成其外。《世说》：萧引书法遒逸，陈宣帝尝指其署名语诸人曰：‘此字笔势翩翩，似鸟之欲飞。’《唐书》：董昌僭位，下制诏，皆自署名。或曰：‘帝王无押诏。’昌曰：‘不亲署，何由知我为天子！’今人亦谓之花字。《北齐书》：後王纪领军一时二十，连判文书，各作花字，不具姓名，莫知谁也。○《东观余论》云：唐人及国初前辈与人书牍，或只用押字与名，用之无异；上表章亦或尔。近世遂施押字於檄移。或不书己名字，而别作形模，非也。
　　《宋史•刘奉世传》：先是，进奏院，每五日具定本报状上枢密院，然後传之四方。而邸吏辄先期报下，或矫为家书以入邮置；奉世乞革定本，去实封，但以通函腾报。从之。《吕溱传》：侬智高寇岭南，诏奏邸毋得辄报；溱言：一方有警，使诸道闻之，共得为备；今欲人不知，此何意也？《曹辅传》：政和後，帝多微行，始民间犹未知；及蔡京谢表有‘轻车小辇，七赐临幸。’自是《邸报》闻四方。‘邸报’字见於史书始此。
　　山阴姜武孙（承烈）《分野辩》云：古今人屡辨而终不可辨者，莫甚乎分野之说矣。天与地精气相感，地有是形，天即有是气；故在天为分星，在地为分野，是亦理之可信者也。自《周礼•保章氏》以星土辨九州之地，後世儒者莫不宗之；但《星经》既亡，今所据者，止班固所著汉志；郑康成引十二次之分以相属，而魏太史令陈卓更分系二十八宿，悉载郡国各所直宿度，可谓详矣。然即其言考之，其可疑不止一端。扬在东而星纪则在北，雍在西而鹑首则在南，冀在北而大梁则在西，齐、鲁俱在东而降娄乃在西，玄枵又在北，是躔决之参差可疑也。卫在河内，与并无涉也，乃卫不属豫而属并；鲁在山东，与徐无涉也，乃鲁不属兖而属徐；晋在太原，与益无涉也，乃晋不属冀而属益；是州郡之错互可疑也。夫州郡错互，则地与地木相合；躔次参差，则地与天不相合。夫既不相合若此，尚欲泥其书以验灾祥而决休咎，岂有当乎！论者以为分野占验，自古不爽，当时必有所据而然，或云封国之年，其岁星所在之辰，即属分野。则同岁受封者必多，何以齐、鲁、宋、郑诸国务分躔次，而绝不相侔？此不问而知其非也。唐一行则云：星之与土，以精气相属，不系乎方隅；其占验以山河为界，不主於州国。其说似矣。然不过意为揣测耳，又安能取乎参差之星，错互之地，条分缕析，一一相配而锱铢不爽也哉！且不特此也，天以下大矣、广矣，决不止于中国也。虽邹衍之论，迂诞不足深信；然既谓之中国，则东西朔南之为外国者，不知凡几，其分星分野，当必无异。攷昴、毕之界曰天街，天街者，中与外之交也，天之不详内而略外可知也。必若诸儒之论，是天已尽於中国；而中国之十有二州，已尽天之三百六十五度矣。岂理也哉！或曰：五车五星，其次舍在毕，星书谓主秦、赵七国；北斗七星，其次舍自张而角，星书亦谓主秦、楚七国；或又曰：牛、女下有十二国星，东起越，西至郑，郑夹漈谓天之所覆广，而中国所占，止此十二星。或又曰：天市垣有列国星二十二，起宋至河中；所谓分野者，指列国诸星而言也。夫五车、北斗，何所见而谓主七国？星书固不足据。牛、女下之十二星，天市垣之二十二星，在天业有其象，则列国之休咎，自应於此星占之；较之十二次分野之言，似为胜矣。然中国所占仅此，则此外之灾祥，皆可置而不论；又何以五星聚井而沛公帝，彗星扫秦而苻坚危，荧惑守心而宋忧，景星见尾而燕盛也哉？吾故曰辨之而终不辨者，分野之说也。然则奈何？曰：辨之而终不辨，莫若以不辨辨之。夫人主之於天也，盖无事不当警，无处不当警者也。必曰某事徵某应，此刘向《五行传》之谬也。必曰某星应某地，此亦汉以来诸儒之失也。且往者分建列国，固有分野之说，令之各警天戒；今四海一家，则周天之休咎，皆皇极之徵应也。何必纷纷攷分野之同异为哉！○分野之辨，纷纷聚讼，得武孙此论而定。喜其议与予相合，因备录之。武孙别有《雅颂辨》、《春王正月辨》，《河图洛书异同辨》，予另刻之《赖古堂文选》中。
　　杨升庵、朱郁仪两先生著书最多，予既合刻其目矣；此外则陈心叔先生（士元），楚之应城人，所著诗文，名《归雲集》，若干卷。外有《论语类考》廿卷，《孟子杂记》四卷，《易象钩解》四卷，《易象汇解》廿卷，《五经异文》十一卷，《姓汇》四卷，《姓觿》十卷，《名疑》四卷，《古俗字略》七卷，《梦占逸旨》八卷，《隄疾恒谈》十五卷，《楚故略》廿卷，《象教皮编》六卷，《楚绝书》二卷，《荒史》六卷，《世历》四卷，《江汉丛谈》二卷，《俚言解》二卷，《裔语音义》四卷，《岳纪》六卷。板帙浩繁，未易流传。予旧藏六七种，今只存一二矣。後托家吴昉大令觅其全本，亦不可得。相传先生览揆之前一夕，其父梦一老翁，冠袍款户而入，自称齐卿孟轲；翌旦而心叔生，其父遂小字之曰孟卿。後登嘉靖甲辰进士，刺滦州。己酉二月上丁，有事孔庙，分献於孟子，木主无故自仆，型爵皆堕地。心叔恶之，遂自兔归。称养吾子，息影读书，故著述甚富。孝感夏振叔云：心叔子堦，字吉薮，亦博学。著有《编日新书》十二卷。
　　谯楼画角之曲有三弄，为曹子建作。其初弄曰：‘为君难，为臣亦难，难又难。’再弄曰：‘创业难，守成亦难，难又难。’三弄曰：‘起家难，保家亦难，难又难。’今角声之呜呜者，皆难字之变声耳。夏振叔言：崇祯己卯其乡省试，有延乩问题者。乩书一绝，末二句云：‘今年试目非容易，请听谯楼第二声。’问者不解。至就试，题乃《为臣不易》，始叹其隐妙。
　　夏振叔言：其乡数年前疟大作，或教於古钱中检取周元通宝一文，持之即愈。初不知此说倡自何人，一时喧传，宝为符箓，一文须时钱一缗。按此钱乃周世宗毁天下铜佛所铸；其却疟者，或亦仰藉瞿昙之灵欤！○黄俞邰云：金陵人传，此钱难产者持之即下。亦不知何故。
　　《升庵外集》载孙器之评诗一则，而称‘定陶孙器之’。夏振叔云：按其人姓敖名陶孙，而器之其字也。杨误以敖陶为地，而改‘敖’为‘定’，以合郡邑之名；与误认刘德升为刘景升、索幼安为管幼安者，同一可笑。因记《桯史》一条，乃器之事，附录于此：赵忠定既以人言投荒，善类多力争被逐，而韩侂胄之权遂张；公议哗然，谤书日悬阙下，虽加疏捕，莫得其名。太学生敖器之亦有诗，末云：‘九原若遇韩忠献，休说渠家末代孙。’盖侂胄乃韩忠献琦曾孙也。一时都下竞为传写。侂胄虽知出器之手，亦不之罪。器之後登进士。按器之成是诗，墨未乾而壁已舆去；器之恐，易服逃去，变姓名；侂胄逐，始成进士。此云侂胄不之罪，未之考也。器之，闽人。
　　夏振叔言：幼随其先大夫官汴，苦蝎，问之汴人，云：不拘春夏，但闻雷第一声，即默援衣带作结；或遭螫，便举结摩之即愈。试之良验。○方邵村侍御云：小解朝不向东，暮不向西，日不向南，夜不向北，永不受毒虫之螫。
　　卫夫人见王右军年十二书，流涕曰：‘此子必蔽我名。’按右军初学卫书，将谓不及；北游见李斯、曹嘉等书；之许下，见锺繇、梁鹄书；又之洛下，见蔡邕《石经》三体书；又于从兄洽处见张昶《华岳碑》。叹曰：‘巫雲洛水外，云水宁足贵哉！’古人成一艺，亦必脚下行数千里路，目中见无限古人手迹，乃始成名。今日执笔便欲凌跨古人，岂不自愧！○元微之‘除却巫山不是云’之句，亦本右军。
　　干宝撰《搜神记》，时人曰：‘卿可谓鬼之董狐。’魏使李骞入梁，见佛寺旁执笔者，谓之尸头，骞曰：‘此僧之董狐也。’又六朝人撰《酒记》，时谓‘酒之南董’。黄长睿评书，号‘书之董狐’。近黄山潘景升好品题诸姬，自为撰记；文辞艳丽，时人谓景升是‘姬之董狐’
　　俗传杨玉环是白鹇之精，故指爪纯赤。此语亦有所本，云出之张文献公《千秋金鉴录》。○按新都黄潭《读书一得》云：嘉靖辛卯，始兴令张鉴，刻张文献《千秋金鉴录》，予读之有疑焉。考《纲目》：唐开元二十四年，张九龄上《千秋金鉴录》，‘以镜自照见形，以人自照见吉凶’两语者，其书之序意也，述前世兴废之源者，其书意也。兹录也，序无两语而述前世兴废之源，择焉不精，语焉不详，不似公口中语，伪无疑矣。三章内云：‘安禄山野猪之精，腹垂过膝；史思明翮鸟之精，胁生两羽；杨贵妃白鹇之精，指爪纯赤。’考之《纲目》，公以开元二十二年为中书令，禄山、思明事在二十四年夏四月。录内云云固当，若贵妃者，开元二十三年十二月册为寿王妃；二十五年贬公为荆州刺史；二十八年公卒；又明年，改元天宝；天宝四载，以杨太真为贵妃，是太真为寿王妃十年，始为玄宗贵妃；公为相日，见太真为寿王妃，未见为玄宗贵妃也。恶得有白鹇之精云云也！其伪无疑矣。然录固言之矣：公就中书焚稿，则是录之焚久矣，世乌得而传之哉！
　　汤义仍《牡丹亭》剧初出，一前辈劝之曰：‘以子之才，何不讲学？’义仍应声曰：‘我固未常不讲也！公所讲性，我所讲情。’王渼陂好为词曲，客谓之曰：‘太上立德，其次立功，其次立言，公当留心经世文章。’渼陂应声曰：“公独不闻‘其次致曲’耶！”一时戏语，颇见两公机锋。
　　甬东薛千仞（冈）曰：‘走九州而後知天地之大，亦知天地之小；走两都而後见人才之多，亦见人才之少。’又云：‘诱人子弟入饮博之门，其罪小；诱人子弟入诗文邪路者，当服上刑。’语皆有意味。
　　杨用修先生《丹铅》诸录出，而陈晦伯《正杨》继之，胡元瑞《笔丛》又继之。时人颜曰《正正杨》。当时如周方叔、谢在杭、毕湖目诸君子集中，与用修为难者，不止一人；然其中虽极辨难，有究竟是一义者，亦有互相发明者。予已汇为一书，颜曰《翼杨》。书已成，尚未之镌耳。薛千仞云：用修过目成诵，故实皆在其胸中，下笔不考，误亦有之；然无伤于用修。好事者寻章摘句，作意辩驳，得其一误，如得一盗赃，沾沾自喜。此其人何心！良可笑也。
　　鄞江东包氏，望族也。有老母畜一鹅，躬亲喂养。已而母死，鹅绕棺哀鸣三匝亦死。包氏子颜其堂曰‘赧鹅’，文徵明太史为之记。
　　南唐李後主以七月七日生，亦以七月七日死；吴越王俶以八月二十四日生，以八月二十四日死。两王生死相同如此！予《同书》中未载此事，当为补入。○海盐姚叔神（士麟）云：後主以‘故国不堪回首’句及徐铉所探语，赐牵机药死；患懿荷礼最优，宜无他者。顾两王皆以生辰死者，盖衔忌未消，各借生辰赐酒阴毙之耳。
　　嘉兴宗给谏（宏暹）宦江右时，方籍分宜相，宗与监籍之员言：严相青褶纱巾，手持小书数帙而出。籍者难之，严曰：‘此经验方书’欲藉以送老耳。’曰：‘方书中有刀疮药方否？’曰：‘有。’曰：‘能治得杨继盛、沈链颈疮否？’严为默然。监者曰：‘若然，则此书犹无用也。’遂夺而投之火。鉴者此语，大快人意，然犹憾此獠得全骸骨以终。
　　金坛王伯弢孝廉自言：丙午偕计，至德州，见道旁有捕贼勾当与州解相噪。问之，云：‘放马贼画劫上供银若干，追之则死贼射，不追则死坐累。’各相向呼天，泣数行下，然贼马尘起处，犹目力可望也。忽有夫妇两骑从他道来，诸捕咸惊，相庆曰：‘保定名捕至矣，当无忧也。’诸捕控名捕马，问：‘何从来？’言：‘夫妇泰山进香耳。’然名捕病甚，俯首鞍上；其妻亦短小好妇人，以皂罗覆面，手抱一婴儿。诺捕告之故，哀乞相助。名捕曰：‘贼几人？’曰：‘五人。’曰：‘余病甚，吾妇往足矣。’妇摇手：‘我不耐烦。’名捕嗔骂曰：‘懒息妇！今日不出手，只会火坑上抟老公乎！’妇面发红，便下马抱儿与夫，更束马肚结，缚裙鞾，攘臂袖；一刀长三尺许，光若镜也。夫言：‘将我箭去。’妻曰：‘吾弹固自胜。’言未讫，身己在马上，绝尘而去，诸捕皆奔马随之。须臾，追及贼骑。妇人发声清亮，顺风呼贼曰：‘我保定名捕某妻，为此官钱，故来相索，宜急置，毋尝我丸也。’贼言：‘丈夫平平，牝猪敢尔！贼发五弓射妇，妇从马上以弹弓拨箭，箭悉落地。急发一弹，杀一人；四人拔刀拟妇，妇接战，挥斥如意，复斫杀一人；三人惧，少却。妇更言曰：‘急置银，舁两尸去。俱死无益也！’三人下马乞命，置银，以二尸缚马上而逸。未几，诸捕至，舁银而还。此妇犹旖旎寻常，善刀藏之，下马遍拜诸捕曰：‘妮子着力不徤，纵此三寇，要是裙襦伎俩耳。’州守为治酒宴劳，五日而去。姚伯祥曰：此皆伯弢口授于予，予为之记。所谓舌端有写生手也。○此妇要是隐娘、红线之流。伯弢善述，伯祥此记，亦奕奕动人。所谓潘君之笔，乐君之舌也。
　　姚叔祥自云：‘余十三而孤，年二十犹目不识丁；以写照自给，寓居德清学博姜孩日先生家。姜谓予曰：“男子何可不知书！”遂句读授予。’○叔祥二十，穷苦犹不识丁，晚乃卓然自立，为当代名硕。人不可不自立如是，！人不可以年自废如是！叔祥著述甚多，予仅见三数种。
　　坡公《魏武帝论》，就其成败之迹而推原其理。如医家见前医投药不效，而推其用药之悮。虽不可谓洞见肺腑，然其理亦有不能外者。读者存其理可也。
　　释氏止因圣人之言平易正直，习之生厌，故更将其理翻新换异，横见侧出，以使人鼓舞不倦耳。论者至以释氏之旨大悖於圣人，而尊之者又以为大过於圣人，岂不俱失哉！然其所以为害，亦即由此。譬之优人演剧。不过因其晏乐，引之忠孝而已；而其後遂不能不沉湎於酒食，污漫於邪淫。意欲大有功於圣人，而流弊乃更甚焉！亦由其深稳终不及圣人也。
　　御人御字，本古帝王公平接物之理；而英雄稍济之以权略。至後世狡狯之流，俱窃之以行其奸。岂知雅远之士，玄胜之流，笑其机诈若小儿耳。安有受其羁勒者哉！
　　煮海之利，原非本富，然少取赢余以减正赋，未为不善也。後世苟且之法，无所不用，取之尽锱铢矣；而田赋之加，未见其少逭，亦拙於取末利矣。何也？彼不能用末利以纾其本富也。
　　高康生阜曰：天下之谬，莫谬於今相者之说。相者之说曰：某相优，当得富贵也；某相劣，当得贫贱也；其人虽庸且愚焉，苟可以富且贵，则以为人之所不若也；其人虽贤且才焉，苟仅止於贫且贱，则以为有所甚歉於人也。推是说也，使颜氏与端木并衡，则必以端木优於颜氏矣；伯夷与盗跖同观，则必以伯夷劣於盗跖矣。幸而获验，已不免重荣利而轻道德，而况揣摹於势分之间，臆度於服马之细，不中者比比也。徒使人不知所自立，而因以丧其所守而己！呜呼！孔子之道不著，世将何所取衷哉！
　　高康生曰：君子小人，相为消长；不特君子自有消长，小人自有消长也。小人化为君子，君子长而小人消矣；君子化为小人，君子消而小人长矣。君子小人，实互相消长也。且君子小人，亘古来两两对立，必是天地间不可相无之类。如使君子可以灭尽小人，则必天地间有阳而无阴可也；而独阳不生，又何以解乎！盖阴阳本一气运行，其运行不及处即阴也；然即运行不及处，亦复有道；虽阳之极力运行，不能不借此运行不及处，相为乘除。凡一切心之公私，身之气血，人之男女，品之君子小人，皆於此类应焉。惟处之各得其当，使君子常足以御小人，而小人无以乘君子，则小人之为助於君子，岂可少哉！至於处之不当，而始有小人之祸焉。则其责当在谁乎？曰：在君子。此又君子之为统乎小人，而阳大阴小之义也。
卷九 
　　偶览张无垢《横浦集》云：其家旧畜犀带一銙，文理缜密，中有一月影，遇望则见。盖犀牛望月之久，故感其形於角也。无垢正人君子，以道学称，决非妄言。然此带亦太奇也。以此推之，古有辟寒犀、辟尘犀、骇鸡犀、辟暑犀、夜明犀，当皆有之。
　　曾参字子舆，元吾衍精於字学，谓当读‘参乘’之‘参’，不当作梳簪切，方与名字相涉。
　　唐于祐《题红叶》诗云：‘曾闻叶上题红怨，叶上题诗寄阿谁？’‘阿谁’二字，出《三国志•庞统传》。邹臣虎刻作图章，每於书画中用之。
　　世传范文正公知开封府日，遣将麦五百斛往姑苏。子纯仁还次丹阳，见石曼卿云三丧未举，以麦金与之；二女未适，又以舟与之。还见公，曰：‘江南见故旧乎？’曰：‘丹阳见石曼卿者，三丧不归，二女未适，以麦金与之犹未敷。’公曰：‘何不连麦舟与之。’曰：‘已与之矣。’公曰：‘善。’按《文正公年谱》：仁宗天圣五年丁卯，夏六月，次子纯仁生。时公年三十九；及景祐二年乙亥，公权知开封，时年四十七，而忠宣公方九岁，未必知以麦舟与人。又按石曼卿，真宗朝推恩三举进士，年甚少；父讳补之，官至太常博士，未必贫至如此。况曼卿只少文正二岁，与文正同立朝，累迁大理寺丞；计忠宣九岁时，曼卿亦拜官久矣。正史俱不载，予以为必无是事也。曼卿卒，文正有文祭之，见集中。又丹阳去县七里有桥，嘉靖间，县令来某更名‘麦舟桥’，姜宗伯为记，亦未考其实也。陈眉公云：欧阳文忠为文正作墓志，为曼卿作墓表，皆不载麦舟一事，盖公盛德不专在此。予谓本无是事，所以不载耳。又按《吴志》载：全琮父使琮赍米到吴，有所市具；琮至皆散，空船而回。父大怒，琮顿首曰：‘愚以所市非急，而士大夫方有倒悬之患，故便赈赡，不及启报。’父便以此奇之。此事在麦舟之先，今人但传范事。
　　元人施钧《咏泪》云：‘獭髓空劳补旧痕，离筵歌罢忽沾巾；半江湘竹斑斑雨，三月梨花点点春。字湿锦机啼戍妇，珠明绡室泣鲛人；琵琶滴到情深处，洗尽青衫几掬尘。’林方懋和云：‘倾天东注欲成河，千载湘筠怨未磨；易水寒风人去远，西州斜日客重过。痕添玉箸消红颊，湿透罗襦掩翠蛾；最是浔阳醉司马，琵琶听後恨偏多。’予在请室云：‘有目怜双瞀，桔槔出已枯；多惟堪盥面，贵不肯成珠。冷溅阶前雨，悲翻夜半乌；三年麻服血，得到故园无！’而徐隐君勃‘楚雨滴分和氏璞，汉风吹上李陵衣’句，尤杰出。惜不记其全。
　　吴门沈从先贫而工诗。尝作《寒食》云：‘青青草色上河桥，雨後推窗见柳条；厨下从来烟火少，不知寒食是今朝。’人争传诵。然唐人伍唐珪有《寒食献郡守》一绝云：‘入门堪笑复堪怜，三径苔荒一钓船；惭愧四邻教断火，不知厨裏久无烟。’古人已先道之矣。唐孟雲卿云：‘二月江南花满枝，他乡寒食远堪悲；贫居往往无烟火，不独明朝为子推。’又先於唐珪矣。
　　宋潜溪学士以孙慎得罪，迁於蜀，卒於夔，遂寓葬於夔府之西莲花池山下，洪武十四年五月也，享年七十有二。永乐十一年，蜀献王思其贤，迁葬於成都之东二十里，赐田以供祠祀。成化十一年，巡抚孙仁、巡按俞振，同藩臬诸公拜奠墓下，谓其山水不环会，土脉浅薄，谋迁之。启于蜀王，有承奉宋璟寿藏，并田园居室皆遵王命而与之。既启坟，其棺散漫且朽，幸遗骸尚在。乃易棺重敛，以十二月十三日改窆焉。废净居寺为先生祠，彭华为迁葬记。此阉亦未可及。
　　《西京杂记》载卓文君为相如作诔，梁刘孝威诗：‘君平子雲阒不嗣，江汉英灵信已衰。’余按《史记•相如传》天子访相如遗书，其妻对曰：长卿固未尝有书也。相如似是无子，故妻为之对耳。以此证之，相如、君平、子雲皆弗嗣矣。子云姓扬，後世无有扬姓之人，亦是一证。杨用修云：宋杨补之，子云之後，字从‘才’不从‘木’，与刘孝威诗异矣。扬子雲投阁之事，宋孙明复曰：《太玄》一书，乃明天人始终之理，君臣上下之分，盖疾莽而作也。王介甫诸家以年数考之，谓子云与莽不相及，及上符命投阁，恐系谷子雲事。凿凿有据。是何世人忍於污衊贤者如此，李本宁在川西，以此段刻之墨池上。乃与同时意见不合，後竟入弹章。不但贤者被诬，即代辨诬之人，亦被祸矣。冤哉！
　　偶阅眉山《张元羽文集》，有四异人传：一曰猛虫子，万历初行乞成都青羊宫，见人畜之属，皆谓之猛虫子，亦不知何许人。逢人但索饼子及酒饮之，有屠人以生牛肉一片奉，道人啮之尽；又有以桐油一碗，立饮不留余滴；生漆亦然，巴豆、野葛、砒霜，亦举啗之不能伤。三年卧石上，不食米饭；冬夏一衲，绝无虮虱；暴烈日中无汗。有诸生晦日访之，至夜归，望一月当天，其明如画。众异之，次日再访，长睡於地；徐而揽衣行乞于市，遇方伯冯公成能出巡郫县，呵叱不为动。冯异之，下车而揖，乃抱其头为耳语。冯叹啧登车，促执事还司，次日冯死矣。二司物色道人，已绝迹，不知所之。○猛虫子去後五六年，有道人蓬头赤足蛾眉山顶，三年坐雪中，无恙也。僧进食，日数次，皆食之；或雨雪，十数日不食，亦无饥状。嘉州士人某为督学所斥，值道人下山，坐竹筏至汉嘉，慕而拜之；求与俱去，道人弗答。恳之再三，道人厉声曰：‘尔鬼眼，非学道之器！’元羽与此生旧知，不知鬼眼何状。一日，生过眉山相访，密察其眼，右果无瞳，实碧色，较左眼差小。道人不识其乡贯姓名，称雪山道人。○李青霞，眉州人，襁褓失明。三四岁遇饥荒，父母弃之大江，觉有物载之而去，为渔者所得。至十载，为人佣磨；有瞽史倚琵琶说往事，携之去，雅善其艺。至绵州，在高翰林处说书；有道士与高论还丹，青霞碎琵琶，随道士去。凡十载还绵，高尚在，扣之若有所悟。戏捻掖间垢腻为丸，投水中，变鱼盈尺；治羹充座客，鲜美殊胜。又为人道未来，多奇中。嘉靖己亥还眉，往豆团，居数载，无疾而化，葬之山麓。十余年後，世宗皇帝亲见李青霞、白衲头两人，自言籍贯：一称眉州，一称陕西。所司张榜文，踪迹两人不得。又数年，江西尹别驾莅眉，就庙社宿坛，问道士曰：‘尔非曾天成乎？’道士骇然曰：‘小道名何由先知？’别驾曰：‘吾来时，有李青霞者，居吾郡中，谓予：眉州乃吾乡也，城隍庙道士曾天成，待我为徒，我知尚无恙，为我致意。’始知青霞不死，而豆团之墓，乃尸解也。世宗所见亦神也，非形也。初青霞寓眉州双皇寺，元羽为童子时，见余翰林送蒜二百颗，酒一巨尊，青霞食之立尽，了无辛辣意。摩元羽顶曰：‘是儿他日贯穿百家，位不称才。’探怀中李二颗饷之。时李花方苞，何处得此，若捻垢为鱼之类耳。○刘大瓢，眉州人。嘉隆之间浪迹三吴，手持大藤瓢，容酒一斛，注满而後饮。移时有人再进，又能再举，如此而三，无复醉态。问其乡贯，曰：‘我姓刘氏，眉山人。’隆庆末，有刘经历某，参南刑部都吏，见大司寇延大瓢甚肃；经历往见之，犹未言，即云：‘子非刘某乎？尔家在眉，有刘某者，尔知之乎？’经历曰：‘吾曾祖也。’曰：‘是人与我相知。’盖曾大父行也。经历曰：‘仙师居何处？’曰：‘我居东馆乡。正德时离家，今六十余年矣。’经历自思，正德鄢蓝之变，东馆有刘烈者，起兵应之；荡定之後，烈逃而去，不知所之。因屏人密问，大瓢垂首曰：‘往事勿言。’真其人也。是当百岁外矣。○又张瑶星语予：‘辛未秋，予觐先大夫於东牟，遇道人马绣头者，亦异人也。道人修髯伟干，黄发覆顶，舒之可长丈许，不栉不沐，而略无垢秽。自言生於正统甲子，至是约百八十余岁矣。行素女术，所至，淫妪鸨甘多从之游。时孙公元化开府於登，闻而恶之；呼至将加责焉，道人曰：“公秉钺一方，选士如林，乃不能容一野道人耶？”公厉声曰：“予选士以备用耳，若臃肿何所用？”道人曰：“万有一，备指使可乎。”时方大旱，公曰：“若能致雨乎？”曰：“易易耳。”问所须，曰：“须桌数百张，结坛於郊，公等竭诚，惟我命是从；稍龃龉者，不效矣。”公曰：“姑试之，不效，乃公不尔恕也。”命治坛如其式。凌晨，率僚吏往，道人至，则索烧酒一斗，并犬一器，啖之尽，乃登坛，命公等长跪坛下。时方溽暑，万里无纤雲。道人东向而嘘，则有片雲从其嘘处起，复东向而呼，则微风应之；少焉，浓云四布，雷电交作，雨下如注。道人高卧坛上，齁声与雷声响答互应；地上水可二尺，诸公长跪泥淖中不敢动。历三时许，道人乃寤曰：“雨足乎？”众欢呼曰：“足矣。”道人挥手一喝，而雨止雲散，烈日如故。孙公踉跄起，扶掖而下，以所乘八座乘之，而骑从以归。归即送入先大夫署中。先大夫固好士，署中客约廿余人，每夕必列席共饮，饮必招道人与俱。道人言笑不倦，而多不食；或劝之食，则命取大罂，尽投诸殽核其中，以水沃之，一举而尽。复劝之食，则复取他席上殽核投罂中，尽之如初。乃至尽庖厨中数十人之馔，悉投悉尽。或戏曰：“能复食乎？”曰：“可。”则取席上诸拌盂碗盎之类，十五累之，举而大嚼，如嚼冰雪，齿声楚楚可听也。先大夫治兵庙岛，拉与俱宿署楼上；楼滨海，时严冬，海上无日不雪，雪即数尺；人争塞向墐户，以避寒威，而道人夜必敞北窗，以首枕窗而卧。早起，雪覆身上如堆絮，道人拂袖而起，额上汗犹津津然。或投身海中，盘薄游泳，如弄潮儿。及登岸，遍身热气如蒸，而衣不少濡湿也。既而往游东江，东江帅为刘兴治，道人至，则聚诸淫妪如在登时。兴治闻之怒，呼而责之，将绳以法。道人曰：“公尸居余气，乃相吓耶！公何能杀我？人将杀公耳。”兴治益怒，道人指其左右曰：“此皆杀公者也，俟城石转身，则其时矣。”兴治命责之，鞭扑交下，道人鼾睡自若，兴治无如何也。道人出，语其徒曰：“辱我甚，不可居矣。”乃往海中浴，浴竟，见有一木大数围，知是土人物，从求得之。自持斧略加刳凿，才可容足，辄坐其中，乱流浮海而去，不知所终。其後兴治以贪残失士心，改筑岛城，城石尽转，而兴治为其下所刺。方道人之在署中也，每酒後辄抚膺痛哭，先大夫叩其故，则指予曰：“郎君有仙才而年不永，使从我游，不死可致也。”先大夫曰：“年几何？”曰：“尽明岁之正月。”次年壬申，春王四日，道人方与岛中诸将士轰饮次，忽西向而恸曰：“可惜张公今日死矣。”盖登州城陷之日也。乃知向日酒後之言，盖托讽耳。予尝谓道人啸命风雷如反掌，预识休咎如列眉，傲慢公卿如观变场，绝寒暑饥饱如化人；而独不避秽行，与淫妪游，且比及顽童。曰：“中有真阴可采补也。”此大悖谬，岂世上自有此一种，如“楞严”所称十种仙，或唐人所称通天狐属耶？抑天上群仙，亦如人间显宦，不尽皆立品行、纫荪荃者耶？吾又安得叩九阍而问之！’
　　少年及第奉旨归娶诗，明初练子宁《送花状元》诗云：‘二月都门莺乱啼，郎君春色上朝衣，潘生况拟供调饍，张敞仍须学画眉；南陌酒香银瓮熟，西湖月朗画船归；极知身负君恩重，莫遣心随粉黛移。’解缙《送刘探花素吉》云。‘少年归娶奏金銮，喜得天颜一笑看；红锦裁雲朝奠雁，紫箫吹月夜乘鸾。灵椿枝上承中馈，宝镜台前结合欢；从此梅花消息好，青绫不似玉堂寒。’金陵白正蒙《送周状元延儒》云：‘才子承恩出建章，风流千载一周郎；人间玉杵偕仙配，天上金莲簇艳妆。绛蜡影摇宫锦色，绣帏春拥御炉香；即今已在蓬瀛境，不用吹箫下凤凰。’近华亭陈继儒《送吴榜眼伟业》云：‘年少朱衣马上郎，春闱第一姓名香；泥金帖贮黄金屋，种玉人归白玉堂。北面谢恩才合卺，东方待晓渐催妆；词臣何以酬明主，愿进关雎窈窕章。’明朝二百六十余年，少年及第归娶者不数人。练诗用《洪武正韵》，当时遵太祖功令甚严耳。又弘治乙丑榜眼董玘，年十九；正德丁丑榜眼伦以训，年十七：皆予假归娶。当时必有赠诗，惜不传。
　　宋武帝《丁督护歌》云：‘督护初征时，侬亦恶闻许；愿作石尤风，四面断行旅。’唐司空曙袭其意，《别卢秦卿》云：‘知有前期在，难分此夜中；无将故人酒，不及石尤风。’武帝俨然乐府，司空便是绝句矣。
　　海水日再至，朝为潮，夕为汐；潮临午，汐临子：此一日之候也。一月之候则朔望盛；一年之候则仲春、仲秋盛；春夏盛朝，秋冬盛夕；春尤盛於朔，秋尤盛於望。此其常也。徐叔蒙《海峤志》以为水随月之盈亏，王充《论衡》以为水者地之血脉，随气进退：二说精而未备。愚闻之人曰：五行之性，土刚而水柔，刚静而柔动；土若鼻，水若涕，水于海升降，犹涕于鼻出入。非气机之推荡，固不能升降而出入也。气自子至已为阳，自午至亥为阴，递相禅代，进退无时；其已进退则向衰，其方进退则向盛；盛莫盛於气之交，子午为一日气之交，朔望为一月气之交，仲春、仲秋为一岁气之交，气盛而潮汐盛，固其所也。愚又以为气之阴阳，交於子午，天之日月，位乎卯酉；水阴类，从月不从日。月於朔出卯，於望出酉，潮汐之至俱随月，而以卯酉为推移。盖潮汐正临子午，惟朔望之日为然；自朔後画潮迭差，以复于昼；夜潮迭差，以复于夜。至次月朔，则日月复会卯，而潮汐之至，仍与子午合矣。此卯酉推移之说也。若一月朔望之盛，则月出卯酉；一年仲春、仲秋之盛，则月建卯酉。论潮汐者，舍子午而论卯酉，乃为得之。至若朔望之盛，吴、浙、闽、广，不无日数前後之差，将潮皆东起，地势有远近，气至之有先後欤！○又以日月行度言之，每月初一，日月同宫，卯时齐出，是谓合朔。日每行不及天一度，月每行不及天二十九度半，此一日行度之差也。故太阳每辰必出卯，月自初三、初四则出辰矣。月出卯，则潮恰临午，汐恰临子；月出辰後卯一时，则潮汐之至亦後子午各一时，是以昼潮之至，一日午时，二日午末，三日未时，四日未末，五日申时，六日申末，七日酉时，八日酉末；潮午则汐子，潮未则汐丑；准此推移，而晷刻可定也。此理徐明叔《高丽录》颇论之，予为畅其旨。至云地乘水自峙，气升则地浮水溢，气降则地沉水缩：信如此言，浮与俱浮，沉与俱沉，如水高舟高，水下舟下；无水溢舟上复缩舟下之理。虽有其说，未足据云。
　　中域字数，汉许慎《说文》：九千五百九十三；宋沈约《四声谱》：一万一千五百二十；隋陆法言《广韵》：二万六千一百九十四；《洪武正韵》，依毛晃所定，一万二千一百四十六。今陆溱、范斗《韵谱》：一万四千五百二十二。经生韵士，所知曾不及半。唐孙愐所收《唐韵》至四万五千五百有奇，冗复可知已。
　　天地自然之文，如日、月、星、龙图、龟书，至奇至神至变；要其体象，不过黑白点耳。故日明月暗分黑白，星辰之可见与不可见者，黑白正半，图、书则阳白而阴黑。黑白之谓象，象之中有圆有缺，有多有寡之谓数；并行迭运，以成古今，生人物。升降吉凶不期然而自无不然之谓理。理即寓象数中，非二也。庖羲氏作，以奇偶代黑白，不立文字，不假语言，天地之理，已无遗蕴。晚世分理、数而二之，谓理精而象数粗，遂舍象数而谈理。譬之字然，点画为象，繁简为数，而意寓其中，人不识字，能谈字义否也。
　　天下之至顽者莫如石，然而生克刂制化之理具。夫石鼓以鱼鸣，石燕以醋游，则具生之理；龙火焚山，鹤粪枯砌，则具剋之理；碑覆芦而驳，玉得酥而软，则具制之理；龟尿渍墨，金盐煮璧，则具化之理。天下之至虚者莫如声，然而生克刂制化之理具。夫虾蟆聒，蝌蚪出，若者生於声；谢豹呼，土虫裂，若者剋於声；伯劳啼，蚯蚓结，若者制於声；蠮螉祝，螟蛉肖，若者化於声。石不碍於受，复何碍；声不道於施，复何遗！龙以之入针，仙人以之入石，灵巫以之祝由而和阴阳，佛祖以之咒梵而资解脱：皆理之必然者。
　　天下之不可推者皆理也。以可推者推之：故观昼灰之缺晕，斩草之断虹，而知风雷之必可召；观烧雄黄致水虫，磨铁致蝼蛄，而知禽兽之必可役；观荠之烂铜，皂角之腐铁，而知必有黄白之术；观灰之生蝇，苋之生鳖，而知必有飞腾之药；观磨声之<卯卖>鸡卵，索绹之绞鹅吭，而知必有厌胜之法。即君子所不务，然不可谓无其理也。《论衡》：李子长为政，欲知囚情，以梧桐为囚形，凿地为陷，以芦为椁，卧木囚其中。囚罪正，则木囚不动；囚冤，木囚动出。雍丘徐伯子言：狱中囚失，倒印捕文必可得。客言无骸尸亦有检验法：问官诚心默祷，布热灰地上，以黄豆排作无骸骨者形，如尸格，有伤之处，豆自于热灰中爆起，无则己。又官获妖人及能寄杖者，官不能刑，取印印其背，及持印向之；或浴以狗豕血，则妖术不得行。此其理可知不可知，然世自有之，不可以常理论者也。
　　封丹砂於釜，爨之三日三夜，则化为水银；其不化而浮者为轻粉。水银升之为朱，故朱可还为水银。悬铅酒瓮，闭之四十九日，则化为胡粉；其化而未莹者，煅以为黄丹，故胡粉亦可还为铅。淬铁以胆矾，则变而为铜；烧银以硫磺，则化而为铁；■赤铜以甘石，则易而为黄。置铜铁水银中，虽重亦浮，置水银瓦楞巾帽中，虽疏不漏；裹金砂以乌纸，挥巨鍖锤之，金已箔而纸不损。即一金而变态不可胜原，夫是之谓物理。
　　《博物志》言：鼎油爨之极沸，沸忽止则油冷，入手采之不伤。此阳极生阴、水极化火之理。人或爨水极沸，甫息爨即以手承釜而行，釜中沸如故，观者骇，承釜者色不变。人试效之，则釜底正温耳。盖火性炎上，爨息则金水返其寒性；釜中虽沸，釜底己温，故可承以行。然五行之性，金不受火，土则受火，故惟冶器可承。设易陶器，则有灼手之患。术有因理以售欺者，此类是也。
　　古人所载，如戎盐累卵，獭胆分卮，翡翠屑金，人气粉犀之类，今或未能尽识。尝见人淬盐箸端，竖箸而加卵於其上，卵着盐遂不堕。乃知卵盐相着之理。《归田录》言：家有碧玉罍，制甚精，有老内臣见而识之曰：‘此玉名翡翠，禁中曾有之。’暇日取金环磨罍腹，金霏霏落如屑。乃知翡翠粉金之说。此等不常有，故不能识耳。至若以簪醮獭胆画杯水，水中断；末犀角者，锯犀成薄片，裹以极薄纸，纳怀中近肉处，气薰透，急捣即如粉。此则人所共知者。他所载或识或不识，类如此。
　　取松脂者，以桐子油灌其首，则脂暴出；多者一本十数斤。欲乾木液者亦然。取皂角者患刺，篾■其干令紧，则角落。橄榄树高数仞，成熟时纳少盐根中，则实堕如雨。长柄壶煮以蓖麻子，则柄可绾结。花卉枝茎坚，屈之易折，纳巴菽干中，则柔靭，随意所屈伸。一切木根中，插鲑鱼刺即死，灌以狗胆，则复活。
　　人身男女同者：五脏、六腑、九窍、三百六十五节、十二经脉、十五络脉、六百六十五穴；男女异者：男骨白，女骨黑；男顶骨八，女顶骨六；男肋左右骨各六，女各七；男缀脊两旁棱骨九窍，女平布六窍；男督脉行背，女任脉行腹；男气锺外肾，女气锺乳；男八岁而更齿，二八天癸至，七八肝气衰而天癸绝；女七岁而更齿，二七天癸至，七七天癸竭而地道闭。
　　人形首为阳，圆而奇；足为阴，方而偶；腰以上阳，刚者在後，柔者在前；腰以下阴，刚者在前，柔者在後；手阳而肘腕之折向前，足阴而膝胝之折向後；天道下济，故足健行，健行者乾之阳；地道上行，故首竖发，竖发者坤之阴。子至巳，肾生气；午至亥，心生血；阳生子而地道升，至巳而亢；阴生午而天道降，至亥而极；妙合阴阳，是谓冲气。人受气於天，天气通于鼻，故胎中先生鼻；鼻生之後，男生目，女生舌；所以然者，男阳而女阴，阳根于子，子应胆，胆窍通于目，是以鼻後即生目；目应胆而外见者，阳外也。阴根于午，午应心，心窍通于舌，是以鼻後即生舌；舌应午而中藏者，阴内也。凡男之坐胎面内，生则覆，以坐午而向子，下济同于天；女之坐胎面外，生则仰，以坐子而向午，上行同于地。及其死也，试之以水，男必覆，女必仰；朽颅腐骸，莫或为之，而自无不然。
　　六安州生员朱鹏死，无子，其妻有遗腹，过期不产。鹏弟以为诈，讼之州，州将逮妇鞠具伪，鹏母上言妇实孕，当待其自生。州大夫以为然，命待之。久之复不生，治以蛊，不消。终夫服又阅年，前後共历五十六月，同姑视获，产子於田中。当时里闬骇异，谓必昌朱氏，名之曰应昌。而州博士传其事，附州志。今昌年四十，迄无就，为齐民。○豫章朱郁仪宗侯，博学无不窥，生嘉靖庚戌之仲冬，今齿已望七。先是母太君余，以庚戌季春举一女，既育之；甫出月，孕宗侯，孕复着床褥，却匕箸不御，体尫甚；腹薄而莹，视之胎可见。恒绵啜，恒不死；宗侯产，即起饮食如故。当世以男子处胎踰期为吉，又言踰期则气足而寿，皆非也。明朝宋学士濂，文禄荣寿，可谓兼之；其处母胎二十四月；尧、禹十四月。谓之偶然亦可，况其他乎。
　　曲周陈公令桐，言其邑富翁子妇，自父家还，明日偕卧不复起，家人呼之不应，抉户而入，烟扑鼻如硫黄；就窗视之，衾半焦，火烁之有孔。二体俱焚，惟一足在。火之焚入，理殊不可解。王虚舟曰：焚砂石为龙火，焚金铁为佛火，焚人之火，是为欲火。佛言淫习交接，发于相磨；研磨不休如是，故有大猛火光于中发动。意其研磨之极，欲火炽煽，煽而忽焰，遂以自焚。其不焚床笫庐舍者，火生於欲，异於常火；亦如龙火止焚砂石，佛火止焚金铁耳。（陈公讳于阶。）
　　人之赋形有羊白，有兔缺，有六指，非适然而有，由星气胎感致之。星家金羊鬼宿次未，冢宅偏得其气，则人羊白，日兔房宿次卯，冢宅偏得其气，则人兔缺；冢宅坎龙癸坐，则人六指，是谓星气。孕妇见兔子缺唇，见麋子四目，是谓胎感。或问四日之故，曰：麋即麂，目下有窍，谓之夜目，合昼视目为四；孕妇感则肖之。今世多缺唇而无四目，考之上古，惟苍颉四目。此如禹耳参漏，谓之重明；文王四乳，谓之至仁。乃神圣异表，非胎感之说也。
　　亳州孙骨碌者，人像其形，故以骨碌称。生时有首有身，身上具肩无臂手，身下具尻无腿足，如截瓜然。其父母无子，以其男体，姑育之。长而家益富，坐卧启处，饮食男女，一切需人为用。见宾客，皆人抱以出，立则竖而倚之门屏间，失倚则仆地。衣具袖为观美，领不衤叩襭，则前後转徙无定在；裙袜履生平未尝设。生三子，长公登进士，次幼为诸生，今且貤封矣。此等，世虽生不育，育亦贫且贱；而孙君独富贵，造化固不可测欤！
　　有生必有死，圣贤不能度。涅槃、尸解，固非儒者事，然箕衍有考终之文，则免於床笫，不可谓非儒者之愿也。吾邑象山陆夫子，守荆门日，年才五十余，先期命仆归，取先人所服带；带至，微疾；接见僚属，谈政理如平时。宴息静室，洒扫焚香，沐浴系带，端坐而逝。近盱江明德罗先生，疾革将化，诸孙已毕奠；门人请留一日，先生欣然许之，谈论酬对不倦，明日午乃化去。人必造化在手，乃能来去自如。此由生平工力，非可卒办。赵承元每言：人能不起妄念，无所执着，心常寂静，临终便能坐脱立亡。是其理也。（明德先生讳汝芳，承元讳鸿锡。）
　　中阴一曰中。有以人前身己死，後身未生，当前後生死之中，故曰中。佛论七趣中阴凡十七种。若人中死还生人中者，四大解散，见光明相，即见父母爱欲和合，而起颠倒。若男子生，于父生碍，于母生爱；若女子生，於母生碍，于父生爱；始解散时，现在阴灭，中阴阴生；有爱碍时，中阴复灭，生阴次起；如是入胎，次第圆满而生。《首楞严》曰：汝身先因父母想生，汝身非想则不能来；想中传命，中阴之谓也。然亦有男女堕地後，中阴始附者；复有前身能持之不死，後身不能即生者；间有後身已生，前身未死，中阴尚属现在者。譬之胎孕，必假交媾，而内典所载舐精、摩腹，闻声、嗅香，持衣、饮水，种种俱成胎孕。理固不可拘耳。
　　七趣升降，于死时冷热可验。释典《与摄论》，言善业从下冷，恶业从上冷，二皆至于心，一处同时舍。《杂宝藏经》又言：顶圣眼生天，人心饿鬼腹，旁生膝盖离，地狱脚板出。总谓人当舍生趣，生时恶业熟，则冷从上下，下至脐腹，死为饿鬼；至膝，死为畜生；至足，死为地狱。善业熟，则冷从下上，上至心，死为人；至眼，死为天；至顶，死则佛也。有夏生者，于人死时每持此说，更参验其生平，往往符合。渠言死後独暖处，即灵气之所归；如上下皆冷，而心独暖，是升至於心者也；上下皆冷，而腹独暖，是降至于脐者也。二种多有，余准此推之。吴太史客卿言：人死尸冷，再有发热处乃的，亦一说也。（太史讳应宾。）
　　道士邢中山，年百岁，未知何许人。吾邑白厓王公与之游。偶言有友生公家，欲一见；後见公侄所生儿，拊之谓公曰：‘此即友人某，登甲第，为显官，以饵金丹发毒死。毒必数生而後尽，毒尽而後丹之敻明始焕发。今尚非公家儿也。’儿数岁後发热肤裂死。中山初举其姓名乡里，今忘之。（白厓公讳绍元，任参知。）
　　徽医汪氏子，言其郡人以贾败，老贫，止一儿。所善友以逋负，必欲质其儿，此人不得已以儿偿。怏怏病且死，命制棺者穴其前，谓之曰：‘某甲与吾善，而以粪土之财，奴吾儿，死当为蛇螫其项，无妨吾出也。’先是质儿者携儿客他所，闻此人病，携儿共来视。抆涕曰：向非敢质公儿，知公多逋负，恐儿或为势家有，故为公育之。今同儿来计後事，曷强起言所欲，当得为公计，儿固公儿也。’此人初不应，闻之，蹶然曰：‘有是哉！’起而抱持泣，喀喀呕一物，已类蛇。病寻愈。此质儿者，诡不义以行义，厚矣。心固不易知。然怨毒之于人，亦略可睹也。
　　江西之名，殆不可晓。全司之地并在江南，不得言西；考之六朝以前，其称江西者，并在秦郡（今六合）、历阳（今和州）、之境。盖大江自历阳斜北下京口，故有东西之名。《史记•项羽本纪》：‘江西皆反。’扬子《法言》：‘楚分江西。’《三国志•蒋济传》：‘民转相惊，自庐江、九江、蕲春、广陵，户十余万，皆东渡江，江西遂虚。’《晋书•武帝本纪》：‘安东将军王浑出江西。’《穆帝本纪》：‘江西乞活郭敞等，执陈留内史刘仕而叛。’（时分北谯置陈留郡）《顾荣传》：‘使江西诸军函首送雒。’则兼指今江北、淮南等处。至宋以後，始以九江、豫章、庐陵为江西，不得其解。考之《唐书》，贞观十年，分天下为十道，其八曰江南道；开元二十一年，又分天下为十五道，而江南为东西二道，江南东道理苏州，江南西道理洪州。後人省文，直称江东、江西，此江西二字之所本也。今之作文者，乃曰大江以西，可发一笑。
　　尝疑冬日严寒，水皆枯落，何以反谓之旺？盖浩淼者形，而清冷者其神也。惟阴气凝结，水之元始；一遇春阳，蒸嘘成液，便为水之浊质矣。
　　江汉石使君，座上询予前代用银之始。予按唐宋以前，上下通行之货，一皆以钱而已，未尝用银。《汉书•食货志》言：秦并天下，币为二等，而珠玉、龟贝、银锡之属，为器饰宝藏，不为币；孝武始造白金三品，寻废不行。《旧唐书》：宪宗元和三年六月诏曰：天下有银之山，必有铜鑛；铜者可资於鼓铸，银者无益於生人。其天下自五岭以北，见采银坑，并宜禁断。至韩愈奏状，始言五岭买卖一以银。《宋史•仁宗纪》：景祐二年，诏诸路岁输缗钱，福建、二广易以银，江东以帛。《金史•食货志》：旧例，银每铤五十两，其直百贯；民间或有截凿之者，其价亦随低昂，遂改铸银，名‘承安宝货’；一两至十两，分五等，每两折钱二贯，公私同见钱用。又云：更造‘兴定宝泉’每贯当通宝五十。又以绫印制‘元光珍货’，同银钞及余行之；行之未久，银价日贵，宝泉日贱，民但以银论价。至元光二年，宝泉几於不用。哀宗正大间，民间但以银市易，此今日上下用银之始。○今民间输官之物皆用银，而犹谓之钱粮。盖承宋代之名，当时上下皆用钱也。
　　《孟子》：‘望道而未之见’，集注：‘而’读为‘如’，古字通用。朱子答门人，引《诗》‘垂带而厉’、《春秋》‘星陨如雨’为证。今考之，又得数事：《左传》隐七年，‘歃如忘’服虔曰：‘而也。’昭四年，‘牛谓叔孙见仲而何’注：‘而何，如何。’《战国策》：‘威王不应而此者三。’《吕氏春秋》：‘静郭君泫而曰不可。’《荀子》：‘黤然而雷击之，如墙厌之。’《说苑》：‘越诸发曰：意而安之，愿假冠以见；意如不安，愿无变国俗。’《新序》引《邹阳书》：‘白头而新，倾盖而故。’皆当作‘如’。《战国策》：‘昭奚恤曰：非故如何也？’‘絺疵曰：是非反如何也。’《大戴礼》：‘不赏不罚，如民咸尽力。’《春秋繁露》：‘施其时而成之，法其命如循之。’《淮南子》：‘尝一哈水，如甘苦知矣。’汉乐府《艾如张》、後汉《郭辅碑》：‘其少也孝友而悦学，其长也宽舒如好施’，皆当作‘而’。《汉书•地理志》：‘辽西郡肥如莽’曰：‘肥而。’唐人诗多用‘而今’，亦作‘如今’。今予乡人言‘如何’亦曰‘而何’。○《周礼》：‘旅师而用之以质剂。’注：‘而读为若。声之误也。’陆德明《音义》云：‘而音若。’《仪礼•乡饮酒礼》：‘公如大夫入。’注：‘如读为若。’
　　张骞凿空，言事无本始，凿空为之也。师古谓通其孔穴，非是。进熟美，言如果之成熟也。‘凿空’与‘进熟’二字可作对。
　　相传海忠介有五岁女，方啖饵，忠介问饵从谁与，女答曰：‘僮某。’忠介怒曰：‘女子岂容漫受僮饵，非吾女也；能即饿死，方称吾女。’女即涕泣，不饮啖；家人百计进食，卒拒之，七日而死。异哉！非忠介不生此女。
　　蔡白石司马继室吴夫人，十九而寡，操家凛凛，洁踰冰玉。中岁，其子竟石别驾夭丧，门户危栗，夫人毅然独立，以待遗腹之胤。比当坐草，命帷蔽产妇於堂，遍延宗党，坐列帷外，产竟得雄，旁议遂息。尝见遗腹生子，族之不肖者，群起訾议之；吴夫人此事，殊可为法，非有大识见者不能也。
　　海盐有优者金凤，少以色幸於严东楼。东楼昼非金不食，夜非金不寝也。严败，金亦衰老，食贫里中。比有所谓《鸣凤记》，金复涂粉墨身扮东楼矣。近阮怀宁自为剧，命家优演之；怀宁死，优儿散於他室。李优者，但有客命为怀宁所撰诸剧，辄辞不能，复约其同辈勿复演。询其故，曰：‘阿翁姓字不触起，尚免不得人说；每一演其撰剧，座客笑骂百端，使人懊恼竟日，不如辞以不能为善也。’此优胜金优远矣。不知怀宁地下何以见此优！
　　俗传网巾起自洪武初。新安丁南羽言，见唐人《开元八相图》，服皆窄袖；有岸唐巾者，下露网纹。是古有网巾矣，或其式略异耳。
　　莆田洪仲韦言：有西僧至秣陵，问其所历道里，云：‘经二十四国土，始至中国。’更问各国风气视中国何如。答云：‘荒远那得如中国。但诸国不如中国会说谎耳。’此言自唐虞已来，便觉多愧，不独幻伪如今也。
　　钱懋穀先生常言：吴南溪方伯生平洁介，嫉贪如雠。尝谒一令，此令稍黩。既出门，见门外棹楔，颜曰‘牧爱’，吴眇一目，故仰视久之曰：‘不佞眇。能视者，“收受”之义何谓也？’此令大惭碎额。又闻华亭一令谢政归，宦资颇富，广作园亭，请一友颜之，友为书‘想花亭’，云用太白语也；已悬，久乃悟‘花’‘华’通用，立碎之。
　　吉安马郡丞千里，雲南人。来任时，舟行九江，病甚将不起。时二妾相随，一沐氏，一侯氏，日侍汤药无效。沐乃谋所以疗夫，私计惟割股一事；引刀置左股，数次不能入。侯窥见，亦欲自割，弗得。於是两人共商，令一人牵肉，一手引刀；遂各伸左手、股，互抉其肉，烹汤以进，马立回生。
　　金坛子中丞相攸得无锡华生，告其女曰：‘吾三任都宪，历十有七年，未尝轻寘人大辟；华生不患不富贵，患居官或刻耳。’及华登第，为江右司李，执法凛如，三日而入重罪者三。其妻述父言告之，华曰：‘我为刑官，律如是，吾依律断而已。若废公法而市己私，非所以明职守也。’後屡入人罪，其妻屡劝，辄以依律断答之。华後无子，婢生二子皆不肯。语其妻曰：‘我生平未尝欺公坏法，何生子如是！’妻曰：‘此君之“依律断”也。’今于子孙贵显屡世，而华竟绝嗣。
　　陈大士为当时闻人。偶遇一伧父，问其姓，告以姓陈，其人遽以手书曰‘程’；更问何名，答云际泰，其人复以手书‘济泰’。陈艴然曰：‘君自无耳，乃欲截去我两耳耶！’因不顾而去。
　　吴宪副论唐荆川抚浙时事：先是有倭警，荆川以才名，起自田间。其时督臣为胡梅林少保，少保以荆川有时名，使人逆于淮安，持五百金为劳军费。荆川怒，系人於狱，贮金於库而前。少保闻之曰：‘此腐儒也，安能办此。’荆川军於周山，少保以两将军驰铁骑七千，挟劲弩火器，伏周山左右，敕之曰：‘开府不到危急，不许出。’未几，倭千人围周山三匝，逼而前，势且擒矣，铁骑直冲，弩火竞发。荆川溃围出，问：‘若等何部？’曰：‘少保遣使援周山，待公於此者三日矣。’荆川思前事，驰一力於淮，取还人若金；而少保已令此被系之将，携前五百金至军前，赏解周山之围者。荆川自惭不能出少保彀中，愤懑成疾云。腐儒不可治兵，荆川以经济自命，尚不能孤行一意，为人愚弄若此！余子纷纷，可知矣。
　　朱近修（一是）《姚江神灯记》：‘往予闻姚江有神灯，以为诞，询邑人，曰：“有之。四、三月间始见，东郊岳庙为盛。”余候其时，携同辈往，数数不获遇。庙僧曰：“天骤热将雨，遇矣。”余又候热往，日暝抵庙，登山巅玉皇殿，凭高俯眺。忽见二灯冉冉从庙出，若悬余足底；回首四望，俱有所见，如晨星落落布野，巳渐稠密，百千万亿，熠熠往来，不可纪极矣。有一灯独行者；有并携二灯者；有百什灯并列，徐徐若官人出行，卤簿前导者；有若二队相值，各分去者；有相值若揖若语而别者；有高擎者，有下移者；有置灯憩坐者，有穿林踏险而行者；有渡江者，始渡若揭衣踌躇，登岸则速者。其光或颓，若有所幪；或光动若庭燎，或灭或复明；或数灯合为一，或一分为数；或迎风疾行，焰反向而炽；或徐行则敛，或驻则渐微；或排列一线，若星桥灯市；或独燃幽处，若寨窗热灯。荧荧然，或高在山半若悬竿，或出江间藂苇中若渔火；或远或近，在数十步内熟视，灯下若有二足影，喁喁若闻语声，而实无语。余见灯聚处，使人疾趋视则无有，其人回示予所在反有之，余不觉也。至初更钟鸣则尽灭。呜呼，其神耶！非神耶？以予所见，洵神也。然神之德盛，塞天地，贯古今，无乎不在；而必姚江，必东郊，必四、三月，必热将雨始见，是岂神耶！夫儒者探颐索隐，采传闻，览怪志，其疑惑聚讼宜也。余目所经见。且久立凝睇，而不知所由然，求为博物君子，不其难耶！抑诚有不可知者耶！不可知则神矣，余故详述焉，以质世之多闻者。其年丙戌，其月癸巳，其日己卯。’○神灯之说，闻到处名山，多有此异。余初未之见，亦弗之深信也。及见近修所记，益复惊悟。然忆余庚午岁居金陵，读书长干僧舍，尝以夜见塔放光，初为一缕，从门中冉冉出；渐见各门皆有光气，愈蒸愈变，同时喷涌。塔九级，级八门，每级闭其门之四，积九级计之，四九三十六门，出金光三十六道；条为五色，以次层比相属而上，达於尖顶。每道中现释迦尊各一，坐莲花上，相好光明，■幡宝盖，香花围绕，一若世间旃檀所雕刻，丹青所图绘者。庄严各级，不遽上逝。一时见者，欢喜赞叹，环步四合，如一朵金芙蓉，瓣瓣簇拥，将开未开於雲际霄中矣。少焉光色渐淡，视前空濛仿佛之间，益增人灵爽也。此固予所目击者。昔传康僧所求舍利，镇塔中，以时放光，固不一相。余所见其一耳。以是推之，则近修所记，固可以类测也。讵不然哉！○高康生（阜）云：人言长干寺浮图中有舍利，是康僧所求得者，时时放光，变出不一，遇大雷雨则鸣。予初不之信，一日值七月中，行三山街道上，忽然阴晦，正南方皆黑雲遮蔽，不见日色；霹雳一两声，民房为回禄所毁处，空旷见半塔，一时市人多哄集伫观。予不知何故，仰视之，见塔顶光如满月，黑雲映之，倍益辉朗。少焉渐缩，以至将尽，如望後渐就弦晦状；又复渐开至满，满而复缩，而後卒尽。须臾雲开日出，顶作金光如故。始信舍利放光之说为不诬耳。世间一切幻怪，耳闻未见者，固不得尽以儒者之论，臆断其无有也。高康生（阜）云：小虫扁而缘壁间者，俗名壁蟢，合八足度之，大不过酒杯；而余二十许时，见一大者如蟹，伏门後枋柱间；晚以灯行，触之，为悚却。虫促缩蹲踞，隆起木上，可半寸。灯光闪烁中，屏息察之半晌，卒不敢动而去；寻亦不见。是年家遇火灾，未知是此虫之应与否。而旧纪中亦或有载此者乎？记之以供好异者之采录云耳。

　 
卷十 
　　周人世硕以为人性有善有恶，举人之性善，养而致之则善长；性恶，养而致之则恶长；性情各有阴阳，善恶在所养焉。故作《养书》一篇。宓子贱、漆雕开、公孙尼子之徒，亦论性情，与世子相出入，皆言性有善有恶。孟子作性善之篇，以为人性皆善，及其不善，物乱之也。微子曰：我旧云孩子工子不出。纣为孩子之时，微子睹其不善之性，性恶不出众庶，长大为乱不变，故云也。羊舌食我初生之时，叔姬闻其豺狼之声，曰：野心无亲。後果灭羊舌氏。纣之恶在孩子之时，食我之乱见始生之声，孟子之言性，未为实也。见《论衡》。《养书》今恨不见，世硕今亦不知为谁。人性惟孔子说得无病，只‘相近’二字，亦称富哉！假如大盗贪财好杀，何恶如之；然有时不取，是近义也，有时不杀，是近仁也。举大盗而凡以恶名者可见。以己身言，则平旦好恶与人相近，是又一近也。故养者，移也；养之道亦不一矣。孔言不移，正甚言习之害大；孟子断言性善，是入穴取虎子、杀人取心肝法，非戾孔也。古言盗道有仁义礼智信，一拨转归正，则五德皆真。夫非移之以养而然乎！
　　古臣下奏上天子，未有称大尊者。周乐运陈宣帝八失，皆称大尊。云‘大尊比来小大之事皆独断之’、‘大尊未为圣主’、‘大尊初临四海，德惠未洽’等语。
　　懿宗末年，长安使人取石於苑中造山，崎危诘曲，有若天成；又命取终南草木植之，山禽野兽，纵其往复；及造屋室，如庶民家，帝与嫔妃游处。由是王公贵游争效之。未及半年，奇花异草，自然生满宫殿，识者以为丘墟之象。後巢寇入京，焚烧殆尽，悉为瓦砾。见《纪异录》。此唐之艮岳也。
　　宋太宗诏宰相等曰：‘为法不可过有轻重，惟是可以必行，则人不敢犯。太重则决不能行，太轻则不足禁奸。朕常语徐俯：异时宫中有所禁，初令之曰必行军法，而犯者不止；朕深维其理，但以常法处之，後更无犯者。乃知立法贵在中制，所以决可行也。’此言可为万世法。
　　五星畏浮图佛像。今人家多图画五星，杂於佛事，或谓之禳灾，真不知也。见《刘宾客嘉话》，不知何据。
　　魏有三高僧：支谦、支谅、支谶。惟谦为人细长黑瘦，眼多白而睛黄，复多智。时贤谚曰：‘支郎眼中黄，形躯虽小是智囊。’见《五色线》。僧亦可称为‘郎’。
　　《本事诗》：则天见宋之问诗，谓崔融曰：‘吾非不知之问有才调，但以其有口过。’盖以之问患齿疾，口常臭故也。‘口过’二字甚新。老狐善媚，虽讥人语亦作态如此！
　　神女杜兰香降张硕，硕问祷何如，曰‘消摩自可愈疾，淫祀无益’。消摩，药也。见《诚斋杂记》。余谓消摩自是导引按摩之意；以为药，恐非。
　　欧阳文忠公始自河北都转运谪守滁州，于琅琊山间作亭，名曰‘醉翁’，自为之记。其後王诏守滁，请东坡大书此记而刻之，流布世间，殆家有之。亭名遂闻於天下。政和中，唐少宰恪守滁，亦作亭山间，名曰‘同醉’，自作记且大书之，立石亭上，意以配前人云。见《却扫编》。王诏大有韵致，今人多不知石刻始於诏，因为表出。唐恪效颦，亭名尤恶；强作解事，记与石何在耶？徒贻人笑耳。
　　‘高人禄命，以悦人心；矫言祸福，以规人财。’贾谊讥司马季主语也。季主尚受此毒詈，今之纷纷胡为者！
　　苏文忠诗云：‘空肠得酒芒角出，肝肺槎牙生竹石；森然欲作不可留，写向君家雪色壁。’不必见其画，觉十指酒气，沸沸满壁。
　　长庆初，穆宗以刑法为重，每大狱有司断罪，又今给事中、中书舍人参酌出入之，号曰参酌院。见《国史补》。‘参酌院’好对‘详稳司’。《辽史》：详稳司掌诸官府，监治长官。
　　今天下语言之音，以五音准之。中原简，一字为一字，故音之唇齿分；四方繁，连缀多浮音，故音之唇齿混。以四声准之，燕、赵人无入，入声皆平；闽越人无平，平声皆入；他方则平入辨。此由风气有高下，水土有浅深，人固不能自知也。
　　伶氏伦之後。柬，古简字，其名也。而旧说则为简傲。犹《易》：‘震用伐鬼方。’震乃挚伯名，而训为震扬威武。《书》：‘巧言令色孔壬。’乃共工名；而注为包藏之训，皆不考。见《诗传考补》。如孔壬果共工名，则包藏之训大可笑矣。是从壬字凿出也。
　　庐陵罗大经曰：张子房盖侠士之知义、策士之知几者，要非儒也。故早年颇似荆轲，晚岁颇似鲁仲连。此子房定评。宋人好轻贬人，亦好妄尊人。
　　齐周洽常历句容、曲阿、上虞、吴令、廉约无私；卒於都水使者，无以殡敛，吏人为买棺器。武帝闻而非之曰：洽累历名邑，而居处不理，遂坐无宅；死令吏衣冠之，此固宜罪贬，无论褒恤，乃敕不给赠赙。此大异，是教贪也。
　　《子华子》曰：火宿于心，炎上而排下，其神燥而无准；人之暴急以取祸者，心使之也。木宿於肝，触突千抵而锐，其神狷束而无当；人之朴戆以取祸者，肝使之也。金宿于肺，坚訇而不屈，罄而不能仰也，其神阔疏而无法；人之讦决以取祸者，肺使之也。水宿于肾，瑟缩以凑险，其情伏而不发；人之弇婀脂韦以取祸者，肾使之也。土宿于脾，磅礴而不尽，其渗漏也，下注而不止，其神好大而无功；人之重迟沥纳以取祸者，脾使之也。火，气之喜明也；木，气之喜达也；金，气之喜辨也；水，气之喜藏也；土，气之喜发生也。是故事心者宜以孝，事肝者宜以仁，事肺者宜以义，事肾者宜以智，事脾者宜以诚实而不诈。五物宿于其所喜，五事各施其所宜；外邪之不入，内究之不泄：夫是谓善完。《子华子》虽赝书，然此段谈含内外五行，精确之极。可存也。
　　唐肃宗赐李辅国辟邪二，各高一尺五寸，其香闻数百步；或衣裙误拂，芬馥经日不散。见《杜阳编》。玉有香，疑是比喻之言，此实有之矣。古仅见此。然辅国败时，方巾栉，而辟邪一则大笑，一则悲啼涕泗交下；辅国恶其怪，碎之如粉，不周岁辅国就诛。则真物妖矣。
　　刘虞为公孙瓒所诛。初虞以俭素为操，冠敝不改，就补其穿。及遇害，瓒兵搜其内，而妻妾服罗绮盛饰，以此疑之。见《後汉书》。○尚何疑焉！即此当诛。
　　五均，朱均曰：均长八尺，施弦以调五声。梁武帝素善钟乐，欲厘正雅乐，乃自制四器，名之为通。施三弦，横七弦，用二十七弦。均与通，今不知为何物矣。
　　汴人语有不甚解者，大半是金、辽所遗。如藏物于内，不为外用，或人不知之者，皆曰‘梯己’，不知所出。後阅《辽史》：梯里己，官名，掌皇族之政教，以宗姓为之。似即今宗人府之官，所以别内外亲疏也。或即梯己之意欤！‘梯里己’但呼曰‘梯己’，二合音也。汴音多有二合，如‘不落’为‘饝’之类甚多。
　　海有鱼，虬尾似鸱，用以喷浪则降雨。汉柏梁台灾，越王上厌胜之法，乃大起建章宫，遂设鸱鱼之像于屋脊，以厌火灾。即今世之鸱吻是也。见《偶然录》。此又与《尔雅》所载：龙生九子，鸱吻、好望。今屋上兽异。鸱吻一作蚩吻，好望一作好吞。
　　《汉书》：律长八寸，象八卦。宓羲之所顺天地，通神明，类万物之情。○然则律始伏羲，不但易也。周君景远驰为南台御史时，分治过浙省，日与朋往复，其书吏不乐，似有举刺之意，大书壁上曰：御史某日访某人，某日某人来访御史。忽见之，谓曰：我常又访某人，汝乃失记何也？第补书之。复谓：人所以读书为士君子者，正欲为五常纲维也；使我今日绝故旧，是为御史而坠一常可乎！宁不为御史，不可绝人理。见陶宗仪书。贵而忘旧者，闻周君此语，自当愧死；若沽好客之名，而杂然并进，应接妨务，攫黩招尤，客主身名，两败难洗，又不可以周君口实也。
　　《韩子通解》曰：伯夷哀天下之偷且以强，则服食其葛薇，逃山而死。今人但传食薇，不知衣葛。
　　辉县褚邱去百泉四十里，寺旁有白马将军祠。土人多崔姓者，而近又有郑村。有于褚邱演崔、郑传奇者，土人以石击优人，讼之官。张菉居有过褚邱诗：‘玉勒追风下古乡，鸳鸯队裏阵雲黄；怪底褚邱春社上，无人敢去演西厢。’
　　吴门治平寺，重阳日游人竞集，系羊千百相与博，谓之‘博羊’。满山如雪者竟日。
　　苻坚为慕容冲所袭，坚驰騧马，堕而坠涧，追兵几及。马临涧垂缰，坚不能及，马又跪授焉，坚攀之登岸，走庐江。见《异苑》。李子田曰：马有垂缰之恩始此。
　　李子田曰：《汉书》：‘董宣强项’，字出《素问》歧伯曰：诸颈项强皆属湿。余按：博闻强记与强项之‘强’皆去声，今人读作平声，误。
　　李君实曰：道书钧天乐部万种，其流人间者，琴耳。乐调亦万种，其流人间者，思、一、六、犯、工、尺六字耳。○《通典》云：舜时用八音，乐器八百般；周用五音，减至五百般；唐减至三百般，宋仍之。今乐器恐不及百般，人间流传尚不能久，何况钧天之乐耶！
　　蔡邕书曰：邕早丧二亲，年踰三十，鬓发二色，叔父亲之，犹若幼童。据此，则邕丧父母久矣。高则诚传奇，即云有所讥刺，假借托讽，何不杜撰姓名，行其胸臆；乃一无影响，遂诬古名贤若是！诚所不解。
　　郭玉善医，遇贫贱厮养，应手立愈；然治贵人或不验。和帝问之，对曰：‘贵者处尊高以临臣，臣怀怖惧以承之；况针有分寸，时有破漏，重以恐慎之心，臣意且有不尽，何有于病哉！’见《方技传》。灵源禅师住龙舒，有日者能课，使之课莫不奇中。苏朝奉者至寺，使课无验。非特为苏课无验，凡为达官要人言皆无验。至为市井凡庸山林之士课，如目前而言。灵源问其故，答曰：‘我无德量，凡见寻常人，则据术而言，无所缘饰；见贵人则畏怖，往往置术之实，而务为谀词，其不验要不足怪。’见《冷斋夜话》。以瓦注者巧，以钩注者惮，以金注者昏。医卜之无验，蒙庄所谓外重者内拙也。理自应尔。
　　朱长孺序《李义山集》曰：‘予繙覈新、旧《唐书》本传，及笺、启、序、状诸作，所载於《英华》、《文粹》者反覆参考，乃喟然叹曰：嗟乎！义山盖负才傲兀，抑塞於钩党之祸；而传所云放利偷合，诡薄无行者，非其实也。夫令狐绹之恶义山，以其就王茂元、郑亚之辟也；其恶茂元、郑亚，则以其为赞皇所善也。赞皇入相，荐自晋公，功流社稷。史家之论，每曲牛而直李；茂元诸人，皆一时翘楚，绹安得以私恩之故，牢笼义山，使终身不为之用乎！绹特以仇怨赞皇，恶及其党，因并恶其党赞皇之党者，非真有憾於义山也。太牢与正士为雠，绹父楚，比太牢而深结李宗闵、杨嗣复；绹之继父，深险尤甚。会昌中，赞皇擢绹台阁；一旦失势，绹与不逞之徒竭力排陷之。此其人可附离为死党乎！义山之就王、郑，未必非择木之智，涣丘之公；而目为放利偷合，诡薄无行，则必将朋比奸邪，擅朝乱政，如八关十六子之所为，而後谓之非偷合、非无行乎！且吾观其活狱弘农，则忤廉察；题诗《九日》，则忤政府；于刘蕡之斥，则抱痛巫咸；于乙卯之变，则衔冤晋石。大和东讨，怀积骸成莽之悲；党项兴师，有穷兵祸胎之戒。以至《汉宫》、《瑶池》、《华清》、《马嵬》诸作，无非讽方士为不经，警色荒之覆国。此其指事怀忠，郁纡激切，直可与曲江老人相视而笑。断不得以放利偷合诡薄无行嗤摘之者也。’
　　王荆公晚年亦喜义山诗，以为唐人知学老杜而得其藩篱，惟义山一人而已。每诵其‘雪岭未归天外使，松州犹驻殿前军’、‘永忆江湖归白发，欲回天地入扁舟’、与‘池光不受月，暮气欲沈山’。‘江海三年客，乾坤一战场’之类，虽老杜无以过也。近朱长孺笺刻《义山全集序》曰：‘或曰义山之诗，半及闺闼，读者与《玉台》、《香奁》例称。荆公以为善学老杜何居？余曰：男女之情，通於君臣朋友；《国风》之螓首蛾眉，雲发瓠齿，其词甚亵，圣人顾有取焉。《离骚》讬芳草以怨王孙，借美人以喻君子，遂为汉魏六朝乐府之祖。古人之不得志于君臣朋友者，往往寄遥情于婉娈，结深怨于蹇修，以序其忠愤无聊、缠绵宕往之致。唐至大和以後，阉人暴横，党祸蔓延，义山阨塞当途，沈沦记室。其身危，则显言不可而曲言之；其思苦，则庄语不可而谩语之。计莫若瑶台矞宇、歌筵舞榭之间，言之可无罪，而闻之足以动。其《梓州吟》云：“楚雨含情俱有讬，”早已自下笺解矣。吾故曰义山之诗，乃诗人之绪音，屈、宋之遗响，盖得子美之深而变出之者也；岂徒以徵事奥博，撷采妍华，与飞卿、柯古争霸一时哉！学者不察本末，类以才人浪子目义山；即爱其诗者，亦不过以帷房昵媟之词而已，此不能论世知人之故也。’
　　今俗书‘庵’字，既於篆文无有；又庵非屋，不当从‘广’。《三国志》：焦先居蜗牛庐，意是今菴也。後汉皇甫规为中郎将，持节监关中兵；会军中大疫，死者十三四，规亲入庵庐巡视，三军感悦。即用此庵字为有据依。黄山谷之言如此。予按六书遗漏字不少：刘为汉姓，六书中竟无‘刘’字；仆名亮，每为仆作印者，执‘亮’字须用‘言傍京’之语，多作‘谅’。予甚以为不然。俗书不可从者，谓古无此字，近人讹用者耳；若‘刘’若‘亮’，安得谓之俗字乎！今泥古者如‘庵’字必从‘弇’，然与‘弇’何与！印宗汉人，而必以汉人所有之字为俗字，吾所不解。 
　　宋辕文曰：前时知名之士，残於兵，沉於渊，陷於仇怨寇盗者，往往有之；若今之仕而贵，处而寿，盖十不得二三。是诸人者，不过怙其隽才，以求声闻于世耳，亦何罪之有？意灾之者其名耶！夫名人者，抑物以自张，反幽以蹈光，是以人众背之，阴阳食之，鬼神议之；‘其间之得老寿无恙者幸耳。’此论甚确。夸者死名，必然之理。後人当以为戒。
　　闽陈香初、陈竹逸、郑兰子，皆许生之青衣，皆能诗。香初《送客》：‘澄江枫叶老，断岸菊花低。’竹逸《村居》：‘古墓梨花鸲鹆雨，荒原麦穗鹧鸪天。’兰子《村居》：‘月明黄叶路，花隐赤栏桥。’皆楚楚有致。而予尤喜兰子‘旷地夕阳多’之句，谓其压倒二陈。
　　金华自宋吕东莱倡明理学而儒风大振。历宋以来，有六先生焉：北山何基、鲁斋王柏、仁山金履祥、白雲许谦、枫山章懋。惟东莱、枫山仕於朝，而四先生皆以布衣，名重当世。何谥文定，王谥文宪，金谥文安，许谥文懿，足见当时崇儒重道，不以草泽而靳易名之典也。迨至于後，则不然矣。鲁斋著书尤多，合之可千卷；未三百载俱尠传，惟文集与研几图行世耳。
　　万历初，内乡李荫令顺天之宛平县。署中掘地得柱础六，微有字迹，洗视之，唐李北海《雲麾将军碑》也。存者百八十余字，碑首存‘故云’二字。李因筑室砌碑壁间，曰‘古墨斋’。今世所传《云麾碑》，乃陕刻者；宛平残碑，人所未覯。雲麾乃唐能画小李将军也。按杨用修《丹铅录》云：《雲麾碑》在陕西蒲城县，已断裂。正德中，刘达夫御史谪蒲城尉，访出，以铁束固之，复为完物。临淮侯李言恭诗云：‘苍颉史籀不可起，蝌蚪鸟迹亦已矣；能书千载称锺王，更有北海踵方轨；得意最是雲麾碑，当年落笔风雨随；何意断之作柱础，神物知为造化私。’言宛平之刻也。
　　吴郡林若抚《诗谈》云：《唐风•山有枢》篇，注者云答前篇蟋蟀之意，而解其忧，非矣。盖是时沃强晋弱，国人明知国非其国而未敢言，故第讽其取乐；恐一旦见灭，则衣裳车马，庭内钟鼓酒食，俱为他人有。其词直，其情危，其意迫切而有余悲。胡云解忧也！《魏风》‘犹来无弃’，《诗缉》云：毋尚思之，无弃，毋不归，得其旨矣。朱注谓死而弃其尸，谬哉！《召南•采蘋》：‘于以湘之，维锜及釜。’朱注以‘湘’训烹，非也。‘湘’字从水，当是澣濯也。《小雅•四月》篇：‘山有嘉卉，侯栗侯梅。’朱注云：侯，维也。按《西京杂记》，上林苑有紫花梅、侯梅。《晋宫阙计》（疑当作记。）云：华林桃园，侯桃三株，白桃三株。则‘侯’非维义明矣。《邶风•式微》篇：‘微君之故，胡为乎中露。’微即‘微管仲’之微；胡康侯谓以事求人，而人不有其事，然矣。朱注以‘非’字训之，以为非君之故，胡为而辱于此。果若斯言，是怨怼其君也，岂风人温厚之旨哉！
　　谢灵运诗只一机轴。如‘晨策寻绝壑，夕息在山楼。’朝旦发阳崖，景落憩阴峰。’‘晓日发雲阳，落日次朱方。’‘宵济渔浦潭，旦及富春郭。’‘迎旭凌绝磴，映玄归溆浦。’‘朝游登凤阁，日暮集华沼。’‘倏烁夕星流，昱奕朝露团。’凡此，发端虽微有异同，命意不甚相远。至於‘昏旦变气候，山水含清晖。’‘时竟夕澄霁，雲归日西驰。’‘清旦索幽异，放舟越垌郊。’‘我行乘日垂，放舟候月圆。’及‘朝搴苑中兰，畏彼霜下歇。’‘暝还雲际宿，弄此石上月。’大都不出此意。然总本自《楚辞》‘朝发枉渚，夕宿辰阳’二语变幻者也。且其游名山志所纪形胜，具见於诗，诗之措词命意，则尽於《山居》一赋。所谓‘溯溪终水涉，登岭始山行。’即赋中‘入涧水涉，登岭山行’之句。此类甚多。
　　谢灵运《登泰山诗》云：‘岱宗秀维岳，崒举刺云天；乍既崄巘，触石辄迁绵。登封翳崇坛，降禅藏肃然；石闾何晻霭，明堂秘灵篇。’本集不载。近张绍和梓七十二家，亦缺此篇。鲍明远诗云：‘千岩盛阻积，万壑势萦回。’李太白云：‘千岩泉洒落，万壑树萦回。’正袭其语。明远又云：‘长歌欲自慰，弥起长恨端。’杜子美云：‘愁极本凭诗遣兴，诗成吟咏转凄凉。’虽蹈其辙，而翻作七言，绰有化腐为新之力。明远又云：‘竖儒守一经。’王摩诘云：‘岂学书生辈，窗间老一经。’演为十字，亦无痕迹。
　　杜审言诗：‘牵丝紫蔓长。’子美云：‘水荇牵风翠带长。’审言：‘雲阴送晚雷。’子美云：‘雷声忽送千峰雨。’审言：‘鹤子曳童衣。’子美云：‘儒衣山鸟怪。’审言：‘风光新柳报，宴赏落花催。’子美云：‘星霜玄鸟变，身世白驹催。’皆变幻祖句，非独创也。徐晶诗云：‘翡翠巢书幌，鸳鸯立钓矶。’子美云：‘翡翠鸣衣桁，蜻蜒立钓丝。’而杜语觉胜。
　　林若抚曰：李颀‘早晚荐雄文似者。’‘者’字殊未可通，必‘马’字之误。盖荐雄文似相如也。‘莫是长安行乐处，’‘是’字未通，必‘滞’字之误。可谓善说诗也。
　　徐安贞：‘暮雨衣犹湿，春风帆正开。’见于《云溪友议》。孟浩然：‘微雲澹河汉，疏雨滴梧桐。’见于皮日休《孟亭记》及王士源序。王湾：‘月华照杵空随妾，风响传砧不到君。’见於《河岳英灵》。求其全篇，概不可得，乃知唐诗散失者多矣。
　　林若抚赋无题诗云：‘藕尽金盘未断丝，鸡栖桑树见无埘；井梧秋老虚怀子，石阙年多不吐碑；尘掩残机宁作疋，灯昏覆局杳难棋；从欢栽蘖为藩後，教妾朝朝怨苦篱。’八句俱藁砧体，即苏长公‘莲子擘开须见忆，楸枰着後更无期。’亦不过此。若抚诗富万首，论诗尤精。
　　李献吉乐府云：‘河之水，流溅溅，望夫不见立河干。’何仲默绝句云：‘河水流溅溅，言采河边兰；君从河水去，我独立河干。’未免蹈袭。陈约之《望太行诗》云：‘迢递太行山，连天跨海间；蚪蜂全蔽日，鸟道半临关，未尽五丁技，犹传八骏还；艰哉不可上，望望损朱颜。’皇甫子循《太行道》云：‘太行之阻当重关，孟门中豁不可攀；蚪蜂千仞跨海外，鸟道百折盘云间；神功尚识五丁力，穆幸犹闻八骏还；巉巉兹地危哉艰，古来行者摧心颜。’皆将约之诗演作七言，亦系蹈袭耳。
　　厅字从‘广’，如庭庑之类；今皆欠一点从‘厂’。‘厂’者，山石崖岸之类，学者不可不知。廨字亦然。
　　僧智永，名法极，王右军七代孙，年百岁乃终。见《研北杂志》，系元人陆友仁著。法极之名，人鲜知之。
　　苏东坡《宝绘堂记》云：‘烟云之过眼，百鸟之感耳，为留意于书画者发也。’元周密记所见书画，著《烟云过眼录》四卷，本坡公语也。
　　人但知谢叠山之死宋，不知其妻李，初匿贵溪山中，元兵入山，令曰：苟不得李氏，屠而墟！李闻之曰：‘岂可以我累人！’遂出就俘，自缢死狱中。叠山女，通判周铨妻，早嫠无子，闻父死於燕，母死於狱，乃自投桥下死，乡人名其桥曰孝烈。弟君烈、君泽、三侄女，皆死於狱；兄君禹，在九江不屈，斩于市。其一门视死如归。
　　苇之小者曰芦，未秀者曰葭，稍大为芦。萑之初生曰{艹乱}，一曰隹。《诗•大车》注：，雏也。初生为，长大为{艹乱}，成则为萑，一物四名也。郭璞云：似苇而小，蒹似萑而细，是蒹小于萑，萑小于苇也。
　　种树曰园，种菜曰圃。有菜曰羹，无菜曰臛。细切曰齑，全物曰菹。耕水曰田，耕地曰畴。
　　淳熙中，状元梁克家守福州，著《三山志》四十二卷，中有称县曰望、曰紧者，人多不解其义。盖唐制三千户为望，二千户为紧，宋志因之耳。唐县有赤、畿、紧、望，上中下六等之差。
　　六朝诗文用字多工巧。徐陵云：‘春鹧始转，秋蟀载吟。’鹧鸪、蟋蟀，但摘一字。
　　宋季敖陶孙字器之，尝作诗讥韩侂胄坐斥。著有《诗评》，自汉魏至宋，皆随人譬喻。杨用修引入《丹铅录》。题曰《孙器之评诗》，不知为敖姓，误为姓孙也。敖实闽之福清人，今後裔繁盛。
　　河洛‘洛’字，避光宗御讳，改为‘雒’字。按《春秋》及《左传》皆‘雒’字；後汉都雒阳，以火德王，谓水剋火，遂为雒阳。
　　汉武《柏梁》诗，首倡云：‘日月星辰和四时。’陈贞铉引《管子》书‘日主夏、月主冬、星主春，辰主秋’为证。殊有见解。
　　刘越石‘宣尼悲获麟，西狩涕孔丘。’谢灵运‘扬帆采石华，挂席拾海月。’谢惠连‘虽好相如达，不同长卿慢。’陆机‘时逝柔风战，岁暮商飚飞。’孟浩然‘竹间残照入，池上夕阳微。’盖宣尼即孔丘，扬帆即挂席，相如即长卿，柔风即商飚，残照即夕阳也。此诗中之大病。
　　曹子桓《芙蓉园》诗结句云：‘遨游快心意，保己终百年。’子建《公宴》诗亦云：‘飘飖放志意，千秋常若斯。’语意相类，总之原于《十九首》，‘荡涤放情志’者也。
　　蔡琰《笳声十八拍》，昔人谓唐人伪撰；《木兰词》、《英华》以为唐韦元甫作。予谓《十八拍》俱用沈约韵，《木兰词》首章亦用沈韵，愈证为唐。盖此等诗原是昔人设身处地，代为悲叹而作，初非伪撰，後人误作本人耳。使当日有心伪误，何不稍出入其韵，乃留此破绽，使後人一眼觑破耶！今人动作《明妃怨》，中间颇有似明妃自道者，亦将谓皆明妃自作，亦将谓後人伪撰耶！不辨明矣。
　　汉之新城三老、鲁国两生、壶关三老、洛阳令尹，皆不知其名姓；千载之下，不无叹惜。予在邗上，闻昭阳李映碧给谏取廿一史中有名无姓、有姓名无字、有姓字无名者，各为分类，总为一书，惜未见之。
　　偶阅于文定《笔麈》：‘西域一种小蒲桃，号琐琐，中土甚珍之；常疑其名所自起，必有正音，呼者传讹。及观《西京》、《羽猎》赋，汉宫有娑馺殿，与琐琐音相近。当是武帝得西域蒲桃，种之离宫别院，有娑馺之名，至今相传为琐琐耳。’余按赋中原是馺娑，非娑馺也。或是文定误记耳。然西域之音，
　　亦非正字，强以宫名实之，未免附会。此种葡萄形质最小，正不如从俗以琐琐为当也。
　　唐郑雲叟《咏西施》云：‘素面已云妖，更着花钿饰；脸横一冰波，浸破吴王国。’近郑若舟《咏响屟廊》云：‘盈盈缓步行，屟响细传声；莫谓金莲小，吴城一蹴倾。’亦本于雲叟。
　　湘兰马守真诗云：‘自君之出矣，不共举琼卮；酒是消愁物，能消几个时！’楚楚有致，宜其名冠一时也。相传湘兰足稍长，江都陆无从戏以诗曰：‘杏花屋角响春鸠，沉水香残懒下楼；剪得石榴新样子，不教人见玉双钩。’
　　张籍《与韩文公书》曰：‘执事多尚驳杂无实之说，使人陈之前以为欢，有累于盛德；又商论之际，或不容人之短，如任私尚胜者，亦有所累也；况为博塞之戏与人竞财乎！废弃时日，不识其怨。愿绝博塞之好，弃无实之谈。’○昌黎博塞竞财，又常畜绛桃、柳枝二妓，皆能歌舞。籍哭公诗有‘对弹琵琶’之句。晚年又服硫黄致毙，好佞佛者多藉此訾议之。予谓名人适心娱目，偶一为之，亦复何损！古之敦大节建大业人，必不似後人泥塑木雕，日日面前画太极圈子也。少陵《今夕行》云：‘今夕何夕岁云徂，更长烛明不可孤；咸阳客舍一事无，相与博塞为欢娱。’则是少陵亦博塞矣，又何损于少陵乎！盛名之下，易生责备；愿世人勿訾其小，且学其大。
　　‘唶唶啧啧，勺莲水边，有车覆粟；车脚沦泥，犊牛折角；收之不尽，相呼共啄。’此公冶长辨雀语，见《论语》疏。唐沈佺期诗云：‘不如黄雀语，能免冶长灾。’後人注沈诗者单引此数语，如此则是能致冶长灾矣，何云免？按俗传冶长知鸟语，鲁君不信，逮之狱，未几雀复飞鸣曰：‘齐人出师侵我疆。’如其言往迹，果然，方释之，赐爵为大夫。此不根之谈，佺期正指此。诗人好异，不论事之有无耳。前数语未必真，然见《论语》疏；而今之辑韵语者皆未收。
　　宋代先儒，寿多不永：周茂叔五十七，程明道五十四，吕东莱四十五，张南轩四十八，邵康节六十七；惟朱文公七十一，程伊川七十五。而最享眉寿者，则杨龟山八十三也。寿夭天定，非斫丧元气而弗永年耳。
　　佛氏有花友秤友之喻：花者，因时为盛衰；秤者，视物为低昂也。今之交友，离不得花秤。
　　汉武凿昆明池，见黑灰。帝问东方朔，朔曰：‘可问西域梵人。’後西竺法兰至，众问之，云：‘世界将尽，劫火洞烧，此灰是也。’徐兴公曰：世界大矣，一经劫烧，则无处无灰，何独昆明池有之，他处未之见乎？法兰之说，只傲人所不知耳。纵曰格物，亦未必格天地未判以前物。斯言妄矣！○予意今人所用煤土，掘之地中，当即昆明劫灰之属。但习用既久，不以为异耳。南中往时绝无，一二市猾，勾党开采，青山白石，悉遭残贼，长林茂树，斫伐一空；因劫而劫，不可着眼。近始禁之，亦快事也。法兰所言，未必无据。
　　五经中所载人物，《易》十三人，《书》一百十三人，《诗》一百四十八人，《礼记》二百四十四人，《春秋》二千五百四十二人，共三千六十人；合而去其重者，可三百人，则二千七百余人也。苏子由《古史》，郑渔仲《通志》，刘介夫《春秋列传》及《四书考》：此五部有传者，近千余人，而其无传尚千五百人。闽人林天崇世升，著《诗经书人物考》，张子静事心，著《春秋人物考》，皆足鼓吹五经者也，惜其书未行世耳。
　　王粲《登楼赋》云：‘登兹楼以四望兮，聊暇日以销忧。’孟浩然《登安阳城楼》首联云：‘才子乘春来骋望，群公暇日坐销忧。’实蹈袭王粲也。
　　回文诗古今作者甚多，往往牵强，惟苏东坡《题金山寺》云：‘潮随暗浪雪山倾，近浦渔舟钓月明；桥对寺门松径小，槛当泉眼石波清；迢迢远树江天晓，霭霭红霞晚日晴，遥望四山雲接水，碧波千点数鸥轻。’渐近自然也。
　　平原斩笑跛者美人，虽曰好客，实惨醋不仁之甚者。楼上见跛人，偶一笑之，何至于斩其头以谢客！且跛客未尝有奇谋补益于平原，如孟尝之鸡鸣狗盗者之术；轻易以人命沽名，亦谬矣。大约战国之时，君多木偶，客多鬼蜮，人命则草菅耳。其初亦有一二魁杰之士，出一奇，运一策，世竞传之；而占风望气之徒，争相附和，群然国士自命矣。至于重虚名而鲜实效，爱礼貌而轻死，真一时风尚则然。若田光刎颈以激荆卿，侯生绝脰以报公子，此皆可以无死而死，其与沟渎何异！自身之不恤，何恤乎他人？知笑者之无大罪，而请斩之；亦知笑者之无大罪，而斩以谢客。各自为立名计，本不顾人性命也。为此等人姬妾，亦难矣哉！
　　初唐杨师道《南行别弟》云：‘万里人南去，三春雁北飞；不知何岁月，得与尔同归。’如意中七岁女子送兄云：‘别路雲初起，离庭叶正飞；所嗟人异雁，不作一行归。’全袭其语。
　　今师投弟子之刺曰友生，相习而不解其义。按《孔丛子》云：文王有胥附、奔奏、先後、御侮，谓之四邻。孟懿子曰：‘夫子亦有四邻乎？’子曰：‘吾有四友焉：自吾得回，门人益亲，是非胥附乎？自吾得赐，远方之士日至，是非奔奏乎？自吾得师，前有光，後有辉，是非先後乎？自吾得由，恶言不至於门，是非御侮乎？’是四友者，夫子称之也。师之用友本此。
　　王绂字孟端，永乐中荐授中书舍人，卒年五十五。诗画双美。近见其诗集百余篇，声律不在高、杨、张、徐之亚。如‘旧业暂归翻似客，异乡重到即为家。’‘通仙要得悬壶术，遗世聊存荷锸风。’‘草色池塘看细雨，杏花帘莫动轻寨。’‘邻家酒熟邀春社，钓艇鱼来动晓餐。’‘鸟从万木阴中响，人在乱山深处行。’皆对偶精工，意新而调逸者也。绝句《题静乐轩》云：‘前溪冰泮绿生波，好雨催花向晚过；宿酒未醒眠未起，半窗红日鸟声多。’‘竹几藤床小砚屏，薰风帘莫篆烟青；閒斋几日黄梅雨，添得芭蕉绿满庭。’‘秋声早已到梧桐，露气凉生湛碧空；独倚阑干待明月，紫箫吹散木樨风。’‘斗帐藏春日醉眠，静中惟与懒相便，寻常甲子无心记，看得梅花又一年。又《画竹寄友》云：‘我昔寻君扣竹扉，醉中曾写竹间诗；别来几度空相忆，多在青灯听雨时。’不独笔墨工竹石而已；此孟端之画贵重於後世也。
　　荷筱丈人遇子路问夫子，丈人乃自道曰：四体不勤，五谷不分，焉知夫子之所适耶！盖丈人高隐之士，必不与子路邂逅即直斥之，如朱子之注也。陶渊明作《荷筱丈人赞》曰：‘四体不勤，五谷不分，超超丈人，日夕在耘。’可证非责子路之语也。
　　浦长源舍人诗，如‘雲边路绕巴山色，树里河流汉水声’一首，脍炙人口久矣。而绝句《访熙上人》云：‘孤愁无处觅高僧，欲问楞伽已不能，遥想山中禅定夕，半窗寒雪一残灯。’《过张生旧馆》云：‘广陵人去隔天涯，旧馆凄凉闭落花；立马斜阳空洒泪，一声横笛起邻家。’《汾上旅怀》云：‘汾水连雲起白波，河梁欲渡奈愁何，故乡莫指并州是，归梦江南夜夜多。’《题墨竹》云：‘翛然石上碧琅玕，叶叶凌风翠氵月翰，记得西窗明月夜，一枝潇洒影中看。’皆楚楚有致。浦学诗于闽人林子羽，而诗实工于林。
　　弘正间诗僧明秀，号雪山，与郑少谷、孙太初、沈石田诸人善。族出海盐王姓，寓钱塘胜果寺。如‘雨灯夜着虚堂影，秋磬寒随落木声。’‘江岸鹧鸪悲暮雨，柴门燕子惜春泥。’‘今日挺之真有子，当年赵括岂无书。’‘著书独惜虞卿老，怀古犹含庾信悲。’‘荆门落日巴陵迥，衡岳秋风郢树低。’皆有深思。《过县山人故居》云：‘溪边野竹映寒沙，茅屋青山处士家，燕子归来寒食雨，春风开遍野棠花。殊有唐响。与少谷、太初、石田调微异。亦沙门中之铮铮者也。
　　释鲁山，秦人也，与李空同、何大复善。诗多五言，如‘出乡逢岁暮，归路踏春寒。’‘高山千里梦，芳草十年春。’绝句‘东风送春来，散入群芳去；花谢鸟声閒，春归向何处？’又‘深树自生凉，昼眠无事扰，合眼梦难成，起坐嫌啼鸟。’又‘柳花飞荡草萋迷，蹴踏东风任马蹄；野鸟不知乡思苦，更来行客耳边啼。’皆有清绝之趣。
　　《经籍志》载陈希夷诗二卷，今佚弗存。又《古今书刻》载《陈希夷集》建宁府有锲本，今亦不存。曹能始蒐刻宋诗，希夷缺焉。予考《华山志》，有《西峰》一首云：‘为爱西峰好，吟头尽日昂；岩花红作阵，溪水绿成行；几夜碍新月，半山无夕阳；寄言嘉遁客，此处是仙乡。’又《答使者辞不赴召》：‘九重特降紫泥宣，才拙深居乐静缘；山色深庭供画障，松声万壑即琴弦；无心享禄登台鼎，有意求仙到洞门；轩冕浮云绝尘念，三峰长乞睡千年。’又《赴召答葛守忠》云‘鹤氅翩翩即散仙，蒲输争忍利名牵；留连华岳伤心别，四顾雲台望眼穿，涉世风波真险恶，忘机鸥鸟自悠然；三峰才欲和衣卧，又被天书下日边。’又《辞朝归华山》云：‘十年踪迹踏红尘，为忆青山入梦频；紫陌纵荣争及睡，朱门虽贵不如贫，愁闻剑戟扶危主，闷听笙歌聒醉人；携取旧书归旧隐，野花啼鸟一般春。’又《别麻衣道人》云：‘华岳峰前两路分，数间茅屋一溪雲；师言耳重知师意，人是人非总不闻。’又《咏华山》云：‘半夜天香入岩谷，西风吹落岭头莲；空爱掌痕侵碧汉，无人曾叹巨灵仙。’又於《宋艺圃集》见《题水石涧》云：‘银河洒落睡光冷，一派回环澹晚晖；几恨却为顽石碍，琉璃滑处玉花飞。’又《冬日晓望》云：‘山鬼暖或呼，溪鱼寒不跳；晚景愈堪观，危峰露残照。’又《与毛女遇》云：‘药苗不满笥，又更上危巅；回指归去路，相将入翠烟。’予所见者仅止此耳。
　　关雲长《三上张翼德书》云：‘操之鬼计百端，非羽智缚，安有今日！将军罪羽，是不知羽也。羽不缘社稷倾危，仁兄无俦，则以三尺剑报将军，使羽异日热愧於黄壤间也。三上翼德将军，死罪死罪！右此帖米南宫害，吴中翰彬收得之；焦弱侯太史请摹刻正阳门关帝庙；中翰秘不示人，乃令邓刺史文明以意临之刻诸石。不知米南宫当日何处传此文也。
　　程氏《演繁露》曰：‘靖康间，闽人黄朝俊作《缃素杂记》，至释宋子京《刈麦诗》，以四月为麦秋。按《北史•苏绰传》：麦秋在野，其名远矣。是未尝读《月令》也。以此见博记之难。’按《月令》：‘四月靡草死，麦秋至。’大昌谓朝俊未尝读《月令》，诚不可解。盖秋为成熟之後，古注可依。即绰传亦曰‘嘉苗须理，麦秋在野’。亦本注疏。惟空同子曰：‘怀庆无麦秋，大梁无萤、无寒蝉，指虫属也。’程氏亦以麦秋为物矣。
　　张九成以绍兴壬子状元及第，癸丑再娶浦江马氏为继妻。马先嫁义乌吴察，察早夭，生一子七岁，而姑龚氏抚之；马再适二年而死。九成往谒龚氏，相见参拜。龚氏既殁，为作墓志，备述马氏再适之由，绝无隐讳。可见立心不欺，用情惇厚也。今有爱妾死者，自为墓志，嫡妻尚在，通篇讳为妾之意。其识见愧张公多矣。
　　临川聂大年，正统间为仁和教谕。予得其遗诗一卷，工於七律，对偶森严。如‘一饭未尝忘钜鹿，千金何必学屠龙。’‘可怜弄玉归天上，谁遣崔徽在卷中。孟尝空有三千客，李密曾无五尺童。’‘谁怜鲍老偏能舞，旧说绵驹最善歌。’‘回文织就佳人怨，弹铗歌长壮士羞。’‘老去维摩长卧病，重来苏晋爱逃禅。’‘欲向漆园寻傲吏，曾从江夏识奇童’：皆使事稳帖也。如‘故乡夜雨灯前梦，京国秋风病後容。’‘薄宦正当多病日，赏心无复少年时。’‘病与年侵方觉老，凉随雨至始惊秋’：皆写情真切也。如‘白马祠前潮似雪，碧鸡坊外路如天。’‘露井晓分浇药水，春锄香带种花泥。’‘一拳润色当窗见，三径秋声到枕闻。’‘雪际楼台空暮景，水边篱落自秋花。’‘月映露珠疑照夜，风翻凉叶觉先秋。’‘铁马渡河冰已合，金笳吹月夜无风。’‘已识种桃前度客，却寻采药旧时僧。’‘柏子香消春梦觉，梨花门掩雨声寒。’‘石屋松涛天接海，只园花雨夜吹香。’‘米炊雲子供僧饭，衣过风廊惹佛香。’‘听经白昼来山鬼，咒食清斋起钵龙。’‘千古几人分得巧，七襄终日不成章。’‘铜雀砚寒频换水，紫驼裘薄更装绵。’‘绿水画船春系缆，绛纱银烛夜登楼。’‘看花醉舞春衫湿，剪韭高谈夜烛红。’‘荷叶雨鸣湖水冷，稻花香散野田秋。’‘蚕登曲箔桑初尽，燕补新巢土未乾。’‘杖龙化去秋池涸，笙鹤归来夜月寒’皆写景清绝也。若大年者，足以传矣。
　　江淹有《游黄蘖山》诗一首。盖江曾为浦城令，游福清之黄蘖山也。湖州杼山西南五里，亦有黄蘖山，颜鲁公作《妙喜寺碑铭》，以为江淹赋诗之所；似未详审诗中语也。江诗云：‘长望竟何极，闽雲连城边。’已显言一‘闽’字矣。又云：‘南州饶奇怪，赤县多灵仙；金峰各亏日，铜石共临天。’是山有十二峰最高也。又云：‘阳岫照鸾采，阴溪喷龙泉。’是山有龙潭九处也。又云：‘残杌千代木，廧崒万古烟；禽鸣丹壁上，猿啸青崖间。’是山至今古木阴翳，若梁代，又不知何如其蔽亏也。又云：‘况我葵藿志，松木横眼前。’此正淹为令尹时望阙而见也。若湖州之黄蘖，不过山清水秀而已，与此诗全不合矣。浦城县三国吴曰吴兴，至唐始改为浦城。按淹本传：宋建平王景素好士，淹随景素日久，後黜淹为建安吴兴令，即今之建宁浦城令也。鲁公误以吴兴为湖州，此又是一证。
　　六祖衣传自达磨，本西方诸佛授法信器，乃西域屈句布缉木棉为之。钵由魏主所赐，乃陶器，紫黑色，明亮可鉴。六祖授法黄梅祝云：衣为争端汝勿传。故徒众宝之，历劫无恙。唐肃宗、代宗、宋仁宗，皆请衣归大内，供养瞻礼；後俱遣使敕还曹溪。唐刘禹锡作《佛衣铭》。至嘉靖中，庄渠魏校督学广东，谓佛氏为异端，取衣而焚之，钵则搥而碎焉。庄渠拾吾儒糟粕，未必能为圣贤，斯举亦不韵之极矣。说者以庄渠初有子，毁信器之後，遂绝嗣，以为报应，又未必然耳。武夷旧有魏王子骞头颅，嘉靖中，缙雲樊献科巡按闽中，取而葬於金鸡岩石壁上，不令人见，恐致污秽，此乃近理也。嘉靖末，广东巡按御史王绍元有《南华寺诗》云：‘衣付炉烟空幻灭，经传贝叶总支离。’上句言焚衣事，下句言六祖不立文字而顿悟。似不能无恨於庄渠云。
　　人命八字，共计五十一万八千四百；天下人恒河沙数，岂止於此，必相同者多。然富贵、贫贱、寿夭，必无相同者；命之理微，非五行所可推测，亦非术士所可悬断也。即以上四刻、下四刻论，亦止一百万零三万六千尽之矣。文文山曰：考天下盛时，九州主、客户有至千四五百万，而荒服之外不与焉；天地之间，生人之数，殆未可量也。其所得四柱，皆不能越于五十一万八千四百之外；且五十一万八千四百之数，散在百廿期中；姑以百年为率，其所受命止当六分之四有奇，则命愈加少，而其难断亦可知矣。宇宙民物之众，谓一日止生十二人，岂不厚诬！此论最当，足缄星家之舌。予曾问之一谈星者，曰：然四柱虽同，当分方域看之；方域虽同，当合祖宗功德、坟墓盛衰、家属隆替看之。此说近是，而究其所言，未必能中也。致远恐泥，圣人是以罕言。
　　六朝著述之富，盖无如葛稚川者。碑诔诗赋一百卷，移檄表章三十卷，《神仙传》十卷，《良吏传》十卷，《隐逸传》十卷，《集异传》十卷，五经诸史百家杂钞三百一十卷，《金匮药方》一百卷，《肘後秘方》四卷，《抱朴子》内、外一百一十六篇：通计殆六百余卷。岂直六朝，汉、唐罕睹也。洪自叙十五始读书，盖亦不为早慧，其好学绝人远矣。今惟《抱朴》、《神仙传》，则得自西山道藏中，为校刻之。後此若宋王伯厚，著书近七百卷，与稚川颇相当。近世王凤洲先生前、後《四部稿》，几四百卷，古今集部之多，亦所罕见；而杨升庵、朱郁仪著述，皆近百余种。予尝刻其书目以传，其著书世亦不尽见也。金陵丁菡生著述亦有七十余种，《书馋蔓笔》至五十卷，他可知矣。
　　唐碑制度极多，有一人制序、一人制铭者。故尹师鲁志张尧天墓序，而欧阳为之铭，尝考《张说文集》，所为《上官昭容铭》，其序则苏颋作也。此可以证。
　　萧何谥文终，‘终’之一字，不知于谥法何居。
　　宋初之诗，沿五季卑靡之习，词多率易；至杨文公大年，始创为西昆体，同时和之者有刘筠、钱惟演、胡宿、晏殊、晁回诸人。其诗组织工丽，虽门迳自玉溪生，而才富力强，终是綦隆人物。其《倡和集》澶渊晁氏书目中有之，人多未见。然其诗往往见于《宋文鉴》、《瀛奎律髓》诸选中。如咏汉武诸作，即义山诸人不能过也。今录其佳句，与世共赏之。如杨大年：‘风来玉宇乌先觉，露下金茎鹤未知。’钱思公：‘立候东溟邀鹤驾，穷兵西极待龙媒。’刘承仪：‘行厨爨蜡雕胡熟，永埒铺金汗血骄。’晏元献：‘秦声未觉朱弦润，楚梦先知薤叶凉。’宋景文‘风经御寇仙游外，埜识裨谌草创余。’（过郑国诗。）杨黎州：‘人归汉后黄金屋，燕在卢家白玉堂。’宋宣献：‘江涵帝子翚飞阁，山际真君鹤驭天。’丁晋公：‘乞朱泉客通关市，种玉仙翁寄版图。’刘师道：‘金谷路尘埋国艳，武陵溪水泛天香。’李宗谔：‘一溪晓绿浮鸡鶒，万树春红叫杜鹃。’胡武平：‘雕戈夜统千庐卫，缇骑秋盘五柞宫。’诸句整丽精工，其用事亦时时可取；世嗤其挦撦义山，未悉诸公耳。义山诗号‘西昆三十六体’者，以义山及温庭筠、段成式三人俱行十六故也。
　　光武故人，知有严光，而不知有牛牢，又有高获。光武平时与诸故人夜话及谶，光武曰：‘刘秀作天子，安知非我！万一果然，各言尔志。’牢独默然。光武坚叩之，曰：‘大丈夫立意不与帝友。’後果徵不至。刺史、郡守奉诏存问，牢每披发不答诏旨。获少与光武友善，既郎位，屡微之不起，踪迹与子陵同。隐于石城，城今池州府也。见府志中。
　　或云：唐裴勋呼父坦之为十一郎；子可呼父为郎，亦异。不知唐人奴多称其主为郎。安禄山尝称李林甫为十郎。裴之称父为郎，亦犹今之称父为爷耳。
　　何元朗云：《尔雅》世以为周公作，然只是小学之书。但学者若要读经，先须认字；认字不真，于经义便错，则何可不列于学宫。松江前辈顾文僖公，其平居《韵会》不去手，亦欲认字也。按唐人有习大经、中经、小经之目，以《尔雅》为小经。是《尔雅》原为士子所诵习，不知以何时废耳。其实读书作文，必先明字义，元朗之言，固不刊之论也。
　　吴介兹（晋）《闵孝子传》：闵孝子者，湖州之南镇人，年四十余，种田为业。少未尝读书，性粗戆，不惬于族里。屋数间，阡陌相望。晨夕率妻子，奉若父唯谨。父为老诸生，年七十又二。寻病，医药不效，日益笃，孝子忧之。族里劝孝子急治具，不听；妻亦劝，不听。一日，父病霍然，又数日，受杖履矣。慰问者欲得其故，孝子作谩语笑谢之；人以孝子粗戆，莫之毕究，其妻亦谓得秘药活之耳。旬日，孝子如罹重疾，卧床笫呻吟不止，状甚苦。妻曰：‘若何为者？翁前病，诚当忧；今病且起，忧何为者！‘孝子唯唯，呻吟不止如故。妻复曰：‘若亦病耶？呻吟何为者！’孝子唯唯，复呻吟不止如故。妻以为真得疾秘不以示；亦以乃翁病新愈，惧贻乃翁忧。一日晨起，猝见其扪心难堪状，妻益疑。因伺其寐，发所扪处示之，见创，大惊。促之曰：‘若何为者？’孝子不能隐，徐曰：‘予人子，不忍父病之不可救也。常闻人言，亲不可药救者，得子心片许，杂饘粥啖之可救。某日因祷土神前，愿剖心活吾父；夜半，吾父呼饮时，予引刀刺胸出心，割若许纳饮中以进，不意吾父果霍然也。当刺胸时不甚楚，割毕创即敛好，如未刺时。今始不复忍。宜秘，若勿语。’其妻哀，且闻伤心，恐死，亟白之医。医错愕曰：‘吁，是顾安所得药！’妻长跽泣请，医不可却，妄出药涂之去。言必死，妻亦以为必死，泣相向。诘朝，药忽进落，创痕俱失所在矣。妻喜出望外，促孝子诣医报谢。医复错愕曰：‘吁，是顾安所得活！殆有异。’医即里中人，为遍闻之里中。里中人美其里有孝子也，具闻之郡邑大夫；郡邑大夫上其事大中丞，且为孝子旌门焉。旌门日，惟其父拱立闾左，郡邑大夫让孝子出，云先二日已逸去。或曰：孝子终粗戆人也，顾安从知接见郡邑大夫礼！甲辰春，予游姑苏，同舟人有从南镇来者，为予言若此，惜未详其名。外史氏曰：圭刂股疗亲，古木深许，矧割心者哉！然孝子故粗戆，能笃所亲，至不计其生。又旌门日先期逸去，不欲以孝名，尚得谓粗戆哉！今世之不粗戆者，大率全躯保妻子，精于自为者也。拔一毛以利君亲，有所不为；若孝子者，可以风矣！○圭刂股与圭刂肝，世常有之，若孝子者，亦大异矣。介兹岂有所激刺，故为是诡说乎？抑至性纯笃果在田夫牧竖；而平日诵习诗书之人，遇亲危难，反引文饰义，守毁伤灭、绝黩政妨世之说而不变，如介兹所云‘拔一毛以利君亲，有所不为者乎！’记之以为末俗之劝。
　　《借山随笔》言：杨公太初名肇基者，俶傥俊伟，所在招致技能异敏士立功名。天启末，镇上党，其幕客有孙无屋者，能黯夜扪牍知文字，且成诵，不异在日镫前。不知操何术。
　　闽中洛阳桥圮，发石有刻文云：‘石头若开，蔡公再来。’鄞人蔡锡中，永乐癸卯乡试入胄监，仁庙以学行授兵科给事中，升知泉州府。锡至，欲修桥，桥跨海，工难施。锡无可为计，欲以文檄海神。忽一醉卒趋蹡而前曰：‘我能赍檄往。’乞酒饮，大醉，自没于海，若有神擎捧之者。俄而以‘醋’字出，锡意必八月廿一日也。遂以是日举工，潮旬余不至，工遂成。语载锡本传中。此实事也，人不知而以其事附蔡端阴；且以为传奇中戏妄语，非也。後锡官至都御史，以才廉闻。
　　颜杲卿碑云：公初被害，揭首于街树，有张凑者收其发。後凑以发至，夫人疑之，凭床而哭；忽闻声如鞭床者，发跳箱而前，夫人方骇信之。宋文信国尽节後，庐陵义士张千载收其齿发归，授其夫人欧阳氏。一日，夫人梦公怒曰：‘绳啮断发矣！’启匣视之，发为绳所束过急，几断。异而理之。二公之精灵不没如此，而收齿发者俱姓张，亦异事也。
　　闽人李春明者，为人长厚；闻有谈人暧昧事，辄塞耳走，人以李塞耳呼之。一日，耳内奇痒，召工取之，内黄金二分，易银一钱四分，市穀一斛；内有大珠二颗，最圆美，市诸富室，得六百金。其年穀甚贱，夜就寝，梦有人提其耳曰：‘邦有道穀。’寤而省曰：神意得无使我积穀乎，乃出金市穀，入三千石。灾年穀价腾贵，发粜得四千余金。家日起，至十数万。人以为厚德之报。大抵谈人闺阃，原非盛德事；使其事诚有之，与我何与！无而言之，则为诬善矣。斯事有无不必论，後生固当以为法也。
　　吕布封温侯，而王允亦封温侯；马援为伏波将军，而路博德亦为伏波将军；吕望为尚父，而钱镠亦为尚父。今人但知二吕及新息耳。
　　天街两畔槐木，俗号槐衙；曲江池畔多柳，亦号柳衙。见《中朝故事》。汤义仍《玉茗传奇》：‘弄莺簧到柳衙’本此。
　　刘瑾本姓笪，生于马嵬坡，即杨妃葬处也。王振本致官，後阉割。见《嫒姝随笔》。
　　晋干宝之姓在寒字韵，即比干、段干之‘干’，望出荥阳颍川；宋有干犨，盖其先也。书者误增于下，遂读作虞字韵。今《晋书》干宝书‘干’作‘于’。《文选》《晋武革命论》云‘干令升诸书’，引《搜神记》则云于宝，《周礼》注亦云‘于宝’。字画之差，相承已久。杨诚斋在馆中与同舍谈及‘于宝’，一吏进曰：‘乃干宝，非“于”也。’问：‘何以知之？’吏取韵书以呈，‘干’字下注云：‘晋有干宝。’诚斋大喜曰：‘汝乃吾一字之师。’宋暨陶举进士，传胪时呼作‘概’音，无应者；苏魏公曰：‘当呼作“吃”音，《三国志》吴有暨某。’呼之果应。六合有朴姓，人多呼司‘朴’，其实音瓢，高丽姓也。
　　仲子崔者，仲由之子也。蒯瞆之乱，卫人狐黡实杀子路；子崔既长，往行复仇；黡知之，约于城西决战。其日黡持蒲弓木戟，与子崔战而死。君子曰：子崔能报仇，奇，不负由之孝子。狐黡心服其义，蒲弓木戟，甘一死以成孝子之名，更奇。
　　《宋史•党进传》：进为忠武军节度，一日自外归，有大蛇卧床上寝衣中。进怒，烹食之。史臣以被为寝衣，则知《论语》中‘必有寝衣’，自属被。攷何晏《论语》注引孔安国云：寝衣即今之被。史臣所用盖本此。安国汉人，去古未远，当有据也。
　　墨子姓翟，母梦乌而生，因名之曰乌，以墨为道。今以姓为名，以墨为姓。是老子当姓老耳。冗官亦可谓枝官，见《韩非子》。
　　姚福曰：伯夷叩马而谏，福疑无此事。孟子谓伯夷避纣，居北海之滨；闻文王作，兴曰：‘盍归乎来！吾闻西伯善养老者。’其时当商纣十五年，至廿年而文王没；又十一年武王始观兵戡黎；又徘徊者二年，纣杀比干，武王乃伐商。至此，伯夷居西者十八年矣，论尊，尊矣，论旧，旧矣；且太公女邑姜为武王妃，实生成王，为周懿亲，与伯夷为一体之人。武王伐纣，岂一日之故哉！而必待叩马以谏！况一谏不用，遂去之采薇，而作歌曰：‘以暴易暴兮，不知其非矣！’夫伯夷既以武王为暴，何久享其养，而无一言以谏？及谏不用，而方以为暴，虽战国无义之人所不为也，而伯夷为之乎？盖孔子称伯夷饿于首阳者，言贤而隐居，困穷于下，非真饿死也。《史记》之不可信者甚多，不独于此叩马之事，古人辩之者多矣。此说当理而核，荆公、山谷二公皆有辩，不及之也。
　　余姚王海日公华，微时以儒士冠军观场，大为督学张公某所器异，辄以大魁期之。方伯祁阳宁公伟公才，延公至家课其子焉。成化乙未，余姚谢文正公迁举进士及第，谢亦张公识拔士也。宁公移书慰公，以谢大魁语相勖；公谓宁氏子曰：‘尊公念我潦倒，故以是语相劝勉，岂谓我真能尔尔乎！’比夜，公梦里中迎春牛，至其家，牛色白，导引鼓吹如王者仪从；後以方伯杜公某殿焉。公觉而异之，因语宁氏子，宁年方髫龀，凝眸移时，再拜手额曰：‘此先生状元兆也。’公诘所以，宁曰：‘牛谓一元大武。春牛者，春榜之元也。牛属丑，白主金，当作辛丑状元。’公曰：‘王者仪从云何？’宁曰：‘状元赐宴，撤殿前仪从一半送之。’公曰：‘後之杜公云何？’宁曰：‘闻京兆应随状元游街，意是年杜公其为京兆乎！’公笑曰：‘子言何诞也！’宁曰：‘异日自验。请为文以记之。’公笑曰：‘验而後记未晚也。’比庚子，公首乡荐，辛丑成进士及第，亦不复记忆是梦矣。适游街，公马上顾盼，後乘果系杜公。杜是时果为京兆。公忽悟前梦，因大异之。宁喜其言验，题其斋曰‘瑞梦堂’，索记於公。公因为《瑞梦堂记》以贻之。友人偶语是事，余因叹遇合之数，其前定若此：宁之神解，尤不可及矣。

　 
　　跋 
　　○张跋
　　夫考古证今，莫如说部；然稗官家不可胜举，往往野语琐录，谬舛尤甚。至流滥于《齐谐》、《虞初》、《搜神》志怪，君子不由也。王仲任有言：造论著说，发胸中之思，剖世俗之事，斯为善耳。所譔《论衡》，识者且鄙劣之；迨宋、元来，淹通古隽，唯《容斋随笔》、《梦溪笔谈》、《研北杂志》数书称焉。今栎园先生《因树屋书影》出，采风论世，辨诬正讹，皆足羽翼经史，精确切用，渊雅可传；洵百家之真珠船，一代之名山业也。先生是编，成於请室，时检阅无书，就腹笥而成之，故有《书影》之目；然犹淹通若此。则其居恒捉尘尾，击唾壶，慷慨谈论之风槩，不于是而益可想见也哉！
　　武林晚学张遂辰拜手跋
　　○邓跋
　　《因树屋书影》者，栎园先生昔在请室时所撰述也。其书纪载精覈，辨证明悉。上自经史，下逮闻见，凡可以正人心、翼世教、广学识、弘风雅者，无不笔而记之。洵五经之流别，四部之菁华矣。昔人有志林、随笔、纪闻诸书，皆足以备考订，益神智；岂若是书之博覈而正大耶！先生事既白，复官金陵，公子雪客、龙客，爰发旧簏，取曩编而剞劂之，以质当世。仪于丁未十月既望，觐公於秦淮。公饮之酒；酒间，因得是书卒读之。仪披览再四，不徒叹先生是书之博大，而深服先生之天定而道全也。夫人小有利害，则聪明愦乱，举动率失其常仪，求其从容如平时也实难；至欲其亲篇卷，操铅椠，著盈尺之书，而死生祸福，丝毫不以介於衷者，自非天定而道全，其孰能几于此！昔先生之狱事，盖亦急矣，其利害所关，在恒人未有不动于中者；乃坐因树屋中，泊然守静，如深山中人，露抄雪纂於桁杨影中，孳孳不辍；未及浃旬，著书早已成帙。卫士睹公，有太息泣下者。闻候谳之日，琅铛被体，尚搦管作送客诗，翌日而流传都门。嗟乎，此岂勉强而为之耶！吾有以知先生之天定而道全，故患难不足怵，而确然自持其所；是书之成，养之厚也。昔坡公为党人所构，至遭缧絏，徙瘴乡，而读书不倦；渡海之儋耳之夜，星月皎然，公于舟中书赋，不错一字。非其素守，岂能至斯！以方先生，正复如是。故读是书者，漫以新都之杂著相况，非知先生者也。即是书之博覈正大，後学指南，端在於是；而自拟以‘老人读书只存影子者’，盖先生之谦而又谦也夫！
　　吴郡受业邓汉仪拜撰
　　○峰氏跋
　　君子欲汇撮宙合一部，以上下古今，罗列于寸管之中，而现至广至大之界，以成一家言，则非学足博古今之书，识足论古今之人，才足断古今之事，未可以轻言此也。合古今之书、之人、之事，融彻于一人之心胸，而衷以其学、其识、其才，然後可以立言而包含万象，贯综百家，辟雲雷而揭日月；所谓广大悉备者，古今以来，不数数见也。盖立言者，自经史外，类书说部，种种间出；类家惟取编辑，散在牙签；说家烦简不一，而取义各岐：或以徵异，或以志怪，或以拾遗，或以丛谈。非无其学，而学不醇正；非无其才其识，而才识不高不卓；虽成一家之言，而无当於广大悉备之旨也。即如仲长统论说古今及当时行事，著名曰《昌言》，然恒出于发愤叹息，其义广而不大；文轸以老撰《信书》三卷，本三统五行，多测解之类，其义大而不广。若晏殊《要略》，於六艺、一史、诸子之书，骚人墨客之文，至于地志、族谱、佛老、方技之众说，及九州之外，荒忽诡变奇迹之序录，皆摭寻抽绎，而终于三才；其义似近於广大矣，然又不可与吾叔栎翁所著《书影》齐量而观者也。《书影》一编，网罗天下放失旧闻，穷天人之际，究事物之变，考数即以证理，搜奇即以辨道，其示劝也隐而彰，其示惩也直而温，其综核也简而尽、史而文。如问以秘阁四部之书，自甲至丁，各说一事者然。且标其源流，节其文章；在传留者不没其旧，淹轶者复阐其新。大约博古今书、论古今人、断古今事，而其立言之意，出於易简之善，是先具一天地於胸中，而後得广大悉备之旨。《易》曰：以言乎远则不御，以言乎迩则静而正，以言乎天地之间则备矣。抑闻其书成於请室，非必规规于玉门演《易》，《说难》、《孤愤》等类而为之也。以吾叔之学、之识、之才，亦何间於常变；即在请室追述见闻，熊熊炎炎，而胸中之天地出焉。若上下古今，罗列于寸管之中，而现至广至大之界，以成一家言者。昔杨升庵号称博物，远在迁谪，而备志生平所得，不啻左右万卷；其随地著述，取诸怀来，无不具足。大与吾叔相类。然栎翁曰：吾之为此，不过读书影子已耳。是何存乎见少之词哉！夫读书之敏捷於影响则有之；究极精微，等於测影之妙则有之；且古之君子之著书也，犹木之有枝叶也；木有枝叶，尚能荫庇人，矧君子之著书乎！影广则荫庇亦广；影大则荫庇亦大；然则《书影》之广大悉备，其荫庇天下後世，又宁有既哉！
　　金沙小侄铭鹿峰氏拜书於读画楼
