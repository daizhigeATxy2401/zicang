二酉委谭摘录　明 王世懋 

　　天下事有不可晓者。往闻边城有棺数十具，启之皆纱帽红袍，以为异说，颇不甚信。数以问人，多云有之。近至关中，则同僚徐方伯时方在甘州，张大参在凉州，其说尤异。徐云修甘州城，初破土，见有一小棺出之，已而愈斫愈多，棺皆长二三尺，启视须鬓俨然老人也。服饰不同，大都多纱帽红袍者，亡虑数十。众喧然，遂止不复发，为祭文，掩而葬之。竟不知是何物，又不知是何缘得葬城土之内。张云凉州亦同。时有之，但不如是之多耳。二君皆目击，可信人也。此事自古未闻，或云是妖狐所化，然妖能灵异于生时，岂死而犹不复其本质，则益不可解。始知天下大矣，存而不论，宁独六合之外？ 

　　甘州山洞中，有一立化神女名毋，其旁有一屠者，蹲踞而化云。初屠者日见一女子买猪肝三片，疑之，乃微踪其往，至一山洞中，屠者就见焉。女为说法，因各化去，皆真身也。第神女身上无所系，下去地将一尺，竟不知何以中悬？助甫每往视，辄令人手扪之，了不着地云。其事不见《一统志》。宇宙间事何所不有，而愚者乃欲谤吾师道。呜呼！彼神于事者尚不可疑，况神于理者乎？ 

　　助甫又为予言甘州多琐阳肉。苁蓉琐阳，形甚不雅，茎上生肉，苁蓉生土中，掘得之，形甚大，色红，鲜如肉。助甫欲一识之，令卒之田间，掘得舁来，俨如一大人臂，因悟苏子瞻所烹肉芝，乃肉苁蓉耳，宜其不能仙也。 

　　迩来怪事不可胜书，独二事最真而最奇。其一，沙头镇一童子，年未十岁，其阴忽长如巨人，而毛似能行人道者。已渐颔下生须，遍体俱毛，时时覆体为交构状，遗精地下，未几而殒。其一，吴江妇人病狂，走入郡城，遍觅死尸食之，捋取肠胃，臭味不可近。渠自云绝美，好肴馔不逮也。日食尸不可计数。儿童群逐之，官为录系，久之释遣，不知所终。二事皆载记所未有。沙头童子似为妖孽所凭，若吴江妇人颇似有占《五行志》中，皆一假新闻也。 

　　大珰冯保之腹心曰：“徐爵爵虽起罪戍，握士大夫进退权，得罪于宗社为大。然年老多智而好施，颇不为小民所怨。”爵未败半岁前，予闻之客云：爵一夕卧梦一神人，长三四寸，呼爵谓曰：“尔禄尽矣。”爵惧而拜问是何神。答曰：“吾即君身中神耳。”爵因哀祈免死，神因教之持斋可延也。爵自是断酒与肉，日奉佛施棺。予颇异之，复以质姻家史金吾为信。然已而难作，愈信愈疑为神。既许之延矣，奈何竟不免焉？金吾为余言，君不知耶？爵肉食三月矣。盖朝贵奉之者，延爵致酒，谓公何自善信妖梦也？强之食，爵不得已始尝一脔，因遂不守。吁！何其神也？兹事余不先闻，必谓好奇者傅会其事。今历历若符契，然乌可不纪？或曰：爵得罪大，即持斋可遂免乎？曰：爵能致神感好善，一念为之，其走权贵而终死于权贵，天实使之不终也。于道何疑？ 

　　予历藩臬于寮宷间，见异证二，因录以俟知医者。一、秦方伯淦右辖楚中时，背肋间生一痰核，渐大如瘤。闻荆南有善医者，须服药满百贴始除，即九弗效也。如数服之，果愈。迁为豫章左，至时了无恙。亡何，足微蹇，问之云：足面似簇筋，令童子扪之伤皮耳。已遂愈，数日而病痢。提学江公以东私谓同寮曰：大夫其非痢之谓疾，殆不起乎？余怪而问之曰：余非知医者，先大夫先患足创，一如秦公。已而下痢竟不治，盖创毒所发也。秦公乃竟死。一、闽参政王公懋德自延平归，忽瘦甚，须发皆枯。云是消渴证，百方药之弗效。先是，延平一乡宦潜谓人曰：王公病，曾有尝其溺否？向有患者溺甚甜，此不治验也。王后闻之，初试微甘，已而渐浓，愈益甜，王亦自知必不起。云消渴病闻之溺甜，则未之前闻也。岂亦粪甜苦之类乎？二事皆医说所不载。 

　　余上计京师，乞休不久，强出朝谒，遇李临淮唯寅所，遇一旧识山人在坐。余问所从来，唯寅笑谓余曰：“君知近日山人多改业乎？是君为一边镇中丞，所知腰已横金矣，即守备无几何可得也。”余戏谓山人方竞横金，那听横金吏反作山人也？唯寅为绝倒。亡何，余发行就道，奉明禁以重值募骡卒，仅身肩舆，夜宿逆旅。主人困甚，稍行，见数驿骑驰而前，中一人大帽绣裳，即向山人也。遣骑起居而去。盖渠乃有勘合宿驿传，又一反也。余谓世事翻覆，倏忽固然，然多于世乱抢攘时见之。今际太平盛世，而所见如此，为之一噱。 

　　余谢关中之役归潼关，刘使君以时犹暑悯余逆旅之艰，力劝居公馆。余笑曰：“曩为督学，来不传居。今乞归，顾薄逆旅，人将谓仆始惜其官，今乃亡藉。”遂匿迹行如故。独病不任骑，不得已以四夫羿与行。而途间所见，乃有绝相反可供旅人一■〈口处〉者。灵宝道中，闻侍郎栗公起为甘肃抚院，前旌至，亟趋田间避之。旧规，都御史始得乘八人轿。栗公数年前卿贰尊重，宜莫比，乃止用四人肩舆，仪从甚简。因自笑致仕官舆亦四人，但乘传顾募异耳。行顷之，遇一同归者，身着锦绣，前列执事，后拥扇盖，已足起敬，而舆乃俨然八人。骇而物色之，则三原主簿升郡幕不赴而归者也。簿一月前跽拜吾侧，一旦与余同归，而丰约贵贱顿异如此。盖繇近制严革驿传，贵官贱士等威莫辨，而希指者又每过为损约以求知。乃有大臣到任，僦民舴艋，而小辈总无顾忌，擅取原任，大力以自夸诩，遂至八大舆。一主簿而莫之谁何？其为异，又岂直山人而已。是深可为世道慨者，聊一记之。 

　　余性不耐冠带，暑月尤甚。豫章喜蚤热，而今岁尤甚。春三月十七日，觞客于滕王阁。日出如火，流汗接踵，头涔涔几不知归，而发狂大叫。妇为具汤沭，便科头裸身赴之。时西山云雾，新茗初至，张右伯适以见遗茶，色白大作，豆子香几与虎丘埒。余时浴出，露坐明月下，亟命侍儿汲新水烹尝之。觉沆瀣入咽，两腋风生，念此境味都非宦路所有。琳泉蔡先生老而嗜茶，甚于余。时已就寝，不可呼之共啜。晨起，复烹遗之，然已作第二义矣。追忆夜来风味，书一通赠先生。 

　　五月十二日归自郡城，夜卧惫甚，恶闻蚊声，不寝久之。街鼓欲动，始得帖寝。忽窗外淙淙，于时望雨，不啻调饥。竹床布衾，半醒半卧，呼侍儿捶背，听之觉，倦态尽苏。检点胸中，略无一事，唯课儿作文题已先一夕出矣。为复展转间，闻老妻唤声，盖督课僮婢受黄梅水采茉莉花耳。又作此不急之务，一笑披衣而起，盥栉焚诵毕，出坐心远堂中，命笔伸纸，作数行记之。 

　　万历之十三年十二月冬，行尽已立春矣。余时驻兴化府，海波无警，闾井安堵，而微以乏雨为民忧。盖濒海地高，民倚麦为命。南中无霜，麦且怒长，无雨渐萎黄，意殊望雨。乃除夕前一日，雨作，心念元日当为屏翳所若，顾民瘼重，而雨当听之耳。亡何遽止，不成霖澍，入除夕始犹作曀，后而日大出。元旦晴朗，市井喧阗，不复望雨。次日卧醒，忽微闻雨声已渐淙淙，四野沾足矣。时尚未开印斋□□□一事。忆往岁所记二事，间适偶同而为民，间□□秋意有余欢。因检簏中旧稿，推窗洗研，作小□□旧事，而续记此条。年逾五十，娱生之具都绝，唯政事多暇，一弄笔研，便为佳境耳。第三子士先年十四，从老妻侍宦邸，书此付之。 

　　三月晦日，鸡鸣山视牲还雨中，遇十八卫，北循溪行，穿入大教场，碧柳周遭，无虑千株。绿莎平铺，牧马散龀其中，舆从软茵。上度望钟山郁勃云气间，作白缕蜿蜒蠕动，笼罩万木，雨中佳境也。金陵佳丽会心处在在有之，正不必选日提壶远游也。第金陵人生长此中日用，不知士大夫又作造请投门状，想自负此景耳。归而记之，以示两儿。 

　　江西饶州府浮梁县科第特盛，离县二十里许，为景德镇官窑设焉。天下窑器所聚，其民繁富甲于一省。余尝以分守督运至其地，万杵之声，殷地，火光烛天，夜令人不能寝。戏目之曰：“四时雷电镇。”民既富，子弟多入学校，然为窑利所夺，绝无登第者。惟嘉靖间万年贼起，镇人逃匿，停火三月。是秋遂中吴宗吉一人，亦竟不成进士，后为吾郡倅，升黎平守而卒。宗吉前后终无一人举者。吁！亦异矣。乃知遐方异域多产奇宝，必乏人才，理当如是。又况击撼穿凿地脉，安得不损？此堪舆之说，所为不可废也。 

　　文待诏徵仲，生年与灵均同，尝为图书，记取《离骚》句曰：“唯庚寅吾以降。”徵仲书画名盛郡，守令无不致敬者。有一、二守北人也，不欲言其名。问人曰：文先生前尚有善画于先生者否？或对曰：有唐解元伯虎。问唐何名曰唐寅，二守跃然起曰：信然，信然。吾见先生图书曰：唯唐寅吾以降。闻者为之绝倒。盖“唐庚”二字，篆书难辨也。 

　　衢州城西，层楼下临衢水，颇称壮丽。余遇之故人李君、同年张君，以两道邀余雨中燕集，固求余书匾为重。余仰视其上，先有四大字云“飞阁流舟”，余匿笑不禁。二君问故，余谓此四字幸而不留名，然为万众所目，彼所取义，得无采王子安《滕王阁记》中语耶？二君曰然。然则子安记乃流舟非流丹也，盖此君少而误读“丹”字为“舟”，见此楼高而下有行舟，以为天造地设，不知流舟是何文理？人固有纰缪至此者，此不过二君前辈耳。二君亦大笑。余曰：以余书匾未必为斯楼重。亟除四字，为此楼洗秽，则二君之功耳。于是趣除之，而余竟不为题，止刻一诗而去。盖临于前人之轻题也。 

　　豫章米贱。丁亥大侵，米贵至七钱。戊子春，新建县一民乡居窘甚，家止存一木桶，出货之得银三分，计无所复之，乃以二分银买米，壹分银买信，将与妻孥共一饱食而死。炊方熟，会里长至门索丁银，无以应之。里长者远来而饥，欲一饭而去，又辞以无。入厨见饭，责其欺人，人摇手曰：“此非君所食。”愈益怪之，始流涕而告以实。里长大骇，亟起倾其饭而埋之曰：“若无遽至此。吾家尚有五斗谷，若随我去负归，春食可延数日，或有别生理，奈何遽自殒？”为其人感其意而随之，果得谷以归，出之则有五十金在焉。其人骇曰：“此必里长所积偿官者，误置其中，渠救我死，我安忍杀之？”遽持银至里长所还之。里长曰：“吾贫人，安得此银？”此殆天以赐若者。其人固不肯持之去，久之乃各分二十五金，两家俱稍饶裕矣。此得之喻邦相家书，不虚也。呜呼！频年饥馑，普天同困，似天意不欲多生人也。河南北人相食而卒，未闻上苍有来牟之惠，乃忽于豫章两姓示异如此，何耶？然彼二人一善念而感天赐金，闻者亦足以劝矣。 
