二酉缀遗　　（明）胡应麟 撰 

　　●二酉缀遗上 

　　世率以二酉为藏书之府而不详所出按洞天福地志第二十六大酉山洞周回一百里名大酉华妙之天而不言藏书盛弘之荆州记小酉山上石穴中有书千卷秦人尝于此学因留之湘东王赋访酉阳之逸典是也据此则大小酉皆当在楚中一统志楚辰州有大酉山小酉山其说正据二书第洞天福地志既不言小酉荆州记又无大酉之文且秦方烧经籍坑儒生桃源避世至晋才通安得藏书小酉之穴耶葢楚中或别有兹山而好事者以藏书事傅之且地与武陵接壤故又傅之秦人而大酉华妙之文则又道家者流创撰其名而傅于小酉云耳太平御覧止録小酉而大酉不及其伪了然矣二酉语唐以前亦罕用仅皮日休以二酉对五丁郝天挺注引图经云周穆王藏异书于小酉山大酉山图经宋初李昉等篹辑其时古书多存必别有据然亦寄托之谈若阆风玄圃之属岂荆楚耳目间哉 

　　段成式酉阳杂爼所列目天咫玉格壶史贝编等宋人以下亡弗骇其异而未有得其说者盖必以出处求之而不知段氏本书谓之酉阳杂爼夫诸目之义吾未能详至杂爼必系酉阳则五车之中断可自信矣又如目中忠志礼异等词皆文人口语曷尝拘拘出处耶今考天咫所谈七曜事则天阙之义也玉格所谈二典事则玉检之文也壶史悉纪道术非壶中之史耶贝编咸録释文非贝叶之编耶即全语未见所出意义咸自可寻后人徒以虗名为其愚弄故拈及之成式子安节着乐府杂録今传安节娶温庭筠女庭筠着甘■〈月巽〉子序谓语怪说宾犹甘■〈月巽〉说口与杂爼义正仝然前人无此说也非庭筠自序至今不知何谓亦以为天咫贝编矣 

　　杂爼篇末肉攫部皆鸟兽事本伊尹言水居者腥肉攫者臊草居者膻也见杂爼第七卷 

　　诺皋记有三说西溪丛语据巫皋事以驳晁氏非也抱朴子诺皋盖六甲神名之类必三说备乃尽之详见陶氏说郛 

　　吴曾能改斋漫録云按姚寛西溪丛语云段成式酉阳杂爼有诺皋记又有支诺皋意义难解春秋左氏传襄公八年秋齐侯伐我北鄙中行献子时伐齐梦与厉公战弗胜公以戈击之首坠于前跪而戴之奉之以走见梗阳人巫皋他日见于道与之言同巫曰今若有事于东方则可以逞献子许诺疑此事也晁伯道谈助云灵竒秘要辟兵法正月上寅日禹步取寄生木三寸呪曰诺皋敢吿日月震雷令人无敢见我我为大帝使者急急如律令仍断取五寸阴干百日为簪置髻中可以隠形晁说非也以上皆丛语余以丛语未尽得之盖段氏所载皆鬼神事虽献子所梦有巫名皋而献子诺之亦自可证然葛洪抱朴子内篇载遁甲中经曰往山林中当以左手取青龙上草折半置天蓬星下歴明堂入太阴中禹步而行三呪曰诺皋太阴将星见甲者以为束薪不见甲者以为非人持草自蔽而行到六癸下闭气而住人鬼不能见也以是知诺皋乃太阴之名太阴者乃隐形之神晁说非无所本合三书而观之可也 

　　右具载说郛字句多脱落者因考姚氏丛语及他书节而録之三书惟丛语今有刻本而不见端临通考通考有姚氏残语六卷然亦此书也今残语不复传仅见类书所引一二云 

　　按前吴曾漫録解诺皋之义最为明了惟支诺皋不知何义考酉阳杂爼诸目止有诺皋记上下二卷所载事极诡诞殊无所谓支诺皋者续考陶九成说郛所采酉阳续爼乃有支诺皋之目又有支动支植二目因悟支者干支之支盖杂爼诺皋记之外更出此条犹今类书者多甲乙丙丁干兑离巽等分配此则借干支之支以别于前目之诺皋耳支动支植者杂爼有广动植四卷此则为支动及支植触类伸之支诺皋之义益明矣 

　　洪景卢夷坚志有甲之癸一百卷又有支甲至支癸一百卷三甲至三癸一百卷四甲至四癸二十卷所谓支甲支癸者即支诺皋之支洪段好竒相类故门目亦仿之近王长公作长短句以旧无此调因自谓小诺皋云 

　　洪景卢容斋四笔云黄鲁直和王定国诗闻子由病卧绩溪云湔祓瘴雾姿朝趋去天咫蜀士任渊注引天威不违颜咫尺予按国语楚灵筑三城使子晳问范无宇无宇不可王曰是知天咫安知民则韦昭曰咫者少也言少知天道耳酉阳杂爼有天咫篇黄诗盖用此徐师川喜王秀才见过小酌玩月四言曰君家近市所见天咫庭户之间容光能几菰蒲之中江湖之涘一碧万顷长空千里正祖述黄所用云据洪说似得天咫字面段或本此未可知因并録之 

　　又二笔十六卷云酉阳杂爼天咫篇载月星神异数事其命名之义取楚灵王曰是知天咫安知民则之说也按前二说则景卢已确据为国语所出第终觉牵强于他目不尽同云 

　　郑渔仲通志畧宝货类有玉格一卷似钱谱香谱之属而下题段成式撰遍考诸家书目无所谓玉格者意非出段氏而别有撰人第注成式姓名甚确则谓杂爼目中所列审矣考杂爼玉格一门皆谈二藏事絶非品玉之书盖亦因段氏门目而误也 

　　山海经专以前人陈迹附会怪神而读者往往不能察今略记数则以例其余西南海之外黑水之南流沙之西有人珥两青蛇乘两龙名曰夏后开开上三嫔于天得九辩九歌以下此本离骚天问二章之说而讹者离骚曰启九辩与九歌兮夏康纵以自娱九辩九歌皆禹乐也天问云启棘嫔商九辩九歌注棘当作梦商当作天以古文相似而讹是也据天问之意但谓启梦嫔于天得二乐而山海经乃以为上三嫔于天又以酉南海之外有人曰夏后开珥蛇乘龙诡诞如此岂足辩哉（经虽怪诞而足证商为天字之误始读楚辞尝疑紫阳不引及阅后语乃知梦天二字正得之此也） 

　　大荒东经困民国有人曰王亥两手操鸟方食其头王亥托于有易河伯仆牛有易杀王亥取仆牛河念有易有易濳出为国于兽方食之名曰揺民按竹书纪年殷王子亥嫔于有易而淫有易之君绵臣杀而放之是故殷上甲征师于河伯伐有易遂杀其君绵臣据此盖商上世之王子有嫔于他国者为其君所杀商侯因征师河伯灭之其文甚明而山海经之言遽诡诞如此可发一大噱也（凡山海经称述古人事第以二者律之思过半矣） 

　　中山经云洞庭之山帝之二女居之是在九江之间出必以飘风暴雨按二女之辨歴世纷纷景纯独谓天帝之女似为有见第云湘川不及四渎尧女既为舜妻安得下降小水而为夫人此又首尾衡决之论夫尧女舜妻不当下降小水乃天帝之女不尤贵乎余意山海经第因舜葬九疑离骚九歌有湘君夫人遂曼衍为说而出入必以风两则后人因始皇事附益之所言帝之二女实本尧女而又不指尧女也 

　　十二卷云舜妻癸比氏生霄明烛光处河大泽二女之灵能照此方百里则不惟舜妻曰二女而舜女亦自有二女也尧二女江神舜二女为河神亦岂死于水耶伏羲女为洛神何帝王之女皆为水神耶 

　　大荒南经云东南海之外有国曰羲和有女方浴日于甘渊羲和者帝俊之妻生十日大荒西经云有女子方浴月帝俊妻常羲生月十有二按此则羲和常羲皆女子又皆舜妻一生日十一生月十二絶可为捧腹之资漫尔笔之羲和者盖因尧典命官之误而常羲则常仪占月之讹后世嫦娥之说所由本也 

　　山海经颛顼髙辛之类皆絶域殊称与史传全别惟黄帝尧舜等稍无异词至称葬于某山某地则什九诙妄也他如舜生三身颛顼生三面近于戏矣共工驩兜穷奇饕餮古之四凶实人类也经率以为怪鸟异兽按三皇伏羲神农女娲史传类以兽面鸟身四凶之象或有所传要以影响恍惚而已非真鸟兽也且其人已诛而以今在某国惷然一物当之非景纯所谓寄托之旨耶余外夷奇产六合之大讵曰尽诬而浮夸泰甚世并疑之悲夫 

　　海内西经曰贰负之臣曰危危与贰负杀窫窳帝乃梏之疏属之山桎右足反缚两手与发系之山上木汉宣帝使人上郡发盘石石室中得一人徒裸被发反缚械一足以问羣臣莫能知刘子政按此言对之然大荒北经又云北海之内有反缚盗械带戈常倍之佐名曰相顾之尸据前贰负之臣本文但言帝梏之疏属之山不言杀也但言系之于树不言石室也则子政之对当曰相顾之尸不当曰贰负之臣也然而上郡所得岂即斯人哉姑识此与中垒景纯作小剧耳 

　　琴曲曰聂政刺韩王者聂政之所作也政父为韩王冶剑不成王杀之时政未生及壮问母父何在母吿之政欲杀王乃学涂入王宫拔剑刺王不得踰城出去入太山遇仙人学鼓琴漆身为疠吞炭变其音七年而琴成欲入韩国道逢其妻妻对之泣政曰夫人何故泣妻曰聂政出游七年不归吾尝梦见君对妾笑齿似政故悲而泣政曰天下人齿尽政若耳曷为泣乎即复入山中仰天叹曰嗟乎变容易身欲报仇而为妻所知父雠当何时复援石击落其齿留山中三年后入韩国人莫知政政鼔琴阙下观者成行王乃召政政内刀琴中而见王王使之琴政援琴而歌于是左手持衣右手出刀以刺王杀之自知当及毋即自犁剥面皮断其形体人莫能识乃枭磔政市悬金其侧有知此人者赐金千斤一妇人往哭曰嗟乎为父报仇耶顾谓市人曰此聂政也为父报仇知当及母乃自犁面何爱一女子身而不扬吾子名哉乃抱政尸而哭絶行脉而死右见太平御覧琴类似合聂政豫让高渐离事为一者附会审矣而其说亦僻可喜録之 

　　太平御覧引用书一千六百九十余种非必宋初尽存大率晋宋以前得之修文御覧齐梁以后得之文思博要而唐人事迹则得之本书者也广记引用书几三百四十余种前此靡所因袭当是采集众小说为之盖小说本易传中唐后稍稍知印刻而引用之书又仅得御覧五中之一足证本书具存然宋元间小说陶氏说郛尚数百种今全书存者第桯史笔谈百余家而已余大半湮没矣 

　　御覧向行钞本十年来始有刻而讹谬特甚非老宿师儒即一篇半简莫能句读至姓名颠舛世代鲁鱼初学士读之或取入诗文用误人不尠广记稍前刻于锡山谈中丞谈于此书颇肆力雠挍又藏书家有宋本故虽间有舛讹视御覧则天渊苐中阙嗤鄙类二卷无赖类二卷轻薄类一卷而酷暴阙胡淛等五事妇女阙李诞等七事谈谓遍阅诸藏书家悉然疑宋世已亾余读新唐书尚有数事得之广记者如宋之悬辈皆旧唐书所无盖或阙于元世或近代失之耳（轻薄类刘祥许敬宗等皆见六朝诸史及唐书杂说谈已考补余目中有名姓者尚多互见诸书惟出小说中而其书今亾者难悉究矣） 

　　宋之问父令文富文辞且工书有力絶人世称三絶都下有牛善触人莫敢婴令文直徃拔取角折其颈杀之既之问以文章起其弟之悌以蹻勇闻之愻精草隶世谓皆得父一絶之悌长八尺开元中歴剑南节度使太原尹尝坐事流朱鸢会蛮陷驩州授总管击之募壮士八人被重甲大呼薄贼曰獠动即死贼七百人皆伏不能兴遂平贼之愻为连州参军刺史闻其善歌使教婢日执笏立帘外唱吟自如按太平广记无赖类有宋之愻而此事旧唐书不载惟新唐书有之盖宋人采广记入传者故灼然知为此事也古今文人以力闻者令文一人而已因并着之 

　　艺苑巵言云楚国王仲先闻潘章之美因愿为友遂同衾枕笃于伉俪未几偕没其家悯之合葬于罗浮山忽生一树柯条枝叶无不相抱时人号曰共枕树此事亦载太平广记冢墓类人或未详所出今附载于此知宇宙之大亾所不有也又吴陆东美夫妇合葬冢上生梓树二身同根相抱为一有双鸿常宿其上此事絶类韩冯第知者亦罕云（陆夫妇跬步不相离人谓之比肩人孙权因封其墓曰比肩墓） 

　　广记又载令文尝以五指撮碓觜壁上书得四十字诗为太学生以一手挟讲堂柱起以同房生衣于柱下压之许重设酒乃为之出又唐彭先觉叔祖博通膂力絶伦尝于长安与壮士魏弘哲宋令文冯师本角力博通坚卧命三人夺其枕三人力极床脚尽折而枕不动观者踰主人垣墙屋宇尽坏名动京师又汪节者其母避疟于村西福田寺金刚下因假寐感而生节节有神力入长安行到东渭桥桥邉有石狮子其重千斤节指而告人曰吾能提此而掷之众无信者节遂提狮子投之丈余众人大骇后数十人不能动之遂以赂请节节又提而致之故地寻荐入禁军补神策将军常对御俯身负一石碾置二丈方木于碾上木上又置一床床上坐龟兹乐人一部奏曲终而下无压重之色徳宗甚宠惜累有赏赐虽把山拽牛之力不能过也右三人皆唐世以勇闻者节之神力尤为惊絶而世罕知其名姓因读巵言载前代力人事附识此然三人者或当太宗或当徳宗之世俱不闻武功显信将有别材也 

　　文士之力者宋令文外元贯云石亦骁悍然将家子也巵言所载元人邓弼舞剑堕壮士马首事见宋景濂传中以稍僻世罕知因録此邓弼身长七尺目有紫棱开合闪闪如电能以力雄人邻牛方鬬不可擘拳其脊折仆地市门石皷十人舁弗能举两手持之行泰定末徳王执法西御史台造书数千言袖谒之阍卒不为通弼曰若不知关中有邓伯翊耶连击踣数人声闻于王王命入歴问其能顾左右曰姑试之问所须曰铁铠良马各一雌雄劔二王即命给与阴戒善槊者五十人驰马出东门外然后遣弼往王自临观空一府随之暨弼至众槊并进弼虎吼而奔人马辟易五十步面目无色已而烟尘涨天但见双劔飞舞云雾中连斩马首堕地血涔涔滴王抚髀驩曰壮士壮士命勺酒劳弼弼立饮不拜由是名振一时按弼不特有力盖精剑术者观杂爼所载黄冠叟及旅店老人等事可见又唐裴旻一日射虎三十六为吴道子舞剑掷劔空中数千丈以室承之万众辟易然旻为将又开宝乱离亦不闻战功也（此时高晖李日月达溪少俊并称万人敌亾一振者惟仆固怀恩差不负耳） 

　　兄弟形貌同者史传甚众而夫妇相类者絶希广记载一事竒甚今録此贞元末张颇自渭北入城止旅店见有一媪年可六十衣黄袖大裘乌帻跨门坐焉顾左卫李胄曹广问其何官广具荅之媪曰此四卫耳大好官广曰何以言之媪曰吾年二十六嫁张詧为妻詧为人多力善骑射郭汾阳之总朔方詧为汾阳所任请给衣赐常在汾阳左右詧之貌酷相类吾詧卒汾阳伤之吾因伪丈夫衣冠投名为詧弟请事汾阳汾阳大喜令吾代詧职遂寡居二十五年自汾阳之薨吾已年七十二军中累奏兼御史大夫忽思茕独遂嫁此店潘老为妇迩来复诞二子曰滔曰渠滔五十有四渠年五十有二是二儿也按此则此媪四十余代夫任职至御史大夫七十余复适人生二子皆五十余其年殆百数十岁尚有六十之容皆古今未闻之异也杨用修歴记女子伪作男官者此最职任高显乃不之及昔楚王念孙叔敖优孟抵掌学之王至欲以为相盖戏语耳今顾实有其人又夫妇酷类尤为怪也 

　　妇人掌兵者六朝洗氏唐李氏羣盗者东汉吕母称将军征侧征贰反交趾宋李全妻杨妙真五代贼帅白项鸦伪男子有军功者晋木兰唐张詧妻丑而力而徳者梁鸿妇孟氏美而力而节者苻登后毛氏右诸人漫忆其赫奕余未易更仆陈然总之未必皆勇力即勇力未必絶人也惟剧谈録一妇人异甚而太平广记勇力类不収因録之即此知唐人小说中竒事广记固有不尽収者非以刋落大槩遗亾耳神策将张季弘以勇气闻于时一日赍文牒往州郡暮投旅店覩其母子相对悲愁问之曰家有妇至恶恃其勇凌侮吾母子无不至季弘笑谓他非吾所办此易耳即相为除之母子剧喜俄妇人自外至状无异常人季弘取骡鞭置坐下呼语曰吾闻汝倚有勇力不伏姑壻使唤果有此否妇再拜曰新妇敢尔自是大家憎嫌过甚引季弘手至大石上歴数平日事辄曰如此事岂是新妇不是每陈一事以指于石上掐一画每掐辄入寸余季弘汗落神骇但称道理不错其夜不能寐翌日亟行（枝山前所谓恶新妇即此其载王昌女荡舟事差足亚之） 

　　孟贲见公孙丑所引世但名其勇而事不能详按后汉书郑太傅注引许慎云孟贲卫人说苑云孟贲水行不避蛟龙陆行不避虎狼发怒吐气声响动天吕氏春秋曰孟贲过河先于其伍船人怒以楫虓其头中河孟贲瞋目视船人发植目裂船中人尽播入河又庆忌吴王僚子也射之矢满把不能中驷马追之不能及右二事魏将杨大眼几奄有之后魏杨大眼少有胆气跳走如飞高祖南伐李冲典选征官大眼求焉冲不许大眼曰尚书不见知为尚书出一技以绳长三丈系髻飞行绳直如矢见者莫不叹絶冲曰千载已来未有逸材若此者王肃初归国谓大眼曰若旗皷相望瞋眸奋飞足使君亡魂丧瞻何必车轮世以关张不过也 

　　五丁或谓五人或以一人名五丁纪载不一考之当是一人广记称五丁每遇蜀君卒辄独立巨石十数丈墓前蜀王遣取金牛牛奔入岩穴五丁执其尾拽之山遂崩压五丁死非五人明矣（广记又一说称五人同以拽牛压死互异） 

　　天寳初安思顺进五色玉带又于左藏库中得五色玉杯上怪近日西賨无五色玉令责安西诸蕃蕃言比当进皆为小勃律所刼不达上怒欲征之羣臣多谏独李右座赞成上意具言武臣王天运谋勇可将乃命王天运将四万人兼綂诸蕃兵伐之及逼勃律城下勃律君长恐惧请罪悉出宝玉愿岁贡献天运不许即屠城虏三千人及其珠玑而还勃律中有术者言将军无义不祥天将大风雪矣行数百里忽飓风四起雪花如翼风激小海水成氷柱起而复摧经半日小海涨涌四万人一时冻死唯蕃汉各一人得还具奏玄宗大惊异即令中使随二人验之至小海侧氷犹峥嵘如山隔氷见兵士尸立者坐者莹彻可数中使将返氷忽消释众尸亦不复见右事载酉阳杂爼盖附会之极可笑者考玄宗纪林甫传天寳年间并无王天运伐勃律事惟高仙芝传云小勃律王为吐蕃所招及其旁二十余国皆附吐蕃贡献不通节度使田仁琬盖嘉运夫蒙灵詧累讨不捷玄宗特勅仙芝将马步万人讨之仙芝与中使边令诚自西安行百余日至连云堡适婆勒川水涨仙芝以牲祭遂渡击大破之玄宗使术士韩履氷徃视因惧不欲前仙芝留同令诚城守自引余兵进遣将军席元庆将千骑前行谓曰小勃律闻大军至其君臣百姓必走山谷第呼取出缯帛称勅赐之大臣至尽縳之以待我元庆如其言仙芝至斩其附吐蕃者数人急遣元庆往斫婆夷藤桥甫毕而吐蕃救至婆夷即弱水不能胜草芥藤桥阔尽一矢力修之朞年乃成仙芝虏小勃律王及吐蕃公主而还按此则征勃律乃仙芝是役固全军返并无屠城及氷雪等事盖以传有术士韩履氷及婆勒川婆夷河遂诡以为虏中术士言天大风雪四万人俱死于氷其荒忽诞妄絶与山海经所载夏启王亥相类大可笑也夫穷山僻裔委巷之谈无从考订笔之可耳征伐朝廷大政乃尔传讹世以成式博通而本朝故典迷昧若此他可信哉 

　　丹铅録载文安县水忽僵立遂冻为氷柱高五丈四围如之中空而旁穴后数日流贼过乡民入穴中避之颇赖以全此事考误己辩之并附録为笑资云 

　　酉阳杂爼二十卷续十卷今世行本余常得二刻皆二十卷无所谓续者近于广记中録出然不能十卷而前集漏轶殊多因并録续集中以完十卷之旧俟好事博雅者核之 

　　少室山房笔丛卷十九 

　　●二酉缀遗中 

　　（少室山房笔丛正集二十） 

　　古今志怪小说率以祖夷坚齐谐然齐谐即庄夷坚即列耳二书固极诙诡第寓言为近纪事为逺汲冢璅语十一篇当在庄列前束晳传云诸国梦卜妖怪相书盖古今小说之祖惜今不传太平广记有其目而引用殊寡余尝欲杂摭左国（国语国策）纪年周穆等书之语怪者及南华冲虗离骚山海之近实者燕丹墨翟邹衍韩非之逺诬者及太史淮南新序说苑之载战国者凡瓌异之事彚为一编以补汲冢之旧虽非学者所急其文与事之可喜当百倍于后世小说家云 

　　今璅语文惟刘氏史通可见疑古篇引其说云舜放尧于平阳其地有城曰囚尧又云益为启所诛太甲杀伊尹文丁杀季歴以上刘通称汲冢书今考惟太甲杀伊尹与纪年合余并诸书所无盖皆璅语中事也其说诡诞不根固不待辩至所记诸国怪事得诸耳目或匪尽诬且文出汲冢必竒古惜无从备见之 

　　太平御览第三百七十七卷形体类引璅语一则云齐景公伐宋至曲陵梦见大君子甚长而大大下而小上其言甚怒好仰晏子曰若是则盘庚也夫盘庚之长九尺有余大下小上白色而髯其言好仰而声上公曰是也是怒君师不如违之遂不伐宋也又云齐景公伐宋至曲陵梦见有短大夫宾于前晏子曰君所梦何如哉公曰其宾者甚短大上小下其言甚怒好俯晏子曰如是则伊尹也伊尹甚大而短大上小下赤色而髯其言好俯而下声公曰是矣晏子曰是怒君师不如违之遂不果伐宋右后一事见御览三百七十八卷二说酷类盖必一事析为二者考册府元龟亦载二事但合为一而所纪稍不同（又子产浮游事别见） 

　　杨用修云汲冢璅语其文极古然多诬而不信如谓舜囚尧太甲杀伊尹其诬若此盖伊尹在相位日被其黜僇者为之也然则何以知之曰其文不类战国按用修谓汲冢多诬可也又谓此书乃伊尹黜僇之人所作此何异儿童之见夫周末去商逺故有此诬使当时僇于伊尹者岂得诳之至此盖春秋人作也 

　　杨用修又引璅语伊尹与妹喜交尤谬盖亦当得之类书 

　　小说称徐铉好言怪宾客之不能自通者与失意见斥絶者皆托言以求合洪迈好志怪晚歳急于成书客多取广记中旧事改窜首尾别为名字以投之至有数卷者洪不复删润皆入夷坚然二子尚为人欺也苏轼好谈鬼客至使谈有不能者辄云姑妄言之则又导之以妄然二子竟为所欺坡特滑稽戏剧未尝形笔端也铉所著稽神録其中必有诳于宾客如夷坚所得者岂皆实哉 

　　洪夷坚四百二十卷不胜众矣而王质景文又有别志二十四卷何古今怪事尽出于南渡之世也太平广记虽五百卷然自洪荒至宋已数千年又合众小说数百家而成而洪直以一代之事当之不亦妄哉余尝欲取宋太平兴国后及辽金元氏以迄于明凡小说中渉怪者分门析类续成广记之书殆亦五百余卷其诬诞了然洎好竒剿掇文士俳谑槩举芟之或不致后来之诮云（此书卷帙繁重尚未成编其辩驳大都略见兹集） 

　　幼尝戏辑诸小说为百家异苑今録其序云自汉人驾名东方朔作神异经而魏文列异传继之六朝唐宋凡小说以异名者甚众考太平御览广记及曾氏陶氏诸编有述异记（二卷）甄异録（三卷）广异记（一卷）旌异记（十五卷）古异传（三卷）近异録（二卷）独异志（十卷）篹异记（一卷）灵异记（十卷）乗异记（三卷）祥异记（一卷）续异记（一卷）集异记（三卷）博异志（三卷）括异志（一卷）纪异録（一卷）祖异记（一卷）采异记（一卷）摭异记（一卷）贤异録（一卷）此外如异苑异闻异述异诫诸集大槩近六十家而李翱卓异记陶榖清异録之类弗与焉（以所记稍不同故也）今世有刻夲者仅神异述异数家余俱不行乃其事大半具诸类书郑渔仲所谓名亡实在者也苐分门互列得一遗二虽存若亡余屏居丘壑却扫杜门无鼎臣野处之宾以遣余日辄命颖生以类钞合循名入事各完本书不惟前哲流风藉以不泯而遗编故帙亦因槩见大都遂綂命之曰百家异苑作劳经史之暇辄一披阅当抵掌扪虱之欢昔苏子瞻好语怪客不能则使妄言之庄周曰余姑以妄言之而汝姑妄听之知庄氏之旨则知苏氏之旨矣 

　　杨用修谓世但知博物志而不知有博物记记乃汉人所撰余读太平广记目无此书仅再生类一事称出博物记而内言及魏郭后恐非汉人所撰意以记为志字误而今传茂先博物志又无此事姑识此以俟再考其说云汉末闗中大乱有发前汉时宫人冢者人犹活既出容色如旧魏郭后爱念之録置宫中常在左右问汉时宫内事说之了了皆有次序郭崩哭泣过礼遂死 

　　人死而复苏者竹书秦谍可谓絶竒然他书谓之缢非斩首也余读诸志怪小说所载某人临阵被杀而乗骑以归问其众云有首无首孰佳众泣曰有首佳帅云汝不知无首亦佳又一人被刑斩首而复生一首视前苐稍细耳信然则秦谍之苏不足异矣然五行记一事尤怪并録此清河崔广宗犯法枭首家人舁其体归毎饥即画地作饥字家人遂屑食于颈孔中饱即书止字家人等有过犯书令决之如是三四歳世情不替更生一男于一日书地云后日当死宜备凶具如其言盖千古未闻之异于理恐必无也 

　　陈太丘絶不闻著书而意林所引抱朴子载陈仲弓异闻记云同郡人张广遭乱有女四歳不能行弃塜中后开塜女复活问之曰见塜角有一物伸颈吞气乃效之转不复饥寻看乃大龟也将女还食食饮初小腹痛久乃习之按此书太平广记及御览俱不载盖其亡已久然仲弓之言或当不妄因识此凡干寳所记冢中婢事皆出此后又三国呉志某人死六日复苏穿土而出与秦谍大同稚川自有集异传十卷亦诸家书目所无见本传（苏长公仇池笔记一事絶类太丘所记岂亦谈者欺之耶） 

　　陆氏异林曰锺繇尝数月不朝会意性异常或问其故云尝有好妇来美丽非凡问者曰必是鬼物可杀之妇人后往不即前繇问何以曰公有相杀意繇曰无此勤勤呼之乃入繇以刀斫之伤髀妇人即出以新绵拭血竟路明日使人寻迹之至一大塜塜中有好妇人形体如生着白练衫丹绵裲裆伤左髀以裲裆中绵拭血叔父清河太守说清河陆云也按此书盖呉人士龙犹子撰者而诸家絶无此目仅见三国志锺繇传注中因録此 

　　列异传三卷通志称魏文撰而通考及宋志书目皆无之盖自宋已亡矣惟裴松之所引一事附蒋济传注中魏文与济同时当是济自语魏文者今録此云蒋济妇梦见亡儿曰死生异路我今在地下为泰山伍伯憔悴困辱不可复言今太庙西讴士孙阿见召为泰山令愿母白侯属阿令转我得乐处母惊悟白济曰梦耳不足怪也明日复梦曰我来迎新君止在庙下未发暂得来归新君明日日中当发不复得归永辞于此侯气强难感悟故诉于母愿重启侯何惜不一验之遂道阿形状甚悉天明母重启济济乃遣人诣太庙下推问孙阿形状证验悉如儿言济涕泣曰几负吾儿于是乃见孙阿具语其事阿不惧当死而喜得为泰山令惟恐济言不信也曰若如足下言阿之愿也不知贤子欲得何职济曰随地下乐者与之阿曰辄当奉教乃厚赏遣还济欲速知其验従领军门至庙下十歩安一人以传阿消息辰时传阿心痛巳时传阿剧日中传阿亡后月余儿复来语母曰已转为録事矣 

　　博异志称谷神子篹而无名姓或曰名还古此通考晁氏说今刻此书于谷神子下注此三字盖本晁氏说非本书旧文也序称有所指托故匿其姓名今刻夲纔十事起敬元颕上马侍中余读之词颇雅驯盖亦晚唐稍能文者视牛氏元怪等録觉胜之然语意无所刺讥于序文殊不合后读广记御览诸书乃知刻本钞集所遗甚众仅得此书之半耳第其所谓指托者尚未得之当续考陈氏但言名还古竟亡其姓唐有诗人郑还古尝为殷七七作传其人正晚唐而殷传文与事皆类是书盖其作也 

　　集异记河东薛用弱撰中载王之涣酒楼事大非实録且昌龄适集中絶少与之涣倡酬诗又萧颖士遇二少年谓似鄱阳忠烈王颖士实八世孙闻言大骇后会盱眙长勘发冢盗乃知二少年实发鄱阳冢忠烈貌如生因知颖士状类此理或然而原化记称颖士遇老翁逆旅中谓尝为萧八代祖书佐见颖士貌酷肖不觉咨叹则集异所载诚有之而原化因附会以为神仙第茂挺身遇此事不自纪而人纪之何耶 

　　白行简三梦记云天后时刘幽求为朝邑承掌奉使归未及家十余里适有佛堂院落出其侧寺中歌笑欢洽寺垣短缺尺得睹其中刘俯身窥之见十数人儿女杂坐罗列盘馔环遶而共食之见其妻在坐中语笑刘初愕然不测其故久之且思其不当至此复不能舍之又熟视容止言笑无异将就察之寺门闭不得入刘掷瓦击之中其罍诸人迸走散因忽不见刘踰垣直入与从行者视殿庑皆无人寺扃如故刘讶益甚遂驰归比至其家妻方寝闻刘至及叙寒暄讫妻笑曰向梦中与数十人同游一寺皆不相识会食讫殿庭有人自外以瓦砾投之杯盘狼籍因而遂觉刘亦具陈其见与梦符合不爽毫髪云右载陶氏说郛太平广记梦类数事皆类此此盖实録余悉祖此假托也其 

　　第二梦记元白梁州诗云花时同醉破春愁笑折花枝当酒筹忽忆故人天际去计程今日到梁州与二公自纪悉同故知刘梦亦实事也其第三梦女巫事亦竒 

　　稽神録云漳州苏猛子病狂请医陈寨寨至苏氏子见之戟手大骂寨曰此病入心矣因立坛于堂中戒人无得窃视至夜取苏氏子劈为两悬堂之东壁其心悬北檐下寨方在堂中作法所悬之心遂为犬食寨惊惧持刀宛转于地出门而去主人谓其作法也食顷持心而入内于病者之腹披髪叱之其腹遂合苏氏子遂悟连呼逓铺家人莫测乃其曰有驿吏手持公文死道傍盖寨取驿吏之心而活苏氏也右徐氏谬谈多若此夫古有刳腹涤肠者然腹剖肠见本不至死史传中如贾复彭隽辈往往皆然而俞跗华佗又神药以傅之故非虗妄若劈之为二而犹能活则宇宙之中断无此事也宋人小说载铉好语怪宾客率诡撰以欺之此事亦收广记中使景卢宾客复掇以欺洪岂不更入夷坚哉漫书此博观者一笑 

　　诺皋记载景乙妻久病见夫回遽言半身被砍去速逐之乙趋园见一物如婴儿持竹筐见已惊走乙就视妻半身在焉比返见妻髪际至胷有衅如脂膜然病遂已按此盖徐氏宾客掇酉阳以欺铉耳 

　　酉阳杂俎支诺皋一事云贞元中朢花驿西有百姓王申手植榆于路成林构第屋数椽夏月常馈浆于行人有儿年十三每令伺客忽一日白其父路有女子求水因令呼入女少年衣碧襦白幅巾自言家在此南十余里夫死无儿今服矣将还马嵬访亲求食言语明悟举止可爱王申乃留饭之谓曰今日暮夜可宿此女亦欣然从之其妻遂纳之后堂呼之为妹倩其成衣数事针缕细密殆非人工王申大惊异妻尤爱之乃戏曰妹无他亲能为我家作新妇乎女笑曰身既无托愿执井灶王申即日赁衣贳酒为儿妇其夕暑热戒其夫近多盗不可辟门即举巨椽捍而寝及夜半王申妻梦其子披髪诉曰被食将尽矣妻惊欲看其子王申怒曰渠得好新妇喜极呓言耳妻复寝复梦如初申与妻燃灯呼其子及新妇悉不复应扣户户牢如键乃坏门阖才开有物圆目凿齿体面蓝色冲人而去其子唯余脑骨及髪而已按张鷟朝埜佥载一事正同推以为周大足时泰州事在贞元前盖好事者诡撰姓名以欺段耳 

　　夷坚续志云醴泉尉崔汾居长安崇贤里夏夜乗凉于庭月色方午风过觉有异香顷闻南垣土动簌簌崔生意蛇鼠也忽覩一道士大言曰大好月色崔惊惧遽走道士缓歩庭中年可四十丰仪清古良久妓女十余排大门入绡红翘翠艳冶絶世列坐月下崔生疑其狐媚以枕投门阖警之道士小顾怒曰我以此差静复贪月色初无延伫之礼敢尔麤率厉声曰此处有地界无歘有二人长才三尺巨首儋耳唯伏其前道士頥指崔生曰此人有何亲属入阴籍可领来一饷间崔生父母及兄悉至卫者数十捽曵批之道士叱曰我在此敢纵子无礼乎父母泣曰幽明隔絶诲责不及道士叱遣之复顾二鬼捉此痴人来二鬼跳及门以赤物如弹丸遥投崔生口中乃细赤绠也遂钩出于庭中又诟辱之崔惊失音不得自理其妓罗拜曰彼凡人因讶仙官无故而至非有大过道士怒解拂衣由大门而去按此事续志所载余尝疑其文不类宋末而酷类酉阳杂俎及近读广记乃知即杂俎事夷坚掇之耳（王长公赠方景武上帝由来有戏臣亦用杂俎崔曙事观此二地界三尺则不特帝臣侏儒也） 

　　张睢阳保障之功日揭万古独守城食三万人君子不能无疑昌黎辩之甚力后世谈者如扪虱新话等书犹数数焉近阅抚青杂说得六合县阴兵事为之击节大快千载之疑一朝冰释而世或寡知者因节録之绍兴辛巳敌南侵有何兼资者奉主将命将小队游奕至六合县见大军自西北来不类官兵又不类敌人须臾号令下寨召兼资入凡五门比至中军一人庙坐冠服如天神一人面貌英毅须髯皆指天一人东向貌亦俊爽兼资再拜问其姓名面貌英毅者曰吾张廵也指东向者曰此许逺也兼资少闻张许事因再拜顶礼曰某曾读唐书见二大王忠义大节今日乃得瞻风采然信史所载岂皆实乎廵曰史有何疑兼资因举食三万人事廵曰有之而实不然也所食者皆已死之人耳兼资又举杀爱妾事廵曰亦非杀也吾妾见孤城危廹欲自杀以殉许奴亦以忧悸暴死遂烹以享士盖用术以坚军士之心耳又见雷万春面止一瘢谓止中一箭理亦近之虽神怪之谈君子所不道而此足以破千古之惑不可弃也 

　　论衡辩夔一足然庄周载夔怜蚿山海经载黄帝以夔革冒皷声闻五百里皆以为一足余尝以庄周山海附会然古钟鼎往往有夔龙之形则兽自有名夔者也论衡又辩汲井得人事然酉阳杂俎载独孤叔牙尝令家人汲水重不可转数人助出之乃人也戴席帽攀栏大笑却坠井中真有人矣（井中遇人事甚伙独此事于原说脗合总之不若景阳宫井为实也识此一笑） 

　　吾意夔一足实因庄周趻踔之说讹为后夔好事者撰为仲尼之语以辟之而好辩者又引好事之谈以证之皆梦中说梦也（杂俎井中得人事或因昔人之辩更撰此以实之此非广读稗官不能得其要领也） 

　　元和初有一士人失姓字因醉卧厅中及醒见古屛上妇人等悉于床前踏歌歌曰长安女儿踏春阳无处春阳不断肠舞袖弓腰浑忘却蛾睂空带九秋霜其中双鬟者问曰如何是弓腰歌者笑曰汝不见我作弓腰乎乃反首髻及地腰势如规焉士人惊惧因叱之忽然上屏亦无其它按博异记邢凤传有此事其诗正仝但言得之梦中耳然则元和士人即凤也或博异志因杂俎此事而驾名于凤亦未可知大抵稗官曲说附会百端其情变不可穷诘也（博异作罗帏空度九秋霜当以杂俎为胜） 

　　石鼎聨句诗明是退之脚手盖亦毛颖革华遗意至轩辕切韩弥明彰愈又其不必言者及阅两山墨谈以某处有轩辕弥明庙为疑此极可大笑世间丛祠井社如石郎木居士之类前代毫无出处尚遍天下况弥明韩公有诗后人因立为庙复何所疑都縁不解韩公诗体被其簸弄若真知诗人一见便当了然余因此知许由善卷诸墓一切不足凭信每笑昌黎用尔许心力作此诗千年后不遇识者几被轩辕氏夺去也 

　　唐人小说如栁毅传书洞庭事极鄙诞不根文士亟当唾去而诗人往往好用之夫诗中用事本不论虗实然此事特诳而不情造言者至此亦横议可诛者也何仲黙每戒人用唐宋事而有旧井潮深栁毅祠之句亦大卤莽今特拈出为学诗之鉴黎惟敬本学仲黙诗而与余游西山玉龙洞有封书谁识洞庭君之句暗用栁毅而不露而语独竒俊得诗家三昧总之不如不用为善然二君用事偶经意不经意耳若因此妄生分别相痴人前说梦也 

　　六朝宋虞之有妬记一卷至唐不传而宋王某补之今所补者又不存矣余生平二亲极念而不幸际敬通之厄居常扼腕弗堪每欲丛録古今史传中事迹以补二书之亡而未暇近读夷坚志妬忌门一事絶竒因録之于左方郭二雅妻陆氏秀州海盐人平时端靖有志操绍兴二十八年六月十五日呼其子昭戒之曰吾数日后当死切无即敛丁宁数四昭忧之尚未敢尽信及期无疾而逝心犹微温奄奄有出入息十日复生曰姑苏某龙王嬖一妾遭夫人妬忌以棰死鞠讯天狱累年不能决上帝命我诘其情一问而得之泰山牍以上信宿当就刑是时必暴风雨至七月五日平江大风驾潮漂溺数百里田庐皆被其害云据右所载事则不特人类为然即异类且有之然龙妾以非命亡而帝为正狱致刑今之残虐姬媵俾弗聊生者茍逭阳诛阴谪宁可免也且一龙之妬生既甘心其妾垂死正刑而濵海田庐数百里复受其害妬妇之恶讵胜道哉庸书志后以戒世之甘妬忌者 

　　宋何先异闻载碧兰堂一女子诗云水天日暮风无力断云影里芦花色折得荷花水上游两鬓萧萧玉钗直语亦颇工而不甚传因録此芦花字与荷花相犯当是抄録之误今说郛殊无善本余尝得一部于王长公处多长公手所改定者惜此未经刋削云异闻又载周某入兠离国事当是传写唐人南柯及兠玄国二则耳 

　　唐人记返魂事有絶相类者如齐推女及郑亚妻必有一讹又太平广记神仙类田先生即救齐女者而所记又不仝大率皆乌有耳 

　　凡变异之谈盛于六朝然多是传録舛讹未必尽幻设语至唐人乃作意好竒假小说以寄笔端如毛颖南柯之类尚可若东阳夜怪録称成自虗元怪録元无有皆但可付之一笑其文气亦卑下亡足论宋人所记乃多有近实者而文彩无足观本朝新余等话本出名流以皆幻设而时益以俚俗又在前数种下惟广记所録唐人闺阁事咸绰有情致诗词亦大率可喜 

　　少室山房笔丛卷二十 

　　●二酉缀遗下 

　　（少室山房笔丛正集卷二十一） 

　　唐人小说诗文有致佳者薛用弱集异记文彩尚出元怪下而山元卿一铭殊工盖唐三百年如此铭者亦罕覩矣岂薛生能幻设乎余旧竒此作读洪景卢随笔亦以为青莲叔夜之流不觉欣然自快録诸此良常西麓原泽东泄新宫宏宏崇轩■〈车献〉■〈车献〉雕甍盘础镂■〈礻亶〉竦楶碧瓦鳞差瑶阶肪截阁凝瑞雾楼横祥霓驺虞廵徼昌明捧闑珠树规连玉泉矩泄灵飙遐集圣日俯晰太上游储无极便阙百神守护诸眞班列仙翁鹄立道师冰洁饮玉成浆馔琼为屑桂旗不动兰幄牙设妙乐竞奏流铃间发天籁虗徐风箫泠澈凤歌谐律鹤舞会节三变玄云九成绛雪易迁徒语童初讵说如毁乾坤自有日月右铭词精炼奥古竒语甚多洪景卢拟作一章未堪伯仲也倘果出元卿则羽人能文当推上座稚川贞白皆退舍矣子瞻亦剧贵之作诗谓欲季孟元卿其指可覩至所引陈幼霞事误随笔已明 

　　太白逸诗二章见宋人诗话其词瑰玮跌宕即非真太白语亦非李赤张碧所能办今备録于下方诗云人生烛上花火灭巧妍尽春风饶树头日与化工进只知雨露贪不闻零落近昔我飞升时惨见当涂坟青松霭朝霞缥缈山下村既死明月魄无复玻瓈魂念此一脱洒长啸登昆仑醉着鸾凤衣星斗俯可扪又曰朝披云梦泽笠钓青茫茫寻緑得双鲤中有上元章篆字若丹蛇遶势如飞翔归来问天老奥义不可量金刃割青紫灵文烂煌煌咽服十二环奄有仙人房暮跨紫鳞去海气侵肌凉龙子善变化化作梅花妆赠我迭迭珠靡间明月光劝我穿络缕系作裾间珰挹予以词去谈笑闻余香元佑八年东坡帅定武李方叔送别于惠济出示南岳典寳东华李真人像又出此二诗曰此李真人作近有人于江上遇得之云即太白也又一五言律云蛟室围青草龙堆隐白沙护堤盘古木迎棹舞神鸦破浪南风正收帆畏日斜云山千万迭何处上仙槎此老杜过洞庭诗也李希声云得之于江心一小石刻此（诗当是杜陵尾句与今集中小异） 

　　夷坚志紫姑咏美人手诗云笑折樱桃力不禁时攀杨栁弄春阴管弦曲里传声慢星月楼前敛拜深绣幕偷回双舞袖緑窗闲整小眉心秋来几度挑罗袜时为相思放却针诗虽卑弱亦清婉可喜且成之顷刻间也又齐东野语载女仙降箕赋三絶句其一云栁条金嫩不胜鸦青粉墙邉道韫家燕子未归春寂寂小窗和雨梦梨花（二云）松影侵坛琳观静桃花流水石桥寒东风吹过双蝴蝶人倚危楼第几栏（三云）屈曲阑干月半规藕花香澹水漪漪分明一夜文姬梦只有青团扇子知皆絶有风味可观 

　　野语又记一紫姑咏橹诗云寒崖雪压松枝折班班剥尽青虬血运斤巧匠斵削成剑脊半开鱼尾裂五湖仙子多竒志欲驾扁舟探禹穴碧云不动晓山横数声揺落江天月又咏笔七言律云系出中山骨欲仙何人拔颖缚尖圆狂僧堪笑堆成冢豪客曽闻扫似椽窻下玉蜍涵夜月几间雪茧涌春泉当时定逺成何事轻掷毛锥恐未然二作皆竒警有意非漫然酬应者后一诗载杨用修集中 

　　鬼诗极有佳者余尝遍搜诸小说彚为一集不下数百篇时用以资谈噱聊撮其尤 

　　四言如玉盌金缸愿陪君王邯郸宫中金石丝簧卫女秦娥左右成行绮缟缤纷翠睂红妆王欢顾盼为王歌舞愿得君身长无灾苦右刘讽所遇鬼仙诗见玄怪録此篇自曹氏后即六朝诸名世集中罕覩决非牛竒章辈所办第不知何代何人作也（此诗二首其一已见　四言诗） 

　　又日暮风吹叶落依枝丹心寸意愁君未知又凤凰和鸣将翱将翔与天齐壤庆流无疆皆去前作逺 

　　五言如孤坟临清江每覩白日晚松影揺长风蟾光落岩甸故乡千里余亲戚罕相见望望空云山哀哀泪如霰恨为泉台客复此异乡县愿言叙畴昔勿以弃疵贱全篇古意又高松多悲风萧萧清且哀白日徒昭昭不照长夜台虽复隔生死犹知念子孙寄语世上人莫厌临芳尊又清逺道士川光共澄澈山影相凌乱白云蓊欲归青松忽消半此自是鬼语谓仙者非又何处清风至君子幸为邻烈烈盛名德依依伫良宾又一径入青松飞流澹晴緑道人晚归来月色照彩服皆佳 

　　五言絶如星汉纵复斜风霜凄已切薄陈君不御谁知思欲絶命啸无人啸含娇徒自娇徘徊花上月空度可怜宵可惜花时节依然独自愁无端两行泪长袛对花流花前始相见花下还相送何必言梦中人生尽如梦幽意锁娇艳无人兰蕙芳春风三十载不尽罗衣香卜得上峡日秋天风浪多江陵一夜雨肠断木兰歌皆有六朝风致宋落花诗如流水难穷目斜阳易断肠谁同砑光帽一曲舞山香形容工絶又云来万岭动云去天一色长啸两三声空山秋月白又红树耿秋色碧溪弹夜弦佳期不可再风雨杳如年 

　　七言絶如寒食家家尽禁烟野棠风堕小花钿如今空有孤魂梦半在嘉陵半锦川何人窻下读书声南斗阑干北斗横千里辞家归未得春风肠断石头城相思无路莫相思风里杨花只片时惆怅深闺独归去晓莺啼断緑杨枝侍燕黄昏晓未休玉阶月色夜如流朝来自觉承恩最笑倩傍人认绣球湘中老人读黄老手援紫蘲坐葛草春至不知湘水深日暮忘却巴陵道春草萋萋春水緑野棠开尽飘香玉绣岭宫前鹤发人犹唱开元太平曲城东城西旧居处城里飞花乱如絮海燕乗春却下来屋里无人更飞去涧水潺潺声不絶溪陇茫茫野花发自去自来人不知长时惟对空山月惟七言律多猥冗无足采者 

　　三句如杨栁袅袅随风急西楼美人春梦中翠帘斜卷千条入又凉风起兮骊山空长生殿锁霜叶红朝来试入华清宫分明记得开元中意味无竆絶可讽咏又床头锦衾班复班架上朱衣殷复殷空庭明月闲复闲夜长路逺山复山三诗体格特新然眞鬼语也品彚故台城妓一絶独持巾栉掩玄闗小帐无人烛影 

　　残昔日罗衣今化尽白杨风起陇头寒此首颇有大歴意然是耿将军青衣作非台城妓也（见广记精怪类）妓诗云宫中细草香红湿宫内纎腰碧窻泣唯有春来双燕雏犹傍朱帘玉钩立亦风味可人又五原分袂真胡越燕拆莺离芳草歇年少烟花处处春北邙空恨清秋月碧杜红蘅缥缈香冰丝弹月夜清凉峰峦一一俱相似九处堪令九断肠寳阁排云称望仙五云髙艳拥朝天青溪犹有当时月曽照琼花绽绮筵（俱女仙诗） 

　　又慈恩寺女仙诗黄子陂头好月明强踏华筵到晓行烟披山色翠节横折得荷花逺恨生其二云湖水团圆夜如镜碧树红花相掩映北斗阑干晓移柄有似佳期常不定二作俱工后篇遂不减作者第终不甚类人间语耳又双竹斋女子诗晚雨廉纤梅子黄晚云卷月雨侵廊天阴把酒不成饮识着无情更断肠其二云旧时衣服尽云霞不到迎仙不是家今日楼台何处问袛余古木记宣华（宣华孟蜀殿名）又太平广记鬼诗忽然湖上片云飞不觉舟中雨湿衣折得荷花浑忘却空将荷叶盖头归其二云浦口潮来初渺漫湖心荡漾采花难芳心不惬空归去会待潮平再折看又酉阳杂俎鬼诗流水涓涓芹吐芽织鸟西飞客还家荒村无人作寒食殡宫空对棠梨花诗话总龟鬼诗惆怅金泥扑蝶裙春来犹见伴行云不教布施刚留得恰似相逢李少君又西去长沙东上船回头此事已千年长春殿掩无人扫满眼梨花呌杜鹃又江上桅杆一百尺山中楼台十二重老僧楼上看江上遥指桅杆笑杀侬俱竒诡足解頥 

　　律诗诸小说罕载亦难于佳者树萱録记一女子云碧水色堪染白莲香正浓分飞俱有恨此别几时逢藕隐■〈王灵〉珑玉花藏缥缈容何当假双翼声影暂相从颇婉约可观然树萱是宋人伪作恐不足凭也又王生西施挽歌云西望呉王阙云书鸟篆牌连江张蕙幔择土葬金钗满地红心草三层碧玉台春风何处到凄恨不胜怀此首亦类晚唐而韵用辘轳格又桃源夫人题中秋月云金吹扫天幕无云方莹然九秋今夕半万里一轮圆皓彩盈虚碧清光射玉川瑶尊休惜醉今夕正绵绵灵源夫人同题云高秋浑似水万里正圆明玉兔歩虚碧冰轮碾太清广寒逰有路桂子落无声此地无弦弹栖乌莫浪惊味二诗格调在五代间又紫姑咏雨诗帘卷滕王阁盆翻白帝城两用雨事甚新而竒又一女子为鬼物所凭作金山诗一聨云涛头风滚雪山脚石蟠虬亦佳钱仲文湘灵鼓瑟诗曲终人不见江上数峰青是榜起名在第六今以为解首非也（见王伯厚困学纪闻）七言律聨如莺声不逐春光老花影长随日脚流无全篇佳者 

　　梦中作诗多鬼物所凭然有佳甚者如任复梦入武后宫中诗唐宫秦苑皆离黍尝遣诗人感倍増落日牛羊归已尽朦胧初月上干陵其工不在唐人下又堂殿无人御苑空幽花尽日度春风山莺海燕依然在时复飞来入旧宫（见翰府名谈载诗话总龟梦类）盖五代人作也许浑登昆仑山诗晓入瑶台露气清坐中惟见许飞琼尘心未断俗縁在十里下山空月明王安国游灵芝殿诗万顷波涛木叶飞笙箫宫殿号灵芝抽毫不似人间世长乐钟声梦觉时皆可观 

　　又长安女儿踏春阳何处春阳不断肠舞袖弓腰浑忘却蛾睂空带九秋霜（酉阳杂俎）还呉东下过蒲城城上清风酒半醒想得到家春欲暮海棠千树已凋零（古今诗话）天风吹起赤城霞染出连云万树花误入醉乡迷去路傍人应笑忘还家（诗文玉屑）又焦仲先梦一妇人诵诗呉王台下无人处几度临风学舞腰又咏裙百叠漪漪水绉六铢冉冉云轻独立含风广殿微闻环佩揺声题履寒女之丝铢积寸累歩武所临云蒸霞起二作俱竒警也见诗话总龟 

　　元周密记泉南人林外在上庠日独逰西湖旗亭饮焉将去题壁间曰药炉丹灶旧生涯白云深处是我家江城恋酒不归去老却碧桃无限花都下遂传其家神仙至云庚溪诗话谓临安邬壁间一纸云云不著名氏以为必神仙语彼不知为外诗也陶宗仪书又云龙川蓝乔宋时举进士不第隐霍山尝吹铁笛赋诗云太乙峰前是我家满床书史作生涯春深恋酒不归去老却碧桃无限花一日飞升而去诗与林外异数字耳即外可知举外一事言之可以尽概其余矣右何子元余冬序録所记本一诗而参错不仝乃尔然皆不如西溪丛语之实也丛语云太乙峰前是我家满床书籍旧生涯春城恋酒不归去老却碧桃无限花此作盘艮翁诗终南人父信本军职终文思副使以荫补借职元丰中监青州临淄酒税或以此诗题酒楼皆云是神仙作也据此言之盖本艮翁作或题于酒楼不知者以为仙诗陶宗仪蓝乔之说盖又因人题艮翁作误以为仙故又讹为蓝乔而又有飞升之说也（周密林外之说又因外有飞梁压水词而讹为此诗夫以一诗而纪録参差四见载籍他可胜道哉） 

　　飞梁压水虹影澄清晓橘里渔村半烟草叹今来古往物换人非天地里惟有江山不老雨巾风帽四海谁知我一剑横空几畨过按玉龙嘶未断月冷波寒归去也林屋洞门无锁认云屏烟障是吾庐任满地苍苔年年不扫右宋人林外题垂虹桥词当时皆谓神仙惟髙宗读之知为闽中人作访之果外所题则前诗非外明甚盖因事相近而讹也（髙宗知外闽人者以叶韵得之又苏长公嘲李伯时画亦类此） 

　　草木子记范德机得十字云雨止修竹间流萤夜深至甚喜既复曰语太幽殆类鬼作此意非范不能知然是鬼境非鬼诗是僧诗非僧境 

　　树萱録宋王铚性之撰盖幻设怪语以供抵掌取忘忧之义而郑樵列于种树家大为可笑其载元撰梦中遇李长吉白乐天等共赋诗至老杜一律仅四句宋人诗话以为非杜不能真所谓梦中说梦者景卢辨为秦少游诗得之矣然其诗亦颇有杜意今録于此云紫领寛袍漉酒巾江头萧散作闲人西风有意吹芦叶落日无情下水濵树萱载止此全首见秦集中 

　　余冬序録载一方士降箕赋诗赠乔太宰称李太白云六丁持斧施神工凿开西南万仭之崆峒芙蓉一朶插天表势压天下羣山雄氷壶倒月色澄澈瑶台倚斗光玲珑百丈虹霓望吞吐八埏霖雨瞻空蒙虗室不受一尘染灵光直与银河通乳泉挂壁喷晴雪玉梅悬谷揺香风上有神仙玉虗子凌风出没逰太空登虬伐蛟下入海底水晶窟朝真谒帝独歩天上璚瑶宫忆昔江楼吹铁笛眀月一醉三人同迩来一别世间甲子不知数但见几度玉洞桃花红按此诗王长公野史考误谓方士谬作以欺乔公且以为亲见其人矣则余冬之误可知苐诗亦跌宕可观因芟其语之近俗者而録于此 

　　余冬序録又记玉山一道者还家诗云春色阑珊四月天数声啼鸟落花前荷因有热先擎盖栁为无寒渐脱绵处处劝耕梅子雨家家缲茧竹篱烟凭谁寄语仙源客洞口云封信不传此诗亦国朝人所述语虽纤琐颇有风致又方士赠乔太师诗杨用修亦称之并大赏其书法云 

　　七修类藁载箕仙二絶风露凄凉雨过天窻疎有月到床前夜深不作红尘梦注得南华四十篇又有人以芭蕉置袖中乞诗赋云袖里深藏半叶青知君有意侮神灵今宵试听西窻雨欠滴萧萧一两声殊可解頥神灵当作神明凡箕仙诗亡出韵者或郎氏误记也又古来花貌说仙娥自是仙娥薄命多一曲霓裳歌未阕金钿零落马嵬坡又天冷山城二鼓敲云迷洞口路迢迢玉窻童子烧松火迟我鸾舆下玉霄 

　　又云一人召仙请作梅花诗箕遂书玉质亭亭清且幽一句其人云欲题红者即续曰着些颜色点枝头牧童睡起朦胧眼错认桃林去放牛又一箕题鸡冠花云鸡冠本是胭脂染洗却胭脂似雪妆只为五更贪报晓至今犹带一头霜亦书首句以其人欲题白鸡冠而改也今后诗率以为解大绅云 

　　齐东埜语云向尝于贵家观降仙叩其姓名不荅忽作薛稷体大书一诗云星袍玉带落邉尘几见东风作好春因过江南省宗庙眼前谁是旧京人捧箕者大惊知为渊圣降也 

　　野语又云众士人为七夕之饮有僧法辨善五星每以八煞为说酒邉一士致仙叩试事忽箕动大书文章伯降士怪之漫云姑置此且求一七夕新词复请韵士指辨云以八煞为韵意欲困之忽运箕如飞大书鹊桥仙一阕云鸾舆初驾牛车齐发隐隐鹊桥吚轧尤云殢雨正欢浓但只怕来朝初八霞垂彩幔月明银烛馥郁香喷金鸭年年此际一相逢未审是甚时结煞亦警敏可喜録之（又鬼诗雨滴空阶晓无心换夕香井梧花落尽一半在银床旧日闻箫处髙楼当月宫梨花寒食夜深闭翠微中二首杨用修极称之） 

　　仙七言絶如许碏诗阆苑宫前是醉乡踏翻王母九霞觞羣仙拍手嫌轻薄谪向人间作酒狂吕洞宾醉舞髙歌海上山天瓢承露浴金丹夜深鹤去秋空碧万里西风一剑寒无名氏太乙峰前是我家满床书籍旧生涯春城恋酒不归去老却碧桃无限花皆颇有方外风然假托甚众若虞伯生酒楼之类是也 

　　诗有俗流口语而实出古人者如此处不留人自有留人处陈后主诗一朝权在手便是令行时朱湾诗白日莫空过青春不再来林寛诗今全篇并存可笑 

　　少室山房笔丛卷二十一 



