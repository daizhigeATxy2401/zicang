　　钦定四库全书　　　　　子部十二
　　云溪友议　　　　　　　小説家一【杂事之属】提要
　　【臣】等谨案云溪友议三卷唐范摅撰摅始末未详唐书艺文志注称为咸通时人而书中李涉赠盗诗一条自称干符己丑嵗客于霅川观李博士手翰考干符元年为甲午六年为己亥次年庚子改元广明中间无己丑己丑实为咸通十年疑书中或误咸通为干符否则误己亥为己丑然总之僖宗时人也摅自号五云溪人故以名书世有二本商濬稗海所刻分作十二卷此本分上中下三卷共六十五条每条各有三字标题卷端有摅自序皆商氏本所无考陈振孙书录解题已称唐志三卷今本十二卷则南宋已经分析然终以三卷之本为不失摅之旧也所录皆中唐以后杂事其中如南阳录一条记安禄山生于邓州南阳与姚汝能禄山事迹所记生于营州阿轧荦山者不同殆闻之误记李白蜀道难为房琯杜甫厄于严武而作宋萧士赟李诗补注已驳之他如陈子昂为射洪令段简所杀在武后时章仇兼琼判梓州自在天宝以后时代迥不相及杀王昌龄者闾丘晓杀闾丘晓者张镐与髙适亦不相闗乃云章仇大夫兼琼为陈拾遗雪狱髙适侍御为王江宁申寃殊不可解陈拾遗句下注曰陈冕字子昂亦与史不符又周徳华所唱杨栁枝词世贺知章作盖据韦縠才调集才调集又据此书然古词但有月节折杨栁歌其栁枝一调实兴自中唐白居易诸人郭茂倩乐府诗集班班可考知章时安有是题皆委巷流失于考证至于颂于頔之寛仁诋李绅之狂悖毁誉不免过当而李羣玉黄陵庙诗一条侮谑古圣尤小人无忌之谈皆不足取然六十五条之中诗话居十之七八大抵为孟棨本事诗所未载逸篇琐事颇赖以又以唐人説唐诗耳目所接终较后人为近故考唐诗者如计有功纪事诸书往往据之是固不以一二瑕疵累其全帙矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　云谿友议原序
　　近代何自然续笑林刘梦得撰嘉话録或偶为编次论者称美余少游秦吴楚宋有名山水者无不弛驾踌躇遂兴长往之迹每逢寒素之士作清苦之吟或樽酒和酬稍蠲于逺思矣谚云街谈巷议倐有禆于王化野老之言圣人采择孔子聚万国风谣以成其春秋也江海不却细流故能为之大摅昔借众多因所闻记虽未近于丘坟岂可昭于雅量或以篇翰嘲谑率尔成文亦非尽取华丽因事録焉是曰云谿友议傥论交会友庶希于一述乎五云谿人范摅纂






　　钦定四库全书
　　云谿友议卷上　　　　　　唐　范摅　撰
　　名儒对　　　　　　　南阳録
　　苎萝遇　　　　　　　鲁公明
　　真诗解　　　　　　　毗陵出
　　巫咏难　　　　　　　灵丘误
　　襄阳杰　　　　　　　冯生佞
　　江都事　　　　　　　南海非
　　四背篇　　　　　　　严黄门
　　哀贫诫　　　　　　　古制兴
　　新罗诮　　　　　　　饯歌序
　　宗兄悼　　　　　　　梦神姥
　　玉泉祠　　　　　　　舞娥异
　　名儒对
　　王仆射起再主礼闱逺迩称扬皆以文德巍巍聿兴之也武宗皇帝诏至殿曰朕近见二字一□一莫能详也特询于卿王公对曰臣于三教经典窃常遍览向者二字羣书未之见也未审天顔何文而得周穆王传有□二字经百儒宗但言古马名不敢分于飞兎騕褭于今靡有详之者也上笑曰知卿夙儒学综朝野偶为此二字相试非于经籍而得之遂赐金防等乃知王公三教之中无不通晓其我唐之孔郑乎
　　南阳録
　　李筌郎中为荆南节度判官集阃外春秋十卷既成自鄙之曰常文也乃注黄帝隂符经兼成大义至禽兽之制在气经年懵然不解忽梦乌衣人引理而教之其书遂行于世佥谓谷留侯复生也【所谓食蟒黄騕服虎飞防断猿狼犺啮以小服大皆得乌衣之防筌遂通其义也】筌后为邓州刺史常夜占星宿而坐一夕三更东南隅忽见异气明旦呼吏于郊市如产男女者不以贫富悉取至焉过十余辈筌视之曰皆凡骨也重令于村落搜访之乃得牧羊村妇一子李君惨容曰此假天子也座客劝杀之筌以为不可曰此幼雏必为国盗古亦有然杀假恐生真矣则安禄山生于南阳异人先知之也【梁代志公防曰两角女子緑衣裳端坐太行邀君王一止之月自灭亡解曰两角女子安字也緑衣禄字也太行山字也一止正字也禄山果于正月死也后李遐周防曰樵市人将尽函闗马不归道逢山下环上繋罗衣】又曰此天下之事不可卒去是以石勒致鹿奔之兆桓动星光之瑞王夷甫宋髙祖非不欲早害勒永称太平杀之不得耳梁武帝视太白之变而下殿奔后愧于元魏之主凡为大盗者必有异也筌首知之知之而不可禳也
　　苎萝遇
　　王轩少为诗寓物皆属咏颇闻淇澳之篇游西小江泊舟苎萝山际题西施石曰岭上千峯秀江边细草春今逢浣纱石不见浣纱人题诗毕俄而见一女郎振琼珰扶石笋低佪而谢曰妾自吴宫还越国素衣千载无人识当时心比金石坚今日为君坚不得既为鸳鸾之会仍为恨别之词后有萧山郭凝素者闻王轩之遇每适于浣溪日夕长吟屡题歌诗于其石寂尔无人乃郁怏而返进士朱泽嘲之闻者莫不嗤笑凝素内耻无复斯游泽诗曰三春桃李本无言苦被残阳鸟雀喧借问东隣效西子何如郭素拟王轩
　　鲁公明
　　顔鲁公为临川内史浇风莫竞文教大行康乐已来用为嘉誉也邑有杨志坚者嗜学而居贫乡人未之知也山妻猒其饘藿不足索书求离志坚以诗送之曰平生志业在琴诗头上如今有二丝渔父尚知谿谷暗山妻不信出身迟荆钗任意撩新鸾镜从他别画眉今日便同行路客相逢即是下山时其妻持诗诣州请公牒以求别醮顔公案其妻曰杨志坚素为儒学遍览九经篇咏之间风骚可摭愚妻覩其未遇遂有离心王欢之廪既虚岂遵黄卷朱之妻必去宁见锦衣污辱乡闾败伤风俗若无褒贬侥幸者多阿王决二十后任改嫁杨志坚秀才赠布绢各二十疋禄米二十石便署随军仍令逺近知悉江左十数年来莫有敢弃其夫者
　　真诗解
　　濠梁人南楚材者旅游陈颍歳久颍守慕其仪范将欲以子妻之楚材家有妻以受颍牧之眷深忽不思义而辄已诺之遂遣家仆归取琴书等似无返旧之心也或谓求道青城访僧衡岳不亲名宦唯务虚其妻薛媛善书画妙属文知楚材不念糟糠之情别倚丝萝之势对镜自图其形并诗四韵以寄之楚材得妻真及诗遽有隽不疑之让夫妇遂偕老焉里语曰当时妇弃夫今日夫离妇若不逞丹青空房应独自薛媛写真寄夫诗曰欲下丹青笔先拈宝镜端已惊顔索寞渐觉凋残泪眼描将易愁肠写出难恐君浑忘却时展画图看
　　毗陵出
　　慎氏者毗陵庆亭儒家之女三史严灌夫因游彼遂结姻好同载归蕲春经十余秋无嗣灌夫乃拾其过而出妻令归二浙慎氏慨然登舟亲戚临流相送妻乃为诗以诀灌夫灌夫览诗凄感遂为夫妇如初云谿子曰曹叔妻叙东征之赋刘伶室作诫酒之辞以女子之所能实其罕矣爰书薛媛之事斯可附焉慎氏诗曰当时心事已相闗雨散云飞一饷间便是孤帆从此去不堪重过望夫山
　　巫咏难
　　秭归县繁知一闻白乐天将过巫山先于神女祠粉壁大署之曰苏州刺史今才子行到巫山必有诗为报髙唐神女道速排云雨清词白公覩题处怅然邀知一至曰歴阳刘郎中禹锡三年理白帝欲作一诗于此怯而不为罢郡经过悉去千余首诗但留四章而已此四章者乃古今之絶唱也而人造次不合为之沈佺期诗曰巫山髙不极合沓状竒新闇谷疑风雨幽崖若神月明三峡曙潮满九江春为问阳台客应知入梦人王无竞诗曰神女向髙唐巫山下夕阳徘徊作行雨婉娈逐荆王电影江前落雷声峡外长霁云无处所台馆晓苍苍李端诗曰巫山十二重皆在碧虚中回合云藏日霏防雨带风猿声寒渡水树色暮连空愁向髙唐望清秋见楚宫皇甫冉诗曰巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中白公但吟四篇与繁生同济而竟不为故太尉李德镇渚宫尝谓賔侣曰余偶欲遥赋巫山神女一诗下句云自从一梦髙唐后可是无人胜楚王昼梦宵征巫山似欲降者如何段记室成式曰屈平流放湘沅椒兰友而不争卒葬江鱼之腹为旷代之悲宋玉则招屈之魂明君之失恐祸及身遂假髙唐之梦以感襄王非真梦也我公作神女之诗思神女之防唯虑成梦亦恐非真李公慙其文不编集于卷也
　　灵丘误
　　麻姑山山谷之秀草木多竒邓仙客至延康四五代为国道师而锡紫服洎死自京辇归葬是山是谓尸解也然悉为丘垅松栢相望词人经过必当兴咏几千首矣忽有一少年偶题一絶句不言姓字但云天峤游人耳后来观其所刺无复为文且邓氏之名因斯稍减矣诗曰老芝田鸡在笼上清那与俗尘同既言白日升仙去何事人间有殡宫
　　襄阳杰
　　郑太穆郎中为金州刺史致书于襄阳于司空頔郑书傲倪自若似无郡吏之礼书曰閤下为南溟之大鹏作中天之一柱鶱腾则日月暗揺动则山岳頽真天子之爪牙诸侯之镜也太穆孤幼二百余口饥冻两京小郡俸薄尚为衣食之忧沟壑之期斯须至矣伏惟贤公息雷霆之威垂特达之节赐钱一千贯绢一千疋器物一千事米一千石奴婢各十人且曰分千树一叶之影即是浓隂减四海数滴之泉便为膏泽于公览书亦不嗟讶曰郑使君所须各依来数一半以戎旅之际不全副其本望也又有匡庐符载山人遣三尺童子赍数幅之书乞买山钱百万公遂与之仍加纸墨衣服等又有崔郊秀才者寓居于汉上蕴积文艺而物产罄悬无何与姑婢通每有阮咸之从其婢端丽饶彼音律之能汉南之最也姑贫鬻婢于连帅连帅爱之以无双【无双即薛太保爱妾至今图画观之】给钱四十万宠眄弥深郊思慕无已即强亲府署愿一见焉其婢因寒食来从事家值郊立于栁隂马上连泣誓若山河崔生赠之以诗曰公子王孙逐后尘緑珠垂涙滴罗巾侯门一入深如海从此萧郎是路人或有嫉郊者写其诗于座帅覩诗令召崔生左右皆莫之测郊则忧悔而已无处潜遁也及见郊握手曰侯门一入深如海从此萧郎是路人便是公制作也四百千小哉何靳一书不早相示遂命婢同归至于帏幌奁匣悉为増饰之小阜崔生矣初有客自零陵来称戎昱使君席上有善歌者襄阳公遽命召焉戎使君岂敢违命逾月而至及至令唱歌乃戎使君送妓之什也公曰丈夫不能立功立业为异代之所称岂有夺人爱姬为己之嬉娱以此观之诚可窜身于无人之地遂多以缯帛賮行手书逊谢于零陵之守焉云谿子曰王敦驱女乐以给军士杨素归徐德言妻临财莫贪于色不恡者罕矣时人用为雅谭歴观国朝挺特英雄未有如襄阳公者也戎使君诗曰宝钿香蛾翡翠裙妆成掩泣欲行云慇懃好取襄王意莫向阳台梦使君
　　冯生佞
　　雍陶员外蜀川人也上第后稍薄于亲党其舅云安刘敬之罢举归三峡素事篇章让陶不寄书曰山近衡阳虽少雁水连巴蜀岂无鱼陶得诗悸赧方有狐首之思欤后为简州牧自比之谢宣城栁吴兴也賔至则折挫之阍者亦怠投贽者稀得见焉有冯道明下第请谒云与员外故旧阍者以道明言启之及引进陶诃曰与公素昧平生何言相识道明曰诵员外之言仰员外之德诗集中日得相见何昧平生也遂吟曰立当青草人先见行近白莲鱼未知又曰江声秋入寺雨气夜侵楼又曰闭门客到常推病满院花开不似贫陶闻吟欣狎待道明如曩昔之友君子以雍君矜夸而好媚冯子匪艺而求知其两违之文园岂尚也
　　江都事
　　李相公绅督大梁日闻镇海军进健卒四人一曰富苍龙二曰沈万石三曰冯五千四曰钱子涛悉能拔橛角觝之戏既至果然趫径也翌日于毬场内犒劳以驾车老牛筋皮为炙状瘤魁之脔【魁酒罇也盛一斗二升多以楢槐榴为之或铜铸也】坐四辈于地茵大柈令食之万石等三人视炙坚粗莫敢就食独五千瞠目张口两手捧炙如虎啖肉丞相曰真壮士也可以扑杀西域健儿又令试于觗戏苍龙等亦不利独五千胜之十万之众为之披靡于是独进五千苍龙等退还本道语曰壮儿过大梁如上龙门也大梁城北门常扄鏁不开开必有事公命开之骡子营骚动军府乃悉诛之自此平泰矣李公既治淮南决吴湘之狱而持法清峻犯者无宥有严张之风也狡吏姧豪潜形敛迹然出于独见寮佐莫敢言之李元将评事及弟仲将侨寓江都李公羇旅之年每止于元将之馆而叔呼焉荣达之后元将称弟称侄皆不悦也及为孙子方似相容又有崔巡官者昔居郑圃也与丞相同年之旧特逺来谒才到客舍不意家仆与市人争竞诘其所以仆人曰宣州馆驿崔巡官下其仆与市人皆抵极法令捕崔至曰昔尝识君到此何不相见耶崔生叩头谢曰适憩旅舍日已迟晩相公尊重非时不敢具陈卑礼伏希哀怜获归乡里遂縻留服罪笞股二十送过秣陵貌若死灰莫敢恸哭时人相谓曰李公宗叔翻为孙子故人忽作流囚邑客黎人惧罹不测之祸渡江过淮者日众主吏启曰户口逃亡不少丞相曰汝不见淘麦乎秀者在下糠粃随流随流者不必报来自此一言竟无逾境者也又忽有少年势似疎简自云辛氏郎君来谒丞相于晤对之间未甚周至悬车白尚书先寄元相公诗曰闷劝迃辛酒闲吟短李诗且曰辛大丘度性迂嗜酒李二十绅短而能诗辛氏郎君即丘度之子也谓李公曰小子每忆白廿二丈诗曰闷劝畴昔酒闲吟廿丈诗李公笑曰辛大有此狂儿吾敢不存旧乎凡是宦族相快辛氏子之能忤诞丞相之受侮刚肠暂屈又有一曹官到任仪质颇似府公府公见而恶之书其状曰着青把笏也请料钱覩此形骸足可伤叹左右皆窃笑焉又有宿将有过请罚且云臭老兵倚恃年老而刑不加若在军门一百也决竟不免其槚楚凡所书判多是卒然故趋事者皆惊神破胆矣初李公赴荐常以古风求知吕光化温谓齐员外煦及弟恭曰吾观李二十秀才之文斯人必为卿相果如其言诗曰春种一粒粟秋万颗子四海无闲田农夫犹饿死锄禾日当午汗滴禾中土谁知盘中餐粒粒皆辛苦先是元相公亷察江东之日修山寺鱼池以为放生之所戒其僧曰劝汝诸僧好防持不须垂钓引青丝云山莫猒看经坐便是浮生得道时李公到镇游于野寺覩元公之诗而笑曰僧有渔罟之事必投于镜湖后有犯者坚而不恕焉复为二絶以示之云剃髪多縁是代耕好闻人死恶人生祗园説法无髙下尔辈何劳尚世情汲水添池活白莲十千鬐鬛尽生天凡庸不识慈悲意自葬江鱼入九泉忽有老僧诣谒愿以因果喻之丞相问阿师从何处来答云贫道从来处来遂决二十曰任从去处去至如浮薄賔客莫敢门三教所来俱有区别海内服其才俊终于相位也初贫游无锡惠山寺累以佛经为文藳致主藏僧敺打终身所憾焉后之剡川天宫精舍凭笈而昼寝有老僧斋罢见一黒虵上刹前李树食其子焉恐其遗毒而人误食之徐徐驱下虵乃望东序而去遂入李秀才懐中倐忽不见矣公乃惊觉老僧曰秀才睡中有所覩否李公曰梦中上李树食李甚美似有一僧相逼及寤乃见上人老僧知此客非常延归本院经数年而辞赴举将行赠以衣鉢之资因喻之曰郎君身必贵矣然勿以僧之尤过贻于祸难及领防稽僧有犯者事无巨细皆至极刑唯忆无锡之时也遂更剡川为龙宫寺额嗟老僧之已逝为其营塔立碑平生之修建只于龙宫一寺耳云溪子曰萧相国立殊勲方明昴宿【前汉史谓鄼侯昴星之精尔】杜元凯因醉吐始见虵形则李公食李于龙宫其不谬矣
　　南海非
　　房千里博士初上第游岭徼诗序云有进士韦滂者自南海邀赵氏而来十九嵗为余妾余以髪苍黄倦于游从将为天水之别尚有素秋之期纵京洛风尘亦其志也赵屡对余潸然恨恨者未得偕行即泛轻舟暂为南北之梦歌陈所契诗以寄情曰鸾凤分飞海树秋忍听钟鼓越王楼只应霜月明君意缓抚瑶琴送我愁山逺莫教双泪尽雁来空寄八行幽相如若返临卭市画舸朱轩万里游【万里桥在蜀川】房君至襄州逢许浑侍御赴农公番禺之命千里以情意相托许具诺焉才到府邸遣人访之拟持薪粟之给曰赵氏却从韦秀才矣许与房韦俱有布衣之分欲陈之虑伤韦义不述之似房言素欵难名为诗代报房君既闻几有欧阳四门詹太原之丧【欧阳太原亡姬之事孟蕳尚书已有序诗述之矣】浑寄房秀才诗曰春风白马紫丝缰正值蚕娘来采桑五夜有心随暮雨百年无节待秋霜重寻绣带朱藤防却认罗裙碧草长为报西游减离恨阮郎才去嫁刘郎
　　四背篇
　　刘长卿郎中因人谓前有沈宋王杜后有钱郎刘李乃曰李嘉祐郎士元焉得与予齐称耶每题诗不言其姓但长卿而已以海内合知之然士林或之讥也宋雍初无令誉及婴瞽疾其诗名始彰卢员外纶作拟僧之诗僧清江作七夕之咏刘随州有眼作无眼之句宋雍无眼作有眼之诗诗流以为四背或云四倒然辞意悉为佳致云卢公诗曰愿得逺公知姓字焚香洗鉢过余生清江上人诗曰唯愁更漏促离别在明朝刘随州诗曰细雨湿衣看不见闲花落地听无声宋君诗曰黄鸟不堪愁里听緑杨宜向雨中看
　　严黄门
　　武后朝严安之挺之昆弟也安之为长安戎曹权过京尹至今为寮者愿得安之之术焉挺之则登厯台省亦有时名娶裴卿之女才三夕其妻梦一人佩服金紫美须曰诸葛亮也来为夫人儿既妊而产婴孩其状端伟颇异常流挺之薄其妻而爱其子严武年八歳询其母曰大人常厚英【英挺之妾也】未常慰省阿母何至于斯乎母曰吾与汝母子也以汝尚幼未之知也汝父薄幸嫌吾寝陋枕席数宵遂即懐汝自后相弃如离妇焉其母凄咽武亦愤惋难处父既出英方睡武持小防锤击碎其首及挺之归惊愕视之已毙矣左右曰小郎君戏运防锤而致之挺之呼武至曰汝何戏之甚耶武曰焉有大朝人士厚其侍妾困辱儿之母乎故须击杀非戏之也父曰真严挺之之子而每抑遏恐其非器武年二十三为给事黄门侍郎明年拥旄西蜀累于饮筵对客骋其笔札杜甫拾遗乗醉而言曰不谓严挺之有此儿也武恚目久之曰杜审言孙子拟捋虎须合座皆笑以弥缝之武曰与公等饮馔谋欢何至于祖考耶房太尉绾亦微有所忤忧怖成疾武母恐害贤良遂以小舟送甫下峡母则可谓贤也然二公几不免于虎口矣李太白为蜀道难乃为房杜之危也其畧曰剑阁峥嵘而崔嵬一夫当门万夫莫开所守或非人化为狼与豺【此谓武之酷暴矣】朝避猛虎夕避长虵磨牙吮血杀人如麻锦城虽云乐不如早还家蜀道之难难于上青天侧身西望长咨嗟杜初自作阆中行豺狼当路无地游从或谓章仇大夫兼琼为陈拾遗雪狱【陈冕字子昂】髙适侍御与王江宁昌龄申寃当时同为义士也李翰林作此歌朝右闻之疑严武有刘焉之志支属刺史章彞因小瑕武遂杖杀之后为彞外家报怨严氏遂微焉
　　哀贫诫
　　余以曽子回车不入胜母之闾吕不韦有桐轮之媚是乃曾参立孝行之名不韦抱滛邪之责迩之进退者岂以二子而隲是非乎渚宫有李令者自宰延安本狡猾之徒也强为篇章而干谒时贵有归评事任江陵醝院常懐防士之心李令既识归君累求救贷而悉皆允诺又云某欲寻亲湖外辄假舍而安家族归君亦悯诺之李且乗舟而去不二旬其妻遣仆使告丐糇粮主人拯其乏絶李忽寄书于醝院情况欵密且异寻常书中有赠家室等诗一首意欲组织归君归君怏恨悔而不能明与率武陵渠江之务以糊其口焉举士沈擢既违名路从知长沙每述于同院众賔用兹戒慎焉李令寄妻诗曰有人教我向衡阳一度思归欲断肠为报艶妻兼少女与吾覔取朗州场
　　古制兴
　　文宗元年秋诏礼部髙侍郎锴复司贡籍曰夫宗子维城本支百代封爵便宜无令废絶常年宗正寺解送人恐有浮薄以忝科名在卿精拣艺能勿妨贤路其所试赋则准常规诗则依齐梁体格乃试琴瑟合奏赋霓裳羽衣曲诗主司先进五人诗其最佳者则李肱也次则王日斜见赋则文选中雪赋月赋也况肱宗室德行素明人才俱美敢不公心以辜圣教乃以牓元及第霓裳羽衣曲诗【任用韵】李肱开元太平时万国贺丰嵗梨园献旧曲玉座流新制凤管势参差霞衣竞揺曳醼罢水殿空辇余春草细蓬壶事已久仙乐功无替讵肯听遗音圣明知善继上披文曰近属如肱者其不忝乎有刘安之识可令著书执马孚之正可以为传秦嬴綂天下子弟同匹夫根本之不深固曹冏曷不非也评曰李君文章精练行义昭详策名于睿哲之朝得路于韦萧之室然止于岳齐二牧未登大任其有命焉
　　新罗诮
　　登州贾者马行余转海拟取昆山路适桐庐时遇西风而吹到新罗国其国君闻行余自中国而至接以賔礼乃曰吾虽僻处之歳有习儒者举于天阙登第荣归吾必禄之且厚乃知孔子之道被于华夏乎因与行余论及经籍行余避位曰庸陋贾竖长养虽在中华但闻土地所宜不识诗书之义熟诗书明礼律者其唯士大夫乎非小人之事也遂乃言辞扬舲背扶桑而去新罗君讶曰吾以中国之人尽娴典教不谓尚有无知之俗者行余还至乡井自以贪恡百味好衣愚昧不知学道为新罗所嗤况于英哲乎
　　饯歌序
　　李尚书讷夜登越城楼闻歌曰雁门山上雁初飞其声激切召至曰在籍之妓盛小藂也曰汝歌何善乎曰小藂是梨园供奉南不嫌女甥也所唱之音乃不嫌之授也今色将衰歌当废矣时察院崔侍御元范自府幕而拜即赴阙庭李公连夕饯崔君于镜湖光亭屡命小藂歌饯在座各为一絶句赠送之亚相为首唱矣崔下句云独向栢台为老吏皆曰侍御凤阁中书即其程也何以老于栢台众请改之崔让曰某但止于此任宁望九迁乎是年秋崔君鞫狱于谯中乃终于栢台之任矣杨封卢髙数篇亦其次也听盛小丛歌送崔侍御浙东亷使李讷绣衣奔命去情多南国佳人敛翠蛾曽向教坊听国乐为君重唱盛丛歌奉和亚台御史崔元范杨公留宴岘山亭洛浦髙歌五夜情独向栢台为老吏可怜林木响余声团练判官杨知至燕赵能歌有几人落花回雪似含嚬声随御史西归去谁伴文翁怨九春观察判官封彦冲莲幕才为緑水賔【庾杲之在王俭府似芙蓉泛緑水故有此句】忽乗骏马入咸秦为君唱作西湖调日暮偏伤去住人观察支使卢邺何郎戴豸别贤侯更吐歌珠宴庾楼莫道江南不同醉即陪舟檝上京游前进士髙湘谢安春渚饯宏千里仁风一扇清歌黛惨时方酩酊不知公子重飞觥处士卢溵乌台上客紫髯公共捧天书静镜中桃叶不须歌白苎耶溪暮雨起樵风
　　宗兄悼
　　滕倪苦心为诗嘉声早播逺之吉州谒宗人迈郎中吉守曰吾家鲜士此弟则千里之驹也每吟其白髪不知容相国也同闲客满头生又题鹭鸶障子云映水有深意见人无惧心且曰魏文酷陈思之学潘岳褒正叔之文贵集一家之芳安论宗从疎逺哉倪既秋试捧笈告游及留诗一首为别滕君得之怅然曰此生必不与此子再相见也乃祖于太臯之阁别异常情倪至秋深逝于商于之馆舍闻者莫不伤悼焉倪诗曰秋初江上别旌旗故国无家泪欲垂千里未知投足处前程便是听猿时误攻文字身空老却返樵渔计已迟羽翼凋零飞不得丹霄无路接差池
　　梦神姥
　　卢著作肇为华州纥干公泉防御判官游仙掌诸峯歇马于巨灵庙忽寐梦在数间空舍中见一老妪于大釡中燃火卢君询其所由曰老人是华岳神母也又问釡中煮者何物母曰橡子也用此奚为母愀然曰食之也卢曰且儿为五岳神主厌于祷祠母食树子岂无奉养之志乎母曰以神之道虽有君臣父子祸福本不相及矣祈祭之所不呼名字者不得飨焉卢梦觉召岳庙祝令别置神母位常馔出生一分公宴则阙在家忽遗忘之哕咽而体中不快也云谿子亲闻于范阳所述故书之
　　玉泉祠
　　余以神之道难明也视之不见听之不闻朝贤后于盟津报受禅于晋壤祷祀名山大川则其兆应也蜀前将军闗羽守荆州梦猪啮足自知不祥语其子曰吾衰暮矣是若征吴必不还尔果为吴将吕麾下所殛蜀遂亡荆州【今吴楚之俗梦半猪者乃书其屋柱而禳之】玉泉祠天下谓四絶之境或言此祠助土木之功而成祠曰三郎神三郎即闗三郎也允敬者则髣髴似覩之缁俗居者外戸不闭财帛纵横莫敢盗者厨中或先尝食者顷刻大掌痕出其面歴旬愈明侮慢者则长虵毒兽随其后所以惧神之灵如履氷谷非斋戒防净莫得居之
　　舞娥异
　　李八座翺潭州席上有舞柘枝者匪疾而顔色忧悴殷尧藩侍御当筵而赠诗曰姑苏太守青蛾女流落长沙舞柘枝满座绣衣皆不识可怜红脸泪双垂明府诘其事乃故苏台韦中丞爱姬所生之女也【亚卿之正卿之侄】曰妾以昆弟夭丧无以从人委身于乐部耻辱先人言讫涕咽情不能堪亚相为之吁叹且曰吾与韦族其姻旧矣速命更其舞服饰以袿延与韩夫人相见【夫人吏部之子】顾其言语清楚宛有冠葢风仪抚念如其所媵遂于賔榻中选士而嫁之也舒元舆侍郎闻之自京驰诗赠李公曰湘江舞罢忽成悲便脱蛮靴出绛帏谁是蔡邕琴酒客魏公懐旧嫁文姬李尚书初守庐江有重系者合当大辟引谳之时启鸣曰某偶黩典章即从诛戮然昔于羣小专习一艺愿于贵人之前试之死而无憾问之乃长啸也公命缓系而听之清声上彻云汉公曰不谓苏门之风出于赭衣之下可命鸾同游可与孙阮齐躅去其械梏蠲其罪戾后镇山南夜闻长笛之音而浏亮不絶问是何人吹之具对云府狱重囚令明日引来官吏递相尤怨夜使囚徒为乐罪累必深及至发龙吟之韵奏出塞之悲闺思乡情莫不凄切公曰汝之吹竹已得其能不事农业可为伶人尔卒歳而怜愍之便令奔去也夫徐晃持刑而行阵齐整慕容贷法而兵士倾心寛猛相济故无不均前闻于襄阳雕鹗髙举后有李汉南文学推能于李之双名真亚匹也虽杨杜之齐勲未比二侯之竒特者矣







　　云谿友议卷上
<子部,小说家类,杂事之属,云谿友议>
　　钦定四库全书
　　云谿友议卷中　　　　　　　唐　范摅　撰
　　书生　　　　　　　　玉箫化
　　苗夫人　　　　　　　　思归隐
　　买山防　　　　　　　　吴门秀
　　钱塘论　　　　　　　　辞雍氏
　　李右座　　　　　　　　衡阳遁
　　三乡略　　　　　　　　狂巫讪
　　彰术士　　　　　　　云中命
　　谭生刺　　　　　　　农忿
　　贤君鉴　　　　　　　澧阳防
　　白马吟　　　　　　　中山诲
　　賛皇勲　　　　　　　南黔南
　　书生
　　刘侍郎轲者韶右人也幼之罗浮九疑读黄老之书欲学轻举之道又于曹溪探释氏关戒遂披僧服焉【僧名湓纳】北之筠川方山等寺又居庐岳东林寺习南山钞及百法论咸得宗防焉独处一室数梦一人衣短褐曰我书生也顷因游学逝此一室以主寺僧不闻郡邑乃瘗于牖下而尸骸局促死者从直何以安也君能迁必有酬谢乃访于缁属果其然也寻改窆于虎溪之上求得一栢函刘君解所着之衣覆其骸骼是夜梦书生来谢持三鸡子劝轲立食之食讫当明爽虽冥寞之道某不妄言轲嚼一卵而吞二者犹豫未食手握之而觉后乃精于儒学而肄文章因防名第歴任史舘欲书梦中之事不可自为传记吏部韩公退之素知焉曰待余余暇当为一文賛后韩公左迁其文竟不成也刘君之修史时宰辅得人藩镇有事朝廷凡有瑕勣悉欲书之兾人惕励拟纵董狐之笔尤谤必生匿其功过又非史职常暮则沈湎而出韩公曰史官国之枢机也其如海纳之醉乎云谿子以刘公之居史舘而为两端夫杜微之聋也推蜀贤于葛亮阮籍之醉也托魏史于王沈恐危难之逼假聋醉而混时遇物从机即其尚也昔文王枯骨而德王岐周邹湛瘗甄舒而名魁岘首刘君因梦寐而解衣遂通三学可不谓古人乎前有郑广文防者明皇时为文舘故以广文号焉编集之外唯日嗜酒覩嫔妃之贵必致邦家之祸故杜工部遗之歌略曰广文到官舍置马堂阶下醉则乘马归颇遭官长骂诸公衮衮登台省广文先生官独冷诸公往往厌粱肉广文先生飰不足才名四十年座客寒无氊近者蘓司业【瓌】时时与酒钱予以刘磁州之醉与广文所同避嫌逺害未为非也
　　玉箫化
　　西川韦相公臯昔游江夏止于姜使君之舘【姜辅相国之从兄也】姜氏孺子曰荆寳已习二经虽兄呼于韦恭事之礼如父叔也荆寳有小青衣曰玉箫年才十嵗常令祗候侍于韦兄玉箫亦勤于应奉后一载姜使君入关求官而家累不行韦乃易居止头陁寺荆寳亦时遣玉箫往彼应奉玉箫年稍长大因而有情时亷使陈常侍得韦君季父书云侄臯乆客贵州切望发遣归觐廉察啓缄遗以舟楫服用仍恐淹留请不相见泊舟江渚俾篙工促行昏暝拭泪乃书以别荆寳寳顷刻与玉箫俱来既悲且喜寳命青衣从往韦以违觐日乆不敢俱行乃固辞之遂为言约少则五载多则七年取玉箫因留玉指环一枚并诗一首五年既不至玉箫乃黙祷于鹦鹉洲又逾二年洎八年春玉箫叹曰韦家郎君一别七年是不来耳遂絶食而殒姜氏愍其节操以玉环着于中指而同殡焉后韦公镇蜀到府三日询鞫狱情涤其寃滥轻重之系近三百余人其中一辈五器所拘偷视防事私语云仆射是当时韦兄也乃厉声曰仆射仆射忆得姜家荆寳否韦公曰深忆之姜曰即某是也公曰犯何罪而重羇缧荅曰某辞违之后寻以明经及第再选青城县令家人误舍库牌印等韦曰家人之犯固非己尤便与雪寃仍归墨绶乃奏授眉州牧敕下未令赴任遣人监守朱绂其荣留连賔幕属大军之后草创事繁经蓂荚数凋方问玉箫何在姜牧曰仆射维舟之夕与伊留约七载是期逾时不至乃絶食而殒因吟留赠玉环诗云黄雀衔来已数春别时难解赠佳人长吟不见鱼书至为遣相思梦入秦韦公闻之益増凄叹广修经像以报夙心且想念之懐无由再会时有祖山人者有少翁之术能令逝者相亲但令府公斋戒七日清夜玉箫乃至谢曰承仆射写经供佛之力旬日便当托生却后十二年再为侍妾以谢鸿恩临诀微笑曰丈夫薄情令人死生隔矣后韦公陇右之功终徳宗之代理蜀不替是故年深累迁中书令同平章事天下向附泸僰归心因作生日节镇所贺皆贡珍竒独东川卢八座送一歌姬未当破之年亦以玉箫为号观之乃真姜氏之玉箫也而中指有肉环隐出不异留别之玉环也京兆公曰吾乃知存殁之分一往一来玉箫之言斯可验矣论者以韦中书脱布衣不五秋而拥旌皇朝之盛罕有其伦然镇蜀近二纪云南诸蕃部落悉遣儒生教其礼乐易袵归仁彼我以盐铲货赂悉无怨焉后司空林公弛其规准别诱言往复通其防运而不赡金帛遂令部落懐二猾悍君蟊虿为羣侵逼城垒俘掠士庶妻子不啻万人雍陶先辈感乱后诗曰锦城南面遥闻哭尽是离家别国声于是黜韦帅之功削成都之爵且淮隂叛国名居定难之勲窦融要君迹践诸侯之列葢録其勲而不废其名也所失不合教戎濮诗书致闲兵法考其防怨有以而莫敢斥言顾乃削爵黜功是为大谬矣
　　苗夫人
　　张延赏相公累代台每宴賔客选子聓莫有入意者其妻苖氏太宰苗公晋卿之女也夫人有才鉴甚别英鋭特选韦臯秀才曰此人之贵无与比俦既以女妻之不二三嵗以韦郎性度髙廓不拘小节张公稍悔之至不齿礼一门婢仆渐见轻怠惟苗氏待之常厚矣其于众多视之悒怏而不能制遏也臯妻张氏垂泣而言曰韦郎七尺之躯学兼文武岂有沉滞儿家为尊卑见诮良时胜境何忍虚掷乎韦乃遂辞东游妻罄糚奁赠送清河公喜其往也賮以七驴防物每之一驿则附递一防而还行经七驿所送之物尽归之也其所有者清河氏所赠奁资及布囊书册而已清河公覩之莫可测也后权陇右军事防徳宗行幸奉天在西面之功韦独居其上车驾旋复之日自金吾持节西川替妻父清河公乃改易姓名以韦作韩以臯作翺人莫敢言之至天囘驿去府城三十里【上皇发驾日以为名】有人特报相公曰替相公者金吾韦臯将军非韩翺也苗夫人曰若是韦臯必韦郎也张公笑曰天下同姓名者何限彼韦生应已委弃沟壑岂能乗吾位乎妇女之言不足云尔【初有昝妪巫者每述祸祟其言多中乃云相公当直之神渐减韦郎拥从之神日増皆以妖妄之言不复再召也】苗夫人又曰韦郎比虽贫贱气凌霄汉每以相公所诮未尝一言屈媚因而见尤成事立功必此人也来早入州方知不误张公忧惕莫敢瞻视曰吾不识人从西门而出凡是旧时婢仆曾无礼者悉遭韦公棒杀投于蜀江展男子平生之志也独苗氏夫人无愧于韦郎贤哉贤哉韦公侍奉外姑过于布素之时海内贵门不敢忽于贫贱东床者矣所以郭泗濵圆诗曰宣父从周又适秦昔贤多少出风尘当时甚讶张延赏不识韦臯是贵人
　　思归隐
　　江西韦大夫丹与东林灵澈上人为忘形之契篇什唱和月居四五焉序曰澈公近以匡庐七咏见寄及吟咏之皆丽絶于文圃也【即莲花峯石镜虎跑泉聪明水白鹿洞铁船康王庙为七咏也】此七篇者俾予益起归欤之兴且芳时胜侣卜游于三二道人必当攀跻千仞之峰观九江之派是时也飘然而去不希京口之顾黙尔而游不假东门之送天地为一朝万物任陶铸夫二林翼翼松迳幽邃则何必措足于丹霄驰心于太古哉偶为思归絶句诗一首以寄上人法友谭幸先达其深趣矣予谓韦亚台归意未坚果为髙僧所诮歴览前代散髪海隅者其几人乎亚相丹寄庐山上人澈公诗曰王事纷纷无暇日浮生冉冉只如云已为平子归休计五老岩前必共君澈奉酬诗曰年老身闲无外事麻衣草座亦容身相逢尽道休官去林下何曽见一人
　　买山防
　　邕州蔡大夫京者故令狐相公楚镇滑台之日因道场见于僧中令京挈瓶鉢彭阳公曰此童眉目疎秀进退不慑惜其卑幼可以劝学乎师从之乃得陪相国子弟【青州尚书绪丞相绹纶也】后以进士举上第乃彭阳令狐公之举也寻又学究登科而作尉畿服既为御史覆狱淮南李相公绅忧悸而已颇得绣衣之称【吴汝南诣阙申寃蔡君先谤之曰是主上忧国之时乃臣下狥私之日】谪居澧州为厉员外所辱稍迁抚州刺史常称宇内无人对僧徒则非大品之谈遇道流则言五千之义接儒士自比端木之贤于仲尼次论周易则评先圣之谬来者纵得相许有始而无卒焉【谓丁遐秀才等】郡有汝水为放生池不与渔罟之事忽一人乗小舟钓于此蔡君张眦遣吏捕之钓者乃为诗曰抛却长竿卷却丝手携蓑笠献新诗临川太守清如镜不是渔人下钓时京览诗乃召之已去竟不言其姓字或有识者曰野人张顶也【顶字不惑本姓王氏而不言】蔡牧益自骄矜作诗以责商山四老曰秦末家家思逐鹿商山四皓独忘机如何髪霜相似更出深山定是非及假节邕交道经湘口零陵郑太守史与京同年逺以酒乐相迓座有琼枝者郑君之所爱而席之最姝蔡彊夺之行郑莫之竞也邕交所为多如此为德义者见鄙终不自悛行泊中兴颂所黾勉不前【地名在浯溪也】题篇乆之似有怅怅之意才到邕南制御失律伏法湘川权厝于此二子延近号诉苍天未终丧而俱逝论者以妄责四皓而欲买山于浯溪之间不徒言哉诗曰停桡积水中举目孤烟外借问浯溪人谁家有山卖
　　吴门秀
　　昔张茂先谓陆机曰君家兄弟龙跃云津顾彦先鳯鸣朝阳谓东南之宝已尽不意又见禇生【言禇陶也】故知吴门之徳不孤川渎之珍不匮矣予以宋齐已降朱张顾陆时有竒藻者欤陆郎中畅早耀才名辇毂不改于乡音自贺秘书知章贾相躭顾著作况讥调秦人至于陆君者矣贡举之年和羣公对雪落句云天人寜底巧剪水作花飞又山斋翫月诗曰野性平生唯好月新晴半夜覩婵娟起来自擘书破恰漏清光落枕前又经崔谏议亮林亭曰蝉噪入云风开无主花在越每经逰兰亭髙步禹迹石防之絶境如不系之舟焉初为西江王大夫仲舒从事终日长吟不亲公牍府公微言拂衣而去辞曰不可偶为大夫叅佐而妨志业也王乃固留不已请举自代然后登舟曰洿予侄得耳渠曾数辟不就畅召必来【陆洿贠外畅之侄也】而乃采药西山饮泉滫水【建昌之南也今新吴昔许真君铭曰有水曰滫有渔曰魧天地昏冥可以伏藏又谓真君淬剑之水铸锻者多于此水砥砺也】朝客闻之以为仕隐也美誉益彰及登兰省遇云阳公主下降刘都尉百僚举为傧相诗题之者顷刻而成其诗亦丽也咏诗曰劳将素手卷虾须琼室流光更缀珠玉漏报来过夜半可怜潘岳立踟蹰咏行障诗曰碧玉为竿丁字成鸳鸯绣带短长馨彊天上花顔色不隔云中语笑声诏作催妆五言诗一首曰【得花字】云安公主贵出嫁五侯家天母看调粉日兄怜赐花催铺栢子帐待障七香车借问妆成未东方欲晓霞内人以陆君吴音才思敏捷凡所调戱应对如流复以诗嘲之陆亦酬和六宫大咍凡十余篇嫔娥皆讽诵之例物之外别赐宫锦五十段楞伽瓶及唾盂各一枚以赏词翰之端也内人诗云十二层楼倚翠空鳯鸾相对立梧桐双成走报监门卫莫使吴歈入汉宫此篇或谓内学宋兰若昭姊妹所作也宋考功之孙也陆君酬曰粉面仙郎选圣朝偶逢秦女学吹箫须教翡翠闻王母不奈乌鸢噪鹊桥
　　钱塘论
　　致仕尚书白舍人初到钱塘令访牡丹花独开元寺僧惠澄近于京师得此花栽始植于庭栏圏甚宻他处未之有也时春景方深惠澄设油幕以覆其上牡丹自此东越分而种之也会徐凝自富春来未识白公先题诗曰此花南地知难种慙媿僧闲用意栽海燕解怜频睥睨胡蜂未识更徘徊虚生芍药徒劳妬羞杀玫瑰不敢开唯有数苞红幞在含芳只待舍人来白寻到寺看花乃命徐生同醉而归时张祜榜舟而至甚若疎诞然张徐二生未之习稔各希首荐焉中舍曰二君论文若廉白之鬭鼠穴胜负在于一战也遂试长劒倚天外赋余霞散成绮诗试讫解送以凝为元祜其次耳张曰祜诗有地势遥尊岳河流侧让关多士以陈后主日月光天徳山河壮帝居此徒有前名矣又祜题金山寺诗曰【此寺大江之中】影中流见钟声两岸闻虽綦毋潜云塔影挂青汉钟声和白云此句未为佳也祜观猎四韵及宫词白公曰张三作猎诗以较王右丞予则未敢优劣也王维诗曰风劲角鸣将军猎渭城草枯鹰眼疾雪尽马蹄轻忽过新丰戍还归细栁营回看落鴈处千里暮云平张祜诗曰晓出禁城东分围浅草中红旗开向日白马骤迎风背手抽金镞翻身控角弓万人齐指处一鴈落寒空白公又以宫词四句之中皆偶对何足为竒不如徐生云今古长如白练飞一条解破青山色徐凝赋曰谯周室里定游夏于丘防马守帷中分易礼于卢郑如我明公荐防岂偏党乎张祜曰虞韶九奏非瑞马之空音荆玉三投伫良工之必鉴且鸿钟运击瓦缶雷鸣荣辱糺纷复何定分祜遂行歌而迈凝亦鼓枻而归二生终身偃仰不随乡试者矣先是李阙林宗杜殿中牧与白公辇下较文具言元白诗体舛杂而为清苦者见嗤因兹有恨也白为河南尹李为河阳令道上相遇尹乃乘马令则肩舆似乖趍事之礼尝谓乐天为嗫嚅公闻者皆笑乐天之名稍减矣白尹曰李直木【林宗字也】吾之犹子也其锋不可当后杜舍人之守秋浦与张生为诗酒之交酷吟祜宫词亦知钱塘之嵗白有是非之论怀不平之色为诗二首以髙之曰谁人得似张公子千首诗轻万戸侯又云如何故国三千里虚唱歌词满六宫张君诗曰故国三千里深宫二十年一声河满子双泪落君前此歌宫娥讽念思乡而起长门之思也祜复游甘露寺观前卢肇先辈题处曰不谓三吴有此诗人也祜曰日月光先到山川势尽来卢曰地从京口断山到海门回因而仰伏愿交于此士矣
　　辞雍氏
　　崔涯者呉楚之狂生也与张祜齐名每题一诗于倡肆无不诵之于衢路誉之则车马继来毁之则杯盘失错嘲妓曰虽得蘓方木犹贪玳瑁皮懐胎十个月生下昆仑儿又布袍披袄火烧氊纸补箜篌麻接更着一双皮屐子纥梯纥榻出门前又嘲李端端黄昏不语不知行鼻似烟窻耳似铛独把象牙梳插昆仑山上月初生端端得此诗忧之涯使院饮回遥见二子蹑屐而行乃道傍再拜战惕曰端端祗候三郎六郎伏望哀之又重赠一絶句粉饰之于是大贾居豪竞臻其户或戯之曰李家娘子才出墨池便登雪岭何期一日黒白不均红楼以为笑乐无不畏其嘲谑也祜涯乆在维天下宴清篇词纵逸贵达钦惮呼吸风生颇畅此时之意也赠诗曰觅得黄骝被绣鞍善和坊里取端端扬州近日浑成差一朶能行白牡丹杂嘲二首二年不到宋家东阿母深居僻巷中含泪向人羞不语琵琶断倚屏风日暮迎来画阁中百年心事一宵同寒鸡鼓翼纱外已觉恩情逐晓风又悼妓诗曰赤板桥西小竹篱槿花还似去年时淡黄衫子都无色肠断丁香画雀儿崔生之妻雍氏者乃扬州总効之女也仪质闲雅夫妇甚睦雍族以崔郎甚有诗名资赡每厚崔生常于饮食之处略无惮敬之顔但呼妻父雍老而已雍乆之而不能容勃然仗劒呼女而出谓崔秀才曰某河朔之人惟习马养女合嫁军门徒慕士流之徳小女违公不可别醮便令出家汝不从吾当挥劒立令涯妻剃发为尼涯方悲泣悔过雍亦不听分诉亲戚挥恸别易会难涯不得已裁诗留赠至今江浦离愁莫不吟讽是诗而惜别也诗曰陇上流泉陇下分断肠呜咽不堪闻姮娥一入月中去巫峡千秋空白云
　　李右座
　　李相公林甫当开元之际与巷陌交通权等人主天下之能名须出其门也如不称意者必遭窜逐之祸虽杨国忠之盛未得侔焉其姬爱之众皆不胜其珠翠尝赐宫娥二人一者潜归私家经旬方还相公乃亦不知其荣显谓之右座相公轩葢诸侯见者如履氷谷举子尉迟匡幽并耿概之士也以频年不第投书于右座皆击刺之説匡有暮行潼关之作云明月飞出海黄河流上天又观内人楼上踏歌曰芙蓉初出水桃李总无言又塞上曲云夜夜月为青冢镜年年雪作黒山花相公鉴此句曰得非才子乎若使匡伏恨衔寃不假陶铸之力则从古以来贤才屈抑多矣岂为进人乎岂为贤相乎及得相见右座曰有一萧颖士既叨科第轻时纵酒不遵名教尝忤吏部王尚书丘然以文识该通孰为其敌君子不遗其言几至鞭扑子之诗篇幸未方于颖士且吾之名复异于王公【言王吏部】重欲相干三思可矣匡知右座见怒惶怖而趋出栖迟无依退归林墅罢寗戚之髙歌効约成之独乐登山临水劳灼灼之音焉且李君之为辅翼妬贤害能太平之基因而覆餗也昔重华登用进二八于明君姬旦为相述四人于少主故行流殛之刑成吐握之美乃帝子之股肱万方之轨度也若李丞相恣行残贼不慕姚姬卒罹其殃乃其宜矣
　　衡阳遁
　　徐侍郎安贞乆居中书省常叅李右丞议恐其罪累乃逃衡山岳寺为东林掇蔬行者诈喑哑不言者数年后值修建佛殿僧中选善书者题其梁已二三人矣而徐行者跨过掌事怒以杖连击其背行者乃画地曰某口虽不言昔年曾学大书也乞试之及试乃题数行羣僧皆悦服因遣尽书之时李北海邕游岳过寺观其题处曰不知徐公在此乃召至握手而言曰朝列于公已息论矣遂解其布褐饰以簮裳僧尝杖击者潜匿无地徐谓邕曰吾恐逢非罪遯迹深山凡庸僧辈安能识我汝无疑也江夏公因戱之云徐侍郎曾吟岘山思驻马汉水忆回舟又暮雨夜犹湿春风防正开徐曰喑哑之日时亦黙而诵之【二聨乃安贞佳句也】因同载北归止潭州察使水亭相迓徐侍郎指李北海呼曰行者潇湘逢故人得随归客止乎汀洲之娱若幽谷之覩太阳者矣不然委顿岩谷卒于寺隷也
　　三乡略
　　云谿子素闻三乡之咏怅然未明其所自也洎得吴郡陆君贞洞仅纪其年代而不知其人奚用序乎然羣书有无名氏乐府集无名氏诗今检陆君之诗序亦云姓字而不书夫序者述作之本意也编其旧序是诗继和者多不能徧録略举十余篇以次之无名序曰余本耶溪东与同志者二三纫兰佩蕙每贪幽闲之境翫花光于松月之亭竟昼绵宵往往忘倦洎乎初笄至于五换星霜矣自后不得已从良人西入函关寓居晋昌里第其居也门絶嚣尘花木丛翠东西隣二佛宫皆上国胜游之最伺其闲寂因游览焉亦不辜一时之风月也不意良人已矣邈然无依帝里芳春吊影东迈涉浐水歴渭川背终南陟太华经虢略抵陜郊挹嘉祥之清流面女几之苍翠凡经过之所皆曩昔防笑之地绸缪之所衔寃茹叹举目魂销虽残骸尚存而精爽都失假使潘岳复生无以悼其幽思也遂命笔聊题终不能涤其怀抱絶笔恸哭而去以翰墨非妇人女子之事名字是故而不书时会昌壬戌嵗仲春十九日又赋诗曰昔逐良人西入关良人身殁妾空还谢娘卫女不相待为雨为云过此山和诗十一首进士陆贞洞惆怅残花怨暮春孤鸾舞镜倍伤神清词好个干人事疑是文姬第二身同前王祝女几山前岚气低佳人留恨此中题不知云雨归何处空使王孙见即迷刘谷兰蕙芬芳见玉姿路傍花笑景迟迟苎萝山下无穷意并在三乡惜别时王涤浣纱游女出关东旧迹新词一梦中槐陌栁亭何限事年年回首向春风李昌邺红粉萧娘手自题分明幽怨发云闺不应更学文君去泣向残花归剡溪王硕无姓无名越水濵芳词空怨路傍人莫教才子偏惆怅宋玉东家是旧邻李缟会稽王谢两风流王子沈沦谢女愁归思随文字在路傍空为感千秋张绮洛川依旧好风光莲帐无因见女郎云雨散来音信断此生遗恨寄三乡高衢南北千山与万山轩车谁不思乡关独留芳翰悲前迹陌上恐伤桃李顔韦冰来时欢笑去时哀家国迢迢向越台待写百年幽思尽故宫流水莫相催五言复覩三乡题处留赠贾驰壁古字未灭声长响不絶蕙质本如云松心应耐雪耿耿离幽谷悠悠望瓯越杞妇哭夫时城崩无此说
　　狂巫讪
　　太仆韦卿觐欲求夏州节度使有巫者知其所希忽诣韦门曰某善祷祝星神凡求官职者必能应之韦卿不知其诳诈令择日夜深于中庭备酒菓香灯等巫者乘醉而至请韦卿自书官阶一道防启于醮席既得手书官衔仰天大叫曰韦觐有异志令我祭天韦公合族拜乞曰山人无以此言百口之幸也凡所翫用财物悉与之时湖上崔大夫偘充京尹有府囚叛狱谓巫者是其一辈里胥诘其衣装忽异巫情窘乃云太仆韦觐曾令我祭天我欲陈告而以家财求我非窃盗也既当申奏宣宗皇帝召觐至其殿前获明寃状复召宰臣诏曰韦觐城南上族轩葢承家昨为求官遂招诬谤无令酷吏加之罪其师诬诳便付京兆处死讫申韦则量事受责门下议贬潘州司马云谿子曰昔晋献因孋姬之譛申生不终孝道汉武信江充之佞太子以至捐躯事莫争于当时仁必伤于旧史我宣宗文武光孝皇帝亲综万机恩覃九裔可以农轩比徳舜禹同规测韦氏之深寃获全家之盛族虽之岭隅亦其幸也观察李明远诗北鸟飞不到南人谁去游天涯浮瘴水岭外向潘州草木春秋暮猿猱日夜愁定知迁客泪应只对君流
　　彰术士
　　昔许谓薄姬必贵何颙谓曹瞒必杰是挟天子而号令诸侯其言所騐编于简牍夫艺术于时者不可不申扬讃淛东李尚书襄闻婺女二人有异术曰娄千寳吕元芳发使召至既到李公便令止从事家从事问曰府主八座更作何官元芳对曰适见尚书但前浙东观察使恐无别拜千寳所述亦尔从事黙然罢问及再见李公李公曰仆他日何如二术士曰稽山竦翠湖栁垂隂尚书画鹢百艘正堪游观昔人所谓人生一世若轻尘之着草何论异日之荣悴荣悴定分莫敢面陈因问幕下诸公元芳曰崔副使刍言李推官正范器度相似但作省郎止于郡团练李判官服古自此大醉不过数场何论官矣观察判官任毂止于小谏不换朱衣杨损支使评事虽骨体清瘦幕中诸賔福夀皆不如卢判官纁虽即状貌光泽比团练李判官在世日月稍乆寿亦不如副使与杨李三人禄秩区分矣二术士所言咸未之信无以证焉是后李服古不过五日而逝诚大醉不过数场也李尚书及诸从事验其所説敬之如神时罗郎中绍权赴任明州窦余少卿【常之子也】赴台州李公于席上问台明二使君如何娄千寳曰窦使君必当再醉望海亭罗使君此去便应求道四明山不游尘世矣窦少卿罢郡再之府庭是重醉也罗郎中迁于海岛故以学道为名知其不还也李尚书归义兴未几薨变是无他拜也卢纁判官校理明年逝于宛陵使幕李服古判官稍乆矣为少年也任毂判官才为补阙休官归圃是不至朱紫也崔刍言郎中止于吴兴郡李正范郎中止于九江郡二侯皆自南宫止于名郡是乃禄秩相参独杨损尚书三十年来两为给事再任京尹防御三峰青州节使年逾耳顺官歴藩垣浙东同院诸公福寿悉不如也皆依娄吕二生所説焉又杜胜给事在杭州之日问娄千寳曰胜为宰相之事何如曰如筮得震卦有声而无形也【周易卜得震卦如闻雷不见其形凡事皆不成遂也】当此之时或隂人之所譛也领大镇必忧悒成疾可以修禳之后杜公为度支侍郎有直上之望草麻待宣府吏已上于杜公门搆板屋将布沙堤忽有东门骠骑奏以小疵而承防以蒋伸侍郎拜相杜出镇天平忧悒不乐失其大望也乃叹曰金华娄山人之言果应矣欲令招千寳元芳又曰娄吕二生孤云野鹤不知栖宿何处杜尚书寻亦薨于郓州钟离侑少詹昔嵗闲居东越覩斯异术每求之二生不可得也云谿子盖自童騃之年知之方敢备録
　　云中命
　　明皇幸岷山百官皆窜辱积尸满中原士族随车驾也伶官张野狐觱栗雷海清琵琶李年唱歌公孙大娘舞劒初上自击羯鼔而不好弹琴言其不俊也又寜王吹箫薛王弹琵琶皆至精妙共为乐焉唯李年奔迫江潭杜甫以诗赠之曰岐王宅里寻常见崔九堂前几度闻正值江南好风景落花时节又逢君年曾于湘中采访使筵上唱红豆生南国秋来发几枝赠君多防缬此物最相思又清风朗月苦相思荡子从戎十载余征人去日殷勤嘱归雁来时数附书此词皆王右丞所制至今梨园唱焉歌阕合座莫不望行幸而惨然年唱罢忽闷絶仆地以左耳防暖妻子未忍殡殓经四日乃苏曰我遇二妃令教侍女兰苕唱祓禊毕放还且言主人即复长安而有中兴之主也谓年有何忧乎后李校书羣玉既解天禄之任而归涔阳经湘中乗舟题二妃庙诗二首曰小孤洲北浦云邉二女明妆共俨然野庙向江春寂寂古碑无字草芊芊东风近墓吹芳芷落日深山哭杜防犹似含嚬望巡狩九疑如黛隔湘川又黄陵庙前莎草春黄陵女儿茜裙新轻舟小檝唱歌去水逺山长愁杀人后又题曰黄陵庙前春已空子规滴血啼松风不知精爽落何处疑是行云秋色中李君自以第三篇春空便到秋色踟蹰欲改之乃有二女郎见曰儿是娥皇女英也二年后当与郎君为云雨之游李君乃悉具所陈俄而影灭遂掌其神塑而去重涉湖岭至于浔阳浔阳太守段成式郎中素为诗酒之交具述此事段公因戏之曰不知足下是虞舜之辟阳侯也羣玉题诗后二年乃逝于洪井段乃为诗哭李四校书曰酒里诗中三十年纵横唐突世喧喧明时不作祢衡死傲尽公卿归九泉又曰曾话黄陵事今为白日催老无男女累谁哭到泉台
　　谭生刺
　　真娘者吴国之佳人也时人比于蘓小小死吴宫之侧行客感其华丽竞为诗题于墓栉比鳞臻有举子谭铢者吴门秀逸之士也因书絶句以贻后之来者覩其题处经游之者稍息笔矣诗曰虎丘山下冢累累松柏萧条尽可悲何事世人偏重色真娘墓上独题诗
　　农忿
　　东川处士栁全节习百家之言衣华阳鹤氅或呼为栁尊师又曰栁百经也有子棠应进士举才思优赡见者竒之厐严舍人睠眄诸歌姬方戏于堦问墙头何人也曰栁秀才也遽命姬者饰妆召栁秀才对观之庞公曰恐墙上逺见不得分明因请细而观瞩棠深耻之不辞而去时裴谏议休相公因封事出汉州即棠旧知也闻棠来且喜及晋谒则蓝衫木简而已裴公问其故对曰名场孤寒虚掷光景欲求斗粟之养以成子道焉有宴召冯戡胡据栁棠三举士裴公于棠名下注曰此栁秀才已于盐铁承事不用屈私令棠见之葢惜其举子也栁棠之欲罢举者为厐门之有失耳乃弃蓝袍而归旧服非时请见司谏司谏慨然谓曰子年方少篇翰如流不可垂长坂兰谢深林况今急士之秋必能首送兼与荐书开成二年上第后归东川歴旬但于狭斜旧游之处不谒府主杨尚书汝士杨公谓诸賔曰每见报前栁棠秀才多于妓家饮酒或三更至暮竟未相访社日必相召焉及召棠至已在醉乡矣斟三器酒内一巨鱼杯棠不即饮杨公乃诮曰文章谩道能吞鳯杯酒何曾解吃鱼今日梓州张社防应须遭这老尚书棠荅曰未向燕台逢厚礼幸因社会接余欢一鱼吃了终无恨鲲化成鹏也不难初棠与冯戡争先棠所颉颃及第后戡与诗曰桃花浪里成龙去竹叶山头退鹢飞棠戡为友甚善焉栁毎于东川席上狂纵日甚干忤杨公诗曰莫言名位未相俦风月何曽阻献酬前辈不须轻后辈靖安今日在衡州靖安李宗闵尚书与杨公中外昆弟况有朗陵之分东川益怒为书让其座主髙锴侍郎曰栁棠者凶悖嚚竪识者恶之狡过仲容才非夫子且膺门之贵岂宜有此生乎小宗伯曰某滥司文柄以副悬旄夙夜兢惶恐招讪谤是以搜求俊彦兾辅聪明不敢蔽才与棠及第东川又书曰昔周公挞伯禽以戒成王也昌邑杀王式【式昌邑之师也】而怨霍光乎岂不由师傅之情尔兴亡之道孔子先推徳行然后文学焉吾师垂训千古不易前书云不敢蔽才何必一栁棠矣以篇章取之寜失于何植王涤也髙公又复书曰唐尧之圣也不致丹朱之贤宣尼之明也不免仲由之害如其可化安有坠典伊祁九子尽可等于黄唐门人三千悉能继于顔闵棠者自求瑕玷难以磨灭其所忤黩尊威亦予谬举之过也棠闻二公交让不任忧惕又不敢逺申卑谢遂之劔州王使君使君者善画松竹狗以十五侯而四郡守棠至聨夕而饮王君辞曰某以衰朽恐乖去就小男忝趋文场不知许容侍座否老夫暂归憩歇焉王氏之子洎醉轻易之甚棠呵之曰公称举人与棠分有前后画师之子安得无礼于先辈乎王氏乃自去其道服空戴黄葛巾谓棠曰我大似贤尊尊师幸不喧耳棠转益怒叱咤而散栁生虽登科第始参越嶲军事而夭防且渤海髙公三牓一百二十人多平人得路若栁棠者诚累恩门举主升平裴公曰人不易知乎
　　贤君鉴
　　唐宣宗十二年前进士陈玩等三人应博学宏词选所司考定名第及诗赋论进呈讫上于延英殿诏中书舍人李播等对上曰凡考试之中重用字如何中书对曰赋忌偏枯丛杂论忌褒贬是非诗忌縁题落韵【只如白云起封中诗云封中白云起是也】其间重用文字乃是庶几亦非常有例也又曰孰诗重用字对曰钱起湘灵鼔瑟诗有二不字诗曰善抚云和瑟常闻帝子灵冯夷空自舞楚客不堪听逸韵谐金石清音发杳冥苍梧来怨慕白芷动芳馨流水传湘浦悲风过洞庭曲终人不见江上数峯青上览钱公此年宏词诗曰其一种重用文字此诗似不及起起则今之协律之字也合于匏革宫商即变郑卫文奏惟谢朓云洞庭张乐地潇湘帝子游云去苍梧野水还江汉流此比鼓瑟一篇摛藻妍华无以加其前进宏词诗重用字者登科更待明年考校起诗便付吏选
　　澧阳防
　　故荆州杜司空悰自忠武军节度使出澧阳宏词李宣古者【李生会昌三年王起侍下上第】数陪游宴每谑戏于其座或以铅粉傅其面或以轻绡为其衣侮慢既深杜公不能容忍使卧宣古于泥中欲辱之槚楚也长林公主闻之不待穿履奔出而救之曰尚书不念诸子学文拟陪李秀才砚席岂有饮筵而举人细过待士如此异时那得平阳之誉乎遂遣人扶起李秀才于东院以香水沐浴更以新衣却赴中座贵主防京兆公请为诗兾弥缝也李生得韵书之不劳思忖也诗曰【得髙字】红灯初上月轮髙照见堂前万朶桃觱栗调清银字管琵琶声亮紫檀槽能歌姹女顔如玉解饮萧郎眼似刀争奈夜深抛耍令舞来按去使人劳杜公赏诗贶物十箱希无愧于一醉也后二子裔休孺休皆以进士登科人谓之曰非其母贤不成其子时澧州宴席酒糺崔云娘者形貌瘦瘠而戏调罚于众賔兼恃歌声自以为郢人之妙也李生乃当筵一咏遂至钳口又杜牧侍郎罢宣城幕经陜圻有録事肥而且巨敏其言词牧为诗以挫焉复州陆岩梦桂州筵上赠胡予女一诗至今欢狎之所辞吟之篇无不低顔变色也李宣古赠崔云娘何事最堪悲云娘只首竒瘦拳抛令急长嘴出歌迟只怕肩侵惟愁骨透皮不须当戸立头上有钟馗杜紫防赠肥録事盘古当时有远孙尚令今日逞家门一车白土将泥项十幅红旗补破裩瓦官寺里逢行迹华岳山前见掌痕不须啼哭愁难嫁待与书报乐坤陆君赠胡予女自道风流不可攀那堪蹙頞更頺顔眼睛深却湘江水鼻孔髙于华岳山舞态固难居掌上歌声应不绕梁间孟阳死后欲千载犹有佳人觅往还
　　白马吟
　　平曾以凭人傲物多犯讳忌竟没于县曹知己叹其运蹇也薛平仆射出镇浙西投谒主礼稍薄曾留诗以讽之曰梯山航海几﨑岖来谒金陵薛大夫髭髪时趋劒防衣冠俨处拜冰壶诚知两轴非珠玉深愧三缣防旅途今日楚江风正好不须回首望勾吴薛闻之曽出境遣吏追还縻留数日又献絷白马诗曰白马披鬃练一团今朝被绊欲行难雪中放去空寻迹月下牵来只见鞍向北长鸣天外逺临风斜控耳邉寒自知毛骨还应异更请孙阳仔细防河东公覩诗曰不留绊行轩那得观其毛骨遂以殊礼相待厚送篚赂饯行曾后游蜀川谒少师李固言相公在成都賔舘则李珪郎中郭圆贠外陈防端公袁不约侍郎来择书记薛重评事皆逺从公可谓莲幕之盛矣曾每与诸公评论则言笑弥日侍于相公则轻佻无所畏怵遂献雪山赋一首言雪山虽兹洁白之状叠嶂攅峰夏日清寒而无草木华茂为人采掇以李公罕作文章废其庠序也相公读赋命推出曾曽不逾旬又献鯸鮧鱼赋言此鱼触物而怒翻身上波为鵄鸢所获奈鲂鱮之何相公览赋而笑曰昔赵元淑之狂简袁彦伯之机防无以过焉然爱其文彩投贽者无以出于曾曾有过忤不至深罪矣乃知相公之用心乎又作潼关赋而刺中朝此关倚太华瞰黄河虽来往攸同而欢有异也乃与贾岛齐谴为时所忽至于潦倒诚可惜哉后温庭筠为赋亦讥刺少于平贾而谪方城尉乃诗曰侯印不能封李广别人丘陇似天山举子纪唐夫有诗送之时温庭筠作尉纪唐夫得名葢因文而致也诗曰何事明时泣玉频长安不见杏园春鳯凰诏下虽霑命鹦鹉才髙却累身且饮緑醽消积恨莫辞黄绶拂行尘方城若比长沙远犹隔千山与万津
　　中山悔
　　襄阳牛相公赴举之秋每为同袍见忽及至升超诸公悉不如也尝投贽于刘补阙禹锡对客展卷飞笔涂窜其文且曰必先辈未期至矣然物谢礲砺终为怏怏歴三十余嵗刘转汝州陇西公镇汉南枉道驻旌旄信宿酒酣直笔以诗喻之刘公承诗意方悟往年改张牛公文卷因诫子弟咸元承雍等曰吾立成人之志岂料为非况汉上尚书高识达量罕有其比昔主父偃家为孙所夷嵇叔夜身死钟防之口是以魏武诫其子云吾大忿怒小过失慎勿学焉汝辈修进守中为上也席上赠汝州刘中丞襄州节度牛僧孺诗曰粉署为郎四十春今来名辈更无人休论世上升沈事且鬬罇前见在身珠玉会应成咳唾山川犹觉露精神莫嫌恃酒轻言语曾把文章谒后尘奉和牛尚书汝州刺史刘禹锡昔年曾忝汉朝臣晚嵗空余老病身初见相如成赋日后为丞相扫门人追思往事咨嗟乆幸喜清光语笑频犹有当时旧冠劔待公三日拂埃尘牛公吟和诗前意稍解曰三日之事何敢当焉【宰相三朝后主印可以升降百司也】于是移宴竟夕方整前驱也中山公谓诸賔友曰予昔与权丞相徳舆庾词同舍郎莫之会也【庾词语时人罕知】与韩退之愈优劣人物两浙袁给事同肩与李表臣程突梯而侮李兵部绅与栁子厚宗元评修国史而薄侍郎衮与吕光化论制诰而鄙席舍人防余二十八年在外五为刺史【言遵道路知蘓杭五郡】而不复亲台省以此将知清途隔絶其自取乎或有淡薄相于缄翰莽卤者每吟张博士籍诗云新酒欲开期好客朝衣暂脱见闲身对花木则吟王右丞诗云兴阑啼鸟换坐乆落花多则幽居之趣少安乎余友稀旧人苦为异代近日为文都不惬意洛中白二十居易苦好余秋水咏曰东屯沧海阔南壤洞庭寛又石头城下作云山连故国周遭在潮打空城寂寞回余自知不及蘓州韦十九郎中应物诗曰春潮带雨晚来急野渡无人舟自横尝过洞庭虽为一篇静思杜贠外甫落句云年去年来洞庭上白苹愁杀白头人鄙夫之言有愧于杜公也杨虞卿校书过华山诗曰河势昆仑远山形菡萏秋此句实为佳对又皇甫博士湜鹤处鸡羣赋云若李君之在边非贤莫并如屈原之相楚唯我独醒然二君矜衒俱为朝野之絶伦余亦昔时直气难以为制因作一口号赠歌人米嘉荣曰唱得梁州意外声旧人唯有米嘉荣近来年少轻前辈好染髭须事后生夫人游尊贵之门常须慎酒昔赴吴台州大司马杜公鸿渐为余开宴沉醉归驿亭稍醒见二女子在旁惊非我有也乃曰郎中席上与司空诗特令二乐伎侍寝且醉中之作都不记忆明旦修状啓陈谢杜公亦优容之何施面目也余以郎署州牧轻忤三司岂不过哉诗曰髙髻云鬟宫様妆春风一曲杜韦娘司空见惯寻常事断尽蘓州刺史肠中山刘公【后以太子校书尚书令呼为刘州牧也】曰顷在州少逢賔客纵有停舟相访不可乆留乃独吟曰巴人泪逐猿声落蜀客舟从鸟道来忽得京洛故人书题对之零涕又曰浮生谁至百年倐尔衰暮富贵穷愁实其常分胡为嗟惋焉
　　赞皇勲【朱崖太尉之封也】
　　石雄仆射初与康诜同为徐州王侍郎智兴首校王公忌二人骁勇奏守本官雄则许州司马也寻授石州刺史有李约者以石使君许下之日曾约资货累自窘索后诣石州求其本物既入石州境约迟疑恐石君怒遇里有神祠祈飨皆谓其灵约乃号啓于神之祝父子俱称神下索纸笔命约书之约又不识文字求得村童口占之曰石使君此去当有重臣抽擢而立武功合为河阳鳯翔节度复有一官失望所以此事须閟宻不令异耳闻之约以巫祝之言先白石君石君相见甚悦防潞州刘从谏背叛朝廷议欲讨伐賛皇时为上宰乃用雄为将雄奋武夺得天井关后其刘振又破黒山诸蕃部落走南单于迎公主归国皆雄之展效也然是鹰犬之功非良宰不能驱驰者及李公以太子少保分洛石仆射诣中书论官曰雄立天井闗及黒山之功以两地之劳更希一镇养老相府曰仆射潞州之功国家以酬河阳节度使西塞之绩又拜鳯翔在两镇之重岂不为酬赏也石乃复为左右统军不惬其望悉如巫者之言焉太尉相公洎谪潮州有客复陈石仆射神祠之验明其盛衰有数稍抑其噎郁乎再贬朱崖道中诗曰十年紫殿掌鸿钧出入三朝一品身文帝宠深陪雉尾武皇恩重宴龙津黒山永破和亲国乌岭全坑跋扈臣自是功髙临尽处祸来名灭不由人又登崖州城楼曰独上髙楼望帝京鸟飞犹是半年程青山欲似留人住百匝千遭绕郡城先是韦相公执谊得罪薨变于此今朱崖有韦公山栁宗元员外与韦丞相有龆年之好三致书与广州赵尚书宗儒相公劝表雪韦公之罪始诏归京兆至今山名不革矣賛皇感其逺谪不还为文以祭曰维大中年月日赵郡李徳裕谨以蔬醴之奠敬祭于故相国韦公仆射之灵呜呼皇道咸寜借乎贤相徳迈臯陶功宣吕尚文学世推智谋神贶一遘谗嫉逺投荒障地虽厚兮不察天其髙兮不谅野掇涧苹思违秬鬯信成祸深业崇身丧某亦窜迹南陬从公旧丘永泯轩裳之愿长为猿鹤之愁嘻吁絶域寤寐西周傥知公者恻公非罪不知我者谓我何求其心水其死休临风敬吊愿与神游呜呼云云或问赞皇公之秉钧衡也毁誉无如之何削祸乱之阶辟孤寒之路好竒而不奢好学而不倦勲业素髙瑕疵不顾是以结怨豪门取尤羣彦【光福王起侍郎自长庆三年知举后二十一嵗复为仆射武皇朝犹主国凡有亲戚在朝者不得应举逺人得路皆相贺庆而已】后之文场困辱者周人之思乡焉皆曰八百孤寒齐下泪一时回首望崖州
　　南黔南
　　南中丞卓吴楚游学十余年衣布缕乗牝卫薄游上蔡蔡牧待之似厚而为客吏难阻每宴集令召则云南秀才自以衣冠不整称疾不赴南生羇旅穷愁似无容足之地唯城南鬻饭老妪待之无厌色后十七年为蔡牧到郡乃曰古人一饭之恩必报眦睚之怨必酬吾虽位微幸当斯日也遂戮仇吏而奠饭妪焉转黔南经略使大更风俗凡是溪坞呼吸文字皆同秦汉之音甚有声誉先栁子厚在栁州吕衡州温嘲谑之曰栁州栁刺史种栁栁江邉栁馆依然在千株栁拂天至南公至黔南又以故人嘲曰黔南南太守南郡在云南闲向南亭醉南风变俗谈譔駮史三十卷与马史殊贯班书小异三国二晋已下之文多被攻难每于朝野搉论莫能屈之者乎唯呉武陵郎中刘轲侍御俱服其才识也初为拾遗与崔詹事黯因谏诤出宰崔为支江令南为松滋令二谏垣公矫翼翩翩无所羁束双名并扇二邑绥然公府常为髙榻相待南公犹赠副戎等诗曰翺翔曾在玉京天堕落江南路几千从事不须轻县宰满身犹带御炉烟










　　云谿友议卷中
<子部,小说家类,杂事之属,云谿友议>
　　钦定四库全书
　　云谿友议卷下　　　　　　唐　范摅　撰
　　和戎讽　　　　　　　去山泰
　　因嫌进　　　　　　　讯岳灵
　　沈母议　　　　　　　长证
　　祝坟应　　　　　　　郭仆竒
　　名义士　　　　　　　江客仁
　　艶阳词　　　　　　　温裴黜
　　琅琊忤　　　　　　　巢燕词
　　题红怨　　　　　　　羡门逺
　　金仙指　　　　　　　蜀僧喻
　　杂嘲戱　　　　　　　窥衣帷
　　闺妇歌
　　和戎讽
　　宪宗皇帝朝以北师频侵边境大臣奏议古者和亲之有五利而日无千金之费上曰比闻有一卿能为诗而姓氏稍僻是谁宰相对曰恐是包子虚冷朝阳皆不是也上遂吟曰山上青松陌上尘云泥岂合得相亲世路尽嫌良马瘦唯君不弃卧龙贫千金未必能移姓一诺従来许杀身莫道书生无感激寸心还是报恩人侍臣对曰此是戎昱诗也京兆尹李銮拟以女嫁昱令改其姓昱固辞焉上恱曰朕又记得咏史一篇此人在便与朗州刺史武陵桃源足称诗人之兴咏圣防如此稠叠士林之荣也其咏史诗云汉家青史内计拙是和亲社稷依明主安危托妇人岂能玉貌便欲静邉尘地下千年骨谁为辅佐臣上笑曰魏绛之功何其懦也大臣公卿遂息和戎之论矣文宗武宗之代举子亦有斯咏果毅者佳焉有项斯作长安退诗曰塞外冲沙损眼明归来养疾卧秦城上髙楼阁看星座着白衣裳把劒行常说老身思鬬怜无事削蕃营翠蛾红脸和回鹘惆怅中原不用兵苏郁曰闗月夜悬青塜镜塞云秋薄汉宫罗君王莫信和亲策隙末烽尘转更多
　　去山泰
　　宋言端公近十举而名未播大中十一年取府解言本名岳因昼寝似有人报云宋二郎秀才头上戴山无因成名但去其山自当通泰觉来便思去之不可名狱遂去二犬乃改为言及就府试冯涯侍郎作掾而为试官以解首送言也时京兆尹张大夫毅夫以冯叅军解送举人有私奏谴澧州司户再试退解头宋言为第六十五人知闻来唁宋曰来春之事甘已叅差李播舍人放牓以言为第四人及第言感恩防深而为望外也乃服冯涯知人寻亦获雪
　　因嫌进
　　安邑李相公吉甫初自省郎为信州刺史时呉武陵郎中贵溪人也将欲赴举以哀情告于州牧而遗五布三帛矣呉嫌轻鲜以书让焉其词唐突不存桑梓之分乃非其礼正郎微诮焉赞皇母氏谏曰小儿方求成人何得与举子相忤遂与米二百斛赵郡果为宰辅竟释其憾焉元和二年崔侍郎邠重知贡举酷搜江湖之士初春将放二十七人及第潜持名来呈相府才见首座李公公问呉武陵及第否主司恐是旧知遽言呉武陵及第也其牓尚在懐袖忽报中使宣口敇且揖礼部従容遂注武陵姓字呈上李公公谓曰吴武陵至是麤人何以当其科第礼部曰呉武陵徳行虽即未闻文笔乃堪采录名已上牓不可却焉相府不能因私讪士唯唯而従呉君不附国庠名第在于牓末是日既集省门试谓同年曰不期崔侍郎今年倒挂牓也观者皆讶焉
　　讯岳灵
　　乐坤员外素名冲出入文塲多蹇元和十二年而起归耕之思乃辞知己东迈夜祷华岳庙防心啓祝愿知升黜之分止此一宵如可求名者则重适闗城如不可则无由再窥仙掌矣中夜忽梦一青绶人检簿书报云来年有乐坤及第坤名已到冥簿不见乐冲也冲遂改为坤果如其说春闱后经岳祈谢又祝官职于主簿梦中称官歴四资郡守而已乃终于郢州神其灵哉
　　沈母议
　　潞州沈尚书询宣宗九载主春闱将欲放牓其母郡君夫人曰吾见近日崔李侍郎皆与宗盟及第似无一家之谤汝叨此事家门之庆也于诸叶中拟放谁也【呉兴沈氏相见问叶不问房】询曰莫先沈光也太夫人曰沈光早有声价沈擢次之二子科名不必在汝自有他人与之吾以沈儋孤单鲜有知者汝其不愍孰能见哀询不敢违慈母之命遂放儋第焉光后果升上第擢奏芸阁従事三湘太夫人之朗悟儋尤深感激焉
　　长证
　　左传称筮短长知防袭吉易经周鲁上圣亦备在典彛后之学者随应而术之李相公回以旧名累举未捷尝之洛桥有二术士一者筮一者能乃先访筮者曰某欲改名赴举如之何筮者曰改名其善乎不改终不成事也又访者邹生生曰君子此行慎勿易名名逺布矣然则成遂之后二十年间名字终当改矣今则已应象异时方测余言将行又戒之曰郎君必策荣名后当重士接诱后来勿以白衣为隙他年必为深衅矣淮南従事力荐毕丞相諴后又举赵渭南嘏李公长庆二年及第至武宗登极与上同名始改为回【従辛丑至庚申二十年矣】乃曰筮短长邹生之言中矣李公既为丞郎永兴魏相公謩为给事因省会谓李公曰昔求府解侍郎为试官送一百二人独小生不防一解今日还忝金章厠诸公之列也合坐皆惊此说欲其逊容李公曰如今脱却紫衫称魏秀才仆为试官依前不送公公何得以旧事相让耶李乃寻秉独坐之权三台肃畏而陞相府至今少台官之直拜也后三五年间魏公亦自同州入相寔继文贞之谏宣皇之代而致清平乃李丞相有九江之除续有临川之出防渉江湖喟然叹曰洛桥先生之诫吾自取尤然亦命之故定也
　　祝坟应
　　列子终于郑今墓在郊薮谓贤者之迹而或禁其樵采焉里有胡生者性落拓家贫少为洗镜铰钉之业倐遇甘菓名茶羙醖辄祭于列御防之祠垄以求聪慧而思学道歴稔忽梦一人刀划其腹开以一卷书置之于心腑及睡觉而吟咏之句皆绮羙之词所得不由于师友也既成卷轴尚不弃于猥贱之事真者之风逺近号为胡钉铰太守名流皆仰瞩之而门多长者或有遗赂必见拒也或持茶酒而来则忻然接奉其文略记数篇资其异论耳喜圃田韩少府见访一首忽闻梅福来相访笑着荷衣出草堂儿童不惯见车马争入芦花深处藏又观郑州崔郎中诸妓绣様曰日暮堂前花蘂娇争拈小笔上床描绣成安向春园里引得黄莺下栁条咏江际小儿垂钓曰蓬头稚子学垂纶侧坐莓苔草映身路人借问遥招手恐畏鱼惊不应人
　　郭仆竒
　　咸阳郭氏者殷富之室也仆媵甚众其间有一苍头名曰捧劒不事音乐常以望水翫云不遵驱策每遭鞭捶终所见违一旦忽题一篇章其主益怒诗曰青鸟衔葡萄飞上金井栏美人恐惊去不敢卷看儒士闻而竞观之以为协律之词其主稍容焉又题后堂牡丹花曰一种芳菲出后庭却输桃李得佳名谁能为向夫人说従此移根近太清捧劒私啓宾客曰愿作逺方之耻为愚俗苍头其后将窜复留诗曰珍重郭四郎临行不得别晓漏动离心轻车冒寒雪欲出主人门零涕暗呜咽万里隔闗山一心思汉月京兆全曙司録尝述此事于王祝李磎二郎中并进士韩铢郑嵩等也
　　名义士
　　廖有方校书元和十年失意后游蜀至寳鸡西界馆一旅逝之人天下誉为君子之道也书板为之记云余元和乙未嵗落第西征适此公署闻呻吟之声濳听而微惙也乃于暗室之内见一贫病儿郎问其疾苦行止强而对曰辛勤数举未遇知音眄睐叩头久而复语唯以残骸相托余不能言拟求救疗是人俄忽而逝余遂贱鬻所乗鞍马于村豪备棺瘗之礼恨不知其姓字茍为金门同人临歧凄断复为铭曰嗟君没世委空囊几度劳心翰墨场半面为君申一恸不知何处是家乡廖君自西蜀取东川路还至灵合驿驿将迎归私第及见其妻素衣再拜呜咽情不可任徘徊设辞有同亲懿淹留半月仆马皆饫啜熊鹿之珍极賔主之分有方不测何縁如此悚惕尤甚临别其妻又至相别悲啼又赠賮缯锦一防其价直数百千驿将曰郎君今春所埋胡绾秀才即某妻室之季兄也始知亡者姓字复叙平生之吊所遗之物终不纳焉少妇及夫坚意拜上有方又曰仆为男子粗察古今偶然葬一同流不可当兹厚惠遂促辔而前驿将奔骑而送逾一驿尚未分离廖君不顾其物驿竟不挈还执袂各恨东西物乃弃于林野乡老以义事申州州以表奏中朝其时文武宰寮愿识有方共为导引明年李侍郎逢吉放有方及第改名游卿声动华夏皇唐之义士也其主驿戴克勤堂牒本道节度甄升至于极职克勤名义与廖君同述焉
　　江客仁
　　李博士渉谏议渤海之兄尝适九江看牧弟临袂凡有囊装悉分匡庐士【荷戴山人芳也】唯书籍薪米存焉至浣口之西忽逢大风鼓其征帆数十人皆驰兵仗而问是何人従者曰李博士船也其间豪首曰是李渉博士吾辈不须剽他金帛自闻诗名日久但希一篇金帛非贵也李乃赠一絶句豪首饯赂且厚李亦不敢却而覩斯人神情复异而义气备焉因与淮佛寺之期而懐陆机之荐也李君及至州遍歴诸寺遇一女子拜泣自谓宋态也宋态者故呉兴刘员外爱姬也【刘全白也】刘李有昔年之分因有诗赠曰尝忆云仙至小时芙蓉头上绾青丝当时惊觉髙唐梦唯有如今宋玉知又曰陵阳夜醼使君筵解语花枝在眼前自従明月西沉海不见姮娥二十年李君叹曰不见豪首而逢宋态成终身之喜恨无言于知旧欤【李博士竒义且多注不尽録尔】后番禺举子李彚征客游于闽越驰车至循州冒雨水求宿田翁指韦氏之庄居韦氏乃杖屦迎賔年已八十有余自称曰野人韦思明幸获只奉与李生谈论或文或史淹留累夕彚征善谈而不能屈也对酒徴古今及诗语韦叟吟曰长安轻薄儿白马黄金羁以彚征年少而事轻肥故也李生还令云昨日羙少年今日成老丑韦乃喟然叹曰老其丑矣少壮所嗤至客改令不离旧意曰白髪有前后青山无古今韦微笑曰白髪不逺于秀才何忽于老夫耶叟复还令曰此翁头白真可怜惜伊红顔羙少年于是共论数十家歌诗次第及李渉絶句主人似酷称善矣彚征遂吟曰逺别秦城万里游乱山髙下出商州闗门不鏁寒溪水一夜潺湲送客愁又曰华表千年一归丹砂为顶雪为衣泠泠仙语人听尽却向五云翻翅飞思明复吟二篇曰因韩为赵两游秦十月氷霜渡孟津縦使鸡鸣见闗吏不知余也是何人又曰滕王阁上唱伊州二十年前向此游半是半非君莫问西山长在水长流李生重咏赠豪客诗韦叟愀然变色曰老身弱龄不肖游浪江湖交结奸徒为不平之事后遇李渉博士防简此诗因而跮迹李公待愚拟陆士衡之荐戴思共主晋室中心藏焉逺罗浮山经于一纪李既云亡不复再游秦楚追惋今昔因乃澘然或持觞而酹反袂而歌云春雨萧萧江上村五陵豪客夜知闻他时不用相廻避世上如今半是君云谿子以刘向所谓传闻不如亲闻亲闻不如亲见也干符己丒嵗客于霅川值李生细述其事彚征于韦叟之居观李博士手翰兾余导于文林且思明感知从善岂谢古人乎
　　艶阳词
　　安人元相国应制科之选歴天禄畿尉则闻西蜀乐借有薛涛者能篇咏饶词辩常悄悒于懐抱也及为监察求使劒门以御史推鞫难得见焉及就除拾遗府公严司空绶知微之之欲每遣薛氏往焉临途诀别不敢挈行洎登翰林以诗寄曰锦江滑腻蛾眉秀化出文君及薛涛言语巧偷鹦鹉舌文章分得凤凰毛纷纷词客皆停笔个个君侯欲梦刀别后相思隔烟水菖蒲花发五云髙元公既在中书论与裴晋公度子弟譔及第议出同州【诏云裴度立蔡上之功元稹有嚚褰之过也】乃亷问淛东别涛已逾十载方拟驰使往蜀取涛乃有俳优周季南季崇及妻刘采春自淮甸而来善弄陆参军歌声彻云篇韵虽不及涛容华莫之比也元公似忘薛涛而赠采春诗曰新妆巧様画双蛾幔裹恒州透额罗正面偷轮光滑笏缓行轻踏皱文靴言词雅措风流足举止低廻秀媚多更有恼人膓断处词能唱望夫歌望夫歌者即啰唝之曲也【金陵有啰唝楼即陈后主所建】采春所唱一百二十首皆当代才子所作其词五六七言皆可和者词云不喜秦淮水生憎江上船载儿夫聓去经嵗又经年【一】借问东园栁枯来得几年自无枝叶分莫怨太阳偏【二】莫作商人妇金钗当卜钱朝朝江口望错认几人船【三】那年离别日只道往桐庐桐庐人不见今得广州书【四】昨日胜今日今年老去年黄河清有日白髪黒无縁【五】闷向江头采白苹尝随女伴祭江神众中羞不分明语暗掷金钗卜逺人【六】昨夜北风寒牵船浦里安潮来打缆断摇防始知难【七】采春一唱是曲闺妇行人莫不涟泣且以藁砧尚在不可夺焉元公求在淛江七年因醉题东武亭【此亭宋武帝所制壮丽天下莫比也】诗曰役役闲人事纷纷碎簿书功夫两衙尽留滞七年余病痛梅天发亲情海岸踈因循未归得不是恋鲈鱼卢侍御简求戱曰丞相虽不恋鲈鱼乃恋谁耶初娶京兆韦氏字蕙藂官未达而苦贫继室河东裴氏字柔之二夫人俱有才思时彦以为嘉偶初韦蕙藂逝不胜其悲【韩侍郎作墓铭】为诗悼之曰谢家防小偏怜女嫁与黔娄百事乖顾我无衣搜画箧泥他沽酒拔金钗野充膳甘长藿落叶添薪仰古槐今日赠钱过百万为君营奠复营斋又云曾经沧海难为水除却巫山不是云复自会稽拜尚书右丞到京未逾月出镇武昌【武昌建节李相牛相元相比也】是时中门外构缇幕天使送节次忽闻宅内恸哭侍者曰夫人也乃传问旌将至何长恸焉裴氏曰嵗杪到家乡先春又赴任亲情半未相见所以如此立赠柔之诗曰穷冬到乡国正嵗别京华自恨风尘眼常看逺地花碧幢还照曜红粉莫咨嗟嫁得浮云壻相随即是家裴柔之答曰侯门初拥节御苑栁丝新不是悲殊命唯愁别是亲黄莺迁古木珠履徙清尘想到千山外沧江正暮春元公与柔之琴瑟相和亦房帷之美也余故编録之
　　温裴黜
　　裴郎中諴晋国公次弟子也足情调善谈谐举子温歧为友好作歌曲迄今饮席多是其词焉裴君既入台而为三院所谑曰能为滛艶之歌有异清洁之士也裴君南歌子词云不是防中丳争知炙里心井边银钏落辗转恨还深又曰不信长相忆擡头问取天风吹荷叶动无夜不摇莲又曰簳防为红烛情知不自由细丝斜结网争奈眼相钩二人又为新添声杨栁枝词饮筵竞唱其词而打令也词云思量大是恶因縁只得相看不得怜愿作琵琶槽那畔美人长抱在胷前又曰独房莲子没人看偷折莲时命也有所由来借问但道偷莲是下官温歧曰一尺深红朦麴尘旧物天生如此新合懽桃核终堪恨里许元来别有人又曰井底灯深烛伊共郎长行莫围碁玲珑骰子安红豆入骨相思知不知湖州崔郎中刍言初为越副戎宴席中有周徳华徳华者乃刘采春女也虽啰唝之歌不及其母而杨栁枝词采春难及崔副车宠爱之异将至京洛后豪门女弟子従其学者众矣温裴所称歌曲请徳华一陈音韵以为浮艶之羙徳华终不取焉二君深有愧色所唱者七八篇乃近日名流之咏也滕迈郎中一首三条陌上拂金羁万里桥边映酒旗此日令人肠欲断不堪将入笛中吹贺知章秘监一首碧玉装成一树髙万条垂下緑丝绦不知细叶谁裁出二月春风似剪刀杨巨源员外一首江边杨栁麴尘丝立马凭君折一枝唯有春风防相惜殷懃更向手中吹刘禹锡尚书一首春江一曲栁千条二十年前旧板桥曾与羙人桥上别恨无消息至今朝韩琮舍人二首枝鬬芳腰叶鬬眉春来无处不如丝防陵原上多离别少有长条拂地垂又曰梁苑隋堤事已空万条犹舞旧春风那堪更想千年后谁见杨花入汉宫云谿子曰汉署有艶歌行匪为桑间濮上之音也偕以雪月松竹杂咏杨栁枝词作者虽多鲜覩其妙杜牧舍人云巫娥庙里低含雨宋玉堂前斜带风滕郎中又云陶令门前罥接离亚夫营里拂朱旗但不言杨栁二字防为妙也是以姚合郎中苦吟道傍亭子诗云南陌游人回首去东林道者杖藜归不谓亭称竒矣
　　琅琊忤
　　王建校书为渭南尉作宫词元丞相亦有此句河南渭南合成二首矣时谓长孙翺朱庆余各有一篇茍为当矣长孙词曰一道甘泉接御沟上皇行处不曾秋谁言水是无情物也到宫前咽不流朱君词曰寂寂花时闭院门羙人相对泣琼轩含情欲说宫中事鹦鹉前头不敢言元公以讳秀明经制策入仕【秀字子芝为鲁山令政有能名顔真卿为碑文号曰元鲁山也】其一篇自述云延英引对碧衣郎红砚宣毫各别床天子下亲自问宫人手里过茶汤是时贵族竞应制科用为男子荣进莫兹乎乃出自河南之咏也渭南先与内宫王枢宻尽宗人之分然彼我不均后懐轻谤之色忽因过饮语及桓灵信任中官多遭党锢之罪而起兴废之事枢宻深憾其讥诘曰吾弟所有宫词天下皆诵于口禁掖深何以知之建不能对元公亲承圣防令其文朝廷以为孔光不言温树何其慎静乎二君将遭奏劾因为诗以让之乃脱其祸也建诗曰先朝行坐镇相随今上春宫见长时脱下御衣偏得着进来龙马每交骑常承宻防还家少独奏边情出殿迟不是当家频向说九重争遣外人知
　　巢燕词
　　近日举塲为诗清切而鄙元和风格用髙往式乎然由工用之不同矣章正字孝标对月落句云长安一夜千家月防处笙歌防处愁有类乎秦交云一种蛾眉明月夜南宫歌吹北宫愁章君品题之中颇得声称也元和十三年下第时辈多为诗以刺主司独章君为归燕诗留献庾侍郎承宣小宗伯得诗展转吟讽诚恨遗才仍秋期必当荐引庾果重秉礼曹孝标来年擢第羣议以为二十八字而致大科则名路可遵逓相砻砺也诗曰旧累危巢泥已落今年故向社前归连云大厦无栖处更傍谁家门户飞孝标及第正字东归题杭州樟亭驿云樟亭驿上题诗客一半寻为山下尘世事日随流水去红花还似白头人初成落句云红花真笑白头人改为还似白头人言我将老成名似花芳艶讵能久乎及还乡而逝前有章八元后有章孝标皆桐庐人名虽逺而位俱不达后五十年来有闽川欧阳澥者四门詹之孙也【贾陵陈羽李观李綘韩愈王涯刘遵古崔羣冯宿李博等与四门同年其名流于海岳】澥娶妇经旬而辞赴举抗节不还诗云黄菊离家十四年又云离家已是梦松年又曰落日望乡处何人知客情自怜十八年之帝乡未遇知己也亦为燕诗以献主司郑愚侍郎其词虽为朝贤称叹尚未第焉澥诗曰翩翩双燕画堂开送古迎今防万廻长向春秋社前后为谁归去为谁来
　　题红怨
　　明皇代以杨妃虢国宠盛宫娥皆颇衰悴不备掖庭常书落叶随御水而流云旧宠悲秋扇新恩寄早春聊题一片叶将寄接流人顾况著作闻而和之既达宸聪遣出禁内者不少或有五使之号焉和曰愁见莺啼栁絮飞上阳宫女断肠时君恩不禁东流水叶上题诗寄与谁卢渥舍人应举之嵗偶临御沟见一红叶命仆搴来叶上乃有一絶句置于巾箱或呈于同志及宣宗既省宫人初下诏许従百官司吏独不许贡举人渥后亦一任范阳获其退宫人覩红叶而吁嗟久之曰当时偶题随流不谓郎君藏巾箧验其书无不讶焉诗曰水流何太急深宫尽日闲慇懃谢红叶好去到人间
　　羡门逺
　　纥干尚书泉苦求龙虎之丹十五余稔及镇江右乃大延方术之士乃作刘传雕印数千本以寄中朝及四海精心烧链之者夫人欲防化金银非拟救于贫乏必期多蓄田畴广置仆妾此谓贪婪岂名道术且妙之门虚无之事得其要防亦恐不成况乎不得悉焚叅同契金诀者真至言也皇甫大夫【或曰王相公也】在夏口日勤求艺术衙时有一道士策杖蹑屦直入防门门人以防使奉道不敢制止安定公遽起而迎接道士则傲然不窥向竹而吟曰积尘为太山掬水成东海富贵有时乖希夷无日改绛节出崆峒霓衣发光彩古者有七贤六个今何在自谓我是一贤也访其名姓曰黄山府公未能明其真伪请于宫观愿在牌亭得观云水亚相曰斯人是至道名利俱捐试令干事军持书送绢百疋钱一百千文至其所止山啓缄忻喜立修回报遂乃脱其道服饰以青衿引见谢陈礼度甚恭殊异初来傲睨之态皇甫公判书之末乃至尽刑曰道士黄山轻人复重财太山将比甑东海只容杯緑绶藏云帔乌巾换鹿胎黄泉六个今夜待君来云谿子曰王子年之著书也不脱后秦之难东方朔之知机也恐罹西汉之咎是乔松独乐巢务不居山者拟为妖惑敢蔑公侯罪无于吉致孙策镜里之殃来非许迈起刘恢舟中之顾足见凡愚黄山自贻之祸安定公明察之断合其宜乎
　　金仙指
　　邓州有老僧日食二鸱鸠僧俗共非之老僧终无所避当之际贫士求飡分其二足而食食讫老僧盥嗽双鸠従口而出一则能行一则匍匐在地贫士惊恠亦吐其飰其鸠二脚亦生其僧后乃不食此味覩騐众皆敬异号曰南阳鸱鸠和尚也兴元县西墅有兰上座僧常饮酒食肉羣辈皆效焉一旦多作大饼招羣徒众入尸陁林以饼褁腐尸肉而食数啖不已众僧掩鼻而走上座曰汝等能食此肉方可食诸肉自此缁徒因成精进也此事栁仆射仲郢在兴元日亲验之也寳志大师尝于台城对梁武帝吃鲙昭明诸王子皆侍侧食讫武帝曰朕不知味二十余年矣师何为尔志公乃吐出小鱼依依鳞尾帝深异之如今秣陵有鲙残鱼也且达人崇佛奉僧近亦众矣留守王仆射逢裴相公休凤翔白中令敏中夏侯相孜崔仆射安潜皆严饰道塲躬自焚香执钱老而无倦焉然诸贵达皆乃恶其过犯必不容贷焉李常侍续分陜之日间登城楼遥见二僧抱帙従寺门而出有二异状随僧后谛听行过百歩忽见一女子自东而来二僧极目而送乃俱怒抛砂石作旋风左右或有见者遂召僧至问其所以具云初出寺门共论经义寻有他言不敢讳伏藏公曰神重斋戒善恶必知二僧既还益加惕励也岳牧李员外肱羣玉校书者即岳牧従孙也昔来觐谒曾与宴席李公曰汝徴士也识古知今视汝侪流只如粟粒羣玉兢惶防不脱于槚辱其髙槩如此有天下名称羣玉后过岳阳题诗曰昔年曾接李膺欢逺泛仙舟醉碧澜诗句乱随青草发酒肠俱逐洞庭寛浮生聚散云相似往事微冥梦一般今日片帆城下过春风回首涕阑干岳阳于奉释之心日无倦色尝撰清逺寺碑文甚得大理若僧有故网罗者其不恕乎尝断僧结党屠牛捕鱼事曰违西天之禁戒犯中国之条章不思流水之心輙举庖丁之刃既集徒侣须务极刑各决三十用示伽蓝襄州李八座翺断僧相打云夫说法则不曾敷坐而坐相打则偏袒右肩左肩领来向佛前而作偈言各笞去衣十五以励三千大千又断僧通状云上嵗童子二十受戒君王不朝父母不拜口称贫道有钱放债量决十下牒出东界婺州陆郎中长源判僧常满智真等同于倡家饮酒烹宰鸡鹅等事云且口说如来之教在处贪财身着无价之衣终朝食肉苦行未同迦叶自谓头陁神通何有浄名入诸媱舍犯尔严戒黩我明刑乃集逺近僧徒痛杖三十处死又断金华观道士盛虚云本是樵童牧竪偶然戴帻依师不游牝之门莫鉴丹田之义早闻犯苟乃包容作孽既多为弊斯久常住钱谷唯贮私家三盏香灯不修数夕至于奴婢遍结亲情良贱不分儿女盈室行齐犬马义悖清廉恣伊非之徒负我无为之教贷其死状尚任生全量决若干便勒出院别召精洁主首务在焚修浙西韩相公滉断法师云晏等五人聚集赌钱因有喧诤云正法何曾执贝空门不积余财白日既能赌博通宵必醉罇罍强说天堂难到又言地狱长开并付江神管波中便是泉台
　　蜀僧喻
　　云谿子昔游西霞峯厥气方壮尝遇朗上人者乃南泉禅宗普愿大师之嗣孙也南泉之徳业诸佛之支体维三经云即心是佛非心是道非心非道非道非心离佛离道即是一真大师句云心不是佛智不是道言其心有善恶智有利钝心智两非名为究竟南泉既逝崔行俭员外为之铭曰百骸俱散一物常灵徒俱服其简妙也朗公或遇髙才上智者则论六度迷津三明啓道此灭彼往无荣絶辱也或有愚士昩学之流欲其开悟则吟以王梵志诗梵志者生于西域林木之上因以梵志为名其言虽鄙其理归真所谓归真悟道徇俗乖真也诗云欺枉得钱君莫羡得了却是输他便来往报答甚分明只是换头不识面又曰天公未生我无所知天公忽生我生我复何为无衣遣我寒无食令我饥还尔天公我还我未生时又曰我肉众生肉形殊性不殊元同一性命只是别形躯苦痛教他死将来作已须莫教阎老断自想意何如又曰多置庄田广修宅四邻买尽犹嫌窄雕墙峻宇无歇时几日能为宅中客造作庄田犹未已堂上哭声身已死哭人尽是分钱人口哭元来心里喜又曰麤行出家儿心中未平实贫斋行则迟富斋行则疾贪他油煑防我有波罗饱食不知慙受罪无休日又曰不愿大大富不愿大大贫昨日了今日今日了明晨此之大大因所愿只如此真成上上人又曰良田百顷兄弟犹工商却是成忧恼珠金虚满堂满堂何所用妻儿日夜忙行坐闻人死不解暂思量贫儿二亩地干枯十树桑桑下种粟麦四时供父娘图谋未入手只是顾饥荒结得百家怨此身终受殃又曰本是尿屎袋强将脂粉涂【音茶】凡人无所识唤作一花相牵入地狱此防是寃家又曰生时不共作荣华死后随车强呌唤齐头送到墓门廻分你钱财各头散又曰众生头兀兀常住无明窟心里惟欺瞒口中佯念佛世无百年人拟作千年调打鐡作门闬见拍手笑家有梵志诗生死免入狱不论有益事且得耳根熟白纸书屏风客来即与读空饭手捻盐亦胜设酒肉劝君莫杀命背面被生嗔吃他他吃汝轮环作主人又曰照面不用镜布施不须财端坐念真相此便是如来大皮裹大树小皮裹小木生儿不用多了事一个足省得分田宅无人横煎蹙但行平等心天亦念孤独我身虽孤独未死先懐虑家有五男儿哭我无所据哭我我不闻不哭我亦去无常忽到来知身在何处又曰世间何物贵无价是诗书了了说仁义愚夫都不知深房禁婢妾对客夸妻儿青石甃行路未知身死时
　　杂嘲戱
　　万彤云为白太傅所知后游梓州累为阍人艰阻为诗以献卢尚书宣范阳公怒阍者而礼万生焉诗曰荷衣拭泪防囬穿欲谒朱门抵上天不是尚书轻下客山家无物与王权防州游使君符邀客看花而不饮至今荆襄花下斟茶者吟此戱焉卢子发白帝城头二月时忍教清醒看花枝莫言世上无许客子由来是相师咏螃蠏呈淛西従事皮日休未游沧海早知名有骨还従肉上生莫道无心畏雷电海龙王处也横行又题金钱花隂阳为火地为炉铸得金钱不用模谩向人前逞顔色不知还解济贫无郑愚醉题广州使院似讥前政数年百姓受饥荒太守贪残似虎狼今日海隅鱼米贱大须慙愧石榴黄拟权龙褒体赠鄠县李令及寄朝右李乃因病休官鄠县李长官横琴膝上弄不闻有政声但见手子动李日新题仙娥驿诗曰商山食店太悠悠陈□防饠古防头更有台中牛肉炙尚盘数脔紫光毬贺秘监顾著作呉越人也朝英慕其机捷竞嘲之乃谓南金复生中土也每在班行不妄言笑贺知章曰钑镂银盘盛蛤蜊镜湖莼菜乱如丝乡曲近来佳此味遮渠不道是吴儿顾况和曰钑镂银盘盛炒虾镜湖莼菜乱如麻汉儿女嫁呉儿妇呉儿尽是汉儿爷张祜客于丹徒有朱坛者轻佻侮慢祐之篇咏后坛与祜卷欲其润饰之祜乃戱简二十字欣而不悟厚为饯别焉昔人有玉盌击之千里鸣今日覩斯文盌有当时声温州顔郎中儒士也不知矢之能张祜观其骑猎马上以诗戱之曰忽闻射猎出军城人着戎衣马带缨倒把角弓呈一箭满山狐兎当头行张祜为冬堰官憾其牛戸无礼实欲鞭笞无如取给于其中也然无名秀才居多职事皆怯于祜钱塘酒徒朱冲和小舟经过祜令语曰张祜前称进士不亦难乎冲和乃自唘名而赠诗嘲之祜平生傲诞至于公侯未如斯之挫也诗曰白在东都元已薨兰台凤阁少人登冬堰下逢张祜牛屎堆边说我能韦翼戱题盱眙邵明府壁岂肯闲寻竹径行却嫌丝管好蛙声自従煮烧琴后背却青山卧月明乐营子女席上戱賔客量情三木乃书牓子示诸妓云岭南掌书记张保緑罗裙上标三棒红粉腮边泪两行义手向前咨大使遮回不敢恼儿郎时谓张书记文彩縦横比之何逊人材瓌伟有似宗及罢府北归留诗戱诸同院闻者莫不大咍诗曰忆昔前年富贵时如今头恼尚依稀布袍破后思宫内锦袴穿时忆御衣鹘子背鑚髙力士婵娟飜画太真妃如今憔悴离南海恰似当时幸蜀归莆田县有染家家富因醉敺兄至髙标十木既归乡亲为会有栁逢秀才旅游掇席主人不乐栁生怒而题壁染人遂与束帛赎其诗紫緑终朝染因何不识非莆田竹木贵背负十柴归浙东孟简尚书六衙按覆囚徒其间一人自曰鲁人孔颙献诗唘云偶寻长街栁隂吟咏忽被都虞拘缧数日责以罪名敢露血诚伏请申雪孟公立以賔客待之批其状曰薛陟不知典教岂辨贤良驱遣健徒慿陵国士殊无畏惮辄恣威权飜成刺许之賔何异吠尧之犬然以久施公効尚息杖刑退补散将外镇管孔生诗曰有个将军不得名唯教健卒喝书生尚书近日清如镜天子官街不许行池州杜少府慥亳州韦中丞仕符二君皆以长年精求释道乐营子女厚给衣粮任其外住有宴饮方一召来栁际花间任为娱乐谯中举子张鲁封为诗谑其賔佐兼寄大梁李尚书诗曰杜叟学仙轻蕙质韦公事佛畏青蛾乐营却是闲人管两地风情日渐多戱酬张十五秀才见寄池亳二州之事宣武军掌书记李昼秋浦亚卿顔叔子谯都中宪老桑门如今栁巷通车马唯恐他时立棘垣题大梁临汴驿进士姚嵘近日侯门不重才莫将文艺拟为媒相逢要如胶漆不是红妆即拨灰麻衣黎瓘者南海狂生也游于漳州频于席上喧乡饮之日诸賔悉赴客司独不召瓘瓘作翻韵诗赠崔使君坐中皆大笑崔使君驰骑迎之诗曰惯向溪边折栁杨因循行客到州漳无端触忤王衙押不得今朝看饮乡
　　窥衣帷
　　元丞相载妻王氏字韫秀【王缙相公之女维右丞之侄】初王相公镇北京以韫秀嫁元载嵗久而见轻怠韫秀谓夫曰何不增学妾有奁幌资装尽为纸墨之费王氏父母未或知之亲属以载夫妻皆乞儿厌薄之甚元乃游秦为诗别韫秀曰年来谁不厌龙钟虽在侯门似不容看取海山寒翠树苦遭霜霰到秦封妻请偕行曰路扫饥寒迹天哀志气人休零离别泪防手入西秦元秀才既到京屡陈时务深符上防肃宗擢拜中书王氏喜元郎入相寄诸姨妹诗曰相国已随麟阁贵家风第一右丞诗笄年解笑明机妇耻见苏秦富贵时元公肃宗代宗两朝宰相贵盛无比广葺亭台交游贵族客其门而或间阻王氏复为一篇以喻之曰楚竹燕歌动画梁春防重换舞衣裳孙开馆招嘉客知道浮荣不久长元公于是稍减威望太原内外亲族悉来谒贺者众矣韫秀置于闲院忽因晴霁日景以青紫丝绦四十条条长三十丈皆施罗纨绮绣之饰每条绦下排金银炉二十枚皆焚异香香亘其服乃命诸亲戚西院闲歩韫秀问是何物侍婢对曰今日相公及夫人晒曝衣服王氏谓诸亲曰岂料乞索儿妇还有两事盖形麤衣也于是诸亲羞赧稍稍而辞韫秀每分衣服饰于他人而不及于太原之骨肉也且曰非儿不礼于姑娣其奈当时见辱乎洎元公贪恡为心竟招罪戾台阁弹奏而亡其家韫秀少有识量节槩固髙丞相已谢上令入宫备彤管箴规之任叹曰王家十三娘二十年太原节度使女十六年宰相妻谁能书得长信昭阳之事死亦幸矣坚不従命或曰上宥连罪或云京兆笞而毙矣
　　闺妇歌
　　朱庆余校书既遇水部郎中张籍知音遍索庆余新制篇什数通吟改后只留二十六章水部置于懐抱而推赞焉清列以张公重名无不缮録而讽咏之遂登科第朱君尚为谦退作闺意一篇以献张公张公明其进退寻亦和焉诗曰洞房昨夜停红烛待晓堂前拜舅姑妆罢低声问夫婿画眉深浅入时无张籍郎中酬曰越女新妆出镜心自知明艶更沉吟齐纨未足人间贵一曲菱歌抵万金朱公才学因张公一诗名流于海内矣



　　云谿友议卷下
