伯牙琴　宋 邓牧撰
　　
　　伯牙琴自叙　
　　见尧赋　
　　君道　
　　吏道　
　　名说　
　　宝说　
　　二戒学栁河东　
　　越人遇狗　
　　楚佞鬼　
　　元无人传　
　　谢皋父传
　　寓屋壁记　
　　逆旅壁记　
　　永庆院记　
　　宋友古斋记　
　　集虚书院记　
　　亦山斋记　
　　雪窦游志　
　　代问道书　
　　蜡屐集序　
　　张叔夏词集序　
　　鉴湖修禊序　
　　西湖修禊序　
　　代祭和靖祠文　
　　代祭胡苇航文　
　　代旌徳观祭先贤文　
　　伯牙琴后序补遗　
　　冲天观记　
　　超然馆记　
　　清真道院碑记
　　
　　
　　伯牙琴自序
　　予集诗文若干，名伯牙琴。伯牙虽善琴者，锺子期死，终身不复鼓。知琴难也。今世无知音，余独鼓而不已，亦愚哉！然伯牙破琴絶弦，以子期死耳，余未尝遇子期，恶知其死不死也？故复存此
　　
　　见尧赋
　　吴君自号渔隠，富春老儒也，以见尧名斋，予为赋之
　　古有圣人作君作师，忧民之溺由巳之溺，忧民之饥由已之饥，故能治九年之昏垫，播艰食于烝黎，其徳泽所浸，如时雨之化，其功用所及，如春阳之熙。盖圣人在位，问之朝野，而朝野已不知。今也寥寥，数千载之下，悠悠我思。先生见之若之何，其先生不言，浩然长噫。余请逆先生之志，而为之辞：昔者芒芴之间，无形之忽，化而为有形也，圆而在上者荡荡乎无涯，方而在下者广广乎不可围，纷而处乎中者繇繇乎淫淫乎，其相携而相持，盖终古而融结，岂随时而变移。瞻四方之无穷，感吾生之有期，既不得游于康衢、见尧服之微，又不得庐于平阳、见尧风之遗，抚河洛而念禹功，揖南风而思舜诗。今吾仰而观天，见日月星辰风雨霜露之晃耀沾滋，则必怃然叹曰：昔尧之事，此天也。盖尝钦若厯象，而授人以时，今虽不见其端、黻冕以事上帝，亦想见咨汝羲和之心事，兢兢祇祇，则吾俯而观地，见山川草木羽毛鳞介之崔错柴池，则必怆然伤曰：昔尧之治此地也。盖尝平水土烈山泽，使百兽率舞而鳯凰来仪。今虽不见疏河瀹济决汝排淮之神绩，亦想见十有二州之制度畇畇齐齐。又吾中而观人，见君臣父子典章文物之雍容委虵，则必蹙然忧曰：昔尧之爱此人也。盖尝使契教人伦，有典乐之龙有典礼之夷。今虽不复见垂衣裳之化，然寤寐思服，若将见都俞吁咈之气象堂堂巍巍。吾进吾箪豆而餐也，则见其粝粱与藿藜；吾正吾章甫而出也，则见其黄收而纯衣；吾倚吾荜门圭窦而以为安也，则见其不雕之朴桷不析之素题。在万世以如见，岂兰陵之我欺？舜之见尧，见于父子之间存没之道；君之见尧，乃见于君民之隔絶、今古之乖暌。为舜者慕，为君者悲，呜呼！茫茫九原，龙虵居之，衣冠礼乐之封，交鸟迹与兽蹄，洪水之患岂至此，圣人不复起。已而已而，呜呼，高高巢由言危行危，揖让之水燋然恐污牛腹，若高论怨诽离世异俗，今君其庶几，所得同者巢由之心，所不得同者巢由之时。陶唐世逺，吾将谁归？呜呼，千万世，一日之所推，千万人一气之所为。死生不出于天地之间，变化不过乎人物之孳，反复始终，孰知端倪？安知君不尝见尧于黄屋清问之上，尧不复见君于耕田凿井之卑！虽然，请妄言之，奚吾愿君澡雪而精神，宁极而天机，而与四子者逍遥乎无何有，放荡乎遥恣睢，御六气之辩而道不穷，游四海之外而物不疵。此君所耕之山即藐姑射之阳，所钓之泽即汾水之湄。尧固将往见君矣，君何以见尧为哉！
　　
　　君道
　　古之有天下者，以为大不得已，而后世以为乐。此天下所以难有也。生民之初，固无乐乎，为君不幸，为天下所归，而不可得拒者，天下有求于我，我无求于天下也。子不闻至徳之世乎，饭粝粱啜藜藿，饮食未侈也；夏葛衣冬鹿裘，衣服未备也；土阶三尺茅茨不穷，宫室未美也。为衢室之访，为总章之听，故曰皇帝清问，下民其分未严也。尧让许由而许由逃，舜让石户之农而石户之农入海终身不反，其位未尊也。夫然故天下乐戴而不厌，惟恐其一日释位而莫之肯继也。不幸而天下为秦，坏古封建，六合为一，头会箕，敛竭天下之财以自奉，而君益贵；焚诗书，任法律，筑长城万里，凡所以固位而养尊者无所不至，而君益孤。惴惴然若匹夫，怀一金惧人之夺，其后亦巳危矣。天生民而立之君，非为君也，奈何以四海之广，足一夫之用邪！故凡为饮食之侈、衣服之备、宫室之美者，非尧舜也，秦也。为分而严、为位而尊者，非尧舜也，亦秦也。后世为君者，歌颂功徳动称尧舜，而所以自为，乃不过如秦，何哉！书曰酣酒嗜音峻宇雕墙，有一于此，未或不亡。彼所谓君者，非有四目两喙、鳞头而羽臂也，状貎咸与人同，则夫人固可为也。今夺人之所好，聚人之所争，慢藏诲盗，冶容诲滛，欲长治久安，得乎？夫乡师里胥，虽贱役亦所以长人也，然天下未有乐为者，利不在焉故也。圣人不利天下，亦若乡师里胥然，独以位之不得，人是惧。岂惧人夺其位哉！夫惧人夺其位者，甲兵弧矢以待，盗贼乱世之事也。恶有圣人在位，天下之人戴之如父母，而日以盗贼为忧，以甲兵弧矢自卫邪？故曰欲为尧舜，莫若使天下无乐乎为君；欲为秦，莫若勿怪盗贼之争天下。嘻，天下何尝之有，败则盗贼，成则帝王，若刘汉中李晋阳者，乱世则治主，治世则乱民也。有国有家，不思所以捄之，智鄙相笼，强弱相陵，天下之乱，何时而巳乎！
　　吏道
　　与人主共理天下者，吏而巳。内九卿百执事，外刺史县令，其次为佐为吏为胥徒，若是者贵贱不同，均吏也。古者军民间相安无事，固不得无吏，而为员不多。唐虞建官，厥可稽已，其去民近故也。择才且贤者，才且贤者又不屑为是，以上世之士髙隠大山深谷上之人，求之切切然恐不至也，故为吏者常出不得巳，而天下阴受其赐。后世以所以害民者牧民，而惧其乱，周防不得不至，禁制不得不详，然后小大之吏布于天下，取民愈广，害民愈深。才且贤者愈不肯至，天下愈不可为矣。今一吏，大者至食邑数万，小者虽无禄养，则亦并縁为食，以代其耕，数十农夫力有不能奉者，使不肖游手，往往入于其间，率虎狼牧羊豕，而望其蕃息岂可得也？天下非甚愚，岂有厌治思乱，忧安乐危者哉！宜若可以长治安矣，乃至有乱与危，何也？夫夺其食不得不怒，竭其力不得不怨，人之乱也由夺其食，人之危也由夺其力，而号为理民者，竭之而使危，夺之而使乱，二帝三王平天下之道若是然乎？天之生斯民也，为业不同，皆所以食力也。今之为民，不能自食，以日夜窃人货殖，搂而取之，不亦盗贼之心乎？盗贼害民，随起随仆，不至甚焉者，有避忌故也；吏无避忌，白昼肆行，使天下敢怨而不敢言，敢怒而不敢诛，岂上天不仁，崇淫长奸，使与虎豹蛇虺均为民害邪？然则如之何？曰：得才且贤者用之，若犹未也，废有司，去县令，聴天下自为治乱安危，不犹愈乎！
　　名说
　　善誉人者人誉之，善毁人者人毁之，施报之常也。世有好名之士，以其髙天下者自负，恐天下之人挟其所长有以轧已，于是毁之为不足道。为不足与吾并，以表见其高。天下之人不堪其毁，争起而毁之。其始也求得美名，而终也反为天下之恶所归，是不得取名之道也。是以古之君子道髙而愈谦，徳尊而愈恭，其于人也，遏恶而扬善，人之有善若已有之，唯恐其不得闻，而以为已所不逮；不幸闻人之过，则亦含容覆护，不忍其不得为君子。故天下之人不堪其誉，争起而誉之，其始也虽若自贬，其终也乃为天下显，人是得取名之道也。夫以口胜天下天下之口，不犹众乎？或曰吾道髙矣徳尊矣，岂天下所得而强毁者？曰：在已有可誉之实，人固不得而毁之，然道诚髙徳诚尊者，决不至于善毁人，而善毁人未有不为道徳之累也，奚其髙且尊？或曰我诚善誉人，不幸人之毁已也恶声至，反之如何？曰不然，我之誉人也多，则人之誉我也亦多；一人之毁不足，胜众人之誉矣。叔孙武叔毁仲尼，仲尼未尝毁叔孙武叔；嬖人臧仓毁孟子，孟子未尝毁臧仓。此孔孟之所以为孔孟，适所以重毁者之恶欤。或曰君子语黙，唯义而巳，何暇恤人之是非，必欲为阿世苟容者乎？曰：阿世苟容，固君子所不取，如知语黙之为义也，则是非固有分矣。夫善誉人者于已为盛徳，于人为令名，此之谓两益；善毁人者于已为薄徳，于人为恶名，此之谓两损。两损两益之间，其相去亦逺矣。不可不察也。
　　宝说
　　天下有至宝，贵甚夜光，重甚垂棘，而未易识者。一介之士是已。珠隠于蚌，玉藏于璞，与螺蛤瓦石未始不类，然剖之凿之，愚者知为珠与玉。一介之士，道徳仁义文章学问藴诸其心胷，非如蚌可剖璞可凿也，脱使得天下髙位，则礼乐兴、教化成、天地清宁、神明降格、民物阜殷，举天下至美愿见不可得者。坐而致之，其为至宝，岂止如夜光垂棘，一可玩而巳哉！奈何一蚌一璞至微，藴诸大山沧海至深，天下尽心力求之，蛟鳄虎兕有所不避，故为珠玉者迄未尝不得遇；一介之士与人类并居，其求之甚易，非有高深足以劳其力、异类足（原缺九字）目弃非如藐然无情之物，委诸遐僻幽深而遂已，天下既无求于此，方且鄙薄非笑，不得与螺蛤瓦石均为有用，何也？夫一事成败一物完毁莫不有数行其间，岂有天地大运治乱废兴非是数所为者，一士穷逹常关系天地之大运，岂人力哉！举天下非蠢谬无知，孰不能忧乱思治哀废乐兴？及治乱兴废所分，日与同处而卒莫之识，则是穷天下智虑卒无以自别于蠢谬无知，亦可哀矣。故尝谓一介之士未尝絶于天下，天无日月星辰，空然气耳；地无山河草木，莽然块耳；人无一士之道徳仁义文章学问，蠢然万物耳。日月星辰未尝一日不丽乎天，山河草木未尝一日不着乎地，一士之道徳仁义文章学问乃不得常为人类所宗，何人类不幸，独不得如天地之粲然有章、炳然有文也？要之道徳仁义文章学问，亦未尝一日不与日月星辰山河草木并立不悖，特显晦不同耳。当天运之泰，则逹为稷契皋陶伊傅周召；及天运之否，则穷为夷齐孔颜长沮桀溺。故虽穷而在下，未尝不隠然为扶植人类地，使一日无所扶植，人之类絶灭久矣。天下之士常隠被一士之泽而不自知也，世之假士自名者侈然曰：我良治天下国家，世亦徒以为士，且恶知真所谓士者，与天地相为表里，岂易得哉！一介之士足以关系天地大运者，世既不之识，而号为士者又眇然不足道，则是通天下之惑有甚于瞽。其何以救之？后之欲治天下国家者，其亦以求夜光垂棘之心而求一介之士，则天地大运不可得泰乎，然亦曰有数。
　　
　　
　　
　　二戒学栁河东
　　越人遇狗
　　越人道上遇狗，狗下首摇尾人言曰：我善猎，与若中分。越人喜，引而俱归，食以粱肉，待之礼以人。狗得盛礼，日益倨，猎得兽必尽啖乃巳。或嗤越人曰：尔饮食之得兽，狗辄尽啖，将奚以狗为？越人悟，因与分肉，多自与。狗怒啮其首，断领足走而去之。夫以家人豢狗而与狗争食，几何不败也。
　　楚佞鬼
　　楚佞鬼，有鬼降于楚，曰：天帝命我治若土，余良威福而人。众愕然，共命惟谨，祀之庙，旦旦荐血食，跪而进之。将弊市井亡赖，附鬼益众，以身若婢妾然不厌，及其妻若女，鬼气所入，言语动作与鬼无不类，乃益倚气势骄齐民，凡不附鬼者必讃使之祸，齐民由是重困。天神闻而下之，忿且笑曰：若妖也而庙食于此，作威福不已，为兴疾霆碎其庙，震亡，赖以死。楚祸遂息。彼以鬼气势，可常倚哉！
　　
　　
　　
　　元无人传
　　西湖之阳有畸士，不详姓氏，自称元无人。其言曰：昔予祖父所出，与少所学业，具能识，以难故，遯逃山谷间。予心惴惧，若得阳里华子疾，今皆忘之。有物在吾上空空然，扪以手弗及。或告予曰：其名天；有物在吾下广广然，践以足弗穷，或告予曰：其名地；又有光景之丽乎空空中者，又有形象之突乎埳乎广广前者，或不尽以名告，又有物与吾并交交然憧憧然往来，且不巳以目，计之不得其数，或告予曰：其名人。自是三物者入吾胷腑，予明而辟目，巳纷芴错委，而与予心鬪；予晦而阖目，则四方上下不召而至不触而应，而与予梦为接。予怠且病，则有教予曰：子之未生，子目安有，虽有三物，子安从知？今子既生，子形日与，三物居而使交于目，接于梦，病于其心，犹嘘镜以气，淈水以泥，则恶得无累？犀牛之角岂有月哉，得月而翫之，月生其角，欲复为完角，不可得已。今此三物既生子胷腑，安得复为完心？曷不及子未生，明不得而见，晦不得而梦，子之初心空然如太虚，孰能病焉？予病愈，行歌而去，曰：元无人，风为马兮霆为轮，上天下地三千春，俯视万物如游尘，一聚之蚁胡不仁。鼠肝虫臂争纷纭，折股裂喙隤其身，天机日浅嗜欲深，翛然长啸登层云。交友混沌揖大钧，百千万世名无闻。名无闻，元无人。
　　谢皋父传
　　谢君名翱，字皋父，延平人。蚤事科举，学有志当世。中遭兵火，室家散亡，购得一子，军伍中相与，竭力生产仅自给，属繇役繁兴，不堪迫辱，日益愤懑成疾。以子初逹时务，委而出逰，过严陵故旧，馆焉，因娶某氏。其地与婺接，故常往来两州间，积十四五年，指授馆下。生粲然进于文学，性耿介，不以贫累。人所居产薪若炭，率秋暮载至杭易米，卒岁少裕，则资游江海，访前代故实，着家史，补唐诗人无传者三十余篇，传近世隠逸数篇。岁甲午，与杭人邓牧相遇会稽，结为方外友。牧罕读古人著述，谓文章当出胸臆自成一家，而君记问优赡，必欲中古人绳墨乃已。所见不合，日夜论辩，互相诋。及见牧所为文，乃起谢曰：君不肯区区有所模拟，然法度髙古，殆天才也。牧因为言杭大都会，文士辈出，余知若干人，盍往见之？旬日别去，逮牧归杭，君巳挈家钱唐江上，问所从游，皆前所闻者。其笃信好学也。巳未秋，牧薄游山水问君病笃，望牧不至，怀以诗曰：谢豹花开桑叶齐，戴胜芊生药草肥，九锁山人归未归。盖絶笔于此，故同姓善之，新与君交最厚，哭其舍累日，为着哀辞，东西州故人门生不逺数百里来吊，咸哭尽哀奉丧去。先是君买地钓台下，将葬朋友无归者，至是君葬焉。君生不得志，闲居常有忧色，语声甚微，郁积不平之气壹宣于文，读之使人凄怆，知其弗寿也。妇茕然无依，子逺在二千里外，存亡不相闻，可谓穷巳。严陵士风厚，将有集君遗藁以传后者，志且不没。牧归，悲惋不已，诔之曰：上世之士，以文取显耀，而君穷于文。痛哉，皋父！痛哉皋父！
　　寓屋壁记
　　杭往建国湖絶境，并湖而家数千，率贵臣邸第，毁民舍入者十九，惟佛寺仅存。易世已来，歌台舞榭日就颓圯，仅存者或辟而广，良有天数。壬午秋，余卜数椽葛岭下，面湖背山，景象清美，是屋介两寺间，故往不为强有力者所并邻第迄毁，故今得湖山最多。俯仰三十年非偶然者。客过问曰：西湖一勺水，阅兴废多矣，向之鬬豪竞奢而今安在？吾始也未生，本无父母兄弟妻子，而今也良有目欲美色、耳欲声音、身欲宁居，忽忽百年后坟墓荆棘，庐舍为瓦砾。前日揺精神逐骛耆欲，安知至此！君知其说乎？画舫日数百，登酒肉载歌舞，朝出水浒夕去城阙，去则不知所之，君据梧而观，亦有悟乎？余亟取离骚案上，鼓唇歌之。谢客曰：子往矣，毋妨吾事。
　　逆旅壁记
　　已亥季秋，余以贫故馆逆旅，楼广不二丈，深不八九，椽床榻几案外无余地，瓶无粟，衣敝履穿，漫不省。日得尊酒醉吟而巳。或者问曰：丈夫生不愿仕，犹当置田数千顷，筑五亩之宫，为子孙门地。子居旅客之舍，若将久焉，何也？余笑应曰：子恶乎知予哉，余家世相传，不过书一束，虽不敢谓尽古人能解，然游公卿，莫不倒屣；行乡里，莫敢不下车。自以为富贵不足致。方欲南道三湘八桂行，薄海乘俘畧扶桑，登鲁泰山，发古封识，读冯冀北，西游入秦，过昧谷观日之所入，十年然后归，使营一丘一壑老焉。今既不得如意，且卧琴挂剑，歌诗纵酒，暂为斯楼遇，使数百年后父老过其下者，思而称之，何必为子孙计？门地之大莫大于刘汉中李晋阳矣，传世不数十，子孙已无置锥。子谓求田问舍为足以遗子孙邪？曰：唯。余又曰：六骸耳目，非吾有也，自天地委形而不得与之遗，及大化之往如土委地，向之欲髙名厚利强有力者，而今安在？子谓足以久居乎哉，是小逆旅也。曰唯。余又曰：天地者万物所同有也，自古及今几何，百千岁其阅万物亦多矣，计万物之在天地间随世随化，乃如剑首一吷，子谓足以久居乎哉？是大逆旅也。曰唯。然则逆旅之舍，独不可以久焉乎哉？因识诸壁。
　　永庆院记
　　岁丙戌夏，余游杭，永庆院主僧勤肃余请云，某平日勤瘁，不以营吾私。罄所储，得史氏故宅辟兹道场，所以酬四恩润三有，非徒游居寝食而已。将丐诸当世大手笔，必子毋让为识之。曰：由杭北郭外驿道行七八里，西折走羊角埂，逹草营巷，是为院。凡屋百二十有七楹，地三十亩有竒，相旧制或因或革，经始甲申良月，越岁有八月成。嘻，史故世臣也，及其殷时，树棨戟，寘车盖，﨣﨣在门，峩峩在庭，燕婉绰约，在闺阃台榭之上，疲于声伎庖厨之下，饫于珍羞。物无常主，忽其易人，还面而思，梦邪觉邪？于是殿其阳以奉佛，堂其奥以演法，贝叶晨唱，木鱼昼鸣，左香积右云会，丈室岿然压其后，境界变迁，荣华消歇，蒿目而观之，觉邪梦邪？然则庐一也，可宅可寺；顾其主人一也，可凡可圣。唯其心，又非梦觉所及，而说偈言：
　　一切境界，如幻如梦，了无一法，何有变动。妄有诸见，为境所移。日改日化，匪察匪迷，如空中花，维目之眩，空本无花，惑我真见。今也伽蓝，昔公相居，当其泰奢，清凈如如。维此如如，不成不坏，是为真宝，万古恒在。不住名客，住名主人，尽未来际，转大法轮。
　　友古斋记
　　钱君徳平，吴越国王后也。性嗜读书，扁友古其斋，请余记。余闻所谓友者，其志同其道合也，愈巳不得以言，友不愈已若不足以为友，使抱关击柝，友列国之君，蓬户桑枢友千金之子，人必惑之。古人逺矣，辞色弗相接，出处弗相及，声名事业又弗得同日语，君今人，乃奋乎千百世下，强与为友，岂果前所云者？君曰：吾取友斯世也，多固不敢以人为不巳若，又幸愈于已者，退然友之。幼而入学，以至于居乡，以至于徃来东西，槩乎有所益矣，安得遗所见而追所间哉。顾孟氏子以为友天下善士未足，又尚论古之人者，窃有慕焉。故吾读古人诗，则李杜之羁穷，韦栁之放逹，李陵苏武之慷慨激烈，如支颐摇膝，在我左右，以为未也。则读古人文章，又如与汉太史公唐韩栁宋欧苏王黄辈，终日辨论而弗巳，则犹以为未也。正冠肃衽，取圣经贤传读之，于是皋夔稷契伊傅周召孔孟之大圣大贤，与吾神交意接于唐虞三代之上，于是悲焉喜焉手舞足蹈而不知焉，是之谓友古。然乎否乎？余曰：有一于此，齐桓公读书堂上，轮扁笑之，以为古人糟粕。盖书所载者古人之粗，所不可载者古人之精。粗为言，精为心也。今诚有志于古，乃嗜其粗而忽其精，泥其书而不得其心。所谓友而不心面友尔，敢以为君规？君矍然起谢曰：可矣。遂识其语。
　　集虚书院记
　　余杭孟君字集虚，筑室苕溪上为读书地，以其字扁之。予闻老氏云，三十辐共一毂，当其无车之用，知虚者万有所从集也。窍虚而风集，坎虚而水集，谷虚而云集，室居之虚也人集焉。天地之虚也，日月星辰山河草木羽毛鳞介集焉。孰谓吾一心虚而不为道所集乎？然心为物可虚可窒，道之为物惟恍惟惚，向焉所谓集皆可得见，而此不可知，故虚者每为异物所窒，恍兮惚兮者将弗集矣。一心无樊，攻焉者众，喜怒哀乐毒其内，是非得丧冦其外，欲斯须之虚有不可得者。若是求道，亦击鼔而求亡子也，吾孟君不然，君儒者，而寄迹道家者流，为诗文咸有法度，炼元养素，九锁山中斋居者三年，既乃为世故役，弗遂其志，戚戚然恶之。所蓄书数千巻，将室成而藏焉，且与方外竒士游，居讲习于此，所得殆未可量。然余谓君无志于道则巳，苟有志书亦累也。比见世读书者，四方万里无所不通，上下数千载无所不闻，归而求其本心，则虚焉者寡矣。圣人之道遂为絶学，可叹也。愿君悉素所藴于无何有之乡，然后即方寸之地，朝而辟焉，暮而涤焉，使介然之有不得累乎其中，君益矣。颜子始好学，终坐忘，唯道集虚。盖深造自得之妙，颜何人哉。
　　亦山斋记
　　余闻方外士云，静与喧境也，所以知静与喧者心也。境无趣舍，未尝以静为是、以喧为非，亦未尝以静为非、以喧为是，惟心有趣舍是非生焉。于是崇殖货利驰骛嗜欲之人，必舍静趣喧而之市矣；饮氷食蘗怡神养性之士，必舍喧趣静而隠山矣。二者莫不自以为是而更相非也。知道者则曰趣喧之市非矣，趣静隠山亦岂得为是哉？心居魏阙而身在岩穴，婴情好爵而假容江皋，山果静乎？屠羊楚国者不愿三旌，卖卜成都者无求苟得，市果喧乎？昧者由境不由心，逹者由心不由境，心苟喧也，虽山而亦市；心苟静也，虽市而亦山。予识之久矣，会四明舒君来杭，为予言：某性嗜山而家平壤，无攀跻之快、临眺之适，病之间，尝罗数石庭下，冩数峯壁上，盘桓其间，久与相忘，忽若千岩万壑自献左右，则欣然笑曰：是亦山也。故以亦山名斋。子谓何如？予曰：未也。举前说告之，君起谢曰：得之矣，将归识诸壁。
　　雪窦游志
　　岁癸巳春暮，余游甬东，闻雪窦游胜最诸山，徃观焉。念四日由石湖登舟，二十五里下北（缺）堰逹江，江行九折逹江口，转之西，大桥横絶溪上，覆以栋宇，自桥下入溪行九折逹泉口。凡舟楫徃还，视潮上下，顷刻数十里，非其时，用人力牵挽则劳而缓焉。初大溪薄山转，岩壑深窈，有曰仙人岩，巨石临水，若坐垂踵者；有曰金鸡洞，相传凿石破山，有金鸡鸣飞去，不知何年也。水益涩，曵舟不得进，陆行六七里，止药师寺。寺负紫芝山，僧多读书，不类城府。越信宿，遂縁小溪益出山左，涉溪水，四山回环，遥望白蛇蜿蜒下赴大壑，盖涧水尔。桑畦麦陇髙下联络，田家隠翳竹树，樵童牧竖相征逐，真行画图中。欲问地所歴名，则舆夫朴野，不深解吴语，或强然诺，或不应所问，率十问仅得二三。次度大溪，架木为梁，首尾相啮，广三尺余，修且二百跬，独野人徃返捷甚。次溪口市，凡大宅多废者，间有诵声出廊庑，久聴不知何书，殆所谓兔园册邪？渐不陟林麓，路益峻，则睨松林在足下，花粉逆风起为黄尘，留衣襟不去，他香无是清也。越二岭，首有亭，当道髹书雪窦山字，山势奥处，仰见天宇。其狭若在陷井，忽出林际，则廓然开朗，一瞬百里。次亭曰隠秀，翳万杉间，溪声绕亭址，出山去，次亭曰寒华，多留题，不暇读。相对数步为潄玉亭，覆泉窦虽小，可汲饮之甘，次大亭，直路所入，路析为两，先朝御书应梦名山其上刻石其下，盖昭陵梦游絶境，诏图天下名山以进，兹山是也。左折松径，径逹雪窦，自右折入中道，因桥为亭，曰锦镜，亭之下为圆池，径余十丈，植海棠环之。花时影注水涘烂然，疑乎锦，故名。度亭支径亦逹寺而缭曲，主僧少野有诗声，具觞豆劳客，相与道钱唐故旧，止余宿。余度诘旦且雨不果留。出寺右偏登千丈岩，流瀑自锦镜出，泻落絶壁下潭中，深不可计。临崖端引手援树下顾，率目眩心悸，初若大练触崔石，喷薄如急雪飞下，故其上为飞雪亭。憩亭上，时觉沾醉，清谈元辩，触喉吻动欲发，无足与云者，坐念平生友，怅然久之。寺前秧田平衍，山林所环，不异平地，然侧出见在下村落相去已数百丈，仰见在上峰峦髙复称此。次妙髙台危石突岩畔，俯视山址环凑，不见来路。因览诸山或绀或苍，覆盂者委弁者，蛟而跃兽而踞者，不可殚状。逺者晴岚上浮若处子，光艳溢出眉宇，未必有意，自然动人。凡陵登胜观华焉。土人云又有为小雪窦，为杖锡寺，为四明洞天，余亦兴尽，不暇登陟矣。
　　代问道书
　　某生无他嗜好，以富贵利逹之事为甚可羞，大不获已，浮逰尘俗。然胷中耿耿者，未尝不欲骑长鲸跨黄鹤与赤松青琴辈相与恣睢遥荡于无何有之乡也。俗士不足以语大方，如榆枋间斥鷃望九万里扶摇之翼局局然笑之，恶知天运无积，天年易迈，鼠肝虫臂变化于尘埃粪壤中，终为造物所囿，至于生而不着，死而不亡，旷百千万岁而灵然独存者唯我尔！是以糠粃天地刍豢人物，与夫羣动并作并止，曾无有介然之累，足以溷吾胷次者若是，足以为天下逹人矣。虽然，至道杳冥深不可测，纎芥弗审，悔吝及之。某自夤縁门下聴教诲之余，其心洒然以澄其神，漻然以清其耳目，皦然以明逹。及环堵之室从容尸居，真知八荒之细如一芥，而吾精神四逹，并流上际，于至阳之门下，及于至阴之原也。今三氏之书虽已贯穿，虽已脗契，而独于天地之数所不行，鬼神之灵所不知，日月星辰之运所不能为，尚未有释然者。是以不惮稽颡投地，皈命于下，执伏望恻然垂悯，施一匕之剂，释病起疢，使闻所未闻，不胜厚幸。如尚隠秘天机，迁延岁月，某恐今日之逝，来日复不止，怱怱百年后，委身墟墓荆棘莽然，狐兔穴其中，樵人牧竖指而笑之曰：公等以仙人自居，如何至此乎！将必为师门羞。
　　蜡屐集序
　　蜡屐非履非舄，不足以忘足，而阮孚爱之。诗，发乎情性，与蜡屐不类。周公谨以名其集，岂以阮孚所以忘足者而忘心于诗？物无美恶，溺于所爱，皆不得为情性之正，安得与诗同日语。然与为阮孚犹愈于祖约畏人，况不为阮孚者乎？
　　张叔夏词集序
　　古所谓歌者诗三百止尔，唐宋间始为长短句，法非古意古，然数百年来工者几人，美成白石，逮今脍炙人口，知者谓丽莫若周，赋情或近俚；骚莫若姜，放意或近率。今玉田张君，无二家所短，而兼所长。春水一词絶唱今古人以张春水目之。盖其父寄闲先生善词名世，君又得之家庭所传者，中间落落不偶，北上燕南，留宿海上，憔悴见颜色，至酒酣浩歌，不改王孙公子酝藉。身外穷逹诚，不足动其心馁其气与。岁庚子相遇东吴，示予词若干首，使为序云。
　　鉴湖修褉序
　　岁丙申三月三日，陈用宾刘邦瑞胡汲古与予举修褉故事，会于镜湖一曲旧所，谓鸿禧观。今易为寺，遥望兰亭，招逸少酹之，祝辞云：某岁月日敢告晋右将军王公，惟公书法造化胷腑，千岁之上不能发其端，千岁之下不得方其武，彼髙才与逺识夫，故不待悉数。某等薄逰会稽，俛仰今古，俯山川其永慨，伤岁月之不与，蕰藻潢污，用告时序。临风有怀，陨涕如雨。礼竟主僧持酒出觞客，客亦返觞焉。问姓名，不告以出，循栁阴复饮春波桥上欢甚。有浩歌者，有瞪目视太虚者，有连举大白不置者。浮船自禹庙返出桥下仰见，咸惊以为异人。间有起复坐喧笑亦不暇恤，或感慨言曰：乐哉兹逰，岂减永和时乎！此去兰亭不一舍，而近风景犹昔之风景，山川犹昔之山川，井邑城郭虽时有变更，亦岂大异向日之井邑城郭邪。天运无情，忽其千年，晋人风流酝藉，庸可复见！方其留连觞咏，俯仰兴怀，巳知今日有感于其言者矣。后之视今，政为我辈发。讵知千年后，复有高旷如我辈者，举酒相酹，其人谓谁哉！其言谓何哉！于是相顾叹息。余解之曰：不然，千万世一日之积也，千万人一气之分也，死死生生于天地间，如阅传舍，来者不得不往，往者不得不来，憧憧而未巳也。又安知晋人不复为我辈，我辈不尝为晋人也哉！而以死生为大者，前此盖未悟尔。于是四人相顾而笑，相携扶而下，分流觞，曲水韵，赋诗舟中。
　　西湖修禊序
　　今年春，予东逰上越。三月三日，越人士有事兰亭右军祠，余谢不往，适同馆人泛舟镜湖上，强与俱饮醉分韵，既为序之。越数日有自杭归，为予言祖禹领东西州客十有四人修褉事西湖，以子不及与怏怏而已。余笑曰：杭越相去仅百里，其在太虚中不翅同处一毫端，我醉此若醉彼，何与不与有邪？又越月归杭，祖禹出所赋诗亦俾余序。余追思醉越时，坐念西州故人，其乐其悲弗得知也，西州故人念我，独得知其乐其悲乎哉？别未久也，道未逺也，其不相知若是，则夫方生而知死足悲，既死而知生足乐，岂通论耶。一死一生瞬息间耳，其不相知又若是。晋人去我千岁矣，不知我决矣，我去晋人亦千岁矣，不知晋人审矣。今日风流酝藉，与永和数子同乎否乎，以地观之，越不知杭杭不知越；以人观之，生不知死死不知生；以世观之，古不知今今不知古。则君与我握手而笑，生之类也；分袂而往，死之类也。古人所以叹别离之难乎，天运易流，人生有终，会面之不可常也。诗云诗云传云乎哉，又恶知杭越所不能限死生，所不能化古今，所不能（缺）则无伺于诗者。
　　代祭和靖祠文
　　呜呼，咸平迨今二百余年，夫岂无人享荣显于其间，泯焉弗宣？而先生声名与孤山俱传，问寒梅之几花，俨清风其在前，士以智力取胜者然乎岂然。往诵先生之诗，寝食殆捐，倚而和之，未几絶编。是犹折杨皇荂之仅入里耳，自拟于咸池钧天。今也使奉祀祠下，我心恧焉。三拜敬荐，秋菊寒泉，怀哉怀哉，何以作先生于九原。
　　代祭胡苇航文
　　呜呼，晴昼花香，露晨草翠，夫子道意；猛雷厉空，怒雨击地，夫子文势；黄河东注，华岳西峙，夫子浩然之气。呜呼，以夫子之才之美，胡不为霖雨、用栋梁器，庇天下，泽后世？而今也遽止于此！呜呼，累辞不就，髙尚其志，常调待次，琐焉委吏，侨居京师，犹逆旅之舍耳。夫子有子，夫子有女，岂清白遗之，而已谓宜穷愁羁旅之介必置于胷次，而乃宾客不废于觞咏、师弟所论者经义，使坐春风立夜雪者，恍然皆有所诣。今河之广矣，一苇航之舟楫失坠，诸生又将安所倚？呜呼，遥遥紫帽，去国几千里，生既无四壁可归，无一廛可耔，悠悠丹旐之言旋也，夫子之精神。其往其止，虽然人生所可贵者，岂六骸耳目之所则，夫子与诸生，诸生之与夫子，虽死生千万化，天地千万变，岂失其所以交际。故诸生知夫子之未尝生未尝死，不过人哭亦哭，人祭亦祭也。
　　代旌徳观祭先贤文
　　维诸贤兹土之逹人也，或尚以徳，或崇以言，夫既为百世之师，盍通祀乎歴年。佳哉吾杭，郁郁芊芊，纳以曼原，层城缭以崇山径川，兹秀气之所锺，故其人俶伟而静（缺）。昔宋之南有尹氏袁介湖塘而建祠，立石史而磨镌，自箕山之髙风，迄横浦之鸿先，三十九人有妇人焉。后附祠以为方士之居，使之洁粢盛而奉豆笾。岂不能厚乎风化，作新观曕。使后来其永思彼何恃而得传。夫何岁月不居，谷陵变迁，屋委蔓草，碑沈断烟。虽樵童牧竖，过者莫不叹息，何有责有守者素餐而不厌。某奉檄来居，心酸涕连，辟西偏以为堂，安明灵而告虔，幸当路之景行，不谓余以不然。噫，何地无才，何代无贤，况东南之巨邦，宜接踵而摩肩。自陶唐以来三千六百余年之间，所纪者止若此，使生抱痛而死衔寃。噫，逺莫逺于仲尼，畧莫畧于马迁，岂无浮游大方老死邱园，偶信史之失稽，遂湮没而不宣。有神有灵，洋洋在天，当鞭云驾风，相顾一笑，勿以姓名之不及纪而遐蜚独骞。抚大块而永叹，安得尽南山之竹而为编，况我辈从容浮沈，与时周旋。既无高节茂行表表自见，几何不与草木同腐而遗恨于九泉？三酹以告，孰知余心之拳拳。
　　
　　
　　
　　伯牙琴后序
　　右余集诗文六十余篇，平日所作不止是，然于是见大凡矣。有若礼法士严毅端重者，有若逸民恬淡闲旷者，有若健将忠壮激烈者，有若仙人绰约靖深者，有若神人变化不可测者，余自知如此，未知或者知我何如也。噫，三千年后，必有扬子云。
　　
　　
　　
　　补遗
　　冲天观记
　　两浙山水之胜最东南,由浙江西杭最,由杭西余杭最,逆天目大溪上十有八里,曰洞宵宫者,是为大涤洞天.又余杭最胜处也.未至宫数里,两山翼道,折为九锁,佳气盘郁,是以得道士若晋郭许二真君,唐吴贞节暨子虚,闾丘元同辈,髙蹈其间,遗迹具在,至今探幽访古,使人飘然欲仙.介九锁外有山名仁寿,气势特伟,众山所宗,然荆棘隠翳过者莫之觌.至元壬午前知洞霄宫事,周公曰清溪翁得兹地爱甚,与其徒张公汉传命工凿三面山趾三百余丈,辟为夷壤栋宇之先,是宋咸淳间翁祖灵济孙先生,洎翁师演教,龚先生请冲天观赐额,隶钱唐者建观霅溪上,寻以难毁至是,徙而扁焉.四五年间,事未竟二公相先后遗世,今主席洞霄沈公介石,为翁法孙,竭力营缮,乃完.若殿若堂若门庑,秩秩有度,空翠入房闼,清流入庖厨,四山环匝,百木荟蔚,行道上者闻钟磬声而不见观所在,住山中者闻车马声而不见路所在.自后山益峻,则迂径以陟,莳花竹待逰观者,其稍平处间列坐石可憩,其最髙甃圆坛可眺逺.携琴咏诗,可以永日,时延方外士居之.公暇日轻车往来,与谈元理,常语众曰,地之胜也,人居之则棒莽不得荒.吾阶庭豺虎不得闯,吾藩墙岂不为天下安宅.心之安也心居之,则嗜欲不得榛莽其内,利害不得豺虎其外,岂不为山中隠仙.夫善居其心者亦若居其身尔.大涤古洞天,兹山大涤所从发凡,居斯者岂尽出晋唐人下,必有脱迹尘浑,飞神青冥,以不负祖师素愿,所营与吾中心所期然后足以符冲天之意.众曰唯.牧时过沈公法孙孟集虚,与闻于此,遂为识之.时大徳五年庚子上元日,石室隠居钱唐邓牧记.
　　超然馆记
　　岁壬寅秋,余自越西游大涤客,超然馆燕坐一室若将久焉,或曰大涤天下名山,子天下名人也,以名人客名山,固宜.然子十年间乃五六西坐,席未暖又翛然而东,白发垂耳,漫浪湖海,无宁居.今之留以岁月期乎?余笑曰,余本无名,奚以山之名不名为哉.且天地大也,其在虚空中不过一粟耳,而况大涤在天地之间哉.虚空本也,天地犹果也,虚空国也,天地犹人也.一本所生,必非一果.一国所生,必非一人.谓天地之外无复天地焉,岂通论耶.营宁之生人腹中精神所照,必以为日月膏液所浸,必以为江河筋骨所树,必以为山岳其周流百骸六臓而不见所穷,必以为四方万里若是逺也.而告之曰,一人之外又有若人者,彼不信也.人生于天地之间,何以异此人之生也.自非甚久,天以岁月期之,固有积矣.计岁月之在人生忽然尔,计人生之在古今亦无几尔,今以一天地所见一岁月所期,妄计去留其间乎,虽然,大涤诚名山也,前乎居此若我辈者,岂无晋郭许二君功满道备上登于天.盖世俗所甚慕,而大涤之所以为名也.由今观之,则今日去晋不犹旦暮乎,大涤去天不犹咫尺乎,我与二君方相从以游相忘以居,而又何莫焉,久亦可,速亦可,为我燕坐,亦可为二君冲举,亦可信以为超然乎哉.
　　清真道院碑记
　　余杭西十有八里,曰九鎻山,逆溪水上,左右山趾相错行者萦其间,前直百步外若断无路,为锁一也.迄九锁山势差辟直上,则为洞霄宫,左折为东天柱岭,西北泉石最胜,曰青檀山.旧志载月窟氷壶镜潭试剑岩涌翠石壁,悉在兹山尔.宋咸淳间前知洞霄宫事,凝神朱先生以先世诸墓在,作祠山阳.先生殁,至元巳丑,其徒冲逸孙法师,与其孙今静逸法师舒公,辟而广之曰清真道院,为屋凡五六十楹,而门庑殿堂斋阁庖湢,咸有法度,松杉垂阴,花卉迭芳,白昼无声,不类人境.大门内流泉所直,则发石甃址,四周若墙址,坎为方地,畜金鲫百数,叩栏槛悉至取食.山下飞玉泉悬瀑数仞,自是出也,岁庚子,余过舒公憩暑于此,相与觞咏为乐,暇日登髙,指余诸山,慨然曰,宫西南为伏虎岩,晋郭文举隠也.西升天坛,许逺游冲举也,其下石室,唐吴贞节仙去瘗书剑处也.北大涤洞,则暨子虚得道长往,与吾逺祖元同先生筑室,后入兹洞,以逹华阳也.神仙者,学虽由内炼,亦山川之灵秀发之,俯仰千岁,风气不殊,诚有作者,岂遽逊晋唐人哉.奈何留连光景,醉而生梦而死者,比比皆是.百年荣华与化俱尽,千刼流浪其忧无涯,何不运灵旗,孕火芝,回风返景于寸田尺宅之间,驭气飞神于清都紫微之上,而与数君子相视一笑.若是,则内不愧吾先生,外不愧乎大涤洞天,其可乎.余曰唯.大徳四年庚子七月钱塘邓牧记,集贤直学士赵孟俯书.
　　
　　
　　
