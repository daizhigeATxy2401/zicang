袁淑《俳谐文》辑佚
　　
　　
　　《隋志》集部著录袁淑《诽谐文》十卷。《旧唐志》集部、《新唐志》集部均著录袁淑《俳谐文》十五卷。今佚。
　　
　　〈鸡九锡文〉曰：维神雀元年，岁在辛酉八月己酉朔十三日丁酉，帝颛顼遣征西大将军下雉公王凤、西中郎将白门侯扁鹊：咨尔浚鸡山子，维君天姿英茂，乘机晨鸣。虽风雨之如晦，抗不已之奇声。今以君为使持节金西蛮校尉西河太守，以扬州之会稽，封君为会稽公，以前浚鸡山（子）为汤沐邑。君其祗承予命，使西海之水如带，浚鸡之山如砺，国以永存，爰及苗裔。浚山侍郎丁鸿、舍人凫亭男梁鸿、郎中苏鹄死罪。伏惟君德着朝野，勋加鹓鷟，故天王凤皇，特锡位封，令凤鹊等在栖外，愿时拜受，不胜欣豫之情，谨诣栖下以闻。〖据文渊阁《四库全书》本《艺文类聚》卷九十一《鸟部?山鸡》引「宋袁淑俳谐集」。严可均《全宋文》卷四十四将「浚山侍郎丁鸿」以下别题〈劝进笺〉。〗
　　【校】
　　〖浚鸡山子〗上海古籍本《艺文类聚》无「子」字。
　　〖俳谐集〗上海古籍本《艺文类聚》作「徘谐记」。
　　
　　
　　〈庐山公九锡文〉曰：若乃三军陆迈，粮运艰难，谋臣停筭，武夫吟叹。尔乃长鸣上党，慷慨应官，崎岖千里，荷囊致餐，用捷大勋，历世不刊。斯实尔之功者也。音随时兴，晨夜不默，仰契玄象，俯协漏刻。应更长鸣，豪分不忒。虽挈壶著称，未足比德，斯又尔之智也。若乃六合昏晦，三辰幽冥，犹忆天时，用不废声。斯又尔之明也，青脊隆身，长（头）〔颊〕广额，修尾后垂，巨耳双磔，斯又尔之相也。嘉麦既熟，寔须精麫，负磨回衡，迅若转电，惠我众庶，神祇获荐，斯又尔之能也。尔有济师旅之勋，而加之以众能，是用遣中大夫闾丘骡加尔使衔勒大（鸣）鸿胪班脚大将军宫亭侯，以扬州之庐江、江州之庐陵、吴国之桐庐、合浦之珠庐，封尔为庐山公。〖据文渊阁《四库全书》本《艺文类聚》卷九十四《兽部?驴》引「宋袁淑俳谐集」。又见《初学记》二十九《兽部?驴》引「袁淑俳谐集」，《太平御览》九百一《兽部?驴》引「宋袁淑俳谐文」。〗
　　【校】
　　〖慷慨应官〗「官」，《初学记》、《太平御览》同。上海古籍本《艺文类聚》作「邗」。
　　〖斯又尔之智〗「又」，《初学记》、《太平御览》作「复」。
　　〖青脊隆身〗《初学记》、《太平御览》作「青脊绛身」。
　　〖长头广额〗《初学记》、《太平御览》作「长颊广额」。
　　〖斯又尔之相也〗「相」，《初学记》、《太平御览》作「形」。
　　〖大鸣鸿胪〗上海古籍本《艺文类聚》、《初学记》、《太平御览》无「鸣」字。
　　
　　
　　〈大兰王九锡文〉：大亥十年九月乙亥朔十三日丁亥，北燕伯使使者豪豨册命大兰王曰：咨惟君禀太阴之沈精，摽群形于玄质，体肥腯而洪茂，长无心以游逸，资豢养于人主，虽无爵而有秩，此君之纯也。君昔封国殷商，号曰豕氏，叶隆当时，名垂千世，此君之美也。白蹢彰于周诗，涉波应乎隆象，歌咏垂于人口，经千载而流响，此君之德也。君相与野游，唯君为雄，顾群数百，自西徂东，俯歕沫则成雾，仰奋鬣则生风。猛毒必噬，有敌必攻。长駈直突，阵无全锋，此君之勇也。〖据中华书局本《初学记》二十九《兽部?豕》引「袁淑俳谐集」。又见《太平御览》九百三《兽部?豕》引。〗
　　【校】
　　〖叶隆当时名垂千世〗文渊阁《四库全书》本《太平御览》作「业隆当时名垂于世」，四部丛刊本《太平御览》作「叶隆当时名垂于此」。
　　〖流响〗《太平御览》作「流馨」。
　　
　　
　　〈常山王九命文〉曰：及至图身失所，羁靮人间，驯缨服制，惟意所牵。登楹而遨，抱梁而眠，拾摭遗余，恣口所便。〖《初学记》二十九《兽部?猴》引「袁淑俳谐集」。又见《太平御览》九百十《兽部?豕》引「袁淑俳谐集」。）
　　
　　
　　左氏诗曰：「南山有鸟，自名啄木。饥则啄树，暮则巢宿。无干于人，唯志所欲。性清者荣，性浊者辱。」〖《艺文类聚》卷九十二《鸟部?啄木》引「宋袁淑俳谐集」。《太平御览》卷九二三《羽族部?斲木》引「俳谐集」。〗
　　【校】
　　〖唯志所欲〗文渊阁《四库全书》本《太平御览》此下有注：「此盖禽鸟之性情也。」四部丛刊本《太平御览》此下有「此盖禽兽」四字，移非《俳谐集》原有。
　　
　　
