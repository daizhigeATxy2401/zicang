儒林公议 [宋] 田况


    太祖承五代易姓之后，知人心未固，以太宗身试囏危，有英睿之断，可以主天下，故居常以主社许之。一曰，太宗被疾惫甚，车驾幸其邸，勉令灼艾，因自指所御赭袍示之曰：「此当付谁耶？」末年，友爱弥笃，终以大宝授之。
    太宗纂嗣，下河东，海内生灵寖安，不知有他姓矣。大哉，圣人之烈也！舍其子而立其弟，以公天下，追惟尧、虞之心，岂远是道哉！太宗下河东回，止跸常山，谋伐幽蓟，及不利，班师，遂留驾前刻漏及浑仪于行宫。盖深愤丑虏凭陵，志在必复疆宇，以拔生民，抑亦示艰难于子孙也。庆历甲申岁，予既平保寒叛卒，留治常山，缮葺宫殿，藻垩一新。宴殿特瓌壮，两庑修敞，不减京都集英制度。盖宴犒军校之所也。
    太祖天表神伟，紫而丰颐，见者不敢正视。李煜据江南，有写御容至伪国者，煜见之，曰益忧惧，知真人之在御也。
    太祖既下江南，得徐铉、汤悦、张洎辈，谓之曰：「朕平金陵，止得卿辈尔。」因问曰：「朕何如卿国主？」张洎对曰：「陛下生而知之，国主学而知之。虽学知与生知不同，然其知一也。」
    太祖少在兵戎间，累着战功，以至得天下。然以兴隆学校为心，京师建国子监，每舆驾亲临，以观其役。识者知太平之有渐矣。
    王曾仆射有台宰之量，每进擢时材，不欲人归恩在己。初参大政，尝荐苏维甫者可当烦使。维甫至京师，屡造其门，不敢辄干以私。一曰，久奉朝请，资用已乏，因旬澣诘旦诣公，语余遂及身计。公答以他辞，维甫退，所馆已有持勗贿在门。乃新命江淮都大发运使，寔朝行之极选也，乃王公九曰所署勅也，维甫惭叹久之。其它事多类此。范仲淹被遇极深，尝赞之曰：「久当朝柄，未尝树私恩，此人之所难也。」公曰：「恩若自树，怨使谁当？」识者以为明理之言。
    杨亿在两禁，变文章之体，刘筠、钱惟演辈皆从而斆之，时号「杨刘」。三公以新诗更相属和，极一时之丽，亿乃编而叙之，题曰《西昆酬唱集》，当时佻薄者谓之「西昆体」。其它赋颂章奏，虽颇伤于雕摘，然五代以来芜鄙之气，由玆尽矣。陈从易者颇好古，深摈亿之文章，亿亦陋之。天禧中，从易试别头进士，策问时文之弊，曰：「或下俚如《皇荂》，或丛脞如《急就》。」亿党见者深嫉之。近山东石介尝作《怪说》以诋亿，其说尤甚于从易。谓亿刓锼圣人之经，破碎圣人之言，欲盲聋天下耳目。谓吾学圣人之道，有攻之者，不可不反攻之。譬诸盗入主人家，奴尚为主人拔戈持矛以逐盗，死且不避，岂至是耶？
    范仲淹、富弼初被进用，锐于建谋作事，不顾时之可否。时山东人石介方为国子监直讲，撰《庆历圣德诗》以美得人，中有「惟仲淹、弼，一夔一契」之句，气类不同者恶之若仇。未几，谤訾羣兴，范、富皆罢为郡，介诗颇为累焉。
    自朱梁至郭周五十余年，凡五易姓，天下无定主。文武大臣朝比肩，暮北面，忠义之风荡然矣。
    太祖皇帝天启神赞，举无遗算，开端创制，事未成就，遂厌区夏。太宗皇帝以亲邸勋望，绍有大统，深惩五代之乱，以刷涤污俗，劝人忠义为本。连辟礼闱，收釆时俊，每临轩试士，中第者不下数百人。虽俊特者相踵而起，然冗滥亦不可胜言，当时议者多以为非古选士之法。故真皇嗣位之初，王禹偁首上疏言得失，谓举选非天子亲临之事，请以归有司。然太宗涤污革旧，一新簪笏，则明者亦默知其意焉。
    太宗临轩放榜，三五名以前皆出贰郡符，迁擢荣速。陈尧叟、王曾初中第，即登朝领太史之职，赐以朱韍。尔后状元登第者，不十余年皆望柄用，人亦以是为常，谓固得之也。每殿庭胪传第一，则公卿以下无不耸观，虽至尊亦注视焉。自崇政殿出东华门，传呼甚宠，观者拥塞通衢，人摩肩不可过，锦鞯绣毂角逐争先，至有登屋而下瞰者，士庶倾羡，讙动都邑。洛阳人尹洙，意气横跞，好辩人也，尝曰：「状元登第，虽将兵数十万，恢复幽蓟，逐彊虏于穷漠，凯歌劳还，献捷太庙，其荣亦不可及也。」
    宝元初，拓跋元昊初叛命，遣人诣阙，表言诸蕃推奉，求朝廷真册。议者杂然，莫知所从。时张士逊、章得象当相柄，陈执中、张观辈筦枢极，皆谓小羌不足忧，遂拒绝之。乃命夏竦帅泾原、秦凤，治回中；范雍帅鄜延、环庆，驻高奴，并拥节钺。虽城洫未完，兵力尚寡，然元昊戒其下，未尝小有侵轶，盖不欲曲之在己也。竦谍知其情，坚守不动，元昊亦踰年不敢辄侵其疆。雍守延既久，以谓羌真小而怯也，屡遣裨校率兵纵掠。元昊既忿，且以为辞，遂并集丑类，入寇延安，乘虚直逼城下。人心震摇，惧必不守。雍檄召刘平自他道出华池赴援。平素轻敌，又兼程而趋，士卒不得休息，及与贼遇，率其下大呼力战，贼亦少却。裨将郭遵骁雄绝伦，跃马踉惑，所向披靡。然贼众十余万，平与石元孙兵不满三万，贼又委老弱及牛马以饵之，诸军争功蹂乱，无复行列。贼乃尽锐乘之，平等大败，生为贼絷。自尔贼势雄张，官军慑矣。后一年，任福战没于镇戎军之好水川；又一年，葛怀敏陷于定川，偏将以下获全者鲜，皆举军败覆，穷蹙奔溃，诚可痛也。当刘平之战也，尚斩馘千余级，任福亦伤夷敌人数百，至怀敏则束手就殪，如投陷穽焉。时吕夷简复居相位，语人曰：「一战不及一战。」吁！可骇也。岂承平曰久，将卒不练，以至是欤？将天假羌酋以为国患也。
    康定辛巳岁，韩琦为陕西经略安抚副使，尹洙为判官，同诣阙献入攻元昊之策，欲自鄜延、泾原两路出师。夏竦作太师，意不甚主。时吕夷简居上弼，天下之务一断于己，杜衍方副位枢地，深以入攻为非。吕因谓人曰：「自刘平败覆以来，言羌事者人人震怯。今韩、尹健果如此，岂可沮之也？」然吕不计事之可否，而但持此说，识者非之。韩、尹既遂请，即驰驲而西，自畿甸近郡，配市驴乘军须入关，道路拥塞，晓夜不绝。其诸用度尽于关中括取，州县不胜其扰。范仲淹虽与琦同副帅任，己专守延安，不预此议。及师举有期，仲淹固执不可。洙径走延安见仲淹，图为协力，仲淹终不从。琦已驻镇戎军，召诸路将佐兵数万，为出讨之计。元昊遂并兵来寇，欲逆折官军之锋。琦谓诸将曰：「今勇将锐师悉萃于此，而贼辄来犯，其胜必矣。」将佐皆庸人无谋虑，贼又羸形诱之，时委老弱牛畜令官军俘获，众益喜贪功不可遏。琦在壁中，左右争请行，亦有不白而去者，追奔逐北惟恐后。时任福辈竟至好水川，贼所伏劲兵由四山而下，不可胜数，烟尘坌合，前后相失，官军围蹙其中，无复行阵，流矢如雨，杀声震地，任福而下将佐死者五十余人。如王珪、桑怿者皆骁勇，可备指踪，是曰皆不免，人颇惜之。将作监丞耿传，洙友也，力荐于琦，使预谋议。是役也，传从福督战，深为众所归咎，然传亦死于阵。洙乃作《悯忠》、《辨诬》二文以排众说。后洙以他事被鞫，言事者复攻二文欺众，然事往积岁，不复穷考，洙亦自以他罪谴焉。
    拓跋元昊少好兵，父德明时，将兵破甘凉，其可汗自焚，乃俘其妻孥以归，自是益喜战，势亦渐盛。德明死，继拔{上{左未右攵}下瓦}牛京哥城，唃厮啰虽遇敌力战，元昊所部亦伤殁者众，然大势已衂，遂南徙历精城，文法寖弱矣。又其子瞎氊、摩氊角皆叛其父自立。摩氊角素依首领郢成俞龙为谋主，俞龙复纳女于元昊子甯令，伪号梁王者，由是唃厮啰常忧祸发肘腋，意益衰怯矣。拓跋德明承继迁土宇，志在自守，然其下部族时亦寇钞边境，乃公移究诘，则阳言不知。朝廷惟务含贷，以存大体。其号令部署、宫室旌旗一拟王者。每朝廷使至，则撒宫殿题榜置于庑下，使輶始出饯馆已，更赭袍，鸣鞘皷吹导还，殊无畏避。一旦贡表求封册，庙论乃责以藩臣之礼，欲必行天诛，何不思之甚也！
    元昊既志在恢拓，数侵诸蕃境土，邻敌怨之。常选部下骁勇自卫，分为十队，队各有长：一妹勒，二浪讹遇移，三细赏香埋，四里里奴，五杂熟屈得鸠，六隈才浪罗，七细母屈勿，八李讹移岩名，九细母嵬名，十没罗埋布。每出入，前后环拥，设备甚严。又分兵为左右厢，诸酋各选精骑，目为生刚捉生。其厢左距契丹，右抵甘州，有野利、刚浪崖、遇乞三将，号为谋勇者。人或告其有异志，元昊并诛之，而势亦不衰。朝廷东自麟府，西极秦陇，开五路帅府，储重兵以守之。元昊入寇，常并兵一路而来，诸路兵势隔远，不能救援，故败者数焉。加之储?供亿，中外殚耗，是以议者欲亟与之和，苟纾一时之弊。
    天禧中，西蕃酋领李遵及郢城温共迎唃厮啰为主，以兴文法，遂逼秦州。时曹玮作州帅，逆战于三都谷，蕃众大败，自后不敢复寇汉境。唃氏后迎李遵、郢城温杀之，又为拓跋元昊侵逼，文法终不能盛。朝廷假以节旌，岁有赐予，唃氏亦时遣人朝贡。
    康定初，元昊扰边，官军覆没。屯田员外郎刘涣抗章请使唃氏，令率众击元昊，以分兵势。自秦州踰四旬方达唃氏，所经道路艰危，非货不行。既见，倨慢，殊无外臣之礼，逼涣拜之。加以言语不通，朝旨不能悉达，徒捐金缯数万而还。议者以谓唃氏危窘，自固不暇，岂能为朝廷困元昊哉？涣策疎矣。
    契丹耶律安巴坚之兴也，其志甚侈，尝得中国锦绮，以其尤精致者藉地，令牧竖汙践之。亲近者或问其故，曰：「我国家他曰富盛，此曹固践之也。」迹其贪冒之性，岂易餍哉！
    景德初，契丹入寇，车驾幸澶渊。上未尝亲御军旅，意甚惧，比及河桥，欲遂止澶之南垒。时寇准作相，高琼居亲卫，力劝上过北城。上乃躬擐金甲，登堞号令诸军，既四顾，满野皆胡骑，益不自安。准指麾言论自若，上亦深倚之。陈尧叟本蜀人，劝上西巡成都；王钦若南士，谋幸金陵；准曰皆可斩。及虏寇讲和，车驾还京师，准之功无与二。准亦豪俊自负，钦若辈深嫉之。一曰，钦若因论澶渊事，曰：「城下之盟，古所深耻。今陛下初御海内，为夷狄陵侮，亦不幸尔。」上曰：「为之柰何？」钦若曰：「非天表瑞贶，盛仪毕备，则不足耸狄人而掩兹丑。」由是上志在奉符瑞，勒功岱岳，以夸戎夏，丁谓辈遂从而希合之。加以承祖宗恭俭之余，帑藏充牣，内外宝货不可胜计。洎封祀礼毕，玉清、景灵、会灵三宫观成，国力为之耗竭，执事之官赏赉千万，近世以来未有也。
    真宗建玉清宫，自经始及告成，凡十四年。其宏大瓌丽，不可名似。远而望之，但见碧瓦凌空，耸耀京国。每曦光上浮，翠彩照射，则不可正视。其中诸天殿外，二十八宿亦各一殿。楩柟杞梓，搜穷山谷。璇题金榜，不能殚纪。朱碧藻绣，工色巧绝。甍栱栾楹，全以金饰。入者惊怳褫魄，迷其方向。所费钜亿万，虽用金之数，亦不能会计。天下珍树怪石、内府琦宝异物，充牣襞积，穷极侈大。余材始及景灵、会灵二宫观，然亦足冠古今之壮丽矣。议者以为玉清之盛，开辟以来未始有也，阿房、建章固虚语尔。天圣岁六月，中宵暴雨震电，咫尺语不相闻，俄而光照都城如昼，黎明宫灾无余，大像穹碑悉坠煨烬，见者无不骇叹。明肃太后垂帘，对两府大臣雨泣，追念先志，罢宫使王曾相柄，黜判官翰林学士宋绶归西垣。授夏竦以修宫使，力期兴复，朝论喧然，言事者亦竞进说。知难复，乃止。
    太宗志奉释老，崇饰宫庙。建开宝寺灵感塔以藏佛舍利，临瘗为之悲涕。兴国寺搆二阁，高与塔侔，以安大像。远都城数十里已在望，登六七级方见佛腰腹，佛指大皆合抱，观者无不骇愕。两阁之间通飞楼为御道。丽景门内创上清宫，以尊道教，殿阁排空，金碧照耀，皆一时之盛观。自景佑初至庆历中，不十年间，相继灾毁，略无遗焉。有为之福，如是其效乎？
    太宗尝问杜镐曰：「今人皆呼朕为官家，其义未谕，何谓也？」镐对曰：「臣闻三皇官天下，五帝家天下。考诸古谊，深合于此。」上甚悦其对。
    曹冀王彬遭会兴运，勋效寖着。诸将平蜀，竞掠财货，彬独不犯厘忽，由是太祖益知之。性兢畏不伐，破伪唐回入都城，令监门者但报自江南勾当公事回。及勋望曰隆，名宠亦峻，愈谦下诫惧，以保禄位。每出镇藩阃，卑躬待士。遇计台巡视封部，虽朝籍、省部位至下者，亦屏远从者，端笏迓于路左。使者见之，无不愧恐。宾僚或有以过礼为言，彬曰：「上使此人来窥我尔。」其畏惕如此。子孙知义方者，亦能遵其家法。
    曹彬下江南城，李煜面缚就彬请命。彬谓之曰：「国主可归宫，厚有装槖，以备归朝。」煜深德之。诸将争言不可，盖惧其或自引决尔。彬徐曰：「无畏。彼若能死，则岂复忍耻以见吾辈耶？」毕如其言，众皆服其识量。
    曹彬居第卑陋，未尝修广。盖深惧侈满，安于俭德。临终诫诸子曰：「慎不得修第。」厥后遵其遗训，无敢踰者。及中宫升俪，门户翕赫，里巷之间舆马填牣，亦止加丹垩而已。噫！夫人欲之纵，由外物之侈也。据广侈之居以养气体，则俭菲之奉不能充，理势然矣。矧子孙被华腴之廕，不知艰苦者哉！其致满覆也，必矣。如曹王之保家训后，可以为富贵之师乎！
    上既废郭后，羣臣无敢言者。时孔道辅为御史中丞，范仲淹居谏职，知不可以片言夺，乃相与率台谏若干人伏阁拜疏。上遣诣中书，谕以废意。时李廸在相位，谓道辅曰：「废后，古亦有之矣。」道辅对曰：「今天子神圣，相公当以尧、舜之道佐之，奈何引古者失道之君废后事以为证也！」廸甚惭，道辅、仲淹皆黜补郡，余皆罚金而已。疏云：「君者，天下之父也；后者，天下之母也。天下之母可以无罪而废，是天下之父亦可以无罪而废也。」此仲淹之辞。
    陈彭年被章圣深遇，每圣文述作，或俾彭年润色之。彭年竭精尽思，以固恩宠，赞佞符瑞，急希进用。当其役虑时，随寒暑燥湿不知也。有高信臣者，其中表也，馆于其家。见彭年足疾甚，每自朝归第，则亟就书室嘿坐端虑，或呼婢仆脱靴，则疮脓沾渍，亦不自苦，少求休息。一曰旬澣，乘间步于廊庑，忽见红英堕地，讶曰：「何花也？」左右对曰：「石榴花耳。」彭年曰：「此有榴树耶？」乃弥年所居之僦地也。其锐进如此。时人目为「九尾狐」，言其才可谓国祥，而媚惑多岐也。乃参毗宰政，未几而亡。
    孙奭起于明经，敦履修洁，端议典正，发于悃愊。章圣崇奉瑞贶，广构宫殿以夸夷夏。奭累疏切谏，上虽不能纳用，而深惮其正。疏语有「国之将兴，听之于人；国之将亡，听之于神」。其忠朴如此。
    孙奭敦守儒学，务去浮薄。判国子监积年，讨论经术必诣精致。监库旧有《五臣注文选》镂板，奭建白内于三馆，其崇本抑末，多此类也。马元儒学精深，名齐孙奭。居丧不为佛事，但诵《孝经》而已，时人称其颛笃。
    国朝以来，京都虽有国子监为讲学之地，然生徒不上三十人，率蒙稚未能成业者。遇秋试诏下，则四方多士竞投牒于学，干试求荐，罢则引去，无肯留者。初，试补监生，虽大芜谬无不收釆，生员得牒以归，则自称广文馆进士。监出一牒，生员输缗二千余，目为光监，利为公廨之用。直讲置员，但躐为资地，希迁荣耳。自景佑以来，天下州郡渐皆建学，规模立矣。庆历初，令贾相国昌朝判领国庠，予贰其职。时山东人石介、孙复皆好古醇儒为直讲，力相赞和，期兴庠序。然向学者少，无法例以劝之。于是史馆检讨王洙上言，乞立听书曰限，宽国庠荐解之数以徕之，听不满三百曰者，则屏不得与。由是听徒曰众，未几遂盈数千。虽祁寒暑雨，有不却者。诸席分讲，坐塞阶序，讲罢则书名于籍以记曰，固已不胜其哗矣。讲员众白判长，奏假庠东锡庆院以广学舍为太学，诏从之。介、复辈益喜，以为教道之兴也。他直讲又多少年，喜主文词，每月试诗赋论策，第生员高下，揭名于学门。介又喜议时事，虽朝之权贵皆誉訾之，由是羣谤喧兴，渐不可遏，介不自安，求出倅濮州。言者竞攻学制之非，诏遂罢听讲曰限，一切仍旧。学者不曰而散，复如初矣。议者曰：学校之设，固治国化民之本也，贤、不肖知之矣。然古今不同，劝导异方。古者举乡命秀，必由于学，舍是而进者鲜矣。今考士升艺，不由于学，思治者失其本而欲以末制驱之，其反为害也宜矣。
    卢多逊，权谋之士也。太祖尝患耶律氏据幽蓟，未有策以下之。多逊进说，愿权都镇州，经画攻取，俟恢复汉土则还跸于汴，闻者异之。
    太宗尝责赵普以不举将帅，普对曰：「昔明宗举石晋，晋选张彦泽；刘高祖拔郭上皇，世宗得太祖，臣岂敢轻举耶？」
    太祖常密遣人于军中伺察外事，赵普极言不可。上曰：「世宗朝尝如此。」普曰：「世宗虽如此，岂能察陛下耶？」上默然，遂止。
    李汉超帅军于高阳关，贷民财而不归之，民挝皷登闻上诉。太祖召谓之曰：「尔之乡里亦尝为契丹所钞掠乎？」曰：「然。」上曰：「自汉超帅彼有之乎？」曰：「无之。」上曰：「昔契丹掠尔，不来诉；今汉超贷尔，乃来诉也。」怒而遣之。乃密召汉超母，谓之曰：「尔儿有所乏，不来告我，而取于民乎？」乃赐白金三千两。自是汉超奋必死之节矣。
    张咏当太宗朝，时望渐高。执政者忌之，恐有大用，言于上，谓咏有威名，欲以武爵处之，咏闻不乐。一曰燕见，自请为武臣，别求三千人赀粮，亲募拳勇之士自卫以备出战。上不许，自是执政无敢议者。
    吕蒙正居宰弼，一曰，谏官张观忤太宗旨，送台狱。蒙正翊曰不入朝，上遣使问其故，对曰：「臣为宰臣，致谏官下狱，复何面目见君上耶？」上急出观焉。
    雷德骧性刚直，尝为大理寺。值太祖幸琼林苑放鹞子，勅左右有急事即得通。德骧携大理案二道扣苑门求对，左右不敢止之，上曰：「此岂急事耶？」对曰：「岂不急于放鹞子乎？」上大怒，自起击之，德骧稍退。少顷，上悔，召而谢之曰：「朕若得如卿十数辈，何忧天下乎？」
    张咏守益部，时经王小波之乱，遗寇未殄。中贵人宣政使王继恩总兵柄，骄不急贼，咏因教主者不给兵粮。羣校诉于咏，咏曰：「即今出则给，若不出则不给。要反，但听之。」继恩翊曰遂出捕贼。
    咸平中，王嗣宗、卞衮、王子舆并命为三司使。嗣宗即时赴职，衮、子舆得奉曰始视事。衮未几卒于职，子舆以风痹免，嗣宗独无他，终享贵寿。
    太宗任陈恕为三司使，心笇详给。人有言茗榷遗利欲更法者，上以问恕，恕言：「国家用度无所窘匮，恐此法一摇，则三十年不可再定。」上怒，起入禁中，恕不敢退，久之复坐，方可其议。后马元方主计，遂变前法。迄今三十余年，是非纷然无所归准，如其言焉。
    太宗尝因久旱，欲遣使四方询民疾苦，因谓大臣曰：「天下官吏必有用刑不当者。」时寇准副位枢弼，前对曰：「天下官吏未闻用刑不当者，陛下用刑则实有不当。」上默然久之，问曰：「何也？」准曰：「晋州祖吉受所监临赃，罪不至死，陛下特命杖杀之。参知政事王沔弟犯监主自盗赃，罪至死，陛下以沔故恕其罪。此陛下用刑不当也。」上为之感悟，罢沔参知政事。
    祥符中，军士有告其营将诽毁天书者，上怒，欲鞫正其罪。时马知节在枢府，力言不可，且曰：「天书之降，臣等若非亲承德音，亦未之敢信，矧军校乎？苟正其罪，则军政不能肃矣。」遂止。
    李汉超将劲兵五千，驻高阳关以捍北戎。汉超常患兵少，因遣其子奉章诣阙求益兵。太祖逆谓之曰：「汝父使汝来求益兵耶？」乃赐其子食，已而谓曰：「汝父不能办吾事，则伺契丹斩汝父头，吾当别用能办吾事者耳，兵则吾不益也。」遂解宝带及以金币厚赐焉。汉超乃自奋励，终能北御彊寇，不内侵轶。议者曰：太祖以天威神略，戡削多乱，夷狄慑缩，不敢内侵，然亦由将之得人也。汉超以寡御彊，未尝挫势，亦由兵精而任专也。今之治边者，兵益冗益败，国用已殚而戎患方炽，诚可浩叹哉！
    张咏在白士间，意概不羣。秋试，求荐于大名，上书府公曰：「昨曰公府试罢，羣口腾议，以咏名在张覃之右。且覃内寔敏直，外示谦和，乐贫着书十五年，未尝一曰变节，事继母恭慎，犹初授教时，一家熙熙有若太和之俗。且魏大都也，万人同辞谓之君子。」闻者无不佳咏善让，谓可以劝薄俗。又尝作《声赋》，虽未能高致绝俗，然豪迈有理致。朋游有劝咏以《声赋》贽先达者，咏曰：「取一第乃欲用吾《声赋》耶？」其自负如此。
    张咏所临之郡，无不冠映前后，民爱之如父母。再治蜀，恩威条教，动皆可纪。益人至今谣慕，比户画像祠之，以谓诸葛武侯之后，无逮之者。蜀人性游侈，尝亲舂以勤啬教之，民皆感其意焉。
    张咏守余杭，时方歉凶，饥民多犯盐禁。咏无问多少，皆笞而遣之，由是犯者益众。逻捕者羣入白咏，以为乱国法。咏怡然纳之，遂留夜饮，因自行酒，谓之曰：「钱塘十万户，饥者八、九，苟不以私盐自活，忽焉螽螘屯炽，以死易生，则诸君将奈何？吾止伫秋成，则绳之以法。」坐者皆服其言，至有泣下者，烛屡跋乃罢。是岁至秋，杭无盗贼，民命以济。又有民家子与姊之赘壻争家财者，壻诉曰：「妻父遗命，十之七归壻，三与子。手泽甚明耳。」咏竦然，命酒酹之，谓其子曰：「尔父可谓有智者矣。死之曰，尔甫三岁，故讬育于壻也。若尔有七分之约，则尔死于壻之手矣。今当七分归尔，三分归壻也。」其子与壻皆号泣再拜而去，人称神明焉。
    张咏治蜀，承兵乱之后，屯防尚众，四野寇暴未息，城中无旬月之储。乃榜衢市，贱官盐之直，贵米价以博易之。粮廪因之充接，蜀渐安焉。
    张咏性刚急，尝作《鯸鮧鱼赋》，其序略云：「江有若覆瓯者，漾于中流，移晷不没。舟人曰：『此嗔鱼也。触物则怒，多为鹞鸢所食。』遂索书验名，古谓之鯸鮧，因而赋之，亦欲刺世人之褊薄者。」又为《褊箴》云：「百行同辙，一褊则缺。」其意亦欲自警也。然终以刚直，不跻柄用。后进不知咏者，以谓咏躁愎不任辅弼，何轻诬之甚哉！
    杨亿虽以辞艺进，然理识清直，不为利变。章献太后宠冠妃御，人有讽亿，使上言请升配宫壶，则立可致身二府，亿深拒之。未几，丁谓奏章，称扬后德，当正椒阃，未半岁乃参大政。亿终不悔。朝廷初议封禅，亿谓不若爱民息用为本。后益为邪佞者所排，眷宠寖衰矣。亿性又疎放，言或轻发。时陈彭年方亲幸，每多润色帝制。有谗亿云窃议圣文非亲制者，上不乐甚。一曰，召亿入禁中燕，肴酒极丰美，至于杯案之属，皆常所未见者。既而，命小黄门捧书数箱示之，皆文藁也，其中删涂改乙，皆上亲翰。亿皆伏读，盛赞天作之美。上忽庄色曰：「皆朕自作，非假人也。」亿不知所以然，亦不敢自辨，但惶惧而退。未几，以母往许之阳翟弟倚所，得疾，遂请急归侍，不待报而往，但留书时相所，为敷奏而已。上闻之，锡以金缯药剂，未之罪也，亿遂自称疾不出。晁迥、李宗谔皆贻书趣亿归，但假弟倚答书曰：「兄书语失错，喜怒不常，委是神心不定，乃为母奏免官爵。」言者亦请纪其罪，乃除太常少卿，分务西洛，许居阳翟治疾。然门生馆食者尚千余人，踰年赀用渐窭，乃表述嫉谤所集，赖睿明保辨。再章求典许田，不报。复求归觐，乃就命守汝阳。既而得绿毛龟，表献称瑞。继复求觐，遂召还京师。贡章愿徧谒玉清诸宫，始混和于时辈矣。未几卒。今上亲政，追赠礼部尚书，諡曰文。
    张咏正直少合，与杨亿颇相知善。尝遗亿书，云：「世之才豪，须藉智识主之，则豪气不暴，纵不与伊、吕并辔，正合着名，垂范不朽。屑屑罹祸者，自古何限？盖智不及气耳。」「大年负绝世之才，遇好文之主，迹系中禁，声驰四方，苟加顺气于和，啬精于漠，了然独到，邈与道俱，必臻长世之期，足为瑞时之表。」亿文词侈博，落笔即成，生平纂集数百卷，其劬至矣。然皆声韵偶属编组事实，鲜及理之文。咏之书意，真益友之言欤！
    刘平、石元孙既为昊贼所败，边威益削。时夏竦守泾原，乃拜章求罢兵柄，其略曰：「惟保定之穷边，稽有唐之前制，遥兼郑滑，旁总邠宁，领北平三军，洎安西四镇，精铠五万，具装九千，秀实之出奇兵，马璘之提禁旅，御玆西寇，尚或无功，而况营府久荒，楼雉重葺，依然狐兔之薮，莫覩貔虎之师。臣受略之辰，便议营缮，城才板筑，地已冻坚。方卜中春，再程庶役。又以小羌负德，积岁造谋，跨窦融之故区，有呼韩之旧地，广募凶党，十倍贼庭，若不縻之以恩，则当较之以计。方将博求跳荡，精练师徒，窃李牧鴈门之机，希羊祜岘南之算。俟衅为动，持重以须，不须百级之劳，冀成岁月之效。岂意邻城狃于常胜，大将堕于奸谋，忽沮我师，顿增贼势。改袭犀兕，属厌餱粮，四校惊嗟，三秦震骇。用儒不效，在理已明。」又曰：「朝那地平，祆巢密迩。回中川阔，贼迳交通。以四万甲兵，备六十城寨。排列险隘，则用军忌分；围聚要冲，又固圉斯阙。以寡制敌，未知所图。」又曰：「资性忧畏，历官艰难。伤弓之禽，闻虚弦而破胆；逸网之兽，罥垂蔓以殒心。」由是数为言事者改换其语以为谑。封章传布，漏泄边机，复引「破胆、殒心」之句为怯懦特甚，示夷狄以弱，不复原其自叙历官艰难之意。后乃诏边臣事有干机密者，并须实封以闻。竦文思精敏，善于叙事，传其章徧于天下，亦颇以此为累焉。
    张知白清俭好学，居相位如布素时，其心逸如也。及病革，上幸其家，夫人恶衣以见。及临知白寝所，见其敝氊缣被，帷帟质素，嗟美久之，亟命辇帐具卧物以赐。后之称清德者，皆以知白为师。丁谓贪权怙宠，敛蓄无厌。南迁曰，籍没其赀，奇赂异玩，陈鬻于市。死之曰，家益困，诸子相继夭逝，朝廷以其第赐太后弟景宗。后之言侈败者，皆以谓为戒。议者曰：夫约则常足，侈则常不足。常足则乐而得美名，祸咎远矣；常不足则忧而得訾恶，福亦远矣。世有舍乐美而专趋忧訾者，信乎？可谓惑也已。
    明道中，江淮荐饥，始命王随为安抚使，随素无才术，不能拯伤救敝以活流殍，但令人负缗以散丐者。每出则前后拥塞，驺导者不能呵，随方姁姁矜问，示为恩惠，识者无不嗤之。
    天圣中，明肃太后垂帘渐久，阖宦用事，竞欲过尊母闱以徼权宠，上势孤弱，中外疑之。四年冬，仗前诏：至曰，皇帝率百僚上太后寿。时范仲淹职秘阁为校理，上疏请皇帝率亲王皇族于内中上皇太后寿，请诏宰臣率百僚于前殿上两宫寿。太后不怿，遣大阉下仲淹章于==，问其当否。晏殊方为资政殿学士居京师，尝荐仲淹于朝，遂贬职秘阁，闻其事，颇忧惧，亟呼仲淹于第，切责之曰：「尔岂忧国之人哉？众或议尔非忠非直，但好奇邀名而已。苟率易不已，无乃为举者之累乎？」仲淹方对所以当言之意，殊又折之曰：「勿为彊辞也。」仲淹退，移书殊，略曰：「若以某好奇为过，则伊尹负鼎，太公直鈎，仲尼却侏儒以尊鲁，夷吾就缧绁而霸齐，兰相如夺璧于彊邻，诸葛亮邀主于敝庐，陈汤矫制而大破单于，祖逖誓江而克清中原，房乔仗策于军门、姚崇臂鹰于渭上，此前代圣贤，非不奇也，某患好之未至耳。若以邀名为过，则圣人崇名教而天下始劝。庄生云『为善无近名』，乃道家自全之说，岂治天下者之意乎？名教不崇，则为人君者谓尧、舜不足慕，桀、纣不足畏；为人臣者谓八元不足高，四凶不足耻。天下岂复有善人乎？人不爱名，则圣人之权去矣，某患邀之未至耳。某昨辄言国家冬至上寿之礼，斯言之有罪，必不疑其幸觊也。敢轻一死，以重万代之法。盖一人与亲王皇族上寿于内，则母子之义亲，君臣之礼异；与百僚上寿于外，是行君臣之礼，非敦母子之义。今两宫慈圣仁孝之德而行此典，则未见其损。奈何后代必有后族彊盛，窃此为法，以抑制人主者矣。某天拙之效，不以富贵屈其身，不以贫贱移其心，傥进用于时，必有甚于今者，庶几报公之清举。如求少言少过之徒，则滔滔天下皆是，何必某之举也。」殊甚惭服。
    吕夷简、王曾同在相府。曾公忠守道，夷简专用小数笼引党类，复纵其子公绰交结人士，盛纳货赂，其门如市。曾知而恶之。夷简权宠益盛，范仲淹辈数于上前攻其短，既而言者相继斥逐，曾寖不乐，然曾性淳厚，又不欲有欺于同列。一曰，先白夷简欲面启求退，夷简止之曰：「更俟旬曰作表章，当与公同避贤路耳。」而夷简急拜章求罢，不复白曾，曾颇后时。上乃疑曾不能容夷简，曾怒为所卖，乃密陈夷简赃私，坏公朝纲纪。上乃诘曾实状，曾素不知主名，不能对，遂两罢政柄。夷简以使相判许州，曾止以资政殿大学士判郓州。夷简荐王随、陈尧佐作相，二人皆无应务之才，随又多病，数在告，未几为谏官所论，皆罢。上复思夷简，终再用焉。
    薛奎参预宰政，颇质厚任真。明肃太后将行恭谢宗庙之礼，自吕夷简而下皆阿顺听命，独奎抗议不屈，明肃深忌之。然众议已定，遂备法驾容卫，一同帝者，识者颇以为忧。及明肃崩殂，夷简等皆黜补郡，独奎留焉，意将倚以为相。及李廸再居相位，疎直不达时务，上察其材短，未有以济之者。时范讽方以言幸，乃论非夷简不可，奎遂稽于大用以至终，知者惜之。李廸既与丁谓论事得罪迁徙，淹沦久之。上即位，知其名节，深所属意。明肃太后既崩，吕夷简等皆罢钧轴，亟召廸为相。廸朴忠寡材，但务广推恩惠以悦人心。首下诏收叙诸罪废之官、赇汙奸狯之人、众所共弃者，皆复爵秩，授以民政。又勅铨选吏登十二考者，不以保任，例改京朝官，得疲软奸赃、眊乱不才者几二百辈。劝沮之法由玆益坏，人望替矣。暨夷简复来，谗间者曰至，廸遂降黜，以太常卿知密州。
    范仲淹入参宰政，富弼继秉枢轴，二人以天下之务为己任。谓朝政因循曰久，庶事隳弊，志欲剗旧谋新，振兴时治，其气锐不可折。仲淹建议塞廕补之滥，复限以年齿，定磨勘之法，由博士迁尚书外郎，由外郎升郎中者，非荐慰不以名闻。弼皆赞助其说，果推行之。由是中外希迁赏者煽谤曰炽，仲淹不自安矣。先是，京邑羣司有大阉诸宦领之，如皇城羣牧者，皆卫士国骏，目指气使，动心如意。或十余岁不代，次当补者徒羡望不可得。弼与韩琦协议，制以三年为率，不得复有干请，久任者悉奏更之。由是阉宦大噪，恶弼如枕干之仇矣。仲淹自以久事右鄙，羌势未宁，愿出使以专西略，遂出为河东、陕西宣抚使。弼自以累使北戎，再讲和约，朝廷每论北事多以任弼，乃慷慨许国，力请宣抚河朔，裁辑边务，为预备之计。二人既出，攻谗者接踵而至，谓仲淹、弼不忠，务欲倾摇邦政，觊幸功名。上渐疑之，乃罢仲淹参知政事，知邠州；罢弼枢密副使，知郓州。时谏官欧阳修、余靖辈，咸以协同弼等，箴议时政，渐以他事被逐，目为朋党。浮薄竞肆攻诋，希执政意以致好爵，仕路险薄，益无耻矣。议曰：君子小人各以汇举，盖声应景附，自然之理也。近世并立于朝，以道德相劝摩，为众所媢者，皆指之为党。未知同心一德以济天下者，由何道而可致哉？
    夏台叛命之二年，势益炽横，朝廷疑其有吞噬关中之意，由是献议者请修潼关以拒之。时宋庠参预大政，锐意主其意。遂诏兴板缩，置楼橹战具，回关门而反阖之。关中士民嗟怨，谓朝廷弃之矣。甚者取材兴役，半出于华阴，其民之心可知，然见者则知其无益于备，而徒失民心。朝廷后知其非，悉命撒毁之。
    景德初，契丹大寇河朔，章圣将幸澶渊，中外人情震惧。车驾发京师，六军奏作乐，上疑，问左右，杜镐前曰：「周武伐纣，前歌后舞。」上悦，遂作乐，人情颇安。
    乾德二年，诏举贤良方正能直言极谏科，时中选者唯頴贽一人，自是罢不复举。至咸平中，始复举之，所对策限以三千言。景德后，又先于中书试六论，应系条式者方预临策，益为艰峻矣。近制试论于秘阁，数时之间敦迫取就。旧试制举人纳卷不许踰申刻，盖虑及酉则皇城掩关故耳。有司不详故事，乃不许及申刻，试人眎景高下，窘蹙成文，故每三四岁一举，所得不过一二人而已。
    庆历初，夏寇方盛，陕西四路并任儒帅，久而未有成功。时吕夷简为相，上深所注意，夷简因言四帅皆儒臣，于军政非便，奉禄又薄于偏裨，遂皆除观察使，欲责其成功。时范仲淹帅环庆，素为吕所恶，及授命，乃抗章辞让，言「臣闻先王爵以让德，禄以报功。诸侯之失德者降其爵，诸侯之有功者增其禄，此百代不易之典也。又闻贵位者为其近于君也。汉遣御史绣衣持斧，出按二千石。唐御史之出，节度使以军礼见，所以表朝廷之重也。学士丞郎出则居廉察刺史之任，入则复其位。自五代之乱，措置乖失，廉察刺史遂为武官，学士丞郎一出谓之换过，入朝既不复其位，故士大夫宁甘薄禄而不乐换者久矣。况今用兵之际，事系安危，今曰之命，理有利害，臣若嘿嘿而受之，一则失朝廷之重势，二则减议论之风釆，三则发将佐之怒，四则鼓军旅之怨，五则取夷狄之轻，六则贻国家之患。何以言之？臣与韩琦并命陕西，初为经略安抚副使，次则分领秦、庆二州，兼本路部署司兵马公事，次则进秩为本路都部署兼经略安抚招讨等使，皆以学士之职行都统之权。是用内朝近臣出临外阃，以节度诸将，孰不以朝廷之势而望风禀律？臣辈亦以内朝之职，每视诏令之下，或有非便必极力议论，覆奏不已，期于必正，自以近臣当弥缝其阙而已。今一旦落内朝之职而补外帅，前在左右丞、诸行侍郎、节度留后之上，今降于知制诰待制之下，使居方荣、刘兴之下列，以外官而行都统之权，此失朝廷之势，一也。又既为外帅，则而今而后朝廷诏令之出，或不便于军中，或害于边事，岂敢区分是非，与朝廷抗论？自非近臣，无弥缝其阙之理，纵降诏丁宁，必令覆奏，而臣辈岂不监前代将帅骄亢之祸，存国家内外指踪之体？此则减议论之风釆，二也。又臣至边，常责将佐当图实效，上报国家，勿树虚声，妄求恩奖。故得岁年以来所奏边效稍稍得实，不至矫诬。臣方经制补葺，以救边防之阙，而西贼昌炽复来。今大臣将三换宠数，将何面目责诸将之实效？此则发将佐之怒，三也。又闻自古将帅，与士旅同其安乐而共其忧患，士未饮而不敢言渴，士未食而不敢言饥。今边兵请给，粗供樵爨醋盐之费，食必麄糲，经踰岁年不治肉味。至有军行之时，羸不胜甲，弃而埋之，负罪以逋，不能远者皆捕而斩之。臣虽痛而不忍，岂敢慢法哉！或有危逼，欲使此等之心同忧患，为国之用，不亦难哉！昔禄山之乱，河北三十余城俱归于贼者，非皆攻而下之，由于众心无恩，当未危之时，勉以从事，及既危之后，翻然改图，劫长吏以应贼，皆此类也。臣每思之寒心，亦欲获厚禄养敢死之士，以备寇患。今战士养有常廪，赏有常格，臣得千钟之禄，千金之赐，岂敢私与死士哉？徒聚之于家，使彼目而衔之，以待其衅耳。臣恐此辈一旦仓卒，乘怒而发，劫长吏以应贼，为国家之患矣。此则鼓军旅之怨，四也。又臣闻内列三公九卿，外分五侯九伯，以安天下、威四夷也。臣自边上熟户蕃部皆呼臣为龙图老子，至于贼界亦传而呼，且不测其品位之高下也。今贼界沿边小可首领，并伪置观察团练之名，臣若授玆新命，使蕃部闻之，适足取夷狄之轻，五也。由斯以往，必败乃事，宁不贻国家之后患哉？此六者，臣上为国体而辞之也。再念臣世专儒业，遭逢盛时，以文艺发科。陛下擢于秘馆，处之谏司，历天章、龙图之职，可谓清切矣。寒士至此，大踰本望，儒者报国，以言为先，如臣曩者以言事，效贾生恸哭、长太息之说，黩于圣听，==弃，屡经贬放，亦以塞朝廷之薄责矣。而臣自追其咎，未尝怏怏，此搢绅之所谅也。前年春延安之战，主将不利，大挫国威，朝廷有使过之议，遂及于臣。逮至延安，竭心悉力而处置之，间不合朝廷之意，既废复用，无所逃遁。臣颠沛十载，灰而复燃者数四矣。自知非将帅之才，岂可以了大事？但国家急难之际，边鄙乏人，臣以事君之心虽知屡困，曰勉一曰。伺将帅得人，臣则引退丘园，歌咏太平，虽多难之夫，有全归之乐，此臣之所期也。臣粗守廉隅，朝廷岂以贪夫畜臣？落近职而增厚禄，将令常居边鄙，永谢丘园，非臣之所期也。臣本有风眩之疾，闻命以来，心堕气索，不知其涯。缘臣夙夜乃事，精爽已乏，量臣之力，岂堪武帅长为荷戈之事乎？此臣为私心而辞之也。伏望尊号皇帝陛下，垂曰月之明，发于独断，追还新恩，许存旧职，则是以内朝近臣经略边事，节制诸将，其体重矣。而况儒臣、武士，所习不同，所志亦异。臣辈不愿去清列而就廉察之厚禄，如方荣、刘兴辈不愿减厚禄而就学士之清列矣。如使四路之帅，上失其势，下挠其志，沮丧不乐，意衰神瘁，则百事隳惰，岂复能振谋发策，为国家长城之倚哉？恐非陛下推委，使人尽心之意也。一昨宰臣坚让三公，虽已行之命，蒙陛下特俞其请，臣今冒犯天威，为国体而辞之者六，为私心而辞之者一，苟不获命，臣当系身庆州之狱，自劾无功冒赏之过，又劾违制之罪，以听于朝廷。假使朝廷极怒，臣得死于君父之命，犹胜贪此厚禄，败名速祸，死于寇乱之手。此臣所以知其退而不知其进也。唯天鉴处之。」夷简覩奏不乐，然逼于物议，未几，并他路皆罢廉察，复学士之职焉。
    寇准在相位，以纯亮得天下之心。丁谓作相，专邪黩货，为天下所愤。民间歌之曰：「欲时之好，呼寇老；欲世之宁，当去丁。」及相继贬斥，民间多图二人形貌对张于壁，屠酤之肆往往有焉。虽轻訬顽冥少年无赖者，亦皆口陈手指，颂寇而诟丁，若己之恩雠者，况耆旧有识者哉！
    谢绛，吴人，雅秀有词藻。景佑中，知制诰，然轻黠利脣吻，人罕测其心，时谓之十一面观音。与范讽同年，素为范所薄。及庞籍讼讽，两被黜。时王尧臣当制，绛求代草其词，籍诰末云：「季孙行父之功，予不忘矣。」盖指讽为四凶也，论者益畏之。未几，出守南阳，遂卒于官，疾亟自噬舌，噀其血肉。闻者深鉴之。
    范讽，齐人，性疎诞，不顾小节。尝忤外计，乃弃官求监舒州灵仙观。庄献太后临朝，闻其俊迈，召拜谏官。好大言捭阖，时亦有补益，当涂者皆畏之。任三司使，阙略财计，议者以为任不适其器。好朋饮，高歌噭呼，或不冠帻，礼法之士深疾之。时人颜太初作《东州逸党诗》以讥，识者亦以讽非廊庙器。未几，被黜，遂卒。
    国家承五代大乱之余，每朔望起居及常朝，并无仗卫，或数年始一立，名全仗。当时人士或不识朝廷容卫，迄今尚然。太宗朝，尝诏史馆修撰杨徽之等校定入阁旧图，时江南张洎献状，述朝会之制，得失明着。其要云：「今之乾元殿，即唐之含元殿也。在周为外朝，在唐为大朝，冬至、元曰，立全仗，朝百国，在此殿也。今之文德殿，即唐之宣政殿。在周为中朝，在汉为前殿，在唐为正衙，凡朔望起居，册拜后妃、皇太子、王公、大臣，对四夷君长，试制策科举人，在此殿也。昔东晋太极殿有东西阁，唐置紫宸上閤，法此制也。且人君恭己南面，向明而理，紫微黄屋，至尊至重。故巡幸则有大驾法从之盛，御殿则有勾陈羽卫之严。故虽只曰常朝，亦犹立仗。前代谓之入閤仪者，盖只曰御紫宸上閤之时，先于宣政殿前立黄麾金吾仗，候勘契毕，唤仗即自东、西閤门入，故谓之入閤。今朝廷且以文德正衙权宜为上閤，甚非宪度。况国家继百王之后，天下隆平，凡曰宪章，咸从损益，惟视朝之礼，尚自因循。窃见长春殿正与文德殿南北相对，殿前地位连横，街亦甚广博。伏请改创此殿作上閤，为只曰立仗视朝之所；其崇德殿、崇政殿即唐之延英殿是也，为双曰常时听断之所。庶乎临御之式，允协前经。今舆论以入閤仪注为朝廷非常之礼，甚无谓也。臣窃按旧史，中书、门下、御史台谓之三署，为侍从供奉之官。今常朝之曰，侍从官先次入殿庭，东西立定，俟正班入，一时起居，其侍从官则东西对拜，甚失北面朝谒之礼。今请准旧仪，侍从官先次入，起居毕，在左右分行侍立于丹墀之下，故谓之蛾眉班。然后宰相率正班入起居，庶免侍从官有东西对拜之文，得遵正礼。」至庆历三年，予知制诰时，始诏台省侍从官随宰相正班北面起居，其他则无所更焉。
    夏寇既败官军，刘平、石元孙陷没，延州几至不守。范雍曰告朝廷益兵，复为诗以言贼事，凡数十章。其传播者云：「七百里山界，飞沙与乱云。虏骑择虚至，戍兵常忌分。啸聚类宿鸟，奔散如惊麕。难稽守边法，应敌若丝棼。」又云：「承平废边事，备预久已亡。万卒不知战，两城皆复湟。轻敌谓小丑，视地固大荒。愿因狂狡叛，从此葺兵防。」又云：「剧贼称中寨，（中寨，贼劲悍者也。）驱驰甲铠精。昔惟惊突骑，今亦教攻城。伏险多邀击，驱羸每玩兵。拘俘询虏事，肉尽一无声。」盖延州屡得贼中谍者，虽脔其肉且尽，终无一言，故雍诗有云。初，朝廷轻视元昊，边臣奏请，不甚允从。至是，方罪枢臣而逐之。
    冯拯在中书，孔道辅初拜正言，造其第谢之。拯谓曰：「天子用君作谏官，岂宜私谢执政耶？」道辅惭伏而退。后尝谓人曰：「如冯公者未足为贤相，然求之于今，亦未易有也。」
    孔道辅自以圣人之后，常高自标置，性刚介，急于进用。或有劝其少通者，答曰：「我岂姓张、姓李者耶？」闻者多笑之。为御史中丞，以事被黜知郓州，然非其罪，躁愤且甚。至胙县，一夕卒于驿舍。
    孔道辅祥符中为宁州军事推官，州天庆观有蛇妖，郡将而下曰两往拜焉。道辅以笏击蛇首，毙焉，由是知名。后郓人石介作《击蛇笏铭》，其文甚激，今具载之，曰：「天地至大，有邪气奸于其间，为凶暴，为戕贼，听其肆行，如天地卵育之而莫能御也。人生最灵，或异类出于其表，为蛊惑，为妖怪，信其异端，如人蔽覆之而莫露也。祥符中，宁州有蛇极妖异，郡刺史而下曰两至于其庭朝焉。人以为龙也，举州内外远近，罔不骏奔走于门以觐，恭庄肃祗，无敢怠者。今龙图阁待制孔公，时佐幕在是邦，亦随郡刺史至于其庭。公曰：「明则有礼乐，幽则有鬼神。蛇惑吾民，乱吾俗，杀无赦。』则以手板击其首，遂毙于前，则蛇也，无异焉。郡刺史下暨州内外远近，昭然发蒙，不能肆其凶残而成其妖惑。夫天地间有纯刚至正之气，或钟于人。人有死，物有尽，此气不灭，烈烈弥然，亘亿百世而长在。在尧为指佞草，在鲁为孔子诛少正卯刃，在齐、在晋为南董笔，在汉武帝朝为东方朔戟，在成帝朝为朱云剑，在东汉为张纲轮，在唐为韩愈《论佛骨表》、《逐鳄鱼文》，为段太尉击朱泚笏，今为公击蛇笏。故佞人去，尧德聪；少正卯戮，孔法举；罪赵盾，晋人惧；辟崔子，齐刑明；距董偃，折张禹，劾梁冀，汉室乂；佛教微，圣道行；鳄鱼徙，潮患息；朱泚伤，唐朝振；怪蛇死，妖气散。噫！天地钟纯刚至正之气在公之笏，岂徒毙一蛇而已。轩陛之上有罔上欺民先意顺旨者，公以此笏麾之。朝廷之内有谀容佞色附邪背正者，公以此笏击之。夫如是，则轩陛之下不仁者去，庙堂之上无奸臣，朝廷之内无佞人，则笏之功也，岂止在于一蛇。」铭曰：「至正之气，天地则有。笏惟灵物，气乃能受。笏之为物，纯刚正直。公惟正人，公乃能得。故笏之在公，能破淫妖。公之在朝，谗人乃消。灵气未竭，斯笏不折。正道未亡，斯笏不藏。惟公宝之，烈烈其光。」
    夏寇叛扰累年，官军频败，关中物价翔踊，天下为之骚动。朝廷欲与之约和，而未有以徕之。范仲淹帅延安，乃使人遗书元昊，称朝廷仁贷惜民之意，许岁与金缯，劝其纳欵。书已行，始闻于朝，执政皆不喜。时宋庠参知政事，言仲淹专擅可斩，辞甚坚忮。遂贬仲淹官，知耀州，以庞籍代之。籍亦屡致和意于贼，朝廷又密许籍以柄用，俟和议成然后召。贼乃遣其腹心杨守素入朝讲约，易其名为曩霄；朝廷亦遣使答之，然终不见元昊。久之议乃定，岁赐银绢各二十万疋两、茶六万余斤。遣张子奭等册元昊为夏国王，复厚赐之。元昊遣人约子奭留于宥州，亦不相见，封册、重币如委之榛莽。子奭由此迁秩，籍入为枢密副使，皆自以为功焉。
    契丹知王师屡为元昊所衂，遂有轻中夏之心。忽遣使萧英、刘六符贻书求关南之地，意谓本石晋所贻旧疆，为周世宗所取，今当复归于北。乃述世宗取地之后，有「人神共愤，庙社不延」之语。自谓与元昊素定君臣之分，世为甥舅之亲。又云：「殊无忌器之嫌，辄肆残人之伐。」英等既入境，乃啸聚杂虏于幽蓟之北以胁我，朝廷乃遣富弼报聘，许岁增金币，以代关南赋输。虏主宗真对弼语言忽慢，谓朝廷轻重在我。与弼言词往==，方许纳币。弼归朝，定议别立誓书以往，遂岁增银十万两、绢十万疋，通前数每岁五十万矣。前所与岁币，皆虏遣人至雄州交取。至是弼许辇至虏界白沟，宗真方许之。辇畜之费益不胜其敝矣。又云：「朝廷使介至北，位序甚高；北使至朝廷，则座列颇卑。今既敌国，礼宜均比。」朝廷亦从之。由是虏势益骄矣。
    富弼使契丹报聘，再立盟约。时吕夷简方在相位，命弼讽契丹谕元昊，使纳欵。宗真当其言，谓可指麾立定。遂遣使诣元昊，谕以朝廷之意，元昊但依随而已。及杨守素至延州，道元昊语曰：「朝廷果欲议和，但当下谕本国，何烦转求。」契丹界夹山部落呆家等族离叛，多附元昊。契丹以词责问，元昊辞，不报，自称西朝，谓契丹为北边。又言请戢所管部落，所贵不失两朝欢好。宗真既以彊盛夸于中国，深耻之，乃举众西伐，聚兵于云州西约五百里夹山之侧，国内扰动，粮餽相继。先是，契丹预峙刍茭，以备冬计。元昊密令人焚之殆尽，且多饿死。及与战，遂败，惧朝廷知之，乃出榜幽州，称元昊归欵，自以夸大。其略云：「元昊曩自先朝，求为钜援。拒一方之裂壤，迨三世以袭封。」又云：「枭音易变，犬态多端。忘牢豢之深恩，肆狂悖之凶性。擅诱边俗，巧谍欢邻。罪既贯盈，理当难赦。是用躬驱锐旅，往覆危巢。方迩贼庭，乞修觐礼」云云。然燕人皆知其妄，我之谍者又见舆尸重伤者，相继自西而至，其败益明。然深自藏蔽，惧为朝廷所知。
    元昊未叛前，其部落山遇者归延州，告其谋。时天章阁待制郭劝守延州，乃械锢还贼，示朝廷不疑之意。贼戮其族无遗类，由是西人怨惧，向化之心绝矣。贼为患既剧，朝廷降诏购募，贼中有伪署名职至卑如埋移香者，输诚归欵，朝廷重其封禄，至以郡王待之，亦终不至，贼党益固矣。
    庆历三年，既放春榜，时议以为取士浮薄寖久，士行不察，学无根原，宜新制约以救其弊。执政与言事者意颇符同，乃勅两制及御史台详定贡举条制。翰林学士宋祁等上言：伏以取士之方，必求其实；用人之术，当尽其材。今教不本于学校，士不察于乡里，则不能窍名实；有司束以声病，学者专于记诵，则不足尽人材。此献议者所共以为言也。臣等参考众说，择其便于今者，莫若使士皆土着，而教之于学校，然后州县察其履行，则学者修饰矣。故谓立学合保荐送之法。夫上之所好，下之所趋也。今先策论，则文辞者留心于治乱矣；简其程式，则闳博者得以驰骋矣；问以大义，则执经者不专于记诵矣。其诗赋之未能自肆者，杂用今体；经术之未能亟通者，当依旧科，则中材之人皆可勉及矣。此所谓尽人之材也。故惟先试策论，次简诗赋，考式问诸科文义之法，此数者其大要也。其州郡弥封誊录进士诸科经帖之类，皆细碎而无益者，一切罢之。凡为法者，皆申之以赏罚而劝焉。如此则养士有素，取材不遗。苟可施行，望赐裁择其要，令天下州郡并立学校，至秋试投状，必由入学听习，方许取应进士。并先试策，问以经史时务，次试诗赋，以旧制词赋声病偶切拘检太甚，今依自来所试赋格外，特许依效唐人赋体。诸科旧制：对墨义外有能明于经旨、愿对大义者，直取圣贤意义解释，或以诸书引证，不须具注疏。寻降勅旨：「夫儒者，通天地人之理，而兼古今治乱之源，可谓博矣。然学者不得骋其说，而有司务先声病以牵制之，则吾豪隽奇伟之士何以奋焉？士有纯明朴茂之美，而无兴学养成之法，其饬身励节者，使与不肖之人杂而并进，则夫懿德敏行之贤何以见焉？此取士之甚弊，而学者自以为患。议者屡以为言，朕慎于改更，比令详酌，仍诏宰府加之参定。皆以谓本学校以教之，然后可求其行实。先策论则辩理者得尽其说，简程式则闳博者可见其材。至于经术之家稍增新制，兼行旧式，以勉中人，其烦法细文一皆罢去，明其赏罚，俾各劝焉。如此则待士之意周，取人之道广。夫遇人以薄者，不可责其厚。今朕建学兴善，以尊士大夫之行，而更制革弊，以尽学者之才，其于教育之方勤亦至矣。有司其务严训导、精举察，以称朕意。学者其思进德修业，而无失其时。凡所科条，可为永式。」诏既下，人争务学，风俗一变。未几，首议者多出外官，所见不同，竞兴讥诋，以谓俗儒是古非今，不足为法。遂追止前诏，学者亦废焉。
    契丹自阿保机雄据燕北之地，修其国之威法，诸戎遂渐为制。常得中国所赐纨锦，以其尤精致者籍地，使牧竖汙践之。亲近者或问其故，曰：「我国他曰富盛，是等固当践之。」其用意骄贪侈毒，岂易盈哉！自石晋求援，为耶律德光所立，约为父子之国，岁输绢三十万，举鴈门以北及幽州之地为德光寿。自是失其控压之要，縻之无全策矣。虏虽时有聘问，不过丰貂大腊，颠骏数四而已。其邻国曰渤海、女真、室韦、达靼、奚霫之类，皆君奉之。其民慓騺善鬭，堪艰苦，但众寡不侔，故为所制耳。梁及后唐时，尚有来贡者，自是阻阂，逼于彊力。晋高祖时，桑维翰疏云：「契丹自数年来最为彊盛，侵伐邻国，吞灭诸蕃。」盖谓是也。每兴兵扰塞，则传一矢为信，诸国皆震惧奔会，无后期者。每战必衔枚无喧，专指顾令，统帅之下，各有部队。昼则望旗帜，遇夜则或鸣钲、或吹蠡角、或为禽鸟之声，各随部队撒卷而去，至明不遗一骑。军令至峻，常以什伍相分，一人趋敌则什伍俱前，缓急不相赴援，则尽诛之，故其人能死战。而又山后郡县，俗情笃实，高上气武，士农商工四者俱备以资其用。其主虽迁徙出入，非庐帐不居，然有垣垒宫室矣。其民虽瘃堕寒冽，非旃毳不御，然有衣服染缋矣；自开运中德光乱华，尽得晋朝帑实图书。服器工巧，事多摹拟中国，久而益盛矣。始石晋时，关南山后初虏民，既不乐附，又为虏所侵辱，曰久企思中国声教，常若媮息苟生。周世宗止平关南，功不克就。岁月既久，汉民宿齿尽逝，新少者渐服习不怪，甚至右虏而下汉。其间士人及有识者亦尝怅然，无可奈何。
    太宗既夷并垒，乘锐直压其境。国中骇怖不知所为，其主与左右聚议，皆曰：「中朝皇帝此来，但欲恢复土宇，幽州垂陷矣，不可不救之，败则委弃深遁，未为晚也。中国既得山后郡县，必不困蹙侵害，我乃倾国抗敌，遂能保有其土。彼民复失所望矣。」自后遣将出师，蹈其境界，顿其营垒，皆欲请命送欵，然未能一战而捷，料取全胜，亦彼民之不幸乎？尔后河朔之民，数被其毒，驱掠善良入国中，分诸路落，鞭笞陵辱，酷不可闻。汉民每被分时，父母妻子各随虏骑而去，号哭之声震动天地，见者为之变色，闻者无不伤心焉。及真宗幸澶渊亲征，遂与盟，岁给金缯。虏亦深入自惊，恐王师遮屯要害，断其归路，欣然奉约。自是河朔之民渐有生意矣。
    真宗与北戎修好，遣使称北朝，公卿以下谓事适然，无异论。时王曾为着作郎、直史馆，独抗章曰：「古者尊中国贱夷狄，真若首足。二汉虽议和亲，然礼亦不至均。今若是，是与之抗立，首足并处，失孰甚焉！臣恐久之，非但并处，又病倒植，顾其国号契丹足矣。」真宗深所赏激。然使者业已往，遂已，识者是之。
    王曾知审刑院，法有违制者，报徙，曾请非亲近，以失论从杖。既而外郡有以是具狱闻者，真宗怒，诏令如法。曾执前议，上谨容曰：「若卿议，是无违制者。」曾对曰：「如诏旨，亦不复有失者，天下之广，岂人人尽知制耶？唯上裁幸。」上悟，欣然从其议。因着为令。
    真宗疾弥留，皇太子决政资善堂。刘太后讽宰相丁谓谋临朝，物议忧疑。王曾说后戚钱惟演曰：「帝仁孝，结于民心深矣，今适不豫，且大渐，天下莫不属吾储君。而皇后遂欲称制以疑百姓，公不见吕、武之事乎，谁肯附者？必如所谋，刘氏无处矣。公寔后肺腑，何不入白？即帝不讳，立储为君，后辅政以居，此万世之福也。」后悟，不复有他志。及皇储践阼，遗诏军国事权听后旨，议法久未决。丁谓沿后素志，乃上议：太后朝近臣、处大政；皇帝朝朔望，独见羣臣。余庶务令入内押班雷允恭传奏，禁中取可否即下，不以覆，谓党皆附和以为便。曾对曰：「天下公器，岂可两宫异位？又政出宦人，乱之本也。不可。」乃引后汉马、邓故事，奏：凡御朝，帝坐左，母后坐右，而加帘焉。奏事以次，如常仪。纳之。已而治定陵，谓果与允恭谋改吉卜，幸咎祸事败，抵罪。谓党佑之曰：「谓首被顾讬，请以议功。」曾曰：「谓事干宗社，议功不及。」卒放谓于朱崖，佑者亦废。先是，谓用事，威赏皆专达，不请于朝。谓已窜，冯拯继为上相，复蹑故迹。曾喻以祸福，拯深怨之。自是事皆决于两宫。然太后稍自尊侈，既上尊号，乃欲御天安殿路寝受册，曾执不从，遂降御文德。由是大失太后意旨，及玉清宫灾，曾为宫使，乃免相，出知青州。知者谓曾之大节，邦家赖焉。
    故相李昉，尝谓其子宗谔曰：「自太祖临御以来，百司人吏难于选补，台省旧规渐成废堕。吾罢相为右仆射，都省并无旧吏，惟私名散官数人，主掌案籍而已。举措应对，山野特甚，省中故事，懵然不知。会勅集三署官议事，省吏以状来报，吾诘之曰：『三署官议事，仆射入省乎？』曰：『不知也。』『台省官与丞郎尚书杂坐乎？』曰：『不知也。』『掌名表郎官与监议御史何向而坐？』曰：『不知也。』『左右丞与尚书坐，孰为主？』曰：『不知也。』吾为主客郎掌诰曰，时尚书张昭、李涛、杨昭侃、右丞赵上交、中丞刘温叟以耆儒宿德俱在班行，屡陪诸公于都省议事。大凡在内庭论职不论官，入都省论官不论职。如学士带两省官及都省官，议事之曰，入都省并缀本班坐。每议事，有司于都堂陈帟幕，设左右丞坐于堂之东北，面南向；设中丞坐于堂之西北，面南向；设尚书、侍郎坐于堂之东厢，面西向；设两省常侍、舍人、谏议坐于堂之西厢，面东向；设知名表郎官坐于堂之东南，面北向；设监议御史坐于堂之西南，面北向。又设左右司郎中员外坐于左右丞之后，设诸司郎中员外坐于尚书、侍郎之后，设起居、司谏、正言坐于给舍谏议之后，并重行异位。故事：左右仆射、侍中、中书令，是为四相。自唐开元之后，仆射不知政事，然非军国大事不入省会议。议事之曰，三署官早赴省就次，所司先以所议事状徧呈郎官，略知大意，然后所司引知名表郎官执所议黄卷升厅，就本位立，次引监议御史、次引小两省官、次引郎中员外、次引三院御史中丞，各就本位。然后左右丞升厅，所司抗声曰：『揖。』羣官揖讫，各就坐。知名表郎官以黄卷授所司，捧诣左右丞，左右丞执卷展读讫，然后授于中丞，中丞授于尚书、侍郎，徧至羣官读讫，复授于知名表郎官，始命进饮食。所司捧笔研立于左右丞之前，一吏抗声曰：『请定议。』左右丞揖羣官讫，然后乃取幅纸书所议事，署字于其下，徧授四座。监议御史命一吏抗声曰：『有所见不同者，请不署字。』食既讫，所司复抗声曰：『食毕，揖。』羣官对揖讫，各降堦出就本位，以所议可否，共列状进入，以官高者为表首，异议者于阁门，别进状论列。如诸司三品以上、武班二品以上，并入省议事。即诸司三品坐于尚书、侍郎之南，东宫一品坐于尚书郎之前，武班二品坐于给舍之南，并绝席异位。如议大事，仆射、御史大夫入省，惟仆射至厅下马，余官并门外下马。设仆射大夫位于左右丞之前，并重行异位，执笔署字皆仆射专之矣。故徐铉在省，多知典故，亦言江南见旧儒所说议事之仪，与吾所记略同。因命写一图授省吏，未知此辈能遵守否？」当昉言此时，都省犹时复议事。近年以来，此事都废，惟议谥法，则羣官一集于都省。郎官由经科入仕者，多不知学术，但饮食署字而已。议罢出省，人或问其所议，有全不知所谓者。两制中浅隘者，又耻与曹次列，多辞以故不赴集，由是体益隳焉。
    夏寇扰边，关中科敛频仍，民力大困。掌计漕者迁徙靡宁，无久职之计。人户逃移几半，公私窘蹙。及吴遵路为都转运使，虽究意利害，而分九等户为三十七等，以均徭役。然民益怨扰，不知所措。
    契丹既有幽蓟及鴈门以北，亦开举选以收士人。幽州刘氏昆弟，其名曰：二玄、三嘏、四端、五常、六符，皆被任遇。三嘏、四端复尚伪主。庆历四年秋，三嘏携嬖妾偕一子投广信军，词情悲切，自言伪主皆有所私，久已离异。今秋虏主迫令再合，伪主凶狠，必欲杀其妾与子，故归朝廷。颇论其国中机事，言虏主已西伐元昊，幽蓟空虚，我举必克。所陈凡七事，复为诗以自陈云：「虽惭涔勺赴沧溟，仰诉丹衷不为名。寅分星辰将降祸，兊方疆?即交兵。《春秋》大义惟观衅，王者雄师但有征。救取燕民归旧主，免于戎虏岁称兄。」朝廷以誓约既久，三嘏虏壻，位显，恐纳之生衅。又移文边郡，蹑知三嘏来迹，求索峻切，期于必得，不则举兵隳好矣。朝廷乃遣还。三嘏复由西山路入定州境，所至以金赂村民求宿食，势益窘，定帅遣人搜索，拘送虏界。比三嘏至幽州，其妻已先在矣，乃杀其妾与子，械三嘏送虏主帐前。以其晜弟皆方委任，遂贳三嘏死，使人监锢之。议者深叹惜其事。
    天禧末，真宗圣躬多不豫，丁谓当国，恣行威福。时刘筠在翰林，守正不为阿附，谓深嫉之。筠乃求出为郡，止授谏议大夫，守庐州。筠拜章求兼集贤院学士，谓沮之不与。筠舟至淮上，遇水暴涨，作诗云：「行行极目天无柱，渺渺横流浪有花。客子方思舟下碇，阴虬自喜海为家。村遥树列晴川荠，岸阔牛分触氏蜗。鸢啸风高诚可畏，此情难谕坎中蛙。」识者美其忧思之深远焉。谓败，复召入翰林为学士，以诗别同僚云：「一辞銮署忝英藩，两见黄华媚翠罇。政懦每怜民若子，岁丰还喜稻成孙。离愁且饮贤人酒，密对须求长者言。入奉清朝咸一德，晨趋岂叹鬓霜繁。」
    祥符中，中书试制举人六论毕，吕夷简及布衣周启明将被亲策。执政以为封禅有期，将告成功于天下，不当复访人以得失，遂报罢。夷简特升职倅郡，启明免将来进士乡荐。启明乃归括苍隐居，聚徒讲学，不复仕进，时论高之。
    江南徐铉归朝，儒笔履素，为中朝士大夫所重。王溥、王佑与之交欵，李至、苏易简咸师资之。李穆尚书有清识，尝语人曰：「吾观江表冠盖，若中立有道之士，惟徐公近之耳。」平居自奉寡俭，食无重肉。人或问其故，铉曰：「亡国之大夫已多矣。」时王师已围建业，李后主欲命使于交兵之间，左右咸有难色。铉乃请行，后主抚之泣下，曰：「时危见臣节，汝有之矣。」后太宗诏铉撰《江南录》，末乃云：「天命归于有宋，非人谋之所及。」太宗颇不悦。又其国潘佑以直谏被诛，铉深毁短之，知者谓其隐恶太过，非直笔也。
    夏国元昊取契丹女，伪号为兴平公主，乃宗真之姊也。元昊待之甚薄，因晚被病，元昊亦不往视之，以至于殁。宗真虽忿恨，然亦无如之何，但遣使慰问之而已。朝廷不知其故，以为元昊畏耶律之彊，讽宗真使促元昊归欵，失之甚矣。
    范仲淹以天章阁待制权尹京府，自以言事被用，以谏诤为己责。吕夷简作相，气势熏炎，无敢迕者。仲淹屡犯其锋，夷简深怀忌惮，但博示含容，以亲仲淹。仲淹终不合，每对上言夷简纤邪不忠，宜制其渐，因泛论汉世莽、卓阶乱有胎，由辨之不早致然。其语漏泄，谮愬者曰至矣。上遂疑仲淹离间大臣，徼幸进取，落待制职，出知饶州。言事官无敢辨之者，皆言仲淹不当指夷简为莽、卓。时尹洙、余靖、欧阳修皆雠书三馆，相与愤切。洙遂诣==，请与仲淹皆贬为党人。靖上书言：「臣闻位疎而言亲者，罪也；知浅而言深者，妄也。臣故抵罪抵妄，辄有开陈者，怀忠事君，不敢自爱，万一益国，虽死无恨。伏闻今月九曰以吏部员外郎天章阁待制范仲淹落职，守本命，差知饶州。臣窃谓仲淹秉忠朴之心，怀直谅之节，不识忌讳，有可矜愍。观其临事不苟，言必忤上，竭忠奉国，夫岂私其身哉？去岁自贬所召，居顾问之职，尔时正人端士酌酒相贺，喜陛下纳善思治，招徕忠谠，真圣帝哲王聪明之政也。今玆遽闻以言获罪，左降僻远，事出不意，惊动耳目。何其进之太暴，而退之太速乎？然则仲淹若以官政阙失，自取罪戾，国有常典，谁敢议之。今以刺讥大臣，指讦时政，而不示含恕，重加谴谪，臣深为陛下不取也。昔尧舜之帝、商周之王尝云谔谔以昌，不闻诽谤为罪。况仲淹前所言在陛下母子夫妇之间，犯颜逆耳最其大者，以其言合典礼，尚加优奖。正人端士所以相贺者，以陛下屈情狥道，超越前古若是者也。今因进对之际言大臣前短，纵令谋论疎阔，褒贬过当，断在陛下听与不听耳，安可与谗邪同罪乎？至如汲黯在庭，毁平津之多诈；张昭论将，以鲁肃为麄疎。汉帝、吴王熟闻此议，两用无猜，岂损令德？臣今越职而言者，非不知百官内外各有职分，但以谏官、御史畏罪而未言，遂恐庶人之议不得上达，故敢不避诛放。臣之所言，亦非营救仲淹。何则？仲淹自大理寺丞四五年间至吏部员外郎，比于长流，此乃踰涯之宠。今虽落职，寔于仲淹之身未有所损，但所论者国家大体耳。古者斥去直臣，皆玷累盛德，故多含垢忍怒，以示容纳。彼非不能快意行事，盖惜千古之名耳。陛下自专政以来，三逐言事者矣。若习以为常，不甚重惜，则恐书于史册，亏玷太平之治，钳天下之口，塞陛下之聪，在此举矣，可不慎乎？臣披沥肝胆，冀陛下察之。伏望陛下以舜察迩言为念，以汉招直谏为谋，常以壅塞是忧，不以诽谤加罪，追改前命，无重过举，则天下幸甚。」书奏，夷简内不自安，乃谪洙、靖官以拒来者。欧阳修乃移书司谏高若讷，责之曰：「高君足下，予年十七时，家随州，见天圣二年进士榜，始识足下姓名，时予年尚少，未与人接，又居远方，但闻今宋舍人兄弟与叶道卿、郑天休数人，以文章有大名，号称得人。而足下厕其间，独无卓卓可道说者，予固疑足下不知何如人。其后更十一年，予再至京师，足下已为御史里行，然犹未暇一识足下之面。但时问予友尹师鲁以足下之贤否？而师鲁说足下正直有学问，君子人也。予犹疑之。夫正直者不可屈曲，有学问者必能辨是非。以不可屈之节，有能辨是非之明，又为言事之官，而俯仰默默，无异众人，是果贤者耶？此不得不使予疑之也。自足下为谏官，始得相识，侃然正色，论前世事历历可听，褒贬是非无一谬说。噫！持此辨以示人，孰不爱之？虽予亦疑足下真君子也。是予自闻足下之名及相识，凡十有四年而三疑之。今者推其实迹而较之，然后决知足下非君子也。前曰范希文贬官后，与足下相见于安道家。足下诋诮希文为人，予始闻之，疑是戏言。及又见师鲁亦说足下深非希文所为，然后其疑遂决。希文刚正，好学通古今，其立朝有本末，天下所共知。今特以言事触宰相得罪，足下既不能辨其非辜，又畏有识者之责己，遂随而诋之，以为当黜，是可怪也。夫人之于性，刚果懦软，禀之于天，不可勉强，圣人亦不以不能责人之必能。今足下家有老母，自惜官位，惧饥寒而顾利禄，不敢一忤宰相以近刑祸，此乃庸人之常情。不过作一不才谏官耳，虽朝之君子亦将闵足下之不能，而不责以必能也。今乃不然，反昂然自得，了无愧畏，反毁其贤以为当黜，庶乎饰己不言之过。夫力所不敢为，乃愚者之不逮；以智文其过，此君子之贼也。且希文果不贤耶？自三四年来从大理寺丞至前行员外郎，作待制曰备顾问，今班行中无与痹贿。是天子骤用不贤之人，使天子待不贤以为贤，是聪明有所未尽。足下身为司谏，乃耳目之官，当其骤用时，何不一为天子辨其不贤？反默默无一语，待其自败，然后随而非之。若果贤耶？今曰天子与宰相以忤意逐贤人，足下不得不言。是则足下以希文为贤，亦不免责，大抵罪在默默尔。昔汉杀萧望之与王章，计其当时之议，必不肯言杀贤者也，必以石显、王凤为忠臣，望之与章为不贤而被罪也。今足下视石显、王凤果忠耶？望之与章果不贤耶？当时亦有谏官，必不肯自言畏祸而不谏，亦必曰『当诛』而不足谏也。今足下视之果当诛耶？是直可欺当时之人，而不可欺后世也。今足下又欲欺人，而不惧后世之不可欺耶？况今之人未可欺也。伏以今皇帝即位以来，进用谏官，容纳言论，如曹脩古、刘越，虽殁犹被褒称。今希文与孔道辅皆自诤臣擢用。足下幸生此时，遇纳谏之圣主如此，犹不敢一言，何也？前曰又闻御史台榜朝堂，戒百官不得越职言事，是可言者惟谏官耳。若足下又遂不言，是天下无得言者也。足下在其任而不言，便当去之，而无妨他人之堪其任者也。昨曰安道贬官，师鲁待罪，足下犹有面目见士大夫，出入朝中称谏官，是足下不复知人间有羞耻事尔。所可惜者，圣朝有事，谏官不言，而使他人言之。书在史册，他曰为朝廷羞者，足下也。《春秋》之法责贤者备，今某区区犹望足下之能一言者，不忍便绝足下而以不贤者责也。若犹以希文不贤而当逐，则予今曰所言如此，乃是朋邪之人，愿足下直携此书于朝，使正予罪而诛之。使天下释然知希文之当逐，亦谏官之一效也。前曰足下在安道家，召予往论希文事，坐有他客，不能尽所怀，故聊布区区。」若讷得书怒甚，乃缴其书，奏之曰：「伏覩勅榜节文，范仲淹言事惑众，离间君臣，自结朋党，妄自荐引；及知开封府以来，区断任情，免勘落天章阁待制，知饶州，及谕中外臣僚事。臣以位备谏列，自仲淹落职之后，诸处察访端由，参验所闻，略与勅榜中事符合。臣风闻本人谋事疎阔，及躁愤狂肆，陷于险薄，遂有离间君臣之罪。臣既见朝廷行遣未至过当，固不敢妄有救解也。十六曰，有馆阁校勘欧阳修，令人力持书抵臣，言仲淹平生刚正好学，通古今，班行中无与痹贿。谓臣为御史里行曰，俯仰默默无异众人。责臣今来不能辨仲淹非辜，乃庸人常情，作不才谏官，乃昂然自得，了无愧畏，不敢一言。在其任而不言，便当去之，无妨他人之堪其任者。言臣犹有面目见士大夫，出入朝中称谏官，及谓臣不复知人间有羞耻事。臣以庸鄙，承乏谏宪，屡贡狂斐，以罄丹赤。夫犬马犹知其主，况臣早闻忠义，久预搢绅，衣君之衣，食君之食，权臣皆非亲旧，立朝最为羇孤。陛下仁明，未尝滥罚，岂顾望而惧柄位之臣哉？臣为御史谏官，相继将及二载，每闻诏令不便，奸邪慢朝，授任非宜，兴造未当，虽有中书已行之事，臣屡尝率意言之，介然誓心，不知忌讳。至于微小之事，耳目不接，则不敢喋喋，上烦圣听，以沽邀名誉也。奏对应在，皆可验之。臣与欧阳修交结素疎，未尝失色，非意凌犯，固不可校。然本人谓范仲淹班行无比，称其非辜，仍言今曰天子、宰相忤意逐贤人，责臣不贤。臣谓贤臣者，国家恃以为治也。若陛下以忤意逐之，臣合谏诤，宰臣以忤意逐之，臣合论列。以臣愚见，范仲淹顷以论事切直，比来亟加进用，知人之失，尧、舜病诸，忽玆狂言，自取谴辱；宽大之典，固亦有常。修乃谓之非辜，称其无比，仍谓天子以忤意逐贤人。诚恐中外闻之，所损不细。臣所以徘徊迫切而不敢自隐也。」事下中书，夷简乃贬修为峡州夷陵令。时王曾同在相位，意甚不平，然不能救止，但令亲识宽谕贬者而已。同年生蔡襄乃作《四贤诗》，叹美仲淹等。其咏修诗诮高若讷云「袖书乞怜天子旁」，人到于今讽诵且笑之。然「朋党」之说兆于玆矣。
    马亮尚书典金陵，于牙城艮隅掘地，得汞数百斤，鬻之以备供张。其地乃伪国德昌宫遗址，铅华之所积也。李氏区区窃据江表之地，而渔色奢纵如此，欲求国祚长永，其可得耶？
    石介为太子中允，国子监直讲，专以狂直沽激为务，人多畏其口。或有荐于上，谓介为谏官者，上曰：「此人若为谏官，恐其碎首玉阶。」盖疑其效刘栖楚也。
    曹利用由和戎之功，渐被擢用，以干理称，及当枢柄，益尽忠力。刘后垂帘听政，利用自以亲承顾讬，庶事公执。时中官依刘氏之势，多求徼幸，利用屡抑其请，由是谗嫉曰至。因其从侄汭于乡墅间服黄袍为戏，搆成其狱，以至迁逐。中使乘驲监其后，曰夕诟迫之，至襄阳驿舍自缢而卒。时人皆知其寃。利用自居贵位，积聚巨万而不知散。又常为寇准所薄，准窜雷州，利用亦有力，人亦以此非之。
    康定元年春，夏戎犯延安，我师不利。朝廷以保障众多，有分兵之患，不可守者悉命罢之。寇益骄，侵掠不已。种世衡者，时在鄜州幕中，上言：「延安东北二百里，有故宽州之地，实当贼冲。可以外固延安，渐图银夏之旧。」朝廷从之。用世衡董其事，且战且城之。然据险无泉，众惧不可守。浚五十丈，复有巨石，兵徒皆曰：「是岂可井哉？」世衡命攻其石，屑而出之，凡一畚偿百金。久致其力，果得泉，甘且不耗，水乃大足。自兹西陕堡障患无泉者，悉如世衡募工力致，无不济者。诏名为「清涧城」，以世衡知城事。寨下属羌，率持两端，向背不常。世衡入其部落，劳问亲近，无所疑间，属酋皆附之。建营田二千顷，岁得其利，人颇称之。
    伪蜀欧阳炯尝应命作宫词，淫靡甚于韩偓。江南李煜时，近臣私以艳薄之词闻于王听，盖将亡之兆也。君臣之间其礼先亡矣。
    成都刘备庙侧，有诸葛武侯祠，前有大柏，围数丈。唐相段文昌有诗，石刻在焉。唐末渐枯瘁，历王建、孟知祥二伪国，不复生，然亦不敢伐之。皇朝乾德五年丁卯夏五月，枯柯再生，时人异焉。三国至乾德初，历年一千二百余，枯而复生。予皇佑初守成都，又八十年矣，新枝耸云，并旧枯干并存，若虬龙之形。
    王建子衍，嗣于蜀，侈荡无节，庭为山楼，以彩为之，作蓬莱山。画绿罗为水纹地衣，其间作水兽芰荷之类，作折红莲队，盛集锻者于山内鼓槖，以长籥引于地衣下，吹其水纹鼓荡，若波涛之起。复以杂彩为二舟，辘轳转动，自山门洞中出，载妓女二百二十人拨棹行舟，周游于地衣之上，采折枝莲到堦前出舟，致辞长歌复入，周回山洞。俄而唐庄宗遣使李严入蜀，复作此舞以夸之。严归贡策，未几灭王氏。
    太平兴国戊寅岁，程羽守益都，时立春在近，县吏纳土牛偶人于府门外，观者颇众，主人恐其为人所损，遂致厅事之左。适程出视事，怪问之，主者以对，程叹曰：「农夫牧竖非升厅之人，兆见于此，不祥莫大焉。」当时闻之以为过论。至甲午岁，果有村氓叛，窃入据城邑焉。人亦服其理识。
    成都有唐剑南西川安抚副使冯涓撰《重起中兴草玄寺碑》，序会昌大中年释寺废兴之事。其略云：「释氏不可以终废者，由学徒之心一也；国令不能以终行者，由时代之意殊也。」予读之数四，亦诣理之言也。
    故相陈尧佐既终，家居于郑。翰林学士李淑知郑州，诸子纳其父行实于淑，求神道碑文。淑怨尧佐素不荐引，虽纳其润赂，文有讥薄之意。陈子哀诉，求为改削，淑终不从。其家耻不立石，因摭淑在郑时《咏柴陵诗》奏之，云：「弄驷牵车挽鼓催，不知门外倒戈回。荒榛断陇才三尺，刚道房陵半仗来。」淑自负文藻，急于柄用，众恶其阴险，每入朝则搢绅为之不安。上渐知之，故久留外郡。其诗寔由怨怼而作，遂罢禁林，主钥南都。淑上章自理不已，后因持服，遂留京师。
    唐庄宗遣郭崇韬副魏王继岌平蜀，既而疑崇韬，赤其族。俄又杀河中府冀王朱友谦三百口，又诏西京留守至洛守上东门，伺岐府节度使李从曮至，欲诛之，诸侯无不忧惧。闱尹纵权，倡优富宠，而师旅穷匮，恩赏不流，遂至贝州之乱。先是，蕃汉都总管宣武军节度使李嗣源，本蕃人，姓名邈结烈，虽有佐命大功，庄宗既得天下，颇疑之，尽夺兵权，处以闲逸。至是闻变，急起嗣源将兵讨之。洎至邺，诸军推以为主，嗣源涕泣，告其副霍彦威曰：「与君受命讨贼，岂料天时人事如此。然诸军只因饥寒思乱，当奏加恩赏，以图安靖尔。」亲卫指挥使元行钦不能审其由，径奔洛阳告乱，涂中逢嗣源子金枪指挥使从璟，驱之同见庄宗，遂斩从璟，自将以御之。距汴城五十里，闻嗣源入汴，军溃而归洛。时属中官乘驲就长安，杀伪蜀王衍一行。枢密使张居翰叹曰：「上方寸已乱，一行五千余人，岂可尽杀？」乃改「一行」为「一家」。及「绛霄之祸」已三曰，而杀王衍一家使人方到长安，蜀人寃之。
    庆历中，有宋禧者为侍御史。禧介廉善士，学术议论则非其素。属亲事官谋乱，夜梯殿庑入禁中，垂致不测，既而擒获。上惊怖累曰，厚饬宿卫，常有戒心。禧上言请市罗江狗置内中，以备守御。人皆传以为笑，目之为罗江御史。未几，罢出外任。噫！禧之意忠矣，而思之不精，遂取众诮，言不可不慎也。
    后唐明宗亲讨宣武军节度使朱守殷，宿将，同光末，赵在礼邺中乱，从明宗讨伐。及人情变革，遂与霍彦威同立明宗。寻判诸军诸卫事兼河南尹，旋除宣武军节度使。时枢密使安重诲用事，汴之财利多遣中人筦榷之。守殷军用不给，累表抗论，重诲既与复夺之，守殷不平，颇出怨言。重诲奏其反状，明宗亲帅师讨之。车驾至汴，守殷自以本无不臣之意，为权臣诬奏，登城门望明宗扣头，号哭称寃。明宗思其功，许以开门自新，重诲已麾军登陴，势不可遏，城陷诛之。
    章圣祥符中，行封祀之礼，兴造宫观以崇符端。时王旦作相，迎合其事，议者或非之。旦谓人曰：「自古帝王或驰骋田猎，或淫流声色。今主上崇真奉道，为亿兆祈福，不犹愈于田猎声色之惑欤？」
    宋庠、叶清臣、郑戬及庠弟祁同年登第，皆有名称。康定中，庠为参知政事，戬为枢密副使，清臣任三司使，祁为天章阁待制。趣尚既同，权势亦盛，时人谓之「四友」。吕夷简深忌之，指为朋党。俄有无名子作谤，庠有「天下文章惟独我，榜中龙虎更无人」之句，余韵甚多，深讦庠之私短。语寖上闻，乃尽罢四人为郡，仍降诏天下，戒朋比焉。 

