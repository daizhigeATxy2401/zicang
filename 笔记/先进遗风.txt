先进遗风 明 耿定向撰 毛在増补
　　
　　钦定四库全书
　　
　　子部十二
　　
　　先进遗风
　　
　　小说家类一
　　
　　杂事之属
　　
　　提要
　　
　　臣等谨案先进遗风二卷明耿定向撰毛在増补定向有硕辅宝鉴要览已着録在自署太仓人其始末则未详也是书畧仿宋人典刑録之体载明代名臣遗闻琐事大抵严操守砺品行存忠厚者为多盖明自嘉靖以后开国敦龎之气日逺日漓士大夫怙权营贿风尚日偷定向陈先进之懿行以救时弊故所纪多居家行已之细事而朝政罕及焉考其著书之时正分宜骄怙之日定向其有微旨乎其间如曲誉李东阳之类未免乡曲之私提唱姚江之学亦未免门户之见然著书大旨不在是略其小疵可也此本为陈继儒秘籍所刻体例混淆定向原书与毛在所续辑不甚可辨间有论断亦不知为谁语以行欵推之殆每条第一字跳行者为定向之书其第一字平书者为在之书欤今未见定向之原本不可考矣
　　
　　乾隆四十六年四月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●钦定四库全书
　　
　　先进遗风卷上
　　
　　（明）耿定向 撰　毛在 増补
　　
　　学士宋文宪公濓公尝曰古人为学使心正身修措之行事俯仰无愧而已繁辞复说道之蔽也尤笃于伦品与人交和易任真内诚外恕一见信服汲引后学如恐不及平居布衣疏食无异贫士或劝为子孙计曰富贵一家物哉我乃所以遗之也自少至老未尝一时去书致仕居青萝山闭门纂述人不见其面权要索文者非其人虽置金满槖一字不与纵与之亦不受馈日本使奉勅请文以百金为献公郄不受上以问公公对曰天朝侍从之臣而受小夷金非所以崇国体也
　　
　　参政陶姑孰郡公安上与儒臣论学术公对曰道之不明邪说害之也上曰邪说害道犹美色眩目鲜不为惑自非豪杰不能决去夫邪说不去则正道不兴正道不兴天下乌得而治公顿首曰主诚探本至论
　　
　　惟公当天造矢谟首以正学术为主而髙皇都俞重惩邪说之为惑伏覩教民榜崇正息邪赫然不显矣毋亦公启之耶宋学士称说古人学术必证之心身行事先进之学术可覩已
　　
　　杨文贞公士竒以元宰归省过湖中邂逅一张参政者风驶舟上下则各举手一笑竟别抵维扬郡守令先日候无耗翊日舟至守令竟不相闻过去访友人则相与聨寝语逹旦自常廪外无别供乡人得以只鸡束薪相辞受其细如此其大可知也予因是又知当时上下省事殚力民务而化国日长矣予观文贞为此良有本文贞雅言天下事当以天下万世心处之嗟夫末世之有天下万世之心者谁哉（见胡子衡庐稿）公正统初毎朝罢归邸或正襟危坐长吁不已或独倚阑立或月下闲行通夕不寐夫人问其故不答一日早朝回忻然喜动颜色夫人问曰毎朝回多忧今独喜何也曰主少国疑担荷重任惧不克胜故多忧今早见上聪明已能览章奏决事重任可释矣先辈忧喜一系国事如此（见灼艾集）
　　
　　李文逹贤入仕初公以不识为歉南阳守公友也邀之徃见文达不可曰素无识而造门是求知也士夫两贤之
　　
　　杨文敏公荣天台鲁中丞穆登进士后还乡杜门读书絶迹谒请嗣戒行还京有司具腆赆赠之固辞弗受或曰行以赆礼也奈何拒之鲁公曰筮仕之始未有分毫益于乡里而先厉之忍乎嗣拜监察御史寻擢福建佥事摧抑豪右无所顾避文敏时执政家人有犯者亦不少贷文敏以为贤特荐于宣庙遂拜佥都御史鲁公歴仕二十余年家无余赀被服如寒士卒之日家无以殓赖诸公卿赙始克襄事迹公终始若此于文敏之知可谓亡负矣
　　
　　论曰鲁公初第时即不忍厉其梓里如此其衷笃其识逺哉嗣刘忠宣发解时台司檄有司佐赆公念里中阻饥恳辞之心与鲁公同穷视其所不取逹可知已鲁公佥闽臬时法绳执政之家亦不少贷刚正不阿其自立者素也乃文敏故以为贤特荐之宣庙此与文定之荐范令同达视其所举前辈之为国为民无以有已如此按鲁范两公皆天台人人谓台人多峥嵘有节槩其风自昔已然耶（挽近世俗子一离黉序希觊有司如责偿夙负然既列膴仕其媚权贵如脂韦然识趣若此世何赖焉）
　　
　　杨文定公溥执政时其子自乡来省至京邸公问曰一路守令闻孰贤其子曰儿道出江陵其令殊不贤曰云何曰即待儿茍简甚矣乃天台范理也文定默识之即荐升徳安府知府甚有惠政民到今颂之再擢为贵州左布政使或劝范当致书谢范公曰宰相为朝廷用人非私理也何谢竟不致一书逮后文定卒乃祭而哭之以谢知己云
　　
　　程襄毅信公一见而竒之与论人品确有定见曰逺到器也荐为吏科给事中卒为名臣
　　
　　宪副刘公仁宅华容人忠宣公父也永乐庚子贡士初仕为瑞昌令同邑人严某令高安同入觐文定遣一价往瞷之价还白公曰严丈富贵雅称官也刘丈藁席布被瓦盆煤灶犹然穷人耳公心识之刘与严皆公邻邑人且有■〈女连〉严卖刘特先见贽以币公麾之刘嗣见具茗一袋蜜一缶耳公嘉纳寻擢为御史刘公为御史时六七人共一马更迭出入常与同僚约过除岁各具一肉一蔬或具肉二豆酒一壶同僚甚讶其奢公出所有惟一枯鱼而已后升广西宪副归囊惟七金云正统庚申文定以展墓归里刘公时为御史在京公还朝过华容便造焉问忠宣曰汝父在否曰在道中未回曰汝母安在曰适邻家磨面去矣乃起徧视家中所有遂引忠宣诣寝室见床上惟蒲席布被褥喜曰所操若是可称御史之职矣既去刘公回忠宣白其事刘公曰此必乡先生杨少保也其为人缜宻故观人于所忽若此（右忠宣为萧佥宪聪言见梦醒録萧佥宪河南新野人按文敏过华容忠宣时尚龀）
　　
　　梦醒録曰噫今有官侍御而蒲席布被褥者乎其妻有躬操井臼以为养者乎惟昔东汉王良为大司徒布被瓦器司徒史鲍恢以事过其家良妻布裙曳柴从田中归事类此盖尝叹世之为官者其行谊日薄一日其受用日丰一日其声价日损一日其势焰日张一日而民生则日憔悴一日岂不悲哉余按李文正着刘公状述刘公令瑞昌其平乱功甚巨惠洽于民甚深人有不为也而后可与有为信哉文定初遣仆侦公于旅邸嗣过家又瞷之维时庙堂上急于知人也如此举措如此吏治蒸蒸民生熈熈有以也
　　
　　附余里庄襄刘公天和任三邉总制时差健卒取其孤孙暨一孤侄来任所抚之比至华州其仆夫偶棰门役门役肤愬于州守州守怒弗为礼封锁其门即薪米不供二孤至饥渇甚不得已令从者踰垣窃出乞食于素所知交家微行去州守随投牒公所备陈从仆虐门役状二孤既抵任所环公夫人前泣诉途中为守所苦云云夫人心怜甚嗣州守以事谒制府家众跂足侧窥计公必督过守已乃公故礼遇之有加后复特荐其贤能于朝
　　
　　余里刘端简公采任右司马时余同年尚德恒氏为麻邑令故亷直不避贵势公姻里多不恱在京日譛于公所余一日谒公意为解之以同年故嫌于出口嗫嚅不能尽词公曰然吾故知尚令必洁亷人也不待公言何以知其然凡人有欲则不刚即尚令君之惩治吾家诸仆更不少贷其操可知已余叹公明决而能自克若此时时述为诸公卿道之意凡为乡缙绅者胥识此意庶牧民者得展布云
　　
　　论曰国家张官置吏凡以安民也吾侪诵诗读书师法孔孟将以究安民之术也一旦跻膴仕或进据郡县之上或退居闾左之间惟恱牧民者之曲意徇我骩法庇我而于斯民之瘼若蔑闻者则上负国家自负所学亦甚矣省夫
　　
　　杨文懿公守陈以洗马乞假觐省行次一驿其丞不知其为何官公与之坐而抗礼卒然问曰公职洗马日洗几马公漫应曰勤则多洗懒则少洗无定数也俄而报一御史且至丞乃促令让上舎处之公曰此固宜然待其至而让未晩也比御史至则公门人也跽而起居丞乃睨御史不见蒲伏阶下百状乞怜公卒亦不较归则读书田间不轻谒官府时陆司寇卒有御史过而不吊也公欲警之于其来谒令阍人辞曰适闻吊陆尚书先至彼以候以故失迓御史旋复诣陆先令其子主事君至彼辞曰家大人迟公良乆不至乃归其人颇惭公伟才髙第藻词渊学艺林推为雄长而介洁自持未尝干求恩泽为翰林五品者十有六年而不调权幸有欲引之者使所亲谕意公语所知曰吾犹嫠妇也茹荼积乆乃以白首改节耶濡迟散秩竟以三品终（见张东沙芝园集）
　　
　　黎文僖公淳公素俭朴患乡俗好侈躬自裁抑倡之婚塟饮宴之礼人多视以为则重伦尚节痛违禄养极严庙祀兄嫂卒其子及女皆幼育为己子尝归省至临清适山东按察副使董国器妻死而董使未还特使人舁其柩以归太常卿余孟亨卒家贫不能举塟公倡同乡士绅合赙襄其事乡吏邓禄寓银数十两后禄死藏所寓物候其子长还之所居黄洋渡积潦病涉捐私帑筑堤四十丈民到今利焉训诸生日亹亹不倦登甲科仕中外者相接踵下逮胥吏有向学者辄优给之后亦多成名云惟公风致若敦朴醇厚长者乃主顺天场试事时有试卷竒甚后场不类疑有弊勾稽墨卷得誊録截卷奸状按其事而取是卷为解首则名士马中锡也其精明又若此公能尽职殚心耳此弊闻时益多所从来矣李文正公东阳幼负儁才藉有清誉艺林推为神骏云路比之祥鸾其推毂天下士孜孜如不及也其为相也会逆竖刘瑾乱政毒螫缙绅公委曲周旋多所全济众颇赖之盖瑾窃太阿之柄大肆凭陵目中已无天子独公以素望稍加钦重其清约之操出自性成冬月不炉披册操觚不胜其栗辄就日而暴之日移亦移其俭如此余家尚书邦竒公门人也一日侍坐有兴化守者亦公门下士以觐事至京缄两帕四扇令从吏馈公公曰扇以染翰固可但多帕奈何吏顿首于庭乃启缄取扇而归其帕云即此一事古风可想已（见张东沙芝园集）
　　
　　公致政后邃庵杨阁老载酒肴过懐麓堂为寿觞以金公讶曰公近亦有此器耶邃庵有惭色自是不敢用以觞云
　　
　　附赵司成永号类庵京师人一日过鲁学士铎邸鲁公曰公何之司成曰忆今日为西涯先生诞辰将往寿也鲁公曰吾当与公偕公以何为贽司成曰帕二方也鲁公曰吾贽亦应如之入启笥索帕无有踌躇良乆忆里中曾馈有枯鱼令家人取之家人报已食仅存其半鲁公度家无它物即以其半载与赵公俱往公所称祝公烹鱼沽酒以饮二公欢甚即事倡和而罢
　　
　　右闻诸都人刘宪副效祖者刘耳承之赵司成云赵司成亦都人与鲁公皆公门人也
　　
　　耿子曰公仕宦五十余年柄国且十有八年矣郑端简谓公卒之日不能治丧门人故吏醵金钱赙之乃克塟又谓尝过其门萧然四壁不足当分宜辈一宴之费云云则公平生所以禔身者可知已彼时权珰狂猘公卿鲜不受其螫者而卒不敢有加于公公岂有权术牢笼之哉毋亦贞操洁履有以服其心耶
　　
　　罗文恭述杨文襄一清为相时有人馈美珠一斗者公直受之嗣诸邉将谒请留侍左右询邉事公随出所受珠分劳之投之地顷刻立尽门生有以贫归者发嚢助给率数十百金以为常盖以天下财为天下用而不为私蓄即比于一介不取可也
　　
　　近杨太宰述徐文贞公为相时亦常捐千金为邉将纾祸意亦若此昔寇莱公出入将相终身不蓄财产无声色之娱寝处一青帏二十余年时有破壊则命补葺自入官所得俸禄赏赐金帛惟务施与史所谓内俭外奢如此古人肩巨任重志在国家者大都然耶余尝尚论杨文简躬清俭郭令公减声妓评唐之相业者未可以是为低昻韩魏公有玉盏司马温公无茶具评宋之相业者未可以是较优劣视其所存所树何如耳昔人云平仲俭矣夷吾则奢均为齐良已若由今之世维今之风与其奢也寜俭
　　
　　刘忠宣公大夏成弘间多硕人粹然皭然足称古纯臣者公是已公生而岐嶷颕敏杨文定一见目为国器髫年从父宪副公任父按部归履新靴公疑出时无是即以请父示为余廪易者乃释门者手一银钏遗公公引付父所善大叅某所诘其从来迹维时识趣若此介其性成耶甫弱冠发解台司檄有司佐赆公念里中阻饥固辞谢焉已成进士选读中秘恳愿外补习民事执政嘉之既授諌垣以亲在辞乃授兵部主事已为职方郎时警报旁午调发战守诸巨务尚书余子俊悉倚公画才望燀着时权珰用事适兵侍缺欲援之超补尚书亦喜得公助已数趣之造谒且拟助之贽公固辞谓福薄不敢承乆之以资拟晋冋卿公又以志在亲民为言乃出叅闽藩其恬于进也如此泰陵初立廷臣奉诏荐公升督抚嗣祇以常调转广东右辖已转浙江左辖扬歴藩司凡九年始以河患晋副都御史踰三年晋戸侍理饷云中还即三疏乞休已乃起岭南大制帅召为大司马无何泰陵升遐武宗嗣政在权珰遂乞骸归归三年而刘瑾之难作先是理河事竣余工费二千金濒行藩臬举为公赆公令籍之府帑被逮经汴二司拟以遗瑾公曰此宁能饫彼意第举残骸畀之耳系诏狱将甘心焉同难者谋行贿纾祸子姓丐贷四方知旧拟醵金公曰如此而死一身耳如此免死则累一生且累子孙矣赖屠中丞得减死戍肃州行时故人赠遗悉谢絶止受同年李文正一羊裘至肃无资诸司惮瑾毋敢馆榖三学生徒轮食之有总戎某公所举者遗百金曰患难中非复在位时公曰不闻语云及其老也戒之在得乎参将某遣使致馈勅其使不受亡返公曰吾老惟一仆日食不过数钱若受此仆窃之逃不将只身陷此耶寻同戍锺尚书槖赀果为仆窃而逃人服公先识云公自髫至老即患难颠沛中介节不渝若此自理饷得请归预为寿藏纪其生平履歴岁月刻石载归遗言子孙毋丐名人撰志铭毋援例求恩泽公盖不独生忘荣利身后名宠亦忘之矣公尝曰居官以正已为先所谓正已不特戒利亦当逺名不虚耶任职方时匿故牍寝交南之用兵（权珰汪直献取安南策以中旨索永乐中调军数公匿其籍谓司马曰此策行死者何可万计国脉民命所系也事乃寝）陈形势阻朝鲜之改贡道（朝鲜使请改贡道朝议将许盖有中官为之地者公陈先朝迂道之深意乃止）其虑逺其识卓矣参闽经畧海防分寨造舰建廪计饷政至今垂焉辖广东以恩信抚谕田州叛不烦一旅继平后山寇下生擒令不妄杀一人公即经武亦仁心为质耳在越提调棘围忽遭水沴士人大哗公权宜聴其出留哗乃戢且得士为盛随机应卒智亦圆矣河决张秋公身亲量度疏上流以分水势筑长堤以捍横流五旬而告成功督饷云中行収市法粮草少亦报中权贵不得把持公所至着绩随事奏功其通才哉抑有此纯心也晚遇泰陵心膂是寄帷幄畴咨如谓去塞刼敌之非策谓两广铎木香料之耗材谓漕运京操之累军谓事由阁部大臣则权不旁落谓以掲帖论事则弊踵墨勅斜封议汰腾骧四卫之冒充议省光禄之冗费议革中贵镇守之蠧害闵司寇谳狱忤旨救解之王文庄才堪大用亟荐之李本縁外戚干大帅力格其传奉鲁麟挟部落要骤迁策任其还部造膝矢谟详具宣召録者无非宗社之至计经国之逺猷也惟公故无奥援第此朴忠蒙兹特眷同僚之■〈女忌〉言宫门之飞语咸能鍳之黄髪询兹鱼水孚契泰陵真圣主哉公自戸侍予告归构草堂于先垄之次读书其中作东山赋以见志平生不为人通私书请托藩臬守令往造者不谒谢薄田仅足供衣食里邻或肆侵夺任弗与争尝有李某并其世产族人走书告公公署其尾曰昔詹尚书家亦有是詹报家人诗曰四邻侵我我从伊毕竟须思未有时试上含光殿基望秋风秋草正离离我虽不及古人望尔辈弗为詹氏子孙也公言财货惟务农服贾凡力得者获用其余易致之物终非己有子孙视之亦不慎惜况官货悖入者乎后起大司马归仍居草堂再着东山后赋戴笠乘驴往来山水间于始祖茔次作敦本堂岁举二祭祭毕有燕以合族人为家规诵于燕所训之族人贫不能存死不能塟长而不能嫁娶者皆有赒值岁侵族阻饥鬻玉带买榖赈之常欲效范文正置义田以无赀未就公居乡忍让敦睦类若此惟公辖广东时常乘小艇访白沙白沙问其学曰予存心之功十九致知之功十一公之建树良有本哉又闻公语陆吉士曰仕途不可广交受人知只如朋友若三数人得力者自可了一生惟公朝着之交如李文正张简肃戴恭简山林之交如陈白沙李大涯軰真可了一生耶吴司空廷举云忧民如有病对客若无官公之谓也李文正谓公与物无忤临事有为林司寇俊称公清约如知白先忧如希文公望如彦国能处大事如子明确评哉
　　
　　于肃愍公谦被害时籍其家无长物惟上赐盔甲袍带未几代公尚书陈汝言败上曰于谦嚢槖磬悬汝言赃秽山积贤否相去奚啻天渊石亨害公者从旁聴上言低头大惭
　　
　　秦襄毅公纮被逮时上命太监尚亨籍其家止得黄绢一疋故衣数事亨还言公贫状上亲阅其赀嘉叹良乆立释公且赐钞万贯旌其亷
　　
　　刘忠宣宣召时户侍刘宇觊柄用泰陵鉴识其人曰某小人也而某故恨公不为己地又童阉有伏缀衣后泄公革镇守语者中贵亦恨之某寻附瑾得入政府嗾瑾曰籍刘尚书家可得几万金瑾因摭岑浚事矫制逮公属官校罗某阚公赀产罗至亷知公贫馈之以酒器固辞不受惟索诗一律载之
　　
　　论曰凡货贿未有悖入不悖出者三公以籍没益显其亷先识此耳俾分宜辈蚤能识此奚肯以身为沟壑以家为县家外府藏蝎嚢虺以自毒害其子孙哉当代明主亦不蔑视天下士矣悲夫识不蚤也
　　
　　章文懿公懋公任翰林时朝廷举张灯故事命下词臣咏诗公率同官庄昶黄仲昭援苏长公疏意直諌忤旨左迁寻升佥事年未及艾即力辞官归力田自给四方学者云从家贫刈蔬脱粟而饷之或讽为文章曰弗暇或请著述曰儒先之言至矣尽矣删其繁芜可也弘治中荐起为南监祭酒以母丧力辞诏増设司业厅以居终制赴官世庙初进南礼部尚书致仕公尝谓门人董遵曰待客之礼当存古意今人多以酒食相尚非也闻薛文清公居家留客止用以鸡黍盛以瓦器酒三行就饭而罢又魏文靖公居家客至必留饭止一肉一菜虽不之公府必回访舟次有所相遗必答礼不虚受人惠此二公可法云
　　
　　附太宰渔石唐公致政家居时出入惟徒步有陈大叅良谟者说之曰翁官居八座年迈七旬故天下大老也孔子曰吾从大夫之后不可徒行翁学孔子者而顾欲过之耶公曰固然第吾枫山先师致政归祗是步行未尝乘轿乃侄朴庵公名拯侍郎及竹涧潘公希曽侍郎俱守此礼吾安敢违耶吁浙有枫山殆犹鲁有岱岳其遗矩所留诸公皆率履弗越如此
　　
　　论曰杨仲修诮公諌灯火非是谓词臣职当应制中含纳约如孟子告君意可也此说良是又公以玉堂蔬圃诗中秋赏月诗忤时相想公不欲以辞赋名家亦少时意气激昻如是顾公徳业问望焜耀士林流风懿范孚洽闾里迹巨公名卿率其遗轨不敢违越若此岂可以言谕色取哉尝闻其教学者谓心胸欲大必有穷理工夫心纔会大又须心小必有涵养工夫心纔会小云云晚盖进于道矣不直以一諌灯火一忤相臣掲掲表树已也且迹其难进易退真有尘视轩冕槩矣
　　
　　附论唐公以高年太宰徒步里中陈大参执孔子从大夫之后不可徒行语诮之亦是顾公以前軰风轨谨守不渝长厚哉后吴文定寛朱恭靖希周俱以清华位至崇膴其居里第也亦多俭约鱼鱼雅雅如一庠士古所谓鞠躬君子固不事浇薄矣王庄毅纮李襄敏秉俱以尚书悬车在里王公抗志寡交非其人不与李公出入闾巷毎与市人对奕终日无忤王规李曰朝廷大臣而与闾巷小人戏狎何自轻之甚李曰所谓大臣岂能常为之朝野固自不同何至以官骄乡人哉意见不同如此余惟夫子之在乡党所谓恂恂如者想无容亦无狎也
　　
　　罗文毅公伦性慷慨乐善不疑人欺自少励志圣贤之学尝曰举业非能壊人人自壊之耳郡守嘉其学行而怜其贫命邑令周之谢弗受成化丙戍廷对几万言指切时弊拳拳以格君务学为说中称引程正叔亲贤士大夫之时多亲宦官宫妾之时少语执政欲节其下句不从赐及第授官修撰后会大学士李贤遭丧去朝廷留之公诣其第告以不可踰数日歴陈起复非是援宋富弼及刘珙故事疏奏忤旨落职提举泉州市舶明年商文毅相召复原官寻改南京闻白沙陈先生绪论慕之以疾辞归时与来往居金牛山山有洞名曰太玄结茅以居取给于陇畞往来共樵牧受徒讲学以注经为业若无意于世者尝欲仿古置义田赡族或助之堂食钱弗受一日访友值严寒衣单缕冻不可忍入其书室拥衾而坐友人知解衣衣之行遇乞人僵于途辄解以覆之去客晨至留饭妻语其子曰瓶粟罄矣之邻舎干之比举火日已近午亦旷然不以为意生平不视恶色不聴恶声不耻恶衣恶食与人子言依于孝与人臣言依于忠与居官者言言民疾苦见一饥寒冻馁之人则倾家所有以赈之大率义之所在毅然必为人之毁誉欣戚事之成败利钝已之死生祸福皆所不顾云
　　
　　尝读崔文敏铣洹词诋公论文逹起复非是或亦自有见顾谓公忮此人登相云云则浅之乎知公矣何不迹公生平终始观之也浚川云充公之操行一不义杀一不辜而得天下不为者确论哉余闻公及第初尝与叔父书曰所谓好子弟者非好田宅好衣服好官爵一时夸耀闾里尔也谓有好名节与日月争光与山岳争重与天壌争乆云此可观所志矣顾归而依依白沙先生时与游处乃白沙之学以致虚为宗以自得为至者而亦睠睠于公何哉盖斯道之任重诣极须得刚毅如公而乃可与立也尝诵白沙咏太玄洞什云太玄在何许乃在金鳌麓绣壁不可援丹房我当宿洞门俯深幽来者秉明烛呼童烹金鳌膏此千丈木所以效偲切于公者殷殷矣公之日进于髙明有以也慨挽近世抗节厉行者类视谈性命为虚罔是所谓劵外而内揵也而志性命学者又类以名节为贾费则所谓外揵而内韄矣皆非也甚者裂维荡矩忘亷耻而忍謑訽是则何足与议哉
　　
　　吴文定公寛歴官翰林坊詹侍康陵东宫宫中侍竖不欲太子近儒臣数移事间讲读公率宫僚上疏諌（详实録）弘治十七年集议孝肃太后祔塟庙礼廷臣皆是公言定议上喜谓大义深恩并行不悖云（详实録）公为人静重醇实无慨慷激烈之行而能以正自持遇有不可未尝碌碌茍随好古力学至老不倦于权势荣利则退避如畏又笃厚伦谊未第时尝让贡于其友同年贺解元遘疾京师归其家朝夕视之死为服一月丧其笃友谊如此既官尚书归至里第步行未尝乘舆
　　
　　谢文正公迁初入翰林有御史骤升都宪台中循例丐公言为贺文公谂其人素不为公议所与竟辞不作
　　
　　王文恪公鏊公初授翰林闭门力学避逺权势弘治中充经筵讲官中官李广怙宠干政公进讲意存讽諌上退谓左右曰讲官云云意指若曹也后广败大臣多被污公独不与戚畹寿寜侯与公有■〈女连〉絶不与通岁时问遗辄麾去或以为过公曰昔万循吉攀附昭德吾尝耻之乃今自附寿寜耶
　　
　　邹立斋公智年十六发解蜀省迎宴日闾巷覩者藉藉叹羡公马上占絶句云龙泉山下一书生偶占三巴第一名世上许多难了事市儿何用喜相惊比上春官时乡里一尊官见而欣羡之谓曰某省一解元与子相若可以访否尊官盖俗軰第羡其均以妙龄掇巍科云尔公初以其为同志也亟访之才晤坐已其人忽问曰子省榜首坊金视众举子为増几何公大恚即拂衣起不答而出吁燕雀安知鸿鹄志也昔人谓王孝先曰状元试三场一生吃着不尽孝先艴然曰平生志不在温饱类此公既第选馆中秘应诏陈言论进君子退小人大忤权贵谪某州吏目公年虽不永未竟所志其闳议伟节到今焕然烈矣
　　
　　朱恭靖公希周公仕至南冢宰归里吴中市货溢衢纷华满耳入公之室萧然如村落中见野翁环堵出与宾客逰鱼鱼雅雅宛然一邑庠中旧时弟子后生间有小不检则相戒曰恐朱先生知也
　　
　　新建伯文成王先生守仁今制刑部有提牢厅置狱吏若干员典守狱囚月更一主政总其事凡囚自大辟以下系狱中者日给粮饭之往狱吏相沿取囚饭余豢豕豕肥则屠之分食先是堂卿或未之知故亦无禁也先生筮仕刑曹适轮提牢覩诸吏豢豕恻然恚曰夫囚以罪系者犹然饭之此朝廷好生浩荡恩也若曹乃取以豢豕是率兽食人食矣如朝廷徳意何欲督过之羣吏跪伏请寛且诿曰相沿例也亦堂卿所知先生曰岂有是哉汝曹援堂卿以自文耳即日白堂卿堂卿是其议先生遂令屠豕割以分给诸囚狱吏到今不复豢豕云先生晚年在告家居同里有官刑部主政管姓者习其事一日侍先生喟然咨叹曰先生平生经世事功亡论诸掀掲之大即筮仕刑部时屠豕一事至今脍炙人口云先生闻已颦蹙曰此余少年不学作此欺天罔人事也兹闻之尚有余惭子乃以为美谈谀我耶管不逹曰上宣朝廷之德惠下轸囹圄之罪人本至德事也先生顾深悔之以为罪过何也先生复蹙然曰比时凭一时意见掲掲然为此置堂卿于何地耶只此便不仁矣（右在此台时闻台长赵麟阳先生为语此）嗣余贰刑曹时举以语同志友符卿孟秋氏问曰然则豕当终不屠耶余曰藉令先生知学后处此必微婉默运令发自堂卿不使善归已过归人矣
　　
　　先生家居时里人有求鬻其产者先生辞郄已一日先生偕董从吾王汝止诸门弟游山偶经其处覩其风景佳胜衷黙悔前之未収也忽惕然内讼曰是何心哉有贪心便无恕心矣且悔且讼两念交战膺中行里许始化徐以告从行诸弟曰克己之难如此云（右见董萝石语録）
　　
　　仆固陋平生笃信文成良知之学者类此粗浅事耳窃谓由前创悔屠豕一事推之实自致其知则进之立朝必不忍为钓竒贾名事矣由后省讼鬻产一事推之实自致其知则退之居乡必不忍为侵人自殖事矣只此修持虽不能为出世佛住世仙庶亦不为世蠧也自分如此而已
　　
　　附论尝闻先生教指有曰无善无恶者心之体有善有恶者意之动知善知恶是良知为善去恶是格物云由是以观先生初与诸弟偕游也载歌载咏熈然陶然维时心体何善何恶也见景而意动曰贪曰恕善恶分矣省而克克而化先生之致知格物如此此即颜子之有不善未尝不知知之未尝复行也彼意动不知省竟成其贪者此下流冥顽亡论已即贤而砥修者或亦知讼而改顾意未动之前念既化之后此间光景不知能体取否于此错过终无归根处正在名义上检察耳非不逺之复也乃今有剿传先生宗旨者曰心无善恶意亦无善恶知亦无善恶物亦无善恶云云是上乘法至谓见景即动既动即为者为见性而以讼悔为轮回以迁改为拙钝此则淫诐之极伤风败教尤甚有世道之责者谓何
　　
　　余里中郭孝亷庆字善甫者敦朴笃行人也从先生游最乆既归则以其闻诸先生者接引里中后生里有茂才吴良吉字仲修性资视孝亷颇高明因发志鬻产为资附孝亷舟偕往越中谒先生行将抵越孝亷一夕大愤悱中夜呼吴生语曰吾夜来自省胞中尚有俗念如许如此夹杂心安能领受先生教耶拊心痛自刻责不已徐质吴生曰不时自省如何吴对曰此来一志惟求教益更何俗念孝亷诃曰汝胞中犹蟊贼窝巢多少藏匿在未能细自省察便漫谓无耳吴生曰但此志一真便杂念自消何须防检至此孝亷曰不然必搜涤诸杂念尽浄廓清后此志乃有树也昕夕争论如是既至越谒先生已各就馆先生故深居简出出应四方来学者就质有常期一日值先生出应来学期孝亷趣吴以前论辩语往质正先生时燕居楼上飡饘聆吴生语已不答第目摄而指示之曰子视此盂中下便能载此饘此楼下便能载此盂地又下便能载此楼人贵能下下乃大语已更目摄吴生者再竟无他语吴生退就舎孝亷问曰先生时何言吴生咽哽不能应第潸然涕数行下也孝亷后仕为邑令以循亷着吴生年八十力学不倦屡空终身晏如也皆无媿师门云
　　
　　愚按先生之炉锤人也不在言论辩析而在神情衡宇间即于吴生可类知己虽然迹郭吴二君之舟中省愤若此即来学初已自得师矣岂若世之漫然系籍者哉
　　
　　有一属官因乆聴讲先生之学曰此学甚好只是簿书讼狱繁难不得为学先生闻之曰我何尝教尔离了簿书讼狱悬空去讲学尔既有官司之事便从官司的事上为学纔是真格物如问一词讼不可因其应对无状起个怒心不可因他言语圆转生个喜心不可恶其嘱托加意治之不可因其请求屈意从之不可因自己事务烦冗随意茍且断之不可因旁人譛毁罗织任人意思处之这许多意思皆私只尔自知须精细省察克治惟恐此心有一毫偏倚枉人是非这便是格物致知簿书讼狱之间无非实学若离了事物为学却是着空凡人言语正到快意时便截然能忍默得意气正到发扬时便翕然能収敛得忿怒嗜欲正到沸腾时便廓然能消化得此非天下之大勇者不能也然见得良知亲切时其工夫又自不难縁此数病良知之所本无只因良知昏昧蔽塞而后有若良知一提醒时即如白日一出而魍魉自消矣变化气质居常无所见惟当利害经变故遭屈辱平时忿怒者到此能不忿怒忧惶失措者到此能不忧惶失措始是能有得力处亦便是用力处
　　
　　先生飬痾阳明洞时与一布衣许璋者相朝夕取其资益云璋上虞人淳质苦行潜心性命之学其于世味泊如也尝蹑屩走岭南访白沙陈先生其友王司舆以诗送之曰去岁逢黄石今年访白沙云璋故精于天文地理兵法竒门九遁之学先生后擒逆濠多得其力成功归赠以金帛不受先生毎乘笋舆访之山中菜羮麦饭信宿不厌殁后先生题其墓曰处士许璋之墓属知县杨绍芳立石焉
　　
　　往谓先生学无师承据璋曾经事白沙而先生与之深交谅亦有私淑之者夫先生天授之资犹然取于人者如此吾侪顾独学而不藉师友望其有成也难哉
　　
　　嘉靖初绍兴有三尚书韩公邦问王公鉴之及先生也韩公与先生父海日翁同軰先生事之甚谨一日冬至节皆赴公所称贺先生自谓勲臣貂蝉朝服乘马而趋俄从人报韩尚书在后先生亟下马执笏立道左韩公至不下舆第拱手曰伯安行矣予先往遂行先生俟其过乃上马当是时韩公偃然以前辈自居先生欿然不以伯爵自重古道两足征云（张廷撰阳和言见绍兴志）
　　
　　鲁文恪公铎为举人时属逺行雪雨泥泞夜止旅舎宿怜马卒寒苦即令卧之衾下因赋诗云半破青衫弱稚儿马前怎得浪驱驰凡由父母皆为子小异闾阎我却谁事在世情皆可笑恩从吾幼未难推泥途还藉来朝力伸缩相加莫漫疑又为秀才时曾有诗云古树冈头屋数椽主人家世只残编居临江汉东南会运到云龙五百年七泽鸢鱼浑道体九州岛兄弟或颠连西周老鳯雏将近会见梧桐月影圆即公家食时其志趣如此今富贵家子弟鞭挞童仆不知轻重忍视骨肉疾苦殆犹秦越独何心哉
　　
　　何学宪公景明公初授中书舎人奉敬皇帝哀诏下云南逺方君长及中贵人咸赠遗象犀珍贝谢弗受后逆瑾用事上书诸大臣言宜自振立以抑瑾权不用谢病归踰年免官瑾败李文正荐复原官直内阁制勅房经筵官其友李梦阳遭江西之讼众多媒糵其短莫肯为直者公独上书争之讼得辨干清宫灾上书陈时政极言义子不可蓄宦官不当宠疏留中不下人为寒心时四方学士咸愿知公交车马填门巷钱宁欲交驩公持古画求题谢曰此名画不可点污卒不许师御史客死京邸中人廖鹏赠之棺公叱郄之曰吾友生不茍受岂以死受之哉遂自出金赙之公和粹冲夷人乐为友众目为台辅中人然性简意寛不善事枢要遂出为校文之职年亦不永人咸惜其未竟厥诣云
　　
　　附待诏文公征明以行谊文翰重一时诸造请户外屦常满然先生所与从请独书生故人子属为姻党而窘者虽强之竟日不倦其它即郡国守相连车骑富商贾人珍寳填溢于里门外不能博先生一赫蹏而先生所最慎者藩邸其所絶不肯还往者中贵人曰此国家法也前此周王以古鼎古镜徽王以金寳缻他珍货直数百镒使者言曰王无所求于先生慕先生耳盍为一启封先生逊谢曰王赐也启之而后辞不恭竟弗启
　　
　　论曰清华地望实世之膻府蝇蚁所必集亦世之招的弹射所共指也先辈之交际来往慎重如此虽文字翰墨亦不轻假有以也若康徳涵拯友于急难义诚至高亦蹈从井之愚矣惜夫
　　
　　昔祭酒陈公敬宗王振慕其名因巡抚周公忱求见公曰某忝为人师而求谒中贵他日无以见诸生忱乃谓振曰陈祭酒书法极高以求书为名先之礼币彼将谒谢矣振然之乃遣彩段羊酒求书程子四箴敬宗为走笔书之而反其礼币竟不往见以此故为祭酒十八年不迁
　　
　　吕泾野先生柟既入翰林力学慕古时逆瑾用事以先生乡人欲引先生为重啖先生骤与卿佐且援先朝故事得入内阁先生逊避不与往来瑾憾且中伤先生会瑾败得已嘉靖中夏贵溪怙宠负材傲睨一世顾独钦心先生先生迁南少宗伯时贵溪赠先生诗云天下有道惟泾野其尊信也如此而贵溪故与霍文敏交恶文敏之为南宗伯也时先生为贰文敏时时噂诟贵溪先生常乘间规讽谓非大臣体文敏疑先生为夏党衔之所以加先生者人多为不堪已先生以满考来阙下时贵溪方柄国得先生甚欢亟欲援先生助己一日延先生饮座中数持文敏短至谓不可一日近者先生毅然曰霍君性虽少褊故天下才也公兹为国敛才即当推毂霍君奈何以寸朽弃连抱耶贵溪则以先生衷附文敏而异已大不恱先生以是竟数岁不迁卒以庙灾策免云嗟夫即先生之遇二公不阿势不留怨不隐贤惟古休休大臣如此哉抑余于先生犹有重感焉先生故与邹文庄守益同官先生尊崇朱学主先知后行说文庄承服师传时以知行合一旨启先生先生咈不省毎晤必辨辨必至閧然而争若聚讼然迹甚违忤矣乃先生与文庄交情不啻同胞夷险离合真是一体初未尝以议论异同少生间闗也或曰二先生意见虽殊其志行同矣乃若武功康廷撰豪迈任放人也人传其靡丽侈汰声伎不离左右而先生故平生清约如寒酸即嚬笑不茍者乃先生亦与之为深分交更不以行己清浊生分别其大如此比见谭学者意见相左则衷起戈鋋格调稍殊则眼分青白记短则兼折其长贬过则并伐其善而犹曰吾心本来无物然耶否耶
　　
　　文庄东廓邹先生守益字谦之甘泉湛先生九十余游衡岳便过吉州游青原山先生率郡中同志友二三百人走迎且戒之曰湛先生当兹高年犹殷殷访友如此即此可证其学矣古云宪老不乞言吾侪第应宪之更不容出一语辩诘烦聒先生也晨夕定省食而执酱执酳一遵古养老礼惟谨维时先生年亦近七十矣盖以湛先生为师王文成莫逆友故事之谨如此嗣湛先生别归先生送至境上别时泪潸然横下沾襟湛先生顾慰之曰谦之何悲甚岂念予老不复再会耶余过十数年重来晤公也余缅想当时此段风光良知天理炯然在目即唐虞之廷洙泗之间喜起誾侃之风何以尚诸先生有孙曰德涵字汝海曰德溥字汝光世绍其学云伯子汝海性资英发悟学后自信当仁无譲有狂简趣仲子汝旋光性故沈潜自孺孩即徇齐不弄既志学充养益粹以此吉州乡评多谓仲子贤尤加于伯兄云一日张廷撰元忭顾谓余曰邹伯子之贤视仲子尤加也余曰云何曰即吾身受伯子益厚矣昔吾叨及第后伯子一日俨然造我座已既茶曰兄可再茶吾有一言奉告茶既再吾摅诚以请伯子曰兄兹以抡大魁为荣耶顾兄由兹益弘逺志崇令德则大魁者今士林所歆艳岂不为荣顾少不自爱即浅鲜过失人皆得而指摘之矣是大魁者亦播恶之帜也可不日惕乎哉吾聆已顿首数四以谢到今耿耿服膺不敢忘也或闻之谓余曰进言者贤乎抑受言者贤也吾昔亦尝如此效忠告于若辈矣徐察其意若忤自是交益暌由此以观邹伯子诚贤阳和尤贤乎哉
　　
　　附太宰黙庵吴公鹏筮仕都水主事提督徂徕泉前任为湖州陈公良谟公特访之别时问曰兄何以教我陈公具一小册题曰交新忠告条于左曰某事吾所经画颇当君宜仍之某事宜于前而今有弊吾欲改未改君宜易之某人可用君用之勿疑某人不可用吾欲黜未黜君宜黜之凡十余条吴公初至按册试一二众以为宜乃遂悉措诸行人翕然称善吴公后官冢宰以是与陈公为相知余姚杨二檀抚亦以都水管理济宁以南闸河代者为李某二檀亦告之如陈公所以告吴公者李唯唯而心衔之向人曰杨君圣人耶三代相承犹有损益渠必欲吾一一遵之何耶李后为考功郎竟索杨公瘢去其官夫陈与杨之忠告一也一为相知一成仇隙何相悬若是亦系夫人之所遇幸不幸耳而二公之所存固可知矣吁进言者亦视其人哉
　　
　　念庵罗先生洪先魁天下时才弱冠时外舅官棘寺卿报初下喜甚趋告先生曰喜吾壻乃今干此大事也先生聆已而项发赤对曰丈夫事业不知更有多少在此等三年逓一人耳奚足为大事耶是日犹自袖米偕黄何二孝亷聫榻萧寺中论学焉黄号乐村何号善山亲受阳明之学者先生赴南宫附其舟严事之以相资切先生时兢兢然步趋不踰绳矩心疑二孝亷言动举止若无异于人者一日有友来与二孝亷商学何孝亷慨曰近世号名讲学者综其衷微皆先人心耳先生侧聆之戄然自省自是学益近里笃信阳明良知之旨云既官翰林踰年念其父宪副公不置请告归至仪真病几殆留数月有瓜洲富人王纪者坐事为同年项瓯东某按治乃饰名姝介万金谒求解已峻拒之矣而项闻之微以意尝先生先生辞益厉项叹服遂定交为深分既归悔曰纪所遗当拒而罪不当死乆之有同年饶比部録刑江北致书生之已弗逮矣为之怃然是后二年先生侍双泉公于家公训饬不殊童穉言动少错辞色必厉客至令衣冠行酒拂席授几如命从事欣欣如也后入春坊进讲与其友唐荆川顺之赵浚谷时春居相比荆川每语先生之学辄倾诚叹服而浚谷生西北未悉也一日邀先生出游属其内子谒曽夫人窥室中故启一箧一无所有乃曰罗君内外皭然如此由是三公交好浸宻日相期许以天下自任中外咸称异之曰三翰林云
　　
　　论曰惟今寰内逢掖士育黉序志青云者丽不亿也既上公交车试南宫对大庭褎然居首选是数千万人之一人也讵不称俊杰乎哉惟我昭代自洪武辛亥制科以来膺是选者计百有竒乃其流鸿垂茂于奕世者几耶先生立朝曽未卒岁尠所建树矣乃今学者宗仰之不啻山斗则何以哉惟先生胪传初聆外舅欣羡语辄面项发赤胞中故自无大魁也余读先生集缅思先生晚年学之所进胞中不独无大魁即若所禔修若所解悟者谅亦自视若无矣何以明其然迹先生蚤知大丈夫事业无穷尽便知学问亦无尽也世为禅者曰先生斤斤然好修者尔未彻性也顷陆司冦论宋儒独推无垢谓其邃于禅宗云按史述无垢在越作幕官辞供给钱在馆进书辞转官人讶为好名无垢曰既请月俸又受供给偶然进书即便受赏于心不安何名之好贪者往往不曽寻思此心病也心有病人安得知我知之当自医别人既不自知病又恶人医病犹妇人妬者非特妬其夫且又妬人之夫其惑甚矣即无垢此论其学亦以本心为则圣学原如是也先生之禔修毋亦自得其本心耶抑闻无垢之言曰人于仓卒患难中处事不乱未必才识了得其必胸中器局不凡素有定力不然胸中先乱何以临事古人平日欲涵飬器局者此也又曰处事速不如思便不如当用意不如平心即此语观之无垢未尝离事言心也噫如此谈禅吾于禅无间然矣
　　
　　先进遗风卷上
　　
　　●钦定四库全书
　　
　　先进遗风卷下
　　
　　（明）耿定向 撰　毛在 增补
　　
　　吴冢宰公琳父应澍富好行德与吴草庐鲁子翚軰诸名贤友善元朝征诏不起书西山先生褒之至今称西山先生公业儒通经术高祖平陈岁用詹同荐召为国子博士嗣迁浙江按察司佥事歴贰鹾台着绩入为起居注吴元年命同魏观求遗贤于四方升太常卿进兵部尚书京闱乡试上曰琳经学优命与司业宋濓典试事洪武三年改吏部尚书赐诰褒美公既入吏部与詹同迭视事寻公以老乞致仕既家居上尝遣使察之使者潜至公旁舎见一农人坐小几拔秧布田貌甚端使者问曰此有吴尚书者家何在其人尚在否公敛手对曰琳是也使者还白状上益重之复召入为原官后在吏部堂座上一旦瞑而逝
　　
　　王忠肃公翱为吏部尚书忠清为英皇所任信仲孙以荫入监应秋试以有司印卷白公公曰汝才倘可登第吾岂忍蔽之顾汝学尚未万一误中选则妨一寒士矣且汝有阶得仕何必强所不能以幸冀非分耶裂卷火之公一女嫁为畿辅某官某妻公夫人甚爱女毎迎壻固不遣恚而语女曰而翁长铨迁我京职则汝朝夕侍母且迁我如振落叶耳而故恡者何女寄言于母夫人一夕置酒跪白公公大怒取案上器击伤夫人出驾而宿于朝房数旬乃还第壻竟不调公为都御史与太监某镇守辽东某人亦循理守法与公甚得也后公改督两广太监泣别赠大珠四枚公固辞太监泣曰是非贿得之昔先皇颁僧保所货西洋珠于侍臣某得八焉今以半别公公固知某不贪也公受珠纳所著披袄中纫之后还朝太监物故矣求太监后得二从子公劳之曰若翁亷若軰得无苦贫乎皆曰然公曰如有营予佐尔贾二子心计公无从办特示故人意尔皆阳应曰诺公屡促之必如约乃伪为屋券列贾五百金告公公拆袄出珠授之封识宛然
　　
　　少保于肃愍公谦己巳之秋邉尘翳天皇舆播越于迤北戎马躝蹂于郊垧变在呼吸间耳幸不至如靖康永嘉之祸者公之力也惟公时擘画所最难者有七彼时阙庭閧然而哗监国欲退已成甘露之变矣公上陛掖留请立毙王毛二竖以纾众愤请宣谕王振应族俟命行诛马顺应死击死勿论而羣情乃定一也嗣监国新立法纪不章战守无具边患且方炽也公首正扈驾失律之罪亟请遣官募义勇集民夫更漕卒练营兵以备征调且除戎器调兵食传檄邉镇近省并授方畧遏敌勤王二也嗣徐珵倡议南迁踵宋季南渡之覆辙矣公恸哭抗言力排其议自是根本始固三也石亨请闭九门以避敌锋几以百万生灵畀敌矣公令尽移郭外居人入城背城而军德胜门外坚壁清野急散官军通州仓粮百万尽入都城不以资敌四也喜宁嗾敌邀大臣议和后叅将许贵亦请与和缓师是季宋欵军之愚计也公即出德胜门对迭约战励将誓师而敌始震沮五也喜宁异族以国为市此奸细也公授计擒之以絶祸本六也嗣是额森悔祸奉上还京其时外患甫戢内衅渐萌奉迎之议上不乐闻调停少失于戚之事兆矣公昌言大位已定不敢异议惟君臣大义兄弟至情自应遣使奉迎上乃勉从七也且其时闽越岭南剧盗锋起南蛮西蕃亦复蠢动公内固京师外筹邉镇防卫陵寝散遣降人抗控漕渠开镇临清収复独石八城堡苍黄注厝动中机宜一时经画奕世永頼者不可殚述殆若天授神启岂公之智算异等抑公之精诚无二耳惟额森拥上皇大同城下勒降也大同人登城谢曰頼天地宗社之灵国有君矣至宣府城下亦然至京城下亦然公实引据孟子社稷为重之言实合汉帝分羮之谩对袭郑人伐许之故智也事以之成疑以之生悲夫公尝言此一腔血不知竟洒何地嗟嗟公之血诚已洒于此矣太子之易南城之锢公何以自解于英皇顾九庙列圣享血食于无疆者当亦鍳公此血诚也抑世佥谓倜傥非常骀宕不覊者可济缓急彼绳尺修谨士龌龊难与应卒支变云乃公故洁亷方正一钱不取力逊赐第止宿直房旁无姬妾数椽敝庐仅蔽风雨几畞薄田纔供饘粥食无兼味衣无累帛巡抚两省几二十余年议事入京也不持一土物以贿贵要两袖清风之咏汴人至今传诵之由是以观论材品者尤重原本哉盖未有侈于奉身而能致其身未有急于狥世而能以身狥国者也视公可镜已
　　
　　魏文靖公骥读书山寺中见一毒蛇方化鳖恶而避之俄有渔者捕之以去公惧伤人追买弃之贷僧钱以偿既以博士起家累官吏部侍郎奉命往南都考察京官时官舎止携一苍头歴年所积俸赀携之不可归之无人乃召同乡同年子官刑曹郎者付之其人请封钥公怫然曰后生軰何待前軰薄乎其人不敢复言时有子壻从官舎如其轻重欵识为伪银而尽盗其真者比公南都竣事归出俸银令银工碎之则伪也公意部司之弊叹曰近来官员无良一至是乎乃又出柴薪银犹夫伪也银工私于苍头曰昔有某官舎人尝为此物出自予手将无是乎苍头以告公戒之曰慎勿泄彼将不安矣宁亡金可使失欢乎已而刑曹郎升辰州知府请教于公公曰君练事体又精刑名何郡之足为第须勅舎中虽至亲不可忘防检刑曹郎恒念其语不置己舎中人稍稍露其事辰州入觐乃携其俸入尽数以偿公骇曰君误矣奈何以不明迹加人不韪乎予银具在未有以伪易者迄不受比以南京太宰致仕归晨夕田间布衣草履首竹笠以课佣作与野畯杂处不少崖异云年九十八卒遗书子完勿扰乡里营坟墓
　　
　　周亷宪公鉴字孔明由会魁进士选授御史公少受经千安成所友交皆名士嗣为御史按江西会监乡试所交名士多中式者时执政吉州陈公某其子怙势多不法虐其里人公出都门时陈曲意凂公为庇公按部至吉州讯诸士民尽得其状竟绳以法不少贷陈衔之而诸不举者承其意奏公狥私嗣会试事竣奏中所指者多成进士而彭华者且抡大魁朝绅益藉藉叹公得士陈无以中第讽诠司出之为滇南宪副九年不调寻考绩北上江行覆舟公濒危幸免候吏检其行李止二革笥故衣数袭积俸三百金耳嗣晋山东按察使公度执政者不能忘遂引疾归归而与董佥宪应轸李方伯正芳友善邑令构亭居之有大政必禀度焉盖模古三老云孙廷征字公贤由学博文行异等选为山东道御史巡盐河东瑾贵赂不遂摭事下诏狱乆之得释已按陜西会寘鐇以宁夏叛戕抚臣暨总戎公时驻延绥闻变驰至榆林以先发义檄叅将时源讨逆而射书城中说废将仇钺者为内应不浃旬寘鐇成擒露布未及达阙庭而朝议起杨文襄督京军征讨太监张永监之永方至潼闗闻报驰入陜攘功时源兵愤而噪纪功黄门自经死公单骑驰入军中折矢而誓之曰邉军欲乱吾以京军讨之京军欲夺而功吾以死争诸军乃戢公亟为上疏列其功永既入朝攘功不已会公亦事竣还朝永于御前刼公归功于己公于朝班中挺出抗言曰功如是如是臣即死耻食言于军士也于是寜夏之乱始定而永憾公不释寻刘六刘七羣盗起畿内将泝江淮而上永嗾秉铨者以公习兵事出为九江兵备公至踰月殚精调度劬而病贼再至公再以舟师郄之竟以是瘁卒卒无以殓当路括官钱备衣棺殓之以其丧归既归流冦数千掠罗田入麻城经公之门将犯之既入观所居敝陋徒四壁立异之而贼魁赵鐩者故儒生尤咨叹焉乃书空空二字于门屏而戒所部毋犯时邑中诸村所过皆煨烬矣吁盗亦有人心哉余按公平寘鐇与新建之平宸濠始末大畧相方乃竟未有表公功者永故之以也时文襄又方用永图逆瑾故虽心钦公为真御史而竟不能显公功云余闻公丧归以贫乆不能塟庄襄公为卜兆塟之诸孤益贫庄襄抚教之如子前軰笃友谊如此
　　
　　王庄毅公竑为督漕开府淮扬时清河卫指挥单姓者行不检公尝折抑之寻公遭烦言免官归过清河挥使祗候于江浒具饩致殷懃公嘉其诚欵择受数缶以为酰醤也既发用之则皆粪秽单盖藉以纾夙恨云乃公舟抵徐复有言者表公生平忠节旨下命公还官指挥乃逃遁遐方诈为死家人故为发丧治殡以愚里人人有仇指挥者踪迹其所在执而讼之于公竟不较前侮平其讼而遣之淮扬间至今语曰王都堂不较单指挥不念旧恶云愚按王庄毅手捶死马顺干殿陛间盖矫矫刚方人也乃容忍又若此
　　
　　丰布政公庆景泰初以给事中諌南城及易储事言甚凯切逮系诏狱七年英庙复辟升河南左叅政论周府内官不法事上嘉之升本司右布政使亷声大着风裁振于郡邑一日行部有一知县簠簋不饬闻至大惧无以纾解乃以白金为烛馈之踰数公初未之省也既而厅子以告公佯曰试燃之乎厅子曰燃而不燃也公又曰不燃则还之耳次日从容谓知县曰汝烛不燃尽出之以易可燃者自今无复尔矣知县大恐辄弃印绶而去终亦不明其为银烛事也论者曰此一事也而持己之亷待人之恕逺谤之智胥得焉凡纳贿于上官者上官不忍其欺也而暴扬之众谓其有以来之也嫌疑之际卒不免于祸若公者非当官之师法乎（右见张东沙芝园集）
　　
　　附郑端简公晓官文选时里中士宦有馈金首饰承篚以将而上覆之茗公直以为茗也受之入夫人手拨茗知之面颈发赤亟击柝请公入以语公公逌然不动声色第整理其茗覆篚如初出坐亭中召其人还谓曰吾初以家适乏茗故拜君惠顷入内询之家尚有余茗心谢尊意已授之令持归太宰孟山杨公为北边兵宪时有将官名将子也因事被勘于公所公勘得其实酌情法之中处之将官心徳公故假公移邮筒中具掲托名蔬菜具中缄银币若干致谢公即公移中批发不収且告诫之踰时公转大叅行众将官旅见其人独惴惴惶恐伏地若无所容者公伫立亭阶槩以温语奨谕诸将官至其人曰汝父名将也观汝貌诚不媿将种第汝年少更事少后当益努力以承父业其人神情恍然若更生云
　　
　　愚按郑公之郄贿也从容暇裕若此非素有养不能也且即其夫人若此其刑于之化可知己若杨公之郄贿不独裁之以义抑且濡育以仁即一语间便令人有生色焉若徒自皦皦立节而令人惴惴媿惧终身生机息矣安能望之戮力于疆场哉忆余往处闗中一州守事义则未疚仁则有媿于公也
　　
　　王端毅公恕由庶吉士授大寺评事升寺副出知扬州府屡辨疑狱岁饥发廪不俟报且给医药多所全活歴江西河南布政拜右副都御史抚治荆襄南阳多平贼功帅欲纵兵搜山公不可下令擅杀者斩复榜示流民复业寻巡抚河南载巡抚云南劾镇守内臣钱能升右都御史中贵有以黄鹦鹉上献者公疏言汉末鼠巢于树野鹊变色识者以为不祥夫鹦鹉本緑羽而今黄非野鹊变色之类与书曰不贵异物则逺人格乞降诏痛絶贡献时有驾帖下郎中锺蕃所公言故事驾帖下诸司司礼监用印刑科挂号皇城诸闗防今皆无何以为信在任九月疏凡廿上寻进右都御史时中官王敬乘传东南搜索竒玩公引唐太宗遣使梁州讽李大亮献名鹰明皇令益州织半臂背子捍拨镂牙大亮与苏颋不奉诏事疏上诏下狱同恶伏诛中外快焉转南京兵部尚书叅赞机务时刑部员外郎林俊论妖僧继晓下狱经歴张黻救俊亦下狱公言二人志在尽忠疏留中寻有旨令致仕孝庙即位召为吏部尚书公荐诸名公卿引置执政抑侥幸奨名节拔淹滞中贵无敢干以私通政司经歴高禄以内批为本司叅议公言以天下官待天下才勿可以亲戚妨公议公遇事辄言言有不合即引退执政不恱者谓其好名会南台荐公入内阁不恱者益忌之嗾御医刘文太指斥公公力求去遂致仕公家居时见子侄易左右邻居为业公呼而譲之曰是与我世比居者何忍俾之逺去乃召之各还居给以原券不问价年八十余葺庐于先陇之次搜阅典籍编歴代名臣諌议一百二十卷又作石渠意见务刬俗学而又构玩易轩讨究易理作后又作石渠意见拾遗二卷已又构玩易轩讨究易理作石渠意见一卷读书至耄不倦视卫武公之九十不忘交儆不殊也
　　
　　昔赵清献家三衢所居甚隘子侄以厚赀易邻翁居以广其第公不乐曰此翁三世为邻忍弃之乎命亟还其居而不取值苏长公买阳羡田闻田主妪泣而还券事亦类此
　　
　　耿文恪公裕授给事中以父九畴官尚书改翰林官至礼部尚书时尝语人曰吾暮自部归必经过三原王公之门见其老苍头毎持枰买油念吾自入仕未尝买油已心窃媿也后公代王为吏书崔后渠洹词亦及此朝士尝言王公子自三原来京省公只如贫士自雇一骡毫不干有司一女适宋监生止乘两人所畀肩舆此在公亦其常也近见杨太宰家眷往回亦如是
　　
　　附太宰屠襄惠公滽部堂燕居令办事官捧砚时公新衣白绫甚泽其人误倾墨汁狼籍公衣惶惧慑息顿颡请罪公曰去去汝何为者吾方恶其泰白易污也适与意会汝何为者此与韩魏公不责碎盏吏同襟度矣乡有柴姓者假称屠公子沿途骚动人以闻于公意公必大加谴责诘发其奸公但呼而戒之曰汝为吾子亦不辱但难为汝乃父耳法有眀禁自今慎无复为此其人顿首而退归营第宅规画已定前为老妪败屋二楹适当门楼之基屡使人从容譬说而欲券之其妪坚不听命既得吉矣公于丙夜从一小奚往扣其门妪曰扣门者为谁小奚告之妪曰此不过欲劵吾屋耳此吾死生所也券则须徙吾惸惸老寡将安归乎公曰汝第起吾与汝商之汝意不过惮徙耳今券而不汝徙也但去败屋而更之新听汝居也不限以年令汝子以其赀贾贩稍为生殖俟别有家也而方议去住不亦可乎妪曰即如是幸甚但须明载券中公乃袖出柴薪二锭凡重二十四两浮其直付之妪乃以其子贩粥日有生息乆之告公辞去公遽止之曰此可相安不汝厌也妪曰赖公之赐天亦助之今已立业娶妇矣择日当徙复何待乎公曰妪幸得所其如去旧邻何欵以饭食为之惆怅而遣之
　　
　　鄞洞云张翁尚书文定公邦竒之父也公为学宪时其厅事仅二楹上官过访颇不便旁一楹乃其叔之居也适叔有宿逋愿售公以倍价买之将重构焉告于翁翁问价几何以若干对翁知其倍也甚恱己忽潸然泪下公讶问故翁叹曰噫吾想至日拆彼屋以竖我柱使其夫妇何以为情是以悲耳公乃恻然曰大人寛心儿当还之遽抽身取券翁又止之曰毋吾计其银已随入手偿人去矣将若之何公曰第并其价不取可也翁乃忻然曰若然慰我甚矣吁翁之孝友仁慈载诸传志允哉淳徳此特其遗事一节耳宜其笃生文定勲名道徳卓然为一代纯臣也（右闻屠竹墟公言）
　　
　　愚按洞云张翁还券事本为同胞至情视王屠二公及宋赵公之不忍亟徙邻居尤其不容己者顾风浇俗薄世人第利目前子居之便孰推念叔氏异日不堪之情哉文定公先意承志得父欢心仁心孝友视范忠宣麦舟之能推父意尤为当然忆昔吾友罗惟徳任寜国时一日谒余喜动颜色随拊掌自鬯曰今日一大愉快事余问曰何事曰近贫宗有十数人以饥荒逺来乞周比积俸余施散殆尽家大人以下及诸眷属无一阻挠我者为是鬯然耳时聆之以为浅谈也今追思之难哉难哉惟徳时精神通于一家矣余儌天之幸父母兄弟妻孥原自一心从来出纳施予更未经余相忘而不知为可喜耳
　　
　　少保秦襄毅公纮初为南京御史有风裁以劾中官降北黄驿丞嗣因荐升知雄县又以禁中官捕猎被诬构祸几不测民数千走击登闻鼓讼寃得宥成化初为巩昌知府清亷自守禁官府和市吏民畏爱十三年升陜西叅政十八年升佥都御史巡抚宣府破敌柴沟堡寻廵抚陜西时以约戢秦府旗校肆横为秦王讦奏被逮下诏狱上命内臣尚亨籍其家止得黄绢一疋故衣数事亨还言公贫状上亲阅其赀嘉叹立释公且赐钞万贯旌其亷调巡抚河南会汪直至他廵抚率屈礼公独与抗宻疏直多带旗校扰地方直还上问各省抚臣贤否直独称公亷能上出公疏示直直顿首伏罪益称公贤弘治三年以右都御史总制两广军务多平贼功劾总兵安逺侯栁景不法诏逮下狱追赃巨万褫其爵景干内摭他事诬讦公亦被逮坐免台交章论救三原在吏部极言公亷直忠信不可弃改南戸部尚书十四年边报急召公户部尚书兼宪职巡抚陜西随总制陜西三邉军务寻召还部辞得致仕年八十卒赠少保谥襄毅公刚毅亷介歴官四十余年提兵南北列位孤卿所居仅避风雨妻孥菜羮麦饭不改其旧及卒家无余赀未几子孙有贫乏不能存者逆瑾专政时复以诬构公籍其家竟无所得许襄毅公进成化中公以御史丁忧还里已起复上京惟乘马其配髙夫人素病眩晕不能御车亦骑而从竟不索轿时仲子司徒诰方在襁褓叔子少傅讃娠在腹而司马论则其季也三子既皆登上卿诸子姓列大夫牧守郎官者以数十当代世家称甚盛者鲜俪云
　　
　　附司徒公诰尝曰吾近见士人失官愤恚若丧吾甚惑之夫官朝廷物也来若被衣去若解带岂吾支体若乎故虽屡进屡退不见喜愠之色其论学谓理气浑全本无支离宋儒力诋虚无以排二氏及自为论析理气为二不知自堕于佛老之见也浚川王公深然之
　　
　　文简公讃嘉靖中自家起为太宰所过沿途有司殚力饬厨传华供帐除治道途若迎乘舆然余里陈公文者时方为邑宰初尠治声顾独泛常视之诸草草不为加意公过而识之曰此必雅志古道者既莅任亟升为戸主政
　　
　　陈司冦公寿由科给事中累官刑部尚书致仕后侨寓南京蒙诏进阶一品羊酒彩币存问公在諌垣指陈时政得失无隐惟不喜弹劾曰吾父戒我勿作刑官枉人而言官枉人尤甚顾可轻耶故公虽敢言而不搜索士大夫短长以沽直名云
　　
　　附杨文襄公一清曰宋王素为諌官言人材难得无事之时当为朝廷爱惜明道先生为御史神宗召问所以为御史对曰使臣拾遗补缺禆赞朝廷则可使臣掇拾臣下短长则不能本仁得之矣本仁公字余往待罪柱下时以职事有不容己者兹睹公语惕然心悚面发赤已平日弹章命子弟亟削其稿郑端简公晓曰予闻之贡禹云居官而致富者为雄杰夫汉俗近古犹若此又何责于后世之靡靡者乎其软黙狥时以终其身凡以利滑于心而不知戒也陈司冦立朝四十余年于权奸歘赩无所跛倚屡起屡踣家贫不能归流寓南都敝屋颓垣不蔽风雨卒不能为殓具岂不为雄杰者所姗笑耶然缙绅先生慕其风槩愿为执鞭可以媿墨夫矣
　　
　　林司冦公俊公筮仕刑曹陈白沙荐至京公日与讲学有得时妖僧继晓挟近幸梁方以秘术进蒙殊眷公上疏请斩继晓而黜梁方宪庙怒下诏狱加刑公对益厉谪姚州判王端毅在留都疏乞还之以励忠节会元日星变宪庙感悟叙复南部孝宗践祚廷臣荐擢云南宪副俗崇释信鬼鹤庆玄化寺称有活佛岁时士女会集动数万争以金泥其面公按鹤庆命焚之父老言犯之能致雹损稼公与约积薪伺之果雹即止已而无验遂焚之得金数百镒悉输之官代民偿逋毁邉方诸淫祠三百六十余区所在学宫敝撤其材新之肃皇在藩邸知公名召起公刑部尚书屡上章疏思竭忠愫以报知遇后以幸珰崔文事奏忤旨遂乞归八疏得允公性简俭居官尤亷约不取隶金不费公廪萧然若寒素深厌末俗侈汰欲以身为表率一时同徳请老推先焉既遘疾且疏豫辞身后恤且及时政数事荐尚书罗钦顺王守仁祭酒鲁铎修撰吕柟宜用辅德云尝过吴门访二泉邵公寳于里第及门见邵公经始建坊大诧曰盛德如公亦效世俗子营此耶邵公曰公家科第云仍此故可省某门户纔起立如制表宅里似亦非过也林公终不谓然由此以观前軰名公以建坊为诟矣尝谓人茍修徳即荜门蓬户后世仁贤且过而式之徳茍不类即今市童甿竖多相指讪诟之矣然则坊表之建不为播恶之具耶而士绅往往以此烦扰有司其识何卑卑也
　　
　　董大叅公朴公大父曰应轸解元官佥宪丈夫子七蝉聫科第有并时为南北御史者独公父未仕公少鲁攻苦诵读日不能识数行邻父见而怜之谓其父曰郎君不慧读书非其质也奈何苦之曷不令牧耶公闻之愤丐工画一牧子牧牛置座右益奋励坚苦力学比长而发慧卒成进士以文学显累官大叅公中年家居时按楚直指使者公门人也其秋当主监临欲中公子先时缄书起居公密封所拟秋试经旨寄公公发书覧而火之竟不以示子子故亦绩学负儁材者后科遇别直指监临亦卒中式是为士毅号三泉公叅江藩时三泉公为举人家食遣仆候公宦邸公召至榻前问举人家居何为仆对云里中比年大祲饿殍塞途举人日募工瘗殍骼几千计矣公恻然又问曰举人故窭甚募工费何能办曰毎一殍计工费榖若干斛皆贷于族叔某也公曰是义当为者因还书勉三泉公大意云凡义所当为者闇然黙而行之更勿以章示人人微有取名意则浅陋甚矣其书尚存余省览之中数百言谆谆道此事更无一语及家私也公嗣致政归林下不肯以片字干公府尝有邻翁横罹盗诬为郡捕而过其门跪泣诉于公曰公素习我善良望活我公曰汝故知我素不干公府也其人顿首泣而去已公徐复心怜之召之还曰忆汝昔年新筑室余曽诗以贺汝尚在否其人曰在曰汝第持此往余不作别字也其人执诗以见郡守守览公诗即戄然曰而非良善董公肯以一字假汝耶遂释之其见重于时若此公晚岁豫为宅兆豫制挽歌中有平生师鲁叟死不运门材之句三泉公嗣谒选为蜀别驾己丑岁以公务至京其年新第进士黄刘陈三公候之邸公胥令之侍坐首戒之曰慎勿轻买田吾为举人时为人欺买田数畞为所累甚重谨识之嗣升州守宦十数年许仅一青布袍一革靴耳赴任时诸子请曰大人平生志节儿軰能谅一切生事不敢少觊望大人矣第念大人年高蜀中多美材后事可为计也公曰唯唯既致政归诸子迎之水次问计于公曰往者儿请命为后事计者如何公曰吾闻之人云杉不如栢也子曰大人今所具者栢耶公莞然曰吾兹载有栢子在种之可也吁公时子孙振振如是其所种栢子逺而蔽荫耶余闻刘端敏公师事三泉公其清节亦有自也哉
　　
　　余闻长老述损斋公成进士后以差过岳州闻刘忠宣公宅忧在里造谒焉忠宣留之饭饭麦糈馔惟糟虾一碟无它具公因感省终生持雅操云噫嘻贤喆之相与以有成也岂在情好浃洽语言恳欵哉虽然亦存乎人耳昔胡纮访晦庵无只鸡斗酒之共而酿成禁学之祸矣董公顾以是感奋励修其识岂不逺哉
　　
　　王文庄公鸿儒甫成童作书端劲得欧颜法以贫依亲属为府史者从治文书郡守段公坚见而竒之留居府中衣食之亲课其业遂入郡学为诸生提学副使陈选尝识其文曰是经世之文也举乡试第一成进士授南京戸部主事迁山西提学副使刘忠宣公荐于孝皇歴迁吏部左侍郎以甄拔为己任崇奨实行不纯采虚名尝曰济天下事惟诚实者能之趣名者亦趣利无益也不见夏忠靖王塩山乎惟知有朝廷而不知有亲党惟知有天理而不知有身家如是社稷生民乃攸赖云公于书无所不读大要以穷理致用为主虽百家之异同亦必探其原而审其义之所安故所得宏博奥衍交发互益其于六经沛如也善观史毎以前代君臣之行事为案而已从中断之审辨得失邪正上下数千年如指诸掌尤眀习国家故事自祖宗用人行政及前軰立朝行已之详皆能一一言之尝闻刘文靖诮丘琼山有散钱而少贯索琼山还诮曰公有贯索而却欠散钱云乃公读书以穷理致用为主亦有贯索矣起家非词林而得谥为文有以哉虽然世博综者恃此休休心为贯索更妙也韩魏公为相时或谓公之德业无媿古人但公文章不逮欧阳永叔耳公曰吾为相永叔为翰林学士天下之文章孰大于是即此一语永叔之文章便为魏公一齐穿纽矣我朝最称该博者莫如琼山乃媢嫉白沙而阴挤三原虽博亦奚以为文靖诮其无贯索不虗也或谓文靖为篁墩短其不能诗衔之醸成廷鞫之狱文达之嗛叶文庄也亦以疵其诗文故余惟二公贤相也或未必然果若人言视魏公之度如何哉顾叶程两公以能工诗文遭谗构于执政者如此然则知道者之于诗文直榆荚视之可也
　　
　　吴司空公廷举字献臣筮仕顺徳县与白沙陈先生游邹立斋以直言谪石城吏目敬礼之有权珰市葛于县公用其价买二疋送之曰奉此为式如不可即还金且葛雷产也珰怒取金去盖旧买贡物县率令民买办而还原金公独不从督府檄公为权珰修庙且召见而欵语之公对曰守土官非奉旧例新恩一夫不敢役分金不敢用遂辞出嗣又以事忤逆瑾被逮荷校九日死而复苏瑾诛复用累官至南京工部尚书即疏归公平生敝衣带穿不修藻饰视财利如粪土妻子冒饥寒而施予不较有无居湫隘无郭外田丘墓之寄十余畞卒之日殡殓无具御史姚镆助之平生笃友谊见良士身下之忘其人已在太学兄事罗玘玘病痢会仆死公为煑粥负之登厕一昼夜十数返玘病瘥同登进士语人曰玘四十前生我者父母四十后献臣生我也公好读书积至万卷慕薛文清及胡敬斋録采其要言作诗效陈白沙览者见其志崔后渠曰铣平生颇识贤士大夫如吴公真才洁履厚行定力鲜俪也
　　
　　胡端敏公世宁正徳中公由南刑部升广西太平府知府寻迁江西宪副时宸濠潜谋不轨吏于江西者势怵利陷惟其欲之是听间有稍知顺逆者不过循黙自保观望规避以脱虎口为幸耳孰有奋不顾身如胡公者哉疏朝入而祸夕发竟以脱身间走得免灰灭及械系掖庭备尝百毒朝之用事者悉受濠赂几陷不测矣赖御史徐文华等申救减死谪戍辽东躬履行间授徒以业嗣濠诛起官累仕至兵部尚书太子太保余惟己卯之变孙忠烈婴其难王文成襄其勋灿然着矣由公观之要皆焦头烂额之俦也若公者其为徙薪曲突之谋者乎公为主事时尝自赞云信而未孚者多言也正而未谅者多戏也周而若比者好称人之善也恕而若刻者多发人之奸也过有甚于此者轻浅粗疎也然则无一长可取欤曰瞒人之事弗为害人之心弗存有利于国之事虽死不避三者吾将持是以终身焉而前数者气质之偏则亦庶乎其有改也云迹公生平不媿其言矣公早岁贫困寄食就学卓有经济之志仕几四十年虽禄一品被服饮食犹素士也
　　
　　梁司徒公材平生清苦自持严于操检为杭州守郡故以繁富称于天下公练衣粗食屏斥华好泊如也会入觐止具一书二帕以贽京贵槖中无一长物知者诧之歴转浙江按察方伯执法不挠时巡按御史何钺同里人也公以前軰不为过礼何疑其易已积不能平乃诬十恶奏之铨曹察其非实量移云南公居之恬然不以为介曰御史言果当即谴死无恨否则自有公论在矣绾藩篆时凡入民课金辄令纳戸自称而亲为监督主藏者不得髙下其手凡往来传置诸所馈遗即果蔬弗受也既为户部尚书夤縁请寄一切谢絶数令亲信察市价低昂揽户不得干没所省官钱不可赀算时相张永嘉新进宠幸常以意气折辱公卿一日于朝会励声语曰梁大用某处粮草当办则应曰己喻曰某处折银当发复应曰己喻张意初轻之谓其中黯黯弗了也即而侦之则无弗夙具者曰渠固若是办耶心钦焉公终日约励所属坐部治事不得私有出入即郊庙大祀与岁节朝贺不废退食之室于几榻恒置四书律例有间即讽诵之以为常公尝曰秀才读书做官不要钱是分内事不可向人说况恃以骄人乎公平生为国荐贤不欲人知曰恐来物议也公又尝曰昔颜子犯而不校某敢当之云即遇同里何御史事公言不虗也可以为难矣
　　
　　蒋司空公瑶为扬州太守会武庙南巡诸省骚动凡乘舆供御及宦寺宫妾亲军赂遗莫可赀算公曰备亦罪不备亦罪备则患及于民不备则患止于身乃仅鸠供应之具不复横敛以为媚恱自衣青布袍束黄金带奔走周旋权幸江彬軰横加折辱不为动一日上捕得大鲤谋所鬻者左右正欲中公曰莫如扬州知府宜上乃呼而属之公归括女衣并首饰数事蒲伏而进曰鱼有值矣他无所取惟妻女衣装在焉臣死罪臣死罪上熟睨之曰汝真酸子耶吾无须于此其亟持以归鱼亦不取值矣由是清节动天下歴仕至工部尚书白首悬舆卒无改于羔羊之节士论韪之
　　
　　论曰维时乘舆至止天威所临生死呼吸间耳公一身以翼蔽其民难矣难矣近世仕宦者竞饬厨传华供帐以取上官一时之媚剥民膏脂而不惜者独何心哉
　　
　　张少叅公继孟字子醇公以礼部仪制司郎中升山东布政司叅议年未五十致政归居林下家徒四壁立居旁建茅屋三楹凿池为桥植竹数竿扁为一笑亭日觞咏其中禁足不出客至第肃至阶送亦不出门即朝贵枉访止折柬相答于势利纷华泊如也尝言作人须要有趣对俗客嗒然无一语遇学士大人有道术者与之谭说名理扬搉风雅亹亹不倦令人洒然不能遽别前軰一时如西涯相公蒲汀尚书皆海内宿望常聫舆过访公或留坐所共脱粟之饭间出蔬果杯酒三五巡即止诸老凡自公第出辄喜见眉宇相谓曰吾侪遇张子醇一饭胜倍别家盛筵矣其为人爱重如此杨方伯守鲁既第筮仕扬州府推官濒行候谒请教公谓曰只要做得人好不论做官做得人好时充军也得为民也得夫当后生筮仕初即为此厉语不为忌讳杨公亦终身佩之不嗔为不吉语古道如此年八十卒卒之日至无以为殓其子以讣闻于诸同年在京宦者得赠若干金始克襄事云
　　
　　方司徒公钝当分宜柄国时宠赂滋章天下士宦靡然顾化即下之簿倅丞尉无不贿其里之尊贵人以儌庇植而里之尊贵人亦多以是为饵若軰计者公见里中此軰以竿牍通者辄峻郄之其人或固以请曰此具薄俸非取诸民也公则蹙容曰汝俸几何俯仰攸赖奈何推以遗我王法可畏民生可念汝不能其官我不能为汝庇遗我何为或复曲为词曰此书一帙耳公则又曰余一自入任所习惟一大明律耳何暇读他书书积不读而徒以累他日归途夫役大非阴德事也竟片札不受里中痴子反有以为憾者余初魁南宫时谒公余请拜公抗颜曰勿拜余乃揖己命予坐时有郎差临清者先在座公若不礼余者第顾郎谆谆诲之尝颦蹙曰往闻荐绅过此者必具丰饩华燕今民穷极矣如此皆膏脂非尔我所藉以奉人面皮者但遇相知夙契一饭相延道故商心自是欵洽奈何如此予初覩公遇予若甚倨乃聆其语戢戢有味于中不欲辞去已郎官别去仍一语不及予予起更端请曰小子起家蓬茅愿领教公厉声曰尔云蓬茅谁从母胎中即成进士耶予惶恐不敢再更端请起辞公送之门屏间谓余曰予即日廷试矣上发策必有所欲言汝对中须言敬天惟在爱民亲贤当先逺奸谨识之毋泄予乃揖谢教而出公尝谓新进者云作官无他言作到老学到老是矣嗣观政时公数数召同乡中士绅饮序以齿不论官座中常有进士以齿加于京堂上者具尝恶草而情固欵洽也尝讯诸进士曰汝軰几人一寓几人一隶也大都所言皆前軰时事时套若勿闻已余初第时犹一及见此等风致幸矣今亡矣夫
　　
　　周中丞公延初第时与其里中进士曾同观政刑部共赁一寓共租一马更乘出入一日公先入部方回马辄迎曽曽未及至而司冦公适蚤至鸣铎升座矣司冦视班行曽不至询其故公前以实对司冦公大诧曰今进士俱乘马耶亦大异矣予观政时一僮携冠服徒步至三法司门乃服之入也今士风即至于此为之三慨焉公语今萧右司冦廪云萧公亦吉州人也吁使司冦公覩今士习慨又何如
　　
　　吴太宰公岳为庐州守时中丞南眀王公廷为苏州守二公同年友也一日以公务会于镇江吴折柬征王公为金山之游载酒一瓶米数合肉斤许蔬一束于舟中屏驺从趣王公同舟而往王公熟视其具笑曰兄昨折简相征招将为主延欵我也其具止是耶吴公曰足吾两人用可矣多具何为比至吴公命庖丁即所载酒肉蔬米治具相与论心话旧或趺坐矶头或倚徙水际尽欢竟日而还王公晤余淮上为道其事余喜闻后尝模之以待同志云惟今士绅宴会如此风致岂不可嘉尚哉公为庐守无何以宅忧还里行间阻阴雨持公署一伞归归舎仍还之属贮库余校士于庐庐人士至今口其事云公起复补保定守后严太宰清亦任保定守余毎过保定遇此中士绅辄询二公政绩孰优一士绅谓余曰二公皆吾郡之名守也严之德泽洽我民肌肤矣若吴公徳泽则尤入我民心髓也余叹羡之后又遇一主政主政亦保定人也余又讯二公政主政曰二公清约之节同仁爱之心同明敏之材同但吴公若有天授不可及者余曰云何曰吴公为政未尝用意摘奸剔弊而内之胥史隶卒外之市猾田甿若皆贯通于吴公之心而更无一作奸犯科者吾不知吴公何以至此也予为之慨然叹羡者乆之盖其诚能动物矣
　　
　　黄宪副公卷初官比部出补山西佥宪晋陜西少叅已晋宪副即解绂归归年才四十又五耳公归盖即真眀农云春夏间家众悉驱之田作而独与其配操杵臼炊釡作饮食躬荷而馌之尝假农具邻舎邻舎子欲舁送之公曰毋此何时也假我具即徳厚矣奈何又妨汝务遂自肩之如田焉公性故孤介悃愊而逸兴甚豪婴情山水间域中山峤水涘靡不游至或乘敝舆或策欵段或曳杖蹑蹻翛然咏啸飘飘若仙焉家去城邑四十里而近经岁不一至至则市童抚掌欢呼相指曰黄公来也盖识其舆敝陋云公居常好客客至座已徐起临庖服犊鼻衣治具具无兼味治毕乃盥手更衣出即新婣上客率以为常余一日偕元孚周进士候公公欢甚纵谈名理因及疆场时事奋然有请缨之志移日不辍已有婢从屏间禀曰烹鸡熟矣请割公曰少需盖剧谈方适无间也有顷婢禀如初公又曰少需如是者三而公谈益剧乃命婢曰汝姑自割既共馔出胾肋狼籍不为意也公间起入室余从之阚其室一榻萧然不啻僧舎已余时若泠然嘘以清风洒然沃以琼浆也退谓元孚曰吾与子今幸游羲皇世矣相与嗟叹不置云耿子曰夫世约其躬为苦节行者类多龌龊迂滞不能事事彼盖矫饰为名髙者也其真漓其性牿矣公率性之真从心之安孟子所谓人有不为可与有为者非乎藉令世诚重用之请缨之志计能酬赏不虚也余又尝闻里中前軰若邹刘周李董阮诸公其风轨大都如是顾所及覩记者惟公因忆父老相传宣正成弘间里中民物殷盛闾巷熈熈有以也乃今里中身有完服面无菜色父子兄弟相聚而无愁叹声者盖鲜曷故哉吏治之日偷也吏治之日偷则士节之不立也士节之不立则古道之寖微而纷华之为蔀甚也即吾一乡而天下可类知己嗟嗟孰谓公履为细谨哉盖古道之硕果矣余兹重有慨焉爰拾公一二浅事为外传云
　　
　　徐主政公九思为句容令其政专主养民自身及僚属上吏供一切裁省行之三年上吏犹数挠之屹然不以撼也至六年乃定九年迁去邑旧有二簿一典粮一典马粮簿岁启仓有例金八百四百以啖粮判四百簿自取公闻遂躬往主収判簿不得取例金焉马簿岁视马马九百余匹匹例一金公亦自往视焉例金遂絶邑旧募民兵四百毎兵十金公両分之歳更畨募止二百一岁省金二千邑当吴越之冲民疲于供公令官厫养鹅鸡官池鱼闲地圃之宾至取供一不烦里甲歳自碎小而上数之省者胡啻万计其养民如此（右胡正甫为余言）余闻公尝语人曰吾昔筮仕之句曲也甫入境邑中蒸黎缰属遮道迎我渐迩郊垧迎者渐伙■〈亻鹿〉■〈亻鹿〉诜诜无虑千万计或趋前导我或拥后卫我更畨舆我也奉我堂上敷座坐我座已是千万人者拥伏墀下无问倪旄声閧閧佥曰爷曰爷吾时悚然内省曰嗟嗟是千万人者均之圆首方趾横目噉吻我无以异也即皤皤黄耉亦相率而呼我曰爷曰爷彼盖谓我为父母云尔也若何施而乃能当兹父母称哉为之惕息深念者累夕云吁徐公之感念若此此所以汲汲于养民之政而九年如一日也嗣升任司空郎解绂几年矣甲子岁余督学驻句曲误谓公已捐馆舎檄趣祀之名宦祠维时境内蒸黎闻之欢呼奔趋环而拜伏祠下者亦千万计犹初任登堂日也到今戴之真不啻父母矣公之得民若此盖感于此一念云顾今宇内受符为令者其入境时蒸黎依依之状想亦覩若此目覩之而悚然念者几人哉又余尝喋喋述公是语与筮仕者道耳之而悚然者可指数岂其目其耳人人殊哉未之思耳诚思之人人有同然者在也（子贞明辛未进士尚寳寺卿）
　　
　　胡公寿安初任信阳调获鹿永乐中任新繁在官未尝肉食其子自徽来省居一月烹二鸡胡怒曰饮食之人则人贱之矣吾居官二十余年尝以奢侈为戒犹恐弗能令终尔好大嚼如此不为吾累乎胡三宰大邑不携妻子之任或诮之胡笑曰吾岂无糟糠之念尝于是思之熟矣吾軰读圣贤书论居官治民之法孰不欲砥砺名节哉及登仕路以耳目玩好声色之物丧生平之守者多矣矧妇人小子尤易惑也以是计之故不欲妻子之为累耳
　　
　　附余里詹太守莹守漳州府已升长芦塩运使皆脂膏地也清操皭然居常麦粥竟月无肉食每饭茹塩耳致政归子养馔间以肥脆进公怒推案曰何暴殄若此女适刘荘襄少子公贴书戒之今手笔尚存谆谆以崇俭为教杀生为戒中言已宦所朝夕惟麦饘以塩点之而已后子孙多食贫乡人无识者或殷殷姗公为拙今其孙淑举湖广乙酉乡试稍足为清白吏增气云
　　
　　少宰陶文懿公大临余同门同年也第进士鼎甲官翰林嗣为今上讲官累迁至少宰资望将柄用而卒公官翰林时曽以差出京便过家归省寻还朝一日晤余慨然太息曰吾侪一列仕籍即令念念济人利物日行其徳一生罪业不能赎掩万一况吾官此闲局虽名清华未得亲民将何修而可余曰云何公曰忆余往以差出京由京泝越宁家已由家自越还朝报命往还凡几千里或由陆而舆所用负载役夫不知若干人或由水而舟所用牵挽役夫不知若干人念兹菜色枵腹之甿鹑衣裹体之黎彭彭林林皆亦人子也或当炎蒸淋汗如雨喘息若雷或值严寒■〈必〉跋淖泞冲冒风雪由此而踣顿道路委填沟壑者何可数也此等罪业皆由我作如竺氏果报之说不诬能无惕然乎余聆亦为之悚然者累日中心识之不忘今公倘得柄用推此一念天下必多食其福者惜夫
　　
　　傅司马公希挚亦余同门同年也公歴官素厉氷蘗囊无余赀家世以力产作业务农重榖廪粟颇有余饶值里中岁饥榖价腾贵公倾廪减价出粜以赈之计所粜粟得若十金止留半以分诸子余复悉以赈里人焉惟公故与冯珰保者同里闬公督抚山东时保权宠最盛棘欲交公相引重求公一识面而不得因衔之摭他事挤公落职归保败以荐起累官大司马云惟公不屑意与里中之权珰交而顾笃意于里中之饿殍念是可以观公矣或曰公所出粜粟乃厥考所积也非公所自积也其所留金以遗诸子者亦约矣嘻推厥考之积以仁其里兹所谓善承考者哉以此仁声遗子孙所遗子孙者不既多耶
　　
　　耿大司徒公定向早闻道言论动履一率真性而轨古人初由大行拜御史巡按甘肃未期年推督南畿学闗中故多古书刻御史得代行藩臬往往舁数箧送之境上公于书雅所好然不欲以箧笥烦舆夫乃曰吾入闗原三扛出亦宜如是耳他书付还収十三经石刻一部览数日竟留洛阳以赂洛中诸士子有司刻石记其事在御史台壁间余故闻其语顷按洛睹是石因叹此风今何可复见焉公督南畿学五年得士甚盛士入长安多持贽来见公公他物无所受独受书即书中有缄金亦令去金而受之邸中书积与廪齐人颇疑讶一日公得差当出都尽以书送诸知交为作别不携一册还也都门缙绅往来率循故事受谒绐人以为常公戒门者毋绐人故知或同志有相论议者在即入白不在直以故谒公门者人人能亮公不相疑一日余造公公方饭门者传刺入公旋出且行且衣带揖而就坐僮捧一盂茶上公公饮之曰饭己未漱口故先君耳公事事有先进风不直此即此数者亦何可多见于晚近世哉余故増而入之
　　
　　王符卿公汝训余尝与一再晤视其人冲夷恬雅窃疑必充养有道者因夷考其履谂家世素饶于赀足侔素封乃父封公尤善综理毎晨起握筹课算计盈缩或至日昃未食赀以是日裕故乡居时虞盗患毎至夜分则募数十人居守重键固鐍惴惴为意外防竟夕或不能安寝也符卿家食时即志圣贤之学覩其然深念之食寝亦不自安因谕其父曰天之生财以养人也人之理财以自养也世之切于人者莫重于身至切于身者又莫重于心也大人为此蔑蔑者朝营营然暮兢兢然内累其心外累其身何为者哉古诮厚积者曰守财虏自今观之不虗也儿即至愚不肖不能显扬大人安忍大人堕此类哉封公喻一日尽招其族里谂诸夙贷而负者悉裂券免之夙所积藏视戚属族党之杀差贫富之等而悉捐以散给之里之人大恱徙而相依者数百家所居遂成聚无烦募人防守而符卿因益得肆力于学卒成进士雅望轩轩吉士林推重至今其乡号称仁里而戴其封君为仁人君子曰符卿纯孝哉以其亲显者至矣噫亦其达如是也
　　
　　李公谦值岁荒出粟千石以贷乡人明年又荒人无以偿公即对众焚券曰不须复偿及岁熟人争偿之一无所受后复大荒公仍竭家赀煑粥济之赖全活者以万计死者复为瘗之人咸曰公阴徳可谓大矣一日夣紫衣人告曰上帝知汝有阴徳报在汝后言讫而去后谦百岁而终子孙位皆通显
　　
　　先进遗风卷下
