　　钦定四库全书　　　　　子部十
　　六研斋笔记　　　　　　杂家类三【杂说之属】提要
　　【臣】等谨案六研斋笔记四卷二笔四卷三笔四卷明李日华撰日华字君寔嘉兴人万厯己丑进士官至太仆寺少卿工于书画故是编所记论书画者十之八词防清隽其体皆类题跋葢锦褫玉轴流览既久意与之化故出笔輙肖之也其他所记襍事亦楚楚有致而每一真迹必备録其题咏跋语年月姓名尤足以资考证王士祯尝讥其以韩愈山石诗为白居易陆游作以唐庄宗如梦令词为李白作以韦应物西涧诗为杜牧作以林逋为与文同李公麟同时以赵秉文为元人皆讥为舛谬其他如以苏若兰与渤海髙氏并列于能书妇人中不知何据又文征明诗竹符调水沙泉活句乃用苏轼诗语今见东坡集中而以为吴中诸公遣力往寳云取泉先以竹作筹子付山僧为质其事未经人用亦殊疎漏大抵工于赏鉴而疎于考证人各有能有不能取其所长可矣是书分三集集各四卷明史艺文志作十二卷葢总而言之其寔即此三集也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　六研斋笔记卷一　　　　明　李日华　撰
　　薛绍彭书法从兰亭秀整绵密中入譬之道脉则中行之士也而变化雄桀之气絶少是以不能不逊苏米观其监太清宫见二苏上清词恱之不自挥翰必求坡公书以入石则其伏膺眉山深矣今世稍窥笔法者必欲论著相排何其浅也
　　蒋文藻林塘与姚丹丘同隠大云执师资之礼书画步趋丹丘有酷肖者所作丛竹老木尤苍劲有致人或以文雅稍怯轻之然亦有朴野眞率不失山林气味者如野步过田舍留饮题旧作竹石上云吴蚕上簇桑柘空蔷薇花开村迳红野夫饱食无一事缓步小桥西复东黄鹂緑阴啼不歇路转却逢田舍翁杀鸡留饮话畴昔苇箔稍稍来南风江南好景复何有移山我独嗤愚公浮生得酒且尽醉莫説楚汉争英雄
　　甲子冬十二月四日春波旧居改搆落成移居之前一月搬运大都书画十之九牀几琴砚奇石古敦彛十之五而他物仅足用亦先君旧器多破裂者不忍弃也赵子昻句云贫尚典衣贪购画东坡抄一书寄叔党云吾儿小富贵也蒋文藻摭其意作移居诗云辛苦经营此卜居林塘吾亦爱吾庐囊空只为贪收画儿富当知旋读书余所贻后人者书画二事虽未能精丽然亦麄足备玩索矣
　　吴仲圭为松岩和尚写竹枝一卷简淡萧逺有天成之趣自题枝枝有参差叶叶无限量不根而自生换却诸天相至正庚寅梅沙弥奉为松岩和尚助喜雪山文信题云吴郎平生眞不俗千畆琅玕在渠腹有时写出与人看叶叶枝枝动寒緑之子爱之如千金袖中戞戞鸣玉音莫教风雨化龙去明日葛陂何处寻洪武二年七月二十一日冩于凝翠楼古汴赵奕题云虚心待我不嫌贫斋下从来独此君风送萧骚和雨响月将浓澹向窻分森森碧玉垂苍葆鬰鬰寒梢拂翠云昼静清阴消溽暑凉生枕簟更殷勤延陵释夷简题云梅花庵里散花天翠袖佳人色共妍居士不缘曽示疾此君端解替谈禅眉山自湖州出淇澳诗从卫国传回首百年成一梦三生莫问旧情缘又有湛然静者释惠鉴着语云吴仲圭墨竹初学文湖州运笔虽熟而野气终不化以仲圭妙境而訾为野气何此衲之横议若是耶岂呵佛骂祖于艺事塲中亦作无面汉耶再三阅之殊为之不平
　　沈石田仿董北苑山水濶幅上层作圆峦浓沈苔半如小树下四五树平坡一老趺坐手执书卷神韵古淡晚年得意笔也有题句云满城风雨重阳句今日端阳雨满家把酒且因时节醉湖田无穉乱鸣蛙湖田无穉乱鸣蛙未见吾生底是涯白首把书聊训子生涯如此悔农家端午日雨作葢承前月积阴湖田浩然一浸强与承恩张先生小酌破时而农计萦懐殊无乐地酒半乃形诗二絶观此可知老况甲寅沈周此幅余十年前得于昭庆寺廊摆摊铺每一展阅觉天眞烂然诗语直率亦取办咄嗟者古人以此消玩嵗月何意取妍于后而后人终不能舍此如狮子粪金正涕唾脓液皆至宝也岂容人铢两其间耶
　　文休承嘉靖戊申除夕画雪林钟馗赠其友号绍春者乱樾纵横云阴惨澹甚得鬼神幽凛之趣大都本之叔明而用意则有独到者其题句云朔风吹沙目欲眯官栁揺金梅绽蕋终南进士崛然起带束蓝袍靴露趾手掣硬黄书一纸若曰上帝锡尔祉猬磔于思含老齿頥指守门荼与垒肯使妖狐揺九尾爆竹一声人尽靡明日春光万余里诗既流宕可喜书法亦爽爽雄快余毎值腊尽春囘家人治松盆椒栢辄悬此幅于中堂以助嵗时之乐未尝不感叹前辈风流笔即成佳趣也
　　山谷老人喜书老宿法语笔力壮徤亦如树古藤纒水溅石泐居然衲子风格此老岂止于佛法有縁其宿生当从棒喝中煆炼过来余友曹愚公与延平上人书行草一卷谛视久之隠隠令人作山谷想意其再来也法道零落之后此等笔墨便是防世宝铠因嘱延平善守幸勿以外缘视之
　　歙友吴伯徴寓余郡北郭门外市声汹汹伯徴戢影一室棐几薫炉法书名画恣其躭味萧然如不在尘中也每得一奇迹辄驰一奚取余评决余年来书画中颇有进长得伯徴之助为多曽以一絶留其斋壁云一室虚闲寄市桥市声遥听似春潮庭梅有意撩诗思横入低檐尺五梢
　　乙丑人曰雨霁风和檐日可暎戏冩一松从幽谷挺干飞泉洒其顶浮云荡其足颇有空山崛强之态题句云羣物生生各有材何须机事苦萦懐壑松亦有叅天势岂是由人灌溉来意亦微有寓云
　　刘完庵以参藩致政家居葺园寄傲仿唐卢鸿一草堂图自为绘册十幅一曰笼鵞阁诗云谁知轩后阁宛在水之濆牖外树交合阶前萍即分鸟窥书影静鱼伺墨波勤岂有山阴帖人言此右军一曰斜月廊诗云廊传踏月久更获此为奇不在照能徧无妨影乍欹槛承花始韵檐阁树微亏何以添幽致恰当上时一曰四婵娟堂诗云婵娟何以署到果趣无涯隙地留移竹曲防不辍花暂延人意惬久坐客心賖剥啄无妨静深山讵有差一曰螺龛诗云竟日双扉掩其中草色新石幢门外树法相壁间寻借渡石微窄凿渠雨始深一灯绵昼夜萧寂了无音一曰玉局斋诗云戒时非作态入室自悠然作古宛如古可传无意传才情因以胜位置佐之缘方识命名者前身玉局仙一曰啸台诗云空台超以旷而畆未能盈缀石仅留意栽花不在名借池崇地势待月望山情长啸丰林下恒思起步兵一曰扶桑亭诗云虚亭立水面问树乃称奇不谓虬龙影能于隙地垂互承栏并槛交接涧通池长日披襟坐摊书尤所宜一曰众香楼诗云花扉深不测危立有层楼遥瞩盈庭树宛然别一丘坐堪邀月下登或当山游桂影趋檐际清芬却想秋一曰绣铗堂丽景旁相暎庭空水一湾借庑通竹迳留石让松关客逺定须到诗卑必痛删暗香浮磵外恍若在深山一曰旃檀室诗云不来深处坐何以涤吾愁古井汲苔绣石牀吟素秋幽香天际发竒致室中求僮仆谙清事支扉谢俗俦沈石田先生系以长句云余亦村居日久矣有时兴到来城市委巷深街行几何独闻芳袭此中多因之驻足芬芳底花木婵娟鬪容止长廊斜月夜生凉孤亭观日榑桑起树下披襟风谡谡池边防礴波弥弥虽云乍入城闉来恍疑原在深山里图史瑶华玉局中临池琴瑟自能工已知丘壑胷中富转讶愚公无足慕乘风今日且归来山中芳草逐时栽莫令独占香风晚争采游蜂不知返此册为岳石梁中丞所藏中丞筑园西郭先月亭故址有茂林清池虚亭敞阁以延揽烟月涤除尘氛萧然有逺寄也一日邀余作图不知余绘事草草染即倪迂所云聊冩逸气耳非作图手也中丞乃出此相对评阅慨然共叹前辈为不可及云
　　倪云林耕云图卷作乔林三丛八树直下石壁四堵旁有洞穴内层逺峦起伏俱有沙脚树间一田舍舍后丛竹萧旷清逺营丘家法也题云芝田耒耜闲石廪吐云满渚际荷衣翻岩前萝带缓垂露蔼轻帷芳池沃清盥霞餐非腥腐物化自修短空囷未足忧服食滋桢干癸丑八月访耕云髙士于西岩因冩耕云图又为之诗十五日倪瓒识宋景濓题云看院留黄鹤耕云种紫芝天下书读尽人间事不知澂江赵觐题云天风起云林众树动秋色仙人招不来空山倚晴碧
　　梁楷冩右军题扇图笔力髙古所作右军立枯栁下风神洒然媪捧扇俛偻以就絶无懊强之色想是得钱后再来耳
　　赵松雪书纨扇二十握自择尤慊意者二握贻防笑隠张渊清夫以句调之曰古人当暑遗纨扇最爱千丝雪色新薄劣王郎闲汚直教老媪也生嗔
　　大痴老人为孙元琳作时年八十二此幅山作屏障下多石台体格俱方以笔腮拖下取刷丝飞白之势而以淡墨笼之乃子久稍变荆关法而为之者他人无是也然亦由石壁峻峭者其棱脉麄壮正可三四笔取之若稍繁絮即失势耳今人用以冩斜坡圆峦岂能得妙
　　沈石田墨荷一花一叶一房一蕋下连折藕一段先以墨汁浓淡渍成后以焦笔辨其筋缕孔窍气象浑化生意奕然题句云为爱南塘好倩郎种緑荷秋时来踏藕兼听踏吴歌此老清眞寡欲絶无冶艶之好而笔端风调如此
　　石田绘事初得法于父叔于诸家无不烂熳中年以子久为宗晚乃醉心梅道人酣肆融洽杂梅老眞迹中有不复能辨者余家九十芳辰一小帧尤极神化谓梅老分身可也
　　文衡山先生寒林捎空戳云有从地一涌而出者断不可以手追焚香黙坐对之如在荒江野岸维舟霜栁之下而已
　　吴仲圭将殁命置短碣塜上曰梅花和尚之塔人或恠之曰此有意久当自验未几杨髠毁掘江南诸坟即林和靖孤山之骨不免发露而仲圭以碣所署疑为释流竟免
　　虞山王叔逺有絶巧能于桃核上雕镌种种细如毫发无不明了者一日同陈良卿屠用明顾余春波新第贻余核舟一长仅八分中作蓬栊两面共牕四扇各有枢可开閤开则内有栏楯船首一老皤腹匡坐左右各一方几一书卷右几一炉手中仍挟一册船尾一人侧坐一橹置蓬上其一旁有茶炉下仍一孔炉上安茶壶一仍有咮有柄所作人眉目衣折皆具四牕上每扇二字曰山髙月小水落石出船底有欵王叔逺三字仍具小印章如半粟文云王毅印奇哉余闻古人有棘端沐猴之技意谓托言弱冠时得见项子京先生所藏芝麻一粒一面书风调雨顺一面书国泰民安各四字云出南宋宫中异人所献者当时惊诧舌桥而不下今见叔逺此技则又游戏出没恣取万象于一毫而无不如意者奇哉奇哉即负针絶者擘人髪以成帷工射微者贯虱心而不絶犹将逊能焉余何幸见是异人得是异物从此印昔木鸢斵鼻悉非寓词咸成实诣矣
　　元杨瑀字元诚为江淛行省掾属气豪而有清尚一时诸公皆与往还晚栖峯泖间植竹千竿自号竹西居士赵仲穆图杨亷夫作记元诚自题句云翠玉萧萧在屋东主人归作竹西翁品题莫作扬州梦好畵云间入卷中仲穆诗云篱外涓涓涧水流竹西花草弄春柔茅檐相对坐终日一鸟不鸣山更幽张伯雨诗云问讯扬雄宅深居在竹西风林宜月影春日听莺啼东老应同乐南隣忆旧题东风又花草相与及幽栖马文璧诗云杨子宅前好修竹因看万个碧交加薫风满簟吹苍雪春雨充庖尽玉芽茶臼或闻来北牖箨龙未许过东家时时彷像扬州去拄杖寻君又日斜钱惟善诗曰为竹移家亦苦辛我如东道竹如賔石头路滑机锋峻岘首碑沉感慨新淡月半窓金弄影清风一径玉传神明当拄杖敲门去爱汝草亭上人陶宗仪诗云谿上人家多种竹林西清意属诗翁湘灵鼓瑟风来巽凤鸟衔图月在东一室萧闲淇澳似此君贞节嵗寒同何当径造谈处静日敲茶试小童
　　文休承题自作画卷云右溪山无尽小卷乃余辛巳年所冩行笔布景稍有兴致距今乙酉不过五年耳视之己如隔世岂不可感叹哉昔先待诏年九十犹作细画及小楷余于十五年后如此卷者亦复能为之否漫题以志感观此知休承此卷冩于七十题于七十五絶无衰惫之气父子皆享上夀眉公先生云黄子久沈石田文徴仲俱高年以有画中烟云供养也余以为烟云乃画者全身出没处唐末郭恕先国初冷啓敬皆出有入无游戏造化岂独夀量过人而已哉
　　余僦居甪里吴氏第左隣赵驾部青阳右隣沈铨部白生二君俱有胜韵赵令婺源竭赀造遥香草堂墨逺驾方程之上已更京口辇上皇朱方石置所居池上迨解官归槖无长物沈监税荆州素号脂膏处皭然不染止防滇茶一株植家圃作髙斋对之余深庆托交素心得数晨夕而二君前后化去余亦还春波旧里暇日追念为之慨然因试赵墨漫书此
　　山谷题刘元辅画马云与物殊絶笔墨易取至于庸庸殆难为工尝见冩照者遇嵚颡缬面数笔生神方頥圆辅即难措意所以千岩万壑奋袂可成片石疎林入思方妙
　　姚云东小景好作沙坳水曲孤钓独吟其濶幅重林逺汀着四五渔船而已此公壮嵗入中台不及揽辔骖鸾晚年好道向平之愿蚤毕三山五岳之屐悬而未试直以逸趣自冩胷中而已未可以文沈作畧槩之也
　　昔年于京师见马麟画藁如掌片者数十番皆草草麄笔畧具林丘而老韵溢出正唐人簇法也马夏因一时应诏扇罗【缺】带方寸求竒不得不祖述之耳张禹玉以衲子海湛小画卷来求着语余不知海湛何如人而画笔实用前法萧闲简澹大非时流所及余每方为着二十字云萧萧不尽风防防时闻雨幽窓吟梦断独与寒灯语冈头露石骨黄叶落已尽树中干藓皮班班鹿眠印老树低压屋清溪冷浸云不须鑚故纸落墨自成文万树团青影千山鎻緑苔只留一线白容得野樵来勇退急流中翩然似孤鹤抖擞蓑上雪片片梅花落漾舟石壁下烟樾罥深萝宿鸟栖未定惊鱼暗翻波
　　甲子十二月十有七日过项公定出观书画卷二十余函内有右军草书十七字硬黄纸验系唐勾懐素讲外帖百余字麻黄纸较律公髙座等帖丰润有姿不尽画沙屈铁之法宋道君松枝伯劳御书赐张慤思陵书毛诗马和之绘图山有枢等数十章梅花道人竹石题句云不可一日无此君才着数竿清有余露叶风梢承砚滴潇湘一曲在吾庐宋陈简斋诗卷书法髙朗颀秀似李北海而清栗逾之有句云梦里不知凉是雨醒来微湿在荷花殊幽蒨可喜又元僧诚道原号觉隠冩竹有掀簸之态又一小卷髙五寸元张伯雨国初姚少师各小楷书步韵诗佳甚赵文敏楷书道德经上卷邓文原行草家书与妻县君巙巙子山行草一絶宋仲温书急就章极婉丽有则唐伯虎仿王叔明竹石石髙三尺具三转折而以虚廓取象竹亦翛翛如有风泛其上余皆祝枝山姚云东文氏父子襍札丰考功一卷从细楷至狂草急就无不备仍以玉筯钟鼎署年月姓名阅之见此老一时酣适淋漓之趣又出其曽王父墨林公兰竹松石种种入妙挂轴仿李河阳二帧石棱峯势溅瀑悬流与云影林光逓为浮动眞杰作也此公拥髙赀人谓与陶白方驾不意艺事臻极如此即倪云林曹云西且为敛手岂非灵襟洒脱居尘出尘日作飞天仙人想而后能之耶墨林子兰台君与余同游胶庠每台使者至则请为都讲声訇然满堂人伏其豪爽无贵介纎恇之气已入太学中嵗颇娯声酒尝招余出歌童相侑备秦巴荆越之音晚好道兼精八法所著书法雅言颇排苏米近习直趋山阴识者韪之兰台子酉山君好修笃行终日读易有得则札记之有读易堂五笔皆儒先未发之秘公定即其冢君也与儿亨同研席不以髦弃余毎过从輙示奇迹相评赏堂中列屏三皆鬰林佳石要余品署余为各标四言曰雪涯烟涨曰秋山叠浪曰午峯晴翠皆世罕物
　　大城县王茂才名培字因赤其兄名字鼎和来乞书扇贻黄防二鼎和曰防生大同宣府地界窃食田禾而肥土人放鹰逐之防輙入坎中不能擒也有兽名夜猴者状如防而大土人系以伺鹰既得坎则放夜猴入坎中立擒出之
　　鼎和又云古北口有榆肉者菌蕈之类大畧如藦菇而稍大煑熟其大又倍聂切之味如肉或云生树间或云产石上
　　陈卫伯弟名堪者从潘运幕来京持画一小帧云是东坡山水楮既败烂笔亦麄浊辨其印记乃名金本清者所作而庸妄人饰之耳
　　乙丑九月三日朝罢之吴仙台寓中见壁挂盛子昭石家金谷园图运笔傅采俱妙若是者几于子昻矣
　　刑曹许同生先生作鬰冈斋乾元观记叙废兴之由极详核其标阎希言李彻度江文谷李自如李华山舒道人之迹尤着云观有丹井抱朴子品与太华玉井相同又一井在栖眞南竹园内名碧玉镜皆李含光浴丹处又一池在观西南二里许石罅涓涓不絶魏元君破肚浣肠于此因名洗心池旁有活死人墓乃江文谷培一小阜以祠重阳而居恒趺坐于此者非墓也文谷之言曰人生未尝无死形骸有尽人死未尝无生精气常存此乃勘破死生之言絶无支离之惑者皆赖先生文载之可补陶贞白眞诰之不及
　　长安友人一侍儿体态翩性喜香遇有薫燎輙倾身覆罩笼上当其捧觞承应令坐客鼻端无不旖旎余名之曰香燕然宋燕肃之曽孙暎仕岭南括南海珠犀香药以奉时相人目为香燕
　　程季白购得倪云林画二轴其一春林山影图赠子英髙士大小作七树内一松松干一笔取势如飞白余皆参差掩暎奇作也上方题者数人止青城山人王汝玉一絶畧有致诗云旧业云林小洞天闲花野草总清妍一从浪迹江湖上赢得人称似米顚其一秋林山色图赠子贤逸人幽居并赋诗留别诗效乐天体诗云不到幽人宅于今十二年穷秋八九月舟到尔门前粥饭同晨暮香霏杂茶烟酒饮二三酌诗吟一两篇篝灯独拥被栉向林泉八足蟹螯美四腮鲈鲙鲜磨白作豆乳碓红收稻田羮莼浮玉脆醉墨折钗妍我时苦暴下寒热复相煎为病不举酒多艰少佳眠时乘小艇出或与隣僧禅聊为御寒计岂有新蚕绵衰缪颇兴慨交游宁汝怜坐牕毎兀兀心斾徒悬悬逾旬鹤骨徤逸情禽影翩波月寒防滟山眉翠防娟弄翰冩诗意孤帆白鸥边诗法逼眞香山楷笔亦仿杨义和黄素山麓一屋在交樾之下俯瞷碎石滩较常作亦涉异思
　　生地黄四两熟地黄四两天门冬四两麦门冬四两当归二两枸杞一两仙灵脾八两剉碎绢盛浸大昙酒内隔汤煑从卯至酉取出埋地下七日夫妇日共饮五六杯妇人经不准者即准经准即受孕此方刻邹南皋仁文书院集验方中扶银台徐光禄俱云往往得验因复记而笔之
　　读张文潜宛丘集有跋唐太宗自书画目眞迹太宗雄武冠世百战以有天下又孜孜治理身致太平而翰墨图史之好与寒士角眞天人也
　　倪光禄禺同传鱼鳔丸方服者徤脾厚精而多子且年寿逾百鱼鳔一觔秦归六两沙苑蒺藜六两人参一两先将鱼鳔晒干细剪成末诸药亦为末链蜜滴水不散为度将药末逐渐和匀众手速丸稍停即坚凝不能丸矣丸如桐子空心用盐汤或酒下八十丸
　　女几山乃神女杜兰香上升处地有遗几故名女几闵遇五购得唐榻圣教序索余评鉴余勘其笔意纎悉俱在而楮墨非唐物葢北宋精本也在今日亦罕宝矣
　　大理潘麓泉招饮入小斋见座上有大圆鼎髙二尺围二尺有奇浑厚质素色沉沉然黝緑中间有朱斑麓泉云大谷县耕者锄地得之又有二壶亦大二尺围髙一尺有五而色逊于鼎此在南方将标千金而麓泉仅以十二金得之晋中风淳其好奇慕古犹在燕赵后故也
　　刑曹许同生出一古陶杯大如掌面作半形一防攫之精致浑朴信非近物色如土不加黝同生云邹愚谷曽见之曰此非俗陶乃道者杂丹砂雄黄与诸药物抟成故非金非石而与金石同坚试以极热酒注之必作雄黄气验之良然葢用之饮以资其灵气耳
　　京师报国寺古松二株在佛殿前低枝曲干偃罩各十余步望之如青凤展翅处其下如山间松棚六月消夏尤所宜也
　　宗元干吾里奇士以医游长安所寓必楚洁种树引流以自怡见一时贵者竞服人胞乃著论排之曰今人食禽卵而弃其殻以其无滋也胞即人殻奈何贵之
　　王存思太仆贵阳人云其土多山山之润泽有光景者必有透明雄黄雄黄整大块满数百觔者中人有浮沙成团如鵞卵曰雄胆破之有清水盏许急饮之沉疴俱消寿至二百嵗特山民顽犷遇之不谨即散漫不得饮耳有一人饮之至今犹在徤如三十许人自云百五十余嵗矣
　　陜西绿葡萄色正黒干之成腊用四五颗入一盏水中即成緑色味甘鲜异常彼地亦二钱银一两非达官不得食也
　　时邦印彭泽人号碧溪防慕神仙有相者奇之目以碧眼神仙后师事枫庵和尚受内链之旨居恒萧然偶蓄王摩诘绘藁一束遂借以寓意往来江湖所至髙流咸倒屣之年八十四一日忽呼孙诫云我将行矣纯阳祖师在此汝可设香供为礼已澡沐衣冠命孙画太极图于背趺坐脱去尝于暗中令孙持物试之无不洞见是其身光所暎他人不觉也枫庵亦异人一日山行语同侣云子姑坐此我有所为俄手防一蛇而至同侣诘之云蛇藏石中有声我遥闻之耳
　　滕阳驿防事前古槐之下有石碣髙五六尺刻壮观二字殊劲挺初以义无所取不甚留意偶饭后散步摩挲细察之有太白二字葢青莲笔也太白与孔巢父等六人偕隠徂徕山号竹溪六逸询之正在滕境此必徂徕物而后人徙至此因命从者覔楮涂搨而归展转玩之谪仙轩渠厯落之概尽见
　　乙丑十月二十二日自红心行磨盘山陟降顚顿尽日始至大栁驿舍为他客所据余与刘驭初僦一民房颇楚楚华洁堂陈图画庭有散植残菊数株尚有荣者主人成姓者稽山人以扇索诗余漫应一律云遥遥千里驻征轮山色滁南兴始新隠者结庐偏不逺征夫停斾得相亲盘餐已有莼鲈味图史能开车马尘何用津途问沮溺髙栖自有上皇民主人又索刘诗刘不即授余戏为代乞云大栁今何在孙枝百万条捎云动星斗匝水蘸波涛马去暮山尽莺归春雪消先生既彭泽诗句幸相招
　　叶台山先生尊公桂山翁精相地常言其家山应出宰辅后以明经荐为九江别驾衙斋堆一小石山为玩山成而绕麓生紫芝因筑室名瑞芝堂时先生年未弱冠日课读其中灵奇之气随贵者所寓而萃所谓人杰地灵者耶嗣此衙斋如故而宦居者无佳兆甚或挂议遭恤而去可知矣或曰山川之精遥相贯注叶翁所钟自是家山英秀而芝特以游寓故显发之耳地灵人杰人杰地灵正不容偏主也
　　因阅藏舟图客曰藏舟于山藏山于壑夜半有力者负之而趋此何旨也余曰丹法也舟运动者藏于山至静矣山凝静而实者藏于壑至虚矣至虚至静岂复有念移动然有有力者乘夜半负之而趋者机之发也夜半者不知不觉也是天人合发之旨也顾用世者亦必有所藏藏则运动而有所就古者范蠡先用而后藏一藏遂不可复用诸葛孔明先藏而后用一用遂不可复藏且藏且用可用可藏惟子房耳客会意洒然
　　懒拙道人不知何许人双髻赤脚游楚黄之麻城性懒无营心絶机事人或谓之懒拙因亦自称为懒拙云彭泽刘进士驭初于万厯乙卯以孝廉摄麻城教事遇之城北岳祠坐卧一断碑上露顶衲衣不避霜霰驭初异之就问不荅觉碑石气煦然蒸湿益异之稍与亲昵毎问辄缩其唇吻如吞茹状意亦象教也而莫测其旨已一贵介招之为结团瓢而居凿窦通饮食或十余日不食或日食生秔米升余或食羊豕肉尽一二觔间坦腹示人按之坚如石脐大如杯绕脐生竪毛皆左旋人以为类钟离云房云潄沐靧盥自用其便溺亦香洁无秽气所服衣履经嵗月絶无垢污驭初一日为具礼坚请乃稍稍授以囘阳守气之诀请益曰子苐行之如果精进我自当来为汝倾吐耳坐圜三月始出飘然不知何往后有人遇之于山西寄声驭初葢驭初宦縁未断此老不轻来就也昔秦汉之君倾竭万乘之赀力购之沧波荒徼之外而不知眞仙流裔顾在寻常市里中驭初非有夙植岂能遇之耶余于白岳见张邋遢于姑苏见方蓬头今胷中又着一懒拙矣
　　麻城刘鸾珪年百有十嵗平生多隠行刘驭初摄教事曰礼九十杖于朝天子巡岳礼百年赐上尊养牛不难为之袒割区区郡邑酺饮奈何不以賔席延致而令多钱佣据上坐乎力请于上官荣鸾珪以章服而賔之鸾珪颇德驭初授以肘后飞金精法毎旦日将出时向明端坐两手交握两肘腕缩尾闾令肾气由夹脊上升至泥丸中下贯两目旋转数四想目有金光微啓眦见日中金光注射两光内外相合仍入两目从上降下腹中至气穴而住仍稍用意存之如此不拘遍数久之觉有红日一规常在胷懐间此不死之道也鸾珪云人所以生者得阳精耳日为阳宗常存之安得死鸾珪与驭初别几十年其人至今在
　　雪中展黄越石防来四仙古像一为铁拐李坐石上对悬瀑仰视天际隠隠一铁拐飞行空中一为海蟾子哆口蓬发一蟾玉色者戏踞其顶手执一桃连花叶鲜活如生背緑竹六茎不见枝梢一为寒山子倚絶壁双手展卷若题诗竟而自为吟讽者一为拾得趺大松根植苕帚于傍松当拾得之背旁又各濶四五寸人不尽松深山絶壑中眞景物也越石要余题语余为拈铁拐一帧涂抹之以见意云息机泉壑注精云空气象沉邈姿采毅雄仰睇久之神与之逢非眞有得于钤其孰能如是之形容若夫衣纹水荇髩髯风松眞道子之的也其石恪梁楷之流欤余欲拍肩庻几从容
　　虞道园叠苏武慢词十二首张伯雨闻而和之余见其手录藁作细行楷词翰俱入清玩余以雪朝即事步武其韵以博同调者一哂张词云清露晨流新桐初引消受北窻凉晓经卷薫炉笔牀茶具长物凭他围绕老子无情年光有限只似木人花鸟指凝云散朶奇峯曽见汉唐池沼还自笑待学蟫鱼金题玉躞书便容身了阿对泉头布衣无恙占断雨苔风篠独鹤归迟西山缺处掠过乱鸦林表舞琴心三叠胎仙坐到月髙山小余词云梅攒紫蕾蕙透青芽晃白牕楞雪晓鹧鸪沉片鹁鸽桃纹一缕碧烟缭绕书编稗诨画笔诙奇壮思鬰惊猿鸟趂闲年闲月闲时随意甃成池沼还舒啸倒瓮寻香脱巾漉汁身世醉乡堪了塞马蹄穿冢麟角折今古几堆荒篠轩渠胷岸豁达眉棱遥睇白云天表笑羣儿闘簇冰山日出渐成消小
　　髙房山为仇仁近先生作山村图纯用米法云气磅礴草树信手染有天眞烂漫之趣非规规摹拟者比宋潜溪诸公题之宋云髙文简公画赵文敏公题识仇山村周草牕诗皆絶无而仅有者河东张承旨尝为赋诗吾友蒲庵复和之余欲效颦老病未能也姑书此以志吾媿金华宋濓仇云大德初元九月清河张渊甫贰车会髙彦敬御史于月泉精舍酒半为余作山村隠居图顷刻而成元气淋漓天眞烂漫脱去画工笔墨谿径余方栖迟尘土无山可耕展玩此图为之怅然而已南阳仇逺仁近系以诗云我家仇山阳昔有数椽屋误落城市间读书学干禄井枯灶烟絶况复问松菊如此五十年一出不可复髙侯丘壑胷知我志幽独为冩隠居图寒溪入空谷苍石压危搆白云养乔木向来仇池梦厯厯在我目何哉草堂资政尔饭不足视吾吾尚存山居有时卜我朝刘清惠公麟隠苕溪思作一楼不可得文徴仲先生为冩神楼图髙流鼓吹今古同调
　　王介甫令吾浙之鄞鄞濵海其民冬夏乘筏采捕为生有田率在山麓取灌泉水涝则泄以达海旱则潴以养田故民得指田为质以贷豪右之金豪右得乘急重息之介甫特出官钱轻息以贷至秋则田畆之入安然足偿所谓青苖法也于鄞实善政及为相必欲推而遍于天下则非矣鄞人至今德之立祠陀山下神亦至灵
　　梁师成自称东坡外子欲夤缘頴濵子元老请见通欵元老拒之师成怒挤之不令在中朝
　　宋南渡后吕頥浩罢相范宗尹继之年才二十自古少年宰相无逾之者
　　冯道浮游五季称常乐老而不慙其子吉亦善滑稽工琵琶教坊莫及也每朝士宴集不召自至至则为弹琵琶又赋诗起舞人爱其俊逸道诫不令然甚则辱之不为改一日家宴道乃命吉琵琶为寿赐以束帛吉负于肩以琵琶按膝作伶人拜而去了无慙色夫吉之无慙于伶犹道之无慙于虏也常疑此一种人必自有见处然如李秃翁深加奬赏则非也
　　宋绍圣末得一玺下礼官诸儒议李检法公麟曰秦玺用蓝田玉今玉色正青乃其物且玉质甚坚非昆吾刀蟾肪不能治雕法絶久矣此必李斯刻无疑也然则晋所失之玺已复还中原乎昔人以玺经元后所掷刓一角未知然否
　　勃泥国贡龙脑大片者一家底第二等八家底第三等十一家底米龙脑二十家底苍龙脑二十家底每一家底二十两
　　大食国贡龙盐一银合驼毛褥面三段白越议三段白越议番布之精者
　　金章宗时太原常添寿四嵗能诗亦人妖也
　　元将郭侃征克实宻尔部获其乐器有七十二琵琶西域雅库特大珠含之可不暍熨面可使目有光黄涪翁行书一卷古玉版牋随意书自作诗似汝帖中刘伯伦向秀等笔法髙朗刚毅如佛氏宿生习气有验翁即不应前生从女身转也其语备録于此大石云崎嶬特石姿羃厯古藓斑中立介不倚阅人行两间安得工师举与君障狂澜南峰禅院云陈觞禅院里浩倡丛林杪屐底见花开巾前落蜚鸟瞥见仙人徒拱揖青林表放鹤亭云放鹤谁之亭葢自支道林道林放鹤时万里虚空心鹤去人亦逺亭名自古今元丰碑傍云元丰一片石岩岩佛栖傍曽文干藓包朱笔冻雨伤悠悠千载下懐贤起徬徨有邹克明一跋云月舟出此卷为清玩览毕题云数篇吟可老一字买堪贫天顺丁丑人日吴郡邹亮
　　陆放翁词稿行草烂熳如黄如米细玩之则顔鲁公杨少师精髓皆在词乃大圣乐亦辛稼轩之流也词云电转雷惊自叹浮生四十年试思量往事虚无似梦悲懽万状合散如烟苦海无边爱河无底流浪看成百漏船何人解向无常火里铁打身坚须防便是华顚好收拾形骸归自然又何须着意求田问舍生须宦达死欲名传寿夭穷通是非荣辱此事由来都在天从今去任东西南北作个飞仙南宋放翁词稿眞迹凡一百一十七字至正改元获于山阴王英孙家细穷详玩备见句法清眞笔势圆熟信一代之名迹也按放翁为陆游务观别号工词翰累官华文阁待制封渭南县伯有集百卷行世斯其人风流文雅可知矣此词虽系草稿妙在不经意中天眞烂发姿态横生种种可为师法杂之杨凝式大小米间又曷媿耶是嵗十月之望吴郡陈深敬题
　　元陈愼独名植冩江浦树石苍莽疎宕有子久气韵上书一絶云无多茅屋沧波逺一半青山竹树遮宛似吾乡荒寂地直疑割我白鸥沙朱静春先生隠居蛟泽淮阴龚翠岩为画水村图赵吴兴李息斋继作二图于后先生赋二絶句以题卷尾呜呼前辈襟期风度不可复见其愼独翁作江濵树石书其一诗于上且乂次其韵其企慕之至又何如哉童君仲文得之于滕君用衡装潢之俾仆识其末葢一举而有感者二焉先生所藏在大德间去今七十余年愼独之作已十四年矣頫仰凄怆洪武四年秋九月辛未吴郡张简记竹懒于程季白所见赵吴兴水村图一卷精妙之极岂即继翠岩而作以贻静春者耶
　　茶以芳洌洗神非读书谈道不宜防用然非眞正契道之士茶之韵味亦未易评量余尝笑时流持论贵嘶声之曲无色之茶嘶近于哑古之绕梁遏云竟成钝置茶若无色芳洌必减且芳与鼻触洌以舌受色之有无目之所审根境不相摄而取于彼何其谬耶
　　虎丘以有芳无色擅茗事之品顾其馥郁不胜兰止与新剥荳花同调鼻之消受亦无几何至于入口淡于勺水清泠之渊何地不有乃烦有司章程作僧流棰楚哉
　　武林西湖水取贮五石大缸澄淀六七日有风雨则覆晴则露之使受日月星之气用以烹茶甘淳有味不逊慧麓以其溪谷奔注涵浸凝淳非复一水取精多而味自足耳以是知凡有湖陂大浸处皆可贮以取澄絶胜浅流阴井昏滞腥薄不堪防试也
　　古人好奇饮中作百花熟水又作五色饮及冰蜜糖药种种之饮予以为皆不足尚如值精茗适乏细劚松枝瀹汤潄咽而已
　　国初谢孔昭深翠轩诗文一卷文徴仲补图徴仲作精楷题云孙生咏之视余深翠诗文一卷国初诸名公为吾郡谢孔昭作卷首题额篆楷各二字篆出滕待诏用衡楷出詹中书孟举记文三首首为俞都昌有立次解学士大绅又次王文靖汝玉皆出亲书卷中诸诗亦多名人字画皆精谨可爱葢一时诸人皆胜国遗材故形诸篇翰犹有前辈典刑洪武乙巳至今百又三十年矣首尾完好独逸其画咏之徴余补为此图窃念孔昭以绘事得名卷中之画亦必名笔顾余陋劣乌足以承其乏哉虽然曽子固记醒心亭自以得附名欧公之次为幸然则安知区区之名不附诸公以传耶正德十又三年嵗在己卯二月既望之夕张灯记此诗凡十三人华搆依苔竹幽深六月寒苕烟迷翡翠松露浥琅玕秀色侵帏畔清芳集座端晚来无客过琴咏自成欢【逃虚老人姚广孝】古人隠山林所爱草木蕃君今托防市惟兹一畆园嘉树蔼华滋修篁荫庭轩雅有林壑趣静闻禽鸟喧轻条弄迥颷密叶晞朝暾优哉此中意欲咏竟忘言【纯江妙圆】深林翳长昼繁阴覆华楹微雨乍收霁羣树新凉生书帏澹春緑宴寝凝夕清景日易暝竹暗窻微明佳卉余旧滋芳条含晚荣览赏已成趣况兹絶世营于焉谢尘鞅永遂幽居情【张肎】结庐近在防宛有岩壑趣苔径翳丛筠萝垣荫芳树密叶賸藏春柔梢半含露秀色菀沉沉窅然迷出处云踪席上屯鸟韵林端度适谐静者心于焉养冲素会当一来过濡毫为君赋【南沙释完】防居苦湫隘独此如山林苔径窅然处开轩丛桂阴南薫一雨后芳润霑衣襟色湛青霞觞光照緑绮琴我有丘中想因之谐旧心形留不得往掩卷空成吟【吴郡梁世行】髙人慕眞隠屏迹居山林松萝绕行径烟岚结重阴岩窻湛余碧磵户生秋霖清晖晃游目凉颷洒衣襟于焉日无事逍遥坐长吟【娄江惟信】佳树緑阴净髙轩春昼明幽人独无事闲窻啼鸟声已忘城邑喧自得林野情还忆山中日夏初新雨晴【王倪】郭外一轩幽帘栊翠欲流松阴浓蔽午竹色净宜秋入座怡清趣凭栏豁逺眸此中栖息穏积学踵前修【延陵金恺】葺茅面逺峯开扉在深树緑叶暎图书春阴满庭宇我记昔来游林萝乍收雨扫尘坐青霞焚香酌芳醑俄然鸟惊喧零乱舞翠羽夏景信已防此地未知暑翛翛凉籁吟似应琴中语意适念虑清徘徊不能去【吴郡沈应】嘉木蔼葱蒨首夏生繁阴开轩入深窈转径柯条森霏霏散苍烟交交鸣好禽回颷洒然至振叶陪清吟因适林下闲毎陶忘世心琴书谅斯在期以投华簮【宿郡卞同】荣名非偶尔素懐甘泊如中嵗谢朋游思与静者居适逢有达士结庐城一隅衡门不盈仞自念无髙车佳木荫层轩修篁覆长渠举头仰白日阴阴防太虚晴光泛书幌湿翠沾衣裾座无俚俗賔谈笑皆鸿儒逸兴寓图画咫尺穷方舆岂乏冲霄翼翺翔上云衢奚为愿蠖守与此松栢俱终尚往吟咏顿使烦虑除【淮海秦衡】绿竹蔼余碧青松挺寒姿翛翛荫华轩矫矫临清池念彼嵗月改节撡恒自持风霜既云厯雨露亦已滋孰谓春葩荣奄然中道衰贞坚固希偶独与静者宜眷言此栖止因之厉我为【北郭陆叙】列树敷泉緑茂阴纷叠重娟娟秀芳春蔼蔼滋丰容绪风一披拂泛滟揺朦胧杂岚迥莫辨暎蹊影可通新月度纎白孤花表妍红已谐夏深凉尚爱雨余浓薜萝藤荟蘙雾露气蒙笼硕人此栖止华轩关其中乐闲懐同愿期余相过从抱琴逢日夕往往迷归踪【卢充】














　　六研斋笔记卷一
<子部,杂家类,杂说之属,六研斋笔记>
　　钦定四库全书
　　六研斋笔记卷二　　　　明　李日华　撰
　　天啓甲子九月九日同曹愚公侍御登眞如塔下礼长水法师墓浴雪井水遇梵僧鎻喃嚷结者深眼微须能为汉音与坐良久因诘其西来缘起嚷结袖出一编相示葢其践厯踪由也今録于此以备遐方参览焉
　　西域东天竺国有国名主活近名髙昌统二十聚落城髙十二丈方圆百里四门三层四角有十二窣堵波文武二楼髙二十五丈龙楼凤阁千二百座名刹大院百所人物雄奇多有胜迹城西百里有大乘寺立像髙十五丈赤发青面捧降魔杵大殿睡佛长十六丈赤袈裟白玉石佛像澡瓶绿琉璃髙三尺围三尺五寸左十里有小乘寺内供佛齿五寸轮王齿三寸有铁鉢黒色盛七升乃燃灯佛遗迹右西北二十里有荅辣法藏寺即鎻喃嚷结出家之所寺本周天元时甘露梵王创建一寺三院楼阁七重中有诸天诸佛説法坛坛内遗舍利三颗紫金凾供佛牙一长一寸广八分黄色常放光明后林懴播楼供佛扫帚一把乃迦舍草作成长三尺围七寸箒柄杂宝装饰玉石匣盛后建法王殿说法台髙昌国王麴文嘇哆所施封一髙僧无上法王号圆通至胜佛所度法子名嘛喝实利正鎻喃嚷结之师俗居恭御都宫是髙昌王第七弟之遗宗名播利铠厌王宫幻有之躯欣菩提无生之果遂投实利修习禅定指示要路东行九万里余始至大明有先代和尚班的荅祖殁东土乃我成化皇帝国师嚷结翘慕华风兼钦先德发心结五众同行初礼大雪山证道台灵鹫山説法台从王舍城过入莫度达官所上名领文挂号批登五僧名一鎻喃嚷结一鎻喃陆竹一鎻喃坚剉一展阳喃渴一朶而只懴发站东过啭蒭河此河阿耨达池之源也进茄赤建国换牒挂号一月方行经喝捍国行一月至恭御城人民乌黒多习波罗门种三千里过白水城多外道幻术不敬僧东行五千里过呾逻斯城其人圆晴黒面短发长须多习小乘山出珍宝住三月东行至羯霜那国换牒挂号住十月民敬三宝诸物丰盛米麦长寸东行三千里至葱岭山山髙险有开辟至今不解之冰凝沍汗漫与天云相连仰之皑然无际睨其旁有冰摧落者横踞路侧髙可百丈广或数尺以是蹊径崎岖登涉艰阻加以冰雪杂飞不禁寒颤将欲眠食絶无燥处唯是悬釡而炊就冰而寝苦不尽言七日方出东南临至特伽国闻説多暑十月时如别国八月之热不可前进因向东北行至马蚁院乃佛在世时使阿难教化之所名因果处停住一年调养冻疮全愈方行嚷结所伤两足磕破膝额尚存可验又东行过殑伽河即恒河广可百丈其水绿波见底杂石所衬两岸奇卉异香木筏而往一月至防禄迦国名小沙碛王名碧多都城髙广人物阜盛唯有一寺名阿奢埋儿寺寛广僧多专学禅定多游天竺又东三千里过屈支国王号木文麴多宫殿整齐人民男妇赤色敬重三宝多幻术所飡诸物华美衣服精丽使用金银钱停住一年又行东过阿耆尼国多有银矿山金矿山髙可百丈光气腾曜不可名状贼冦极广其人凶恶惨杀无忌又东行千里乃古髙昌国先髙昌王有妹被主活国王取去亦名髙昌国古髙昌国亦名伊吾国人物清秀相传奘法师化道之所时有汉僧驻锡东行三千里至流沙河即砂漠碛是也寛八百里上无飞鸟下絶走兽地不出水土无茎草薫风炎灼魑魅纵衡十日方出至野马泉安歇取水有一大寺名雷音后一窟洞名碧播屈昔日如来降诸外道治火龙之所住一月东行千里至五烽从西烽取进有一山王乃五陇之后代名王仑卜山下一泉方圆丈余清澈甚美有达官看守凡取水者通报王知王见五僧甚生欢喜留住数日与书一封寄东烽王使人引出界指説路迳付水皮袋盛之其路一片沙漠无有行处望马粪骨聚而进虎狼极多行五日至东烽逺见山上城墙止有一门对列器械弓箭看守达官暸见五众方要放箭急呼西烽王有书见书方许进见细説西来之事王亦甚喜留住一月付水甘粮指路从贺延碛行才有水东行五日至碛乃西畨境界名小西天昔如来传法于此号乌思藏地面寛广乃四家达王供奉之所多出髙僧大殿内列法牀五百张有佛子法王莲花上师所传畨经畨咒出渗金佛人顶骨数珠氆氇容金铃云昔汉班定逺超住此鎭定西域本朝刘马太监征西入界处地气多寒叅礼莲花上师留二载余临行与书一封达五台山罗防寺侯法王哨来东至玉门关有山无关有葫芦河一道上广下狭波迅急深不可渡西岸多梧桐林自砍大者作筏而进从上稍至东北行东南七十里是玉门大路封王进贡悉由此行随喜岷州秉灵寺雅州红花寺山西一路而来上五台山罗防寺法王处住二年遇钦差御马监太监刘润上山引五僧至北京双林寺住万厯三十年五月十五日启奏明肃皇太后命住万寿庵持咒三年有畨经厰太监张贵引奏万嵗爷命住双林寺设坛济幽四十九昼夜赐紫衣寳冠命西经厰掌坛教授中贵又赐织金禅衣金段十疋膳盒八副寄与大能仁寺盖先代班的答祖师于成化年间赐法王寳殿塔院也僧五人朶儿只懴灭于五台山菩萨顶展阳喃渴灭于双林其余二僧一在山海关一在墨云嚷结募造渗金观音一尊朝南海天台斋僧三千已满得遇纳川同行至嘉兴宰官居士见者往往诘问纵由敢述大都如此
　　宋南跸临安倚吾禾为畿辅孝皇登极又为汤沐多戚里贵公流寓人文鬰然每试士輙于郡南谓之南宫又筑一枝堂取郄诜桂枝之义为多士祝也而实为羽流礼斗祈星之地往往有仙眞异人来栖止者方外友许廓无与谈七眞事甚悉因笔缀之
　　鲁沐风格髙亮气息深穏宋治平中从海南来与人不交一言黙对终日时有白鹤旋绕空中学士范公鎭建来鹤轩以居之至元初犹存吴公澄礼以为师年三百余嵗
　　朱艮庵初住郡东太古院遇异人授以黄白秘术萧然淡漠不以屑意时南宫院燬于火道众俱散艮庵过之恻然流涕趺坐其处不食者七昼夜士庻感动为闻于有司清隠占百余畆信施骈集遂重建三清殿环以八室宫之复兴皆艮庵力也寿九十有三端坐而化
　　张复阳当湖人初业儒既娶有感弃去从朱艮庵学道妻亦为尼善诗工画画仿吴仲圭苍鬰淋漓掩其欵鲜不以为梅花庵主也又注释性理大全行于世喜作云水游止金陵朝天宫与尹蓬头为侣深谭极论亹亹不休旁人不解也复还长水止宫中直指孔公闻其名檄郡邑长邀致之不时见触郡侯怒遂担书往余杭洞霄宫止焉先是洞霄石壁有张果老题字云五百年后吾当挑书再来复阳欣然得句云苍苔白石净无埃洞向风雷起处开生前欠下烟霞债今日挑书重又来俄有虎从石壁中出弭耳随行麾之不去一住廿年丹就乃还里有司为新一枝堂建栖楼以居之治三年年八十有八尸解去仙乐满空香气经月不散举棺甚轻至今以铁索悬一枝堂后如空器焉
　　朱栖林受道于复阳善属文工吟咏与考功丰南禺上林项少岳衲子释冬谿结社城西之项园夏月夜坐鼓气作运雷声声闻数里大学士鵞湖费宏趋召舣舟西水闻声寻之得之松下驩然礼遇时世庙方注意修公别许以荐闻栖林笑不荅公赠诗云赴召仍迂霅水舟尘途深媿雪盈头谭邂逅蓬侣一笑相忘对白鸥费至京俄殒栖林年八十有五而化
　　严头陀武林人与朱栖眞盟契憇止南宫二十余年盐官孝亷郁云阳者问道于头陀有得遂弃公车事修炼一日郁与饮湖上既醉履行水面十余丈已而云阳入武夷头陀隠句曲毎登峯步虚有识者呼之不应或遥拜则揺手大笑授道于崔光头嘱曰南宫我尝神依之汝当居以继我志
　　李赤肚或云出度伟岸疎野饮酒至一石噉肉数觔遇儒者与纵谭无忌尝禁人不得泄气大小遗节忍至十日半月非大闷絶不解也礼严头陀为师头陀去后赤肚时在吾郡
　　金懒仙别号心斋道人复阳五代孙也精通三教理兼得望气之术与司空陆五台公施静村居士谈禅交契力行利济之事云游羽衲至者如归崔光头养丹吴兴山中为鲛水冲漂浮海面者七日至四明渔舟援之登岸懒仙望异气迎归宫事之如父因尽得严头陀之道每夜分起坐人视其面如月轮光照一室云间许侍御者久病药石不効梦吕祖示云有懒仙可疗汝疾物色得之迎归教以静坐疾果却侍御为买田筑室备僮奴留养终身年七旬余呼水盥沭更衣端坐而逝
　　许廓无与余极谈内外丹旨俱有根据其言曰士大夫溺于嗜欲信方士采鼎之説背清净而入火坑固可悯笑然不深究叅同悟眞之理而谓一身之外无物则亦非也宁知清净养成之后更须防化其道初非形交之亵投穴之险而不无神迎气合之妙乃造化骨髓中骨髓生万物丹头前之丹头所谓玉皇口中涎非有质之物也譬之善炙沉水者以银钿隔火火力一到逼出香气鬰然触鼻若一有烟起即须拨去之先天之气亦若是其功全在迎与槖籥过度之妙不轻授耳且曰余将适秦必有遇不知何解也是其所得又将超其师懒仙而上矣
　　王弇州先生不徒文章葢代而于法书亦极精诣余得观其所藏右军眞迹三帖赏会评量着语往往深入其意毅然以琅琊后昆自任而奉此为赤刀非祗为鉴收者也卷留余案逾月度不能有因悉録其副云晋右军将军王逸少书干呕帖其字画雄雅圆劲而纸亦古色知是唐人所藏也于书行空间直界成路葢谓久而卷舒恐致褙绢丝纹磨损字面故置之书筒而秘之乃知前人宝爱如此之笃太宗时已尝刻之淳化帖中上有南唐旧合同印并集贤院印及首尾古印朱文十数又鵞溪黄素革首前后皆用宣政内府图书印想当必有数帖成轴不然何以革首外边各亦有印文耶今存者此帖耳是以书谱止载其首帖之号云皇庆二年十二月朔乔篑成仲山父题王羲之书惟淳化帖止得两卷则知购收不尽者多矣宋临所见者思陵与米南宫一拙而颇弱一劲而出奇若此帖唐人所藏秘自有过妙处知书者必辨也大梁班惟志敬防
　　乔氏所装书画以印色定置髙下此帖有仲山甫自题尤足重也后五十有五年临川危素书此本视庆厯大观中眞书诸刻最为佳也丹山奇隠居士购得之常置书筒中毎溽暑三月又加蜡封裹其外其深防甚于婴儿也时欲展玩则净拭几席而对之或者讥余为宋人燕石之藏居士因复之曰昔人语右军书乐毅论太史箴体皆正眞有忠臣烈士之象随所在而有神物防持如辨才于兰亭殆逾性命况千余载之下宝玩尚无斁者余于此帖岂为过耶或者遂服余精鉴如此唯唯而退居士因徴余言以悉于后使其传家者尚知其自焉时至正三十年春二月上澣日陆修正识
　　右晋右将军王羲之干呕帖尝刻之淳化帖中以石刻较之分毫无异眞至宝也或者谓其纸墨萧瑟或又谓其为唐摹政不必计也其笔法髙古断非后人所及今见石刻一行半叚皆宝惜之况此帖典刑具在非水月镜像可比者乎其直界成路乔仲山以为置书筒中者非也古人宝爱名帖常以自随如王世将得索靖廿四日帖置之衣带中至宣和中折痕尤在即此类也其周遭诸印多用赭墨亦非伪为长洲文彭谨题
　　右军帖自昭陵殉后眞笔销亡所珍贵者惟唐摹其宋摹又出重番斯下矣唐用硬黄纸摹出冯承素者为上宋用杂油纸摹米南宫为上此三帖大热干呕的是唐摹此月则为米笔无疑二千余年若覩右军手迹良是难事得见唐摹亦希世至宝也然三帖中干呕尤胜法度圆融风神具在即右军手书恐不甚轩轾识者自能鉴定矣吴郡周天球观并记此右右军大热帖十七字虽纸敝迹渝而风范犹存且遗墨揾透肤理隠然有入木三分之势赞曰
　　墨池飞龙鬰蟠蠒丝十七骊珠精光陆离有象烛天土花蚀之青凤片翰人间所希其在琅琊天球庻几右干呕帖痰干二字作淡干皆古书通用妙在藏精雅之极是唐临本也赞曰
　　欧险旭顚顔庄李佻寔繁喆孙厥祀几祧楚惊优孟谓为叔敖以似求有典刑不恌我追会稽毋惮嶕峣右此月帖二十五字结法圆美遒逸而微有米家风疑为此君临本赞曰
　　优孟抵掌卒惊楚王虎贲登筵蔡为不亡屈邯郸胫步山阴堂柔腕虚和役圆就方谁其最工米顚襄阳【世贞谨题】
　　余前得先右军大热此月二帖于昆山顾氏乃黄琳美之家物也转入陆太宰全卿顾氏其外甥孙也大热帖更世久纸墨已尽揭而犹有揾入肤理者细视之极纯雅可爱当是眞迹此月帖笔势圜逸而间有襄阳笔意终为米南宫临本后得淡闷干呕帖于慧山谈氏印识题防甚众结法精美有度而发笔微拙据鉴定以为唐人临本也眞迹纵潦倒如裴叔则病剧囘眸犹足掩暎数人临法从眞迹上翻出优孟抵掌尚近于王孙隆凖薛绍彭云古囊织缥可复得白玉为躞黄金题况为之后者乎珍珍重重甲戌七月裔孙世贞题
　　余又得观弇山堂所藏宋榻黄庭经赵魏公临本合装一卷元美敬美有系语皆于书道中説甚深法余喜而悉録之
　　右军书黄庭有以时代置喙者有谓为吴通微笔者如黄伯思董逌辈要是胷中微有书眼中无珠耳毋论陶通明啓事可据试取宋榻石本观之唐以后人能辨此否也赵吴兴临笔精微之甚第不可合看合之觉石本如绛云在霄舒卷自如临本或不免羊欣之叹耳吾此语殊有意须于宣城诸葛家叩之乃能得所以万厯癸未初冬王世贞题
　　黄庭佳本余所蓄有三此刻与第一本同榻而稍剥蚀故屈居第二然笔意纯雅古色隠起未易优劣也赵文敏临本絶眞苦非余所爱如余兄藏文敏枯树赋眞迹絶佳不幸与褚河南双钩本同石声价顿减时代升降乃尔宋人谓黄庭非右军笔今人谓文敏书超唐接晋均非知言也吴通微兄弟赝书是黄庭内景经耳而黄长睿辈便以揶揄此书眞可谓贵耳之徒矣吴郡王世懋识
　　竹懒曰敬美自言不爱文敏书然余观其平日所运悉是赵法又其所藏莲华庄墨一卷虽仲穆辈能肖一二者亦收之何耶大抵唐宋来能法二王者无如赵欲法二王者未有不爱赵者也
　　右军草书十七帖与淳化阁本所收及王方庆宝章集所列皆赫烜人目照曜今古而张懐瓘乃深抑之置之第八云逸少格律非髙功夫又少虽圆丰妍美乃乏神气无戈防铦鋭可畏无物象生动可奇是以劣于诸子得重名者以眞行故也唐文皇极珍羲迹于子敬尤有蛇蚓之诮懐瓘置之第三髙出右军五等翰墨好尚固人自有懐然以臻极之艺时主之鉴辄自竪议排突亦可异也
　　山中无事探节数时于寒暑晦明间有消受处名曰四时佳彼冲冲马头驹隙者未必知也试与静者商之
　　正月多风雨为佳萌芽未作浸灌无伤俗间往还借以勒断
　　二月三停雨七停晴为佳稍雨则芳意渐滋多晴则和气渐达
　　三月忽雨忽晴为佳雨不破块津茎润叶日不烁肤解肌催笑谓之养花一年第一好处不可错过四月不雨不晴为佳候轻云蔽日转益阴森浓绿疎红防缀逾妙
　　五月积雨后晴久晴后雨为佳取其暄凉相济体适意和
　　六月或快雨或微雨为佳
　　七月同六月
　　八月晴雨相间为佳夜有月倍佳
　　九月晴暖即佳
　　十月晴暖即佳
　　十一月晴暖即佳小作冻雨令竹树淅沥有声亦佳十二月有日可曝有雪可眺俱佳
　　虞乐以箫为宗主书曰箫韶九成商乐以磬为主诗曰依我磬声周乐以金为主传曰金奏肆夏
　　颂琴即筝之别名
　　管子相齐筑阴里三墙九门使玉人刻为璧者石耳谬请于周非彤弓石璧不得朝献利伪璧之入也今世鬻古者竞饰以相夷吾实开之矣
　　东至开悟南抚多鷃西服寿靡北懐弭耳
　　偶阅天文书有异闻輙节录之
　　天鼓有音如雷不从地出
　　极长之昼其夕常明
　　天籥主国家秘书藏之金匮石室
　　月一日至四日行最疾日夜行十四度余五日至八日行次疾日夜行十三度余九日至十九日其行迟日夜行十二度余二十日至二十三日其行又小疾日夜行十二度余二十四日至晦行又太疾日夜行十四度余以一月均之则日实得十三度十九分度之七
　　星厯家言尽西必占狼星极南必占斗凡声教所不及者皆占狗国
　　正月必雷雷不必闻惟雉必闻故感而震呴如风雨晦冥而鸡必鸣也
　　宋庆厯中有一术士姓李多巧思尝刻一木钟馗髙二三尺右手持铁简以香饵置钟馗左手中防縁手取食则左手扼防右手运简毙之以献荆王王闻于朝召官之李自云知厯术特炫此以求达耳
　　回回厯每月有闰日而无闰月二月为一时六时为一嵗
　　庭州防水在大荒之外以金铁承之皆漏惟角与瓠叶不漏
　　周茂叔太极图説人谓出于寿州鹤林寺僧所授邵尧夫皇极经世书谓其母前为某公妾藏其亡夫遗书以归邵氏宋时浮薄不根之谈如此可笑也
　　农家以霜降前一日见霜则知清明后一日霜止吴莱阴符经注序云广陵郑山古语蜀黄承眞蜀宫大火甲申乙酉则杀人无数我授汝秘术庻几少减于杀伐幸汝诣朝堂陈之陈之不受汝当死泄天秘也已而蜀主不听承眞死孙光宪窃窥其书题曰黄帝阴符然与今本不同不知此又何书也若李筌借以用兵而山古又欲倚之禁兵果何説耶
　　钱学士溥所藏定武兰亭楮墨榻法俱精古非赝物旧一见于余倩沈伯逺斋头王越石不知得于何处又益以萧翼赚兰亭图题曰阎立本葢伪笔也又附诸防皆不眞止钱之子讳克頴者数语系的笔今录于此
　　余有书舍在吴兴之蜀山今年自钟离还蒋仲纷访于北郭因谈蜀山之胜同游数日临别出视古刻兰亭纸墨俱精典刑具备固善本也前有吴兴赵子俊【子俊名吁今此摹亡矣】所摹阎立本赚兰亭图亦精妙韵度殊胜余从仲纷易之归家忆先公手临宋仲温子昻十三跋命工装潢成卷每窻明几净时出展玩既见右军法度又得亲先公手泽为益多矣戊申嵗八月上澣日后学钱克頴识于一尘不到处
　　有客防梅道人临荆浩渔乐图一卷见视凡作渔舫十四中流傍岸沙际树防或驾或泊舫皆檏厚方濶上具轩窻渔者皆唐防道装知为关中渭川风物士大夫脱樊笼以自放于沧波浩者江南眞渔叶舟箬笠无是布置也其出洪谷所营似可无疑然余昔于戴上舍敬雩所见一卷景物于此正合题云姚丹丘临梅沙弥笔葢三十年所矣今覩此卷又云梅沙弥临荆笔荆又仿自唐人乃知绘事唯创意之难如其成就今古相师殊不讳也唐人重摩诘辋川皆乞本传冩唯元人重气韵而轻位置以为一临仿即失生动耳
　　神瞽精索者一操器即别晴雨余辈与笔砚周旋久亦借以知燥湿砚佳者每午前必划然劘墨午后即水不减笔锋亦因暵加鋭乗阴稍韧但其甚微心麄者不觉耳
　　古铜物鼎彛之属入土千年则纯青如铺翠入水则纯緑其色子后稍淡午后乘阴气翠润欲滴大理石屏所现云山晴则寻常雨则鲜活层层显露物之至者未尝不与阴阳通不徒作清士耳目之玩而已
　　唐自天宝年相沿至南唐时俱于升州句容县立官塲铸造上古鼎彛壶濯之类欵饰精整嵗久间亦有青緑者然不足贵也
　　有人持一剑来质长二尺有奇靶长一尺就明视之隠有花纹灿发如青萍之防波甚奇之岂即古者青萍之遗欤然不解其所以然一日质之钟防芝防芝曰戎剑也戎人聚精铁治为薄叶细剪成花团揉之杂他铁以铸而后淬磨之故其文如是戎人性巧喜文章陆离之观割破马鞍皮累数重漆者为小合子若貍首鹿胎然名曰犀毗亦奇物也
　　防芝又赠余一小匕首弯如羊角以玛瑙石作柄锋鋭甚铦云此西域僧用以割酥防茶者西人以茶为药石以酥为糇粮南北分治时魏笑茶为酪奴梁指酥为膻食今此僧乃混而同之不知竟作何味耶
　　余方立论排虎邱茗为有小芳而乏深味不足傲睨松萝龙井之上乃闻虎邱僧尽防其树以一佣待命葢厌苦官司之横索而絶其本耳余曰快哉此有血性比丘惟其眼底无尘是以舌端具剑
　　前辈戚中岳先生精楷法与文徴仲颉颃初不知其善画钟防芝尊人号仰泉先生特为作图法祖巨然笔力苍劲较之吴仲圭畧减淹润耳不似近习疎莽絶无暎带賔主一切逃之荒诡偪塞而动以元格自掩也
　　积雨弥旬河流涨溢河壖篱堑之居水皆灌注稚子敲针结网漉取鱼虾村酤虽醨瓢粟可易林荣野艳细不名之花尽为圃人檐负入市日纵数十钱则红紫黄白纷然满庭且醉且歌且弄笔自恣又或以虞初夷坚等诙奇不必有之説助其壮浪眞贫老汉活计不必告人者也
　　王金陵学术颇僻三经义大不满人心而庸流檏学得借以窃糈媒进亦有翕然颂之者其魁杰如三衢何恭钦圣至作长篇献东坡欲其推尊王氏语甚瑰伟东坡心不然而貌礼之其词曰昔日欧阳心独苦搜罗天下文章虎未逢贾马嗟谁与昆体文章正旁午一得眉山老翁语始协平生好奇古骞腾鸑鷟螭虬侣锦绣肾肠终日吐眉山跨马挟双龙迤欹斜剑阁东一息万语光羣雄是日鲁酒归淳醲仁庙当朝起数公四时阊阖来清风眉山秉笔摩苍穹稽首献议何雍容是时庆厯主嘉祐东省西垣半耆旧一代伟人争入彀天开黄阁咸虚受公时脱頴眉山后歆向机云同一奏建安数子空鸣脰集贤学士皆笼袖玉人发马下天阶华葢星边捧诏来天子延英不浪开为公此日深徘徊金吾侍侧天顔低上列四辅前三台相与畴咨将相材飘然八骏先龙媒西京应制十八九贾董襃然为举首此辈昻藏希世有刘蕡又作鲛龙吼观公举劝斯人手玉壶破碎珠囊剖许国诚心仍贯斗识者谈之不容口天公一见列诗曹指防姮娥供兎豪公歌数曲风刁刁若耶溪上皆停桡郢客掷笔不敢操楚人往往收离骚李杜藩墙不甚劳太白脱却宫锦袍东风顚入五湖里万籁声声哭龙耳河伯江妃愁欲死只恐将来拶见底南登防岸将何以直节壮懐聊自倚养得身长数千里天地一夜风雷起官家内相能几人几人到此陪经纶天语叮咛下降频金莲烛畔窥龙鳞日曝花砖暖绣裀镮金佩玉何申申姮娥唤作眞麒麟焉知韩李非前身龙楼漏箭铜壶挹隠约六街驺唱入传宣使者翩翻集月题控马天门立锦笺琼琯尚书给九韶忽然如俯掖宸恩四海周流及武帝王封乃平揖我宋修文偃武初词林翰苑新扶疎窦仪陶糓端何如峩冠曵履承明庐草昧功名尚武夫讨论润色姑徐徐剪夷五代尊图书墨客稍稍跻天衢中间作者相踵武请试从头为君数眞宗皇帝观神防杨亿风流玉堂处倾金注瓦横罇爼大笑哄堂任豪举逡巡百尺江南楮密扫煤烟骤如雨六一超然又不同陈言万纸一洗空晋宋齐梁不待攻两汉直抵元和中龙骧凤举扶桑东五采射日吞长虹满堂玉磬谐金钟纷然和者如笙镛木铎可怜声独悄一振铿然须大老伊説数公无处讨萧曹丙魏规模小马迁班固工品藻出处行藏何太少升沉将相侯王了经天纬地慿谁好信知风采古为多尧舜文章焕若何东作西成南已讹眞人更集满銮坡夷礼乐俄森罗黼黻郊庙金盘陀羽毛率舞呈天和髙阳才子前赓歌君哉顿起一俞尔执简抽毫无及矣周公整顿乾坤已开辟明堂复如此从头制作轩辕始海兽山禽咸献美衮冕分明圭玉侈六代光华谒天子日月星辰缋九天虫鱼草木绘山川羣圣文章想亦然百家妙理何周旋离离黍稷春风前东周一去追无縁帝徳王功只仅传庙堂急管催繁弦巍哉孔子尊如帝矫之孟轲天莫制斯文未防今何在邹鲁邈然安可再扬雄力寡知无奈天禄校书眞末计江海悠悠百川逝囘首相望几千载熈宁天子悯斯文转展搜扬到海垠丞相王公举趾尊委蛇二老西来賔咀嚼六经如八珍补葺东鲁锄西秦天子资之又日新八风自转成天钧顷从孟子驱杨墨他日滛词又榛棘丰镐荒凉天空碧庸孟书中几充塞金陵为此深求直二十年来人稍识求之左右逢星极内圣外王眞凖的古人効学岂文辞堂陛之间意已移彛何虎蜼尊何犠云何簠簋如灵不然制作知无时反鲁诗书一贯之明明古训识者谁百家效语如婴儿蝌蚪六书藏屋壁岂比钟王论笔迹会通意象如作易不假语言含妙徳尚从对偶音声覔洙泗文章少平昃解到雕虫童子识斯人稍得扬雄力熈宁论撰亦何慙况把先儒众説参举世传经作指南辟雍泮水堆牙籖或者嚣然痛欲殱安得诸儒口遂钳圣主贤王实用佥公尝一语令师严翻思偃蹇熈宁末苦信古书由世拙金陵戸外履成列称衡一刺终漫灭彷佛五经无二説堂堂万里星中月欲论西汉谁优劣忽然吟蝉风脰咽边韶性嬾读书顽病甚相如下笔悭敢望言如雾豹斑担簦负笈徒间关沂水春来初解顔浴沂童子弥春湾先哲如龙尚可扳鼓瑟从之岂浪闲可怜道德共耕猎何苦侯门俟弹铗不挟而来聊自惬栩然梦尔飞蝴蝶饮中数子刘伶侠江外主人张翰摄短舲下水轻仍防落帆解舵吴山脇此诗铺舒曲折可谓费词然大意不过谓欧苏辈止作得词章一路若孔孟著述周公礼乐必归金陵自此种议论流行后来绍述小人极其縁饰直令荆舒配食孔庙眞足发千古一笑耳然从此遂开伪学一途动以圣贤自处兴言立词笼驾天下而清明宇宙竟作魑魅塲矣不可谓非钦圣辈邪流附和之遗毒也此诗载周密浩然斋视听抄偶曝书录出之
　　陈无已云世人以痴为九百谓其精神不足也项平甫家説云汪司业云九百草书乔字也朱彧可谈云青州王大夫为词鄙俚每投献当路以为笑其季父为青掾亦与词季父他日见其子谢之其子云大人九百乱道玷凟髙明葢谓神气不足为九百岂以一千即足数耶以草书释之不若陈朱之説通张平子西京赋云小説九百本自虞初注为小説者九百篇注又云九百四十三篇言九百者举大数也东坡作艾子中有一条彭祖八百嵗其妇哭之以九百者尚在也李方叔问东坡曰俗以憨骆驼为九百岂可笔之文字间坡曰子未知所据耳张平子西京赋云乃有秘书小説九百葢稗小説凡九百四十三篇皆巫医视及里巷之所传言集为是书西汉虞初洛阳人以其书事汉武帝出入骑从衣黄衣号黄衣使者其説亦号百九吾言岂无据也方叔后读文选见其事具注中始叹曰坡翁于世间书何往不精通耶
　　东坡先生虽天材卓逸其于书画二事乃性所笃嗜到处无不以笔砚自随海南老媪见其擘裹灯心纸作字有张睢阳生犹骂贼嚼齿断龈顔平原死不忘君握拳透瓜之语其在黄州偶途路间见民家有丛竹老木即鸡栖豕牢之侧亦必就而图之所以逸笔草草动有生气彼固一时天眞发溢非有求肖之念也
　　东坡云武宗元画中岳壁图有类韩退之南海碑记晁以道请其间坡云武宗元眞庙朝比部郎也画手妙一时中岳礼告成上命画羽仪于壁宗元独占东壁遣羣工就西幕以帏帐武乃先画一长脚幞头者执挝在前诸人愕然怪问曰比部以上命至乃画此一人何耶武曰非尔所知须防画成其间罗列森布上下臣僚至厮役贵贱行止各当其分几欲飞动南海碑首曰海于天地间万物最巨其后运思施设极奇恠正为劈头得胜气耳武画所以似之丙寅夏余购得东坡游赤壁图笔法布置苍秀古雅极类唐人元遗山防云画系武元直所作元直事金昌宗居画院去宋不逺岂即宗元之裔耶其萧然矩度诚不知于岳壁何如顾其状山川之鬰盘风露之浩天空水濶之趣必有当于坡翁者也
　　沈啓南才情洒落见于所作画上题语想其一时满志气酣神纵不自知其工也如题画燕云今年见新燕犹是去年见主人头发白转多只有乌衣不曽变年去年来来不差分明认得主人家柴门大开风满屋飞出飞入随杨花君不见相国门前车马塞一朝去相车马寂车马寂草萋萋燕子还来梁上栖又云嵗嵗年年喜见叅新泥重把旧巢添五陵世异谁华屋百姓家贫我草檐飞对对语喃喃杏花捎落午风恬东家阿媛心撩乱一月红楼不卷帘又其赋帘影一诗云谁放春云下曲琼一重薄隔万重情珠光荡日花无语疎影通风笑有声外面令人倍惆怅里边容眼自分明知无縁分难轻入敢与杨花燕子争情思骀宕如少年不自持者夷考公生平笃行乃知是广平梅花耳
　　赵仲穆越山图云临髙尚书者峯峦泼翠云气鬰浡倐敛倐开乍近乍逺上下作数十层出没意非不华妙缣素亦旧但絶无髙赵二公法余直断以为元人不知谁何之作耳玉雪坡老人番阳周伯温诗曰浙江春水满东岸尽青山旭日明旌棨晴云拥髻鬟柯亭林倚塔秦望石迷关一曲何时遂开图漫破顔沈石田塡唐多令一词云江尽正分吴山多绕越都一望中还见重湖昔日覇图何在者空云树烟芜遥指废台孤论兴亡一轨迨如今仍似姑苏剰与后人传作画王孙曽有伤无慈谿张鈇塡念奴娇词云浙江东岸是越王勾践旧时封国甞胆卧薪成底事唯有荒台凝碧万壑争流千岩竞秀宛宛无今昔兎葵燕麦中间多少遗迹遥想东晋风流兰亭修褉空自留残墨何用登临伤往事堪笑衰毛白且覔扁舟贺家湖上载酒寻春色季眞归后四明还有狂客
　　王履吉书法欧虞风神奕奕诗工古选絶无凡调然未尝以画名也余近得见一幅散笔翛洒实兼大痴云林两家韵度乃知髙流胷中未易窥测其题句云髙树覆清溪松亭延落照为问京华人欲返思鲈棹欵云秋日仿云林笔意因有所懐赋此文文水题云履吉不以画名此幅乃偶然兴到随笔防染耳然深得大痴云林墨外之趣可见髙人胷中无所不能从伯谷斋头见之为之心热谨题数字于上
　　赵彛斋与皇甫表论冩墨竹而尤其胷中无诗又云何况髙束李杜编江湖竞买新诗读以新诗味薄读之终不能壮人懐抱于冩竹萧洒振防之韵无以助发耳
　　彛斋为许梅谷作冩梅诗云浓冩花枝淡冩梢鳞皴老干墨微焦笔分三剔攅成瓣珠晕一圆工防椒糁缀蜂须凝醉靥穏拖防尾曵长条尽吹心侧风初急犹把枝埋雪半消松竹衬时明掩映水波浮处见飘飖黄昏时笼明月清浅谿山长短桥閙里相挨如有意静中背立见无笔端的厯明非画轴上纵横不是描顿觉坐成春盎盎因思行过雨萧萧从头总是杨汤法下功夫岂一朝此诗冩梅彀率并其神圣工巧可谓一一具备矣在人熟叅之耳顾余犹谓冩梅花在取格简淡孤髙梅之格也
　　李息斋为吴兴别驾喜冩墨竹用文与可法动笔鬰然非凉薄者可窥余得其一幅作老本二尺丛篠拥之叶皆焦墨所成畧不露罅而神韵变动眞奇作也赵松雪竹法疎逸与公殊调然亦雅重公其题此幅云李侯冩竹有清气满纸墨光浮翠筠萧郎已逺丹渊死欲冩此君惟此人
　　元赵善长原山水雄丽可鴈行叔明其墨竹尤得简贵一法尝作过墙一拖枝上下不数叶而风中轩簸之态欲絶有竹泉者题之曰丛枝萧散折钗股老叶参差金错刀酒醒夜半起长啸月满空庭堕凤毛沈石田一絶云青鸾有尾不可割飞过犹余五尺强借得庭前夜来月倒描一影在东墙
　　元郭畀字天锡为无闻老禅冩丛篠于古桧之根桧横挺一秃干千力万气如夜叉臂竒作也
　　柯九思题赵魏公竹石云石如飞白竹如籕冩竹原于八法同此论笔法之妙耳然合之东坡先有成竹力追所见如兎起鹘落则神气所奄笔法又不足言矣
　　柯九思冩竹必傧以古木烟梢霜樾森然与丛篠相暎亦有奇趣黄鹤山樵一幅四面皆竹而古木处中名曰铁网瑚世甚珍之
　　尝见石本王维竹一竿画竹之全体不为披拂颤撼之势而洒然之韵自在
　　终日处乔松修竹之下未必能冩松与竹穷山倾崖乱松之坞祖干孙枝纵横交倚而后松之态毕献矣荒江之濵沙砾之地丛篠生焉多而不删孤而不益偃抑欹直各任其天而后竹无遁姿矣此厩马万疋作曹将军粉本自有超然领会处故也
　　新莽以方士苏乐言起八风台于宫中顺风作液汤种五粱禾于殿中先煑鹤髊瑇犀玉二十余物渍种计粟斛成一金此黄帝糓仙之术唐相文饶用金玉八宝煑汤饮而弃其滓言久服可长生此皆冨贵已极而横作仙想者宁知仙经所云金浆玉液乃其自身华池所生必絶荤血烟火而后可致耶
　　梅花在疎林秀石边如王谢支许同入山阴丘壑其暎绮疏香箔则道蕴内庭吟絮令芬砚席摛辞野店溪桥陶元亮逺社闻钟铜瓶竹几卓临卭垆边促膝得风则列御冦之扬裾着雨则郭林宗之折角雪中髙袁安之卧霞外澹樊女之妆总之韵格超奇秀入神骨比之人伦但取胜流不容以男女老少及方内外论也
　　又见王履吉画一扇仿子久笔苍秀老成不让徴仲自题云逺岸疎林斜日外春风碧水草堂前匡庐突兀开屏障坐看银河一道悬履吉短年借令得如待诏大耋安知不更挥洒大幅留人间乎
　　蔡林屋行狎书遒美有逸韵诗亦清切余尝见其书鹿饮泉诗云老夫倦茅屋五日头不沐侵晨东家子邀我看新竹东风吹梅落忽见烧痕緑上山云推人下山泉蹑足苍防剥古粟白羊窜深谷丹灶虽生苔紫岩尚堪宿渺渺人世间千载见遗防当时僧不到今日吏催促但恐有髙节无处寄松菊七十二防青对酒一匊
　　陆务观会稽志载吴説传朋防阎立本画萧翼赚兰亭图云书生意气扬扬有自得之色老僧口张不呿有失志之态执事二人其一嘘气上咈者其状如生非善冩貌驰誉丹青者不能办此上有三印其一内合同印其一大章漫灭难辨皆印以朱其一集贤院图书印印以墨朱久则渝以故唐人间以墨印如王涯小章李德裕赞皇印皆印以墨此图江南内库所藏簮顶古玉轴犹是故物太宗皇帝初定江南以兵部员外杨克逊知升州时江南内府物封识如故克逊不敢啓封具以闻太宗悉以赐之此图居第一品克逊蔡人宝此物传五世以归其子壻周氏周氏传再世其孙谷藏之甚秘梁师成请以礼部牒易之不与后经扰攘谷将逺适以与同郡谢伋伋至建康为郡守赵明诚所借不还绍兴元年七月望有防此轴货于钱塘者郡人吴説得之后见谢伋言旧有大牙籖后主亲题刻其上云上品画萧翼籖今不存此画宜归太宗御府而久落人间疑非所当宝有者説记此画常熟杨仪得之京师文徴仲防之曰杨君梦羽得唐阎立本所画萧翼赚兰亭图虽已渝敝而精神犹存其笔画秀润有非近时名家所能者顾无题识可证他日阅会稽志见吴传朋防语其所记印章及古玉轴悉与此合因为録于卷尾定为阎笔无疑嘉靖十九年嵗在庚子十一月朔长洲文徴明书时年七十有一矣又七桧山房录曰按传朋曰此幅为郡人谢伋得于周谷伋至建康为郡守赵明诚所有绍兴元年有防此卷货于钱塘郡人吴説得之传授次第追述甚明他日又见李易安所撰金石録序云绍兴辛亥春三月赴越在会稽卜移钟氏舍忽一夕穴壁负簏去为吴説运使贱价得之者正此图在其中也易安即明诚之妻传朋即吴説字考其年月又无差缪二人所珍爱又在此幅渭南先生收入会稽志以为美谈数百年后乃幸入余手可谓不偶然矣此即梦羽笔也后此画归赵定宇先生今又更主矣
　　唐宰相善画者不独阎立本贞元中又有杨炎尝为卢黄门图松石障云物移动功叅造化卢厯世宝之
　　王绍宗曰鄙人于书翰无深功由水墨积习恒精心率意虚神静思以取之又曰虞七亦不临冩但心凖目想而已竹懒曰此非无临摹乃沉精之极力索于平时而神追于笔下耳
　　西蜀道士张素卿因孟昶生日进八仙图八仙者李耳容成董仲舒张道陵严君平李八百长夀葛永璝也














　　六研斋笔记卷二
<子部,杂家类,杂说之属,六研斋笔记>
　　钦定四库全书
　　六研斋笔记卷三　　　　明　李日华　撰
　　涓子住世二千八百年着琴心三篇又天地人经四十八篇
　　涓子周游名山看望八海展转六合无所羁束守形思真二千八百年实乐中仙不求闻达一朝被召上补天位为之惆怅絶气
　　薛旅爱啸音鳯响之弹徽声感神故神不坠落右英王夫人告许长史消磨之愈疾仙真并呼药为消磨也
　　紫防夫人论书云灵笔真手初不敢下交于肉人小有天王王褒云黄赤之道混气之法是张陵施化为种子之一术耳浊生之下道坏真霄之正气也
　　三茅保命君告许侯金陵水色白都不学道居其土饮其水亦令人夀考是金津润液之所溉
　　中茅山山岭独高防司命君埋西胡玉门丹砂六千金于此山深二丈许埳上四面有小盘石镇其上其山左右当水下流皆赤色饮之益人
　　句曲山腹内空虚谓之洞台仙府智者大师住天台常顾众云俟三国为一即有一大势人为立寺寺立而国清矣后隋文统一炀帝造寺赐额国清符其语也
　　隋僧吉藏安息人止会稽嘉祥寺疏请智觊讲法华经称呉州会稽县又范晔任延传云延会稽都尉上任先询延陵季子墓今延陵在金坛丹阳间可见古会稽即呉地也
　　庾肩吾赉梨启云睢阳东苑子围三尺新丰箭谷枝悬六觔余在中州唯郑州有六觔棃
　　吴均与朱元思书云自富阳至桐庐一百许里竒山异水天下独絶水皆缥碧干丈见底游鱼细石直视无碍急湍似箭猛浪若奔夹岸高山皆生寒树负势兢上互相轩邈争高直指千百成峰众水激石泠泠作响好鸟相鸣嘤嘤成韵蝉则千啭不穷猿则百呌无絶鸢飞戾天者望峰息心经纶世务者窥谷忘返横柯上蔽在昼犹昏疎条交暎有时见日
　　梁武帝与陶景论书云逸少迹无甚极细书乐毅论乃防粗健恐非真迹景亦云乐毅论极劲利而非甚用意故有坏字
　　南朝呼笔四管为一牀
　　石一名紫一名紫一名决明即脚也春而吐葩有类草种
　　东坡手钩石鼓文一本篆籀特全音释具备逺胜潘迪薛尚功郑樵所录
　　阮氏七畧记张僧繇有山海图图山海经也
　　墨子曰诵诗三百弦诗三百舞诗三百
　　班固人物表以嫪毐与于陵仲子同居中下等一极清一极秽比而同之岂亦恶矫之甚耶
　　扬补之子云之后极擅词学有逃禅老人词一卷其写梅特以寄意然亦妙絶秦桧求之不与杨升庵先生云请看麝煤鼠尾外犹有玉佩琼琚词
　　唐刘賔客集有题棼丝瀑诗得句云含晕迎初旭翻光破夕曛余波绕石去碎响隔溪闻棼丝言喷绕如乱丝也命名亦妙
　　刘句又有桃花裙色艶桐子药丸成七言眼前名利同春梦醉里风情敌少年又三花秀色通书幌十字春波绕宅墙
　　唐李咸用研诗云连澌光比镜囚墨腻于防囚墨二字竒
　　佩鱼始唐永徽二年以鲤为李也武后天授二年改佩以为武也
　　皇象曰虽见草漫漫落落宜得精豪菀笔委曲宛转不叛散者纸当得滑密不沾汚者墨又须多胶绀黝者加逸豫之余手调适而心佳娯正可以小展
　　荩染朱之草忠荩即是忠赤
　　今人知有四方二十八宿而不知有中宿然石氏星经云中宫黄帝其精为黄龙为轩辕首枕星张尾挂栁井体暎三台司四季司中岳司中土黄河江汉淮济之水司黄帝之子孙司倮虫三百六十则固有所谓中宿也
　　精字气字皆从米是精气资于米也辟谷以希长生何哉顾道书气作炁以为先天之物别于后天则又有防防在也
　　元朱万初墨纯用松烟葢取二三百年摧朽之余精英之不可泯者非常松也虞奎章赠之诗云霜雪摧残涧壑非深根千嵗斧斤违寸心不逐飞烟化还作云绕紫防仇池笔记云真松煤逺烟自有龙麝气
　　郭熙不独善画亦工塑壁令圬者以手抢泥成凸干则以墨随其形迹晕成峰峦林谷加之人物楼阁宛然天成谓之影壁
　　海蟾弟子山元翁号碧天高邮魏景得其道著书万余言名太冲子太冲子曰道者盗也释者识也盗天地阴阳之机谓之盗识万物之理谓之释甚矣人心之神也虽造化亦无加焉今夫天地之生物煦之以阳肃之以阴然后乃成人心则不然一举而物已生矣一举而物已生者即所谓愧而生汗羡而生涎淫而生精悲而生泪之谓也
　　酿酒必以糯其品非一粒长而酿酒多者曰金钗糯色白而性软五月种十月熟曰羊脂糯芒长而谷多白粰四月种九月熟曰胭脂糯色斑五月种十月熟曰虎皮糯粒最长白粰有芒四月种七月熟曰赶陈糯粒大而色白芒长而熟最晚其色易变酿酒最佳曰芦黄糯粒圆白而粰黄大暑即可刈其色难变不宜于酒曰秋风糯可以代粳输官又曰谩官糯不耐风水四月种八月熟曰小娘糯芒如马鬃而赤色曰马鬃糯
　　范忠宣蓄江都王马李伯时假观摹之累日不能似但以粉牌标其旁云神妙上上品江都王马米元章就观不与言但绕屋狂呌而已
　　刘须溪过大秀洞道人鲁云窠年七十五延客坐读易堂拾炭煑泉焚香供茗明日须溪欲徃郁木道人曰香未消且住此两日了一卦气了一卦气者云窠妙语也
　　宋王齐叟者善画梅影形影相值毫厘不差又作万荷图状极纤细生意各殊
　　唐掌禹锡编证类本草方术之精者然又能诗有句云风定落花深一寸日髙啼鸟度千声
　　宋宣和三年正月廿四日方腊将七佛者引众十万攻秀州统军王子武聚兵与州民登城固守属大兵至开门表里合击斩首九千筑京观五贼退据杭
　　康棣字子华学画于松雪公得其华润森郁之趣余有其秋山行旅一帧仿郭河阳者子华又善诗有味外味稿
　　兰亭刻宋理宗集成一百十七本裭为十册内有安吉古苔真草本霅断石本刘无言临本赵菊坡本此四本俱在吴兴其他又有沈存中家楮抚本赵子昂十三跋本赵子固覆水本独孤僧靳借本
　　文衡山先生洗儿诗年二十有八时所作也为治丁巳第不知所举儿是夀承否人传夀承前生乃一绘士在宜兴画一土神庙壁未竟而卒托生文家前所未了之壁耿耿在念后偶过庙遂为了之顾夀承自擅书名世不见其画夀承临终时呓语作衡老状云天曹发下许多诰轴徴书甚急须大郎去一助借令果有之则翰墨文人断然自为一流出入瑶阶宝地为玉霄侍书之职不浪随五浊辘轳也洗儿诗云三十相将始洗儿百年回首即非迟祖书敢谓今堪托父道方慙我未知愿鲁难凭苏子论胜无聊咏乐天诗人间切事唯应此对客那无酒一巵又云春风一笑锦绷儿共道头颅较我竒门户闗心能不喜贤愚有命可容期百年正赖培来乆万事谁言足自兹五十老亲遗世网从今多是弄孙时
　　僧恵崇人知其绘事精妙超凡不知诗句亦清逺有氷雪松霞之韵尝作句图书其所最得意如岭暮春猿急江寒白鸟稀掩门青桂老出定白髭长鸟归杉堕雪僧定石沈云空潭闻鹿饮疎树见僧行磬断虫声出峰回鹤影沈防霜衣上积残月马前低移家临丑石租地得灵泉残月楚山晓孤烟江庙春松风吹髪乱岩溜溅碁寒云残僧扫石风动鹤归松禽寒时动竹露重忽翻荷野人传相鹤山吏学弹琴地遥羣马小天濶一雕平
　　王安国作诗好用酒楼字尝谓呉防厚曰子诗有几酒楼吴曰有二酒楼其一夜泊寻阳宿酒楼琵琶亭畔荻花秋云沈鸟没事已徃月白风清江自流其二若耶溪畔醉秋风猎猎船旗照水红后夜钱唐酒楼上梦魂应绕浙江东安国曰足矣然不如钱昭度长忆钱唐江上望酒楼人散雨丝丝更有情味
　　钱明逸每宿戒必诘其谒者是吃酒是筵席客无数一巡酒一味食筵席也客不过三五人酒数斗甆盏一只青盐数粒借地而坐终日不交一言恐当酒气也不食恐分酒地也翌日问其旨否徃徃不知志不在味也终日倾注无涓滴挥洒始可谓之酒徒是名吃酒其视揖让饮酒如牢狱耳
　　本草着糯米为稻米累朝释略千言无一字言堪酿酒者正如魏史钟繇传不言其工书也
　　马仲涂家藏蔡忠恵书金花牋十六幅每幅四字玩其波画令人起敬题云梅三马五蔡大皇祐壬辰中春寒食前一日会饮于普照院仲涂和墨圣俞按纸君谟挥翰过南都试呈杜公欧阳九评之当防在何等马五诺我精婢润笔皆是快事张南轩跋云蔡端明此书大得顔平原浯岩有法度而不废其操纵运用妙防
　　老子道徳经有师杨真人手书张镇南本镇南即汉天师三代系师鲁魏武表为镇南将军者也所谓五千文者五千字也
　　许玉斧之子黄民既传杨许南真经法因避乱赍入剡寄藏马朗家朗同弟罕宝秘看奉恒令有心二奴司香火一名白首一名平头洒扫拂拭室中常有神光灵气居士娄恵明先以在剡甚乐经法而扄钥严固览观无方景和元年乃出都令嘉兴殳季真启宋主勑就马家取经及经至都殳呈景和勑于华林暂开以付后堂道士陆修静
　　茅山旧志前元四十五代宗师刘大彬编句曲外史张伯雨手书刻之甚精国初燬于火
　　许掾去世后不欲显名自称幽人
　　茅山有金陵馆主殳遵祖宗阳馆主张元之皆嘉兴人张又于菌山涧上筑室以居时有白鹤来止遂名鹤台
　　秦良常洞立石颂徳李斯书文曰始皇圣徳平章山河巡狩苍川勒铭素璧其文埋地不显于世
　　宋政和初道士庄慎质发陶隐居丹井得一圆研径九寸许列十一趾涤之朱色烂然旁有丹一粒如芡实取之辄堕井中
　　宋元祐中有中贵罗淳一者学道华阳意隐居之藏有丹砂异书一日穴墓唯铁绳悬一空棺内有一劔并盂镜各一而已其圹甃环绕相次成文曰华阳隐居幽馆胜力菩萨舍身释迦佛陀弟子太上道君之臣修上乗之六道【缺三字】之三真憩灵岳以逶迤游太空以栖神书迹神妙是隐居手书墓既开遂摹此文以传元祐六年林希子中所传如此迹未得见
　　女仙张防子常服雾气云雾者是山泽水火之华金石盈气服之能散形入空与云雾合体
　　葛洪第三子善画常于雪中就翟希真家素壁上图三人一白鹿二树一药笈二人手执芝一似采药之状树似松栢皆傍幽岩为风雨所败枯朽之状不知何意
　　宋常州天庆观道士傅霄善书尤精古亦字子昂右军书千古絶技然在梁时尚受人排抑如陶隐居所评乐毅论极劲健而非甚用意太师箴大雅吟用意甚至更成拘束
　　张伯雨内名嗣真号贞居所着有外史山居集三卷碧岩防录二卷寻山志十五卷余尝手抄其涧阿诗稿二卷又得购藏其小楷手迹二方每一展舒觉松云雪瀑之气爽然逼人真仙品也虞道园寄伯雨诗云独抱长镵管白云琴心谁录内篇文清斋三日秋仍痩徧礼羣真夜每分石记恐妨尘外事山经聊许世人闻已从司马求真箓更为通章九老君伯酬道园诗云一圅真箓是遗书想为焚香谢紫虚海上安期分食枣人间长史合县车泥丸日月存恩否华葢烟岚笔扎余絶叹清诗不埋没解随霜叶堕山居
　　茅山诗多矣唯宋杨至质七言一律独备山中典故非虚语者而句自雄蒨云玉胏空浮己字山五门不锁洞天寛紫花可饵秋寻术红焰难埋夜见丹画得一牛方水草飞来三鹄各峰峦仙踪寂寞高风逺谁为先生指额瘢
　　郭熙言画山水数百里间必有精神聚防乃足画散地不足画也
　　黄华老人刻云溪堂法帖有李赞皇真迹
　　传灯录载僧问多福院长老曰如何是多福一丛竹多福曰一茎两茎斜曰不会曰三茎四茎曲余家藏梅花道人一叶竹题云谁云古多福三茎四茎曲凉阴生研池清风满淇澳观者不解其语不知沙弥引此一则公案真以画説法者也
　　天目山神形如白鹿每嵗五月与震泽龙会多暴风雨杭烟霞洞僧雄鉴号瘦石善画
　　杭北闗大觉寺有东坡鼎赵松雪书十可轩参寥书觉路二大字杭安溪大遮山东明寺有建文君遗像想从亡诸臣所潜留也
　　中峰禅师是无门洞法师慧开道人再来
　　杭州北山玉泉院池水曽置局作纸甚佳以扰民寻罢上天竺藏戴文进十八罗汉像余儿时犹及见下竺有王叔明画壁保叔塔院有叔明画海天落照图在左壁上层然皆剥落矣今乃絶踪
　　宋杭广化院僧了性精医善草书东坡为作六观堂老人草书歌曰物生有象乃有滋梦幻无根成斯须方其梦时了非无泡影一失俯仰殊清露未晞电已驱此灭灭尽乃真吾云如死灰实不枯逢场作戏三昩俱化身为医忘其躯草书须学聊自娱落笔已唤周越奴苍鼠奋髯饮松腴剡藤玉版开雪肤游龙天飞万人呼莫作羞澁羊氏姝
　　苏子瞻宝成院赏牡丹诗云春风小院却来时壁间唯见使君诗应问使君何防去凭君説与春风知年年嵗嵗何穷已花似去年人老矣去年崔防若重来前度刘郎在千里诗镵石壁笔法甚遒
　　武林潮鸣寺有宋思陵赐统制刘汉臣诗云野寺参差落涨痕疎林欹倒露霜根扁舟一棹向何防家在江南黄叶村此苏子瞻句也起句第二字是水字今只改一寺字遂掩而有之思陵博雅断不如是当由一时在寺中偶御笔书之遂以赐刘而寺中欲假以为重乃改字勒石以侈荣观耳不然岂子瞻以诗得罪易世之后犹没其警句竟充支赐之用耶一笑
　　王仲山先生画极苍古曽见其看泉图一帧题句云幽泉未出山潜与元气结霏霏散为云谷口薜衣湿
　　石田草草拾片纸作春社醉归图一老傲兀牛背有天际想牛止露角身毛俱渴笔拖就弥有神气题句云老夫自是骑牛汉一蓑一笠春江岸白髪生来七十年落日青山牛背看酷怜牛背稳于车社饮陶陶夜到家村中无虎豚犬閙平地小径穿桑麻也无汉书挂牛角聊挂一壶春酒浊南山白石不必歌功名富贵如云薄成化己巳沈周
　　姜太常立纲世传其楷法严整未尝知其善画余偶得其一帧萧疎耸秀全以黄鹤山樵为宗特笔意稍未化耳题句云功名已见绣为衫万里青云入笑谭囘首九峰天际碧可能无梦到江南
　　倪云林写寒梢二树又一小虬松低峦一层露白见沙影下层浅濑砂砾极荒寒之趣题云寓馆风雨秋闲门草苔蘙怀人思奋飞携书此留滞玉琴和幽吟竹牖聊静憩八月二日写懒瓉
　　又一帧写疎林逺岫题云已从沤鸟狎云深老我无机似汉阴采采菊花犹满地萧萧霜髪不胜簮南游阻絶伤多垒北望艰危折寸心家在呉淞江水上清猿啼防有枫林
　　癸丑七月既望子素徴君以此索画因写以赠十八日瓒
　　顔鲁公饵道士陶八八刀圭碧霞丹自此不衰陶云公于七十后有大厄当会我于罗浮山卢杞陷公遣使李希烈行至泛水遇陶曰吉吉指嵩少而去公死贼中启棺状如金色爪髪俱长如生人葢尸解云
　　吴兴向氏宋时三世好古多蓄法书名画古器有名明者为嘉兴推官騃而诞长城人刘暄字渊道以计取其籍献之贾似道遂按图尽索之皆六朝神品弁阳老人周密曽至其家杰阁五间悉贮书画竒玩佳砚百余古玉印数十盒有雪白灵璧石高数尺卧沙水道悉具而声尤清越景定间其祖若水墓为贼所发棺上有一槅所贮皆平日所爱法书名画也多为尸气所蚀惜哉
　　今世以白衣冠为讳考古惟战国燕丹送荆卿入秦渡易水送者皆白衣冠葢白者金色所以助兵气非为哀丧而然也隋志宋齐之间天子燕私着白高帽士庶以乌太子在上省则以乌在永福省则白纱隋时以白防通庆吊之服国子生亦服白纱巾晋着白接防窦萃白谱曰接防巾也南齐垣崇祖守夀春着白纱绢帽肩舆上城人以为怪乐府白苎词曰质如轻云色如银制以为袍余作巾唐六典天子服有白纱帽其下服裙襦韈皆以白世传明皇幸蜀图山谷间老叟皆着白巾或云为诸葛武侯服此不知古今者也
　　元僧仁一初隐富阳妙智寺杨廉夫与之善廉夫铁篴惟一初能吹杨赠之诗云一初阇黎诸法解吹得道人双剑箫大道不知宗北秀看山直欲尽南条
　　新城县有咽水洞人至洞口揖曰请仙官恩泽即洞中閧閧作声喷出泉水鱼鰕亦随水跳跃人又揖曰水足矣随复返流而洞外田万畆借此灌溉无乏有邑令范姓者徃观鸣锣放炮揖之不应令怒诃责里胥妄报晚宿旁寺梦有黄衣白首数老人来见曰吾皆秦人也避乱至此不识汉官威仪畏闻车马声故潜伏不动明府何责于里胥耶不然请姑留再试之范哓复请水流如故此元人记录语也晋人桃源避秦事正言其上世来此传流子孙不与外通耳今乃云仙官主司泉源施噏任意又能见梦于令何其幻耶岂又有一种避秦人能服饵得道如采药毛女类耶
　　润州鹤林寺以米元章为伽蓝杭梵天讲寺以苏东坡为伽蓝证果于翰墨文章者何患无香火地哉
　　径山明大禅禅师秀州人
　　胜果寺无着禅师名文喜嘉兴朱氏子又僧浄梵嘉禾人姓笪氏
　　石田绫地傅色山水笔意仿董源极雄秀苕客持来议易余雪卵研已而不果然此帧耿耿常在余怀也石田书所作春归曲于上方云今朝三月三十日问春果是明日归春归当向何防去春亦不言花乱飞东家蝴蝶已无赖强逐游丝扬落晖青楼粉暗女子嫁朱门鸟啼賔客稀春一去万事非临岐更把一巵酒愁见墙头梅子肥退之以呉绫索作傅采山水残红绿阴偶似春暮因省去嵗山行作春归曲一篇乃填空方以实其景退之勿讶其现成也己亥沈周
　　米元晖大姚村图澄心堂纸所画墨树三攅屋四五间云气与冈阜相抱四面空濶皆水石角防作逺峦以大姚在太湖中故也米有自题句云广文当日官虽冷可奈才名振世何他日君家须炙手而今聊复雀堪罗老来尚喜管城子更爱好山江上青武林秋高晓欲雨正若此画青冥冥三茅别有洞中天我欲居山屏世缘累行积功多悦气玉宸欣有地行仙绍兴戊午季春十一日书于大姚五湖田舍元晖
　　此卷元时为王云浦者所得已失之又复得因手题云大姚去姑苏城南三十里临诸江湖江则呉淞江姚城江白蚬江小龙江湖则陈湖叶宅湖车坊漾独墅淹大姚地可百畆浮诸水之间有小山高不满数丈上有古刹依山之颠曰文殊院正殿有文殊坐狮子像甚竒古周围有深渠数匝乃诵经行道之迹也唐宋名公留题甚多皆刻石以置于壁间米南宫弟兄尝游于此其地旧址犹可考余别业数椽在笠泽姚澄江之北与大姚隔小龙江相望咫尺时复徃来焉至正甲申余在燕京忽得此卷因拾以归呉丙申之变余避地入闽丁酉归家业一空而此卷仅存戊申呉复兵燹余流离濠梁己酉复归田里故居浮荡荒榛瓦砾不堪举目又复得此卷于野人家事物之遇岂偶然哉辛亥秋七月暇日展卷太息用识于后以纪嵗月云尔云浦道人
　　倪元镇有次韵诗云喟然防也宜吾与不利虞兮奈若何鸿鴈欲来风嫋嫋庭前树子落娑罗呉淞江只葡萄绿林屋山仍缥缈青説与弋人何慕我高飞鸿鹄各冥冥大姚湖水自生烟长物都除絶世缘笙鹤不为归鹤怨王仙真是胜丁仙云浦老人乱后复得此卷感慨今昔观其题可见辛亥八月来谒云浦出以见示戏走笔追和米公三诗以写怀云倪瓉国初此卷入沈汝融家有诸公题咏
　　吾昔风流闻米老沈家今日覩真形千金散尽还来复此幅君须比四灵成化癸巳正月廿四日偶得观沈氏所藏米老书画不觉神情清畅故赋此以致景仰之意泾徐源题
　　米敷文既游清都遗迹之在人间者日少至若貌江山之胜槩发词藻之精英翰墨淋漓聚成卷轴者则又加少矣此卷其易得耶王云浦再失而再获之所以为至喜耳然万有无常竟又归诸沈氏沈氏世为良医而日章尤知玩古尝缔余交今亡矣子出以徴题见之令人凄断洪武庚午二月澹如王行嵗癸巳余得观米敷文真迹后十年癸夘奸人乗时射利搜索竒玩至以进献托名骚扰一境而沈氏故物遂去矣未几奸人败露明正典刑而此卷不知竟落何手汝融痛惜故物乃以所尝录卷中稿请予重书一过葢覩影思形之意呜呼物理有聚散故苏子有云烟过眼之论然则亦何用深惜也哉后二嵗孟夏朔旦源在怀贤楼再识
　　成化年有王者挟中人以检括进奉为名此卷掠去沈石田追忆补图气韵亦雄浑自恣譬稧帖之有唐临亦天地间罕物也
　　小米大姚村图澄心堂纸所作诗句藻逸书画遒润得乃父风不易得之物为吾苏沈汝融氏之世藏成化末王刮货江东此卷属其鹰攫汝融日惄若废饮食者以余尝观求追写其所记忆久亦付之茫然矣近过徐甥出元晖大行书三诗即其副本耳遂临一过复漫补此图归汝融始塞其意且谓之曰物之聚散自有数正不使人容心其间譬之此卷在王云浦所两得两失而转至子家子家方一失已安知他日不复得乎余请以拙恶为死马骨以媒之治壬子九日长州沈周跋
　　大姚山水如故固不改其真彼元晖之陈迹沈君既不足恋而石田所仿更得其似且有似人之喜矣元晖有女弟家大姚故常徃来其地诗画所由以作葢今陈大理汝玉亦尝得其二幅上有题识是以知之呉寛
　　米氏父子本襄阳人而寓居呉中昔张句曲传海岳翁云其晚年爱润州山水之胜乃卜居北固及观海岳表吾乡朱乐圃墓云余昔居郡与先生游此可见其久寓于呉而女因嫁大姚敷文大姚村图所为作也作宋史者直云呉人而后之论撰者遂以为呉县人胥失之矣庚申十月廿一日观石翁临敷文本偶题呉都穆
　　元晖大姚村图于吾苏大有闗渉王云浦之获自燕京再徙沈氏为吴中光贲者葢又百年是宜永镇兹土不复他适可也何神物不防竟取检括之厄使其果得登清都入左藏则亦不失为此物之幸然今又不知流落人间何许也汝融昔藏家时有人以米三十斛求售不许而竟为乌有其痛惜之情自不可释然石翁临本宛然故吾虽一再传写亦如梅花照水格度具存使人观之更有想像不尽之余味然则旧物之存不存可无恨也汝融自失此以来叹惋累年可谓好古之笃者姑以此慰之南峰山人杨循吉沈氏藏石田先生所榻大姚村图歌重山凝逺阴江云暎林湿淋漓六尺素满手泼秋色糢糊似是溟海图何乃目之曰五湖图穷更闻清响接百颗歴歴骊龙珠米家风流照眼新细玩始知身外身虎头能传阿堵物虎贲尚入中郎神当时得失属王郎迩来又复迁东阳得耶失耶孰主张茫茫宇宙悲弓亡神物不可久静防能走四海生晖光奎宫玉府眇何许梦寐似闻归故乡五湖田舍清风逺元晖睂目不可见呜呼元晖睂目不可见五湖之水清如练治六年八月一日祝允明
　　春空沈云山有无眼明见此姚江图图穷烂熳得题字照人百颗骊龙珠平生雅识敷文书绍兴嵗月仍不诬岂知尤物能媒祸茧纸兰庭已非故石翁信是学行人能使邯郸还故歩忆昔憸人贿为囿渎财更假狂阉手千里竒珍归检括故家世物那容守沈氏藏兹二百年一朝掣去心芒然谁言物聚必有散手泽相闗常累叹未能一笑付亡弓且喜百年还旧观岂余钝眼错顔标抵掌真成孙叔敖区区不独形模在更收风骨骊黄外一时防笔迥通神故应小米是前身从来艺事闗人品敢谓今人非古人后学文徴明题
　　竹懒曰米元章画余尝见维摩诘王右军及天女诸像如春蚕吐丝虚无缥缈之极所谓不令一笔入吴生者又见其着色细润山水如王右丞李营丘者又见其写松枝针鬛纤劲可数而偃仰取态者皆精工入防无一毫自恣若世人所指称米画特其泼墨一种耳然其用意亦自有别苍辣者以峭蒨取竒绵聨者以起伏尽态大都写意中出没或然或不然之趣耳元晖虽祖家法神而明之不尽拘涂辙较南宫务加明秀时于峭蒨之下或厚培其基绵聨之中或独据其胜余所见海岱楼清淮羣峰诸图及余购藏姚山秋霁图断乎蓝田营丘一派非家山也此大姚山图余不得见见石田本微参其神盖于滃蒙大水寥廓太虚中闪出孤云片雨衔抱树石而独徃所以气象竒妙耳良工心苦可令俗子漫议耶
　　雪舟僧喜藏云林画暇日出观余得一一录其题语时一玩之以当过屠之嚼其一赠陈云洲
　　我爱陈君贤父子逺将舟楫寄孤村三薫三沐敬爱客能述能承慈孝门水影云容归画笥松醪术酒泻陶尊淹留竟日无尘杂坐受凉风汀树根十六日为明逺戏写并诗
　　太丘遗泽被诸孙东蔡深居雨外村浊水牟尼因见地好山罨画政当门得钱赛买书千卷留客时沽酒一尊名利区区等春梦贪夫未觉古槐根曲江老人喜云林之画与诗不徒作盖其人之贤故次其韵以发清赏许元白
　　云洲隐者元龙裔家住吴淞江上村九朶峰高云绕屋百花洲近水迎门焚香对月弹琴谱投辖留人醉酒尊长欲乗风到蓬岛相寻山老问天根嘉言次韵赠云洲生
　　又一幅赠郯九成
　　吴山春雨浄江渚暮潮平解缆欣初霁开帆已到城郯君有高趣尊酒慰闲情醉吐真丘壑毫端一笑成郯君九成每见辄求作画至正五年二月八日泊舟江渚而九成出素纸苦徴画时已惫甚只得勉应请大痴老师见之必大笑也戏墨重看十七年阖闾楼阁荡飞烟简村兰若风波外坐对湖山一启轩辛亥十一月九日云林子复览因题
　　又一幅浦城春色
　　逊学亲契其先世居闽之浦城为写浦城春色图并赋诗云七闽岚翠合山势浦城高春霭浮青壁晴曛醉碧桃吟猿俦木客飞瀑乱松涛梦入千峰云霄一羽毛倪瓉甲寅二月
　　又一幅赠寓斋先生
　　渚蒲岸栁望秋零桂树悬香月影清野水浮舟归未得酒杯到手句还成云松眠鹤梦方逺露草寒蛩鸣不平南郭先生黙久时收歌咏写闲情瓉为寓斋先生画并赋
　　竹懒曰倪元镇书学杨义和黄素黄庭诗清逺真率画宗营丘萧条简澹则所自出生平极敬张句曲杨铁崖黄子久必云大痴老师同时吴仲圭深隐卜肆王叔明高卧黄鹤峯徃来既简声气稍疎有谐谑防必曰王未梦见也而梅花庵曽未齿及要之此四老人自是胜国一时巨老同得曹溪一滴水各自开堂説法照曜千古者也有友人欲编云林诗集托以采拾故余遇即录之
　　王叔明仿董北苑风雨萧寺图气韵掀簸物象俱备不知较北苑所作相去几何顾叔明自是写图手逺近位置歴然不为山林烟霭之所汩没余又见其为陶宗仪写南村图鳬鸭猫犬纺车舂确家人器具一一毕备若子久浑厚云林疎简虽各极所擅而施之图似终逊黄鹤矣元云间沈良者题曰墨云拥高山顷刻风雨至划然海潮声草木争偃地旷野少人行山僧独归去衲衣尽沾湿敲户何急事仓皇前村民乗屋一何亟一婢已抱瓮一妇更持器重茅惜被卷破屋家所寄戴笠者渔郎理网屈双臂老翁若望家担物终不弃陆走尚甚危水行可无畏前溪风雨恶篙折水流驶行者当蚤归居者不豫备北苑为此图黄鹤师其意想见晚来晴云浄山横翠始信翣时间真宰特相戏予家有董北苑风雨萧寺图是思陵所题笔法高古精絶叔明相访出以示之称赏不置予辄以赠之叔明为临此卷予展赏题此俚言时至正庚寅秋七夕次日也华溪沈良俞焯题云郎娘屋破葺茅茨风雨谿山树欲飞出世不知休歇去缁郎何事始知归俞焯题于都城寓舍张逺题云吾师一峰道人曽有模董元风雨萧寺图今见此可谓双劔神物须合子中其藏之以俟云间张逺竹懒曰余憾不得见一峰作合参两家笔法
　　元有两闲闲吴闲闲名全节系羽流赵闲闲名秉文官禁近或云金正大间人俱善书法有辞藻而赵尤横溢余得其擘窠书自作和东坡赤璧词稿雄快震动有渴骥怒猊之势而词亦壮伟不羁视大江东去信在伯仲间可谓词翰两絶者词曰清光一片问苍苍桂影其中何物一叶扁舟波万顷四顾粘天无璧叩枻长歌姮娥欲下万里挥冰雪京尘千丈可能容此人杰囘首赤璧矶边骑鲸人去几度山花发澹澹长空千古梦只有归鸿明灭我欲乗云从公归去散此麒麟髪三山安在玉箫吹断明月正大五年重九前一日书于玉堂之署秉文元遗山题云夏口之战古今喜备道之东坡赤璧词殆戏以周郎自况也词才百许言而江山人物之胜无复余蕴宜其号乐府中絶唱闲闲公以仙语追和之非特词气放逸絶去翰墨畦畛其字画亦无媿也辛亥夏五月来太原借宿大悲僧舍田侯唐臣出此轴见示闲闲年七十有四以壬辰嵗下世今此十二日其讳日也感念畴昔怅然久之因题门生元好问谨书商挺题云东坡赤璧词闲闲公追和书于玉堂之署遗山谓坡词乐府中絶唱闲闲词为仙语题评已竟欲复何言前代风流可敬可慕遗山野史亭夜雨感怀诗云私录闗告赴求野或有取秋兔一寸毫尽力未易举栖迟私自惜忧思谁与语转展天未明幽窻响疎每读至此不觉老泪盈睫东坡之后而有闲闲闲闲之后而有遗山未卜他日知遗山者复何人耶晚生商挺敬跋
　　上海下沙镇有鹤坡或云鹤窠乃陆机养鹤防宋沈约云鹤惟鹤村出者为得地余皆凡格孙恬诗云归舟傍南坡坡树杂岚气上有胎禽巢不知育雏未
　　舜祠东庑下有杜康泉世传杜康以此泉酿酒扬子江心水与恵麓水秤之俱一升重二十四铢此水重二十三铢
　　东坡北海十二石记称登州下临大海目力所及沙门鼍矶牵牛大竹小竹凡五岛唯沙门最近兀然焦枯其余皆紫翠巉嵲出波涛中真神仙所宅也上生石芝草木皆竒伟多不识名者又多美石五采斑斓或作金色熙宁己酉嵗李天章为登守吴子野徃从之游使人入岛取石得十二株皆秀色灿然适有舶将转海至潮子野请于解公尽得十二石以归置所居嵗寒堂下近世好事能致石者多矣未有取北海而置南海者也观此记知东坡到防弄石不独米颠在无为军而已
　　东坡不独以石供参寥其在高宻又于珠玑岩下取小石如弹丸嵗久为海浪所磨莹可爱者数百枚养昌阳置盆盎作诗供慈堂老人诗曰蓬莱海上峰玉立色不改孤根捍滔天云骨有破碎阳侯杀廉角阴火发光采累累弹丸间琐细成珠琲阎浮一沤耳真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根聨络不可解傥有蟠桃生旦暮犹可待
　　丙寅闰六月郁蒸异常风雨飘迅所藏书画法帖俱不敢出曝每日与方牀竹枕取蕉阴荷气转徙防礴以消之又赖鬻古者间以舫子泊河下持杂迹来看十百中一二有足系余心者虽不成售亦得姑录其副时自玩焉有定武真搨兰亭一卷视余旧藏系一石而搨手不佳且磨泐去十之五云从新安旧姓得之跋云兰亭修稧序世相传以定武本为最佳予家所藏不过是也丙午冬予官于廷直今淮东漕王公顺伯丞于棘司每公余相与繙弄简册顺伯出其家金石刻百余古文竒字多所未见暨出兰亭本十余雠校之笔了然飞动其卓然杰出者则曰定武也顺伯夸曰行半天下所得推此今君诗所出又加顺伯之所夸安得与吾顺伯拊掌一笑共此清赏己酉长至日西昌李大性伯和又此帖入石定武才属耳石圯画蠧吾意墨本在人间殆不啻百千万本今一纸之价如拱璧寸珠逾千金而弗售岂非惧于终尽耶俯仰之间已为陈迹其可慨叹若此况稧事哉嘉定甲申中春月湖老渔定之又双井黄观于检正直舍开读数过不知吏气之汚人也嘉定改元九月一日书又题名者十余人金陵何剡霅川丁端祖东阳乔行简汴人赵崇宪东阳滕强恕睂山杨汝明三山陈贵谦富沙真徳秀嘉定庚午十月廿二日同观于羣玉堂江原张钧建安刘爚睂山任希夷晋陵薛极汉嘉薛绂庐陵胡榘祥符赵希昔嘉定辛未同观于西湖舟中
　　又宋搨本兰亭经王弇洲先生鉴定题者甚多悉录之以备参订
　　欧阳永叔尝跋兰亭谓真本已归昭陵世所传本尤多而皆不同盖唐数家所临也其真伪优劣览者当自择焉今观此刻与寻常所见者亦异永叔信矣于文传题止止斋
　　兰亭帖不问刻之精否见者无不爱玩为其流风余韵犹可挹也苏人钱良祐
　　兰亭诗序为书家六经而善本絶难得茍能彷佛其次者亦胜于学世俗书也近日吴兴赵魏公书法遍海防学者仅得其形似而古意皆无如啖蔗徒咀嚼其余全不见其味耳孤蓬倦客陈方题
　　世谓修稧帖实书法之楷正者然太宗得之以为珍玩则出萧御史之计及归昭陵虽数百年间而御史之盗名为未泯噫与温韬辈同可耻也今观此本亦未敢拟于定武恐亦定武之别派欤淮阳焦灿兰亭叙自昭陵葬后为温韬所发泯没不知所存唯留定武刻本传世尚有典刑后之好事者转相传仿翻刻则有肥本瘦本三字五字损本之异以伪杂真纵横论説去古逾逺余不谙字学景文持此卷徴余评可谓求道于盲者也诸公皆赏鉴之士既已审定仆亦确信其为善本至元六年后庚辰嵗十月望日吴江用拙道人张渊清夫时年七十又七嵗也赚书那知翼与询人人牵引説昭陵阿菟书法能参透不问行间一字僧俞焯
　　昭陵千载启古刻石已残锋芒久自灭如出拙笔端临池几人误讵识笔之完贞观赐搨本尚或传衣冠兹实兵火余分派非殊源妙用无隐迹神明当复还秘藏惧不广摹勒金石刋庶几将坠法可续后世观来者傥防持何止敌璵璠右薛道祖题修稧叙诗辛巳良月吴陈深书
　　题萧翼赚兰亭图
　　笑谈相对各欢顔那信兰亭去不还千古昭陵遗恨在忍将真本落人间檇李释若舟
　　兰亭稧事帖右军得意书也唐太宗酷爱之萧翼为时言官不能廻人主玩好之癖以计取之辩才卒以从葬昭陵辩才佛者以物留碍固为可鄙而昭陵之殉又不能免王孙之讥来者可观感焉至正七年四月十三日番阳释廷俊为景文先生题赚兰亭图帖后
　　世传兰亭茧纸已葬昭陵乃萧御史诡取僧辩才者人主之所好不当尔也文皇思以贞明治天下是必不然故余以为好事者为之若然则异日温韬之事亦佛氏所为报缘者耶此定武本也因观以及之谷生郑元善
　　字书为六艺之一前无古人后无来者兰亭帖其一也当右军燕集时书以纪一时之事初不计其传逺与否也自定武墨本散落人间孰不取法焉然以天下之广嵗月之既多无一人能及之者已徃不可见其来不可知艺之至于至善无可加矣世之坚良者莫贵于黄金白玉万毁万灭沦于瓦砾者何可胜数而此墨纸也后人宝之者则曰此吴景文家所藏某字阙某字损千载如昨日则其所谓坚良者不知几成毁矣一艺之精可传不朽况其大者乎张逊题右军真迹入昭陵后沿唐至宋举世摹本刻石不下什百虽其才情笔力非复晋人风流然犹庶几右军雄秀之气仲敏出吴君景文所藏善本弋阳樗散者李纉识
　　不知蚕客是朝绅邂逅全无一语真赚得玉书天上去老僧方识世间人梅屋道人书
　　兰亭佳者诚絶世之宝歴世逾逺则逾难得定武本余独于秘府数见之人间盖未尝见也非独定武此本世亦未易得矣仲玉尚宝之哉庐陵杨士竒题昭陵玉匣去人间定武王孙未易攀留得云仍隆准在不教惆怅忆龙顔吴郡王世贞
　　此宋榻稧帖也前有长沙李文正公题额后则元杜本郑元祐张渊陈深诸名胜及明杨文贞公跋皆许为定武佳派跋语似尚有萧翼赚兰亭图今失之矣纸色如栗玉墨如纯漆古雅可爱考之宋刻复州豫章番阳石氏诸本皆阙前会字及周邸所摹第五本结法尽同惟督防一二小不如此本乃知周邸絶爱重之与两定武禇摹赐本合为五耳莫云卿云海虞有赚兰亭图妙甚文太史鉴以为阎中令笔而稧刻不称后归赵太史汝师今春晒书见之因举以归汝师未敢遽谓延津之剑庶几中郎之虎贲耳万厯丙子王世贞题


　　六研斋笔记卷三
<子部,杂家类,杂说之属,六研斋笔记>
　　钦定四库全书
　　六研斋笔记卷四　　　　明　李日华　撰
　　书家飞白篆俱有之王僧防云飞白是八分之轻者又字有白而不飞飞而不白者唐韩晋公滉鉴古善书闻建业古壁余萧子云一萧字迁置南徐海榴堂左壁朝夕对玩后李约载以入洛特建精室藏之所谓萧斋者也宋仁宗好书以赐羣臣韩氏羣玉堂帖止镌二字今绢素遗迹不可得见矣元人好写飞白石飞白竹缥缈天成之态亦可想见若以勾白竹指为飞白则失之逺矣
　　张怀瓘作书估意在推翼子敬而稍薄右军至云若藁行之间有兴合者则逸气盖世千古独立家尊才可为其弟子耳乃又云子为神骏父得灵和既灵且和五气俱备若与怀瓘握麈谭真必当以五千文次逍遥齐物之后乎
　　张怀瓘訾逸少草书置之第八在伯英叔夜子敬防冲世将仲将士季之下曰诸子于草各有性识精魄超然神采射人逸少则格律非高功夫又少惟圆丰妍美乃乏神气无戈防铦鋭可畏无物象生动可竒是以劣于诸子得重名者以真行故也今防数千载之下不见真迹难以印证所可参味者淳化一搨耳窃恐右军艺高誉重当时必有伪手脱墼以罔世鱼目之溷实损照乗所为訿其无生气变动良必由此以后准前可揆而得也
　　士人立身须文墨有文无墨犹可托署缣缃有墨无文即沦胥史矣
　　丙寅二月寒雨萧然歙友王越石以断烂长沙帖四册索余评定余为走笔报之曰长沙帖乃宋丞相刘沆帅潭日以淳化阁本命僧希白模刻希白笔法喜纤瘦字瘦则露筋力多芒采临摹家最便窥测古人用意防当时即已尚之然每卷尾各有嵗月第一卷云庆厯五年季夏慧照大师希白模勒二卷八年仲冬三卷五年六月四卷八年仲冬五卷戊子嵗孟冬六卷五年季夏七卷五年仲秋八卷五年季夏九卷八年仲冬十卷五年仲秋又有中兴后新刻本则无嵗月又有碑匠家本字体形模小有不同今越石所得四本细玩之所谓筋力芒采咸在其为长沙无疑而尾无嵗月其中兴后本耶当此书学湮废之日得古刻数行即可寻绎以求入路况以昔所称尚之刻至四卷之多何其快也
　　子昂拟东坡竹石明勾四笔作马卵石细篠面面丛之不露根节岂所谓筼筜耶石背一栎树槎枒有势仍杂以棘枝古澹之极陈孔彦者题一絶云徒羡芙蕖与牡丹防华瞬息易凋残何如竹石常清淡冬雪春风一様看款云华亭赞邑陈孔彦题孔彦字士美元之县丞称赞府亦科目中人非今佐领比也
　　梁元帝巫山诗云树杂山如画林暗涧疑空山之精采浮动全借于树树杂则穿挿掩暎有幽深层沓之趣元帝善画二语已破山水之的
　　汉最善取宫名骀荡馺娑皆宫名也骀荡状其缓行以徇景物之华馺娑状其促辔以周道里之广悉倚马命名竒甚
　　张友正云精毫甇笔委曲婉转不畔散者纸当得滑宻不沾污者墨又须多胶酣黝者如逸豫之余手调适而心懽娯正可以小展甇桑皮也音如纽之去声正婉转不畔散之意也今人笔不患散而患畔畔者我意欲东而笔强使西大都狸豪之罪耳
　　龚圣与写钟山鬼队出竒神变又写宋江三十六人形模雄余幼曽见其高马小儿图亦出意表葢圣与抱歴落忠义之气父子并陷絶域触目増感特作此诙诡之技以宕胷中耳
　　圣与作瘦马图自题云一从云雾降天闗空尽先朝十二闲今日有谁怜骏骨夕阳沙岸影如山经言马肋贵细而凡马仅十许肋过此即骏足惟千里马多至十有五肋假令肉中有骨讵能令十五肋毕现于外现于外非瘦不可因成此相以表千里之异尫劣非所讳也淮阴龚开水木孤清书
　　杨维桢题云谁家瘦马铁色骢棱棱脊骨如悬弓吁嗟恐是百战后主将弃之大泽中毛色糢糊雪防黒疮瘢斑剥玉花红天寒嵗晏道里逺野秣几时秋草丰吾闻天闲十二皆真龙太仆品豆蚤暮供五花如云肉如峰生平不识汗血功祗立阊阖生雄风岂知骅骝在野食不充世有伯乐无竒逢呜呼相马贵骨不贵肉开也画图无乃同令我展图三叹心忡忡铁篴叟在清真之竹洲馆
　　倪元镇题云忆昔升平贞观年八坊锦喙如云烟当时下笔写神骏就中最数韩曹贤权竒五马宋元祐苏黄赏叹称龙眠本朝天马渥洼种指顾千里宁加鞭饥食玉山之禾饮醴泉龙骧虎跃何翩翩翰林仙人赵荣禄画法直度曹李前至今览画皆叹息真龙欲见无由缘淮阴老人气忠义短褐雪髯当宋季国亡身在忆南朝画思诗情无不至宋江三十肖形模钟山鬼队尤可吁高马小儿传意象诗就还成痩马图夕阳沙岸如山影天闲健歩何由骋后世徒知绘可珍孰知义士愤欲瘿倪瓒
　　龚璛题云生成何用十五肋罗帕银鞍千百羣可是蒺藜肥不得骨如山立意如云【尚有杨翥俞焯刘益徐珵防四人题俱不録】
　　椒气好下茱茰气好上沈香烟直故李长吉诗云沈香火暖茱茰烟
　　日南国一嵗凡八蚕或云八蚕共成一茧长吉诗云将餧呉王八茧蚕则又异矣
　　长吉诗云桃胶迎夏香琥珀广尔雅云琥珀生地中初如桃胶坚凝乃成今市中伪琥珀甚多皆桃胶为之
　　黄州五祖山寺有桐木鱼长二丈晋物也斋时击以会僧一夕忽失去迨旦复还腹有苹藻知其飞入江湖白之官时陜西曹濂知府事鉴其为琴材令匠斵三十余具私其十七而余悉以徇求者声清越异常成化年间事也
　　前代秘书设监官以掌之又别立讐校检详等官非宏博知名士不与葢慎重之也故其书罕有散逸本朝书在丈渊阁者惟翰林典籍一员司其管钥然亦仅存书目而已
　　海东青鹘之俊者大如鸠春初自海入辽不肯高飞冲天别养一鸟名小青儿大如雀亦来自海外与海青同上俟其飞过天鹅小青衔去其帽海青俯视天鹅直下爪其眼洒血而坠常见搏击之事鹰犬相为如左右手至于小青能去鹘帽若喻人意者亦竒矣至于始事者何以能知二物之为用不又竒哉
　　中山故多狡兔其可为笔者乃溧水之中山非晋地之中山也唐史江宁郡宋建康府皆贡笔而溧水实皆焉韩昌黎毛颖传云大猎中山以威楚葢以溧水在楚之界所谓昭闗投金濑伍员逃楚之迹咸在若指晋之中山则南北徼风马牛不相及岂能威楚耶
　　严子陵于溧水亦有钓防结庐山中亦名庐山尝泛滥山经地志天下唯葛洪井右军墨池防防有之其或著书者欲援以为重未可知也顾释氏书云有九百万亿同名同号阿弥陀佛患众生心量狭劣不能证入耳高流之迹一二防互见何足异耶
　　至元间呉兴有八骏之号以子昂为称首俄子昂以荐入朝诸公皆相附得官钱舜举独龃龉不合流连诗画以老
　　赵魏公藏小李将军摘图歴代所宝因其剥落倩胡廷晖全补胡腹记其笔意归写一幅质公公大惊以为夺真由此名震
　　莘野字叔耕善画梅居湖之莲花庄呉兴徐士原善画寒林平逺师法李营丘
　　元张来仪不独能诗兼亦能画曽临高房山小幅感而作歌有云我纵有心嗟欲老又云乾坤浩荡江湖濶使我执笔将何从葢深心于是者特遗迹难覩耳
　　孙茂叙简肃公孙也好古博雅以购藏书画致槖如洗一日出观其七世祖聴雪公象余敬谛之沈邈澹知为有道者公生元季隐峰泖间入国朝不仕胡文懿公俨为作聴雪斋记余曽咏聴雪一絶因书系之云破琴冻拆两三弦晃白牕櫺暎坐氊有耳不令筝污萧骚淅沥挂松间
　　春燕近人结巢低檐矮栋与人相杂畧无猜避真有随分营家之象余尝有题画诗云沙坳丛苇渔人国野屋低檐燕子家颇自谓有真率趣今日偶阅新安诗见宋呉兰臯亦有燕未成家寒食雨人如中酒落花风之句则更饶情思矣
　　京口廖山人喜蓄竒物遇于昭庆僧舍倒囊出一古玉人长六寸面目如啜泣者顶作盘髻左垂髪一缕下帷裳无襞积亦不作两趾平其底可卓廖曰此周孝王像也余曰不然此古人殉塟玉俑葢亡者妻妾或其所嬖肖己形而纳之圹中以表同穴之爱耳
　　赵松雪临王右军东方朔画象賛跋云右军小楷存于代者唯乐毅论黄庭经及东方画賛耳余深爱此墨本画賛笔意清古思齐有此以情求之不我靳也乃为临此本归之王敬美谓当时魏公临以与思齐深恐不得当宁知今日赵迹昂于古搨数等耶然元美跋赵临黄庭经又以为古搨有飞天仙人之致赵虽极意终为所形何也
　　徐武功元玉草书宗长沙尝见其雪夜聨句卷极备顿掣飞舞之势诗句亦雄宕祝希哲是公外孙书雪夜聨句四大字于卷首用顔正书体文徴仲补图题云诸公聨句作于成化己丑越八十有五年为嘉靖癸丑徴明为补此图徴明时年八十四聨句云积雪照山川良朋到村坞【颢】晴晖荡檐楹澔气清肺腑【有贞】两仪何所观一白真可取【雍】欢赏值今宵赋咏效前古【颢】谪仙徒酒豪坡老岂诗祖【有贞】雷霆破顽聋日月发蒙瞽【雍】虚明洞八窻豁达启双户【有贞】玉衡方北旋银蝉正东吐【颢】风霜助威力造化资宰辅【雍】羣公真堪让蹇余焉足数【颢】神鲛附云龙文豹趂虓虎【雍】共知防尔狂独愧参也鲁【有贞】情高轶尘氛意合重乡土颢叨陪李杜游非比绛灌伍【雍】梅蕋缀珠林鹤迹防圃【有贞】自知人即仙谁辨賔与主【有贞】谈笑杂诗书衣冠间文武【颢】传觞苦飞筹链句忘解组【颢】时惊嵗云暮漏报夜己午【雍】残烛剪绛花疎星带银浦【雍】大呼挥彩毫半醉唱金缕【有贞】剡曲未回舟梁园莫轻舞【颢】丰登真有兆凋敝耻无补【雍】望已慰三农功尚修六府【有贞】
　　今冬得雪稍迟日过南至而未占三白吾徒方以为忧及兹蜡月中气始雪连三日积厚至尺公私慰焉于是有贞与惟清大参良用挥佥及其弟至徳偶会永熙都宪所都宪命其弟永和锦衣置酒园亭以为赏雪之防鸣琴雅歌以酬以酢自晡至夜而兴益洽因谓客曰向者之防于草堂也初未有今夕之雪之景亦未有今夕之酌之乐而聨之句尚在今夕可无以继之乎余及大参乐而从焉乃相与改禁体为新令摘韵中坞腑取等数字为又掷骰以次拈而聨之一杯一聨畧不容间良用至徳及永和分曹佐饮虽不共聨而从旁鼔舞从臾之酒尊未罄诗韵已足都宪强命书之以续诗家赏雪故事余已醉矣烂熳挥之几若小儿弄墨涂抹老鸦也观者幸无以醒眼见诮时嘉平节前一日东海徐有贞记
　　杨君谦诸君有大石聨句一时脍炙人口沈石田亦与焉他日石田又作大石山图以贻君谦诸公气象雄浑真荆闗笔也重作诗题其上押险搜竒几夺韩孟之席快哉石翁真足傲睨千古不独雄长昭代而已诗曰望望秦余杭首尾行不了大石突其尻翘然一拳挢山体厚藏骨吐秀特为表正类抱中婴头顶露于褓形大气多散趣足境偏小其深虽未即逺观已自好顷来莫能穷继至敢草草循墙道林麓记曲乃遗杳登登觉向峻渐渐驾木杪猊峰踞门左呵禁口欲齩有磴沿百级有殿嵌山造并殿跨偃石悬身龙嫋矫行人自其下慌惚怖囘爪转高蹐其背股栗身亦掉镇脑结佛亭所仗力可扰四壁满题句贵贱成杂扫同游惩渉险旋踵促及早次寻岩间寮蜂房互窈窕缘势尽西向局地窄接橑云梯中贯穿所歴平地少山静日自长石瘠人亦槁坐僻觊居安传竒被游搅阳厓诧唇掀阴窦疑目窅虚含风飂飂湿映云稍稍众绉不可熨乱璺坼兆层叠百宝合正绀或厠缥亘此金刚座千古不可剿危椒压屋脊雷雨常怯倒草木亦作怪牢络万萝茑苍松长深缝本矮枝节老斜见山桃花防红暎丛篠草异传多药采掇未谙晓欲宿偿过三衾裯悔忘抱见气喜夕佳延月象更皎尚欠一踏雪意先有瑶岛情状要细述言语未获巧不期诸嵬拄腹蚤韫藁宛然紫芙蓉被我一手拗东坡昔袖去援例我非狡山僧苦着相便觉生烦恼　大石图一纸不能尽意因缀拙诗亦聨句之糟粕耳尚冀垂教焉友生周
　　张伯雨得汉铜洗有人贻以白石因种小蕉其上蓄水养之名曰蕉池积雪作诗自娯录成一卷羣公和作俱删去止存刘师鲁二篇有墨迹传后呉江村叟周姓者得之仿张所蓄亦置石养蕉且令善工写图又求饶介之录一过余仅得目此卷张迹未遇也饶书圆劲畅朗神追大令元时善书者极多如饶亦未易屈指且与伯雨同时一时有两蕉池两竒迹亦快事也村叟何人而没其名与得人和诗而辄有去留皆前辈直亮防也今止录饶所书
　　旧有汉铜洗一作碧玉色受水一斗后有赠白石上树小芭蕉吾因置洗中名曰蕉池积雪彷佛王摩诘画意赋诗一首羣公时多次韵仅存师鲁二篇【句曲外史张雨】洗玉之池割圆峤上有玉苗甘露零雪山凝寒压太白海气正绿洒帝青是身非坚须长物絶境无梦遗真形宁令严霜凋翠草讵胜失水哀铜缾刘师鲁次韵
　　铜驼陌上得铜洗曽见汉朝风露零寒光未变劫灰黒古色犹带宫苔青金人堕泪漫怀古玉女洗头真寓形与君作池媚蕉雪何以报之双玉瓶　仙掌金盘别风露人间琛宝多飘零忽有铜洗土花碧侧想玉女云鬟青千年偶在聊寄意万物终毁无逃形吾徒汲古宁玩物愿子及泉资绠缾
　　右海昌张伯雨蕉池积雪诗一篇其称羣公次韵仅存者刘师鲁二篇伯雨之为蕉池积雪去今十余年呉江村叟周君为蕉池积雪视伯雨所为无少异周君喜其暗合也求书其实并诗以表之始周君丰于赀财好蓄古玩器无何兵起其赀与故物一皆荡然俱尽唯守小屋数椽日以此为娯悦人以是多之伯雨已矣在承平时称为清峭殊特者而周君当事变之际不随众境而逝而乃创意于此又其竒也虽然气化盛衰之数恒相迭而无穷也以金石之坚者不能外此而待人独于一草之微而致意焉者其亦有所寓矣夫何寓哉妍巨细不可得而择也消息盈虚不可得而加也彭殇生死不可得而齐一也自达生而言之无不曰我于物无滞也而又何校乎然则蕉池积雪之趣固不可以形器求之也求其趣者舍诗无以也余既书伯雨之诗而又书其始末如此至正庚子七月十日甲子华葢洞著书【此二字草连一字】者饶介识
　　至正戊子三月十日会稽杨维桢同贞居张伯雨诸人游石湖有侑者琼英与坐各为花游曲一章词情美丽实一时之盛莫氏修石湖志乃以为秽而去之文太史徴仲深为惋惜特作蝇头细书录成卷仍为补图留作山中故实余谓志乗成于一人之意修改不常如此瑰玮之词托于志不若托于太史之宝图名翰为不朽也余爱其词一一录之
　　三月十日春蒙蒙满江花雨湿东风美人盈盈烟雨里唱彻湖烟与湖水水天虹女忽当门午光穿漏海霞裙美人凌空蹑飞歩歩上山头小真墓华阳老仙海上来五湖吐纳掌中杯宝山枯禅开茗椀木鲸吼罢催花板老仙醉笔石防西一片花飞落粉题蓬莱宫中花报使花信明朝二十四老仙更试蜀麻笺细写春江花月篇【会稽杨维桢】
　　真娘墓下花溟蒙碧梢小鸟啼春风兰舟摇摇落花里唱彻呉歌弄呉水十三女子杨栁门青丝盘结郁金裙折花卖眼一囘歩蛱蝶双飞上春墓老仙醉弄铁笛来吹起花作回风杯兴酣鲸吸玛瑙椀立按鸣筝促牙板午光小落行春西碧桃花下试新题西家忽遣青鸟使致书殷勤招再四当筵夺得鳯头笺大写仙人蹴踘篇【玉山顾阿瑛】
　　石池天地花溟蒙芙蓉暖江旗飐风锦艚两帆出云玉艶摇空溶瀁水宝坊壁堂山入门琼琚杂佩飘轻裙馆娃愁絶行春歩青狐泣冷鸳鸯墓沈沈铁壑风雨来花宫香送琼英杯玉粒松膏粉云椀小扇桃歌紫牙板苎萝烟断海东西双珰缄札近新题青鸟不来无信使玉鴈衔丝啼十四真珠字宻愁满牋为君重赋花游篇【昆山郭翼】
　　烟云扑雾摇空蒙游丝弱絮萦柔风木兰载春石湖里手弄琼英匊春水铁仙人招羡门鸾旌小队青霓裙凌波双飞动微歩冶情漫忆鸳鸯墓踏青挝鼓能几来便须一饮三千杯血色蒲萄凝氷椀郁袍催彻紫牙板云旗缥缈青鸟西口衔红巾缄旧题琼林宴中探春使骰子逡巡赐绯四醉携翠袖写银笺不数公子花游篇【汝阳袁华】
　　绮楼十二浮空蒙宝衣翠落薫麝风宫妆窈窕云屏里鹦鹉呼名隔江水茘支木花覆门珠佩丁冬摇曲裙馆娃宫里潘妃歩赢得一丘红粉墓探花仙子何防来乳酒百罚行深杯夜防酒倒呼玉椀遮莫城头催漏板人生一身东复西花游日日须留题尚记题诗连宫使字落骊珠三十四金花重赐五云笺制作清平乐府篇【娄东马麐】
　　金乌流春春气蒙花云蒸红烂承风星船荡向银河里手浣银波天在水水光花色照湖门美人鬭倩芙蓉裙松阴冶游驰小歩踏遍湖边青草墓泉台蒿木那起来长生且进麐脯杯仰天笑击玉唾椀美人暗度羌胡板黄鹂东来燕子西喃喃交语如雕题不是神仙西母使汉殿双回青翼四仙人手把五云笺美人夺得琼花篇【河南陆仁】
　　馆娃宫里春迷蒙杂花芳菲娇亚风油壁香车度花里笑解珠缨祓春水水边小艇忽到门鳞鳞渌溅金鹅裙尤云殢雨踏歌歩春风唤愁花下墓流光去去不复来缥酒且进芙蓉杯鹂珠串落碧瑛椀鳯槽声催红玉板宴游未终山日西柔纤捧砚索新题风流文采璚林使肯数玉人裴十四宫中分赡五云笺更赐一曲晓山篇【淮海秦约】
　　暖云着栁春蒙蒙锦颿两旗杨栁风美人娟娟锦船里的皪碧瞳剪秋水阿环养花花满门洗花染作真珠裙窈窕行行踏烟歩野棠乱落麒麟墓东风扑天驱梦来露香翠泣鸳鸯杯玉筯丁冬鸣碧椀鸾箫三尺猩红板琼花起舞歌竹西铁厓酣春写春题幽绪不凭蜂蝶使怨絶冰丝弦第四便裁雌霓作云笺写入花游第几篇【匡庐于立】
　　石湖雨歇山空蒙美人却扇歌回风歌声宛转菱花里鸳鸯飞来天拍水当时仙伯醉云门酒痕翻污石榴裙遗踪无复芳尘歩湖上空余昔人墓昔人既去今人来千载风流付一杯雪藕银丝荐氷椀蛱蝶穿花逐歌板夕阳刚在画桥西一段春光属品题伤心不见催花使只有黄鹂啼再四无限春愁谁与牋仙人会唱紫霞篇【姑苏文征明追和】
　　竹嬾曰此等篇咏葢以湖山秀丽时物暄妍借声酒以流连感存亡而兴慨真娘一墓幽艶已沈佛刹千门观空有地才英偶集各逞铺舒虽曰剧情良亦炼性瑰词绮思总示幻化以显真常耳莫氏斥之直蒙瞍之文章也余亦追和一章以蹑衡老之后
　　笑倚呉娃唱紫蒙十寻锦防石湖风兰桡雪腕烟花里属玉飞飞双照水水晶宫殿花压门纤勾蹙蹙缕金裙山腰巧作回鸾步真珠雨湿埋香墓凝眸却扇花片来轻红缥绿浮春杯玻瓈百吸青瑶椀樱笋厨开矜玉板海月吐东潮卷西琵琶重拨浔阳题寻花怕遣蜂作使狼籍胭脂愁数四缄愁悉付砑光笺劳劳絮絮诉春篇
　　丙寅冬仲余与儿子从枫浦囘经魏城过石防甫昆季品画次石篸岭云去此七八里有光徳庵唐陈贤良舍宅所建传有贯休画罗汉像十六尊希世物也余亟欲一见篸岭躬徃谒主僧负之而至一一谛观神采焕发如生令人凛然起敬大都祖道子法衣纹浓沈飘撇正如水荇泛波之状一躯仅十余笔而就面目肘腕则用铁线描法简而神竒岂即其应梦而得者耶余每阅苏长公集中罗汉賛语言妙丽禅味溢出思见其迹而不可得今光徳所传高竒超逸验之绢素的系唐物其出禅月手腕无疑乃不苏賛陈贤良者知防法殖福亦复靳留一字岂黄鹤楼既为崔生槌碎不复可措手耶余不揣按图幅作数语佛氏之法賛毁俱得福利余语虽拙不胜于毁耶故毅然勇为之
　　一尊跏趺倚杖于肩俱卢置膝防间爪长几三寸其末剡然仰面合口若有所思
　　既行而休静不忘动瘦笻荷肩瓶水作供爪甲剡剡攫龙鳯尽吸西江口皮无缝
　　一尊平坐倚枯树短髪覆颅睂长至膺合眼入定兀然枯株与汝同气髪茁睂垂荑蘖何异我不铲除亦不留系是无影树无阴阳地
　　一尊侧坐露双趾一手垂至防一手执卷半垂緑睛洞射万里蚍蜉一多结集可展可收是修多罗破尘所出半满随机靡有广窄
　　一尊趺坐脱短鞔鞾手执铃杵口翕撮若宣咒状石上置奁器知为施生
　　洒洒浄踝痛痒不隔运心无遮宣是秘宻长河酥酪大地琼田十九类生腹皆果然
　　一尊丰颐聃耳交跪两股背岩坐一臂托壁若支拄用力者
　　蹊径既穷削壁当路露一线白知有出防我非鬭力力在不借负山而趋乃于中夜
　　一尊骑鹿手执如意一手仍自握肘鹿回颈防其腕以执物手还以自执自执执他能所歴歴班如之乗宛转相就蛩蛩巨虚冺然辐辏
　　一尊侧坐凝眼空际双履置前脚覆衣里手执孔雀扇意态悠然
　　扇握不摇履释不穿用非当机体不弃捐我心无念亦不住无湛然凝虚冰月在壶
　　一尊踞石侧坐一鹤傍跱俛啄邈不为顾
　　三有之樊羡汝六翮动心奋飞或遭维絷岂必玉禾藓花丰茸云寒山空与汝从容
　　一尊竪一膝翘坐手执一小卷旁有立石平顶置小盎拳石养昌阳回首顾之空有二蝶飞扬
　　青蒲白石居然海岛我卷未舒精义已了不涉筹量孰存大小翩翩轻飞适志可表
　　一尊释二蹻盘坐手捧一塔
　　维设利罗的皪缤纷孰营窣堵入我掌轮诸法幻有不碍真空竪斯妙义震动魔宫
　　一尊幪首脱鞾缀针补衲旁一石匣贮刀尺线碪是百杂碎心劳目针锋值防全体复现我斯作用以有利器与彼炼石同一戏具
　　一尊偻坐手搯数珠露两板齿两狻猊承其足戏目睛注之
　　叩齿三下昼夜百八是两法者有作无作三昩游戏锋不可摧狻猊跳掷喜怒俱威
　　一尊荷藤杖骑虎手拊其头
　　乗而荷杖两用不俱彼虓阚者一撩其须奚独梁鸯与汝相媚委肉当蹊久证无畏
　　一尊踞石坐手炷香炉中
　　象鬭粒许三月香雨我灰未寒亦有栢子非木非烟亦非自然具鼻观者应如是参
　　一尊蹲坐含笑秉拂戏一螳螂
　　一尘丘山当眼悉翳蝉翼车轮俱挺是臂我拂竪倒一任纵横杀活临机笑汝不分
　　一尊趺坐两手自覆猿子窃抱其一履
　　手手相覆以表无执脚有堕履猿抱其一汝方躁动我常宴然揣着跟踝步步生莲
　　嘉兴天福寺僧慈力精华严教法其女兄陈自防能书适南浔姚氏中年防子女遂一意奉佛有手书观世音普门品赵荣禄题其后今天福寺不知何在亦不见志乗独赖魏公笔妙流传耳谁谓翰墨非防法金汤耶
　　沈石翁长卷写南屏诸山淋漓欲滴逼真梅沙弥也用黄双井法大书一诗亦雄岸有气此老真书画中狮子也诗云抱衾两夜宿北山忽梦南山即飞去出门草露拂衣裳鼻观晴薫百花气一登一顿复岭间猿洞龙湫探不畏缘竒更到虎泉头吟肺久枯思灌溉夹城刘郎负宿约泉为酒多应薄味山僧煑茶一再熟目断松行日移未不知歌舞何防边欲寄清泠醒醉尉我来此地本为客握手日谈何足慰便追好事李节推三日先期岂云费别泉有诗兼柬刘三匝讽歌泉或沸正徳二年八十翁长洲沈周
　　云林画有名八层沙者从下至顶其沙屿掩暎凡八级也下作四树二背二向极有真态上峦浑厚小树防簇皆入意题者三人彛斋王光大云山逺初晴涌翠树疎木叶藏莺日与渔樵为侣萧闲自适余生储思诚云羣山重叠势嵯峨蓼岸苹洲水不波落木萧疎风淅淅渊明归去眄庭柯马治云晴川漾漾树疎疎西郭门头宿雨余如此谿山着茅屋潘郎何必诧闲居
　　黄茅小景唐子畏画太湖滨幽竒防名曰熨斗柄昔栁子厚作游钴鉧潭记钴鉧者即熨斗义也题句云震泽东南称巨浸呉郡防华天下胜衣食肉帛百万户樵山汲水投其剰我生何幸厠其间短笠扁舟水共山黄茅石壁一百丈熨斗湖水三十湾北风烈烈耳欲堕十里梅花雪如磨地炉通红瓶酒热日日蒲圑对僧坐四月清和雨乍晴杨梅满树火珠明岸巾高屐携小伎低唱并州第四声人生谁得常如此此味唯君曽染指若还説与未游人生盲却把东西指呉趋唐寅为丘舜咨题
　　黄茆渚头熨斗柄唐子好竒曽屡游太湖絶胜能有几还许我辈闲人收此夫子作西湖熨斗柄景也暇日补题殊媿麄鄙张灵
　　秋浸具区天地寒老崖垂栁怒龙盘仙人出洞骑龙去木客潜窥古灶丹【枝山允明】
　　斜日翻波山倒浸晚晴幻出西南胜絶岛双螺树色浮遥天一线鸥飞剰谁剪呉淞尺纸间唐君胷有洞庭山古藤危磴黄茅渚细草荒宫消夏湾我生无缘空梦堕三十余年蚁旋磨睡起窻前展画防恍然垂手矶头坐湖山宜雨亦宜晴春色笼葱秋月明知君作画不是画分明诗境但无声古称诗画无彼此以口传心还应指从君欲下一转语何人会吸西江水【谨次唐君原韵君尾句重押指字輙为易之衡山文璧征眀甫】
　　太湖最佳防人迹少经行洲静白鸥卧山高苍树横孤舟得奇胜敝屣等功名未可便归去晚来多月明【陆南】
　　露着草花双屐寒月移松影万蛟蟠仙风吹满桃源路炼石应还九转丹【漕湖钱贵】
　　具区古名胜玩弄人多少鸱夷迹长逝夫差事已藐羊角阵阵生波澜浩茫渺云日相荡摩乾坤溷昬晓金庭与玉柱左右汩浮岛竒观诱乍眼殿阁厠林杪放舟虽冒险所喜无市扰橹声时吚惊鹭触苹蓼掀髯发吟啸目力送飞鸟唐子值兴豪游戏极竒巧指示未来者披图尽了了如从泰华游天下眼中小【蒋塘】
　　竹懒曰子畏画法虽祖李河阳而笔踪秀韵务取清旷然其经营似以人物屋木为主故其局近而不逺俛仰眺适庭除沼沚而已此卷独写老树夀藤烟壁沙浪于荒江之滨是以有无暎带浓淡相发控抟吐吞有濯足万里之槩所以为竒客于首署一标云天下唐卷第一诚第一也
　　张伯雨墓在南高峰左麓成化间姚公绶御史营修之立碑为志寻复倾頺至正徳中山民锄地深数尺遂犯张圹见一人盘膝坐爪髪俱长偶伤其脑浆忽迸出良久复合惊惧急掩之墓中有书二册携其一至郑栗庵家郑以一金易之其人云当复至墓中再取其一至中途忽风雷大作失书所在今人玩张词翰以为高雅材流宁知竟通仙化耶
　　天台陶九成避乱泖南王叔明为作南村图茅堂蓬户绕以田畴水碓耕犁种种备具兼以鹅鹜犬猫牛宫豕栅览之真江南农舍也竹树原隰与烟霏山色聊一防缀而已以此见南村翁真率之趣不媿柴桑此帧吾郡项氏所蓄余数得展阅上止一款云南村图为陶先生王数字而已无题句也今日有客持一卷至亦云南村图乃作一老坐盘石仰对飞瀑老树槎枒藤葛纠绕有深山穷谷气象岂其未至南村而妄意为之耶细验款亦不真当是不知谁何之作别一结搆而饰赝者强署黄鹤耳卷凡一赋三记五六诗俱可疑唯一律可喜呉郡张洙笔也云南村老人清且癯闭户十年工著书诸生解问扬雄字使者空求顔阖庐推窻山在夕阳野扫径栁垂春水渠卜隣若得从吾愿日日抱琴无日虚
　　俗饮以手指屈伸相谓之豁拳又名豁指头葢以目遥觇人为己伸缩之数隐机鬭捷余甚厌之以其启迁坐哓号之渐也然唐皇甫松手势酒令五指皆有名大指名蹲防中指名玉柱食指名钩防无名指名潜虬小指名竒兵掌名虎膺指节名私根通呼五指名五峰则当时已有此戏矣
　　宋谢公暨知徽州于理庙有椒房之戚贡新安四宝澄心堂纸汪伯立笔李廷珪墨羊鬭岭旧坑砚
　　张鳯逵司空着伤暑全书力辨仲景伤寒论中寒毒藏于肌肤至春变为温病至夏变为暑病与内经温根于寒之説以为此属上古之论与今风气不合至引山海经桂名招摇叶长三尺桑名帝女大五十围桂竹叶大二尺余高数丈竒怪若此想太古时洪水横流怀山襄陵草木闭塞天地昩阴霭拂郁阳明未舒以故寒气盛行元和令少即当盛夏亦无燥金之患后世文明渐开五行分布水火之气各司其权即今春霪雨余寒为厉甚者如隆冬挟纩不能去也以此遂定暑为火气一以凉剂投之卓哉司空之见不唯医理入微亦可谓善读古人书者矣为之叹服
　　唐人用纸有生熟二种熟者妍妙辉光生者不经洗治粗澁碍指非防中不敢用韩昌黎曽上陈给事书急于自辨遂用生纸书尾仍叙仓猝不能复俟更写之意
　　呉王壁羽训其子齐云尔维保太王之统绪无厎失坠余于地下怀尔勲从兹以徃尔姑苏我民乎于是起姑苏之台以志之非始筑于夫差也
　　唐郑璠为象江太守三年辇其六石归其三耸而鋭上一如道士画存想图肺胃肝肾次第悬络者其一空中隐外若癃瘿殃疝病不成物者其一色绀冰而理平漫弹之好声道里费縻俸六十万璠不营家妇儿寄住人屋可谓嗜石之笃者矣
　　黄实自言生平有二事元丰甲子为淮东提举除夜泊汴口见苏子瞻植杖立对岸若有所俟归舟中以扬州厨酿二尊雍酥一奁遗之后十五年为发运使大暑泊清淮楼见米元章衣犊鼻自涤砚于淮口索箧中一无所有犹得小龙圑二饼亟遣人送入我生平稍慰有此二事也
　　倪云林碧云林壑为琛长老写者题云写竹树小山并诗奉饯南琛长老徃住碧云禅寺云碧云林壑杳重重此去风流似简公舂药碓闲湍激下吟秋蛩响月明中结茅拟芝三秀眠鹿应遗地一弓闻道重居开竹牖待余艇子过溪东【如幻居士瓉七月廿一日】
　　飘飘逸思已无羣钟阜归来赋碧云古木苍筠坚雅操寒泉怪石凛清氛出山纵屐寻沙鹤留客清斋煑涧芹今日偶逢江上寺画图相对坐宵分【丙寅夏四月十六日衍斯道题扵定慧方丈】
　　山中乔木已无多留得残株在涧阿诗絶岂能忘恵逺画工犹自忆祗陀短篁风起秋先觉灵石苔生雨乍过我喜幽寻到禅寂兴来同作考槃歌【钓鼇海客】诗情画意两无俦叹息于今不易求翠竹苔生凉石雨丹枫寒落水村秋祗陀乆讶登仙去支遁方传跨鹤游独有栖迟林下客几回吟览思悠悠
　　余昔徃住荆溪碧云时祗陀老人尝以此画见赠吾友斯道衍公复题以诗既而祗陀仙去斯道亦以高僧赴北平庆寿住持何数年之间存亡聚散若此每览此图未尝不为之増慨也因赋是诗题于右云乙丑夏五月六日蒲轩至珤书
　　溪南频过恵休家每共披图坐日斜长短疎篁风落粉玲珑孤石雨生花诗多逸思偏难和画足幽情亦自佳惆怅交游已非昔空遗双絶在烟霞【安定梁时】
　　王勉作雪诗故为鄙句云上天烧下豆稭灰乌李从教变白梅东坡次王仲玉韵诗云江云欲落豆稭灰陶铸之妙遂同防石
　　东坡诗云暮年眼力嗟犹在多病颠毛窃未华故作明窻书小字更开幽室养丹砂黄鲁直云按先生与王定国书云近有恵丹砂少许光彩甚竒固不敢服然其教以养火观其变化聊以悦神度日又诗云曹南刘夫子名与子政齐家有鸿宝书不铸金防蹄促席问道要遂分刀圭不忍独不死尺书肯见题赵次翁注云刘夫子岂刘宜翁乎先生在恵州有书与宜翁云或有外丹已成可助棃枣者望不惜分恵其书具在毘陵后集赵尧卿注云刘安世待制字器之曹南人得养生炼丹术公尝师之
　　陆放翁入蜀记秀州本觉寺小亭中有碑镌郭功父所作醉翁操后自跋云见子瞻所作未工故赋之亦可异也太白集有姑熟十咏东坡自黄州还过当涂读之抚手大笑曰赝物败矣岂有李白作此语者郭功甫争以为不然东坡又笑曰但恐是太白后身所作耳功甫少年诗句俊迈前辈或许之以太白后身功甫遂自负东坡故以是戏之
　　闭门觅句陈无已对客挥毫秦少游正字不知温饱未春风吹泪古藤州此黄鲁直诗也鲁直作此诗时无已作正字尚无恙建中靖国间楼异试可知襄邑县梦无已来相别且云东坡少游在杏园相待久矣明日无已之讣至乃大惊异作诗与参寥言其事杏园见道家书海上神仙所居之地也仙龛虚室以待白乐天之説岂不信然耶
　　赵松雪云古人作字多不用浓墨太浓则失笔意然羲之书墨尝积三分何也东坡真迹墨如漆隐起楮素之上山谷亦谓其用墨太丰而风韵有余然则松雪所云特楷书耳行书则不然
　　古人论行书云八面拱心而无横画余向未喻此旨今春得米元章书朱乐圃墓表逐字玩之见其揉团凑合无有间隙乃始了然今人或谓学苏米则沓拖不峭是未得真迹到眼缝耳
　　余旧蓄一古铜爵近又购得一爵形模俱同谛其腹上篆文款一曰鲁公尊一则磨去不可识今日偶读东坡诗有状胡穆铜器一首云只耳兽啮环长唇鹅擘喙三趾下鋭春蒲短两柱高张秋菌细君防反覆俯仰间覆成三角翻两髻吾读古书虽满腹茍有用我亦随世嗟君一见呼作鼎才注升合已漂逝即苏所咏形模以较礼象图则与李公麟所云古爵正同而余所蓄二物一一按之毕肖也顾一物耳款以为尊图以为爵穆指为鼎何哉岂所云议礼之家纷如聚讼不独无形之议论即有质之器数亦有然者耶
　　赞皇县檀山上有周穆王刻石四大字曰吉日癸巳笔力遒劲有剑拔弩张之势閟重岩絶壑者数千年宋皇祐中镇守广平宋公者搜得之令邑人刘庄凿石辇归嗣权守李祐置之防事右壁至元乙酉铁冶提举刘恭移石还檀山余令西陈时遣力搨得一纸披玩有味知顔清臣正书张伯髙草圣皆于此中出世人溺于晋宋行押唯取姿韵古法亡矣
　　云林画一轴上作重峦下于沙树间作屋彷佛园池之意题句云绿野燕游官济济习池清响佩珊高梧初引流晨露宻竹通流度碧湾童冠咏归春服后鱼潜跃夕波间北窻应到羲皇上石枕藤牀卧防山【乙巳七月写赠熙云学士倪瓉】
　　苏东坡书宝绘堂记真迹呉匏庵跋云苏长公翰墨余夙好之但闻即徃请阅此卷十年前在都下观于云村之寓予浼朱翼云图之不得故尝想之不意过石田见卷在几格间取观之则长公书宝绘堂记也甚怪之问其所从来石田曰乃昆山龙白泉之子顷携来欲售人者予遂购之可谓与长公有翰墨缘矣石田所得长公逺景楼赋一卷明古所有长公书二卷一卷醉翁操一卷与李商老帖又有手札二纸并余家旧藏长公书养生论一卷较量相赏惟此卷为尤也友人邵二泉欲钩此卷刻石流传予已双钩将半谁虞北行王事靡盬世宝不与世共之终玷缺也及还家明古乞书遂摹此记与之后明古深爱此卷将燕文贵山水一幅徐防稽禹庙诗一卷与余易之余固不允石田云岂不观卷中烟云之过眼余一笑而易之故识其尾如此【癸丑四月六日延陵吴寛】
　　龙在阎浮提者五十七亿龙于瞿耶尼不降浊水西洲人食浊则夭单越人恶冷风龙不发冷风于东洲不作雷声不起电光东洲恶之也其雷声兠率天作歌颂音阎浮提作海潮音
　　偶阅祝枝山手书游仙诗有句云东来西去防花月忙杀双飞白鳯凰客徴白鳯事余曰鳯分五色白鳯者鸑鷟也仙家骑乘取以配青鸾昔扬子云梦口吐白鳯而成太唐曹唐游仙词云不知今夜游何防自怪身骑白鳯凰祝诗意本此然东坡作雪诗有云鹅毛垂马鬃自怪骑白鳯则景态益竒宕可喜











　　六研斋笔记卷四
<子部,杂家类,杂说之属,六研斋笔记>
　　钦定四库全书
　　六研斋二笔卷一　　　　明　李日华　撰
　　江陵松滋枝江村射鹿者以淘河鸟胫骨作管以鹿心上脂膜作簧吹作鹿声有大号小号呦呦之异或作麀鹿声则麚鹿毕集葢为牝声所诱人得彀矢注之也南中多鹿每一牡管牝百头至春羸瘦游牝多也及夏则唯食菖蒲一味却肥角将解其茸极痛猎人逄之伏不能动直就缚取之先噉其血而后毙焉夫狨麝孔翠以有用贾害良亦可愍矣
　　唐文皇英睿通天无物不照晚年亦惑于方术服天竺异人娑婆寐丹药渇痢而崩
　　杨补之世家清江所居萧洲有梅树大如数间屋苍皮斑藓繁花如簇补之日临画之大得其趣间以进之道君道君曰村梅耳因自署奉勑村梅更作踈枝冷叶清意逼人而道君北辕不及见矣南渡后宫中以其梅张壁间蜂蝶集其上始惊怪求补之而补之已物故
　　金陵俞仲茅先生藏李泰和行书大照禅师碑二千余字硬黄纸笔法精整清栗有欧虞风味视他书欹侧踈豪者大不同先生云此书自唐以来即为高丽所藏以故絶无宣和政和等玺羣玉秋壑等印与苏米等防神庙末年一弁得之平壤将献之幕府媒进余防辽事之必败戒其毋遽往已而果然此卷遂留余处稍酬之金帛不能满其意也而终无肯昂直应者故尚为余物耳世传北海石本娑罗云麾率以宕逸取竒与此絶不类乃知古人胜处初不可以一途取如菩萨神变散入诸趣在具眼者熟叅之萧然有得也
　　东偏书屋闲旷乆堆积落叶断木牕雨洒淅檐日曝蒸忽产丹芝百茎的皪可爱芍药旧栽奴懒失灌今岁作花如钱蒨艶有态人反称竒种因有金陵之行舟车盘礴冠葢晋接手不执卷者弥月胷中畨觉空快随意作应酬文不受古人徽索洒洒我成其我此数者皆以不经意得胜趣天下事何贵力求也
　　赵仲穆用龙眠法冩药王像坐藤竹牀手执葫芦在芭蕉林中喻是身之非坚也脚下靡靡细草俯覸之喻大地皆药草也倪迂作精楷赞曰耆婆大医王能疗诸疾苦视虚实表里施补利汗吐设或有心病非针砭能愈世尊安心法一弹指病去是画者赞者俱解入深法者也
　　吴周瑞者携诸卷轴来内倪云林秋林野兴一帧仿董元树晕浓厚石气刚果深沙远屿大有神韵掩其题欵不知其为徴君也后为杜东原之子字子开者购得装池乞吴太宰原博题识王文恪公亦有题语余既与小山作秋林野兴图九月中小山携以索题忆八月望日经锄斋前木犀盛开因赋下韵今年自春徂秋无一日有好兴味仅赋此一律録于左方政喜秋生研席凉卷帘微露下衣裳林霏洞戸发新兴翠雨黄云笼远牀竹粉因风晴靡靡杉幢承月夜苍苍焚香底用添金鸭落蕋仍宜副枕囊己卯九月四日云林生倪瓒十二年岁在甲午冬十一月余旅泊甫里南渚陆益德自吴淞归携以相示葢藏于其友人黄君允中家余一时戏写此图距今十有五年矣对之怅然如隔世也瓉重题
　　鉏经堂前木犀黄何人晏坐闻天香迂翁胷中有清癖欲扫繁花归枕囊秋林野兴图亲冩百年流落燕都下市门不遇杜长垣残墨谁将手重把治壬子腊月子开至京偶见此图识其云林真笔也因购得之重加裱裭请予题其上吴寛
　　百年遗墨尚精神鉴赏还归杜老真今日长垣传法眼固知少嫰亦如人顷余读东原遗藁其论云林画品云世率以其书辨真伪不知早岁作书少嫰如其人先生知画之深者也王鏊
　　云林为絶听老禅冩竹梢止作叶数片嫰枝如丝缕者纒绕纽络之初无节干又一种法也题云絶听应须六用亡先宗密密更堂堂真如般若无根器翠竹黄花有耿光五月廿五日为絶听上人冩竹梢并题云林居士
　　露叶风梢是此君半窓凉影月纷纷主人坐彻莲花漏空里秋声自不闻梁用行
　　萧萧素影入帘清况是秋声客里听此日披图思往事雨枝风叶总含情支硎山人弥逺
　　凉叶萧萧含晚吹晴梢嬝嬝拂秋云也知万木凋零后牕下相看独此君南沙徳完
　　一枝萧洒翠琅玕节操还能度嵗寒谁道山牕多寂寞春风依旧报平安幻室至珤
　　开元寺里常同宿笠泽湖边每共过谁説江南君去后更无人听竹枝歌独庵道衍
　　昔从江上识云林三尺苍柯起夕隂叶叶凤毛秋可数懐人清夜涕沾襟朱应辰
　　倪君能画又能诗瘦影秋来似竹枝前夜梦回如得见纸窓清影月斜时髙啓
　　昭代篆法惟李西涯擅长观其收元周伯温危太檏赵期頥诸家篆迹惟推期頥为最惜其流传之少余细玩期頥浑髙古纯以禹碑周鼔为宗无一笔阳氷择木所以深当涯翁之意也近日猎篆名者诡遁百出狐涎滴地余不欲观之
　　无锡盛舜臣名虞号秋亭慕其乡倪徴君云林之画尤喜其秋亭野兴一幅毕力摹之又取以为号其所作大都与王舎人孟端相上下因倨傲不轻与人作其迹传者遂少恵山听松庵有僧真性海者与孟端交最密尝编竹为炉制雅而韵舎人遂咏之又为性海绘山水徴题成卷为本庵胜事吴原博和诗有结庵正在松风里褁茗还须糓雨前之句舜臣又仿炉制为两具一以奉其叔都宪氷壑翁一以贻匏翁皆有咏不让古石鼎聫句也雨中海琴王生携卷来展舒有味
　　曹县张黄坡名庚以孝亷授褒城令改筑衙宇掘地得银把杯二只上镌孔明佳玩四字系古盖蜀汉物也携归寳藏后其家因追逋甚急镕之将以输官而银辄片片碎不受镕而罢吾闻金乃土之子火乃土之母火之能制金以其中含水也入土久则水为土尅尽金止留母胎渣滓之物纯乎土矣火岂铄之而流乎此实物理岂容置讶
　　摄山栖霞寺有茶坪茶生榛莽中非经人剪植者唐陆羽入山采之皇甫冉作诗送之云采茶非采菉逺逺上层崖布叶春风暖盈筐白日斜旧知山寺路时宿野人家借问王孙草何时泛椀花茶事于唐末未甚兴不过幽人雅士手撷于荒园杂秽中防其精英以荐灵爽所以饶云露自然之味至宋设茗纲充天家玉食士大夫益复贵之民间服习浸广以为不可缺之物于是营殖者拥溉孳粪等于蔬簌而茶亦隤其品味矣人知鸿渐到处品泉不知亦到处搜茶皇甫数言仅存功案而已
　　李蓟丘初见文湖州墨竹数十本皆以为不佳疑东坡山谷文字交游特多曲笔过与而専学黄华老人钱塘王子庆博识士也一日与蓟丘语及此事曰子所见皆非真湖州也适府吏家有一本明日借以示君已果得见其迹一幅五竿浓淡相依枝叶间错转折向背欹侧低昂各有态度于是大呌絶赏悔从前议论之非用油纸临摹髣髴携归尽力学之又获三本又得南唐李颇丛竹图萧协律笋竹图参阅众妙而后成家今人未见古片迹止流俗相师岂有胜妙分耶
　　世传墨竹始于五代郭崇韬夫人李氏于月下就牕纸摹影殊有真态嗣后遂相祖述此臆説也前是王摩诘已有开元石刻成都大慈寺灌顶院已有张立墨竹壁一堵孙位张立董羽唐希雅皆晚唐人与崇韬同时宁有闺閤散笔遽流传作诸人之范耶
　　黄书子田帅蜀其阃胡给事晋臣之女相携赴任过雪堂胡以行笔书赤壁二赋于壁观者叹絶刘改之填一词题后云按辔徐驱儿童聚观神仙图畵正芹塘雨过泛香路软金莲自折小小蓝舆傍栁题诗穿花覔句嗅蕋攀条得自如经行处有苍松夹道不用传呼清泉恠石盘纡信风景江淮各异殊想东坡赋就笼纱素壁西山句好帘卷晴珠白玉堂深黄金印大无此文君载后车挥毫处看淋漓雪壁真草行书此胡媛又一能书女士不独苏若兰髙渤海而已
　　王圣愈防心编有云天与人半不与人全予以智虑足以趋利避害而又与以不可趋避与以精英足以殚见洽闻而又与以不可见闻又曰有兀然抛书之意以观书而书益清察有澹然遗事之意以驭事而事益得理又曰士人觧三分话方可入仕为吾上者不肯尽言于吾才説及三分欲吾喻其防为吾下者不敢尽言于吾止説得三分待吾畅其情此等皆创新之论甚警甚卓非浪执笔者与古人并行可也
　　王叔明防稽书屋图树石酣郁云气蓬勃如在千岩万壑中忽一段开霁处作精屋数十间屋左右巉削之石飞溅之流若相暎带此叔明极得意之笔神营心搆不必取之现境也余尝谓古人绘事如佛説法縦口极谈所拈往劫因果竒诡出没超然意表而总不越实际理地所以人天悚听无非议者绘事不必求竒不必循格要在胷中实有吐出便是矣武林钱嗣善防云黄鹤山樵防稽书屋图葢为张思亷而作后为天台葛仲祥购去恨不得一览今九华先生作天台游得此卷于僧舍携归示余种种骇目神竒之作也
　　戴嵩放牧图作三子母牛一牧儿踞其背一壮者牵牯笔墨极草草得简古之趣衰柳四五树尤横斜纵恣有态固知象物者不在工谨贵得其神而捷取之耳元人吴从正一歌亦殊洒落歌云牧牛儿逺坡牧逺坡牧牛芳草緑儿怒掉鞭牛不触涧边栁古南风清麦深蔽日田野平乌犍砺角逐草行老牸卧噍饥不鸣犊儿跳梁没草去隔林应母时一声老翁念儿自携饷出门先向岗头望日斜风雨湿蓑衣拍手唱歌寻伴归远村放牧风日薄近村放牛泥水恶珠玑燕赵儿不知儿生但知牛背乐
　　古人闺閤极重画衣士大夫燕居亦有服之者是以南朝诸公有九华半臂之制宋赤城词选载陈子髙虞美人词题云曹申甫以着色山水小景作短制思极萧散方倅袭明邀予为咏短制者即半臂之类也词曰越罗巧画春山叠个里融香雪满身空翠不胜寒恰似那回偷印小眉山青骢油壁西陵下髣髴当时话而今眼底是髙唐拂拂淡云疎雨断人肠
　　倪云林小景上作嵯峨大峯中作四五重林麓皆有断沙孤屿出没闪露下层冩近景五树作三簇渔屋处其中盖滨江景也题云萧萧白髪沈休文问舍求田江水汶此日一杯成邂逅淋漓醉墨气如云甲寅三月邂逅耕渔居士于开元精舎因徴余画为写此帧并赋赠东海云林子瓉
　　吴仲圭忍贫孤隐极不喜为人作画至扵冩像犹所靳者然有古木居士图一帧为陈海屋先生作者先生髙隠有道术年九十余而健饮头无二毛盖神仙中人其图作古桧三株荣茂者浓如藏风雨槎枒雕蚀者崛强纽裂若经严霜苦雪野火烧余者多则千年少亦数百年物也林间一老长裾曵袖气韵澄澹望之知为世外仙癯梅老杰思也陈五云者题云海屋先生别号古木居士与余同庚壮年偕游海上朝夕饮酒赋诗谈论道余作滇南之役先生避兵苕溪不觉皆年九十又二先生令嗣石渠先生望重中秘今已七袠有三与毘陵倪元镇嘉兴吴仲圭文墨往还故得此图观其古木如龙拏怪石如虎踞先生拱立如闲云出岫飘飘有庄休曼倩丰度八年之后添筹増算余当赍诗奉贺识此为劵九十二翁五云老人陈防又姜宠题云古木居士与五云老人同姓同庚同里同学得海外之术有仙风道骨之态余昔放浪五湖每遇两翁一叶轻舠随潮顺落高唱新词逍遥于三泖皆呼之为神仙两翁合梦稿行世今将百岁皆头无二毛日饮数斗可谓不梦之陈抟矣乃见五云防语云尔钓月叟姜宠敬题时年八十有一
　　崔寔月令曰七月七日曝经书穆天子传曰仲秋甲戌天子东游次于萑梁曝蠧书于羽林邹县有子思曝书台沂州有晋王羲之曝书堂新防有曝书山昔有道人曝书于此
　　华山玉泉院有陈希夷塜希夷蜕骨为羽流窃出持其颅以行乞嘉靖中姚御史收之见陈以忠华山游记
　　华山桃花生石缝花片着之即生不由核种也
　　羲之笔经曰诸郡国献兎毫唯赵国中用意谓赵国平原广泽无杂草木唯有细草是以兎肥毫长而鋭也须用仲秋月收之孟秋去夏近毫焦而嫰季秋去冬近毫脆而秃惟八月寒暑调乃中用
　　黄山谷几间有物潘谷隔囊手之曰天下之至寳也出之乃李廷珪墨又一囊谷手之曰吾老矣今不能为也出之乃谷少时所作墨
　　王绂孟端元季国初又毘陵人想与倪元镇必相薫炙者故绘事规随不失尺寸余有其赠李士文林亭秋色一帧实与倪慧山图不相上下余尝泛舟荆溪顾渚间其山大都低峦起伏势尽处必带迢遰之沙其水湖汊纡盘互入处必穿重林之麓浅秀凄迷是其本趣是以倪王二君动笔便如取之簏中正其家常供具也
　　十年前余购得石翁竒画一轴幅濶二尺有咫高六尺作翠峯攅天仅分两聚下畧露陂麓列树五株四直一偃对岸两松亭亭中虚三尺余尽是云气涌郁挂之屏几间蒸然欲浮屋也神来之妙如此翁亦极满志题句云翠倚高天玉出竒淋漓元气太阴垂匡庐嵩少慿君指醉里狂挥醒不知
　　宋赵宗汉鴈山图祖述李思训岭林麓大约百余转云泉树石屋木人物骑从俱精工统观亦有气韵但浅装不用金碧畨觉士气题云汪君子卿余少时舘契也尝游学于浙中登庆厯进士谢官归鴈山将终老焉适宗汉奉使广南便经浙东过访留叙临行出纸索画遂作此图寄别意云嘉祐二年五月廿又九日定远将军赵宗汉识此幅旧为吾禾懐鐡松所藏今不知落谁手矣
　　石田画法宗北苑近代则黄子乆王叔明吴仲圭三家其所醉心他则傍及而已以故仿倪之作往往纵横有余而幽澹不足亦所自歉而不能强者有删改旧仿云林以贻崔君题句云迂倪戏于画简到更清癯名家百余防所惜继者无况有冲澹篇数语弁小图吴人助清玩重价争沽诸后虽多学人纷纷堕繁芜崔子强我能依様求葫卢墨澁不成运林慙涧与俱何敢希典刑虎贲实区区丑恶正欲裂卷去不须臾今夕秋烛下再见眼糢糊妄意加润色泥涂还附涂崔子岂不鉴爱及屋上乌
　　佛云众生怖空以其莽荡无着落欲其证入则如丧身失命也不知诸法从空出生向空灭尽法有起灭而空常晏然何可怖也今画家亦多怖空葢自造则结想难就仿作则蹈袭可厌素楮横陈直是无可措手处安得不怖不知此坐平日观人妙迹徒知草草阅其气韵笔法而于布置处不甚留心故也古人于一树一石必分背面正昃无一笔苟下至于数重之林防曲之径峦麓之单借云气为开遮沙水之纡表滩碛为逺近语其墨晕之酣深厚如不可测而定意观之支分缕析实无一丝之棼是以境地愈稳生趣愈流多不致偪塞寡不致凋疎浓不致浊秽淡不致荒幻是曰灵空曰空妙以其显现出没全得造化真机耳向令叶叶而雕刻之物物而形肖之与髹工采匠争能何贵画乎
　　元朱君璧昆山人善画尝作紫雾龙宫翠神阙二图十年始就人谓其妙入神品元季海冦犯境邑人弃家避难君璧独抱二图坐楼上冦遥望城中虹气贯月踪迹而至虹自君璧楼中出疑有至寳攘之见二图大怒裂碎而去杨鐡厓名其楼曰虹月楼
　　米海岳绢素临唐宗书鹡鸰颂纾缓宏濶大类嵇叔夜絶交书无复平日精悍险防之态岂宗原迹本如是元章假得思以乱之而然耶欵云元祐元年夏五月海若老友持来见示临此乃还襄阳米芾元章书
　　余生平见米氏真迹将八九种皆晚年放纵之作其摹学古人者惟诸石搨中见之墨迹不能多得尔来得见此帖然后知米氏之剑防弩张悉从小心翼翼中来也论者谓元章之书沉着痛快超妙入神不亚于唐宗当并肩齐驱耳何故摹之吁此以管窥天未知书之奥妙者也凡天下事最忌自满器满则盈舟满则覆故狂夫之言圣人择焉君子戒于阙党也况右颂笔法结搆遒媚精神骨立不狃于世习得自然丰度亦有元章所不能到者今截长补短更觉神韵不凡耳所谓至寳必百镕炼而后成者耶然元章摩书与他人异元章此帖与他帖异将来必自有肯余论者钱塘白珽
　　书法自晋唐沛然大兴上及至尊下及士庶无不濳心究奥创异立竒唐如太宗高宗宗临轩之暇辄精研八法揣摩六书宗天资既迈积学有源故落笔神采秀发膏润无穷余在洛阳常其钦家见御书笔势论一卷极与此帖相肖至唐末丧乱人物寥落风流扫地矣宋初善书者稍复间出犹有五代衰防之气至崇宁间苏米诸家雄杰有二王顔柳之余惟元章早年得游内府见歴代名迹孜孜摹学一戈一防得意外之防出入规矩中行草飞白变化无穷有翔龙舞凤之势虽曰神锋太峻其间仪刑自在正使不工处愈见其妙用也此摹宗鸰颂帖体度缓笔韵遒美其精勤敏妙更可寳也华秋白君珍蓄此帖并欧阳文忠公草书一卷出以相示谨为识之东吴高翔
　　仆游江陵仲岩沈学士招饮于懒宜堂出右帖求仆题识时石斋鲍君同坐私属余曰余见米书多矣未有超轶絶尘若是颂者纯以圆劲为主时露本来锋頴当为米书上乗不识肯为余设竒转购之乎但仲岩爱防甚笃焉能夺之媿不知书安能妄为损益因録石斋之语以呈赵璧彦昭
　　昔米老尝从人借古书画临搨竟并以真赝归之俾之自择而莫能辨故论善临摹者千古惟米老一人而已右唐宗鸰颂原本在河南程九卿处绢素已腐蠧文亦不全后有吕大防诸防笔法固肖而精爽失矣反不若此卷之神采也至正壬辰中秋与王赤城闗客凡同观于莺叶轩中余因知梗槩而附识于尾张继孟
　　按元人史君佐号紫微有侍儿名欹柳使掌法书名画此卷亦有欹柳印记
　　倪云林园林书屋图大小作六树分三重屋后多细竹平坡夹以竒石远近廓落相暎容人游意其间所以萧疎而不凋残旷淡而有实际此君真绘事中仙品也题句云緑野防游官济济习池清响佩高桐初引流晨露密竹通幽度碧湾童冠咏归春服后鱼濳跃夕波间北窻应到羲皇上石枕藤牀卧看山乙巳七月冩赠熈云学士
　　大智度论五通仙人得好寳物藏着石中欲防此寳磨金刚涂之令不可破向闻金刚能破一切不受一切破今云磨以涂之磨金刚者又何物耶乃知一切有形俱非坚固
　　西域外道亦持五戒但为天祠杀无罪又为行道故除金余者得盗取以自全济除师妇国王夫人善知识妻童女余者逼迫急难得邪滛为父母师及牛为身为媒故得听妄语寒乡听饮石蜜酒此一义可见西域重牛等于父母师长为媒者非妄语则不能成媒也
　　数日来连观伪迹柯敬仲管仲姬竹赵子昻柳隂渔话图王右军清晏帖蔡君谟诸公防语髙彦敬云山近日贾客连舻溢舰纨袴游从逐逐相徃来者率此物也为之三叹
　　杜樊川滁州诗云独怜幽草涧边行尚有黄鹂深树鸣春潮带晚来急野渡无人舟自横刻集者讹行作生讹尚作上宋人遂附防其説谓牧之有意托兴以幽草比君子而沦落幽隐以黄鹂比小人而得意高显致唐祚垂末而无干济之才不知行与尚本是随时直赋所见无闗比兴者有甲秀堂刻牧之行草真迹可据
　　佛喜林居岚鞞尼林中生沤楼频螺林中得道仙人住处鹿林中转法轮娑罗林中般湼槃
　　天上欢喜园中有劒婆石柔輭洁净如天蜿蜒
　　元时教极盛其掌教真人皆淹通宏雅翰墨絶人士大夫乐与盘桓书劄往来及一时题赠皆有深趣如虞奎章馆阁大老负重名而与张伯雨吴全节辈称尔汝之交居恒簮绂羽衣相错无慙色也余尝见其遗墨有与道士徐中孚诗翰一卷笔法圆熟秀媚有虞永风规而诗亦清防有味玩之恍如见当时散朗趣也公自题云十一月壬辰明复真人约华阴杨廷镇闽中潘子文四明王安道谈道话于徐中孚丹房微雪洒空尘静云晏遂以终日即事杂诗诗曰白云防窻雪鸣竹地鑪深深火初熟樵客晨来午未还真人自与烧黄独炉中铅汞轻千乗窻外日月飞两萤尚有度生情未断侍人长跪授黄庭玉臼捣霜月当户竹窻暎雪书满床客来长揖不交语自拨松火烧山香皎皎霜鹤立斋厨萧萧风竹鸣庭除窻间有客自高坐堂上真人方读书
　　佛书云珠玉璖玛瑙夜能自行人蓄精玉旦夕移易或在此或在彼皆不足怪不独冯月华臂上玉马能入厩乱羣也
　　赵文敏画马虽以伯时为师而其古淡浑成若无意标竒处实得物态之自然昔人谓图鬼魅者易竒冩狗马者难巧然狗马之中亦有出竒取异者是亦鬼趣也元人画马任月山太庸龚翠岩太竒惟子昻得马之真葢其性喜画马少时遇片纸辄画而后弃去精能之极合乎自然非浅造者可窥也丁卯八月汤慧珠携公天马图来玩平立颙视絶无顿掣之意而神气雄岸屹然如山奚官长身武姿与马并高如献轩墀时也题者数人
　　一马形躯百法全生时灵气取山川英雄正用同生死那忍无声立仗前海粟
　　京口郭畀天锡敬观松雪翁天马图
　　神驹初堕地雷电飞海水三岁不敢骑万里献天子翰林直学士虞集题
　　奎章阁鉴书博士丹丘柯九思敬仲审定
　　曲江洗刷云满身雄姿逸态何超羣眼中但觉肉胜骨干也合让曹将军嗟哉今人画唐马艺精亦出曹韩下玉堂学士重名誉一纸千金不当价山窻拥雪观画图据案便欲擒于莵天厩真龙有时有杜老歌行絶代无史官察级士安竹懒曰察级意似嫌子昻此马稍肥故谓在曹韩之下横以时名取重耳求其如杜老所歌扫空万马者则絶代未有也何物胡奴强作解事如此
　　姚云东晚慕神仙喜与黄冠游且身为黄冠师用方外言以陶汰岁月未必真有得也尝为陆道士冩墨竹系以一词其欵云陆卧云碧渊之师尝问长视之术于余故福源室中亦可以分半榻之云丹丘之中其师弟每为留宿之客既作墨竹复重以言者其有以耶词曰王子仙成吹箫处一双青凤飞来借问如今世界何地是台更有葛陂投杖龙跃起鼓浪轰雷何如我咏猗猗菉竹淇水之湄苍雪生吾珍簟碧香又落霞杯唤道人相对醉后玉山頺百年笑口开得防千
　　张樗寮喜书法藏字如当三钱大苍劲秀防葢以李煜徐君臣金错刀法为宗而稍取率更笔意整齐之者有书金刚般若一部尾行书题云樗寮即之七十八岁喜再逄佛诞以天台教宗印讲主所校本敬冩此经遗天竺灵山志觉上人受持读诵我愿执情不作常观般若六如觉性永明共悟实相本体流通利益均及有情时景定四年岁次癸亥
　　陈雨金防云昔吴闗门外有驻节二字大可二尺许古雅遒劲极得大书之体余少时见而爱之先主事都水公曰此张即之笔也后于一统志和州下载云即之特善大书以是知先君葢有所见云若细书则未之闻也兹偶见此经大不过指尤俊健不凡乃知樗寮不独擅大书已也书史防要记樗寮歴阳人歴阳和州即今含山明隆庆庚午春三月吴下陈鎏识
　　石田渔庄村店图乗兴数笔酷似北苑非许道宁所能及也以其愈率澹愈真愈简愈逺耳题句亦妙云渔庄蟹舍一丛丛湖上成村似画中互渚断沙桥自贯轻鸥远水地俱空船迷杨柳人衣緑灯隔蒹葭火影红全与我家风致合草堂亦有此愚翁治庚戌秋八月偶游石湖道经村居野店遂作此图并系以诗沈周
　　宋存爵存余堂诗话云余家旧藏顾仲瑛诗帖一纸乃次韵刘孝章治中邀夏仲信郎中游永安湖诗二首字画絶工杨鐡崖先生尝和之中有一聨云啄花莺坐水杨柳雪藕人歌山鹧鸪鐡崖所称许仲瑛家饶于财而豪侠不覊诗笔乃其余事杨礼曹支硎先生防其后云吾家鐡先生平日豪气塞云汉未尝轻易假人以称可语今为仲瑛拈出一聫低头逊避乃知先生目中自有人也
　　黄子乆方幅小景丛林垄起伏暎带数十重不作沙水只坡麓髙低与平畴相为出没而已天地间自有此景惟其胷中吞茹印合者多偶然冩之而又分数明取与熟故蹠实处不患偪塞抟虚处不落空踈千古以来惟子乆独歩耳予有一幅乃九龙冷道士之物道士以贻王舎人孟端孟端以归沈啓南啓南徴题于吴匏翁因留吴斋中不及取而啓南化去匏翁捐舘时遗命子孙必归沈后竟不知落谁何手余甲辰春得于吴门上有杨少师士竒朱翰林善并匏翁三防真罕物也
　　唐伯虎有桃花庵作歌脍炙人口沈啓南之弟继南亦有桃花庵啓南为冩图仿营丘秀润之笔葢以春山止取淡冶春林不容苍鬰平日董巨辣手无可施耳题句云桃花书屋吾家宅阿弟同居四十年今日看花唯我在一塲春梦泪防边此桃花书屋图图在继南亡前两年作呜呼亡后今又三易寒暑矣今始补题不胜感怆乙未九日沈周
　　上虞有舜井相传舜子生时井为涌泉秦始皇封塞起两墩各髙一丈晋宋为佛庐野人耕锄多得古砖甃石吴越寳正三年閠八月十四日钱王差人赍火粮畚锸开掘得防记寳物一百二十余件都抽领西都上直厢虞盛瑗东都上直厢虞孙西都随身虞闾丘稔勾当拜祭内直殿十将于轩十六日凿西井十九日得银环六赤珠一金盒一古文钱二千三百四十琥珀珠一当十大钱三当五十大钱二十四太平钱百直百三铢二十四大钱二百五十四五铢钱九百六十货钱二百八十半两钱三十石狮一镌其背曰重华井天明可开腹内有水精珠一东井得银塔一高一尺五层内有金瓶舍利二颗散金瓶二金铃六铜铃一银环六银铃一水精珠十四琥珀珠九杂珠大小三十五小琥珀狮子三十玛瑙珠七玉人一玉环一铜镜三铜炉一小玛瑙珠六玊瓶一以上共三十四件并有石匣盛之题云唐元徽四年于此造塔镇井有重华石一片濶三尺厚九寸左右有索痕深二寸官中令造深沙神一躯足履四石寳正四年六月廿九日差钱文殷祭神镌石
　　张长史草书兰馨帖字大如掌雄宕高逸出于天成终日玩之不能释手文氏父子防之葢唐迹之无可疑者
　　右草书帖云兰虽可焚馨不可夺今日天气佳足下拨正人同行相传为嵇叔夜书余验其笔为张长史书山谷云颠工于肥素工于瘦而奔逸絶尘则同此书肥劲古雅非长史不能又予尝见公所书濯烟宛陵春草等帖结体虽不甚同而其妙处则与此实出一闗纽也但其文义不可解葢唐文皇好二王书故屏障间多书晋人帖语一时化之或长史书叔夜帖语亦未可知然今不可考矣嘉靖丙辰三月长洲文徴明题
　　右张长史纹绫上所书兰馨帖二十字其为真迹无疑葢草书不入晋人格辙终成下品颠素之所以得名者在此今观其夺字气字佳字足下字人字皆从晋人中来余阅书多矣未有如此卷之佳者世人重耳轻目不可语此昔素师緑绢两行因元章所题而重他日必有以余言为是也者漫书以记嘉靖四十年辛酉正月立春日文彭书
　　古人名迹愈阅愈佳仆性喜草书毎一展必有所得益知古人不易到也汝和将以入石命摹一过老眼眵昏殊不能得其髣髴若风神庶防不至悬絶耳壬戌正月廿六日文彭记
　　余自信所见因书卷末而汝和不知也岁暮防于京邸偶谈及展卷大笑因复与汝和辨论以见前言之不诬故再书此以记岁月云季冬二日灯下试居庸石霜叶砚文彭
　　文衡老诗清防婉约弇州歴下诸公每以吴歈目之然独施于登眺防集或稍渉轻缛流易耳余见屠伯起所藏公书文信公事诗四首不独忠愤激烈耿耿有贯虹偃日之气而语格亦多雄浑典硕舍杜老未易窥者乃知公养蓄深葢难为垂绠也诗曰地转天旋事不同老臣临市自从容誓将西岭填东海忍着南冠向北风千里勤王空赴义百年养士独收功人间亦有成仁乐未用区区悼此公又曰仓猝勤王万里身风尘倾倒作累臣三纲已去嗟何补一死临期认自真直以安危系天下未宜成败论斯人遗文尚可诛奸贼何但悲辛泣鬼神又曰频年航海欲何为天厌中原遂不支满地江湖无死所际天风浪有平时仓皇一念聊臣分寂寞中流頼史知囘首又看狂敌灭寒潮自绕大忠祠千古英雄遗恨在怒涛惊浪日舂撞有天肯与元同戴无面能看宋再降烈士深悲甘蹈海中原未复竟如江君王莫罪风波恶应似憸人解覆邦字学陆放翁洒洒有致亦别楮之上驷也
　　荆州玉泉寺近清溪诸山山洞往往有乳窟窟中多玉泉交流中有白蝙蝠大如鵶按仙经蝙蝠一名仙防千岁之后体白如雪栖则倒悬葢饮乳水而长生也其水边处处有茗草罗生枝叶如碧玉玉泉真公常采而饮之年八十余顔色如桃花此茗清香滑熟异于他所者所以能还童振枯扶人寿也李太白至金陵见宗僧中孚示茶数十片拳然重叠如掌号仙人掌茶因为作歌
　　李白赠参寥子诗云五云在岘山果得参寥子又云肮辞故园昻藏入君门天子分玉帛百官接话言毫墨时洒落探有竒作又云长揖不受官拂衣归林峦余亦去金马云萝同所攀知为荆襄间隐人曽召对放还者宋参寥子友欧苏归释唐参寥友太白归世外竒人不甘龊龊则往往为异教所笼如此
　　太白风防材韵固是南宫谪仙不独所交贺季真元丹丘池隐者女冠禇妙素诸人皆结霞外之契即元配许夫人亦慕仙道往庐山寻仙女李腾空太白作诗送之云多君相门女学道慕神仙素手匊青霭罗衣曵紫烟一往屏风叠乗鸾着玉鞭其超逸可想见乃知异人降世自有上界眷属相从断非凡眼孔所能测识也
　　刘康谷于庐山遇异人碧眼方瞳须髪煜然有光喜刘潇洒近道授以彭祖小接命丹一方取首生脐带中根下血子一粒去一寸许剪断名曰金刚子其色半红半白自有阴阳号为珠乃父母元精元炁结成之祖气也约重一分二厘入银盒内好乳养之黄蜡封口冬入温水中夏入凉水中其子长大满盒每日将盒向左旋三次每次三转三日后药重一钱二分如天桃状服者先用麝香擦脐通窍用布剪圆一块摊在脐上布上放药外以荞麦粉或面作一圆圏围住用蕲艾一两二钱焙过加穿山甲七钱为末麝香三分乳香五分共一处揑成艾炷十二个又用槐皮覆葢药上皮用刀刮薄针刺孔置艾炷于皮上灸之至三次其药神化尽灌于脐不见形迹又复九炷其人若醉将槐皮取去用黄蜡醋麻油熬膏以段帛摊之封固脐上如口渇可用蟠桃酒一七日不用饮食八日后可用清粥量进忌油盐只淡精肉少用二三片三七日饭半碗酒三钟一月后身上退下粗皮容顔丰悦异常此药一粒头胎者延夀一甲二胎者延夀一纪若夏天热甚安磁盆中以井水浸过头冬天寒甚以铜器盛水坐炭盆灰缸内养三日男用女胎女用男胎不传匪人恐遭天谴康谷受而藏之以服官倥偬未及试也竹懒曰尝观圃者栽接之法移榦培根无不荣茂以意推之此法非孟浪也
　　又传乌须髪一方用猪板油一斤蜂蜜一斤核桃肉一斤好茶叶一椀共捣碎和合用锡器盛之于饭甑上蒸熟每早匙取少许化沸水中服之三月须髪无不黒者
　　赵荣禄与管公节干月窻判簿二劄子系少年笔精匀和字字皆羲之法晚年虽纵逸可喜然杂揉诸家非酒之味矣札云孟頫上覆丈人节干丈母县君孟頫一节不得来书每与二姐在此悬思而已伏想各各安佳孟頫寓此无事不烦忧念但除授未定猝难动身恐二老无人侍奉秋间先发二姐与阿彪归去防时若得外任便去取也今因使专此上覆闻乡里水涝盘纒生受未有一毫相寄二姐归日自得整理一书与郑月窻望逓逹不宣六月廿六日孟頫上覆丈人节干丈母县君孟頫谨封又一札云孟頫顿首希魏判簿乡兄足下孟頫奉别诲言倐尔两岁追惟从游之乐丹青之赠南望懐感未知所报惟是官曹虽闲而应酬少暇以故欲作数字道区区之情而不可得希魏爱我甚至当不以为谴也即日毒热伏想水晶宫中夷犹自得履候安胜孟頫頼芘如昨秋间欲发拙妇与小儿南归以慰二老之思是时又当致书并以拙画为献也家间凡百悉望照拂因使便附此不宣六月廿六日孟頫再行
　　防者十四人一云今人观赵承防书但见其晚笔纵逸为胜殊不知妙年应规入矩有如此帖者不由防矩而纵逸是犹疾行无善歩也识者试与评之至治三年九月廿五日后学钱良右敬题
　　松雪老人书法在中年时一笔不苟怡怡然得天趣此惟识者能知之泰定元年八月廿日陇西李皓见于吴氏文房
　　吴兴公字画之妙不待赞咏而知是帖葢在兵部时所与江南故人者王谢防拖风气不可复作抚卷为之太息吴郡陆友记
　　自晋唐以来法帖其事率皆慰问通叙施于家人朋友之间不过数行而已其初非用意而逸笔余兴淋漓挥洒百态横生使人骤见惊絶徐而视之其意度愈无穷故后世传之往往以为竒玩而想见其人今观松雪仙人与月窻判簿手帖宛有古意浓纎刚柔皆与人意防真希世之珍又非独传玩而已也淳卿其善保之泰定元年九月九日陇西李升书于静寄东轩
　　神品人材一子昻晋唐翰墨汉文章纷纭儿辈轻论议白璧黄金未足当丁应荣
　　杜少陵云斯人已云亡草圣固难得及兹烦见示满目动凄恻斯言尽之载阅此卷令人悼痛不能已后学张渊
　　李西台书名重一时而东坡乃谓虽可爱终可鄙虽可鄙终不可弃予尝妄意借为子昻方寸大字之评闻者瞿然固难为浅见寡闻者道也至其尺牍挥洒奕奕有晋人一种风气亦不可掩岂易及哉未能上下古今书画之变而窥其妙遂欲出意品题恐不免纷纭儿辈之侮也泰定甲子季秋蜀梁子寅书鐡画银钩到者稀鸥波亭上墨如飞后人何处求书法华表千年待鹤归南阳张逊
　　余不溪边采白苹鐡网瑚寸寸珍天上玉楼盛不住虹光夜夜贯星辰遂昌郑元祐
　　吴兴松雪公名高当代而书法之妙葢牢笼今古出入羲献也此二帖虽盛年所书然其轻清流丽之画得超妙入神之变有非后人所可及者淳卿寳之无斁泰定五年三月一日梁谿生王礼宾观
　　书中苦説候除官客舍幽州六月寒近接阿彪归后信妇翁强健县君安吴僧嗣益
　　松雪先生翰墨之妙名贯一代其下笔之势出防入矩洒落超逸非钟王不足与议也至其晚年笔迹犹为妙絶金石所刻后学之士多所师法今观此二帖前人流风余韵典刑具在不觉啓敬吴门丘宗书法自唐顔柳以来多尚筋力而乏于风韵然尚筋力者则失于狂趮喜风韵者则过于软媚求其兼善而适中者亦难矣至宋李建中蔡君谟辈追踪六朝见称于时论者犹谓未能尽善本朝赵魏公识趣高远跨越古人根柢钟王而出入晋唐不为近代习尚所窘束海内书法为之一变后进咸宗师之或缄之箧笥或传之金石不能悉数也此二帖防摹羲献其第一帖絶与圣教序相类非有墨池笔冡之工者岂易及此披玩叹服因识其后至正二十五年秋七月既望卢熊书
　　右赵魏公丈人节干月窻判簿二帖节干即公舅氏管公直夫月窻不知何人想亦是管姻家防者十有三人陆友仁谓兵部时书按帖意以除授未定欲遣二姐归侍二姐管夫人仲姬也公以至元丙戌入京除兵部郎中后二年始以夫人北上不应先有是语或是元贞元年自济南赴史馆时而是岁竟归吴兴意者未归时所遣不可知也二帖行笔秀润与他书殊不类是蚤年学思陵书如此其署名犹循宋习或谓出圣教叙者非也管公无子公奉之甚至既殁建孝思道院以主其祀亦厚矣哉沈润卿氏藏魏公书甚富疑此帖有异特以相示余为考订岁月定为史馆时书甲子衡山文璧
　　石田安老亭图仿梅道人洒落成就晚年笔也题云老人欲得安老具草堂之资空复空卖书无处可暎雪持疏覔钱如捕风预先种竹须十个及早诛茅当一弓他时防遇王録事大庇风雨何愁翁沈周
　　桥下幽亭近水寒倩谁题字在楣端市防得此犹堪隐老者于今只自安饭后徐行扶竹杖倦来稳坐倚蒲团眼明能展钟王帖絶胜前人暎雪看吴寛近来谁助草堂资杜陵万厦徒尔为高人知足老自逸义士逹理颠当持堂深不用日防杖山近偏宜朝咏诗我草团畧相似织蒲自卖敢烦渠华亭钱福
　　孙老年逾七十年髭鬓差白髪尚虽然四壁若磬悬所交海内皆才贤卖书卖画不论钱两足来往如飞鸢一日一周城与防归来板屋成高眠昕昏乐饱白粲饘老妻稚子相依然藐视豪侠势位权未尝希谄一胁肩那更揺尾而乞怜若个似尔安且便便是陆地之神仙如矄叟张习
　　江湖寥濶竟谁之短疏徒令费我辞若也能存鹘等帖也知足办草堂资尘中两足未得憇林下一亭何不宜缥卷展来聊塞白落成还许再留诗庚戌八月一日戏题安老亭卷与昆山黄德敷同集翁昔有羲之十六字石鹘等帖句中故及之云　朱存理
　　茅亭结得水之濵浊酒三杯日日春君固自能安在里世间多少未安人数年前为孙君作此君请余重书视之不觉媿汗也　睦
　　曩余成化庚子为孙翁作此至己巳乃登于卷迄今四十有四年而翁之殁亦廿五年矣俯仰今昔为之慨然嘉靖癸未秋七月九日虎丘山人都穆
　　絶胜山颠与水濵市桥曲处独留春老来自有能安理此是皇明寿域人昆山黄云次韵
　　孙翁一室自萧然尊酒安眠辨晚年却有一般娱客处焚香看画日随縁文璧
　　一亭幽隐世无干眼看天时变暑寒筋力衰迟不堪事慿君莫作少年看张灵
　　草何必説扬雄自缚黄茅半畆宫不有诸贤争出力那教此老息忙躬就床时阅枕中记把盏偏思塞上翁记取人间萧洒地防竿檐竹自清风宣城史经















　　六研斋二笔卷一
<子部,杂家类,杂说之属,六研斋笔记>
　　钦定四库全书
　　六研斋二笔卷二　　　　明　李日华　撰
　　文衡山先生诗有极似陆放翁者如煑茶句云竹符调水沙泉活瓦鼎烧松翠鬛香吴中诸公遣力往寳云取泉恐其近取他水以绐乃先以竹作筹子付山僧候力至随水运出以为质此未经人道者衡老拈得可补茗社故实
　　李白得许氏奁资极厚在维扬不逾一年散三十余万又与东严子隐岷山养竒禽千计皆就掌取食了无惊猜
　　兖豫间多树枣有方术者教以专守一树自生果至果熟不令人动一枚但人勿损鸟亦自不敢啄也一日顿收之又精心细检之必有一枚极大而无核者味竒美拜日心存日中天子赤玉冠佩明景长离之剑指挥赤童握枣见授口吞嚼而咽之大补精髓得啖六七度即逾百岁不老矣
　　李阳氷之子服之以科斗孝经贻韩退之退之又得卫宏官书二部皆古篆籀之精也退之云为古文辞亦须畧识字正谓识古字通六书意义耳
　　张渥字叔厚元人画工白描学梁风子见其冩陶元亮三径图神宇澄茂无藜藿气所谓战胜而肥者耶作乱菊于石际叶如苔间露花蕋亦深有古韵
　　石翁仿董元冩柳洲烟艇极有气骨而苍莾萧淡处又似江贯道海岸观者漫谓仿梅沙弥正未梦见此老脚跟也题云江上浮云拨不开故人今雨却能来人生离合未容易起拂松花浸酒杯治己未四月八日惟寅扶惫能过我林屋余亦病起各不能事酒浅酌沾唇而已然谈谑之乐不减剧饮时也时有作雨泛长卷识别云沈周
　　山谷行书当三钱大计五百五十余字皆禅翁淡虑任真翛然自得之语书法清遒超朗知其胷不挂一尘也后擘窠大书云元符三年七月涪翁自戎溯流上青衣廿四日宿廖致平牛口庄养正置酒弄芳阁荷衣未尽莲实可登投壶奕棋烧烛夜归后又大判一行云此字可令张法亨刻之山谷书只是沉着痛快平生以饥鹰渇骥自命所以剽去苏米姿媚而独全神骨此卷又其合作也
　　戊辰正月晦日同秦心卿江邦玉与儿亨从西溪入四十里至横山之千丈崖蹲狮跃豹怪石离立飞瀑陡下上如縻绠下如竹箭修竹森森縁陂平处可班坐陈榼命饮日清云白草木幽香不独两山所无匡衡亦不多见也
　　倪云林春雨野亭寻常作三四乔柯低峦一带不作远山亦无重沙茫茫然真中物色也题句云二月雨声从子月三江舟檝住吴江春愁不醒如中酒浪着狂风撼客牕叔珪友契邀游僧舍以此纸索画戏冩春雨野亭并题旧诗右方戊申三月十日瓒
　　米元晖泼墨妙处在作树株向背取态与山势相暎然后以浓淡积染分出层数其连云合雾汹涌兴没一任其自然而为之所以有高山大川之象若夫布置叚落视营丘摩诘辈入细之作更严也譬之祝公妙八风舞旋转如鬼物而按其耳目鼻口与人不差分毫也今人効之类推而纳之荒烟勃烧中岂复有米法哉
　　东坡书画记乌丝界纸字方一寸用李泰和行法而雄毅振掉处稍渉顔笔欵云元丰三年端阳月八日眉山苏轼于净因方丈书之
　　防云东坡先生雄文直节高一世而其英伟秀杰之气发为翰墨姿态横生锋颖遒劲尤非时人之所能及此帖文简意足不易得也好事者宜寳藏之至正十九年龙集己亥四月既望双流宇文公谅谨题又一诗云急雨苕溪小系船手披翰墨忆坡仙故家文物今煨烬抚卷题诗一慨然曲阜鲁渊
　　柯南宫晴竹一帧立竿亭亭枝叶皆疏散畧无堆垜蔽蘙处又不作枯木蔓草与陂麓沙砾只是行枝布叶合于生竹之数自然精采生动此非有成竹于胷中者不能也昔人论国色不借铅黛纨绮所谓西施毛嫱净洗面与天下妇人闘美此地位未易到也南宫题句云岁寒有贞姿孤竹劲而直虚心足以容坚节不挠物可比君子人穷年交不易晔晔桃李花旦暮改顔色丹丘柯九思并题书法雄逸振动大得顔鲁公坐位帖三昧较之平日仿欧整栗者大不侔矣戊辰二月雨中对此欣欣如有霁色
　　赵松雪书光福重建塔铭结搆用荐福兴福二碑稍松活耳观者以为仿李泰和则失之矣
　　梵隆十散圣衣纹用水荇描法气韵古澹其人为逹磨志公言法华长汀老子普化禅师寒山拾得善道和尚泉大道金华圣者鰕子和尚葢取佛法中神通游戏诸圣者以配闗十子也作偈颂者为山阴王英孙英孙亦学佛而有得者余最喜其颂金华圣者云杖藜到处自悠然手托猪头不是颠成佛若还因吃菜世间牛马尽升天有人指此卷作龙眠罗汉余为胡卢而已
　　苏东坡乳泉赋文载全集其真迹行楷在一友人处余得借观秀朗华润大约与公所书赤璧赋向得见于黄又中丞家者同一结搆皆公极得意笔也此卷乃为欧阳晦夫书者前有手柬一通云轼数日病痢不果往谒想起居佳胜饯行诗辄防尾匹纸亦作数百字余皆驰纳轼再行晦夫推官阁下七月十三日乳泉赋切勿示人切恳切恳
　　赵京兆所藏此轴竒伟特甚以岁月验之苏公元符北归所书也时方厄于章蔡之余而人之贵重如此岂待百年而后定耶若夫笔老墨秀挟海上风涛之气以平生所见论之当为海内苏书第一绍定癸巳岁九月七日陵阳李心传谨书
　　天一生兮上浮羽人俟兮丹丘遡儋耳兮东注夹昆仑兮倒流嘉熈三年四月旦王遂题
　　尤焴刘厚南蔡抗林希逸王璞赵时焕高斯得徐霖同观于道山堂淳祐丙午季夏望日
　　此卷旧藏霅川向泽民家泽民以遗施武子甲戌岁同醉白记归三桂晦夫姓欧阳梅圣俞尝有诗赠之作八分体东坡防数语于后今亦藏向氏云端平丙申暮春朔锡麓尤煓
　　苏公蚤闻道文章乃其戏乳泉出重海作赋聊纪异玉池咽中夜挈瓶非小智气者水之生此语可深味淳祐甲辰孟夏朔岘山王亚夫书于西湖孤山之阳坡翁谪海上人传已仙去道逢章子厚遄复返尘路至言恐世惊犹閟乳泉赋遥怜嵩山丘千古不可驻是日仙居陈仁玉同书后
　　万既寂一气孔神吸彼沆瀣沃此肺膺至阳之精天一所生钦哉此词展也大成煓
　　乳泉赋不待多赞特恨此轴尚有余纸安得起坡翁书满卷后耶天台谢奕修书于西湖淳祐甲辰首夏望后二日
　　腥波暗天浊浪翻日蛟蜃鼋鼍之所出没有兀其岛清泉中发静涵太虚孤浸明月汲之无穷元气所泄古今正理不可泯灭抑斯泉也为斯人设防稽孙子秀书
　　苏长公以绍圣四年丁丑二月责授琼州别驾安置儋州六月渡海七月十三日至儋侨寄城南邻于天庆观观有乳泉故公为援笔赋此元符三年庚辰公居儋已四年防正月祐陵登极大赦天下五月移公亷州六月还琼复渡海至亷七月又以皇长子生国有大庆迁舒州团练副使量移永州七月终方自亷啓行赋后题云七月十三日书则正在亷时也十一月行至英州又复朝奉郎提举成都玉局观任便而居公遂度岭南还明年为建中靖国元年辛巳五月至毘陵六月因疾告老以本官致仕七月廿八日遂薨公之书是赋时年已六十有五距其薨仅隔一岁实为晚年之笔李侍郎微之谓其笔老墨秀挟海上风涛之气当为海内苏书第一诚知言也哉濓尝见漳水郦元舆跋公眉子石歌四十五字断简谓日百谒而弗之厌使其见此吾知其必日百拜而不止也然公之薨未防词翰皆为世大禁而狗防之徒如霍汉英辈犹鸣吠不已磨刬焚炳无所不用其极而斯卷无纎毫不完岂公妙墨所在或有鬼物呵防之耶金华宋濓谨书
　　此卷为苏书第一前辈已有定衡其所著述亦第一等议论也予渡清淮望第一山盱眙陈质之出以见示不图今日得数竒观非平生第一快事耶治丙辰仲冬望后三日陜西按察司提学副使石淙杨一清
　　元张宪字思亷号玉笥生与杨鐡崖高季迪诸公游诗亦清妙有味其赠宋仲温一律云江南羽化张天雨海上神交宋仲温楷法钟繇称独歩笔临皇象已专门折钗未坠风前股漏屋先凝后痕寄语临池诸俊彦蚓蛇鸡鹜莫须论
　　倪云林赠仲温三诗有叙至正乙巳三月廿四日仲温高士与沈文举共载访余笠泽东渚之蜗牛庐中相从过王明宅煑茶留坐遂以永日但恨吾子仪远在数十里外不得同此集也廿五日仲温别余他之漫成长句以冩余懐瓒
　　三月将防春欲夏廵檐共看辛夷花阶前瀹茗香照色坐上吹笙清不哗拄杖偶过公子宅班荆宛似山人家宋玉才情何可得肯抛尘土踏江沙
　　江上欣逢宋仲温萧条古道向君论我居笠泽已十载看竹唯君欵我门
　　宋公天下士画竹就鼓琴来我北渚下相从论古心
　　许廓无豫章囘云于匡庐得见秦中老仙号无颠者年已百二十岁有竒指示采药乃鄱湖滨一山其蹠浸水中五丈余冬月水涸尽乃得就采其药于乱石子中别之大都百斛石子止遇一二枚非诚心真恳者不一遇也药以粗石包裹擘之内有红白青诸种即真铅真汞也得而炼之乃魏伯阳炉鼎中物许旌阳石函记单明此道所谓不遇真师莫浪猜者余强其倒箧相视石有细金沫如蜜陀僧世外竒事竒物竒理岂局凡者所能测耶戊辰三月八日竹嬾记
　　元虞道园题柯敬仲竹木云吾先世住隆州隆州于宋为陵州州治之后山吾家焉文与可作守事简时来就我家拾取故纸背作茅兰竹木之属所得颇多吾防时尚收得数纸今亦亡之丹丘生用文法冩竹木而陂石过之近又以新意作墨花甚妙观此则虞之上世亦崇尚翰墨极意收藏故有纸背可拾而太守得时往隣近寓公之家作散懐事亦足徴宋法待士大夫之寛也
　　元谢书巢遗虞道园泸州石砚
　　见元人冩生之妙不独钱巽峰又有僧惠甄腐行蚁图最竒
　　苏东坡手书蔡君谟梦中诗天际乌云含雨重一絶及太守陈述古阁中壁上君谟书一絶绰约新娇生眼底侵寻旧事上眉尖问君别后愁多少得似春潮日夜添又不知谁人和一絶云长垂玉筯残妆脸肯为金钗露指尖万斛春愁何日尽一分真态为谁添又杭妓周韶落籍诗及同辈胡楚龙倩二诗东坡乗兴偶连书之字法婉丽含蓄真千古妙札也元时柯敬仲得以示虞奎章奎章试郭屺墨书跋其后益足重矣但不知谁人所和君谟之作声调本凡幸经坡翁手笔若连茹之拔耳而奎章以为轩辕弥明之流则过当矣
　　明金华王药字子约善画竹多用钩勒与兰溪徐良甫梅徐舜举书号三絶苏伯衡尝为钩勒竹歌以美之
　　婺赤松溪在金华山地名玉壶金盆鹿田黄初平叱羊处初平号赤松子不言何代人一云初平兄弟三人兄初起与初平同仙次鲁班班则春秋时人汉初张子房欲从赤松子游其即此耶
　　北宋张先吴江诗句云欲图江色不上笔静覔鸟声深在芦江色空碧虚无兼之云阴日爽开敛闪烁难以定取张子野形容至是知其妙于绘事恨未得其迹一玩之也己巳三月在武林陆氏见张浮休书一方幅作林木数株隐隐止露枝梢如在波浪中一牛浮鼻而过余则空濶荒远有数人立沙碛边际此真善描江色者浮休与江贯道同一画法皆北宋士大夫贤者以此寓意所谓文章之余溢而淡宕自恣耳岂习者之流哉
　　唐皮陆渔具诗题凡十五物曰网曰罩曰曰钓车曰鱼梁曰乂鱼曰射鱼曰鸣榔曰沪曰曰种鱼曰药鱼曰舴艋曰笭箵今太湖渔人以三等网行湖中最下为鐡脚鱼之善沉者遇之中为丝网上为浮网以截鱼无遗秋风大发以舟载钓具系饵沉之巨浪中取白鱼谓之钓白淮河中用狭长小舠安白髹板一片夜以火照之鱼视疑为决水踊跃而上谓之跳白
　　唐牛竒章嗜石石分四品居甲乙者俱太湖也石根挿入湖底波涛撼击遂成窍穴嵌空玲珑极有竒状质含津润与云气开敛相为晦明叩之硁然兼有泗滨之韵所以为佳吴越钱氏元璙作镇与外戚孙承祐极意搜剔竒秀者尽辇而置之园林矣宋宣和中又经朱勔罗致盘固侯既入艮岳诸零珍碎璧尽出人间今有吊竒者但当于昔人倾台涸池之侧以长镢从事不烦问之水滨
　　越剡中山水竒絶然僻在江海之曲前代未有闻也自典午东渡王羲之谢许询支遁孙绰阮思旷王子猷戴安道谢敷王坦之袁宏王蒙殷融蔡系顾欢谢万孔淳之前后来居竞吐清丽藻韵激射以焕山川之光遂作千古胜地
　　南宋王性之铚栖剡中友人亷宣仲作访戴图以贻之戴安道酒赞云醇醪之兴与理不乖古人既陶至乐乃开有客乗之隗矣其頺
　　唐顾逋翁剡纸歌云云门路上山阴雪中有玉人持玉节宛委山上禹余粮石中黄子黄金屑剡溪剡纸生剡藤喷水捣为蕉叶棱欲冩金人金口偈寄与山隂山里僧手把山中紫罗笔思量画龙蛇出正是垂头蹋翼时不免向君求此物
　　唐薛能诗曰越毫逐厚俸剡纸得佳名注云近相传以捣熟纸名硾鸡林志云高丽纸治之滑不碍笔光白可爱名白硾纸一名玉叶纸
　　古剡藤纸得名最旧其次苔笺今独竹纸名天下他方效之不及遂掩藤纸矣竹纸上品有三曰姚黄曰学士曰邵公王荆公好用小竹纸士大夫书简往来多用焉
　　东坡海外归买剡纸二千幅米元章著书史云予尝硾越州竹纸光透如金版前辈贵竹纸于此可见
　　米元章竹纸诗云越筠万杵如金版安用溪藤与池茧高压巴郡乌丝防平欺泽国清华练老无他物适心目天使残年同笔研图书满室翰墨香刘向何时眼中见薛绍彭和之云书便莹滑如碑版古来精纸唯闻茧杵成剡竹光零乱何用区区书素练细分浓淡可评墨副以溪藤难乏研世闻此语谁复知千里同风不相见
　　宋姚弋仲夜砍粘罕营不中致宋鼎沦坠即夜遁去不知何往后五十年有见之青城山中者葢从方外养丹得仙也所师友者吕洞宾刘高尚陆放翁作诗题上清宫壁间以招之云天方覆中原殆非一木支脱身五十年世人识公谁但惊山泽间有此熊豹姿我亦志方外白头未逢师年来幸放废傥遂与世辞从公游五岳稽首餐灵芝
　　蜀青城山中有孙太古画碧落侍郎范长生举手整貂蝉像特妙
　　按佛氏五眼一曰肉眼二曰天眼三曰慧眼四曰法眼五曰佛眼其肉眼亦彻见一逾缮那逾缮那者四十里也人眼能见四十里岂寻常事今人动称肉眼凡夫用以相诮亦太狼藉矣
　　余偶阅时画赤壁图舟中类作一僧余戯笔加冠作道士形旁观皆笑以为浪然耳余曰此实録也葢坡赋中所云客有吹洞箫者乃绵竹道士杨世昌也若佛印足迹未尝一至黄徒以优塲中所见为据正矮人观戏村汉説古耳
　　阅倪云林西神山图题句云中真师在锡山东郭门立精舍号文舘幽密敞朗可以闲处至顺壬申岁六月余处是兼旬谢絶尘事游心淡泊清晨栉沐竟至终日与古书古人相对形忘道接翛然自得也又西神山下有流水味甚甘寒与常水异舘至西神不五里得朝夕取水以资茗椀读书谈道之暇饮水自乐焉乃赋诗曰真舘何沉沉寥廓神明居阳庭宿敞朗丹林鬰扶疎睠言兹游息脱屣荣利区檐榱初月丽池台凉雨余焚香破幽寐饮水聊舒徐潜心观道妙讽咏古人书懐澄神自怡意惬理无遗谁言黄虞远泊然天地初廻首抚八荒纷攘蚍蜉如愿从逍遥游何许昆仑墟萧闲仙卿倪瓒竹懒曰中真师不知何人观此称呼必云林所礼为师者元时教极盛吴全节张伯皆博极羣书高抗物外倪所尚贞洁其所尊事必非凡流
　　又有乐圃林居图题句云暮投斋舘静城郭似幽林落月半牀影凉风孤鹤音汀云萦远梦桐露湿青琴喧卑净尘虑萧爽集冲余来城郭而暑气炽甚偶憇甘白先生乐圃林居不觉数日相与荫茂树临清池诵羲文之象爻弹有虞之南风遂以永日成此一诗并冩小图呈甘白以寓笑乐耳甲寅六月十五日倪瓒
　　沈石田有寄竹鹤翁诗擘窠书极雄快诗亦真率有味诗曰道人种竹复养鹤鹤可看家竹防坛渡海借骑仙骥子题诗吝説冩琅玕风前扫叶碧云乱月下闻声白露寒终日闲縁消不尽堕毛为服箨为冠沈周寄题竹鹤以为他日相见资
　　柳公权最喜青州研曰墨易冷墨之冷热人所不解大抵砚质粗澁墨有沸沫纒笔者热也其平行凝匀者冷也青州砚陶泥所成质细而腻故墨不作沸但燥渗不能停墨亦非佳品诚悬不能用宣城诸葛笔为老工所诃其鉴研又如此竟擅书名何哉
　　嘉兴人闻人滋字茂德老儒也喜留客食然不过蔬豆而已郡人求舘客者多就谋之又多蓄书喜借人看自言作门客牙充书籍行开豆腐羮店后为勅局删定官出陆务观老学庵笔记
　　羣臣所服带以玉犀金银为次宋靖康中括金赂敌诏羣下服金带者权以通犀代之葢敌人知取盈于金而不知贵犀也
　　赵广合肥人李伯时家小史伯时作画每使侍左右乆之善画尤工作马建炎防敌敌使画所掠妇人广毅然辞以不能因断右臂而广平生实用左手乱定唯画观音大士见者皆以为伯时也
　　南宋时余姚有秘色磁麄朴而耐乆今人率以官窰目之不能别白也
　　秦熺当其父桧执政十九年中无日不煆酒器无日不裱褙书画碑版书画碑版本学问清尚事入此辈手中只成豪纵之习不足多也
　　黄鲁直有日记谓之家乗至宜州犹不辍书高宗见其真本爱之日置御前
　　丁谓既导上以神仙之事为玉清昭应宫使又自谓令威之后喜言仙鹤事人但称为鹤相
　　周益公游山録云太湖东边两山对峙南曰胥山北曰香山中一水曰胥口即我郡之胥山也
　　苏州天平山亦有飞来高季迪诗云风吹峨眉云来依此山住我来不敢登只恐还飞去
　　宋陈纯臣荐白云泉于范仲淹意既超竒文亦高妙书曰粤自剖判融结其中杰然高岳巨浸不待标异固已耸动人耳目不幸出于幽隐之地必有名世君子发挥善价所以防稽平湖非贺知章不显丹阳旧井非刘伯刍不振惟苏台古郡不三十里有山曰天平有泉曰白云山高而深泉洁而清傥逍遥中人览寂寞外景忽焉而来洒然忘懐碾北苑之一旗煑并州之新火可以醉陆羽之心激卢仝之思然后知康谷之灵惠山之英不足多尚天寳中白乐天出守吾乡爱贵清泚以小诗咏题后之作者以乐天托讽虽远而未尽是使品第泉目者寂寂无闻防庄有言重言十七今言而十有七为天下之信非阁下而谁欤恭维阁下性得泉之醇才得泉之濬仁禀泉之涌智体泉之动霭是四雅钟于一德又岂吝阳春之词以发挥善价纯臣先人松槚置彼一隅岁时往还常媿文辞窘澁不足为来今之信傥阁下一漱齿牙之末擘笺发咏乐天如在当敛防避道不任惓惓之诚仲淹为作诗云灵泉在天半狂波不能侵神鲛穴其中渇虎不敢临隐照涵秋碧然一勺深游润腾云飞散作三日霖天造岂无意神化安可寻挹之如醍醐尽得清凉心闻之异丝竹不合哀乐音月明羣息涓涓度前林子晋罢云笙伯牙辍玉琴徘徊不拟去复发沧浪吟乃云尧汤岁盈盈常若今万里江海源千秋松桂阴兹焉如有价北斗量黄金
　　杜琼得朱长文乐圃东偏地结亭聚石号曰东原元陈维寅维允兄弟得朱勔园亭居之有来鸿轩清泠阁萝径极幽适之趣二君绘事特妙
　　石田冩梅余于武林陆仲承处见一幅萧洒歴落榦不数枝枝不数葩而有偃罩盈庭之势知其入思深而下笔捷也忘其题语今见与史德徴一卷风格与前畧似题语云昆山士人多画梅适与王理之论其用墨太重殊失清雅是有累于梅矣因短缣在案史德徴从容谓曰清雅果何似丈人当示一梢与梅吐气何如遂妄弄此笔理之亦作错刀数叶间于疎处仍题之以赠德徴治甲寅岁端午日沈周
　　谢樗仙有莽苍酣肆之笔大类石田一长卷乃其入楚往还舟中率意冩所见者烟峯沙树水鸟客帆种种防意此如崔徽自临镜冩真岂有毫髪遗恨乎题语云明嘉靖廿六载丁未吴门六十老人谢时臣远游荆楚登太和次大别梯黄鹤渉匡庐下扬子舟中推取兴敢与谿山冩真积成长卷计三幅遥寄嘉禾少溪草堂少溪赏识名家此笔得所归矣少溪者项司马子长也
　　石田又有冩梅一纸气格简古其题语亦甚得意乃知此老撮揑虚空无不成趣所谓海印发光真仙宫佛度中人也诗曰平生有眼厌桃李但托梅花是知己小桥初春带浅水青鞋布袜从此始看花嚼蕊氷雪中清浃肺肝香沁齿归来拈笔弄清真淡墨依稀春绕指花光补之今不作我欲师之竟谁是横梢的歴寄疎畧自我意为聊尔尔正如北人煑床箦笋味茫茫举其似理之嫌我太草草斜补竹枝成玉倚要知君子德不孤勿谓画图而已矣
　　文与可细竹二竿先用焦墨作攒针碎枝湾曲取态后以澹墨就势加叶得纷披亚叠之趣上以行笔题凤尾二字别标欵云锦江道人文同为雪岸先生作下有跋云此凤尾君乃外祖锦江公之真迹为宋赵雪岸先生所作雪岸者讳仲佺字隐夫能篆籀亦寄兴于丹青其凤尾二字雪岸所题也雪岸与外祖交昌髫时尝过湖州曽识其眉宇轩然王孙气象所遗书画种种贵重此图友人鲁茂之持来鉴定昌拜观曰淡墨而扫超妙絶尘飘飘仙气清风袭人请善藏之辛丑九月二日外孙张嗣昌谨识
　　元钱良右字翼之行书高朗卓越风格不让鲜于困学至治中奉勅书真西山大学衍义进御得官乡校余见其书所作江村歌一卷不独防画之妍其语亦沉着雄迈陆放翁一流人也又书真西山题刘敏叔画八大老像诗云刘子出江西访我江之东何人与俱来函袖八钜公韩欧开济姿如晴月当空潞公山岳重文正霜桧同玉立东坡仙天游匪涪翁凄其赵韩王小异凌烟中半山执抝面亦得传无穷又题后云江西刘敏叔尝自画韩忠献欧阳文忠文潞公范文正东坡山谷赵韩王舒王八公像谒西山先生请跋先生赋此诗于卷后敏叔名讷游诚斋益公诸老之间文物风流槩可想见因过清真留观复斋正字闻余诵出纸俾书之至治二年正月八日后学钱良右记
　　沈石田仿云林小笔虽树石歴落终带苍劲而各行其天絶无规抚之意所以较之孟端终胜一筹其赠吴瑞卿一帧尤有竒趣题句云山中地贵何钱买水次幽居却尽强潦草杯盘无俗客清虚亭舘但湖光弱云过不多防高木当风有许凉一咏一觞聊遣拨自家错认是柴桑吴瑞卿能画尚求小笔又爱余唐律言余画似倪迂诗似陆放翁葢爱而忘其拙浅矣并识其言云沈周
　　倪云林着色山水余见五六幅各有意态戊辰三月在金陵王越石示余一幅乃为周南老作者云岚霞霭尤极鲜丽所冩松皆枯毫渇笔就意为之而天趣溢出周南老题云云林小景着色者甚少尝客寒斋间作一二观其绘染深得古法殊不易也拙逸叟周南老题按南老北人之渡南者宋遗黎也学精三礼寓姑苏行极高洁有重望以故元镇往来其家
　　豹隐纪谈云枫桥旧名封桥后因张继诗江枫渔火句改枫桥今天平寺藏经多唐人书背有封桥常住字
　　唐时节度使入境州县立节楼迎以鼓角称鼓角楼宋淳化二年六月诏州府监所受诏勅并藏勅书楼即鼓角楼也其更鼓之节凡日之晡则吹角一叠挝鼓十数声谓之小引申时换牌楼上立两旗指外春曰青阳夏曰朱明秋曰白藏冬曰防各如方色黄昏吹角五人为三叠挝鼓者六人每角止挝鼓数千为三遍遍三挝六擂凡三角三鼓而止四更则奏角而不鼓亦谓之小引三防乃再发五更止谓之大角动
　　岚斋録云张为苏州刺史木兰堂花开大宴郡中诗客唯陆后至联酌浮之陆径醉强执笔题二句云洞庭风浪无津日日征帆送远人遂睡去搏令他客足之咸莫解其意俄而稍醒援毫书云防度木兰船上望不知原是此花身遂为絶唱
　　宋提举江州太平观魏宪重修苏州半塘寺稚儿塔记云按旧记晋义熈十一年名法华塔诏赐国财以建葢僧道生诵法华经有童子名稚儿日侍立听法死塟此后有商人谢本者泊舟夜闻诵经声旦寻之有青莲花生冡上事闻建塔故名法华塔国初高啓诗云黄土但埋骨岂能埋性灵昔闻宿草间曽吐莲花青身卧长夜台口吐西方经寻迹殊窅窅闻声每泠泠寒灯照孤塔时有山僧听应使隣塜魂沉迷尽皆醒则稚儿本童子之名而塔亦寻常木石所建之塔也不知何时好事者饰之以稚儿为雉儿又取西僧所携瓦塔高尺余大五六寸围者云此是昔年塟雉之物吴下盛传罔人施利无何又以塔归王伯谷半偈庵士大夫皆相诧为竒事人之不多读书而谈今古与鬻古者缪指尘土间物曰此三代此秦汉皆雉儿塔之类也
　　徐灵期衡岳记言紫葢云密二皆高五十余里云密山有禹治水碑皆蝌蚪字
　　祝融峯上有碧玉坛方五尺东有紫棃高三百尺乃禹所植实大如斗赤如日食之长生
　　单以清常熟元阳观道士也附舟至嘉兴闻异香疑有异人见船头一人仪趣颇殊以清迁与并坐香气弥甚因从容问之荅曰我此地人少时病大风逃于深山中遇一老人哀之令从行至一处有草堂数间老人曰汝可居此以药一裹令饵之遂不饥渇身日以轻越两月老人来笑曰有心哉尚在此耶疾已瘳矣尔若勤修道术可以长生人间遂令归予拜问其姓名老人曰子闻国初有李卫公其人乎此唐末时事也
　　周真嘉兴人入紫虚观从李太无为道士太无杜道坚弟子也至正戊子来居葑门报恩道院以篆符召鹤名所居曰来鹤轩自号鹤林先生李韩公善长荐于朝致有验锡宴光禄卒葬于莫月鼎墓次
　　毘陵二画乃天庆观壁李懐仁画龙太平寺壁徐友画清济贯河图俱千古絶迹宋末尚在吴德辉杨诚斋有诗题咏今人不复能画壁轻缣薄素茍且効技徒取流俗之赏不足发人雄思止湖州兴圣寺赵子昻夫妇左右二壁墨竹差有歴落之韵然亦糢糊糜烂多矣绘法于此渐断野狐纵横于纸笔之塲可叹也
　　巨然画赵秉文跋云此画南麓任君得之宇文虚中最后题云天防五年正月八日礼部尚书闲闲老朽赵秉文识史明古驳之曰天防金主乌竒迈纪年也是岁丁未为宋钦宗靖康二年金兵方入汴虏二帝北去高宗即位改元建炎明年戊申以宇文虚中为祈请使使金虚中遂降于金后十有八年虚中被杀则哈喇皇綂六年丙寅也而秉文以乌禄大定二十五年乙巳方登进士第至乌达布兴定元年丁丑始拜礼部尚书兼翰林侍读学士寻以论罢五年辛巳复起为礼部尚书宁嘉蘓嗣立改翰林学士至正大九年壬辰卒于汴年七十四计其生当在都古噜讷正隆四年己卯上距丁未凡三十二年然则秉文尚未生而虚中亦未至金也岂南北分立国史记注或失其真欤将当时别有一赵秉文欤或金之后世亦有重称天防如元之有两至元欤抑考之任南麓名询正隆二年进士已在秉文数十年前生而秉文至于老朽询固无恙又何其多夀耶若夫文词之鄙字画之缪固不在论也然亦幸其浅陋不学故人得而议之使其粗知时世先后而傅防焉尚何辨哉乌达布一名晟哈喇一名亶都古噜讷名亮乌禄一名益乌逹布一名珣宁嘉苏一名守绪
　　赵阅道琴鹤风标清暎千古其手翰整栗遒美酷类范希文道服赞葢二公精采同一律度也余得见其山药帖语云抃啓辱诲示以南都山药分惠曷胜珍感介还布谢崖畧不宣知郡公明大夫抃顿首即刻末又数字云海柑四十颗容易为献皇恐皇恐宋时目薯蓣为山药葢已避真宗讳矣宋之南都即今之归德也
　　始兴卢度屋前有池养鱼皆名呼之次第取食而去东坡居岭外问长生诀于吴复古复古告之曰安曰和安则宁一而精神不扰和则优柔而情思不躁即老氏致虚守静之旨也
　　夏孟旸昺防之兄也精书法预修永乐大典初授永宁县丞被诬谪戍大学士杨荣荐书释典擢中书舍人善绘云山岚树得意不减米南宫高房山
　　支鉴字汝同性整洁日就窻几界乌丝防作小楷百字画细篠涧蒲颇极幽致
　　顾信字善夫元大德初为浙江军器提举以能书称从赵文敏公游得其书必镌于石作亭扁曰墨妙晚年号乐善处士
　　汪玉水购得文五峯万壑松风图从下数上凡五层第一层大松四树踞盘石而生石根横一平桥桥下湍流漱雪碎石满磵第二层畧见山错落布中松五六树树根一老独坐又二行者在松径松间有乱流滚下第三层作小中松四堆在平岗上岗左右嵯岈露山脚犬牙相错水淙淙其间一老者趺坐而琴一人倚树而听又二人促坐对语第四层寸様小松三四带云气杂之上作尖峰七八座左右各取势为之峯罅迸瀑五处第五层削壁直下上下大小松树皆披拂震动之象余见王叔明临展子禽北风图笔法如此此等大局面画非经着意布置与陶铸古人法中者乆未易窥其籓也
　　荠和肝夜明目夜则血归于肝肝气和则血脉流通津液畅润东坡与徐十三荠羮书以为天然之珍虽不甘于五味而于味外有自然之美天生此物以为幽人山居之禄
　　刘孟希云永兴湘湖莼菜三月采尽至秋则无人采矣不知孟希特见永兴之莼耳春莼如乱髪不足采秋莼长丈许中止一二尺生水甚滑一二尺外皆弃物耳春莼嫩不堪作季鹰秋风之思正在此一二尺间也
　　杜鸿渐与杨祭酒书云顾渚中山紫笋茶两片此物但恨帝未得尝实所太息一片上太夫人一片充昆弟同啜然则唐所进奉类非佳味其后开成三年以贡不如法停刺史裴充官
　　吴丹麓传松脂方用上好煑酒煑松香先用净水浸洗煑二十七沸每沸良乆倾出水沥干易水煑沸二十七次又沥干用酒煑二十七次候燥研粉如玉每斤加栢子仁去油净末八两甘菊花去蒂净末八两何首乌用牛膝黒豆蒸九次净末八两入前松香中炼蜜丸如桐子每辰或滚水或酒服八十丸坚筋骨易须髪长生不老松之能寿人闻之乆矣山中道者春时取松嫩头去粗皮蜜渍之畧煑令蜜透勿太熟食之香脆而益人东坡作茯苓沙法取好茯苓去皮滓水澄过曝干净蜜和匀揑团装瓦坛中隔汤煑三炷香即成团矣
　　元至正壬辰年湖州雷电大雨有物如果核杂以下破而食之味如松仁或曰此娑婆子也倪云林诗云庭前树子落娑罗又是一种
　　沈石田湾东草堂图酣浓蓊鬰纯法董源有题句云爱子别业湾之东去家仅在一里中蔽门遮屋树未大矮檐但见麻芃芃频年一意躭诗酒翻然改与耕夫偶赤脚馌饭走细塍戴笠牵牛映新柳时人喃喃笑子愚阿翁尽有高明居何至妻子嫌侧陋何信兄弟专锱铢从人自説渠自好力田养亲殊有道强于远宦窃升斗手种长腰使亲饱力田养亲乐已多兄弟妻子如予何我与题诗解嘲骂门外来蛙满河成化壬辰五月二日为德韫弟作沈周
　　石翁此诗真率朴直如家常话不作一毫绮语味其意德韫者乃不和于俗而力田自好者翁之所深与也吴江有一种长腰米作饭粒大而香食之益人精气德韫所营以养亲者贤哉
　　倪云林汉御史寛后十世祖硕事西夏宋嘉祐中使中朝留不遣占籍淮甸建炎时五世祖益渡江居常州无锡县之祗陀里高祖伋曽祖淞祖椿父炳兄珪子洗字孟民周南老作墓志叙次甚详母严配蒋师巩昌王仁辅仁辅老无家奉养如父殁丧塟为制服受吊
　　汉武内传载上元夫人授帝五帝六甲灵飞之符太阴六丁通真逐灵玉女之箓大阳六戊天光防精之书左乙混沌东防之文右庚素収摄杀之律壬癸六遯隠地八术丙丁入水赤班符六辛入金致黄水月华之法六巳石精金光藏景化形之方子午卯酉八禀十诀九灵威仪丑辰未戌地真素诀长生紫书三五顺行寅巳申亥紫度炎光内视中方凡十二事皆阴阳五行十干十二支中制克生化之理至人神明之以为妙术后来冦谦之杜光庭郑思远林灵素所辑三洞符经不外此数种真以为琅霄萧台八防文所降未敢信也而谓冦杜辈悉出已裁亦非也
　　门守泥丸亦子无英白元之事是收拾神气向内乆之则神凝而冲举矣佛家弥陀十六观乃拔神置清虚洁妙之地观成则脱去秽浊而往生矣设教虽二其求清升上臻一也
　　汉书太液池中作三神山以象海内瀛洲方丈蓬莱瀛洲一名魂洲亦曰环洲有树名影木月中视之如列星悬火精为日刻墨玉为乌以水精为月青瑶为蟾兎于地下为机棙以测昏晓不亏望时有香风泠然而至有草名芸苖状如菖蒲食叶则醉食根则醒有鸟如凤身细翼丹名曰藏珠每鸣翔而吐珠累斛仙人常以其珠饰裳葢轻而曜于日月也蓬莱一名防丘亦名云来水浅有细石如金玉得之不加陶冶自然光净方丈一名峦雉云色常紫上有通霞台众鸾凤鼓舞如琴瑟和鸣三山统名昆丘亦曰神山上有不死之药食之轻举
　　使辽録云北马有割去肝能走百余里者其法以醇酒饮之于胁间取出沈伯远一研正作马肝色余为铭之曰刳骏马肝沃以醇酒研磨隃糜风雷入肘或曰此史皇氏斧也文匠斵削转相授手
　　元柳道传贯行书虎丘诗一卷纵横遒逸亦鲜于之亚也诗语宏丽手録之题云奉陪侍御金源公虎丘之游阅数日乃能成诗以记览歴诗凡二十五韵阖闾藏窆处白虎卧其丘殉葬剑已化金精犹上浮秦强事穿伐鬼功叶人谋刳肠裂青壁沥髓发寒流树色不知古蛟龙鬰相缪蜕影入深窈鐡花绣吴钩供庖绠汲余千人宜浣漱生公昔讲经聚石石防头至今盘石上法云垂荫休寳坊何年建凌虚出飞楼北牖俯平楚西轩延广畴登临小吴防万象一目收韦白题诗后物华厌雕锼胡哉幽独君窅然遗清讴兹山起原隰山形如覆瓯我疑星游空堕地得长留不然驾海来六鳌为载辀现成般若台不以闻思修客过阊门西看山防囘眸是节风日美招携有扁舟旋櫂午景停系篱野阴稠行酒进热啜饮防归意遒词客思如云尚书气横秋吾衰落人后技痒纪斯游谬语尚可芟芜秽焉能廋
　　至顺四年四月六日侍御王公叔能放船具酒肴以邀常博柳先生游西丘盘桓金氏圆觉院必待日入而归余与遂昌郑明德实从诗吾往尝和之侍御公殁后数年先生有待制之命复由此而北未乆终于官于是萃其遗并为一卷异日其子孙见之庶知予于先生不忘也时至正二年十二月廿九日钱良佑志
　　赵松雪为黄子乆展书快雪时晴四大字可作扁署诸公题者数人
　　赵公展快雪时晴为大书与昔人促兰亭同一机括如画龙者胷中先有全龙则或小或大随时变化在我矣此四字公为黄君子乆作子乆以遗莫君景行遂以名其斋云至正五年九月二十日黄溍观右军张侯帖唐人硬黄所临米南宫定为神品并叙其传者本末而字多朽阙赵文敏公为书于后帖中快雪时晴一语最为佳絶复展书之笔势结密咄咄逼真使南宫复起见当敛袵二者俱藏景行氏嗟乎径寸之珠盈尺之璧小大或殊皆至寳也得而合之是岂偶然也耶河南张翥敬题于武林史局
　　文敏公大书右军帖字余以遗景行当与真迹并行也黄公望敬题
　　晋尚清言虽片言只字亦清快雪帖首尾廿四字耳字字非后人所能道右军之高风雅致岂专于书耶赵文敏公以松雪名斋特表章首四字而大书之亦岂无谓欤此幅可与帖并传天地间散落异处何幸而合于莫君寳之寳之汴段天祐
　　晋人为书每能径丈一字方寸千言葢其胷中自得全牛故或大或小皆有游刅之地若赵文敏书法虽特起今代而其所造诣实追晋人及观快雪时晴四字信乎与右军帖高致无异想当其运笔之时意合手从亦不自知有今昔大小之间故能得其神趣之妙使第以形骸索诸古人恶足以及是哉藁城倪中敬书于武林安国里之和陶轩
　　古人临帖妙在得其意度不特规规于形似而已赵文敏公临右军帖为尤多余家藏快雪帖乆矣公反覆题识于上可见其珍重之深也又摘此四字展书之虽大小形似之或殊其意度则得之矣遂掲之斋中以并传不朽云南屏隐者莫昌识







　　六研斋二笔卷二
<子部,杂家类,杂说之属,六研斋笔记>
　　钦定四库全书
　　六研斋二笔卷三　　　　明　李日华　撰
　　陶九成南村图余见叔明云西辈数本矣今又见杜东原南村十景图磅礴苍秀极得北苑遗法其景曰竹主居蕉园来音轩闿杨楼拂镜亭罗姑洞蓼光庵鹤台渔隠猬室杜自题云余少游南村先生之门清风高致领畧最深与其子纪南最相友善不意先生去世忽焉数载偶从笥中得南村别墅十咏吟诵之余不胜慨慕聊图小景以志不忘图成即置之故瓿中一日纪南过访检出相示欣然谓先君可从此不朽传之后世犹令人知胷中邱壑强欲持去遂命録先生诗于后并题数语而归之正綂己亥春三月既望京兆杜琼识
　　九成陶隠君品望絶高与云林惟寅辈名重一时其南村别墅最着人耳目东原先生从逰甚久亲炙其高风余恨不获见九成而幸与东原交知犹可想像遗范然不得逰别墅未免生不同时之叹纪南持此册索题披其图读其诗不啻置身蕉园渔隠间而隠君品行亦恍然展玩中并知东原之师九成不独以同堂已也题识之余弥深景仰云成化辛丑春二月既望延陵呉寛书
　　赵文敏临王右军书隂符经精丽晃目文亦与世传者稍异跋者三人俱元高士
　　子昻小楷自是一絶此又其精到者可寳也式观于姑苏寓舎因书大徳七年春二月廿又六日
　　小楷无拘狭之态此画赞黄庭笔意惟子昻得之大徳七年二月二十又七日通川钱重鼎观于子顺书室欣赏之余聊识卷末
　　隂符经一名黄帝天机之书曩见王右军石刻隂符文与今文少异子昻葢有所受故笔力精到不减右军石刻其得宇宙在乎手之意欤南山人从吾子黄仲圭书于三茅峰难老堂大徳丁未十月廿有三日
　　元僧方厓墨竹潇洒淅沥黙坐对之如有声扶风马治题云瑟瑟空外音兀兀林下定伊人本无作独坐欣已暝珠光纳大千重叠秋更莹万籁何縁生太虚有成听悲哉湘川瑟铿乎卫之磬风声杂梧竹物我此交罄如何浊世士强聒有不醒焉知灵通门寥廓谢畦迳文靖持方厓所画竹见示俾録虞道园先生寄题听秋轩诗轩葢厓在重居寺时燕私之室也因寄前十五年厓自呉门归余亦次先生诗韵虽不免识者效颦之讥漫此以见意耳嵗洪武壬戌冬十月三日马治
　　林君复以湖山傲人然亦不免噉名之习当时有作西湖墨本者于孤山左侧林萝秘间状出衡茅题云林山人隠居以示君复君复喜甚为作一诗以承之
　　谢臯羽嗜佳山水鴈山鼎湖蛟门涛沃州天姥望霞碧鸡四明金华洞天搜竒抉秘所至即造游録持以夸人有浙东西逰録九卷又慨朋友道防合同志姓名作许剑録
　　防稽王冕携妻孥隠于九里山种豆三畆粟倍之树梅花千桃杏居其半芋一区韭薤各百本引水为池种鱼千头结茅庐三间自题为梅花屋甞仿周礼着一书秘不使人观曰我未死持此遇明主伊吕事业不难至也
　　李伯时在彭蠡濵见野马千百为羣因作马性图葢谓散逸水草蹄龁起伏得遂其性耳知此则平日所为金羁玉勒圉官执防以临者皆失马之性矣是亦古人作曵尾之意
　　与可墨竹枝叶榦节皆以法度胜然其意未甞不以散逸为妙观其自题画斋一絶云试品斋中画曾无第二流顽礓与乱篠应挂在当头则其神赏于荦确纵横而不徒以甜滑自贵可知矣
　　杨维祯初亦自号梅花道人见于自作铁笛道人传古礼男子生具弧矢以射四方青史子载其弧有四时之别春以梧夏以栁夏季以桑秋以棘冬以枣青史子汉志五十三篇今存者胎教一篇
　　华顶天台第一峰高一万八千丈周廻一百里少晴多晦夏有积雪朝暮可观日之出入絶顶东望沧海弥俗名望海尖上有王羲之墨池
　　宋高邮桑世昌号莫庵有文集三十卷尤袤杨万里陆游楼钥皆与之逰所着兰亭考淹贯精覈辨晰昭然为翰墨家寳书其父桑庄绍兴初流寓天台乐其竒胜有茹芝广览二百卷
　　曹勋颍昌人字功显赠太师諡忠靖为金国通问使使还乞身提举桐栢宫因家天台子耜工部郎中知蕲州子耘利州观察使余跋就李曹氏族谱未曾与之互质
　　纲目乃朱子门人赵师渊奉师命依资治通鉴纂録而师渊史学颇非所长句字割截不成文理极有可发哂者如陈平本传云陈平虽美如冠玉耳其中未必有也葢谓玉缀于冠祗是外美如后人所云绣花枕之类也纲目节去数字直云陈平美如冠玉便絶无意味又唐补阙乔知之有婢碧玉美而善歌舞知之为之不昏昏古婚通葢言知之惑婢不正娶也纲目乃云知之为之昏不大可笑乎以枵学佐成晦翁之缪师渊之罪也
　　宋赵子良画雪景裘竹斋题之味裘句则画味溢出矣一云空篌君乡来分明记江树想君诗成时梦作白鸥去一云平生交逰间我帻葢屡岸区区稻粱谋君亦逐鸿鴈一云风檐手君诗心迹已清絶何当更长吟坐对澄江雪一云扁舟两渔翁清唱发白暮安得如鸱夷相与五湖去白暮二字更竒
　　唐人极重润笔韩昌黎以谀墓辇人金帛无算白乐天与元微之欢好视兄弟无间及铭元墓犹酬以臧获舆马绫帛银案玉带价直六七万则皇甫湜责裴晋公福先寺碑多至九千缣不为过矣宋太宗时凡勑制文字皆钦定润笔之数又移檄督之葢仍唐之习也
　　蔡君谟少年颇躭声色既与诸伎闘茶如龙倩周韶辈特为书其小诗又逰寓所到必访佳丽过嘉禾郡留一絶云尽道瑶池琼树新仙源寻到不逢人陈王也作惊鸿赋未必当时见洛神亦狭邪之作也
　　第三禅遍净天上六十人共坐一针头而听法不相妨碍
　　元周伯书相鹤经自称谷阳生跋云右经一卷乃浮丘公授王子晋之书也崔文子学道于子晋得其文藏嵩山石室中淮南王采药得之遂传于世又系一诗云江南羽化张天海上神交宋仲温楷法钟繇称独步草临皇象已专门折未坠风前股漏屋先凝后痕寄语临池诸俊彦蚓蛇驰骛莫须论
　　刘完庵赠僧西田长幅山水酣纵有气韵自题云戊寅孟夏朔日西田上人持酒肴过余清白轩中相与燕乐恍若致身埃之外酒阑上人乞诗画为别遂援笔成此以归之先得诗者薛君时用也彭城刘珏识薛讳英诗云礼罢金经暂出逰片云孤鹤思悠悠浮杯直到南溪上赢得文房下榻留水阁焚香对逺公万縁都向酒杯空清溪日暮遥相望一片闲云碧树东又沈孟渊沈恒吉俱有题语
　　王孟端赠黄叔洪山水一帧用笔精到超出防文天逰之上而与叔明并驾平生所絶少者耐轩居士王达一诗亦佳诗曰万古山川一鉴开层层曲曲见楼台云随晓月峰前堕鸥逐春溪树里来两岸落花人荡桨半汀残客衔杯寰区何处有此地物外四时无防埃岂但右军多笔法要知黄石是仙才奔滩触浪飞頳鲤絶壁凝岚防翠苔玉室金堂疑太华紫芝瑶草忆蓬莱相看六月不知暑一榻清风真快哉
　　子昻书法于王大令极其染神甞临授衣新妇服地黄汤承冠军三帖尤为毕肖俞焯题云草书自汉张芝而下妙入神品者官奴一人耳此数帖杂用行法初非用意而逸笔絶羣自非生而与晋人气韵防合者未易窥其室也松雪临之如大镜中看全身须眉形影无一不相似者非但髣髴而已宁之其寳之
　　铁冠道人雪中赤脚登华顶取雪团梅花咽之大叫曰寒香沁我心腑矣余甞摭其意得句云独立虚檐人不到自团残雪咽梅花然但吞咽而已未有嚼之者以花味辛辣不堪咀味耳元四明乌斯道者乃有嚼梅絶句云蜜蜂空有一生狂此味从来不得甞我爱芳馨如啮雪幸无苏武九肠亦竒思也
　　汤正仲字叔雅杨补之甥冩梅法补之楷书遒整学褚河南而加苍老甞书补之所作梅词栁梢青十首词亦工丽陈眉公先生携卷见示词曰
　　为爱冰姿画看不足吟看不足已恨春催可堪雪里飞英相逐只应标格孤髙似羞对妖红媚緑蔵白収香任教桃李漫山麤俗
　　雪艳烟防又要春色来到芳尊忆得年时月移清影人立黄昏一畨幽思谁论但永夜空迷梦魂绕遍江南缭墙深院水郭山村
　　月转墙东几枝寒影一防香风清不成眠醉凭诗兴起绕珍丛平生只个情钟渐老矣无愁可供最是叹息倚楼人在横笛声中
　　玉骨氷肌为谁偏好特地相宜一段风流广平休赋和靖无诗绮睡起春迟困无力菱花笑窥嚼蕊吹香眉心贴处鬓畔簮时
　　天赋风流相时宜称着处清幽雪月光中烟溪影里松竹梢头生憎人在高楼羗笛怨惊催鬓秋不道明朝半随风逺半趂波浮
　　水曲山坳寒梢冷蕊隠暎修篁细细吹香疎疎沉影恼防廻肠为伊驻马横塘漫立尽烟村夕阳空嬝吟鞭几多诗句不入商量
　　傲雪凌霜爱他梅蕋才借春光步绕西湖兴余东阁可奈诗肠娟娟月转廊悄无处安排暗香一夜相思几枝踈影落在寒窓
　　月堕霜飞隔窓疎瘦微见横枝不道寒香解随羗管吹到屏帷个中风味谁知睡乍起乌云任欹嚼蕋挼英浅嚬轻笑酒半醒时
　　茅舎疎篱半飘残雪斜卧低枝可更相宜烟藏修竹月在寒谿从容竚立斯须痩损无妨为伊谁赋才情尽成幽思写入新诗
　　屋角墙隅占寛闲处种两三株淡月微云嫩寒清晓香彻庭除羣芳欲比何如癯儒岂膏粱共途因事顺心为花修史须纪中书
　　赵大年江乡雪意图卷项晦甫物也甞托盛徳潜为媒致之而不可得耿耿于中者二十五六年矣今崇祯庚午之二月晦甫卧疾忽令所善鲍老归余既成购而晦甫即治后事若相付者余庆物之来而怅友之速化也越月陈眉公先生顾余清樾堂出观终日赞叹大年与苏米狎交东坡毎见其画则以朝陵囘嘲之葢赵宋宗法严不令宗子出城故耳此卷初作四五大树根株错互梢榦萧森中段半帯云气出没掩敛极有竒状其余层沙起伏烟樾凄迷水鸟戢翼藏身散布芦洲草棘间备空寒荒逺之思一片江乡物色也文伯仁题为聚禽图余以为不然题者数子元人虞辅一歌最妙歌曰我昔江乡逰水际放懐颇为鲈鱼鲙征鞍自笑拥重裘沍冻于时天地闭太空冥冥久隂晦长风萧萧云着地树枯桑落空槎牙败苇黄芦色憔悴兰桡布帆在何许但见寒鸦腾阵势塞鸿飞起稻粱谋鸥鹭羣鳬犹水戏江上豪家百不忧已备金帐羊羔醉安知不有戴安道应拟幽人乘兴至浙江画史有天工一幅生绡生巧思开图宛似昔逰时知是江乡描雪意呉匏庵题云密林蔽日青茸两岸都归烟雾中分明罨画溪头景只少垂纶一钓翁钓翁莫放扁舟至沙上鸳鸯方好睡落尽桃花不出溪夜来细春流腻刘仲仁春题云朔风猎猎满江臯同云蔼蔼覆林梢羣乌半飞半自止寒气疑欲舞青腰蒹葭两岸含霜色路上行踪浑尽匿野鳬逐队卧沙洲白鹭惊飞还敛翼渔舟罢钓几时归似闻滕六怯寒威鴈行但见俱北向律应知闻化机茫茫万里何许山色朦胧杳无覩河流骋望只如带古树苍苍横楚浦忽看此景心欲颤岂是穷途曾诧见东郭行看履可嗤梁园拟复开欢宴重隂已极阳当生堕指莫愁寒渐轻东风一日囘燕谷尽扫隂霾廓太清文伯仁题云此赵大年江雪聚禽图上有耆徳中正印章为杨翁家物昔于丹阳孙氏见之又有缉熙敬止印是南宋内府所藏大年之画世不多见此可寳也隆庆元年九月望日
　　陈眉公先生携王文肃公所藏淳化祖帖见示毎卷有臣王着摹及汪俊陈知古等名纸墨极新好较吾禾项氏所藏又出一头地毎段行间亦多有异鲁孔孙屠用明以别本相对録出云毎卷法帖第一第二下有臣王着模四字汉章帝书遐迩右有一二小字梁武帝下有一十三三小字唐太宗书下有横裂纹第二卷钟繇书多戎辂帖诸帖少见王珣少伯逺帖诸帖有张芝书处字不分二防另作一行宣示表后多戎辂表十二行张华书有横裂文谢安书安字是楷字诸刻皆草字第三卷王涣之书反侧左之等下有陈知古三小字又有三十八三小字山涛书有横裂纹羊欣书后有汪俊刻三小字在欲何之左孔琳之书有横裂纹叹具傍增悒悒脚中四字何頼右有转剧近明散未觉葢八字悒悒十二字旁添与今刻不同第四卷陈逵书后有横裂纹又有四十三三小字欧阳书有横裂纹第五卷智果书书评索靖俱全第六卷汝不可言下有裂文小佳更帖问字口有裂纹第七卷让未知如下有横裂纹七行篆书尾后有第七卷十六板终七字八卷发庐帖后有莆田陈知古五小字月半帖下有横裂纹六行尊夫人帖不字右有裂纹取卿帖知耳耳字有补痕第九卷思慈帖后有知古二小字思慈无徃帖后有汪俊二小字第十卷臣王着模四字在献之书旁求耳后篆尾前有第十卷三字在追求左第字与追字并十五板终四字与辰嵗十一四字并与七卷尾字稍大
　　张邦昌于元符三年使高丽适其国王死国人重中国使人权立邦昌为王旬月后诏还之宣和中登执政靖康使金营时图灭赵宗立邦昌为楚帝服衮冕朝百官三十余日此人命宫不知主何星曜而屡窃南面之权虽终陨灭然亦异矣
　　斡哩雅布索宋金玉寳玩殆尽又索玫瑰一觔玫瑰不知何物当时荅称止五台一僧能造僧亡其法絶矣然则玫瑰者亦畨硝之类火炼药制而成者今人名花以玫瑰红紫色可以想见
　　竹懒草花帖曰花者草木之英阳和之滋秀也地灵不必京洛家珍不必姚魏唐昌玉蕋后土琼葩车骑奔驰只供嚣竞何如嫣然独笑献媚丛薄之间娟尔小妍弄姿缛苔之上碎则堕珥遗钿连翩则繁机密絍轻黄淡碧各自炫竒短茎柔条共相倚态当夫栗留声沸戴胜飞低淑景乍暄緑隂匝地茗柯战其芳液笋版荐其鲜腴琴罢酒余石邉林下数牡丹之落片吸荼防之剰香正尔寥寥覩斯种种其为物也微而多致杂而有章乍逢而欣若深玩而不厌罗集而非侈毎于斯时解杖头之百蚨营篱脚之列缶砚有滴灌同汉隂薫燎絶烟梦来香国蠧鱼欲化胡蝶结蚓半出蛴螬种名纷防不用玉籖开落任时何烦羯鼓斯亦幽人之极悰而偏赏之伟丽也昔淞陵有马塍翁种花自业苏舜钦与之还徃钱唐亦有西马塍钱氏贵戚孙姓者擅之张贞居犹能识其故址葢塍者田间之蹊也马塍则蹊之广者大都在城闉之四隅与大道之侧既不当轨又不任犁故逸老结庐而托处焉竹嬾二十年前侍养余暇亦与洲盛叟者缔园田欢叟得新异必见饷焉叟破百金之产废四民之业而事此其子若孙毎反唇侧睨而叟不顾也余甞因叟有句云蝶为迷香随堕蕋虫因餐秀罥初芽又云菊分细种偏难养莲是重台未易成又云粉艶且教低着水幽香不遣尽当风颇尽叟婆娑之意今叟赴夜台饭重思稻玩转燐花不可复作余所仰僮奚握钱悬购耳因悉书其名以督之
　　迎春　　　　紫白蝴蝶　剪春罗　　剪秋罗十様锦　　　石竹　　　水木樨　　畨菊虞美人　　　十姊妹　　线穿牡丹　紫茉莉皷子花　　　六月雪　　羊踯躅　　　长春花紫花蒂丁　　紫兰　　　午时花　　　白花蒂丁飞来鳯　　　金雀　　　紫牵牛　　　白牵牛
　　刺防　　　　山丹　　　金丝梅　　　金丝桃
　　马鞭花　　　栁穿鱼　　鹿葱　　　　秋葵防蒿花　　秋海棠　　锦葵　　　紫鹤蜀葵　　　淡竹　　　白鹤　　　素馨月季　　　水仙　　　百合　　　金萱蜜萱　　　珠子百合　金丝荷叶　纒枝牡丹锦帯　　　僧鞋菊　　朱蓼　　　鸡冠五色鳯仙　罂粟　　　枸杞　　　夜落金钱露水菊　　夏菊　　　寒菊　　　决明马兰头　　天门冬　　麦门冬
　　庚午四月下旬斋居无事徐节之携呉复初山人所蓄吐绶鸟来云此鸟复初豢之十余年矣初由西僧笼至复初购得二只其一以饮酒过多醉死此鸟独留今神益旺羽彩鲜泽复初得其性饲之惟谨所啖榛栗子胡桃仁茭白鲜菜间与三白酒天稍暄燠不敢多与也天啓癸甲间杭城大火延烧数十里汶上李鹤汀作守复初适携此鸟寓西湖人士讙言鸟能辟火藩臬郡邑长俱就视鹤汀议捐重资悬购山人毅然不可潜携之归吾里白苎斗室低檐焚香读道书朝夕与鸟相賔或经月不出洒如也昔尸乡祝翁养鸡千百与鸡作名字呼之辄来卫济川驯鹤能令衔书佛説劫初禽兽俱能人言与人相亲后因人心险毒机械日炽掩杀无厌故畏避藏匿渐与人隔而情欲嗜好一不通矣中古至人避人避世未能入壁隠树姑引异类与之相处实此意耳节之留鸟竟去曰少须即吐绶矣是日凡三吐绶丹翠彬蔚相错成文若组絍而就者垂尺余广半之谛视实不见梵书夀字甞记昔年鬻古者持示滕昌祐悬夀鸟图画一鸟緑羽朱喙状如鹦鹉颈挂络索中有璎珞珠玑缀黄素一帧上书夀字似似篆则刻缯所成尔时心知是宫禁邸第中所蓄如投琼鸟衔杯马之类非生成物也且余详考记载此鸟絶无夀文之説禽经曰冠鸟性勇带鸟性仁缨鸟性乐冠鸟若鹰是也带鸟若练雀是也缨鸟若绶鸟是也绶鸟名鹝亦谓之吐绶咽下有囊如小绶五色彪炳吐有时风不吐不吐有惊惧之虞亦不吐诗曰中唐有甓卭有防鹝言不戕贼之故中唐有甓不惊惧之故卭有防鹝也一名避株行必避草木虑触其嗉亦曰真珠鸡体有真珠防文食之甚美诗谓防鹝以此或剖其嗉无复有绶防矣述异记曰吐绶鸟身大如翟五色出巴东山中毛色可爱若天晴淑景即吐绶长一尺须臾还吞之隂滞即不吐又禽经曰颈有防囊曰避株雉属出华山及巴峡中晴旸则颈出采色作囊遇树木则避之故曰避株华夷禽兽考曰鱼复县南山有鸟如鸲鹆羽毛多黒杂以黄白头颇似雉有时吐物长数寸丹彩彪炳形色类绶因名吐绶鸟又食必畜嗉臆前大如斗虑触其嗉行必避草木一名避株鸟谢灵运在防稽作山居赋曰鸡鹊绣质鶷鸐绶章葢防稽深山中亦有此鸟也按此从无梵文夀字之説亦不言其能辟火再考辟火之鸟凡四而吐绶不与焉山海经曰符禺之山有鸟焉其状如翠而赤喙其名曰鴖可以卫火小华之山鸟多赤鷩山鸡之属胷腹洞赤冠金皆黄头緑尾中有赤毛光采鲜明音作蔽或作鳖可以御火翠山其鸟多鸓状如鹊赤黒两首四足可以御火丑阳之山有鸟焉其状如鸟而赤足名曰防鵌可以御火若夫鷩之为冕以其文也先王以供朝祭鹖之为冠以其闘也战国以冠武士鵕防之为饰以其丽也汉以冠嬖幸与吐绶初无涉者吐绶之为鸟与诸负文之羽尤为隽异且翕张变化若与神明通故人尤爱之凡吉祥喜事悉以归之如曰绶者禄也是宜官禄又曰绶者夀也是宜长生又以其形质偶类山鸡赤鷩而谓其能辟火皆妄语也惟复初山人者购之以多金而不贪誉之以饰説而不信淡然与鸟处而鸟亦安之若浑然偕生于开辟之初而爪牙角距一无所施者是其所以常有鸟欤既笼鸟还客又缀之説以报节之非所以使闻于山人也【右吐绶鸟説】
　　老子中经曰百嵗之人黄头髪二百嵗之人两颧起三百嵗之人两耳聃四百嵗之人面纵理五百嵗之人方瞳子六百嵗之人胁肋骈七百嵗之人骨体填八百嵗之人肠为筋九百嵗之人延耳生千嵗之人飞上天
　　大洞经云九天真人呼日为濯曜罗三天真人呼日为圆光暎太素天中呼日为眇景皇上清真人呼日为九曜生防清天中仙人呼日为太明太极天中呼日为圆明玉贤天中呼日为微东华真人呼日为紫曜明亦名圆珠亦谓始晖亦谓太明亦名郁仪
　　色界人化生但噉香无便利无色界人化生并无色想乃有形长数百里而不自觉
　　厚地之数其下二十亿万里得润泽润泽下二十亿万里得金粟泽金粟泽下二十亿万里得金刚铁泽金刚铁泽下二十亿万里得水泽水泽下八十亿万里得风泽风泽下五百二十亿万里乃天地纲维制使不防者也
　　仙人服日月光芒者宜食竹笋鸿脯笋者日华之胎鸿脯者月胎之羽鸟也
　　北斗九星其二不可见汉霍光家典衣奴名还车忽见二星在斗中光晖非常乃拜之遂得增年六百
　　人三魂一曰胎光属天喜清净以无事恬愉为乐二曰爽灵属五行喜机智以擒制干济为乐三曰幽光属地喜欣合以躭溺沉滞为乐
　　儒者论魂魄曰魂神归天体魄归地则魄者骨骸耳道家称三魂七魄廼云魂者阳神魄者隂神不徒有其数且有其名则魄亦无形之神矣医亦儒之支流亦曰肺藏魄何居
　　桑榆子曰身外虚空亦天也身内虚通亦天也天者虚气之灵
　　石之阳精为玉石之隂精为金神仙以金石药二十四品捣炼如法二十四日成八景四蕋三珠降生神丹又炼麻腴一斛葱薤白各二觔亦如八景神丹日数腴成入神丹更火之如前日数又寒之七日发之药烟变成明月珠五粒取佩之光暎天地与日月同景五珠成复又火之如前日数寒之二十二日乃开五珠变成三华飞刚之龙乘之以诣九晨之宫故高上经云子乘隠龙与天无穷或取锡十觔于铁釡熬之半日投四蕋紫华一铢合搅之成葳防紫金投三铢成悬黎緑玉取八景丹滓捣三万杵日服一丸如小豆许身生玉光夀同天地体香闻三十里烧一丸辟百邪恶气而芳香十日不絶已死未三日服一丸如大豆许立活此等神竒变异之説世间不必定有此事然于造化实有此理善读异教书者亦不必存疑信二端姑时一阅之以宕我神可也
　　上品光明砂出于辰锦山石之中白牙石牀之上十二枚为一座生色如未开红莲花光明曜日亦有九枚七枚五枚三枚一枚为牀座者十二枚九枚者最灵七枚五枚生者为次毎一座当中有一大珠可重十余两为主君四面小者亦重八九两亦有六七两以下者为臣周绕朝揖中心大者于座四面又有杂砂一二斗相抱其玉座珠牀外拣得芙蓉头成夜安红绢中光明透彻者亦入上品又有如马牙成白浮光明者是上品马牙砂有如云母片白光者是中品白马牙砂圆长似笋生而红紫色者即上品紫灵砂若是白片棱角生青光者是下品紫灵砂如交桂所出但是座生及打石中得者形如芙蓉头而光明者亦入上品如颗粒成三四枚重一觔通明者为中品片段成明彻者为下品如衡邵所出总是紫砂打破石中得红光者亦是下品之妙如溪砂颗粒成而通明者伏炼饵之亦得长生留世如土砂生于土石溪砂养于溪水之内土石相杂不中服食若得座中中心主君砂一枚伏炼入五内则功勲便著名上丹台更服至七返九还自然魄炼尸灭神怡体轻永为上真之飞仙也唐李文饶着芙蓉砂论最为精核
　　毎行荒江防岸遇欹树裂石转侧望之面面各成一势舟行迅速不能定取不如以神存之久则有时入我笔端此犀尖透月之理防非粉本可传也
　　子瞻雄才大畧终日读书终日谈道论天下事元章终日弄竒石古物与可亦博雅嗜古工作篆非区区习绘事者祗因胷次高朗涵浸古人道趣多山川灵秀百物之妙乘其傲兀恣肆时咸来凑其丹府有触即尔迸出如石中爆火岂有意取竒哉己巳腊月尽鲁孔孙犹相依不忍别去为拈此一筹相印归而开之或足佐椒栢供也
　　元僧觉隠曰吾甞以喜气冩兰以怒气冩竹葢谓叶势飘举花蕋吐舒得喜之神竹枝纵横如矛刃错出有饰怒之象耳彼佛者流即金容玉毫从九品涌出者亦观力所就矧草木庶品乎孔孙兰竹擅妙古人之法已无不窥因其请益特助此世外一则语
　　士人以文章徳艺为贵若技艺多一不如少一不唯受役兼亦损品林君复极富画情见与可伯时终日碌碌狥人遂坚意禁制不为余甞谓王摩诘玉琢才情若非是吟得数首诗则琵琶伶人水墨画匠而已
　　陶隠居年十二于渠阁法书中见郗愔黄素冩上清丹法慨然有神仙之志大都东晋士大夫既留意笔札又不屑为俗间书是以右军黄庭内外景陶贞白神仙起居法琅然照世不独杨许喜録上真秘防也
　　地记称衢州常山县石洪溪水中产石竒秀万状有高不盈尺而尖鋭聨数十峯高下起伏嵌空穿漏具诸洞穴者昔年于呉山人少君处见一石仅如拳而列十四峯二十余洞当时不知何石今乃知其石洪也
　　水性欲流欲静静则不挠不杂尘土流则新活无淹腐气吾郡诸溪港极驶活城下亦清暎可爱择其稍逺舟楫处瓮汲停贮宿昔即堪烹防其胜井泉数倍也
　　日者绘法荒缪展时流之制令人愦愦思呕不如环列大理石屏以一榻坐卧其下翻有荆关董巨之想所谓天不足则补之人人不足则还之天亦却醨酒而饮清泉意耳
　　雪诗多矣大抵袭撒盐飞絮而广之不则束笔为许洞所困矣惟沈啓南有一夜江山成玉换之句玉换二字何其竒也
　　洪谷子故有溪山风图余甞见王叔明所临卷较此尚长二尺余而景物更有归僧扣寺门牧儿逐堕笠与浮鼻之牛守门之犬而此俱无之则西涯所云防烂収拾不独楮素脱落印章不全而已然其笔气浑厚人物精采所作客舟倚树搭葢席一妇一童子目睛仰注如生山樵有不能不逊步者专车一节想见伟人不可忽也
　　毎嵗莲初透水未及叶际为骤所淋辄中夭余出新意剪荷叶线缝之作兠鍪状名曰莲笠前遍覆之良有济也戏咏之曰欲展凌波步先为行装擘罗深覆额拥髻悄藏香莫倚倾珠葢应同裹玉囊自怜娇小甚脉脉待恩光
　　大观帖拓于阁本既燬之后重出御府墨迹勾填入石较阁帖眉高二寸有竒与诸行列语句亦多不同主之者为蔡京前褾后题皆京笔京事业不满人意而书学视王着稍胜故所搨有一种雄桀之气与潭绛诸本恹恹学步者不同又以昏主防臣所镌人不贵尚无翻搨者所传大抵皆当时搨本也墨池笔垒无关平章重事乌可以人废无妨与淳化祖刻骖乘而行
　　按方众甫汝志汝旧有望嵩楼楼四壁皆帖石防嵌輶轩至辄搨以携去人患苦之后因楼燬有司采此瘗之马廐者积数十年迷不知所向矣成化中廐有光恠马数夜惊察之是锢帖处因掘出洗刷置州吏舎是帖竟不知谁何人所拓也至神庙壬子余谪倅汝及见此帖凡十二石横陈于礼房石皆紫色含润一石计丈许厚五六寸所刻帖东西倒行亦有零帖就四隅凑缀者以搨多石有裂纹字皆磨泐余拊其石极爱之戏谓汝守刘叔熙曰帖无借于如是厚诚得呉中巧工解其半以斵砚葢无上材也而可得百余研叔熙笑以为然而莫名其为何石意伊洛瀍涧中所潏荡而出固嵩高之结璘乎王元美评诸处帖以汝居上中余谓必出宋人非近代所为也余从汝携二十余本回无如此本裂少而完多者其先余而搨又不知几何嵗矣
　　黔江帖北宋秦子明者为长沙副将买石令郡人汤正臣父子重摹僧寳月所翻阁本法帖世所称潭帖者载归壁之黔江绍圣院中此本字情墨法的系宋搨之佳者但以曹陶斋谱系考之多有叅互处如云第一卷尾有淳化篆书三行次有楷书一行云降授供备库副使充东南第八副将训练潭州诸军潭州驻劄秦世章家本其后又一行云汤正臣重模男仙芝灵芝镌第二卷至八卷尾各题长沙汤正臣重摩勒八字却无淳化篆书及世章衘位又第八卷取卿女壻帖第二行休字立人作二防第二卷钟繇宣示帖内再世荣名作荣石第九卷尾题长沙汤正臣摩勒七字十卷题长沙人汤正臣重摹男仙芝为一行灵芝镌为一行今一一对之各卷尾俱止有淳化篆书三行第二卷宣示帖内再世荣名仍是荣名非石字第八卷休字立人似防似拖笔此不足辨矣大抵阁帖之行至元祐中勲戚世家诸侯镇将有余力者竞摹勒一石以自雄快特笔意有纎肥工力有精觕楮墨有良楛而已今人知重泉州而此本风度神采逺在泉上安知非更在黔江本前如二王府之类耶求美臛者适口而已何必沅江九肋哉余亡友呉伯徴博雅善鉴平生寳爱此帖殁以遗其子七郎清臣清臣醇谨好学笃意书法者也帖十卷亡二卷查系大令借令唐文皇操衡则严家饿可无惜其逋窜矣一笑
　　宋仲温书法急就劲利古雅髣髴钟鼎溢为绘事唯写细竹甞见其作鸡栖石丛篠一幅题语极自满意有艺成不觉自敛手之句葢谓不可复得也呉仲圭浓隂辣干平生不知狼藉墨沈几斛而亦有冈石小竹一方幅森森别有风致其自题云野竹絶可爱枝叶扶疎有真态生平素守逺荆榛走壁悬崖穿石罅虚心抱节山之阿清风白雨聊婆娑长梢千尺将如何渭川淇澳风烟多老梅戏墨元用以为如何
　　葛稚川之黄野人肉身住罗浮山至今人有见之者赤身无衣绀毛覆体一日醉书一诗于石壁云云意不知沧海春光欲上翠微人间一堕千劫犹爱梅花未归
　　陶隠居父贞寳家贫以冩经为业书类萧思话羊欣一纸价四十以故隠居五六嵗即解书而性好仙宗遍索杨许二真手迹而次第之以成真诰凡道术种种世未有不源而波浪横溢者也
　　严州乌石寺在高山之上有岳武穆王飞张循王俊刘太尉光世题名刘不能书令侍儿意真代书张尭臣题诗云诸老凋零极可哀尚留名姓压崔嵬刘郎可是疎文墨几防胭脂涴緑苔偶有持中兴四帅像来阅者惟剰一韩蕲王世忠而刘貎更修伟且视诸公皆其后进是以落落倨岸其命侍女代书未必不能书直偃蹇耳
　　皇甫湜韩门弟子而不善作诗徃徃诘屈至不可读故退之有诗云皇甫作诗止睡昏辞夸出真遂上焚要余和赠怪又烦虽欲悔舌不可扪言其语怪而又好讥骂也又白乐天哭皇甫七郎中诗云志业过晏词华似祢衡多才非福禄薄命是聪明不得人间夀空留身后名渉江文一首便可敌公卿其题浯溪石间为元结诗云次山有文章可惋只在碎然长于指叙约结多余态心语适相应出句多分外于诸作者间拔防成一队中行虽富剧粹美君可葢子昻感遇佳未若君雅裁退之全而神上与千载对李杜材海翻高下非可槩文于一气间为物莫与大先王路不荒岂不仰吾辈石屏立衙衙溪口扬素濑我思何人知徙倚如有待味其语意葢衡量唐人文章而词亦有气岸棱峭非茍作者洪容斋以为风味无可采非也
　　皇甫松湜之子也作醉乡日月三卷有云凡酒以色清味重为圣色如金而苦醇者为贤色黒酸醨者为愚以家醪糯酿醉人者为中人以巷醪粟酿醉人者为小人
　　李频与方干同里师事干姚合以女妻之大歴中犹未知名常从县令穆君逰灵栖洞幽胜盘礴穆爱之微吟曰一径入双厓初疑有几家行穷人不见坐久日空斜而下句不属频曰予得之矣因云石上生灵草泉中漾落花终须结茅屋向此学烟霞穆大加赏名遂振
　　严州分水县天尊岩产茶最芳辣宋时以充贡桐庐酒味清美名洒落泉乃严瀬水所酿青溪山中生蜜栗子形如蚌外甚坚内有金星食之能制五金之毒服丹者所须也
　　乐苑曰柘枝曲羽调也屈柘枝商调也此舞因曲为名用二女童帽施金铃抃转有声其来也于二莲花中藏花拆而后见对舞实舞中雅妙者也沈亚之卢肇俱有柘枝赋沈赋云昔神祖之克戎遂以玉笛按之非天乐也曲名霓裳羽衣后传于乐部卢赋曰古也郅支之技今也柘枝之名此可见柘枝之名本由郅支来也
　　荆门之上有硖州在唐改为峡而印文则为陜州元丰中郎官何洵直建言峡与陜相乱请改铸印文从山事下少府监而监丞欧阳发言湖北之陜州从阜从夹【从两人】陜西之陜州从阜从夹【从两入】偏旁不同本不相乱改之恐天下谓少府监官皆不识字当时朝议是发而卒从洵直之言易印葢谓大吏操柄者皆伏猎侍郎也
　　沛县儒学大门嵌壁有东坡竹二枝跋云先生与叔祖山阳掾暨先大夫同榜雅契熙宁中守彭门叔祖通直赴约射堂晏谈旬余一日戏写卭竹二枝且曰观此如何叔祖曰此如学士立身许国劲挺不移又其疎枝结叶则如学士驭事爱民闲密以济先生笑曰公精鉴也卷而赠之于今四十余年矣乃刻石以传久云宣和辛丑冬至日朝奉郎通判泽州时敦题梁溪漫叟时道安立石
　　皇甫松赋语云书抽虎仆虎仆者小兽状似狸善縁树皮毛斑蔚如豹取其尾毳缚笔最徤即九节狸也
　　广州经藏楼阁有佛顶首楞严经乃唐相房融笔授番僧所译者宋绍兴间芗林居士向子諲初寮王安中及向浯蒋灿李憀刘岑呉説顔博文是观道人共书之姓名具见于经卷之首又有大砚刻云大唐神龙改元七月七日有天竺僧般剌密谛自广出译经囘示此砚验之乃滩哥石也其坚实可爱置几案间如厚重君子因识于后以永其传前谏正大夫中书门下平章事房融书其后长乐林衢有诗云开池曾记虞翻苑列树今存建徳门无客不观丞相砚有人曾悟祖师幡旧煎诃子泉犹冽新种菩提叶又繁无奈益州经卷好千年金缕未消痕
　　古人极留意于纸素不得佳纸不书得佳纸必书不令虚弃此如壮士遇好矛槊虽百忙亦必挺舞一囘也甞见黄山谷书谢陈适用惠送南雄纸歌云庐陵政事无全牛恐是汉时陈太丘书记姓名不肯学得纸无异夏得裘琢诗包纸送赠我自状明月非暗投诗句纵横剪宫锦惜无阿买书银钩蛮溪剡藤卷盈百侧厘羞滑茧羞白想当鸣杵砧面平桄榔叶风溪水碧千里鹅毛意不轻瘴衣腥腻北归客君侯谦光不自供胡不赠世文章伯一涔之水容牛蹄识字有数我自知小时双钩学楷法翻令儿子憎家鸡虽然嘉惠敢虚辱煑泥续尾成大轴冩心与君心莫传平生落魄不问天樽前花底幸好戏为君絶笔谢风烟已无商颂猗那手请读南华内外篇
　　余得蜀僧石碌研名峨眉雪卵客云古未有以卵名砚者余曰有之梅圣俞集云刘泾州以所得李士衡观察家蟾蜍砚其下刻云天寳八年冬端州刺史李元得灵卵石造示刘原甫方与饮辨云天寳称载此称年伪也遂作诗予与江隣几诸君和之云砚如刳蟇腹如月又若剖瓢萌强发镌题天寳年造之刺史李元传自越刳蟇剖瓢我莫分称载作年初辨君君虽能辨犹曰寳寳兹伪物我何云仰天大笑饮君酒砚真砚伪休开口愿封藤匣还与侯请共江翁独持守
　　客携示沈石田冩生二卷其一最妙乃晚年率意神化之笔所作虾蟹鱼螺与葵萱诸种皆粗笔淡沈一挥而就而生气奕奕如覩末又扫一驴蹄踠皆一笔曲折起止可数真絶品也翁亦自以为不可复得题一絶云我于蠢动兼生植弄笔偏能窃化机明日小孤坐处春风满面此心微葢自言其用思入微而以神取之之妙也
　　定武稧帖余见程季白所藏一本与余所购可称双璧今又获覩一本云是五字未镵损本笔意亦在而墨色稍昏或炫饰无知者过于礲治令糜烂以示旧而反益其疾耳诸跋亦可采以参互评防也
　　兰亭叙出定武者凡三本其一宋景文帅是邦实庆歴之嵗得于李学究所谓玉石本传为陈僧法极字智永所橅逮薛师正来牧其子绍彭刋本易去宣和中绍彭之弟嗣昌帅长安有防取石置睿思殿甞以墨本分赐近臣即此本也其二绍彭所橅有锋锷字差大亦乱真往往目为旧本也其三修城得于役夫自崇山字中上下防颇瘦劲后归章伯可之家伯可甞题后云岐阳石鼔俱载以北宋元功顷从使北庭闻在所谓中京者因并记之今观右文所藏真第一本宜保持淳熙十三年六月八日右北平荣芑跋桑世昌泽卿兰亭考定武稧序李学究殁于妓家时定帅宋景文以入官库此真本也名玉石本薛师正帅定武其子绍彭别刻置公寝师正数日乃悟曰颇瘦此瘦本也绍彭又刻肥本遂缺真本湍流暎天五字易之以归谓之公库本真本则名五字损本公库本宣和中入内府绎曾见定武多矣唯鲜于伯机郎中赵子昻学士二家本叙字波脚作螳螂肚形赵本墨色颇晦鲜于本胶矾得所最为精妙欣字脚作九转折余所见皆肥瘦本耳侍御王公得此真玉石本有绍兴希世印淳化荣芑跋右丞东平性斋马公乔饶州仲山校书井西王公之子庆皆今代絶识印志唯谨此本由防稽王修竹监簿所入东平王朋益亷访家今归侍御王公矣稧序百世竒寳凡归三王皆钜人青氊所还岂偶然哉叙字波脚与鲜于赵氏本正同而五字未缺尤为可贵至元六年后庚辰陈绎曾书
　　防稽晋名山中有千世寳所以临池波歴歴照穹昊流传长安道老僧惕如昭陵云雾深玉匣失所保周成顾命篇垂戈列经诰至今天下人欲观何由讨幸然定武石难容以智造宋家几播迁惜哉迹如扫眼明偶相遇精神更美好五字未曾缺才出绍彭早黄庭亦不存瘗鹤殊摩挲忆真者须髪空自皓【王士熙】
　　平生右军书固自歴代寳永和修稧事醉笔落晴昊粉蜡氷一方兰膏玉万捣茧纸化飞埃摹搨贻永保相传金锡帖贵比漆书诰多事桑泽卿雌黄费探讨巧偷竟沉沦肥瘦异镌造化身遂千亿浊俗不可扫昭代二王家玉匣尚精好东山贤相君购之苦不蚤寳气白虹蜿逸思青云渺想像清閟堂玉石光皓皓【门下士陈绎曾】














　　六研斋二笔卷三
<子部,杂家类,杂说之属,六研斋笔记>
　　钦定四库全书
　　六研斋二笔卷四　　　　明　李日华　撰
　　戊辰三月在金陵西察院王越石携卷轴过我有倪迂着色山水小景单幅树石浑厚修耸云霞郁浡闪烁不定真杰作也世传雅宜山图恐未必胜此特是帧晚出未腾声价耳乃冩于周南老斋中而周以为家珍者题句云
　　后空林生白烟山中处处有流泉因寻陆羽幽栖处独聴钟声思惘然戊申三月五日云林生冩望见龙山第几峯一峯一画水如弓苍林茅屋无人到犹有前时蹑屐踪句曲张题呉睿书
　　门外青林生紫烟龙一道落飞泉却如灵石山中宿为説倪迂似米颠向客张贞居涧阿言米南宫有洁癖书画俱小幅近代唯倪云林颇似之米以颠名余故以迂名倪今观遗画并及之汝阳袁华
　　万壑争妍处重泉闘响时石梁无过客孤屿白云期淮南陆颙
　　晴峯余生色春云作晓妍幽期如可覔茅屋石桥邉云林小景着色者甚少甞客寒斋间作一二其绘染深得古法殊不易也拙逸叟周南老题
　　窈窕茅堂石迳幽小山丛桂足淹留仙人已跨辽天鹤冩得云林一段秋钱仲益
　　昔年来看墨池鵞风扁舟载酒过一日春归清閟阁几畨蛛网落花多嘉禾朱逢吉
　　古苔凝緑上松根前辈空留翰墨存寂寞云林堂上路一峯残暎孤村门生王达
　　萧散倪迂士诗工画亦清吟情何浩荡笔势更纵横乡里推高谊江湖足令名近传骑鹤去想只在蓬瀛华亭顾禄
　　桂林杨叅知冷然先生好古多蓄与余防于金陵徐氏园亭出一画轴见示褾曰天香深处笔踪极谨细如王叔明所冩松桂层层草堂前列植桂与竒石相间委系奇作观者定为王荆公介甫之迹以石邉有细书王安石作四字故也然谛详安字下石字乃模糊而以笔润补者意其为王安道履所冩耶安道作华山十二图余曾见其青柯坪一幅正类此且荆公生平作字草草类有极忙事者人方讥其人生那得许多忙事岂能耐意为此耶且古记絶无善画之目何得突出此轴大都竒无识者以其不经人见而信意妄指以诳昻直耳此三呉人饶为之黔楚淳朴何以有是询之果先生武林南关时所得也
　　王羲之乐山隂山水自罢内史后即流寓彼中所书兰亭告誓画赞曹娥乐毅凡厥好迹咸在越中以故晋宋隋唐书无有胜越者永禅师乃其七世孙与兄子道賔舍俗出家号惠欣者同住云门寺俱工翰墨梁武帝钦二师妙迹因名云门为永欣寺又有智果亦永师弟子辨才袁昻之后于法裔乃永嫡孙唐虞世南亦师智永其他前后名贤如谢灵运孔琳之贺道力谢敷虞绰贺朗孔侃谢藻丁潭刘嵚贺知章徐浩晖暎古今腾骧墨苑者皆右军开凿灵源流衍出兴于不尽也
　　亚栖书开元寺壁笔势浓郁古帖有之亦是晚唐竒迹王右军墨池天下名山胜地在处有之即越中亦数处防稽县在县南五里白马山又云在县南二里蕺山戒珠寺前图经云王右军养鵞之所华安仁考古云逸少既善笔札性复好鵞所在穿池涤砚其傍必有牧鵞之所山隂县王右军墨池在县西南二十五里兰亭桥东华镇记云闻右军上已修禊处在天章寺有墨鵞池池不甚深广引溪为源毎朝廷恩命池墨必先见皇祐中忽三日连发未几御书至赵清献公亲到池上与僧约曰池墨见即当为请之既香致祷须臾响应墨光黒色倍常时因贮之于罂以献于朝任屯田布罢任游山以香酒祭池倐忽墨见留诗云田曹郎吏何多幸亲见池中墨水生嵊县右军墨池在县南十五里金庭洞晋王右军所居也唐裴通记云金庭洞天在县之东南循山趾而右得小香炉峯即洞天之北门常闻异香时值仙人从古不死真天下之絶境也琅琊王羲之家于此山其书楼墨池旧制犹在通以元和二年二月来游登书楼临墨池但见其山水之异
　　集异记王黻盛时搜求四方竒之物以充玩好有人以桃核半枚来献中容米三四斗其间题咏甚多甞观洽闻记云吐谷浑桃如六石瓮岂非其核耶又水部员外郎杜渉甞见江淮市人桃核半扇量米可容一升言得于九疑溪涧中黻与蔡京各立供奉司于私宅海内珍奇半以供上半以自与黻此桃核有多人题咏而无御用标记当是其所私物耳宋潜溪应制蟠桃赋序云乙卯夏上御端门召翰林辞臣出示巨桃半核葢元库所藏物也其长五寸广四寸七分计其实大如斗前刻西王母赐汉武桃及宣和殿十字涂以金绘鹤云气之象上因谓宋濓曰尔盍撰词以垂后戒按此核乃道君所玩金人尼堪临城坐索以去者后复归之元而终以奉我圣祖核虽小物而展转之间天命系焉顾荒湛者以为玩而崇徳者以示戒捃拾吐弃之余遂比于夏璜周皷夫岂偶也哉
　　庐山石虎庵比丘尼海光梦一人长身纎痩斑衣自称圆通居士愿舍身作供养具俄而牕外竹生一笋白花紫箨如梦中人之衣既成竹约六尺余无节黄緑莹净江州太守意将夺之一夕自倒寻太守去光乃用作拄杖目曰直兄余友无门洞僧解如者赠曲竹杖一枚铭之曰内存空虚外去节目嫌汝太直不妨稍曲余行世途委蛇之径不比空王弟子出没于白云青霭中安得尽肆其直耶
　　婺砚出龙尾山唐开元中叶氏耕山田同众列殖忽一日有一翁蓑草数茎化为鲤鱼入田众逐之隠入地掘得石琢为砚良材也因益劚地而砚石尽出南唐立砚务于此其品有眉子金星罗纹刷丝牛毛诸种东坡研説云余家有歙砚底有欵识云呉顺义元年处士江少微铭曰松操凝烟楮英铺雪毫頴如飞人间五絶所诵者三物耳葢谓研与少微为五耶端溪未行婺石称首至今唐砚垂世者多龙尾也广文毛修之摄婺教席寄余石一方厚二寸广六寸色淡青试取罗小华邵格之程君房最精墨磨之不三四推却即成浓沈真可贵也
　　沈石田天赋异禀苞茹奇奥不独绘事超奇书法雄丽吟情洒落称三絶而已即游戏之文亦擅三昧甞见其募须疏一首虽子渊僮约鲁直跛奚亦不是过也爱而録之曰赵鸣玉髠然无须姚存道为之告助于周宗道于其于思之间分取十鬛补诸不足请沈啓南为疏以劝之曰伏以天阉之有刺地角之不毛须需同音今其可索有无以义古所相通非妄意以干乃因人而举康乐着施舎之迹崔谌传挿种之方惟小子十茎之敢分岂先生一毛之不拔推有余以补也宗道广及物之仁乞诸隣而与之存道有成人之美使离离縁坡而饰我当搰搰击地以拜君把镜生懽顿觉风标之异临流照影便看相貌之全未容轻拂于染岂敢易撚于覔句感矣荷矣珍之重之
　　寒食前后五加皮丛生草棘间芽如茶荈焙食之香美青女儿喜采掇以归陶隠居云酿酒主益人道家以此作灰用以煑石东华真人煑石经曰舜帝登苍梧之山曰厥金玉之香草朕用偃息正道此五加也又异名曰金盐王屋山人王常曰何以得长久何不食石蓄金盐又曰宁得一把五加不用金玉满车又名文章草谯周文章草赞云文章作酒能成其味以金买草不言其贵近有士子作逰女诗云不曾怜玉笋相共采金盐亦妙句也
　　拜有多仪顿首者以头顿地也稽颡者额着地良久也拜手者交手上下低昻也拜者屈腰连身上下低昻也跪者屈两膝也长跪者以膝着地而伸腰白事也叩首者首与手而微屈也雅拜者先下一膝今人所谓扯腿也竒拜者一拜也褒拜者再拜也凶拜者先拜而后稽颡也肃拜者屈身相让而肃进也即今人之拱揖也膜拜者俯身着地而两手各开以摸地也古君臣相答拜父母或答其子舅姑或答其妇者以手作势稍俯以答之非着地之拜也凡言拜者皆非着地也诗曰勿剪勿拜笺云拜者屈也古女子拜亦必屈腰与膝武后更以跪跪则畧屈其膝而已而又伸其腰此其为抗于男也宋明肃太后垂帘欲服衮冕郊天薛简肃折之曰陛下即欲服衮冕将为男子拜乎妇人拜乎乃止葢男子拜者先磬折后以膝着地而俯伏以兴也妇人拜者先屈膝蹲身而后俯伏以兴也王建宫词曰临上马时齐赐酒男儿跪拜谢君王正谓曲身屈膝伏地以兴全如男子也即此想之女过抗而男太卑见矣或者以为妇人副笄六珈盛饰难于俯首则以长跪答男子可也而又何并伸其膝耶此真不可晓者
　　防稽典録有王羲之集五卷谢安集五卷谢集十卷陶景集三十卷惜皆不传
　　李善号称书簏有汉书辨惑三十卷
　　梁高祖谓不读谢朓诗三日便口臭
　　唐佳园林宋陆浑王辋川白履道李平泉裴午桥若卢嵩阳元浯溪直山川借人以胜耳
　　隋窦威撰寰宇图志五百余卷虞世基撰十郡志一千二百卷叙山川则卷首有山水图叙郡国则卷首有郡邑图叙城隍则卷首有公舘图其图上山水城邑题书字极细并用欧阳肃书即率更令询之长子也
　　未到横山五十余步有土谷祠松树一攅六株面而有态江邦玉将买地移祠而结屋其下余与鲁孔孙徙倚终日欲先作图而恨手腕弱不能如相城雄肆未敢轻落防墨也庚午春日念之成一絶寄邦玉聊望青子枝头以解渴耳絶云担书嫋嫋入烟峦灵鹫西偏上竺南半月休粮在何处六株松树一茅庵
　　呉少君喜自拈佳句多有不成篇者如废寺云偶经荒落处人道古招提不见山僧在时闻春鸟啼泉侵松下路石堕屋邉溪止六句又少年不识数两手为十五醉后自骑马堕马亦弗苦又淡月不成影只一句又白日不得意不如秋夜长止两句
　　亨儿有得寒芜囘旧緑被霜衰栁学新黄之句陈眉公先生极喜之然顾大涵五臆记京口陈从训有衰栁学新黄语余少时有槛蜗痕上风枝鸟梦揺后阅春风堂诗话则宋人已有网蛛丝防风枝鸟梦揺之句矣
　　李白清平调四絶外又有六言一首亦妙女伴莫话孤眠六宫罗绮三千一笑皆生百媚宸教在谁邉
　　杨维祯诗五月八日纪逰三十六天洞灵洞洞中戸夜不扃地底风雷日相哄巉巉灵骨谁手凿纳纳虚谺曷时澒龙颠虎卧络薜萝委葢垂旃挂鸾鳯茎高玉屑陈金柈洼防琼浆流码瓮元田鸦色白于鸥丹室蛇光红似蝀石函緑字紫泥封圃瑶华青子种白骡有迹石田金虎无声饮银汞樵柯已烂商四朋蕋辇初过茅二仲牛车望气待著书螺女行厨时进供胡麻留饭阮郎来林屋刺船毛父通【音痛】王生石髓堕手坚呉客求珠空耳缝九灵太庙苞气母五岳真图特儿弄书传丹篆尔何须石化黄金本无用玉盆濯髪天鸡鸣铁笛穿空神马鞚符行律令鬼承呵声出脑宫龙听颂未应片石隔仙凡溪上桃花自迎送
　　阳羡荆溪之南有铜官山记云东汉袁令玘有异政殁塟此山一夕雷天下铜棺改塟石冡石坛俨如马鬛因名铜棺溧阳亦有铜官山张铉金陵志称山产铜汉时设官冶铸因名今按溧阳诸山东连阳羡当是一山而分属耳袁玘之説出于附防
　　韩退之多悲诗三百六十言哭泣者三十首白乐天多乐诗二千八百首言饮酒者九百首
　　宋方勺之弟匋石经跋云石经残碑在洛阳张景元家世传蔡中郎书未知何所据汉灵帝熹平四年邕以古文篆三体书五经刻石于太学至魏正始中又为一字石经相承谓之七经正字今此所传皆一体书必魏五经之外复为此乎据隋经籍志凡言一字石经皆魏世所为有一字论语二卷不言作者之名而唐遂以为蔡邕所作则又疑唐史传之之误也葢自北齐迁邕石经于邺都至河濵岸崩石没于水者几半隋开皇中又自邺运至长安未及葺理寻以兵乱废弃唐初魏郑公鸠集所余十不获一而传搨之本犹存秘府前史所云三字石经者即蔡邕所书然当时一字石经存者犹十数卷而三字石经止数卷而已由是知汉经亡久矣不能若此之多也魏石经近世犹存至五代湮灭殆尽徃年洛阳守因阅营造司所弃碎石识而収之遂搜访得尚书论语合数十段又有公羊碑一段在长安其上有马日防等名号者魏世用日防等题名等本在礼记碑而此乃公羊碑上益知非邕所为也尚书论语之文与今多不同者非孔安国郑康成所传之本也独公羊当时无他本故其文与今文无异然皆残阙已甚句读防絶一篇之中或不存数字可胜叹哉匋字仁夫绍圣中人也其所见本云邓人董尭卿自洛阳持囘匋定以为魏本谓拓防魏也丘元礼仪部从陜囘贻余石经一部余细繙之字皆正楷笔类欧虞意必唐刻非魏制也且其后有母昭俭题名则唐本似亦残阙而经五季伪蜀之修补明矣不知当时匋所见者其即此本耶抑别本耶友人陈无功亦得一部遂名其居曰石经草堂而要余作记余以懒故未及运思防无功有鸠兹之逰无人责逋偶覩方説为録出以俟无功归而商之
　　汉宦者汝阳李巡以为诸博士试甲乙科争第高下更相告言至有行赂定兰台漆书以合其私文者乃白灵帝与诸儒共刻五经文于石于是诏蔡邕等正其文字自是五经一定争者用息【后汉书】
　　汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将高堂谿典礼议郎张训韩説太史令单飏秦求正定六经文字灵帝许之邕乃自书丹于碑使工镌刻立于太学门外此再刻也魏正始中又立古文篆三体石经古文用鸟迹蝌蚪体篆用史籀李斯胡母敬体用程邈体晋永嘉中王弥刘曜入洛焚毁过半魏世宗神元年从崔光之请补石经唐天寳中刻九经于长安礼记以月令为首从李林甫请也五代孟昶在蜀刻九经最为精确是时僣据之主唯昶有文学而蜀不受兵又多文士故其所制独善朱子论语注引石经者谓孟蜀石经也宋淳化中刻于汴京今犹有存者
　　唐贞观中太宗又命唐元度书九经训释是名九经字様文宗时高重为祭酒与郑覃复刻九经皆在长安国学
　　金华王鲁斋精易专主象数解吉凶二字云吉字有老阳出土之象凶字有老隂入地之象
　　清江张仲纯曰仪虽两而实三象虽四而实五卦虽八而实九葢谓两仪即三才四象即五行八卦即九宫也
　　仲纯因谈易而撮医之要云夫寒暑燥湿风火天之六气也辛甘醎淡酸苦地之六味也手足三隂三阳人之六脉也人禀天地冲和之气受五行生化之形隂阳刚柔萃乎一身通上下而为三才生气根于中命曰神机六气和于外六味养于内起居有时饮食有节然后能致其和以宅神气以为机发之主故身安而无病由夫利害牵乎外情欲耗其中然后六气六味始得以挠之而病生焉寒湿隂也寒伤荣病于下足经先受之热火阳也热伤气病于上手经先授之风为隂之阳善行而数变风胜肝肝主觔故拳挛而抽掣者风之为也燥为阳之隂善敛而収缩燥胜肺肺主皮毛故枯澁而皴裂燥之为也气皆以味胜治之之法上者涌之下者泄之中者和解之虚者补之实者防之不实不虚以经取之此其大法也又曰心肺包络在上属手经自午至亥六隂生于上从上而走下肝脾肾在下属足经自子至巳六阳生于下从下而走上上以外浮以气下以内沉以血诊法大要可知矣
　　三衢刘牧解易有四象曰六十四卦之中有假象有实象有义象有用象
　　唐胡惠超处众人中则长众人一头虽极长者亦止及其肩人谓之长头仙亦犹佛法中释迦如来一切天人无有得见其顶者
　　黄庭坚寓潜皖间与李公麟逰处读书潜山之山谷寺故号山谷老人山有石牛洞公麟为冩山谷坐石牛像庭坚作诗曰郁郁杳杳天宫宅诸峯排霄帝不隔六谒天门开关钥我身金华牧羊客
　　西汉孟节含一枣核可至十年不饥
　　东流彭泽接壤相传渊明种菊于此有菊所故县曰菊邑江曰菊江
　　隋元藏几奉使海外遇仙学道囘子姓悉亡唯黄鹂一双随之出入呼之即下能传空中言语
　　陶安公冶铸师也数行火火一旦散上紫色冲天安公惧伏冶下须臾朱雀止冶上曰安公安公冶与天通七月七日当迎尔以赤龙至日赤龙果下安公乘之而去
　　水母蛇形有五色之光见者神仙
　　湘川记曰朱陵之灵坛太虚之寳洞当翼轸之宿度应玑衡故曰衡山山有五峯而石廪预其一山多词人樵夫舟子徃往能诗有广州从事舟行闻人讽咏云野雀滩前一棹孤月光遥接洞庭湖堪憎囘鴈峯前过望防家山一字无
　　建炎三年思陵入越航海泊台州时程俱知秀州敌警急弃州保华亭县
　　宋王仲山者守临江军以城降金其女适秦桧东牕搯橘皮者即此物也
　　沈石田雪景长卷雄肆浑厚意仿巨然公亦殊自满志后擘窠作黄双井书一歌以贻呉匏翁太宰歌曰眼中飞雪作奇观江山一夜皆玉换前冈陂陀帯复岭小彴凌竞连防岸水邉疎栁似华髪忽有微风与飘散绀宫几簇林影分白鸥一个江光乱老渔蓑笠只自苦氷拂冻须茎欲防江空天逺逈幽踪只有一竿聊作伴此时此景此谁领亦笑此渔从我玩图成一笑寒战腕万里江山在吾案成化腊月呉中归途遇雪所见竒甚呵冻作此图以寄匏翁老友长洲沈周
　　海盐半逻西塘桥下有涌泉沸波而出以扁舟两岸维定杓取瓮贮归而防试茗柯与惠同味
　　宋建炎四年二月十八日金人防秀州权知军州事赵士死之
　　一丈青羣盗马臯之妻闾劲者説张用归朝廷马臯为郭仲荀所诛劲以其妻配用遂为中军綂领列二旗于马前曰闗西贞烈女防国马夫人亦女骁也然非水浒中人
　　秦桧初以不愿立张邦昌遭尼堪拘执北行并其妻王氏随行有小奴砚童少婢兴儿御史街司翁顺而已至金国见敌主文烈帝高其不附立异姓之节以赐其弟达兰为任用任用者执事也达兰亦高其节甚相亲信金人许随南官迁徙之人随便砚童兴儿翁顺皆不肯舍桧去达兰提兵而南也命桧以任用偕行桧与其妻密计留妻于燕山而已独南其居与达兰比隣妻故诟骂桧曰我家翁父嫁我时有赀财二十万贯期汝与我同甘苦尽此生今汝为任用弃我耶达兰妻一车婆者闻之曰大金法令许以家属同行今皇弟亦带家属军中秦任用何故留家属而不与同行也王氏遂同而南桧为达兰叅谋又为随军转运使在孙村浦寨中楚城防寨中人纷纷争入楚州桧见稍工孙静可与语遂与密约于纷纷不定中以催淮阳海州钱粮为名同妻王氏砚童兴儿翁顺及亲信高益恭等登小舟令静挂席而去至涟水军界为丁水寨逻者所得将执而杀之桧曰我御史中丞秦桧也寨兵皆村民不晓其説桧曰此中有秀才否当知我姓名或谓有卖酒王秀才王秀才名安道字伯路素不识桧乃佯为识以绐其众意欲存桧也遂一见而长揖曰中丞劳苦不易众遂信之桧至行在士论疑之范宗尹李囘荐其忠而才上遂除桧为礼部尚书先是上推恩扈从二帝者家桧本无子外家王防者以王氏子名秦熺以应之至是桧与王氏见之亦遂以为子无间也桧为人强力忍垢初为太学生毎同舎有醵饮桧辄为之干济敏而不厌劳屑人目为秦长脚云
　　超化寺壁志唐黄门内侍谒者仵达灵题云予自知命之年从銮舆西幸当天寳丁亥十二月得青城上人授真元丹诀而意未晓属驻跸行在掌命颇烦及徳宗至徳丁酉嵗啣命禋于嵩丘复遇丈人始全抉神水黄芽之道洎毕请告囘觐宸扆乞骸归田防南曹郎张公去非左史程公太虚皆以其故庐共制神室皇天眷祐丹鼎融光服饵浃旬肌容发爽凌虚不慑意愈通神自饵灵丹起至徳丁酉迄今上干符甲午歴春秋一百一十有八载更十二朝遂得还童复髭矣
　　唐元嘉少聪俊左手画圆右手画方口诵经史目数牛羊兼成四十字诗一时而就足书一絶六事齐举时号神仙童子
　　宋高宗晚年无嗣有刘僧遇者伪称皇侄系渊圣第二子遣官勘实决脊配琼州牢城先是单州砀山县染戸朱从因贩枣徃南京界刘婆家得一小儿曰僧遇以枣博归养之有金人之出戍于砀山者见之曰此儿似赵家少帝染人俟其稍长教以雕花板有京师贩猪人张四儿见之曰此人全似少帝僧遇窃自喜毎看影戏唱词私记其宫殿中龙鳯之语附防称説迨三京路通有诏寻访宗室令发遣赴行在僧遇乃自谓是少帝第二子以告于从从告于县知县请监酒石某问之乃石驸马之亲弟也僧遇言在翁翁懐中翁翁腋下有一黒痣甞手撚之又畧言宫禁中事问其流落在人间之因乃曰少帝使黄院子张全夫妇背负出城奔至夏邑县遇刘綂领留之取其玉铃张全夫妇遭綂领所杀后自己逃去流落归于染家时刘綂领尚在即寻访而质之僧遇私谓綂领曰我真少帝子公言当与我一如稍异我当以公累年作过牵告于朝綂领惧悉如其言县信之闻于单州桑夏卿遂津遣赴行在单徐间富人随而来者二三十人有朱良翰邦翰者屡投笺啓称殿下至泗州司法叅军孙守信见而疑其不实白于知州王伯路曰皇侄之事甚为可疑泗州者江南之门戸若从此而南必州县张皇矣莫若厚供而馆之且奏取防得防津遣未晚也伯路从其言奏闻送门司阁门勘当渊圣并无第二子用金字牌付转运副使胡昉委清强官就泗州取勘昉到泗州对移守信为司理叅军勘之一行人尽摄入狱市中皆喧言皇侄在狱遇夜狱屋上有火光赤气亦有送饮馔入狱中一行人皆厌饫守信见人情惶惑常戒推司不得用绷拷当以智推之后追到刘婆为证狱方具奉防决脊杖二十刺配琼州牢城针笔人执笔不敢下于刺字极细小直杖李俊执杖不敢决既而轻拂掠之皮亦不伤自此人呼为赵麻胡虞巩俊王俊送滁州偶市中遗火市人以为赵麻胡经行有火光也僧遇经来安县题诗于兴国寺曰三千里地孤寒客七八年前富贵家泛海玉龙惊雪浪权藏头角混泥沙犹自谓真耳
　　韩蕲王妻梁氏张循王妾张秾皆教坊中人也梁亲操枹鼓以助金山之战循王在军以书抵秾嘱其管家秾报俊引霍去病赵云不顾家以朂循王勉立功业循王以其手笔进上上为嘉奬封雍国夫人谁谓风尘中无徤妇耶
　　毕良史字少董蔡州人畧知书传喜字学粗得晋人笔法少逰京师以买卖古器书画之属出入贵人之门当时谓之毕偿卖兵火后侨寓兴国军江西漕将蒋璨喜其辨慧资给赴行在遂以古器书画之説动诸内侍内侍多喜之思陵方搜访古玩恨未有辨其真伪者得良史甚悦月给俸二百千而食客满门时号为贫孟甞有姓毕人得文资恩防无宗族承受良史邂逅得之补文学后权知东明县到县搜求京城乱后遗弃古器书画复载以达行在上大喜良史通春秋改京秩栖迟辇下人又号之毕骨董
　　秀水闲居録曰赵鼎蒲解间人起于白屋有朴野之状一日拜相骤为骄侈以临安相府为不足居别起大堂奇花嘉木环植周围堂之四隅各设大炉毎坐堂中则四炉焚香烟气氤氲交合坐上谓之香云又堂馔增厚日有防集侍从诸将下迨省寺官所喜者次第召食堂除公吏日支香费数千缗酒馔不计也
　　神仙饮沆瀣朝霞沆瀣者夜半天地黄之气也朝霞者日初出黄气也
　　列御冦墓在郑郊有胡生者家贫以锼钉为业谓之胡钉铰美酒佳荈辄奠御冦而祈聪慧焉一夕梦人以刀划其腹置一卷书及觉遂能诗甞赠韩府一絶云忽闻梅福来相访笑着荷衣出草堂儿童不惯见车马争入芦花深处藏
　　白乐天孙白年住嵩山遇李太白招之曰我自水解后放遁山水间因思故乡西归嵩峯中帝飞章荐奏见辟掌牋奏于此今已百年矣近过潼关有一辞曰曾宴桃源深洞一曲歌鸾舞鳯常记别时明月落花烟重如梦如梦和涙出门相送乃书一卷遗之曰读此可辨九天禽语夫太白词丽然与禽语何关又杜子美诗云夜防更秉烛相对如梦寐疗疟法对日握枣书此十字于空中仍噏日气一口吹枣上不换手以啖病者辄愈此又何理也岂才灵之语出于元化被之者靡不通彻耶
　　黄帝时玛瑙瓮尭时犹存甘露尚在其中盈而不竭以赐羣臣谓之寳露至舜时渐减秦始皇通汨罗之流掘地得赤玉瓮可容八斗置于舜庙汉东方朔识之乃作瓮铭曰寳云生于露坛祥风起于月舘望三壶如盈尺视八荒如萦带
　　苏徳哥善合返魂香但殂经八十一年以上者不可返贞元中有画人采为竹林图甚工坐有郭萱栁成二秀才毎以气相轧栁忽昐图曰今欲为公设簿技不施五采而令其精采自胜郭殊不信栁曰当入彼画中治之因腾身入图而灭久之忽曰郭子信矣声若出画中也瞥自图坠下指阮籍像曰工夫只及此众视之阮像唇若方啸采覩之爽然自失意栁其得道神化者也
　　唐永祯年南海贡卢眉娘年十四眉緑且长故有是名眉娘幼而慧工巧无比能于一尺绢上绣灵寳经八卷字如粟粒防画分明又善作飞云葢以丝一絇分作三段染成五色结为金葢其中有十洲三岛台殿麟鳯之像而捧幢奉节童子亦不啻千数顺宗叹其工谓之神人度为女道士归南岳仍号逍遥
　　李守中为承防奉使南方至琼州界道逢一翁自称杨遐举年八十一邀守中诣其居见其父曰叔连年一百二十二又见其祖曰宋卿年一百九十五语次见梁上鸡窠中有小儿出头下视宋卿曰此九代祖也相传数世不语不食不知其年多少朔望请下子孙列拜而已
　　崇圣慧月长老治痢方先赠公于古籍中抄出毎嵗夏秋间书揭墙壁人用之者甚效其方罂粟殻七颗乌梅七个陈橘皮七片皆如常法而甘草七寸炙其半生姜七片煨其半水一大碗入小罐文武火煑服金疮血不止者以炒蚕蛾末掺之立止
　　秀州外科张生本郡中虞其妻遇神人自称皮塲大王者授以痈疽异方一册且诲以手法遂用医着俗呼为张小娘子又转以教厥夫呉人章县丞祖母章子厚妾也年七十疽发于背邀治之张先溃其疮而以盏贮所泄脓秽澄滓而视之其凝处红如丹砂出谓丞曰此服丹药毒所致也丞怒曰老人平生尚不服一暖药况于丹乎何妄言若是祖母在房闻之亟呼曰其説是也我少在汝家时毎相公饵服大丹必使我辈伴服一粒积久数多故贮蓄毒根今不可悔矣张谢去母果以是终
　　张仲景入桐栢山采药遇一病者求治仲景诊之曰子腕有兽脉何也其人曰我峄山穴中老猿也仲景出囊中药畀之辄愈明日其人肩一巨木至曰此万年古桐也聊以为报仲景斵为二琴一曰古猿一曰万年
　　宋徽宗自画漫逰化城图人物如半小指数千人城郭宫室麾幢鼓乐仙賔真宰云霞霄汉禽畜龙马凡天地间所有之物色色备具观之令人起神逰八极之想不复知有人间世真奇物也今在嘉兴陈氏又见其临李琚道图旧在张受益家今闻在京师某人处画明皇骑三骏照夜白出栈道飞仙岭乍见小桥马惊不进逺地二里见人摘后有数骑渐至真奇迹也
　　米南宫多逰江湖毎卜居必择山水明秀松栢茂郁处其初本不能作画以目所见日渐摹仿之遂得天趣其作墨戏不专用笔或以纸防或以蔗滓或以莲房梗皆可为画纸不用胶矾不肯写在绢上今所见米画用绢者皆后人伪作米氏父子不如此
　　米元晖能传家学所作山水清润有致然亦稍变父法自成一家颇自贵重不轻与人作翟耆年作诗云善冩无根树能描蒙懵山如今身贵也不肯与人间葢元晖所作楚山清晓图父元章以进御防赏遂授敷文阁待制翟诗含此意为讽耳
　　郭熙以画得名其子思登科熙大喜于县庠宣圣殿内图山林窠石四壁雄伟清润妙絶一时自云平生极意于此熙能为逺景意趣益新畧不相杂贵家収熙画挂堂上森然若在林壑思后为待制重赀以购父画欲晦其迹也
　　宋有老父渔钓于涪水着鍼经诊脉法亦号涪翁保义郎顿公孺苦冷疾二年至于骨立一日正灼艾而赵三翁者来询以病源顿实告翁悉令撤去时方盛暑俾就屋开三天放日光下射使顿仰卧揉艾遍铺腹上约十数觔乘日光炙之移时热透脐腹不可忍俄腹中如雷鸣下泄口鼻间皆浓艾气乃止明日复为之如是一月疾良已仍令满百二十日自是宿疴如洗壮徤如少年时翁曰此孙真人秘诀也世人但知灼艾而不知防穴之不审虚受痛楚耗损气力日者太阳真火艾既遍腹且又徐徐照射入腹之功极大但五六七月为上若秋冬间当以厚艾铺腹防以绵衣熨斗盛炭火慢熨之以闻浓气为度亦其次也
　　宋时马塍人艺花如艺粟凡花之早放者名曰堂花或作塘其法以纸糊密室凿地作坎缏竹置花其上以牛粪硫黄尽培溉之法然后置沸汤于坎中少汤气薫蒸则扇之以微风胜春时融淑之气经宿而花放矣牡丹桃梅之类无不然独桂花则反是桂必凉而后放法当置之石洞岩窦间暑气不到处鼔以凉风养以清气乃开此虽助长然必适寒暖之性乃臻其妙
　　沈石田小帧四时山水仿北苑笔在乌戍人家题句亦甚豪迈中原七子軰谈诗谓啓南本富诗才而以题画取办仓猝故遂入别调此犹咎张旭纵酒呉生涂鬼致笔踪狼藉也可笑沈诗曰红满枝头緑满湖水邉人影夕阳孤春波消雪三千顷賖与溪翁作酒壶雪压高居玉树中晓来寒栗不禁风村沽急办双碧卯饮聊充两颊红长竿不属忙人弄要自闲人管领之钓月哦风一般趣黄尘没马是何时湖上新晴宿収平头舫子贴天逰瘿樽容得三千斛大醉去题黄鹤楼
　　徽客徐弱水持看唐子畏白描铁线勾一人持杯对月坐脱巾露顶气骨孤劲神采奕奕上题云乌台十卷青蝇案炎海千程白髪臣人尽不堪公转乐满头明月脱纱巾儿亨曰观此诗意葢赠一迁谪巨公者其徐天全之流乎竹懒曰不然必我坡翁
　　陈希夷莫知所出有渔人陈姓者举网得巨物裹以紫衣如肉毬状携归溉釡析薪煑而食之水将熟俄雷电绕天大震渔人惧取出掷地衣裂儿生即也冒渔人姓故曰陈
　　王江魏之考城人常举周易学究不遂慨然有超世之志醉则卧衢路或值雪逻者戏以雪埋之其气蒸然消释尽去或值其晏坐从旁窃聴之潺潺然如流水之声此葢仙经所谓飞精入脑昼夜之间水声潺湲不絶者是为金丹第二转之应也
　　唐设诸科取士其名随时起立最为厐杂今悉録之志烈秋霜科幽素科词殚文律科岳牧科词标文苑科蓄文藻之思科抱儒素之业科临难不顾狥节宁邦科长材广度沉迹下僚科文艺优长科絶伦科拔萃科疾恶科龚黄科才膺管乐科才高位下科材堪经邦科贤良方正科抱器懐能科茂才异等科文以经国科藏名负俗科文经邦国科藻思清华科兴风兴化科道侔伊吕科手笔俊拔超越辈流科直言极谏科哲人奇士逸沦屠钓科良材异等科文史兼优科文儒异等科博学通议科文词雅丽科将帅科武足安邉科高才沉沦草泽自举科才高未达沉迹下僚科博学宏词科多才科王霸科知谋将帅科文词秀逸科风雅古调科词藻宏丽科乐道安贫科讽谏主文科文词清丽科经学优深科高蹈丘园科军谋越众科孝悌力田闻于乡闾科博通坟典达于教化科识洞韬畧堪任将帅科清亷守节政术可称堪任县令科详明政术可以理人科才识兼通明于体用科达于吏理可使从政科军谋宏达才任将帅科详明吏理达于教化科凡此皆率意命名非有别异亦恐先有欲举之人而创名以网之耳
　　不独诗有趣文亦有趣老庄有理趣为庖羲翼至西晋而絶左史有意趣为春秋翼至前汉而絶屈马有情趣为风雅翼至六朝而絶
　　王重阳未化前十日谓马丹阳曰学道无他在养气而已心液下降肾气上腾至于脾元氤氲不散则丹聚矣若肝与肺徃来之路也习静至久当自知之竹懒曰余读数百卷丹经要语不越于此
　　澄心如澄水养气如养婴气秀则神灵神灵则气变白海琼曰巫者之法始于娑坦王传之盘古王再传于阿修罗王复传于维陀始王长沙王头陀王闾仙【山在闾州】九郎防山七郎横山十郎赵三郎张赵二郎此后不知其几昔者巫人之法有曰盘古法者又有曰灵山法者复有闾仙法者其实一巫法也巫法亦窃太上之语故彼法中多用太上咒语最可笑者昔人于巫法之符下草书太上在天今之巫者不知字义却谓大王在呵呵
　　高丽僧有一丹诀云不是有形物不是无形物看见乌峍屼此是造化骨天一地二人三三三而九九九八十一一主日日数十故人十月而生八九七十二偶以从奇竒主月月主马故马十二月而生七九六十三三主斗斗主狗故狗三月而生六九五十四四主时时主豕故豕四月而生四九三十六六主律律主鹿故鹿六月而生三九二十七七主星星主虎故虎七月而生二九一十八八主风风主虫故虫八月而生
　　鸟鱼生隂而属于阳故皆卵生鱼逰于水鸟逰于云故立冬则燕雀入海化为蛤蚕食而不饮蝉饮而不食蜉蝣不饮不食介鳞夏食而冬蛰龁吞者八窍而卵生龃龉者九窍而胎生四足者无羽翼戴角者无上齿无角无前齿者膏无角无齿者脂昼生者类父夜生者类母坚土之人刚弱土之人柔墟土之人大沙土之人细息土之人美耗土之人丑食水者善逰而耐寒食土者无心而不息食木者多力而不治食草者善走而愚食桑者有绪而蛾食肉者勇毅而悍食气者神明而夀食谷者智慧而巧不食者不死而神
　　人始生而不具者五目无见不能食不能行不能言不能化及生三月而防煦然后有见八月生齿然后能食三年顖合然后能言十有六而精通然后能化
　　人初在母腹中受父精母血成其眹兆所谓凡气也合空洞帝真九气而全其体段所谓真气也一气生胞二气生胎三气长灵明仙之气而生魂性始来以体段未具而不能灵迨夫四气魄生五气脏生第六气高真冲融之气而生灵体段始具则能动动则神生神生则性灵至九月气足十月胎圆然后降生矣
　　仙人采青竹长七尺而十二节者以雌黄酒调石脑油灌之两头密封又用楮叶二十四觔褁了以少黄土覆之上以麦皮一斗笼之其上烧之勿令火炎但蒸郁透自然有金色光明可以挞百怪役万灵携之不死不老所在神明防之
　　天精天门冬地精地黄日精枸杞月精松黄隂精逺志阳精人参山精巨胜水精藕节人精菊花九药等分采择清净杵烂以百草和露包褁用葛藤札与五斗米同蒸米熟出之夜摊于星月之下五更水露隂干为末炼蜜丸日服一枣大旦用水下不出七日可以度世
　　老子述五千文释氏演三乘教只説无为见性之理生而有死唯全其性作虚明之神终不能坚固其形争似还丹生前不死不离肉质而获飞仙乃是有为之真法古今得道神仙不少皆不言还丹一事葢此道至大不可轻泄只教人以呼吸日月之光还精运气思神守一御女秘精之法服食草木五金八石暂延年命稍殊俗人耳
　　天地之寳藏于中极命曰雌黄雌黄千嵗命曰雄黄雄黄千嵗化为黄金服饵黄金名曰真人
　　呉音清柔歌则窈窕洞彻沉沉绵绵切于感慕故乐府有呉趋行呉音子又曰呉歈皆以音擅于天下他郡虽习之不及也
　　王晋卿造墨用黄金丹砂墨成价与金等三衢蔡瑫自烟煤胶外一物不用特以和剂有法甚黒有光殆不减晋卿胡人谓犀黒暗象白暗可以名墨亦可以名茶
　　东坡海外一帖字如五铢钱行草法相杂渴润兼出一任天行奇品也曰余在白鹤新居邓道士忽叩门时已三鼔家人尽寝月色如霜其后有伟人衣桄榔叶手携斗酒丰神暎发如吕洞賔曰子甞真一酒乎就坐三人各饮数杯击节高歌合江楼下海风振水大鱼皆出防出一书授予乃真一法耳及修养九事末云九霞仙人李靖书既去恍然
　　伍子胥逃楚仕呉呉王赐以属镂之剑自杀浮其尸于江遂为涛神谓之胥涛人皆知之今嘉兴有胥山乡山高一十五丈周围二里旧经曰伍子胥伐越经营于此水经云子胥死于呉呉人立祠江上名胥山杭州呉山亦名胥山苏州呉县亦有胥山则其名非一今胥山乡伍姓甚多云
　　卫逖阳羡人少习诗书学劔逰并汾间唐高祖始建义旗逖以勇艺进备行列洎擒窦建徳逖持挟鎗剑前后突翼太宗奇之天下定録其功拜将宿卫以母老乞归诏许之既而以孝敬睦闺门以忠信居乡里及卒邑人懐其贤祠于荆溪以平生弓甲悬庙下嵗时祠祀而国史缺书其人许浑过庙题诗于壁云武牢关下防龙旂挟槊弯弧马上飞汉业未兴王霸在秦兵才散鲁连归坟穿大泽埋金劔庙枕长溪挂铁衣欲奠英魂何处问苇花枫叶霏霏
　　春秋论战胜功赏必归功于以之者李愬淮西之功谓裴度督战以之耶韩愈碑文体裁宏丽足重国纪愬娶唐安公主女出入禁中诉碑文不实帝诏斵其文更命学士段文昌为之以归功于愬或云宪宗疑裴与韩党故抑其文又疑李逢吉初议与裴不恊皇甫镈忌愈隂毁为党致尔及观裴度纂述蔡郓用兵帝之忧勤机畧皆归功于上不敢以元功自居野史云蔡州旧有呉少诚徳政碑后勒韩文石相对少诚碑流汗为泥虽金石之物似亦有知何诸人见反不及耶苏内翰録临江驿小诗云淮西功业冠吾唐吏部文章日月光千载断碑人脍炙不知世有段文昌陈无巳曰龙图孙学士觉喜论文谓退之淮西碑叙如书铭如诗李商隠读韩碑有诗落句曰愿书万本诵万过口角流沬右手胝传之七十有二代以为封禅玉检明堂基刘梦得甞言栁八驳韩十八平淮西碑有帽子使我为之便説伐叛矣此才人忌能常态耳梦得诗云城中晨鸡喔喔鸣城中鼔角声和平此美愬之入蔡须臾之间贼无觉者又落句始于元和十二载重见天寳升平时此署平淮之年也又朝廷功业臣子遭逢皆有防定裴公未第骑驴过洛阳桥桥上二老人相指曰若要平淮蔡须此人作相裴已过仆闻之追而语于裴裴公曰彼见我龙钟故相诮耳及裴为右相始验况裴公行师发地得石刻云鸡未肥酒未熟术者云鸡未肥鸡去肉为巳酒未熟酒去水为酉破贼在巳酉乎巳而时日果应
　　萨天锡尝有诗送防笑隠住龙翔寺云东南隠者人不识一日声名动九重地湿厌闻天竺月明来聴景阳钟衲衣香暖留春麝石鉢云寒卧夜龙何日相从陪杖屦秋风江上采芙蓉虞奎章见之曰诗固好但闻听字意重耳萨当时自负意虞以先辈故少之云尔后至南台见马伯庸论诗因诵前作马亦如虞言欲改之二人搆思数日竟不获未几萨以事至临川谒虞公席间谈及虞云嵗久不复记忆请再诵之萨因诵之虞曰此易事唐人诗有云林下老僧来看宜改作地湿厌看天竺音调更差胜萨大服六研斋二笔卷四
<子部,杂家类,杂说之属,六研斋笔记>
　　钦定四库全书
　　六研斋三笔卷一　　　　明　李日华　撰
　　唐周繇送人尉黔中诗句云公堂飞白鸟官俸请硃砂不徒见彼土风物而官贫事简之意亦翛然自见且气象悠邈絶无刻索之迹所以为五言佳境憾繇诗不多见耳
　　庚午九月一日买得菊三本置之庭下得一诗云杪秋才一日买菊已三枝黄紫初相暎高低各互持倒罇香欲入囊枕梦应迟风南牕下闲笺彭泽诗
　　灵飞散方云母十斤成炼者茯苓半斤栢子仁七两续防七两石钟乳七两菊花五两术四两干地黄十三两桂七两凡九物治下筛讫以天门冬一斤咬咀绞汁以丸此药汁多和之汁少溲之着铜器中悬着甑下蒸黍米下一斛二斗熟出药曝干更治令细筛服一方寸匕十日身轻二十日耳目聪明七十日头髪白反黒故齿皆去若落去者取药二十七匕以白蜜和之二百下丸如梧桐子可得八十一丸曝令燥视丸表里相见如明月珠或似萤火精珠或赤或白此仙人随身常所服药也欲令头髪时生者日服七丸至髪不白不落若入深山不食亦可作此丸日服七丸不饥也若髪不落未白但可服散夀六百年不白凡作此灵飞散服之三日力倍五日血脉盛七日身轻十日面目悦泽智慧聪明十五日力作不知疲徐行及马二十日不可复当三十五日夜视有光
　　仙家作初精散用茯苓松脂石钟乳三味作凝灵膏用茯苓松脂松子中仁栢子中仁四味皆世间常有之物唯制炼之法极精胜耳
　　賔国有苜蓿草木者形如芋人病盲两目空尽绞其根汁而服之煑其茎叶为膏傅空烂中七八日许则更生珠瞳此抱朴子内篇所载也金华人呉去凡者与余遇于武林昭庆寺自言有奇药可重生目瞳其得此苜蓿草木耶抑妄言之耶
　　高丽医人治疾用药止一味两味至三味则极多矣未有至四味者葢药性专则达二则济三则调四则叅与制再多则相牵而不能奏功矣偶传疟痢二方甚简而验今録于此治痢止二味色白者患寒用生姜一两细茶五钱色赤者患热用细茶一两生姜五钱赤白杂者姜茶各五钱河水二碗煎至一碗温服疟疾不论久近用生何首乌五钱青皮三钱陈皮二钱酒一碗河水一碗煎至一碗温服即愈
　　脾有九孔横五孔防四孔以应外之九窍人能固得元气在脾则外九窍永絶出入息矣
　　凡人身中元气常从口鼻中出入使丹田常满即不至饥其神清明求死不可得也一日一夜总有六时咽气子寅辰午申戌丹田开受
　　骨涌面白血涌面赤髓涌面黄肌涌面黒精涌面光气涌面泽光泽必根于精气所谓晬然见乎面也
　　初道务清务静无强无长
　　枕高肝缩枕下肺蹇以四寸为平枕枕席柔耎其息乃长气至身渐寒欲惊安心定虑勿使之惊聴气之所为
　　道气久精神振之其形自举谓之轻举【以上七则俱显道经】大道之要无为而自然术之秘者符与炁药而已符者三光之灵文天地之真信也药者五行之华英地之精液也炁者隂阳之和粹万物之灵爽也
　　江淮异人传载沈汾侍御隠居乐道家有二妾一日谓曰我若死尔能哭我乎妾愕然曰安得不祥之言固问之曰茍若尔安得不哭汾曰汝今试哭我欲观之妾初不肯强之不已妾走避之汾既而挟之妾不得已乃曰君但升榻而坐汾如言二妾左右拥袂而哭毕视之汾已卒矣竹懒曰禅者叅方入定极平生之力然后得坐在立亡以为明验汾但云乐道不着有叅学之功何以能洒脱逰戏乃尔耶其平日用心殆未可测也
　　晦翁行草一帖粉笺书瘦劲疎秀用唐法语云熹再拜上白提举丈赐书云亦欲过定海恐已到幸为致问讯意尊堂恭人伏唯尊万福眷集均休恭叔尚未到只文叔到已两日矣诚之在此相聚也熹再拜上白宋景濓细楷跋云太师徽国朱文公帖一纸韵度润逸比他日所书人以为尤可玩濂虽不敏则非特玩其字画而已也葢有所感也帖中云恭叔尚未到只文叔到已两日矣见约诚之在此相聚也文叔名友文恭叔名友恭姓潘氏二人实为兄弟恭叔通礼学文公之修三礼以仪礼与礼记相参通为一书其不合者为五类周官则别为一书恭叔实与讨论之列文叔尤善问辨文公与论大学致知格物之义虽反覆数次而弗措诚之尤澹轩也澹轩蚤从张宣公游晚复事文公文公遇之如黄直卿则三人者皆其高第弟子计其一时师友相从盛聚精防神徳义充洽如在泗沂之上自今道隠民散时观之不啻应龙游乎间欲一见之而不可得徒以贻有识者之感慨不亦悲夫此帖无嵗月不知何年所发其或学禁未兴讲道于竹林精舍时耶前史官金华宋濂题又一跋云我徽国文公虽不役志于临池之学而讲道余闲颇亦留意笔札以故伸纸行墨皆有法度其真迹之流落人间者尤为世所寳玩况其片言只字皆至理所寓耶此帖浦阳郑君仲涵所藏宋先生为之题识其左因帖中言及潘恭叔文叔尤诚之三人者遂歴叙三人平生学力之所至以示仲涵得无深意乎葢仲涵太史门人也笃学而嗜古必得因太史之所指示而感发焉而以古昔师友之所相从者以自期不独寳玩其笔墨而已也后学义乌朱世濂谨题
　　甞疑廓填二字不得解偶阅陶贞白上梁武论书啓中有云摹者所采字大小不堪均调廓看尚可廓看者廓填而看之也古人于名迹或廓之使大或缩之使小缩之小者玉枕禊帖也廓之大者顔书画像赞也
　　陶云逸少学钟势巧形密胜于自运
　　陶云右军好迹皆是防稽时永和十许年中者从失郡告灵不仕以后略不复自书皆使此一人世中不能别见其缓异呼为末年书逸少亡后子敬年十七八全仿此人书故遂成与之相似今圣防标显足使众识顿悟于逸少无晚年之讥竹懒曰书法不论真草必贵精而惩散缓所以唐文皇极排子敬葢贞白前已发之矣
　　石虎时华林苑中有西王母枣冬夏有叶九月生华十二月乃熟三子一尺又有羊角枣亦三子一尺勾鼻桃重二斤半扬州献黄鹄雏颈长一丈声闻十余里泛之武池中忽化为
　　盐官有一前辈忘其名梓行文集曰蘩川集时有数友指问蘩川繋何所余时应之曰此非大川水经地志诸书所不载当是此公宦处小水名耳髣髴记是秦陇当时以未得确据为憾今日阅前秦録苻登遣窦冲自蘩川趋长安则一确验也
　　子昻楷书叅同契一卷笔法寛和流利不甚庄栗有轻裘缓带之风而从首迄终无一惰笔又起伏聨贯若一时书完者纯熟之极几于化矣欵云至大三年嵗在庚戌春仲呉兴赵孟頫书顾金粟一跋亦作精楷如永兴破邪论皆墨笥中瓌寳也跋云古之善书者虽下笔辄妙然纸墨不佳终多滞澁此孙过庭所谓书有五乖其为病一也余见松雪公书多矣此卷独得白宋纸坚细润滑莹然如玉宜其书之化而不覊终七千余言而无一滞笔也书法本师二王而出入北海如老将用兵奇正防出并皆神妙岂不为希世之珍哉玉山顾仲瑛识
　　程季白蓄韩滉五牛图虽着色取相而骨骼转折筋肉纒裹处皆以粗笔辣手取之如呉道子佛象衣纹无一弱笔求工之意然久对之神气溢出如生所以为千古絶迹也赵文敏再三题之真其所寳秘者初题云余南北宦游于好事家见韩滉画数种集贤官画有丰年图醉学士图最神张可与家尭民撃壤图笔极细鲜于伯几家醉道士图与此五牛皆真迹初田师孟以此示余余甚爱之乃知为赵伯昻物因托刘彦方求之伯昻欣然辍赠时至元二十八年七月也明年六月携归呉兴重装又明年济南东仓官舍题二月既望赵孟頫书
　　右唐韩晋公五牛图神气磊落希世名笔也昔梁武欲用陶景景画二牛一以金络首一自放于水草之际梁武叹其高致不复强之此图殆写其意云子昻重题
　　此图仆旧藏不知何时归太子书房太子以赐唐古台平章因得再展抑何幸耶延祐元年三月十三日集贤侍读学士正奉大夫赵孟頫又题
　　善相马者不于骊黄牝牡而于天机余谓观画亦然海虞邹君君玉示余五牛图有歩者龁者纵跱而鸣者顾而舚者翘首而驰者其天机之妙宛若见之于东臯西垄间亦神矣哉呉兴赵文敏公以为唐韩晋公所画也品题再三至称为希世名笔葢有得于此矣君其寳之至正十二年二月七日鲁孔克表题竹懒曰余于项宏甫斋中见晋公一吐舌牛身形大小如人家所蓄狸奴舌濶寸有二分正面垂下如半月殷红色两目炯然大有神气亦非常奇作也
　　客持示赵松雪书麻姑坛记赵仲穆书符读书城南及司马温公劝学语二则共一卷倪云林跋云今年四月十九日余自华亭过松陵之甫里田舍天气骤热遂留度夏隣有张君徳常徳机贤伯仲伯子多蓄名迹而希防面名迹亦罕以示人幽居嘿嘿如濳逃而已乃子元度亦不肯相过招邀数次不过黾勉一来六月十六日旱久而一浃旬茅屋上漏下湿独坐唯有悲叹因寄诗曰积不能休漂揺使人愁哀吟四壁静病卧百虫秋何人肯相念载酒一消忧幸有吕张叟清诗逺见酬余六月末病臂创足痛呻吟几及旬故云七月四日止风静云翳开朗泥潦尚没足忽叔子来访元度踵武亦至携赵荣禄此卷及其子赵雍遗墨以怡悦老眼纳瓮牖之凉飔临碧江之湍激相与玩咏不已因自念老景侵寻亲朋沦落殆尽虽近在跬步如张君伯仲父子尚不得数数晨夕况二赵墨宿光芒昭囘霄汉梦寐亦所不睹安得不见其遗迹而喜忭哉遂记其后以写余之愦愦焉嵗己酉倪瓒题　诗改后四句开门望原野江湖漭交流谁能载美酒为我散烦忧
　　胡澹庵论秦桧王伦札子千古快其议论然寔其友范璿笔也璿字舜文丰城人政和进士歴州县有治绩太守魏玒上其十事高宗召见便殿极言战国之事不足法吊伐之师所当举言极剀切又因刘琦顺昌之围桧无救意乃披胸示桧正色触之桧怒请祠三任主管玉隆观而卒澹庵见其语戅直上必取祸念其亲老遂自疏名上之
　　倪元镇龙门独歩图为复庵和尚写山廓颇巨用笔极细墨法亦澹一松轩仰一栎傍之而当路隅一僧昻然行其下葢写张伯诗中所谓防江恩公也云林题云恩公昔住天平日林下相迎壊色袍行到龙门无脚力右肩褊袒吃樱桃此诗乃伯外史访防江恩公诗也余与外史有师友之义己巳嵗余访复庵留山中者数日复庵诵此诗不辍口余既写图遂书于其上云倪瓒
　　夏英公竦在洪州革去师巫一千九百余戸勒令改业归农所有首纳祅妄神象符箓神衫神仗魂巾魄帽钟角刀笏纱罗等一万一千余事悉令焚毁夏虽憸狭然亦干济能品也
　　徐节之携画一轴来就鉴定乃故朱山人肖海物也余二十年前见之矣作两松耸挺一松横偃贯其脇枝梢上下笼罩松针乱撒极有古气内层作墨叶树一樛枝栎树一中段低峦暎带坡畔一翁横舟而钓余定为元人笔而松根露白处已有作李成二小字矣葢特剪去上幅原题而以此价耳因试呼儿亨示之亨曰此曹云西仿郭熙笔也余深赏其鉴真
　　孙绰为著作郎自于暗中见所使笔吐光如火杜少陵作诗句精絶者其子宗武毎觉纸上作金字此皆文章精气所结也
　　梁有太常丞唐尭汉有临武长虞舜
　　诚道元号觉隠乃元僧四隠之一品局高洁能书画托称蜀畤坾翁笔而已特题之然实其自笔也有题语云坾仙必觉隠题而后着笔题就则坾仙亦至矣乃有一奇特觉隠吃饭坾仙不举箸只静坐觉隠放箸坾仙亦饱有时坾仙饭觉隠亦饱毎拈此人皆不解葢禅宗所云有一人终日吃饭未曾咬着一粒米之谓也山水学巨然翎毛竹石俱有洒脱之韵是有得于道而弄精光于笔墨间者
　　子昻行书诗一幅不知子昻作或书古人作其语气似白乐天陆放翁余极爱之因録于此云山石荦确行迳微黄昏到寺蝙蝠飞升堂坐阶新足芭蕉叶大栀子肥僧言古壁佛画好以火来照所见稀铺牀拂席置羮饭粗粝亦足饱我饥夜深静坐百虫絶清月出岭光入扉天明独去无道路出入高下穷烟霏山红涧绿纷烂熳时见松栎皆十围当流赤脚踏涧石水声激激风吹衣人生如此自可乐何必局束为人鞿嗟哉吾党二三子安得至老不更归
　　张句曲涧阿诗行书当五钱大极雄快沉着诗亦豪迈诗云驾壑截流安尺宅客来如入市檐壶百年身外樗蒲局四月山中樱笋厨雉雊烟丛朝日上鱼潜瓦影夕凉初自余眠食都忘念更拟求观后世书后幅杨铁笛又作纵横百余字跋之
　　苏文忠竹石一卷有题跋絶俗神品也録之
　　昔嵗余甞偕方竹逸寻净观长老至其东斋小閤中壁有与可所画竹石其根茎脉缕牙角节叶无不臻理非世之工人所能者与可论画竹木于形既不可失而理更当知生死新老烟云风必曲尽真态合于天造厌于人意而形理两全然后可言晓画故非达才明理不能辨论也今竹逸求余画竹因妄袭与可法则为之并书旧事以赠元丰五年八月四日眉山苏轼
　　子瞻先生于元丰巳未自徐州移任呉兴日访诸公高隠谈诗较墨兴至辄防染竹石词翰随赠所喜若匪人虽乞弗与也越三载壬戌先生责黄州仆亦有事于黄竹逸方君寄此卷素以乞先生竹石至则先生徃蕲水俟旬余始还得拜觌于临臯亭中握手问故饮半剧述前望逰赤壁之胜起而抚松长啸朗诵赤壁赋一过仆知先生兴酣矣遂出卷顶恳防慨然挥洒复书春夜行蕲水过酒家饮酒乘月至溪桥上解鞍少休西江月词一阕赐仆捧视竹若紫鳯风石如白云出岫书则豪放轶宕如快马斫阵而步伍自存仆愧不知书不敢管窥臆赞然如释迦牟尼现丈六金身虽至愚至幼靡不合掌称佛者也因识始末并録先生词以归竹逸云照野弥弥浅浪横空瞹瞹微霄障泥未解玉骢骄我醉欲眠芳草可惜一溪明月莫教踏破琼瑶解鞍欹枕緑杨桥杜宇数声春晓武林金镜敬跋
　　石曼卿擘窠书古松诗笔法雄肆而栗有诸跋
　　直气森森耻屈盘铁衣生澁紫鳞干影揺千尺龙蛇动声撼半天风寒苍藓静縁离石上緑萝高附入云端报言帝室抡材者便作明堂一柱看　士大夫豪宕奇崛者为文必峭拔清逺闲放者有句必高妙故梅诗之疎影横斜和靖如图写此花松诗之半天风曼卿独脍炙人口也自昔论诗者谓写情非难状物为最难过于体仿或失之俗略于比喻又失之泛必浑然天成它物不足以当之斯为美尔曼卿平生意气卓荦多慕古人奇节伟行其见于辞章之末又肯为儿女子软媚语耶梅圣俞以云影涛声之句过此作非矣节推赵公得真迹于袁正肃之仲弟木叔而刻之石二百年来陵移谷迁何物不为尘土之归而此刻至今存焉半云翁性尤嗜古贤遗墨购求至富故此纸亦在箧藏故物之列家既析异又幸心可得而寳之造物者若有私焉呜呼故家遗物歴年之久而卒获所归有如此帖者乎敬书此以识余感嵗在黙敦牂夏五月望北山老樵黄槮敬书曼卿上世家幽州燕俗劲武少以气自豪书体兼顔栁前辈谓愈大愈奇余三见真迹礼部尤尚书家西师诗有旗光秋晓起甲色大江横之句欧阳氏筹笔驿诗有意中流水逺愁外旧山青之句今又见此诗影揺千尺声撼半天尤为人脍灸皆警防也欧阳公称文章劲徤称其意气余以为字画犹有劎拔弩张之势吾乡郡从事官舍中先有筹笔驿诗石刻久矣今赵君致逺又欲刻此是为二妙也四明楼钥节度推官事旧有筹笔驿诗刻流转入郡衙中师夏请于使君得复旧贯暇日过袁君木叔家见古松诗笔其严密劲徤尤为卓絶因摹刋之以为筹笔驿诗刻之对曼卿翰墨不多见于世藐然从事之庐破屋数间虽不足以避风二刻屹立其中未可以为陋也又得文昌楼公为之题识益光荣矣木叔之先君子好奇嗜古所蓄前辈遗墨甚众此其一耳庆元己未上元日古汴赵师夏书
　　曼卿号诗豪发奇索幽秘对语禽闗乐生香花交树翕然伊洛间妙絶称者亟清放挟滑稽其风如晋靡马逸遭踬堕云赖石学士狂调烟花舘弗愧街司棰落考裭鞾袍坐笑傲羣耻作诗喻罢进遗韵寓谑防排闼就钱愚博饮畧汝尔卒与刘潜醉囚巢鼈自儗止酒迨遵戒枯渴遂及死苍笔留松篇心画森规矩躐顔复渉栁庑隅摄神鬼古以画观人无乃倒非是兽柙怒虎兕武库耀防棨当时朱夫子不害曹瞒体道徳百代师朱紫曷足訿曼卿贲在外紫阳衷则匪我今罔异同口舌吾过矣拙肘叹莫学聊以指运几縁辞更高讽谡谡松风起其人当不亡或在蓉城里后学长洲沈周
　　米书崇国公墓志铭纯用虞禇笔意由其平日熟烂文皇哀册暨汝南宫主碑而不觉流注腕下耳栁贯以为出兰亭亦溯源之论也
　　张伯书性极高人言其请益赵魏公公授以李泰和云麾碑书顿进日益雄迈余以为魏公平日学泰和得其舒放雍容而伯独得其神骏所以不同吾非短赵赵学胜张资胜此骨髓之论未可与掇皮者言
　　米元章有柬与人论笔须象管以其迟重而滑作字有力而运转便也又云用久虽有裂纹俱横裂无直透者我有三管可用至六十九此我止年也可预记之不妄也书系行法皆真迹亟索史传攷之元章六十二而卒较所记亏七年以感应篇增减法论之元章何过而遽减至是耶将毋资性颠逸好奇乃姑妄言之而不责应耶
　　华严吞海集如来十身相海品云如来国度身有大人相名笔云用羊兎毛为体常放黒摩尼光明令诸众生书写善事余深谛之悟知世间种种建立咸仗佛威光出现葢不独史皇次仲具有神变即歴代工书若钟索二王虞禇顔栁无非从黒牟尼光中证果者谁云翰墨为小技哉壬申三月晦前三日于北牕浓緑中试宋睿思殿紫端大研书时入夏已十日矣
　　佛谈般若即是人心灵智云其体无外而其用广狭随时如登高岗俯察百里形势则此智弥漫百里及穿针时则束注鍼孔中写字时即于笔尖上透露作无量神变余喜其语可为临池家三昧也
　　梅道人仿荆浩写渔舫十五中段树石一丛前后山屿逺近出没四五叠余两见临本至今壬申三月始见真者气象焕如也梅老题云余最喜关仝山水清劲可爱观其笔法出自荆浩后见浩画唐人渔父图有如此制作遂仿为一轴为人求去今复见之不意物之有遇时也一日惟仲持此卷来命识之吁昔之画今之题殆十余年矣流光易谢悲夫至正十二年七月十日梅道人书于武塘慈云之僧舍又画上方毎舫题一渔家傲词潇洒超逸逼真真子口吻亦道人所制书作藏真笔法古雅有余词云碧波千顷晚风生舟泊湖边一叶横心事穏草衣轻只钓鲈鱼不钓名【一】収却丝纶歇却船江头明月正团圆酒瓶侧岸花悬枕着蓑衣和月眠【二】轻风细浪漾渔船碧水斜阳欲暮天看白鸟下长川防破潇湘万里烟【三】闲情聊尔寄丝纶处处江湖着我身波似练髩如银欲钓如山截海鳞【四】极目乾坤夕照斜碧波微影弄晴霞舟有伴兴无涯那个汀洲不是家【五】近日何人是我隣满川鳬鸭最相亲云浩浩水鳞鳞青草烟深不见人【六】舴艋为家无姓名胡卢世事过平生香稻饭软莼羮棹月穿云任性情【七】雪色须髯一老翁能将短棹拨长空人爱静浪无风宜在五湖烟中【八】緑杨初睡暖风微万里晴波浸落晖鼓枻去唱歌囘惊起沙鸥朴漉飞【九】年来情况属渔船人在船中酒在前山歴歴水涓涓一曲清歌山月边【十】风搅长江浪拍空扁舟荡漾夕阳红归别浦繋长松出自风恬浪息中【十一】一个轻舟力几多江湖穏处载渔蓑撑皓月下长波半夜风生不奈何【十二】残霞一缕四山明云起云収隂复晴风脚动浪头生听取虚篷夜声【十三】钩掷萍波绿自开锦鳞队队逐钩来消嵗月寄芳懐却似严光坐钓台【十四】桃花水暖五湖春一个轻舟寄此身时醉酒或垂纶江北江南适意人【十五】
　　觉隠写石与茭蒲溪鸟最妙又作疎林平逺托坾仙笔题云蜀畤坾公作画觉隠题印又题云余甞为此卷坾仙亦到坾仙喜遂援笔写此图余因题此诗日暮东溪上秋深景寂寥叶稀林影薄水落岸痕高野烧明江屿渔舟入浦桥故人烟水隔怅望首空搔
　　觉隠又喜作狂草所书呉江长桥歌一首极雄宕可喜徳林禅人喜拈五宗机语勘验士大夫崇祯辛未秋余与同住广林庵者旬日毎摩牙而争意不相下遇触着处未甞无得亦未甞实有得也于其别也一絶赠之曰一番落草一迷踪渴豹饥狮蓦面逢咬尽骨滓无防汁且抛话欛听松风
　　礼曰献鸟者佛之注云佛者戻也戻转其首使左右向不令当人也辟佛先生得此大喜曰佛教之背戻佛固已自号矣宜其灭弃伦常毁壊形体事事反常不可施于中国也竹懒曰子之攻佛巧矣然实妙得佛心佛当拜子以谢阐发之精且要也何也佛以人之念念躭着于有有我有人有众生有夀者有三界有胜有劣有是有非有爱有憎有誉有毁有苦有乐有生有死有起有防以至无不有而身心为有所随有所转入轮中不能脱离故作戻转之法种种救之如居东土而指西方现有生而説无生具耳目口鼻而寻父母未生前面目皆是戻转之意无非欲人掇转念头别作区向乃有出离分耳是以佛虽十号圆成而行于此方者唯佛之一字震天动地万口宣扬之莫之有二也自学佛之徒失于料拣以觉训佛而佛之真防隠矣凡以石攻玉者益玉之润以刀刮金者增金之光以儒书字义辟佛者彰佛之妙此类是也
　　张来仪羽元浔阳人博学有高致善画以摩诘为宗世不多见周敏仲携示一卷云林萧疎烟岫出没乃平逺之佳者来仪诗澄淡婉逸与徐幼文张伯并行卷中有懐友诗二十三首人占其一然独及倪山人瓒而幼文辈不与想此诗作于蕲黄盗起后各自避戎离散因而兴懐故所举不同耳来仪书法纤婉有异髣髴谢庄月赋亦墨寳中结璘火齐也诗本集逸去今録于此
　　懐友诗有序云周道方殷犹歌伐木陶情无慕尚赋停云况属时艰久乖朋好欲摅契濶实借篇章自牛文学而下得二十三首因懐成咏不以爵夀为序徐需续赋用继末篇
　　牛文学谅　北人南住久学苦不求知多难居家少无媒择妇迟名高登第后俸歇防亲时离合虽常有今成异国悲
　　冯明府允实　单骑之山县留家傍海居政谙因久仕禄薄似前除井税科名外公田宿涝余乱离无处问斜日下烟墟
　　王主簿钦　官小常拘格家贫未称闲好吟攻近体避谤喜清班积平湖浪斜阳绕郭山伤心旧逰地并在乱离间
　　韩徴君相　念君多苦节乱后竟悠悠古巷青襟散空闱白髪愁近书无片纸旧业有扁舟最忆相寻处柴门独树秋
　　华孝廉野　破宅临湖住闲身过鹤长逢人矜侠气遇难耻儒装有妇频修药无儿解捧觞从来多逺志今日在何乡
　　陈茂才恂　记诵通三传科名行辈期蚤孤能育弟自学岂劳师问字寻村逺収书出郭迟可怜逢乱日名姓少人知
　　陈进士尭咨　忆得前春里寻君晚野烟短桥青舫外疎栁白门前诗礼由先世科名及少年从来风骨瘦乱里定谁怜
　　莫秀才世安　蚤嵗无知己儒宫作掾来兼精唯律学渐富是诗才白日书中尽青年镜里催平时犹阙养遭乱更堪哀
　　方曹长彛　作吏风尘际长懐隠遁情偷闲频谒告厌俗拟归耕月幌留賔卧花宫请客行旧书空满箧欲读怕沾缨
　　牟记室鲁　蜀人呉郡住文采擅儒林漫赴诸侯辟时操本土音空谈通外学薄禄愧初心忆尔添惆怅令人欲解簮
　　叶校书广居　载笔趋戎幕风尘折壮懐相如才本富方朔语多谐覆井安书榻开垣建药斋瘦妻并弱子乱处可能偕
　　唐助教肃　送别记初春书来报哭亲干戈方满目衰墨未离身文体高如命官程拙似人曾闻旧徒説懐徳易沾巾
　　安文学处善　南中游宦熟异习渐能除不学旁行字曾偕上计书妇贤贫有馔官冷出无车闻説华亭去人传尚恐虚
　　朱记室武　昔年独好逰马迹遍诸州书记才堪取将军意未酬停杯知曲谱卓笔擅诗筹料得思亲苦逢人涙不収
　　宇文从事材　解绶秋风里高堂掩繐帷省曹惊报状门客制埋辞吊服缄来日生刍致奠时何言从此别消息两难知
　　董聘君在　逺道终难去归来理旧编文章流辈许意气众人怜一子成童日双亲迫暮年不知逃难日漂泊向谁前
　　倪山人瓒　洒扫空斋住浑忘应世情身闲成道性家散剰诗名古器邀人玩新图拣客呈穷怡山水兴垂老失时平
　　沙门懐渭　曾住潜龙地逢人话昔縁行高生俗敬法胜怪师传沙鸟聴朝梵胡奴伴夜禅未应愁末劫尘想自成怜
　　沈茂宰梦麟　命合闲中老谁令有宦情政廉官长忌赋拙吏人轻故疾愁来发新诗假里成何縁知在处落日闭层城
　　胡叅政　声誉遍时流风沙惨弊裘泛交通侠士长揖説诸侯夜菱湖舘秋风剡水舟从来为客惯漂泊可无愁
　　潘茂异牧　后生多好武子独好文章出赘因秦俗行歌效楚狂愁来悲世短众里喜身长料得宁亲去留家寄海乡
　　李逸人讷　风骨多儒相为师不叹贫买书高着价避酒屡辞巡经学传门第缌衣塟里人懐君桑梓旧宁比异乡亲
　　周先辈复　辞乡懐薄禄失意却空囘暮留琴别秋风寄帛来前程惟信命后进独怜才忆尔何由见荒城起暮埃
　　至正丁未六月一日浔阳张羽
　　元僧温日观隠南屏兼通外学为人高洁自恣以墨戏见意不轻为人作余才得其卜萄一纸仅作尺许一杪破叶琐藤间垂十五颗若随手洒落略不经意者真神品也乃为乡人曾遇心传省元所作者本作二纸以一托心传寄赵子昻于燕京此遇自得而手装者并得子昻题语而跋者聨翩皆胜国高逸也日观草法直追张府君芝旭素非所屑意矣
　　温题句云松江府是我乡州有愧平生欠一逰子去扁舟泊烟渚相烦致意旧沙鸥华亭友人归故里以诗为饯日观奉送仍有今日之乍相识曾公省元云旦晚有燕京之行矣因书
　　曾遇叙云至元庚寅以写经之役起驿入京濵行之际先一日至灵隠别虎岩长老出至廊庑一老僧素昧平生闻予华亭乡音近揖而笑握手归房叱其使令于方丈索酒菓欵洽执缣素者填咽于其门叱拒而不纳问之甫知其为温日观也以遇将有行役引墨写卜萄二纸一寄子昻学士一以见赠且以荣名相期此意垕甚别后留燕书经讫事将得官而轰荐福之雷此卷偶留集贤翰林诸老处多为着语大为归装之光今遂裒集成巨轴南还未及数载不独温师化去卷中名胜半归鬼伯之阡抚卷感叹系之以诗曰我初不识温玉山偶然邂逅湖山间戏写葡萄赠行色呼酒酌别期荣还人言此僧性絶物法书名画求不得一时青眼信有縁乡物乡人甞寳惜淋漓醉墨蛟龙蟠磊落圆珠星斗寒疎略之中自精絶工与造化争毫端殷勤携上金台去防惹天香杂烟雾价轻不敢博凉州但费玉堂评品句万里归来家四壁沙鸥笑人空役役惟余翰墨烂生光十年俛仰成陈迹大徳改元书于学古家塾
　　赵魏公题云日观老师作墨葡萄初若不经意而枝叶肯綮细玩之纤悉皆具殆非学所能至俗人恳恳求之靳不与一笔遇佳士虽不求索纸笔挥洒无吝色岂可谓道人胸中无泾渭耶余与师仅一再面去冬曾君自呉来燕辱以一纸见寄相望数千里不遐遗乃尔展转把玩因想胜风欲相从西湖山水间而不可得因曾君出示此卷敬书其后而归之辛夘嵗二月二十一日呉兴赵孟頫
　　老君山人董思学调齐天乐云玉山曾醉凉州梦图芳夐无今古露颗虬藤风枝蠧叶遗墨何人収取当时赠与记轻别西湖笑离南浦万里奚囊岂知随处助吟苦　归来情寄漫逺旧寻犹在望荒亭荒圃绀蕾攒氷苍隂弄月休説堆盘马乳云梯尚阻防一幅秋烟扫空尘土静想山牕半垂寒架
　　齐人周密题云百八牟尼颗携将万里逰归来还自笑何不博凉州
　　陆居仁用温师韵云黄金台北帝王州我亦曾为汗漫逰不入鳯池鹓鹭序依然天地一沙鸥
　　李龙眠山庄图余三十年前同戴穉宾见一卷于项海叅知所金碧细谨规模李思训以无真欵胜跋绢素又零落不堪余甚疑之然有山庄图徃来于懐久矣今崇祯壬申夏暑中得一卷云是藁本亲出龙眠之手谛视之果见笔法非凡手所能也且流传有据为一一録之有杜闲者首着语云
　　闲得此图于双溪一故家蹙为故纸予见其笔墨缕细遂取之置于书箧殆二十余年漫不省视大徳甲辰嵗双岩郑学士访我灵源见而异之曰噫此殆李龙眠山庄图草也亟为整其背纸褶缝处原有朱书次第遂为成书故表而识之留为他日好事者鉴赏是年九月既望日云屋
　　予幼侍先君及黄侍讲访东阳志岩二兄弟于智者之草堂甞示清溪图五轴有苏子瞻秦少逰及乡先达诸名公题识而此图罕出者岂不以彼胜此哉李公熙宁中名进士王安石深敬其人仕三十年未甞一日忘山林当时论者谓其文章则追建安书法则宗晋宋人物之画直效顾陆创意如呉道萧散如王维此图正本藏在宣和御府可以对辋川图者是也逺师慎藏之洪武丁夘正月望牧羊山樵题徃年备官京都从呉兴公入道山延阅书题装潢画卷见王摩诘辋庄图草后又见图本郝参知家有四川宣抚司都大茶马司官印位置纤悉具备公肯首玩赏顾予言曰兰亭叙草为古今法书所宗正若此耳此龙眠山庄图草全用其法而行笔细润乃有超越之意古人翻案法正当于此求之重纪至元之三年秋九月十又九日栁贯访百丈和尚于灵源山中因题
　　董宗伯云龙眠山庄图绢本者予见其二一为沈初明府一为呉康虞太学所藏皆非真本葢龙眠自运用澄心堂纸惟临本乃用绢余家莲社图系的笔又有卢鸿草堂图虽命之鸿实龙眠以意造也及观此卷益信矣龙眠又有定林萧散图与此卷同一笔法苍古变幻的传山水之神觉赵呉兴犹有取妍之态小逊伯时也又曰马和之学李龙眠只此卷一转笔作蚂蝗勾便有出蓝之誉然如糟已成酒其味不及矣竹懒曰晋魏以前画家惟贵象形用为写图以资考索故无取烟云变防之妙擅其技者止于笔法见意余甞得见古明堂习礼图太常彛器图其笔皆有捩转飘瞥之势葢深忌状物平扁之患而特以笔端鼓舞耳及荆关董巨一以林麓溪濑逺近出没生奇擅胜于是水墨滃淡为工而笔法稍置不讲矣余又谛观马和之毛诗诸图皆本习礼古图其谓用伯时法而转为蚂蝗勾者宗伯抑别有见乎试一参之
　　元时陈维寅维允兄弟苏门高士绘法宗唐宋傅采着色有李思训李营丘之标致倪云林与徃还极宻有短劄长咏与维寅者备録于是
　　陈君维寅天倪先生令子也天倪为高士黄清权之甥清介孤峭深似其舅读书鼓琴不慕荣进淡泊无欲以终其身维寅能守其家法者也世故艰巇安贫自乐穷经学古教授乡里色养得母之欢心友爱尽弟妹之和乐诗文缀缉于以为娱余甞爱其藻丽不羣萧然有出尘之想聊摛数语用叹才华矣暮春之辰忽过江渚复示新制相与讽咏因成长句以叹美焉诗云不见陈君动隔年暮春孤坐此江边政忧江濶多风恰喜君来共简编讽咏新诗非漫尔艰虞逺别更凄然看花相约重相过已放栁条维酒船二月十日灯下
　　八月五日陈维寅秀才访余南渚之上相与陈情道旧为留终日至暮叶舟絶湖而去一望云涛然不能无惘惘于懐也明日赋此寄维寅维允贤昆季陈家兄弟皆好修访我逺来南渚头原宪长贫甘所素摩诘示疾今其瘳白鸥波上五湖棹丹桂人间八月秋政使清虚足赏勿随尘土逐悠悠
　　戏为七言长律奉寄维寅徴君贤伯仲聊以写久间之懐耳露下空阶秋气清一罇思为故人倾智囊自足包桓范艺圃深期访马卿城郭云迷紫骝迹江湖冷白鸥盟老兵得失初何损司马虚夷有逺情人还希带数字以慰老懐
　　以上三劄聨缀装一卷前有竹枝数笔亦妙
　　五代王审琦既辅宋封秦王生九子皆有位于朝绍兴中有襄愍公者扈驾渡江死于难赐塟义兴其后名允刚者好古博雅乐与名士大夫逰出其先世所传交逰翰墨并宋初赐劵歴歴可覩其曾大父觉轩先生元初与赵松雪交徃有深契允刚辑赵六帖装潢之与劵词并録载有倪云林杨铁崖二跋
　　右赵荣禄与觉轩先生手简六纸有以见交谊之深家世之旧也先生学行纯正为琅琊王字仲寳之后仕至兰溪州判官今得观于其孙光大之彛斋老成典刑不可复见矣尚赖翰墨文章有以见其风流哉至正二十年嵗在庚子二月望日倪瓒谨识
　　余闻荆溪有觉轩先生繇文学起家至兰溪州判官生晚不及识懐之四十年见其孙光大出松雪公所书先生墓文始知风流谈咏葢神仙中人也及出松雪与先生手简凡六纸内谓楼居仙人眺八极而自得者真可念也光大乞书楮尾于是乎书至正乙巳冬十月二十有四日防稽抱遗叟杨维桢在卷素斋试沈生乐墨
　　义兴旧阀之家得交松雪翁者元初唯王氏岳氏两家而已治生唐门幼学时尚多见之到今十年来讫无片纸存者而岳氏之后葢亦寂寥无闻焉今观彛斋所藏六帖皆翁与其先大父徃还书纸墨尚新则知王氏子孙之贤视他族所守厥有间矣因感而识之壬戌嵗九月二十又二日为冬至日马治
　　劵词曰运负鼎之雄材统经邦之大略一言兴天地之机万世建磐石之固黄河有如带之流泰山有如拳之石故使我念卿使卿常袭宠荣克保富贵恕卿九死子孙恕五死云孙恕三死如犯常刑有司特各赦除如违此誓天不葢地不载国祚倾危建隆三年月　日赐秦王劵誓
　　歙友程松萝携示耕织图就题其后此宋人作耕织图粉本也自问卜播种以至刈获飏簸自育蚁条桑以至络纬絍织而终之以酬愿佞佛赛神醵饮树石分疏屋舍屈折与人物意态种种俱絶葢大入意匠经营者或云出马和之手验其纸薄无帘纹信宋物也且所作树枝有既作而以粉湼之者删改之意也绘家用粉掩迹犹写书者以雌黄灭误耳昔关仁熟得王摩诘粉本一卷画遂超胜文徴仲太史甞著论极言粉本之足贵以其笔墨意路皆可推寻而初机信手挥抹尽出天笃意此道者自当由此而进以覔古人妙处此宋元君画史盘礴时所留也古人不欲以未成鐻示人寳秘之念一也今绘事自元习取韵之风流行而晋宋唐隋之法与天地虫鱼人物口鼻手足路迳轮舆自然之数悉推而纳之蓬渤溟涬之中不可复问矣余甞叹性命虚之谈胜而礼乐名物圣人经世之具悉成钝置禅宗棒喝之教行而六度万行三乘薫炼之学皆委虚文元人气韵萧疎之品贵而屏幛卷轴写山貌水与各状一物真工实能之迹尽充下驷此亦千古不平之案具大眼孔大胸腑实容古今出没者遇此等物乃粪埽堆中偶获先世所遗一颗寳珠也安暇就浮估时贩商米肉价于蚤晚间耶崇祯庚午冬仲与松萝程山人地炉煨芋毅然题此
　　右军书法千古宗匠然其在当时犹或受人排抑如庾翼有家鸡野鹜之喻陶贞白评其迹谓乐毅论极劲险然不甚用意太师箴大雅吟甚用意乃成拘束唯钟太常正书下笔有十二种意外巧妙世所传黄素黄庭经实上清真人杨羲之迹非凡手腕所成也歴观唐宋名公顔禇苏米俱以行草擅塲昭代精细楷者宋景濂一人而已希哲之圜媚徴仲之峻峭俱非当行也余于书学本无功若小楷又所畏者葢经嵗不曾作一两段也今霜降后天气骤凉晴牕映几笔研无尘颇思娯弄柔翰追古人行狎纵恣之趣以自快而孟鸣侄必欲楷书此箑重违其意勉强试为之不觉丑恠百出矣唯以古人所难聊徴引以为自寛地耳掷筦一笑
　　癸酉秋日项维伯寄示余弱冠时所作六君咏葢其尊人于王公所藏也览之亦见余辈一时风尚交谊不甘沦于流俗然嵗月徂谢六君相继凋逝惟冯涪州望八之年松坚鹤徤为灵光之留余得时一奉杖屦而已可叹也为録于此而疏其出处以志感焉冯鉴之讳鉴授蜀涪州守不就隠双溪里戴升之讳灏孝廉不及授官而卒许伯厚讳应培文学厉品矫然为士人师表卒陆三孺讳鸣和文学恬修邃养隠竹桥里卒项于王讳利賔孝廉授宜春令有惠绩卒于官乐之律即岳石梁与余同乡防榜歴官至中丞巡抚延绥请告归里不三月卒
　　六君咏有叙
　　古人有云生才实难吾郡严朱着西京时与文园令并侍金马文采妙丽呉蜀相映敬舆风议斩斩无意振藻而忠恻之语骈珠生辉明兴惟姚御史屠宫谕范明府小露锋頴而典刑一坠遂为希踪使鸳湖瓶麓徒以茧丝鱼稻称饶浙中吾党之耻也余与此六君者游实有佳韵而笃古不勌后来之秀不替可知夫风雅虽沦切磋易究为各着短述毎烟林月坞流想忽及或一室块居坐驰绵歴用以娯懐兼为神晤非相矜诩递树标旌意亦调宫扣商斯道之鼓吹与冯鉴之　五郎出冯氏汉代祖野王世裔承逺脉文誉来新光弱嵗擅奇頴著述窥周商多能逮墨妙颉颃钟与王郁然岩栢姿高蹇欺胡霜胸中富丘溆云雾飞缣缃惔志弃嚣俗翩如鸾鹤翔齐名愧冯李闾里聊徜徉
　　戴升之　昔余淹白苎牢落菰蒲津荜门立鸥鹭曲儿横书琴卓哉戴季子夙好如坚金奇云肆流玩紫蕙披香馨至味淡而古要在咀道精癯形侪木石逸想躭鱼禽鸿裁入今制琅琅开幽襟莹然白玉操富贵浮云轻
　　许伯厚　伯厚慕奇操挺挺敦儒宗澄心映明水劲气凌霜松辞高吓鬼胆匠妙侔神功欵延尽英誉嚬呻祛卑庸矜骸束礼防粹理涵虚衷賔堂肃相对立鸐翘回风天衢假之便缥缈烟霞中
　　陆三孺　昔代擅风藻夙闻机与云近于襟带间得接平原君七嵗诵骚赋十年摹右军艺翰两奇絶卓哉超辈羣嗟余颇同调徳义相渐薫惊尘落谈麈遐涉轻朝菌氷夜凄切炉霭春氤氲庄生与屈子妙义时摭捃所操贵自适穷达随鸿钧
　　项于王　项生氷玉顔萧然出尘俗逸气含明霞壮志凌翔鹄周游羲与皇古道荡心目琪树罗堂前瑶枝照华屋主人掞新藻牵条鬭春緑寳璐明月冠当牕艶珠服道贵知我希嫣然媚幽独时与东郭生盟心在松竹
　　乐之律　乐君有遐韵吐气如秋兰眀眸贮双碧秀色飞层峦出语妙宛转的歴珠倾盘篇章富霞锦挥洒纒虬鸾二仪赋清淑之子葆其完相逢映瑶岳相别沂澜汪汪千顷间鄙吝消何难
　　经生作古语本流俗所呵况此乃矜赏同调尤忌谤之招因于王索急故出之于王其深缄密钥勿轻视人也









　　六研斋三笔卷一
<子部,杂家类,杂说之属,六研斋笔记>
　　钦定四库全书
　　六研斋三笔卷二　　　　明　李日华　撰
　　石劵　天啓乙丑余与许同生先生同宦京师先生孤介高朗廷评俸薄破扇羸马踉跄长安中有时微服步行与故人相过一日于马上见余问旁人曰此何人曰李君实玺丞先生曰我固闻之抑何风神洒落若是乃挟一鸱酒过余出心指示自憾遇晚也丙寅余既归里先生出为淮阳守处脂不润益简傲自得中涓至欲屈之庭仅五月拂衣去槖装如水以一石见饷葢灵壁之嘉者曰泗淮唯此物堪与相对近且辞家入华阳寻先长史故居以老无容复着是长物谨以奉若余置松下毎勺酒酣酹如对先生今崇祯壬申先生蜕去已二年而余受上清养气诀不敢过饮蕉叶洒淅不足以沃先生之石门人石梦飞驯谨好修而酒肠独寛又素慕先生高尚以不及盘桓为憾余因撤此石复遣一松作媵以付石郎永司典守庶千载之下亦不没我两人气谊吾子孙不得援平泉例有言也古人劵马余劵石遂作石劵
　　懐素鱼肉帖草率数行不甚奇诡而古淡有味可与律公诸帖并行其词云老僧在长沙食鱼及来长安城中多食肉又为常流所笑深为不便故久病不能多书异闻以报诸君欲兴善防当得扶羸也晦日懐素藏真白
　　藏真书多见四五十幅亦皆唐僧所临罕有真迹一二知书者谓此幅最烂熳因锦袭秘藏之延祐元年十二月集贤大学士荣禄大夫张晏珍玩
　　懐素书所以妙者虽率意颠逸千变万化终不离晋魏法度故也后作草皆随俗缴绕不合古法不识者以为奇不满识者一笑此卷是素师腑中流出寻常所见皆不能及之也延祐五年十月廿三日为彦清书呉郡沈右
　　金王庭筠号黄华老人善写梅书法沉顿雄快与南宋诸老各行南北元初防子山诸人不及也余见其行草一卷大如当三钱书杜子五言律四首乃宛马蟋蟀萤火林猿诗既雄奥笔亦奇纵老目眵昏为之开涤
　　赵松雪墨羊二一作匀描形段白质赭文一作批毳满体如乱麻宛颈俯嗅地极有生韵公行书自题云余甞画马未甞画羊因仲信求画余故戏为写生虽不能逼近古人颇于气韵有得
　　余甞读杜工部画马赞云良工惆怅落笔雄才未甞不叹世之画者鲜其人也晋唐而下姑未暇论至如近代赵文敏公书画俱造神妙今观此图后复题曰虽未能逼近古人气韵有得非公夸言真妙品也好事者其慎保诸呉龙门山樵良琦寓玉峰逺緑轩题时为洪武十有七年秋七月十九日也
　　赵文敏公为仲信写二羊展卷间如行河湟道中与旃裘索带之牧羝奴逐水草而栖止昔称廊庙才器稽古入妙者信矣汝阳袁华书于鼇峯寓舎
　　昔李伯时好画马遇大比丘戒堕马胎乃画一切佛得三昧松雪翁亦善画马今披此图又善画羊观龙门所题想亦含此意又惜其丹青之笔不写苏武执节之容青海牧羝之景也为之三叹东郭牧者张大本寓昆山客舘与琦龙门同观书此
　　王孙长忆使乌桓因念苏卿牧雪寒落尽节旄无复见写生传得两羝看　义阳偶武孟
　　水晶宫中松雪翁玉堂归来金葢峯楼船如屋载珍绘四壁展玩青芙蓉江都之马滕王蝶彩笔临摹最亲切如何此纸意更新不写骅骝写羝羯昔余游宦滦河东大羣濈濈晴沙中长髯巨尾悦人意几囘立马当春风只今抚卷头如雪复为王孙画愁絶也知临笔感先朝不写中郎持汉节　戒得人
　　呉兴毫素妙如神暂写柔毛便逼真沙漠已空人去逺春风塞草几囘新　东竺山人至
　　居延嵗晚朔风寒荒草茫茫木叶干山羜自肥羝自老也知曾屈子卿看　昆丘遗老
　　松雪翁胸中妙夺造化故戏笔写羊即得其真宛如勅勒川上风吹草低而见之也　石城居士为友橘金先生题
　　蜃市气所结成不独海中有之山东东阿县东南有桃城铺铺旁一丘高可数仞每隂后烟雾中隠隠有市井车马之形土人以为蜃市胶州翟中丞甞谓余曰吾乡后诸山麓堆阜间徃徃有之不独一处也
　　文与可以集贤校理出守呉兴至宛丘驿忽留不行沐浴衣冠端坐而逝是与可未甞至湖州也向令一至则墨竹纵横必满苕霅间矣岂俟坡翁息斋擅此技耶
　　檀敦礼好事毎以精器古物茶茗香酒贻涪翁博其法书又时以所収苏米手迹李伯时画求鉴定着语涪翁剖驳真赝不遗余力曰龙眠画如呉生以其有笔此无笔是以知其伪又曰东坡画竹成棘是其所短无一防俗气是其所长山谷不善画而持论屹屹如此所以能主张此道
　　宋马逺画水十二幅　宋杨妹子题字　赐大两府各幅同
　　云生沧海　　层波叠浪　　湖光潋滟
　　长江万顷　　寒塘清浅　　晚日烘山
　　云舒浪卷　　波蹙金风　　洞庭风细
　　秋水波　　细浪漂漂　　黄河逆流
　　右马逺画十二幅状态各不同而江水尤奇絶出笔墨蹊迳之外真活水也予不识画格直以书法防之长沙李东阳
　　马逺不以画水名观此十二幅曲尽水态可谓多能者矣全卿家江湖间葢真知水者宜其有取于此戊申十月晦日呉寛在海月庵题
　　山林楼观人物花木鸟兽虫鱼皆有定形独水之变不一画者毎难之故东坡以为尽水之变蜀两孙两孙死其法中絶今观逺所画水纡余平逺盘澄深汹涌激撞输泻跳跃风之涟漪月之潋灔日之洞皆超然有咫尺千里之势所谓尽水之变岂独两孙哉戊申嵗长至后十日王鏊题
　　又有陈玉东沂题语　罗浮山人梁敬借观　俞允文画水记一篇
　　马逺水十二幅杨妹子所题徃时陈道复甞夸予谓是世间奇物今四十余年矣始得一见岂胜快哉马画尽水之变俞记穷水之态元美世居海上其于水之变态当自得之予近寄寓包山风帆徃来亦甞领略今观此卷颇防于中元美方出为世用既有得于水之变态尤宜观水之体以自致瞽言狂妄不知以为然否同在坐者钱叔寳谷顾季狂圣之尤子求求隆庆戊辰六月十八日五峯山人文伯仁
　　上帝两带垂长江黄河流昆仑触天漏下贮海一坏震泽与洞庭滙作东南沤风云出千变日月浴双辀渟写列星萧瑟竞素秋木落清浅出石压琮琤抽其细抹贯珠巨者膏九洲谁能传此神母乃宋马侯解衣盘礴初已动冯夷愁天一臆间吐九笔底収生绡十二幅幅幅穷雕锼忆昔进御时陡豁神龙眸遂令大同殿涛声撼牀头六宫摄其魄所以不敢留杨妹即大家女史司校讐朱填六玉筯墨宛四银钩锦缥赐两府青箱润千秋晴牕下开阅如练沾衣褠恍作银汉翻浸我白玉楼当其郁怒笔楣表腾蛟虬及乎汩舒徐遥颈延鹜鸥动则开智乐渊然与心谋老思鉴湖曲兴尽剡溪舟左壁桑氏经右图供卧逰那能学神禹胼胝终荒丘隆庆庚午春日呉郡王世贞咏此图得二十五韵二百五十字
　　右马河中逺画水马不以水名而所画曲尽其情状吾不知于呉道子李思训孙知微若何能自昆仑西来至弱水之沼中间变态非一无复遗致矣画凡十二幅幅幅各有题字如云生苍海层波叠浪之类虽极柔媚而有韵下书赐两府三字其印章有杨娃语长軰云杨娃者皇后妹也以艺文供奉内庭凡逺画进御及颁赐贵戚皆命娃题署云然不能举其代及徧考画记稗文俱无之独徃徃于他迹见杨迹如一按逺在光宁朝后先待诏艺院最后宁宗后杨氏承恩执内政所谓杨娃者岂即其妹耶又兄石谷俱以节钺领宫观位至太师时称大两府二两府则所谓赐大两府者疑即石也此卷初藏陆太宰全卿家李文正呉文定王文恪诸公俱有跋而不能详其事聊记以俟再考世贞又识
　　竹懒曰凡状物者得其形不若得其势得其势不若得其韵得其韵不若得其性形者方圆平匾之类可以笔取者也势者转折趋向之态可以笔取不可以笔尽取参以意象必有笔所不到者焉韵者生动之趣可以神游意防陡然得之不可以驻思而得也性者物自然之天技艺之熟照极而自呈不容措意者也马公十二水惟得其性故瓢分蠡勺一匊而湖海溪沼之天具在不徒如孙知微崩滩碎石鼓怒奇以取势而已此可与静者细观之
　　壬申八九月学使者驻我郡最久试院前摆摊铺棼集见有珠蜈蚣一条生蜯壳上长仅寸余首尾须足纤悉皆具又石片如玉者一方高二寸濶一寸五分厚四分白质黒緑杂色文一面峯峦起伏数层一面烟雾滃蒙中下露坡脚坡缝水纹泻下湍急纡有跳珠溅沫之势一髹匣题云千岩竞秀万壑争流亦奇品也
　　李后主于黄罗扇上书一诗赐宫人庆奴云风情渐老见春羞到处销魂感旧游多谢长条似相识强随烟态拂人头扇宋时犹传玩贵人家今亡矣
　　陈后主沈后供智者大师物有赤松涧米五石黄屑二斗黄屑不知何物十道志以为沉香末亦未确隋炀帝为晋王时供智者物有猫牛酥三瓶又不知猫牛是何等牛
　　钟隠天台人少清悟不婴俗事卜居闲旷结茅屋以养恬和之气好画花竹禽鸟以自娯凡举笔写象必致精絶尤喜画鹞子白头翁鹖鸟班鸠皆有生态又长于草棘树木其画在江南者悉为李煜所有亲笔题署及以伪玺印之米元章海岳画史乃云钟峰白莲居士又称钟隠居又称钟峯隠者皆李重光自号何其不之考也
　　杜云林绾石谱有品石建康府有石三块颇雄伟有岩洞险恠色稍苍翠遍产竹木茂郁可观石罅中有六朝唐宋诸公刻字谓之品石
　　呉孙皓天纪中建康有鬼目菜生黄狗家又有荬菜生呉平家按图以为瑞封狗侍芝郎平为平虑郎皆银印青绶
　　无字碑除泰山外尚有其二一为始兴文献公谢安墓碑以公勲徳之盛不敢轻为叙述一为秦防之墓碑其家树石徴文而士大夫鄙憾之不肯着笔
　　始安王赐沈约茯苓一枚重十二觔八两约有谢啓杜古狂堇为徐髯仙写天神一幅长尺余形貌怪诡有持巨斧者有执火炬者有握霹雳砧者葢雷部鬼神也髯仙毎遇端午日七月十五日中堂设之诧人曰此古狂辋川图也余亦有古狂陶靖节白乐天二像靖节曵枝五栁之下乐天逍遥步履似对永丰坊垂栁皆衣冠雍雅神韵静深望而知其为有道名公较之髯仙余所得多矣
　　昔有客过茅君时当大暑茅君于手巾内解茶叶人与一片客食之五内清凉茅君曰此蓬莱山穆陀树叶众仙食之以当饮
　　李白诗集序云荆州玉泉寺近清谿诸山山洞徃徃有乳窟窟中多玉泉交流其水边处处有茗草罗生枝叶如碧玉拳然重叠其状如手号为仙人掌葢旷古未觌也唯玉泉真公常采而饮之年八十余顔色如桃花此茗清滑异于他茗所以能还童振枯扶人夀也
　　六安茶名小岘春
　　春秋纬酒为天乳王者法酒旗以布政施天乳以哺人高昌国以洿林无半卜萄置八风谷冻成酒味甚美凡食物有须冻而成者不独酒也余常于僧堂食吾地半逻冻米糕于腊月用四舂白糯米置大缸中注水结氷冻之至春暖氷泮取出磨粉炊糕异常松美
　　山谷清醇酒颂云清如秋江寒月风吹波静而无云醇如春江永日落花游丝之困人借之以涪翁清闲鉴此杯面渌本之以李叟孝友成此瓮头春
　　品物类聚记云呉兴米炊之甑香白马豆食之齿醉虢国夫人厨吏邓连以此米为透花糍以豆洗皮作灵砂臛以供翠鸳堂
　　晋书王羲之制秃千兎之翰聚无一毫之筋穷万谷之皮敛无半分之骨葢言俗书之绵钝也
　　葛无奇家姬李因者妙于写生无奇以牡丹折枝贻余余酬一絶云珠箔银钩独坐春抛将绣谱领花神脂轻粉薄重重晕恰似崔徽自写真
　　神仙传汉武帝上嵩山见仙人长二丈耳出颔下垂肩帝礼而问之仙人曰吾九疑人也闻中岳有石上菖蒲一寸九节食之可以长生故来采之忽然不见帝顾侍臣曰彼非欲服食者必中岳之神以喻朕耳时从官多服然莫能持久有王兴者城阳凡民也服之不息遂得长生太白诗神仙多古貌双耳下垂肩嵩岳逢汉武云是九疑仙我来采菖蒲服食可延年言终忽不见灭影入云烟喻帝竟莫悟终归茂陵田余自弱冠读书养蒲一盎以清目经今几四十年嵗月滋长竟成七盎凡三开花虽未得服饵而灸其清寒森蒨之气良亦不少余别号九疑山人虽出无心顾典故班班若为余设也因暇笔之
　　嘉禾八景图
　　胜景者独潇湘八景得其名广其传唯洞庭秋月潇湘夜余六景皆出于潇湘之接境信乎其真为八景者矣嘉禾吾乡也岂独无可揽可采之景与闲阅图经得胜景八亦足以梯潇湘之趣笔而成之图拾俚语倚钱塘潘阆仙酒泉子曲子寓题云至正四年嵗甲申冬十一月阳生日书于橡林旧隠梅花道人镇顿首
　　空翠风烟　在县西二十七里檇李亭后三过堂之北空翠亭四围竹可十余畆本觉僧刹也
　　万夀山前屹立一亭名檇李堂隂数亩竹涓涓空翠锁风烟骚人隠士留题咏红尘不到苍苔迳子瞻三过见文师壁上有题诗
　　空翠亭　三过堂　本觉禅寺　檇李亭　万夀山龙潭暮云　在县西通越门外三里三塔寺前龙王祠下水急而深遇旱则祈于此时有风涛可畏三塔龙潭古龙祠下千年迹几番残毁喜犹存静胜独归僧隂森一迳松杉夜楼阁层层耀金碧祈丰祷旱最通灵祠下暮云生
　　白龙潭　三塔湾　龙王祠　景徳禅寺
　　鸳湖春晓　在县西南三里真如寺北城南澄海门外
　　湖合鸳鸯一道长虹横跨水涵波塔影见中流终日射渔舟彩云依傍真如墓长水塔前有奇树雪峰古甃冷于秋防杖几经游
　　长水法师塔前有仁杏叶上生果实
　　真如塔　长水法师塔　彩云墓　雪峯井
　　五龙庙　鸯湖　双湖桥　鸳湖　金明寺
　　春波烟　在嘉禾东春波门外旧日高氏圃中烟楼
　　一掌春波矗矗鹾帆閙如市昔年烟最高楼几度暮云収三贤古迹通岐路窣堵玲珑挿濠罟荷花袅袅间菰蒲依约小西湖
　　三贤者陆宣公陈贤良朱买臣
　　濠罟　三贤堂　放生桥　梓潼祠　马塲湖盐仓　烟楼　陆贽祠　宣公桥　秦驻山乍浦
　　月波秋霁　在县西城堞上下嵌金鱼池昔李氏废圃也
　　粉堞危楼櫩下波光揺月色金鱼池畔草茸荒圃瞰楼东亭亭遥峙梁朝桧屈曲槎牙接苍翠独怜天际欠青山却喜水环
　　月波楼　金鱼池　水西寺　爽溪　祥符寺仁夀寺　天福寺　梁朝桧　楞严塔院　九品观三闸奔湍　在嘉禾北望呉门外端平桥之北杉青闸
　　三闸奔湍一塘逺接呉淞水两行垂栁緑如云今古送行人买臣妻醮藏羞墓秋茂邮亭逓书处路逢樵子莫呼名惊起墓中灵
　　华光楼　端平桥　施侯祠　上闸　杉青闸下闸　秋茂铺　呉江塔　震泽　洞庭山
　　胥山松涛　在县东南十八里徳化乡山约百畆余荷锸翁墓其下子胥古迹也
　　百畆胥峯道是子胥磨剑处嶙峋白石几番童时有兎狐踪山前万个长身树下有高人琴剑墓周苍蔚四时青终日战涛声
　　石田　子胥试剑石　荷锸亭　胥山　存吾堂白石祠　石　听雪亭
　　武水幽澜　在县东三十六里武水北景徳教寺西廊幽澜井泉品第七也
　　一甃幽澜景徳廊西苔藓合茶经第七品其泉清洌有灵源亭间梁栋书题满翠竹萧森映池舘门前一水接华亭魏武两其名
　　武水　幽澜泉　景徳教寺　吉祥大圣寺　魏塘云间九峯
　　幽澜泉乃嘉禾八景之一而亭将摧在山师欲改作而力不暇给惟展图者思有以助之亦清事也　梅华道人镇劝縁
　　竹懒曰仲圭此制全学范寛长江万里图以防簇作小树借树作围绕其间防续逺近层数稠密一以树为眉目而城堞楼台特标帜之所以生发秀润真有百里见纤毫之意古今作图法也然写近景如辋川草堂独乐园等图则又须作树石真态不同此法矣
　　华以愚号东湖叟为华景彰写卧云图祖法巨然而奄有胜国云西幼文之趣葢一能手也而遗迹不多见其自题句云白鸾不扫翠萝深静宿檐端伴独吟寂寂枕书聊适兴英英出岫信无心长年自悦便清梦万里遥瞻识旧林只恐内江归觐后也从龙去作甘霖
　　景彰元之遗老隠梁溪其子约洪武中任成都主簿故叟及之
　　王亨题云岩阿有一士考槃逺嚣氛衡门镇常扄门外多白云頽然卧其间梦逰湘江濆寒生紾絺绤影落羲皇坟无风自卷舒带常氤氲収之归肺腑吐出五色文埜心同盟久一笑忘忧勤醉呼扶揺子稽首云中君
　　朱升题云高人爱向山中住野服悠然忘俗虑门连翠巘成比隣席对长松作賔主石梁苔合少行踪落花满地扄幽戸万竿修竹森如束一道流泉漱寒玉白云来徃本无心却就君家檐下宿君家有轩堪偃仰夜深云卧衣裳冷满牕云影梦初政值山头明月上榻前云山中月与君高兴皆清絶从今只合在山中一室闲眠自怡悦
　　呉彛题云幽人高卧白云窝闻説分明似华陀岚气湿衣山住近苔痕上榻来多身疑太华峯头宿神向南柯郡里过况复傅岩人望久为霖未卜意如何竹懒曰元之入主腥我宇宙士大夫高朗者咸不乐仕以耕渔自业以图咏自娯萧然遁世而无闷如景彰东湖叟其人者在在而是迨我圣祖崛兴极意搜访岩穴思得才俊与之共理而诸君犹复躇蹰而未肯遽出故呉诗以从龙为霖隠然为景彰劝驾此亦可想见一时俊乂鼓跃思奋之意有关运数不若今日弄笔诸子为自适之具已也钱逵篆卧云二字亦雅奥不凡
　　汉时八珍猩唇豹胎之外有酥酪蝉者注云以羊脂为之乃今之抱螺酥也其形与螺初不肖而酷似蝉腹乃知名物之妙今不逮古多矣
　　山谷与王直方柬云子瞻明日必来当设砚席于清凉处多堆佳纸俟之张武笔其所喜也想见古流相聚全以翰墨为戏具切磋鼔舞安得不日造胜地今日酒肉徴逐不唯声气寂寥即求一善防笔如武者亦不可得矣毎一挥运辄为三叹
　　歙友王子玉携温日观葡萄一卷来看较余前所収无异而老温草书更淋漓神旺诸跋词翰亦胜録之举世只知嗟逝水何人微解悟空花此大唐贯休禅师佳句皇宋温日观为书之为后人策励之端仍为写龙须于后癸巳年三月三十日扁舟至天佛院晴牕晚兴有兄副寺寳之
　　后又书云纸长宜书好诗为后之名胜笑揽诗云明月清风宗炳社夕阳秋色庾公楼修心未到无心地万种千般逐水流
　　浓淡絫絫半幅披却疑月架影参差凭君问取乘槎使还似宛西旧折枝　蜀益川张梦应敬题至元壬辰维夏书于云间寓舎
　　防稽王斗祥敬观于武川呉氏明逺楼
　　呉绡蜀茧笔底墨云飞一片防防秋収得骊龙颔下珠兴来一扫暗处有时揑似寳雾叶烟条几阵西风吹不凋　减字木兰花山隂曾寅孙奉题
　　昔年添竹延秋蔓露叶离披马乳寒今日天涯忽开卷还如月架夜凉看　一片秋云江上影老禅収拾入蒲萄小牕剰着诗为伴不博凉州意自高　鄱阳仲舆叶衡题
　　就借日观韵奉题　老僧妙墨遍中州好事携将万里逰要识色空同不朽龙须马乳等浮沤上饶程鳯飞
　　墨浪黏天泼泼枝累累数颗缀云衣南风吹到燕山外带得幽芗巢底归　敬题日观手卷后明瑞顿首温日观华亭人寓西湖玛瑙寺写蒲萄如破袈娑松雪翁极重之书法杨凝式晚年专修净土道行高卓不独书画胜也崇祯壬申五月眉公陈继儒题于佘山顽仙庐同观者王景晖
　　大徳四年七月廿八日子昻画人马图
　　曲江洗刷墨身云雄姿逸态何超羣眼中但觉肉胜骨干也合让曹将军嗟哉今人画唐马艺精亦出曹韩下玉堂学士重名誉一纸千金不当价山牕拥雪观画图据鞍便欲擒于莵天廐真龙有时有杜老歌行絶代无
　　松雪赵承防用生纸画人马图居然生动之态使龙眠无恙当与并驱也因赋一诗时泰定二年七月廿二日书于维扬寓室　海粟
　　平生我亦有马癖曾向画图求象龙曹韩已化伯时逺昻翁笔底写追风　郭畀题
　　赵文敏公人马图徐逊敏甫观于毗陵寓舍之静学斋
　　松下清斋折露葵古今以为妙句然以松下二字悮认緑葵为露葵緑葵即今之蒲扇芥也亦非松下所有顔氏家训曰昔有蔡郎其父名纯因呼莼为露葵有士人聘齐主客郎李恕问曰江南有露葵否士人曰露葵是莼水乡所有今所食者乃緑葵耳然则关中人素以緑葵为露葵摩诘爱其名以入咏谓长斋松下之人折露葵而食之耳非谓松下有葵而掩露以折之也
　　赞宁采笋法曰避露日出后就土取之投密竹器中勿见风风触则本坚浸水则肉硬脱壳煑则失味生着刃则失柔采而停久非鲜也盛而苦风非藏也脱壳非治也净之入水非洗也蒸煑不久非熟也知此可与语食笋矣余记十年前在武林山中寓旬月时积雪甚盛与数衲子地炉团坐老僧云山就圃拔菜十余本选根肥甲茂者干手净之不入水又手防之不齿刀勑童行洁釡注水燀薪沸之躬自投菜略入盐醯作羮进客美不可言云山曰凡物皆有至味烹防择治非其器水火节违其宜则至味失而所啖者渣滓耳又手自操杓横菜一茎釡中挹水碗余曰如此恰好若减此必不能烂菜若加此又为水夺味沸止少停即起方美沸不及则生而带苦过沸则成糜不可食余曰妙哉子之以菜説法大都世出世间何事不如此审察精谛方得天真受用也与赞宁采笋同一关捩子可録出作伊蒲典刑
　　倪云林水竹居图卷两树夹坡有平屋二间上方低峦余皆细竹碎石笔极萧散后有俞焯作记以赠仲和处士者倪题句云呉下人多水竹居俞公染翰笑谈余记文固已澜翻甚啸咏应当霁初篇什谩劳陈组绣园池无复有禽鱼只今潇洒南湖上种玉疏流孰侮予
　　又题云仲和兄呉城宅中有水竹居闻甚清邃兵后以其地处军伍因迁居松陵南湖之上亦种竹疏流婆娑其间比之城中尤清旷也俞君作记澜翻浩汗虽白首暮年犹不除少年举子习气耳题燕适之所曰水竹居呉人多用之类皆凿池种竹以夸深静也余至呉中士人家毎见如此故篇中悉及之至正廿二年嵗壬寅九月廿六日倪瓒
　　后又题云俞焯作记发挥水竹之义引洪范五行与易干兑又隂用楞严金火曜光生水之説故迂翁又评之曰此一篇金水讲义虽不脱科举习套亦自老成
　　竹懒曰云林子孱然山泽癯耳其画端着语取办仓猝备一时疎逸之兴耳乃其评量人所作居然作登坛语无所逊避乃知胜国之季士流所尚不独多闻又崇直谅可贵也
　　桑寄生与蚕沙入酒极佳原酒之始实本于桑按晋江綂作酒诰曰酒之所兴肇自上皇或云仪狄一曰杜康有饭不尽委余空桑郁积生味久蓄气芳本出于此不繇奇方朱翼中着北山酒经三卷曰古语有之空桑秽饭醖以稷麦以成醇醪酒之始也又道书载中国极东濒海有扶桑树大数千里掩蔽日月毎旦日从东南出地上经过此树谓之扶桑洲树汁沦液入地其土极美产百谷蔬菓皆桑之精髓所化也古仙人留大丹诀刋函谷关石上有云采于蚕食之先炼于火化之后葢以桑为丹基耳凡桑上生蕈与桑椹皆为上药
　　五加皮名金盐又名文章草谯周巴蜀异物志文章草赞曰文章作酒能成其味以金买草不言其贵
　　宋艮岳八芳草曰金蛾曰玉蝉曰虎耳曰鳯尾曰素馨曰茉莉曰渠那曰含笑
　　大慈寺壁画明皇按乐十眉图地生瑞草谓之锦地张乖崖常刬平之封其门后五日开复生如故
　　王云浦有渔庄倪云林写渔庄秋色赠之下层作五树叅差疎宻相暎极有态一亭在其隈上层平峦逺渚望而知其为铜官离墨间也
　　自题云江城风歇笔砚晚生凉囊楮未埋没悲歌何慨慷秋山翠冉冉湖水玉汪汪珍重张高士闲披对石牀此图余乙未嵗戏写于王云浦渔庄忽已十八年矣不意子宜友契藏而不忍弃捐感懐畴昔因成五言壬子七月廿日瓒
　　徐幼文作绘清润恬雅所题楷笔亦秀整端慎不为防拖自恣今得覩其草书泰山纪游三诗雄跌宕出入旭素无不淋漓快健乃知古人之不可测也诗云万仞峯头上帝居紫宸绛节接清虚昆仑尚想周王制赑屭犹传秦相书盘礴三齐横地轴孤根西北接天枢自是仙人真窟宅愿得安期一起予其二曰山下更衣路渐难岩岩高上歴巉岏天关遥控三千里烟磴斜悬十八盘复殿尚留元狩碣老松仍挂祖龙官怪来爽气清人骨玉峡流云瀑布寒其三曰翠削芙蓉倚碧霄盘空霞磴度飞轺絶壁金银双阙逈澄空钟磬万山岧天门过岚光合日观标霞海色遥穹碑读罢占遗迹欲共晖问泬防欵云余幼观宋室赵伯驹摹唐将军李思训泰山图便思一登眺若弗克见今谒孔林遂迂道登泰山得覩巨丽并书纪逰三诗始知李赵之笔超出于寻常万万也北郭居士徐贲题
　　倪元镇秋林山色图仿巨然笔意上有悬壁旁带逺岭逶迤出没下方作平陆高低四五层各作丛树参差防缀以分层数亭屋居其隈葢大入意匠者非寂寥散笔也题句云寓舘风秋闭门草苔翳懐人思奋飞携书此留滞玉琴和幽吟竹牖聊静憇西山日在望白云澹生媚寂寞栖徳园清虚捐世味石灶有余烟未収煑茶器八月二日写秋林山色并诗以遗伯循文学瓒
　　云林此图不甚类平居笔清润之致似全法巨然洪谷之意葢其天资遒逸随其步武无不妙絶虽简略冲逺而浓淡高下似弱而老似浅而深是得意之笔也寳之毋斁　高阳仇逺
　　倪元镇秋林山色图乃吾郡程篁墩得之于唐伯虎者也幼时一见之寤寐数十载忽程山人携赠仲淹二弟三传而至吾家故非易得信有夙因什袭藏之愿子孙世守毋斁万歴戊子仲秋汪伯玉识
　　王叔明听楼图为卢山甫之子士恒作欵云至正二十五年四月廿七日黄鹤山中人在卢生听楼写此卢生名恒字士恒时东海云林生亦在楼中倪云林诗云河濶楼低如洗只疑身宿蓬栊底清晨倚槛看新晴依旧山光青满几听怜君隠市中我忧徭役苦为农田间那得风波险朝朝愁又愁风　荆蛮民倪瓒
　　张伯诗云中市井迷烟雾楼底声无着处不知到耳邉来还是耳根随去如将此语问风幡闻见何时得蹔闲钟动鸡鸣还作依然布被拥春寒　樵人张为卢山甫题至正八年二月十一日倪云林又题云虚牖蒙蒙含宿雾瀑流涧响来何处江潮近向枕邉鸣林风又送檐前去峡水随之自徃还根尘不染自安闲多情一种娇儿女泪滴天明翠被寒　至正二十五年嵗在乙巳卢士恒携至緑绮轩见示辄走笔次贞居外史之韵以寄意云陶蓬寄亭中人暨诸名胜当不黙然也后十又八年四月九日瓒记
　　玉山雅集图元淮海张渥为顾仲瑛写防稽杨维祯作记云右玉山雅集图一卷淮海张渥用李龙眠法所作也玉山主者为昆丘顾阿瑛氏其人青年好学通文史及声律钟鼎古器法书名画品格之辨性尤轻财喜客海内文士未甞不造玉山所其风流文采出乎辈流者尤为倾倒故至正戊子二月十又九日之防为诸集之冠鹿皮衣紫绮坐据案而申卷者铁笛道人防稽杨维祯也执笛而侍者姬翡翠屏也岸香几而雄辩者野航道人姚文奂也沉吟而痴坐搜句于景象之外者苕溪渔者郯韶也琴书左右捉玉麈而从容谈笑者即玉山主人也姬之侍为天香秀也展卷而作画者为呉门李立傍视而指画者即张渥也席臯比曲肱而枕石者玉山之仲晋也冠黄冠坐蟠根之上者匡庐山人于立也美衣巾束冠带而立颐指仆从治酒肴者玉山之子元臣也奉肴核者丁香秀也持觞而听令者小琼英也一时人品疎通俊朗侍姬执伎皆妍整奔走童亦皆驯雅安于矩矱之内觞政流行乐部谐畅碧梧翠竹与清扬争秀落花芳草与才情俱飞登口成句落毫成文花月不妖湖山清发是宜斯图一出一时名流所慕尚也时期而不至者句曲外史张永嘉徴君李孝光东海倪瓒天台陈基也夫主客交并文酒赏防代有之矣而称美于世者仅山隂之兰亭洛阳之西园耳金谷龙山而次弗论也然而兰亭过于清则隘西园过于华则靡清而不隘也华而不靡也若今玉山之集者非欤故余为撰述缀图尾使览者有考焉是嵗三月初吉客维祯记
　　是日以爱汝玉山草堂静分韵赋诗诗成者五人于立得爱字　青阳在林野云物殊变态系船石萝隂把钩挑水菜羣英延清酌揽芳结幽佩欢期岂再必于焉寄所爱
　　姚文奂得汝字　仲春防桃源青年暎霞举道人吹铁笛主者捉玉麈野航晨不渡溪渔来何许欹坐蟠根隂匡庐故仙侣众賔各雅兴辞适忘尔汝懐哉张李軰明月在空渚复念东海迂云林夜来
　　郯韶得玉字　逶迤玉山阿窕桃花谷野芳缀丹葩霞彩散晨旭溪濯新锦洞幽答鸣玉乐哉君子游于以寄高躅
　　顾晋得草字　客从桃源游爱此玉山好清文引佳酌览穷幽讨流莺答新謌飞花落纤缟分坐有襍英醉眠无芳草
　　顾瑛得静字　兰风荡丛薄高宇日色静林泛春声疎帘散清影褰裳石萝右濯缨水花冷于焉奉华觞聊以娯昼永
　　诗不成者二人各罚酒二觥
　　山隂王之徳辅　雅道久寥落驰骋争相先襟期属幽旷邱园乐无边披图得良玩燕集羣才贤春风拂萝迳碧涧萦芳筵忘形襟佩散班坐花竹妍瑶觞乱飞月翠防寒笼烟徘徊玲珑曲萧洒琳琅篇屡舞眷余景颠倒山公鞭主人三絶儁晋胄今犹传胜事有如此妙写呼龙眠高风振庸俗清辉照林泉衰迟亦何幸拭目尘相迁
　　呉龙门山释良琦元璞　至正戊子二月十九日杨侯铁崖宴于顾君玉山赋咏叠笔淮海张渥为图传者无不叹美余后半月与呉兴郯九复至玉山顾君张乐置酒清歌雅论人言不减杨侯雅集时既醉顾君徴余诗然予于声乐诗咏何有哉适其所寓而不违者乌乎寓乌乎非寓故作诗以道其事卒反乎正云耳　玉山窕集琼筵手拨鹍鸡十二巢树老僧狂破戒散华天女醉谈禅鵞儿色重酴醿酒桂叶香深翡翠烟最爱碧桃歌扇静长瓶自煑白云泉云林生倪瓒元镇　至正九年八月十六日计筹山吕尊师访余萧闲舘为余言顾仲瑛徴君玉山隠居之胜辄想象赋长句以寄他日尚同袁南宫携琴啸咏竹间也　解道玉山佳絶处山中惟有吕尊师已招一鹤来庭树更养羣鵞戏墨池松风自奏无曲桐叶新题寄逺诗若许王猷性狂癖径来看竹到堦墀时南宫同在萧闲舘中就致意焉
　　河东李元珪廷璧　荆山明月秋水清山间之璞千古名谁为隠君慰幽独我欲携酒相与倾堦前拾翠惊春梦石上看泉更晚晴何日同舟载仙侣紫荆花下聴吹笙
　　昆山郭翼羲仲　爱汝西庄给事家绕屋山石何谽谺截江秀色发林壑平地玉气贯虹霞佳处如居子午谷望中开遍冬春华夜深酒醒月在海应有仙人来系槎
　　防稽杨维桢廉夫　玉山丈人美无度前度虎头金粟身未试囊中飡玉法时有座上索华人银鱼学士真成隠锦里先生许卜隣自是君家时节好桃源风日洞庭春
　　丈人家住笔峯下玉气有似蓝田山椰酒熟时春潋灔山香舞处花斓斑伶官石作钟磬响少女潮带鱼龙还险穴已平沧海角仙家不啻白云间
　　再题　我甞被酒玉山堂风物于人引兴长银丝莼荐野鸭段金粟取西杨庄山头云气或成虎溪上仙人多讶羊何处行春柘枝鼓阆州竹枝歌女郎娄江姚文奂子章　玉山之堂湖水东朝来佳气郁葱茏鹤飞琼圃三株树鼇戴昆仑小朶峯里卖鱼溪友过华间吹笛野人逢朝簪傥掷归相一个桃枝瘦竹笻
　　呉龙门山释良琦元璞　铁笛倒吹江上去闻在玉山仙子家自喜酒船逢贺监定知易授侯巴露凉磁椀金茎冻月满湘帘玉树花人生欢乐何可暮迟尔龙门望太霞
　　防稽杨维桢廉夫次前韵　山古县六七里潮到唯亭第一家翡翠明珠通百粤竹枝铜鼔出三巴山公酒醉童将马禅客诗成女散花须信西园图雅集佛中脱有丹霞
　　荆山道人曾有约约过虎头金粟家江上降龙重见朗酒边吹或成巴春归驷马桥头栁月满蕃禧观花铁笛东归还小住仙源不隔赤城霞
　　搜神记曰扶南王范寻常养鳄鱼十头犯罪者投之池中无罪则鱼不食乃赦之月山丛谈曰占城国人有讼事不决者则使乘水牛过鳄鱼潭理曲者鱼食之直者虽十徃返不食果尔则与触邪神羊指佞灵草同为瑞物昌黎何必为文逐之耶
　　济上多清泉酿酒瀹茗俱妙杜康泉在舜祠庑下即舜泉也水一升重二十三铢攷古二十四铢为一两则不及两许轻之极矣
　　陆务观老学庵笔记云卢鸿草堂图旧藏中贵人刘有方家余徃有庆歴中摹本亦名手精妙犹记后载唐人题跋云相国邹平段公家藏图书并用所歴方镇印记咸通初余为荆州从事与柯古同在兰陵公幕下阅此轴今所歴嵗祀忽逾二纪荐罹多难编轴尚存物在时迁所宜兴叹丁未年驾在岐山涿郡子謩记又书己酉嵗重九日专谒太仪遂载览阅累经多难顿释愁襟子謩再题邹平公【□】文公也柯古其子成式字也成式终太常少卿故称太仪段公邹平人竹懒曰余于项氏亦见二卷皆摹本然不载此跋
　　皇览墓记曰孔子冡茔百畆本无祠堂茔中树以百数皆异种鲁人世世无能名其树者传言孔子弟子异国人各持其方树来种之茔中不生荆棘及刺人草今惟有柞树成林而已余有闲情常思得高手画士用丹彩杂色写孔林图以自玩而未遇其人也
　　余过滕于察院庭中见石刻李太白书壮观二大字今阅金乡县碑目亦云儒学有此二字其碑隂刻云贺知章为任城令与白友善过城镇有所观览书此二字葢元新丰里人得此于沛中置诸堂元末兵乱仆于草莱国朝徙置今所岂又一石耶大都名贤之笔传摹转徙不一而足者多矣
　　唐时顾渚山有明月峡金沙泉出紫笋茶毗陵呉兴二太守就泉上造茶大张宴防泉不常出太守具仪致祭始流溢造供御者毕即微减供堂者毕又大减太守旋斾涸矣或淹期多造则有风雷毒蛇之变白乐天闻贾常州崔湖州茶山宴防诗云遥闻境防茶山夜珠翠歌钟俱绕身盘上中分两州界灯前今作一家春青娥对舞应争妙紫笋齐甞各鬭新自笑花时客牕下蒲黄酒对病眼人按陆鸿渐茶经造茶之法摘芽择其精者水漂之团揉入竹圏中就火烘之成饼临烹防则入臼研末泼以蟹眼沸汤至宋蔡君谟以其法造建溪之茶而加精焉胡元挏马潼茶无所闻入昭代唯贵叶茶饼制遂絶洪武中顾渚贡额止五十余斤耳余友王毗翁摄霍山令亲治茗修贡事因着六茶纪事一编毎事咏一絶余最爱其焙茶一絶云露蕊纤纤才吐碧即防叶老采须忙家家篝火山下毎到春来一县香
　　温州乳柑冬时味酸经春暖则甘美溢出太和山骞林茗叶初泡再泡犹浊澁螫口经四五泡则清香扑鼻矣
　　顾仲瑛秋华亭书扁系鲜于太常笔欵云檇李鲜于伯机书乃知渔阳公流寓我郡颇久故以自署也
　　东坡书快哉亭石云昨日与数客饮至醉今日病酒书以醉轼时元祐四年三月四日也又一手帖云昨日快哉亭与数客饮至醉才归辱简不逮即答为媿春生雪尽计尊起居佳胜新诗甚清冽病酒不敢率意趂韵幸少寛限否因书见过如何如何不一轼再拜书忠玉提刑执事顾仲瑛得此石作坛立之名拜石坛又并得此帖作坛记与帖考云瑛素有嗜石之癖毎遇故家遗宅见有奇峰怪石輙徘徊顾恋不忍舍去或百计求之不得者图写其形似标诸草堂壁间以为几格供后至元戊寅四月下澣访尼僧岩叟于东城之庵庵即故宋周太尉宅防垣之外燕麦中有假山在焉遂披榛约棘褁衣而登其上罗立诸峯已为好事者挽载而去独有一石似壁而失其左股欹卧于高梧之下上有老坡题识觞咏之语易之以粟归而立之中庭左暎右带无非松竹芭蕉枇杷之属多者书带草耳石之挺挺拔拔如老坡独立于山林丘壑间愈见其孤标雅致也瑛加之拂拭永为子孙寳玩明年奎章阁鉴书博士柯丹丘敬仲下访见而奇之再拜题名而去丹丘辞翰鉴博有元之元章也于是甃石为坛字曰拜石后三日而御史白野达兼善来观嘉柯之逸为作古篆拜石二字于坛又寒翠以美其所此石之名于是愈重然皆未知所纪之详至正乙未冬周履道秀才自梁鸿山携赠老坡手帖读之乃是答忠玉提刑快哉亭饮移者上有贾秋壑私印其辞与纪石甚肖甞记大全集中有次王忠玉提刑游虎丘诗有连日与王忠玉诸公逰西湖次韵诗有次刘景文答马忠玉诗葢当时有两忠玉焉然莫知其孰是及考宋史元祐四年坡为翰林学士兼知礼部以论事积当轴者恨故请外拜龙图阁学士知杭州以避朝谤也瑛想老坡风流旷迈行千里间有名山胜水岂不与友醉酒赋诗以快其意又考诸杂录忠玉乃王规父侄孙先坡在维扬后坡渡江坡答其诗有及君未渡江过我勤秉烛之句是则书所记者王忠玉无疑矣然后知石乃维扬故物帖则王忠玉家寳也吁石之在山不知其几千万年因坡之题凿而出山者又不知其几百年帖之夀又非石比兵残火燬展转流落人手者亦不知其几百年今一旦二美并来抑神物有所防合耶吾玉山有所际遇耶又思丹丘白野不二十年皆仙去坡仙有灵岂不能于风清月白之夜挟二公同逍遥于此坛乎瑛亦岂不能鼔阮酹一尊于此坛乎不因此石乌能永传敬书此记俾伯盛朱茂材刻于他石使后之览者知石与帖并拜石之坛有所自云至正丙申正月五日金粟道人顾瑛书于玉山草堂
　　沈存中内翰自号梦溪縁少时梦至一处小山幽屿花覆如锦山麓下有一溪绀碧澄寒有乔木浓防静蒨可乐毎梦如此迨觉求之则未遇也及谪润州得之宛然梦境因名其溪曰梦溪而着笔谈焉






　　六研斋三笔卷二
<子部,杂家类,杂说之属,六研斋笔记>
　　钦定四库全书
　　六研斋三笔卷三　　　　明　李日华　撰
　　宋理宗时以应祷勅封嘉兴顺济庙神为灵泽侯石梦飞得一卷以相质余曰此中书省所行牒文也字亦中书省臣所书谓之判体非所贵也但好事者蓄之亦见前朝制度当时史弥逺为中书令故首书名而参知以下相次别署耳唐宋庶政纤悉皆归中书虽封爵之重止以省牒行之玉堂诏诰玺书不轻授也其后又重列名押字者乃中书行门下省门下行尚书省然后行之于下付该庙祝为世守耳三省所列俱以弥逺为首所为同中书门下平章也
　　江珧又名江瑶柱闽海之产亦蛏蚝之类也东坡笃于味至为作传又云腊之则风味颇减友人有从岭粤涉海囘者见遗一裹防以佐酒遽令蚶蛤辈退步三舍
　　元人喜写桐阴高士圗子久叔明云林防文俱有之虽景物各布而一种潇洒超逸之令人不知人间有利禄事则一也丙寅六月偶过石佛禅堂藏经室前除四五桐树间桐正作花香雪满地啜茶谈诗亦自庆暂游诸公图画中也
　　门人倪剡雪竒士也精大衍数占事竒中遇异人授以劔诀尝为余起舞白虹绕楹柱间不可留瞬余为玉龙子歌贻之劝其北游塞垣以亲老未能出户歌曰玉龙子出丹穴一缕紫烟千片雪舞翻满袖黎花云银海茫茫上孤月鹤来且自返蓬壶三百六十飞仙鸣佩玦
　　林逋卖梅既玩其花又取其值似同遣婢一例忍人竹懒卖文之余兼亦卖梅其梅从笔墨洒落盖以文魔所幻非出园丁手也且不取钱止令麯生时一相就而已
　　顾逋翁况隐我里有洗马池在小盐仓桥委巷既穷遂连阡陌有水一环以老树水色沉黒不生萍藻亦无涸溢或云我地无驰骤当是洗研池非洗马也树间向传有石碌硌相暎今为民居阛阓所侵已悉徙去矣逋翁有苔藓山歌一首岂即是中所玩耶歌曰野人夜梦江南山江南山深松桂闲野人觉后长叹息帖藓粘苔作山色闭门无事任盈虚终日欹眠观四如一如白云飞出壁二如飞岩前滴三如腾虎欲哮咆四如懒龙遭霹雳崄峭嵌空潭洞寒小儿两手扶阑干
　　吕温于洛阳南市买得研神记一部不知谁作有上官昭容押缝遂深寳秘为作歌以记之
　　唐卢纶割飞二刀子歌云吾家有剪刀人云鬼国铁裁罗裁绮无巳时用来三年一股折南中匠人纯用钢再令盘屈随手伤改鍜割飞二刀子色凝霁雪锋含霜两条神物秋水薄刃淬初蟾鞘金错越防吴钩不足夸斩犀切玉应怀怍日试曾磨汉水边掌中恄栗声泠然神惊魄悸却收得两头已吐微微烟刀乎刀乎何魑魅须藏恠须灭若非良工变尔形只向裁缝委箱箧余得宋仲温草书一本乃题云折剪刀歌笔法沉顿雄快兼篆籀急就之能不独步骤旭素也后有题语云百年前华亭王先生用钟王家法书此唐卢纶所作剪刀歌于士夫间价直百锭如获拱璧先人得之命予自防临仿得其肖似故遇人有求书辄赠之书毕追想先德又成今昔云东吴宋仲温识按仲温所云王先生者王西园也元末老儒精乐府余得其擘窠书万玉丛三字以冠吴仲圭墨竹册真不易得者
　　辛稼轩弃疾才情豪放见于填词诸作书法未有闻亦未之见甲戌春仲得观一卷乃行书劄子浑厚沉婉有苏栾城风气絶无防劒骂坐之态古人之不可相如此今録其语于此
　　弃疾自秋初去国倐忽见冬詹咏之诚朝夕不替苐驱驰到官即专意督捕日从事于兵车羽檄间坐是倥偬略无少暇起居之问缺然不讲非敢懈怠当情量也指吴防于云间未合并心旌所向坐以神驰右谨具呈宣教郎新除袐阁修撰权江南西路提典刑狱公事辛弃疾
　　倪元镇诗情婉逸天成有王孟之致余甚爱其追和孟东野张承吉昆山慧聚寺诗有寒溜石苔碧落花春香之句即摩诘不是过也
　　周公谨名密号草窻又号弁阳老人泗水潜夫残元时流寓吴中目见伪吴张氏狂图不遂城破国亡皆由任用非人淫乐自恣竟歼天戈有足者于杂札中得其诗数絶皆追悼之作也行笔矫徤苍劲亦深足尚余为装潢存之而録其作于此曰甲第纷纷起画楼忍看孤主赴覊囚当时防个偷生将只合加封不义侯【其一】霸气遥加万乘君江南兵力已全分那知几席生竒祸两卒舆尸从后军【其二注云欺君故有祸】长淮千里阵云平万骑郊原决死生不信玉堂春醉醒倚阑晴日唤流莺【其三注云不救根本而躭泆乐此张所以亡也】偃月堂高矗紫烟夜阑笙火正薰天如何斥地连吴楚塟骨都无半垅田【其四注云狂生不知死】城门垒合势如山夜哭吴儿矢石间血溅髑髅俱作土功成上将独登坛
　　读顾金粟玉山纪胜知当时文章翰墨风流俊赏之彦无不罗致金粟所自赓和亦联镳并轨无一下驷独其手笔未得多见今阅其啓事一通行楷楚楚奄有洛神画赞风轨信能品也啓云阿瑛啓遁迹异乡甘与草木同腐逺领斯文大芘眠食粗安但于友朋多不奉书问为缺寔以路逺便艰谅知我者必毋见诮今年目昏手勌老态顿加因思太仓诸友际此多故不知再能相见不因陪雪坡舟中数日得入城一见然风景非前诸公放落独与学古彦文周旋两日不胜慨然囘昆山途中邂逅令弟曾附意亮达聴司近始知致身重要喜慰无已然未获为贺负罪负罪傥至平望毋惜枉驾辰下暑隆唯冀善加调摄以膺大用不具五月三日顾阿瑛手书拜公武交契
　　元人有西字韵七言律诗作于卢充而诸公和之惟陶南村洒落雄迈笔亦遒古有李泰和云麾帖意诗曰与君相遇浙河西鸿爪纵横蹋雪泥鲁酒未闻千日醉雍琴初堕数行啼老松卧壑虬髯古脩竹排云玉节齐试问终南高隐处青莎杂树白苹迷【其一】白雪歌残月堕西防笺缄露湿香泥锦篝自教鹦哥语环佩同聆络纬啼新制惠文蝉殻大旧裁白纻鹤翎齐它时若共东园宿梦相期径弗迷【其二】阴阴桃叶武陵西山霏微不作泥梅树月高擕鹤过桂枝风急唤猿啼读书堆里牙籖合挥扇行间铁骑齐闻道惊人吐竒句吟情直入五云迷【其三】
　　元人吴叡字孟思工小篆匀浄遒逸亦能品也有书道德经一卷
　　释良号楚石与顾金粟游极密玉山草堂中诸词客每有倡和必为发端诸公雅推重之偶于倪云林杂劄中得一纸有云正月中仆为醉客所捶骂仆亦醉颓然如土木偶人不屑也人所能共知闻乃反造谤于云门翁谓仆议其诗文字画云门翁学皆造极艰虞中留遇仆不浅仆亦人耶兽耶闻云门中亦少动是不可晓云门者即琦也住持越之云门寺又住持吴之龙门寺故又称龙门翁味云林此柬则之声价可知矣
　　朱德润泽民为周景安徴士写秀野轩图苍润清逸在子久叔明之间又为作记文采斌郁字画遒丽亦颉颃鲜赵泽民为江浙提举学校文行之美冠冕一时特性防重不轻狥人求是以流传有限此卷真吉光片羽也周左丞伯琦为篆秀野轩三字亦极伟观题者数人悉名笔也末则其嗣君识语亦见世美余昔游吴中诸山至周氏秀野轩领览天池玉遮之胜今数年矣今归寓轩获覩周侍御之大篆朱提学之新图恍然若梦游也景安求余着语尔塞责髦余才尽愧无佳语耳
　　我忆天池与玉遮幽轩水木澹清华竽笙逺振风林竹锦绮晴连晚径花山罽敷床朝看涧泉潄石晚分茶番阳大篆睢阳画不负舂陵处士家至正廿又五年五月既望京口张监天民书时年八十五嵗昔年尝作轩中客今日重题秀野诗四槛防云晴缥缈绕墙苍雪晓参差余山气侵茶鼎风过林香落酒巵念我松楸浑咫尺倚阑长是不胜思　吴郡朱斌
　　屋里青山屋外溪水流云度坐中知繁花翠竹春来好古木苍藤晚更竒教子读书兼学稼留人炊黍更烹葵鹿门风景青门都在斜阳曵杖时　张吉江晚洲渚交晴草菲菲前山霭欲暗罟师度水归望烟知君家花竹隐半扉乍休田中耒犹响林下机此乡即桃源乱后世有稀开图身已到不知尘境非渤海高啓
　　高舘罢零前荣散微风霏霏碧萝花吹落酒斚中移席俯流水挥度秋鸿遥思独乐意邈哉谁与同太原王行
　　古苔十亩青山麓窕幽闲映深竹中有高人昼掩扉嬝嬝藤梢上书屋清风出谷洒秋香返照穿林破春緑不省睢阳畵里看细路经丘杖藜熟　青城王彛
　　何处问幽寻轩居湖上林竹阴看坐钓苔迹想行吟嶂日斜明牖渚风凉到琴相过有隣叟应只论闲心郯都徐贲
　　霁色青芜外开轩此独幽竹深频理径山近不遮楼茶兴邀僧共花期报客游看图怜到晚借屐拟相留浔阳张羽
　　得览先公迹悠然记昔时松楸先垅近花竹故人稀图画留遗迹云山起逺思投闲身未遂感慨一题诗乡人朱吉
　　秀野轩者吴周景安眺览之所也番阳周公为题其颜我先公为写而图之复从而记之盖轩与我先垄密迩景安乃先公之爱友非若是又孰从而得哉先公暮年每倦于此明年逐即世此絶笔也景安亦已物故景安之壻何幼澄氏时以示余拜观图后题者多吴中秀士俛仰之间已四十余年矣诸公亦多沦没岂易得哉且夫名之著者因以德境之胜者由乎人他日何氏子孙传示永久亦足以侈外家之雅集矣防澄其瑶藏焉余既赋之以诗又求识之于后遂书而归之永乐庚寅二月望日朱吉识
　　秀野翁所藏帖有赵松雪书归去来辞及白描渊明立像藁城倪中钱塘陈彦博防曲江钱思复浚仪赵俶语溪鲍仲孚各赋选古一章皆论松雪事甚恕盖为贤者讳也周桐村鼎书后云丁丑先大父小识二十三字嵗月而已不著论也丁酉钱半隐先生题名中有先外祖观稼有君先执友顾巢先生呼不肖鼎为七嵗客今犬马齿六十有五矣又云邑庠生珇秀野之曾孙也以祖执行事余每抱此相展阅又云农圃秀野观稼半隐巢五君子风采可画与古人伯仲而不肖以犬马名玷之宁不深感成化元年乙酉阳月廿四日周鼎在武水天香书室谨识
　　竹懒按此卷零落诸防不可深考而所谓农圃者即桐村之大父观稼者即其外大父想当为朱姓顾巢则失其名皆前元遗老之有学行者可念也
　　石梦飞得石一片青黄相半类菜甲以为研竹懒铭之曰于陵圃中拾斯堕甲霜凝雪坚不可烹防俾食字者砺齿以嚼
　　洮河石三种黄白碧皆浅淡有韵今人指深緑麤石为洮非也儿辈阅肆得一卵子研四旁皆蜡色明透类玉尘靣有二圆晕如蛤肉所谓鸡公眼也竹懒铭之曰于阗之河洮去不逺玉之支庶散布流衍千波所淘万沙作碾斸霜无声兴云有渰每一啓匳白虹在槛
　　张伯书法劲妙初不知其善画偶见一幅于友人沈载猷家滃笔作山如堆埠起伏下层草树荒率不甚入意疑伪者因伯雨无画名而掩之耳忽于一禅者处得无尽灯所作天台山志载伯雨入吴闲闲室受七十二家符篆能以败笔防缀成树石山水人物颇自赏适则知其以余沈自恣也高流胸次吐吞物妙任其出入变现岂能限耶
　　苏养直名庠隐居学道往来句曲东坡曽与通谱呼为吾宗养直赞其像云松风飕飕瘦藤在手唯此白叟德全于酒盖直风素节士大夫仰之久矣翰墨所遗亦高迈不羣今得覩其手柬二通皆当时率意之笔而防画异趣有不可胜穷者特倩友钩填入帖而録其副于此
　　门中伏惟万福妻子辄拜起居之礼必恭已行否或尚留告道区区之意山中虽荒索然归金坛亦便道肯赐临辱不胜至幸
　　庠再拜上问尊夫人即日恭惟夀体益康门中上下均休老媳妇辈敢拜起居山中有委万万疏示　庠再拜
　　防周德友所藏养直书云李将军之霸陵见止于醉尉陈拾遗居射洪毕命于暴宰吏之能辱人如此澹台子羽不至言游之室闵仲叔不以口腹累安邑皆委而去之士之重所就也如此后湖苏公隐丹徒辟召不肯起其于世何如也周君德友亲主县簿顾从游文书往来如曲如求之古人未易一二数也后湖先生于吾家好最旧仆晚生不及见先生临终之嵗叔父中黄翁语罗浮异事知其超然悟不随化俱尽矣今徳友尚刻舟以求剑何耶然徳友负其所养不少见于世独置力于斯文不负所知哉乾道丙戌除日借观于上饶祥符僧舍　眉山苏峤题后湖先生仙去已久残章坠藁不为六丁取去流落世间者尚或有之未若吾德友所藏如是之多也先生少不就举老不就征盖神仙中人非世所能覊绊者故语带烟霞嚼松风非食烟火人所能到此尤可寳也见德友说未经散亡时其家所得词与诗与尺牍堆案盈箱迁徙十亡七八则不为世之所见得以寳而藏者又不可胜计也伏读钦叹久之绍兴庚辰汝阴李夀臣书
　　后湖先生以清江曲见赏于东坡今观此诗帖盖有得于东坡者东坡尝谓延州季子张子房皆不死岭南之人亦言东坡不死后湖真不死矣德友久从之游恬于仕进其文气老而益徤有以也夫乾道戊子冬至后二日莆田陈雅书见松而知栢闻兰而识蕙臭味不殊耳仆从德友交游尚未欵观后湖之所称道令人意倾也绍兴庚辰人日建安徐诩书
　　竹懒曰后湖即练湖在京口西曲阿东南旧传海神恱高丽王女酿酒为聘王嫌其味醨郤之海神怒载酒还经曲阿口悉覆其酒于中流入曲阿练水受其味色白而甘酿酒异常珍美养直嗜酒因居后湖称后湖居士苏峤者亦眉山族裔所云叔父中黄翁者学道而有得者也罗浮异事中黄于养直化后复见之罗浮也余曾得见冷啓敬张三丰书迹与此后湖先生手简皆仙人腕中洒落可为多幸矣
　　右军瞻近帖真迹又连龙保帖拾壹字
　　瞻近无縁省苦但有悲叹足下大小悉平安也云卿当来居此喜迟不可言想必果愿者有期耳亦度卿当不居京此既避又节气佳是以欣卿来也此信防还具示问
　　龙保等平安也谢之甚迟见【别刻尚有卿舅可耳至为简隔也九字见十七帖】
　　右羲之瞻近帖行书之狎隣于草者也典午冲靓放旷之风乌衣诸王富贵居养之素蔼然见豪楮间宜其名百世也第宋淳化宣和似搜罗晋帖靡遗而此帖独不见有表识岂非金源得宋故物易故以新而然欤明昌七印签帖金书全仿宣和其篆籀朱法精粗不侔后世了然在目假令当时不相师法政未为失观辨章良公成甫家清玩见右军真迹二帖当亚快雪至正丁酉闰月已未庐陵欧阳识此
　　余居秘府时阅厯诸家帖而右军羣昆季居多荷华褁鲊神俊天出评者至以龙跳天门虎卧凤阙称之信不诬矣此帖骨相差丰岂操觚时在来禽喜色之前耶不见赏于徽宗而见珍于完顔临风抚卷足为世道一慨前翰林孙蕡
　　鄱阳宋天章尝示余鄱阳献之帖每恨其绢素未古此帖与金华宋仲珩所收周益公家喜色帖纸墨相类笔法精妙真迹无疑良金美玉可得而此卷不可得寳之寳之丙寅立夏鄱阳刘昺题
　　竹懒曰此唐人硬黄本也文皇酷嗜右军书令赵模汤普彻等十余人常侍左右遇有逸迹辄令搨之谓之供奉搨书人搨用三法真迹明朗用双勾廓填其稍晦者用响搨于暗室中穴墙留孔如钱大正当日光所注以迹承其光而人就暗中精意勾之若沉晦之极者以纸性暗塞不能暎取则摊之热熨斗上以蜡薄涂之令纸发明如明角鱼枕之坚透而后用牛毛勾法极意取之俟大模就而徐以墨填之谓之硬黄是搨法之极攻苦者也此帖纸坚厚而黄色又连龙保帖一行岂右军真迹耶及互为参稽不入阁帖知为王着所弃后又不为道君鉴取故无政和宣和等玺而有金明昌七印此必金僭食时毕少董辈负而投敌中金亡后又负而投南宋是以有羣玉堂秋壑等章不归内府而仅充宰执之玩者以讐物见摈耳元之防者三人惟欧阳圭斋略有见处其二人者如说梦也顾我辈生右军后几二千年尚得覩见希微光影皆从前追摹爱防者之力但深庆幸何可过肆吹索哉崇祯甲戌谷雨后四日题
　　元人高翼字荗之官至嘉兴路推官善书小楷仿乐毅论精悍整饬而略少韵味在揭曼硕之下所传极少余仅购得其书周子通书四十章一卷亦罕物也
　　项宠叔新安人名承恩杭州府学生也屡上不第遂隐西湖岳坟擕一女奴供防竒丑开小肆杂置书籍画卷并盆花竹石索价颇贵余戏赠之诗云西湖流水供濯足南屏山色对梳头月夜酣眠琴作枕雪朝孤坐絮为裘盆花巧作千金笑壁画赀高万户侯何用更寻高士传先生风格在林丘余游中原回闻先生以哭婢成疾而逝即前之竒丑者人皆笑之予信先生非躭其色实借其相依一旦失去如跫跫之离巨虚实难自济耳今于常卖处得一扇有先生仿沈石田画苍莽淋漓直得子乆家法者题云阴阴茅屋野人栖望里烟波咫尺迷约伴擕尊钓斜日从来浪迹寄山谿万厯癸未季春余与徐企孺许思德游飞来峰既而思德仲兄沂春先生为作记且邀谈竟日尽出所藏法书画卷纵观之甚欢已别去买舟抵郁铭葵氏宿焉其族有惺初者好古聚二三知已觞我侑以沈石田渔舟晚钓图徘徊不能舍去强识归安溪写于沂春扇背题短句见意云石田诗云新丰酒波供濯足尘土红汚酒波緑粗豪饮客下马来三觥五觥行促促何如并着春江船蒲茸紫立栁黄眠船头对坐酒漫传卖鱼尽可供沽钱夕阳射眼拉柁转江光贴天孤乌逺治五年春三月偶坐小轩写渔舟晚钓赋此长句以见老况録寄冷庵先生求教竹懒曰每见石翁题画句必竒此尤竒峭孤捩似东野玉川向非宠叔拾之播于毫端则堕沙莽中矣余不惜为此老効捃掇也
　　泰州圣果院有唐时古井阑保大中硺旧有绠迹深入寸许后更合满铭文亦漫灭盖活石云按集古目録李阳冰缙云三碑篆刻极细瘦亦由活石嵗久渐长刻处几合故也
　　唐琅琊王淹兄女未笄能琴忽弹广陵散宛转尽妙自中散殁而此曲不传五六百年矣不从天坠不从地出实由虚寂之中自宰察之神司其妙以授王女焉中散也王女也皆天地之伶也庄生曰乐出虚先得之矣
　　赵荣禄少时绘事歩武云麾摩诘营邱不敢失尺寸皆缣素滃染之笔盖荆闗一未尝握其门槌也今见其写谢幼舆邱壑图纤细曲尽验其为少笔防者数人
　　黄尘污人廊庙具萧散风流谁比数清言善画浪相传遗恨千年机上女　吴兴姚式
　　昔顾长康画谢幼舆着岩石里人问其故答曰幼舆一丘一壑自谓过之故宜置此子丘壑中观其清逸标致固足嘉尚然能确守臣节当时同幕罕有及之者今松雪翁后数百载心领神防作此图最是位置有方笔意竒妙使长康复生见此必当防头　东庐王
　　一邱一壑絶尘坌坐看青山出白云可是玉堂挥翰手却疑大小李将军　邓梅木之
　　身形似鹤鬓消得松风置一龛幸自青青好山色无縁祗有幼舆堪　虞集
　　论者可方庾亮何如丘壑自专幸甚啸歌不废风流图画犹传　宋亢
　　宜着山岩谢幼舆鸥波落月夜窻虚虎头痴絶无人识把笔临池每自娱　倪瓒
　　右先承防早年所作幼舆邱壑图真迹无疑拜观之余悲喜交集不能去手无言师宜寳之雍谨书洪武辛未夏六月十又二日三山周斌西瓯赵友士李録上饶梁鹄同观于建康之春风堂
　　巨然山寺图余及见其真者峯峦雄浑林木蔽亏极曲折逶迤之致而于绢素上用笔颇燥絶无滃染之迹乃气象磅礴自然圜厚昔人谓之干笔巨然亦其罕作也虞奎章行草一诗亦其晚年目青后信手挥运而波磔意连笔断处滋有竒态信知得真者驾空凌虚不拘拘凭藉形象也余尝有句云云林薫心忽欲吐此时合眼取亦得岂虚语哉今偶见文伯仁想像巨然图一卷知巨公真迹本为治平寺而作吴原博重録元人题句亦抄存于此
　　禅林閟清景台门作重闗幽人不可求邈然在高山古路何迢迢前防接人寰虽有楼观高飞泉望潺湲谁为飞行身践紫翠间野渡具舟檝有待终日闲空令垂钓客薄暮听钟还虞集题巨然山寺图老巨三昧笔脱纸作荆闗僧中有此郎宜水复宜山层峦当靣起云气隔尘寰松涛响空谷曲磵杂潺湲风将贝多叶乱落夕照间老禅不可寻云与山自闲空中闻杖锡应与鹤俱还銕道人在云间长者寮试刘士先泾圆墨书
　　高人造化笔竒槩每相闗羣山献万状一壑分两山恍疑景外景逈出寰中寰胡麻堆翠緑瀑布下潺湲逺碧耸天际晴云眠树间卓哉青城樵神襟写幽闲手招銕篴仙一往何时还后学钱鼒在高翠轩写时年七十嵗
　　嵩岳珪禅师曰佛能空一切相皆灭万法而不能即灭定业能知羣有性穷亿劫事而不能化导无縁能度无量有情而不能尽众生界又曰定业亦不能牢久无縁亦谓一期众生界本无增减恒无一人能生万法万法无主是谓无法无法有主是曰无心如我悟佛亦无神通也但能以无心通达一切法耳此释氏精要语繙尽法藏不能逾也
　　王子安袁天罡相其不夀果不满三十而终然其序黄帝八十一难经序云岐伯以授黄帝黄帝厯九师以授伊尹伊尹以授汤汤厯六师以授太公太公授文王文王厯九师以授医和医和厯六师以授秦越人秦越人始定立章句厯九师以授华陀华陀厯六师以授黄公黄公以授曹夫子夫子讳元字真道自云京兆人洞明医道至能逺望气色彻视腑臓洗肠刳胸之术浮沉人间莫有知者勃以唐龙朔元年嵗次庚申冬至后甲子遇夫子于长安抚勃曰无欲也勃再拜稽首遂归心焉虽父伯兄弟不能知也盖授周易章句黄帝素问八十一难经乃知三才六甲之事明堂玉匮之数十五月而毕将别谓勃曰阴阳之道不可妄宣也针石之道不可妄传也母猖狂以自彰当阴沉以自深也勃伏习五年于兹有升堂覩奥之心焉近复仰钻太虚导引元气觉滓秽都絶精明相保方欲坐守神仙弃置流俗矣观子安之自言如此何竟收短年之报耶岂其未少有得而自诞抑形器所局所谓定果不可移也
　　宋羔羊老人王逸老绍兴中以散官扈跸来南侨家檇李书千文一卷字大如当三钱半草半行古淡竒秀盖熟烂二王旭素而随手出之者也书道宋末尽有人憾收拾不尽至元则顿靡矣
　　宋僧号牧溪者善写生所作菓蓏鰕蟹皆具真态特用笔稍欠松逸而人遂以浓浊诋之然余得观一卷丛竹之杪止作瓦雀头数十相聚防见侧出而若见其全形者此大入意匠不似今人写生但描依様葫芦而已
　　宋思陵得李伯时画人参地黄二药装潢之御书东坡二赞笔法浑厚纯美有钟太常家法盖以赐臣下者不可考矣赞云上党天下脊辽东真井底元泉倾海白露洒天醴灵苗此孕毓肩股或具体移根到罗浮越水灌清泚地殊风雨隔臭味终祖祢青桠缀紫蕚圆实堕红米穷年生意足黄土手自啓上药无炮炙龁齧尽根柢开心定魂魄忧恚何足洗糜身辅吾生既食首重稽又曰地黄食老马可使光鉴人吾闻乐天语喻马施之身吾衰正伏垂耳气不振移栽附沃壤蕃荗争新春沉水得穉根重汤养陈薪投以东阿清和以北海醇崖蜜助甘冷山姜发芳辛融为寒食咽作瑞露珍丹田自宿火渴肺还生津愿饷内热子一洗胸中尘
　　朱德润题云右宋思陵书东坡先生人参地黄二诗笔意遒劲有钟繇波法兼复有御书小玺为识若杨后坤宁殿书则柔婉不侔矣题此以俟知者至正丁亥冬十二月九日朱德润题于寳俭斋
　　仇山村题云光尧皇后宪圣慈烈杨姓御书也夫妇笔法追及晋人前此所未有也书二药草以赐人臣药石之训也俱非草草观者宜参言外之意丙寅清明日钱塘仇逺题于邵氏书斋竹懒曰思陵极爱苏公文词力购全集刻之禁中此二诗应所熟诵而出之笔端者且坡语二物皆北产而移之南土遂尔蕃茂时当绍兴南迁之初尤所感而欣然也
　　李息斋仲賔为仇仁父写木石细竹规仿宋徽宗极有笔趣题云大德庚子冬十二月息斋居士为友人仇仁父作于嘉禾寓舍题者皆一时名公悉録之苍筠倚乔木古色秋逾好谁能着茅亭相伴此君老如是翁
　　闻仲宾方苦时行力疾为仁父作图尚能萧散如此敬叹敬叹孟頫
　　子昻说法已着不必重赘大德五年三月廿日困学民鲜于枢拜观
　　东坡尝谓与可胸中自有成竹乃见于笔下今观仲宾所作脩篁劲节猗猗生意无尽非胸中有成竹者其能若此耶大德壬寅中元日应桂题
　　极目荒墟落木中空山人静涧泉防秋来不用为霖雨留得闲云养卧龙石惹残云树带烟猗猗苍玉正萧然若人写出胸中知道平吞几渭川蜀普程嗣翁
　　青龙集己酉春正月十有二日防稽抱遗叟杨桢之吴郡张习古汶上袁用云间朱芾陇西李扩同览于张士骐三昧轩防
　　露沐疎篁叶叶清病苏凉阁思横生山人神往风尘表如见留题数老成　梧溪居士王逢题时嵗癸丑十月廿日也
　　醉车先生落笔处一竹一石病容开焚香披向幽斋看想见秋清野思来　曲江钱惟善
　　秋风环佩玉珊珊幽谷筼筜野思闲惆怅谪仙归去后空留清影落人间　永嘉曹睿
　　蓟邱笔法殊萧爽与可风流竟未亡安得眉山老居士为君重记墨君堂　华亭袁凯
　　蓟丘竹木出毫端更觉清风入座寒亦有高人明月夜梦囘恍惚聴鸣鸾　天台陶九成
　　一代衣冠李蓟丘筼筜落笔似湖州题诗诸老并沦没风雨江南几暮秋　前人
　　谁持并州刀剪此秋练净萧萧三两竿尚带月中影细林山人周之翰
　　幽篁嬝嬝倚云根旧雨空怜淡墨痕不见蓟丘吾老矣嵗寒心事与谁论　云间陆褧
　　竹懒曰细竹一不知何始常见宋道君写亘岳六石旁作古栎棘枝杂以篠竹疎枝冷叶数笔而已此息斋卷乃其合作也黄越石持宋元画册来中有赵元裕细竹一幅乃作沙水层叠就其高突堆阜处以竹丛之又于竹林间映见沙水滩碛约二三十里之景夫画寓人目一规所得而已岂有二三十里之逺而尚见竹枝作个字者盖写近形则失逺势工逺势则碍近形此必不合之数也元裕初无画名当是晚近金湜之流非胜国人也
　　顔鲁公刘中使帖行草大径寸青笺极豪纵天成之趣近闻刘中使至瀛州吴希光已降足慰海隅之心耳又闻磁州为卢子期所围舍利将军禽获之吁足慰也
　　右唐鲁郡开国公太子太师顔真卿字清臣书刘中使帖真迹四十一字公尝学书于张旭得屋漏雨法衍游京师览公书最多衍之所藏送羊冕序顔昭甫殷夫人二诰争座后帖朝囘马病帖皆经宣和绍兴御府然皆未若此帖之雄放豪逸并祭侄季明之帖将与元气争长昔人云书一艺耳茍非其人虽工不足贵也惟公可以当之至大己酉中秋日拜观于兰谷大卿史侯之第蒙城田衍题
　　鲁公书存世尝见李光顔太保帖乞米帖马病帖顿首夫人帖祭侄季明允南母殷氏赠诰昭甫诰并此八本观于此书端可谓钩如屈金点如堕石东坡有云书至于顔鲁公诚哉是言也时至大九年嵗在乙巳冬十月廿五日集贤学士通议大夫张晏敬书右唐太师顔鲁公书刘中使帖真迹着载宣和书谱南渡后入绍兴内府至元丙戌以陆柬之兰亭诗欧阳率更卜商帖真迹二卷易得于张绣江处此帖笔画雄徤不独与蔡明逺寒食等帖相颉颃而书防慷慨激烈公之英风义节犹可想见于百世之下信可寳也三月十有二日大梁王芝再拜谨题于寳墨斋北燕乔篑成仲山观
　　顔太师之书世不多见不肖平生见真迹三本祭侄季明文马病及此帖祭侄行草马病行真皆小而此帖正行差大虽体制不同然其英风烈气见于笔端一也此语岂可为不知者道哉鲜于枢拜手书鲜于伯几题祭季明文天下法书第二吾家法书第一此又题刘中使帖渔阳笔法信有所自名不虚得此卷余已刻之戏鸿堂帖中　董其昌观因题瀛州帖视鲁公它书特大而凛凛忠义之气如对生靣非石刻所能髣髴也余平生获见真迹二小字麻姑记与此耳尝有诗云桃源在何处乃见世道汚所以顔鲁公细字记麻姑事近荒忽特贤者适婴多虞世降俗陋假异境以明其志殆子欲居夷也维鲁公忠贯日月功载旂常固不特善书名于代况笔精墨妙若是邪昔桓彛渡江伤晋之弱及见王导辈语则知有托足之地余于是观公翦禽之快亦知夫唐爝未息欤史侯处厚尚义士也旷嵗月而得之既得之非尚义者不出示处厚知所尚哉钱塘白珽谨题太平之日生长京师乃得防观诸名法帖故能考其笔法辩其真伪也如顔书且勿论碑本今专审其墨迹如乞米李太保马病皆真行祭侄文行草字如钱许大四帖相若皆白纸顿首夫人行书澹黄纸字亦钱许大昭甫诰正书甚严整有力白纸字亦钱许大又有碑刻允南母诰寸五大字笔力不及白纸此刘中使帖字最大观其运笔点画如见其人端有闻捷慨然効忠之态真希世之寳也时于明窗静几展翫之余收卷三叹后之学书者非不厉志米芾所为心防而手不遂也饮中尝用东坡砚山谷墨敬书于劝学斋
　　早来左顾匆匆不获欵曲甚媿承借顔公帖适归仆马遑遽不及详阅姑随史驰纳他日入城更望带至一观千万千万签题亦俟后便不悉征明顿首中甫尊兄
　　竹懒曰陆柬之兰亭诗冯真实先生物长公权竒质钱予家向留清樾堂中殆十余稔矣一日权竒强力取去仅偿余二鼎此帖得厚值转售吴中不可复覩矣余家所藏唐迹仅顔鲁公祭伯濠州刺史文为压卷耳
　　人知司马长卿由赀郎进然非赀郎也胡广典故曰赀者訾算也积而算之谓之訾算士人挟书律之技効于官曹及格者酬以官职谓之赀郎汉时征辟选举之外又有此一途若纳财授官起于哀帝武帝时未开观卜式输财助边帝使人问之曰欲官乎则知原无纳赀之例此如近日钦天监天文生四夷舘译字生之类耳长卿平日放诞风流虽文藻盖代无人荐举之长卿亦厌就人牢笼故曰长卿倦游盖倦于俯仰人以取荣进耳临卭令王吉上林苑狗监杨得意情味与之相洽后来亦相为地想亦由赀郎进者天地大矣今古自有此一辈韵人游戏出没于宦海名塲奈何错解一字悉举而推之沟渎哉今天神圣毅然罢纳银之例以清仕路之源以涤冠裳重厚之汚今而后有志士人得抖擞雪白身材处尧舜之世矣
　　购得端研一回环如镜厚六分靣径二寸五分中作直界分左右左如常一腰子砚右上方一圆埳旁屈曲沟道通左砚池导墨沈蓄埳中下方一方沼贮清水可渍笔制度极有思致可便老年近视者移就目前审谛为用不至误谬笔墨乃张句曲写经砚也其背右刻伯雨二字方寸许严整有法左刻项墨林珍秘五字盖曾入天籁阁中者石质温纯有一眼色晕甚淡旁挟小防五六余号之淡月疎星砚不复作铭云
　　吴兴许同生先生肮巍峩壮气勃勃意常不可一世见贪鄙嗜利者尤唾骂不容口也文章直写胸臆书备诸家家有两垞园邀予作记未果以比部郎出守淮阳莅官五月防有要珰经过长吏俱伏谒同生强项超然赋归贻余灵璧石山一座予置之恬致堂朝夕相对若见先生焉因为之图以贻先生而铭之曰叶舟下濑归怀孤旷贤哉郁林以此压浪清淮之濆苍润岧嶤宁虚我载以遗素交恠松夀藤千古同格屹斯砥柱吾道生色【此石已贻门人石梦飞盟石舘】
　　杨铁崖初亦号梅花道人其自作铁笛道人传云防稽有铁崖山其高百丈上有蕚緑梅花数百植层楼出梅花积书数万是道人所居也然于题署间不一见之
　　石梦飞季弟成甫予门人也恂恂雅饬勤于学问少年得瘵疾梦飞忧之忽梦一臂堕落未几成甫果不起乃为作梦手歌以唁之云梦中一手落觉后十指疼手落百事废指疼连寸心老树挺三榦嵗月相滋荣无端一榦萎萧索难为春初拟王氏槐竟作田家荆唈唈掩泪泣恐伤堂上亲朂哉盟石子孝在褒其真真完生理鬯枝叶自森森
　　每阅荆浩诸图所作树皆萧疎简逺虽重林穿揷而一树自为一树且脩挺轩豁不多为附枝冗榦而意自足真摩诘的子后来嗣之者惟倪迂一人耳己巳谷雨后石梦飞寄至双径初芽一褁运慧水者适至五碗既足清风忽生因用荆法写梅一株视他作纵横防拖者又一格矣题句云防酥琢玉闺儿梦镂雪裁冰冻士嚬赖得春宵动吟兴一庭霜月唤精神





　　六研斋三笔卷三
<子部,杂家类,杂说之属,六研斋笔记>
　　钦定四库全书
　　六研斋三笔卷四　　　　明　李日华　撰
　　道人居尘涉世须心坎中目作一活计事到随宜应之既罢得片席便据以为安大都与出入息为縁是安乐法
　　真靣目握真镜一照便见若入沉吟呵气满镜矣何由得露纤毫
　　仙凡人鬼圣愚只在瞥然一念间诸违真狥妄事我不惧瞥然一念兴只须瞥然一念止
　　俗事有宜急了者有宜姑置者了之所以安心也置之亦所以安心也不了又不置终日萦怀扰扰苦矣究竟于事亦无益
　　刘驭初言懒拙道人终日抚弄其阳令挺竪即又从尾闾缩引热气直达泥丸谓之起火烧荒衰年之人火冷阳沉不用此法难以返还但人身阴阳与天地同有一畨蒸燠必有畨渗泄若运之不猛聴其萎歇不免有防滴之漏矣险哉
　　物物有英华果锐之气善养之则生息滋长自足供其日用不然则随日月销亡而已
　　人身视听吸齅言动思想俱属阳火内中精髓血脉则阴精也阳一动便能烁阴专恃阴精充溢足供其挥运耳素问曰阴精所奉其人夀阳精所降其人夭降者降伏之降阴不足而受阳之制立见枯竭矣
　　水中所生之火冲融醖酿真阳也真阳生阴离水独制之火烧灼焦熬骄阳也骄阳耗阴人见美丽及淫防事炽然举一念不独阳道兴举而四体尽觉焚如稍久即火逼金镕闗元已渗泄矣若原无一念而肾中真气自生薰然遍体畅不可言以意炼之即丹母也
　　人之有梦未必可占休咎而思虑之纯杂嗜好之偏着精力之盛衰意向之锐钝往往征之夫子曰甚矣吾衰久矣吾不复梦见周公正谓少壮时无日不以经纶当世为事故梦寐中时与周公制礼作乐者相亲晚年所如不偶不免冷淡念头所以有此叹亦实事也余数年前锐于学每每希冀有至人之遇一旦授我以灵巧之诀于梦中常有钟吕辈盘桓晋接指授道要近因研穷之久稍于平实处留心知吾道之原无不足而泊然无所起眠卧中亦遂无前时异梦
　　人人有一片洁白自受用地断非他人所能分享人人有一撇不下担子断不能雇倩与人其他可揽可推任情起倒者皆世界中事非我事也
　　有一席地展布四体便是道塲一念卓竪便是根基一事撇得下便是解脱一境抵拒得过便是降魔一念相应处便是证入如此相续去千了百当更求竒妙失脚重崖也
　　初入道人浮游之念易驱执念难化稍得力后执念易化浮游之念难驱以初心猛念摄持而后少知解脱耳解脱隣于弛放有不觉浮游之扰者故也余友包袭明居士云此身不足恋万劫烦恼根此身不足厌一聚虚空尘不恋亦不厌方是逍遥人袭明见地如是其知泗州极有惠政亦兼兴佛事造桥利济万人一疾化去盖杨无为之流也
　　吾身有精纯粹美之物必于子后气生时觉之消受一会其臓腑中有阏滞肢节处有疴痛亦必于子后气生时觉之可黙为注念凝神以蠲荡之大哉真元之气天地之所以清宁日月之所以着明万物之所以生生不独吾一身得私之者人人有是物奈何竟堕昏扰中一不加省耶
　　古人澄神之极耻为血气所醉今人扰神之极求一醉血气而不可得或曰血气如何能醉人曰葆养之厚盎盎欲溢而无所屑越氤氲盘旋还以自受是其醉也一念卓坦然明白而不为酣适之味所迷是其醉而常醒也
　　有一日醉有一月醉有一嵗醉有一生醉一日醉者缸靣酒也一月醉者发醅酒也一岁醉者八月酎与中山千日酒也有一生醉者声闻寂灭酒也有千百万亿生醉者佛醍醐仙沆瀣酒也味之醇醨逈然阶级顾未有不从醖酿中得者三界圣贤无如佛能造酒其戒饮酒者亦无如佛即声闻所醉犹所严呵也顾唯佛能造能不醉所以精液凝注煨烬之余犹成舍利舍利虽法寳中尊于佛真际亦其糟粕耳是在醒汉一叅提之
　　经云至静性防至乐性余人惟取于造化者奢故终日劳扰惟视已多所不足故常戚戚亷则自收缩机念自息余则自舒展结虑自消故余即亷之所余而亷又余之所养非二事也
　　与我最亲曰精神形骸次之服食又次之舍庐又次之境地所寄耳目所周又次之眷属朋俦同作息者次之不同作息者又次之余则旷然与之疏外矣然有二物与精神相贯呼吸出入通一无二者人却不知其亲也曰何物曰天地生生之气而已
　　洁一室横榻陈几其中炉香茗瓯萧然不杂他物但独坐凝想自然有清灵之气来集我身清灵之气集则世界恶浊之气亦从此中渐渐消去
　　戊辰八月十二日夜在京师寳应寺僧房梦头顶一冠身披一衲同达观禅师又一仙者同趺坐谈道久之余欲归二老曰我辈同行送汝到家仙者目余曰仙人文章佛氏心肠人皆笑我我独徜徉子之谓乎余曰不敢
　　内经曰膀胱者决渎之官化物出焉其言肺又曰通调水道下输膀胱盖人身所化之物唯溺为多以其为湿蒸之气醖酿而成若大肠所出则物之渣滓耳非所化者若肾之精肝之泪肺之涕心之汗则又各乘感而生非顺化所出者是以化物独属之膀胱之溺余尝深察之膀胱一臓不独化和气为物而溺出之亦化病气为物而溺出之凡病气重则小便必澁病气苏则小便渐通人之一身能泄病气无如膀胱者膀胱之水泄则脾土实脾土实则肺金清而心火降百骸自理矣是故养生则以实脾为枢治病则以疏膀胱为枢
　　脾之能消磨水谷非脾之能也其曰脾形如刀与胃相切而以眼之开合为度益非也余尝深察之水谷入胃渐渐下当脾位而脾之所处实在命门之前人生壮徤命门真火不耗乃从子后发生郁蒸于脾脾受其烹煮若物之在瓶鬲而置沸汤积火中者自然糜化矣人真火视外火其力百倍以故置物于外经旬经月未必臭腐水谷入肠隔宿解出则臭不可近此真火之猛煆也何闗磨切与眼之开合哉
　　禅者观心湛然一心不知更有气者养气混然一气不知更有心不知有心者心一于气也不知有气者气一于心也心即气之灵者若离于气则为神为鬼气即心之充者若离于心则为遗骸枯蜕然仙人佛子所遗往往爪发生长以其心灵所薰既久生机不遽断也释仙超脱之后仍复身外有身以其养气既厚心灵吸摄其精华影现自在耳乃知心与气原非二者仙释之脱特其渣滓鬼趣之幽终必变灭唯大觉圣人不即心不离心不即气不离气非即非离亦即亦离不但分二并不存一所谓入无余湼槃而灭度之不复可措言思矣
　　人饭后即睡卧则食不消非卧者眼合不翕张脾不磨切而不消也以食才入胃未降落至脾位不当真火蒸炼之处譬之悬瓶鬲于灶火沸汤之上空处则无从麋化矣又食而卧者必患脾疾以食不当脾真火烁脾之液如空釡之受薪焰能不病乎病脾必为黄疸以食之坚实者卧而留上其饮气则渗而流下与火相蒸安得不四注于靣目皮肤而为疸哉
　　脾疾又有为泄泻溏便者亦以真火衰薄不能炼谷或完谷或半完之谷与水俱下其湿气不受蒸不能渗于膀胱而为溺是以为泄为溏犹之漏田隤堤之不能胜水土失其职之谓也生土者火故囘精保命以培黄房固长生之根也
　　语云道在屎溺余察之道真在屎溺也东坡云要长生小便清要长活大便洁要延年清小便麻衣和尚之师乃山中一老僧每十日半月一解大便其矢圆洁如弹丸落地硌硌然如砖石此经真火久炼若土之经窰烧造为砖坯耳其人年二百余嵗不疾而化麻衣尚为童子时也
　　李赤肚禁人泄气遇腹中发动用意坚忍甚有十日半月不容走泄久之则气亦静定不妄动矣此气乃谷神所生与我真气相为联属留之则真气得其协佐而日壮轻泄之真气亦将随之而走小儿出痘疹泄气多者不能起发自缢者初放下欲絶未絶之间必先用膝牢抵其肛门若放松一泄气命即断矣此见泄气于人所闗非小也歙中有一朱姓者传一诀只令用竹管套入肛内一头揷于瓶中五更一觉即放溺满瓶然后用管送下泄气管遇气激动若搅匀者如此三五度接得用纸绢密札口煆煨火上候倾出如金色不臭即成药矣每日稍饮之饥可令饱饱可令饥久服不息可以断谷而仙云此法得之山东济宁二百嵗人朱尚贤者人或厌其秽而唾弃不听然其意亦非茫无所见也五更之溺谓之壬水谷神之气谓之丁火以人身真水真火之寓于浊中者挹取而煆炼之是亦还阳之小术也昔白紫清真人修炼内丹垂成忽一旦大泄气不可止乃有哑子咬破舌之惊惧又有重砍秋筠节之防励方得以再整精神了此大事泄气岂细故哉余特秘而识之以达赤肚之防
　　道人养成每五更子后腹中有风雷海浪之声此气壮乘阳生时发动而上下闗窍闭密不容外逸所以排荡作势耳动久渐息复归无事所谓根深宁极也从此不论嵗月积累数足防然撞破天门超遥上界矣
　　心不留一念气自得其平事不加一心理自得其当盖有念之心不能驭气无心于事乃能顺应耳吾尝叹人终身学道而营营然自望有得终日应事而茫然不知此心何处安着此皆大惑不解者也
　　知止堂云间夏世泽所居赵魏公书扁夏氏有名椿者事其兄杞如父孝友敦义家有义塾宾礼名儒以训里中子弟舍田五百亩养游士家又有书画楼藏法书名画杨铁崖诸公往来其家予所藏黄子久谿山长卷欵云作于云间夏氏知止堂者此也
　　里中常卖持一卷来云是南宫书谛视书法从颜鲁公争坐位帖与怀素黄素千文来故笔而意圆转捷而神满浅观者见其若出于无意而不知其平日划被书空纯以心精嬝嬝追蹑于太虚者良独苦也所书言句是永明夀训诫禅徒之语必是南宋高衲所为盖语有袈裟下失却多矣数字必非士大夫所摭耳黄长睿每嗤王着之鄙遇晋宋人书小有意者辄称二王如当时别刻一卷不知姓名人书又何讥焉此卷溷称米迹固是瞽说若忽而弃之亦吾辈之责也钩存笥中俟裒聚诸失姓名者刻之亦玅
　　十酒赞　麰麦之精黍稌之英养以火齐防以淳清酒有自然之味焉尊生家稍辅以药物贵其得将而善达也若夫幽人韵士集竒芳致灵气必有草木之滋亦不拒也内子沈恭人颇善酿法无冬无夏列置名醖必十数品令余父子祖孙日陶陶游太和之乡用以浃文艺而蔼慈孝恭人之功也每品锡三十二言以彰之
　　枸杞酒　秋翠蒙蒙百珠缀丛火齐的烁云露空夜吠之根膏腴上融并糵灵化皓首成童
　　何首乌酒　皤皤何叟茹草湼颠搜厥本根磥砢如拳含膏吐滋以饴玉仙主者録功移封酒泉
　　人参酒　紫团有精肖形唯人气益我气神领我神元化大母乳育羣生醖酿一加防滴俱春
　　女贞实酒　青青之柯凌冬不腓琲琲寳粒凤啄之余味澹以啬气清而虚吸彼婺精辅我老癯
　　地黄酒　中正之德大地含膏灵瑞所茁乃根乃苗医父汤液咬咀为劳麯生挟之悠然一瓢
　　松针酒　庐阜五粒富有苾芬剪彼翠鬛蒸斯白云风味逈别亦劲亦醇荡涤我胸漱五千文
　　梅花酒　灼灼寒葩未与鼎谋浮香入瓮有斯黄流甘非蜂酿梦与蝶游罗浮之宾以劝以酬
　　竹叶酒　宜城之缔好渭浔七子翩翩嵇阮是亲空肠雷殷芒角忽生凛以风霜笔有典刑
　　甘菊酒　花灿金钱根走龙蛇饮谷而夀仙村是家我掇落英泛彼流霞不烦度岭逺求丹砂
　　福橘酒　戏搯珍苞香雾噀手爱兹竒馥以投我酹霜林月高石窟泉溜陶然独醉幸谢巴叟
　　文湖州李蓟邱写竹全体立玉亭亭枝叶四布所谓自蜩腹蛇跗以至剑防十寻而上须备雄姿杰气干霄蔽日之势方称合作东坡松雪乃有单枝折干若巨石压残霜剪剪落如掣美人之襟握谈士之麈洒半云风飘片雪正于少处逞竒又若剩中现妙西子临去眼波文君琴余指拨非具上机未堪证入也
　　淳化帖以南唐建业文房帖为祖而稍损益之建业帖李主重光所为经韩宋二徐鉴定非茍然者淳化所益一二由侍书王着裁入是以长睿元章多有弹击嗣后大观元祐淳熈俱有摹勒诸州镇潭绛汝黔戏鱼阅古羣玉恱生等堂私家寳秘非不人人灵蛇荆壁而以视阁本瞠若也然余于眉公先生处得观王文肃公所藏祖搨一本较人间所行本眉低二指行数字数俱互异后于年月镌勒下有臣王着三字纸厚搨浓防画圜重似此为供御物而所赐两府诸王者特其副耳今天下视泉库本前后湖庄本以为极则岂复能精攷深辨耶顾翰林论著所贵古人书法士大夫诚悟彻书性则目光激射自有不能瞒者老衲曰我父母所生眼悉见三千界此防也客偶擕示华氏所藏本墨法匀净映带有味断在泉库湖庄之上而稍后于赐本者宜华氏袭藏之也吾一眼射之矣
　　歙友吴循吾少豪放喜声律晚年拓落寓居武林吴山松闗竹屋翛然如在尘外家有伽南观世音像二躯大者高防三尺小者高尺余皆糖结之精者供置室中竒香溢于户外诚异品也甲戌初夏过予恬致堂擕一木瘿鼎相示天然有两耳三足周身文理蹙缩成云雷兽靣之状色莹净如黄金抚玩竟日为作歌以纪之歌曰木鼎非范金云霞自陶铸山无良冶雕镌亦非处野火烧枯株泉溜暗相注上亦矗双耳下亦岐三柱龃龉防螭蟠鬑鬖凤鸾翥黄目突海涛紫英发山树摩挲耀光泽文彩炳然着吾友厯落人幽竒每延伫天忽畀此物攻坚殚神智刳中有所容笋蕨不以贮竹风飘翠缕松烬吹红炷华阳十赉中缺此亦欠事尝笑弥明翁顽石劳险思何羡鲁庙陈供萧台治木火自宣发无烦蓐收氏尽读蕊笈书擕上蓬莱住
　　客持示吴匏庵喜噫字韵诗卷属和皆一时名硕因録存之
　　次韵任太常中见寄
　　矮屋哦诗发长噫前债未偿仍后债园中急水暴增满地江河失疆界败墙欲压走避之蚤受邹轲知命戒只今一雨八月余小犬隔篱应吠恠檐角俄惊瀑布流槐梢不见虫丝絓恍然置我吴淞间拍岸风涛殊澎湃此时此意属何人只许玉延亭主解天工作小儿嬉来独何迟去何快晚凉芳草徧池塘一跃青蛙不嫌隘褰裳行水过菜畦短杖临流自疏杀狂风防树隔东隣却笑呼童气全惫
　　此作甚粗不足观因来书姑録去耳壬子正月廿八日寛在京师寓馆书寄云翰琴师
　　六月炎风发狂噫闭门避客如避债自春徂夏雨无滴朝来一泻弥世界寒气粟肌披絮衣客居调摄慎须戒书生乍到悔无及琴客逺来吁可恠江湖濶乐鸥羣何慕京尘寻罥絓雨过过我水满室床足流声犹湃湃着屐接客手诗篇口不待开心已解匏翁此作次仙卿韵脚妥贴真痛快坐君向晚灯火出壁角稍干愧蜗隘盘飱虽少酒有余登拜献酬礼俱杀月明吟罢鹤舞庭洗盏更酌忘疲惫　云翰世为吴下琴师丁未来京中过予旅次持宫谕吴先生所赠诗索和时大雨初歇室中水盈尺坐水夜饮灯下为书之　杜啓
　　东方未明宿酲噫盥栉不遑苦诗债昔年海月庵中篇何时已落江南界推窗秋雨正溟溟知释圣心蚤斋戒六月十二风雨诗此月此日雨仍恠农夫方幸桔橰息行客又望防蝀絓重屋坐听入檐声迸落斜沟益漰湃漫空何来天欲倾呼儿登楼命其拜东南水乡得之喜齐鲁赤地谅尤快大洋汪然纳不知沟浍遽溢何其隘疲癃满目实可怜米价腾涌宜少杀伫看一斗仍三钱湖湘贩贾机心惫　晨起怀贤楼值雨适琴士杨云翰持吴少詹原博京居雨中诗卷至索和因率尔步韵　治癸丑夏奉勅提督广东粮储左叅政泾徐源
　　旱连八月众口噫一雨快心如脱债大倾墙壁洞四隣昔不相通今失界庭除浩开陂塘稚子狂嘻老人戒北方地亢见不常比似江南何足恠虚檐杂树互淋浪万脚牀牀拂云絓玉延亭主坐恍然两耳不胜喧众湃新篇志喜发所感草木欣欣亦相解杨君寻声谱琴操座上一弹人各快即书此稿答高匝匝长牋蟆体隘辞方欧老不多让字与坡翁无少杀持归诧我索和章把笔茫茫思先惫　长洲沈周和琼篇难和屡发噫劳君督促如索债吟才局束已不堪昔雨今晴况殊界江南水患梦犹惧君何徤语不知戒拙鸠聒聒不获已白日商羊无乃恠想当君在玉延亭贤主相看忘身絓清烦洗垢情朗然共喜庭前势滂湃人生适意万事佳故国其鱼信未解太卿珠玉又飞来对高歌声痛快铿然继响絫十数险韵尾赓真已隘请君更作祈晴篇蜥蜴余謡直宜杀今年师似恤下欲作颂焉吾未惫　守素向寓今相国延陵先生京舘因得都城喜之作和者数公时予亦成此章今十二年矣守素下世卷亦亡去暇日为其子季静补録一过今不来可为一叹甲子六月祝允明志
　　风作势万窍噫闭门无主索诗债因阅庄秋水篇马牛不辨没经界燕台高处望三吴父老惊将庚午戒只以人事应天变天瓢倾泻何可恠空中无数落蜻蜓万颗跳珠蛛网絓千林俱晦入混茫四海欲立骇滂湃电走雷轰怒若触虎争龙战勇莫解若沛甘泽济大旱匪特人快我亦快须防廓清见霑足天地不碍孰云隘五云阁吏白石翁鸿仙去悲何杀吴山听雨动商声我思故人觉神惫　昆山黄云和韵吴文定公妻兄沈先生相继仙化同时以文学名世者今惟佥宪杜先生在如汉鲁灵光云退隐娄曲相去三舍不获扶杖履从后聆教益为恨若和文定公诗式继石翁及先生尾寔为惭惶俾季静呈似左右庶知云勤惓之意云　正德六年九月十日云再言疾风排动天噫学士闭门酬笔债黑云堆墨如倾咫尺不辨东西界怒号万窍欲崩奔掩户收书若相戒世情反覆亦常态天地晦冥何足恠斋嘿对万虑轻心迹曾无一丝絓漫看平地走江河高屋建瓴殊澎湃就中静息至理存有口不言心独解须防风定亦收景物如新意俱快廓然胸次扫清氛万里平吞九州隘诗成流出和者希白石丹岩殊不杀到今三十七经年吾试追之心力惫　戊子臈月七日后学文嘉为季静杨君追和吴文定公京师喜雨之作
　　予林居多暇士友索书者岔集因戏定规条以示掌记曰大涤洞左界翰墨司散仙竹懒示谕掌书僮等知悉迩自鱼郎啓閟乌迳通幽虽弥明非世俗之书而杨许泄真灵之防何妨洒墨戏搏沙既开乞署之门且撤躱婆之石凡持扇索书者必騐重金佳骨即时登簿明注某月日编次甲乙陆续送写不得前后搀越每柄为号者取磨墨钱五文不为号三文其为号必系士绅及高僧羽客方许登号不得以市井凡流蔽混乞每遇三六九日辰刻研磨好墨量扇多寡斟酌墨汁禀请挥写如乞细楷者收笔墨银一钱磨墨钱亦止三文写就藏贮发亦明白登记某日发讫其有求书卷册字多者磨墨钱二十文扁书一具三十文单条草书每幅五文纸色不佳或浇薄渗墨者不许混送昔山阴馋口自笼羽人之鹅莆阳奢望竟驱昵友之婢我悉贷除以润汝辈汝辈既居橘栗术葛之俦应修楮颖之职恪供乃事勿横索也崇祯己巳闰月示
　　此竹懒初脱京尘乍亲林影日长无事曲狥交知作此游戏筹畧年来眼暗兴頽一意以纳息为务铺席将收招牌可揭僮辈其各秉犁锄助我灌园勿深仗毛锥子也癸酉小雪后一日懒翁再题
　　成间有士人白麟专以伉壮之笔恣为苏米黄三家伪迹人以其自纵自由无规拟之态遂信以为真此所谓居之不疑而售欺者苏公醉翁亭草书是其手笔至刻之石矣米书师说亦此公所为也
　　古人不贵小楷谓之书为胥所书耳梁武帝勅臣下书疏皆用行狎笔自书唯署名稍谨耳唐文皇令三舘诸生写道释诸经以其楷正名经生体士大夫不为也竹雨弟屡要余作楷余目昏甚苦之为作一絶以冷其意然寔书家正论也鸭头狸骨擅雄竒不数银钩虿尾齐请看贞观写经手品流虞禇隔云泥
　　庚午秋购得项氏所藏梅花道人竹谱一册首幅题万玉丛三字王西园一鹏所书也笔势遒古可爱次则梅老行书东坡筼筜谷竹记欵云梅花道人为佛奴画竹谱书此记于卷首至正十年庚寅夏五月一日雨牕笔
　　后又题云曹操字孟德感大尉桥知巳及后经过墓自为祭文曰承从容誓约之言徂殁之后路有经由不以斗酒只鸡相沃酹车过三步腹痛勿怨虽临时戏笑之言非至亲之笃好胡肯为此哉
　　又题云宋元君将画图众史皆至防笔和墨在外者半有一史后至者儃儃然不趋受揖不立因之舍公使人视之则解衣槃礴臝君曰可矣是真画者也竹凡二十幅皆有题识
　　一幅　儗与可笔意
　　二幅　简斋诗云意是不求顔色似前身相马九方臯梅花亲书也
　　三幅　东坡先生有诗云老可曾为竹写真小坡【东坡子迈】今与竹传神至正乙丑间有客自天申来持小坡竹石为余观得见真迹因诵简斋诗云意是不求顔色似前身相马九方臯书至此陡觉意趣似有所得古人画竹之法当先师意然后以笔法求之可也倘得意在笔前则所作有天趣自然之妙如其泥于笔法求之形似者岂可同日语耶因作此纸为佛奴寳之吾老矣惜其所学欠精后生者当有精力之时饱食终日无所用心略亲于研池游戏终胜别用心亦不可终焉溺于此但能玩而不流斯可矣至正庚寅夏五月一日梅华人戏墨于檇李春波陋室
　　四幅　俯仰元无心曲直知有节空山木落时不改霜雪叶此悬崖竹如此立意可也　梅华道人戏墨五幅　东坡先生守湖州日游何道两山遇风雨囘憩贾耘老溪上澄晖亭命官奴执烛画风雨竹一枝于壁间题诗云更将掀舞势秉烛画风篠美人为破顔恰似腰肢袅后好事者刻于石今寘郡庠余游霅上摩挲久之归而戏笔为之不能彷佛万一时梅雨初歇清和可人佛奴出纸册索作竹谱遂因而画此枝以识嵗月也至正十年夏五月一日梅华人年已七十一矣试貂鼠毫笔潘衡旧墨儿诵论语熟六幅　有竹之地人不俗而况轩窻对竹开谁谓墨奴能倒景一枝移上纸屏来　梅花道人一日与人写纸屏而作此枝佛奴索写此诗于谱上遂为书也至正庚寅夏五月十三日竹醉时
　　七幅【八幅相接】晴霏光煜煜晓日影曈曈为问东华尘何如北窻风梅道人戏墨于檇李春波门笑俗陋室者饮冰先生以樗翁所书笑俗二字木刻示余揭之陋室为问俗之移人而贤者犹不能自免而况愚者而能免之乎俗之可笑不可笑何则盖习气所积化之而然也然而俗之果可移人而人果不可移俗者乎使其喜名者而乏才识喜利者而尚浮华皆习俗移人而然焉间有堕于其中而自觉者得非心出天赋人能移俗者至是乎俗果可笑乎果不可笑乎因诵东坡诗士俗不可医之句先生乃掀髯大笑捧腹出门疾走而去余遂歌曰我有渊明琴长年在空屋客来问宫商胡卢扪轸足幸俗不可医那使积习熟我懒正欲眠清风动脩竹
　　孔子过卫公孙青仆子在淇园有风动竹萧瑟团栾之声欣然忘味三月不肉顾谓青曰人不肉则瘠不竹则俗汝知之乎梅华道人写至此遂写竹以破俗云【此下纸角画短篠一枝】至正庚寅夏五月时窻雨未霁笔倦少息
　　九幅　晴霏光煜煜晓日影曈曈为问东华尘何如北窻风梅华道人戏作此纸时南风初来髙卧北窗风到竹边而回微凉可爱因有此作书此以识其异也至正庚寅夏六月【庚寅二字系朱文小印】
　　十幅　我观大地众生俗病易染难去由然兴起慈云霔为甘露法雨此诗息斋道人画竹于臯亭僧舍题云因仿其作遂书此云　至正十年夏六月十日梅沙弥随喜而戏墨也
　　十一幅　迳深茆屋陋树倚夕阳斜行遍青山路何丘不可家　至正庚寅夏六月梅华老戏墨也十二幅　竹窗思閴寂铜博香委曲胸中无用书写作湘之緑
　　蝉声初响凌霄花开南风时来清旦萧萧爽气如在西山拈笔偶书至此佛奴习右军书读孟子六月九日也梅道人戏墨
　　十三幅　抱节元无心凌云如有意寘之山中凛此君子志
　　梅花道人为佛奴戏此竹书此诗当此日习此枝成不成竒不竒口不能言心自知写此语为娱嘻梅老寐语也
　　十四幅　相逢尽道休官好林下何曾见一人梅老戏墨时客至退而书也
　　十五幅　鲜于伯机题高房山墨竹诗云凉阴生研池叶叶秋可数京华客梦醒一片江南雨　至正十年夏六月九日因南窻孤坐拈笔写此纸以识嵗月也梅道人戏墨
　　十六幅　昔游钱唐吴山之阳妙观方丈后池上絶壁有竹一枝俯而仰因息斋道人写其真于屏上至今遗墨在焉忆旧游笔想而成以示佛奴以广游目云
　　十七幅　轻阴防緑苔清风动紫箨未叅玉版师先放扬州鹤　梅老戏作于广除之东客位且吃茶处十八幅　愁来白发三千丈戏扫清风五百竿幸有頴奴知此意时来纸上弄清寒　梅华道人戏墨时骤雨忽至清风浮肌至正庚寅夏六月十五日也十九幅　梅华翁寄兴于橡下
　　二十幅　董宣之直严顔之节斫头不屈强项风雪梅华道人戏作雪竹之法
　　竹懒曰梅华道人尝寓居春波里正与予家同闬所谓春波客舍梦觉窻笑俗陋室者彷佛在咫尺间也予前后所收竹石十余轴昨嵗命工镌其最入意者八帧于石搨而装之可成小屏以公同好今又得此谱梅老画竹法可谓大备矣恨予老懒不复能学独有精神相为往来耳
　　李伯时山庄图余已有其粉本今又见设色一本绢素沉厚布置井井较粉本又别作调度古色照人不易得之物也
　　王维别业在辋川一花一草皆清妍后来何人继往躅江南山水称龙眠龙眠山人李高士平生逸兴凌云烟山庄夐出人世外亦有佳客同周旋胸中浩荡负竒气眼底脱略无尘縁当时雅望号三友配昔竹林称七贤青山千叠倚天表緑阴万顷春芊绵银河半挂石壁上泻作一道飞来泉百年图画见佳胜何用物外求神仙余生夙抱林壑趣每思蹑屐跻层巅三山既空五岳逺况乃匏系徒兴怜琐闱春深白日静揺揺心绪如旌悬昔人已去不可作山川灵秀终依然何当假羽丹山鹤往访遗迹松萝边
　　李伯时风流文雅推重当世尝画龙眠山庄拟王摩诘辋川别业识者称为无愧今此图盖山庄旧景也画中三友一为伯时一为其弟德素一为里人冲元中伯时与二人者游犹辋川之有裴廸也当其逍遥吟咏自适其适悠然出于万物之表置身神仙洞府间彼世之富贵荣辱乌足动其中一时志趣亦可以自豪矣数百年来览画中景象犹使人飘飘然有凌云之思吴中朱以言氏藏此图求余题因赋诗以归之翰林王汝玉题
　　颠崖百叠瀑雷喧湿翠遥青别有源我愿杖藜来谷口也应分席听啼猿
　　一代何人称画史三吴此日见诗仙画中诗即诗中画底用区区慕辋川
　　道乡孙子明时彦购得龙眠旧日图一自坡翁题品后此文此景世应无
　　予友锡山邹佑之所藏宋李伯时山庄图东吴王文靖公题诗其上图既竒胜诗亦清婉盖二絶也昔东坡居士尝称此图谓使后来入山者信足而行自得道路如见所梦如悟前世见山中泉石草木不问而知其名遇山中渔樵隐逸不名而识其人盖天机所合不强而自记今观于此信然故为题三絶而并识其语以归之时成化己亥中秋日朝请大夫南京国子祭酒前翰林学士晋陵王防书
　　自昔仕进之士于公居第宅之外择夫山林胜境筑室其中谓之别业别业者谓别所营也昔崔寛之于城南王维之于辋川皆是也休沐则以时而至告归则将终老于其间盖徜徉逍遥酣觞赋咏以为平日临民事上功最之摅匪徒曰极视聴之乐为终焉计而已宋龙眠居士李公麟绘其山庄图以彷佛前人之幽致乃元符中肆意泉石而归老所作者也始余尝闻辋川图翛然絶尘恨不迹其地以辨其境今观是画林涧云壑位置固异所谓欹湖栁浪茱茰沜辛夷坞恍若与目迎接形留神往随卷中人冥交于数百载之上盖清趣固无不同而乐为有优矣矧居士挟公庚元中一时清流举目四顾手指足践其快意为如何耶乃为诗四章以极道其意曰通籍嵗云防倐然及暮旬始抱丘壑愿及兹蜕纷纭释位投珪章还山恰隐沦烟萝翳长术松磴延白云爰有擕手朋亦得静者伦华林春葱蒨暝嶂夕氤氲触石水纹廻横梁径踪分步苔荫竹色瞰谷闻兰薰庄生游濠梁谢公卧青门昔贤非吾徒可以谢人羣【其一】公器无多取尊生不外求烟霞负痼疾邈欲穷冥搜幽栖面遐壁卜筑倚层丘飞瀑俨百仞古松若千秋摘芳涉浅渚泛觞遵上流道逢抱琴人相见语绸缪耳闻采樵者放歌度林累捐神愈畅意惬景弥幽别墅欣有托辋川自相侔逍遥广漠区是为采真游【其二】跻险陟云梯葺茅结幽室开扉傍篱表夐与市途隔门无六时事座有千载籍清挹林下风翠爱水中石负镵斸黄精提筐拾橡栗窅窅天籁静冥冥昼景寂歗傲室中人偃仰任所适语延支道林坐揖陶贞白頽年学缮性久慕养生益相将鹿豕羣永断人间迹【其三】兼山逓盘蔚屈迳缅囘通硖中转緑涧天表叠青峯湍响水崩奔篠密石蒙巃蕙帐烛孤月岭猿吟绪风弹丝慰游客挈榼候归童赋诗招刘纡移文诮周颙雅望偕二子公庚及元中惭余能寡劣早荷留微躬衔环情未展讵便蹑高踪倘果南归请谢事遥相从【其四】吴下重斋卢儒题
　　李伯时山庄图一卷共六帧造境竒奥命意高逺丹青粉墨沉森峭蒨展阅之际若坐龙湫雁荡间岚光浮杖屦飞流溅衣袂使人飘飘欲仙所谓相如奏赋而汉武气如凌云信绘事之神品乎此卷行笔设色与伯时平日之作不伦大类冯太史家王维江干雪霁项子京家卢鸿草堂高典客家郭忠恕辋川三图画法相出入乃知师心匠意虽作者苦心至于蹈轨希踪非集彼众长安足成一代之能事哉卷尾旧有苏长公诸贤题识当思陵朝为龙大渊曽觌辈妄肆翦裁故一时御府之藏悉无防语览者往往拊膺闻此图出自分宜相君今归梁溪华氏竒琛异寳宜为神物呵防耳太原王穉登书
　　竹懒曰龙眠山庄在舒城县西三十里春秋山春秋山者土人作祠祀古舒明王其祠以春秋月成故名春秋山其地乃舒中羣山防聚之处备岩峦泉洞之胜伯时乐之作山庄隐居其中与山中父老为四时赛神之曲其弟公庚与伯时同趣苏黄诸公俱与游坡公有诗赠之云归老与君同活计如云鹅鸭散平坡其野逸之致可以想见盖此图宜云龙眠山人之庄之图不宜曰龙眠山庄图也龙眠山在舒城西八十里已入桐城界辽逺矣李氏昆季爱其名特用以为称耳又王翰林题语有里人冲元中之目窃以冲为僻姓舒之文献未有载冲姓者攷伯时又有一弟名冲字元中伯时写莲社图而元中以细楷标识之者卷轴磨泐之后岂翰林公因是而有误耶宋之名迹有苏黄题语者宣政间多所剪落迷其源委金之明昌元之天厯多遭谬鉴因而溃乱者不可胜指矣此犹得见伯时面目宛然卢鸿一王摩诘家法无可疑也亦多幸矣其缪刺处偶有记忆不得不一一摭及以俟具眼者定焉
　　盛子昭画葛稚川移居图余于项氏见濶幅悬轴绢素沉厚布置雄伟树石竒诡烟沙出没翁媪骑乘一防一牯家具一二挑琴阮卷轴杂置无序婢仆四五人蓬头赤脚不施严饰一力奋而前驱意皆望莽苍进发盖移居在途景也今又覩此卷气象发舒人物伟丽侍从什器皆有加又作室宇堦墄宏厰轩豁侍女肤发秀腻不徒祖述棱伽道子而实兼恕先周昉之能盖子昭笔之絶不易得者然谛视之卷虽长而前后作大树五六分占界址卉木华滋鹤鹿驯扰有洞府仙居之象盖移而已到之景也古人重复作图必临时匠意不泛不袭斯其为杰制也块居简出之人耳目寥寂方思与溟涬者游求观物之窍妙何意胜友转致妙迹得纵横快覩如是哉幸矣幸矣
　　吴文定公寛为学晚成少难一泽宫之选有咎须文祛睡魔文其精苦刻厉可知也遂援俊秀例入胄所业益精畅洪博尝见其手抄太祖皇帝文集端楷整栗后竟掇巍科以书法擅代信天之成就名硕不在一时佻躁而鼎吕明堂之器不妨以迟钝得之也今石梦飞擕来诗一卷盖公北上所厯程途而随手録之者因悉为副墨以备遗忘云
　　吴城至京歌
　　枫桥解缆钟声早浒墅行行日初晓望亭过去是新安锡山回首南门道毘陵一水穿城过孟渎闸下帆樯多船头祭神各浇酒问神明日风如何开江直至洲坝风涛滚滚从东下金焦削出青芙蓉楼台掩暎真如画杨子桥边春浪平行人便觉离愁生扬州树接广陵驿邵伯水浸高邮城界首门前闻布谷寳应湖边雨初足淮阴城下阴凄凄王孙芳草愁人緑长淮之水青如苔黄河水从天上来移风晓浅清江闭福兴晚涨新庄开桃源行尽闻鸡犬崔镇人家应不逺鼔城烟起宿迁昏直河水落沙坊浅石城峩峩古邳州推篷不觉临双沟房村水急行不得三洪倒泻从东流北上猪多易食肉子房留庙遗城曲沽头上下少人家沛县荆榛接平陆歌风台上偏凄凉夕阳荒草眠牛羊砚沟黑绕玉皇庙枣林红暎师家庄仲家新店有石佛济宁流水分南北草桥跨水耐牢坡画船檛鼓安山驿张秋七级连东昌酒味便识梁家乡临清风俗苦不好娼楼临水招行商武城人去歌絶甲马营空浸明月坊前吹笛断人肠今夜还归故城歇德州聴罢山东歌前程便是连儿窝东光丝熟吏催税砖河雨急渔披簔东岸长芦声瑟瑟兴济流河泥没膝双塘静海地偏低渎流杨栁青青色直沽通接来鱼虾尹儿湾口多桃花蒲沟近接老米店杨村逺带蒙村沙昏鸦飞度河西务落日全收鲁家坞隔烟灯火照黄昏攀罾路口无船渡萧家林内鸡哑哑张家湾里船如麻僮仆昼饥少筋力道旁便问驴骡车帝城日出人如蚁飞沙扑面东风起万方玉帛走如雷九重金阙青云里去年我亦从南来献防欲展胸中才天风蹔屈万里翮壮志未必终蒿莱山水迢遥路重叠丈夫何事轻离别试歌一曲请君听功名莫遣头如雪

　　六研斋三笔卷四
