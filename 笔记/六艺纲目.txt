原序
    古者教人之法六艺而已周官大司徒掌之六艺通习故士皆可用公卿大夫居则冠冕佩玉以理朝政一有戎事则出为将帅介胄行陈文武兼举而无不得其任者由教之有方而学之有其素也六艺今惟书算是用人亦罕习朱文公著小学书特表焉徒名存尔四明舒君隠儒也纂为纲目子恭注之条陈详解不啻折旋于仪文之间咏蹈于音乐之所司容于宾卿之次为范于驱驰之地可谓明且备矣至正癸巳予以太学博士考试大都至秋闱发□汉人问以六艺众皆罔然叩帘语之尚弗达所答遗五得一举二舛四终场无全□第曰试官困我举人而已盖以为儿童之学而易之不知此成德达材之先务也鄞令陈止善槖此乞序刋行以惠学者学者能致意此书按古礼以参今礼而知其数度损益之宜按古乐以证今乐而知律吕旋生之妙按古书以挍今书而知声形训诂之文射虽禁而弧矢有其方御虽废而骖驾有其法亦所当知也数则古今一尔果善乎此岂非博物之通儒哉舒君讳天民号艺风子恭字自谦号说斋至正甲辰冬仲月望日翰林学士承旨荣禄大夫知制诰兼修国史潞国张翥序曩尝授童子业或问以六艺略举其纲答之次问所名之目记已不能悉又次问众名所立之义记尤不能详私窃病之欲纂集便观览未遑也自濂洛诸贤讲明穷理尽性之学辞必成文文必缀字字必取义义有难知先儒或为之说名曰字训愚犹意有所未尽欲续之以足遗阙未能也比侨四明士友舒君自谦出示其先人艺风先生所作六艺纲目及性理字训补遗二书纲举目张类聚条析制度事为具载其实词意旨趣明著其义皆四言成句声韵叶谐便于诵记非徒可用为启击□童之具虽老于学者得之亦足以备遗忘资讲释信有益哉吁人心不相逺愚也向尝有志于斯未遑讵意已有先吾着鞭如艺风者乎三复起敬书此于卷首而归之至正丁酉秋七月甲午前
    
    乡贡进士徽州路儒学教授天台胡世佐序
    
    先王以乡三物教万民而六艺已习于小学之时及夫世降教弛而六艺之所存者名耳学者又漫视之而所存之名乃复记之不悉语之不详况能寻其至理之所寓耶识者病焉艺风舒先生乃推其名之所始义之所在纲以提其要目以尽其详作为六艺纲目类分胪列循文生训句以四言使观者便于记诵其子恭又加注释指意原委仪物度数粲然明备於戏因是书而名之存者常接于目常接于目则得于心得于心则先王之遗制或由之而举岂小补哉至正二十五年十二月豫章掲汯序人生八岁教以洒扫应对进退之节礼乐射御书数之文此虽小学之事而世之击□授徒者往往仅能汎举其大概以语之而于众目之详已不复记忆□□缕析对必资检阅而后罄焉此艺风舒先生六艺纲目之所由作也然圣人生而知之亦曰义理耳至于名物度数必待讲学而明苟讲之弗明弗措者于此编不为无补朝
    
    列大夫温州路总管天台刘仁本序
    先君生甫十岁而宋社亡泣曰吾不可以有为矣及长以隐儒名其堂旌厥志也一日读汉书至君子舒六艺之风之句抚卷笑曰班孟坚其先得我心之所欲乎因自号艺风同郡太博蒋公汝砺叹曰先生之号其甚美矣他日表章六艺其惟先生乎先生尝病世之君子以六艺为教者仅举其略乃博采六艺集为章句曰六艺纲目以诏家塾识者翕然称之曰先生之美号斯称矣夫顾世之辑是书者多矣然未有若此之简而明且句以四字尤便初学诚六艺之指南也请与同志共之由是缮写者众居无何先君下世手泽未干呜呼痛哉恭不能继述徒为人子遂忘固陋乃讨论而注之至正甲辰夏邑令陈君止善以之达承□仲张公公喜曰何见此书之晩也乃序其端有曰四明舒君隐儒也夫隐儒之称岂偶然哉恭也一读则三感慨焉重悼先君生不逢时抱恨而殁所赖遗墨有补世教复有字原亦学者所好附于卷后吁先君学而不仕非隐儒乎六艺之风自我而舒蒋公之期不谋而符今乃寿诸梓而惠后学其庶乎可以无憾矣夫丙午三月既望男恭百拜谨书
    
    题词
    维古设教以乡三物六艺居一盖不可忽八岁□士初入小学先诵其文旋加考索迨其长也则复游焉博极□趣才徳可全顾諟六艺有条有理昔之学者无间终始於戏虣秦典籍煨烬六艺枢要亡灭殆尽五礼六乐条目具存节文音调举莫讨论曰射曰御亦不易语执弓行车罔循轨度六书之品九数之计人生日用畴能或废圣远经残风頺教弛师生援受灭裂而已时观字学信笔而作挍之古文十字九错然则五者概可知矣教或得人学无难尔士夫为学学书宜先次则数也射御继焉若夫治体礼乐为急有国有家盍先教习后世沿袭惟训孺子岂知大学实基乎是嗟我先君有感于斯纂集成章纲举目随恭也不敏黾勉笺注新学习之庶知门户六艺纲目题词
    
    卷上
    六□纲领
    □俗作艺非郑刚中曰才有所长者□也许氏曰艺作□种也从埊禾树土之意从□手树禾之象工艺艺事犹农夫□禾也因以为六艺之艺艺种也从坴土凷也有耕耨之义丮古艺字艺者艺事农也天下之民以耕为先故凡学业者皆曰艺六艺之学五礼六乐五射五御六书九数六者皆至理所寓而日用之不可阙者也古之教小学者以此为先也刚中曰礼乐之妙通乎天地亦名一艺何也盖通礼乐之理者为圣人为君子若夫行礼之升降揖让作乐之声音节奏远乎此者以艺名之可也二曰六乐云门咸池大韶大夏大濩大武三曰五射白矢参连剡注襄尺井仪继焉四曰五御一鸣和鸾二逐水曲三过君表四舞交衢五逐禽左五曰六书象形指事□意转注谐声假借六曰九数方田□米衰分少广商功均输盈朒方程终于句股先举其纲后分其目惟尔小子留心熟读
    
    六艺条目
    五礼
    五礼之目三十有六周公定制天子行止吉礼事天地人□凶礼哀□国之忧宾礼亲睦□国军礼以同□国嘉礼以亲万民也凡三十六条公卿大夫下及士庶其行可平中有九节上下通行圣人设法不夺民情九节者若享人鬼□荒吊襘恤饮食□宗族及夫昏冠贺庆之礼士庶可以通行也然以嘉礼亲万民之语观之概可知矣夫礼也者天理节文人事仪则主敬而行秩然有序朱子曰礼者天理之节文而人事之仪则陈北溪曰之何也盖天理只是人事中之理而具于心者天理在中而著见于事人事在外而根于中天理其体而人事其用也仪容仪见于外者则法则存于中者仪与文相应则与节相应文而后仪节而后则也言礼须兼此二者意乃圆备礼之为用莫重于祭字从示豊示乃神示豊其器也示与祗同豊行礼之器也音礼与丰字不同一曰吉礼十有二条事鬼神示大宗伯职肆师佐之祭则受福故谓之吉大宗伯掌礼之长官尧以伯夷作秩宗典天神地示人鬼三礼汉曰太常肆陈也肆师佐宗伯陈列祭祀阙之位及牲器玉帛粢盛礼所以事神致福昦天上帝精意洁祀燔柴与牲及其玉帛谓之禋祀天以形体言帝以主宰言郊曰天明堂曰帝以其气之浩浩故曰昦天以其位乎上故曰上帝精意以享曰禋说文洁祀也玉苍璧也象天之形色帛纯素之物不加文采以质为尚
    ○昦俗作昊日月星辰实牲柴上燔而祝之谓之实柴星五星金木水火土辰日月所□十二次也起于辰止于巳曰寿星大火析木星纪□枵娵訾降娄大梁实沈鹑首鹑火鹑尾是也实柴实牲于柴上也司中司命风师雨师柴牲并燔谓之槱燎槱音酉
    ○司中司命文昌第五第四星风师箕雨师毕积柴以燎曰槱槱积也
    ○三者皆置牲于柴上加以玉帛燔燎而升烟所以报阳也
    ○月令立春后丑日祭风师于国城东北立夏后申日祀雨师于城西南后汉以丙戌日祀风师于戌地己丑日祀雨师于丑地牲用羊豕
    ○刚中曰昊天上帝位为至尊物无以称其徳惟致其精意可以享之故曰禋祀若夫日月星辰民所瞻仰以其体同乎天不可得而亲也必以气臭而达之故用实柴司中司命风师雨师皆神之在天者也日月星辰丽乎上而照临乎下所以次于天帝司中而下能丽乎上而用事于人间不得以比日月星辰之尊以气达之不必实柴故曰槱燎谓积薪以燔不实牲体也或谓三台上台司命中台司中下台司禄又谓文昌宫第四星曰司命五曰司中何邪及考之祭法王立七祀曰司命中溜国门国行泰厉户灶此司命者乃七祀之司命司中者其七祀之泰厉与盖人受命以生万物之命系乎司命人受中以生万物之生系于司中论者谓人之性正则中过则厉司中以正言之泰厉以反言之其实一也七祀之神其五者托体乎地故以血祭祭之此二者托体乎天故以槱燎祀之各从其类也二十八宿迭见四方以示民时至于祀也则止及箕毕何哉以为示民时于上者其体无为而散润万物者有及民之功非风则无以化成万物非雨则无以滋萌品彚有功于物不可不报所以特祀之也先儒言禋祀有玉帛牲牷实柴有牲币而无玉槱燎但只有牲然考之经文于柴言实则见其用牲以实之明矣至于槱燎则不见其有实牲之文然则槱燎者止于燔柴也与今郡县得祀风师雨师及社稷之神其名山大川载于祀典者有司岁时致祭或奉上命特祭不在时祀之数此天子望于山川遍于群神之礼也以上三者祀于天神祀昦天词曰皇皇上天照临下土集地之灵降甘风雨庶物群生各得其所靡今靡古维予一人某敬拜皇天之祐见大戴礼公符篇地示人鬼二词未闻社之与稷五祀五岳贵于气臭以血祭之谓之血祭社后土稷榖神凡建国必先立社稷坛墠盖土榖国附注家之所赖最重而当先者也孝经说曰社土地之主稷五榖之长土地广博不可遍敬故封土以为社五榖众多不可遍祭故立稷而祭之五祀户灶中溜门行中溜土也司人之堂室居处也门金户木也司出入之神行水也主道路之神灶火也主饮食之神皆五行之小神而在地者各随五行之王而祭之春祭户夏祭灶季夏祭中溜秋祭门冬祭行山高而尊众山之宗曰岳五岳东曰岱南曰衡西曰崋北曰恒中曰嵩高五山国之重望镇也配五岳者江淮河泲四渎也不言四渎者省文也不言祭地者此皆地示也臭气也阴祀自血起贵气臭也
    ○刚中曰血所以为歆神之始杀牲而先以血言者贵气而不重味诚之至也社稷有功于人而神为幽阴故祭自血始天子七祀此祭五祀何也盖司中泰厉神之属乎天者也以槱燎祀之矣此五祀者则属乎地也五祀五岳之神皆托于土故此三者同于血祭盖血之为物有象而非虗有形而非实物之幽也陆氏曰社祭五土之示稷祭五糓之神祭社必及稷以其同功均利以养人也
    ○一说五祀为五官之神四时则迎五行之气于四郊而祭之也
    ○气象形气许既反饔气字也既有气字何必舍正而从借音今从正泲俗用济非四渎之水也盖济水出恒山房子县赞皇山而泲水即沇水在兖州出王屋山东入海是也王立七祀诸侯五祀大夫三祀曰泰厉门行适士二祀门与行庶士庶人一祀或户或灶杜预曰土正曰句龙在家主中溜在野为社祭于山林薶牲于土祭于川泽沈牲于水各顺其性以象其徳谓之薶沉山林川泽之于物则有薶藏涵容之功所祭之牲则薶之沉之则顺其性象其徳也晋魏献子伐齐以朱丝系白璧投于河汉武帝河决之时则刑白马沉璧于河此薶沉之遗意也四方百物所祭之牲桀裂其胸谓之疈辜桀陟格反因借为桀黠字故加石作磔疈拍逼反
    ○桀裂牲于木上也疈疈牲胸也辜手磔牲也大宗伯以疈辜祭四方百物此年终之祭百神于蜡夏曰清祀商曰嘉平周曰大蜡
    ○此三者报阴也
    ○刚中曰四方百物则八蜡也祭及于百物仁之至义之尽也四方异体百物异用其生也合聚其死也桀裂以象其分散之义也
    ○八蜡邮表畷猫虎坊水庸昆虫草木尔雅祭天曰燔柴祭地曰瘗薶祭山曰庪县祭川曰浮沈祭星曰布祭风曰磔郭璞曰或庪或县置之于山投祭于水中或浮或沉布散祭于地也
    ○蜡蝇□也说文引周礼蜡氏掌除骴又借为年终祭名曰大蜡者谓冬时无蝇□洁享之意故因其义就名之即蜡氏掌除骴之借义同也秦名曰腊腊猎也猎取禽兽以祭之名汉以火徳王故以冬至后三戌为腊附注宋亦火德亦以戌为腊
    ○蜡音乍俗作□非以上三者祭于地示张南轩曰古者祭山川以其能云雨泽物为之坛壝立之祝史设之牲币所以致吾祷祀之实而交孚于隐显之际诚之不可掩如此后世有山川之祠而人其形封其地则失之矣享于先王解牲骨体灌以郁鬯曰肆献祼享俗作享郁作郁非郁金芳草也产郁林郡鬯尺谅反肆音剔祼灌同
    ○享献也祭也郁鬯以黒秬和郁金草酿酒谓之黄流其气芬香条畅又谓之秬鬯盖周人尚臭灌用郁鬯也肆解牲体谓荐孰时也献献醴体荐血腥也祼用圭瓒酌郁鬯灌地求神时也亦曰降神郊特牲曰魂气归于天形魄归于地故祭所以求诸阴阳之义也殷人先求诸阳周人先求诸阴大夫有九锡之命者然后赐秬鬯圭瓒以祭宗庙也进以黍稷谓之馈食馈食言有黍稷也先灌次献血腥次献熟次馈食凡祭皆然互相备也
    ○刚中曰先王之制祭礼也不欲数数则烦不欲疏疏则怠怠则失孝敬烦则近□渎故有四时之祭又有五年三年之禘祫生则有合族之欢死则有合食之礼縁生事死设为盛祭是以有禘祫也享祭先祖之礼自天子至于庶人但有杀丰耳天子孟月大夫士仲月庶人季月士有田则祭无田则荐春享曰祠品物不多诚主乎词春田曰蒐蒐之言搜也蒐本茅蒐字搜索于茅蒐之中择其牡者与无孕者以祭之献岁发生之时不敢伤其仁而品物少故曰祠以言词达其诚也夏享曰禴百物未成其祭尚薄乐以旌诚禴薄也易东邻杀牛不如西邻之禴祭前汉郊祀志瀹祭颜师古曰煮新菜以祭瀹与禴通以乐为之主也秋享曰尝新糓既升荐其馨香香小篆作□古作皀以白从匕白粒也以匕尝米之馨皀也
    ○百物至秋皆成可享者众而以新糓为主也冬享曰烝水陆珍味巨细咸备孝敬之至烝众也
    ○祭统曰水草之菹陆产之醢小物备矣三牲之俎八簋之实美物备矣昆虫之异草木之实阴阳之物备矣凡天之所生地之所长苟可献者莫不咸在示尽物也外则尽物内则尽志此祭之心也
    ○享礼春夏盖以少为贵秋冬则以多为贵也以上六者享于人□刚中曰春夏以蒐苖而奉祭祀时物方生可献者寡故春以词为主夏以乐为主尚词者以言词道意也尚乐者阳气浸盛乐由阳来也此以少为贵也秋冬以狝狩而奉祭祀百物既登可献者众故秋以荐新为主冬以备物为主焉尝者物初成始可尝于是荐新糓也烝者物毕登皆可进也此以多为贵也
    ○又曰天在上而无为以道交之而已故曰祀祀以言其道也地主生物以物接之故曰祭祭以言其物也人鬼则以人道事之故曰享言以物享献之也然记曰郊血大享腥不独祭地用血郊亦用也书言王宾杀禋咸格王入太室祼则宗庙亦禋也不独祀天称禋记曰惟圣人为能享帝则祀天亦享也不独先王称享焉其分如此者亦各以其所主者言之尔二曰凶礼其目有五邦国有忧分灾救患是之谓凶周礼以凶礼哀邦国之忧哀谓分灾救患也
    ○刚中曰天子之于诸侯位虽君臣而情则父子未有子疾病痛苦而父不为之忧者故邦国有忧则以凶礼而哀之国有死亡亲者有服疏者含襚谓之□礼服□服凡五等也含送死者口中玉也天子以珠诸侯玉大夫璧士贝衣衾曰襚盖遂彼生时之意也又车马曰赗货财曰赙皆助□之礼也凡知生者赗赙知死者含襚亲友死□必有吊慰之礼吊者伤其死慰者安其生岁歉民病□利补乏谓之荒礼糓不熟曰歉荒者人物有伤也大司徒则令□国移民通财舍禁弛力薄征缓刑晋饥秦输之粟是也
    ○□俗作散非国有祸灾□问行焉谓之□礼□俗作尉慰非本□斗字
    ○祸灾谓遭水火之□宋大水鲁庄公使人吊焉曰天作淫雨如何不吊厩焚孔子拜乡人为火来者拜之士一大夫再亦相吊之道尉安之也有以愜其情也吊伤也愍也
    ○□从人持弓俗作吊吊并非本□问□而制字持弓以避不祥也邻国受围将士败绩□财补之谓之禬礼禬古外反
    ○绩功也事也禬者□合货财以补其不足也秋官大行人曰致禬以补诸侯之灾襄公三十年冬□于澶渊谋归宋财定公五年夏归粟于蔡是也盖蔡为齐所围故也寇作于外乱作于内邻国救援谓之恤礼兵作于外为寇作于内为乱外寇若卫与邢有狄人之难也内乱若晋骊姬之譛申生卫辄之拒父是也恤忧也收也心戍然而惨恻之心哀痛而收之若已身之有患焉故从心血为恤故齐桓救邢曰简书同恶相恤之谓也
    ○愚谓为冦为乱者则罪而治之无故而受祸者恤之礼得其宜也三曰宾礼其目有八亲附列国是之谓宾诸侯来朝其名不同以宾礼亲邦国盖天子诸侯有宾主之礼焉诸侯皆见于王故谓之同春见曰朝犹朝之早朝者欲其来之早也夏见曰宗尊王之道宗尊也欲其尊王秋见曰觐勤劳王事觐勤也欲其勤王之事冬见曰遇不期之义遇偶也欲其不期而俱至
    ○愚谓诸侯朝王未尝不早不尊不勤也然三时之朝见而曰朝曰宗曰觐者其名虽殊而义则一也四时之朝诸侯胥□莫非相遇至冬而曰遇者何也刚中曰冬则万物归根于时为藏是时相见盖取其邂逅之义也
    ○曲礼曰天子当依而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受曰朝之朝音潮贽于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今存朝宗遇礼今亡时见也者言无常期或有不服王将征讨为坛国外以合诸侯而命以事是之谓□春秋传曰有事而□不协而盟殷见也者六服尽朝王亦为坛委之以政一其徳也是之谓同殷众也服属也从也服从天子之事也六服王畿侯甸男采卫又王畿侯甸绥要荒朱子曰众覜曰同时聘也者亦无常期天子有事乃聘之焉是之谓问聘以财为礼王制曰诸侯之于天子也比年一小聘三年一大聘小聘大夫大聘使卿附注殷覜也者一服之中朝之者希诸侯使卿聘以大礼是之谓视覜眺同视也
    ○大行人曰春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时□以发四方之禁殷同以施天下之政时聘以结诸侯之好殷覜以除邦国之慝
    ○旧说时□殷同者诸侯非当朝觐之岁奔命而见天子之名也时聘殷覜者诸侯间岁遣臣以聘天子之名也刚中曰聘则以财为礼其名曰问有问遗之意覜则以见为礼其名曰视有省视之意然以王而问遗省视乎诸侯则于义为顺自诸侯而言谓问遗省视乎天子则其语不顺也以大行人之言曰时聘以结诸侯之好殷覜以除邦国之慝此乃王见诸侯之文也概以为诸侯聘覜乎天子则与行人之文不合概以为王者之礼则又与大宗伯诸侯见王之文不合尝合二官以考之盖聘頫之礼王与诸侯交用之故其名
    
