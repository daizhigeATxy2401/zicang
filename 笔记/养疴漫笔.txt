养疴漫笔 宋 赵溍
    靖康之变，中原为虏地，当时高人胜士陷没者不少。绍兴庚申、辛酉，河南、关陕暂复。有自关中驿舍壁间得诗二绝云：“鼙鼓轰轰声彻天，中原庐井半萧然。莺花不管兴亡事，妆点春光似去年。”又云：“渭平沙浅雁来栖，渭涨沙移雁不归。江海一身多少事，清风明月泪沾衣。”
    张南轩晚得奇疾，虚阳不秘，每叹曰：“养心莫善于寡欲，吾严生理会何事，而心失所养乎？”竟莫能治，逾年而卒。就敛，通身透明，腑脏、筋骨历历可数，莹彻如水晶。自昔医书不载此疾之证。（《坦斋笔衡》）
    翟钦甫者，金人也。众饮清庵，钦甫偶至，众不之识。俾赋清庵诗，钦甫故拙起句云：“为问清庵何以清？”众拍手大笑。及赋第二句“霜天明月照蓬瀛”，众失色。连赋：“广寒宫里琴三弄，白玉楼头笛一声。金井玉壶秋水冷，石田茅屋暮云平。夜来一枕游仙梦，十二瑶台独自行。”众愧谢，延之上坐。（《□桂堂瑕录》》
    嘉泰间，内臣李大谦于行都九里松玉泉寺侧建功德寺。役工数内有漆匠张某者，天台人。偶春夜出浴，回于道中，遇一老妪，挽入小门，暗中以手扪壁，随妪而行，但觉是布幕。转经数曲，至一室中，使就物坐，此妪乃去。继有一尼携灯至，又见四壁皆有青赤衣帷遮护，终不知是何地。此尼又引经数曲，及至一室，灯烛、酒肴、器皿，一一毕备，俱非中下人家所有。张见之惊异，亦不敢问其所以，且疑且喜。尼往顷时，复至，后有一妇人随来，容美非常，惟不冠饰。张殊畏惧，尼逼使坐，遂召前妪，命酒肴数盘，此妇人更不一语。尼云：“已晚矣。”张但恳尼云：“匠者无钱。”尼终不顾，遂令就寝，尼执灯扃户而去。张屡询所来及姓名，而此妇人竟无一语，疑为喑疾。至钟动，尼复至启钥，唤张起，如前令妪引出，亦摸布壁行，觉至一门，非先来所经此，妪令出街可至役所。张如梦寐中。行至一街，迨晓即离役所二里许。后循路归，其董役者责之。及闻此事，使人遍访，终不得其原所入门域。众皆谓鬼物，而有一木匠云：“固宠借种耳。”（《笔航纪谈》）
    建隆中，曹彬、潘美伐江南。城既破，李煜白衫、纱帽见二公。先见潘，设拜，潘答之。次见曹，设拜，曹使人明语之曰：“介胄在身，拜不及答。”识者善之。二公先登舟，召煜饮茶，船前独设一木脚道，煜向之。国主仪卫甚盛，一旦独登舟，徘徊不能进，曹命左右掖而登焉。既一啜，曹谓李归办装，诘旦会于此，同赴京师。未晓，如期而赴焉。潘始甚惑之，曰：“讵可放归？”曹曰：“适来独木版尚不能，畏死甚也。既许其生赴中国矣，焉能取死。”众皆服其识量。（《谭渊》）
    太祖一日小宴，顾李煜曰：“闻卿能诗，可举一首。”煜思久之，乃举《咏扇诗》云：“揖让月在手，动摇风满怀。”太祖曰：“满怀之风，何足尚！”侍臣莫不叹服。（《谭渊》）
    大原王仁裕家远祖母约二百余岁，形质才三四尺，两眼白睛皆碧，饮啖甚少，夜多不睡。每月余，忽不见。数日复至。亦不知其来往之迹。床头有一柳箱，可尺余，封锁甚密，人未尝得见其中物。常戒诸孙曰：“如我出，慎勿开此箱，开则我不回也。”诸孙中有一无赖者，一日醉酒而归，祖母不在，径诣床头，取封锁柳箱开之，其中止有一小铁篦子，余无他物，自此祖母竟不回矣。（《谭渊》）
    竹之异品颇多，《成都古今记》云：对青竹，黄而沟青，故每节若间出云。此竹今浙中亦有之，惟会稽颇多，彼人呼为黄金间碧玉。辰州有一种小竹，曰“龙丝竹”。生山谷间，高不盈尺，细仅如针。前辈诗有：小竹如针能具体，即此也。武陵桃源山有方竹，四面平整如削，坚劲可以为杖。予顷在湖湘间，见有以竹为桶者，其径几二尺。《罗浮山记》云：第三峰有竹大，径七尺围，节长丈二，叶若芭蕉，谓之“龙公竹”。《松窗杂录》有异竹，篾长二百余尺。《玉篇》云：筹竹，可为舟，但未亲见耳，不识有否？
    陈同甫，名亮，号龙川。始闻辛稼轩名，访之。将至门，遇小桥，三跃而马三却。同甫怒拔剑挥马首，推马仆地，徒步而进。稼轩适倚楼，望见之，大惊异。遣人询之，则已及门，遂定交。稼轩帅淮时，同甫与时落落，家甚贫。访稼轩于治所，相与谈天下事。酒酣，稼轩言南北之利害，南之可以并北者，如此。北之可以并南者，如此。且言钱塘非帝王居，断牛头之山，天下无援兵；决西湖之水，满城皆鱼鳖。饮罢，宿同甫于斋中。同甫夜思稼轩沈重寡言，醒必思其误，将杀我以灭口，遂盗其骏马而逃。月余，同甫致书稼轩，假十万缗以济贫，稼轩如数与之。
    孝宗幸天竺及灵隐，有辉僧相随。见飞来峰，问辉曰：“既飞来，如何不飞去？”对曰：“一动不如一静。”又看观音像手持数珠，问曰：“何用？”曰：“念《观音经》。”问：“自念则甚？”曰：“求人不如求己。”孝宗大喜。
    本朝四帝，亦有吉符。真宗即来和天尊，出杨砺之《梦纪》，载诸《国史》。祥符崇尚道教，建立宫观，专尚祥瑞。王钦若献芝草八千一百三十九本，丁谓献芝草三万七千余本，独孙不然其事。真宗久无嗣，用方士拜章至上帝所，有赤脚大仙微笑，上帝即遣大仙为嗣。大仙辞之，帝曰：“当遣个好人去相辅赞。”仁宗在禁中未尝鞋，惟坐殿方御鞋袜，下即去之。徽宗即江南李主，神祖幸秘书省，阅江南李主像，见其人物俨雅，再三叹讶。而徽宗生时，梦李主来谒，所以文采风流过李主百倍。及北狩，女真用江南李主见艺祖故事。高宗，韦后生。徽宗梦钱王再三乞还两浙，梦觉与郑后言，言朕夜被钱王取两浙甚急。郑后奏云：昨夜妾梦亦然。须臾，报韦后诞高宗。及建炎渡江，今都钱塘百有余年，岂非应乞两浙之梦乎？《夷门志》载：宣和间禁中有物曰猫（音来），块然一物，无头眼，手足有毛如漆，中夜有声如雷，禁中人皆云犭雷来，诸阁皆扃户。徽庙亦避之，甚至登亢金坐移时，或往诸嫔妃榻中睡。以手抚之，亦温暖，晓则自榻衮下而去，罔知所在。后宫妃嫔梦中有与同寝者，即此猫也。或云：朱温之厉所化。《左传》云：豕人立而啼，未必诬也。
    绍兴初，杨存中在建康，有双胜交环，谓之“二胜环”，取两宫北还之意。因得美玉，琢成帽环进。高庙日尚御冕，偶有一伶人者在傍。高宗指环示之：“此环杨太尉进来，名二胜环。”伶人接奏云：“可惜二胜环，且放在脑后。”高宗亦为之改色。此所谓执艺事以谏也。
    王黼宅与一寺为邻。有一僧，每日于黼宅旁沟中，漉取流出雪色饭，洗净晒干，数年积成一囤。靖康城破，黼宅骨肉绝食，此僧即用所积干饭，复用水浸蒸熟，送入黼宅，老幼赖之无馁。
    真定大历寺有藏，虽小精巧，藏经皆唐宫人所书，经尾题名氏，极可观。佛龛上有一匣，藉匣古锦，俨然有开元赐藏经敕书，及会昌间赐免拆殿敕书。有涂金匣，藏经一卷，字体尤婉丽，其后题曰：善女人杨氏为大唐皇帝李三郎书。
    士之穷通出处，盖有命焉，非人所能为也。元中，东坡知贡举，李方叔就试，将锁院，坡缄封一简，令叔党持与方叔。值方叔出，其仆受简，置几上。有顷，章子厚二子曰持、曰援者来，取简窃观，乃《杨雄优于刘向论》一篇。二章惊喜，携之以去。方叔归，求简不得，知为二章所窃，怅惋不敢言。已而果出此题，二章皆模仿坡作，方叔几于阁笔。及拆号，坡意魁必方叔也，乃章援。第十名文意与魁相似，乃章持。坡失色。二十名间一卷颇奇，坡谓同列曰：“此必方叔。”视之，乃葛敏修。时山谷亦与校文，曰：“可贺内翰得人，此乃仆宰泰和时，一学子相从者也。”而方叔竟下第。坡出院，闻其故，大叹恨。作诗送其归，所谓：平生漫说古战场，过眼空迷目五色者是也。其母叹曰：“苏学士知贡举，而汝不成名，复何望哉？”抑郁而卒。余谓坡拳拳于方叔如此，真盛德事。然卒不能增益其命之所无，反使二章得窃之以发身，而子厚小人，将以坡为有私有党，而无以大服其心，岂不重可惜哉！
    淳熙中，王季海为相，奏起汪玉山为大宗伯，知贡举，且以书速其来。玉山将就道，有一布衣之友，平生极相得，屡黜于祀部，心甚念之。乃以书约其胥会于富阴一萧寺，与之对榻。夜分，密语之曰：“某此行，或者典贡举，当特相牢笼，省试程文《易义》冒子中可用三古字以为验。”其人感喜。玉山既知贡举，搜《易》卷中，果有冒子用三古字者，遂径批上置之前列。及拆号，乃非其友人也，窃怪之。数日，友人来见。玉山怒责之曰：“此必足下轻名重利，售之他人，何相负乃如此！”友人指天誓曰：“某以暴疾几死，不能就试，何敢漏泄于他人。”玉山终不释。未几，以古字得者来谒玉山，因问之曰：“老兄头场冒子中用三古字，何也？”其人泯默久之，对曰：“兹事甚怪，先生既问，不敢不以实对。某之来就试也，假宿于富阳某寺中，与寺僧闲步庑下，见室下一棺，尘埃漶漫。僧曰：此一官员女也，殡于此十年矣，杳无骨肉来问，又不敢自葬之，因相与默然。是夕，梦一女子行庑下，谓某曰：官人赴省试，妾有一语相告，此去头场冒子中，可用三古字，必登高科，但幸勿相忘，使妾枯骨早得入土。既觉，甚怪之，遂用其言。果叨前列，近已往寺中葬其女矣。玉山惊叹。（《鹤林玉露》）
    临安中瓦在御街上，士大夫必游之地，天下术士皆聚焉。凡挟术者，易得厚获。而近来数十年间，向之行术者，多不验；惟后进者，术皆奇中。有老于谈命者，下问后进：“汝今之术，即我向之术。何汝验，我若何不验？”后进者云：“向年士大夫之命，占得禄贵生旺，皆是贵人。今日士大夫之命，多带刑杀冲击，方是贵人。汝不见今日为监司、郡守、阃帅者，日以杀人为事邪。”老师叹服。
    《狒狒赞》曰：狒狒怪萌，被发操竹，获人则笑唇掩其目，终亦号跳，反为我戮，物类相感。志曰：狒狒出西南蛮，宋建武中，安昌县进雌雄二头。帝曰：吾闻狒狒能负千斤，既力若此，何能致之？对曰：狒狒见人辄笑，笑则下唇掩其额，故可以钉之。发可为朱缨，血可染衣，似猕猴，人面而红。作人言鸟声，善知人生死。饮其血，使人见鬼，帝命工图之。元稹诗：狒狒穿筒格，猩猩置屐驯。狒，房沸切。
    凡人溺死者，及服金屑未死者，以鸭血灌之，可活。耳暴聋者，用全蝎去毒为末，酒调滴耳中，闻水声即聋愈。枸杞子榨油点灯，观书能益目力。金疮、刀斧伤，用独壳大栗斫为干末，傅之立止。或仓卒，用生嚼傅，亦验。喉痹，并乳鹅、虾蟆衣、凤毛草擂细，入盐霜梅肉煮酒各少许，和再研，细布绞汁，鹅毛刷患处，随手吐痰，即消。痈疽、恶疮初肿起，当归、黄蘖、羌活共为细末，生鹭鸶膝擂汁，调傅疮之四围，自然收毒聚作小头，即破。切不可并疮头傅之，恐毒气四攻，不可收。
    新昌徐氏妇病产。有名医陆某，在二百里外舆致之。及门，妇已死，但胸膈间犹微热。陆入，诊之良久，曰：“此血闷也，得红花数十斤，则可活。”主人亟购如数，陆乃为大锅煮之，候汤沸，遂以三木桶盛汤于中，取窗格藉妇人寝其上，汤气微复进之。有顷，妇人指动。半日，遂苏。
    四明延庆寺一僧，自顶至踵，平分寒热，医无识者。有一道人曰：“此生偏肠毒也。”药之，一夕而愈。
    骨鲠用犬涎，谷芒用鹅涎，无弗愈者，皆以意推也。
    孝宗尝患痢，众医不效，德寿甚忧之。过宫，偶见一小药肆，遣中使询之曰：“汝能治痢否？”对曰：“专科”。遂宣之，至，请问得病之由，语以食湖蟹多，故致此疾。遂令诊脉，曰：“此冷痢也，其法用新采藕节细研，以热酒调服，如其法杵细酒调数服即愈。”德寿大喜，就以杵药金杵臼赐之，至今呼为“金杵臼严防御家”。可谓不世之遇。
    病眼生赤瘴者，取田螺一枚，去掩，以黄连末糁之，置于露中。哓取则肉，化为水，以之滴目，赤瘴自消。
    治嗽方甚多。余得一方甚简，但用香橼去核，薄切作细片，以时酒同入砂瓶内，煮令熟烂，自昏至五更为度。同密拌匀，当睡中唤起，用匙挑服，甚效。又越州某学录云：少时苦嗽，百药不疗，或教用向南柔桑条一束，每条十折，内锅中，大约用水五碗煎至一碗，于盛暑中遇渴饮之，服一月而愈。
    象山县村民有患水肿者，以为鬼祸，讯之卜者。卜者授之方，用田螺、大蒜、车前草和研为膏，作大饼，覆脐上，水从便出，数日遂愈。
