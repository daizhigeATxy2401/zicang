冷斋夜话    宋 释惠洪
　　
　　
　　    卷一
　　
　　江神嗜黄鲁直书韦诗
　　
　　王荣老尝官于观州，欲渡观江，七日风作，不得济。父老曰：「公箧中必蓄宝物，此江神极灵，当献之得济。」荣老顾无所有，惟玉尘尾，即以献之，风如故。又以端砚献之，风愈作。又以宣包虎帐献之，皆不验。夜卧念曰：「有鲁直草书扇头，题韦应物诗曰：『独怜幽草涧边生，上有黄鹂深树鸣。春潮带雨晚来急，野渡无人舟自横。』」即取视，傥恍之际，曰：「我犹不识，鬼宁识之乎？」持以献之，香火未收，天水相照，如两镜展对，南风徐来，帆一饷而济。予谓：观江神必元佑迁客之鬼；不然，何嗜之深也？
　　    
　　
　　秦少游作坡笔语题壁
　　    
　　东坡初未识秦少游，少游知其将复过维扬，作坡笔语题壁于一山中寺。东坡果不能辨，大惊。及见孙莘老，出少游诗词数百篇，读之，乃叹曰：「向书壁者岂此郎也？」
　　    
　　
　　罗汉第五尊失队
　　    
　　予往临川景德寺，与谢无逸辈升阁，得禅月所画十八应真像甚奇，而失第五轴。予口占嘲之曰：「十八声闻解埵根，少丛林汉乱山门。不知何处逻斋去，不见云堂第五尊。」明日有女子来拜，叙曰：「儿南营兵妻也，寡而食素，夜梦一僧来，言曰：『我本景德僧，因行失队，烦相引归寺，可乎？』既觉，而邻家要饭，入其门，壁间有画僧，形状了然，梦所见也。」时朱世英守临州，异之，使迎还，为阁藏之。予方少年时，罗汉且畏予嘲，及其老也，如梵吉者亦见悔，可怪也。
　　    
　　
　　东坡梦铭红靴
　　    
　　东坡倅钱塘日，梦神宗召入禁，宫女环侍，一红衣女捧红靴一双，命轼铭之。觉而忘，其中一联云：「寒女之丝，铢积寸累。步武所及，云蒸雷起。」既毕，进御。上极叹其敏，诏使宫女送出。睇视裙带间有六言诗一首曰：「百叠依依水绉，六铢縰縰云轻。植立含风殿广，微闻环佩摇声。」
　　    
　　
　　诗本出处
　　    
　　东坡作《海棠》诗曰：「只恐夜深花睡去，更烧银烛照红妆。」事见《太真外传》，曰：「上皇登沈香亭，诏太真妃子。妃于时卯醉未醒，命力士从侍儿扶掖而至。妃子醉颜残妆，鬓乱钗横，不能再拜。上皇笑曰：『是岂妃子醉，真海棠睡未足耳。』作《尼童》诗曰：「应将白练作仙衣，不许红膏汙天质。」事见则天长寿二年诏书，曰：「应天下尼，当用细白练为衣。」作《橄榄》诗曰：「待得微甘回齿颊，已输崖蜜十分甜。」崖蜜事见《鬼谷子》，曰：「照夜青，萤也；百花醴，蜜也；崖蜜，樱桃也。」作《赠举子》诗曰：「平生万事足，所欠惟一死。」事见梁僧史，曰：「世祖宴东府，王公毕集，诏跋陀罗至。跋陀罗皤然清癯，世祖望见，谓谢庄曰：『摩诃衍有机辨，当戏之。』跋陀趋外陛，世祖曰：『摩诃衍不负远来，惟有一死在。』即应声曰：『贫道客食陛下三十载，恩德厚矣，无所欠，所欠者惟一死耳。』」李太白诗曰：「昔作芙蓉花，今为断肠草，以色事他人，能得几时好？」陶弘景仙方注曰：「断肠草，不可食，其花美好，名芙蓉。」
　　    
　　
　　宋神宗诏禁中不得牧豭豘因悟太祖远略
　　    
　　陈莹中为予言：神宗皇帝一日行后苑，见牧豭豘者，问何所用。牧者对曰：「自祖宗以来，长令畜之，自稚养以至大，则杀之，又养稚者。前朝不敢易，亦不知果安用？」神宗沉思久之，诏付所司，禁中不得复畜。数月，卫士忽获妖人，急欲血浇之，禁中卒不能致。神宗方悟太祖远略亦及此。
　　    
　　
　　东坡南迁朝云随侍作诗以佳之诗
　　    
　　东坡南迁，侍儿王朝云者请从行。东坡佳之，作诗，有序曰：「世谓乐天有鬻骆放杨枝词，佳其至老病不忍去也。然梦得诗云：『春尽絮飞留不得，随风好去落谁家？』乐天亦云：『病与乐天相共住，春同樊素一时归。』则是樊素竟去也。予家有数妾，四五年相继辞去，独朝云随予南迁。因读乐天诗，戏作此赠之云：不学杨枝别乐天，且同通德伴伶玄。伯仁络秀不同老，天女维摩总解禅。经卷药炉新活计，舞裙歌板旧因缘。丹成随我三山去，不作巫阳云雨仙。」盖绍圣元年十一月也。三年七月五日，朝云卒，葬于栖禅寺松林中，直大圣塔。又和诗曰：「苗而不秀岂其天，不使童乌与我玄。驻景恨无千岁药，赠行唯有小乘禅。伤心一念偿前债，弹指三生断后缘。归卧竹根无远近，夜灯懃礼塔中仙。」又作《梅花》词曰「玉骨那愁瘴雾」者，其寓意为朝云作也。秦少游曰：「唐诗闺怨词曰：『绣阁开金锁，银台点夜灯。长征君自惯，独卧妾何曾。』此正语病之着者，而选诗自谓精之，果精乎？」参廖子曰：「林下人好言诗，才见诵贯休、齐己诗，便不必问。」
　　    
　　
　　东坡书壁
　　    
　　前辈访人不遇，皆不书壁。东坡作行记，不肯书牌，恶其特地，止书壁耳。候人未至，则扫墨竹。
　　    
　　
　　古人贵识其真
　　    
　　东坡每曰：古人所贵者，贵其真。陶渊明耻为五斗米屈于乡里小儿，弃官去。归久之，复游城郭，偶有羡于华轩。汉高帝临大事，铸印销印，甚于儿戏。然其正真明白，照映千古，想见其为人。问士大夫萧何何以知韩信，竟未有答之者。
　　    
　　
　　东坡得陶渊明之遗意
　　    
　　东坡尝曰：渊明诗初看若散缓，熟看有奇句。如「日暮巾柴车，路暗光已夕。归人望烟火，稚子候檐隙。」又曰：「采菊东篱下，悠然见南山。」又曰：「霭霭远人村，依依墟里烟。犬吠深巷中，鸡鸣桑树颠。」大率才高意远，则所寓得其妙，造语精到之至，遂能如此。似大匠运斤，不见斧凿之痕。不知者疲精力，至死不知悟，而俗人亦谓之佳。如曰：「一千里色中秋月，十万军声半夜潮。」又曰：「蝴蝶梦中家万里，子规枝上月三更。」又曰：「深秋帘幕千家雨，落日楼台一笛风。」皆如寒乞相，一览便尽。初如秀整，熟视无神气，以其字露也。东坡作对则不然，如曰「山中老宿依然在，桉上《楞严》已不看」之类，更无龃龉之态。细味对甚的而字不露，此其得渊明遗意耳。
　　    
　　
　　凤翔壁上诗
　　    
　　东坡曰：予少官凤翔，行山邸，见壁间有诗曰：「人间无漏仙，兀兀三杯醉。世上没眼禅，昏昏一觉睡。虽然没交涉，其奈略相似。相似尚如此，何况真箇是。」故其海上作《浊醪有妙理赋》曰：「常因既醉之适，方识此心之正。」然此老言人心之正，如孟子言人性善，何以异哉！
　　    
　　
　　庐橘
　　    
　　东坡诗曰：「客来茶罢浑无有，庐橘微黄尚带酸。」张嘉甫曰：「庐橘何种果类？」答曰：「枇杷是矣。」又曰：「何以验之？」答曰：「事见相如赋。」嘉甫曰：「庐橘夏热，黄甘橙榛，枇杷橪柿，亭奈厚朴。庐橘果枇杷，则赋不应四句重用。应劭注曰：『《伊尹书》曰：「箕山之东，青鸟之所，有庐橘，常夏热。」』不据依之何也？」东坡笑曰：「意不欲耳。」
　　    
　　
　　东坡论文与可诗
　　    
　　东坡尝对欧公诵文与可诗曰：「美人却扇坐，羞落庭下花。」欧公笑曰：「与可无此句，与可拾得耳。」世徒知与可扫墨竹，不知其高才兼诸家之妙，诗尤精绝。戏作《鹭鸶诗》曰：「颈细银鈎浅曲，脚高绿玉深翘。岸上水禽无数，有谁似汝风标。」
　　    
　　
　　的对
　　    
　　东坡曰：世间之物，未有无对者，皆自然生成之象。虽文字之语亦然，但学者不思耳。如因事，当时为之语曰：「刘蕡下第，我辈登科。」则其前有「雍齿且侯，吾属何患」。太宗曰：「我见魏徵常媚妩。」则德宗乃曰：「人言卢杞是奸邪。」
　　    
　　
　　东坡留题姜唐佐扇杨道士息轩姜秀郎几间
　　    
　　东坡在儋耳，有姜唐佐者从乞诗。唐佐，朱崖人，亦书生。东坡借其手中扇，大书其上曰：「沧海何曾断地脉，朱崖从此破天荒。」又书司命宫杨道士息轩曰：「无事此静坐，一日是两日。若活七十年，便是百四十。黄金不可成，白发日夜出。开眼三十秋，速于驹过隙。是故东坡老，贵汝一念息。时来登此轩，望见过海席。家山归未得，题诗寄屋壁。」有黎女插茉莉花，嚼槟榔，戏书姜秀郎几间曰：「暗麝着人簪茉莉，红潮登颊醉槟榔。」其放浪如此。
　　    
　　
　　换骨夺胎法
　　    
　　山谷云：「诗意无穷，而人之才有限。以有限之才，追无穷之意，虽渊明、少陵不得工也。然不易其意而造其语，谓之换骨法；规模其意形容之，谓之夺胎法。」如郑谷《十日菊》曰：「自缘今日人心别，未必秋香一夜衰。」此意甚佳，而病在气不长。西汉文章雄深雅健者，其气长故也。曾子固曰：「诗当使人一览语尽而意有余，乃古人用心处。」所以荆公作《菊诗》则曰：「千花百卉雕零后，始见闲人把一支。」东坡则曰：「万事到头终是梦，休，休，休，明日黄花蝶也愁。」又如李翰林诗曰：「鸟飞不尽暮天碧。」又曰：「青天尽处没孤鸿。」然其病如前所论。山谷作《登达观台》诗曰：「瘦藤拄到风烟上，乞与游人眼界开。不知眼界阔多少，白鸟去尽青天回。」凡此之类，皆换骨法也。顾况诗曰：「一别二十年，人堪几回别。」其诗简缓而立意精确。舒王作《与故人诗》曰：「一日君家把酒杯，六年波浪与尘埃。不知乌石江头路，到老相逢得几回。」乐天诗曰：「临风杪秋树，对酒长年身。醉貌如霜叶，虽红不是春。」东坡《南中作》诗曰：「儿童悮喜朱颜在，一笑那知是醉红。」凡此之类，皆夺胎法也。学者不可不知。
　　    
　　
　　诗用方言
　　    
　　诗人多用方言，南人谓象牙为白暗，犀为黑暗，故老杜诗曰：「黑暗通蛮货。」又谓睡美为黑甜，谓饮酒为软饱，故东坡诗曰：「三杯软饱罢，一枕黑甜余。」
　　    
　　
　　老妪解诗
　　    
　　白乐天每作诗，令一老妪解之，问曰：「解否？」妪曰解，则录之；不降，则易之。故唐末之诗近于鄙俚也。
　　    
　　
　　采石渡鬼
　　    
　　欧阳文忠公庆历末，宿采石。舟人甫鼾，潮至月黑，公方就寝，微闻呼声曰：「去未？」舟尾有答者曰：「有参政船宿此，不可擅去，斋料幸为携至。」公惊，私念曰：舟尾逼甫，且无从人，必是鬼。通夕不寐。五鼓，岸上猎猎驰骤声，舟尾者呼曰：「斋料幸见还。」有且行且答者曰：「道场不清净，无所得而皈领，略多嗟恨之词。」公异之。后游金山，与长老瑞新语，新曰：「某夜还有水陆，有施主携室至，忽乳一子，俄觉腥风灭烛，大众恐。使人问其时，乃公宿采石之夜。」其后蔡州求退之锐者，亦其前知然耶？时公自参知政事除蔡州。黄鲁直熙宁初宿石塘寺，寺有鬼灵异，若独足公之类，然独足寺僧敬信之。一夕梦曰：「分宁黄刑部至。」僧曰：「侍郎乎？尚书乎？」曰：「侍郎也。」鲁直南迁已六十，亲故忧其祸大，又南方瘴雾，非菜肚老人所宜。鲁直笑曰：「宜州者，所以宜人也。且石塘鬼非村落间无智愚鬼，侍郎之言，岂欺我哉！」鲁直竟殁于宜州。较采石之鬼，何愚智相去三十里。岂鲁直痴绝，故欺之耶？
　　    
　　
　　李后主亡国偈
　　    
　　宋太祖将问罪江南，李后主用谋臣计，欲拒王师。法眼禅师观牡丹于大内，因作偈讽之曰：「拥毳对芳丛，由来趣不同。发从今日白，花是去年红。艳曳随朝露，馨香逐晚风。何须待零落，然后始知空。」后主不省，王师旋渡江。
　　    
　　
　　
　　    
　　卷二
　　    
　　韩欧范苏嗜诗
　　    
　　韩魏公罢政判北京，作《园中行》诗：「风定晓枝蝴蝶舞，雨匀春圃桔槹闲。」又尝以谓意趣所至，多见于嗜好。欧阳文忠喜士为天下第一，尝好诵孔北海「坐上客常满，樽中酒不空」。范文正公清严，而喜论兵，常好诵韦苏州诗「兵卫森画戟，燕寝凝清香」。东坡友爱子由，而味着清境，每诵「何时风雨夜，复此对床眠」。山谷寄傲士林，而意趣不忘江湖，其作诗曰：「九陌黄尘乌帽底，五湖春水白鸥前。」又曰：「九衢尘土乌靴底，想见沧州白鸟双。」又曰：「梦作白鸥去，江湖水贴天。」又作《演雅》诗曰：「江南野水碧于天，中有白鸥闲似我。」
　　    
　　
　　陈无己挽诗
　　    
　　予问山谷：「今之诗人，谁为冠？」曰：「无出陈师道无己。」问：「其佳句如何？」曰：「吾见其作温公挽词一联，便知其才不可敌。曰：『政虽随日化，身已要人扶。』」
　　    
　　
　　洪驹父评诗之误
　　    
　　洪驹父曰：「柳子厚诗曰：『{上欸下乃}霭一声山水绿。』{上欸下乃}音奥，而世俗乃分{上欸下乃}为二字，误矣。如老杜诗曰：『雨脚泥滑滑。』世俗易为『两脚泥滑滑。』王元之诗曰：『春残叶密花枝少，睡起茶亲酒盏疏。』世以为『睡起茶多酒盏疏』。多此类。」
　　    
　　
　　留食戏语大笑喷饭
　　    
　　予与李德修、游公义过一新贵人，贵人留食。予三人者皆以左手举箸，贵人曰：「公等皆左转也。」予遂应声曰：「我辈自应须左转，知君岂是背匙人。」一座大笑，喷饭满案。
　　    
　　
　　欧阳夷陵黄牛庙东坡钱塘西湖诗
　　    
　　欧阳公《黄牛庙》诗曰：「石马系祠门。」东坡《钱塘》诗曰：「我识南屏金鲗鱼。」二句皆似童稚语，然皆记一时之事。欧阳尝梦至一神祠，祠前有石马缺左耳，及谪夷陵，过黄牛庙，所见如梦。西湖南屏山兴教寺，池有鲗十余尾，皆金色，道人斋余，争倚槛投饼饵为戏，东坡习西湖久，故寓于诗词耳。
　　    
　　
　　古乐府前辈多用其句
　　    
　　予尝馆州南客邸，见所谓常卖者，破箧中有诗编写本，字多漫灭，皆晋简文帝时名公卿，而诗语工甚。有古意乐府曰「绣幕围香风，耳节朱丝桐。不知理何事，浅立经营中。护惜如穷袴，隄防托守宫。今日牛羊上丘垄，当时近前面发红」云云。前辈多全用其句，老杜曰：「意象惨澹经营中。」李长吉曰：「罗帏绣幕围香风。」山谷曰：「今日牛羊上丘垄，当时近前左右瞋。」予见鲁直，未得此书。穷袴，汉时语也，今裆袴是也。
　　    
　　
　　雷轰荐福碑
　　    
　　范文正公镇鄱阳，有书生献诗甚工，文公礼之。书生自言：「天下之至寒饿者，无在某右。」时盛习欧阳率更字，荐福寺碑墨本直千钱。文正为具纸墨，打千本，使售于京师。纸墨已具，一夕，雷击碎其碑。故时人为之语曰：「有客打碑来荐福，无人骑鹤上扬州。」东坡作《穷措大诗》曰：「一夕雷轰荐福碑。」
　　    
　　
　　立春王禹玉口占
　　    
　　欧公、王禹玉俱在翰苑，立春日当进诗贴子。会温成皇后薨，阁虚不进，有旨亦令进。欧公经营中，禹玉口占促写曰：「昔闻海上有三山，烟锁楼台日月闲。花似玉容长不老，只应春色胜人间。」欧公喜其敏速。禹玉，欧公门生也，而同局，近世盛事。其诗略曰：「当年叨入武成宫，曾看挥毫气吐虹。梦寐闲思十年事，笑谈今此一樽同。喜君新赐黄金带，顾我今为白发翁」云云。
　　    
　　
　　稚子
　　    
　　老杜诗曰：「竹根稚子无人见，沙上凫雏并母眠。」世不解「稚子无人见」何等语。唐人《食笋》诗曰：「稚子脱锦绷，骈头玉香滑。」则稚子为笋明矣。赞宁《杂志》曰：「竹根有鼠，大如猫，其色类竹，名竹豚，亦名稚子。」予问韩子苍，子苍曰：「笋名稚子，老杜之意也，不用《食笋》诗亦可。」
　　    
　　
　　老杜刘禹锡白居易诗
　　    
　　老杜《北征》诗曰：「唯昔艰难初，事与前世别。不闻夏商衰，中自诛褒妲。」意者明皇览夏、商之败，畏天悔过，赐妃子死也。而刘禹锡《马嵬》诗曰：「官军诛佞幸，天子舍夭姬。群吏伏门屏，贵人牵帝衣。」白乐天《长恨》词曰：「六军不发争奈何，宛转蛾眉马前死。」乃是官军迫使杀妃子，歌咏禄山叛逆耳。孰谓刘、白能诗哉！其去老杜何啻九牛毛耶。《北征》诗识君臣之大体，忠义之气与秋色争高，可贵也。
　　    
　　
　　馆中夜谈韩退之诗
　　    
　　沈存中、吕惠卿吉甫、王存正仲、李常公泽，治平中同在馆中夜谈诗。存中曰：「退之诗，押韵之文耳，虽健美富赡，然终不近诗。」吉甫曰：「诗正当如是，吾谓诗人亦未有如退之者。」正仲是存中，公泽是吉甫，于是四人者交相攻，久不决。公泽正色谓正仲曰：「君子群而不党，公独党存中。」正仲怒曰：「我所见如此，偶因存中便谓之党，则君非党吉甫乎？」一坐大笑。予尝熟味退之诗，真出自然，其用事深密，高出老杜之上。如《符读书城南》诗「少长聚嬉戏，不殊同队鱼」，又「脑脂盖眼卧壮士，大招挂壁何由弯」，皆自然也。襄阳魏泰曰：「韩退之诗曰：『剥苔吊班林，角黍饵沈冢。』竹非墨点之斑也，楚竹初生，藓封之，土人斫之，浸水中，洗去藓，故藓痕成紫晕耳。」
　　    
　　
　　昭州崇宁寺观音竹永州澹山岩驯狐
　　    
　　邹志完南迁，自号道乡居士。在昭州江上为居，屋近崇宁寺，因阅《华严经》于观音像前。有修竹三根生像之后，志完揭茅出之，不可，乃垂枝覆像，有如世画宝陀山岩竹，今犹在。昭人扃锁之，以为过客游观。北还，过永州澹山岩，岩有驯狐，凡贵客至则鸣。志完将至，而狐辄鸣。寺僧出迎，志完怪之，僧以狐鸣为对。志完作诗曰：「我入幽岩亦偶然，初无消息与人传。驯狐戏学仙伽客，一夜飞鸣报老禅。」
　　    
　　
　　僧赋蒸豚诗
　　    
　　王中令既平蜀，捕逐余寇，与部队相远，饥甚，入一村寺中。主僧醉甚，箕踞。公怒，欲斩之，僧应对不惧，公奇而赦之，问求蔬食。僧曰：「有肉无蔬。」公益奇之。餽之以蒸猪头，食之甚美，公喜，问：「僧止能饮酒食肉耶，为有他技也？」僧自言能为诗，公令赋食蒸豚，操笔立成，曰：「嘴长毛短浅含臕，久向山中食药苗。蒸处已将蕉叶裹，熟时兼用杏浆浇。红鲜雅称金盘饤，软熟真堪玉筯挑。若把羶根来比并，羶根只合吃藤条。」公大喜，与紫衣师号。东坡元佑初见公之玄孙讷，夜话及此，为记之。
　　    
　　
　　王平父梦至灵芝宫
　　    
　　王平甫熙宁癸丑岁，直宿崇文馆，梦有人要之至海上。见海中央宫殿甚盛，其中作乐，笙箫鼓吹之伎甚众，题其宫曰「灵芝宫」。平甫欲与俱往，有人在宫侧，隔水谓曰：「时未至，且令去，他日当迎之。」至此恍然梦觉，时禁中已钟鸣。平甫颇自负不凡，为诗记之曰：「万顷波涛木叶飞，笙歌宫殿号灵芝。挥毫不似人间世，长乐钟来梦觉时。」
　　    
　　
　　安世高请福?亭庙秦少游宿此梦天女求赞
　　    
　　安世高者，安息国王之嫡子也，为沙门。汉桓帝建和初至长安，灵帝末关中大乱，谓人曰：「我有道伴在江南，当往省之。」人曰：「游宦乎？沙门乎？」曰：「以嗔故为神，然吾亦往广州偿债耳。」世高舟次庐山?亭湖庙下，庙甚灵，能分风送往来之舟。世高舟人捧牲请福，神辄降曰：「舟有沙门，乃不俱来耶？」世高闻之，为至庙下。神复语曰：「我果以多嗔致此业，今家此湖，千里皆所辖，以虽嗔而好施，故多宝玩。以缣千匹、黄白物付君，为建佛寺为冥福。」今洪州大安寺是也。秦少游南迁，宿庙下，登岸纵望久之，归卧舟中，闻风声，侧枕视，微波月影纵横，追绎昔尝宿云老惜竹轩，见西湖月夜如此，遂梦美人，自言维摩诘散花天女也，以维摩诘像来求赞。少游极爱其画，默念曰：「非道子不能作此。」天女以诗戏少游曰：「不知水宿分风浦，何似秋眠惜竹轩。闻道诗词妙天下，庐山对眼可无言。」少游梦中题其像曰：「竺仪华，梦瘴面囚首，口虽不言，十分似九。应笑舌覆大千作师子吼，不如博取妙喜如陶家手。」予过雷州天宁，与戒禅师夜话，问少游字画。戒出此传为示，少游笔迹也。
　　    
　　
　　
　　    
　　卷三
　　    
　　诸葛亮刘伶陶潜李令伯文如肺腑中流出
　　    
　　李格非善论文章，尝曰：「诸葛孔明《出师表》、刘伶《酒德颂》、陶渊明《归去来词》、李令伯《乞养亲表》，皆沛然从肺腑中流出，殊不见有斧凿痕。是数君子，在后汉之末、两晋之间，初未尝以文章名世，而其意超迈如此。吾是以知文章以气为主，气以诚为主。」故老杜谓之诗史者，其大过人在诚实耳。诚实着见，学者多不晓。如玉川子《醉归》诗曰：「昨夜村饮归，健倒三四五。摩挲青莓苔，莫嗔惊着汝。」王荆公用其意作扇子诗曰：「玉斧修成宝月团，月边仍有女乘鸾。青冥风露非人世，鬓乱钗横特地寒。」
　　    
　　
　　池塘生春草
　　    
　　昼公云：「『池塘生春草，园柳变鸣禽』之句，谓有神助，其妙意不可以言传。」而古今文士多从而称之，谓之确论。独李元膺曰：「予反覆观此句，未有过人处，不知昼公何从见其妙？」盖古今佳句在此一联之上者尚多。古之人意有所至，则见于情，诗句盖其寓也。谢公平生喜见惠连，梦中得之，盖当论其情意，不当泥其句也。如谢东山喜见羊昙，羊叔子喜见邹湛，王述喜见坦之，皆其情意所至，不可名状，特无诗句耳。
　　    
　　
　　诗说烟波缥缈处
　　    
　　予自并州还故里，馆延福寺。寺前有小溪，风物类斜川，予儿童时戏剧处也。尝春深独行溪上，作小诗曰：「小溪倚春涨，攘我钓月湾。新晴为不平，约束晚来还。银梭时拨刺，破碎波中山。整钓背落日，一叶软红间。」又尝暮寒归见白鸟，作诗曰：「剩水残山惨澹间，白鸥无事钓舟闲。个中着我添图画，便似华亭落照湾。」鲁直谓予曰：「观君诗说烟波缥缈处，如陆忠州论国政，字字坦夷。前身非篙师、沙户种类耶？」有诗，其略曰：「吾年六十子方半，槁项顶螺忘岁年。脱却衲衣着簑笠，来佐涪翁刺钓船。」予尝对渊材诵之，渊材曰：「此退之赠澄观『我欲收敛加冠巾』换骨句也。」
　　    
　　
　　山谷集句贵拙速不贵巧迟
　　    
　　集句诗，山谷谓之百家衣体，其法贵拙速，而不贵巧迟。如前辈曰：「晴湖胜镜碧，衰柳似金黄」，又曰：「事治闲景象，摩捋白髭须」，又曰：「古瓦磨为砚，闲砧坐当床」，人以为巧。然皆疲费精力，积日月而后成，不足贵也。
　　    
　　
　　东坡美谪仙句语作赞
　　    
　　「晓披云梦泽，笠钓青茫茫。」又曰：「暮骑紫云去，海气侵肌凉。」东坡曰：「此语非李太白不能道也。」尝作赞曰：「天人几何同一沤，谪仙非谪乃其游。挥斥八极隘九州，化为两鸟鸣相酬，一鸣一止三千秋。开元有道为少留，縻之不可矧肯求。东望太白横峨岷，眼高四海空无人。大儿汾阳中令君，小儿天台坐忘身。生平不识高将军，手涴吾足乃敢嗔，作诗一笑君应闻。」
　　    
　　
　　韦苏州寄全椒道人诗
　　    
　　东坡曰：「罗浮有野人，山中隐者或见之，相传葛稚川之隶也。有邓道士者，尝见其足迹。」予偶读韦苏州诗《寄全椒道士》云：「今朝郡斋冷，忽念山中客。涧底束荆薪，归煮白云石。遥持一樽酒，远慰风雨夕。落叶满空山，何处寻行迹。」迹其风度，则全椒道士岂亦邓君之流乎？因以酒问，依苏州韵作诗寄之曰：「一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，飞空本无迹。」
　　    
　　
　　棋隐语
　　    
　　舒王在钟山，有道士来谒，因与棋，辄作数语曰：「彼亦不敢先，此亦不敢先。惟其不敢先，是以无所争。惟其无所争，故能入于不死不生。」舒王笑曰：「此特棋隐语也。」
　　    
　　
　　李元膺丧妻长短句
　　    
　　许彦周曰：李元膺作南京教官，丧妻，作长短句曰：「去年相逢深院宇，海棠下，曾歌金镂。歌罢花如雨。翠罗衫上，点点红无数。今岁重寻携手处，空物是人非春莫。回首青门路。乱红飞絮，相逐东风去。」李元膺寻亦卒。
　　    
　　
　　秦国大长公主挽诗
　　    
　　秦国大长公主薨，神考赐挽词三首曰：「海阔三山路，香轮定不归。帐深空翡翠，佩冷失珠玑。明月留歌扇，残霞散舞衣。都门送车返，宿草自春菲。」又曰：「晓发西城道，灵车望更遥。春风空鲁馆，明月断秦萧。尘入罗衣暗，香随玉篆销。芳魂飞北渚，那复可为招。」又曰：「庆自天源发，恩从国爱申。歌钟虽在馆，桃李不成春。水折空还沁，楼高已隔秦。区区会稽市，无复献珠人。」元丰初，臣魏泰载之于诗话中，虽穆王《黄竹》、汉高《大风》之词，皆莫可拟其仿佛。噫！岂特前代帝王，盖古今词人之工者，无此作也。
　　    
　　
　　荆公钟山东坡余杭诗
　　    
　　山谷云：「天下清景，初不择贤愚而与之遇，然吾特疑端为我辈设。荆公在钟山定林，与客夜对，偶作诗曰：『残生伤性老耽书，年少东来复起予。各据槁梧同不寐，偶然闻雨落阶除。』东坡宿余杭山寺，赠僧曰：『暮鼓朝钟自击撞，闭门欹枕对残红。白灰旋拨通红火，卧听萧萧雪打窗。』」人以为山谷之言为确论。
　　    
　　
　　少游鲁直被谪作诗
　　    
　　少游谪雷，凄怆，有诗曰：「南土四时都热，愁人日夜俱长。安得此身如石，一时忘了家乡。」鲁直谪宜，殊坦夷，作诗曰：「老色日上面，懽情日去心。今既不如昔，后当不如今。」「轻纱一幅巾，短簟六尺床，无客日自静，有风终夕凉。」少游情钟，故其诗酸楚；鲁直学道休歇，故其诗闲暇。至于东坡，《南中》诗曰：「平生万事足，所欠惟一死。」则英特迈往之气，不受梦幻折困，可畏而仰哉！
　　    
　　
　　活人手段
　　    
　　司马温公童稚时，与群儿戏于庭。庭有大瓮，一儿登之，偶堕瓮水中。群儿皆弃去，公则以石击瓮，水因穴而迸，儿得不死。盖其活人手段已见于龆龀中，至今京洛间多为小儿击瓮图。
　　    
　　
　　诗未易识
　　    
　　唐诗有「竹迳通幽处，禅房花木深」之句，欧阳文忠公爱之，每以语客曰：「古人工为发端，心虽晓之，才莫逮。欲仿此为一联，终莫之能。」以文忠公之才而谓不能，诗盖未易识也。
　　    
　　
　　诗一字未易工
　　    
　　老杜诗云：「身轻一鸟过。」文忠公、梅圣俞初得一本而失「过」字，诸公续之曰「一鸟疾」、「一鸟落」、「一鸟去」，及得善本，乃「过」字。乃知一字之工，才力有短长也。
　　    
　　
　　
　　    
　　卷四
　　    
　　诗话妄易句法字
　　    
　　司马温公《诗话》曰：「魏野诗：『烧叶炉中无宿火，读书窗下有残灯。』而俗人易『叶』为『药』，不止不佳，亦和下句无气味。」鲁直曰：「老杜诗云：『黄独无苗山雪盛。』『黄独』者，芋魁小者耳，江南名曰土卵，两川多食之。而俗人易曰『黄精』，子美流离，亦未有道人剑客食黄精也。如渊明曰：『采菊东篱下，悠然见南山。』其浑成风味，句法如生成。而俗人易曰『望南山』，一字之差，遂失古人情状，学者不可不知也。」
　　    
　　
　　五言四句得于天趣
　　    
　　吾弟超然善论诗，其为人纯至有风味。尝曰：「陈叔宝绝无肺肠，然诗语有警绝者，如曰：『午醉醒来晚，无人梦自惊。夕阳如有意，偏傍小窗明。』王维摩诘《山中》诗曰：『溪清白石出，天寒红叶稀。山路元无雨，空翠湿人衣。』舒王百家衣体曰：『相爱不忍发，惨澹暮潮平。欲别更携手，月明洲渚生。』此皆得于天趣。」予问之曰：「句法固佳，然何以识其天趣？」超然曰：「能知萧何所以识韩信，则天趣可言。」予竟不能诘，叹曰：「溟滓然弟之哉！」
　　    
　　
　　梦中作诗
　　    
　　崇宁元年元日，粥罢昏睡，梦中忽作一诗，既觉辄能记之，曰：「无赖东风试怒号，共乘一叶傲惊涛。不知两岸人皆愕，但觉中流笑语高。」三月七日，偶与莹中渡湘江。是日大风，当断渡，而莹中必欲宿道林，小舟掀舞白浪中，两岸聚观胆落，而莹中笑声愈高。予细绎梦中诗以语莹中，莹中云：「此段公案，三十年后大行丛林也。」
　　    
　　
　　西昆体
　　    
　　诗到李义山，谓之文章一厄。以其用事僻涩，时称西昆体。然荆公晚年亦或喜之，而字字有根蒂。如作雪诗曰：「借问火城将策探，何如云屋听窗知。」又曰：「未爱京师传谷口，但知乡里胜壶头。」其用事琢句，前辈无相犯者。昔李师中作送唐介谪官诗曰「去国一身轻似叶，高名千古重于山。并游英俊颜何厚，已死奸谀骨尚寒」云云。已而，闻介赴月首上官，乃大悔，以书索其诗。唐公笑曰：「吾正不用此无对属落韵诗。」遂以还之。李大惊，久之乃悟「一身」「千古」非挟对，与荆公措意异矣。
　　    
　　
　　诗比美女美丈夫
　　    
　　前辈作花诗，多用美女比其状。如曰：「若教解语应倾国，任是无情也动人。」陈俗哉！山谷作《酴醿诗》曰：「露湿何郎试汤饼，日烘荀令炷炉香。」乃用美丈夫比之，特若出类。而吾叔渊材作海棠诗又不然，曰：「雨过温泉浴妃子，露浓汤饼试何郎。」意尤工也。
　　    
　　
　　道潜作诗追法渊明乃十四字师号
　　    
　　道潜作诗，追法渊明，其语逼真处：「数声柔橹苍茫外，何处江村人夜归。」又曰：「隔林仿佛闻机杼，知有人家住翠微。」时从东坡在黄州，京师士大夫以书抵坡曰：「闻公与诗僧相从，真东山胜游也。」坡以书示潜，诵前句，笑曰：「此吾师十四字师号耳。」
　　    
　　
　　米元章瀑布诗
　　    
　　米芾元章豪放，戏噱有味，士大夫多能言其作止。有书名，尝大字书曰：「君有《瀑布》诗，古今赛不得。最好是『一条界破青山色』。」人固以怪之，其后题云：「苏子瞻曰：『此是白乐天奴子诗。』」见者莫不大笑。
　　    
　　
　　诗句含蓄
　　    
　　诗有句含蓄者，如老杜曰：「勋业频看镜，行藏独倚楼。」郑云叟曰「相看临远水，独自上狐舟」是也。有意含蓄者，如《宫词》曰：「银烛秋光冷画屏，轻罗小扇扑流萤。天街夜色凉如水，卧看牵牛织女星。」又《嘲人》诗曰「怪来妆阁闭，朝下不相迎。总向春园里，花间笑语声」是也。有句意俱含蓄者，如《九日》诗曰：「明年此会知谁健，醉把茱萸子细看。」《宫怨》诗曰「玉容不及寒鸦色，犹带朝阳日影来」是也。
　　    
　　
　　满城风雨近重阳
　　    
　　黄州潘大临工诗，多佳句，然甚贫，东坡、山谷尤喜之。临川谢无逸以书问：「有新作否？」潘答书曰：「秋来景物，件件是佳句，恨为俗氛所蔽翳。昨日清卧，闻搅林风雨声，欣然起，题其壁曰：『满城风雨近重阳。』忽催租人至，遂败意。止此一句奉寄。」闻者笑其迂阔。
　　    
　　
　　天棘梦青丝
　　    
　　王仲正言：「老杜诗：『江莲摇白羽，天棘梦青丝。』天棘非烟非雨，自是一种物，曾见于一小说，今忘之。」高秀实曰：「天棘，天门冬也，一名颠棘，非天棘也。」王元之诗曰：「水芝卧玉腕，天棘舞金丝。」则天棘盖柳也。
　　    
　　
　　琥珀
　　    
　　韦应物作《琥珀》诗曰：「曾为老茯苓，元是寒松液。蚊蜹落其中，千年犹可觌。」旧说松液入地千年所化，今烧之尚作松气。尝见琥珀中有物如蜂，然此物自外国来，地有茯苓处皆无琥珀，不知韦公何以知之。
　　    
　　
　　诗误字
　　    
　　老杜诗曰：「白鸥没浩荡，万里谁能驯。」今误作「波浩荡」，非唯无气味，亦分外闲置「波」字。舒王曰：「道人北山来，问松我东冈。举手指屋脊，云今如许长。」今误作「问松栽东冈」，与「波浩荡」当并按也。
　　    
　　
　　王荆公东坡诗之妙
　　    
　　对句法，诗人穷尽其变，不过以事、以意、以出处具备谓之妙。如荆公曰：「平昔离愁宽带眼，迄今归思满琴心。」又曰：「欲寄岁寒无善画，赖传悲壮有能琴。」乃不若东坡微意特奇，如曰：「见说骑鲸游汗漫，亦曾扪虱话辛酸。」又曰：「蚕市风光思故国，马行灯火记当年。」又曰：「龙骧万斛不敢过，渔舟一叶纵掀舞。」以「鲸」为「虱」对，以「龙骧」为「渔舟」对，小大气焰之不等，其意若玩世。谓之秀杰之气终不可没者，此类是也。
　　    
　　
　　诗忌
　　    
　　众人之诗，例无精彩，其气夺也。夫气之夺人，百种禁忌，诗亦如之。曰富贵中不得言贫贱事，少壮中不得言衰老事，康强中不得言疾病死亡事，脱或犯之，谓之诗谶，谓之无气，是大不然。诗者，妙观逸想之所寓也，岂可限以绳墨哉！如王维作画雪中芭蕉，诗眼见之，知其神情寄寓于物；俗论则讥以为不知寒暑。荆公方大拜，贺客盈门，忽点墨书其壁曰：「霜筠雪竹钟山寺，投老皈欤寄此生。」坡在儋耳作诗曰：「平生万事足，所欠惟一死。」岂可与世俗论哉！予尝与客论至此，而客不然吾论。予作诗自志其略曰：「东坡醉墨浩琳琅，千首空余万丈光。雪里芭蕉失寒暑，眼中骐骥略玄黄。」
　　    
　　
　　诗言其用不言其名
　　    
　　用事琢句，妙在言其用，不言其名耳。此法唯荆公、东坡、山谷三老知之。荆公曰：「含风鸭绿鳞鳞起，弄日鹅黄袅袅垂。」此言水柳之用，而不言水柳之名也。东坡《别子由》诗：「犹胜相逢不相识，形容变尽语音存。」此用事而不言其名也。山谷曰：「管城子无食肉相，孔方兄有绝交书。」又曰：「语言少味无阿堵，冰雪相看有此君。」又曰：「眼看人情如格五，心知世事等朝三。」「格五」，今之蹙融是也。《后汉》注云：「常置人于险处耳。」然句中「眼」者，世尤不能解。「语言」者，盖其德之候也，故曰：「有德者必有言。」王荆公欲革历世因循之弊，以新政化，作雪诗，其略曰：「势合便疑包地尽，功成终欲放春回。农家不验丰年瑞，只欲青天万里开。」
　　    
　　
　　贾岛诗
　　    
　　贾岛诗有影略句，韩退之喜之。其《渡桑乾》诗曰：「客舍并州三十霜，皈心日夜忆咸阳。如今更渡桑乾水，却望并州是故乡。」又《赴长江道中》诗曰：「策杖驰山驿，逢人问梓州。长江那可到，行客替生愁。」
　　    
　　
　　诗用方言
　　    
　　句法欲老健有英气，当间用方俗言为妙。如奇男子行人群中，自然有颖脱不可干之韵。老杜《八仙诗》，序李太白曰「天子呼来不上船」，「船」，方俗言也，所谓襟纽是也。「家家养乌鬼，顿顿食黄鱼」，川峡路人家多供事乌蛮鬼，以临江故顿顿食黄鱼耳。俗人不解，便作养畜字读，遂使沈存中自差乌鬼为鸬鷀也。「夜阑更秉烛，相对疑梦寐」，更互秉烛照之，恐尚是梦也。作「更」字读，则失其意甚矣。山谷每笑之，如所谓「一霎社公雨，数番花信风」之类是也。江左风流，久已零落，士大夫人品不高，故奇韵灭绝。东晋韵人胜士最多，皆无出谢安石之右，烟飞空翠之间，乃携娉婷登临之。与夫雪夜访山阴故人，兴尽而返；下马据胡床，作三弄而去者异矣。
　　    
　　
　　舒王女能诗
　　    
　　舒王女，吴安持之妻蓬莱县君，工诗多佳句。有诗寄舒王曰：「西风不入小窗纱，秋气应怜我忆家。极目江山千里恨，依前和泪看黄花。」舒王以《楞严经》新释付之，又和诗曰：「青灯一点映窗纱，好读《楞严》莫忆家。能了诸缘如幻梦，其间惟有妙莲花。」
　　    
　　
　　    
　　卷五
　　    
　　赌梅诗输罚松声诗
　　    
　　王文公居钟山，尝与薛处士棋，赌梅诗，输一首，曰：「华发寻香始见梅，一枝临路雪培堆。凤城南阶它年忆，杳杳难随驿使来。」又尝与俞秀老至报宁，公方假寐，秀老私跨公驴，入法云谒宝觉禅师，公知之。有顷，秀老至，公佯睡，睡起，遣秀老下阶曰：「为僧子乃敢盗跨吾驴。」秀老叩头，愿有以自赎其罪，寺僧亦为解劝。公徐曰：「罚松声诗一首。」秀老立就，其词极佳，山中之人忘之，予为补之曰：「万壑摇苍烟，百滩渡流水。下有跨驴人，萧萧吹醉耳。」
　　    
　　
　　东坡藏记点定一两字
　　    
　　舒王在钟山，有客自黄州来。公曰：「东坡近日有何妙语？」客曰：「东坡宿于临臯亭，醉梦而起，作《成都圣像藏记》千有余言，点定才一两字。有写本，适留船中。」公遣人取而至。时月出于东南，林影在地，公展读于风檐，喜见眉须，曰：「子瞻，人中龙也，然有一字未稳。」客曰：「愿闻之。」公曰：「『日胜日负』，不若曰『如人善博，日胜日贫』耳。」东坡闻之，拊手大笑，亦以公为知言。
　　    
　　
　　荆公梅诗
　　    
　　荆公尝访一高士，不遇，题其壁曰：「墙角数枝梅，凌寒特地开。遥知不是雪，为有暗香来。」
　　    
　　
　　诗置动静意
　　    
　　荆公曰：「前辈诗云『风定花犹落』，静中见动意。『鸟鸣山更幽』，动中见静意。」山谷曰：「此老论诗，不失解经旨趣，亦何怪耶。」唐诗有曰「海日生残夜，江春入暮年」者，置早意于残晚中。有曰「惊蝉移别柳，斗雀堕闲庭」者，置静意于喧动中。东坡作《眉子研》诗，其略曰：「君不见长安画手开十眉，横云却月争新奇。游人指点小颦处，中有渔阳胡马嘶。」用此微意也。
　　    
　　
　　舒王山谷赋诗
　　    
　　舒王宿金山寺赋诗，一夕而成长句，妙绝。如曰：「天多剩得月，月落闻津鼓。」又曰「乃知像教力，但渡无所苦」之类，如生成。山谷在星渚，赋道士快轩诗，点笔立成，其略曰：「吟诗作赋北窗里，万言不及一杯水，愿得青天化为一张纸。」想见其高韵，气摩云霄，独立万象之表，笔端三昧，游戏自在。
　　    
　　
　　王荆公诗用事
　　    
　　舒王晚年诗曰：「红梨无叶庇华身，黄菊分香委路尘。岁晚苍官才自保，日高青女尚横陈。」又曰：「木落冈峦因自献，水归洲渚得横陈。」山谷谓予曰：「自献横陈事，见相如赋，荆公不应完用耳。」予曰：「《首楞严经》亦曰：『于横陈时，味同嚼蜡。』」
　　    
　　
　　荆公东坡警句
　　    
　　唐诗有曰：「长因送客处，忆得别家时。」又曰：「旧国别多日，故人无少年。」而荆公用其意，作古今不经人道语。荆公诗曰：「木末北山烟冉冉，草根南涧水泠泠。缲成白云桑重绿，割尽黄云稻正青。」东坡曰：「桑畴雨过罗纨腻，麦陇风来饼饵香。」如《华严经》举因知果，譬如莲花，方其吐华，而果具蘂中。
　　    
　　
　　荆公东坡句中眼
　　    
　　
　　造语之工，至于荆公、东坡、山谷，尽古今之变。荆公曰：「江月转空为白昼，岭云分暝与黄昏。」又曰：「一水护田将绿绕，两山排闼送青来。」东坡《海棠》诗曰：「祇恐夜深花睡去，高烧银烛照红妆。」又曰：「我携此石归，袖中有东海。」山谷曰：「此皆谓之句中眼，学者不知此妙语，韵终不胜。」
　　    
　　舒王编四家诗
　　    
　　舒王以李太白、杜少陵、韩退之、欧阳永叔诗，编为《四家诗集》，而以欧公居太白之上，世莫晓其意。舒王尝曰：「太白词语迅快，无疏脱处；然其识汙下，诗词十句九句言妇人酒耳。欧公，今代诗人未有出其右者，但恨其不修《三国志》而修《五代史》耳。」如欧公诗曰「行人仰头飞鸟惊」之句，亦有佳趣，第人不解耳。
　　    
　　
　　范文正公蚊诗
　　    
　　范仲淹少时，求为秦州西溪监盐，其志欲吞西夏，知用兵利病耳。而廨舍多蚊蚋，文正戏题其壁曰：「饱去樱桃重，饥来柳絮轻。但知离此去，不要问前程。」虽戏笑之语，亦恺悌浑厚之气逼人，况其大者乎。
　　    
　　
　　柳诗有奇趣
　　    
　　柳子厚诗曰：「渔翁夜傍西岩宿，晓汲清湘然楚竹。烟消日出不见人，{上欸下乃}音奥蔼一声山水绿。回看天际下中流，岩上无心云相逐。」东坡云：「诗以奇趣为宗，反常合道为趣，熟味此诗，有奇趣。然其尾两句虽不必亦可。」{上欸下乃}蔼，三老相呼声也。
　　    
　　
　　东坡属对
　　    
　　予游儋耳，及见黎氏为予言，东坡无日不相从乞园蔬。出其临别北渡时诗：「我本儋耳民，寄生西蜀州。忽然跨海去，譬如事远游。平生生死梦，三者无劣优。知君不再见，欲去且少留。」其末云：「新酝佳甚，求一具，临行写此诗，以折菜钱。」又登望海亭，柱间有擘窠大字曰：「贪看白鸟横秋浦，不觉青林没暮潮。」又谒姜唐佐，唐佐不在，见其母。母迎笑，食予槟榔。予问母：「识苏公否？」母曰：「识之，然无奈其好吟诗。公尝杖而至，指西木橙，自坐其上。问曰：『秀才何往哉？』言入村落未还。有包灯心纸，公以手拭开，书满纸，祝曰：『秀才归，当示之。』今尚在。」予索读之，醉墨欹倾，曰：「张睢阳生犹骂贼，嚼齿空龈；颜平原死不忘君，握拳透爪。」
　　    
　　
　　林和靖送遵式诗
　　    
　　王冀公镇金陵，以书致钱塘讲师遵式，遵式以病辞。及愈，将谒公，乃过孤山和靖先生林逋，逋以诗送之曰：「虎牙熊轼隐铃斋，棠树阴阴长碧苔。丞相望崇宾谒少，清谈应喜道人来。」
　　    
　　
　　丁晋和苏文公诗两联
　　    
　　韩子苍曰：「丁晋公海外诗曰：『草解忘忧忧底事，花能含笑笑何人。』世以为工。及读东坡诗曰：『花非识面尝含笑，鸟不知名时自呼。』便觉才力相去如天渊。」
　　    
　　
　　上元诗
　　    
　　予尝自并州还江南，过都下，上元，逢符宝郎蔡子，因约相见相国寺。未至，有道人求诗，且曰：「觉范尝有寒岩寺诗怀京师，曰：『上元独宿寒岩寺，卧看青灯映薄纱。夜久雪猿啼岳顶，梦回山月上梅花。十分春瘦缘何事，一掬归心未到家。却忆少年行乐处，软风香雾喷东华。』今当为作京师上元怀山中也。」予戏为之曰：「北游烂熳看并山，重到皇州及上元。灯火楼台思往事，管弦音律试新翻。期人未至情如海，穿市皈来月满轩。却忆寒岩曾独宿，雪窗残夜一声猿。」
　　    
　　
　　东坡滑稽又言无有无对
　　    
　　有村校书，年已七十，方买妾馔客。东坡杖藜相过，村校喜，延坐其东，起为寿，且乞诗。东坡问：「所买妾年几何？」曰：「三十。」乃戏为诗，其略曰：「侍者方当而立岁，先生已是古稀年。」此老滑稽于文章如此。又曰：「世间事无有无对，第人思之不至也。如曰：『我见魏徵尝妩媚。』则对曰：『人言卢杞是奸邪。』」又曰：「无物不可比类，如蜡花似石榴花，纸花似罂粟花，通草花似梨花，罗绢花似海棠花。」
　　    
　　   
　　卷六
　　    
　　舒王嗜佛曾子固讽之
　　    
　　舒王嗜佛书，曾子固欲讽之，未有以发之也。居一日，会于南昌，少顷，潘延之亦至，延之喜谈禅，王问其所得，子固熟视之。已而又论人物，曰：「某人可抨。」子固曰：「介甫老而逃佛，亦可一抨。」舒王曰：「子固失言也，善学者读其书，唯理之求。有合吾心者，则樵牧之言犹不废。言而无理，周、孔所不敢从。」子固笑曰：「前言弟戏之耳。」
　　    
　　
　　陈莹中罪洪不当称甘露灭
　　    
　　陈了翁罪予不当称甘露灭，近不逊，曰：「得甘露灭觉道成者，如来识也。子凡夫，与仆辈俯仰，其去佛地如天渊也，奈何冒其美名而有之耶？」予应之曰：「使我不得称甘露灭者，如言蜜不得称甜，金不得称色黄。世尊以大方便晓诸众生，令知根本，而妙意不可以言尽，故言甘露灭。灭者，寂灭；甘露，不死之药，所谓寂灭之体而不死者也。人人具足，而独仆不得称，何也？公今闲放，且不肯以甘露灭名我。脱为宰相，宁能饰予美官乎？」莹中愕然，思所以为折难予，不可得，乃笑而已。
　　    
　　
　　大觉禅师乞还山
　　    
　　大觉琏禅师，学外工诗，舒王少与游。尝以其诗示欧公，欧公曰：「此道人作肝脏馒头也。」王不悟其戏，问其意，欧公曰：「是中无一点菜气。」琏蒙仁庙赏识，留住东京净因禅院甚久，尝作偈进呈，乞还山林，曰：「千簇云山万壑流，闲身归老此峰头。慇懃愿祝如天寿，一炷清香满石楼。」又曰：「尧仁况是如天阔，乞与孤云自在飞。」
　　    
　　
　　靓禅师为流所溺诗
　　    
　　靓禅师，有道老宿也，初主筠之三峰。尝赴供民家，渡溪溪涨，靓重迟，为溪流所陷。童子掖之至岸，坐沙石间，垂头如雨中鹤。童子意必怒，且遭诟逐，不敢仰视。靓忽指溪作诗曰：「春天一夜雨滂沱，添得溪流意气多。刚把山僧推倒却，不知到海后如何。」靓后住汝州香山，无疾而化。
　　    
　　
　　靓禅师劝化人
　　    
　　三峰靓禅师，初住宝云。邑有巨商，尚气不受僧化，曰：「施由我耳，岂容人劝。」靓宣言：「唯吾独能化之。」其人闻靓至，果不出。靓题其壁而去，曰：「去年巢穴画梁边，春暖双双绕槛前。莫讶主人帘不卷，恐衔泥土污花砖。」其人喜不怒，特自伤追还，厚施之。靓笑谓人曰：「吾果能化之。」
　　    
　　
　　诵智觉禅师诗
　　    
　　智觉禅师，住雪窦之中岩，尝作诗曰：「孤猿叫落中岩月，野客吟残半夜灯。此境此时谁得意，白云深处坐禅僧。」诗语未工，而其气韵无一点尘埃。予尝客新吴车轮峰之下，晓起临高阁，窥残月，闻猿声，诵此句大笑，栖鸟惊飞。又尝自朱崖还琼山，渡藤桥，千万峰之间，闻其声类车轮峰下时，而一笑不可得也，但觉此诗字字是愁耳。老杜诗曰：「感时花溅泪，恨别鸟惊心。」良然，真佳句也。亲证其事，然后知其工也。
　　    
　　
　　永庵嗣法南禅
　　    
　　邓峰永庵主，南禅师子也，未尝开法。南公所至，辄随之。鲁直闻其风而悦之，恨不及识。有自庆者，事永甚久，即以庆主黄龙。宜州为作疏，语特奇峻，丛林于庆改观。又见之，与语多解体，又嗣法南公。宜州过永旧庵，题其壁曰：「夺得胡儿马便休，休嗟李广不封侯。当时射杀南山虎，子细看来是石头。」
　　    
　　
　　东坡和僧惠诠诗
　　    
　　东吴僧惠诠，佯狂垢汙，而诗句绝清婉。尝书湖上一山寺壁曰：「落日寒蝉鸣，独归林下寺。柴扉夜未掩，片月随行屦。唯闻犬吠声，又入青萝去。」东坡一见，为和于后曰：「惟闻烟外钟，不见烟中寺。幽人夜未寝，草露湿芒屦。惟应山头月，夜夜照来去。」诠竟以诗知名。
　　    
　　
　　比物以意而不指言某物谓之象外句
　　    
　　唐僧多佳句，其琢句法比物以意，而不指言某物，谓之象外句。如无可上人诗曰：「听雨寒更尽，开门落叶深。」是以落叶比雨声也。又曰：「微暘下乔木，远烧入秋山。」是以微暘比远烧也。
　　    
　　
　　僧清顺赋诗多佳句
　　    
　　西湖僧清顺，颐然清苦，多佳句。尝赋十竹诗云：「城中寸土如寸金，高人种竹只十箇。春风慎勿长儿孙，穿我阶前绿苔破。」又有林下诗曰：「久服林下游，颇识林下趣。纵渠绿阴繁，不碍清风渡。闲来石上眠，落叶不知数。一鸟忽飞来，啼破幽寂处。」荆公游湖上，爱之，为称扬其名。坡晚年亦与之游，亦多唱酬。
　　    
　　
　　东坡称道潜之诗
　　    
　　东吴僧道潜，有标致。尝自姑苏归湖上，经临平，作诗云：「风蒲猎猎弄轻柔，欲立蜻蜓不自由。五月临平山下路，藕花无数满汀洲。」东坡赴官钱塘，过而见之，大称赏。已而相寻于西湖，一见如旧。及坡移守东徐，潜往访之，馆于逍遥堂，士大夫争欲识面。东坡馔客罢，与俱来，而红妆拥随之。东坡遣一妓前乞诗，潜援笔而成曰：「寄语巫山窈窕娘，好将魂梦恼襄王。禅心已作沾泥絮，不逐春风上下狂。」一座大惊，自是名闻海内。然性褊尚气，憎凡子如仇。尝作诗云：「去岁春风上苑行，烂窥红紫厌平生。如今眼底无姚魏，浪蘂浮花懒问名。」士论以此少之。
　　    
　　
　　僧景淳诗多深意
　　    
　　桂林僧景淳，工为五言诗。诗规模清寒，其渊源出于岛、可，时有佳句。元丰之初，南国山林人多传诵。居豫章乾明寺，终日闭门，不置侍者，一室淡然。闻邻寺斋钟即造焉，坐海众食堂前，饭罢径去。诸刹皆敬爱之，见其至，则为设鉢。其或阴雨，则诸刹为送食，住二十年如一日。有四时不出，谓大风雨极寒热时。景福老顺为予言，淳诗意苦而深，世不可遽解，如曰：「夜色中旬后，虚堂坐几更。隔溪猿不叫，当槛月初生。」又曰：「后夜客来稀，幽斋独掩扉。月中无旁立，草际一萤飞。」有深意。予时方十六七，心不然之，然闻清修自守，是道人活计，喜之耳。
　　    
　　
　　钟山赋诗
　　    
　　余居钟山最久，超然山水间，梦亦成趣。尝乘佳月登上方，深入定林，疲卧松下石上。四更，自宝公塔路还合妙斋，月昃虚幌，净几桯然，童仆憨寝甫鼾。凭前槛无所见，时有流萤穿户牖，风露浩然，松声满院。作诗曰：「雨过东南月清亮，意行深入碧萝层。露眠不管牛羊践，我是钟山无事僧。」又曰：「未饶拄杖挑山衲，差胜袈裟裹草鞋。吹面谷风冲过虎，归来松雨撼空斋。」
　　    
　　
　　僧可遵好题诗
　　    
　　福州僧可遵，好作诗。暴所长以盖人，丛林貌礼也，而心不然。尝题诗汤泉壁间，东坡游庐山，偶见，为和之。遵曰：「禅庭谁立石龙头，龙口汤泉沸不休。直待众生尘垢尽，我方清冷混常流。」东坡曰：「石龙有口口无根，龙口汤泉自吐吞。若信众生本无垢，此泉何处觅寒温。」遵自是愈自矜伐。客金陵，佛印元公自京师还，过焉。遵作诗赠之曰：「上国归来路几千，浑身犹带御炉烟。凤凰山下敲蓬户，惊起山翁白昼眠。」元戏答曰：「打睡禅和万万千，梦中趋利走如烟。劝君抖擞修禅定，老境如蚕已再眠。」元诗虽少缊藉，然一时快之。
　　    
　　
　　
　　    
　　卷七
　　    
　　苏轼衬朝道衣
　　    
　　哲宗问右珰陈衍：「苏轼衬朝章者何衣？」衍对曰：「是道衣。」哲宗笑之。及谪英州，云居佛印遣书追至南昌，东坡不复答书，引纸大书曰：「戒和尚又错脱也。」后七年，复官，归自海南，监玉局观，作偈戏答僧曰：「恶业相缠四十年，常行八棒十三禅。却着衲衣归玉局，自疑身是五通仙。」
　　    
　　
　　东坡庐山偈
　　    
　　东坡游庐山，至东林，作偈曰：「溪声便是广长舌，山色岂非清净身。夜来八万四千偈，它日如何举似人。」
　　    
　　
　　庐山老人于般若中了无剩语
　　    
　　「横看成岭侧成峰，远近看山了不同。不识庐山真面目，祇缘身在此山中。」鲁直曰：「此老人于般若横说竖说，了无剩语。非其笔端有口，安能吐此不传之妙哉！」
　　    
　　
　　华亭舡子和尚偈
　　    
　　华亭舡子和尚偈曰：「千尺丝纶直下垂，一波才动万波随。夜静水寒鱼不食，满船空载月明归。」丛林盛传，想见其为人。宜州倚曲音成长短句曰：「一波才动万波随。簑笠一鈎丝，金鳞正在深处，千尺也须垂。吞又吐，信还疑，上鈎迟。水寒江静，满目青山，载月明归。」
　　    
　　
　　东坡和陶渊明诗
　　    
　　东坡在惠州，尽和渊明诗。鲁直在黔南闻之，作偈曰：「子瞻谪海南，时宰欲杀之。饱吃惠州饭，细和渊明诗。渊明千载人，子瞻百世士。出处固不同，风味亦相似。」寻又迁儋耳，久之，天下盛传子瞻己仙去矣。后七年北归，时章丞相方贬雷州。东坡至南昌，太守叶公祖洽问曰：「世传端明已归道山，今尚耳游戏人间耶？」东坡曰：「途中见章子厚，乃回反耳。」
　　    
　　
　　东坡作偈戏慈云长老又与刘器之同参玉版禅
　　    
　　东坡自海南至虔上，以水涸不可舟，逗留月余，时过慈云寺浴。长老明鉴，魁梧如所画慈恩，然丛林不以道学与之。东坡作偈戏之曰：「居士无尘堪洗沐，老师有句借宣扬。窗间但见蝇钻纸，门外时闻佛放光。遍界难藏真薄相，一丝不挂且逢场。却须重说圆通偈，千眼熏笼是法王。」又尝要刘器之同参玉版和尚，器之每倦山行，闻见玉版，忻然从之。至廉泉寺，烧笋而食，器之觉笋味胜，问：「此笋何名？」东坡曰：「即玉版也。此老师善说法，要能令人得禅悦之味。」于是器之乃悟其戏，为大笑。东坡亦作偈曰：「丛林真百丈，嗣法有横枝。不怕石头路，来参玉版师。聊凭柏树子，与问箨龙儿。瓦砾犹能说，此君那不知。」
　　    
　　
　　东坡留戒公长老住石塔
　　    
　　东坡镇维扬，幕下皆奇豪。一日，石塔长老遣侍者投牒求解院，东坡问：「长老欲何往？」对曰：「归西湖旧庐。」即令出，别候旨挥。东坡于是将僚佐，同至石塔，令击鼓，大众聚观。袖中出疏，使晁无咎读之，其词曰：「大士何曾出世，谁作金毛之声？众生各自开堂，何关石塔之事？去无作相，住亦随缘。戒公长老开不二门，施无尽藏。念西湖之久别，亦是偶然。为东坡而少留，无不可者。一时稽首，重听白槌。渡口船回，依旧云山之色。秋来雨过，一新钟鼓之声。谨疏。」予谓戒公甚类杜子美黄四娘耳，东坡妙观逸想，托之以为此文，遂与百世俱传也。
　　    
　　
　　负《华严经》入岭大雪二偈
　　    
　　陈莹中谪合浦时，予在长沙，以书抵予，为负《华严》入岭。有偈曰：「大士游方兴尽回，家山风雨绝纤埃。杖头多少闲田地，挑取《华严》入岭来」。予和之曰：「因法相逢一笑开，俯看人世过飞埃。湖湘岭外休分别，圆寂光中共往来。」又闻岭外大雪，作二偈寄之曰：「传闻岭外雪，压倒千年树。老儿拊手笑，有眼未曾睹。故应润物材，一洗瘴江雾。寄语牧牛人，莫教头角露。」又曰：「遍界不曾藏，处处光皎皎。开眼失却踪，都缘大分晓。园林忽生春，万瓦粲一笑。遥知忍冻人，未悟安心了。」
　　    
　　
　　梦迎五祖戒禅师
　　    
　　苏子由初谪高安时，云庵居洞山，时时相过。有聪禅师者，蜀人，居圣寿寺。一夕，云庵梦同子由、聪出城迓五祖戒禅师，既觉，私怪之，以语子由，语未卒，聪至。子由迎呼曰：「方与洞山老师说梦，子来亦欲同说梦乎？」聪曰：「夜来辄梦见吾三人者，同迎五祖戒和尚。」子由拊手大笑曰：「世间果有同梦者，异哉！」良久，东坡书至，曰：「已次奉新，旦夕可相见。」三人大喜，追笋舆而出城，至二十里建山寺，而东坡至。坐定无可言，则各追绎向所梦以语坡。坡曰：「轼年八九岁时，尝梦其身是僧，往来陕右。又先妣方孕时，梦一僧来托宿，记其颀然而眇一目。」云庵惊曰：「戒，陕右人，而失一目，暮年弃五祖来游高安，终于大愚。」逆数盖五十年，而东坡时年四十九岁矣。后东坡以书抵云庵，其略曰：「戒和尚不识人嫌，强颜复出，真可笑矣。既是法契，可痛加磨砺，使还旧观，不胜幸甚。」自是常衣衲衣。
　　    
　　
　　张文定公前生为僧
　　    
　　张文定公方平为滁州日，游琅邪，周行廊庑，神观清净。至藏院，俯仰久之。忽呼左右梯其梁间，得经一函。开视之，则《楞伽经》四卷，余其半未写。公因点笔续之，笔迹不异。味经首四句曰：「世间离生灭，犹如虚空花。智不得有无，而兴大悲心。」遂大悟流涕，见前世事。盖公生前尝主藏于此，病革，自以写经未终，愿再来成之故也。公立朝正色，自庆历以来，名臣为人主所敬者，莫如公。暮年出此经示东坡居士，居士为重写，题公之事于其后，刻于浮玉山龙游寺。
　　    
　　
　　诜公送官堕马损臂云峰悦师作偈戏之
　　    
　　云峰悦禅师，丛林敬畏为明眼尊宿，与兴化诜公友善。诜城居三十余年，老矣，犹迎送不已。悦尝诫曰：「公乃不袖手山林中去，尚此忍垢乎？」郡僚爱诜多，久不果去。一日，送大官出郊，堕马损臂，呻吟月余，以书哀诉于悦。悦恨其不听言，作偈戏之曰：「大悲菩萨有千手，大丈夫儿谁不有。兴化和尚折一枝，犹有九百九十九。」南华恭长老同嗣大愚，然少丛林，有书来叙法乳。悦作偈戏之曰：「与师萍迹寄江湖，共忆当年在大愚。堪笑堪悲无限事，甜瓜生得苦葫芦。」
　　    
　　
　　唤作拳是触不唤拳是背
　　    
　　宝觉禅师老，庵于龙峰之北。鲁直丁家难，相从甚久，馆于庵之傍两年。宝觉见学者，必举手示之曰：「唤作拳是触，不唤拳是背。」莫有契之者，丛林谓之触背关。张丞相奉使江西日，将造其庐，至兜率，见悦禅师，遂甘称其门人。及见宝觉，乃作偈曰：「久向黄龙山里龙，到来只见住山翁。须知背触拳头外，别有灵犀一点通。」灵源叟时为侍者，乃作赞，其略曰：「闻时富贵，见后贫穷。老年浩歌归去乐，从他人唤住山翁。」鲁直大笑曰：「天觉所言灵犀一点，此藞苴为虚空安耳穴。灵源作赞分雪之，是写一字不着画。」
　　    
　　
　　毛僧之化
　　    
　　吴有异比丘，号毛僧，日游聚落，饮食无所撰。轻薄子多狎玩之，贵势要之不诣。忽谓人曰：「吾其死矣。」乃危坐，说偈曰：「毛僧毛僧，事事不能，死了烧了，却似不曾。」言卒遂化。嗟乎，异哉！其端师子、戒阇梨之徙乎？
　　    
　　
　　谢无逸佳句
　　    
　　谢逸字无逸，临川县人，胜士也，工诗能文。黄鲁直读其诗曰：「晁、张流也，恨未识之耳。」无逸诗曰：「老凤垂头噤不语，枯木槎牙噪春鸟。」又曰：「贪夫蚁旋磨，冷官鱼上竹。」又曰：「山寒石发瘦，水落溪毛凋。」为鲁直所称赏。
　　    
　　
　　洪觉范朱世英二偈
　　    
　　朱世英以八行荐于朝，当入学，意不欲行，不得已诣之，信宿而还。所居溪堂，生涯如庞蕴。予尝过之，小君方炊，稚子宗野汲水，而无逸诵书扫除。顾见予，放帚大笑曰：「聊复尔耳。」予作偈曰：「老妻营炊，稚子汲水。庞公扫除，丹霞适至。弃帚迎门，一笑相视。不必灵照，多说道理。」世英闻之，亦作偈曰：「提篮灵照，扫地谢公。一般是面，做作不同。不假语默，通透玲珑。更若不会，换手捶胸。」
　　    
　　
　　
　　    
　　卷八
　　    
　　刘跛子说二范诗
　　    
　　刘跛子，青州人，拄一拐，每岁必一至洛中看花，馆范家园，春尽即还京师。为人谈噱有味，范家子弟多狎戏之。有大范者见之，即与之二十四金，曰：「跛子吃半角。」小范者见，只予十金，曰：「跛子吃椀羹。」于是以诗谢伯仲曰：「大范见时二十四，小范见时吃椀羹。人生四海皆兄弟，酒肉林中过一生。」
　　    
　　
　　陈莹中赠跛子长短句
　　    
　　初，张丞相召自荆湖。跛子与客饮市桥，客闻车骑过其都，起观之，跛子挽其衣，使且饮，作诗曰：「迁客湖湘召赴京，车归迎迓一何荣。争如与子市桥饮，且免人间宠辱惊。」陈莹中甚爱之，作长短句赠之，其略曰「槁木形骸，浮云身世，一年两到京华。又还乘兴，闲看洛阳花。说甚姚黄魏紫，春归后，终委泥沙。忘言处，花开花谢，都不似我生涯」云云。予政和改元见于兴国寺，以诗戏之曰：「相逢一拐大梁间，妙语时时见一班。我欲从公蓬岛去，烂银堆里见青山。」予姻家许中复大夫宜人，赵参政槩之孙女，云：「我十许岁时，见刘跛子来觅酒吃，笑语终日而去。」计其寿百四十五年许。尝馆于京师新门张婆店三十年，日坐相国寺东廊，邸中人无有识之者。
　　    
　　
　　刘野夫长短句
　　    
　　刘野夫留南京，久未入都，渊材以书督之。野夫答书曰：「跛子一生别无道路，展手教化，三饥两饱，目视云汉，聊以自诳。元神新来，被刘法师、徐神翁形迹得不成模样。深欲上京相觑，又恐撞着丈人泥陀佛，蓦地被乾拳湿踢，着甚来由。」其不羁如此。尝自作长短句曰：「跛子年来，形容何似，俨然一部髭须。世上许大，拐上有工夫。选南州北县，逢着处，酒满葫芦。醺醺醉，不知来日，何处度朝晡。洛阳花看了，归来帝里，一事全无。又还与瓠羹不托，依旧再作门徒。蓦地思量，下水轻船上，芦席横铺。呵呵笑，睢阳门外，有个好西湖。」
　　    
　　
　　刘渊材南归布橐中墨竹史稿
　　    
　　渊材游京师贵人之门十余年，贵人皆前席。其家在筠之新昌，其贫至饘粥不给，父以书召其归，曰：「汝到家，吾倒悬解矣。」渊材于是南归，跨一驴，以一黥挟以布橐，橐、黥背斜绊其腋。一邑聚观，亲旧相庆三日，议曰：「布橐中必金珠也。」予雅知其迂阔，疑之，乃问曰：「亲旧闻渊材还，相庆曰：『君官爵虽未入手，必使父母妻儿脱冻馁之厄。』橐中所有，可早出以慰之。」渊材喜见须眉，曰：「吾富可埒国也，汝可拭目以观。」乃开橐，有李廷珪墨一丸，文与可墨竹一枝，欧公《五代史》橐草一巨编，余无所有。
　　    
　　
　　云庵活盲女
　　    
　　云庵住洞山时，尝过檀越家，经大林间，少立，闻哀声杂流水，临涧下窥，有蹲水中者。使两夫下扶，猿臂而上，乃盲女子，年十七八许。问其故，曰：「我母死，父佣于远方，兄贫无食，牵我至此，猛推下我而去。」云庵意恻，不自知涕下，顾其人力曰：「汝无妇，可畜以相活，我给与一世。」力拜诺，即以所乘笋兜舁归山，云庵步随之。盲女后生三子，皆勤院事。云庵虽领众它山，岁时遣人给衣食，如子侄然。云庵高世之行，若此之类甚众。
　　    
　　
　　钱如蜜一滴也甜
　　    
　　仲殊初游吴中，自负一盖，见卖饧者，从乞一钱，饧者与之，即就买饧食之而去。尝客馆古寺中，道俗造之，辄就觅钱，皆相顾羞缩，曰：「初不多办来，奈何？」殊曰：「钱如蜜，一滴也甜。」
　　    
　　
　　道士畜三物
　　    
　　万安军南并海石崖中，有道士，年八九十岁，自言本交趾人，渡海，船坏于此岸，因庵焉。养一鸡，大如倒挂，日置枕中，啼即梦觉。又畜王孙，小于虾蟆，风度清癯，以线系几案间。道士饭，则跳踯登几唇危坐，分残颗而食之。又有龟，状如钱，置合中，时揭其盖，使出戏衣褶间。予谒之，示此三物，从予乞诗。予熟视曰：「公小人国中引道神，吾诗讵能摹写高韵。」
　　    
　　
　　黄鲁直梦与道士游蓬莱
　　    
　　黄鲁直，元佑中昼卧蒲池寺。时新秋雨过，凉甚，梦与一道士褰衣升空而去，望见云涛际天。梦中问道士：「无舟不可济，且公安之？」道士曰：「与公游蓬莱。」即袜而履水，鲁直意欲无行，道士强要之。俄觉大风吹鬓，毛骨为战慄。道士曰：「且敛目。」唯闻足底声如万壑松风，有狗吠，开目不见道士，唯见宫殿张开，千门万户。鲁直徐入，有两玉人导升殿，主者降接之。见仙官执玉尘尾，仙女拥侍之，中有一女，方整琵琶。鲁直极爱其风韵，顾之，忘揖主者，主者色庄，故其诗曰：「试问琵琶可闻否，灵君色庄妓摇手」。顷与予同宿湘江舟中，亲为言之，与今《山谷集》语不同，盖后更易之耳。
　　    
　　
　　周贯吟诗作偈
　　    
　　周贯者，不知何许人，雅自号木雁子。治平、熙宁间，往来西山，时时至高安。与予大父善，日酣饮，畜一大瓢，行沽，夜以为溺器。工作诗，诗成癖。尝宿奉新龙泉观，半夜槌门，道士惊，科发披衣，启关问其故。贯笑曰：「偶得句当奉告。」道士殊不意，业已问之，因使口诵。贯以手指画，吟曰：「弹琴伤指甲，盖席损髭鬓。」是夜贯寒甚，以席自覆故尔。又至袁州，见市井李生者有秀韵，欲携以同归林下。而李嗜酒色，意欲无行，贯指煮药铛作偈示之曰：「顽钝天教合作铛，纵生三脚岂能行。虽然有耳不听法，只爱人间恋火坑。」寻死于西山，方将化，人问其几何岁，贯曰：「八十西山作酒仙，麻鞋轧断布衣穿。相逢甲子君休问，太极光阴不计年。」后有见于京师州桥，附书与袁州李生云：「我明年中秋夕当上谒也。」至时，果造李生。生时以事出，乃以白土大书其门而去，曰：「今年中秋夕，来赴去年约。不见破铁铛，弹指空剥剥。」李生后竟堕马，折一足。
　　    
　　
　　石学士
　　    
　　石曼卿隐于酒，谪仙之流也，然善戏。尝出报慈寺，驭者失控，马惊，曼卿堕马。从吏惊，遽扶掖升鞍，市人聚观，意其必大诟怒。曼卿徐着鞍，谓驭者曰：「赖我石学士也，若瓦学士，则固不破碎乎？」
　　    
　　
　　白土埭
　　    
　　《高僧传》有神仙史宗者，着麻衣，加衲其上，号麻衣道者。喜怒不常，体癣疥，日坐广陵白土埭，讴歌自适，夜不知归宿处。江都令檀祗召至与语，词多无畔岸，索纸赋诗曰：「有欲苦不足，无欲即无忧。未若清虚者，带索披麻裘。浮游一世间，泛若不系舟。要当毕尘累，栖息老山丘。」檀祗异之。陶渊明所说白土埭逢三异比丘，此其一也。有狂道士借海盐令所畜小儿，登小山，山有屋数椽，道人三四辈相劳苦，其言小儿一不解，但得食一塸如熟艾。有问道士者：「谪者何时竟？」答曰：「在徐州江北广陵白土埭上，计其谪，行当竟矣。」问者作书授道士，曰：「为达之。」即系小儿衣带还。海盐令喜，问曰：「衣中有何？」曰：「书疏耳。」又呼问小儿至何处，小儿曰：「前为道士投杖，飘然去，但闻足下波浪声，至山中，山中人寄书与白土埭上。」即引衣带示令，令一不能晓。小儿诣史宗，史宗大惊曰：「汝乃蓬莱山中来耶！」神仙之有无，吾不能知，然观其诗句，脱去畛封，有超然自得之气，非寻常介夫所能作也。
　　    
　　
　　范尧夫揖客对卧
　　    
　　范尧夫谪居永州，闭门，人稀识面。客苦欲见者，或出，则问寒暄而已。僮扫榻具枕，于是揖客，解带对卧，良久，鼻息如雷霆。客自度未可起，亦熟睡，睡觉常及暮而去。
　　    
　　
　　李伯时画马
　　    
　　李伯时善画马，东坡第其笔，当不减韩干。都城黄金易得，而伯时马不可得。师让之曰：「伯时为士大夫，而以画行，已可耻也。又作马，忍为之耶？」伯时恚曰：「作马无乃例能荡人心、堕恶道乎！」师曰：「公业已习此，则日夕以思其情状，求为神骏，系念不忘，一日眼花落地，必入马胎无疑，非恶道而何？」伯时大惊，不觉身去坐榻曰：「今当何以洗其过？」师曰：「但画观音菩萨。」自是画此像妙天下。故一时公卿服师之善巧者也。
　　    
　　
　　房琯娄师德永禅师画图
　　    
　　《东坡集》中有《观宋复古画序》一首曰：「旧说房琯开元中尝宰卢氏，与道士邢和璞过夏口村，入废佛寺，坐古松下。和璞使人凿池，得瓮中所藏娄师德与永禅师画，笑谓琯曰：『颇忆此耶？』因怅然悟前生之为永禅师也。故人柳子玉宝此画，盖唐本，宋复古所临者。」
　　    
　　
　　退静两忘少忘
　　    
　　尹师鲁谪官过大梁，与一老衲语。师鲁曰：「以退静为乐。」衲曰：「孰若退静两忘。」师鲁顿若有所得。及移邓州，时范文正守南阳，师鲁手书与文正别。文正驰至，则师鲁已沐浴，衣冠而坐，少顷而化。文正哭之甚哀，师鲁忽举首曰：「已与公别，安用复来。」文正惊问所以，师鲁笑曰：「死生常理也，希文岂不达此。」又问后事，曰：「此在公耳。」乃揖希文，复逝。俄顷，又举首谓希文曰：「亦无鬼，亦无恐怖。」言讫长往。沈存中曰：「师鲁所养至此，可谓有力。然尚未脱有无之见，何也？得非退静两忘尚存胸中乎。」独无为子杨次公曰：「存中识药矣，然未识药之忌也。」
　　    
　　
　　
　　    
　　卷九
　　    
　　张丞相草书亦自不识其字
　　    
　　张丞相好草书而不工，当时流辈皆讥笑之，丞相自若也。一日得句，索笔疾书，满纸龙蛇飞动，使侄录之。当波险处，侄罔然而止，执所书问曰：「此何字也？」丞相熟视久之，亦自不识，诟其侄曰：「胡不早问，致予忘之。」
　　    
　　
　　当出汝诗示人
　　    
　　沈东阳《野史》曰：「晋桓温少与殷浩友善，殷尝作诗示温，温玩侮之，曰：『汝慎勿犯我，犯我当出汝诗示人。』」
　　    
　　
　　昌州海棠独香为佳郡
　　    
　　李丹大夫客都下，一年无差遣，乃受昌州。议者以去家远，乃改受鄂倅。渊材闻之，吐饭大步往谒李，曰：「今日闻大夫欲受鄂倅，有之乎？」李曰：「然。」渊材怅然曰：「谁为大夫谋？昌，佳郡，奈何弃之。」李惊曰：「供给丰乎？」曰：「非也。」「民讼简乎？」曰：「非也。」曰：「然则何以知其佳？」渊材曰：「天下海棠无香，昌州海棠独香，非佳郡乎？」闻者传以为笑。
　　    
　　
　　鹤生卵
　　    
　　渊材迂阔好怪，尝畜两鹤，客至，指以夸曰：「此仙禽也。凡禽卵生，而此胎生。」语未卒，园丁报曰：「此鹤夜产一卵，大如梨。」渊材面发赤，诃曰：「敢谤鹤也。」卒去，鹤辄两展其胫伏地，渊材讶之，以杖惊使起，忽诞一卵。渊材嗟咨曰：「鹤亦败道，吾乃为刘禹锡《佳话》所误。自今除佛、老子、孔子之语，余皆勘验。」予曰：「渊材自信之力，然读《相鹤经》未熟耳。」又尝曰：「吾平生无所恨，所恨者五事耳。」人问其故。渊材敛目不言，久之曰：「吾论不入时听，恐汝曹轻易之。」问者力请说，乃答曰：「第一恨鲥鱼多骨，第二恨金橘大酸，第三恨莼菜性冷，第四恨海棠无香，第五恨曾子固不能作诗。」闻者大笑，而渊材瞠目曰：「诸子果轻易吾论也。」
　　    
　　
　　课术有验无验
　　    
　　灵源禅师住龙舒太平精舍，有日者能课，使之课，莫不奇中。苏朝奉者至寺使课，无验，非特为苏课无验，凡为达官要人言皆无验。至为市井凡庸、山林之土课，则如目见而言。灵源问其故，答曰：「我无德量，凡见寻常人，则据术而言，无所缘饰。见贵人则畏怖，往往置术之实，而务为谀词。其不验，要不足怪。」
　　    
　　
　　郭注妻未及门而死
　　    
　　韩魏公客郭注者，才而美，然求室则病。行年五十，未有室家。魏公怜之，百计赒恤，为求婚，将遂，其人必死。公以侍儿赐之，未及门而注死。郭注殆可与范公客同科也。魏、范功名富贵如太山黄河，日月所不能老，两客乃尔可笑耶。
　　    
　　
　　痴人说梦梦中说梦
　　    
　　僧伽，龙朔中游江淮间，其迹甚异。有问之曰：「汝何姓？」答曰：「姓何。」又问：「何国人？」答曰：「何国人。」唐李邕作碑，不晓其言，乃书传曰：「大师姓何，何国人。」此正所谓对痴人说梦耳。李邕遂以梦为真，真痴绝也。僧赞宁以其传编入《僧史》，又从而解之曰：「其言姓何，亦犹康会本康居国人，便命为康僧会。详何国在碎叶东北，是碎叶国附庸耳。」此又梦中说梦，可掩卷一笑。
　　    
　　
　　不欺神明
　　    
　　徐铉曰：「江南处士朱贞，每语人曰：『世皆云不欺神明，此非天地百神，但不欺心，即不欺神明也。』」予闻司马温公曰：「我平居无大过人，但未尝有不可对人语者耳。」此不欺神明也。
　　    
　　
　　闻远方不死之术
　　    
　　《孔丛子》有言：昔有人闻远方能不死之术者，裹粮往从之。及至，而其人已死矣，然犹叹恨不得闻其道。予爱其事有中禅者之病。佛法浸远，真伪相半，唯死生祸福之际不容伪耳。今目识其伪，犹惑之，可笑也。
　　    
　　
　　惠远自以宗教为己任
　　    
　　高仲灵作远公影堂记六件事，且罪学者不能深考远行事，以张大其德，着明于世。予曰：「仲灵宁尝自考其事乎？谢灵运欲入社，远拒之，曰：是子思乱，将不令终。卢循反，而远与之执手言笑。谓远知人，则何暗于循；谓不知人，则何独明于灵运。远自以宗教为己任，而授《诗》《礼》于宗、雷辈，与道安谏符坚勿伐洛阳同科。父子于释氏，其可谓纯正而知大体者邪？」
　　    
　　
　　筠溪快山有虎
　　    
　　筠溪快山有虎，尝搏牧牛童子，为两牛所逐，虎既去，牛捍护之，童子竟死。石门老衲文公为予言之，为作诗记之，以讽含齿被发而不义者。然予徒能讽之，其能已之哉！「快山山浅亦有虎，时时妥尾过行路。一竖坐地牧两牯，以捶捶地不复顾。虎搏竖如鹰搦兔，两牛来奔虎弃去。因往荷痒挨老树，牯则喘视同守护。虎竟不能得此竖，竖虽不救牯无负。一村嚣传共鸣鼓，而虎已逃不知处。嗟哉异哉两大武，高义可与贯高伍。今走仁义名好古，临事真情乃愧汝。此事可信文公语，为君落笔敏风雨。」
　　    
　　
　　刘野夫约龚德庄观灯免火灾
　　    
　　龚德庄罢官河朔，居京师新门。刘野夫上元夕以书约德庄曰：「今夜欲与君语，令阁必尽室出观灯，当清净身心相候。」德庄雅敬其为人，危坐，三鼓矣，家人辈未还，野夫亦竟不至。俄火自门而烧，德庄窘，持诰牒犯烈焰而出。顷刻，数百舍为火砾之场。明日，野未来吊，且欣曰：「令阁已不出，是吾忧；幸出，可贺也。」德庄心异野夫，然不欲诘之也。
　　    
　　
　　开井法禁蛇方
　　    
　　渊材好谈兵，晓太乐，通知诸国音语。尝咤曰：「行师顿营，每患乏水，近闻开井法甚妙。」时馆大清观，于是日相其地而掘之，无水。又迁掘数尺观之，四旁遭其掘凿，孔穴棋布。道士月夜登楼望之，颦頞曰：「吾观为败龟壳乎？何四望孔穴之多耶？」渊材不怿。又尝从郭太尉游园，咤曰：「吾比传禁蛇方甚妙，但咒语耳，而蛇听约束，如使稚子。」俄有蛇甚猛，太尉呼曰：「渊材可施其术。」蛇举首来奔，渊材无所施其术，反走汗喘，脱其冠巾，曰：「此太尉宅，神不可禁也。」太尉为一笑。尝献乐书，得协律郎，使予跋其书曰：「子落笔当公，不可以叔侄故溢美也。」予曰：「渊材在布衣，有经纶志。善谈兵，晓太乐，文章盖其余事。独禁蛇、开井，非其所长。」渊材视之，怒曰：「司马子长以郦生所为事事奇，独说高祖封六国为失，故于本传不言者，着人之美为完传也。又于子房传载之者，不欲隐实也。奈何书禁蛇、开井乎？」闻者莫不绝倒。
　　    
　　
　　三十六计走为上计
　　    
　　绍圣初，曾子宣在西府，渊材往谒之。论边事，极言官军不可用，用士为良，子宣喜之。既罢，与余过兴国寺河上，食素分茶甚美。将毕，问奴杨照取钱，奴曰：「忘持钱来，奈何？」渊材色窘，予戏曰：「兵计将安出。」渊材以手捋须良久，目予，趋自后门出，若将便旋然。予追逐，渊材以手拏帽搴衣，走如飞，予与奴杨照追逐二相公庙，渊材乃敢回顾，喘立，面无人色，曰：「编虎头，撩虎须，几不免于虎口哉！」予又戏曰：「在兵法何如？」渊材曰：「三十六计，走为上计。」
　　    
　　
　　
　　    
　　卷十
　　    
　　陈莹中此集食猪肉鲥鱼
　　    
　　陈莹中谪通州，夜读《洛浦录》，乃大有所悟。敛目长息曰：「此句唯觉范可解，然渠在海外，吾无定光佛手，何能招之。」又曰：「吾甥李郁光祖者，觉范所爱，当呼来，授以此句。觉范倘有生还之幸，而吾以去死不远，恐隔生，则托光祖授之，如大阳直掇付远录公耳。」于是光祖自邵武跰足至通，莹中熟视弥月，曰：「非寄附所可，姑置之。」明年，予还自朱崖，馆于高安大愚。莹中自台州载其家来漳浦，过九江，爱庐山，因家焉。督予兼程来，予以三日至湓城。莹中曰：「自此公可禁作诗，无益于事。」予曰：「敬奉教。然予儿时好食肉，母使持斋，予叩头乞先饫飡肉一日，母许之。今亦当准食肉例，先吟两诗，喜吾二人死而复生，如何？」莹中许之，予诗曰：「雁荡天台看得足，尽般儿女寄蓬窗。径来漳水谋二顷，偶爱庐山家九江。名节逼真如醉白，生涯领略似襄庞。向来万事都休理，且听栖钟一夜撞。」「与公灵鹫曾听法，游戏人间知几生。夏口瓮中藏画像，孤山月下认歌声。翳消已觉华无蒂，矿尽方知珠自明。数抹夕阳残雨外，一番飞絮满江城。」莹中喜而谓曰：「此诗如岐下猪肉也，虽美，无多食。」后三年，予客漳水，见莹中侄胜柔自九江来，出诗示予曰：「仁者虽逢思有常，平居慎勿示何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。」予谓胜柔曰：「公痴叔诗如食鲥鱼，唯恐遭骨刺耳。与岐下猪肉，不可同日而语也。」
　　    
　　
　　蠹文不通辨译
　　    
　　景佑中，光梵大师惟净以梵学着闻天下。皇佑中，大觉禅师怀琏以禅宗大振京师。净居传法院，琏居净因院，一时学者依以扬声。景灵宫锯镛解木，木既分，有虫镂纹数十字，如梵书字旁行之状，因进之。上遣都知罗宗译经润文，夏英公竦诣传法院导译，冀得祥异之语以谶国。净焚香导译逾刻，乃曰：「天竺无此字，不通辨译。」右珰恚曰：「诸大师且领上意，若稍成文，译馆恩例不浅。」而英公以此意讽之，净曰：「幸若蠹纹稍可笺辨，诚教门光也。异日彰谬妄，万死何补！」上又尝赐琏以龙脑鉢盂，琏对使者焚之，曰：「吾法以坏色衣，以瓦銕食，此鉢非法。」使者归奏，上佳叹之。
　　    
　　
　　净琏可谓佛弟子
　　    
　　富郑公每语客，此两道人可谓佛弟子也，倘使立朝，必能尽节。以其人品不凡，故随所遇辄尽其才。今则净、琏辈何其少也耶。
　　    
　　
　　道人识欧公必不凡
　　    
　　予游褒禅山，石涯下见一僧，以纸轴枕首，跣足而卧。予坐其傍，久之乃惊觉，起相向，熟视予曰：「方听万壑松声，泠然而梦，梦见欧阳公，羽衣，折角巾，杖藜，逍遥潁水之上。」予问师：「尝识公乎？」曰：「识之。」予私自语曰：「此道人识欧公，必不凡。」乃问曰：「师寄此山久如？」曰：「一年矣。」「道具何在？伴侣为谁？」僧笑曰：「出家欲无累，公所言，衮衮多事人也。」曰：「岂不置鉢耶？」曰：「食时寺有椀。」又曰：「岂不畜经卷耶？」曰：「藏中自备足。」曰：「岂不备笠耶？」曰：「雨即吾不行。」曰：「鞋履亦不用耶？」曰：「昔有之，今弊弃之，跣足行殊快人。」予愕曰：「然则手中纸轴复何用？」曰：「此吾度牒也，亦欲睡枕头耳。」予甚爱其风韵，恨不告我以名字乡里，然识其吴音也，必湖山隐者。南还海岱，逢佛印禅师元公出山，重荷者百夫，拥其舆者十许夫，巷陌聚观，喧吠鸡犬，予自笑曰：「使褒禅山石崖僧见之，则子为无事人也。」
　　    
　　
　　观道人三生为比丘
　　    
　　唐《忠义传》，李澄之子源，自以父死王难，不仕，隐洛阳惠林寺。年八十余，与道人圆观游甚密，老而约自峡路入蜀。源曰：「予久不入繁华之域。」于是许之，观见锦裆女子浣，泣曰：「所以不欲自此来者，以此女也。然业影不可逃，明年某日，君自蜀还，可相临，以一笑为信。吾已三生为比丘，居湘西岳麓寺，有巨石林间，尝习禅其上。」遂不复言，已而观死。明年如期至锦裆家，则儿生始三日，源抱临明檐，儿果一笑。却后十二年，至钱塘孤山，月下闻扣牛角而歌者，曰：「三生石上旧精魂，赏月临风不要论。惭愧情人远相访，此身虽坏性常存。」东坡删削其传，而曰圆泽，而不书岳麓三生石上事。赞宁所录为圆观，东坡何以书为泽，必有据，见叔谠当问之。
　　    
　　
　　羊肉大美性暖
　　    
　　毗陵承天珍禅师，蜀人也，巴音夷面，真率不事事，郡守忘其名，初至，不知其佳士，未尝与语。偶携客来游，珍亦坐于旁，守谓客曰：「鱼稻宜江淮，羊面宜京洛。」客未及对，珍辄对曰：「世味无如羊肉大美，且性极暖，宜人食。」守色变瞋视之，徐曰：「禅师何故知羊肉性暖？」珍应曰：「常卧毡知之，其毛尚尔暖，其肉不言可知矣。如明公治郡政美，则立朝当更佳也。」
　　    
　　
　　赵悦道日延一僧对饭
　　    
　　赵悦道休官归三衢，作高斋而居之，禅诵精严，如老烂头陀。与钟山佛慧禅师为方外友，唱酬妙语，照映丛林。性喜食素，日须延一僧对饭，可以想见其为人矣。
　　    
　　
　　鲁直悟法云语罢作小词
　　    
　　法云秀关西，铁面严冷，能以理折人。鲁直名重天下，诗词一出，人争传之。师尝谓鲁直曰：「诗多作无害，艳歌小词可罢之。」鲁直笑曰：「空中语耳，非杀非偷，终不至坐此堕恶道。」师曰：「若以邪言荡人淫心，使彼逾礼越禁，为罪恶之由，吾恐非止堕恶道而已。」鲁直领之，自是不复作词曲耳。
　　    
　　
　　东坡山谷莹中瑕疵可笑
　　    
　　徐师川曰：「予于东坡、山谷、莹中三君子，但知敬畏者也，然其瑕疵，予能笑之。如东坡议论谏诤，真所谓杀身成仁者，其视死生如旦夜尔，安能为哉！而欲学长生不死。山谷赴官姑熟，既至，未视事，闻当罢，不去，竟俯就之，七日符至乃去。问其故，曰：『不尔，无舟吏可迁。』夫士之进退本体，欲分明不可苟也，岂以舟吏为累耶？莹中大节昭着，其能必行其志者，视爵禄如粪土，然犹时对日者说命。此皆颠倒也，吾固笑之。」
　　    
　　
　　问欧阳公为人及文章
　　    
　　临川谢逸字无逸，高才，江南胜士也。鲁直见其诗，叹曰：「使在馆阁，当不减晁、张。」朱世英为抚州，举八行，不就，闲居多从衲子游，不喜对书生。一日，有一贡士来谒，坐定曰：「每欲问无逸一事，辄忘之。尝闻人言欧阳修者，果如何人？」无逸熟视久之，曰：「旧亦一书生，后甚显达，尝参大政。」又问：「能文章否？」无逸曰：「也得。」无逸之子宗野，方七岁，立于旁，闻之，匿笑而去。
　　    
　　
　　《证道歌》发明心
　　    
　　大通禅师言：吾顷过南都，谒张安道于私弟，道话一夕。安道曰：「景德初，西土有异僧到都下，阅《永嘉证道歌》，即作礼顶戴久之。译者问其故，僧曰：『此书流播五天，称《真丹圣者所说经》，发明心要者甚多。』又问大律师宣公塔所在：『吾欲往礼谒。』译者又问：『此方大士甚众，何独求宣公哉？』曰：『此师持律，名重五天。』」
　　    
　　
　　宁安和尚不视秀僧书
　　    
　　洪州武宁安和尚者，天衣怀禅师之嗣也，与秀关西为同行。秀已应诏住法云寺，其威光可以挟其法友登云天而翔也。而安止荒村破院，单丁三十年，秀时以书致安，安未尝视，弃之。侍者不解其意，因间问之。安曰：「吾始以秀有精彩，乃今知其痴。夫出家儿冢间树下办那事，如救头然。无故于八达衢头架大屋，养数百闲汉，此真开眼尿床也，何足复对语哉！吾宗自此盖亦微矣，子曹犹当见之。」
　　    
　　
　　馔器皆黄白物
　　    
　　王荆公居钟山时，与金华俞秀老过故人家饮，饮罢步至水亭，顾水际沙间有馔器数件，皆黄白物，意吏卒窃之，故使人问司之者。乃小儿适聚于此食枣栗，食尽弃之而去。文公谓秀老曰：「士欲任大事，阅富贵如群儿作息乃可耳。」
　　    
　　
　　三代圣人多生儒中两汉以下多生佛中
　　    
　　朱世英言：予昔从文公于定林数夕，闻所未闻，尝曰：「子曾读《游侠传》否？移此心学无上菩提，孰能御哉？」又曰：「成周三代之际，圣人多生吾儒中；两汉以下，圣人多生佛中；此不易之论也。」又曰：「吾止以雪峰一句语作宰相。」世英曰：「愿闻雪峰之语。」公曰：「这老子尝为众生，曰是什么。」
　　    
　　
　　砖若无缝争解容得世间蝼蚁
　　    
　　石塔长老戒公，东坡居士昔赴登文，戒公迓之。东坡曰：「吾欲一见石塔，以行速不及也。」戒公起曰：「这着是砖浮屠耶？」坡曰：「有缝奈何？」戒曰：「若无缝，争解容得世间蝼蚁。」坡首肯之。
　　    
　　
　　范文正公麦舟
　　    
　　范文正公在睢阳，遣尧夫于姑苏取麦五百斛。尧夫时尚少，既还，舟次丹阳，见石曼卿，问：「寄此久近？」曼卿曰：「两月矣。三丧在浅土，欲丧之西北皈，无可与谋者。」尧夫以所载舟付之，单骑自长芦捷径而去。到家拜起，侍立良久。文正曰：「东吴见故旧乎？」曰：「曼卿为三丧未举，留滞丹阳，时无郭元振，莫可告知。」文正曰：「何不以麦舟与之？」尧夫曰：「已付之矣。」
　　    
　　
　　东坡读《传灯录》
　　    
　　东坡夜宿曹溪，读《传灯录》，灯花堕卷上，烧一僧字，即以笔记于窗间曰：「山堂夜岑寂，灯下读《传灯》。不觉灯花落，荼毗一个僧。」梵志诗曰：「城外土馒头，馅草在城里。一人吃一个，莫嫌没滋味。」鲁直曰：「既是馅草，何缘更知滋味？」易之曰：「须先以酒浇，且图有滋味。」
　　    
　　
　　诗当作不经人语
　　    
　　盛学士次仲、孔舍人平仲同在馆中，雪夜论诗。平仲曰：「当作不经人道语。」曰：「斜拖阙角龙千丈，澹抹腰墙月半棱。」坐客皆称绝。次仲曰：「句甚佳，惜其未大。」乃曰：「看来天地不知夜，飞入园林总是春。」平仲乃服其工。
　　    
　　
　　岭外梅花
　　    
　　岭外梅花与中国异，其花几类桃花之色，而唇红香着。东坡词曰：「玉质那愁瘴雾，冰姿自有仙风。海仙时遣探芳丛，倒挂绿毛幺凰。素面常嫌粉涴，洗妆不退唇红。高情已逐晓云空，不与梨花同梦。」鲁直词曰：「天涯也得江南信，梅破知春近。夜阑风细得香迟，不道晓来开遍向南枝。玉箫弄粉人应妒，飘到眉心住。平生个里倾杯深，去国十年老尽少年心。」
　　    
　　
　　诗忌深刻
　　    
　　黄鲁直使余对句，曰：「呵镜云遮月。」对曰：「啼妆露着花。」鲁直罪余于诗深刻见骨，不务含蓄。余竟不晓此论，当有知之者耳。
　　    
　　
　　蔡元度生没高邮
　　    
　　蔡元度焚黄余杭，舟次泗洲，病亟。僧伽塔吐光射其舟，万人瞻仰，中有棺呈露。士大夫知元度不起矣，至高邮而没。元度生于高邮，而没于此，异事。世言元度盖僧伽侍者木叉之后身，初以为诞，今乃信然。
　　    
　　   
　　 
　　
　　
