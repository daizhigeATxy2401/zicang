《出劫纪略》[清]丁耀亢　著 


　　序 
　　小叙 
　　山居志 
　　峪园记 
　　山鬼谈 
　　明空上人传 
　　航海出劫始末 
　　从军录事 
　　乱后忍侮叹 
　　避风漫游 
　　皂帽传经笑 
　　陆舫游记 
　　孤侄贻谷出劫记 
　　保全残业示后人仔记 
　　述先德谱序 
　　族谱序 
　　序　 

　　余与野鹤丁先生同里，比邻居，以晚辈交先生，受知先生最深，来往燕都，千里外邮筒相问也。读其《逍遥》、《落叶》诸诗，老厚苍奇，谈黄初而上哉！丙申归自容城，以《出劫纪略》命序于余，始爽然自失，悔知先生之浅也．先生为侍御公少于，性孝友，多大节。弱冠而孤，南走吴会，从董玄宰、陈古白游，居三年归。试屡获售而数奇不偶。王午乱，邑中士绅狃于处堂，先生毅然携老母、孤侄由山中入海。城破日，以局外独全。明年三月，遭鼎湖变，溯海而南，谈兵幕府，有赧燕支封狼居胥意。一时诸藩镇骄恣无节制，知其将败，弃之归。奉太夫人、育孤侄，收先人之业于兵火播迁之后，百不失一。先生可不谓贤豪间者耶？吾观古今劫数，率在才人文士耳。以彼倜傥自好，毫素所托。泄鬼神之秘，与造化争权，造物亦伺而拥焉。往往蹇其遇合。浮沉而困顿之。故屈子之劫，在君臣；马迁之劫，在朋友；元亮、少陵之劫，在时代乱离。大抵才愈高困之愈切，名益盛忌之益深，求其蝉蜕尘埃之表，斯亦鲜矣！先生奇情至性，履虎尾而不陘，达其诧僚牢骚之气，玩世而肆志，究能承先启后，全骨肉于一线，不至式微，尤文人才士所难耳。盖能入劫斯能超劫，排难解纷用世而不为世用，千古唯鲁连一人而已。岂天下士必产于齐欤？其变幻离奇，余乌足知之。虽然，余亦先生之桓谭哉！ 
　　丙申仲夏同社晚学李澄中右苏氏拜题 

　　小叙 

　　古今治乱之际，兴坠之端，可胜叹哉？然而，与乱俱徂，尘飞烟灭者，强半名人也，强半才人也．名不必寿，才不必福。人或知之，而亦有擅天才、享盛名、历奇难而不死，克振昔人之业者，得丧之故，岂人意可及哉！予观野鹤先生《出劫纪略》，而先生生平读书学古，豪杰自命，亦既悠然可见其为人。若是者，讵非因材栽荐，阴骘自天，芝草醴泉，归德厥祖？然又有同德殊天，一祖之胤，一父之子，荣瘁异状，如花放满林，开落攸分，苗种弥畦，秀实明办，其故何也？吾与野鹤先生同官金容，亲见其为人，观其诗古文辞，得其承先示后矫矫不夷流俗，抑抑焉有以自下者。曰：信乎，人顾自命何如尔！ 
　　石城杜弟施化远元引题 

　　山居志　　明天启甲子至辛未 

　　余未成童时，常随先柱史游于九仙山别墅。往来林壑，欣然有得，固天性然也。甫十岁而见背。时从师偕弟读书石室之侧，或三四月一返舍，率以为常。然遗产甚薄，与弟耀心茕茕无依，岁终多不给。久厌城市，又苦九仙山远，载粮为艰，因得城南橡槚沟一邱，甚幽，遂购筑焉。少年狂率，与俗多忤，每不合于众。入深谷，憩流泉，荫林木，听鸟音而始解。或载酒冒雨雪随所适，静坐终日。使奴仆种橡栗、松竹以自娱，数年而山之园圃粗就．因辟两山之间，筑舍三楹，依溪作垣，引泉为圃，中架小阁，书藏千余卷。至丁卯秋，遂移家居之。计数年，青李来禽，已开花结实，松竹成林，橡栗连山矣。戊辰之冬，筑舍五楹，曰“煮石草堂”，取唐人“归来煮白石”之句。是年，有友五人来山中结社。 
　　长男玉章学亦成．庚午，心弟以《春秋》举于乡，余仍碌碌，入山之志愈坚。岁时伏腊，或入城谒先祠，非有大故吊贺不行于里，因得修《天史》一书。壬申至癸酉，与玉章专改时艺。玉章岁试第一，至秋中副车。被落时，父子相视，山灵无色。甲戌至丙子，居山藏修者近六年。性与山习，稽古多暇。或山花映谷，溪雪流澌，载酒咏诗，呼朋命驾。时四方无事，夜不闭户，常于三更夜读后，月上雪晴，游于峰顶，燎薪达旦，乐而忘曙。奴仆欣欣，各自得也。溪之东有怪石半半亩，横，下为潭，其上有旧草庵，祀大士，野氓祝赛时集。有九华老僧曰“明空”者，以苦行卓锡，游而乐之。又有新城俞五秀才，祝发归释，曰“心宗”。两上人皆深于庄老，因邀而偕隐。芟茆筑屋数十楹，土之民咸来同事。草创禅林有时，钟磬发于林际．是岁为崇祯十三年，大饥，有五色天花偏生林谷间，因得饭僧及饥民百余家。己卯，辽事不支。东兵破济南，知天时将变，壮心久冷，南游将卜居金陵，以老母重土不能迁。至辛巳，长男王章不禄矣。入山抚树，无非惨怛。回想山居十载，晦明雨雪，都成梦境，无复濠梁之趣。壬午，入京游太学，移家归城。是年冬，乃有屠城之变。山林化为盗薮，浮海余生，流离南北，藏书散失，云封苔卧，而主人为逋客矣。 

　　峪园记 

　　诸邑城南，多佳山水。去城五十里，山益深。回峦层折，为常山。马耳余峰，连亘不断，至九仙而入海。兹山实门户也。按：两山夹谷曰“峪”。余园在两山之间，土地开旷。有溪自西南来，绕山而北，汇为曲潭。方石高下，淳泓相注，悬崖浅渚，槲叶汀蒲，互相映发。每于春夏之交，白鸟黄鹂，千百出两山云雾间．借山为垣，不别立园圃。沿溪以柏为墙，竹桧间之。两山相去，横可四百步，通计三十亩。因以为西麓作宅，而居宅之外皆园也。南为菜圃，凿井调畦，菘韭之外，间植桃李，短墙护之。墙外植银杏三十株，胡桃、山栗不拘数。使各为区，不相乱也。东有门，额曰“日涉沼柏”。径曲行人竹林，得屋三楹，左右各植芍药、牡丹百余本，杂花缀之。南出一小门，得长松二十六株，蟠如虬龙。轩楹高敞可憩，石几、石磴倚松而置，皆足啸饮。东过溪，横石半亩，凹折方棱，与崖石相倚。山花野茑，杂垂入涧。两崖出山数武。登山趾，植以松。修栈路而上，逶迤入小涧，两崖丛生映山红、杜鹃花有丈余者。每三月携酒赏之。过山之北，为明空所建之禅林在焉。钟磬时发，樵歌互唱，日落岚光，烟霭出没。岭上眺东海如镜，五朵九仙如芙蓉历历在半天云。山四围无邻，重崖复岭，深可十里。外方出别径，凡童稚、牛羊、柴门、鹅鸭，实自为一区。故十年山居，清乐自足，安知桃源忽为晋魏！计甲子至今三十年，松可数千株，竹已数亩，银杏、胡桃、山栗每年食不胜用。唯桃李梅杏渐老，因出山十年无新种者。柏桧成围，阴森塞径矣。嗟嗟！平泉、金谷、兰亭、辋川尚不能久，况于一邱何有哉？或后之化为蓬蒿瓦砾不可知，姑记之以代临游。 

　　山鬼谈 

　　明崇祯壬申，余既山居久，观史之余，偶感人事，欲有所惩，因集十史恶报．分为十案，名曰《天史》。书成藏笥中，不敢以示人。是年，登州孔兵叛，围莱不下。集壮士罗弓矢于庭，为自守计。至夜有玄蝶如鸟自林外来，过庭而啸。中庭有石掷于庭，询然不绝，乃知为异。明日祷于天，夜宿斋中，燃灯倚剑而候。偶出户返，则见片纸濡墨于几，大书四字曰：“为善读书”。字遒劲如鸾笔。时众心汹汹，予恐骇众，因再祷曰：“予居山慕仙久矣！死生有命，即鬼狐不汝惧也。请面交，余将师之。”即有黄冠、青袍、白面、修髯一羽衣者，立于庭外，呼童子曰“阿胜”者，语之曰：“予张青霞也。慕子主人道行久，欲订交，故来试之。夜见恐以邪疑，明日呼汝入吾洞。”遂去，不复见。童子胜方十三岁。 
　　非妄言者。时有同学诸生臧白玉、长儿玉章皆错愕。子强慰之曰：“安知非福？”命壮士各解散，是夜寂然。明晨，一白发老青衣向童子胜曰：“吾青霞书吏韦化栋也。今呼汝入洞，可随往。”童子胜见之，诸人实不见，遂援笔为诗，附童子以往。潜遣善走猎户一人尾其后。及胜随来使去，而此人反不见，但过溪登山渺无迹矣。甫二刻，童子胜返，细言所见。云过东山里许，有石崖一缝，其使引入，见诚如王者居。青霞冠玉垂裳，侍立皆美人、甲士，不敢仰视。见诗喜之，不复答。曰：“且自往，明午可期。”明日，青衣复来，曰：“师至矣，当迎于溪上。”乃同臧生、玉章偕往，无所见。童子胜实为尸，少顷，曰“至”，曰“揖”，即与揖。及门，曰“让”，即与让；曰“坐”，曰“拜”，即与拜。少焉，香气自室中来，白云缕缕。出于户牖。时七月十八日正午也。因献茶于室，请题作文，书题二道：愿无伐善一节，故君子莫大乎与人为善一句。余见其勉以正，乃拜之。复出字“索《天史》观”。余大骇，不敢匿，乃献副本。携之去。拜送于门。后以为常。四九命题，多重墨体。时方尚杨伯祥稿，臧生用二语，即批曰：“不宜全用伯祥。” 
　　后自携《天史》返余，总批曰：“即此，可成仙成佛，不必再讲野狐禅矣！”隔壁联吟，分席劝酒于作文之夕，设酒果以待。又授予以符，焚之则至，书则异香数日不散。或有所请，则遗童子胜入洞，倏忽而返。山友王钟仙者，能诗而豪，闻之大惊，过予宅为怪。因道其详，不信。偕予至洞口，荒崖石裂，野水流澌而已，愈不信。少焉，涧之上流浮红果、胡桃而出，如奉客然。先钟赋一绝于纸未达，童子胜曰：“此石缝即其门，予来即大启。”试以纸探入，拈纸戏投其隙，不能尽，若有人抽者，而纸尾竟入，束束有声。少顷，有一纸出，曰“即至”。众大惊，未返舍，青霞已立草堂外矣。是夜，联诗十余首，钟仙惊去。予因作四律为赠，诗经乱多失去。一律曰：“天台药里武陵津，今古疑仙认未真。金玉楼台终似梦，渔樵族氏或非人。重来不识城中面，归去难寻洞里春。大道玄通凭幻化，静观原不涉声尘。”其二曰：“石破门开别有天，苍苔启处见人烟。云堂尚许奚童叩，仙榻难容野客眠。鹤驭随风归古洞，龙蟠封户隔飞泉。肯将玄秘传丹火，应识辽阳旧谪仙。”是夜，隔壁分韵，大闻仙乐。不多许，但以琴、筑、笙、笛各出一声，示其非幻。又出酒一杯，红如朱砂，命予饮其半，臧美斯、玉章少饮之。味如甘蔗，畅及四肢。明日，送药十三粒，皆朱色，名曰“活参”。其枚如鼠掌苍耳一握。予欲服，众咸止之。予曰：“祸福，命也。何惧为？”因以酒吞之，无所异。九月重阳，请登南山之颠。是日偕酌，见坐叶有声，卮中酒皆不饮而尽，无形可见。问答唯童子代言，皆勉以正道。问丹诀黄白之术，卒不应。曰；“非所宜授。”辞去。十月望日，邀不至，回札云：“今祝老母寿，方请缁流诵经。又坐客甚多，无暇往。”因使童子胜送山果诗酒往祝。寄诗曰：“西母添筹注海龄，洞门芝草郁青青。如何满座烟霞客，少却辽阳鹤姓丁？”童子返，曰：“羽流比丘甚多，有磬大如鼓，吹梵之声，洞彻内外．青霞方持香跪诵，不答帖。”赏童子以饼饵，明日自来谢，望门八拜而去，不复留。时城中亲友知者多笑议。有王温其来问讯，自往洞以石叩之，强余符请，问其休咎。师答诗曰：“霜寒月冷楚天高，误认仙门石上敲。我本无形君亦幻，忘机处处得红桥。”孝廉弟亦不信，以书请师入城，因强之往。童子胜随去。乃答九弟诗，有“黑山红海梦茫茫”之句，语多不吉。后温其与弟竟罹难。是岁将终，青霞来，云：“有大师号龙光辰者，在东海中，欲往谒之，借童子胜偕行，恐不能随，当借驴共往。”予异之，不敢违。明日，胜跨蹇去，过岭外不复见。 
　　三日胜返，携海中玄石数枚，并寄铁珊瑚一株，高六寸，其形似江南虎刺，屏形而蜷屈，上幡坚似铁，不能破。后经乱埋土中，不朽犹在也。童子胜言，初出山外，见青霞乘黄马，前导有旗幡数队引之。初犹在地。及少顷，则足下皆云雾，不可辨。驴亦随行，无异乎陆。至海边，波涛汹涌。青霞下马命众曰：“驻此待水开，随予后！”彼乃乘马退百步外，出一铜鞭，策马如飞，马鬣皆火光。入水而路开，一径才通人，水壁立如岸。中见细沙燥洁，以手摩水皆如石滑。又少顷，复在雾中远见一山，突出海中，高巅无林木，有廓踞平台上。一白发老人扶杖而坐。青霞至山足下马，命众曰：“在此候我！”各给红豆三粒，曰：“食此不饥。”乃下马展拜，具一步一叩而上。又有吏负大书数册，其书大约丈许，随而上，遥望之拜，呈书不知所云。是山有犬黄如鼠，长三四尺者，往来甚驯。童子胜控驴下山．少焉，青霞返，荐导引去。不由前路，仍在雾中。至一村落，其人如蚁，饮食往来如人间，具形而微。见青霞遥拜不顾去。茫茫梦梦，竟跨驴回山云。众骇异，童子胜不知也。因为歌记于壁。歌长不复载。明日，青霞至，因询书册所载伺事。以字答云：“皆劫中生死也。与生死之姓氏也。汝村皆善人，他日遇劫。当往此避之。”每询老人何所司，不答。是时腊夕近除，每于此日回城祀先祠，遂归城。癸酉元旦初四日，复入山，请青霞不至。近元宵，遣童子迎之。但见其玳筵绮席，鹤驾满座，翡翠为屏，玻球照悬，仙乐霓裳，烟火鳌山，大胜人间。口答云：“今方邀客不能往。”予同诸友闻之不信，命童子曰：“汝再返洞中，果携一物来方为实。且彼书吏韦姓者，既与汝狎，何不求其花炮一观？”童子应命往。少顷返，窃其二纸炮来。皆黄香灌顶，乌漆堆纱，与高邮炮等而精过之。因聚观共诧，曰：“试燃之。”应手而响。予方信天上人间同乐，一局不可解也。二月朔，青霞云：“龙师将至汝庭，须虞俟。”先是夕乃斋宿，至夜有白云如盖起于庭之竹际。焚香于室候之。其气肃然，精光如星。同臧生、刘生拜而献酒。时已入夜，童子云：“有一白发老人，冕而垂旒，不知所骑何物，庭中侍者将满矣。”青霞侍，不敢坐。予隔窗纸见历历皆人影。少顷，起，其白云仍自竹中出，望之渐远，空中遥闻鹤唳。村人皆焚香遥拜云。予见怪甚，思欲避之。明日，青霞来命题曰“鬼神之为德”二节“务民之义”一段，共请以入洞，应曰：“此非启之上帝不可。”无已，唯玉章一往。章亦欣然，易新服随童子去。出门嘱曰：“必持一物来为信，否则终荒唐耳。”去一饭顷回矣，云：“至前山洞下，见石门大启，但见长廊数十间，曲折不可记。地皆青石，履之硿然。千门万户每门皆悬石磐一。少顷，有青衣出，请至一殿，则青霞君簪玉冠，衣皆云篆，威仪俨然，不交一语。而返庭下，有松一株，叶细如毛。既无可持，因折一叶来。忽闻碓声，不知身已在山外矣。”出其叶，则柔如绒丝。以水滴之，绿珠苍毳，其光可鉴。是夜，青霞复到，持其松叶以去。二月科考，玉章第一，臧生第二。予弟九妄念，以为大庆将来也。青霞云：“离山八十里九山之西，有八仙崆，俗名‘篓沟’，山深无人，可专攻时业”。乃携粮独往。至其地则日照界，山僧粗俗．不堪居．唯山颠有三教堂三楹，一跛道人住岩畔，草榻土几，遂留此。每夜读二更，至未旦复燃灯起，乃命道人击钟为警。此后每至四鼓，则钟鼓自鸣，已燃灯于榻矣。予知青霞所为，道人皆惊遁下山去。常写家书未寄，忽失所在。后数日，家人来，答所问甚详，云有一盲道人代寄。乃知皆青霞不离左右也。四月十五日，青霞以字辞，遂绝，不复至云。子读《虞初志》、《山海》、《述异》诸书，皆六合之外，不可穷诘。以为文人幻笔，乃亲遇之，不可以思议也。及壬午至辛巳近十年，而有西河之变，人以为妖征。 
　　夫人命至脆，殇夭何限，必以鬼招，又何待十年外也。壬午大乱，因忆青霞之言，浮海全家，而弟侄俱殉难。岂前此所遇为予指迷出劫耶？及老母自东海归，忽遇飓风，其樯櫓倾折，昏夜不可救。 
　　有一星绕舟如火，任其漂而不覆，乃送舟于旧渡。有返舟之异，此非冥冥有以护之，安能出险乎？夫神降于莘，龙游于庭，原非福瑞。太白赴子微之约，昌黎有弥明之期，吾辈略有好异，便多奇遇。儒理静观，皆非所宜，或如梁太素之大贵，张志和之前知，人方信之。不然，岂非幻妄无征也哉？或仙或妖，皆不可知，亦西国大王驴耳。不言之，终难自凭。听者如东坡说鬼，姑以为妄言可耳。诗帖多经乱失去，后青霞将别，留词题于壁，多禅宗语。僧明空以为山龙，故今以地舍为寺。 
　　词附后： 
　　试问禅关，参求者无数，往往到头空。老积雪为粮，磨砖作镜，误了几多年少。芥纳须弥，毛吞大海，金色头陀微笑。 
　　无阴树下，绝想台前，杜宇一声春晓。鹫岭云深，曹溪临险，坠是处、故人杳。永崖千丈，五叶莲开，古殿帘垂，那时香袅。 

　　明空上人传 

　　明空，不知何许人。由方外挂塔，一钵、一杖至诸邑之报恩寺。缁流善信，从者如市。郭外为丛林一区，曰“圓通庵”，士人争往与之言。无可异。馈以财物，多不受。服力食粗，寒暑无间，意豁如也。癸酉，山中因有青霞之异，往叩之。但云：“此楞严阴魔，皆本念所招。无关祸福也。”其谈甚高，颇合儒理，因询曰：“居市不如居山，盍择地安禅乎？”应曰：“市与山等，境随心易，动不因境也。”略及老庄，再叩不应。是年秋，予入城，辄假寓其庵，观其动静，渐契合。乃邀以入山，应曰：“可。”方欲以骑迎之，明旦已赤足趺座旧庵中矣。时岁荒民散，庵无香火，蓬高于垣，僧过多不留，因宿于大士之旁。曰：“如可卓锡，愿捐山之半为师饭斋。”师颔之，曰：“留此无庸，供自足。”是夜独宿庵榻，明旦不辞去。后杳然无闻。又月余，自曳一车，偕二僧来，止庵中。观所载皆畚锸、刀斧、末耜、釜甑、巨绳、舂杵之具，杂载糗粮、粗粝升斗而已。问之不答，但曰：“浮屠自食其力，不必问。” 
　　明日，有善信数人来视之去。又数日，则有大众僧俗百余，自持干粮。鸣钟毕集。先以巨绳量地，畚锸云举。舂杵运石之声登登丁丁。不二日，举屋三十楹，厨、灶、舂、碓、宿榻、栏厕不遗纤毫。往来方外缁衲百余，营建无休刻。予既大惊，赠以石斗不足用，因画山之半以居，给田百亩，林木任其樵采，以供炊爨。时初建事绝米，杂食糠柁。忽生天花五色如芝者，高一二尺，弥满林麓。凡僧林之外皆不生。因得饭众，而事乃成。壬午兵乱，既浮海，托以山中之业。及辽兵大至，士女人山避者云集，师亦入谷遁焉。寺中积粮、牛畜，尽为兵劫以去。初，与师举愿，作三大士出山像，于溪东别立精蓝以修净业。及乱后无资，又素不募化，因捐东园书舍并松桧花竹以供佛。自东海回，而佛工乃就。今名为“大觉庵”，以无负初志云。兵乱后，山无安土，萑苻夜惊。 
　　师乃入渠邱，复为马孝廉建，从者益众云。明空口不言佛经禅教，以苦行练心为宗。自炊饭供大众，既饱后，刷残粒自食。夜卧片板，赤足行冰雪中者，自云三十年。善裁缝，凡大众衣禅。皆手缉补，以其百结者自衣。大众各执所役，自任执爨、洗厕二事。斧薪斩斩，寸尺中度，厕土芳洁。每一到堂，观其供事，使人廉立。 
　　尝曝书手写甚多，后询之，竟不答云。吾阅缁流多矣，未见有明空者。其行止，近大侠，而坚苦服食，其古之真浮屠欤！ 

　　航海出劫始末 

　　明崇祯己卯，东兵破济南。后欲卜居金陵，重土不能往。又三年壬午，十月自京师归，对亲言当决计。众咸笑之。十一月檄州郡城守，始以故事登陴。诸邑城大而人情乖离，久知不可守。十一月二十日，予携家出城，止于南山旧庐。是日，老母以九弟妇新丧，所产儿保未弥月，不果行。后警渐急，愈疑信。弟且急续弦，终无去志。子居山候，久不至。时见北方大家，举族南避，车马络绎不绝，乃出山而就族人，共欲敛筏子海，立栅于山，将徐图去就。族之富室苟安，无一信者，往来数日不决。北信愈急，是夜南止横河川，先于东安卫觅海舟，运储糈于海上。及十二月初旬，有青州进士冯端明者，遇东兵掠不能进，过门言兵信甚确。明日，使儿慎思迎母促弟，乃举火夜行，止崔家滩。滩是潮汐所至，有路入斋堂岛，将为自守计。天未曙。有三骑绕山而南，革带、垂缨、张弧、挟矢。逾垣望之，知为东兵哨骑也。恃载孥百口，车马驴五十余，壮士庄客近四百入，衣囊行李，弓矢火器，足当一队，众咸欲战，方行入岛．予止之曰：“东兵连营，战利。急趋港！”同稚子立冰雪泥淖中，妻孥自伏村内。少顷，三十骑至，掠马骡衣囊尽，杀一车夫而去。日将夕，海潮大至。复上岸，潜于别村。 
　　居民逃去，不可留。乃呼天曰：“嗟乎！吾非老母，南去千里矣，何至坐守死？”忽有人面带血奔至前，曰：“非丁君耶？吾识汝，胡不登舟以避？贼且至！”时予赁舟约期未至，遥望海畔有舟，悠然天半。其人曰：“君知海畔船乎？皆君族中豆航也。附之而藏，将奈汝何？当为汝招之。”赂以五十金，其舟人乃迎余渡焉。急觅导者，不复见。是夜，大雨雪，遥望百里，火光不绝。各村焚屠殆遍。明日，得破城之信。遣役往探，东兵已据城。是为十二月十八日也。时有言欲取筏攻舟者，舵工舟子乘风放缆，不为我留矣。 
　　明日，抵海州清风岛。风涛接天，芥浮星驶，一宿行殆四百里。时日初出，遥见海如翠鉴，中出群峰，晓暾斜照，楼观睪飞，与半山松竹相掩映。予惊以为世有此岛，何异十洲，乃恋一城而为浮芥蚁乎！意欲留此，乃问长年，云：“此也泊舟，当上岸汲水。”予绐之曰：“姑引我观可乎？”舟至莺游山，长年以小舟载水，同子登岸。曰“墟沟营”，即岛中镇也。渔商散处，市巷相通：但朴陋耳。遇髯公老儒立海畔，问子曰：“人言东兵至山东，信否？”予曰：“予即避乱者，亦儒也。”其人邀之入舍，草具酒果。时予三日不食矣。因言欲住此候家信，不能止。髯公曰：“予胡姓，字象寰，老而儒，家有三子，皆海州，庠舍陋，可居停也。”即出其三子见予，急命三渔舫附之往迎。时内人皆蓬跣徒步，借衣以留，止于其舍三日，乃假馆寓焉。又数日，知老母携亡弟之婴儿已出城入山得免。又数日，知九弟殉难，长兄得全。婴儿，即前所产一线也。呜呼！使前此听吾卜居于南，可无失家之祸；即今听吾出避于外，可无亡身之祸。人耶，数耶？是日遣役回北迎老母，近除夕矣。时家口二十余，衣囊劫尽，煮麦粥以食。率稚子三四人，人各负薪。至癸未二月，饥愈甚。淮之庙湾故人有戴子厚、陈谦自、戴小异知予困，招之往，助衣装为东归计。岛中悲感，乃因事賦诗，今载集中。三月初旬，东兵去，乃出海归，计海中盖百日云。故有诗曰：“百日丹成出旸谷，一家浮宅上虚舟”。抵日照，以家寄涛雒宗兄给谏丁右海之村，奔而北。白骨成堆，城堞夷毁，路无行人。至城中，见一二老寡妪出于灰烬中，母兄寥寥，对泣而己。城不可居，明日移于东村。时弟榇浮葬郭外，庄田半为强邻恶族占去。城北麦熟，欲往获而市人皆空。至于腐烂委积，其存蓄不可问类如此。时县无官，市无人，野无农，村巷无驴马牛羊，城中仕宦屠毁尽矣。八月，葬二兄讳耀昂者于城西。十月，葬九弟耀心于旧茔。送者寥寥，徒步数人耳。乱后风尚陵夺，视为弱内，平昔亲知，反面秋风，百计相倾，忍之而不报。始知人情倾险，利吾衰也。甲申春，土寇复炽。再移于城。至三月闻闯信，知不可支，系舟海畔，恐蹈前辙。老母挟孤侄居海上，以待非复前此之仓皇也。三月十六日，以子女登舟，载粮而南，以老母畏海，同孤侄陆行。车驾牛悖，将隐岛以耕，不复出矣。至岛中故所，寓徐氏家。前胡君父子来，相迎甚欢。三月终，冠盖耕集，人海者众，乃知有闯逆之变。是时也，内阁大学士苑讳复粹由登州泛海至，侍御苏讳京、给谏丁讳允元由日照、安东至，巨室将百余家矣。知将大乱，欲买田岛中为久居。有丁给谏海内田四百亩，号“朱寒村”，依山临湖，水秧旱种，岁可得租百余石，因赁之。筑舍开圃，欣然若将终焉。至六月，清朝定鼎。明藩改元“弘光”。诸宦室随迁而南，子止海中。知南风不竞，四镇终不掉也。 
　　微行返里，经营田业，几不免闯官口。时海上各庄已为强邻占据，不得已求售于人，获残粮也。复入海，置一舟以备不测，因村居渔钓自娱，得读杜诗，时杂吟咏。七月，复出海视家，遇故友王遵坦于途。率精甲二百骑，以淮镇命，经略东省。闻土寇大起，疑畏不进。予说王将以札委土著巨族，授之衔，得步兵四千余，解渠邱围。贼方围潍县、即墨，闻大兵至散，遂南旋人海，过涛雒。 
　　有莒贼庄姓，与土寇结援，将攻屠报仇。素识庄，往说解之。明日，贼去，涛雒、安东得无恐。九月，刘太史宪石移家入海，南行过淮上，谒淮镇刘将军泽青。授以赞画，为陈方略，使结东之大姓为藩篱，不能行。为疏以荐，授纪监司理于王将之军，屯东海以图进取。于是官于岛中。借官为名，终日赋诗饮酒，且以课耕。诗载《漆园集》。时老母思乡不能待，即买舟行。夜遇颶风，几覆。有星绕舟行，达旦止于渡口，复回岛中，如有神护者。自冬徂春，时大清已置镇胶、沂间，土贼望南兵不至，皆败散，斩其渠魁。贼帅有诱王将劫掠青口子女者，王将从之。予曰：“天下事未可知，君不留剑北岸一退步地，如事不成，将安所假道乎？”王大悟，速止之。海中民传而颂之．五月，清兵渡江，弘光降，四镇解甲。刘泽青庸懦无策，欲航海不果，遂降。王将遣散屯兵，约予往淮迎豫王，以册列名，冀叙功求用。是夜，假以归省老母，乘风泛舟而东。先是闻变，以舟系村口。是夜间舟人，风便即报。至四更，曰：“西北风起矣！舟旆东飘。”合家乃登舟。天微明，舟行离岸半里许，王将诇知，使数十骑劫子。遥见沙滩甲骑飚驰，呼予不应，悠然而远。 

　　从军录事 

　　甲申三月，再入岛。至七月出海返舍，经理旧业，欲取麦以南。至日照，遇王将军遵坦于西岭。方雨后蠟甲，率精骑二百余。 
　　时刘泽清开镇子淮，遣之东行，以哨进取。王将素名家，弃儒而将，与于善，因止子宿。子曰：“子有骑无步，行则前后绝。贼知无兵，是以马赍盗也。今大姓多拥兵自卫，方苦无名，如能以虚札委之，使彼从军，不一日可得数千人。步在中而马分两翼，前后不见尾，称大军，贼必走矣。”王将如所言，明日各以书招授札。 
　　至诸邑，得兵五千余，百里中牛酒迎劳不绝。至渠邱，遇大盗连营十万余，围城不解，焚郭外灰焰涨天。遇前哨疑为大军，披靡走。是日斩级千余。至城下见太史刘君宪石于城楼，握手相劳，以为自天至也。为设宴备饷。时军声大振，穷追可大捷。王将颇怯，明日卷甲南遁。先是景芝镇孝廉李龙衮者，富甲一乡，众兵欲借以剿贼，将甘心焉。予左右解之。得不死。以刃绕逼至安邱始释。 
　　又苦兵回，复经过其里，眷属、财畜无可避处。予为谋于王将曰：“吾甲马有限，贼侦之详，彼急欲得吾马，万不可止宿于路，且一路皆贼也。”王深服之，过景芝不敢宿，催以令箭，竟得全一镇云。 
　　是夜，露宿诸城郭外。明日，王师南归，予请留。时庄田粮蓄皆为强邻占据，无及与理。复入海，过涛雒，访右海，将止宿焉。入其村，皇皇奔走，右海已人海逃矣。空宅无人，残书满地，户不扃也。惟二三老人守阍。因有前苏侍御约，攻杀土贼。今莒州帅庄调之者来报仇，已屯村口，去屯二里许。明旦恐焚掠叵测也。予素不识庄，知其人宦族、好侠，素耳予名．时天已幕，月出如昼，急索饭食之，投箸策马去。先使一人投刺入其军。庄寇素豪侠，见予喜甚，命酒，问以所来。曰，“过此闻君兴大义，欲见无由，今相贺也。以足下大义，恐为人误，则成败在此一举，故来相告。且足下一呼数万，皆义气所激。今天下大乱，为王侯皆君辈，一误为贼，则大事去矣！吾所深惜之，故冒险而来。且知足下为豪杰，必不杀我也。”庄言：“苏丁二宦，攻杀在先，今特应之．”予曰：“二宦素宦不同，且闻兵而避，所存村农数十户，杀之如戮猪犬，何足为威？徒损望耳。”庄感服。问以方略。子曰：“借南兵以勤王为名，不杀不掳，此明太祖所以定天下也。足下勉之！吾安老亲于东海，当出而从子。”因痛饮高歌，与盟而散。使数军送予返。 
　　宿于丁舍。明日，拔营去。是行也，未面右海而说，得行亦天作之缘。由渔舟渡海去，时甲申八月十四日。至海中，犹及中秋也。 
　　九月，安邱刘太史入海而南，同行至淮谒刘镇泽清。先以赞画授予札。说以进兵，知不肯行，因陈以方略：欲援东之大姓，结连诸盗，各自为守，使藩篱外固，为淮上声援，徐观进取。刘镇奇其说而卒不行。时大清已定鼎，安镇胶、沂间。刘镇无恢复志，方大兴土木于淮为藩府，遣王将遵坦以兵磊共屯东海。荐予授纪监司理，以监其军。十月，自庙湾回，海中水营三镇皆属焉。各以百兵护从，威仪粗具。而无事可理，日与王师诗酒自娱而已。乙酉正月，往淮谒刘镇返。时东之渠寇，为清兵败散，投淮上，皆委用于海中。狼心鹰眼，时诱王师以劫掠青口之民，冀得利以报功。已得岸口渔船数十，冀登岸大肆荼毒，掳其子女，王师信之。 
　　予密告曰：“天下事未可知，今结仇北岸，他日退步，将假道安归乎？”王大悔，即止之。海内士民甚感此言，后出海南归，赁车青口。实得此力。五月，清兵渡江，弘光降，刘泽青解甲，王师亦遣兵散。邀入淮往见豫王，期叙功别用．老母思乡急，遂航海而东。夜宿青口之渔村，先觅车夜行，西陷大湖泊。时六月蚊蚋交集，不能前。闻犬声问路，村人闻知，咸来邀至其家，则前出海士子也。先是海中士民避乱者，求出岛。时兵乏粮，各税之以身资，按册验出。予颇宽其额，故士感之。至此得其报焉。为炊饭从者，得少息。使人导行，得西路方转而北。后有兵北追，果不能及。四日抵曰照，止九仙山，人惊以为神。时海舟、子女、辎重及载岛中所得租百余石，借为归资，而家粮千余石已乌有矣。自甲申三月入海，至乙酉六月东归，营产作官，定业为南籍，诸之族邻臧获，各私所有。闻归来惊惧，咸不安。明日，集众慰劳之，焚其册券，请自今日始。时入秋，收其租之半。盖由此空拳更创一业云。后王将遵坦入京，授川抚。膏田大宅皆荒芜他售。卒没于川。大翁王讳滢亦流落，没于外。人皆惜之。 

　　乱后忍侮叹 

　　壬午东兵破城，胞弟举人耀心、侄举人大谷皆殉难，长兄虹野父子皆被创，居宅焚毁，赤贫徒步，奴仆死散殆尽，苟活而已。 
　　予以壬午十二月入海，癸末渡海归。虽经劫掠，家口幸全，犹有驴马衣履可备出入。彼受祸之家，以予局外独全，每揶揄之。见予家二孝廉罹变，不能振起，予归又勉整旧业，虽贤豪称久交者，时侧目焉。先是叛仆乘乱为贼者，予归理之官。邑大姓阴为之主，使其反噬，或使人诬讼于郡，以谋叛谋杀人命等事，冀以试吾之强弱。又使亡命无赖者，率众登门殴骂，观吾动静。予皆不较，复诱恶仆某跳梁，率众劫粮畜以去．明为之主，冀予忿恨，假逆仆甘心焉。予亦不较，卒无策。族人穷悍者，据产为业，主率强邻，逐散佃户，分吾积聚。孤之遗产，处处如此．时县无印官，不能理，因诉之郡，诉之青莱宪司，日日奔走道路间。自乙酉至丙戌，讼方结，而疆久失无可稽矣。至今如故也。夫狐免同悲，物伤其类，况经患难死亡之余，能不相顾？然吾邑风薄俗恶，反恣蚕食，彼以贤豪自命者，自顾为贤不肖何如也！徒资老成笑柄耳。古语云；勇莫大于能让。唾面白干，古人遗训．又曰：终身让路，不失一步。此予十年来学问，如张子房授书后，不复为博浪沙行径矣。子孙共守之。 

　　避风漫游 

　　大清顺治乙酉，出海归里。八月入都，以旧廪例贡于乡。时残破之余，劫杀相习．乱民经闯宦纵恶之势，藏身衙胥，以巨室寒士为奇货，草野之间，动相杀害。县有令倪君者，辽伍卒也。严刑暴鸷，如苍鹰乳虎，择人而食。邑宦甲科某，以人命事辄械送狱，不二日笞杀数十人。凡生儒入县，皆以铁锁系颈于庭，方候理．或无事拿入狱禁，与死囚同桎梏死。出入无时，以鹰犬甲马前驱，一邑无人声，不寒而栗。其时士宦等威尽矣。十月，以监事辞入都，实避祸也。倪令素善予，为盛席招部乐以饯。时天寒，无所往，乃出游于外，假榻亲故之家。或旬月复易一主，自青而莱，复自莱而北。岁将终，闻倪令被直指疏劾，乃入胶西，复南走至东海之滨，以岁终不入海而归。至舍再谒倪君，已待罪不理事矣。时东人令严连坐。丁亥，复游淮、扬间，将卜居于淮，不能果。戊子入都，由利津渡海，越天津，一夜行八百里，三日抵京师，遂有旗塾经之役。 

　　皂帽传经笑 

　　戊子七月，由历下至利津入海，得长风，越津门而东三河、宝坻间，有数侠客送予至都门。见刘君宪石、京兆张君天石二先生，得假榻，以诗酒相朝夕焉。时大司成胡君，不允入试，遂困居于都。谒前司成薛君竹屋先生，因知旗下教习，以贡例可假一枝以安．乃由顺天籍府庠得试于京兆张君、司成高君，入礼曹拔送太学，隶骧白旗官学焉。先是辽之教习官子弟，皆由此入内院，有至外督抚，辽左人素重其选。今取之顺天庠，则已轻且滥矣。己丑三月，始入旗下学清。共八旗，各以所居处立官署，一旗之子弟，皆往授业。公卿行伍，每牛鹿额以子弟之数，故每旗诸生，壮稚不一。率八九十人，以满洲知清字者为学长，有教习五人共督之，教以四书如华语。俟其熟而请益者，复更习清字焉。环立而进拜，虎头熊目之士班班也。弓矢刀觽觽，伏甲而趋。出其怀，虽有经书刀笔以请益。韦冠带剑，少拂其意则怒去。五日会射于太学，十日进课于司成，考其业之进退焉。又立东西二甲喇章京以统之，大抵羁縻少驯者，终不能雍雍揖逊也。八旗月三会于雍，率子弟六百人，关东者十之五，蒙古十之三，满洲十之二。每会桓桓俨如一队。凡三院六部，用人咸取于此。试以清字数行，略分句读，则用为他赤哈、笔帖式等官，不二年即为理事、修撰、侍郎矣。名有内院，不隶吏部，故子弟多骄悍相习，北俗如此。予自春徂秋，跨蹇投旗，风沙枳面，冒雨衔泥，以训习之语汇曰＜毡雪录》，教以慈善，化其贪鸷，为他日牧民地耳。辽俗信巫，祭神为事，诸生每告假延师，炙羊为供．其真朴鹿枝，如太古拳恳，亦有可贵者。至庚寅八月，由大宗伯告假归省，得旋里．辛卯二月，复入都，改镶白而入镶红旗。去寓颇近，而子弟亦驯于东塾，西甲喇醇良，相与安之。时冬日无火，薰马粪烧羊煮酒为乐，不减嗜鹅炙也。三年考满，已得售。当选有司，后改广文，授容城谕，因知有定数云。嗟嗟！昔管宁以避乱投辽，洪皓以朔漠谈经。 
　　予实愧之。四十年穷经东省，卒无一就，乃由别径而入北籍，止传一毡，犹羁鸡肋不已，亦大可哀矣。吾生艰苦，南北始终，固鸿爪雪泥，付之一笑，曰：《传经笑》。 

　　陆舫游记 

　　戊子客于燕，明年游太学，授经于辽，因卜寓于米市南里。傍华严兰若而西，筑屋三楹，启门于西户之隅，直入而曲行，如蜗之负庐，制有舟形焉。渠邱学士刘君，游而乐之，额以“陆舫”。 
　　夫舟以水行，以水止，坎流安之，舟之性也。桂棹兰桨，与黄鹄一举，奋其千里，宗悫乘之，列子御之，长风破浪，尽其所止而安焉。非舟也耶？或一日而风不乘其便，任重道远，长年无力，复遇瞿塘、滟澦、回滩、危石，一撞而折竽毁樯者有之矣。求其坎止而胶于浅坳以自全也，夫岂可得也哉？今有舫之形而无其载，有飘泊浮寄之劳而无舟楫济浅之资，块然而处，若系焉，若胶焉，若野横木而无问津者焉，则亦陆也已矣。夫舫之为性，资以水而乃困于陆也，非舫之命也欤？虽然，吾兹为舫解也。邱陵既换，阳侯不波；沧海既田，鱼龙泥曝。天下之水为陆也多矣，安知水非陆而陆之非水也。抑有说焉，处平地而自知惧者，则其履风涛而不惊；望陆海而如夷者，则其放汪洋而无恐。刘学士之额兹名也有矣夫！他日洛中宗伯王觉斯、大司马张坦公、大司成薛公竹屋夫子咸作“陆舫”诗，以悬于壁。 

　　孤侄貽谷出劫记 

　　弟耀心庚午以《春秋》举于乡，中式第十九名，左萝石先生同门弟子也。年卅余，未得嗣，时弟妇妊屡堕。壬午十一月，产一子，乳名“保”，即贻谷也。子产而母亡。未弥月，东兵大乱。 
　　以儿在襁中，冬寒不敢远涉，屡劝先避，不能。弟以破城殉难。壬午十二月十四日，城破前三日，探知东兵至，始以老母抱儿，同乳母逾垣出避。又以弟未出城，不肯远离。乱兵劫掠，入虎口者多矣。老母抱儿入山得全。癸未，予自东海归，孤儿方数月，然堕地丧母，弥月丧父，家破人亡，命亦荼苦矣。甲申，土贼乱，同母携孤，再入海岛者。一年有余，老母思家，遇商船北返，遂挟孤侄附舟归．予方在淮上，不及闻。舟至海中，夜遇风，樯桅皆折，将覆没，无可救。忽有星如炬，绕舟行。众方哀号，任其颠扬，如有所送者。天曙，舟回泊旧渡处。有脚载，风大断缆，失去三日，后亦自返于大舟之旁。海中惊为神异．乙酉出海，孤侄已四岁。今顺治乙未，年十四矣。老母慈爱，骄眷之甚。予今宦游于外，将十年，不能自教，贤愚成败，付之不可知。因拈笔记此，他日有知，或观以自警云。 

　　保全残业示后人存记 

　　予生十一岁而孤，弟心仅六岁，前长兄四人分爨久矣。先柱史五十后倦勤，止留薄田六顷养老，故予兄弟遗产独薄。外祖田氏，登州黄县人，以明经授日照司训，先大夫求姻，乃家于诸。吾母以十六岁归先君，生亢、心二人。又十年，称未亡人，抚二孤而孀。先大夫内外官无十年，清白传家，皆石田，收租自奉，清俭如寒素士。易箦之日，家无余财。亢游庠后，弟始娶，老母同诸兄命折爨．每人分地六百亩，界墙而居．时予贫犹强自谋，弟心则专苦肄业，家道日乏焉。庚午，弟举于乡，治有远近庄产十余处，贷今东市宅而屋之。予居山十年，家颇裕，亦得薄产二十余顷，较之初析倍蓰矣。崇祯壬午避乱时，积谷约合千余石。乱后焚毁如洗，粮犹半存。至甲申人海，而闯官莅任，则土贼豪恶，投为胥役，虎借豺藂，鹰假鹤翼。以割富济贫之说。明示通衢，产不论久近，许业主认耕。故有百年之宅，千金之产，忽有一二穷棍认为祖产者；亦有强邻业主，明知不能久占而掠取资物者；有伐树抢粮得财物而去者。一邑纷如鼎沸，大家茫无恒业。时亡弟在垅，予远逃海中，巨宅膏田，一无主人，任其侵占而谁何！故前此所积，不可问矣。于是，有楼子庄之占，草桥庄之占，草泊庄之占，东潘旺之占，石埠庄之占，北解留与石桥、后疃、齐沟之占。其不为占据者，唯有焚掠后荒田耳。亡弟之家产既广，不能不为代理。大乱后市无行人，二麦熟不能获而臭烂于野。至秋，葬弟于祖茔，买牛三十头分给佃户。未及安席，土寇复起矣。至甲申二月又如海，老母携二岁侄同居海中者一年有半。时方授官于南，故产分据不退，不得已理之于县。不服，又理之于郡，理之于按察。以亡弟各产文契俱焚，故最易混占。奔走于青、莱二府之间者将二年，而产业始明，至今犹占种也。予亦无暇问矣。嗟嗟！自戊子入京者六年，归而稽其所存，则仍归耗蠹，徒存各庄之名。而不经手之消除，无由稽算也。余资代为生理，可得数百金，虽孤子成败未可知，即此亦足以守先业矣。每见代人理业者，多取怨于后。亦有天之所废，终不能兴．周公大圣，不免流言，况中人乎？甚有长成而怨尤，穷败而兴讼者，故以乱杂破家之由，保护残产之故，详述于左，使子孙之贤者知其守业之难，不肖者念遗产之破而后完，非坐享其成也。今孤侄贻谷十四岁矣，吾年渐老，恐犬马之齿不可知，因记之示后人。 
　　时顺治十三年丙申三月记于容城椒署 

　　述先德谱序 

　　按姓谱丁氏，周太公姜氏裔。太公封于齐，生仲子伋，食邑于丁，以地为氏云。明初有丁普郎者，以军功从洪武，封于武昌，其子孙以百产世荫食屯于淮之海州卫。永乐初，有祖自海而徙诸之藏马山，遂为巨族，今七世。别派流寄寿光、日照、潍县及扬之泰州、河南之永城、鹿邑间，载在族谱，代远不可考。亢生而早孤。无所闻见，今所述者，自大、王父始，纪一门也。祖讳纯，号海滨先生，居东海琅邪台之北，地名“大村”，即藏马山西麓。 
　　时族多富，尚侠，独祖好学，稽古能诗，嗜鼓琴。试得售，以明经授于乡。初任授大名府长垣教谕。三年，先大人捷南宫，奉差巡北畿，告回避去，受御史封，家居不复仕。既迁于城，以城南为别墅，结社载酒。尝与友人九日游常山，诗载邑志，有“足病翻嫌山屐软，鬓丝羞向野花开”之句。诗近中唐。又长于弦索小词，脍炙人口。尚义喜施，自称“海滨逸老”。乡人宗之，享近年古稀，终以乡贤祀。生三子，其仲为先大夫，讳唯宁，字养静，号少滨。从学于邱简肃月林先生，少颖悟，年弱冠举于乡。明嘉靖乙丑，捷南宫。初仕保定清苑令，以卓异荐授侍御史，巡畿北。风度严正，声闻于朝。复巡历长垣，谒圣毕，付明伦堂讲，不敢南向坐，以师席为友，讲座不敢僭也。属皆惊服。两丁内外艰，服阕仍补台员。沮冯挡建坊，又素不取媚于江陵，因以年例迁泰必！兵宪。万历十四年，再转湖广参政，以郧阳兵变遂致仕．据《皇明法传录记》：先是林之巡抚李材，大开讲学，欲借郧阳兵饷以充其实，又改参将署为书院。先大夫自襄阳署郧印，不得已从之。参将激兵为变，斗围抚院。先大夫厉词往谕之。兵环刃，几不免。守备王鸣鹤，海州人，单骑往救，得出。材避走襄樊。是年，先大夫告病回籍。予幼孤，闻之长兄虹野及里中故老。言先大夫性刚直激烈，不避强御，三任清要，每回籍图书衣被而已，外无长物。 
　　不喜文绣珍玩，以御史丁艰旋里，县令候终年不得一面。寡交游，风度峭如，天性然也。属吏解缗赎八百金至，大惊不受。吏云：“此按例公费，应受．否则，徒利后来者。”答曰：“吾辞官而受禄，将何居？资新任者，安置可也。”卒不受。西园种韭数十畦，每卖钱数十文自给。有友在座嘲曰：“辞千金而求利于圃，得无昧多寡乎？”答曰：“官银非吾所有，圃蔬自食其力。”时人叹服。性好山水，游九仙山乐之，遂卜筑。凿石为室，室上下皆石也。后乡人立为祠。能诗，不苦吟，亦不存稿。真州先生为青州兵宪，巡诸邑，观兵海上，相与咏和，每为听赏。西园赏花，有诗云：“松下归来兴，花前老去心。”喜鼓琴，临水构亭，弹琴其上。有诗曰：“琴声不合石当水，桂馥频来岸似花。”又雪后登超然台，诗曰：“天畔峰峦随雾失，城中烟树似春回”。诗载邑乘，余多散逸。性节俭，一服浣布衣，出入乘二轮巾车，命奚童挽之。治家严甚，燕坐对家人如公庭。王父忌辰，必斋素白衣冠，终其身不变。生六子，长兄耀斗，诸兄弟分析无余财．易箦时，独输五百金于官，倡义输助筑城之费。熔带饰不足，假贷以完，故亢、心二子幼孤贫无所资。先世以朴素传家，官终犹居草房，不蔽风雨。后起堂稍高，已架栋矣，遽命匠截柱而低之，曰：“无示子孙侈也。”元配封孺人纪氏，外祖胶州进士纪公女，适先大夫时为诸生，方苦贫，每夜读，出钗易酒相对，纺绩时相劳苦。祖庭训严，冬夜未旦起，读书无火。用冷水盥面。纪孺人以手沃水中，久乃进，求少温也。 
　　贤苦多类此。后封孺人，不禄，竟乏嗣。先大夫每言之，为之泣下。吾母田氏，外祖黄县人，以明经授日照司训。乃继配，生亢、心二人，未三十而孀。少而勤苦，今年七十余，犹自纺绩不衰，抚孤孙城破幸全，皆阴德余庆也。嗟嗟！凡为宦裔者，久席富厚，子孙相传，勿忘先世贫苦。或侈华相尚，拥膏田，居大厦，不习学业，不知稼穑，以刻薄贪啬自高，犹苦不足，不念风雨栉沐，先人以劳而得之，我以逸而失之，祖德享尽而堕坏相随，乌足怪也。 
　　亢不肖，不能显达，贻先人羞．传书经乱无存，恨不能读，念此凄然。为述先德始末，使子孙知今日之温饱，皆资于清白之遗。念冷水沃面之苦，辞俸捐金之廉，其不勉以自励者，非人也。吾邑绅宦之后，或传而失，或再传而失，至有坟草未宿，已伐树鬻产者。吾家两孝廉食德未终，今家道颇饶于昔，犹未至败业，岂人才力能创，亦祖德所遗耳。计甲子起家，今将百年，乔木如故。予以寒毡，日就衰暮，恐久而不传，容城多暇，故述所闻，以遗三子慎思、慎行、慎谋、孤侄贻谷暨吾祖父一气所遗者。 

　　族谱序 

　　族，何为而谱也？谱其身之所自出也。欲谱其身之所自出，何为也？将以敬祖、敬宗而教夫为人子弟者也。为人子弟者，至问之其祖其父，而鲜有不知者，养及其身也。至问之四世五世，而或不知矣。至问之六世七世，而罕有知者矣。忘其身之所从出也。 
　　夫人至忘其身之所从出，无怪其视骨肉如秦越，而毛里之不相残乎？葛藟之刺，良有以焉。悲夫！苏明之言曰：“吾父之子，今为吾兄。数世而后，不知何人。”盖尊祖故敬宗，敬宗故睦族，此族谱之所以重也。吾丁自太公封子伋而姓始著。后世蔓衍于天下者不可考，谨按海州籍。吾丁世为荆族，居武昌。当元之末，始祖讳兴者，以铁枪归明太祖，从军有功，除淮安海州卫百户。于贯世袭。自海州而徙琅邪，则自兴之次子推始。然则，推固琅邪始祖也。自推而至吾之身，殆八世矣。其分派于四方所可知者，曰寿光，曰潍县，曰莱阳，数百里而近；曰金陵之江浦，千里而遥。 
　　类皆有大官，称名阀。支流阔远，吾何由而谱之乎？吾所谱者，谱其为琅邪之丁氏也。琅邪丁氏，世居诸城东海上藏马山之阳，瓜瓞繁衍，墟落冢墓，相望无别姓，盘亘六十余里。登国册者十余人。其人以渔盐耕读为业，其性多豪侠，尚气节，挥霍有智，善谈说，能富饶治生．其布衣赢余者，有高堂大宅，车马仆从，烹羔系鲜之乐；其贫者，亦能网鱼虾蚌蜊以自给。或臂鹰牵狗，而歌呜呜，盖有太公之遗风焉。聚庐而处，殆近二百年。至先传御公，以科名起家，迄今文武自奋者不绝，故远近称“藏马丁氏”云。夫祖迁于上，宗易于下，则戚单矣。《礼》云：“五世袒免。”杀同姓也，六世则亲属竭矣。亲属既竭，非有大故则老死不相往来。贫贱诎于财力，子未壮而出分。或身为尊官，而非高贤大良，又未必如文正之设田周族，万石君之过里门必下也，且剥削焉。然则，宗族之义何由而不绝乎？盖族重则骄，骄者易离，恩尽则绝，绝则难续，亦犹夫天之能为万物，万物之不能复为天也。第五伦视兄子，一夜十起而安寝。视子病，终夜寝而不成寐。邓伯道弃己子而全兄子。后世或讥其忍，情之所在，理有然也。譬夫河出昆仑，天一所生耳。迨其勾连盘错，绵亘万里，过龙门，历积石，而复分为九曲，穷星海而问之，然后知其源流之自一也．夫大宗、小宗之何以异焉。故吾所谓谱者，将谱其离而合之，绝而续之。非徒纪其世系、存姓名而已。使族之贵官厚禄者阅吾谱。将光明敦笃，以贻后叶，思所以作忠；使族之素封广蓄者阅吾谱，则赈危周急，以迨远好，思所以作义；使族之为父子者阅吾谱，而知夫堂有所荫，薪有所析，不必德色于借擾取箕也，则思所作孝；使族之为兄弟者阅吾谱，而知夫堂之上吾一身也，堂之下将为吾之千万身也，一胞而分体，分体而连枝，庶几无阋争于阏伯之患，悠悠于行路之悲也，则思所以作友。夫一谱而忠义孝友之德，吾族其大昌乎！《诗》曰：“孝思不匮，永锡尔类。”广吾族而行之，三代其可复矣。然栾高、崔国之同出于齐，孟仲、叔孙之同出于鲁，非氏之不明也，而日寻干戈，则彝德之心死，而势利有以锢之耳。 
　　殆至厚所不可知之人，而薄其祖宗者，亦不克昌厥后，君子必有以审此矣。伯兄耀轸者，忠信坦易，颇读书，老于田野。走海上，遍询之，三年而谱始成，亦贤乎哉！谱成而余为序，不可以辞。倘念夫先河后海之义，无忘所自出也，将必有感于斯文。 
　　崇正丁丑端阳日琅邪丁氏八世孙耀亢谨撰 
