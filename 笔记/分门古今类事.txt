分门古今类事　　（宋）不着撰人
　　钦定四库全书

　　子部十二

　　分门古今类事

　　小说家类二

　　异闻之属

　　提要

　　臣等谨案分门古今类事二十卷不着撰人姓名宋史艺文志亦未着録卷首题蜀本二字葢宋时四川书肆刋行之本第八卷内载有先大夫龙泉梦记一篇末署政和七年三月宋如璋记记中自称崇宁乙酉拔漕解次年叨第是如璋本蜀士尝举进士入官其作此书者即如璋之子故书中称如璋为先大夫特前后无序跋其名已不可复考矣书分十二类凡帝王运兆门二卷异兆门三卷梦兆门三卷相兆门二卷卜兆门二卷谶兆门二卷祥兆门一卷婚兆门一卷墓兆门一卷杂志门一卷为善而增门一卷为恶而削门一卷大旨在征引故事以明事有定数无容妄觊而又推及于天人感应之捷以着惠廸吉从逆凶之所以然虽采摭丛琐不无涉于诞幻而警发世俗意颇切至葢亦前定録乐善録之类且其书成于南渡之初中间所引如成都广记该闻集广徳神异録唐宋遗史宾仙传蜀异记搢绅脞说灵验记灵应集等诸书皆后世所不传亦可以资博识之助故存之以备小说家之一种焉

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●分门古今类事总目

　　卷一
　　帝王运兆门上
　　卷二
　　帝王运兆门下
　　卷三
　　异兆门上
　　卷四
　　异兆门中
　　卷五
　　异兆门下
　　卷六
　　梦兆门上
　　卷七
　　梦兆门中
　　卷八
　　梦兆门下
　　卷九
　　相兆门上
　　卷十
　　相兆门下
　　卷十一
　　卜兆门上
　　卷十二
　　卜兆门下
　　卷十三
　　谶兆门上
　　卷十四
　　谶兆门下
　　卷十五
　　祥兆门
　　卷十六
　　婚兆门
　　卷十七
　　墓兆门
　　卷十八
　　杂志门
　　卷十九
　　为善而增门
　　卷二十
　　为恶而削门

　　●钦定四库全书

　　分门古今类事卷一

　　○帝王运兆门上

　　陆贾天命

　　樊哙尝问陆贾曰自古人君皆云受命于天必有瑞应果然乎贾应之曰有夫目瞤得酒食灯花得钱财干鹊噪而行人至蜘蛛集而百事喜小既有证大亦宜然故目瞤则呪之灯花则拜之鹊噪则餧之蛛集则放之况天下大宝人君重位非天命何以得之哉瑞宝信也天以宝为信应人之徳故瑞应天命不可以力取由是观之符瑞之应所以显帝王之休命故先儒谓圣人之兴必有非常之物人弗能致者出焉以明有所属授固不可厚诬于世柳宗元作正符诗言董仲舒等推古瑞物以配受命其言类淫巫瞽史遂与诗书所著元鸟巨迹大电大虹白狼嘉禾之瑞并以为诡谲阔诞不足信可谓好异而不经矣余惧世人拘子厚之作弃天弗征背人道以自任故首标陆贾之言然后取周汉以来古今帝王运兆之兴衰符瑞之应验定于前契于后者集而録之以见其信而有证云【西京杂记】

　　周武得玺

　　商纣昏乱武王将欲伐之师渡孟津白鱼入于王舟有火复于王屋流为乌此受命之祥也牧野有一樵夫采木探髙鸟之巢得赤玉玺文曰水徳将絶木祚方盛文皆大篆纪商之世厯已尽而姬之圣徳方隆是以三分天下皆归周元元之类嗟殷亡之晚而恨周兴之迟至成王定鼎于郏鄏卜世三十卜年七百皆天命所定也刘孝标谓命运之定逝者不可招来者不可拒其斯之谓欤【西汉及拾遗记】

　　叔虞封唐

　　唐叔虞周武王之子成王之弟初武王与叔虞母会时梦天谓武王曰余命汝生子名虞余与之唐及生子文在其手曰虞因命之曰虞及成王立与叔虞戏削桐叶为珪曰以此封若于唐周公入贺请择日封叔虞成王曰吾与之戏耳周公曰天子无戏言言则史书之礼成之乐歌之于是遂封叔虞于唐此虽出于成王之戏周公之请然天命已定于叔虞未生之时虽欲不封不可得也栁宗元作桐叶封弟辨以为史佚成之不可信是乌知天实成之欤【史记】

　　赵鞅病寤

　　赵简子鞅疾五日不知人寤而语曰我之帝所与百神游甚乐有一熊欲援我帝命我射之熊死又有一罴亦来复射之罴死帝赐我二笥皆有副吾见儿在帝侧帝属我一翟犬告我曰晋国且衰七世而亡今余以舜之胄女孟姚配而七世之孙使董安于受其言而书藏之后简子出有人当道不去简子见之曰嘻吾昔所见子晰也当道者曰主君之疾臣在帝侧简子曰吾射熊与罴何也当道者曰晋国且有大难主君首之帝令君灭二卿熊与罴皆其祖也简子曰赐我二笥有副何也答曰主君之子将克二国于翟皆子姓也简子曰吾见儿在帝侧何谓赐以翟犬当道者曰儿主君之子也翟犬者代之先也主君之子且必有代及主君之后嗣且有革政而胡服并二国于翟简子欲延以官当道者曰臣野人致帝命耳遂不见简子书藏之府后二年三臣作乱简子遂灭范中行二卿其子无殈母翟婢也简子以无殈贤废太子伯鲁而立无殈是为赵襄子知伯攻襄子襄子保晋阳遇三神于王泽授以竹二节朱书曰天使汝反灭知氏赐以林胡之地至于后世且有伉王左袵奄有河宗至于诸貉南伐晋北灭黑姑襄子受之与韩魏合谋果灭智伯于是赵北有代南并智氏强于韩魏至于武灵王果七世矣吴广内其女娃嬴孟姚也甚有宠于王王遂胡服并略胡地悉如天帝与三神之言太史公备载于世家以见兴废之有命也【史记】

　　楚平压纽

　　楚共王无冢嗣有宠子五人乃有事于羣望而祈曰请神择于五人者乃以璧见曰当璧而拜者神所立也乃宻埋璧于太室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆压纽其后共王薨康王灵王相继立子干子晳皆不得立平王终有楚国故叔向曰芈姓有乱必季实立获神故也岂非压纽之验已前定于当璧之拜乎【左传】

　　始皇备胡

　　秦始皇既并天下自号始皇帝后世以计数二世三世以至万世传之无穷也二十三年燕人卢生入海还以鬼神事奏録图书曰亡秦者胡也始皇不知胡为人名乃使蒙恬击胡又筑城河上为塞以备胡三十六年遣使天下使者从闗东过华阴有神人持璧遮使者曰为吾遗镐池君今年祖龙死因忽不见祖者始也龙为君象谓始皇也使者以闻始皇黙然良久曰山鬼不过知一岁事耳于是遂出游少子胡亥请从至七月始皇亡于沙丘平台李斯赵髙立胡亥袭位为二世皇帝而秦果亡图书之言合若符契葢天方兴汉其业将成则命已定矣始皇乃竭海内之力以备胡曷益哉【史记】

　　汉髙灵符

　　汉髙祖为泗上亭长常从王媪武负贳酒时饮醉卧武负王媪见其上常有怪歳竟此两家常折劵弃责吕公好相人见髙祖状貌曰臣相人多矣无如季相因以女归之生孝惠及鲁元田中有一老父相吕后曰夫人天下贵人也令相孝惠曰夫人贵者此男也及髙祖来吕后具言乃追问老父老父曰向者夫人儿子皆似君君相贵不可言及以亭长送徒骊山到丰西泽中令壮士一人行前还报曰前有大蛇当径髙祖曰壮士行何畏乃拔剑斩蛇后人行至蛇所有一老妪夜哭人问何哭曰吾子白帝子也化为蛇当道今者赤帝子斩之人以为不诚欲苦之忽不见秦皇帝曰东南有天子气乃东游以厌之髙祖隠芒砀山泽吕后常求得之髙祖怪问吕后后曰季所居常有云气故从往常得季后入闗范增说项羽曰沛公入闗吾使人望其气皆为龙成五色此天子气也急击之頼项伯得免班彪王命论曰饿馑流隶饥寒道路所愿不过一金然终于转死沟壑葢贫穷亦有命也况天子之贵四海之富神明之祚可妄起哉若乃髙祖灵瑞符应可畧闻矣初刘媪姙髙祖而梦与神遇震电晦冥有龙蛇之怪及其长而多灵有异于众是以王武感物而折劵吕公覩形而进女秦皇东游以厌其气吕后望云而知所处始受命则白蛇分西入闗则五星聚故淮阴留侯谓之天授非人力岂不信哉【汉书】

　　元后天玺

　　元后在家常有白燕衔石大如卵堕后绩筐中取之石自剖为二其中有文曰母天下后乃合之遂复合不可开乃寳藏焉及为汉皇后置之玺笥中谓之天玺【西京记】

　　光武符应

　　汉光武讳秀字文叔图谶刘秀当为天子故国师公易名秀以应之光武常徇河北会王郎起邯郸乃入蓟王郎新盛光武南出晨行至滹沱河无船众皆忧适遇氷合得过未毕数车而陷进至博城惶惑不知所之有白衣老父在傍指曰努力信都郡为长安守去此八十里光武驰赴之先是光武生于建平元年有赤光照室方士夏贺良上言汉家厯运中衰当再受命改号太初王莽忌恶刘氏以钱文有金刀改为货泉或以其文为白水真人望气者见舂陵郭曰气佳哉郁郁葱葱然同舍生强华自闗中奉赤伏符曰刘秀发兵捕不道四夷云集龙斗野四七之际火为主此皆受命之符虽白鱼之应何以加之【汉书】

　　魏文黄龙

　　建安六年魏武大破袁绍于官渡先是殷馗者善天文言后五十歳当有真人起梁沛间其锋不可当至是恰五十年而公破绍天下莫敌矣至熹平时黄龙见谯大史单扬谓其国当有王者兴不及五十年龙必复见内黄人殷登记之后四十五年黄龙果复见于谯登曰扬之言其必验乎由是文帝即位葢文帝生于谯龙见之应也议者多以魏为紫色闰位而天亦应之何耶其它图谶所著期运符命并见于本纪【汉书】

　　孙权豹尾

　　吴孙权常猎于武昌樊山下见一老母问权曰猎何获对曰只获一豹母曰何不竖其尾忽然不见后权称尊号乃立庙于山下【武昌记】

　　晋元王策

　　晋太安之际童謡云五马浮渡江一马化为龙及永嘉之乱元帝与西阳汝南南顿彭城五王获济而帝遂即大位化龙之应也于时玉册见于临安麒麟神玺出于江宁日有重晕皆以为中兴之象焉夫二曜五纬天地之精气其应见上其本在下至治将兴则日星呈祥及夫将废则躔次告凶是岂无尸之者乎【晋史】

　　宋武龙章

　　宋髙祖武帝讳裕小字寄奴姓刘氏微时常游京口竹林寺独卧讲堂前上有五色龙章众僧见之惊行止时见小龙二附翼樵渔山泽同侣亦覩焉及贵龙形更大伐荻新洲见大蛇射之伤明日复至闻杵臼声见童子数人衣青衣于榛中捣药问其故答曰我王为刘寄奴所射合散傅之帝曰王神何不杀之答曰寄奴王者不死不可杀叱之皆散收其药而反每遇金疮傅之并验尝观昔人论运命者谓河出图洛出书赤鸟衔丹白鱼登舟神母告符神父指路字成木叶字出蜗涎是皆天命已定非有言语之声芬芳之臭可得而知也徒慿物以效意假神以告人观诸孙权宋武为不诬矣【南史】

　　武陵石立

　　宋元嘉七年五月武陵山隤两石髙丈余如人雕刻精竒形如古石阙占者云武陵出天子其年八月孝武始生后宫十五年封武陵王三十年即帝位葢石立之应也【王子年拾遗记】

　　明帝移宅

　　宋明帝封湘东王孝武为开宅邸方凿池获赤玉二枚及入朝乃居西邸建平王景起宅在建阳门外始成诏以一宅换之自西邸移入新宅河洛谶云灵耀豫见东南隅而二邸皆处宫城之东南在巽地盖天应之也【宋明帝自叙】

　　齐髙授位

　　齐髙帝在淮阴理城堑掘得古锡下有篆书诸人皆不能识王僧真独曰此何须辨锡而有九九锡之兆也初帝年十七常梦乗青龙上天西行逐日及贵旧茔在武进其上常有五色云又有龙出焉宋明帝疑之常出镇淮阴每懐忧惧忽见神人谓曰无所忧子孙当昌盛淮南太守孙奉伯与帝同室卧梦帝乗龙上天于下捉龙脚不得觉而谓曰兖州当大庇生灵而我不得与也奉伯果卒于宋世崔灵运梦天谓已曰萧道成是我第十九子我去已授之天子年位盖自三皇五帝以降受命之次至帝为十九也先是宋武帝于嵩山得玉璧三十二枚神人云此宋卜世之数夫三十二者二三十也宋至齐果六十年帝之符应其前定有如此也具见本纪【南史】

　　神武遇神

　　北齐神武少与刘贵贾智出猎兔逸至迥泽一茅屋为犬所噬鹰兔俱死神武射犬犬毙有二人持神武衣甚急其母盲乃曵杖呵之曰何故触大家因出酒烹羊以饮之自云有知徧扪诸人言并贵至神武曰皆由此人饮竟而出还更访之则本无人居乃知向者非人也殆亦假神以告者欤【典畧】

　　陈氏金字

　　陈髙祖受禅之日其夜会稽人史溥梦朱衣吏衣武冠自天而下导从数十至太极殿前北面执玉策金字曰陈氏五主三十二年遂凌空而去呜呼天人相交气应混并宻然相闗为表里其可诬哉【南史谈薮】

　　韦鼎望气

　　陈武帝在南徐州鼎望气知其当王因谓之曰明年有大臣诛死后四歳梁代终天之厯数当在舜后陈氏是也后四年武帝遂受禅至徳初鼎尽货田宅谓友人曰江东王气尽于此矣吾与尔当葬长安期运将及故破产尔初鼎聘周遇隋文帝谓曰公不久必大贵贵则天下一家歳一周天老夫当委质及陈亡文帝召入待遇甚厚夫天不言以气与象传吉凶其应验之速虽桴鼓之答铁炭之动不过也【南史】

　　梁武跸声

　　梁武初为司徒祭酒与范云俱在竟陵王西邸情好欢甚永明末梁武卜居东郊之外云亦筑室相依梁武每至云所云妻尝闻跸声自是尽心推事【南史】

　　萧纪改元

　　萧纪字世询梁武之子也为益州都督侯景之难乃僣号改元曰天正暗与萧栋同号时栋为景所立亦改元天正也识者云于文天为二人正为一止天意若曰二人各一年而止也其后果悉如所言昔桓玄当晋世亦僣改年号为大亨当时谓亨者于文为二月了后玄之败果在仲春由此观之倔强之徒茍恣纵于一时者适所以发帝王之英灵尔【南史】

　　孔靖昼寝

　　孔靖字季恭会稽山阴人宋武帝东征孙恩屡至会稽过季恭宅季恭正昼寝有神人衣服非常谓曰起天子在门既而失之遽出适见帝延入结交执手曰卿后当大贵于是曲意礼接赡给甚厚及宋武受命加以开府仪同三司不受薨以为赠【南史】

　　陈文箫鼓

　　到仲举字徳言仕梁为长城令陈文帝居乡里尝诣仲举时天阴雨仲举独坐斋内闻城外有箫鼓声俄而文帝至仲举异之帝常宿仲举帐中忽有神光五采照于室内由是深自结文帝嗣位授侍中予观前史见王者之兴其乡党故人有起耕贩而取将相十数世不絶者葢其遇之之异耳如宋武在门梁武跸声陈文箫鼓此其尤异也范云孔靖仲举遂因之以致贵显岂徒然哉【南史】

　　太武迁都

　　后魏太武时嵩阳太室中有宝神像长数寸乍见孝文大和中有人避疟于此庙见太武来造神因曰昨朝天帝帝许易都洛阳当得四百年神言昨已得天符矣太武出神谓左右曰彼性贪天符但言四十而云四百年后孝文迁都洛阳果得四十年神言天符其数先定矣【古今五行记】

　　炀帝纵鱼

　　炀帝时有献巨鲤者帝问渔者何姓曰姓解乃丹书解生二字于额纵之池中后见此鱼益大出于波澜解字已不全惟存角生字帝恶之欲射而鱼没竭池索之不获葢鲤而角生乃李唐将兴之兆也噫自古兴废之兆必有吉凶之符符至而能竦然以道徳合之则瑞应可保故武王周公飨鱼乌之瑞君臣祗恐动色相戒至于庸常覩之于瑞则自矜而懈其所修于异则自忽而逆其所戒由是瑞反为妖妖遂为灾郑之龙鲁之麟汉之白雉莽之黄犀是也若夫逢凶而惧反躬自敕则孽可更而为瑞商之桑榖成王之大风宋景之荧惑从可知矣炀帝覩巨鲤之变不知修徳乃竭池索之是逆其变而欲以力胜天也乌得不亡乎【□史】

　　周祖破齐

　　后周太祖时有李顺兴者世传秦筑长城之日已为北面军主或隐或见愚圣莫测魏自永熙之后权雄分据齐神武兴军数十万次沙苑太祖地狭兵少惧不当敌须臾顺兴来直云黄狗逐黑狗黄狗夹尾走于时东军旗帜尚黄西兵尚黑太祖悟其言遂力战果大破神武【出广古今五行志】

　　隋文移都

　　长安朝堂即旧杨村村门大树犹在初周有异僧枨公言词多验时有人集于树下枨公逐去之曰此天子坐处汝等何敢居此至隋文即位果移都于此后隋末望气者云干门有天子气连太原甚盛炀帝乃置离宫数游汾阳以厌之后唐髙祖起并汾遂有天下云【南京记】

　　分门古今类事卷一

　　●钦定四库全书

　　分门古今类事卷二

　　○帝王运兆门下

　　髙祖天启

　　隋开皇末有老翁谓唐髙祖状貌甚异曰隋氏将絶李氏将兴天之所命将在君也髙祖惕然拒之翁曰既为神所授宁用尔耶但在丹丘子之后帝曰丹丘谓谁翁曰公之道侣但公不知耳天之所启神器所属必在二人彼若无意公自得之帝问安在曰鄠杜间隐居帝乃诣焉既见貌若氷雪隐几持頥块然自处遽曰吾久厌浊世汝膻于时者显晦既殊幸无见忌帝愕而谢因启曰隋氏将亡已有神告当天禄者其在我宗仆宿叶冥征谓锺大运切知先生之道亦契天人之兆夫两不相下必将决雌雄于锋刄衒智力于权谋深恐中原久罹刘项之患是来实有心焉欲济斯人于涂炭耳殊不知先生弃唐虞之揖逊蹑巢许之遐踪仆所谓酰鸡夏虫未足以窥大道也先生颔之帝复进曰天下之广岂一心一虑所能周仆视前代之理乱在辅佐得其人耳茍非伊周皋夔之徒秦汉以还皆琐琐常材不足数今先生尚不屈尧舜之位固蔑视伊皋矣一言可致昌运得无诲我乎先生曰功业随时不可妄致废兴有数非人力所造且非吾之所知也讫不对帝还后再访之则其室已墟矣髙祖遂有天下【神告録】

　　太宗书生

　　太宗生方四歳有书生谒髙祖曰公在相法贵人也必有贵子及见太宗曰龙鳯之姿天日之表其年几冠必能济世安民书生已去使人追之不知所往因以为神乃采其语名之曰世民焉【唐史】

　　中宗抛石

　　唐中宗废处房陵仰天而叹因抛一石于空中而祝之曰我后帝者此石不落其石遂为桑枝格住至今犹存常有人渡水拾得古镜进之帝照面镜中人忽语曰即作天子未浃旬复帝位【独异志】

　　天后知命

　　唐武三思已封王后欲立之晚歳获一妓曰绮娘有出世色三思宠以专房情意大惑欲诧于人乃置酒会公卿莫不毕至惟狄梁公托疾不往酒行命绮娘佐酒清歌艶舞妙絶一时魏元忠有诗曰倾国精神掌上身回风惊雪上香裀须臾舞彻霓裳曲騃却髙堂满座人拾遗苏琨和之曰紫府开罇召众宾更令妖艶舞红裀曲终独向筵前立满眼春光射主人三思大喜惟恨梁公不至谓其客曰何薄我哉吾欲致之死地易若反掌客乃告公曰公为社稷计何不外柔顺以接之而欲为凶小所图乎公然之异日三思复开宴众客未至公先往谢三思曰向以薄命恨不得见丽人今日先至愿一见之三思喜笑令人召绮娘小仆曰不见矣三命三返皆曰杳不可见三思色变自入求之至于小阁中闻有异香俯而听之乃绮娘其声细如婴儿而分明可辨三思大惊曰何至此也绮娘曰我非人也乃上天花月之妖帝遣我来奉笑言亦欲荡公之心尔天方眷李氏他姓不可当愿公无异志则终保富贵不然武氏无遗类狄公时之正人我不敢见安李氏者必狄也遂寂不闻耗三思出曰绮娘异疾不可见是日三思曲意迎接梁公会罢密以此事闻天后后知天命已定不可强求不久迎庐陵王回阙矣【甘泽謡】

　　睿宗金牛

　　唐睿宗在藩邸有蜗涎成天子字在寝室之壁心惧之以泥涂去数日复如旧如是者三及即位铸金银蜗牛数百枚于功徳前供养亦有琢玉为之者后人时有得之焉【酉阳杂爼】

　　宪宗龙木

　　元和时内给事张维则自新罗使回于海上洲岛间遇神仙遗一玉函中有金龟玉印龟五寸上负黄金玉印方一寸八分其篆文曰鳯芝龙木受命无疆维则具进是年寝殿前连理生灵芝二株宛如龙形上曰鳯芝龙木岂无验乎【酉阳杂爼】

　　得寳改元

　　开元末弘农古函谷闗得寳符白石赤文成桒字识者解之云桑者四十八所以示明皇御厯之数及帝幸蜀之歳果四十八得宝之年改元天宝初帝幸东都因秋霁与一行师共登天宫寺阁临眺久之遐顾凄然叹谓一行曰吾甲子得终无患乎一行曰陛下幸万里圣祚无疆及西狩至成都前望大桥上举鞭问左右是桥何名节度使崔圆进曰万里桥上叹曰一行之言今果符吾无忧矣【松窓録及开元传信记】

　　叱像占年

　　唐初有神像用金制传云周隋间术士镕范成之天后命置宫中扄其殿宇甚严玄宗启而观焉时肃宗在东宫代宗尚稚俱侍上上问力士此像有何异力士曰前代所制可以占在位之年其法当厉而叱之傥年永则其像揺震不然一撼而止上即严呵之其像若甚惧揺震移时仆于地上喜笑言诚如说我为天子几何时力士拜贺上命太子叱之其像微震命皇孙叱焉亦动揺久之其后明皇在位四十八载肃宗在位六年代宗在位十九年尽契其占天命素定惟神得而知之虽郏鄏之卜不是过也【宣室志】

　　岧郎似我

　　徳宗降诞三日玄宗观之肃代二宗以次侍保母襁褓徳宗来呈色不白晳龙体不舒肃代不悦以手自下递传呈上明皇一顾曰真我儿也谓肃宗曰汝不及他又谓代宗曰汝亦不及他髣髴似我后在位二十七年肃代真不及也明皇幸蜀至中路曰岧郎亦一度到此来及后德宗幸梁乃应其验岂非天命前定不可力改故明皇先知之审而终不得免耶【注阙】

　　一行当归

　　一行师欲归寂留物一封令弟子进帝发而视之乃蜀当归也初不喻其旨及幸蜀回乃知微意深叹异之其事与罗公逺无异以此知行止自有前定岂人力哉【开元记】

　　佐卿留箭

　　明皇天寳十三载重阳猎于沙苑见云间孤鹤上御弧矢一发而中鹤带箭西南而逝益州去城十五里有明月观观东第一院最为幽絶每有青城道士徐佐卿一歳三四至甚为道流倾仰一日忽自外来曰吾行山中为流矢所中此箭非人间所有留之壁上后年箭主到此当付之仍记云留箭之时则十三载九月九日后明皇幸蜀偶至斯观见所挂箭取而翫之葢御箭也究其题乃沙苑飜飞当日集此上大竒之因叹其幸蜀之兆已定于此其事与一行当归及万里之谶相符合焉【薛用弱集异记】

　　审音知变

　　明皇一日闻奏霓裳曲不乐取笔记之于前殿之楹髙力士乗间请之帝曰朕所记殿柱半月后当有叛者朕听乐知之夫五音克谐无相夺伦早来之音宫声弛而商声重角声散征声废羽声漓宫弛者君弱也商重者臣强也角为民而散则流征为事而废则乱羽为物而漓则浮又商音焦焦者灰之象其应主兵吾忧边臣将叛天下将乱主弱而臣强也帝又取蓍布卦得离曰重离二明相继上离白虎下离青龙白虎道路神皆西方之物吾将西游矣后一日帝幸虢国夫人第贵妃曰妾昨梦与帝游骊山方食火发驿旁大木千株皆焚帝遂跨一白龙去如飞妾跨一黑龙甚缓叱之见一物青面鞭龙数下龙触一峰而堕妾亦沈一小室青面曰某此峰神也妃子合居此俄一骑曰帝命妃子受益州牧蚕元后仍赐丝百镒遂觉不知是何祥也后渔阳叛书至帝果西幸至马嵬六军不进以诛杨国忠为名合门少长皆为兵所杀军尚未进曰祸胎尚在遂赐贵妃死于古佛庙以帛缢之陈尸寺门既解帛而气复来遂再缢之乃絶前次安平驿帝曰乐音与妃子之梦皆应矣骊与离同音驿与易同音易旁木杨字也俱焚乃灭族之象也吾跨白龙乃西游耳彼跨黑龙阴暗之象龙堕沈于一室乃古寺之应峰神乃山鬼一骑为马马嵬是矣益州牧蚕蚕必有丝丝而加益缢字也仍赐百镒再缢而后絶也略无差误信梦之前定如此后肃宗即位灵武非重离之应乎帝曰重明乃一家事吾家失之吾家得之又何憾然则帝王兴衰岂偶然哉【成都广记】

　　遇神为备

　　天宝末崔圆在益州暮春上已与宾客将校数十百人具舟檝游于江都人纵观如堵是日风色恬和波流静谧初宴作乐宾从肃然忽闻下流数十里丝竹竞奏笑语喧然风水传送如咫尺须臾渐近楼船百艘塞江而上皆以锦绣为帆金玉饰舟旄纛葢伞旌旗戈戟缤纷照耀中有朱紫十数人绮罗妓女凡百许饮酒奏乐献酬他舟则列从官武士五六千人持兵戒严泝沿中流良乆而退圆即令访问随行数里近舟舟中方言曰天子将幸巴劔蜀中诸望神祗迁移避驾幸无深怪圆骇愕罢会时朝廷无事自此前为其备明年西狩圆应猝无阙矣【成都广记】

　　武宗改名

　　唐会昌末年武宗忽改御名为火下火及宣宗乃以光王龙飞古文光字实从火焉噫先兆之明若是岂偶然哉【贞陵十七事】

　　宣宗符梦

　　太子宾客卢真有犹子为桑门会昌中沙汰归俗以荫补光王府叅军一日梦前师至其家卢告以官卑屑屑常思再披缁褐师曰像教兴复非晩矣语未竟俄见日月旌旗千乗万骑言迎光王即皇帝位未几武宗崩帝果即位竟符其梦【宣室志】

　　普王履位

　　唐李蔚知广陵日时咸通十二年也有女僧二人至普光寺忽如风狂云后二年国有更变此寺大圣和尚当履宝位循廊喧叫齐上峻塔投身而下遂不救至十四年八月乃僖宗即位葢普王也【唐阙史】

　　潞王当帝

　　清泰初在岐阳有判官姓何者忽暴卒云使者抅入冥间阴君曰汝无他过今放还与吾言于潞王来年三月当帝天下言讫引出乃苏欲白其事左右以为妖月余又暴卒阴君责之何故不达吾教徐曰放去可速导吾言仍请画吾形及地藏菩萨像何退见簿书杂乱问之使者曰此是朝代将变升降去留将来之官爵耳及再活托以词讼见王宻白之王黙遣去来春果下诏攻岐阳何知其必验至三月而何之言毫发不差清泰即位擢何天兴令固知冥数前定人力岂得而遏之也哉【王氏见闻】

　　周宗遇僧

　　世宗南征得六合僧善知人言世宗数事若合符契又曰陛下得三十年帝大悦赐紫袍师号又赐皇建院居之即太祖龙潜之旧宅也及世宗即世人咸以为谬后幼主逊位方验三十年者乃三主十年也帝王世数非前定乎【纪异録】

　　石晋坠石

　　长兴中云州雷震一物坠地视之有一石如拳自契丹界走至太原冯延赟得之觉其中有物遂椎破之复有一石莫之测也后晋祖镇并门不受清泰命潜引契丹为援清泰命张生铁讨之时人謡云生铁打石头直待圆即休未几契丹破生铁兵耶律徳光乃曰我闻中国有推背图欲一见之及视之至一挺墨处曰此碑也碑非石不立乃立晋祖以兵送入洛阳及帝东迁汴州乃改为东京一依梁朝故事洎少帝而晋氏灭即石中有石两朝之应也其石后在太原维摩院功徳堂【纪异録】

　　梁祖嗜鸡

　　天福元年秋汴州衙前冯章请假往宋州省亲十日既满过八日方叅朱全忠遣王镒责之章曰某八日前忽暴死再活初到冥司见判官叱云冯章未合死有十五年禄命可急放还乃令紫衣吏一人引入别城城中有五大殿第一题额曰河东李克用某窻间窥之见黑龙一目第二曰蜀城皇帝王氏窥见一白兔坐金床女监十人立于右第三曰岐阳节度李茂贞窥见短小一紫衣人凭小玉几而坐第四曰梁王朱氏窥见一小青窠虎鐡绳缚住中前有鸡肉一盘吏指曰此朱温也又曰五殿英豪勇猛惟朱温不得善死第五小殿曰楚王杨氏吏曰河东大王是独眼龙好富贵子孙三世承之歳在丁夘必死蜀王但自守一隅又奉三教八年当即帝位岐阳极有福寿而无后楚王江湖得志梁王灭于申酉汝慎勿泄只与王镒言之某乃出寤其后一一如章言梁祖平生嗜鸡日凡再食前有鸡肉之应也由是知人之嗜好饮食皆有前定况运兆兴衰乎【洞微志】

　　太元遇仙

　　天复中有李太元者蜀人也慕道游灵山至一处田种紫芝遂摘饵之行至一门有青童出曰彼何人而至此丈人洞府乃入报引至阶前礼丈人遂令坐之阶下饮以玉杯俄有道士至其状类王先主丈人与执手上堂坐定道士泣曰余之子孙不久受祸后唐将覇昨告上帝帝云已定不可免矣又有大将军十余人引一少年衣黄衣太元视之乃后主也又一女子年五十许拜讫道士诃责令送天狱丈人曰算犹未尽乃止既去命玉女送太元泛舟去太元拜辞问玉女前老道士与后主何事玉女曰道士为蜀先主今见子孙不乆国破顿追魂爽归洞子到世间当自细知后一年乃咸康乙酉兴圣太子入蜀后主遂降唐乃知国主非凡人所为国祚兴亡必由天数王命论谓神器有命不可以智力求其斯之谓欤【宾仙传】

　　杨勋吟诗

　　杨勋者前蜀后主干徳中世号杨仆射不知何处人变化无常为后主召羣仙于熏风殿刑部侍郎潘娇奏其妖怪帝命武士于西市戮之随刃化为草人未至行法处仆射吟诗曰圣主何曽识仲都可怜社稷在须臾市西便是神仙窟何必乗楂泛五湖其年冬后主失国果如其言此亦可以知兴废之有前定也【宾仙传】

　　圣宗征刘

　　陈抟字图南太宗召至京师见于延英殿时太平兴国初上欲亲征河东先生諌止之约更四年方可取会军已兴上不以其言为然命寝于御园兵果不利而还后王师再举果执刘继先平并州信乎兴衰前定神仙得而知之也【陈抟传】

　　谯开遇仙

　　谯开于丙午年三月二日夜其家人觉外门扇若有物触动者烛而辟之则一老叟布裘赭色方醉熟睡因呼使起曰恐警夜者误以汝为盗可速去叟起去独言曰明年正月圣人出开以为醉言耳女仆曰地上有一烧饼一帖药急令逐而归之已无见又亲逐而索之亦不获明日以问诸人则皆曰无是叟也文与可学士闻之取其饼药明年神宗即位噫圣人之出固神仙所前知乎开性简静读书治气屡逢异人多闲游大慈寺文与可呼为大慈仙【渑水燕谈】

　　陈抟睨赵

　　祖宗潜耀日与赵韩王普游长安市时陈抟乗一卫遇之下驴大笑巾簮几坠左手握圣祖右手挽圣宗曰可相从市饮乎祖宗曰与赵学究三人并游可当同之陈睥睨韩王甚久徐曰也得也得非渠不可预此席既入酒舍韩王足疲偶坐席左陈怒曰紫微帝垣一小星輙据上次可乎叱之使居席右后祖宗龙飞韩王乃为佐命李萧逺曰运之将隆必生圣明之君必有忠贤之臣其相遇也不求而自合又曰授之者天也告之者神也成之者运也其斯之谓欤【朝野杂録】

　　仲明天数

　　周仲明伪蜀时人赵季良常宻问孟先主寿仲明曰上合为真主食蜀中二十年禄既登九五于寿无益季良曰可为金縢乎曰天数也非人力可为季良又问子孙运数如何曰二纪外有真人出天下一统矣季良黙然后二十六日先主薨初有丐者自号醋头手携一灯檠无足所至处呼曰不得登登便倒至是人始知其应【成都广记】

　　王白术数

　　太祖收晋水浸河东之年晋危甚使伪命殿直程再荣求救于契丹至西楼而遇契丹宣徽使王白白深于术数谓再荣曰晋必无患南兵五月十七日当回晋次日必大济后十年晋乃破破即扫地矣非惟晋破而契丹亦衰仍扶困却犯中原饮马黄河而返又曰晋破二十年后契丹微弱几无遗种子但记之是年王师果不克晋后十年正当太平兴国四年乃平晋垒太宗征渔阳旋丙戌岁命曹彬伐燕不利冬辽乗胜抵黄河而退王白扶困之言验于此矣兴废之数固有前定何王白之术其妙如此耶【朝野杂録】

　　一殿三天子

　　肃宗在东宫为李林甫所谗髪皆斑白常早朝上见之愀然遂幸太子宫庭宇不扫乐器生尘上为之动色命髙力士选掖庭宫女以赐太子吴皇后在选一日侍寝魇而不寤秉烛视之良久方省肃宗问之后手掩左胁曰梦一神人言帝命吾与汝为子自左胁剑决而入痛不可忍捡之胁下有綖而赤者遽以闻代宗之生三日上幸东宫赐之金盆以浴皇后年幼皇孙龙体未舒负妪取诸王子同日诞而体丰者以进上视之不乐曰此非吾儿负妪叩头具服上曰取吾儿来于是以太子进上向日视之笑曰此儿福禄逺过其父因谓髙力士曰此一殿有三天子乐哉【栁氏史】

　　城下三天子

　　五代周太祖时有麻衣和尚善望气李守正叛河中周祖亲征麻衣语赵韩王曰李侍中安得久其城下有三天子气未几城陷时周世宗与本朝太祖太宗从行【唐宋遗史】

　　干徳名年

　　建隆末将改年号宣示宰臣择前代所未用者不得重迭寻中书商议遽改干徳后二年平蜀宫人有入掖庭者艺祖皇帝因行幸见一照子镕铸竒异视之背云干徳六年铸上异之令黄门持出便殿宣问宰臣向所改年号有无重迭时赵中令当国对云无上急召学士陶榖询之榖云伪蜀后主王衍曽改此号上由是重博洽之士兼知衍之荒怠不足以当干徳之号乃天以此为吾国家兴隆之谶耳【洞微志及归田録】

　　曹谷易格

　　唐一行禅师制叶子格进之当时士大夫宴集皆用焉叶子格者其字乃二十世李也唐果传二十帝本朝曹谷撰新格最为详宻其法用金骰子以定私凡名彩二百四十七逸彩二百二十七总成四百七十有四谷时为职方员外郎而术符之神妙极造化真一行之流亚其变新格而为四百七十有四必有微意未可测也【渑水燕谈】

　　钱氏归朝

　　唐末钱镠始兼有吴越将广牙城以大公府有术者曰王若改旧为新有国止及百年如填筑西湖当十倍镠曰岂有千年而天下无真主若有国百年吾所愿也遂増广之及夫忠懿之归朝钱氏覇吴越凡九十八年矣【毕仲询燕闲録】

　　分门古今类事卷二

　　●钦定四库全书

　　分门古今类事卷三

　　○异兆门上

　　孔甲取子

　　夏孔甲畋于箕山大风晦暝入于人家主人方乳或占之曰后来而产是子不胜终必有殃孔甲取之曰以为余子谁敢殃之及子长折薪斧斩左足遂为大阍孔甲曰呜呼有疾命矣夫善恶之命若从天坠若从地出不得以理数推非可以智力要今人不知命之有定而妄觊于分外命定于贫贱而穿凿求富贵命定于短折而临危求长寿皆惑之甚者也【子刘子】

　　子方祀灶

　　后汉阴子方腊日晨炊而灶神形见子方再拜受庆家有黄羊因祀之自是暴至巨富有田七百顷子方常言我子孙必将强大其后阴识阴兴封侯贵盛三世侯者四人繁昌如子方之言由是观之阴氏之贵已定于三世之前矣【东汉】

　　王溥三田

　　汉永初三年国用不足令民人入钱得官有琅琊王溥家贫无赀不得仕乃佣书洛阳市为人美形貌多文词僦其书者丈夫赐其衣冠妇人遗其金玉一日之中衣实盈车而归积粟十庾九族宗亲皆仰其衣食溥先时家贫穿井得铁印铭曰佣力得富粟至亿庾一土三田军门主簿漙以钱输官得中垒校尉三田一土垒字也校尉掌北军垒门故曰军门也鐡印之铭已见于贫贱之时孰谓冨贵而非前定哉【拾遗记】

　　文昌两炬

　　唐丞相段文昌负材傲俗常佐南康王韦皋为成都馆舍巡官忽失意皋逐之摄灵池尉羸童劣马奔廹就县去灵池六七里日已昏黑路絶行人忽有两炬前引更呼曰太尉来既及郭门两炬皆灭先时为皋奉使入长安素与刘禹锡深交禹锡时为礼部员外郎方与日者从容文昌入谒日者匿于帘下既去谓禹锡曰员外若图省转事势殊逺须十年后此客入相方得本曹正郎耳自是禹锡失意连授外官十余年文昌果入相乃除礼部郎中日者之言毫髪不差向之两炬乃神物护持也【録异记】

　　裴度龙钟

　　唐中书令裴度微时覊寓洛中常乗驴入皇城方上天津桥时淮西不庭已数年矣有二老人倚桥柱而立语曰蔡州用兵日久未知何时平定忽覩度惊愕而退有仆者携书嚢后至相去稍逺闻老人云适忧蔡州不平须待此人为将既归仆具述其事度曰见我龙钟相戏耳度明年及第洎秉钧衡朝廷议授吴元济节钺度力请讨之遂命度为淮西节度使兴师致讨纔两月擒元济以献遂平淮西及留守洛帅话天津老人之事谓其必神仙也不然何前知如此【剧谈】

　　僧孺鸂■〈氵鵣〉

　　唐河南府伊阙县前大溪每僚佐有入台者即水中先有小滩涨出石砾金沙澄澈可爱牛僧孺为县尉一旦忽报滩出翌日邑宰与同僚列筵于亭上观之因见耆宿询其事有老吏云此必分司御史非西台之命若是西台滩上当有鸂■〈氵鵣〉双立前后以此为验僧孺因举杯祝曰既能有滩何惜一双鸂■〈氵鵣〉语毕俄有鸂■〈氵鵣〉飞下不旬日果拜僧孺西台监察夫天之示人亦欲知一班一级皆有定数其所以得之者岂人力哉【谈薮】

　　仲举贵人

　　陈仲举微时尝行宿主人黄甲家甲妇夜产仲举不知夜三更有叩门者久许闻应云门内有贵人不可前宜从后门往俄闻往者还门内者问之是儿名何当几岁还者云是男名阿奴当十五岁又问当若为死答曰为人作屋落地死仲举闻而黙志之后十五年为豫章太守遣吏问昔儿阿奴所在家云助东家作屋堕栋而死仲举后果大贵呜呼仲举之贵与阿奴之死固有定数而名亦非由人乎【幽明録】

　　智兴侍中

　　唐王智兴微时尝自郡赴上都宿逆旅遇店妇将产见二人入智兴所寝舍惊曰徐州王侍中在此又曰所生子后五歳当以金疮死智兴志之及期过店问妇所生云近因斧伤已卒智兴后官至侍中阴注阳授数不可逃世之人区区竞其智力吁可悲也【逸史】

　　陶侃为公

　　陶侃常如厕见一人朱衣介帻敛板曰以君长者故来相报君后当为公位至八州都督有善相者师圭谓侃曰君左手中指有竖理当为公若彻于上贵不可言侃以针决之血洒壁而为公字以纸裛手公字愈明侃后封长沙公都督荆江雍梁交广益寜八州诸军事相者与朱衣之言若合符节前定可知也【晋史】

　　魏舒自知

　　魏舒字阳元少孤贫常诣野主人妻夜产闻车马声相问曰男也女也有应之者曰男十五以兵死复问寝者谁曰魏公舒后十五载诣主人问所生儿何在曰因条桑斧伤而死舒自知当为公矣年四十始上计察孝廉累官至司徒逊位时论谓晋兴以来三公能辞荣善终者未之有也【晋史】

　　伯龙鬼笑

　　刘损之宗人有刘伯龙者少而贫薄及长为武陵太守贫寠尤甚常在家慨然召左右将营什一之方忽见一鬼在傍抚掌大笑伯龙叹曰贫穷固有命乃为鬼所笑也遂止嗟夫伯龙歴位太守以清平而营什一之利未为过分犹为鬼所抚掌况今之人治生则欲暴富入仕则欲速化幽冥之中乌得而不絶倒乎梵志诗云世无百年人拟作千歳调以铁作门闗鬼见拍手笑诚非妄语因并録之以戒好作妄动者【南史】

　　钦容何败

　　何钦容字国礼仕梁为左仆射少时常见沙门寳志谓曰君后必贵终当何败耳及钦容为宰相谓是何姓当为其祸故抑没宗族无仕进者后乃为河东王所败由是观之祸败固已前定虽欲茍免得乎【南史】

　　顾琛立庙

　　顾琛字洪玮仕宋为吴郡太守初琛为朝请假还东日晚至方山于时商旅数十船悉泊岸侧有一人玄衣介帻执鞭屏诸船云顾吴郡部伍寻至应泊此岸于是船各东西俄有一假装至事力甚寡仍泊向处人问顾吴郡早晚至否船人答无顾吴郡又问何船曰顾朝请耳莫不惊怪琛意窃知为善征因誓之曰若得郡于此当立庙至是果为吴郡太守乃立庙方山号曰白马庙云【南史】

　　范云归心

　　范云字彦龙仕梁至宰相初与梁武情好甚欢又常同宿顾暠之舍暠之妻夜方产有鬼在外曰此中有王有相云起曰王当仰属相以见归因尽心推事及梁台建迁侍中帝受禅迁右仆射为梁名相其兆已见于同宿之时岂不异哉【南史】

　　江淹貂蝉

　　江淹字文通济阳考城人也永明初累官至侍中卫尉卿初淹年十三时孤贫采薪以养母曽于樵所得貂蝉一具将鬻之其母曰此故汝之休征也汝才行若此岂长贫贱乎可留待得侍中着之至是果如母言昔子列子尝谓穷逹贵贱贫富皆命之所制而非力之所能观诸江淹为不诬矣【南史】

　　马植黔南

　　唐丞相马植罢安南都护与时宰不通又除黔南殊不得意维舟峡中古寺前堤堤畔林木夜月明甚见人白衣缓步堤上吟曰截竹为筒作笛吹鳯凰飞上鳯凰池劳君更向黔南去即是钧陶万类时歴歴可听吟者数四遣人问之已失不见后果自黔南入为大理卿不久遂拜相噫行止岂复由人哉出将入相各以数至虽圣智不能回也【本事传】

　　子仪夺马

　　郭子仪未贵时一日有故宿郊外田家夜月朦胧田家垣篱疎缺公系马于茅轩前夜深不寐闻烛下有人声不见其形又闻榻下有人呼烛下人曰吾二人各直一更中夜后有盗牵公马烛下与床下人出击盗夺其马以归曰尔何人敢盗汾阳王马公晓乃去常异之其后公立大功再造唐室加尚父累封汾阳王中书二十四考子孙封矦尚主居家三百口二十年内外无丝麻服为唐室第一人命固前定岂侥幸至是哉【青琐髙议】

　　文惠舣舟

　　大丞相文惠陈公受湖州通判沿漕檄权惠州刺史率秀才许申偕行中道舣舟古岸江风颇凉新月初出俄有介胄百辈乗骑数人指挥甚明云今夜丞相漕使宿此或稍踈虞毫髪不赦公与许相对不知孰为相孰为漕明年询其地有姚娘庙存焉后公来秉钧衡申亦作本路漕使皆如其言公常使人自京师就其地祭享以神其事且欲世人知官爵之崇卑皆前定也【青琐髙议】

　　懒残拨芋

　　衡岳寺有执役僧性懒而食残人多呼为懒残独李泌常异之一日往见正拨火出芋啖之取其半以授泌曰勿多言领取十年宰相泌后果相肃宗十年【袁郊甘泽謡】

　　正已看墙

　　唐李正已本名懐玉矦希逸之内弟也矦镇淄青以懐玉为兵马使寻被飞语矦怒囚之李抱寃无诉迭石像佛黙祈之方睡闻有人在头上语云李懐玉汝富贵时至矣即惊觉略不见人天尚黑甚怪之再睡又闻曰汝看墙上有青雀噪即是汝富贵时及觉复不见人有顷天曙忽有青鸟十数飞墙上俄闻三军叫呼逐出希逸壊锁取懐玉知留后然则冨贵真有时时未至而区区强图其蔽甚矣【酉阳杂爼】

　　田方阴府

　　北京书表司田方为人谨愿书札尤精曹南院玮判大名府时一日凌晨呼之不时至曹怒械于直司及宾僚退而责问之对曰小人不幸别有拘役之处曹愈怒曰汝为使司典吏复于何处执役方请屏去左右云某久为阴府所拘主三品以上禄料昨夜升降三人禄廪迨晓而苏奔赴早衙不及今日太尉食品某能知之乃书于纸封之俟暮可验曹异其说及退归宅食馄饨甚美乃以野雉为之曹遽索所封验之无差乃释之【幕府燕闲録】

　　冀公遇裴

　　王冀公钦若淳化二年与西京武覃同行赴举忽失公所在覃乃散仆寻之一仆惊悸曰此去有一神祠公马在宇下有吏云令公与王相欢饮不可入也军急往见公来询之不答因指庙问民家乃裴晋公庙知公之非常人矣公登第不数年使两川回至褒城驿忽见导从至云唐宰相裴令公入谒公忻然接之因宻报公大用之期仍懐中出书一卷示公以富贵爵位黙定之事言终而隐及公登用遂修饰祠宇为文纪之【国史补】

　　周生参政

　　干兴中有进士者赴举京师道次宿州旅邸遇宜春周生亦以荐送相约偕行而周甚丰富遂为其人所图是歳乃登第再授巫山令一日忽报周秀才干谒其刺字州里姓名乃向所杀者遂仓惶悔谢周曰今未敢理寃以君前定合作阳间叅政此后方奉邀也今某此来以未能托生合得为神为此邑之城隍愿略兴葺遂不见其人遂鼎新其庙由是威灵显著后其人自礼部侍郎叅知政事才三日周复通谒曰某三十年孤魂无托公今复何避是日遂暴卒此虽寃报之影响亦以见叅政之命皆前定也【詹玠遗史】

　　当世侍中

　　冯当世少孤寓武昌纵饮不羁醉卧郊外有渔者罢渔困卧其侧梦人叱之曰冯侍中在此安得不避渔者惊起见冯曰秀才必贵具以梦告其后冯贵访渔者不复见焉【渑水燕谈】

　　崔韶三牓

　　崔韶常暴卒复生云见冥间列三牓备书人间姓名将相列金牓其次列银牓州县并列长铁牓然则姓名不在三牓之列而区区奔竞真痴絶也【王子年拾遗记】

　　寳藏三品

　　贞观中张寳藏为金吾吏下直叹曰吾年七十未尝一食酒肉可悲哉傍有一僧曰六十日内官登三品何足叹也言讫不见异之时太宗苦气痢医皆不效寳藏曽困其疾即具疏以乳煎荜拨上服之立差宣宰臣与五品官魏征难之逾月上疾复发问左右吾前饮乳煎荜拨有效复命进之又平因曰与进方人五品官不见除授何也征曰未知文武二吏上怒曰治得宰相不妨已授三品矣我天子不及汝耶乃厉声曰与三品文官授鸿胪卿时正六十日矣向使郑公立除授之则寳藏止得五品故天使稍难之以激太宗之怒遂授三品以符异僧之言孰谓非前定欤【蜀异志】

　　张说横财

　　卢懐慎与张说同时作宰相卢忽暴亡其夫人崔氏不泣谓家人曰公命未尽公清俭而说贪侈说尚存公不应死已而果复生左右以夫人之言告公曰不然适冥间见数十处皆曰为张说鼓铸横财我岂可同哉未几复卒呜呼奢俭自人而亦由定数耶【续异志】

　　孝叔蛇镜

　　袁孝叔遇异人得书云每受一命即开一幅累任皆验一日晨起巾栉一物坠镜中如蛇而有四足惊仆而疾数日遂卒然留书尚多其妻开视皆空纸最后一幅画蛇蟠镜中异哉【感定録】

　　王勃不贵

　　唐王勃方十三随舅游江左尝独至一处见一叟容服纯古异之因就揖焉叟曰非王勃乎勃曰与老丈昔非亲旧何知勃之姓名叟曰知之勃知其异人再拜问曰仙也神也以开未悟叟曰中源水府吾所主也来日滕王阁作记子有清才何不为之子登舟吾助汝清风一席子回幸复过此勃登舟舟去如飞乃弹冠诣府下府帅阎公已召江左名贤毕集命吏以笔砚授之递相推逊及勃则留而不拒公大怒曰吾新帝子之旧阁乃洪都之絶景悉集英俊俾为记以垂万古何小子辄当之命吏得句即诵来勃引纸方书两句一吏入报曰南昌故郡洪都新府公曰老儒常谈一吏又报曰星分翼轸地接衡庐公曰故事也一吏又报曰襟三江而带五湖控蛮荆而引瓯越公即不语自此往复吏报公但颔頥而已至落霞与孤鹜齐飞秋水共长天一色公不觉引手鸣几曰此天才也文成阎公阅之曰子落笔似有神助令帝子声流千古吾之名闻后世洪都风月江山无价子之力也乃厚赠之勃旋再过向遇神地登岸叟已坐前石上勃再拜曰神既助以好风又教以不敏当修牢酒以报神赐勃因曰某之寿夭穷逹可得而知否叟曰寿夭系阴司言之是泄阴机而有阴祸子之穷通言亦无患子之躯神强而骨弱气清而体羸脑骨亏陷目精不全虽有不羁之才髙世之俊终不贵矣况富贵自有神主之乎请与子别勃闻之不悦后果如言【感定録】

　　思温无禄

　　杜思温正元初太学生也善鼓琴常宿城南携琴临水弹之忽有一叟支頥来听起而询之老人曰余秦时河南太守梁涉也遭难身没于此闻君鼓琴故来听之思温问其穷通之事叟曰余之少子主人间禄籍当为君问之后二日会此至期见之叟曰惜哉君终不成名亦无正官然有假禄在巴蜀一十九年俸入不絶慎勿为武职恐有大祸言讫不见思温明年果下第遂罢举西游谒韦令公公甚重之累授要职随军所请杂俸月不下二万又娶大将女而妻父常欲思温在辕门思温忆老人之言辞不受大将宻白韦公补讨击使牒出不可辞而常惧祸及刘辟叛时思温在鹿头城城破为乱兵杀家族不知所在此皆禄籍注定宜不逃老人之言已【成都记】

　　公谊过河

　　崔公谊邓州人补莫州任丘主簿熙宁中河北地震未已而公谊秩满挈家南行数程一夕孤宿马铺中风雷阴黑夜半有人急叩门呼崔主簿在此否又呼曰莫州有书崔闻之披衣起未开门先问何人书曰无书只教传语主簿合系地动压杀人数辄敢擅逃过河已收魂岱岳到家速来殆开门寂无所覩其妻乃陈少卿宗儒之女陈时知寿州崔度其必死兼程送妻子至寿阳次日果卒阴注已定何可逭乎【异闻録】

　　吴大换名

　　吴大者卖鞋于虹飞桥邻人王二叔以掌鞋为业二人甚相得王谓吴曰我有女君有儿愿作亲家吴曰诺既成亲而王死越明年吴晚归百余步见王自东而来相见屈吴店饮吴曰亲家翁已死何故相见王曰虽死以女子蒙好看某在阴府颇甚感激今特来相见某今职此桥来日桥下取五十三人亲家翁是一人之数特为换其姓名矣来日慎勿上此桥记之出门不见吴来日于桥侧俟至午后桥坏打杀者果五十三人岂不异哉【青琐髙议】

　　鼎夫盐中

　　杨鼎夫顷游青城过皁江同舟共济者五十余人中流被暴风鼓荡其舟触巨石而覆同济者悉为洪浪漂没惟鼎夫若有物扶助之泊于岸下上有一老人以杖引之谓鼎夫曰子是盐裹中人非水中人也鼎夫致谢未终已失老人矣后鼎夫为阆中幕权判榷盐院遇疾而卒因有俸盐百余斤妻子用以裹束其尸归葬成都方验老人盐中之言葢死生皆有分定不可易也【该闻集】

　　魏郑窻下

　　魏郑公为仆射有二典事之甚谨一日方昼寝二人窻下相与言一人曰我等官职总由此翁一人曰不然总由上天郑公闻之遂作一书遗言由此翁人令送至侍郎处书云与此人一员好官其人不知出门忽心痛乃慿言由上天者人令送书去及明日引注由此翁者被放由上天者得留郑公怪而问焉具以心痛慿送书告郑公乃叹曰官职禄秩由天葢不虚也昔夫子不语怪力乱神王肃谓神不由正无益于教化斯怪乱也今异兆所録贵贱贫富死生穷逹皆至神冥冥独运而成功非智力然也使见之者知命而不忧岂无益于教乎览者详之【朝野佥载】

　　分门古今类事卷三

　　●钦定四库全书

　　分门古今类事卷四

　　○异兆门中

　　尉迟赐帖

　　隋末有一书生居太原苦贫以教导为业所居抵官库因穴而入有钱数万贯遂欲取之有金甲人持戈曰汝要钱可取尉迟公帖来此是敬徳钱也书生访求至铁冶有锻铁工尉迟敬徳书生拜之尉迟曰何故曰某贫困足下富贵乞钱五百贯得否尉迟怒曰我打铁人乃见侮耳生曰若能赐一帖他日当自知乃令书生执笔曰付某乙钱五百贯具年月日署名于后书生拜谢去尉迟与其徒大笑书生得帖至库中复见金甲人呈之笑曰是也令系于梁上遣书生取钱止五百贯后尉迟佐神尧立勲请归乡里勅赐钱一库未曾开者遂得此库钱敬徳阅簿欠五百贯将罪主者忽见梁上帖子敬徳视之乃打铁时书也累日惊叹使人求书生具陈所见公厚遣之以库钱分惠故旧【逸史】

　　李什名巷

　　唐末有李氏者夫妻孤老无子藏镪十万啬不忍用一日自言曰吾夫妇辛勤治生至此今老矣盍少自奉乃出钱市酒肉其夕夫妻俱见金甲神人怒颜而责之曰此蜀王钱也天使汝守之奈何盗用至王建入成都用度方窘李老献其镪建曰欲复雠乎欲得官乎李曰俱无之乃具述所见建大喜曰吾王蜀矣当令汝名传后世乃命以李什名其巷李以见其姓而什以见其镪也呜呼李氏辛勤藏镪乃为蜀王守钱世之臭徒区区多积不惟啬不忍用而朝夕惶惶贪求不足以至自执牙筹倾身障簏诚可鄙笑亦若有物使之者见此当少悟矣【成都记】

　　黄觉大钱

　　黄觉常送客都门至则客已逺矣旅舍中见一道士因取酒炙命之共饮既罢道士以水写吕字始悟其为洞宾也曰明年江南见君觉果得江南官及期见道士懐中出大钱七其次十又三小钱曰数不可益也予药数寸曰岁以酒磨服之可保一歳无疾如其言至七十余药亦几尽为诗曰床头厯日无多子屈指明年七十三果卒【诗话】

　　李生白银

　　李秀才者亮州人家贫置小学教童蒙日止十人朝夕供给常不足一日遇疾暴卒二日乃苏谓其妻曰我死地下见姚状元主判人间衣食簿与我昔日有同场之好谓我曰甚贫矣宜早归衣食某之本职不敢私特为君添学生一十人赠银一笏是某之私羡也其后人忽送儿童上学比旧果加十人生展修其屋果获白银一挺嗟夫学徒之多寡亦复系阴司注定况官职之崇卑年寿之修短禄廪之厚薄孰谓无其数乎【青琐】

　　朱严助教

　　王九龄常言其祖侍中有女子嫁诸司使夏偕因病危甚服朱严药遂差貂蝉喜甚置酒庆之女子于座间求为朱严奏官貂蝉难之曰今岁恩例已许门医刘公才当俟明年女子乃哭而起径归不可留貂蝉追谢之召公才谕以女子之意辍是岁恩命以授朱严制下之日而严死公才乃嘱王公曰朱严未授命而死法容再奏公然之再为公才请及制下公才之尉氏县使人召之公才方饮酒闻得官大喜遂暴卒一四门助教而死二医一官不可妄得况其大者乎【笔谈】

　　俊民状元

　　嘉佑中进士奏名讫未御试京师妄传王俊民为状元不知言之所起人亦不知俊民为何人及御试王荆公时为知制诰与天章阁待制杨乐道二人为详定官旧制御试举人设初考官先定等第复弥之以送覆考官再定等第乃付详定官发初考所定等第以对覆考之等第如同则已不同则详其程文当从初考或从覆考为定即不得别立等是时荆公以初考覆考所定第一人皆未允当于行间别取一人为状首杨乐道守法以为不可议论未决太常少卿朱从道为封弥官闻之谓同舍曰二公何用力争从道十日前已闻王俊民为状元事必前定二公浪自苦耳既而二人各以己意进禀而诏从荆公之请及发封果王俊民也详定官得别立等自此始遂为定制【梦溪笔谈】

　　固言遇姥

　　相国李固言元和六年下第游蜀遇一姥曰郎君明年芙蓉鉴下及第后二纪拜相当镇蜀土愿以季女为托明年果状元及第诗赋有人鉴芙蓉之目后二十年李公登庸是姥来谒固言忘之姥曰吾常嘱季女者固言省前事谢之延入中堂见其女坐定又曰出将入相定矣乞庇我女至门不见及固言镇蜀日卢氏外孙九龄不语忽弄笔砚固言戏曰汝亦用此耶忽曰但庇成都老姥爱女何愁笔砚无用固言惊悟遣人访之有巫董氏事金天神即姥之女言能语此儿请祈华岳三郎固言如巫所说是儿忽能言由是蜀人待董如神富积数百金怙势用事莫敢言者然则富贵早晚皆有定时鬼神皆知而人独不知善人君子修己以俟可也【酉阳杂爼】

　　韩湘开花

　　韩湘昌黎文公犹子也文公常勉之学湘曰湘之所学非公所知乃为诗以见志有解造逡巡酒能开顷刻花之句公曰子安能夺造化乎湘曰此甚易乃聚土以盆覆之良久曰花发矣举盆乃碧花二朶公环而观之有金字诗一聨云云横秦岭家何在雪拥蓝闗马不前公不晓其意湘曰他日乃验乃告去未几公以谏佛骨谪潮州一日涂中遇雪有一人冐雪而来乃湘也曰公忆花上之句乎正今日事公询之乃蓝田耳公嗟叹曰吾与汝足此诗云一封朝奏九重天夕贬潮阳路八千本为圣明除敝事岂将衰朽继残年云横秦岭家何在雪拥蓝闗马不前知汝逺来深有意好塟吾骨瘴江邉【青琐】

　　仁钧避地

　　郑仁钧钦说之子也与表弟同居表弟之姊嫁杨国忠之子表弟以疾丧明甚怜之时洛中有郑生有异术仁钧使窥表弟曰彼天曹判官也仁钧甚异之忽一日谓其母曰不久兵起两京皆乱宜图淮南避地杨氏百口皆当诛灭惟姊与甥可免母如其言入京以告其女杨国忠诟之其母乃理装东归是年禄山叛明皇西幸杨氏无少长皆死屠戮之际其姊先觉负其儿窜得脱悉符表弟之言彼葢以天曹判官因得知之耳【唐宋遗史】

　　李庚食鲙

　　贞元中万年县尉李庚与前进士数人会于西亭方具鲙一客偶至醉色甚傲问其所能曰善知人食料李公曰且占今日有人不得鲙吃否客笑曰唯君不预耳李公曰某为主人安有不预之理术验则厚赏诞妄则奉罚请合座证之因促馔馔将进俄有奔骑至云京兆尹急召李公急上马适会议盗贼事留连乃宻令报诸客先馔戒庖人留鲙且欲破术士之言是晚李公回诸客尚在公令进鲙方调醋且诮术士之妄术士辞色安然唯言必不谬误言讫官亭为久雨湿漏仰泥方数尺忽落盘上器皿俱壊李公惊异问复有鲙否报已尽矣乃厚谢术士以钱五十千赠之【唐宋遗史】

　　徳裕终南

　　赞皇公李徳裕好饵雄朱一道士自云李终南住罗浮来谒曰闻公久服丹砂敢希一见公以示之道士笑曰此是世间凡火服之促寿乃探懐中出一玉象子曰可求勾漏莹彻者致象之鼻三日象即服之更七日吐出方可饵此太阳之精凝结万年矣慎勿泄于人惟忠孝是念正直是守又出一金象曰此是其雌贵其相伴不尔亡去公后验之无差赞皇后不能守正广求姝美其象服砂经年不吐果得罪南窜于鬼门闗逢前道士怒索二象至鳄鱼潭玉象如犬飞出金象随之公到崖州恚恨而卒乃知象者南方之兽也勾漏者朱崖之地也罗浮者海濵之山也道士自称李终南乃赞皇不返之意也事之前定一至于此得非命乎【再忠纪异録】

　　杨璀迁官

　　昔杨璀尚书宦涂未逹年六十为河北一县宰部下五伯乃佐冥司杨知而问之对曰某非冥司主事亦伍伯之流耳当今判者乃邻县长官也闻即当来但自求之旬日邻宰果至与杨俱上州季集杨颇加礼待之既见乃一皓首老翁年七十余谢杨厚礼词色感愧杨乃以情恳之老宰曰愧吾丈意深礼厚固不敢隐令扫凈室置榻施笔砚纸等宰入其中令杨拂晨启户而入见之喜色被面遥曰官禄甚髙不足忧也乃遗一文书曰慎不可先览但经一事改一官即开之自此后杨辟从事拜殿中侍御入为省郎又拜谏议大夫当除授之际视文书皆不差并年月日时并列于上及贬辰州司马杨疑其不述取视之亦云为某事贬也后又召为左丞终于工部尚书所经之事皆与文书无异岂非仕宦进退皆阴司注定不可得而损益耶【韦询戎幕闲谈】

　　昭武贩马

　　封昭武者余杭酒徒也栖栖不偶乃求随船舶入新罗遂得季都纲季都大舶主也未至占城舶主令乗小船与二篙工取水忽为暴风所飘不知何处乃徐步岛上望见一道士煑一银鼎面浮一大珠昭武趋礼之具言穷困状道士曰视子之面无外夷禄可乘舟归吾与好风送还昭武告以生计道士曰但贩马当自给我阴真人也谢去风起舟去如飞一夕已逹明州矣遂贩马于衢婺间果得充养以此观之衣食之数果有前定也【钱希白洞微志】

　　归皓溺水

　　归皓钱塘人也天成四年泛海来贡忽值风涛船悉破溺皓抱一木随波三日抵一岛乃舍木登岸见二道士手谈就拜礼之道士曰得非归皓乎又拜忽一人自水出曰海龙王请二尊师斋乃与皓同往既出命朱衣吏送皓还吏引入一院谓皓曰侍郎元无名字除进奉外人数姓名并已收付逐司皓请见其子吏曰亦系人数固难得回乃速召吴越溺人归侍郎一行暂来俄见一行二百余人俱至厅前见皓咸拜为之流涕又令取溺水簿示皓果皓一人不在其数朱衣令取进奉物列于庭印封如故即令十余辈送皓出既出食顷则见身乘小舸并进奉物及表函等皆泊于岸上小舸虽漏而不溺访其处曰此莱州界也旋有巡海人军辇运于岸上小舸寻自焚灭皓后谢病隐居年八十卒侍郎葢承制所授兵部郎中耳【洛中纪异録】

　　髙雅见怪

　　髙雅为荆湖转运使尝至公安驿假寐于厅上忽闻人呼其姓名雅惊起应之见一人朱衣自地出云禄命俱尽言讫不见雅急行至荆南果卒自见怪及卒三日耳【吴淑秘阁闲谈】

　　伯珍注名

　　荆伯珍字君玉南阳人累举进士不第太平兴国八年省试正旦御干元殿受朝贺赋以正月之节文武称贺为韵伯珍下语曰帘雾初卷炉香正焚误书焚为喷归而始觉中夕不寐起曰我闻二相公庙子游子夏也举子祈之必应乃草一祝文叙其事以乞梦是夕梦二神人朱衣坐大坛上谓伯珍曰莺鸣六合数应二末亦须头戴金枢脚蹈玉象懐中出一枝花曰桂也伯珍跪受之遂觉试策日以祝庙文具叙其事于主司宋公白既诣省尚早乃息于省前俄有二皂衣吏携簿书坐其侧伯珍询之一吏答曰我辈非人也冥中走吏送今年举人过南宫姓名入泰山去伯珍乃求其名答曰荆伯珍始试赋落韵不合过二相公苦救之前夜已命宋舍人与改了今却注名过也又问及第否此别有籍吾不知也逡巡二吏揖去伯珍心喜遂见宋公公云君非荆伯珍乎所试赋甚佳一喷字固知笔误前夜已与贾舍人同改为焚字了勿忧勿忧其年过省御前试六合为家赋莺啭上林诗名字在第二等末徙尾第二人魏元枢之下彭垂象之上并应神人之语伯珍为神告传以纪之吏云此别有籍以是知得失髙下阴籍注定人力区区胡为哉【荆伯珍神告传】

　　处厚百日

　　王处厚字符美华阳人也举进士于孟氏黄政丁卯歳下第无聊乃出西郊净众佛刹见一僧老而癯揖与语曰吾本太中时人姓王名缄字固言及进士第至今合得五百九十四甲子一千一百八十八浃辰时壮室有二今计齿一百三十年矣遭乱为僧游荡至此会语久之别去又曰秀才成在明年处厚归复访之已絶迹矣是歳冬忽闻叩门乃其僧也曰吾欲游峩眉思一会别乃引处厚游寺北社豳公庙俄有数吏由庙出降阶列僧曰新官在此便可公叅吏再拜处厚悸悚因问来春之事僧为一札以授之曰春试毕开之有十六字曰周士同成二王殊名主居一焉百日为程及放牓处厚果第一王慎言为牓眼八人谓周之八士也处厚心恶百日之语日出西郊游古陌吟曰谁言今古事难穷大抵荣枯总是空算得生前随梦蝶争如云外指冥鸿暗添雪色眉根白旋落花光脸上红惆怅花原懒回首暮林萧瑟起悲风及暮还家暴卒同年见处厚蓝袍槐简投刺云新授司命主簿自登第至死正百日此不谓之前定可乎【名贤小说】

　　师道勇退

　　刘宻直师道尝为淮南转运使因往荆湖至岳州一山寺殿上见一老父皤然瞪目相视刘意甚不平乃取别路去意不欲再见之已而老父则先在其前矣心始异之因屏人延坐问以人之生死必可知乎老父曰知其生则知其死只如官人生襄邓旅亭则死亦可见矣刘大惊曰某实随先君于南阳逆旅生此无人知今遇神明愿决平生通塞老父微笑曰官人自此至壬寅年当居权要若不勇退则祸至既已黜削且居散地可以延龄傥复旧资则甲寅不可得过语毕拂衣而去刘果以咸平五年自宻直权计省以弟几道所累责降正属壬寅后闲居湘潭乃牵复如旧至大中祥符八年甲寅十月一日卒略无差异兹可以验官禄得丧果前定也【洞敝志】

　　段弼得钱

　　长兴三年始赠东岳三郎为威雄将军至建隆三年有段弼者年八十善制笛一夕有人云威雄将军追汝遂入府见一黄衣少年谓曰知善制笛可为作三五管弼实时作三五管献之少年指最后者曰此尤为妙弼乞留少年曰尔算未尽不可弼曰某在人间苦饥寒不愿活也少年曰但去将日给钱三百后五年即召弼觉后日果卖笛得钱如所许之数虽大阴雨亦自有人来买后五年乃死【钱希白小说】

　　卢莹无官

　　卢莹兖州使院吏也开寳九年自城归独行村路中忽见旌旗甲马问之云泰山三郎出猎莹尝闻泰山三郎妩呔颓蠊俾欢嗟萌珙娔朔葜行煲婂\袍少年从者甚盛莹趋出拜告少年曰尔无官分与钱五百千便过如飞莹后归家因浚渠果获钱如所许之数以此知一官皆有分定不可妄得也【钱希白小说】

　　黄裳状元

　　延平黄状元裳少苦学好夜读书忽一夕月明闻水涯人偶语俯而听之曰吾在此十纪来日当去惟候淮南二急脚来替黄甚怪之翌日亭午果有二黄衣至水涯就浴黄乃急止之仍令他日无复过此是夕中夜鬼又语曰我本当替为黄状元令过去未有来期黄自是知其必冠多士至元丰中有梁逖者一夕梦奏事殿中见御座前揭一碑金字大书黄裳二字意必贵兆乃改名为黄裳至明年御试进士第果黄裳为天下第一信乎利名之前定也【纪异録渑水燕谈】

　　蓝守山魈

　　韶州太守衙有山魈庙甚灵嘉佑中蓝丞郎中知州晚见一叟异之曰山魈神也知公爱民今年五月十八日当有大水居民漂溺愿备之至日果大水民皆获免时提刑赵琪与康州守黄郎中者交章争讼蓝守问山魈神曰赵黄交争竟谁胜也神曰吾尝入阴府询之二公所争恐胜负未决相继皆没矣公曰二公年少气熖何遽死乎神曰阴数已定则何可逃乎后踰月二公皆就狱果相继而卒焉【翰苑名谈】

　　吉寳得汗

　　吉寳臣都下人也熙宁五年卧病六日神游阴府见紫衣据案呼云何来寳臣诉以病六日而未得汗紫衣命左右下汗案捡寳臣汗当下否吏回报更五日寳臣曰五日则死矣吏曰禄算未终更十日亦无所损俄有二金人引寳臣出曰此去日诵金刚经一遍生无病苦死不入恶道引寳臣临池坠池中而觉见妻子泣守之后果五日大汗而愈嗟夫一汗之微阴司犹以案牍注定况大于此者乎二金人则寳臣佛室中所塑二金像也【翰苑名谈】

　　武侯后身

　　天竺释亡其名貌陋衣穿尝曳铁锡至于京辇当南康韦皋之生纔三日其家设斋命僧此僧不召亦赴家人怒之坐于庭中斋毕韦氏命乳母负婴儿谓众僧祝愿梵僧先摄衣升阶视之曰别久无恙乎婴儿若有喜色相认之意韦氏怪而问焉僧曰此非檀越所知乃诸葛亮后身尔武侯为相蜀人受其赐今当却为蜀帅重福坤维之人吾与此子为友知生君家不逺而来此子作剑南节度二十一年至中令太尉此外非我所知也父然之因以武子为字后悉如梵僧之言乃知生有修短之命位有通塞之遇定于冥兆终然不变鬼神知之而莫能预圣哲安之而不敢谋早晚进退各以时至咸不求而自合不介而自亲矣茍能知此又乌有昔人不遇之文哉【成都广记】

　　子正角龙

　　熙宁丙辰贼冦邕州郡倅唐著作子正尽室遇害唐本桂州人治平中赴京调举至全州中涂僦一仆得一肩夫乃游袁州日所役旧奴也挈重担劲若健羽虽鞭马疾追长先百步唐恐其逸遂遣之其仆当日自全州至唐州凡二千七百余里日午已到留书祝驿吏曰候桂州唐秀才至即付之唐后月余方到下马于驿驿吏曰君非桂州唐秀才否一月前有人留一书在此书云呈桂州唐秀才归真子谨封因启封惟一诗曰袁州相见又之全不遇先生道未缘大抵有心求富贵到头无分学神仙箧中灵药宜频施鼎内丹砂莫妄传待得角龙为燕会好来黄壁卧林泉唐得之诘其形貌乃全州黜仆也留书之日即全州所遣之日始悟神仙人也及遇害当丙辰正合诗中角龙之句富贵生死莫不前定惟神仙知之而凡人固莫测也【杂録】

　　郑絪拜相

　　唐丞相郑絪宅在昭国坊南门忽有物投瓦砾五六夜不絶及移于安仁西门宅避之瓦砾又随而至久之复还昭国郑公归心释门宴处常在禅室及归昭国入门蟢子满室悬丝去地皆一二尺不知其数其瓦砾亦絶翌日遂拜相此最为灵异也【集异记】

　　韦公玉箫

　　韦公皋少游江夏止于姜使君之馆姜氏之子曰荆寳兄呼韦而恭事之姜有小青衣曰玉箫年十歳余常令祗待韦兄后二载姜使君入闗而家累不行韦乃居止头陁寺荆寳时遣玉箫往来韦所玉箫年长因而有情韦后归觐季父行甚促乃裁书别荆寳寳乃与玉箫俱来命令从往韦不敢遂与约七年取玉箫因留玉指环一枚并诗一首遗之七年不至玉箫潜祷于鹦鹉洲又逾年玉箫叹曰韦家郎君一别八年是不来矣絶食而殒姜氏悯其节并玉环殡之后韦镇蜀三日询狱囚凡三百人其中一人云仆射昔日韦兄也乃厉声曰仆射忆姜家荆寳否韦曰深忆之曰某是也公曰犯何罪而重系答曰某后以明经及第选青城县令家人误爇廨舍故致此韦乃即与雪寃仍归墨绶奏眉州牧未赴任留兵幕因问玉箫何在姜曰仆射与约七载逾时不至絶食而死因吟玉环诗云黄雀衔来已数春别时留解赠佳人长江不见鱼书至为遣相思梦入秦韦甚凄叹为修经像以报之然念之不已时有祖山人者有少翁之术能令逝者相见韦乃使召之七日清夜玉箫果至谢曰承仆射写经造像之力便当托生后十二年再为侍妾临诀微笑曰丈夫薄情令人死生隔矣韦以陇右之功终徳宗之代理蜀不替后因生日东川卢八座献一歌姬亦玉箫为号观之乃真姜氏之玉箫矣而中指有玉环隐出不异留别之玉环也韦叹曰吾乃知存没之分一往一来玉箫之言斯可以验矣【遗史】

　　分门古今类事卷四

　　●钦定四库全书

　　分门古今类事卷五

　　○异兆门下

　　张洎破瓜

　　吕洞宾仙翁多游人间自言吕渭之后渭四子温恭俭让让终海州刺史仙翁乃海州后张洎家居忽有隐士通谒乃仙翁姓名洎见之索纸笔八分书七言一絶留题颇言将佐鼎席意末云功成当在破瓜年俗以破瓜为二八洎果六十四乃其兆也【西京记及神仙传】

　　卢杞宰相

　　唐卢杞未第遇仙妪曰麻氏以大葫芦如二石瓮令杞乘之腾入霄汉至一处曰水晶宫太阴夫人问以三事曰公有仙相能居此宫乎能为地仙时一到此乎能为中国宰相乎公愿何事杞曰愿为宰相夫人怅然遣还后杞果相徳宗【西京记及神仙传】

　　徳璘巴陵

　　贞元中有郑徳璘者每歴洞庭湘阴遇一叟常以松醪春饮之因悦鹾贾韦氏女以红绡题诗戏赠后韦舟没于洞庭徳璘作诗吊之云洞庭风软荻花秋新没青娥细浪愁泪滴白苹君不采月明江上有轻鸥至诚感应诗逹水府府君曰谁是郑生所爱主者见红绡而语府君府君曰徳璘异日是吾邑之宰况昔日有恩义相及不可不活尔命乃令携韦女逆郑生推堕一池中沉浮困溺时三更徳璘未寝忽觉有物触动舟遂秉炬照见衣服采绣似是人物惊而拯之乃韦女也徳璘喜骇良久女乃苏及晓方能言云府君感君而活我遂纳为室感其异也后五年徳璘当调集谋醴陵令韦氏曰不过作巴陵耳徳璘曰子何以知之曰昔水府君言是吾邑之宰洞庭乃属巴陵此可验也徳璘志之果注巴陵后府君赠郑诗曰昔日江头菱芡人蒙君数饮松醪春活君家室以为报珍重长沙郑徳璘于是乃悟府君乃昔日老叟耳【灵异传】

　　寇相毁庙

　　冦相准年十九苏易简状元下及第知巴东县县旧有一庙不知其名旧令尹常梦其神泣告之曰宰相将来吾不敢居此虽强留必不容也令曰宰相何人神曰他日当自知不敢预告及寤与同僚言之不数日邸吏赍状来乃寇为之代果以庙无名图牒所不载而毁之噫庙之毁去神固知之而寇之为相已兆于此矣神谓留必不容葢亦知寇公之正直也【青琐】

　　张谊赤光

　　进士张谊自鄂州来赴举南省试罢牓未出间常与侪辈游饮于市偶一人前揖张曰先辈便当及第然宜保惜头上二赤光光在公无事光失则公亦不免慎之忽不见后张果及第既授官到任官长有赫连立乃二赤光也不久赫连立卒张亦以事去官乃知事皆前定不可以智力免也【青琐】

　　韩澈灵语

　　干元中韩澈授陇州吴山令素与宇文觌辛稷善并随澈至呉山读书令廰前有大槐觌稷行树下见一孔甚润泽中有青素升为云乃命掘之得一冢冢中有棺棺中有齿髪及骨因令收之以新棺殓葬诸野后灵语云是晋将军契苾锷战死葬此冢近马廐欲求迁改不可得今明府恩及幽壤甚厚然创造此谋是宇文七及辛四幽魂感戴岂敢忘之辛不久见将及第荣禄足光其身宇文命薄无位虽获一第终不及禄且多危难吾当救其三死若或为正官则虽我亦不能救言毕乃去觌家于岐山久之锷忽空中语云七郎夫人疾亟适已往救可无惧也后慎无食马肉须臾报至如所语会荘客马死以肉馈觌觌忘其言而食之霍乱几死锷云何故违约也遂疏方令服即愈后觌还吴山会岐贼僣伪觌素有名被署为中书舍人贼平觌等系狱锷语觌妻云七郎犯事我为求请事已解矣有刘使君至即得放出寻而诏以刘晏为刺史晏奏贼徒点污名贤臣至州日乞一切释免上可其奏晏至悉放之觌既耻为贼污还家歳余吕崇贲为河东节度奏觌为左卫兵曹河东书记勅至觌甚喜受勅拜蹈一奴忽仆地作锷灵语叹息久之曰向谓汝勿作官何故受之此度不能相救矣觌云还之如何答云受毕何可还千万珍重后四月觌遇疾暴卒昔王充论衡有曰凡人有死生寿夭之命亦有贵贱贫富之命命当富贵虽贫贱之犹逢福善离其贫贱命当贫贱虽富贵之犹涉祸患失其富贵以宇文觌观之其言岂不信哉【广异记】

　　琴僧江湖

　　李虞部畋知常州武进县日有浙僧原式善鼓琴夏五月忽告辞往润州金山寺去留之不诺曰原式起江湖之兴遽雇得一村童已迁衣钵就船矣因与书令逹州牧崔屯田郡倅王持正既而原式至彼便辞郡守往金山寺宿日已暝矣馆于下阁是夕杨子江■〈风贝〉风骤起鼓浪沃岸逡巡涛势崩腾忽忽若有火熖飞于波上涨髙数丈至寺之半其下阁楹柱栏楯逐浪而去原式村童寂无影响次日风浪渐息有一渔者撑船傍北岸遥闻葭菼中有人呼之声往视之乃原式之村童渔者遂载之归寺僧异其事送州牧州牧牒送晋陵时郡中僚佐咸覩之皆言事不可测彼僧言有江湖之兴随暴流而逝可矣彼村童者年始及冠于巨浪之中若一叶焉果有神佑之欤是无江湖之兴欤以是推之万灵中各有定分信矣【该闻集】

　　狄公黙祝

　　狄武襄公青本农家子年十六时其兄素与里人失其名号铁罗汉者鬬于水濵至溺杀之保伍方缚素公适饷田中见之曰杀罗汉者我也人皆释素而缚公公曰我不逃死待我救罗汉庶几复活若决死者缚我未晚也众从之公黙祝曰我若贵罗汉当苏乃举其尸出水数■〈豆斗〉而活其后无人知者公没其子谘咏护丧归葬西河父老为言此元佑十年十二月五日与咏同馆北客夜话及之信乎人之富贵皆前定也眉山苏轼记【东坡集】

　　文公出厅

　　王文正公旦知临江县时狱有死囚公一夜不寐思以计活之方五鼓空中有人喝直更速起相公出厅斯须果开门升厅急呼囚问之其为相之兆已见于此时矣先是公之父中令晋公佑常曰吾子孙必有为三公者因手植三槐于庭以待之晋公知制诰二十年最号淹迟歴仕太祖太宗文武忠孝天下望以为相而不用及文正知制诰与父相去不十年入西掖墙壁间父翰墨手泽犹在长城钱公若水风鉴最髙与公同直史馆常曰王子明既贵且寿吾进用虽在其前皆所不及也东坡尝作三槐堂首叙其事曰寓物于人明日而取之有得有否而晋公修徳于身责报于天取必于数十年之后如持左契交手相付吾以是知天之果可必也文多不载【朝野杂録】

　　欧阳求退

　　欧阳文忠公庆厯末水宿采石渡舟人睡鼾湖平月黑公灭烛将寝微闻呼声曰去来舟尾有答者曰今夜有参政船宿此不可擅去斋料幸为携至公私念舟尾逼浦且无从人必鬼也通夕不寝五鼓岸上猎猎驰骤声舟尾者呼曰斋料幸见还有且行且答者曰道场不清净且无所得而归但多嗟恨之声公甚异之后半月游金山与长老语之曰是夜有施主携室至方拜忽思卧遂乳一子俄觉鯹风灭烛大众皆恐乃公宿采石之夜其后公果以叅知政事除蔡州鋭于求退者亦其前知也【夜话録】

　　郑咸中允

　　郑咸太原人当刘继元拒命咸家苦于兵父子离散咸仗一劔而奔一日渡水舟覆同载者皆溺闻空中有人指呼曰救中允既而咸得岸不死然不知一舟中有不死者几人中允谓谁也既抵温州定居举进士后为武宁幕以太子中允致仕卒始悟空中之言中允为己也事之前定真可知矣【幕府燕闲録】

　　贾林侍御

　　唐徳宗欲西幸有知星者奏云逢林即住帝曰岂可令朕止于林木间及奉天尉贾隐林谒帝帝以其名叶星者所奏召于卧内隐林陈攻守之策且奏曰臣昨梦日坠于地以头戴之帝曰此来乃已前定遂拜隐林侍御史【广徳神异録】

　　董齐医画

　　董羽江左人善画水太宗作端拱楼命羽四壁画龙水羽极其精思半年乃毕羽时为翰林艺学意望功赏太宗一日与嫔御登楼皇子尚幼遥见画壁惊啼不敢视命亟污漫之羽遂不获赏又有齐继邕者善为小儿医初为翰林医学忽皇女有疾呼之切脉皇女见人衣緑輙惊宫人遽以绯袍蒙之而入寻以白于上即赐绯呜呼画师医工皆技也皇女皇子皆贵也董羽以之而无赏继邕以之而赐绯得非命矣乎【唐宋遗史】

　　士宁得道

　　李士宁蓬州人语黙不常或为得道常见东坡于成都曰此子贵当为制策举首已而果然自非数有前定乌得而知之哉【唐宋遗史】

　　范讽三品

　　范讽给事少纵酒落魄一日醉卧兖州尧庙殿中仆使掖归已死矣经一日而苏言始为二紫衣吏所录引入官府立庭下有大官据案怒目而责之曰尧之为神孰不知敬子为儒者敢亵慢之讽但谢罪而已顾有司使付狱治之有吏自东廊捧簿而上曰讽当为三品官寿限尚逺大官者遂震呼戒而遣之使一吏伴送归经廊间于窻隙中闻敲朴苦楚之声窥之但火焰烘然闻声而不见其人又至一处窥之见通天铜柱反缚金师子数十皆暝目垂舌似不任其惫问其吏低语曰此歴代好杀之人并杀降之侯遭害者受生已尽则释去然去人天之位尚賖矣未几而醒矣【幕府燕闲録】

　　洪涛辟官

　　洪涛字符宾南康星子人父亶为都官郎中除王府教授涛以太庙斋郎补学生好学惇固似不能言者熙宁三年登进士第为石州法曹叅军一夕梦得官书一卷若除目内有某年月日都官郎中洪亶卒某年月日石州司法叅军洪涛卒既觉神情牢落遂乞侍养至京师亶卒不踰梦中之日然涛期亦近乃急扶柩归南康居一日有吏卒数人叅见言迎赴新官涛曰尔误矣我方在忧苫中岂有赴官之事吏曰非误泰山辟君权判官天符已下不可移也然不过半载却还未几涛卒亦不差梦中之日时涛妻徐氏胎已数月半年而生男酷肖涛云【同前】

　　孔公新庙

　　彭城都灵应天王祠在子城上西北隅唐节度使李愿元和中建至孔给事道辅应举时与马仅周济同谒卜科名掷筊三人皆得吉兆而孔三掷之皆同又曰他日合来镇此藩者当再得吉兆惟孔公得之后果谏议大夫知徐到治未久即新庙貌及落成苦祝文未能畅意窜改久之会颜淳之来谒公即命代笔其警句云裴寂昔年曽乞华阴之梦子房今日果如圯上之言孔公激赏曰神当恭以享斯言矣【同前】

　　栢阁行者

　　钱若水家居新安于栢阁院独居一室院僧■〈商上衣下〉公有小行者时来室中飜乱文字点污笔砚乃白■〈商上衣下〉公请拘而笞之■〈商上衣下〉公曰此王氏子少孤不忍笞苦钱曰不然日授之以经可禁其扰人初授五行曰太少自十行至一纸以至一卷才经目便出走戏如初七日诵一部后一月授华严经八十卷忽一日上树而去至夜不下竟不知所在后七年钱入洛阳逢勅塟一内人扶柩者四十辈钱于马上忽认见其行者青巾布衫钱乃下马使人召之欣然而来公曰向栢阁何适今乃为此贱役笑曰时去嵩山本欲念却大藏经恐惊于人公相之曰君异人也请尽言之行者曰世间如某辈者千万人人自不识公有仙风道骨可惜作官此去甚逹然终不至宰相惟忌为御史台官必不久又问寿如何曰转官迟则寿亦迟言讫而去后钱公自布衣至两府改登州观察使兼御史大夫叹曰王行者之言至矣心恶之果于是年十月二十三日暴卒时咸平六年也享年四十四夫禄寿修短其数前定则不可改知命君子委心而任之可矣【吴淑秘阁闲谈】

　　世则首冠

　　王世则韩见素赵諌同谒陈希夷世则诈为仆隶拜阶下先生笑而降阶曰侮人者自侮也揖世则使坐诸生之右曰将来君独首冠诸公尽在此会也明年世则举进士果状第其余俱列于次以此益知科名之前定也【陈希夷传】

　　延卿职官

　　郭延卿洛阳人以文行称尝与吕蒙正张齐卿谒陈先生抟抟曰吕先辈当状元及第位至宰相张先辈科名虽行间而福禄乃过于吕独不言延卿他日谓张曰惜哉郭君禄薄须俟吕作相始得一命张作相乃得职官耳既而吕果登状元第及作相荐延卿校书郎张果在行间及作相深念延卿潦倒语其子宗诲曰为我草一奏荐延卿京官翌日造朝遽索奏札而宗诲误书京为职字后画二日降诰果止得职官希夷之言不啻目击信乎命之前定不可易也【同前】

　　仲宣不出

　　许仲宣谏议罢成都牧致书于陈抟先生问以休咎先生令人代答云谏议此去更不出未几而仲宣卒盖先生知其将终而不复出也【同前】

　　张生得官

　　唐兖州邹县有张生者忘其名字贞观十六年欲诣京赴选涂经泰山谒庙祈福张遍看神像至第四子见其仪容秀美祝曰但得四郎交游何用仕宦行数里忽有数十骑至曰四郎拜谒又曰兄今岁欲赴选未合得官且途中有灾张不以为然乃别去才百余里果被贼刼乃黙祝曰四郎何不相救有顷果至尽追捕之四郎曰兄还于此相见其年果不得而归信乎一官皆先注定不可妄得也【冥报録】

　　文叔遇侠

　　林文叔字野夫兴化军人治平间游上都寓甘泉坊后巷贫甚几不聊生比邻一孀妇年三十余朝肩故衣出售暮即归居之对门有茶肆文叔多坐其中妇人亦时来饮茗时初冬文叔尚衣暑服妇人怜之乃以全体之服与之月余雪寒又以一衾遗之数日又以钱与文叔文叔愧谢妇人曰人有急难而不拯者非壮义士也后遂与文叔为婚问其姓氏祖先皆不答二歳育一子一夕同寝中夜失之文叔惊起烛以寻之杳然不见其户牖则如故俄自天牕而下手携紫囊胷挿人首喘犹未定妇人曰与子别矣子以我为何等人吾在仙鬼之间者率以忠义为心吾居此十年者吾故夫为军使枉杀吾久欲报之吾上诉天下讼阴方得旨嚢中取其头示文叔曰此吾戮其神也执文叔手恋语曰吾观子之面与气禄甚薄有禄则寿不永宜切戒之可货宅携缗归故乡溪山鱼酒醉卧一生足矣何必区区利禄哉言讫跃出文叔依其言而归寿八十余而卒以此知禄薄而贪冐侥幸寿必不永録之可为浮躁者之戒【翰苑名谈】

　　燕王遇张

　　张九哥不知何地人庆厯间游京师人皆言有道者燕王常以酒与之一日诣门见王取疋帛重迭剪为蜂蝶随剪飞去或集王衣或聚美人钗髻王甚悦少选九哥曰恐失王帛乃呼之一一皆来复为罗一端王异之因问曰吾寿几何曰王寿与开寳寺浮图齐坚乃饮之以酒而去后浮图灾王亦薨由此知寿夭固有定数而物亦不逃乎数也【翰苑名谈】

　　温裕喜鹊

　　孔温裕尝以谏事贬郴州司马久之得其兄尚书温业书报云宪府欲辟作御史日望勑下又报云宰相以右史处之皆未有的耗一日喜鹊鸣于庭乃祝之曰愿早得官鹊乃飞去坠下方寸纸上有补阙二字极异之未几果除此官【翰苑名谈】

　　薛珏注寿

　　天复末薛珏蜀人也性好善而不贪尝于南斗北斗堂烧奏后泛南海遇风吹抵一山遂登之见一宫殿有一赤衣使者曰非薛珏乎珏曰然使者引入宫见一人升堂而坐使者曰拜真君真君曰子来何迟命使者引入学士院遂至一苑题云选真国学士院珏曰何为选真使者曰子居大唐一国耳珏见一案有报命童子捡之童子取报状云大唐所生益州有几复何姓名命追益州护皇杜克克曰所生计百居蜀者有十人五人为宰相二人直翰林三人充谏臣既去珏求真君取生禄簿注珏一百歳送珏登舟顺风至姚州后归蜀珏后果得一百歳而害贫盖不于真君前乞富贵尔【宾仙传】

　　僧知宿命

　　吴僧文捷戒律精苦竒迹甚多能知宿命予羣从文通者人多言其不寿一日问捷捷曰公更三年为翰林学士寿四十歳后为地下职任与杨乐道待制聨曹公此时当衣衰绖文通闻之大骇曰数十日前梦见杨乐道云受命与公同职事所居甚乐慎勿辞也后数年果为学士而丁母丧年三十九矣明年秋捷忽使人与文通决别文通急往见之捷惊曰公大期在此月何用更来宜速还屈指计之曰急行尚可到家文通如其言驰还徧别骨肉是夜无疾而终以此知万事无不前定也【笔谈】

　　僧遇异人

　　熙宁七年嘉兴僧道亲游鴈荡山见一人衣布襦身轻若飞心疑异人谓道亲曰今宋朝第六帝也更后九年当有疾可持吾药以献此药人臣不可服乃探嚢出一丸如金锡曰龙寿丹也又谓曰明年歳当大疫呉越尤甚汝名已在死籍勉修善业当免此患又出一栢叶与之道亲即食之老人曰定免矣至癸亥六年梦老人曰时至矣何不诣阙献药遂惶惧诣秀州具述本末州诣省献之未数日上果不豫乃使道亲诣鴈荡于初遇处焚香而还上寻康复谓辅臣曰此但预示服药兆耳其药在彰善阁当时不曽进御【笔谈】

　　释氏宿因

　　天竺第十五祖迦那提婆常至毗罗国遇一长者有子曰罗侯罗多随师出家尊者曰昔如来记此子当五百年后为大教主今之相遇盖符宿因遂与剃度即第十六祖也传法眼至第十八祖伽邪舍多尝行到大月氐国见一婆罗门舍有异气尊者入见其主鸠摩罗多开闗延接尊者曰昔世尊记云吾灭后一千年有大士出现于月氐国绍隆无化今汝值吾应斯嘉运于是鸠摩发宿命智出家付法又至第二十二祖婆修盘头时有一罗汉名贤众至罗阅城毗舍佉家谓其人曰汝妇懐圣子当为世灯慧日然必生二子一名婆修盘头二名刍尼昔世尊在雪山修道刍尼巢于头上佛记云汝至五百年生罗阅城毗舍佉家与圣同胞今无爽矣后一月果产二子婆修盘头即其一也自是法衣相传至二十六祖不如宻多者南印度徳胜王之太子也既受度得法至东印度谓其王曰此国当有圣人继我是时有婆罗门子年二十许幼失父母不知名氏自言缨络故人号缨络童子尊者见之曰汝忆往事否曰我念逺刼与师同居师演摩诃般若我转甚深修多罗今日之事盖契宿因尊者曰此童子非他即大势至菩萨是也此圣之后复出二人一人化南度一人縁在震旦四五年却返此方遂以宿因名般若多罗付法眼藏即第二十七祖既得化法至南印度彼王三子其季菩提多罗遂为法嗣改名菩提达磨尊者谓曰汝未可以逺游华云野鹊也且止南天待吾灭后六十七载当往震旦即六祖之第一也尊者演说八偈皆预谶佛教隆替后皆符契呜呼释氏号为空门以解脱为法冥乎超出于造化之外非数世之所能拘然其兴衰隆替犹有前定观其或五百年或一千年或化南印或度震旦如来皆宻记之而后无不验孰谓区区世俗而可逃乎【传灯録】

　　释氏留难

　　天竺第二十四祖师子比丘姓婆罗门既传正法眼藏于婆舍斯多即谓之曰吾师宻有悬记罹难非久遂以僧伽黎衣付之俾之他国随机演化斯多受教直抵南大尊者以难不可茍免独留罽宾国时此国有外道二人学诸幻法欲共谋乱乃盗为释子潜入王宫事败王怒乃破毁伽蓝袪除释众王自秉剑断尊者首涌白乳髙数尺王之右臂旋亦坠地七日而终至第二十七祖谓菩提逹磨曰吾灭后六十年佛法有留难水中文布自降之逮尊者顺世逹磨演法化被南天声驰五印果六十载值异见王轻毁三寳逹磨念波罗提与王有縁乃谓曰汝法有难汝宜往救波罗提乃见王广说法要王心开悟悔谢前非师言水中文布即波罗之廋语也逹磨心念震旦縁熟行化时至乃辞王曰吾去非晚一九即回逹磨泛重溟逹于南海宕梁普通八年丁未歳见武帝不契潜回江北届于洛阳当魏孝明太和十年时传法于慧可大师恰九年矣欲西返天竺乃告慧可曰吾灭后二百年衣止不传法周沙界遂端居而逝慧可大师当第二十九祖乃震旦之第二祖也后传法衣于僧璨大师既示以偈又告之曰汝受吾教宜处深山未可行化当有国难昔逹磨传般若多罗悬记云心中虽吉外头凶吾校年代正在于汝师遂隐于舒州皖公山属后周武帝破毁佛法师居处无常人无知者遂免于难心中吉盖周字也呜呼屯厄危难在佛法犹有定数虽佛之神力知而不能救信乎冯道之言不诬也【传灯録】

　　六祖遇难

　　六祖慧能大师范阳人姓卢氏卢行者是也传信衣与法于洪忍大师初逹磨云吾灭后二百年衣止不传自魏孝明太和十九年至唐先天二年恰当其数于是慧能大师曰吾受忍大师衣法今为汝等说法不付其衣将示寂或问后莫有难否曰吾灭后五六十年有一人来取吾首听吾记曰头上养亲口里须飱遇满之难杨栁为官至开元十年八月三日夜众闻塔中有声见一孝子从塔中走出果见师颈有伤具以贼闻时县令杨侃刺史栁无忝得即擒捉其贼人姓张名凈满受新罗僧钱令取六祖首供养师之所记至是皆验此岂非前定事欤【传灯録】

　　分门古今类事卷五

　　●钦定四库全书

　　分门古今类事卷六

　　○梦兆门上

　　吕锜射月

　　鲁成公十六年晋楚战鄢陵晋吕锜梦射月中之退入于泥占之曰姬姓日也异姓月也必楚王也射而中之退入泥亦必死矣及战锜射共王中目王召养由基与之两矢使射吕锜中项伏弢以一矢反命呜呼周礼春官大卜掌三梦之法即三代之梦或占而辨之也夏曰致梦商曰觭梦周曰咸陟致之言至也觭之言得也咸陟言皆得也谓神所至皆可得而占之也吕锜之梦固甚异而占之者不亦妙乎【左传】

　　穆子号牛

　　穆子初去叔孙氏及庚宗遇妇人食而宿焉适齐娶国氏生孟丙仲壬梦天压已弗胜顾而见人黑而上偻深目貑喙号之曰牛助余乃胜之旦而召其徒无之且曰志之及鲁人召之不告而归既立所宿庚宗妇人献以雉曰余子长矣能奉雉而从我矣召而见之则所梦也未问其名号之曰牛曰唯遂以为竖有宠长使为政田于丘莸遂遇疾焉竖牛曰夫子疾病不欲见人使寘馈于个而退弗进则置虚器命彻叔孙不食卒【左传】

　　公孙亡曹

　　曹人或梦众君子立于社官而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好畋弋曹鄙人公孙强好弋且言畋弋之说悦之因访政事说曹伯背晋而奸宋人伐之执曹伯阳杀之曹遂亡呜呼曹伯阳之与叔孙豹祸由二人而皆征发于梦岂非命已前定乃慿梦而效灵欤李萧逺谓吉凶成败各以数至信矣【左传】

　　蔡茂三禾

　　蔡茂字子礼河内懐人也仕建武中初在广汉梦坐大殿极上有三穗禾茂跳取之得其中穗辄复失之以问主簿郭贺贺庆之曰大殿者宫府之形象也极而有禾人臣之上禄也取中穗即中台之位也于字禾失为秩虽曰失之乃所以得禄秩也衮职有阙君其补之旬月代戴涉为司徒乃辟贺为掾昔黄帝问岐伯曰梦者谓何岐伯之对以神气发越精识感通有吉梦之殊祥而释氏以四法判梦亦有善恶之先兆其意谓命已前定往往兆形于梦寐耳讵不信哉【后汉】

　　王浚三刀

　　王浚字士治弘农湖人为广汉太守尝夜梦悬三刀于卧床屋梁上须臾又益一刀遂惊觉意甚恶之主簿李毅贺曰于文三刀为州字又益一者明府其临益州乎及贼张洪杀益州刺史皇甫晏果迁益州刺史东坡诗有不羡三刀梦蜀都正谓此也【晋史】

　　周勤昼寝

　　贾充字公闾晋初伐吴时充屯项城军中忽失充所在帐下都督周勤时方昼寝梦见百余人録充引入一径及觉闻失充乃出寻索覩一径即所梦之道果见充至一府府公南面坐声色甚厉责充曰吴寇当平汝方表斩张华何闇戆也终当使系嗣死于锺虡之间大子毙于金酒之中小子困于枯木之下言毕遣还后少子贾谧与贾后谋败果戮之西锺下贾后服金酒而死贾午考竟用大杖皆如其言【晋史】

　　周宣占验

　　周宣字孔和乐安人也妙于相梦为郡吏太守杨沛梦人曰八月一日曹公至与君杖饮以药酒使宣占之时黄巾贼起宣曰杖以起弱药以治病八月一日贼必除灭果然文帝问曰吾梦殿屋两瓦堕地化为双鸳鸯宣曰后宫当有暴死者帝曰吾诈卿耳宣曰梦者意也茍以形言便占吉凶言毕黄门奏宫人相杀无几其余效甚多具见本传【三国志】

　　陶侃天门

　　陶侃尝梦生八翼飞上天天门九重已登其八唯一门不得入阍者以杖击之坠地折其左翼及寤左臂犹痛后位至八州都督潜有窥窬之心每思折翼之祥自抑而止【晋史】

　　彦回蓍具

　　禇彦回少时尝梦人以卜蓍一具与之遂差其一至薨年果四十八【南史】

　　庆之疋绢

　　沈庆之尝歳旦梦有人以两疋绢与之谓曰此绢足度寤而谓人曰老人今年不免矣两疋八十尺也足度无盈余矣及薨果年八十呜呼死生有命子夏尝言之矣观彦回庆之梦毫厘不差谓修短非前定可乎【南史】

　　庆逺褥席

　　桞庆逺字文和从父兄世隆尝谓庆逺曰吾昔梦太尉以褥席见赐遂亚台司适又梦以吾褥席与汝汝必光我门族后庆逺果继世隆焉【南史】

　　伯玉腋翅

　　荀伯玉广陵人齐髙祖亲待之尝梦上广陵城南楼上有二青衣小儿语伯玉云草中肃九五相追逐视城下人头上皆有草泰始时又梦髙帝乗船在广陵北渚两腋下有翅不舒问何当舒曰却后三年伯玉梦中自谓呪师凢六唾呪之有龙出腋下翅皆舒还复敛元徽二年髙帝破桂阳五年废苍梧王谓伯玉曰卿梦今旦効矣【南史】

　　吉瞻鹿皮

　　吉士瞻字梁容冯翊人尝梦得积鹿皮从而数之有十一领及觉喜曰鹿者禄也吾当居十一禄乎自其仕进所莅已九及天监二年进西阳武昌二郡太守心甚恶之果遇疾卒于郡【南史】

　　鲍泉朱衣

　　鲍泉字润岳侯景之乱被杀于江夏沈其尸于黄鹄矶初泉梦着朱衣行水上及死举身带血而沈于江悉如其梦夫梦之说多矣周官有六梦之辨洪范有三明之占周宣谓梦出于意卫玠谓梦有于因独释氏以四法判之有善恶先兆之证繇斯之说以验吉瞻鲍泉之梦其理尤为殊胜矣【南史】

　　豆卢名亭

　　豆卢署本名辅贡贞元六年下第以文谒信安郡守郑式瞻甚礼之谓曰子复姓不宜两字名改之如何其夕梦一老人谓曰闻使君与子改名当四举乃成后二十年在此为郡守因指郡隙地曰此可建亭台既寤思之四者署也遂以为名既二年又下第为梦无证更二年果登第盖自更名后四举也太和九年署自秘书少监为衢州刺史既周览郡内得梦中所指隙地遂建一亭名征梦亭命之前定灼灼如此躁进者鉴之可少抑焉

　　奚陟推案

　　奚侍郎陟少年未从宦时梦与朝客二十余人就一厅吃茶时方甚热陟东行首坐茶起西行自南而去二盌徐行不可得奚渇甚不堪乆忍俄有一吏走入肥大抱簿书近千余帋以案置笔砚请判陟方热又渇兼恶其肥忿之乗髙推其案曰且将去浓墨满砚正中文书之上并吏人之面手足衣服无不沾污及觉録之藏于巾笥后十五年为吏部侍郎时方以茶为上味日加修洁陟性素奢先为茶器一副余人未之有也时正热飡罢请同舍外郎就厅茶会陟为主人西面首坐坐者二十余人两瓯缓行又茶至揖客自西南面始杂以笑语其茶益迟陟先有痟疾加之热甚茶不可待躁闷颇极逡巡一吏肥黑抱大文书兼笔砚满面沥汗陟忿恶之乃于阶上推曰且将去案倒正中令吏面上及簿书尽污座客大笑陟方悟昔年之梦取记事验之更无分毫之差嗟乎陟之贵为吏侍已先定于十五年前固无足怪而茶瓯之行文案之推吏书之沾污亦复皆有定数岂偶然哉因备録之以为世戒【逸史】

　　杜牧改名

　　杜牧之尝于宰执求小仪不遂请小秋又不遂忽梦人谓曰辞春不及秋昆脚与皆头后果得比部员外又尝梦人谓之曰尔当改名为毕及觉牧之曰吾其死矣未几果卒【金华子】

　　良弼献诗

　　李良弼故给事中防之子大中祥符二年应进士举同学究及第授应天府司士给事知郑州良弼将行夜宿中牟梦人持诗版献之曰九霄丹诏三天近万迭红芳一旦开日月山川须问甲为君亲到小蓬莱觉而白于父给事喜曰汝必有前程至郑而别五年六月十九日良弼卒于应天府给事大悲痛梦之不诚也后张君房与给事同舟至应天且憩泊间细诘良弼卒殡之日月及葬地之所而绎之乃省其诗盖良弼丙戌生年二十七即诗首句云九霄丹诏三天近三九二十七梦时年二十五故云近也万迭红芳一旦开者万叶之花一旦开尽即是向衰谢之意也日月山川须问甲者其年六月十九日甲寅乃其卒也殡是二十九日甲子塟于府东甲地此是日月山川须问甲也六月又天徳月徳俱在甲为君亲到小蓬莱乃虚无寂寞之所也给事澘然曰是矣以此知死生日月皆有前定欲逭得乎哉【脞说】

　　范公捧诗

　　范仁恕字超光卢质辟为同州录事叅军经蒲津浮梁有钓师鬻一大鱼鳞鬛颇异乃市而放之河流一夕梦驿舍中厅西俱变为水有朱衣人自水中出捧诗一首以献云感公脱蒲津之厄惟公富贵寿考固已前定更不敢言今报公他日之事诗云栏马遇孙阳超光力自强北林花正发西江彩笔香万彚须经手千年事更长感君施大惠从此佐吾皇后果为先主辟入蜀孟氏据两川自御史中丞拜左仆射平章事凡十六年在位授太子太保致仕寿八十七歳【脞说】

　　蜀主竹签

　　广政末年蜀主夜梦一神人问何人曰臣监馔来日常馔餬饼中有一小竹签恐不顾食之有悞圣躬明日进食果于饼中寻得一小竹签甚异之饼司以神告免戮至明年又梦前神问有何事但云神来辞再诘不答乃拜而去至明年国亡呜呼一饼之食一签之悮犹有前定神得而知之况兴亡者乎【成都广记】

　　之遴折臂

　　刘之遴尝寓居南郡忽梦前太守袁彖谓曰卿后当为折臂太守即居此中之遴后牛奔堕车折臂叹曰岂黥而王者乎后果再为此郡【南史】

　　鸿渐相位

　　杜鹏举父尝梦一大碑云宰相题名碑因问守者有姓杜人否曰唯有二人其名皆从鸟于是名其子为鹏举又谓之曰汝为相则世世名子皆从鸟后生子以鸿渐名之果继登相位焉【唐宋遗史】

　　羣玉仙籍

　　进士牛益莱州人一日出东都门息栁阴下俄然困怠梦至一处髙门大第若宫观状一吏云此羣玉宫也载神仙名籍少选有乗马而至者乃故人吕内翰臻谓益曰吾掌此宫令子一见以消罪戾益执公带而入见大殿殿上皆大碑蒙以綘纱公命益立砌下公升殿举纱益望之见白玉为碑朱书字其上有大字云中洲天仙籍其次皆姓名益惟识数人所识者乃丞相苏易简丞相李迪尚书余靖龙图何中立而已公下殿与益坐一小室益曰天仙之详可得闻乎公曰自有次序真人而上非子可知也道君次真人天仙次道君地仙次天仙水仙次地仙地上主者次水仙率皆立功行进补方递升仙阶益曰所见者皆当世公卿何也公曰今世之守令亦异于常况公相登金门上玉堂日与天子谟道者乎此固非常人能至益曰今见居世之卿相皆仙乎公曰十中七八益曰诸公出入廊庙髙卧伊洛国之故老岂其仙也公曰真仙者皆玉台真人况有寿年九十三歳方还昆府益曰公今何职公曰吾更三百年方补地上主者益曰主者是何官公曰今之掌五岳四渎名山大川者也公曰子可归矣命一吏送之益俄而觉身在古栁下夜已一更傍有巡卒守之曰子病乎何故如此益不告之遂宿都门外邸明日为诗题壁而去诗曰须信出尘事分明在目前几多浮世客俱被利名牵益尝与人语此其诗至今犹存焉【青琐】

　　孟震附尾

　　郓州孟震已殿试将唱名梦与众人欲度水无舟一马涉过震将附尾有人止之见攀而过者三十余人又一马过震乃附尾而济焉明日赐第榜首冯京又三十余人有冯直方次乃及震焉【幕府燕闲録】

　　吴淑丹阳

　　吴淑未冠时其先人为润州书记时严续相公作镇书记宅在子城西门一夜梦两过门外有顷严相策杖蹑履淑随之忽顾谓曰与汝丹阳尉寤而志之明年东海徐铉解淑淑登第因以女妻之淑欲求都下一官徐铉时在中书谓曰已铉得一县可二百里内淑思之曰得非丹阳乎及领官果如所梦云【秘阁闲谈】

　　思道点阅

　　员外郎阮思道在江南围城中梦与官员数千百人为官府点阅首唱曰舒雅雅应喏即过次曰陈净净次阮思道思道趋过更呼问曰姓阮为是苑思道否对曰阮其人曰疑是苑但过但过时城已危思道以为必不得免冥司阅鬼籍而已在其中也及升州平后各官以次朝见先命殿前杨公阅名初呼雅次呼净次呼思道既过复问姓阮为是苑思道耶对曰阮也杨曰疑是大苑但过因怳然忆所梦一一符合噫行止语黙信有前定何阮君之梦若是之异乎【同前】

　　丘旭定分

　　丘旭江南人进士登第累任州县后秘监李至奏举为秘阁官辞之乃得临淮令尝见天淑有徒劳之叹吴曰向李秘阁举君君何不欲旭曰诚悔之然亦有定分旭在江东梦至一处满目是山指一山问人云此何山曰云台山及归朝除阆州苍溪令羣山满目指其一大山问县人乃云是云台山又尝梦为淮泗官上木杪看水比至临淮果大水乗舟从木杪过岂非前定乎由是言之非人事明矣【同前】

　　虚已赐绯

　　李虚已为遂州通判时太宗勤政急于至治知通皆给纸为厯以书一任课绩罢日考能否以黜陟至是纸自内出以天词戒励敦勉之御翰亲题卷首已赐数人矣至虚已受赐乃为诗二十韵以谢上善之召赐章服仍赐钱五十万初虚已进诗而未被召往诣殿中侍御史陈矜矜曰昨夜梦与君坐谈谓君曰今日见君明日君当赐绯今见君正如昨梦中岂明日赐绯乎虚已不以进诗告但曰岂敢望至明日果有是命然形于他人之梦何耶【同前】

　　沈昶鄂字

　　沈昶者其父为两浙大将昶好学能诗尤工笔札精篆法而困于下位侍御史龚颕丁母忧与昶常往还一介梦门上书一鄂字而从四口明日以语颕皆未晓其故后转运使以昶勤干移监鄂州酒税及入州门见上题鄂字从四口一如梦中所书盖阳氷篆也初昶在汉阳又梦着靴履水而过登岸入府署见汉阳监军郑文寳在后问文寳曰君自何所来对曰自武矶来及是昶渡江州中官吏皆江际迎接昶乃着靴入船及入州见廊庑一如所梦文寳时为武矶巡检以公事至州昶不知之问其所自乃云武矶来其符合如此信知动静语黙皆前定也【同前】

　　李迪玉鱼

　　李迪徳宗时为司勲郎中一日朝归马上昏昏如醉入宅谓其夫人曰适梦见二黄衫人引至一户欲入有人曰未要来须待玉鱼符下乃醒焉何也后入朝朝堂地无纎埃忽见玉鱼一光莹夺目遽取之归殊忘玉鱼符之事其夫人见之颇省前事潜不乐果数日而逝死生已定乌可逭哉【戎幕闲谈】

　　冯僎方响

　　冯僎即尚书谧之子也举进士藉藉有声一夕梦登崇孝寺幡刹极髙处打方响时有徐文幼能圆梦乃往询之徐曰虽有髙声须至下地洎春闱而僎乃登第于韩熙载榜下或以责徐徐曰后当有应果发榜数日中书奏主司取士不当乃追榜御试僎覆落乃髙声下第之应也【南唐近事】

　　程贠鸡行

　　程贠举进士将逼试梦乌衣告曰君与王伦廖衢陈立张沅同及第贠喜驰马省门见杨遂张观曽顗立门内而已乃逐鸡行遂怅然而觉是年考功张佖权知贡举果放杨遂等三人而贠辈不应既夏内降御札尚虑遗贤命张洎就中书复位诗赋务在精选洎果取贠等五人附来春别榜及第明年歳在癸酉鸡行之应也异哉异哉【南唐近事】

　　征古太守

　　李征古宜春人少贫贱尝宿司郡潘张史家潘妻梦门前衙仪甚盛云太守在此既见乃寓宿秀才也觉而言于潘遂厚待之李至京既及第不二十年自枢宻副使除本州岛刺史离阙日元宗赐内酒二百瓶既入宜春界徧赐耆旧亲知为政公严壁立千仭惟驰车迎潘妪延留数月以银五百两赠报亦一代之竒异也【南唐近事】

　　分门古今类事卷六

　　●钦定四库全书

　　分门古今类事卷七

　　○梦兆门中

　　张鷟乗驴

　　张鷟少时曽梦一大鸟紫色五彩成文飞下至庭前不去告其父祖云此吉祥也鳯鸟有五色赤文章者鳯也青者鸾也黄者鹓鶵也紫者鸑鷟也此鸟为鳯凰之佐汝当为帝辅也因以名之后举进士制策为岐王属夜梦着绯衣乗驴睡觉自怪我緑衣乗马何衣绯却乗驴寻改授鸿胪卿乗驴之应也未经考改授五品衣绯之应也前定如此是岂以智力得之哉【宣室志】

　　窦叅半臂

　　窦叅为御史中丞梦徳宗以半臂文锦赐之解者曰半臂股肱之衣公将遂居其位乎不数日果大拜【宣室志】

　　刘檀改名

　　蜀员外郎刘檀本名审义忽梦一缞服人引令上檀香株谓之曰君速登刘乃登遂向懐中出绯衣令服之觉因改名檀未及一年会郡牧请杜评事充倅职奏授殿中侍御史赐绯勑下杜丁忧不行杜遂举刘乃奏檀与杜所奏拟无别刘方闲居力困杜乃遗刘以新绯公服一领果符其梦焉【蜀异记】

　　少卿领马

　　蜀有朱少卿者不记其名寝旅舍中梦有人叩扉觅朱少卿声甚厉觉访之无影响复睡梦中又连呼之俄见一人手中执卷云少卿果在此朱曰吾姓即同少卿即不是其人遂卷文书两头只留一行以手遮上下果有朱少卿三字续有一人自外牵马一疋直入云少卿领取朱视之其马无前足步步侧蹶匍匐而前其状非常苦楚朱大惊觉常自恶之后蜀主开国有亲知引荐累至司农少卿无何膝上患疮双足自膝下俱落痛苦经旬五月五日殂乃梦马之兆也【洞微志】

　　卢綘白衣

　　金陵之陷有卢綘者图兴复李氏朝廷以节镇招之綘遂自归后以事乃被诛初綘举事日梦一白衣妇人酌酒歌菩萨蛮以送之词曰玉京人去秋萧索画檐鹊起梧桐落欹枕悄无言月和残梦圆孤衾惟暗泣何处砧声急独自凭栏杆芭蕉生暮寒歌已谓綘曰他日于固子坡相见后果伏法于固子坡行刑者姓白噫祸福由于天道吉凶灼乎鬼神数之前定固可畏也【洞微志】

　　希济金介

　　蜀御史中丞牛希济文学豪赡超于时辈自云早年未出学院以词科可以俯拾或梦一金介人曰郎君分无科名四十五方有官禄觉而异之旋遇丧乱流寓于蜀依季父给事中牛峤仍以直气嗜酒为季父所责暂寄巴南旅寓开国不预劝进又以时辈所排十年不调为先主一日召对除起居郎累加御史大夫向者之梦何其验欤【成都记】

　　潘洞篆铭

　　潘度支洞景徳二年将逼御试梦入一宫既升堂坐间昏雾四合良久渐开见四壁下乃大碑石志且往看之皆人之姓氏即不能一一记忆题额上有大篆四句云苍璧礼天日月丽天龙化为蛇众人咨嗟翌日说之意甚自忌及发榜即第十七名后半载方释之苍璧礼天天府第六名解送也日月丽天南宫第二名奏荐也比发榜即十七名及第葢出等甲即龙化为蛇也意亦不显逹年五十余度支员外校理而卒噫以此知名髙下亦系冥数矧科第与禄位富贵者乎竒哉【脞说】

　　刘咏看榜

　　刘国博咏趣向髙絶场屋间凡有所闻必以相告咸平二年春鏁院仅月余时钱内翰最有名誉众以甲科推之咏忽夜梦往省前探问名第见一人问之曰钱十二作状元否其人曰未知且相随看榜至省院门烟雾昏翳殊不相下其人乃炬火相唤曰来看钱十二只于地上画一围子立皂小旗二口白小旗二口火即灭次问王巘得否其人又炬火见围中有石一块如拳又问王衢得否见围中有皂荚三挺问张尹方及宋某得否围中无物火灭问髙四得否围中见大书一益字中间立大刀一口光闪闪惊觉向晓思之皆不可辨僧下端为占之曰钱状元未可固必此乃皂白交错耳王衢第三名定也王巘即当及第葢石者山之类也惟髙四莫解张宋二君必未得盖围中无物尔暨榜出乃孙暨作状元钱希白次之王衢第三人髙辅尧第五咏乃悟曰王浚梦四刀而得益州益字中立一刀乃五数也神哉神哉【同前】

　　观文榜尾

　　于观文字梦得射洪人性清洁富于文学别业有林泉之致乃陈拾遗之旧邻也下第后献主司鳯玉赋为时所称明年复省试梦人以轴文与之曰此春榜也可收之既觉自谓曰委我收榜吾当为榜尾乎言讫院吏报先辈第九人是年只放进士九人果符所梦乃作诗云东堂令吏报来时仙桂云攀第九枝乍听吉音犹似梦却思公道即无疑寒门髣髴春将到幽径朦胧月渐移残漏声中鞭马去纻袍重戴已相随嗟夫礼有六梦事有万变为真为妄不可测知然感兆于精神者而吉凶可见若观文之立志精确宜其感通之兆速于影响非至诚感神者欤【该闻録】

　　苏协愁字

　　蜀进士苏协字表微盐泉县人幼寒素力学为文典赡正雅伪广政十九年贾珪下及第入试前一日宿圣寿寺僧房夜梦入一官廨中屏上有大书一愁字于厅后复见置一秘器甚髙大既觉恶之术士周世明占之曰此吉兆也葢愁者不乐之祥有秘器而髙大君之子孙当有至大官者是年协果登第掾于阆中又梦入一大府伏谒上官仪卫甚盛唱言与协官授广都曹遂觉乃志之于书册蜀有广都县又终不在此邑既归朝掾于懐汝洛三任及太平兴国五年其子易简状元及第践歴清要特旨授协开亡曹仍赐朱绂易简颇懐喜惧岁余而协遂卒易简后叅大政子孙世为显宦其兆皆已先于三纪之前矣语曰死生有命富贵在天士大夫不知命者观此可以抑浮躁之志【燕闲録】

　　李畋见塔

　　景徳二年李虞部畋与友张及张达杨交俱拔乡荐奏名预殿试未唱名前一夕张及梦乘一筏涉浪触岸而觉李梦游开寳寺中路见寺塔数级出云外达梦以刀剪瓜而中折交梦东华门外候唱名举人皆倒立既晓相会互言其异往兴国寺谒圆梦僧解之僧云乘筏涉水必捷也云外见塔髙级也错刀中折不利也举人倒立非常也次日临轩及果乙科及第达果不利交梦举人倒立葢是李迪南省居榜末至御前居第一果非常也李畋不预唱名三省其梦乃知塔者塌也云外见之御前下第之象也故李有诗云省奏名应误僧圆梦亦虚是知所得一第皆阴注阳授岂人之能耶【该闻録】

　　孙偓践木

　　孙偓未殿试前梦积木数百而践履其上自谓必作状元居众材之上后唱名果然【摭言】

　　范政送药

　　著作佐郎楚寔大厯中疫厉笃重十日昏迷不知人事一日忽梦黄衣女道士至谓寔曰汝有官禄寿命未合死因呼范政将药来忽见小儿持瑠璃大角椀倾药令饮饮毕便愈及明乃许叔异令人送药来寔疾久困初不开目及见小儿与椀皆昨日所梦因呼小儿是范政否问之信然其疾遂愈寔之官禄寿命已有前定宜其未死而小儿之名与椀亦复预见于梦中信乎一饮一啄皆非偶然【脞说】

　　锺辐种松

　　锺辐尝作山斋手种一松于斋前是夜梦朱衣吏曰松围三尺子当登第后三十年始成名松围果三尺异哉【摭言】

　　陈公荆南

　　干兴中张君房作倅江陵时知府李坦之得风病府事不举即漕使王湛发遣未闻新知府之耗时礼部陈从易主漕运于荆湖南路由衡之邵谳狱之疑者去邵两驿间舣舟水濵夜宿佛寺中时女使一名中宵忽魇遽起呼之既悟曰适见一白衣人戴帽仪容颇肃以手抑胷曰学士得荆南也我是荆南五郎来告之到日望照管陈甚异之比到郡后果马递勑到如梦之告陈后到府礼上遂谒庙乃与君房语之盖五通庙先为坦之毁拆至是乃再葺之如旧可不异哉【青琐】

　　厚之翰林

　　元厚之少时尝梦人告之曰异日当为翰林学士须兄弟数人同在禁林既寤厚之自思素无兄弟疑此梦之不然及熙宁中厚之果除学士同时先后入院者一人杨元素绘而厚之名綘五人名皆从系始悟兄弟之说呜呼造化小儿将以此戏人欤何前定如此耶【笔谈】

　　裴头黄尾

　　卢求应进士举一夕梦人告云裴头黄尾三求六李觉而志之及榜出裴求为状元黄驾末名三人名求六人姓李皆如梦中之语云【摭言】

　　龙首山人

　　本朝杨状元寘连魁天下英俊时彦皆以杨三元呼之释褐不久卧病乃曰吾此疾恐不起矣家人惊问公曰吾以梦证之也吾昨梦至一处若王公大人之居有一人持一板云杨某受龙首山人龙首者以吾今作殿元山人无官爵之称也此疾愈吾当道服游林泉下不复趋仕路矣已而果不免惜夫【摭遗集】

　　蔡齐状元

　　真宗好文虽以文辞取士然必视其器识每御崇政赐进士第必召髙第三四人并列于庭察其形神始赐第一人或取其文辞理趣超逺者蔡齐置器赋云安天下于覆盂其功可大徐奭铸鼎象物赋云足惟下正讵闻公餗之欹倾铉乃上居实取王臣之威重皆以为第一先是上一日梦殿前菜苗生与阶齐既唱名闻蔡齐乃召见久之曰得其人矣遂以为状元其着于辞形于梦见于形如此非偶然也【归田録】

　　全火及第

　　进士张诩临淮郡洪儒也徐宗孟全照蒋沬之辈皆师事之雍熙初与二三子同拔本州岛解赴京师是岁十月初淮水已浅涩旬日方到符离宿于闗门外舟中夜梦上岸盘旋间有人安放交椅一把在岸次诩乃就坐之忽为推堕于地曰此是全火交椅尔安得独坐遂觉至春榜果全登第其它同解俱及第焉【脞说】

　　崔圆为相

　　崔圆少贫贱依亲人李彦先时为刑部尚书待之不甚加礼一夕李梦身桎梏同辈百人为兵拥入大府呼姓名领过判云准法李视见紫衣人据案乃崔也跃出哀呌紫衣人曰李彦先特收禁流汗而觉自是厚待之因荐之杨国忠后遂以知留后旬月拜相京城克复李公授伪官与陈希烈等二百人合诛崔为中书令详决之际以姓名呼过判云准法李大呼曰相公岂不忆昔年所祷耶崔乃悟遂判李彦先收禁具表其事请赎罪许之流岭外昔日之梦何其神欤【唐逸史】

　　钱生楚州

　　庆厯中司法叅军钱某赴任处州夜梦至一厅与祖考同席坐忽见一人以绯抹额召钱某作鬼官荅云已授处州司法矣乃固请其祖厉声曰更候十四年应曰若更十四年自当往楚州矣梦觉恶之后为发运马仲甫所举充楚州排岸而卒时正十四年矣【国史】

　　李概斫足

　　濮州李植与弟概赴省试一夕梦奏名将出同榻而寐概忽惊呌植问之曰梦人以刀斫其足觉犹微痛明日概预奏名后数日因闲行有人拜于街中乃濮州军吏云喜六郎过省某今隶名贡院昨以六郎书榜某几遭笞捶问之何也乃曰六郎之名乃木旁既某误书既下木主司大怒然将逼出院许修改无异则免罪责遂以刀子刮其下木幸而得免叩其修字之时乃概足痛之际植嗟异久之【幕府燕闲録】

　　东坡大吴

　　苏子瞻学士少时梦谒于公府主人紫衣面赤而多髭谓轼曰君是大吴觉以告父弟皆不悟也是时子瞻年十四岁后十四年举贤良中选诣御台谢知杂王绰既入门俨如梦中视绰乃梦中人也既坐谓子瞻曰君是大吴兄弟相顾而笑因请其故绰曰前日贤良就试绰与弥封以大吴为卷号是时意君为第一今则果然亦问其笑乃以梦答宾主大欢久之【幕府燕闲録】

　　魏清除代

　　魏清累举进士未第逼春闱梦一乌衣云魏公勉旃将来当同陈皋葢皋凡八举是岁第五人乔舜座下及第而清复退飞常恨梦之无据后三载清乃于张洎座下及第亦以八举时陈皋为余干尉既满清亦除是尉以代焉科名仕宦前定如此可以为躁进者之戒【南史】

　　殷衮文学

　　将作监张殷衮燕人也时刘守光为燕主有尼出入于国太处殷衮托彼尼求一文学终不得一日张梦见大城衙署多簿书而无人乃潜登厅事见案上大簿云天下职官姓名张喜检河北道便见刘守光及文武职掌莫不有名张乃取笔自书文学张殷衮书记书毕墨色尤淡遂下阶出门惊觉汗洽于背乃志之于论语策后至明忽有数骑至云大王急召张往至衙有人赍一牒云与校书即文学牒也遂授之其母国太谓刘曰我与尼数言不与何忽授之刘曰彼有分昨夜三更有一朱衣吏谓我曰张殷衮已注下为文学讫故与之及得牒其姓名墨果甚淡至晋天福中其子希永常出论语策子以示人戒躁进云【钱希白小说】

　　周琬角书

　　周琬湘中人端拱三年进士及第归后将赴阙再调至泽州宿次梦二吏云大王请遂行至南岳庙升殿见王曰知员外将入调只欲辟在此中与人间不殊且无衣食之念如何琬辞王乃索笔吟诗送之云住此既非乐舍此去何图若问青毡事惟留一角书琬觉异之既至京师乃病于客邸琬虑不起遂扶力为书以寄其家凡一角封讫而卒与诗意无异信乎死生注定卒不可逃也【名贤杂録】

　　草制前定

　　何纉太平兴国中任秘书丞度支判官故王尚书化基任著作郎开封推官纉忽一日在省凭案而寐梦入一官府如中书制勑院或官或吏憧憧出入皆若有所除授其中喜者沮者相半皆形于色纉见众人纷纷亦前询问到一房见一朱衣吏据案而坐簿书堆积如堂后官之状因前揖之问所来纉曰众人皆有除改某预数否朱衣若有所阅视徐曰亦有候王化基草词因出而梦觉遂言于王公不两月王果超知制诰又数月纉授虞部员外郎出知邢州官诰果王之词后钱内翰希白作洞微志集诸名贤小说自此为草制前定云【名贤杂録】

　　孙蟾除官

　　孙蟾邢州人也雍熙三年堂除鄠县尉未授官寓建隆道士院一夕平晓梦入宫府曲池生莲华蟾入门西小院窻尽碧纱忽一吏抱文书出蟾问此何所吏曰除官院孙意欲除河北官心甚速遂擘窻纱窥之见三吏在旁据一案一吏唱曰孙蟾除京兆府鄠县尉是范舍人词一吏曰蟾非进士范性刚莫不肯下笔又一老吏曰当制舍人不草更教谁草又一吏在后抵声曰范舍人尚取伊作小试官右司理无不草之理蟾闻除开中官甚不乐忽闻撞钟遂觉后月余果除鄠尉果范之词既赴任二年范自刑部郎中知京兆府明年发解取蟾为小试官又奏授右司理叅军梦中之言无一或差钱亦标为草制前定【钱希白小说】

　　钱丕得官

　　钱公希白之侄名丕天禧元年任将作少监长子师古任廷评监建州丰国监例以考满合叙迁一夕丕梦入一府见一吏趋走有若掌官诰者丕揖而问之何也曰建州廷评转官第二廨舍人叅假草词及觉以班次排之乃令彭城中宪筠第二廨也近在假多日更旬余忽叅假当日师古果转卫尉寺丞刘当制焉此亦草制前定也【洞微志】

　　钱公自述

　　钱内翰希白自述云余淳化三年落第尧阶之下便久卧病于京师五月六日伏枕困睡忽梦有老道士请登一红泥坛握手曰成名二十六章服二十九时年二十二心极喜谓果然则进趋稍达也无何十年词场不开咸平元年又以朞服免咸平二年方叨第时已三十二矣意疑梦之无证细思而后得之云二十六非二个十六乎隐宻神告之言其前定若此至于二十九章服之兆则已过矣后捷制策通闰籍直集贤宰南部凡十五年五品之消息寂无闻焉及摄鸿胪少卿又修道书凡四上殿奏事皆是二十九日又无恩命不可望也及修道书毕与秘阁校理慎镛并蒙改赐章服时大中祥符九年四月二日于阁门受赐秉笏之际见笏上大书二十九字询之库吏云此笏是第二等第二十九面也笏尚前定况官名乎时士大夫皆异之惜其字不敢洗去者数日焉【洞微志】

　　化成得鴈

　　员外郎赵化成尝梦与友人张某坐庭中忽有一鴈自天而下徘徊庭中共掩得之明日诣张言之方坐庭中果有一鴈下于庭际因共逐而得之相与惊骇乃以帛为诗系其足放去又有人夜梦所持伞柄折明日果折梦得一狐翌日果有人送一狐此最微事而犹有前定如此猖狂之士视此可无妄动【秘阁闲谈】

　　张洎二驴

　　叅政张洎常梦至一处行路有泥潦两旁皆葭菼有二驴在后从旁过及使回至登州岸时潮退泥水载涂路在葭芦中少顷果有二驴后至皆昔日梦中所见呜呼行止果非人欤【同前】

　　郑滂鳯字

　　进士郑滂久在场屋颇有后时之叹一夕梦及第与韦周方同年至太和初有韦景方者尚书弘景族弟也因避景名更名为周方滂闻之喜是年滂果及第与周方遂同年又其子溥曽梦看及第榜但大书一鳯字大中元年乃以鳯翔贯求解卷卷首便是鳯字至东都试缑山月夜闻子晋吹笙诗左右诸诗悉有鳯字果登第焉嗟夫一鳯字犹有前定耶【翰苑名谈】

　　吴奎论题

　　吴文肃公奎将举贤良一夕梦魏文帝升殿问羣臣优劣或曰韩延寿为最是夕门下抄书吏杨开梦公读杨阜传翊日告公公异之即取三传熟读及秘阁试六论一题乃韩延寿杨阜孰优论公因此遂膺襃然之选【渑水燕谈】

　　王猎侍从

　　玉猎酸枣人天圣末累举未第一夕梦紫衣吏召至一宫门揖入升厅对拜者紫衣金带年三十许觉后私记其年月猎后困于场屋以推恩得同出身既登仕版又二十年且七十始为尚书外郎将乞身归人或止之徊英庙入继近臣荐公为宫僚赴宫则门栏守卫宛如昔日之梦及升厅拜揖则衣冠仪貌皆如所梦也归视箧中所记乃英庙始生之夕公侍讲宫邸未及朞年英庙即位遂登侍从仕宦进退皆自有时乌可妄觊耶吴文肃公天圣末与猎友善亲闻其详【同前】

　　彦祖天字

　　王彦祖庆厯时初名亢宗赴廷试应天以实不以文赋罢寝旅舍梦一人告曰今年未当中第彦祖甚不平之其人曰君中选时赋题天字在下君当三中选皆然今题天字在上第二是以知其未也及唱名果不预至八年再赴廷试盖轸象天地赋又复黜去皇佑五年免解赴礼部大疾困眠梦至一处见二人乃恳求平生禄命二人笑指前面水池曰待此水分流君即登第既觉自谓池水必不分流决无中第望矣久之乃改名汾以符水分之兆及试礼部严父莫大于配天赋廷试圆丘象天赋皆中选后召试学士院又赋明王谨于事天得帖职皆符昔日之梦异哉【同前】

　　刘滋吞印

　　刘郎中滋累举不第年余四十始遂登科尝梦有人提印满篮令吞之印但任意吞看吞得几颗滋不得已吞至十四颗其印皆顾见于股上后果厯十四任而终【青箱杂记】

　　文公剃髭

　　李文定公迪美髭髯未御试前一夕忽梦被人剃削俱尽迪甚恶之有解者曰秀才须作状元縁今岁省元是刘滋已替滋也是岁果第一人【同前】

　　孙相填名

　　孙枢宻抃旧名贯应举时尝梦至官府潭潭深邃寂寂若无人大厅上有抄録人名一卷意以为春榜遍览无名偶覩第二名下有空白处抃欲填之空中有人语曰无孙贯有孙抃梦中即填孙抃是岁果第三名因字得梦【同前】

　　丁序唱名

　　丁咸序应举时梦唱名已过续有一龙蜿蜒腾上又有一骆駞继之比唱名有龙起骆起二人在其后【同前】

　　国隆黑豆

　　龚国隆应举时梦行道上步步信指黑豆一掬是岁乡荐伯父郎中恤其乏路费以驿劵与之遂沿路勘请抵京师即步步掬豆之应也【同前】

　　分门古今类事卷七

　　●钦定四库全书

　　分门古今类事卷八

　　○梦兆门下

　　郑獬白龙

　　郑内翰獬未贵时病疫困甚梦至一处若宫阙有吏迎谒甚恭公曰吾病烦热思凉浴以清肌肤吏云办之久矣遂导至一室中有小方池甃以明玉水光灔灔以手测之清冷可爱公坐其上引水沃身俄视两臂皆生白鳞顾水中影则头已角出公惊遽去吏云玉龙池惜乎公不入其水入当大贵但沾洒而已幸而公是白龙翁虽贵不至一品乃觉大汗而愈公后登第为天下第一乃戏为诗云文闱数战夺先锋变化须时自古同霹雳一声从地起到头元是白龙翁平生以文章擅名而终不至登庸亦前定也【青琐髙议】

　　杨砺记室

　　杨砺周显徳中赴举京师尝夜分独坐恍然见一人衣冠甚古谓砺曰汝能从我游乎砺从之至一官府仪卫严肃引砺升大殿见一人姿貌甚少面南而坐引者谓曰此来和天尊也异日为尔之主砺再拜而窹建隆初砺擢第真宗为襄王以砺为记室既谒见藩邸归谓诸子曰今日襄王乃昔所梦来和天尊也殆冥数乎【幕府燕闲録】

　　曹确剃髪

　　曹确判度支有台辅之望忽梦剃髪为僧心甚恶之有一人占梦多验确召使占之其人前贺曰侍郎旦夕必登庸夫出家者号剃度也无何杜相公出镇江西确果大拜【搢绅脞说】

　　隽宗神告

　　天圣四年海州书表隽宗逺梦有神告之来年状元是王尧臣宗逺寤题于司房北壁是年秋赋开封府解榜到见王之姓名因指谓同列曰此是明年状元洎省榜到见王又预奏名隽再题于壁未几殿试王尧臣果魁多士至和中毕景儒仲询之父知海州亲访其事备载于幕府燕闲録【搢绅脞说】

　　淳化看蛇

　　淳化三年省试后张君房梦入一大第东壁下有黑漆连椅坐一妇人紫衣如节使家知客手持笔砚陈列君房前请赋诗罔测端绪忽见从文司諌出曰奉赠诗一首可自写之乃曰亭尤逢夜竹冩毕司谏曰可用邮亭字续曰不识自知音朦胧望明月终得拂青尘写记呈览次忽大蛇自条床下出忽闻人大唱曰看蛇遂惊觉占之多不解后踰纪至景徳乙巳年君房始忝科第岂蛇之兆乎【张君房自占】

　　景徳随棺

　　君房应二举败于垂成每当失意时必梦二三阴人跨驴迎引至尘忝御试之夜亦惧其前梦比至宵分頺然而寐乃梦随一棺椁行于繐幕中望之不见其盖于中但装瓦石龟其背意且讶之即前观之复见二足自膝而下出于棺椁前若新死者前一人呼号因而问之其人曰一人李沆一人李至因嗟讶而觉亦自知其吉兆矣来日果叨名第然不解二李之因今亦解曰二李者状元今大名相公应李沆也故枢宻李谘应李至也何其神哉梦三十年后始辨之【同前】

　　戴昭领钱

　　君房三举及第年梦涉昏雾沿蔡河东行旋憩一茶肆中有公吏若承符状殊不相揖据上位而坐君房慊之拂衣而起旋见旧识进奏官何果者君房因言其人果曰亟往求之此是秀才将来手分君房悟是冥司乃出访之其人已出门外乃揖谢之其人曰秀才将来名第某必把手拽上也君房又谢之然其人似有所求复有言若邀其多少之限君房曰若向及第奉银钱十万贯其人大感意似过所望也既别数步又回曰秀才将来化钱必与谁君房曰亦不知与谁氏耳其人曰某姓戴名昭本江南人奏钱日但呼戴昭即自领也景徳二年果登第成名后三日乃偿其梦人之名第阴司自有主者孰非前定乎【同前】

　　刁湛赋诗

　　咸平中刁郎中湛拔润州解赴举京师徊其父典合肥得替相徊于廨舍父喜其来因语赴举次第是夜父梦被召既入门见张齐贤自内而出曰比部请赋七言诗曰圣朝文物古难过何事寒门宠遇多父向石渠新拜职子从金殿又登科须教枚马惭踪迹堪笑巢由隐薜萝报国报君何所有一心待欲枕长戈既觉已四鼓召湛记之来春孙暨榜湛不预名第父子以梦为非验也是年秋即就天府求解向春过省比部自二月初授命俵散山东盐逼御试一两日间方回翌日御试乃于殿门外阁子中坐伺湛之得失忽一大程官奉勑一道来呈学士已授秘阁检讨喜慰方甚又一横门官急来云学士秀才第一等及第父子同日俱被恩荣至夜徊话所梦合肥之诗云父向石渠新拜职子从金殿又登科何其神哉【脞说】

　　济阳筑宅

　　济阳丁公谓尝因月夕召李虞部畋坐于凉堂因语及宅基始甚卑湿初应举年僦此屋一间居之盖与钱内翰宅往还甚近一夕梦白衣老人告吾曰君能筑起此地于上安宅必拜相矣吾后官给事中总判三司因忆老人之言适值役夫淘蔡河运土并遗填之坎窞基址悉皆平正遂建兹宅于上今果忝三事矣诚宅之祥欤天之命欤应之曰有开必先盖天命也【该闻録】

　　懒瓉垂训

　　丞相济阳公丁谓梦懒瓉师训以觉悟之理及觉忆梦之象坐一山庵中俾画工图之其年丁贬崖州司户道经潭州宿云居山海会禅寺因纵步见一山庵厯厯如昔日之梦访彼僧则曰南岳懒瓉大明禅师庵嗟惋乆之遂舍白金五十两建道场供千僧以答梦中之训自撰疏云伏以佛垂徧智道育羣生凡欲救于倾危必预形于警戒谓白衣干禄叨冢宰之重权丹陛宣恩忝先皇之优渥补仲山之衮曲尽一心和傅说之羮难调众口尝于安寝忽梦清容妙训泠泠俾尘心而早悟贞义隐隐恨凡目以何知盖以智未周身事乖逺害既祸临而不测或灾及以非常黜向西京感皇恩而寛宥窜于南裔当国宪以甘心咎寔自贻孽非他作念一家之散处思万里以何归既为负国之臣永乏还邦之日程由湘土道假云山正当烦恼之身忽接清闲之众方知富贵难保始终直饶鼐食之荣岂若盂羮之美特形皈命恭发精神捐舍白金充修凈供饟苾蒭之髙徳报懒瓉之深慈兾保此行乞无他患伏愿天回南瞩泽赐下临免至边城白日便同于鬼趣得归中夏黄泉亦感于圣恩虔罄丹诚永翳法力济阳后复宦为金紫光禄大夫秘书监致仕卒于光州诏复籍初公为布衣时过淮南遇道士曰他日大贵然似李徳裕而稍优焉果如其言【该闻録】

　　僧伽同行

　　泗州大圣僧伽传云和尚何国人也又云世莫知其所从来云不知何国人也近读隋史西域传有何国予在惠州忽被命责儋耳太守方子容自携告身来且吊予曰此固前定可无恨吾妻沈素事僧伽谨甚一夕梦和尚告别沈问所往答云当与苏子瞻同行后七十二日当有命今适七十二日矣岂非前定乎予以谓事孰非前定者不待梦而知然予何人也而和尚辱与同行得非夙世有小縁契乎【东坡毗陵后集】

　　辟支佛记

　　至道元年六月十四日夜张君房梦涉水田间西南行迤逦上一山行二三里意甚怠之及半涂望南边有一佛宫门廊皆织髙竹篱篱之东北上有一厅事遂抵之见西柱一帖云应来往宾客只请于此乃不敢直进而坐于小木床上逡巡一僧自中出年可四十许与客相接欣然衣紫背褐裙搭械而已乃索君房左手揣之且扼其臂者三云秀才他日当为某官君房乐闻之告诚女师言他日将何相报然不知此处何所也其僧不答君房又询之意欲为文以志其寺舍僧亦不言君房坚请之僧若不得已曰此闻喜县也于是乎觉自是十余年不能辨景徳二年春君房叨第六月八日蒙恩除将仕郎试校书郎知升州江宁县事冬十月赴任十二月中奉州帖差准郊禋赦勑设祭于县之牛山既出时雨雪新霁泥薄载涂涉田畔夹畛西行迤逦而南俨然当年梦中之路时日色迟暮取山前通途弗及乃由山后及二峰间下望崇教精舍后有编竹障之比上佛室登其殿亭即昔梦厅事复观西壁上题云往来君子不请书破壁又梦中之帖也洎瞻礼尊像宛然昔梦之僧也噫自京至金陵水陆数千里乙未至乙巳仅一纪之间所梦与今事迹所见无毫髪差异何其神耶又益信谓食禄有地乎亦未知君房过去百千生中曽遭辟支佛而如君房通诚与之授记预告以所官乎闻喜之语非及第之信乎君房虔服灵梦诚不敢忘故直笔书之刻石于佛前亦梦之宿心也寺有旧记云辟支佛自吴天纪四年至唐以来凡示现者六矣今君房之梦抑又示现之一焉景徳五年初八日记【东坡集】

　　黄牛庙诗

　　欧阳文忠公为峡州夷陵令日所作黄牛庙诗轼尝闻之于公曰予昔以西京留守推官为馆阁校勘时同年丁宝臣元珍适来京师梦与予同舟泝江入一庙中拜谒堂下予班元珍下元珍固辞予不可方拜时神像为起鞠恭且使人邀予上耳语久之元珍私念神亦如世俗待馆阁乃尔异礼耶出门见一马只耳觉而语予固莫识也不数日元珍除峡州判官已而予亦贬夷陵令日与元珍处不复记前梦矣一日与元珍泝峡谒黄牛庙入门惘然皆梦中所见予为县令固班元珍下而门外镌石马缺一耳相视大惊乃留诗庙中有石马系祠门之句盖私识其事也元丰五年谪居黄州宜都令朱君嗣先见过因语峡中山水偶及之朱君请书其事与诗当刻石于庙使人知进退出处皆非人力如石马一耳何与公事而亦前定况其大者公既为神所礼而犹谓之滛祀以见其直气不阿如此感其言有味故为録之正月二日眉山苏轼书【东坡集】

　　张君房灵梦志

　　淳化癸巳仲冬之晦张君房适自茂苑来客余杭时抱疮疡之患遽有告曰凡经游是郡者当谒吴山神祠即伍君子胥也今封王爵君房聆之耸然曰是故宜至诚耳王古之忠鲠在楚楚强来吴吴覇及其去而死之则吴亡楚弊故得耀美清湘流芳祀典迄今民不忘其庇斯盛徳者欤翌日恭谒于庙熏炉涤爵质辞以心黙祷冥祈肃拜而退时初阳盛景爱日方中载步林亭西望阛阓楼台出没烟霭浮沉若水若山如绘如画夹道有寒梅十数株已烂熳矣凝懐抒思比暮而回是夜梦上一山迨半间有新创佛宫中设尊像数身殿偏门内一道人手运寿牌约长二尺余如今之桃符状君房揖之道人曰此籖也意若今之道家十二真君所著撰者也君房曰身蹇多剥欲一卜之可乎道人乃出籖牌抽之引一牌有朱书大字二行凡四句每句五字曰时来自有期此去不忧运行心但如此非久销疾病甫读于口意亦知其吉告矣感激而别既下山百步忽闻梅香回望其上乃昨日所见之花烂然在目因惊悟曰此吴山庙也于是遂觉其清香芬馥满衾枕间良乆方歇自是疮疡之苦浃旬而愈于戏灵神之告也若是乎君房自祥符乙夘冬十月改官领钱塘之命王祠即部之名胜也非时来自有期乎自淳化癸巳冬距祥符乙夘南至爰莅钱塘今又三载妻子温饱身迹安泰岂非王之阴赐乎今考秩告满将逺灵祠茍不掲文志石即不独旷于宿心亦负王之灵告也因镵而壁之兾人知王之灵应事天禧三年秋九月二十一日著作佐郎知钱塘县事张君房记【该闻録】

　　先大夫龙泉梦记【眉州青神县有龙泉神庙】

　　大观乙酉岁如璋避亲移试漕台四月初吉率亲友十数人溯游龙泉乞灵于昭惠王祠方时神光晃耀报应示祥人皆震动而钦奉之某心专意诚黙有祈向忽一僧未通名字来附耳语曰公春闱定捷窃怪其语无伦询所以知之称能相形唯唯而退初不信其言亦不究其工否是年拔漕解次年果叨第自京师归抵乡舍纔三日其僧来访乃澄照堂元通也始云某寔非相人者一日前梦皓首素衣人来语某且泛扫祗候翌日有官到此因问官实谁是答曰执香合者是也姓字为谁曰宋南仲也至日诸人皆来或持澡羞或捧盏斚各各不同独官人最后至乃执一香合因闇询名氏皆合梦中之告以此知髙选无疑昔日未敢明言托之相耳于戏神之灵报灼灼如是乌可不书今岁孟夏宿澄照堂元通话前事聊记其始末且知人之吉凶得失皆素定于冥兆非由于人力以至动静语黙亦有其数如持一香合犹已定于前神得而知之况其它哉古人谓神气发越精识所通乃为吉梦之殊祥如璋不才虔服灵梦诚不敢忘谨镵于石以报神贶政和七年三月日宋如璋记【该闻録】

　　蒲教授荆山梦记

　　宣和癸夘冬十月咸临还自成均游华山灵台观晚宿荆山驿夜分梦一老人衣冠甚伟策杖来谒自称姓王名安石议论英发衮衮可听且曰人生当无书不读乃探懐中数简见贶指云宜先讨究孟享一事少选遂觉自是徧问诸友皆莫知其所谓几二十年不复省记矣绍兴壬戍秋八月来尉繁江备员御容殿香火官四时孟享实预行事始符梦中所说私窃怪之未几游邑庠而王氏父子遗像在焉粉墨剥落尘埃满面忽忆荆山之梦令人惊叹不已乃命工摹诸壁上以永其传庶酬曩日之报然公以妙龄侍其先公殿中丞宰此邑时天圣七年也距宣和癸夘近百年矣而精爽逼人能以未来事告后进且不忘其丱角游戏之地岂凢辈耶谨月而日之以志公之英魂俊魄尚在尘寰而人之仕宦早晚皆有前定不可以强求也绍兴十四年四月中澣三嵓蒲咸临记【该闻録】

　　刘悦第三

　　刘悦字圣与天彭人蔡薿牓第三人与常瓌同年又相善方集英赐第圣与叹息若有所感瓌因询之圣与曰人生得丧果素定非人力也悦今日望见天子临轩公卿侍卫以至天日气象楼殿相映恍然如再至焉悦七年前过梓潼神君祠宿于祠下梦与举子数百人趋禁中听唱名于集英殿俄有一卫士遽曰公第三人及第悦时名涛因问曰刘涛耶卫士曰无刘涛乃刘悦语未毕胪传刘悦矣遂惊觉虽知其神而未敢改名会元佑诏书若与上书入等人同姓名者听改名时上书有彰信军进士名刘涛悦因改今名焉今日至庭中无一而非昔日梦中所见者初闻第一第二人已赐第不觉正衣冠以待及蒙恩果第三人而心寔安然若久已得之者信乎得丧果前定非人力也崇宁五年悦归过梓潼既书其事又托常瓌为记【灵应集】

　　孙鈜策题

　　大观元年孙鈜歳贡辟雍乞梦于英显神君是夕梦赴试有一人赍策题而立因就读之见第一题问某事余皆如之其人曰锡燕津亭郡国举宾兴之礼计偕给食多士忘奔赴之劳用之可以取髙第既觉记之于书及就试则所问策题皆协于梦如其言用之果中优选岂特人之富贵前定而文章亦自有阴相之者【同前】

　　文缜状元

　　何■〈〈卤，仌代乂〉上木下〉文缜政和间被贡宿梓潼梦一吏赍黄勑投其中云何■〈〈卤，仌代乂〉上木下〉可特授承事郎秘书省校书郎次年文缜果大魁多士前此状头先除学官惟文缜独除馆职暨受勑衔位与梦中所见不差一字嗟夫科名前定如此士而不安义命可乎【同前】

　　处厚类试

　　杜居寔字处厚遂宁人政和间梦川中放省牓三十四名而杜预其数觉而怪曰省牓不下三百人且省试在京师不当在川蜀自是二十余年而不能晓至建炎初朝廷以艰难路隔分路类省试杜居实在潼川类试过省中选者果三十四名其梦始验此可以见一第皆有前定而非人之能也不然何二十年而其应无毫髪之差耶【同前】

　　元珍赠诗

　　桂材字符珍资州人大观末贡于京师宿神君祠下梦人赠诗一联云楼髙先见月栁嫩更含烟觉而不晓其意是年登第授唐安教官因游郡园亭中见诗榜乃前人咏唐安之什不唯报其登第之兆而唐安之任亦前定于此矣【同前】

　　彦国文学

　　罗彦国字伯逹成都人累举不第至第四举斋戒乞梦于梓潼神君时蔡相元长当轴是夜梦元长谓曰已奏除公枢宻直学士矣次年罗又省下诣府投牒乞进举推恩遂授宻州文学盖宻学之应也【同前】

　　士美金堂

　　朱士美临卭人宣和初被荐入京宿梓潼祠下梦游一室栋梁户牖皆以金饰之后年登第乃调金堂尉其事与前元珍无异科名固有前定况食禄之地岂无前定欤【同前】

　　任豫交代

　　任豫字由道青城人与余先君友善崇宁二年登第厯官数年而卒至崇宁五年先君继亦登科一夕梦与任豫交代心常恶之未几先君丁家艰服阕授新津尉时前尉亦以忧去州檄监税兼摄尉职暨先君赴上权尉遣人下逺迎视之乃一武人亦名任豫乃知昔日之梦与任豫交代为不虚此可以见前定也【灵验记】

　　允蹈甲门

　　邵行甫允蹈绍兴被荐成都未类试前斋戒徒步诣七曲山乞灵于英显神君其夜梦神谓曰已与卿安排甲门髙第至次年果为类试冠乃刻石纪其梦于庙之西庑意谓梦之应兆皆验于此矣及为江阳幕官考满赴阙将遂调改行次湖湘以病卒于闸口镇乃知昔日之梦不惟报其魁捷兼报其捐馆之地也神哉神哉【灵验记】

　　何某二子

　　资中何与时如震宣和间免解赴阙其二子被荐侍行斋宿祠下梦神君顾左右言曰何某徳行操修留二位与其二子次年二子俱登第噫神君英灵显著焕耀今古间以未来先兆托梦于贤士大夫无不应者况何君之厚徳有后宜为神之所佑也【灵应集】

　　照邻阙床

　　朱照邻景佑中举进士梦造棺阙床而弗成是岁虽过省御前下第晚因推恩得一文学乃棺不成之应也【青箱记】

　　分门古今类事卷八

　　●钦定四库全书

　　分门古今类事卷九

　　○相兆门上

　　公孙见子

　　鲁文公元年春王使叔服来会塟公孙敖闻其能相人也见其二子焉叔服曰榖也食子难也收子榖也丰下必有后于鲁国后八年敖奔莒鲁人立文伯文伯乃榖也榖之子蔑是谓孟献子蔑之子速是谓孟庄子速之子羯是谓孟孝伯羯之子貜是谓孟僖子貜之子何忌是谓孟懿子何忌子彘是谓孟武伯九世为卿故曰食子谓奉祭祀以供飬也十五年穆伯卒于齐难乃立为恵叔乃请收而葬之叔服之言岂不信而有验欤【左传】

　　黥布当王

　　黥布姓英氏少时客相之当刑而王及壮坐法布欣然笑曰人相我当刑而王几是乎人有闻者共戏笑之布以罪有论输作于骊山陈胜起与骊山徒数千人属项梁梁死布常为项羽前锋遂封布为九江王都六后归汉立为淮南王南面而立果膺裂地之贵当刑而王其相已定于卑微之时矣闻而戱笑者能无愧乎【汉史】

　　卫青封侯

　　卫青字仲卿父郑季以县吏给事阳信侯家季与僮卫媪通生青青有同母兄卫长君及姊子夫得幸武帝故冐姓卫氏青少时归其父父使牧羊尝以奴畜之不以为兄弟数青尝从人至甘泉居室有一钳徒相青曰贵人也官至封侯青笑曰人奴之生得无笞骂足矣安得封侯事乎及壮为侯家骑从平阳主建元二年青姊子夫得入宫幸上皇后大长公主女也闻子夫幸妬之使人捕青青时给事建章未知名大长公主欲杀青其友公孙敖簒之得不死上闻乃召青为建章监侍中由是益显后将军击匈奴取河南地为朔方郡封长平侯拜大将军子孙皆侯贵盛莫比钳徒之言岂不信哉【西汉】

　　邓通穿衣

　　邓通蜀郡人为黄头郎文帝梦上天不能有一黄头郎推而上之顾见其衣尻带后穿觉而之渐台以梦中阴自求之见通衣后穿梦中所见也召问其姓名姓邓名通邓犹登也文帝甚悦尊幸之日日异赏赐具万以十数上使善相人者相通曰当贫饿死上曰能富通者在我何说贫于是赐通蜀严道铜山得自铸钱邓通钱布天下其富如是后为太子心恨及景帝立免通家居居无何人告通盗铸钱尽没入之通家尚负责数巨万长公主赐通吏尽没之一簮不得着身长公主乃令假衣食竟不得一钱寄死人家一如相者之言呜呼文帝以天子之势犹不能使邓通免于贫饿乃知贫富素定区区人力不可得而变也【西汉佞幸传】

　　亚夫饿死

　　周亚夫太尉勃之子也为河内守时许负相之曰君后三歳而侯侯八歳为将相持国柄贵重人臣无二后九年而饿死亚夫笑曰臣之兄已代父侯矣有如卒子当代我何侯乎然既以贵如负言又何说饿死指视我负指曰从理入口此饿死法也居三歳兄绛侯胜之有罪文帝择勃子贤者皆推亚夫乃封条侯景帝时为太尉将兵破吴楚五年乃为丞相后以争立太子事上踈之谢病免相居无何坐买甲楯下廷尉狱不食五日呕血而死许负之言竟无毫髪之差非前定而何【西汉】

　　李固竒表

　　李固字子坚汉中南郑人貌状有竒表鼎角匿犀足履龟文公侯之相也后果为汉太尉汉太尉三公也【范煜汉书】

　　张裕抚镜

　　蜀郡张裕善相术每举镜视面自知其必以刑死未尝不扑之于地后果被诛故刘孝标谓抚镜知其将刑其兆发于前期信哉【蜀志】

　　羊祜建功

　　羊祜字叔子泰山南城人尝游汶水之濵遇父老谓之曰孺子有好相年未六十必建大功于天下既而去莫知其所之祜后建平吴之策卒时年五十八后二岁而孙皓平羣臣上寿帝执爵流涕曰此羊太傅之功因以克定之功祭告祜庙以此而验汶上老人之言则已素定于六十年前矣功名之际岂可侥幸其或成哉【晋史】

　　周陶略同

　　周访字士逹家于庐江浔阳少时遇善相者庐江陈训谓访与陶侃曰二君皆位至方岳功名略同但陶得上寿周得下寿优劣更由年耳访小侃一歳后访为梁州刺史都督梁州诸军年六十一卒侃为荆江二州刺史都督八州诸军年七十六陈训之言位皆方岳上寿下寿皆验矣以此知无一而不前定也【晋史】

　　冯娄共见

　　唐娄师徳为扬州江阳尉冯元常亦为尉共见张同藏同藏曰二君俱贵冯位不如娄冯唯取钱多即官益进娄若取一钱官即败后冯为浚仪尉髙宗时擢监察御史劔南道廵察使位至尚书左丞娄终不敢取一钱位至纳言家极贫匮以此知官之崇卑家之贫富皆前定不虚也【朝野佥载】

　　欣泰伤额

　　张欣泰字义亨竟陵人少时有人相其当得三公而年才三十后忽屋瓦坠伤额又问相者云无复公之相矣然年寿更増亦可得方伯焉后果为雍州刺史年三十六而卒【南史】

　　昭达眇目

　　章昭逹字伯通呉兴武康人少时遇相者谓曰卿容貌甚善须少亏则当富贵梁大同中因醉坠马鬓前小伤昭逹喜问相者曰犹未也及侯景之乱为流矢所中眇一目相者见之曰卿相善矣不久必富贵及景平陈文帝委以将帅恩宠超于侪辈后为开府仪同三司【南史】

　　沈攸乗舟

　　沈攸之字洪先吴兴武康人初贱时与呉郡孙超之全景文共乘一小船出都三人共上埭岸有一人止而相之曰君三人皆当至方伯攸之曰岂有此相者曰不验便是相书误耳后攸之为郢荆二州超之广州景文南豫州刺史皆如其言大抵富贵贫贱皆注定于禀生之初而形于相貌之外惟精于术者始得而知之许劭尝云悬丝于牖望之百日则其丝久而愈大又悬五彩丝望之百日乆而颜色愈明然后可以观人之形气今之偷妄辈求衣食妄言人之形神祸福安足信哉【南史】

　　安仁封侯

　　李安仁兰陵人也少时贫有一人从门过相之曰君后当富贵与天子交手共戏明帝尝目安仁曰卿面方如田封侯相也后齐祖即位安仁为中领军封康侯国家宻事上唯与安仁论议武帝即位加侍中富贵极于一时自致荣宠如相者之言其后安仁欲寻相者竟不知此人所在岂神灵托相以告之耶【南史】

　　管辂不逹

　　管辂字公明尝自谓其背无三甲腹有三壬非贵寿相后果官止少府丞年终四十八梁武帝尝与诸名贤叹其竒才而位不逹刘孝标谓士之穷逹莫非命也乃作辨命论以述其旨曰世固有髙才而无贵仕饕餮而居大位者自古所叹焉独公明而已哉【文选】

　　建平术验

　　朱建平沛国人善相术魏太祖召为郎文帝为五官将坐客三十余人文帝问已寿又令徧相众宾建平曰将军寿八十至四十当有厄谓夏侯威君四十九位为州牧而亦有厄谓应璩曰君六十二位为常伯先此一年当独见一白狗而旁人不见也谓曹彪曰君封藩国至五十七必厄于兵宜防之后文帝至黄初七年年四十病困谓左右曰建平所言八十谓昼夜也吾其决矣顷之果崩夏侯威为兖州刺史年四十九十二月上旬得疾念建平之言自分必死至下旬转差垂以平复三十日昃设酒曰吾明日鸡鸣年便五十及罢客后合瞑疾动夜半卒璩六十一为侍中直省内歘见白狗问之众悉无见者于是数聚会急游观饮宴自娱过期一年六十三卒曹彪封楚王年五十七坐与王凌通赐死凡说此辈无不如言一何妙哉【三国志】

　　天纲术验

　　袁天纲成都人与杜淹王珪韦挺游天纲谓淹曰兰台学堂全将以文章显谓珪法令成就天地相临不十年官五品而谓挺面如虎当以武处官然三君久皆得谴淹果入天策为学士珪太子中允挺为右武帅武徳中俱流嶲州见天纲曰公等终且贵杜三品难言寿王韦亦三品后于杜而寿过之但晚节皆困见岑文本曰眉过目文才振海内虽得三品恐是损寿之兆文本后果至中书令寻卒见窦轨曰后十年且显立功在梁益轨后果为益州行台仆射见房元龄李审素曰房大富贵李欲得五品即从房求之李不信之后房为宰相李为起居舍人卒房言于帝以五品官赠之武后幼天纲见其母曰夫人必生贵子乃见元麝元爽曰官三品保家人也见韩国夫人曰此女贵而不利夫后最幼抱以见绐曰男天纲视之惊曰龙瞳鳯颈极贵验也若为女当作天子见张行成马周曰近古君臣相遇未有及公者然寿不长也张晚得官位宰相髙士亷谓曰君后得何官天纲曰自知相禄已絶不合更有及夏四月数尽如期而卒其精微不可具纪同时有张憬藏者技与天纲并【摭遗集】

　　憬藏术验

　　张憬藏长社人也太子詹事庄俨有所问答曰公厄在三尺土下尽六年而贵位刺史无有禄矣俨使髙丽囚居土室六年还为蒲州刺史岁如期召掾吏妻子告当死俄诏听致仕刘仁轨与靖贤清占答曰刘当五品而谴终位冠人臣谓贤曰君法当客死仁轨为尚书仆射贤曰我三子皆富田宅何客死俄三子尽丧鬻田宅寄死友家魏元忠往见之乆不答乃大怒曰穷通贫贱自属苍苍何预君耶拂衣去憬藏遽追还曰君之相在怒时位必卿相姚崇李廹秀杜憬佺从之游憬藏曰三人皆宰相姚最贵裴光庭当国憬藏以纸大署台字后数日贬台州其验甚多不可尽载至明皇时有金梁鳯者颇言人贵贱寿夭【摭异集】

　　梁鳯术验

　　裴冕为河西留后梁鳯言不半载兵起君当以御史除宰相又言一日向雒一日向蜀一日向朔方此时公当国冕妖其言絶之俄而安禄山反冕以御史中丞召问以三日答曰雒日即灭蜀日不能乆朔方日愈明肃宗即位而冕遂相又谓吕諲曰君且辅政须大怖乃得諲责驿吏榜之吏突入射諲两矢几中走而免明年知政事李揆卢允毁服绐谒鳯不许二人语以情鳯曰李舍人阅岁而相卢不过郎官后揆已相乃擢卢吏部郎中夫自汉至唐能以相技显于世者如前数子诚皆玄妙之殊巧非常之絶艺故备録之以为浮躁者之戒【定命録】

　　禄山异闻

　　唐明皇朝退召禄山升殿用银裹小杌子赐坐询问甚乆方令引退肃宗因暇陈曰自古正殿人臣不可坐陛下纵爱之但加之禄秩赐之金帛可矣明皇不荅异日朝退又召禄山赐坐肃宗乃懐疏伏于寝殿青蒲上曰臣于家与陛下父子也于朝与陛下君臣也至亲切无如君臣父子矣臣尝言正殿人臣不可坐陛下又召禄山赐坐金口询问移时方使去是臣言无所用且臣位为太子更欲何图若坐视朝廷之礼有所不正而不言是臣陷君父于有过之地则臣之不忠不孝之罪可知也因泣涕交下玄宗遽命引起辟去左右抚其背曰是非吾儿所能知也此子有竒相吾以此厌之也肃宗曰若然则何不杀之玄宗曰杀假恐生真肃宗乃还东宫私念黙求计以杀之一日召禄山饮乃先教宫人曰若吾索寿酒汝当进鸩禄山至酒数行肃宗曰将军与吾家亲愈骨肉义极君臣然将军亦谨厚吾颇喜也今日愿与将军为寿乃命左右进寿杯禄山举之将饮适会燕衔泥堕杯中禄山乃不饮复置杯于坐起曰臣蒙殿下赐酒已醉乃再拜而去初禄山生于南阳李筌为邓州刺史尝夜见东南有异气明旦呼吏询其所乃得牧羊胡妇之子筌见之曰此假天子也座客劝杀之筌曰不可此牧竖必于国为盗古有之杀假恐生真矣【摭遗集及唐宋遗史】

　　姚崇甚贵

　　陜州刺史王当有女甚爱之集州县文武官令善相者择壻相者曰此无贵壻惟识果毅姚某者有贵子可嫁之终必得力当从其言遂嫁之时人咸笑焉乃元崇也时年二十二好猎都未知书尝诣一亲表饮遂遇相者谓之曰公甚贵异日必为宰相归以告其母母劝令读书崇遂割放鹰鹞折节学仕为孝敬挽郎举下笔成章后为同州刺史先天二年明皇讲武新丰故事天子行幸牧守在三百里外者诣行在帝宻召崇既见帝曰公知猎乎对曰少所习也臣年二十以鹰犬为乐遇相者令无自弃今犹能之帝喜乃咨天下事衮衮不倦帝曰卿宜遂相朕崇乃说帝十事而后辅政为开元名宰昔人尝云龙犀日角帝王之表河目龟文公侯之相观诸姚崇辈以验相者之言无一而不应孰谓相之可非乎【唐史】

　　景融坐厅

　　陆景融为新郑令有客相之曰公从今三十年当为此州刺史然于法曹厅上坐陆公不信时陆公记法曹厅有桐树后三十年果为郑州刺史所坐厅前有桐树因问之乃云此厅本是法曹厅往年刺史嫌宅窄遂通法曹厅为刺史厅乃知昔日之言方应【定命録】

　　艾颕登第

　　艾颕侍郎少贡入京途逢一叟曰子相甚贵当登第授以书一策乃左氏颕异而熟读之及礼部试铸鼎象物赋出所授书颕喜甚援笔立成若有相之者果登第致甲科【渑水燕谈】

　　钱镠非常

　　钱镠临安人少有大志县録事锺起诸子与镠善而起常禁之豫章有术者言斗牛间有王气乃游钱塘以相法求其人锺起与术者善乃召县豪令视之皆言其非一日起诸子与镠会而术者适来望之大惊曰此真贵人也起乃召镠使熟视之术者曰君之贵必因此人乃慰而遣之自是起颇厚待于镠时时赈其穷乏后镠王钱塘宴父老于里中山林皆覆以锦绣起父子并列贵仕焉【詹玠遗史】

　　张相梦应

　　张商英元佑丁夘二月梦游五台山金刚窟平生耳目所不接想虑所不到觉而异之时为开封府推官以告同舍林材中材中戏曰天觉其官并州乎后五月商英果除河东提点刑狱公事材中曰前梦已验勉矣行焉人生事事预定何可逃也八月至部十一月即诣金刚窟验所见者皆与梦合信乎材中之言人事之预定矣【詹玠遗史】

　　分门古今类事卷九

　　●钦定四库全书

　　分门古今类事卷十

　　○相兆门下

　　班超封侯

　　班超少时有相者曰子虽布衣诸生当封侯万里外超问状相者曰燕颔虎头飞而食肉此万里侯相也后果立功西域封定逺侯【后汉】

　　王晖懐刃

　　赵温善袁许之术武将王晖事蜀先主有功为一二贵臣所抑王衔之一日遇赵温温曰今日见君面有杀气但君将来当为三任郡守一任节制自是晚达不宜害人王乃出一匕首曰今日欲杀数子便自裁不意逢君请止后果为郡守三任迁秦州节度如温之言皆前定而形于相也【成都记】

　　锺辐亡家

　　江南锺辐者金陵之才子年少俊迈遇一老僧相之曰先辈寿则有矣及第则家亡记之生大怒曰吾方掇髙第以起家何亡之有时樊若水女才质双美盛爱辐之才而妻之始燕尔科诏遂下时周都洛辐入洛应诏果中甲科方得意狂放不还携一女仆曰青箱过华州之蒲城其宰乃故人延留之数日时盛暑追凉于县楼醉寝是夕醉梦其妻出诗一首为示怨责颇深诗曰楚水平如练双双白鸟飞金陵多少地一去不言归梦中戱答一诗曰还吴东下过蒲城楼上清风酒半醒想得到家春已半海棠千树欲雕零既觉遽归装将至采石渡青箱暴卒生感悼怱怱藁葬于一新坟之侧急图到家至则门巷空阒妻妾已亡数月访之亲邻妻亡之夜乃梦于县楼之夕也后数日亲友具舟携辐致奠于葬所即青箱藁葬之侧其坟不植他木惟海棠数株花萼雕谢正合诗中之句因拊膺长恸曰信乎浮屠老师之言及第家亡之兆矣因遂不仕隐钟山寿八十余卒嗟夫祸福寿天莫非前定而海棠之千树亦复兆于诗句以此知一草一木皆有定数非人力所能及也【潘佑集】

　　王显夕死

　　唐王显与文武皇帝有子陵之旧帝微时常戱显曰王显抵老不作茧及帝登极显因奏臣今日得作茧否帝笑曰未可知也召其三子皆授五品显独不及谓曰卿无贵相朕非为卿惜也显曰朝贵而夕死足矣房玄龄曰陛下既龙潜之旧何不试与之帝乃授之三品取紫袍金带赐之其夜暴卒呜呼靡颜腻理哆咴顣頞形之异也朝秀晨终龟鹤千歳年之殊也闻言如响智昏菽麦神之辨也固知三者定乎造化至于寿夭穷达独曰由人不亦蔽乎【朝野佥载】

　　中立为将

　　唐杜羔字中立少年时赡于财产他无所长其徒与之游利其酒炙其实蔑视之也一日同送迎于城外客有善相者歴观诸宾侣独指中立曰此子异日当为将矣一座大笑中立后尚真源公主为沧州节度使果符相者之言呜呼士之穷通无非命也故昔公孙弘主父偃对策不第歴说不入牧豕淄原见弃州部其诟耻为何如哉及至开东合列五鼎遂穷极富贵声驰海外非先愚而后智前非而终是也盖亦荣悴有定数非人力之所召自古皆然何独中立而已乎【玉泉子】

　　李寛三无

　　李寛为常侍有门下士姓卢善相或问李公何如曰据其面所无者三无子无宅无冢公初有数子皆先卒有屋未甞还乡安居死于舟乘舟而归舟破沉其骨焉【金华子】

　　冀公十全

　　王冀公钦若郷荐赴阙张齐贤时为江南漕以书荐谒钱希白易希白方以才名独步馆阁适会延一术士以考休咎不容通谒冀公局促门下因厉声语阍人术者遥闻之谓钱公曰不知何人若形与声相称世无此贵者但恐形不副声愿邀之庶获一见钱召之冀公卑微逺人神貌疎瘦复赘于颈举止山野钱公蔑视之术者悚然侧目瞻视冀公起术稽颡兴叹曰人中之贵有此十全者钱公戏之曰堂内便有此等宰相乎术者正色曰公何言欤且宰相何时而无此君不作则已若作之则天下康富君臣相得至死有庆而吊所不完者但无子尔钱公曰他日将陶铸吾辈乎术者曰恐不在他日即日可待愿公无忽后钱公方为翰林学士而冀公已真拜矣【朝野杂録】

　　种放帝友

　　种隐君放方少时与弟文往拜陈希夷陈邀放内堂殷懃眦睨以一絶赠之曰鉴中有客白髭多鉴外先生识也么只少六年年六十此中阴德莫蹉跎种都不晓但屈指以三语授之曰子贵为帝友而无科名晚为权贵所陷若寡欲可以满此数种因不娶真宗初诏至阙称旨以司谏奏十议西祀回跸次河中时长安父老三千余人具表乞临上意未决召种至行在以决之种奏大驾此幸有不便者三陛下方以孝治天下飜事秦汉侈心封禅羣岳更临游别都乆抛宗庙于孝为阙不便一也百司供拟顿仗事繁晚春蚕麦已登深废农务不便二也精兵重臣扈从车跸京国一空民心无依况九庙乎陛下宜深念之三不便也上正色悚然曰臣僚无一语及此放曰近臣但愿扈清跸行旷典文颂声以邀已名陛下当自悟于清衷也翌日还阙真宗欲放从驾放辞上曰非乆当召既而大臣深忌之恐还阙后必召放乃先布所陷之基使雷有终讽之曰非久朝廷必召慎勿轻起以存隐节徐章一奏乞觐以问銮舆还阙良苦乃君臣之义也种然之上还京欲召放大臣奏放必辞乞陛下记臣语往往自乞觐诏下果不至上已微惑后半年河阳孙奭奏放请觐上大骇召执政曰率如卿料由是宠待遂解是年亡种少时有潇湘感事诗曰离离江草与江花往事洲边一叹嗟汉傅有才终去国楚臣无罪亦沉沙凄凉野浦寒飞鴈牢落汀祠晚聚鸦无限清忠沉浪底滔滔千顷属渔家诚先兆也然当时陷放者虽自以为得计不知陈希夷已言于少之时矣是则命已定特假手于权贵也可不信哉【杂録】

　　若水公卿【一说白阁道者事见此卷后】

　　钱文僖若水少时谒陈抟求相骨法陈戒曰过半月请子却来钱如期而往至则邀入山斋地炉中一老僧拥坏衲瞑目附火于炉傍钱揖之僧开目微应无待遇之礼三人者黙坐久陈曰如何僧摆头曰无此骨钱公起陈戒曰三日却来钱如期谒之抟曰吾始见子神观清爽谓可学神仙有升举之分见之未精不敢奉许召此僧决之渠言子无仙骨但他日必为贵公卿耳钱曰其僧何人曰麻衣道者【杂録】

　　乖崖鬓疮

　　乖崖公张咏太平兴国二年科场试不阵成功赋盖太宗明年有河东之举公赋云包戈卧鼓岂烦师旅之威雷动风行举协乾坤之德自谓擅场既而有司以对偶显失黜之选胡旦为状元公愤然欲学道陈希夷相之曰必为贵公卿一生辛苦譬如人家张筵方笙歌鼎沸而中庖火起坐客无奈惟頼子灭之以诗遗曰征吴入蜀是寻常鼎沸笙歌救火忙乞得江南佳丽地却应多谢鬓边疮初不晓其旨后二年公乃及第两入蜀定均顺之乱又急移余杭剪左道僧绍伦之叛此征吴入蜀之验也累乞闲地不允后以鬓疮乞金陵养疾方许希夷之言一无差误初公在蜀与一僧善及归僧送至鹿头出一书付僧曰収此至乙夘年七月二十六日请于官对众开之慎不可私发并不待其日者有祸至大中祥符乙夘岁僧乃诣府陈之知府凌策侍郎集从事共开之乃公真容手题曰咏当血食于蜀后数日得报公以其年七月二十六日捐馆未捐馆前公旧与逸人傅霖善霖隐不仕公后中第日光显散遣亲密四方求霖三十年不可得甞作忆霖诗云寄语巢由莫相笑此生终不恋轻肥后一日卧铃阁有被褐骑驴者叩门曰语尚书青州傅霖来阍吏入白公惊喜出迎责吏曰傅先生汝敢姓名呼耶霖笑曰别子一世尚尔童心是岂知世间有我哉公问何昔隐今出霖曰子将去矣故来报子曰咏亦自知之霖曰知乃去后一月公薨此足以见出处生死皆有前定非复由人也笔谈及【西清诗话】

　　师德跛足

　　袁客师天纲之子也传其父业甞与一书生同过江登舟讫遍视舟中人颜色谓同侣曰不可速也遂相引登岸私语曰舟中数十人皆鼻下黒气大厄不久岂可知而从之但少留未发间忽见一丈夫神色髙明跛一足负杖驱驴登舟客师见此人乃曰可以行矣贵人在内吾侪无忧登舟而发至江中风涛忽起危惧虽甚终济焉驱驴丈夫乃娄师德也后位至于纳言焉【成都记】

　　元景大贵

　　栁元景字孝仁河东解人也少时贫苦甞行至都下遇大雷雨日暮寒甚颇有羇旅之叹岸侧有一老父自称善相谓元景曰君方大富贵位至三公元景以为戏曰人生免饥寒幸甚岂敢更望富贵老父曰后当相忆及后果贵求向者老父不知所在以此观之富贵早晚皆有前定或先号而后笑或始困而终吉得之咸本于自然不假道于才智修已俟时可也安用戚戚于贫贱哉【南史】

　　李峤不富

　　李峤幼有清才兄弟三人相者云皆不过三十峤已长成母甚忧之相者又谓曰郎君神气清秀而寿不永恐不得过三十其母大戚留相者使与峤连榻而寝至更深李睡已熟相者视之无喘息气以手候之鼻下气絶大惊良久候其气乃在耳中遂抚而告之曰得之矣因贺其母云郎君必大贵寿乃是龟息但贵寿而不富耳后至则天朝拜相而家常苦贫后帝幸其宅见峤卧青布帐帝曰相国如是失国之体赐御用绣罗帐峤寝其中达晓不安觉其体生疾遂自奏曰臣少被相人云不当华富故寝不得安帝叹息久之任令用旧者乃安寝夫峤既为相位极人臣不为不贵矣而一罗帐不能当之以此而验相者之言谓命非前定可乎【唐遗史】

　　钱杨知人

　　钱副枢若水甞遇异人传相法其事甚怪钱公后传杨大年故当时称此二人有知人之鉴仲简扬州人也少习明经以贫佣书大年门下大年一见竒之曰子当进士及第官至清显乃教以诗赋后简果于天禧中举进士第一甲官至正郎天章阁待制以卒谢希深为奉礼郎大年尤喜其文每见则忻然延接既去则叹息不已郑天休在公门下见其如此怪而问之大年曰此子官亦清要但年不及中寿尔希深官至兵部员外知制诰卒年四十六皆如其言云【归田録】

　　曹玮知人

　　天圣中曹玮以郎镇定州王鬷为三司副使疎决河北囚徒至定州玮谓鬷曰君相甚贵当为枢密使然吾昔为秦州时闻德明岁使人以羊马贸易于边课所获多少为赏罚时将以此杀人其子元昊年十三谏曰吾本以羊马为国今反以资中原所得皆茶彩轻浮之物适足以骄堕吾民今又以此杀人茶彩日增羊马日减吾国其削乎乃止不戮吾闻而异之使人图其形信竒伟若德明死此子必为中国患其当君为枢密使之时乎盍自今学兵法讲边事鬷虽受教亦未必甚信也其后鬷果与张观陈执中同在枢府元昊叛杨义上书论亡兵事上问三人皆不知遂皆罢去鬷之孙为黄门壻具言之若曹玮者可谓前知矣【毗陵后集】

　　薛展状元

　　薛展为儿时有相者曰此儿必为状元及应进士举与侍郎李纾有隙常为所抑后李知举薛欲东归相者又曰君今歳为状元决矣由是乃止及策试排牓乃翰林学士壻赵日华为状元朝列疑之谕李改去李不觉遽写薛展二字既奏名方悟其夙怨翌日展谢李曰天假吾手非子之才由是观之则命已前定虽雠敌之家亦不得而改也【国史补遗】

　　薛邕列曹

　　薛邕侍郎有宰相望时崔造为兵部郎中与前进士姜公辅三人一同会有善相者张初继至薛问张曰只此座中有宰相否答曰崔姜二公宰相也且同时崔反在姜之后已而姜为京兆功曹俄为翰林学士时朱泚帅泾原得军民心姜上疏请为之防疏入不报及泚反德宗悔不纳姜言于行在骤拜姜给事中平章事崔更后半年累拜相与姜同时薛竟终于列曹而已【唐宋遗史】

　　禹偁易名

　　孟蜀礼部侍郎范禹偁彭门人少不检以飞走为事忽有一道士访之曰子国家名器也何不读书以取禄位须是改易姓名必及第矣候至戌年后归本姓善自保爱问其名曰我安法尚也既出门失所在范感其异因入丹景山读书乃改姓张旧名锷改禹偁是时蜀无科场遂吏书入洛长兴二年于考功卢华下及第归蜀授监察御史果于戌年复归旧姓上蜀丞相状云昔遇至人令易本姓徃年金牓误题张禄之名今日玉除原是范増之裔禹偁后终于翰林学士诗话及【骇闻集】

　　东之竒才

　　张柬之任青城县丞年六十二矣有善相者云后当位极人臣众莫之信后应制策被黜则天令于所黜人中更择有司奏一人书写不中程故黜之则天览毕以为竒才召入问策中事特异之即収上第又为狄仁杰姚崇共荐骤拜鳯阁鸾台平章事以诛二张功封汉阳王【定命録】

　　胡旦制诰

　　胡状元旦直馆在京时五月一日召罗齐僧一人斋时越州海慧大师仲休在座其僧老且伛胡问有何艺僧曰薄会人伦胡曰某去知制诰逺近曰稍近然不利草着赞洗制恐有祸如何回避得胡笑而侮之曰妖人也食讫而去其冬入西掖凡三贬官皆是草着转赞善大夫制词讫即被摄去第三度贬时数日前京师内外諠諠传胡舍人独有鞍马之赐果自兵部郎中知制诰贬安州司马【同前】

　　卢相败土

　　卢多逊之父亿任秘书与李文公多来徃一日多逊同见李公因同坐卢面目尘埃垢污颜色苍黑李诘之卢曰自少如此逡巡有兆山供养主来一龎眉老僧云善袁许术见卢面色笑曰此败土色及第则变而润泽便歴华显须是持心正平事主忠孝不如是则败土之色再来却望应举时不及也自是卢登上第歴两省以至叅大政入相其面色润泽肌体明莹而卢之心乃大行憎爱所为多不法太平兴国八年事败南窜二十年清润之色顿去败土黒色宛然不异旧时路人指而惊曰非卢相之面也李公忆老僧之言嗟惋久之【洞微志】

　　若水见僧

　　邓州观察使太傅钱若水雍容文雅近世竒士坚乞罢枢务遂拜集贤殿学士其日钱希白贺之留坐后厅因云某之此命盖亦前定夜来方思二十年前白阁道者之言固不虚矣询之乃曰某初应举往华阴谒陈抟先生蒙倒屣相接坐定数目某欲问而中辍者数四宾主情未洽但啜茶而退临别执手约后十日相访至期延入山斋地炉中先有一僧拥衲对座良久僧熟视某而谓陈曰无此骨法但能得好官能于急流中勇退耳陈又云此人在太白山累岁方一到耳某欲再求一见终不可得人生万事固知不可以力取矣见【洞微志此事与杂录大同小异故两存之】

　　韩丕甚贵

　　谏议大夫韩公丕未应举时甞在洛京有紫阁院主僧宗渊能知人见韩曰秀才甚贵且速达后枢密副使钱若水亦见僧僧惊曰前见韩秀才讶其速达今见钱秀才又速于韩当居其上及钱赴举韩已知制诰及钱登第为同州推官入直史馆韩公犹在制诰之职无何韩迁翰林学士钱曰吾方直馆而韩已在翰林僧言妄矣不久钱知制诰而韩迁谏议大夫罢职钱乃代焉真速而居其上也仕宦迟速信有前定彼躁进之士一或不调见他人居其上则郁郁无聊可谓不知命者矣【秘阁闲谈】

　　齐丘早退

　　宋齐丘微时日者相之曰君贵不可说然亚夫下狱之相君实有之位极之日当早引退庶几保生齐丘登相位数载致仕复以大司徒就征保大末陈觉谋干纪事乃饿死于青阳【南唐近事】

　　欧阳省元

　　欧阳文忠公举进士试尚书省为第一人与刁学士约饮于茶肆近座有数僧私语刁疑问之众指一僧能相适方窃议二君刁问文忠何如僧曰此省元也刁曰作状元耶曰不第二曰不第三曰不第四第五耶曰不故事省试第一人御行不出第刁曰然则如何曰当在第一甲但不髙尔登科之后万苦艰难十年始改京官自此以后当富贵然有名无实刁勃然曰无文章耶无德行耶曰非此之谓也有富贵之名无富贵之实虽居大位不得享其乐语已罢去殊不以为然既而唱名果在第一甲之末为西京留守推官三年召试文入髙等故事改官供职而执政者不悦止除馆阁校勘久之有后命三年改官尹师鲁不喜数术闻而笑之曰六年后为京官狂僧妄言矣未几贬夷陵十年方为太子中允自是继歴清要遂叅大政遭劾贬黜迁徙不常而内苦死丧疾病皆如僧言【幕府燕闲録】

　　尧封幕职

　　张尧封南京进士也累举不第家甚贫有善相者见之曰视子之相不过一幕职然君骨贵必享王封人初莫晓其旨后尧封进士及第果终于幕职尧封乃温成皇后父也后既贵累赠尧封太师中书令封清河郡王由是始悟相者之言知官禄之前定也【归田録】

　　子履不寿

　　嘉佑初王文公陆子履同在书林日者王生一日见两公言介甫自此十五年出将入相顾子履曰陆学士无背仕宦龃龉多难且寿不满六十官不至侍从后皆如其言子履死后家人悉梦云帝命吾同宋次道修官制凡吾平生所著职官书可尽焚之未几朝廷果修官制焉文公在金陵追伤子履诗云主张寿禄无三甲收拾文章有六丁用管辂吾背无三甲腹无三壬及韩退之仙官勅六丁雷电下取将此虽故事而三甲六丁俨若天成至如日者之言与官制之修后皆符验以此知天下事无一而非前定也【西清诗话】

　　分门古今类事卷十

　　●钦定四库全书

　　分门古今类事卷十一

　　○卜兆门上

　　毕万筮仕

　　闵公元年晋灭霍灭魏赐毕万以魏卜偃曰毕万之后必大万盈数也魏大名也以是始赏天启之矣初毕万筮仕于晋遇屯之比辛廖占之曰吉屯固比入吉孰大焉其必蕃昌震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始后万之孙魏犨为晋卿武子是也自犨至斯遂三分晋室周威烈王二十三年遂命为诸侯后之议者谓三晋列于诸侯乃天子之命而不知其兆始于毕万乃天命也命既前定虽欲不许可乎【左传】

　　懿氏卜妻

　　初懿氏卜妻陈敬仲曰吉是谓鳯凰于飞和鸣锵锵有妫之后将育于姜五世其昌并于正卿八世之后莫之与京初敬仲之少也周史有以周易见陈侯者陈侯使筮之遇观之否曰此其代陈有国乎不在此其在异国非此其身在其子孙若在异国必姜姓也陈衰此其昌乎及昭公八年楚灭陈陈桓子始大于齐自敬仲至桓子正五世矣又至哀公十七年楚复灭陈成子得政乃敬仲八世孙也懿氏之卜周氏之筮盖已先定二百年之前矣岂偶然哉【左传】

　　季友为辅

　　鲁季友庄公母弟也将生桓公使卜楚丘之父卜之曰男也其名曰友在公之右间于两社为公室辅季友亡则鲁不昌又筮之遇大有之干曰同复于父敬如君所及生有文在其手曰友遂以命之嗟夫季友之生为鲁国辅佐固系于天命而友之名先见于楚丘之卜与季友之手自然成文名亦由天定耶【左传】

　　晋侯食新

　　鲁成公十年晋侯梦大厉坏寝门而入及觉召桑田巫巫言如梦公曰何如曰不食新矣六月晋侯欲麦使甸人献麦馈人为之召桑田巫示而杀之将食张如厕陷而卒小臣梦负公以登天及日中负晋侯出诸厕遂以为殉子栁子谓巫新麦以为谶果不得其所餐信乎一饮一啄皆有前定也【左传】

　　管辂占验

　　魏管辂字公明平原人也广平刘奉林妻病困已买棺器时正月矣辂占之曰命在八月辛夘日日中时林谓不然而妇乃渐差至秋发动一如辂言清河王经去官还家见辂曰近有一怪欲烦作一卦卦成曰爻吉不为怪迁官之证其应行至顷之迁江夏太守甞至郭思家有飞鸠来在梁头鸣甚悲辂曰当有老人从东方来携豚一头酒一壶主人虽喜当有小故明日果有客如所占偶射鸡作食箭从树间激中数岁女子手流血惊怖典农王洪直有雄雉飞来登直内铃柱上直大不安辂曰到五月必迁时三月也至期果迁渤海太守后吏部尚书何晏请之邓扬在晏许谓辂曰君为作一卦知位当三公否又问梦青蝇集鼻何也辂曰君侯位重山岳而怀德者少夫位峻者颠轻豪者亡不可不思害盈之数辂还为其舅言之舅责其太切辂曰与死人语何畏十余日晏扬皆诛其舅乃服正元二年弟辰谓辂曰大将军待君甚厚当富贵乎辂叹曰吾自知有分耳天与我才不与我寿恐四十七八不见汝婚嫁儿女也吾命本在寅加月蚀夜生天有常数不可得讳但人不知耳后明年二月卒年果四十八云【三国志】

　　郭璞占验

　　郭璞字景纯河东闻喜人妙于阴阳算厯惠怀之际河东先扰璞筮之投策叹曰嗟乎黔黎将湮于异类桑梓其剪为荒垄乎遂避地东南有鼯鼠出延陵占之曰此郡东南有妖人作逆者后当更有妖树生若瑞而非瑞辛螫之木也妖人期明年矣已而无锡县歘有茱萸四株交枝而生若连理其年果盗杀呉兴太守袁琇璞甞自言杀我者山宗至是有姓崇者谗璞于王敦敦将举兵使璞筮璞曰无成又问璞曰吾寿几何答曰明公起事必祸不久若住武昌寿不可涯敦大怒曰卿寿几何曰命尽今日敦怒收璞斩之璞临出谓行刑者曰欲何之曰南岗头璞曰必在双栢下既而果然初璞经越城间遇一人呼问姓名因以袴褶遗之其人辞璞曰但取后自当知至是果此人行刑嗟夫郭璞之术为人厌胜无不竒中自知当死而卒不免南岗之诛岂非生死前定非厌胜可免哉【晋史】

　　戴洋卜数

　　戴洋字国流呉兴人妙解占候卜数人问洋曰或言江南当有贵人顾彦先周宣佩当是否洋曰顾不及腊周不见来年八月荣果以十二月十七日卒十九日腊玘以明年七月晦日亡司马扬坐吏免官洋曰卿虽免更十一月当作郡加将军至期为太山太守振武将军扬卖宅行洋止之曰君不得至当还不可无宅扬果为徐龛所逼不得之郡其它占验甚多具见本传不可悉録今止取周顾之死司马之迁者以见一死一生一官一职一行一止莫不先有定数人力区区皆无益也使奔竞躁进者观此而稍安义命不亦善乎【晋史】

　　卜珝知死

　　卜珝字子玉匈奴后部人也少好读易郭璞见而叹曰吾所弗如也奈何不免兵厄珝曰然吾大厄在四十一位为卿将当受祸耳不尔者亦为猛兽所害吾亦未见子之令终也璞曰吾祸在江南营之未见免兆虽然在南犹可延期住此不过时月珝曰子勿为公吏可以免诸璞曰吾不能免公吏犹子之不能免卿将也珝曰吾此虽当有帝王主终不复奉两京矣琅琊可奉卿谨奉之主晋祀者必此人也珝遂隐于龙门山刘元海僭号征为大司农侍中固以疾辞元海曰人各有心卜珝之不欲在吾朝何异髙祖四公哉可遂其髙志后复征为光禄大夫珝谓使者曰非吾死所也及刘聪嗣伪位征为太常时刘琨据并州聪问何时可平珝答曰并州乃陛下之分今兹克之必矣聪戏曰朕欲劳先生一行可乎珝曰臣所以来不及装者为是行也聪大悦署珝使持节平北王将军将行谓其妹曰此行也死自吾分后慎勿纷纭及攻晋阳为琨所败珝卒先奔为其元帅所杀【晋史】

　　麻襦天马

　　麻襦者不知何许人也石季龙时在魏市中乞丏言语卓越状如狂者乞得米榖不食辄散至大路云饲天马赵兴太守送诣季龙与共语乃无异言惟道陛下当终一柱殿下季龙不解季龙乃遣驿马送还本县既出城请歩云我当有适君至合口桥见待使人如言而驰至桥麻襦已先至后慕容儁杀季龙尸于漳水倚桥柱不流时人以为一柱殿下即谓此也及元帝嗣位江左亦为天马之应云【晋史】

　　嵩贞算寿

　　汉安定嵩贞善算术成帝时人常自算其寿七十三绥和元年正月二十五日晡时死书其屋壁记之后乃二十四日晡时死其妻曰见算时长下一算欲以告之虑别有一日今果差一日死有余恨矣其后三国时有赵元达者亦精于算术闲居引算自校乃叹曰吾算讫尽某年月日其终矣妻数见其效闻而哭泣达欲弭妻之意乃更算云向者谬耳尚未也后如期死嗟夫人之生死不离定数何二子之妙一至于是耶【见西京杂记及三国志】

　　江谧棊卜

　　江谧字令和仕宋为镇北长史武帝即位不预顾命甚怨望帝知之除东海太守未发忧甚乃以奕棊占卦云有客南来金椀玉杯上乃奏谧罪赐死果以金罂盛药鸩之非偶然也【南史】

　　尹思月占

　　尹思晋人也正月十五夜坐室中遣儿视月中有异物否儿视之曰今年当大水月中有人被蓑带剑思出自视之曰今年将有兵乱月中人乃带甲仗矛耳后果如其言异哉【葛稚川神仙传】

　　文育得银

　　周文育字景德仕梁为开府仪同三司微时尝诣卜者卜者曰君北下不过作令长南入则为公侯又谓曰君须暴得银至二千两若不见信以此为验文育后宿逆旅有贾人求与文育博遂胜之果得银二千两遂南还武帝喜以麾下配之屡立功封寿昌县公如卜者之言云【南史】

　　淳风推象

　　太宗得秘谶言唐中弱有女武代王太宗密召李淳风访之淳风曰臣推玄象已定矣其人见生在宫中从今不满四十年当有天下而夷唐之子孙且尽太宗曰吾求疑似者杀之何如淳风曰天之所命不可去也王者不死枉及无辜且更四十年而老老则慈仁虽受终易姓而不能絶唐若杀之为雠更生少壮多杀而逞则唐之子孙无遗种矣帝遂止其后武氏之祸果四十年操杀生柄刦制天下诛大臣宗室遂攘神器而有之然卒复唐室者盖天命已定不可改也淳风之言史臣称其有益于时与迂泥矜神诡乱幻怪者异矣【感定録】

　　满师九宫

　　西京太平坊法寿寺有满师善九宫大理卿王璇甞问之师云公某月当改官似是中书门下甞近玉阶者璇自谓黄门侍郎未可得若给事则已过矣常疑之后乃改为金吾将军果侍玉阶之前非前定而何【两京记】

　　处谦星算

　　扶风马处谦鬻筮自给有一人谒筮谓曰我有秘法能从我学乎乃随往至陶仙观受星算之诀因戒之曰子有官禄至五十二岁幸勿道我行止于王侯之门马得诀甚验赵巨明入蜀因随至成都王先主尝令杜光庭问享寿几何对曰王受元阳之气四斤八两果七十二而薨四斤八两即七十二两也马官至中郎果五十二而卒云【琐言】

　　道茂请判

　　桑道茂善太乙遁甲术建中初上言国家不出三年有厄奉天有王气宜髙垣堞使可容万乘帝城之人莫知其故朱泚之乱頼以济道茂甞赍一缣见李晟再拜曰公将来贵盛无比我今命在公手能见赦否晟大惊不领其言道茂出怀中书具姓名署其左曰为贼胁迫固请晟判晟笑曰欲我何语曰第言准状赦之晟勉从又以缣易晟衫请题衿膺曰他日为信再拜去后果为朱泚所污收长安与逆徒縳旗下将就刑出晟衫及书以示晟乃为奏原其死道茂居有二栢甚茂曰人居而木蕃者去之乃以铁埋其下曰后有发而死者至太和中温造居之发铁而造死李明为盛唐令道茂曰君位止此而冡息位宰相次亦大镇子孙百世明果卒后其子石相文宗福歴五镇诸孙皆通显焉【闲话録】

　　庭芝贷死

　　窦庭芝与日者胡芦先生相善一日谓庭芝曰君有大祸非遇黄中君鬼谷子不可救教庭芝物色求之得李邺侯泌倾家结之未几朱泚乱庭芝陷贼事平德宗命诛之泌以前事上闻特贷其死德宗云黄中君盖指朕谓卿为鬼谷子何也【剧谈】

　　頥素及第

　　都官员外郎谢頥素常言既过南省就殿试讫独诣相国寺艾评事卜肆求筮命艾布卦言曰君必及第谢密告曰昨日殿试赋只作七韵忘作第八韵必不得也艾曰据卦足下年命俱合及第余不知其它后果于蔡齐状元下及第竟不知何以得之岂非命乎【青琐】

　　吕宪改名

　　吕防尝应举京师与市易刘神善相遇甚喜同上之市饮吕曰某今岁如何刘曰且饮奉为言之久而曰将来春牓只有吕宪而无吕防君其改之盖南省未试之前也吕遂改名宪果于李迪状元下及第【青琐】

　　张李异占

　　太宗时太史令李淳风与张文同坐有暴风自南至李云南五里当有哭者张以为有乐者乃令骑驰往观之遇葬者有鼓吹焉二人异占而皆应亦技之精者欤【国史补遗】

　　赵明竒中

　　崔造初左迁洪州时州帅曹王将辟为倅有术士赵明者言事多竒中崔问之曰曹王奏某为副果得之否对曰但得虔州刺史今月某日勅到必先吊而后贺又问曰我后作宰相否曰后四年必登庸及期果勑到授虔州刺史是日崔私忌果先吊后贺又谓崔曰到虔州须先惊恐既而到虔州崔舅源休为朱泚伪署宰相崔甚忧惧次堂帖召之时崔故人窦叅作宰相授崔兵部郎中未几迁给事中同平章事计其日恰四年矣刘孝标辨命论云命体周流变化非一或先号后笑或始吉终凶或不召自来或因人以济其崔造之谓与【青琐】

　　王蒙占色

　　王蒙与赵憬布衣之旧赵既入相蒙以县令谒之将擢为御史时德宗方亲任憬所言多从蒙自喜谓绣衣之拜可坐以竢也一日诣慈恩寺见僧占色蒙问早晚得官僧曰观君之色未见喜兆此后若干年当得一边上御史蒙大笑之数日赵公乘间奏御史府阙官因荐二人其一蒙也既出裴延龄问曰相公奏何事公不对延龄骂云看此人奏请得行否既见问上憬向论请何事上以语裴裴曰此大不可憬所荐必其私也他日上问憬卿何以知此二人憬曰与臣故且亲上无言他日见延龄上谓曰憬所请果如卿料遂寝不行蒙却归故社而赵公薨后数年边帅奏蒙为从事得假御史焉以赵憬之力而蒙犹不得官信乎僧之言不虚也【渑水燕谈】

　　惟象要诀

　　歙州三灵山人程惟象少逢异人授要诀言人贵贱寿夭无差御史马遵应举时问之惟象言二十四当成名不出十年当知南方大邑仍损前妻再娶征姓贵族皆无毫发不应后为御史责宣城再见惟象曰不久复职今定四十七已而果复京东漕为之数月卒年四十七云吕景初自御史出通判江宁以父讳乞换惟象曰已别有判果移行州张方平问一丁酉人命惟象曰天宾星行初度不当作内臣寿止五十四已而果然乃嵇平也其它应验尤多故杜待制杞曾诗云有验如有神此亦可以见人生无一而非前定者【渑水燕谈】

　　章卢同兆

　　术士李生传管辂轨革法人影颇有之丞相章公尝问之卦影画水边一月中有十口未几除湖州又卢龙图秉亦使占卦影同前之象未几亦除知德州字虽不同而其影皆符合【同前】

　　老人飞蓍

　　明皇将平内难之前迟疑未决一日于春明门外见一白衣乌帽老人卖卜上请占之俄有蓍一茎突然飞出挺于空中老人笑曰大吉此卦只宜卜取天下余悉凶然利在三日之内上乃与刘幽求锺绍京等入平内难安北军捕逆党诛韦后尊睿宗为君上使人访前老人莫知其处遂于所见地立庙号阿父神上亲制碑词及书以表其异焉夫蓍筮之灵于人何也曰蓍龟不与于人圣人用之所以兼人物之智耳卿士从庶民从兼人之智也龟从筮从兼物之智也明皇既谋于幽求等而又卜于老人其亦兼人物之智欤【纪异】

　　分门古今类事卷十一

　　●钦定四库全书

　　分门古今类事卷十二

　　○卜兆门下

　　隗照责龚

　　隗照汝阴人善易临终书板授其妻曰后当大荒虽穷慎莫卖宅却后五年有诏使姓龚来顿此亭其人负吾金以此板责之照亡其家大困不敢卖宅期日果有龚使者止亭中妻赍板责金使者惘然曰贤夫何善妻曰善易而未尝卜使者取蓍筮之叹曰妙哉隗生乃告照妻曰吾不负金贤夫自有金耳知亡后必暂穷故藏金以待所以不告儿妇者恐金尽而困无已也知吾善易故书板寄意金有五百斤盛以青甃覆以铜盘在堂屋东头去壁一丈入地九尺还掘之皆如其卜噫照之前知固妙矣而龚之筮不亦妙乎【晋史】

　　僧泓戒说

　　浮屠僧泓者黄州人与张钦之善钦之弟讷之疾殆泓曰公弟位当三品不足忧也已而渐愈后果至三品尝为燕公张说市宅戒曰无穿东北隅他日又见说责曰宅气索然云何共视之东北隅有三坎惊曰富贵一世而已诸子将不终后说子果皆污贼死斥云【唐史】

　　德裕食羊

　　李德裕分司东都召僧问休咎僧结坛作佛事观之曰当还公问其事僧云公生平当食万羊今来未尽五百所以当还公惊叹曰我元和十三年为丞相张公从事于北邙梦行晋山上满目皆羊有牧者曰此相公平生所食羊也尝记此梦无有知者师言验矣后旬日振武节度使遗书于公饷四百羊公遽召僧告之僧曰公不还矣果贬崖州竟没荒裔【宣室志】

　　杜悰救祸

　　李生者杜悰门下术士也悰任西川节度使时马植罢黔南赴阙道出成都李见之谓悰曰受公恩久思有以效答今得之矣黔南马中丞非常人也且公将有大祸非马中丞不得救宜厚遇而结之悰惊信其言植将发悰以厚币赠之仍令邸吏为植于阙下买宅所用之费无阙焉植至阙但知感悰而不知其旨寻除光禄报至蜀悰谓李生曰贵人败阙也作光禄勲而已生曰姑待之俄进大理卿又迁刑部侍郎充盐铁使悰始惊忧俄而作相懿安皇后宣宗幽崩悰懿安子壻也忽一日内榜子索捡责宰臣元载故事植谕旨翌日延英上前万端营救植素辩博能回上意事遂寝悰乃安其事与窦庭芝桑道茂差类故备録之以见祸福前定惟深于数者得而知也【蜀耆旧传】

　　不愆飞雉

　　杜不愆庐江人也少就外祖郭璞学易卜屡有验髙平郗超年二十余得重疾试令筮之不愆曰按卦言之卿所苦寻除然宜于东北三十里上宫姓家索其雄雉笼盛置东檐下却后九日丙午日午时必当有雌雉飞来与交既而双去若如此不出二十日病可除又是休应年将八十位极人臣若但雌逝雄留者病一周方差年半八十名位亦失超时正羸笃虑命在旦夕笑而答曰若保八十之半便有余矣一周病差何足为淹然未之信或劝依其言索雉果得至丙午日超卧南轩之下观之至日晏果有雌雉飞入笼与雄雉交而去雄雉不动超叹息曰虽管郭之竒何以尚此超病弥年乃起至四十卒于中书郎【晋史】

　　崔圆大贵

　　崔圆微时欲举进士于魏县见李含章云君合武举出身官更不停直至宰相开元二十三年应将帅举又于河南充乡贡进士其日于福唐观试遇勑下便于试场中召拜执戟参谋河西军事后官果不停不踰二十年拜中书令赵国公又圆尝作司勲员外初释服往见会昌寺克慎师师笑云人皆自台入省公乃自省入台从此常合在枪槊中后当大贵无何为刑部员外兼侍御史充剑南节度后入剑门每行常有兵戈未逾一年便致勲业崔入蜀常自说其如此【蜀异志】

　　穆生官气

　　穆应之者后唐内园使延辉侄也天成三年赴举京师时赵鳯知举甚严峻应之颇忧惧乃于宋巡官卜卦卦成宋曰先辈今春末有喜座中一僧见之有不允之色乃谓穆于寺塔前说话曰宋廵官甚不工贫道喜袁许术见秀才面上官气已动即三五日成就骤承帝王非次之恩穆曰何由得此僧曰君岂自由宿生之分如此穆殊不信后一日应之因省见延辉与内园吏微服入园中潜游会帝乘小驷与数宦官出长春殿仓卒潜竹林边帝召见穆之称臣延辉之侄应举已试阑入内苑愿归首领帝急召延辉问曰此卿之侄耶奏曰是帝欣然曰卿乃有骨肉赴举大是美事立命武德使孟汉琼宣名往中书与一好官授河中府永乐主簿翌日诣寺求前僧皆曰无之乃于东室见古画梵僧皂衣面貌皆昨日所见也授官之日去卜之日才五日僧云宿生之分岂不信哉【洞微志】

　　章翁异验

　　蜀孟氏朝有章翁瞽者也妙于易筮时方诏下有进士文谷田淳谢彦秀等访之章消息既久谓谷曰得非求名乎曰然翁曰使子艺出古人之上其如命何水中之月了不可取谓彦秀曰柜实有寳牢守扃鐍子欲得之非五年不可谓淳曰良金在冶即当成器然用而必倾慎之可也淳果是年及第负文学性刚介不畏强御自犀浦簿改授龙游令排斥权贵屡遭倾覆后但纵酒狂吟免祸而已尝有诗云闲行闲坐复闲吟一片澄然太古心拾得好诗清似玉练来虚府静如琴已将蛇足师陈轸懒把龙头爱华歆必也长磨到如此退身何更羡云岑文谷字太虚声迹甚着入场屋中众谓俯拾及榜出不利上书讼主文许以来年状元谷愤然致书谢曰轻则轻矣何须更挂于平衡丑则丑焉不必重窥于定鉴遂不复应举谢彦秀果五年方成名悉如章生之言妙哉【该闻録】

　　孝先共占

　　费孝先字景韶善卦影歌尝一日蜀州张秀才者使占卦拈得寅时又有一人亦姓张曰某在家亦定得寅时来乃共占之得鼎卦歌曰躬谦身长福有路不寻常双五当言道将鸡作鳯凰蜀张曰此某本意躬谦身长福某姓张也有路不寻常必得道也某为家计不兴去年为思安镇鳯凰山计长老传一阴酱法某遂合得万余斤未敢卖先问卦双五是十当言是计字鳯凰者鳯凰山将鸡乃酱字也余一张亦曰此事亦应某娶常氏为妻二十余年无子夫妻焚香至诚拈得寅时止以某欲取犹子为儿妻欲取常家外生为儿故看卦决之今歌云躬谦身长福是张家犹子也犹子小名曰计郎有路不寻常是不要常家人也双五当言亦计字也将鸡作鳯凰乃是求子为嗣也其妙如此【蜀异志】

　　苏协贵子

　　伪蜀有道士开卜肆言人生平休咎皆如目覩广政中进士苏协杜希言同徃访之道士谓苏曰秀才明年必成名苏未之信道士曰成固定矣兼生贵子时苏夫人方孕稍信之又谓杜曰秀才成何太晚耶杜不乐愠而退明年苏及第杜果无成苏过杏园燕生一子即易简也杜稍信道士之言再谒之问名第虽晚成未审禄始何年秩终何地道士曰秀才勉之必成大名然其事稍异君成名之日在苏君长子之座下杜曰欲辞得乎道士曰从此以往未之或知也其年苏授彭州叅军累任外官其子易简果以状元及第端拱三年由翰林学士知贡举杜始得成都解南宫奏名御前登第授常州军事推官竟不禄如道士之言呜呼人之禀赋信有定数古人谓宰衡之与皂隶贵贱殊也容彭之与殇子寿夭异也倚顿之与黔娄贫富别也阳文之与敦洽妍丑间也咸得之自然不假于才智以此而观苏杜之事安得不谓之前定耶【耆旧传】

　　董佑赋题

　　进士董佑之咸平元年将赴举颇怯于公战尝歇马于信陵君庙下忽遇秣陵进士许骥自南来亦将求荐于府叙话久之许曰适于一院见一翁云开禄命书甚灵盍往谒之二人同诣各说其生之年甲翁曰据命二君未见食禄之期许戏之曰今年状元谁也翁曰此却知之遂于禄命簿后掲出一叶上画一人极肥大被金紫下注曰咸平元年状元三十董许莫能辨又问曰府试题可知乎曰岂惟府试虽省试监试皆可见又于簿后掲一叶上画赫日一轮此省试赋题也又一叶亦画日一轮曰国子监赋题也二子莫测已而収其簿入于院后莫穷其迹后府试离为日赋监试迎长日赋省试仰之如日赋状元乃孙仅最丰博年果三十其年二子果不利于春官此可以见科举题目且皆前定况得失乎【钱希白小说】

　　王佖遇僧

　　进士王佖李昭一江俨三人同诣二相公庙欲作筮于张眼见不在乃于门侧见一老僧坐戸限上手执铁磬谓佖曰秀才非卜今春事乎贫道布卦得否乃同坐西庑僧乃探懐中卜钱迭为一浮图命佖手触之钱数于地僧曰卦成风地观之山火贲乃合掌断曰东行无门西去华山道塞畏难游子为患佖曰易中无此僧曰焦贡易林中词也此卦吉当成然安于泸屯于解江李二人曰我何如僧曰不必布卦面可尽见须得王及第李次之江又次之李则一幕盖天江则一邑扫地言讫趋殿后不出三子迹之絶无人询其门者曰适见三秀才自言语不见有僧三子甚骇其年王果登科除泸州推官考满改解州推官卒所谓屯于解也李昭一端拱二年登科卒于永兴军节度判官此一幕盖天也江淳化三年登科新津主簿李顺之乱践其邑乃潜窜而卒此一邑扫地也非前定有素彼僧乌得知之【名贤小说】

　　利用极贵

　　致政少师赵公平叔尝话海州推官王务本顷在筠州依祀郡守一日闻有术者颇精郡守乃召宾寮呼术者令遍视座客何如座中有一班行为巡检术者云巡检极贵众官皆不及坐客皆哂之郡守因问王秀才何时登第术者顾而言曰须是巡检入两府方成名座间无不咍笑而罢后王累举不第忽闻巡检者以和虏功为合门使王颇思前事又十余岁巡检者拜枢密使王生殿试下遂往谒枢密因语当日术者之言翌日因对面陈其事于上前乃召试殿庭特赐第一甲及第巡检者乃侍中曹利用也【幕府燕闲録】

　　王生听声

　　术士王生金陵人瞽而善听声时丁相谓先罢叅知政事知金陵忽一日车从出自南门王于稠人中潜听其马蹄声大言于众曰叅政月中必召大拜也月余果急诏归觐再拜中书踰年真宗晏驾丁充山陵使时王生来京师丁闻其来甚喜召宿书院厚待之俟晓入朝俾听马蹄声退语诸子曰相公福寿坚固但蹄响有西行之兆诸子责之曰尔知相公充山陵使故有是说耶王不对后有朝僚问之曰蹄虽西去而无回声丁果罢相分司西京继有南崖之命夫古之术士以形声二相言人之吉凶固有之矣盖人之形色由衷而出形声自外而彰参之可验惟马蹄之响外物尔非自我而形也不知王生之术以何而得致其妙之如是哉【该闻集】

　　文泰言命

　　司天春官正丁文泰彭门人精陶隐居三命言灾福多验李虞部畋景佑二年赴南省试访询之丁曰子之命金水正在髙强金水必主文学然凡五星虽得位以时占之则有顺有伏有逆子之命水在日前伏但有声无实若顺则有科名也畋问逆又如何曰虽在宫分得力而多患难又谓畋曰子虽无科名而官至五品寿仅百年畋后南省试天得一以清赋破题云冲者道之用也气者一之本焉一既生于无体清亦出于先天是年过省至御前试后切闻复考官将畋家状与彼亲之家状互粘于卷子上【其年未有弥封之制】彼亲寻及第一命授职官卒畋今员郎致仕爵上护军年已耄期矣丁生之言何神验如是【同前】

　　积善得狐

　　成都杨世者善卜尝告王积善曰某日君得一野狐初以为妄也至期有村民挈一布囊而至曰偶得一狐故以奉献嗟乎杨世之卜以数而知之一狐之微不可妄得况富贵功名哉【蜀耆旧传】

　　崔张不协

　　张晓崔昭纬中和初西川同举进士相与诣日者问命时晓自恃才名藉甚人皆目为将来状元崔生分居其下无何日者殊不顾晓但目崔曰将来万全及第晓有愠色日者曰郎君亦及第然须待崔君拜相当此时过堂既而晓以忧怃不终场昭纬是年首冠晓以诗刺之曰千里江山陪骥尾五更风水失龙鳞昨夜浣花溪上雨绿杨芳草为何人崔甚不平会夜饮崔以巨觥饮张张起坚辞崔曰但吃却待我作宰相与君取状头张怒拂衣而去因之不协后七年崔自内廷大拜张后于裴贽下及第果于崔下过堂夫才之不可恃也久矣晓虽有才其如命何【蜀异志】

　　垂应紫堂

　　王垂裕玉局化道士深于紫堂王文康初作小官垂裕见之曰后若干年当奉使入川又若干日当知成都皆如其言其徒李垂应王嘉言皆传其术赵清献抃尝曰仆知江原县日垂应尝言某年当入蜀后果授梓州路转运至梓州得垂应书言非久移成都已而果然仆官满垂应送至新都弥牟镇曰后六年再来此攀迎台斾弥牟距汉川二十里垂应不肯前曰汉川聂寺丞欲召某而其人天狱星动故不敢见未几聂果以公事下狱仆后六年知成都先是仆以言事谪虔州一日逓中得垂应书云是行也乃必来成都之兆宜切自爱其精如此王嘉言者字仲谟其师垂裕尝曰竢垂应衰则汝通矣近年垂应多病而嘉言之验果日盛一日去年言侯溥生日后三十日有小迁改如期迁职官今年言段运判通甫春季内有喜信入夏乃见果立夏前一日得报自提仓改运判后九日拜命又先告人曰王史馆寅年必出中书今年春末又告人曰王相且出矣闻者莫不非笑之既而果然夫推歩卜筮皆技也能以技自显于一世者非特本之于天亦由于数观嘉言之通必竢垂应之衰而后验不谓之数可乎【成都广记】

　　曹谷命书

　　曹谷善星厯衍数谈事如神为王钦若作命书云七十年中一一加弄珠滩上事堪夸碧油幢下闻啼鸟千里招还上汉槎钦若果七十二岁建节知襄州正得千日召还又云周匝将临壬戌岁定鼎门前春色异一千日上少三镮再入和羮宜尽瘁后钦若判西京七百日再入政府卒乃壬戌歳也又云临去尚犹闻禁漏异姓嘉名在史书钦若死之夕漏将尽无子女壻张怀玉主后事冀公出入将相富贵寿考宜有定数至于漏刻不差则谷之术信妙矣【成都广记】

　　中和布算

　　太宗皇帝尝游后苑登一小亭制度极湫隘顾谓近侍此处尤爽垲而土木卑陋如此遽命毁去将重新之于梁间得数板记乃建隆初太祖所造上颇悔之新亭之意遂寝一日司天监邢中和奏事得对上因以板记年月日谓中和曰卿试算斯人今如何中和搢笏布策毕奏曰斯人已亡矣上曰何也曰数已尽矣上曰非人而物如何中和曰凡万物异类皆不能逃五行成败之数虽物亦当废矣初帝以此为慊及得中和之奏乃释然徐谓中和曰此苑中一亭子其年月乃所建人时也中和曰凡台榭楼阁屋木数尽则废矣上曰卿之言斯人已亡何也对曰五行木为仁仁主寿臣以其寿而言之太宗甚嘉之赐予颇厚【幕府燕闲録】

　　从周诗卜

　　何龙图中立初西川郭从周精于卜筮乃以缣素求之从周诗以赠之云三字从来月正圆一麾从此出秦关钱塘春色浓如酒贪醉花间卧不还公后八月十五日改知制诰以言边事出知秦州移之杭乃捐馆何郭君卜筮之明若此抑亦以前定而知之也惜乎知秦庆而不入两府自公始云【翰苑名谈】

　　赵公寄诗

　　治平中龙图阁直学士赵公抃镇成都有张山人不知所居数至李道士之舍一日语李曰为我白赵公促治行装当入觐且叅大政赵异之令李与俱来张固辞曰与赵相见自有期今未可也未几果膺召命叅政柄及出镇青社时熈宁五年张遗书云当来相见公喜曰张山人且来矣久之无耗至秋再诏成都方悟曰山人言来乃吾当往抃遂寄诗曰不同叅政同时入【谓吕余庆也】也学尚书两度来【张咏也】到日先生应笑我白头犹自走尘埃之句嗟夫凡人一行一止犹有前定况公之出将入相为时重轻岂偶然哉【渑水燕谈】

　　李生三韩

　　进士李生者久未第访日者讯命日者曰君遇三韩即发禄李乃徧谒贵人韩姓者冀蒙推挽至元丰初朝廷遣使髙丽乃李故人召与同往至其国考图籍乃古三韩之地使还赐出身日者之言如符契之合此可以见发禄之有地也【同前】

　　郑滂朝官

　　滂尝自言为大理司直常叹淹滞有僧寳鋭知人休咎因问之乃曰司直朝官终得但中间合为数政使府官耳既而果歴河阳浙西淮南累至检校郎中方除比部员外郎亦如鋭师之说鋭师说事虽不皆中然此极验者以阴隲前定之事耳【翰苑名谈】

　　分门古今类事卷十二

　　●钦定四库全书

　　分门古今类事卷十三

　　○谶兆门上

　　龙尾取虢

　　鲁僖公五年晋侯假道于虞以伐虢问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旗鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十月丙子朔晋果灭虢虢公奔京师如謡谶之词云【左传】

　　阿童渡江

　　羊祜欲伐孙皓尝谓必藉上流之势又呉有童謡曰阿童复阿童衔刀浮渡江不畏岸上兽但畏水中龙祜曰此必水军有功但当思应其名者耳时王浚为司农祜知其才可任浚又小字阿童遂加龙骧将军监益州诸军后十三年大举伐呉皓浚发蜀兵不血刃攻无坚城遂降皓果符阿童之謡岂非功名之际素有定数往往兆见于謡谶乎【晋书】

　　陈氏九六

　　梁武帝末年都市用钱毎百皆除九谓之九伯已而有侯景之难陈后主末年每百复除六谓之六伯已而有杨广之难识者乃知九者阳九六者百六盖天为之谶非人事也【南史】

　　僧辩童謡

　　梁末童謡云可怜巴马子一日行千里不见马上郎但见黄尘起及僧辩灭羣臣以謡言奏曰僧辩本乘巴马以击侯景马上郎王字也尘谓陈乃武帝兴起之兆也推此而言则謡谶之兆盖出于天命非人为信矣【同前】

　　隋帝拆字

　　隋炀帝尝会饮宫中为拆字令取左右离合之意谓杳娘曰我取杳字为十八日时宫婢罗罗侍立杳娘取罗字为四维帝又谓萧妃曰尔能拆朕字乎萧妃乃应声曰能但移左画居右边岂非渊字耶后验之乃唐公之讳也【南部烟花记】

　　潘石同归

　　潘岳字安仁初为琅琊内史时孙秀为小史给岳岳恶其狡黠数挞辱之秀常衔忿及赵王伦辅政秀为中书令岳于南省内谓曰犹忆畴昔周旋否答曰中心藏之何日忘之岳于是自知不免石崇字季伦有妓曰緑珠善吹笛秀使人求之崇尽出其婢妾数十人示之曰任所择使者曰受命止索緑珠不识孰是崇勃然曰绿珠吾所爱不可得也使者曰君侯博古知今愿加三思崇不许秀遂诬岳及崇谋奉齐王为乱诛之岳之将诣市初不知与崇俱收及至而崇已先送在市岳后至崇谓之曰安仁亦复尔耶岳曰可谓白首同所归盖崇有别馆在河阳之金谷岳金谷诗云投分寄石友白首同所归乃成其谶焉【晋书】

　　隋蜀不样

　　伪蜀少主季年游豫无度时徐贵妃姊妹皆有文辞善应制各赋诗留题丈人观及晨登上清宫遣内人悉衣羽服黄罗裙帔画云鹤金逍遥冠前后妓从动箫韶奏甘州曲盖王少主意在秦庭也登山将半少主甚悦命止乐自制词云画罗衫子画罗裙能结束称腰身栁眉桃脸不胜春薄媚足精神可惜许流落在风尘明年魏王继岌平蜀少主入洛后内人果半落民间昔隋炀帝幸江都宫女多不得从泣留帝愿择将征辽帝意不回乃题诗赐宫妓曰我梦江南好征辽亦偶然但存花貌在相别只今年帝果不还夫七情未见藴之在心曰志志有所之然后发乎言故诗之作悉精神主之有开必先祸福隐显诚不诬矣二主荒淫昏乱为日久矣不祥之句岂偶然哉【该闻録】

　　公逺归蜀

　　明皇学隐形于罗公逺不尽其术帝怒杀之后有使者自蜀来言道逢公逺归蜀曰帝加我以丹颈之戮岂能害我哉因以蜀当归为献盖幸蜀之谶也其事与一行同故两存之【詹玠遗史】

　　明皇制曲

　　唐天寳中乐章皆以边地州郡为名若凉州甘州伊州之类其曲遍声繁又名入破后禄山之乱其地皆西蕃所破人谓之曲谶又帝以乙酉生而喜鬬鸡兆乱之象也又谓之鸡谶【东城父老传】

　　适之鼎鬬

　　李适之与李林甫同相明皇争权不恊林甫阴贼即好谓适之曰华山生金采之可以富国上未之知耳适之性疎信其言他日从容为帝道之帝喜以问林甫对曰臣知之旧矣顾华山陛下本命王气之舍不可以穿凿故不敢闻帝以林甫爱已而薄适之不亲遂罢相为诗曰避贤初罢相乐圣且衔杯为问门前客今朝几个来先未罢前数日厨中数鼎跃出相击足耳俱折适之大骇未几贬宜州旬月卒鼎者宰相之任鼎鬬而折其足耳乃适之林甫争权之兆适之虽死于贬计林甫必不免后林甫晨取书囊见一大鼠跃出变为苍狗怒目张牙仰视林甫以物击之应手而毙此亦非吉兆也踰月而林甫卒噫祸福素定则吉凶先兆林甫虽号奸雄亦乌得免欤【明皇杂録】

　　望德塔动

　　唐建望德寺两塔相对髙十三层一日忽震动开阖如欲倾倒者数四其年果有禄山之变乃其应也【令狐澄大中遗事】

　　王衍移厯

　　伪蜀后主王衍以唐道袭宅建上清宫于老君尊像殿中列唐朝十八帝贞乃备法驾谒之识者以其拜唐乃归命之兆也先是司天监胡秀林进厯移闰在丙戌年正月有隐者亦进厯用宣明法闰乙酉年十二月彼此纷诉仍于界上取唐国厯日近臣曰宜用唐国闰月也遂改用闰十二月街衢卖厯日者云只有一月也其年十二月二十八日乃灭胡秀林本唐司天少监仕蜀别造永昌正象厯推歩之验天下一人其移闰之事固有深意非常人可轻知也【明皇杂録】

　　蜀主禁铜

　　蜀主末年禁铜不计道佛尊像动用家事系铜者并仰纳官碎之铸钱丰实藏库犹患不足诏云如有库家质铜并仰限日送纳官中百姓纳照子者即还本主空匣若是腰带即还本主空鞓居民忽闻禁铜民有典铜者并题云召主收赎由是竞于库家赎之但云官中将去赎不得也是年蜀平蜀与赎同音乃其谶也【成都广记】

　　知俊扬骨

　　竹■〈豸留〉者食竹之鼠也生于深山溪谷之中非竹不食巨如野狸其肉肥美土民重之毎发地取之甚艰岐梁睚眦之年秦陇嵓谷间此物争出投城隍及所在民家或穿墉坏城或自门阈而入秦民之口腹饫焉忽有童謡曰■〈豸留〉■〈豸留〉引黒牛天差不自由但看戊寅岁扬骨蜀江头智者不能识之庚午岁刘知俊叛梁入秦家于天水自天水流入蜀居数年间蜀人又謡曰黑牛无系绊椶绳一时断伪蜀先主闻之惧曰黑牛者刘之小字椶绳者吾子孙之名也盖王氏子孙以宗承字为名于是害刘知俊以厌之明年岁在戊寅先主病合眼则见知俊在前蜀人惧之遂粉刘之骨扬入于蜀江识者方知■〈豸留〉者刘也黑牛刘之小字戊寅扬骨于蜀江之应也【益都耆旧传】

　　广政破木

　　蜀广政中成都人李明父因破木中有紫文隶书太平两字蜀主以为嘉祥识者乃云不应此时湏待破了方见太平耳果自圣朝吊伐后一方泰然又改太平兴国之谶也【成都集记】

　　兴圣骆駞

　　蜀城旧有兴圣观废为军营庭宇堙毁已数十年军中生子者奕世擐甲矣殊不知此为观基甲申岁为蜀少主生日僚佐将率俸金设斋忽下令以营斋之费亟修兴圣观庀材蒇事急如星火不日而观成丹艧未终兴圣太子统师入蜀蜀地无骆駞人不识之将亡之前王公大人及近贵权幸入宫省者竞执骆駞杖以为得礼自是内外效之其杖长三尺许屈一头傅以桦皮识者以为不祥明年北军至骆駞塞剑栈而来乃其应也【同前】

　　满城诵诗

　　太祖皇帝采听明远毎边事纎悉必皆知之有间者自蜀还上问剑外有何事间者曰但闻成都满城人皆诵朱长山苦热诗云烦暑郁蒸无处避凉风清冷几时来上曰此蜀民思吾来也由是有吊伐之意一日梦异僧号须菩提曰已令田小哥进玉抱肚用赎两川人性命然此子分不合得官乞以钱与之其后果有田小哥者以玉抱肚进上验梦中之语果不血刃而蜀平又以其言不合得官乃召田小哥厚赏遣之由是而观一官不可妄得必分定而后可也【同前】

　　后主古诗

　　江南李后主尝一日幸后湖开晏赏荷花忽作古诗云蓼梢蘸水火不灭水鸟惊鱼银梭投满目荷花千万顷红碧相杂敷清流孙武已斩呉宫女瑠璃池上佳人头当时识者咸谓呉宫中而有佳人头非吉兆也是年王师吊伐城将破或梦丱角女子行空中以巨簁簁物散落如豆着地皆人头问其故曰此当死于难者最后一人冠服堕地云此徐舍人也既寤徐锴已死围城中当围城时作长短句云樱桃落尽春归去蝶飜金粉双飞子规啼月小楼西曲琼金箔惆怅卷金泥门巷寂寥人去后望残烟艹凄迷章未就而城破及归朝后每怀江国且念嫔妾散落郁郁不自聊尝作长短句云帘外雨潺潺春意将阑罗衾不暖五更寒梦里不知身是客一晌贪欢独自莫凭栏无限江山别时容易见时难流水落花春去也天上人间含思凄惋殆不胜情又尝乘醉大书诸牖曰万古到头归一死醉乡葬地有髙原醒而见之大悔未几果下世又青鸟不传云外信丁香空结雨中愁又鬓从近日添新白菊是去年依旧黄又江南江北旧家郷三十年来梦一场皆意气不满非久享富贵者其兆先谶于言辞记云亡国之音哀以思其斯之谓欤【翰苑名谈并诗话】

　　晋公平蔡

　　元和元年秋九月淮西帅呉少诚死子元济拒命诏邻淮西者以兵四面攻之数年不克十三年诏丞相晋国公裴度将而击焉度既至命封人深城壕方发其地有得一石者上有雕出文字为铭封人得之以献其文曰井底一竿竹竹色深緑緑鸡未肥酒未熟障车儿郎且须缩度得之以示从事令辨其义咸不能究方念之俄有一卒自行间跃而贺曰呉元济逆天子命纵兵为反谋頼天子威圣与丞相令德不久逆竖成擒矣敢贺度讯之对曰封人得石铭乃其兆也且井底一竿竹竹色深绿绿喻呉少诚由行间一卒遂拥兵十万为一方帅言其荣也鸡未肥者无肉也无肉为已字酒未熟者无水也无水为酉字障车儿郎蔡之士也且须缩者谓宜退守其所也推是言之则已酉日当克也斯可俟矣度喜顾左右曰辩者也叹而异之是岁冬十月李愬将兵入淮西生得元济尽诛反者度较其日果已酉焉由是擢此卒为禆将【宣室志】

　　黄贼黑贼

　　唐宣宗朝京城卖枣团以黄米并黑豆麫为之云黄贼打黑贼其后黄巢叛事皆验【卢氏杂略】

　　兴国芒儿

　　太平兴国二年冬县司以春牛呈知府就午门外安排荐以香灯酒果其芒儿塐之颇精同判王洗马晦明虑触损阙事移寘厅上知府程给事晚忽见厅角有一土偶问左右对曰春牛匕芒儿遽令移出仍问何人寘此欲罪之对云乃同判指撝遂召同判过厅相见谓曰上自开封府中至刺史下及县令皆有衙厅是行德教政令之所其余则公厅而已某虽不才忝为刺史且芒儿者耕垦之人不合将上厅乃不佳之兆将来恐村夫辈或有不揆耳至甲午年果有顺贼之乱乃其应焉【成都记】

　　毅夫楚江

　　郑毅夫晚年诗笔飘洒清放几不落笔墨畦径间入李杜深格罢禁林行次南都遇雨二篇云雨声飘断忽南去云势旋生从北流料得凉风消息近萧萧已在栁梢头又云老火烧空未拟收忽惊快雨破新秋晚云浓淡落日下只到楚江南岸头荆僧文莹颇讶其气不振后解杭麾赴青社舟泊楚岸卒于舟中时人谓只到楚江南岸头乃诗谶也【渑水燕谈】

　　崔立归路

　　崔立谏议有子与赵少师槩同年及第转大理评事过天津桥坠马时集贤韩公与赵同为开封府推韩崔乃坡壻也闻其坠马遽往视之但呕血不止数日馆于韩舍因索笔吟曰身随花露重命逐藕丝轻明朝风雨霁归路在三清明日果卒时有细雨微风须臾而止【诗话】

　　李生折足

　　周贯者不知何许人自号木鴈子治平熈宁中往来西山时时至髙安日多酣饮畜一大瓢行沽夜则以为溺器工作诗诗必有意人多不晓至后方验时袁州有李生者秀韵可爱贯欲携与同归林下而李嗜酒色意欲无行贯指煑药铛作偈示之曰顽钝天教只作铛纵生三脚岂能行虽然有耳不闻法只爱人间恋火坑寻死于西山方将化人问其几何岁贯曰八十西山作酒仙麻鞋踏破布衣穿相逢甲子君休问太极光阴不记年后有人见于京师附书与袁州李生云我明年中秋夕当上谒也至时果造李生生时以事出不值乃以白土大书其门而去曰今年中秋夕来赴去年约不见破铁铛弹指空剥剥后李生果堕马折一足人以为破铁铛之谶亦前定也【冷斋夜话】

　　庾亮旒旐

　　庾亮上武昌出石头百姓观于岸上歌之曰庾公上武昌翩翩如飞鸟庾公还扬州白马牵旒旐庾寻卒当时以为白马旒旐之谶焉【晋书】

　　唐朱之兆

　　太宗营髙祖献陵在京兆府唐朱里及朱梁立乃唐朱之验矣里者李也后庄宗即位谓之后唐即李氏再造之谶也【纪异志】

　　丘墟之象

　　昭宗末年长安役人取石于内苑起山﨑危屈曲有若天成又命取终南草木植之畜山禽野兽狐兔麋鹿之类纵其往来帝与嫔采常游处之由是京师王公贵族竞效之未及半载野草野花生满宫殿与都下豪贵之家识者以为丘墟荆棘之象此必废矣后巢寇入京焚灭殆尽悉为瓦砾狐兔穴矣游者有禾黍之伤此亦不祥之谶也【同前】

　　搜珠之语

　　昭宗播迁于鳯翔朱梁率兵迎车驾军人咸以珠饰头巾竞相夸尚乃朱在人上之谶也后主于宫中作珠帘勅京师市珠收索殆尽计无可得有相国寺僧有藏之者为邻僧所告逐院搜之甚严寺门昼闭有人于寺中请僧斋阍者曰勅家正搜珠急孰敢入者至来年庄宗入汴尽灭朱氏复令远近搜之寺僧曰今日方是搜珠也【同前】

　　愁台之谶

　　同光末魏博乱明宗讨之至城下为兵所拥南入汴州帝乃自统骁骑征之至一髙台乘马立其上问其台名对曰愁台帝不乐即西归寻为郭门髙所害愁台者本贾谊为梁王傅王薨谊悒悒不乐常登此台悲吟愁啸后人因以名之至是而为帝之谶乃栢人之类也【同前】

　　孟入之言

　　同光乙酉岁王师平蜀庄宗诏太原节度使孟知祥走马入川镇成都先是蜀人打球一捧入湖者谓之猛入音讹为孟入孟入者得荫一筹其后知祥尽得西蜀之地乃僭大号洎子昶入降乃知得荫一筹者果一子也【同前】

　　杀狐之兆

　　契丹耶律尝怒晋少帝乃罄国入寇遂陷京师执帝并母后文武大臣及诸寳货而归至邺西紫栢桥愁死岗得疾又至恒州杀狐林死岗本陈思王不为文帝所容王常于此悲怨吟啸时人谓之愁思岗后音讹而谓之愁死杀狐林者本村人曾于林内射杀一狐因此名之至是而耶律死乃有其应昔髙祖之畏栢人去之以全福岑彭之恶彭亡留之以致祸谶虽自人其祸福皆本于天然则地亦应天乎此术家所以言之而叹息也【广异记】

　　分门古今类事卷十三

　　●钦定四库全书

　　分门古今类事卷十四

　　○谶兆门下

　　遐周阿环

　　李遐周有道术天寳中作题人以兆禄山之乱曰燕市人皆去函关马不归若逢山下鬼环上记罗衣又曰木易若逢山下鬼定知此处丧金环盖玉妃小名阿环山下鬼乃马嵬之兆时蜀有尼造补兵香油本州岛进之宫中谓之锦里油亦幸蜀之谶也【青琐记】

　　蜀主归国

　　太祖皇帝干徳之初京师屠宰多煑肉以卖人多徳其利故先售至是煑之差熟即巡里巷呌云熟煑来其后蜀平少主归国熟与蜀同音主与煑同音此其谶也【蜀异志】

　　伪蜀桃符

　　伪蜀毎岁除日诸宫门各给桃符题字其上伪太子善书札取桃符亲自题曰天埀余庆地接长春八字圣朝伐蜀明年蜀平二月除侍郎吕公知成都军府事公名余庆太祖诞圣节号长春天垂地接先兆于桃符矣【国史补】

　　延琼孟字

　　徐延琼伪蜀王衍之舅于兴义门造宅宅内有二十余院皆雕墙峻宇髙台深池竒花异木丛桂小山山川珍物无不毕集秦川董城一村院有红牡丹一株所植年代深远使人取之掘土方丈盛以木柜自秦川至成都数千里歴大小曼天隘狭险絶之路方致焉乃植于新第因请少主临幸少主叹基创之大侔于宫禁遂戏取笔于柱上大书一孟字时俗谓孟为不佳也明年孟氏入成都据其第忽覩楹闲有绛纱笼迫而视之乃一孟字孟曰吉祥吾无易此居矣孟之有蜀盖先兆也【成都集记】

　　志公画鹿

　　志公尝画鹿负鞍走山中云两角女子绿衣裳却背太行邀君王一止之月必消亡后安禄山作乱两角女子安字也緑之言禄太行即山也一止之月乃正月也正月败立之谶耳李太白诗云太白入月敌可摧后禄山果正月死太白食月悉如其言【唐宋遗史】

　　守忠秃鹙

　　开寳中武昌留守杨守忠就加正节度使宣麻之际有秃鹙集文德殿鸱尾班退而去居数月守忠薨于鄂渚达理之士以为非守忠之祥汉献帝秃鹙来集于邺亦野鸟入室之义也【南唐近事】

　　木平望火

　　木平和尚不知何许人保大初行在门下常入禁中一日登百尺之楼后主曰新建此楼制度佳否乃对曰宜望火初不喻其旨居数月淮甸大扰自寿阳置烽候以逹于龙山旦夕登览以候动静又上最爱庆王王方幼上问寿几何木平曰当七十是岁疾终年止十七盖反语以对之也亦犹郭璞对晋帝曰二百其数财一百二年璞盖谓百二之期太促乃婉而倒之耳【同前】

　　李密邢厄

　　李密归国封邢国公后复叛上遣兵征之至六浑乃斩于邢公山下先是山之侧有乱石纵横颇妨行李人谓之邢公厄密果死于此【纪异志】

　　执谊崖州

　　韦执谊京兆人顺宗时为宰相以王叔文党贬崖州司户始身未显时不喜人言岭南州县既为郎尝阅职方官图至岭南辄瞑目命左右彻去及为相坐堂有图不就省易旬官之崖州向也以为不祥恶之果贬死【唐书】

　　昭宗易梁

　　昭宗季年有一鸟极大昼止含元殿夜栖丹鳯楼俯仰有声云塞胡突帝引弓射之中血雨下流直透殿梁入木尤深削之莫能尽帝恶之命易梁自兹天下多事帝数蒙尘后为朱温所夺方知易梁之文【秦再思纪异録】

　　朱梁龟堂

　　朱梁既立署宫之南门为建国议者谓建国王莽之年号与此伪同殆前定矣先是许州节度温为于壕内得一小龟金色绿毛进之后湖池养之建堂号曰金龟堂至来年庄宗立国号唐及入汴见之指谓左右曰金龟堂者归我也非废兴前定而形之于先兆乎【纪异志】

　　庄宗唐晋

　　庄宗起义太原河北创始乃升魏州为邺都置兴唐府改贵乡县为唐县元城县为广晋县及晋祖立改为唐晋府乃知唐后即晋亦先兆也【同前】

　　清泰小字

　　清泰本姓王氏恒州平山人也天佑中明宗掠地于恒定间清泰立于崇福寺阶上明宗见而异之因曰与我作儿得否乃拜曰万年之幸既归见夫人乃抱头哭曰真我亲生子也及明宗即位封潞王后即位小字二十三盖正月二十三日生也及为君乃以是日为千春节凡奏对皆避但云两旬三日或数物则云二十二更不过二十四盖不敢斥尊也在位三年果为晋所灭【同前】

　　牛字助语

　　长庆中鄂州里巷间人毎语人以牛字助之又有一僧自号牛师乍愚乍智人有忤者必曰我兄即到岂奈我何未几而竒章公【牛僧孺也】带平章事节制武昌军其语乃絶师云我兄即到此其先兆也乃知入相出将岂偶然哉【翰苑名谈】

　　道昌篆书

　　天复初有刘道昌呉江人也年九百岁多曰知唐事至成都郫县常祝丹名鸟顶一日跨鹤遶市别相知留诗而去人以为妖后又得篆书于其室曰八雄争天下猪鼠先啾唧【自庚子年黄巢及朱全忠等八人僣号】兔子上天床【王建属兔又以夘年开国】猿猴三下失【朱温三帝属猴也】李子生狼藉【昭宗也】乃牛生叛■〈羊历〉【杨行密王于呉也斗牛呉之分也】羣犬厮首尾走上中华国【即六侵中国也】其后事皆应【宾仙传】

　　彦博贝州

　　庆厯七年贝州卒王则据城叛诏明镐加讨久无功叅知政事文彦博请行仁宗忻然从之且曰贝字加文为败字卿擒贼必矣未逾月以捷报闻诏拜平章事曲赦河北改贝州为恩州【渑水燕谈】

　　天命迎宋

　　先是蜀郡秣陵与湘中岭表交通徃来人使络绎所在馆驿什物皆镌字云迎送物及王师自峡路西入倒戈以迎南征广州望风而遁及视公廨物皆迎送字乃迎宋之兆也得非天命之先定乎【纪异録】

　　李主练帛

　　李国主未破之前宫中练帛为风所飘凌空而去经宿方坠变成浅碧色轻翠可爱以自然之色号天水碧国中皆效之是年国亡盖天水乃赵之郡号碧音近于逼也异哉【国史补遗】

　　符太保骨

　　王均咸平三年害兵马钤辖符昭寿弃其尸于东门外不见其元观者咸云此是符太保骨头盖昭寿好自亲庖事又僻嗜羮毎嫌羮薄庖者尝多取羊骨炼之云勿妄觞此此是符太保骨头至是乃成其谶焉【益部耆旧传】

　　少游藤下

　　秦少游尝于梦中作好事近有醉卧古藤阴下了不知南北之句后南迁北归留于藤下终于瘴江之上光华亭时方醉起以玉盂汲泉欲饮笑视之而卒乃醉卧古藤阴下之谶也山谷跋其后云少游醉卧古藤下无复愁眉唱一杯解道江南断肠句只今惟有贺方回又先自作挽词一篇东坡跋之云岁在庚辰六月予与秦少游相别海康意色自若与平日不少异但自作其挽词耳人咸怪之予以谓少游齐生死了物我戏出此语无足怪者已而果卒于藤州呜呼岂自知其当然者耶乃录其诗云东坡居士书【纪异録】

　　孟津云起

　　陜右魏野处士蒲中李渎征君乃中表也俱有髙节以吟咏相善野于东郊凿土室荫以修竹流泉其前有乐天洞渎结茅斋号浮云堂皆有潇洒之趣每乘兴相过赋诗饮酒累日乃去一日渎自孟津访野曰渎数日前恍惚闻床下有人曰行到水穷处未知天尽时即正其误曰岂非坐看云起时耶乃答曰此浮云安能起耶亟窥之了无所见此必死期故来访别痛饮数日还家果卒【纪异録】

　　崔曙一星

　　崔曙作明堂火珠诗云夜来双月满曙后一星孤时称佳句未几曙卒无子惟一女名星星盖其谶也【郑处诲杂录】

　　子京两地

　　宋子京在蜀有诗三百篇名曰猥藁尝吟曰碧云自有三年信明月长为两地愁以公之才望竟不登两地愁愤而薨人以为此诗之谶也【诗话】

　　子美蝉蜕

　　苏子美久失意不乐一日登苏之阊门题云时光苒苒都如梦风物萧萧又变秋家在鳯凰城阙下江山安用苦相留又书其旁曰江山留人也人留江山也后竟不复用遂作沧浪亭于呉中一日于沧浪观鱼题诗有自嗟不及游鱼乐虚作人间半世人之句已非吉兆矣未几作昼寝诗云身如蝉蜕一榻上梦似杨花千里飞欧阳公见之大惊曰子美可惜子美可惜已而果卒年四十一天下士大夫共嗟惜之噫夫子尝言四十不惑孟子亦言四十不动心其义一也盖心之于人大矣而外物或动之者以惑故也四十之年气已刚矣识已明矣于此之时而能定内外之分辨荣辱之境则外莫能动而内自不惑故不以死生穷达而经其意孰谓子美之贤而不知此耶观其以非罪谪呉中作沧浪亭与鱼鸟共乐自谓形骸适则神不烦观听无邪则道以明返思向之汩汩荣辱之场与锱铢利害相磨扰为可鄙则胸中洒然不惑矣其视死生犹去来之常也向者之句吾见其超然自得以为胜焉【诗话】

　　宋炎叶齐

　　淳化中崇文院西序直庐絶髙处有人题一联云秋风送炎去庭树叶齐落是年立秋日史馆捡讨宋炎罢职来年立秋日叶齐黜皆前定也【国史补遗】

　　安道佛郷

　　余安道畨禺诏赴阙过韶阳游龙光山寺题诗云暂离人世界且到佛家乡议者谓恐非吉兆至旬日公果卒于秦淮亭【诗话】

　　范子病叶

　　唐末呉人范处士生子七岁能诗尝作赠隐者诗云扫叶随风便浇花趂日阴处士方干曰此子必垂名因令作夏日诗云火云生不雨病叶落非秋干曰惜乎不寿未几果卒古人尝谓生有修短之命短者不可缓之于寸阴修者不可急之于箭漏至德未能踰上智所不免其范氏之子乎【遗史】

　　唐卿京官

　　张唐卿景佑元年第一人及第期集于兴国寺题壁云一举首登龙虎牓十年身到鳯凰池有人续之云君看姚晔并梁固不得朝官未可知后唐卿果终于京官盖姚晔大中祥符元年梁固祥符二年皆状元而终于京官乃成其谶云【笔谈】

　　史二致富

　　村民史二居京师朝阳门外薄有资产籍属开封京师人俗语有曰济杀史二盖人图事有不称意者悉此语以戏之良为无补益之义也且非先知有史二之名者国朝行东郊藉田之礼青坛之外皆史二之地事毕赐之甚厚史二之家遂致富赡然非久而史二卒济杀之验俗謡为之谶焉【青琐记】

　　沂公梅诗

　　王沂公曽布衣时以所业贽吕文穆公蒙正卷首有早梅诗云雪中未问和羮事先向百花头上开文穆曰此生次第安排作状元宰相矣咸平五年公果状元及第遂相真宗仁宗非富贵前定而此诗为之兆乎【诗话】

　　原夫言谑

　　郑谷诗名盛于唐末号云台编而世俗但称郑都官诗其诗多佳句而格不甚髙今已不行于世矣梅圣俞晚年官至都官一日会饮刘原父戏之曰圣俞官必止此座客皆惊原父徐曰昔有郑都官今有梅都官也圣俞颇不乐未几圣俞病卒欧阳公为序其诗为宛陵集而今人但谓之梅都官诗一言之谓后遂果然岂其谶耶斯可叹也【归田録】

　　王公后事

　　富郑公弼早年尝梦青州王相公以后事为托郑公曰相公德被生民当得遐寿何遽及此后二年王罢相知郓州辟公为倅到任岁余有大星坠于宅园东北角家人怪之相公曰后月当见至后月公果薨郑公为主其丧事故郑公挽词云遗德被生民盖梦中谶语也【名贤诗话】

　　晋公朱崖

　　丁晋公谓释褐授饶倅同年白稹为判官一日稹以片幅假缗五镮于公公笑曰是绐我也牓下新婚京国富贵岂无半千耶惧我挠之矫为此耳于纸尾书一絶答之曰欺天行当吾何有立地机关子大乘五伯青蚨两家阙赤洪崖打白洪崖又公尝为阴狱诗云黑水溪傍聊驻马柰何岸上试回头髙崖昏处是阴狱须信人生到此休朱崖之行盖兆于此矣又公尝为真宗山陵使利瓦伊在翰林援其亲识为挽郎恳请于公曰更在陶铸公应声曰陶铸复陶铸斋郎又挽郎李继之曰自然堪下泪何必更斜阳未几而丁败又公在中书日因私第会宾客忽顾众而言曰谓尝闻江南李主钟爱一女聪慧姿质时无与比及当厘降国主曰吾止一女才色颇异今将选尚卿等为择佳壻须得少年竒表抱殊才而有门地者执政遍询搢绅及外府将相之家莫能全美或有诣执政言曰尝闻洪州刘生为本郡叅谋岁未及冠仪容秀美家门曾列二卿兼富于辞艺可以充选执政遽言之上亟令召之及至皆如其言国主大喜于是成礼拜驸马都尉鸣珂锵玉出入中禁良田甲第竒珍异寳赫奕崇盛贵显当时未周岁而公主卒国主伤悼悲泣曰吾不欲再覩刘生之面执政削其官籍一簪不与却送还洪州生恍若梦觉触类如旧丁语罢因笑曰谓他日亦不失作刘叅谋也席上闻之莫不失色后半载公贬朱崖资货田宅悉皆籍没孑然南行疋马数仆宛如未第之时岂事有前定而其兆见于言辞耶或谓丁公奸邪倾险自知不免故屡形于言耳此为得之【诗话及遗史】

　　禹偁病鹤

　　王禹偁甞作病鹤诗云埋没肯同鹦鹉冢飞鸣不到鳯凰池以公之文学才望歴显宦登金门玉堂不为难也竟不至其地岂非前定欤而其谶已先见于诗矣与宋子京两地之意差类故并录之【诗话】

　　莱公晚窜

　　冦莱公诗有野水无人渡孤舟尽日横之句深入唐人风格初授巴东令人以冦巴东呼之以比赵渭州韦苏州也然富贵之时所作诗词皆凄楚怨感尝为江南春二篇云波淼淼栁依依孤邨芳草逺斜日杏花飞江南春尽离肠断苹满汀州人未归又曰杳杳烟波隔千里白苹香散东风起日落汀州一望时愁情不断如春水议者尝言深于诗词者尽欲慕骚人情感清愁以主其格若语意清切洒落髙迈始为不俗不知清极则志髙感深则气谢故莱公尝有送人使岭诗云到海只十里过山应万重人以为警絶及晚窜海康至境上雷吏呈图经拜迎于道公问州去海逺近曰只可十里以来其憔悴走窜已兆于前矣【摭遗】

　　廖融得句

　　廖融处士潭州衡山邑人有道髙尚之士年六十以嘉遁自乐上官多慕其髙行融好吟诗有佳句传湘人齿牙间一日方苦吟急召其子曰吾不久当去世子曰何以言之曰吾适得两句自推非吉子曰何句也融曰云穿捣药屋雪压钓鱼船融自解曰屋破而云穿其中无人也船为雪压无用也其子曰未形纸笔无害融曰虽未形纸笔然吾已虑之于心矣乃嘱子身后事后六十日果卒【摭遗】

　　杨轩灯诗

　　杨轩字公远卫州人也举进士两至省尤有学问多栖倚贵宦门馆平日好吟有灯诗云解照日月不照处独明天地未明时伦辈多称此句然日月不照有用何用也天地未明而能明非明也轩竟死布衣果不得用符于诗意其前定乎【同前】

　　东坡入海

　　东坡先生在资善堂与呉博正为世外之友尝作洞庭春色赋博正颇爱重之求亲书其本后又作中山松醪赋自谓不减前作乃取澄心堂纸杭州程奕鼠须笔易水供堂墨录本以寄博正其赋云望西山之咫尺欲褰裳以游遨跨超峯之奔鹿接挂壁之飞猱遂从此而入海渺飜天之云涛不久果有海南之窜议者谓入海之谶也【同前】

　　元之蕲州

　　王元之谪黄州有二虎鬬一虎死食之羣鸡夜鸣时谓守土者当其咎真宗惜其才徙知蕲州谢表有荗陵封禅之书止期身后之句帝深异之既至闻啼鸟问其名或对曰此名蕲州鬼元之大恶之未几果卒于蕲东坡作五禽言云使君向蕲州更唱蕲州鬼我不识使君宁知使君死人生作鬼会不免使君已老知何晚皆不祥之谶也【渑水燕谈及东坡集】

　　存寳无首

　　韩存寳本西羌熟户少负才勇喜功名累立战功年未四十为泾原总管一日郡僚绘其像于渭州僧舍或以其色不类用粉涂之将别加图冩未及促诏赴阙命经制戎泸盗贼后见其像者以为无首不祥明年存寳果以奏功不实诛【渑水燕谈】

　　陶弼贻诗

　　皇佑二年陈珙知邕州冬至日旦坐厅寮吏方集有白虹贯庭自天属地明年五月二龙鬬城南江中驰逐往来江水暴涨未几侬智髙陷二广前此陶弼以诗贻杨畋请为备云虹头穿府署龙角战城门兵兴之谶也【同前】

　　仲英折桂

　　麻先生仲英幼有俊才七歳能诗随侍官鄜州时宋翰林白方谪官鄜时闻而召之座中赋诗十篇宋大称赏翌日宋以浣溪笺李廷珪墨诸葛氏笔遗之及赠以诗曰宣毫歙墨川笺纸寄与麻家小秀才七歳能吟天骨异前生应折桂枝来年一十七一试礼部归以二亲既丧禄不及养无复仕宦意退居临淄下士里记览该洽行义髙洁郷党服其化富郑公文潞公皆常致币龎庄敏公礼之尤厚荐其行义于朝诏以为国子四门助教一时学者不逺千里裹粮相从卒年九十或以为宋诗云前生应折桂枝来即今世不复更折矣先生一试不第终身罢举宋诗为之谶也【同前】

　　状头入相

　　本朝状头入相者吕文穆蒙正王文正曽李文定廸宋元宪庠元宪登庸知制诰石杨休贺以诗曰皇朝四十三龙首身到黄扉止四人元宪大喜持示同列枢密副使王伯庸尧臣矍然色动曰何不云已四人而特言止哉盖伯庸实继元宪魁天下士未几薨于位自庆厯至崇观果未有先多士而后大拜者此诗谶也【西清诗话】

　　王嵓诗谶

　　嵓字隐夫居武都山风格髙迈尤深于诗畋尝与杨元照评其诗谓终篇之际气衰兴缓与前志不类如古松诗前曰何人轻大厦放尔偃深云可谓警策末云髙僧惯来看踏破绿苔纹涌泉观云暗穿地脉龙先觉密赞天工雨不知末云溪分涧夺朝宗晚残月残云信所之送陈昭文赴学云朝宗任迭千重浪捧日能消几片云末云多惭亦偶休明代击壤空随野老羣其类非一元照曰诗者发志由衷而来孰谓隐夫志不至乎后不厚乎其后均冦婴城嵓以名大为其所胁坐是流于荒服晚节不完盖已先形于诗矣【该闻集】

　　分门古今类事卷十四

　　●钦定四库全书

　　分门古今类事卷十五

　　○祥兆门

　　吕望封齐

　　吕望钓于渭滨获鲤鱼剖腹得丹书曰吕望封于齐夫瑞应之来必因物以效灵凭人而成象星虹枢电昭圣德之符夜哭聚云郁兴王之瑞大者如此小亦宜然故目瞤灯花陆贾曾言其应云兴雨降戴记尝喻其神有开必先斯古今之通论也彼蔽于人而不知天者谓吉凶无征又乌足与语通方之士哉【王子年拾遗记】

　　仲尼玉书

　　周灵王二十一年孔子生夜有神女擎香露沐浴奏钧天之乐空中言曰天感生圣子故降以和乐夫子生之前有麟吐玉书于阙里人家其文云水精子继周为素王至定公二十四年鉏商畋于大泽得麟以示夫子系绂尚存夫子见之抱而解系绂泣下沾襟【阙里志】

　　越王乌台

　　越王入呉有丹乌夹王而飞故勾践之覇也乃起望乌台言丹乌之瑞也【王子年拾遗记】

　　文翁掷斧

　　汉文翁甞从田斫柴为陂夜有野猪鼻载土著柴中比晓而塘成稻当收翁欲断一木其断处去地一丈八尺翁呪曰吾得二千石斧当着此因掷之正中所欲处后果为蜀郡太守非富贵前定精诚所感故有是祥应乎【名贤杂说】

　　应枢天符

　　后汉应枢生四子见神光照社枢以问于人卜者曰此天符也子孙其兴乎自是诸子宦学显达并有才名至玚七世贵盛天符之祥也【孝子传】

　　比干赐简

　　何比干汉人也梦有贵客车骑满门觉以语其家人未已门首有老姥年可八十余求避雨雨甚而衣不濡比干延入礼待之乃曰君先出自后稷佐尧有阴功今天赐君策如简长九寸凡九百九十枚以授之曰子孙能佩者富贵言讫出门不复见【幽冥録】

　　杨震黄雀

　　震字伯起华阴人父寳年九歳时至华阴山北见一黄雀为鸱枭所搏坠于林下为蝼蚁所困寳取之以归置巾箱中唯食黄花百余日毛羽成乃飞去其夜有黄衣童子向寳再拜曰我西王母使者君仁爱拯救实感成济以白环四枚与寳令君子孙洁白位登三事如此环矣至震笃学客居湖有冠雀衔三鳣鱼集讲堂前都讲取鱼进曰蛇鳣者卿大夫服之象也数三者法三台也先生自此升矣年五十始仕至延光二年代刘恺为太尉震子秉秉子赐赐子彪凡四世三公盖玉环之祥也【续齐谐记】

　　张承白鹄

　　承母孙氏方怀承之时驾轻船江浦忽有白蛇长三丈腾入舟中因呪曰若为吉祥勿毒噬我萦而将还一宿不复见又有白鹄耸翮入云母筮之筮者云吉祥也鹄乃长年之物耸翮入云从卑升髙耸象当使子孙位极人臣擅名江表后承生昭仕呉为丞相年至九十蛇鹄之祥也非天命前定乌得有此【王子年拾遗记】

　　朱异飞蝉

　　异字彦和仕梁为右仆射初除中书郎时秋日有飞蝉正集异武冠上时咸谓蝉珥之兆也后歴官自员外常侍至侍中四官皆珥貂蝉乃其应也【南史】

　　行功鱼袋

　　唐秘书少监崔行功未得五品前忽有鸜鹆衔一物入其室置案上去乃鱼袋钩叹讶不已后数日加大夫遂授五品服异哉【国史集异】

　　髙骈贯鵰

　　髙骈微时为朱叔明司马摠兵巡按见双鵰谓众曰我若贵矢当双迭言讫果一发贯二鵰众大惊号落鵰手后果封燕公【感定録】

　　秀之掷栗

　　刘穆之为丹阳尹与子弟听事上宴听柱有一穿穆之谓子弟曰汝等试以栗遥掷之入穿者后必得此郡秀之乃穆之从父兄子也一掷独入焉后以功果为丹阳尹其验遂应信殊祥欤【南史】

　　敬则飞虫

　　王敬则临淮射阳人少时于草中射猎有虫如飞豆集其身摘去乃脱其处皆流血敬则甚恶之诣道士卜道士曰此封侯瑞也敬则闻之喜故出都自效初至既阳县六王山下宗侣十余船同发敬则船不进见水下有乌■〈木桼〉棺乃呪云若是吉使船速进吾富贵当改塟尔船须臾入县收棺葬之后官至都督封寻阳公飞虫之应也【南史】

　　江陵生洲

　　江陵旧有九十九洲古老云满百则出天子晋桓玄凿破一洲以应百数随而崩散至宋文在藩一洲自立俄而入纂元凶之祸此洲还没太清末复生一洲而元帝即位承圣末年其洲与岸相通惟九十九云嗟夫祥应之来必出于天然后合若符契不然则与汉末天帝除书何异【南史】

　　全忠生芦

　　唐干符时范阳人李全忠少通春秋好鬼谷子之学尝为棣州司马忽有芦一枝生于所居之室盈尺而有三节焉心以为异告别驾张建章建章曰昔苻洪以池中蒲生九节为瑞子孙繁昌芦当在阪泽而生于君室此非常矣三节者节钺三人之瑞也公志之全忠后事李可举诸将逐可举而立全忠累加至捡校太尉子正威为幽州节度果三人持节钺焉【北梦琐言】

　　武后万年

　　唐天后既立国号周又欲立三思为后狄仁杰切谏后曰奈何有武氏临朝万万年之谣公对曰陛下改万岁登封元年又改万岁通天元年又改大足元年则万万之数足矣武后大悟始有归中宗之意此固狄公忠正之对亦足以见天运已定后虽残虐不可改也【纪异録】

　　南康禄食

　　南康王韦皋为张延赏壻忽梦二神人谓之曰天下诸化领世人名籍吾子名系葛璝禄食全蜀富贵将及何自滞耶勉哉行矣异日富贵无以葛璝为忘也后果尹成都而梦久已忘之又见二神人曰富贵而忘其所因一何甚耶公觉骇汗久之乃躬诣云林炷香祷福命工揆日修崇作南宫阁四十范金刻石自制碑刻于洞门之侧给良田五百畆以赡斋储盖皋本命丁夘属葛璝也以此观之谓富贵而非前定可乎【蜀异记】

　　钱起鬼谣

　　钱起天寳中初从乡荐宿江湖上常月夜独吟闻人咏岸上曰曲中人不见江上数峯青起愕然异之摄衣出视无所见以为鬼谣而记之及御试湘灵鼓瑟诗以青字为韵落句久不继乃以鬼谣十字足之有司以为絶唱遂登第【唐书】

　　虹霓降祥

　　唐南康王韦皋镇蜀与宾客从事十余人宴郡西亭暴风雨俄顷而霁方就食忽虹霓自空而下直入庭垂首于筵韦与宾客皆悸而退吸其食饮且尽首似驴霏然若晴霞状红碧相霭虚空五色四视左右久之乃去皋惧且恶之遂罢宴时豆卢某客于蜀亦列坐因起曰公何为忧乎公曰吾闻虹霓者妖沴之气今晏方酣而妖气上吾筵岂非怪之甚者乎吾切忧之豆卢曰真天下祥符也固不为人之怪耳夫虹霓天使也降于邪则为厉降于正则为祥理固然矣公正人也是宜为庆为祥敢以前贺乃具以帛书其语而献皋览而喜后旬日有诏就拜中书令果为庆祥豆卢之言信而有证矣【成都记】

　　文成二事

　　唐率更令张文成一旦有枭晨鸣于庭木上其妻以为不祥连唾之文成云急洒扫吾当改官言未毕而贺客已在门矣景云一年为鸿胪寺丞帽带及袍并被鼠啮有蜘蛛大如粟当寝门缘丝上经数日加阶授五品官后其子鼠啮带欲断寻授博野尉异纂及【朝野佥载】

　　子良双虹

　　唐永贞二年春三月有双虹入润州大将张子良宅初入瓮水尽入井饮之是年九月节度使李锜诏召不赴阙欲为乱令子良领兵收宣歙子良翻然反兵围城李锜就擒子良加金吾将军寻拜节度使【祥异集】

　　薛愿虹金

　　东晋义熈初晋陵薛愿有虹饮其釜粥才噏便竭愿辇酒灌之随投随竭乃吐金满器于是日益隆冨【文枢鉴要】

　　洪实蜺龙

　　侯洪实蒲坂人也幼而家贫年方十三四常寐于檐下天将雨有虹自河饮水俄贯于洪实之口不复出焉其母见不敢惊良久洪实觉母问有梦否对曰适梦入河饮水饱足而归母闻之黙喜知其必贵矣后数月有蜀僧来其家求食临去谓侯母曰女弟子当有后福合得儿子力侯母呼洪实出焉请僧视之僧曰此蜺龙也但离去乡井近江海仕宦方有显荣又曰此子性必惨毒将为生灵之患但敬信三寳即得善终言讫而去洪实后果行伍出身至于将领同光三年从兴圣太子收蜀蜀平之后无何与陜府节度康延孝等作叛延孝诛洪实得赦授眉州刺史节度夔州复自宁江迁于黔府一州二镇皆近大江官业髙显临戎理务持法御下伤于惨酷然钦奉三寳信心不怠是知蜀僧之言不谬矣【鉴戒录】

　　孔愉印龟

　　孔愉以讨华轶功封余不亭侯先时愉尝行经余不亭见笼龟于路者愉买而放之溪中龟中流左顾者三及其铸侯印而印龟左顾三铸如初印工以告愉愉乃悟遂佩焉【晋书】

　　士彟丛林

　　唐武士彟太原文水县人微时与邑人许文寳以卖材木为事常聚材木数万茎一旦化为丛林森荗因致大富士彟与文寳会林下自言枯木成林必当大贵及髙祖起戎以铠胄从入关故郷人云彟以鬻林之故果逢建厦之秋及士彟贵逹文寳依之位终刺史【太原事绩】

　　张伯藏璧

　　锺离意为鲁相到官令戸曹孔欣修夫子车身入庙拭剑履张伯除堂下草土中得玉璧七伯懐其一以六枚白意孔子教授堂前床首有悬瓮意召欣问此何瓮对曰夫子瓮也背有丹书人莫发也意曰夫子圣人所以遗瓮欲以悬示后贤遂命发之得素书曰后世修吾书董仲舒护吾车拭吾履发吾笥会稽锺离意璧有七张伯藏其一即召张伯问果服焉夫自孔子没而至于锺离意几千岁矣其前定如此自非圣人何以先知之神乎【锺离意别传】

　　孙偓瑞槐

　　孙偓字龙光第进士歴显官始其家堂上屋柱忽生槐枝及期而茂后偓果秉政相昭宗封乐安县侯此槐瑞之应也【唐书】

　　郑珏瑞麻

　　梁相国郑珏与李相国愚同为学士忽一日郑之阁下有一麻生李曰承贽入相矣指麻示之曰此天命也愿得当制以尽荒虚时元阳既久其麻益茂髙丈余若雨露之偏滋焉及霜降成实取而视之真白麻也是夜制出果郑登庸而李复寓直得不为乾坤之命朋友之分乎郑年十九赴举凡十九年登第又十九年入相时人谓之三九相公李尝僦居忽遇暴雨一庭俱为白沙公甚恶之及薨葬于伊阙得吉地于白沙里时人谓之白沙相公皆前定也【纪异志】

　　应元保运

　　庐山太平观乃九天采访使者祠唐开元中创至元丰二年道士陶智仙造一室发地得一瓶封鐍甚固其中有铜钱钱文有应元保运四字亦不甚以为异至元丰四年诏忽进号使者为应元保运真君遣内侍廖维持御书额赐之乃与钱文符合具以事闻并以其钱献之【笔谈】

　　庆源芰荷

　　朱庆源者尝为尉罢任家干豫章之丰城庭中地甚爽垲忽生莲一枝其家怪惧多方禳之而莲生不已乃筑堤汲水以灌之遂成大池芰荷甚茂其年庆源选授南丰令未几入为大理评事莲生之应也【笔谈】

　　处回旌节

　　旌节花者王侍中处回尝于私第延接布素之士寻求药术神仙之道从蜀主所好也一旦有道士龎眉广颡布衣繿缕山童从之擎柱杖药囊中取花子二粒种之以盆覆之逡巡去盆则两苗已生矣随目渐长可长五尺层层有花灿然可爱道士曰此仙家旌节花也处回命食不受唯饮数杯而退出门旋出所之后处回果除二节镇方致仕今犹有收得其花种者如常花法种之【野人闲録及鸡跖集】

　　天圣髙第

　　天圣五年春有二举人闲行建隆观中相与语曰今岁髙第是何人有二道士棊于庑下白髭者曰不难知之二生曰师岂有异乎曰无之棹穿波底月寒压水中天不离乎此也其年牓首王尧臣小名越哥次韩琦次赵槩月与越同寒与韩同天水则赵氏郡号也再寻道士不复见矣【幕府燕闲録】

　　慕容五木

　　慕容寳尝因摴蒱呪曰若富贵可期愿得三卢于是三掷皆卢人以为五木之祥后果大贵良由精诚所感而然也【幕府燕闲録】

　　李畋两火

　　李畋尝为国子直讲欲求郡而未得一日晨登讲席诸生皆见畋巾上有两焰火起是日报得荣州昔人尝言情想之于心犹珠鉴之有影像江海之有浪沤善想之所变为喜为祥恶情之所生为恶为灾本于心发于气形于兆李畋以硕儒耆德直讲国子欲得一郡自效固非过分善想交感发而为祥理固然矣其又奚疑【谈薮及名臣传】

　　蒙正槐瑞

　　吕文穆公蒙正为举人时客于建隆观道士丁君之舍尝往西洛省亲自冬至春方还至板桥逢职方刘蒙叟相揖并辔同入顺天门刘因送吕之道院至则门戸扄鏁如故既发钥启戸见卧床前有物髙三四尺蒙茸合抱其色白而黄刘吕惊讶逼而视之乃槐也遽召道侣观之乃槐根至室而生耳无不叹异是岁公登科不十年位至上公识者以为槐瑞焉【幕府燕闲録】

　　沂公槐祥

　　王沂公曽青州人郊居门直大路夹以槐阴两大槐夹路交枝连理是岁公生作相之祥也夫二公作相其祥皆先见于槐夫岂一气之运偶然感发莫诘其所以然耶抑天时人事之际或有以致之耶不然则和气之应为王氏吕氏方大之祥非偶然决也【沂公言行録】

　　敬洙弹鸟

　　何敬洙善弹微时为鄂帅李简家僮李性严毅果于杀戮尝薄暮有苍头取李公所爱砚擎于手曰谁敢破此何应曰死生有命吾敢碎之遂掷砚阶下羣仆迸散翌日李责碎砚之由怒甚命擒之李之夫人素贤明知何有竒相乃匿之后堂旬余李独坐小厅有一鸟申喙向李而噪声甚厉李恶之拂衣起避鸟随其所之呌噪不已命家人驱逐终不去李怒顾左右曰何敬洙善弹亟召来能毙此鸟当释其罪何挟弹一发毙之李嘉赏擢为小校累功至建节钺建隆初移镇鄂渚下车之日见一鸟顾何而鸣何曰昔日由尔以兴吾之祥也乃取食物置掌鸟翻然而下食何手中其后位至中书令太师致仕功业崇极时莫与比灵禽之应岂徒然哉【郑文寳南唐近事】

　　危序看榜

　　危序应举探省榜出门数步即逢泥泞踌蹰未前有老媪指示曰秀才可低处过危即从之比看榜最末有名是岁果及第此与摭言所载后来者必衔得事颇相类【青箱记】

　　郑戬彩选

　　原武郑公戬天圣中举进士尝与同辈赌彩选一坐尽负独戬赢数百缗是岁解头魁荐第三人及第【青箱记】

　　马拯同名

　　上官拯累举不第年过五十方得解赴省试游相国寺买诗一册纸已熏晦归拆其表乃五代时门状一幅曰勅赐进士及第马拯右拯伏蒙礼部发榜勑赐及第谨诣门屏秖候谢而马拯与拯同名是岁拯果登科【青箱记】

　　分门古今类事卷十五

　　●钦定四库全书

　　分门古今类事卷十六

　　○婚兆门

　　韦固赤绳

　　杜陵韦固少孤思早娶而求婚不成贞观二年将游清河旅次宋城南店客有以司马潘昉女为议者期于店西未旦往焉斜月尚明有老人倚巾囊坐于阶向月检书因问曰老父所寻何书曰幽冥之书问曰幽冥之书何以在此答曰凡人生之事皆幽使主之君行自早非我不当来也固曰然则君主何事曰天下之婚牍尔固喜曰某少孤愿早娶以广后嗣十年不遂今有人以潘女为议可以成否老人曰未也君之妇适三岁年十七方入君门因问囊中何物曰赤绳子耳以系夫妻之足虽雠敌之家贵贱辽邈天涯从宦呉楚异郷此绳一系终不可逭君之脚已系彼矣它求何益固曰某妻安在其家何为曰此店北卖菜陈妪女也及明老人与固至菜市有妪眇一目抱三歳女敝陋之甚老人指曰此君之妻也固怒曰杀之可乎老人曰此人命当食夫禄因子而食邑庸可杀耶老人遂隐固因磨一小刀付其奴曰为我杀之明日奴袖刀入市众中刺之一市纷扰固问中否奴曰才中眉间耳后固求婚终不遂又十四年以荫叅相州军刺史王泰喜之因以女妻之容色华丽然眉间常贴一花钿虽沐浴寝处未尝暂去岁余固逼而问之妻澘然曰妾郡守之犹子也畴昔父曾宰宋城终于官时妾方在襁褓兄亦继殁惟一荘在宋城与乳母陈氏居之鬻蔬以给朝夕陈氏怜小不忍暂去三岁时抱行市中为狂贼所刺刀痕尚在故以花钿覆之七八年前叔从事卢龙遂得在左右以为女嫁君耳固曰陈氏眇乎曰然何以知之固曰所刺者固使之也因尽言之夫妻相对惊涕相敬愈笃后生男为鴈门太守封太原郡夫人乃知阴隲既定不可变也宋城宰闻之题其店曰定婚店【幽怪録】

　　辛秘绿衣

　　辛秘五经及第后常州赴婚行至陜困息于木阴傍有丐者箕坐访辛行止不对去之丐者亦随行辛马劣不能相逺毎强言不已前及一绿衣人辛揖而与之语行数里绿衣者骤马前去辛怪之独言此人何如是丐者曰彼时至岂自由乎辛觉语异始问曰君言时至何也答曰少顷当知之将及店见数人拥店问之乃绿衣者卒矣秘大惊遽卑下之语言之间往往有精义至汴谓辛曰至是矣公所适何事辛以娶约语之乃笑曰公士人业不可止此行赴礼会者非君妻君婚姻期甚逺隔一日乃扛一酒器与辛别临去以绫复赠辛带有一结语辛异时有疑发视之也积二十余年辛为渭南尉始婚裴氏后因裴生日会亲宾客忽忆丐者之言解结视之得大纸如手板署曰辛秘妻河东裴氏某月日生也辛计别丐者之日妻尚未生焉【摭遗】

　　李生箜篌

　　有李生者其舅姓卢有道术别久忽相遇邀李诣其居曰求得一妓善箜篌令侍饮视箜篌上有朱书字云云中辨江树天际识归舟卢谓李曰此人名家莫要作婚姻否李莫测而退后娶陆长源女乃所见于卢家者问何能曰善箜篌取而视之朱字宛然李乃具说见女女亦曰往尝梦至一处亦说曾见生云【逸史】

　　卢渥红叶

　　卢渥应举京师偶临御沟见红叶上有一絶云流水何太急深宫尽日闲殷懃谢红叶好去到人间卢得之藏之巾箧及宣宗有退宫三十人许其适人卢娶其一既而于巾箧中覩红叶吁怨久之曰当时偶题不谓君得之也【逸史】

　　卢氏碧襦

　　上谷侯生以明经为宋州虞城尉初娶韩女已五年矣韩尝梦吏引至一院有青服危冠据案者韩拜之俄有妇人年二十许衣碧襦绛衲以金玉钗为首饰自门而入称卢氏愠谓韩曰吾与子为仇知之乎韩氏曰妾夲女子未尝出深闺何仇之有卢氏曰我前身尝为职官子诬告我罪而代我我今诉上帝雪前寃汝死在旦夕矣青服者曰汝之寃信如是然韩氏余一年寿仍曰可速遣归使者送至门悸而寤恶之不敢言自是神色摧沮侯生讯之具以梦告后又梦卢氏谓之曰子死期至矣韩氏惊寤因是成疾阅歳而卒侯生后数年游襄汉次富水郡僚兰陵萧基慕侯生以女妻之及萧氏归衣绛袖碧襦以金玉为首饰与韩氏所梦无异生具以梦语之萧氏曰妾幼为外族卢氏所爱舅命为已女故以卢为小字夫婚姻固有前定而绛袖碧襦亦复前定何耶以是观之事无大小物无巨细一切分定则不可逃也【响应録】

　　元综偕老

　　崔元综任益州叅军欲娶妇吉日已定忽假寐见人云此家女非君之妇君妇今日始生乃梦中相随回东京履信坊十字街西北有一家入宅内东行屋下见一妇人方生一女云此是君之妇崔乃惊寤俄而所约女忽然暴卒后官至四品年五十八乃婚侍郎韦陟堂妹年始十九虽嫌崔老竟嫁之乃于履信坊韦宅成亲果在东行屋下寻勘岁月正崔公昔所梦之日其妻适生崔公位三品年九十崔夫人与之偕老尚四十年食其贵禄也【定命録】

　　承业择聓

　　户部尚书范阳卢承庆有兄女将笄而嫁之谓弟尚书左丞承业曰吾为此女择得一聓乃裴居道其相当位极人臣然恐非善终必破家不可嫁也承业曰不知此女终他冨贵否因呼其侄女熟视之曰裴郎位至郎官其女即合衰逝裴后遭事不相及也卒嫁与之后居道官至郎中其妻果殁居道果至中书令被诛籍殁二卢之言一何神也【同前】

　　闲仪继室

　　李希仲赵郡人甞为偃师宰有女名闲仪年十九岁游戏后圃花栏忽有人遽招之曰鄙有恳诚愿托贤淑幸勿惊讶鄙为崔氏妻二男一女男名琴台子鄙尤锺念生六十日鄙则谢世夫人当为崔之继室敢以念子为托望仁愍之言毕悲恸俄失所在后希仲秩满家洛京天寳之乱幽蓟起戎希仲挈家东避至临淮谒县宰崔祈情欵依然各叙祖姻乃内外三从之昆仲也时崔丧妻已半岁中馈无主幼稚零丁因求娶于希仲家贫时危方为逺适女人又成立遂归之偃师故事初不省记忽闻崔氏中堂大哭即令询问乃闲仪耳遽自省问则出少年孤孩曰此花栏所谓琴台子也因是倍加抚育名之灵遇及长官至陈郡太守【续玄怪録】

　　明皇宫人

　　开元中赐边军纩衣制于宫中有于短袍中得一诗曰畜意多添线含情更着绵今生已过了重结后生缘兵以诗白帅帅进呈明皇以诗遍示宫中曰作者勿隐不汝罪也有一宫人自言万死上意深闵之遂以嫁得诗者云吾为汝结今生缘边人感泣【本事诗】

　　僖宗宫人

　　僖宗尝自内制袍千领赐塞士神策马真于袍中得金鏁一枚诗一首云玉烛裂袍夜金刀呵手裁鏁寄千里客鏁心终不开真鬻鏁人告之主将得其诗奏闻僖宗召马赴阙遂以宫人妻之后僖宗幸蜀真昼夜不解衣前后捍御其事与明皇相类此亦见婚兆之有前定也故并录之【本事诗】

　　贾偶再生

　　汉建安中南阳贾偶字文合得病亡见吏将诣太山已而曰何故误追此人可速遣之见一女子独行文合与语女曰某三河人父见为易阳令昨被召今得还文合既苏欲验其事遂至易阳谒令因曰君女宁卒而却生耶具说女子姿质服色言语本末令人问女所言皆同遂大惊叹乃以女配文合感其异也【搜神记】

　　章泛天意

　　临海乐安章泛年二十余死经日而苏云被録天曹天曹主者乃其外兄料理得免有一女子同立门外知其有助因泣涕脱臂金及钗求救泛为之请良久云秋英同遣去秋英即此女名也乃俱出会日暮道侧小屋如客舍而无人遂同宿更相问女曰我姓徐在吴县乌门临渎为居门有枣树明晨各去遂并活泛后依语寻之果得徐舍与主人叙阔后问秋英何在主人云女初不出入君何以知其名泛因说昔日魂相见之由与秋英之言同徐氏试令侍婢数人出泛曰非也乃令秋英见之则如旧识徐氏曰此天意也遂以妻之后生子名曰天赐【真异记】

　　髙氏阴配

　　吉州刘长史有三女皆絶色长女年十七病死刘与司兵院髙广相善秩满同归刘载女丧还髙有子年二十一夜髙氏子独披书见女子来曰儿乃长史亡女也命当更生合得奉承君子垂意相采当白家令知髙大惊曰幽明契合千载未有何乐如之女曰后三日必生使开棺以面承露当活也髙诣长史陈其事夫人深拒之髙求之甚苦至夜刘及夫人皆梦女曰某命当更生天使配合必谓喜而见许何靳固如是及觉遂大感悟乃许焉至期共开棺见女姿色鲜明渐有暖气一家大惊帏于岸侧守之一日至暮能言数日如故遂择吉日于其地成婚后生数子因名其地为礼会村【广异志】

　　于佑红叶

　　唐僖宗时有儒者于佑晚步禁衢临视御沟见浮叶流下有一叶若隐隐有墨迹乃取视之果有诗一联佑得之藏于书笥中佑复为二句题于红叶而流之有赠之以诗曰君恩不禁东流水流出宫情是此沟佑累举不捷乃依倚中贵人韩泳为门馆久之泳召佑谓曰帝出宫禁三十人使各适人有韩夫人与吾同姓今出禁庭来居吾舍子未娶年已踰壮夫人本良家才三十姿色甚丽吾言之使聘子何如佑避席谢泳乃令人通媒及助佑进六礼之数交二姓之欢就吉之夕佑颇契意既久韩氏于佑书笥中见红叶大惊曰此吾所作之句君何故得之佑具以告韩氏复曰吾水中亦得红叶不知谁之作也乃开笥取之即佑所题之叶相对惊叹感泣久之曰事岂偶然哉莫非前定也韩氏曰吾得叶之初有诗云独步天沟岸临流得叶时此情谁会得肠断一联诗闻者异之一日泳开宴谓佑曰子二人可谢媒人否韩氏笑曰吾与佑乃天合也遂索笔为诗曰一联佳句随流水十载幽思满素懐今日却成鸾鳯友方知红叶是良媒泳喜笑曰吾今知天下事无偶然得者也僖宗幸蜀韩泳令佑导前韩氏以宫中旧物见帝具言适佑事帝召佑笑言曰卿乃朕门下旧客也佑伏地谢帝后还佑以从驾功得官韩氏生五子二女皆力学有官女亦配名家终身为令妇尝闻在天之理可合则虽胡越而无间茍天理之未合虽比居邻屋莫可得也鋭于茍进而贪于茍求者观此可以自诫焉【青锁髙议】

　　继图飘叶

　　侯继图本儒素之家手不释卷口不停吟秋风四起方倚槛于大慈寺楼忽有木叶飘然而坠上有诗曰拭翠敛悲蛾为郁心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死侯贮巾笥凡五六年旋与任氏为婚尝念此诗任氏曰此是书叶诗时在左绵书那得至此侯以风飘叶对取今书辨验与叶上字无异益知婚姻之有前定也【蜀异志】

　　令狐媒介

　　晋索紞字叔彻有孝亷令狐策梦立冰上与冰下人语紞曰冰上为阳冰下为阴阴阳事也士如归妻迨冰未泮婚姻事也君在冰上而与冰下人语为阳语阴媒介事也君当为人作媒当冰泮而成婚后太守田豹果因策为子求张氏女为亲仲春成婚【晋史】

　　黄覇共载

　　黄覇甞与善相者共载见一妇人相者曰此妇人合富贵不然相书不可用推问乃巫女也遂娶之后黄覇位果至丞相【续汉志】

　　毛仙述配

　　呉淑江东人有妹在江南适陈枢枢卒至京师欲求再配有一尼江东人其母谓尼曰女子欲求亲有乡里官者愿求偶一日尼曰有马淑者湖南人今为安州云梦尉欲求亲因遂成结初马淑之先君在江南为饶州副使其妻冯氏方强壮之时甞使术士毛大仙者作卦歌其中曾述配偶之事曰水马为妻壻不久下泉乡命里妨头妻再得口天娘后冯卒再娶呉氏马淑虽经乱离常录此歌于巾箱中因以示呉淑之妹初淑与马氏絶不相闻尼亦非素识因在京师卜铺相遇遂得偶合岂非前定欤【秘阁闲谈】

　　仙客遭变

　　唐王仙客建中朝臣刘振之甥也少孤与母养于外氏振有女名无双振妻常戏呼仙客为王郎子后振为尚书租庸使门馆赫奕冠盖填塞与仙客甥舅之分欢然无间但寂不闻姻亲之议一日振入朝忽骤马归汗流气促良久乃言泾原兵乱天子出苑北门百官赴行在因召仙客主管家事先出开逺门我将续至仙客出门既久而其舅不至乃至门伺之门者云祖庸刘尚书欲出北门不敢放出追骑至驱向北去矣仙客大哭归襄阳村居二十年京阙克复乃入京访舅消息至新昌得旧使苍头塞鸿及婢采苹二人后振以授伪官被诛无双没入宫掖仙客干故人李齐运齐运以仙客为富平尉知长乐驿忽中使领内家三十人往园陵无双预其数过驿留书与仙客末云富平县古押衙人间有心人能求之否仙客乃厚结古生以其事告之古生取茅山使者药以采苹为中使赐无双令自尽托亲赎其尸以还仙客曰此无双也茅山使者药服之立死三日却活使者及塞鸿皆杀之古生亦自刎仙客乃与无双变姓名寓居于渚数年归襄阳夫妇偕老男女承家噫人生之契阔会合多矣罕有若斯之比甞谓古今所无无双遭变藉没而仙客之志至死不夺卒遇古生之竒法至寃死者十余人艰难走窜其后归故乡为夫妇二十余年岂非前定乎【秘阁闲谈】

　　分门古今类事卷十六

　　●钦定四库全书

　　分门古今类事卷十七

　　○墓兆门

　　袁安书生

　　袁安字邵公汝阳人仕东汉永平为司空为政虽号严明然未尝鞫人以赃罪常称曰凡学仕者髙则望宰相下则希牧守锢人于圣世所不忍为也闻者感激自励初因父没母使安以鸡酒诣卜者求葬地道逢三书生问安何之具以告书生曰我能知之安以鸡酒为礼毕乃指一处云葬此者当世为上公便与安别须臾不见安异之遂葬其所占之地遂为司空子孙昌盛四世五公焉【汉史及幽明録】

　　孙坚异人

　　孙坚既遭父丧出求葬地忽有一异人曰君欲百世诸侯乎欲四世称帝乎曰欲帝异人乃指一处喜悦而去坚异而从之时富春有沙涨暴出及坚为监丞邻党相送其上父老谓曰此沙狭而长子孙将为长沙矣后果起兵于长沙自权至皓四世称僣果葬地所致耶将晋运方兴故止四世耶大扺天命前定故事无不合耳【广异记】

　　滕公佳城

　　滕公夏侯婴也甞往东都出门马鸣跑地不进久之公命掘地得石棺铭文极古异人莫之识以示叔孙通通曰科斗书也文曰佳城郁郁三千年见白日吁嗟滕公居此室公叹曰天也吾死其安此乎遂葬其地【蜀异志及幽明録】

　　陶侃牛岗

　　陶侃微时丁家艰将葬忽失牛而不知所在遇一老父谓曰前岗见一牛眠山中其地若葬位极人臣矣又诣一山云此亦其次也当世出二千石言讫不见侃寻牛得之因葬其处以所指山与周访访父葬焉后侃果为三公而访三世为益州刺史如其所言异哉【晋史】

　　郭璞桑田

　　璞甞为其母择葬地于暨阳去水百步许人以近水为言璞曰当即为陆矣其后沙涨去墓数十里皆为桑田由此观之水陆更变莫不有定数而况于人乎【注阙】

　　庾氏生金

　　庾氷甞令郭璞筮其墓以占后嗣卦成曰卿诸子并贵然有白龙者凶征也若墓碑生金乃庾氏之大忌后氷子藴为广州刺史妾房内忽有一新生白狗子莫知其来妾秘爱不令藴知狗转长大藴入见狗异于常狗共怪之将出共视在众人前忽失所在藴慨然曰殆白龙乎庾氏之祸至矣又墓碑生金俄为桓温所灭如璞之言异哉【同前】

　　处俊压角

　　郝处俊在唐武后为侍中既葬有书生过其墓曰葬压龙角其棺必斵髙宗多病欲逊位武后处俊极谏事遂沮后素衔之至其孙象贤武后因事诛之遂斵夷祖父棺冢书生之言至此而验矣非祸福前定而兆见于墓耶【唐史】

　　明彻白马

　　呉明彻字通照秦郡人仕梁为司空性至孝甞感坟茔未修家贫勤力耕种时天下亢旱苗稼焦枯乃之田中仰天号诉居数日有自田还者云苗已更生及秋大获足供葬用有伊氏者善占墓谓其兄曰君葬日必有乘白马逐鹿者经坟此是最小孝子大贵之征至时果有应明彻最小子也噫富贵固有前定乘马逐鹿亦复已定于前行止果不由人明矣【南史】

　　沈彬石灯

　　郎官沈彬既葬掘地得石墓中有石莲花灯三碗无它物傍有铭云开成二年开虽开即不埋石灯犹未点留待沈彬来因遂葬之无乃天造地设藏之以待彬耶胡为而前定若此也【乘异记】

　　韦坟万日

　　杜牧作韦温墓志云韦公会昌五年五月头始生疮召子壻张复鲁曰吾墓冝以池州刺史杜牧为志复鲁曰公去歳两疮生头今始一尚微何言之深公曰吾年二十九官校书郎时甞梦涉浐水既中流有二人若举符召我者其一人曰坟墓至大万日始成今未也遂寤今万日矣天使告我我其可逃乎谢医不问果翌日不救铭曰德则至矣位其充乎如其充兮可大厥功以施生人天先告之万日之期天实为之【樊川集】

　　崔巽三年

　　唐明皇猎于温泉之野鹘飞兔走御驷骏疾驰约二十里左右多不能从惟白云先生张约马快能从帝缓辔过一山有新坟居其上先生顾视甚久帝曰如何先生曰葬失其地安龙头枕龙角不三年自消铄傍有樵者帝问何人葬此樵者曰山下崔巽家帝令引至其家巽之子尚衣斩衰衣巽子不知帝也乃延入坐帝曰山上新坟非吉地也巽子曰父云遗言葬此不敢违命帝曰汝父遗言何说巽子曰父存日有言曰安龙头枕龙耳不三年万乘至帝惊顾嗟叹称美先生曰臣学未精且还旧山后诏捐巽子终身徭役【摭遗】

　　郭璞龙耳

　　璞尝为人葬晋帝微服观之因问主人何以葬龙角此法当灭族主人曰郭璞云此葬龙耳不出三年当致天子帝曰出天子耶答曰能致天子来问耳帝甚异之【晋史】

　　智兴竹杖

　　唐王智兴始微时常为徐州门子有道士寓居门侧智兴毎旦起扫箒必扫道士之门久而感之谓智兴曰吾善审墓地若议葬当为子卜之智兴他日引道士出视地道士以所执竹杖表一处曰必葬此君当寿而两世位至方伯后智兴再往理穴其竹杖有枝叶丛生心异之遂葬焉其后果至侍中云【注阙】

　　羊祜折臂

　　羊祜尝有善相墓者言祜祖墓有帝王气若凿之则无祜遂凿之相者见曰犹出折臂三公后祜因堕马折臂位至三公信乎墓之有吉凶不诬也【晋史】

　　伯玉暴贵

　　荀伯玉广陵人微时有善相墓者谓其父曰君命当出暴贵者但不得久又出失行女子伯玉闻之曰朝闻道夕死可矣后伯玉为齐髙祖亲信军国密事皆委之权重朝右每暂归休轩盖填门为武帝深怨至永明元年伏诛伯玉姊当嫁明日应行今夕逃随人去家寻求不得后出家为尼伯玉暴冨贵而卒败亡一如相墓之言呜呼葬古无有也后世用之风水地理山川向背其吉凶亦从而生矣后之葬者可不慎哉【南史】

　　张裕累世

　　张裕吴郡人事宋为会稽太守五子演镜永辨岱俱知名时人谓之张氏五龙初裕之祖澄当葬郭璞为占墓地曰塟某处年过百歳位至三司而子孙不蕃某处则年几减半位裁卿校而累世贵显澄乃葬其劣者位光禄年六十而卒子孙果皆昌盛云【南史】

　　流之改葬

　　后魏髙流之为徐州刺史决河水绕城破一古墓得铭曰吾死后三百年背底生流泉頼逢髙流之迁吾上髙原流之异其事乃为之造棺椁衣服取其柩而改葬之嗟夫流之何人而姓名先见于三百年前彼亦何人而知三百年之后有一髙流之耶盖凡物莫不囿于有形有形则有定数将亦以数而知之也【注阙】

　　灵运古冢

　　宋浦阳江有琵琶圻圻有古冢堕水甓有隐起字云筮吉龟凶八百年落江中谢灵运取甓诣京咸传视焉乃验龟繇故知冢已八百年矣【水经】

　　王果得铭

　　唐左卫将军王果被责出为雅州刺史于江槩舣舟见岩腹有一棺临空半出乃縁崖登而观之得铭曰欲堕不堕逢王果五百年中重収我果喟然曰吾被责雅州固前定不然何以五百年而知吾之来乎乃为収葬而去【同前】

　　大雅不利

　　温大雅字彦洪并州祁人性至孝与弟彦博大有皆知名仕至礼部侍郎改葬其祖卜人占其地曰弟则吉不利于君若何大雅曰如子言我含笑入地矣歳余果卒【唐史】

　　洛阳南市

　　洛阳南市即隋豊都市也掘得一冢棺中一人皂帻朱衣有铭曰筮言居朝龟言居市五百年间于此见矣校其月日当魏黄初二年也【唐史】

　　地理吉凶

　　李侍郎谘与畋议地理事曰史中有言因葬而至公卿者亦有因葬而至凶祸者信矣乎畋对曰凡人与万物悉受命于天谓之天命天能生之故随命之多少地能养之故随分之厚薄若以吉凶祸福因地理而得之谓之地命可乎公曰若然古之因地理而得祸福者此皆妄矣曰非妄也易云观其所感则天地万物之情可见矣巳为福善福善之物应之巳为灾凶灾凶之物应之其感在己其应在彼摭是而论之命果在天不在乎地详矣公曰圣人言卜其宅兆而安厝之何也曰大凡置器用之物犹择其地况于亲乎卜之者虑坎穴之下有涌泉伏石之类耳非侥幸求福也据阴阳家流以地平坦为上其次东南倾西北髙倾则水顺流而不拥髙则冈绕抱而不缺斯大槩也顺之则吉逆之则凶公曰然命果在天不在乎地感在乎己应在乎彼物理之然也【该闻集】

　　吕才葬论

　　易称古之葬者衣之以薪不封不树丧期无数后世圣人易之以棺椁盖取诸大过经曰葬者藏也欲人之弗得见也又曰卜其宅兆而安厝之以是为感慕之所也魂神之宅也朝市贸迁不可知石泉頺啮不可常是以谋及卜筮庶无后艰斯则备于慎终之礼也后代葬说出于巫史一物有失便谓灾及死生多为妨禁以售其术其书乃有百二十家经曰立身行道扬名于后世以显父母易谓圣人之大寳曰位何以守位曰仁而术者之法曰官爵富贵葬可致也年寿修促子姓蕃衍葬可致也夫日慎一日泽及无疆德则不建祚乃无永臧孙有后于鲁不闻葬得吉也若敖絶后于荆不闻葬得凶也且人有初贱而后贵始泰而终否者子文为令尹三仕三已展禽三黜于士师彼冢墓已定而不改此名位不常何也故知荣辱升降事闗诸人而不由葬世之人为葬巫所欺妄擗踊荼毒以期侥幸由是相茔陇希官爵择日时规财利诡斁礼俗皆不可以为法此吕才之论也予甞原才之意盖患阴阳家多谬伪浅恶世益拘畏故以经史推处其验谓富贵寿夭皆由于天而不由于葬人宜修德以迎之其意甚善然不知古之葬者虽不主于吉凶后世用之风水地理山川向背其吉凶亦从而生矣如陶侃牛岗郭璞龙耳处俊压角庾氏生金班班史册祸福昭然不可不信以愚观之贵贱贫富死生寿夭虽有前定亦由葬以致之茍作善而福至则葬得其吉作恶而祸降则葬得其凶所谓有福之人不居无福之地此最确论也后之人无以吕才之言而忽于卜葬无以葬巫之术而怠于修德二者兼慎而审处之则善矣【唐史】

　　叶公阴宅

　　沙阳叶公隆吉未第时求阴宅葬其先人未得一日有林玑者谒之曰比距县五里山名罗源有地可葬葬后一纪定出蟾苑客因曰卧龙欲腾头角起乃安龙头案龙尾申酉年中桂枝香子孙折桂无穷巳叶曰本朝自来辰戌丑未年为廷试何得申酉耶客曰五行推迁乃若此后国家以冦难多事廷试忽移戊申是歳叶果登第计其葬恰一纪事之前定可知矣【唐史】

　　由余氏墓

　　钱文炳苏州节度使元镣之侄仕为元帅府判官检校礼部尚书显德中累入京为供奉有文学口辩善应对妻丘氏开寳五年卒炳求吉山择墓地炳幼精于青乌之兆于报恩院侧古松林中得一穴自相之曰此吉地有僧常泰亦谓之曰此地据山之岗当是古贤之墓尚书不可重营炳不从逐躬督役夫开之果古墓也石板数重柩已成灰但骸骨一副在石之上身长一丈胫骨三尺明若金色更无他物东畔一铜酒铛皆青花西畔一古剑剑已辟余大玉镮在靶亦是玉刻为合抱芙蓉玉色莹然炳心欲之令役夫不得入炳自醉酒下穴取其环靶忽然一枚黒蜂大如球子从剑下飞出于炳右眉上螫之炳便闷倒头肿如■〈豆斗〉肩舆还宅其夕遂卒常泰掩之如故至异日其子知玄号踊之次冥然困睡忽梦一古丈夫长丈余被鱼鳞甲握大剑跣足足色如金前谓玄曰我帝尧时由余氏也与陶臣氏乌陀氏同禹理水有功得封于呉卒葬于此当时此地乃海东渐之山也宅兆甚吉居之极安汝始开吾石板固已非矣而辄欲夺吾玉剑过孰大焉今虽撃死然隶吾籍中吾在冥府大有所主汝父且无苦勿念之遂惊觉由是推之墓之吉凶始自盘古由尧至于开寳几数千年矣各有定分则不可妄干后之审墓地者冝鉴兹哉【钱希白小说】

　　分门古今类事卷十七

　　●钦定四库全书

　　分门古今类事卷十八

　　○杂志门

　　敬达玉琬

　　后唐袁洪御为云中从事尤精算术同府令算庭下桐树叶布算良久曰若干叶众不服命撼去二十二叶复算曰已少向者二十一叶矣审视之两叶极小止当一叶矣张敬达有二玉琬洪御量其广深算之曰此琬明年五月十六日巳时当破敬达曰吾谨藏之能破否即令贮大笼藉以衣絮鏁之库中至期库梁折正压其笼二琬俱碎嗟夫一琬之碎犹不逃于定数而况人乎【稽神録】

　　文孝石匣

　　洛中地内多宿藏凡置第未经掘者例出掘钱张文孝左丞始以数千缗买洛大第价已定又求掘钱甚多文孝必欲得之累增至千余缗方售人皆以为妄费及建庐舍土中得一石匣不甚大而刻镂精妙皆为花鸟异形顶有篆字二十余而书法古怪无人能读匣得黄金数百两鬻之金价正如买第之直掘钱亦在其数不差一钱观其欵式文画皆非近古所有数已前定则虽欲不妄费安可得也【笔谈】

　　刘毅斋名

　　桓玄在江州造盘龙斋后刘毅为刺史居之毅小字曰盘龙云【芝田録】

　　南雍羊坛

　　南雍州记云襄阳有坛号牵羊坛刺史初至必牵羊诣坛令绕之以其遭数验临州之年晋文帝为刺史羊行六遭不止强之果八年而后迁也【襄阳耆旧传】

　　李相纱笼

　　李藩丞相方未第时有人告曰公是纱笼中人问其故则曰冥司凡台相则立其象以纱笼护之后藩果至台辅乃宪宗之时也【原化记】

　　宣宗探圆

　　唐宣宗将命相必采中外人望为相者三两人姓名捻之致香案上以物覆之焚香虔祝探丸以命草麻上切意李孝公景让竟探名不得此可以言命也夫【庐氏杂畧】

　　卢齐暴亡

　　永徽中卢齐卿暴亡及苏云见其舅为冥司判官有吏以文书呈曰宇文融为宰相舅曰此人岂堪作宰相吏曰天符已下不可改若岁月逺近则由裁判舅乃纸尾判一百日既而融果入相百日而罢人之官爵阴注已定则不可改人力区区何为哉【唐宋遗史】

　　锺李同出

　　南唐锺谟李德明宠遇日深势望辉赫甞二人同出傍有老叟窃指之谓人曰此二人一人无头一人项上有绳未几德明弃市谟自经而死【同前】

　　耿询太史

　　隋大业中耿询造浑仪成进之帝召太史令袁充少府监何稠等验三辰度数昼夜运转毫厘不差甚嘉之欲用为太史令询闻之笑曰询故未合得此官六十四五所不论耳然得太史令即命终宇文化及簒叛询为太史令谋归唐事觉被害时年六十五观询之艺能术数盖亦张衡郭璞之流也【大业拾遗】

　　房管龟兹

　　房管次律河南人也甞祈邢和璞算终身之事邢曰若由东南止西北禄命卒矣降魄之处非馆非寺病起于鱼飱而休于龟兹板后房自袁州罢归至阆州舍于紫极宫适见工人治木房怪其木理成文问之道士曰数月前有贾人施此龟兹板数断房始忆邢之言有顷刺史吴鲙邀房房曰邢君神人也乃具白刺史且以龟兹板为托是夕病鲙果卒焉【酉阳杂爼】

　　多逊崖州

　　卢多逊开寳中自尚书知制诰出镇州未久召归将大用过洛皆郊迎有田启者见之叹曰吾曹得似此人足矣旁有老人曰君无羡此人今虽荣显后五十年即不如一切人田方欲揖之忽不见或曰此沈老也久不到城不知何故忽来田乃访之欲问终身休咎沈老曰素不解此田曰昨日同在城中亲闻君言沈曰老人不入州县二十年矣前日昼寝偶梦到城亦记见君等不知梦中之言因何而发也启亦怪之以多逊方奬用不敢言及其南窜沈言乃验良由阳受阴注数不可逃彼沈老以专精知之寓于梦而发于言耳【酉阳杂爼】

　　颜浚废阁

　　会昌中有颜浚秀才游瓦官寺遇陈宫人同游是寺语浚曰今日偶此登临为惜高阁不久毁除故来一别耳后数月其阁果因寺废而毁焉【蜀异志】

　　抽籖为戏

　　卢相多逊方丱角其父携就云台观小学与羣儿戏诵书废坛上有古籖一筒竞往抽之为戏时多逊尚未识字归以示其父词曰君出中书堂颇因天水白登仙五十二终为蓬岛客父见之颇喜迨作相与秦王连谋事败始因遣堂吏赵白遂南窜卒于朱崖果年五十二籖语无一字差事之前定一至于此可不信哉【蜀异志】

　　分河取丁

　　常有人自冥司放还道中闻人语云欲分黄支前者要令三丁取一计工不集今请二丁取一矣后数月节度薛公奏议分滑州河一支以免冲城之患先乞三丁取一后更乞二丁取一乃成皆如所闻大抵天下事虽出于人为必先定于阴注殆假手于人耳事成而自矜良可嗤也【幽怪録】

　　鹤林花归

　　殷七七名文祥每醉歌曰解造逡巡酒能开顷刻花鹤林寺有杜鹃花贞元时外国僧自天台钵盂中以药养其根来植于此或见红裳女子游花下俗传花神也一日或谓七七曰此花可开副重九乎曰可乃前一日往寺中宿中夜女子谓七七曰妾为上玄所命来司此花非久却归阆苑今与道士开之来日晨寺僧讶花渐拆至九日烂熳后经兵火其花遂亡信归阆苑矣【沈汾续仙传】

　　丘峦三笏

　　丘峦为两浙进奏开寳末年广州牙纲到吏私藏一牙峦易得之命工解笏得五面其中三面甚大工曰此笏红文光莹颇殊等有一聂长史者年过八十余善相笏召使相之既至命水洗手取其大者向日视之曰此王侯笏也然生人不当秉又举次者曰宰相笏也又取第三者熟视之曰卿监笏也亦可为节度使而非真其后不数日忠懿王急须一大笏峦乃以第一面附归盖欲致之于武肃王祠中备供养耳又月余沈相公遣堂吏欲致新笏遂以次者进于相第执之十余年余第三面峦以奉钱昭宴昭宴后太平兴国二年除卫尉卿知滑州皆如聂之言嗟乎三笏同出异用物固不逃于数矣是何聂老之术其妙如此耶【钱希白小说】

　　沈良借绯

　　沈良除大理寺丞通判吉州借绯遂至铺家买一笏次有一道士行乞至铺见沈持笏乃曰贫道善相笏见沈笏曰此只是借绯笏耳官人争得赐绯赐紫笏遂自出一面授沈曰此笏借绯兼是吉州通判执得沈大惊延于静室祈以向去之事道士笑曰但且赴任如获罢后贫道方为官人别选一面朝官笏曰何时曰明年六月乃去不见明年六月良果卒于吉州章服品第只此可以知其前定矣【钱希白小说】

　　魏瓘筑城

　　魏侍郎瓘初知广州忽子城一角頺垫得古砖砖面刻四大字云委于鬼谷盖合而成魏也感其事异乃大筑子城纔罢诏仲待制简代之未几侬智髙之乱寇广外城一击而摧独子城坚固民逃其中获免者甚众贼退朝廷以公有前知之备加諌议大夫城不知起于何年而四字之应果验于后事之前定如此岂人力哉【杂录】

　　陈氏修庙

　　郑内翰毅夫知荆南一日虎入市啮数人郡大骇竞修浮屠法禳之郑公谕市民曰城隍庙在子城东北荒頺久不葺汝曹盍以斋金修之独一豪民陈务成者前对曰某愿独葺不须斋金也因遂修之换一巨梁皆凿一窍阚一板于其中其下宛若新墨云维大周广顺二年歳次壬子五月某日建其旁又大题四字曰遇陈则修陈氏以缇巾袭之献于府郑公竒之特为刋其事于新梁之胁其末云噫此能以物之极理推而至于斯乎宁得先知之神乎以此知事之前定不可易也可疑者何古人独能而今人不能耶治平丁未歳安陆郑獬荆南画堂记【毗陵集】

　　孝先竹床

　　至和二年成都人有费孝先者始来眉山云近游青城山访老人村壊其一竹床孝先谢不敏且欲偿之老人笑曰子视其上字字云此床以某年某月造至某年某月日为孝先所壊自其数耳何以偿为孝先知其异乃留师事之老人授以轨革卦影之术前此未有知此学者也后五年孝先名闻天下王公大人不逺千里皆以金钱求其卦影孝先因以致冨今四方治其学者所在而有皆自托于孝先真伪未可知也聊复记之使后世知卦影所自也【毗陵集】

　　全僧修寺

　　泗州大圣西竺国人唐高宗时始来中国出处无常听其言者初若狂已而皆验常憇毗陵国祥寺殿将毁壊师潜以衲衣置梁上仍告人曰有人王来修此寺师遂行后三十年其寺乃大兴皆僧全氏之力师言人王之验也【王元泽文集】

　　曹翰屠城

　　曹翰围江州三年城始陷太宗嘉其尽节于所事遣使谕翰城下日拒命之人尽赦之使人至独木渡大风数日不可济及风定而济则翰已屠江州无遗类适一日矣唐吏部尚书张喜福奉使河北逆韦之乱有勅处斩寻遣使人赦之使人马上昏睡迟行一驿比至已斩讫与此相类得非命欤【笔谈】

　　更人移廊

　　寳元己夘歳文莹游泗州昭信县时龙图呉公中复初筮尉此邑莹谒之见其厅事摧倒延莹别斋因说栋桡之由云此厅不知其几千百年凡直更者无一日不在其下今日五鼔忽摧仆大惊谓更人必赍粉矣急开扉呼之则五吏皆声喏怪问汝辈夜来何处知更对曰某等厅上知更皆见甲士数人仗戈叱起令速移东廊稍缓则死逐惊怖颠仆疾走而去未及廊则厅已摧矣公曰皂隶愚贱人也尚有物卫之况崇髙聪明冨贵前定而无护持者欤【杂录】

　　拱圣节度

　　太宗善望气一歳春晚幸金明池回跸至拱圣营忽大雨有司供御无雨仗因驻跸辕门以避之谓左右曰此营它日当出节度使二人盖是时二夏昆仲守恩守赟在营方丱角后侍真宗于蕃邸乃龙飞二公俱致崇高守恩为节度使守赟知枢密院终于宣徽使【朝野杂録】

　　贾升知观

　　道士贾得升陈希夷门人也雍熈中先生谓贾曰华州老君殿后有神人黑衣冠传北极紫微帝君之命汝可立北极殿昔唐时以此为祈真之馆今吾复遇此神后二十年此观兴矣惟汝得当之后先生将终密书奏疏遣得升诣阙投进太宗赐之紫衣师号使主其观事又赐钱营北极殿以终其志后真宗祀汾阴再幸其所瞻先生遗像召贾得升对行宫建圣祖本命元辰三殿先生始言二十年此观兴矣逮此正恊其数果得升当之由是知废兴之理皆有定数而况于人乎【陈抟传】

　　王庆叙功

　　唐庄宗得天下有从行禁旅王庆乞叙功赏奏大军济河日系第一队及入汴日又系前锋合迁补帝颔之使且去他日又奏帝不纳或谓曰帝方好音乐今乐工多被恩赏子何不为之庆乃学吹管得供御终不获庆后事李嗣源嗣源亦陈述其事帝曰朕亦知庆有功但吾见其面则愤然安更有赐与之意帝因举太宗诗曰待余心肯日是汝命通时信哉庄宗之言也人君提赏罚之柄一喜怒为人之祸福王庆虽有功而前定不合富贵虽区区陈述乌能回帝之意哉【翰苑名谈】

　　于生遇风

　　于立礼元丰时自岭表归至落星庙舟遇风而沉立礼为人导至一处有榜曰三江都水使者立礼趋庭有官坐庭上曰舟覆损几人吏曰都不救官曰若有数未尽者立当送还命吏视立礼簿籍吏出曰立礼算未终官曰速送去立礼出门为吏推之遂浮沉波浪渔者获之乃免以此知人之算数皆阴籍注定也【翰苑名谈】

　　张洎修庙

　　叅政张洎常奉使还经宫亭湖风波忽起因心祷求利涉既而梦一紫衣丈夫与一女子偕至揖与之坐不敢固命之乃坐终恐惧不安席而去及船至岸见山上有庙问之乃宫亭神庙入庙见其神与所梦正同因许为修饰而终不果及叅大政始加葺焉初湖侧乡人皆欲修庙辄梦神曰此自有为吾葺者尔不当治民怪之而止及是始寤夫大道之行天人交感当公寤寝之际岂自知辅翌皇运叅决天下之务哉而山川之神惕然祇惧岂非冥数先定而灵心恊应者乎昔顾呉郡得方山而舣舟王仲德见白狼而纾难皆冥佑既至而丰报随之时虽不同事则符合茍非道与运会才由世出则安能使玄符感发兆于暗昧如是其彰灼乎【呉淑左里庙记】

　　程公逸事

　　公讳仁覇眉山人以仁厚信于乡里蜀平中朝士大夫惮逺宦官阙选士人有行义者摄之公摄录参眉山尉有得盗芦服根者所持刃误伤主人尉幸赏以刼闻狱掾受赇掠成之太守将虑囚囚坐庑下泣涕衣尽湿公适遇之知其寃呼盗谓曰汝寃盍自言吾为直之盗果称寃移狱公既直其事而尉掾争不已复移狱竟杀盗公坐诛囚罢归不及月掾尉皆暴卒后三十余年公昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公是以至今公寿尽今日我为公荷担而往暂对即生人天子孙寿禄朱紫满门矣公具以语家人沐浴衣冠就寝而卒轼幼时闻此言已而外祖父寿九十舅氏始贵显寿八十五曾孙皆仕有声同时为监司者三人元孙官学益盛而尉掾之子孙微矣或谓盗德公之深不忍烦公暂对可矣而狱久不决岂主者恶之亦因以苦尉掾欤然则后之人希赏而害人者可不戒乎【归田録】

　　孙何第一

　　太宗时亲试进士以先进卷子者赐第一人及第孙何与李庶几同在科场皆有时名庶几文思敏速而何苦思迟自谓必居其下会言事者上言举子轻薄为文不求精理惟以敏速相夸因言庶几与举子于饼肆中作赋以一饼熟成一韵者为胜太宗闻之大怒是歳殿试庶几最先进卷子遽叱出之由是何为第一此不谓之命乎【归田録】

　　亚夫角声

　　元佑四年夏王圣涂至河中与郡僚旅见提刑孙亚夫孙曰近日府中角声不和应在太守时蒲资政方到未几王震待制自同复镇蒲七日丁母忧去至九月孙复曰角声不和尤甚寻报蒲中行龙图自襄移蒲十月到任明年春卒兹盖祸福已定而形于声音孙以审音而知之也【渑水燕谈】

　　士衡无失

　　李士衡为馆职使高丽一武人为副髙丽礼币赠遗之物士衡皆不闗意一切委于副使时船底疎漏副使实士衡所得缣帛藉船底而以己物覆其上以避漏湿至海中遇大风船欲倾覆舟人大恐请尽弃所载不尔船重则难免副使仓皇悉取船中之物投之海中更不暇拣择约投及半风息船定既而捡点所投皆副使之物士衡所得在船底一无所失得失之分人力岂能胜天哉录之可以为奸巧小人之戒【渑水燕谈】

　　范客荐福

　　范文正公镇鄱阳有书生献诗甚工范公礼之书生自言平生未甞一饱天下至寒饿者无在其右时盛习欧阳率更字荐福寺碑墨本值千钱文正为具纸打千本使售于京师纸墨已具一夕雷击碎其碑故时人谓之语曰有客打碑来荐福无人骑鹤上扬州又穷措大诗曰一夕雷轰荐福碑【冷斋夜话】

　　郭注求室

　　韩魏公客郭注才甚美然求室则病行年五十未有室家魏公怜之百计赒恤为求婚将遂则其人必死公乃以侍儿赐之未及门而注死是殆与范公客同科也魏范功名富贵如泰山黄河日月所不能老而两客乃尔谓非前定可乎【同前】

　　呉僧寳鉴

　　嘉佑之沈括之伯兄为卫尉丞有呉僧持一寳鉴云斋戒照之见前途吉凶伯兄如其言以水濡其鉴鉴不甚明髣髴见人衣绯而坐时伯兄为京寺丞衣緑无縁遽有绯衣不数月以英宗覃恩果赐绯后其僧来京师蔡景繁为御史甞照之见着貂蝉甚善不旬日摄官奉祠遂假貂蝉鉴之所卜固甚异何人之前定乃如此耶【笔谈】

　　列子力命

　　力谓命曰若之功奚若我哉命曰汝奚功而欲比朕力曰寿夭穷达贵贱贫富我力之所能也命曰彭祖之智不出尧舜之上而寿八百颜渊之才不出众人之下而寿三十二仲尼之德不出诸侯下而困于陈蔡商纣之行不出三仁上而居君位季札无爵于呉田常专有齐国夷齐饿于首阳季氏冨于展禽若是力之能奈何寿彼夭此穷圣达逆贱贤贵愚贫善冨恶耶力曰若是则我固无功乃命之所制也故注曰命者必然之理素定之分岂不信哉【列子力命篇】

　　禹锡分定

　　唐刘禹锡云道宣持律第一忽一日霹雳遶户外不絶宣曰我持律无所犯若有宿业则不知之乃褫三衣于户外恐有蛟螭凭焉衣出而声不止宣视其十指甲有一点如油麻者在右手小指上疑之乃出于隔子空中一震而失半指黑点是蛟螭之藏处也禹锡云斯龙亦可谓善求避地之所矣而终犹不免则一切分定岂可逃乎【嘉话録】

　　郑珏吉凶

　　郑珏当唐昭宗时作相文章理道典赡华美小字十九郎应举十九年方及第又第十九人至相亦十九年时皆异之顷歳眉阳有孙六文者妙于推歩甞谓畋曰一生吉凶须值三即变后如其言年十三有诗名二十三丁先考忧三十三值李顺叛四十三校成都解五十三直太学讲六十三改大理丞知泉州惠安县七十三罢和议郡赴阙致仕八十三病革不死今又五年矣不知此去复何如也乃知禀形识于天地之间者固不可逃于数也【李畋自述该闻集】

　　胡宿名言

　　胡文恭公宿平生守道不以进退为意在文馆二十余年常语后进曰冨贵贫贱莫不有命士人当修身俟时无为造物者所诎世以为名言【渑水燕谈】

　　东坡分定

　　东坡居士甞曰吾无求于世矣所须二顷稻田以足饘粥耳而所至访问终不可得岂吾道方艰难时无适而可耶抑人生自有定分虽一饱亦如功名冨贵不可轻得也【毗陵集】

　　分门古今类事卷十八

　　●钦定四库全书

　　分门古今类事卷十九

　　○为善而增门

　　韩厥绍孤

　　晋司冦屠岸贾欲治灵公之贼韩厥曰吾先君以为无罪不诛也贾不听遂杀赵同赵括赵婴齐等赵朔妻遗腹生赵武公孙杵臼以谋死而使程婴护武匿山中育之后景公疾卜之以为大业之后不遂者为祟公以问韩厥厥曰赵氏无罪国人念之故见于龟策且成季之勲宣孟之忠而无后为善者其惧矣于是荐其孤而立之以赵氏田邑畀赵武其后韩厥子孙列为诸侯享国十数世与赵魏相始终韩氏于晋未有大勲其所以至于此者太史公特以能绍赵孤为天下之阴德而享斯报焉太史公诚足以为笃论之君子也欤【左传史记】

　　臧孙有后

　　鲁隐公将观鱼于棠臧僖伯諌不听遂往陈鱼而观之僖伯称疾不从至桓公取郜大鼎于宋纳于太庙臧哀伯谏之亦不从哀伯名达僖伯之子也周内史闻之曰臧孙逹其有后于鲁乎君违不忘諌之以德其后哀伯之子辰是谓臧文仲辰之子许是谓臧宣叔许之子纥是谓臧武仲数世皆为鲁之名臣【左传】

　　叔敖断蛇

　　楚孙叔敖乃蔿贾之子曰为艾猎是也为儿时出游还忧而不食母问其故泣曰见两头蛇恐死母曰今蛇安在对曰敖闻见两头蛇者不祥恐后人又见杀而埋之也母曰无忧矣我闻有阴德者天报之福其后果进为楚令尹城沂之役使封人虑事以授司徒量功命日分财用平板干称畚筑程土物议逺迩略基址具糇粮度有司事三旬而成不愆于素故传言其能使民是也【列女传】

　　张汤有后

　　张汤仕孝武为御史大夫虽以酷烈及身蒙咎其推贤扬善固宜有后其子安世忠信谨厚谦慎周密进引士大夫而不使知出于已有醉郎小便殿上主事曰行法安世以为飜水浆而释之其隐人过如此又复志尚亷退动戒盈满屡辞俸禄身衣弋绨安世子延寿亦歴位九卿延寿子勃勃子临皆有谦俭之德安世兄贺以得幸卫太子下蚕室为掖庭令而宣帝以皇孙收养掖庭贺伤太子无辜视养拊循其恩甚厚及壮教以诗书以家财为娶妃及宣帝即位而贺已死宣帝为置守冡二百家封其子为恩德侯安世小男彭祖又少与宣帝同席研又封为阳都侯贺孙覇年七歳亦拜为散骑中郎将赐爵闗内侯为侍中中常侍诸散骑列校尉者凡十余人自汉兴至王莽世侯者百数保国持宠未有若富平者故史氏云安世履道满而不溢贺之阴德亦有助云予考验其事盖汤之扬善止及其子而后之荣盛累世皆安世与贺积德之致上天报施确然于此矣【前汉】

　　王忳绣被

　　王忳字少林广汉新都人甞诣京师于空舍中见一书生疾困愍而视之谓忳曰我腰下有金十斤死乞藏骸骨未及问姓名而命絶忳乃鬻一斤营殡葬余金悉置棺下后归署大度亭长初到之日有马驰入亭中而止其日大风飘一绣被堕忳前忳言之县县以归忳忳后乘马马奔走入它舍主人见之曰今禽盗矣问忳所由得并及绣被主人曰被随旋风与马俱亡卿何阴德而致此二物忳因说葬书生事并道其形貎及埋金之处主人大惊号曰是我子也姓金名彦何意卿乃葬之大恩久不报天以此彰卿德耳因与忳俱迎彦丧余金具存忳由是显名举茂才除郿令【后汉】

　　丙吉非死

　　丙吉字少卿武帝末年巫蛊事起诏治郡邸狱时宣帝生数月以皇曾孙坐卫太子事系吉深哀曾孙无辜会望气者言长安狱有天子气上分遣使者诏狱系无轻重皆杀之使者夜到郡邸狱吉闭门不纳武帝亦寤曰天使之也因并赦之系者頼吉得生恩及四海矣及宣帝立絶口不道前恩后吉病上忧其不起夏侯胜曰有阴德者必飨其乐以及子孙今吉未获报而疾甚非死疾也病果愈遂代魏相为丞相【前汉】

　　王贺必兴

　　王贺翁孺为武帝绣衣御史逐捕魏郡盗贼等党与及吏畏懦逗遛当坐者皆纵不诛他郡御史暴胜之等奏杀二千石诛千石已下及通行饮食坐连及者大部至斩万余人翁孺以奉使不称免叹曰吾闻活千人者子孙必封吾所活万余人后世其必兴乎翁孺生禁禁生女政君乃孝元皇后也【西汉】

　　郭躬仁恕

　　郭躬字仲孙父弘习小杜律断狱三十年用法平允诸为弘所决者退无怨情时人比之于公年九十五卒躬家世掌法务在寛平及典理官吏断刑率从矜恕又条诸重文可从轻者四十一事奏之遂着于令又章和元年赦系囚文不及亡命未发觉者躬为上言肃宗善之诏赦焉躬奏谳法科多所生全子晊至南阳太守子镇为尚书孙程立大功迁尚书令封定颕侯子贺成侯贺弟祯至廷尉祯弟子禧至太尉子鸿城安乡侯子孙为三公者一人廷尉七人侯者三人刺史二千石侍中郎将者二十余人侍御史正监平者甚众范晔之论谓躬平刑审断几于得情则哀矜而勿喜者庆延于世盖由于此不然于公髙门以待封严母扫墓以望丧善恶之报曾不旋踵而应之若答欤【后汉】

　　裴度还带

　　唐中书令晋国公裴度质状眇小相不入贵既屡黜场屋颇亦自惑会有相工在洛中大为缙绅所神公时造之相者曰公形神稍异不入相法若不至贵即当饿死今则殊未见公贵处可别日垂访为郎君细看之公去一日出游香山寺徘徊于廊庑间忽见一素衣妇人致缇褶于僧伽栏楯之上祈祝良久瞻拜而去少顷度方见其缇褶在旧处知其遗忘也又料追付不及遂收取以待妇人再至而还之日暮不至度乃望归逆旅诘旦复携往寺门始辟覩昨日素衣度趍而至抚声惋叹若有非横度从而讯之曰父以罪被系昨告人假得玉带一犀带一以赂津要不幸失去老父不测之祸无所逃矣度怳然归之妇拜泣请留其一以谢度笑而不纳后诣相者审度声色顿异惊叹曰此必有阴德及物前程万里非某所知也度后果位极人臣噫富贵贫贱虽自有数然不可得而知也裴晋公以阴德而至贵如此为善者可不勉哉【摭遗】

　　洪敬嫁婢

　　唐彭城刘洪敬字符溥世居淮肥间资财数百万修德不耀人莫知之家虽富利人之财不及怨施人之惠不望报长庆初有善相者于寿春道中见之谓曰君财虽丰更三年大期至矣元溥忧形于色相者曰夫相不及德君虽不寿而德量寛厚但勤修令德兾或延之吾后三载当复此来元溥自此为身后之计有女将出嫁乃抵维阳为求媵妾用钱八十万得四人有兰孙者极姝丽元溥诘其家世乃洛人父官淮西遭吴冦跋扈因与国同姓疑为近属身委锋刄家尽籍没冦平骨肉皆被俘倞不可复知妾今再易主矣元溥为太息曰履虽新不加于首冠虽旧不践于足衣冠之女而抱寃如此吾忍置之婢使人列哉遂焚其券先其女而嫁之长庆二年三月辛夘兰孙归夫家是夕元溥梦一人青衣槐简望尘而拜曰余兰孙之父也无以报足下之赐闻君寿将尽当为君请之于帝后三日元溥复梦前所梦者紫衣象笏谢元溥曰余不佞请君于帝帝许延君寿二十五歳富及三代害吾家者悉获按理帝又悯余之寃受以重职复主山川于淮海之间呜咽再拜而去元溥不敢言后三年相者复至自眉至髪熟视元溥曰阴德之气上动于天延寿二十五载庆及三代元溥遂以梦中所得告之相者曰昔韩子存赵氏孤故十世位至王侯有阴德故也况兰孙身为贱隶骨肉沦谢而能不顾殊色悯而嫁之天之报称不亦冝乎【影响録及阴徳传】

　　明府嫁婢

　　唐范明府者亡其名颇晓术数调授江南官自课其命来年秋禄寿俱尽将出京又访于日者日者曰子来年七月数尽不可逺适范曰某固知之一女未嫁利薄俸以资遣尔及之任买一婢询其所从来婢曰父为某官兵冦之乱掠卖至此范复问其姓名乃曩昔之交契也谓其妻曰我女不忧不嫁此而不嫁后不可知乃悉以女妆奁择邑客谨善者而配之秩满归京日者见之大骇曰子何见绐前算子禄寿俱尽今乃无恙非甲子差谬当有阴德范曰俱无之日者询究不已范偶以嫁婢事告之日者曰即此是矣子之福寿未可量也后歴官数任而终【成都集记】

　　刘霁延母

　　霁字士湮母明氏寝疾霁已五十衣不解带者七旬诵观音经数万遍夜中感见一僧谓曰夫人算尽君精诚笃至当相为申延后六十余日乃亡呜呼谓之算尽则前定可知矣非霁之笃孝精诚乌能少延其母乎【南史】

　　彦宾归女

　　伪蜀罗城使程彦宾临淄人也进攻遂宁城破获处女三人蔚有姿容彦宾以别室处之阅旬父母持金请赎彦宾还金归女父母泣谢曰愿公早建旄节彦宾笑曰节旄非我所愿愿我寿终无病耳后年踰七十果无疾而终焉【南史】

　　李质延寿

　　唐咸通中吉州牙将李质遇疾将死梦入阴府主吏谓之曰汝尝活七人命当延十四年寿吏执簿书禀主判者乃命使人送还质潜志其事自是疾愈后果十四年而终焉【南史】

　　之亨放鱼

　　梁刘之亨任南郡甞梦二人姓李诣之曰乞命之亨不解其意既明有人以双鲤遗之鳞鬛摇动而甚活之亨悟曰鲤者李也必梦中所感也乃放之其夕复梦前二人来谢之亨云当令君延一算【南史】

　　从政延寿

　　治平之初谕州巴县主簿黄靖国权懐化军使有戎卒詈本辖将官黄语军校曰詈本辖官罪当死若械禁推鞫烦紊多矣宜自处之故军中以次棰撃至死熈宁五年黄官仪州沿台檄出抵良原病疫而死凡二十二日乃苏因谓所亲曰始见二黄衣来追出西门十数里见宫城仪卫甚盛乃入见王黄再拜王曰何敢枉杀之俄引一人至厉声曰可速还我命黄视之乃懐化戎卒也黄乃陈本末王曰若是岂枉杀耶卒黙然而退俄有一吏引黄出门见门户鳞次各有防卫黄问之吏指一门曰此唐武后狱也又指一门曰此唐酷吏狱也又指一门曰此唐奸臣狱也黄曰何此辈锢之之久耶吏曰此辈死受无穷之苦歴刧无有出期既而复见王王曰卿官仪州医工聂从政识之乎曰识王曰有一事可以警于世徐驱一妇人年二十余卒以利刃割其腹刮其肠流血满地呌号之声所不忍闻王曰此华主簿王某妻李氏也思与聂乱聂不从故受此苦聂延寿一纪阴司最以此为重也阳间网疎而多漏阴司法密而难逃避罪图福君其勉焉乃遣还家及询聂从政事盖十五年矣人无知者幽冥之报可不惧乎【青琐髙议】

　　查道侍从

　　查道淳化中赴举乏资用干诸亲旧得数万缗偶于逆旅次见一女子甚端丽询之故人之女也道乃倾囊择谨厚壻嫁之其年道罢举次年登科【青琐髙议】

　　张女二事

　　赵州赞皇县张銮女治平四年二月七日死三日而苏语音忽变为河东人曰我乐平县王琏侄女也十七归阎氏夫性酷暴自经而死见二鬼导至大城有王当殿曰秦广王也王问所以死左右取大鉴如车轮使我照之因命一吏曰此妇尝剔股肉救母病又甞燃香于臂祈姑疾安愈此二事可延十二年寿宜令亟还吏送至家喉已断乃复告王王许借尸因得至此又说冥间地狱无异人间画者作善作恶报如影响可不畏哉【青琐髙议】

　　和璞斵墙

　　邢和璞好黄老之道有崔司马者寓居荆与邢有旧崔病七年且死心常恃于邢崔一日觉卧室北墙有人凿声命左右视之无所见如此七日而凿不已墙忽透明如一粟问左右犹不见经一日穴大如盘崔窥之墙外有数人荷锹立于穴侧崔问之皆云邢真人处分令开此司马厄重倍费功力有顷有导驺五六悉平帻朱衣曰真人至见邢舆中白幍垂绶执五明扇侍卫数十去穴数步而止谓崔曰公算尽仆为公再三请得延一纪自此无苦也言毕壁如旧旬日而病愈果一纪乃终【酉阳杂爼】

　　世明变格

　　周世明成都人伪广政中有一县令谒问休咎周见其形露骨薄乃曰官人骨相可到升朝但多屯灾耳切宜将息后注剑州録事叅军复见周周曰善保三年一任平善乃幸也其人闻之殊不足后数日又来周曰骨气如是无可增饰且人之心法不可算相如裴晋公密修阴德德及于人后贵为台辅前往惟修德济物之外余无祷矣其人既至任山郡寂寥公事简少尽日阅书而已旬日后毎夜梦惊不得睡睡则见军人无数亦有百姓相杂逼近似有所诉神魂惊悸而魇遂修转公宇亦复如是寻于山寺借佛经看读蔬食以禳灾运仍频梦众人告乞判凭乃询访耆宿及老僧僧云所梦恐是阵亡兵士且当时石郎来冦关在当州杀戮不少皆埋瘗于此必是乞公凭名归乡耳遂然之便买纸为钱及自冩过关牒云应四方士庶五姓军人阵亡客死于当州者仰执此公文各还本土所在关津铺戍不得栏勒开州印因以印之至夜燎纸钱及茶酒浇酹并牒烧之是夜梦数百人以次序拜谢告辞而去后又延僧念诵作功德疏毎日分烧遣一度或三两日一度烧纸一一梦拜谢辞去经半年至无人入梦告辞乃止后访寻掘得遗骸三千人辍俸钱尽烧葬直至解官归川复谒周世明一见惊异曰别后不知作何利济形气骨格尽变改不同往日其人曰守惧供职而巳别无施为又曰作何修禳利济而得如是耶再三诘之乃言俸薄家贫固无可为周终不信遂谈及前事周曰此乃阴德变形气敢贺明年升朝官必矣既而磨勘改京秩至明年迁太子中舍焉【蜀耆旧传】

　　康成经验

　　唐陆康成甞任京兆府法曹掾公退忽见亡故吏抱案数百纸请押问曰公已去世何复来曰此幽府文籍康成视之但有人姓名略无它事吏曰皆来年兵刃死者问曰得无我乎吏曰有乃大骇曰君既旧吏得无情乎曰故来启明公耳唯金刚经可托即失之乃遽读金刚经日数十遍明年朱泚叛署康成为御史康成叱之曰贼臣敢千国士泚震怒命数百骑环而射之康成但黙念金刚经略无伤者泚曰儒以忠信为甲胄果然乃舍去遂隐终南山不复仕焉【报应记】

　　元植及物

　　陈元植者粗有家道好行阴隲至禽虫皆蒙其惠将食则百鸟飞鸣其坐隅凡十年余一夕梦绯衣人长三尺谓曰尔甚有阴德及物于一切命皆欲济活况人乎然尔寿命短促以此之故必当延寿冝勉为之既觉后饮食增加至九十九歳曾无疾苦一日昼坐袖中一物投地化为绯衣人长二尺谓之曰君寿本不逾四十为有阴功是以倍延今仅百歳须归料理瞥然不见后逾月无疾而终【报应记】

　　母公印书

　　母公者蒲津人也仕蜀为相先是公在布衣日常从人借文选及初学记人多难色公浩叹曰余恨家贫不能力致他日稍达愿刻板印之庶及天下习学之者后公果于蜀显达乃曰今日可以酬宿愿矣因命工匠日夜雕板印成二部之书公览之欣然曰适我愿矣复雕九经诸书两蜀文字由是大兴洎蜀归国豪贵之族以财贿祸其家者十八九上好书命使尽取蜀文籍及诸印板归阙忽见板后有毋氏姓名乃问欧阳烱烱曰此是毋氏家钱自造上甚悦即命以板还毋氏至今印书者徧于海内于戏毋氏之志本欲广学问于后世天果从之大凡处重位居富贵多是急聚敛恣声色营第宅植田产以为子孙之计及一旦失势或为不肖子所荡至其后曾无立锥之地独毋氏反以印书致家累千金子孙禄食初其在蜀雕印之日多为众所鄙笑及其后乃往假贷虽樊侯种杞梓未可同年而语仲尼之教福善余庆一何伟欤左拾遗孙逢吉甞话及因纪之以为世戒

　　丁甫诵经

　　丁甫鄯州人幼多病有僧教甫日诵金刚经甫从其言一日病死七日见一吏引入一院有朱衣人呼判官判官问甫生平造何福业甫答曰十五歳日诵金刚经至今不废判官讃叹曰此第一功德金刚经比儒教论语圣人法言之根本也令甫诵经甫乃诵之如流判官曰止此非徒灭罪亦可延年遂更令延寿一纪命吏送还为门限碍仆而觉后人多慕之而诵经甫从此日加精勤后果一纪方卒【翰苑名谈】

　　樊元遇僧

　　樊元都下人元丰初有定安院僧真觉年五十余不知何所人也元遇之甚厚一日僧来叩门欲别元适卧病昏迷僧去元数日乃省曰有一异事我初魂游幽府至一门见罪人或絷或枷或帛抹其面或筐笼其头莫知其数忽见定安院僧急呼曰何为至此乃引我入衙官中庭上官见僧下阶迎曰法师何为惠访僧曰一弟子被摄愿判官恕之判官唯唯呼吏捡元善恶吏曰一生好食鸡鸭卵当入刀锯狱又问寿数尽未吏曰余一年判官曰元虽有一年算孽已甚大烧灭善簿灭其寿也今且放归僧乃引元出僧曰吾自今日令元改过日诵金刚经幸为増其禄寿判官曰果有功德于阴法亦合延年僧与元共登小坡推元下元乃觉遣人访僧云已去两日矣元自兹更不肉食日诵金刚经数遍老而安强此足以知为善为恶之报矣【翰苑名谈】

　　崧卿患痈

　　临卭倪崧卿初任梓潼尉迎侍其父忽病痈痛甚而未溃崧卿斋戒黙祈于英显神君夜梦神君投药于懐既寤而疮不痛数日自消后归临卭一日忽有一道人叩门语其父曰公曾遇异人乎吾见子之气色必有阴隲者其父具以前病告之道人曰公有阴德故获神佑不尔此痈不起自此宜无忘神明言讫辞去数步不见天意亦欲知其以阴徳而蒙佑也为善者可不勉哉【灵应集】

　　李母放鱼

　　李冲元母元丰元年四月十四夜梦临大池掬弄池水有一鲇鱼长三四尺跃而登岸化为乌衣小儿拜李母曰妾翊日合充夫人早饍今腹中有子五千愿见哀悯一身得生则五千子俱得生矣李母许之未明呼家奴戒勿买鱼而奴已如市果持一鲇鱼至曰方自溪岸网中争买得之正如梦中所见腹大如二升器李母叹异亟令放溪中嗟夫鱼虽微物然知其为李母所得预来阴诉者盖前定当充早膳也不然数人争买何为独李母之奴得之耶李母平生奉佛不杀寿九十余此亦为善之报矣【劝善録】

　　分门古今类事卷十九

　　●钦定四库全书

　　分门古今类事卷二十

　　○为恶而削门

　　哀侯长恶

　　鲁庄公十年蔡哀侯娶于陈息侯亦娶焉息妫将归过蔡蔡侯止而见之弗宾息侯怒诱楚文王伐蔡败蔡师于莘至十四年哀侯以莘故绳息妫以语楚子遂灭息以息妫归生堵敖及成王焉未言楚子问之对曰吾一妇人而事二夫又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可向迩其犹可扑灭者其如蔡哀侯乎注曰誉之也【左传】

　　陈平阴谋

　　荥阳之围陈平为高祖画策曰彼项王骨鲠之臣亚夫锺离昧龙且周殷之属不过数人王能捐金万斤间其君臣必内相诛戮汉因举兵攻之破楚必矣汉王乃出黄金数万斤与平平多以金纵反间于楚军言诸将锺离昧等为项王将功多矣然终不得列地而王欲与汉为一以灭项氏分王其地项王果疑之使使至汉汉为太牢之具进见楚使阳惊曰以为亚夫使乃项王使也复持以恶草具进楚使归具以报项王果大疑亚夫亚夫欲急击下荥阳项王不信亚夫大怒乞骸骨疽发背而死平夜出女子二千人荥阳东门使楚击之平乃与汉王从西门出又使髙祖伪游云梦缚韩信从击臧荼陈豨黥布凡六出竒计世莫得闻而平甞曰我多阴谋道家所禁吾世即废亦已矣不能复起以吾多阴祸也其后至曾孙何坐略人妻弃市甞以卫氏亲戚贵愿得续封然终不得也【汉书】

　　李广杀降

　　汉李广从弟蔡代公孙弘为丞相蔡为人名声出广下逺甚而广不得爵邑官不过九卿广之军吏士卒或取封侯者广与望气王朔语曰自汉征匈奴广未甞不在其中而诸校尉才能不及中庸以军功取封侯者数十人广终无尺寸以取封邑何也岂吾相不当侯耶朔曰将军自念岂甞有恨者乎广曰吾为陇西守羌甞反吾诱降者八百余人诈而杀之至今恨独此耳朔曰祸莫大于杀已降此将军所以不得侯也后人甞为诗云有去钓鱼须作相无来射虎不封侯最为名言然不知谁之作也【西汉】

　　虞诩获罪

　　虞诩字升卿陈国武平人仕汉为尚书令临终谓其子恭曰吾事君直道行已无愧所悔者为朝歌长杀贼数百人其中何能不有寃者自此二十余年家门不增一口斯获罪于天也【东汉】

　　无忌遂良

　　长孙无忌以私忿逐江夏王道宗又以吴王恪人望髙有文武才譛杀之恪临终曰使社稷有灵无忌当族灭禇遂良亦譛杀刘泊后髙宗欲立武昭仪无忌遂良固谏不从无忌贬黥州逼令自杀遂良贬爱州遂卒嗟夫古之君子一为非义虽有百善卒不为令德之士而天亦不以其所为百善掩一非义故卒不享令终之福无忌遂良是也岂不惜哉【唐史及影响録】

　　苏颋三品

　　唐尚书苏颋少时有人相之云当至尚书位终二品后至三品尚书病急呼巫觋视之巫云公命尽不可复起颋谕以相者之言巫云公初实然但为桂府时杀二人减六年寿以此不至二品盖颋初莅桂州有二吏诉县令颋为令而杀吏乃嗟叹久之遂没苏公之贤世称明允而犹以枉直减其寿况它人哉【影响録】

　　娄公误杀

　　唐娄师德以殿中侍御史充河源军使唐永和中破吐蕃于白羊涧八战八克优诏褒美累官至纳言临终数日寝兴不安无故惊曰击我背者谁侍者曰无所见乃独言若有所争者曰我当寿八十今追我何也复自言曰误杀二人减十年于是词气屈伏俄而气絶夫以娄公之明恕尚不免滥况其它哉

　　张说不义

　　唐史称张说于玄宗最有德及太平用事纳忠惓惓予观说行事有甚不合于义者玄宗朝为中书令既失政柄乃不自安素与苏瓌善时瓌子颋为相说作五君咏其一纪苏瓌因以媚颋候瓌忌日献颋颋览诗呜咽后见帝陈说忠謇累迁并州长史时王毛仲嬖幸用事说谄事毛仲为说求宰相既拜命诣毛仲谢方拜乃匍匐捉毛仲靴鼻而呜之玄宗骄矜自肆说首唱封禅议动其侈心时源干曜不欲封禅及升山执事说皆引所厚善者为之超阶入五品众怨其专其奸佞不义如此先是说甞市宅浮屠泓戒之曰无穿东北三隅也他日见说曰宅气索然云何与说共视隅有三坎丈余泓惊曰公富贵一世而已诸子将不终后禄山陷京师其子均垍先后受伪命垍死于贼中均流合浦岂非说之不义故为阴谴所削耶胡为天夺其魄而忘僧泓之戒欤【唐史】

　　崔应夺禄

　　唐博陵崔应任扶沟令亭午独坐有老人请见应问之老人曰冥司韦判官拜谒望厚礼待之老人延入及庭自通名称思穆曰某冥司要职闻长官宏才令器冠于当时辄将心事相托幸无惊异应曰蒙鄙何幸明灵俯降但揣微贱力不赴心茍可施于区区敢不从命冥使曰某谢去人世得居冥职爱子文卿少遭悯凶居郑滑院经十余载交替院务之日欠折数万贯疋实非己用欲冐严明俯为存庇应曰某扶沟令焉知郑滑院冥使曰阁下将来歴官清显雄居方镇位极人臣数月后当与郑滑院交职倘不负今日之言某于冥司愿竭力分护荣贵非止一身当令庆及后嗣应曰唯唯冥使感泣而去应闻淮南杜悰作相方求政理乃具録为县课绩驰使扬州欲验思穆之言时悰都督维扬判盐鐡乃奏应知郑滑院事及交割帐籍钱帛欠折数万贯疋而应扶沟受思穆寄托事实丁宁至是遽违前约曰欠折数广何由辨明虽非文卿所盗积年不举当抵严刑穷达既定鬼何能移于是拘文卿白其事于使文卿自度必死预懐毒衣带间及将死思穆见文卿曰无信之人陷汝家族我为汝上告于帝帝许吾夺崔应寿禄然吾之族亦灭矣文卿仰药死应视之悔悟不已应后惑于声色怠于为政为妾金闺所毒而卒官果止于侍御史崔氏遂微云【翰苑名谈】

　　荀鹤恶念

　　梁太祖为汴帅颇延接举人或有通刺未得见者虽累月典谒者必询其居止以防非次请召进士杜荀鹤自九华来适遇山东用兵未即见宾吏乃置之相国寺塔院凡半载不问一日梁祖请客散后以骰子自掷意有所卜百掷无贵彩怒甚因戏曰我与杜荀鹤卜及第否应声成堂印大喜急请杜秀才杜方沐洗忽闷絶而仆久之乃苏曰我得吉梦既见赋无云而雨诗同是乾坤事不同雨丝飞洒日轮中若教阴霭都相似争表梁王造化功大见赏遇夜饮欵宻遂送名春官是年成名裴贽下第八人吏问当日何梦杜不敢隐云梦在大殿一僧曰君见梁王即食禄之来也不久为词臣茍无恶念未可量也及梁开国为翰林学士恃旧陵虐谋杀己所不悦者未成而疾涉旬乃卒此岂非恶念也哉【缙绅旧闻纪】

　　叶生阴责

　　开寳九年浙右有叶生者游京师于一铺中见鬻一玉像天尊制度精妙以万钱酬之月余东归与同侪登酒楼欲罢邻坐一道士屡目叶遂揖之将别道士曰能纡辙见顾当于宋城相待明日如期往则道士已先在因偕行二十余里至其庄虽荒凉而甚幽邃又开西偏道院登小阁即三清功德供具之类皆珍竒叶焚香熟视见有玉琢圣容二尊乃虚一座而其圣像与前所得大小皆同道士云足下身有寳气得非收玉像乎若置之虚座即三清备矣贫道入两都走吴蜀正为此事今应得之倘遂付与当传干银之法叶生许之道士既传其法约一月竢术验乃请玉像后如期道士以寳匣盛像而去临别曰子得利术我収圣像乃宿契也然子之相法不厚所得若修奉之外赈贫为佳若自奉过优恣纵逾分必损寿龄遂去叶生归杭遂大富方经年而侈心生大起第宅多买姝仆为长夜之饮忽一日雪寒方拥炉而道士至神色不和徐数叶曰昔日之言何不见听今子以阴责数尽此旬叶方哀祈忽然不见后数日果发疽而卒此盖逾其定分而损寿也识者多以为戒惧云【纪异録】

　　齐丘矫命

　　宋齐丘洪并人多机智极才辨事徐知诰甚见狎宻先请广里堠以砖甃之时人为之砖堠里大齐丘乃说知诰曰公累世相杨氏有大功民间皆知公非徐氏之嫡其实李也今有砖堠里大之兆又谶曰宻宻作杨行宻开托之初也唐唐得非公而谁天命定矣愿公速副民望知诰大悦乃簒杨氏僣帝位国号大唐遂以齐丘为相后璟立以他事诛之无遗类于戏矫天命乱人伦鲜有不及祸者得不为贼子乱臣之鉴诫乎【纪异録】

　　孙亮减寿

　　合州都孔目官孙亮自郡庭归其家遇散从官张升于路谓之曰使府欲得公叅对公事可即同往也亮曰我方自郡庭还安有此命乎既而思张升乃已逝人也始复惊怪意必冥司所遣乃语升曰旧甞有术者谓我寿当七十三今纔六十有一尚余一纪耳非尔之误耶曰升荷公恩有素非敢误也然俟为公再询之后二日升复至亮所曰术者之言信有验然公受阴谴者三是以不能尽公之所禀公治平初为司理狱吏郡人冯清讼婚理直而公抑之有诸曰有之曰此减公寿三歳也治平末公得意于郡守李公公之同曹史苏宥者戅不能奉公公譛而逐之有诸曰有之曰是又减公寿五歳前年公从母失色于公公怒推而仆之有诸曰有之曰是又减公寿四歳也言讫不见亮知必死是夕亮感风恙而卒吁寿固前定而孙亮以阴谴减一纪予因録之以为恶人之戒【纪异録】

　　陈昱再生

　　有中书吏陈昱者暴死三日而苏初见壁有一孔有一人自孔掷一物至地化为人乃其亡姊也携其手自孔中出曰冥吏追汝使我先见吏在傍昏黑如夜极望有明处桥牓曰会明人皆用泥钱桥极高有行桥上者姊曰此生天也昱行桥下有一在下者或为鸟鹊所啅姊曰此捕网者也又见一桥曰阳明人皆用纸钱至者吏辄刻除之如抽贯然已而见冥官则陈襄述古也问昱何故杀乳母曰无之呼乳母至血被面抱婴儿熟视昱曰非此人也乃陈周耳遂放昱还又使诣曹检已籍曹示之年六十九官左班殿直曰以平生不烧香故不甚寿又曰吾辈更此一报身即不同矣意谓当超也昱还见追陈周往既苏而周果卒焉【毗陵集】

　　张景改名

　　张景晦之以古学尚义气少走河朔与冀州一侠少游侠者不轨事败景亦连坐捕之甚急遂改名李田遁窜四海所至题曰我非东方儿不是牛耕土欲识我踪迹一气万物母盖景甞譔河东桞先生集序破题曰曰一气万物之母也世尽知之简寂观道士陈复常善章奏能游神于冥寞景以李田名谒之求奏章以决休咎陈许之一夕天虚夜清冠简精恪自初夜奏伏于露坛后夜方起起忽谴景曰阴冥之事尔尚欺之况人间乎吾上及三清下及九幽阅籍无李田者子以欺阴固无休证矣景果终于一散官寿不五十幽阴虽不可知其可昧乎故备録之以为欺谩闇室者之戒乃木子也【杂録】

　　李生促年

　　先生袁亢不知何地人也葛裘草履遍游天下齐州长清县有李生者以财豪于邑先生日过其门谓曰匄我百金为酒费凡经歳无倦色一日先生来别曰久此挠子吾将逺游能觞我则主人之意尽矣亦将有以教子生乃与先生出郊相饯先生曰子有大厄能慎之乃免取笔于生手掌书一慎字曰慎勿殴人出一月闻门外喧竞生遽出视焉有跛而匄者在生库前出言甚秽生忘先生之言忿然殴之跛者仆地奄然生大悔泣谓母曰不听先生之言果有大祸母曰可窜以逃生乃由其后戸而去方去见先生先生曰子复归吾为子图之先生乃坐一静室谓生曰子出受絷吾自有计先生合戸闭目生出为吏所执俄而跛者起坐少顷乃行其去甚速吏乃舍生令归生入室视先生尚端坐闭目若入定者翌日乃开眼谓生曰跛者固已死矣吾出神入其尸使走焉吾已驱其尸于灵嵓山涧之旁人迹所不至处矣先生曰子至孝宜有善报寿期合至七十四今以殴跛者促四年矣先生后去不知所之【青琐髙议】

　　崇德遇僧

　　阁门祗候程崇德真宗在藩邸日为殿侍上元夜将家属入崇夏寺看灯时金吾街司招新人皆无頼之徒多窥人家士女程见一人褐衣出入士女丛中略无畏惮程甚不平于闇宻处拳击杀遂折紫袍襞玉带领家属出了无人知到晓捉贼卒不得真宗即位程以随龙得殿直二十年终不改转一资每见但云且去晏驾后程自江南告哀至采石渡偶一僧视之甚久乃揖程曰何为二十年不改转良由曾杀人见一衣褐者称为君所杀以此阴谴故不得转也程以实告僧曰前过金山寺为设水陆斋此人必去君必转官程依其言还京师转阁门祇候由此观之官禄固有前定人宜积善以招来无为恶而朘削也【同前】

　　浚明减官

　　齐州有宋浚明者好食牛肉忽一夕梦入官府观吏阅簿籍就视之见己姓名官至端明殿学士寿至八十其下别朱书云以食牛肉若干减官至尽减寿若干吏因谓浚明曰食牛之罪若人间赦降不原者惊悔而觉浚明后累举不第年四十六而卒云【戒杀録】

　　李纪杀生

　　李纪洛阳人其父藻朝奉郎知巴州纪幼不喜书虽严诲莫肯就学每随侍之官专以杀生为事黐穽网弩之类凡可以取禽兽者皆具焉尤善弹射所发辄中日循城垣或乗闲如郊必获十数禽以归择可食者供饍余皆取毛羽以充用所杀莫能胜纪元丰八年二月中张网于巴守之廨圃圃有楼名击瓯纪独坐楼以伺之少顷见羣鸦触网仆地纪喜跃不暇躧履跣足亟往视之行数步为巨刺伤足血流痛剧然其心虑羣鸦脱网强至网所则其植如故无一鸦在焉遂归足疮日增益以饱疾阅旬而亡时纔二十余歳亡后二日而苏言始为二卒追去至一官府有人当厅事据案而坐促去阅簿其色怒甚呵纪曰众生与汝何雠乃过杀如是耶汝本厚禄遐寿以杀生故销促尽矣且当备歴诸若谓追者曰送城隍部之既至神祠乃巴之城隍庙也神诘詈曰我司此城邑事无巨细皆所治汝敢慢我以篼轿杂物置诸祠耶纪叩头谢神令暂归语父故得复苏恳求家人广为佛事以解罪苦言毕复卒【同前】

　　寇奢杜俭

　　邓州花蜡烛名著天下虽京师不能造相传云是寇莱公烛法公甞知邓州而自少年冨贵不点油灯尤好夜晏剧饮虽寝室亦燃烛达旦每罢官去后人至官舍见厕溷间烛泪在地往往成堆杜祁公为人清俭在官未甞燃官烛油灯一炷荧然欲灭与客相对清谈而已二公皆为名臣而奢俭不同如此然祁公寿考终吉莱公晚有南迁之祸遂没不返虽其不幸亦可以为戒也【归田録】

　　叔贤降品

　　蔡叔贤汝人也庆厯中娶侯氏生一子名忠伯既冠博学能文慕韩退之为人排叱佛老极恶缁黄其父母不能禁止然心知福禄报应不可诬也但阴施财镪以修寺观多饭释道用补其子之过一日盛夏叔贤苦心痛不救三日再生召其子曰吾为阴府所追至一厅见绯衣人称判官据案而坐曰汝一生好毁善道当受拔舌之苦吾告其悮判官询祖父名及甲子日果误矣命赴功德案照问判官曰汝果有善后一月当生于某官家得六品本合得四品犹以子所累而降父子合相坐也续命追其子叔贤告判官以方欲修东寺未了愿得生还乃给半日期果复生至昏复逝其子忠伯亦卒后忠伯妻亦死经半日见忠伯有犬形之报以此知善恶之报何啻影响叔贤官品犹以子累而降况自作孽乎【翰苑名谈】

　　孙觉误落

　　曽鲁公甞话同年孙觉作试院诸科考试官误落一尚书学究对及八通误作粗通既落之后其人陈词试官将议申覆对果误落也遂别出难题一科十二人并不能对乃俱落之后因裴湘卧病徃问其疾裴言死两日后复苏见公在阴府相揖云为误落举人见追尚未对定不数日而孙觉卒此可为后来试官卤莽讹谬任私意而不行公道者之戒【翰苑名谈】

　　宋公易名

　　宋郑公庠初名郊字伯庠与其弟祁自布衣时名动天下号为二宋其为知制诰仁宗骤加奬眷便欲大用有忌其先进者譛之为其姓符国号名应郊天又曰郊音交交者替代之名也宋交其言不祥仁宗遽命改之公怏怏不获已乃改为庠字公序会用新名移书叶道卿清臣呼同年叶戏之曰清臣宋郊牓第六中选徧阅小録无宋庠者不知何许人公因寄一絶自解云纸尾勤勤问姓名禁林依旧玷华缨莫惊书録题臣向便是当时刘更生公后更践二府二十余年以司空致仕兼享福寿而譛者竟不见用以卒可以为小人作恶之戒也【归田録及西淸诗话】

　　分门古今类事卷二十

附录：

分门古今类事二十卷（浙江巡抚采进本）

不着撰人名氏宋史艺文志亦未著录卷首题蜀本二字第八卷内载有先大夫龙泉梦记一篇记中称崇宁乙酉拔漕解次年叨第末署政和七年三月宋如璋记是作此书者卽如璋之子特前后无序跋其名已不可考矣书分十二类凡帝王运兆门二卷异兆门三卷梦兆门三卷相兆门二卷卜兆门二卷梦兆门二卷祥兆门一卷婚兆门一卷墓兆杂志门一卷为善而增门一卷为恶而损门一卷大旨在征引故事以明事有定数无容妄觊而又推及于天人迪吉从逆之所以然虽采抚丛琐不无涉于诞幻而警发世俗意颇切至葢亦前定录乐善录之类且其书成于南渡之初中间所引如成都广记该闻录广德神异录唐宋遗史宾仙传蜀巽记搢绅脞说灵验记灵应集诸书皆后世所不传亦可以资博识之助也（四库全书总目卷一百四十二?子部五十二?小说家类三）

分门古今类事二十卷（四库全书?史部?目录类?经籍之属?千顷堂书目卷十五）

分门古今类事
无姓名（字不详；号不详） （不详） 撰　　
部：子 类：小说家类 属：异闻之属 
参考数据：（《四库大辞典》） 
二十卷。撰者不详。据本书第八卷载“先大夫龙泉梦记”一篇，记中称崇宁乙酉岁拨漕解，次年及第，未署政和七年三月宋如璋记。以此看，此书作者当为宋如璋之子。但名已不可考，唯“序”中自称“委心子”。书中内容为志怪小说，分为十二类，凡帝王运兆门二卷，异兆门三卷，梦兆门三卷，相兆门二卷，卜兆门二卷，谶兆门二卷，祥兆门一卷，婚兆门一卷，墓兆杂志门一卷，为善而增门一卷，为恶而损门一卷。多是取材于史书及唐宋野史、笔记小说里的神怪故事，又加上一些陈腐牵强的议论。其目的是说明一切事物的兴衰成败皆有定数，认为人的穷达、贫富、寿天、婚姻等等，都是命中注定的，并在一定的预兆中显示出来。很显然，这些迷信色彩是应剔除的糟粕。但是本书采摭繁富，用书达一百六十多种。书中还选录了不少唐宋小说，可以作为研究古代小说的资料。此外本书还保存了一些佚文，对于北宋小说的研究很有参考价值。此书流传不广，《宋史?艺文志》亦未着录。现存只有《十万卷楼丛书》本和《四库全书》本，卷首原题“蜀本”二字。《十万卷楼丛书》本又冠以“新编”二字，似后人又有所修订。1987年中华书局据《十万卷楼丛书》本为底本，出版了题宋委心子撰，金心点校本。












分门古今类事　　（宋）不着撰人
　　　　钦定四库全书

　　子部十二

　　分门古今类事

　　小说家类二

　　异闻之属

　　提要

　　臣等谨案。分门古今类事二十卷，不着撰人姓名，宋史艺文志亦未着録。卷首题蜀本二字，葢宋时四川书肆刋行之本。第八卷内载有先大夫龙泉梦记一篇，末署政和七年三月宋如璋记。记中自称崇宁乙酉拔漕解，次年叨第。是如璋本蜀士，尝举进士入官，其作此书者即如璋之子，故书中称如璋为先大夫。特前后无序跋，其名已不可复考矣。书分十二类，凡帝王运兆门二卷、异兆门三卷、梦兆门三卷、相兆门二卷、卜兆门二卷、谶兆门二卷、祥兆门一卷、婚兆门一卷、墓兆门一卷、杂志门一卷、为善而增门一卷、为恶而削门一卷。大旨在征引故事以明事有定数、无容妄觊，而又推及于天人感应之捷，以着“惠廸吉，从逆凶”之所以然，虽采摭丛琐，不无涉于诞幻，而警发世俗意颇切至。葢亦前定録、乐善録之类，且其书成于南渡之初，中间所引如成都广记、该闻集、广徳神异録，唐宋遗史、宾仙传，蜀异记、搢绅脞说、灵验记，灵应集等诸书，皆后世所不传，亦可以资博识之助，故存之以备小说家之一种焉。

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●分门古今类事总目

　　卷一
　　帝王运兆门上
　　卷二
　　帝王运兆门下
　　卷三
　　异兆门上
　　卷四
　　异兆门中
　　卷五
　　异兆门下
　　卷六
　　梦兆门上
　　卷七
　　梦兆门中
　　卷八
　　梦兆门下
　　卷九
　　相兆门上
　　卷十
　　相兆门下
　　卷十一
　　卜兆门上
　　卷十二
　　卜兆门下
　　卷十三
　　谶兆门上
　　卷十四
　　谶兆门下
　　卷十五
　　祥兆门
　　卷十六
　　婚兆门
　　卷十七
　　墓兆门
　　卷十八
　　杂志门
　　卷十九
　　为善而增门
　　卷二十
　　为恶而削门

　　●钦定四库全书

　　分门古今类事卷一

　　○帝王运兆门上

　　陆贾天命

　　樊哙尝问陆贾曰.自古人君皆云受命于天，必有瑞应，果然乎。贾应之曰.有。夫目瞤得酒食，灯花得钱财，干鹊噪而行人至，蜘蛛集而百事喜。小既有证，大亦宜然。故目瞤则呪之，灯花则拜之，鹊噪则餧之，蛛集则放之，况天下大宝人君重位，非天命何以得之哉。瑞宝，信也。天以宝为信，应人之徳，故瑞应天命，不可以力取。由是观之，符瑞之应，所以显帝王之休命，故先儒谓，圣人之兴必有非常之物，人弗能致者出焉。以明有所属授，固不可厚诬于世。柳宗元作正符诗，言董仲舒等推古瑞物以配受命，其言类淫巫瞽史，遂与诗书所著元鸟巨迹、大电大虹、白狼嘉禾之瑞，并以为诡谲阔诞不足信，可谓好异而不经矣。余惧世人拘子厚之作，弃天弗征，背人道以自任，故首标陆贾之言，然后取周汉以来古今帝王运兆之兴衰.符瑞之应验.定于前契于后者，集而録之，以见其信而有证云。【西京杂记】

　　周武得玺

　　商纣昏乱，武王将欲伐之，师渡孟津，白鱼入于王舟，有火复于王屋流为乌，此受命之祥也。牧野有一樵夫采木，探髙鸟之巢得赤玉玺。文曰水徳将絶木祚方盛。文皆大篆，纪商之世厯已尽而姬之圣徳方隆。是以三分天下皆归周，元元之类嗟殷亡之晚而恨周兴之迟。至成王定鼎于郏鄏，卜世三十卜年七百，皆天命所定也。刘孝标谓，命运之定，逝者不可招，来者不可拒，其斯之谓欤。【西汉及拾遗记】

　　叔虞封唐

　　唐叔虞，周武王之子成王之弟。初武王与叔虞母会时，梦天谓武王曰，余命汝生子名虞，余与之唐。及生子，文在其手曰虞。因命之曰虞。及成王立，与叔虞戏，削桐叶为珪，曰以此封若于唐。周公入贺，请择日封叔虞。成王曰吾与之戏耳。周公曰，天子无戏言，言则史书之，礼成之，乐歌之。于是遂封叔虞于唐。此虽出于成王之戏，周公之请，然天命已定于叔虞未生之时，虽欲不封不可得也。栁宗元作桐叶封弟辨，以为史佚成之，不可信。是乌知天实成之欤。【史记】

　　赵鞅病寤

　　赵简子鞅疾，五日不知人，寤而语曰，我之帝所，与百神游甚乐。有一熊欲援我，帝命我射之，熊死。又有一罴亦来复射之罴死。帝赐我二笥，皆有副。吾见儿在帝侧，帝属我一翟犬，告我曰晋国且衰，七世而亡，今余以舜之胄女孟姚，配而七世之孙，使董安于受其言而书藏之。后简子出，有人当道不去。简子见之曰，嘻，吾昔所见子晰也。当道者曰，主君之疾，臣在帝侧。简子曰吾射熊与罴何也。当道者曰晋国且有大难，主君首之，帝令君灭二卿，熊与罴皆其祖也。简子曰赐我二笥有副何也。答曰主君之子将克二国于翟，皆子姓也。简子曰吾见儿在帝侧，何谓赐以翟犬。当道者曰，儿，主君之子也；翟犬者代之先也；主君之子且必有代，及主君之后嗣，且有革政而胡服并二国于翟。简子欲延以官。当道者曰，臣，野人，致帝命耳。遂不见。简子书，藏之府。后二年三臣作乱，简子遂灭范中行二卿。其子无殈。母，翟婢也。简子以无殈贤，废太子伯鲁而立无殈。是为赵襄子。知伯攻襄子。襄子保晋阳，遇三神于王泽，授以竹二节，朱书曰天使汝反。灭知氏，赐以林胡之地，至于后世。且有伉王左袵，奄有河宗，至于诸貉，南伐晋北，灭黑姑。襄子受之，与韩魏合谋，果灭智伯。于是赵北有代南并智氏强于韩魏。至于武灵王果七世矣。吴广内其女娃嬴，孟姚也，甚有宠于王，王遂胡服并略胡地，悉如天帝与三神之言。太史公备载于世家，以见兴废之有命也。【史记】

　　楚平压纽

　　楚共王无冢嗣，有宠子五人，乃有事于羣望而祈曰请神择于五人者。乃以璧见。曰当璧而拜者神所立也。乃宻埋璧于太室之庭，使五人齐而长入拜，康王跨之，灵王肘加焉，子干子晳皆逺之，平王弱，抱而入再拜，皆压纽。其后共王薨，康王灵王相继立，子干子晳皆不得立，平王终有楚国。故叔向曰，芈姓有乱，必季实立，获神故也。岂非压纽之验已前定于当璧之拜乎。【左传】

　　始皇备胡

　　秦始皇既并天下自号始皇帝，后世以计数，二世三世以至万世传之无穷也。二十三年燕人卢生入海，还以鬼神事奏録图书曰亡秦者胡也。始皇不知胡为人名，乃使蒙恬击胡，又筑城河上为塞以备胡。三十六年遣使天下。使者从闗东过华阴，有神人持璧遮使者曰，为吾遗镐池君，今年祖龙死。因忽不见。祖者始也，龙为君象，谓始皇也。使者以闻，始皇黙然良久曰山鬼不过知一岁事耳。于是遂出游，少子胡亥请从，至七月始皇亡于沙丘平台。李斯赵髙立胡亥袭位，为二世皇帝而秦果亡，图书之言合若符契。葢天方兴汉，其业将成，则命已定矣，始皇乃竭海内之力以备胡，曷益哉。【史记】

　　汉髙灵符

　　汉髙祖为泗上亭长，常从王媪、武负贳酒。时饮醉卧，武负王媪见其上常有怪，歳竟此两家常折劵弃责。吕公好相人，见髙祖状貌曰，臣相人多矣，无如季相。因以女归之，生孝惠及鲁元。田中有一老父相吕后曰夫人天下贵人也。令相孝惠，曰夫人贵者此男也。及髙祖来，吕后具言，乃追问老父。老父曰，向者夫人儿子皆似君，君相贵不可言及。以亭长送徒骊山，到丰西泽中，令壮士一人行前，还报曰前有大蛇当径，髙祖曰壮士行何畏，乃拔剑斩蛇。后人行至蛇所，有一老妪夜哭，人问何哭，曰吾子白帝子也，化为蛇当道，今者赤帝子斩之。人以为不诚，欲苦之，忽不见。秦皇帝曰东南有天子气，乃东游以厌之，髙祖隠芒砀山泽，吕后常求得之。髙祖怪问吕后。后曰季所居常有云气，故从往，常得季。后入闗，范增说项羽曰，沛公入闗吾使人望其气，皆为龙，成五色，此天子气也，急击之，頼项伯得免。班彪王命论曰，饿馑流隶饥寒道路，所愿不过一金，然终于转死沟壑，葢贫穷亦有命也。况天子之贵四海之富神明之祚，可妄起哉。若乃髙祖灵瑞符应可畧闻矣。初刘媪姙髙祖而梦与神遇，震电晦冥有龙蛇之怪，及其长而多灵，有异于众。是以王武感物而折劵，吕公覩形而进女；秦皇东游以厌其气，吕后望云而知所处。始受命则白蛇分，西入闗则五星聚，故淮阴留侯谓之天授非人力，岂不信哉。【汉书】

　　元后天玺

　　元后在家，常有白燕衔石大如卵堕后绩筐中，取之，石自剖为二，其中有文曰母天下。后乃合之遂复合不可开，乃寳藏焉。及为汉皇后，置之玺笥中，谓之天玺。【西京记】

　　光武符应

　　汉光武，讳秀，字文叔。图谶刘秀当为天子，故国师公易名秀以应之。光武常徇河北，会王郎，起邯郸，乃入蓟。王郎新盛，光武南出，晨行至滹沱河无船众皆忧，适遇氷合得过，未毕数车而陷。进至博城惶惑不知所之，有白衣老父在傍指曰，努力，信都郡为长安守，去此八十里。光武驰赴之。先是光武生于建平元年有赤光照室。方士夏贺良上言汉家厯运中衰，当再受命，改号太初。王莽忌恶刘氏，以钱文有金刀，改为货泉，或以其文为白水。真人望气者见舂陵郭，曰气佳哉郁郁葱葱然。同舍生强华自闗中奉赤伏符曰，刘秀发兵捕不道，四夷云集龙斗野，四七之际火为主。此皆受命之符，虽白鱼之应何以加之。【汉书】

　　魏文黄龙

　　建安六年魏武大破袁绍于官渡。先是殷馗者善天文，言后五十歳当有真人起梁沛间其锋不可当。至是恰五十年而公破绍，天下莫敌矣。至熹平时黄龙见谯，大史单扬谓其国当有王者兴，不及五十年龙必复见。内黄人殷登记之，后四十五年黄龙果复见于谯。登曰扬之言其必验乎，由是文帝即位。葢文帝生于谯，龙见之应也。议者多以魏为紫色闰位而天亦应之。何耶。其它图谶所著期运符命并见于本纪。【汉书】

　　孙权豹尾

　　吴孙权常猎于武昌樊山下，见一老母问权曰猎何获。对曰只获一豹。母曰何不竖其尾。忽然不见，后权称尊号，乃立庙于山下。【武昌记】

　　晋元王策

　　晋太安之际童謡云：五马浮渡江，一马化为龙。及永嘉之乱，元帝与西阳.汝南.南顿.彭城，五王获济，而帝遂即大位，化龙之应也。于时玉册见于临安，麒麟神玺出于江宁，日有重晕，皆以为中兴之象焉。夫二曜五纬，天地之精气，其应见上，其本在下，至治将兴，则日星呈祥，及夫将废，则躔次告凶，是岂无尸之者乎。【晋史】

　　宋武龙章

　　宋髙祖武帝，讳裕小.字寄奴.姓刘氏。微时常游京口竹林寺，独卧讲堂前，上有五色龙章，众僧见之惊；行止时见小龙二附翼，樵渔山泽同侣亦覩焉。及贵，龙形更大。伐荻新洲见大蛇射之伤。明日复至，闻杵臼声，见童子数人衣青衣于榛中捣药，问其故，答曰我王为刘寄奴所射，合散傅之。帝曰王神何不杀之。答曰寄奴王者不死，不可杀。叱之皆散，收其药而反，每遇金疮傅之并验。尝观昔人论运命者谓河出图洛出书.赤鸟衔丹.白鱼登舟.神母告符.神父指路.字成木叶.字出蜗涎，是皆天命已定.非有言语之声.芬芳之臭.可得而知也。徒慿物以效意，假神以告人，观诸孙权宋武，为不诬矣。【南史】

　　武陵石立

　　宋元嘉七年五月.武陵山隤.两石髙丈余.如人雕刻.精竒形如。古石阙.占者云武陵出天子。其年八月孝武始生后宫。十五年封武陵王.三十年即帝位.葢石立之应也。【王子年拾遗记】

　　明帝移宅

　　宋明帝封湘东王，孝武为开宅邸，方凿池获赤玉二枚，及入朝乃居西邸。建平王景起宅，在建阳门外。始成，诏以一宅换之，自西邸移入新宅。河洛谶云灵耀豫见东南隅而二邸皆处宫城之东南，在巽地。盖天应之也。【宋明帝自叙】

　　齐髙授位

　　齐髙帝在淮阴理城堑，掘得古锡，下有篆书，诸人皆不能识。王僧真独曰，此何须辨，锡而有九，九锡之兆也。初帝年十七常梦乗青龙上天，西行逐日。及贵，旧茔在武进，其上常有五色云。又有龙出焉。宋明帝疑之常出。镇淮阴，每懐忧惧，忽见神人，谓曰无所忧子孙，当昌盛。淮南太守孙奉伯与帝同室卧，梦帝乗龙上天，于下捉龙脚不得，觉而谓曰兖州当大庇生灵而我不得与也。奉伯果卒于宋世。崔灵运梦天谓已曰萧道成是我第十九子，我去，已授之天子年位。盖自三皇五帝以降受命之次，至帝为十九也。先是宋武帝于嵩山得玉璧三十二枚，神人云此宋卜世之数。夫三十二者二三十也。宋至齐果六十年，帝之符应其前定有如此也。具见本纪。【南史】

        神武遇神

　　北齐神武少与刘贵.贾智出猎兔，逸至迥泽一茅屋，为犬所噬，鹰兔俱死，神武射犬犬毙，有二人持神武衣甚急，其母盲乃曵杖呵之曰何故触大家，因出酒烹羊以饮之，自云有知，徧扪诸人言并贵，至神武曰皆由此人，饮竟而出，还更访之则本无人居，乃知向者非人也，殆亦假神以告者欤。【典畧】

　　陈氏金字

　　陈髙祖受禅之日，其夜会稽人史溥梦朱衣吏衣武冠自天而下，导从数十至太极殿前，北面执玉策金字曰陈氏五主三十二年，遂凌空而去。呜呼天人相交，气应混并，宻然相闗为表里，其可诬哉。【南史谈薮】

　　韦鼎望气

　　陈武帝在南徐州，鼎望气，知其当王，因谓之曰明年有大臣诛，死后四歳梁代终，天之厯数当在舜后陈氏是也。后四年武帝遂受禅。至徳初，鼎尽货田宅，谓友人曰江东王气尽于此矣，吾与尔当葬长安，期运将及，故破产尔。初鼎聘周，遇隋文帝谓曰公不久必大贵，贵则天下一家，歳一周天，老夫当委质。及陈亡，文帝召入，待遇甚厚。夫天不言，以气与象传吉凶，其应验之速，虽桴鼓之答铁炭之动不过也。【南史】

　　梁武跸声

　　梁武初为司徒祭酒，与范云俱在竟陵王西邸。情好欢甚。永明末梁武卜居东郊之外，云亦筑室相依，梁武每至云所，云妻尝闻跸声，自是尽心推事。【南史】

　　萧纪改元

　　萧纪.字世询.梁武之子也.为益州都督.侯景之难乃僣号改元曰天正.暗与萧栋同号。时栋为景所立.亦改元天正也。识者云.于文.天为二人.正为一止.天意若曰二人各一年而止也。其后果悉如所言。昔桓玄当晋世亦僣改年号为大亨.当时谓亨者于文为二月了.后玄之败果在仲春。由此观之.倔强之徒茍恣纵于一时者.适所以发帝王之英灵尔。【南史】

　　孔靖昼寝

　　孔靖.字季恭.会稽山阴人。宋武帝东征.孙恩屡至会稽。过季恭宅.季恭正昼寝.有神人衣服非常.谓曰起.天子在门.既而失之。遽出.适见帝.延入.结交执手.曰卿后当大贵。于是曲意礼接.赡给甚厚。及宋武受命.加以开府.仪同三司.不受。薨以为赠。【南史】

　　陈文箫鼓

　　刘仲举.字徳言.仕梁为长城令。陈文帝居乡里.尝诣仲举.时天阴雨.仲举独坐斋内.闻城外有箫鼓声.俄而文帝至.仲举异之。帝常宿仲举帐中.忽有神光五采照于室内.由是深自结。文帝嗣位.授侍中予观前史.见王者之兴。其乡党故人有起耕贩而取将相.十数世不絶者.葢其遇之之异耳。如宋武在门.梁武跸声.陈文箫鼓.此其尤异也。范云.孔靖.仲举.遂因之以致贵显.岂徒然哉。【南史】

　　太武迁都

　　后魏太武时嵩阳太室中有宝神像，长数寸乍见【明抄本太平广记“寸乍见”改作“尺”，123万注】。孝文太和中有人避疟于此庙，见太武来造，神因曰：昨朝天帝，帝许易都洛阳，当得四百年。神言昨已得天符矣。太武出，神谓左右曰：彼性贪，天符但言四十而云四百年。后孝文迁都洛阳果得四十年。神言天符其数先定矣。【古今五行记】

　　炀帝纵鱼

　　炀帝时有献巨鲤者，帝问渔者何姓，曰姓解，乃丹书解生二字于额，纵之池中。后见此鱼益大，出于波澜，解字已不全，惟存角生字，帝恶之，欲射而鱼没，竭池索之不获。葢鲤而角生乃李唐将兴之兆也。噫自古兴废之兆必有吉凶之符。符至而能竦然以道徳合之则瑞应可保，故武王周公飨鱼乌之瑞，君臣祗恐动色相戒。至于庸常覩之于瑞则自矜，而懈其所修于异则自忽而逆其所戒，由是瑞反为妖，妖遂为灾，郑之龙，鲁之麟，汉之白雉，莽之黄犀是也。若夫逢凶而惧，反躬自敕，则孽可更而为瑞。商之桑榖，成王之大风，宋景之荧惑从可知矣。炀帝覩巨鲤之变，不知修徳乃竭池索之，是逆其变而欲以力胜天也，乌得不亡乎。【□史】

　　周祖破齐

　　后周太祖时有李顺兴者，世传秦筑长城之日已为北面军主，或隐或见，愚圣莫测。魏自永熙之后权雄分据，齐神武兴军数十万，次沙苑，太祖地狭兵少，惧不当敌，须臾顺兴来，直云黄狗逐黑狗，黄狗夹尾走，于时东军旗帜尚黄，西兵尚黑。太祖悟其言遂力战，果大破神武。【出广古今五行志】

　　隋文移都

　　长安朝堂即旧杨村。村门大树犹在。初周有异僧枨公言词多验，时有人集于树下，枨公逐去之，曰此天子坐处，汝等何敢居此。至隋文即位果移都于此。后隋末望气者云干门有天子气连太原甚盛，炀帝乃置离宫数游汾阳以厌之。后唐髙祖起，并汾遂有天下云。【南京记】

　　分门古今类事卷一



　　●钦定四库全书

　　分门古今类事卷二

　　○帝王运兆门下

　　髙祖天启

　　隋开皇末，有老翁谓唐髙祖状貌甚异，曰隋氏将絶，李氏将兴，天之所命将在君也。髙祖惕然拒之。翁曰，既为神所授，宁用尔耶，但在丹丘子之后。帝曰丹丘谓谁。翁曰，公之道侣，但公不知耳。天之所启神器所属必在二人，彼若无意，公自得之。帝问安在。曰鄠杜间隐居。帝乃诣焉。既见貌若氷雪，隐几持頥，块然自处。遽曰吾久厌浊世，汝膻于时者，显晦既殊，幸无见忌。帝愕而谢，因启曰，隋氏将亡，已有神告，当天禄者其在我宗，仆宿叶冥征，谓锺大运切知先生之道，亦契天人之兆。夫两不相下，必将决雌雄于锋刄，衒智力于权谋，深恐中原久罹刘项之患，是来实有心焉，欲济斯人于涂炭耳。殊不知先生弃唐虞之揖逊，蹑巢许之遐踪，仆所谓酰鸡夏虫未足以窥大道也。先生颔之。帝复进曰，天下之广岂一心一虑所能周，仆视前代之理乱，在辅佐得其人耳。茍非伊周皋夔之徒，秦汉以还，皆琐琐常材不足数，今先生尚不屈尧舜之位固蔑视伊皋矣。一言可致昌运，得无诲我乎。先生曰，功业随时，不可妄致，废兴有数，非人力所造且非吾之所知也，讫不对帝。还后再访之，则其室已墟矣。髙祖遂有天下。【神告録】

　　太宗书生

　　太宗，生方四歳，有书生谒髙祖，曰公在相法贵人也，必有贵子。及见太宗，曰龙鳯之姿，天日之表，其年几冠必能济世安民。书生已去，使人追之不知所往因以为神，乃采其语名之曰世民焉。【唐史】

　　中宗抛石

　　唐中宗废处房陵，仰天而叹，因抛一石于空中而祝之曰我后帝者此石不落，其石遂为桑枝格住，至今犹存。常有人渡水拾得古镜进之，帝照面，镜中人忽语曰即作天子，未浃旬复帝位。【独异志】

　　天后知命

　　唐武三思，已封王，后欲立之。晚歳获一妓曰绮娘，有出世色，三思宠以专房，情意大惑，欲诧于人，乃置酒会公卿，莫不毕至，惟狄梁公托疾不往。酒行，命绮娘佐酒，清歌艶舞，妙絶一时。魏元忠有诗曰，倾国精神掌上身，回风惊雪上香裀；须臾舞彻霓裳曲，騃却髙堂满座人。拾遗苏琨和之曰，紫府开罇召众宾，更令妖艶舞红裀；曲终独向筵前立，满眼春光射主人。三思大喜，惟恨梁公不至，谓其客曰何薄我哉，吾欲致之死地，易若反掌。客乃告公曰，公为社稷计，何不外柔顺以接之而欲为凶小所图乎。公然之。异日三思复开宴，众客未至，公先往，谢三思曰向以薄命恨不得见丽人，今日先至愿一见之。三思喜笑令人召绮娘，小仆曰不见矣。三命三返皆曰杳不可见。三思色变，自入求之，至于小阁中闻有异香，俯而听之乃绮娘，其声细如婴儿而分明可辨。三思大惊曰何至此也。绮娘曰我非人也，乃上天花月之妖，帝遣我来奉笑，言亦欲荡公之心尔。天方眷李氏，他姓不可当，愿公无异志，则终保富贵，不然武氏无遗类。狄公，时之正人，我不敢见，安李氏者必狄也。遂寂不闻耗。三思出曰绮娘异疾不可见。是日三思曲意迎接梁公，会罢密以此事闻天后，后知天命已定，不可强求，不久迎庐陵王回阙矣。【甘泽謡】

　　睿宗金牛

　　唐睿宗在藩邸，有蜗涎成天子字在寝室之壁，心惧之，以泥涂去，数日复如旧，如是者三。及即位铸金银蜗牛数百枚于功徳前供养，亦有琢玉为之者，后人时有得之焉。【酉阳杂爼】

　　宪宗龙木

　　元和时，内给事张维则自新罗使回，于海上洲岛间遇神仙遗一玉函，中有金龟玉印。龟五寸，上负黄金玉印，方一寸八分，其篆文曰鳯芝龙木受命无疆。维则具进。是年寝殿前连理生灵芝二株宛如龙形。上曰鳯芝龙木岂无验乎。【酉阳杂爼】

　　得寳改元

　　开元末，弘农古函谷闗得寳符，白石赤文，成桒字。识者解之云桑者四十八，所以示明皇御厯之数及帝幸蜀之歳。果四十八得宝之年改元天宝。初帝幸东都，因秋霁，与一行师共登天宫寺阁临眺，久之遐顾，凄然叹谓一行曰吾甲子得终无患乎。一行曰陛下幸万里，圣祚无疆。及西狩至成都，前望大桥，上举鞭问左右是桥何名。节度使崔圆进曰万里桥。上叹曰一行之言今果符，吾无忧矣。【松窓録及开元传信记】

　　叱像占年

　　唐初有神像，用金制，传云周隋间术士镕范成之。天后命置宫中，扄其殿宇甚严，玄宗启而观焉，时肃宗在东宫代宗，尚稚，俱侍上。上问力士此像有何异。力士曰，前代所制，可以占在位之年，其法：当厉而叱之，傥年永则其像揺震，不然一撼而止。上即严呵之，其像若甚惧，揺震移时仆于地。上喜笑言，诚如说，我为天子几何时。力士拜贺。上命太子叱之，其像微震；命皇孙叱焉，亦动揺久之。其后明皇在位四十八载，肃宗在位六年，代宗在位十九年，尽契其占。天命素定，惟神得而知之，虽郏鄏之卜不是过也。【宣室志】

　　岧郎似我

　　徳宗降诞三日，玄宗观之，肃代二宗以次侍。保母襁褓徳宗来呈，色不白晳，龙体不舒，肃代不悦，以手自下递传呈上。明皇一顾曰真我儿也，谓肃宗曰汝不及他，又谓代宗曰汝亦不及他，髣髴似我。后在位二十七年。肃代真不及也。明皇幸蜀至中路曰岧郎亦一度到此来，及后德宗幸梁乃应其验，岂非天命前定不可力改，故明皇先知之审而终不得免耶。【注阙】

　　一行当归

　　一行师欲归寂，留物一封令弟子进帝，发而视之乃蜀当归也。初不喻其旨，及幸蜀回乃知微意深叹异之。其事与罗公逺无异，以此知行止自有前定，岂人力哉。【开元记】

　　佐卿留箭

　　明皇天寳十三载重阳猎于沙苑，见云间孤鹤，上御弧矢一发而中，鹤带箭西南而逝。益州去城十五里，有明月观。观东第一院最为幽絶，每有青城道士徐佐卿一歳三四至，甚为道流倾仰，一日忽自外来曰吾行山中为流矢所中，此箭非人间所有，留之壁上，后年箭主到此当付之。仍记云。留箭之时则十三载九月九日。后明皇幸蜀，偶至斯观，见所挂箭取而翫之，葢御箭也。究其题，乃沙苑飜飞当日集此。上大竒之，因叹其幸蜀之兆已定于此，其事与一行当归及万里之谶相符合焉。【薛用弱集异记】

　　审音知变

　　明皇一日闻奏霓裳曲不乐，取笔记之于前殿之楹。髙力士乗间请之。帝曰朕所记殿柱，半月后当有叛者，朕听乐知之。夫五音克谐无相夺伦，早来之音宫声弛而商声重，角声散，征声废，羽声漓。宫弛者君弱也；商重者臣强也；角为民而散则流，征为事而废，则乱羽为物而漓则浮。又商音焦，焦者灰之象，其应主兵。吾忧边臣将叛，天下将乱，主弱而臣强也。帝又取蓍布卦得离，曰重离，二明相继，上离白虎下离青龙，白虎道路神皆西方之物，吾将西游矣。后一日帝幸虢国夫人第，贵妃曰妾昨梦与帝游骊山，方食，火发驿旁，大木千株皆焚，帝遂跨一白龙去如飞，妾跨一黑龙甚缓，叱之见一物青面，鞭龙数下，龙触一峰而堕，妾亦沈一小室。青面曰，某此峰神也，妃子合居此。俄一骑曰，帝命妃子受益州牧蚕，元后仍赐丝百镒，遂觉不知是何祥也。后渔阳叛书至，帝果西幸，至马嵬六军不进，以诛杨国忠为名，合门少长皆为兵所杀，军尚未进，曰祸胎尚在，遂赐贵妃死于古佛庙，以帛缢之，陈尸寺门。既解帛而气复来，遂再缢之乃絶。前次安平驿帝曰乐音与妃子之梦皆应矣。骊与离同音，驿与易同音，易旁木杨字也，俱焚乃灭族之象也。吾跨白龙乃西游耳，彼跨黑龙阴暗之象，龙堕沈于一室乃古寺之应，峰神乃山鬼，一骑为马，马嵬是矣。益州牧蚕，蚕必有丝，丝而加益，缢字也。仍赐百镒，再缢而后絶也。略无差误。信梦之前定如此。后肃宗即位灵武非重离之应乎。帝曰重明乃一家事，吾家失之，吾家得之，又何憾然，则帝王兴衰岂偶然哉。【成都广记】

　　遇神为备

　　天宝末崔圆在益州，暮春上已与宾客将校数十百人具舟檝游于江都，人纵观如堵，是日风色恬和波流静谧，初宴作乐宾从肃然，忽闻下流数十里丝竹竞奏笑语喧然风水传送如咫尺，须臾渐近，楼船百艘塞江而上，皆以锦绣为帆，金玉饰舟，旄纛葢伞旌旗戈戟，缤纷照耀。中有朱紫十数人，绮罗妓女凡百许，饮酒奏乐，献酬他舟，则列从官武士五六千人，持兵戒严，泝沿中流，良乆而退。圆即令访问，随行数里近舟，舟中方言曰天子将幸巴劔，蜀中诸望神祗迁移避驾幸无深怪。圆骇愕罢，会时朝廷无事。自此前为其备，明年西狩，圆应猝无阙矣。【成都广记】

　　武宗改名

　　唐会昌末年武宗忽改御名为火下火，及宣宗乃以光王龙飞。古文光字实从灮焉。噫先兆之明若是岂偶然哉。【贞陵十七事】

　　宣宗符梦

　　太子宾客卢真有犹子为桑门，会昌中沙汰归俗，以荫补光王府叅军。一日梦前师至其家，卢告以官卑屑屑，常思再披缁褐。师曰像教兴复非晩矣，语未竟俄见日月旌旗千乗万骑，言迎光王即皇帝位，未几武宗崩，帝果即位，竟符其梦。【宣室志】

　　普王履位

　　唐李蔚知广陵日时咸通十二年也。有女僧二人至普光寺，忽如风狂，云后二年国有更变，此寺大圣和尚当履宝位。循廊喧叫，齐上峻塔，投身而下，遂不救。至十四年八月乃僖宗即位，葢普王也。【唐阙史】

　　潞王当帝

　　清泰初在岐阳，有判官姓何者忽暴卒，云使者抅入冥间，阴君曰汝无他过今放还，与吾言于潞王，来年三月当帝天下。言讫引出乃苏，欲白其事，左右以为妖。月余又暴卒，阴君责之何故不达吾教；徐曰放去可速导吾言，仍请画吾形及地藏菩萨像。何退，见簿书杂乱，问之使者曰此是朝代将变升降去留将来之官爵耳。及再活托以词讼见王，宻白之，王黙遣去。来春果下诏攻岐阳，何知其必验。至三月而何之言毫发不差，清泰即位，擢何天兴令，固知冥数前定，人力岂得而遏之也哉。【王氏见闻】

　　周宗遇僧

　　世宗南征得六合僧善知人，言世宗数事若合符契，又曰陛下得三十年。帝大悦，赐紫袍师号，又赐皇建院居之，即太祖龙潜之旧宅也。及世宗即世，人咸以为谬，后幼主逊位方验，三十年者乃三主十年也。帝王世数非前定乎。【纪异録】

　　石晋坠石

　　长兴中云州雷震一物坠地视之有一石如拳，自契丹界走至太原冯延赟得之，觉其中有物遂椎破之，复有一石，莫之测也。后晋祖镇并门不受清泰命，潜引契丹为援，清泰命张生铁讨之。时人謡云，生铁打石头直待圆即休。未几契丹破生铁兵，耶律徳光乃曰我闻中国有推背图欲一见之，及视之，至一挺墨处曰此碑也，碑非石不立，乃立晋祖，以兵送入洛阳，及帝东迁汴州，乃改为东京，一依梁朝故事。洎少帝而晋氏灭，即石中有石，两朝之应也。其石后在太原维摩院功徳堂。【纪异録】

　　梁祖嗜鸡

　　天福元年秋汴州衙前冯章请假往宋州省亲，十日既满过八日，方叅朱全忠遣王镒责之。章曰某八日前忽暴死再活，初到冥司见判官叱云，冯章未合死，有十五年禄命可急放还。乃令紫衣吏一人引入别城。城中有五大殿，第一题额曰河东李克用，某窻间窥之，见黑龙一目；第二曰蜀城皇帝王氏，窥见一白兔坐金床，女监十人立于右；第三曰岐阳节度李茂贞，窥见短小一紫衣人凭小玉几而坐；第四曰梁王朱氏，窥见一小青窠虎鐡绳缚住，中前有鸡肉一盘，吏指曰此朱温也，又曰五殿英豪勇猛，惟朱温不得善死；第五小殿曰楚王杨氏。吏曰河东大王是独眼龙，好富贵，子孙三世承之，歳在丁夘必死；蜀王但自守一隅，又奉三教八年当即帝位；岐阳极有福寿而无后；楚王江湖得志；梁王灭于申酉。汝慎勿泄，只与王镒言之。某乃出寤。其后一一如章言。梁祖平生嗜鸡，日凡再食前有鸡肉之应也。由是知人之嗜好饮食皆有前定，况运兆兴衰乎。【洞微志】

　　太元遇仙

　　天复中有李太元者蜀人也，慕道游灵山，至一处，田种紫芝，遂摘饵之，行至一门，有青童出曰彼何人而至，此丈人洞府。乃入报，引至阶前礼丈人，遂令坐之阶下，饮以玉杯。俄有道士至，其状类王先主，丈人与执手上堂坐定。道士泣曰，余之子孙不久受祸，后唐将覇，昨告上帝，帝云已定不可免矣。又有大将军十余人引一少年，衣黄衣，太元视之乃后主也。又一女子年五十许拜讫，道士诃责令送天狱，丈人曰算犹未尽，乃止。既去，命玉女送太元泛舟去。太元拜辞，问玉女前老道士与后主何事，玉女曰道士为蜀先主，今见子孙不乆国破，顿追魂爽归洞，子到世间当自细知。后一年乃咸康乙酉，兴圣太子入蜀，后主遂降唐。乃知国主非凡人所为，国祚兴亡必由天数，王命论谓神器有命不可以智力求，其斯之谓欤。【宾仙传】

　　杨勋吟诗

　　杨勋者，前蜀后主干徳中世号杨仆射，不知何处人，变化无常，为后主召羣仙于熏风殿。刑部侍郎潘娇奏其妖怪，帝命武士于西市戮之，随刃化为草人。未至行法处，仆射吟诗曰圣主何曽识仲都，可怜社稷在须臾；市西便是神仙窟，何必乗楂泛五湖。其年冬后主失国，果如其言。此亦可以知兴废之有前定也。【宾仙传】

　　圣宗征刘

　　陈抟，字图南，太宗召至京师，见于延英殿，时太平兴国。初，上欲亲征河东，先生諌止之，约更四年方可取。会军已兴，上不以其言为然，命寝于御园。兵果不利而还。后王师再举，果执刘继先平并州。信乎兴衰前定，神仙得而知之也。【陈抟传】

　　谯开遇仙

　　谯开于丙午年三月二日夜，其家人觉外门扇若有物触动者，烛而辟之，则一老叟布裘赭色方醉熟睡，因呼使起，曰恐警夜者误以汝为盗，可速去。叟起去，独言曰明年正月圣人出。开以为醉言耳，女仆曰地上有一烧饼一帖药。急令逐而归之，已无见。又亲逐而索之，亦不获。明日以问诸人则皆曰无是叟也。文与可学士闻之取其饼药。明年神宗即位。噫圣人之出固神仙所前知乎。开性简静，读书治气，屡逢异人。多闲游大慈寺。文与可呼为大慈仙【渑水燕谈】

　　陈抟睨赵

　　祖宗潜耀，日与赵韩王普游长安市时，陈抟乗一卫遇之，下驴大笑，巾簮几坠，左手握圣祖，右手挽圣宗，曰可相从市饮乎。祖宗曰与赵学究三人并游可当同之。陈睥睨韩王甚久，徐曰也得也得，非渠不可预此席。既入酒舍，韩王足疲，偶坐席左，陈怒曰紫微帝垣一小星輙据上次可乎，叱之使居席右。后祖宗龙飞，韩王乃为佐命。李萧逺曰，运之将隆，必生圣明之君，必有忠贤之臣，其相遇也不求而自合。又曰授之者天也，告之者神也，成之者运也，其斯之谓欤【朝野杂録】

　　仲明天数

　　周仲明，伪蜀时人。赵季良常宻问孟先主寿。仲明曰，上合为真主，食蜀中二十年禄，既登九五于寿无益。季良曰可为金縢乎。曰天数也，非人力可为。季良又问子孙运数如何。曰二纪外有真人出，天下一统矣。季良黙然。后二十六日先主薨，初有丐者自号醋头，手携一灯檠，无足，所至处呼曰，不得登，登便倒。至是人始知其应。【成都广记】

　　王白术数

　　太祖收晋，水浸河东之年，晋危甚，使伪命殿直程再荣求救于契丹。至西楼而遇契丹宣徽使王白。白深于术数，谓再荣曰，晋必无患，南兵五月十七日当回，晋次日必大济，后十年晋乃破，破即扫地矣。非惟晋破而契丹亦衰，仍扶困却犯中原，饮马黄河而返。又曰晋破二十年后契丹微弱几无遗种，子但记之。是年王师果不克晋，后十年正当太平。兴国四年乃平晋垒。太宗征渔阳旋，丙戌岁命曹彬伐燕不利。冬，辽乗胜抵黄河而退。王白扶困之言验于此矣。兴废之数固有前定，何王白之术其妙如此耶。【朝野杂録】

　　一殿三天子

　　肃宗在东宫为李林甫所谗髪皆斑白，尝早朝，上见之愀然，遂幸太子宫，庭宇不扫，乐器生尘，上为之动色，命髙力士选掖庭宫女以赐太子，吴皇后在选。一日侍寝，魇而不寤，秉烛视之良久方省，肃宗问之，后手掩左胁曰，梦一神人言帝命吾与汝为子。自左胁剑决而入，痛不可忍，捡之胁下有綖而赤者，遽以闻代宗之生。三日上幸东宫，赐之金盆以浴，皇后年幼，皇孙龙体未舒，负妪取诸王子同日诞而体丰者以进。上视之不乐，曰此非吾儿。负妪叩头具服。上曰取吾儿来，于是以太子进。上向日视之，笑曰此儿福禄逺过其父。因谓髙力士曰此一殿有三天子，乐哉。【栁氏史】

　　城下三天子

　　五代周太祖时有麻衣和尚善望气，李守正叛河中，周祖亲征，麻衣语赵韩王曰，李侍中安得久，其城下有三天子气。未几城陷时周世宗与本朝太祖太宗从行。【唐宋遗史】

　　干徳名年

　　建隆末将改年号，宣示宰臣择前代所未用者不得重迭。寻中书商议，遽改干徳。后二年平蜀。宫人有入掖庭者，艺祖皇帝因行幸，见一照子镕铸竒异，视之背云干徳六年铸。上异之，令黄门持出便殿宣问宰臣向所改年号有无重迭时，赵中令当国对云无。上急召学士陶榖询之。榖云伪蜀后主王衍曽改此号。上由是重博洽之士，兼知衍之荒怠不足以当干徳之号，乃天以此为吾国家兴隆之谶耳。【洞微志及归田録】

　　曹谷易格

　　唐一行禅师制叶子格进之，当时士大夫宴集皆用焉，叶子格者其字乃二十世李也。唐果传二十帝。本朝曹谷撰新格最为详宻，其法用金骰子以定私凡，名彩二百四十七，逸彩二百二十七，总成四百七十有四。谷时为职方员外郎而术符之神妙极造化，真一行之流亚，其变新格而为四百七十有四，必有微意未可测也。【渑水燕谈】

　　钱氏归朝

　　唐末钱镠始兼有吴越，将广牙城以大公府。有术者曰，王若改旧为新，有国止及百年，如填筑西湖，当十倍。镠曰岂有千年而天下无真主，若有国百年吾所愿也。遂増广之。及夫忠懿之归朝，钱氏覇吴越凡九十八年矣。【毕仲询燕闲録】

　　分门古今类事卷二

　　●钦定四库全书

　　分门古今类事卷三

　　○异兆门上

　　孔甲取子

　　夏孔甲畋于箕山，大风晦暝，入于人家。主人方乳，或占之曰，后来而产，是子不胜，终必有殃。孔甲取之曰以为余子，谁敢殃之。及子长，折薪，斧斩左足，遂为大阍。孔甲曰呜呼有疾命矣。夫善恶之命若从天坠，若从地出，不得以理数推，非可以智力要，今人不知命之有定而妄觊于分外，命定于贫贱而穿凿求富贵，命定于短折而临危求长寿，皆惑之甚者也。【子刘子】

　　子方祀灶

　　后汉阴子方，腊日晨炊而灶神形见，子方再拜受庆。家有黄羊因祀之，自是暴至巨富，有田七百顷。子方常言我子孙必将强大。其后阴识阴兴封侯，贵盛三世。侯者四人，繁昌如子方之言。由是观之，阴氏之贵已定于三世之前矣。【东汉】

　　王溥三田

　　汉永初三年，国用不足令民人入钱得官。有琅琊王溥家贫无赀不得仕，乃佣书洛阳市。为人美形貌，多文词，僦其书者丈夫赐其衣冠，妇人遗其金玉。一日之中衣实盈车而归积粟十庾，九族宗亲皆仰其衣食。溥先时家贫，穿井得铁印，铭曰，佣力得富，粟至亿庾，一土三田，军门主簿。漙以钱输官得中垒校尉。三田一土，垒字也。校尉掌北军垒门故曰军门也。鐡印之铭已见于贫贱之时，孰谓冨贵而非前定哉。【拾遗记】

　　文昌两炬

　　唐丞相段文昌负材傲俗，常佐南康王韦皋，为成都馆舍巡官。忽失意，皋逐之，摄灵池尉，羸童劣马，奔廹就县。去灵池六七里，日已昏黑路絶行人，忽有两炬前引，更呼曰太尉来。既及郭门，两炬皆灭。先时为皋奉使入长安，素与刘禹锡深交，禹锡时为礼部员外郎，方与日者从，容文昌入谒，日者匿于帘下。既去，谓禹锡曰员外若图省转事势，殊逺，须十年后，此客入相方得本曹正郎耳。自是禹锡失意，连授外官十余年。文昌果入相，乃除礼部郎中。日者之言毫髪不差，向之两炬乃神物护持也。【録异记】

　　裴度龙钟

　　唐中书令裴度微时覊寓洛中，尝乗驴入皇城，方上天津桥，时淮西不庭已数年矣，有二老人倚桥柱而立语曰蔡州用兵日久未知何时平定，忽覩度惊愕而退。有仆者携书嚢后至，相去稍逺，闻老人云适忧蔡州不平，须待此人为将。既归仆具述其事，度曰见我龙钟相戏耳。度明年及第，洎秉钧衡，朝廷议授吴元济节钺，度力请讨之，遂命度为淮西节度使。兴师致讨纔两月擒元济以献，遂平淮西。及留守洛帅，话天津老人之事，谓其必神仙也，不然何前知如此。【剧谈】

　　僧孺鸂■〈氵鵣〉

　　唐河南府伊阙。县前大溪，每僚佐有入台者，即水中先有小滩涨出，石砾金沙，澄澈可爱。牛僧孺为县尉，一旦忽报滩出。翌日邑宰与同僚列筵于亭上观之，因见耆宿询其事。有老吏云，此必分司，御史非西台之命；若是西台，滩上当有鸂■〈氵鵣〉双立前后；以此为验。僧孺因举杯祝曰，既能有滩，何惜一双鸂■〈氵鵣〉。语毕俄有鸂■〈氵鵣〉飞下，不旬日果拜僧孺西台监察。夫天之示人，亦欲知一班一级皆有定数，其所以得之者岂人力哉。【谈薮】

　　仲举贵人

　　陈仲举微时尝行宿主人黄甲家。甲妇夜产仲举不知。夜三更有叩门者久许闻应云，门内有贵人不可前，宜从后门往。俄闻往者还，门内者问之是儿名何，当几岁。还者云是男名阿奴当十五岁。又问当若为死。答曰为人作屋落地死。仲举闻而黙志之。后十五年为豫章太守遣吏问昔儿阿奴所在家，云助东家作屋堕栋而死，仲举后果大贵。呜呼仲举之贵与阿奴之死固有定数而名亦非由人乎。【幽明録】

　　智兴侍中

　　唐王智兴微时尝自郡赴上都，宿逆旅，遇店妇将产，见二人入智兴所寝舍，惊曰徐州王侍中在此，又曰所生子后五歳当以金疮死。智兴志之。及期，过店问妇所生，云近因斧伤已卒。智兴后官至侍中。阴注阳授，数不可逃，世之人区区竞其智力吁可悲也。【逸史】

　　陶侃为公

　　陶侃常如厕，见一人朱衣介帻，敛板曰，以君长者故来相报，君后当为公，位至八州都督。有善相者师圭谓侃曰，君左手中指有竖理当为公，若彻于上，贵不可言。侃以针决之，血洒壁而为公字，以纸裛手，公字愈明。侃后封长沙公，都督荆江雍梁交广益寜八州。诸军事相者与朱衣之言若合符节，前定可知也。【晋史】

　　魏舒自知

　　魏舒，字阳元，少孤贫，尝诣野，主人妻夜产，闻车马声，相问曰男也女也，有应之者曰男，十五以兵死。复问寝者谁，曰魏公舒。后十五载诣主人问所生儿何在，曰因条桑，斧伤而死。舒自知当为公矣。年四十始上计察孝廉，累官至司徒，逊位时论谓晋兴以来三公能辞荣善终者未之有也。【晋史】

　　伯龙鬼笑

　　刘损之宗人有刘伯龙者，少而贫薄，及长为武陵太守，贫寠尤甚，常在家慨然召左右将营什一之方，忽见一鬼在傍抚掌大笑，伯龙叹曰贫穷固有命乃为鬼所笑也，遂止。嗟夫伯龙歴位太守以清平而营什一之利未为过分，犹为鬼所抚掌，况今之人治生则欲暴富，入仕则欲速化，幽冥之中乌得而不絶倒乎。梵志诗云，世无百年人，拟作千歳调，以铁作门闗，鬼见拍手笑。诚非妄语，因并録之以戒好作妄动者。【南史】

　　钦容何败

　　何钦容，字国礼，仕梁为左仆射。少时尝见沙门寳志谓曰，君后必贵，终当何败耳。及钦容为宰相，谓是何姓当为其祸，故抑没宗族无仕进者，后乃为河东王所败。由是观之，祸败固已前定，虽欲茍免得乎【南史】

　　顾琛立庙

　　顾琛字洪玮，仕宋为吴郡太守。初琛为朝请假还东，日晚至方山，于时商旅数十船悉泊岸，侧有一人，玄衣介帻，执鞭屏诸船云，顾吴郡部伍寻至，应泊此岸，于是船各东西。俄有一假装至事，力甚寡仍泊。向处人问顾吴郡早晚至否，船人答无顾吴郡。又问何船，曰顾朝请耳。莫不惊怪，琛意窃知为善征，因誓之曰若得郡于此当立庙。至是果为吴郡太守，乃立庙方山，号曰白马庙云。【南史】

　　范云归心

　　范云字彦龙，仕梁至宰相。初与梁武情好甚欢，又尝同宿顾暠之舍。暠之妻夜方产，有鬼在外曰此中有王有相。云起曰，王当仰属，相以见归。因尽心推事，及梁台建，迁侍中，帝受禅，迁右仆射，为梁名相。其兆已见于同宿之时，岂不异哉。【南史】

　　江淹貂蝉

　　江淹字文通，济阳考城人也。永明初累官至侍中卫尉卿。初淹年十三时孤贫，采薪以养母，曽于樵所得貂蝉一具，将鬻之，其母曰，此故汝之休征也，汝才行若此，岂长贫贱乎，可留待得侍中着之。至是果如母言。昔子列子尝谓，穷逹贵贱贫富，皆命之所制而非力之所能，观诸江淹为不诬矣。【南史】

　　马植黔南

　　唐丞相马植罢安南都护，与时宰不通，又除黔南，殊不得意，维舟峡中古寺前堤，堤畔林木夜月明甚，见人白衣缓步堤上吟曰，截竹为筒作笛吹，鳯凰飞上鳯凰池，劳君更向黔南去，即是钧陶万类时。歴歴可听，吟者数四，遣人问之，已失不见。后果自黔南入为大理卿，不久遂拜相。噫行止岂复由人哉，出将入相，各以数至，虽圣智不能回也。【本事传】

　　子仪夺马

　　郭子仪未贵时，一日有故宿郊外田家，夜月朦胧，田家垣篱疎缺，公系马于茅轩前，夜深不寐，闻烛下有人声，不见其形，又闻榻下有人呼，烛下人曰吾二人各直一更。中夜后有盗牵公马，烛下与床下人出，击盗夺其马以归，曰尔何人，敢盗汾阳王马。公晓乃去，常异之，其后公立大功再造唐室，加尚父累封汾阳王，中书二十四考，子孙封矦尚主居家三百口，二十年内外无丝麻服，为唐室第一人。命固前定，岂侥幸至是哉。【青琐髙议】

　　文惠舣舟

　　大丞相文惠陈公受湖州通判沿漕檄权，惠州刺史率秀才许申偕行中道，舣舟古岸，江风颇凉，新月初出，俄有介胄百辈，乗骑数人，指挥甚明云今夜丞相漕使宿此，或稍踈虞，毫髪不赦。公与许相对不知孰为相孰为漕。明年询其地有姚娘庙存焉。后公来秉钧衡，申亦作本路漕使，皆如其言。公常使人自京师就其地祭享，以神其事且欲世人知官爵之崇卑皆前定也。【青琐髙议】

　　懒残拨芋

　　衡岳寺有执役僧性懒而食残，人多呼为懒残，独李泌常异之。一日往见，正拨火出芋啖之，取其半以授泌曰勿多言，领取十年宰相。泌后果相肃宗十年。【袁郊甘泽謡】

　　正已看墙

　　唐李正已本名懐玉，矦希逸之内弟也。矦镇淄青，以懐玉为兵马使，寻被飞语，矦怒囚之。李抱寃无诉，迭石像佛黙祈之，方睡闻有人在头上语云李懐玉，汝富贵时至矣。即惊觉，略不见人，天尚黑，甚怪之。再睡又闻曰汝看墙上有青雀噪即是汝富贵时。及觉，复不见人。有顷天曙忽有青鸟十数飞墙上，俄闻三军叫呼逐出希逸，壊锁取懐玉，知留后。然则冨贵真有时，时未至而区区强图，其蔽甚矣。【酉阳杂爼】

　　田方阴府

　　北京书表司田方为人谨愿，书札尤精。曹南院玮判大名府时，一日凌晨呼之不时至，曹怒，械于直司，及宾僚退而责问之，对曰小人不幸别有拘役之处，曹愈怒曰汝为使司典吏，复于何处执役。方请屏去左右，云某久为阴府所拘，主三品以上禄料。昨夜升降三人，禄廪迨晓而苏，奔赴早衙不及，今日太尉食品某能知之，乃书于纸封之，俟暮可验。曹异其说，及退归宅，食馄饨甚美，乃以野雉为之。曹遽索所封验之，无差乃释之。【幕府燕闲録】

　　冀公遇裴

　　王冀公钦若淳化二年与西京武覃同行赴举，忽失公所在，覃乃散仆寻之。一仆惊悸曰，此去有一神祠公马在宇下，有吏云令公与王相欢饮不可入也。覃急往，见公来询之。不答。因指庙问民家，乃裴晋公庙，知公之非常人矣。公登第不数年使两川，回至褒城驿，忽见导从至云唐宰相裴令公入谒，公忻然接之。因宻报公大用之期，仍懐中出书一卷示公以富贵爵位黙定之事。言终而隐。及公登用，遂修饰祠宇，为文纪之。【国史补】

　　周生参政

　　干兴中有进士者赴举京师，道次宿州旅邸，遇宜春周生亦以荐送，相约偕行而周甚丰富，遂为其人所图。是歳乃登第，再授巫山令。一日忽报周秀才干谒，其刺字州里姓名乃向所杀者，遂仓惶悔谢。周曰今未敢理寃，以君前定合作阳间叅政，此后方奉邀也；今某此来，以未能托生，合得为神为此邑之城隍，愿略兴葺，遂不见其人。遂鼎新其庙，由是威灵显著，后其人自礼部侍郎叅知政事。才三日周复通谒曰某三十年孤魂无托公今复何避。是日遂暴卒，此虽寃报之影响，亦以见叅政之命皆前定也。【詹玠遗史】

　　当世侍中

　　冯当世少孤寓武昌，纵饮不羁醉卧郊外，有渔者罢渔困卧其侧梦人叱之曰冯侍中在此安得不避。渔者惊起见冯曰秀才必贵具以梦告其。后冯贵访渔者不复见焉。【渑水燕谈】

　　崔韶三牓

　　崔韶常暴卒复生，云见冥间列三牓，备书人间姓名，将相列金牓，其次列银牓，州县并列长铁牓，然则姓名不在三牓之列而区区奔竞真痴絶也。【王子年拾遗记】

　　寳藏三品

　　贞观中张寳藏为金吾吏，下直叹曰吾年七十未尝一食酒肉可悲哉。傍有一僧曰六十日内官登三品何足叹也。言讫不见，异之。时太宗苦气痢医皆不效，寳藏曽困其疾，即具疏以乳煎荜拨，上服之，立差宣宰臣与五品官，魏征难之。逾月上疾复发，问左右吾前饮乳煎荜拨有效，复命进之，又平。因曰与进方人五品官不见除，授何也。征曰未知文武二吏。上怒曰，治得宰相不妨已授三品矣，我天子不及汝耶。乃厉声曰与三品文官授鸿胪卿，时正六十日矣。向使郑公立除授之，则寳藏止得五品，故天使稍难之以激太宗之怒，遂授三品，以符异僧之言，孰谓非前定欤。【蜀异志】

　　张说横财

　　卢懐慎与张说同时作宰相，卢忽暴亡，其夫人崔氏不泣，谓家人曰，公命未尽，公清俭而说贪侈，说尚存，公不应死。已而果复生。左右以夫人之言告，公曰，不然，适冥间见数十处皆曰为张说鼓铸横财，我岂可同哉。未几复卒。呜呼奢俭自人而亦由定数耶。【续异志】

　　孝叔蛇镜

　　袁孝叔遇异人得书云每受一命即开一幅。累任皆验。一日晨起巾栉，一物坠镜中如蛇而有四足，惊仆而疾，数日遂卒，然留书尚多，其妻开视，皆空纸，最后一幅画蛇蟠镜中。异哉。【感定録】

　　王勃不贵

　　唐王勃方十三随舅游江左，尝独至一处见一叟容服纯古，异之因就揖焉。叟曰非王勃乎。勃曰与老丈昔非亲旧何知勃之姓名。叟曰知之。勃知其异人再拜，问曰仙也神也以开未悟。叟曰，中源水府吾所主也，来日滕王阁作记，子有清才何不为之，子登舟，吾助汝清风一席，子回，幸复过此。勃登舟，舟去如飞。乃弹冠诣府下，府帅阎公已召江左名贤毕集，命吏以笔砚授之，递相推逊，及勃则留而不拒。公大怒曰，吾新帝子之旧阁乃洪都之絶景，悉集英俊，俾为记以垂万古，何小子辄当之，命吏得句即诵来。勃引纸方书两句，一吏入报曰，南昌故郡，洪都新府。公曰老儒常谈。一吏又报曰，星分翼轸，地接衡庐。公曰故事也。一吏又报曰，襟三江而带五湖，控蛮荆而引瓯越。公即不语。自此往复，吏报公但颔頥而已。至“落霞与孤鹜齐飞，秋水共长天一色”公不觉引手鸣几曰此天才也。文成阎公阅之曰，子落笔似有神助，令帝子声流千古，吾之名闻后世，洪都风月江山无价，子之力也。乃厚赠之，勃旋再过向遇神地，登岸，叟已坐前石上，勃再拜曰，神既助以好风又教以不敏，当修牢酒以报神赐。勃因曰某之寿夭穷逹可得而知否。叟曰，寿夭系阴司，言之是泄阴机而有阴祸；子之穷通言亦无患，子之躯，神强而骨弱，气清而体羸，脑骨亏陷，目精不全，虽有不羁之才，髙世之俊，终不贵矣；况富贵自有神主之乎，请与子别。勃闻之不悦，后果如言。【感定録】

　　思温无禄

　　杜思温正元初太学生也，善鼓琴，尝宿城南，携琴临水弹之。忽有一叟支頥来听。起而询之，老人曰余秦时河南太守梁涉也；遭难，身没于此，闻君鼓琴，故来听之。思温问其穷通之事，叟曰，余之少子主人间禄籍，当为君问之，后二日会此。至期见之，叟曰，惜哉，君终不成名亦无正官，然有假禄在巴蜀一十九年俸入不絶，慎勿为武职，恐有大祸。言讫不见。思温明年果下第，遂罢举西游，谒韦令公。公甚重之，累授要职，随军所请，杂俸月不下二万；又娶大将女，而妻父尝欲思温在辕门，思温忆老人之言辞，不受，大将宻白韦公补讨击使，牒出不可辞而常惧祸。及刘辟叛时思温在鹿头城，城破为乱兵杀，家族不知所在。此皆禄籍注定，宜不逃老人之言已。【成都记】

　　公谊过河

　　崔公谊邓州人，补莫州任丘主簿。熙宁中河北地震未已，而公谊秩满，挈家南行数程，一夕孤宿马铺中，风雷阴黑。夜半有人急叩门，呼崔主簿在此否，又呼曰莫州有书。崔闻之披衣起未开门先问何人书。曰无书只教传语主簿合系地动压杀人数，辄敢擅逃过河，已收魂岱岳，到家速来。殆开门寂无所覩。其妻乃陈少卿宗儒之女，陈时知寿州，崔度其必死，兼程送妻子至寿阳，次日果卒，阴注已定，何可逭乎。【异闻録】

　　吴大换名

　　吴大者卖鞋于虹飞桥，邻人王二叔以掌鞋为业，二人甚相得。王谓吴曰我有女君有儿愿作亲家。吴曰诺。既成亲而王死，越明年吴晚归，百余步见王自东而来相见，屈吴店饮。吴曰亲家翁已死何故相见。王曰，虽死，以女子蒙好看，某在阴府颇甚感激，今特来相见，某今职此桥，来日桥下取五十三人，亲家翁是一人之数，特为换其姓名矣，来日慎勿上此桥，记之。出门不见。吴来日于桥侧俟至午后，桥坏，打杀者果五十三人，岂不异哉。【青琐髙议】

　　鼎夫盐中

　　杨鼎夫顷游青城。过皁江，同舟共济者五十余人，中流被暴风鼓荡，其舟触巨石而覆，同济者悉为洪浪漂没，惟鼎夫若有物扶助之泊于岸下，上有一老人以杖引之，谓鼎夫曰，子是盐裹中人非水中人也。鼎夫致谢未终已失老人矣。后鼎夫为阆中幕权判榷盐院，遇疾而卒，因有俸盐百余斤妻子用以裹束其尸归葬成都，方验老人盐中之言，葢死生皆有分定不可易也。【该闻集】

　　魏郑窻下

　　魏郑公为仆射，有二典事之甚谨。一日方昼寝，二人窻下相与言。一人曰我等官职总由此翁，一人曰不然总由上天。郑公闻之遂作一书，遗言“由此翁”人，令送至侍郎处。书云与此人一员好官。其人不知，出门忽心痛，乃慿言“由上天者”人，令送书去。及明日引注，由此翁者被放，由上天者得留。郑公怪而问焉。具以心痛慿送书告。郑公乃叹曰，官职禄秩由天葢不虚也；昔夫子不语怪力乱神，王肃谓神不由正无益于教化，斯怪乱也；今异兆所録，贵贱贫富死生穷逹皆至神冥冥独运而成功非智力然也；使见之者知命而不忧，岂无益于教乎。览者详之。【朝野佥载】

　　分门古今类事卷三

　　●钦定四库全书

　　分门古今类事卷四

　　○异兆门中

　　尉迟赐帖

　　隋末有一书生居太原，苦贫，以教导为业。所居抵官库，因穴而入，有钱数万贯，遂欲取之。有金甲人持戈曰汝要钱可取尉迟公帖来，此是敬徳钱也。书生访求，至铁冶有锻铁工尉迟敬徳，书生拜之，尉迟曰何故。曰某贫困，足下富贵，乞钱五百贯得否。尉迟怒曰我打铁人乃见侮耳。生曰若能赐一帖，他日当自知。乃令书生执笔曰付某乙钱五百贯，具年月日署名于后。书生拜谢去，尉迟与其徒大笑。书生得帖至库中，复见金甲人呈之。笑曰是也。令系于梁上，遣书生取钱止五百贯。后尉迟佐神尧立勲，请归乡里，勅赐钱一库未曾开者，遂得此库钱。敬徳阅簿欠五百贯将罪主者，忽见梁上帖子，敬徳视之乃打铁时书也。累日惊叹。使人求，书生具陈所见，公厚遣之。以库钱分惠故旧。【逸史】

　　李什名巷

　　唐末有李氏者夫妻，孤老无子，藏镪十万，啬不忍用。一日自言曰，吾夫妇辛勤治生至此，今老矣，盍少自奉，乃出钱市酒肉。其夕夫妻俱见金甲神人怒颜而责之曰，此蜀王钱也天使汝守之奈何盗用。至王建入成都，用度方窘，李老献其镪，建曰欲复雠乎欲得官乎。李曰俱无之，乃具述所见。建大喜曰吾王蜀矣，当令汝名传后世。乃命以李什名其巷。李以见其姓而什以见其镪也。呜呼李氏辛勤藏镪乃为蜀王守钱。世之臭徒区区多积，不惟啬不忍用而朝夕惶惶贪求不足，以至自执牙筹倾身障簏，诚可鄙笑，亦若有物使之者，见此当少悟矣。【成都记】

　　黄觉大钱

　　黄觉尝送客都门至，则客已逺矣，旅舍中见一道士，因取酒炙命之共饮，既罢道士以水写吕字，始悟其为洞宾也，曰明年江南见君。觉果得江南官。及期见道士懐中出大钱七其次十又三小钱，曰数不可益也；予药数寸，曰岁以酒磨服之，可保一歳无疾。如其言至七十余，药亦几尽，为诗曰，床头厯日无多子，屈指明年七十三。果卒。【诗话】

　　李生白银

　　李秀才者亮州人家贫，置小学教童蒙日止十人，朝夕供给常不足，一日遇疾暴卒，二日乃苏，谓其妻曰，我死地下，见姚状元主判人间衣食簿，与我昔日有同场之好，谓我曰甚贫矣宜早归，衣食某之本职不敢私特为君，添学生一十人，赠银一笏，是某之私羡也。其后，人忽送儿童上学，比旧果加十人，生展修其屋，果获白银一挺，嗟夫学徒之多寡亦复系阴司注定，况官职之崇卑，年寿之修短，禄廪之厚薄，孰谓无其数乎。【青琐】

　　朱严助教

　　王九龄尝言，其祖侍中有女子嫁诸司使夏偕，因病危甚，服朱严药遂差。貂蝉喜甚，置酒庆之，女子于座间求为朱严奏官，貂蝉难之曰，今岁恩例已许门医刘公才，当俟明年，女子乃哭而起，径归不可留。貂蝉追谢之，召公才谕以女子之意辍，是岁恩命以授朱严，制下之日而严死，公才乃嘱王公曰，朱严未授命而死，法容再奏。公然之，再为公才请及制下公才之尉氏县使人召之，公才方饮酒，闻得官大喜遂暴卒。一四门助教而死二医，一官不可妄得，况其大者乎。【笔谈】

　　俊民状元

　　嘉佑中进士奏名讫未御试，京师妄传王俊民为状元，不知言之所起人，亦不知俊民为何人。及御试，王荆公时为知制诰，与天章阁待制杨乐道二人为详定官，旧制，御试举人设初考官先定等第，复弥之以送覆考官再定等第，乃付详定官发。初考所定等第以对覆考之等第，如同则已，不同则详其程文，当从初考或从覆考为定，即不得别立等。是时荆公以初考覆考所定第一人皆未允当，于行间别取一人为状首。杨乐道守法以为不可，议论未决，太常少卿朱从道为封弥官，闻之谓同舍曰，二公何用力争，从道十日前已闻王俊民为状元，事必前定，二公浪自苦耳。既而二人各以己意进禀，而诏从荆公之请。及发封，果王俊民也。详定官得别立等自此始，遂为定制。【梦溪笔谈】

　　固言遇姥

　　相国李固言，元和六年下第，游蜀遇一姥曰郎君明年芙蓉鉴下及第，后二纪拜相，当镇蜀土，愿以季女为托。明年果状元及第，诗赋有人鉴芙蓉之目。后二十年李公登庸，是姥来谒，固言忘之，姥曰吾尝嘱季女者。固言省前事，谢之延入中堂，见其女坐定，又曰出将入相定矣，乞庇我女。至门不见。及固言镇蜀日，卢氏外孙九龄不语，忽弄笔砚。固言戏曰汝亦用此耶，忽曰，但庇成都老姥，爱女何愁笔砚无用。固言惊悟，遣人访之，有巫董氏事金天神即姥之女，言能语此儿，请祈华岳三郎，固言如巫所说，是儿忽能言，由是蜀人待董如神，富积数百金，怙势用事，莫敢言者，然则富贵早晚皆有定时，鬼神皆知而人独不知，善人君子修己以俟可也。【酉阳杂爼】

       韩湘开花

　　韩湘昌黎文公犹子也，文公常勉之学。湘曰湘之所学非公所知。乃为诗以见志。有“解造逡巡酒，能开顷刻花”之句。公曰子安能夺造化乎。湘曰此甚易。乃聚土以盆覆之良久，曰花发矣，举盆乃碧花二朶。公环而观之有金字诗，一聨云“云横秦岭家何在，雪拥蓝闗马不前”。公不晓其意。湘曰他日乃验。乃告去。未几公以谏佛骨谪潮州，一日涂中遇雪，有一人冐雪而来，乃湘也。曰公忆花上之句乎，正今日事；公询之，乃蓝田耳，公嗟叹曰吾与汝足此诗云：一封朝奏九重天，夕贬潮阳路八千；本为圣明除敝事，岂将衰朽继残年；云横秦岭家何在，雪拥蓝闗马不前；知汝逺来深有意，好塟吾骨瘴江邉。【青琐】

　　仁钧避地

　　郑仁钧钦说之子也，与表弟同居。表弟之姊嫁杨国忠之子。表弟以疾丧明甚怜之。时洛中有郑生有异术，仁钧使窥表弟，曰彼天曹判官也。仁钧甚异之。忽一日谓其母曰，不久兵起两京皆乱，宜图淮南避地，杨氏百口皆当诛灭，惟姊与甥可免。母如其言入京以告其女，杨国忠诟之，其母乃理装东归。是年禄山叛，明皇西幸，杨氏无少长皆死，屠戮之际其姊先觉，负其儿窜得脱。悉符表弟之言，彼葢以天曹判官，因得知之耳。【唐宋遗史】

　　李庚食鲙

　　贞元中万年县尉李庚与前进士数人会于西亭，方具鲙，一客偶至，醉色甚傲。问其所能。曰善知人食料。李公曰且占今日有人不得鲙吃否。客笑曰唯君不预耳。李公曰某为主人安有不预之理。术验则厚赏，诞妄则奉罚，请合座证之。因促馔，馔将进，俄有奔骑至云京兆尹急召，李公急上马，适会议盗贼事留连，乃宻令报诸客先馔，戒庖人留鲙，且欲破术士之言。是晚李公回，诸客尚在，公令进鲙，方调醋且诮术士之妄。术士辞色安然唯言必不谬误。言讫官亭为久雨湿，漏仰泥方数尺，忽落盘上，器皿俱壊，李公惊异，问复有鲙否。报已尽矣。乃厚谢术士以钱五十千赠之。【唐宋遗史】



　　徳裕终南

　　赞皇公李徳裕好饵雄朱。一道士，自云李终南，住罗浮，来谒曰，闻公久服丹砂，敢希一见。公以示之。道士笑曰，此是世间凡火，服之促寿。乃探懐中出一玉象子曰，可求勾漏莹彻者致象之鼻，三日象即服之，更七日吐出，方可饵此，太阳之精凝结万年矣，慎勿泄于人，惟忠孝是念正直是守。又出一金象曰此是其雌，贵其相伴不尔亡去。公后验之无差。赞皇后不能守正，广求姝美，其象服砂经年不吐，果得罪。南窜于鬼门闗，逢前道士怒索二象，至鳄鱼潭，玉象如犬飞出，金象随之。公到崖州，恚恨而卒，乃知象者南方之兽也、勾漏者朱崖之地也、罗浮者海濵之山也。道士自称李终南，乃赞皇不返之意也。事之前定一至于此，得非命乎。【再忠纪异録】

　　畅璀迁官

　　昔畅璀尚书宦涂未逹，年六十为河北一县宰，部下五伯乃佐冥司，畅知而问之。对曰，某非冥司主事，亦伍伯之流耳，当今判者乃邻县长官也，闻即当来，但自求之。旬日邻宰果至，与畅俱上州季集，畅颇加礼待之。既见，乃一皓首老翁，年七十余，谢杨厚礼，词色感愧。杨乃以情恳之，老宰曰，愧吾丈意深礼厚，固不敢隐。令扫凈室置榻施笔砚纸等，宰入其中，令畅拂晨启户而入，见之喜色被面，遥曰官禄甚髙不足忧也，乃遗一文书曰慎不可先览，但经一事改一官即开之。自此后畅辟从事拜殿中侍御，入为省郎，又拜谏议大夫。当除授之际视文书皆不差并年月日时并列于上，及贬辰州司马，畅疑其不述，取视之亦云为某事贬也。后又召为左丞终于工部尚书，所经之事皆与文书无异。岂非仕宦进退皆阴司注定不可得而损益耶。【韦询戎幕闲谈】

　　昭武贩马

　　封昭武者余杭酒徒也，栖栖不偶，乃求随船，舶入新罗，遂得季都纲。季都，大舶主也。未至占城，舶主令乗小船与二篙工取水，忽为暴风所飘，不知何处，乃徐步岛上，望见一道士煑一银鼎，面浮一大珠，昭武趋礼之，具言穷困状，道士曰视子之面无外夷禄，可乘舟归，吾与好风送还。昭武告以生计，道士曰但贩马当自给，我阴真人也。谢去。风起，舟去如飞，一夕已逹明州矣。遂贩马于衢婺间果得充养。以此观之衣食之数果有前定也。【钱希白洞微志】


　　归皓溺水

　　归皓钱塘人也，天成四年泛海来贡，忽值风涛船悉破溺，皓抱一木随波三日抵一岛，乃舍木登岸，见二道士手谈，就拜礼之，道士曰得非归皓乎。又拜。忽一人自水出曰海龙王请二尊师斋。乃与皓同往，既出，命朱衣吏送皓还，吏引入一院谓皓曰，侍郎元无名字，除进奉外人数姓名并已收付逐司。皓请见其子，吏曰亦系人数，固难得回，乃速召吴越溺人归侍郎一行暂来。俄见一行二百余人俱至厅前，见皓咸拜，为之流涕，又令取溺水簿示皓，果皓一人不在其数，朱衣令取进奉物列于庭，印封如故，即令十余辈送皓出，既出食顷，则见身乘小舸并进奉物及表函等皆泊于岸上，小舸虽漏而不溺，访其处曰此莱州界也，旋有巡海人军辇运于岸上，小舸寻自焚灭，皓后谢病隐居，年八十卒。侍郎葢承制所授兵部郎中耳。【洛中纪异録】

　　髙雅见怪

　　髙雅为荆湖转运使，尝至公安驿，假寐于厅上，忽闻人呼其姓名，雅惊起应之，见一人朱衣自地出，云禄命俱尽，言讫不见，雅急行至荆南果卒。自见怪及卒三日耳。【吴淑秘阁闲谈】

　　伯珍注名

　　荆伯珍字君玉，南阳人，累举进士不第。太平兴国八年省试，正旦，御干元殿受朝贺，赋以 [正月之节文武称贺] 为韵，伯珍下语曰 [帘雾初卷，炉香正焚] ，误书焚为喷，归而始觉。中夕不寐，起曰我闻二相公庙子游子夏也，举子祈之必应。乃草一祝文叙其事以乞梦。是夕梦二神人朱衣坐大坛上谓伯珍曰，莺鸣六合，数应二末，亦须头戴金枢，脚蹈玉象。懐中出一枝花，曰桂也。伯珍跪受之，遂觉。试策日，以祝庙文具叙其事于主司宋公白。既诣，省尚早，乃息于省前。俄有二皂衣吏携簿书坐其侧。伯珍询之，一吏答曰，我辈非人也，冥中走吏，送今年举人过南宫姓名入泰山去。伯珍乃求其名。答曰，荆伯珍始试，赋落韵不合过，二相公苦救之，前夜已命宋舍人与改了，今却注名过也。又问及第否。此别有籍，吾不知也。逡巡二吏揖去。伯珍心喜，遂见宋公。公云，君非荆伯珍乎，所试赋甚佳，一喷字固知笔误，前夜已与贾舍人同改为焚字了，勿忧勿忧。其年过省御前试 [六合为家] 赋、 [莺啭上林] 诗，名字在第二等末徙尾第二人魏元枢之下，彭垂象之上，并应神人之语。伯珍为神告传以纪之，吏云此别有籍，以是知得失髙下阴籍注定，人力区区胡为哉。【荆伯珍神告传】

　　处厚百日

　　王处厚，字符美，华阳人也，举进士。于孟氏黄政丁卯歳下第，无聊乃出西郊净众佛刹，见一僧老而癯，揖与语。曰吾本太中时人，姓王名缄，字固言，及进士第，至今合得五百九十四甲子，一千一百八十八浃辰，时壮室有二，今计齿一百三十年矣；遭乱为僧，游荡至此。会语久之别去。又曰，秀才成在明年。处厚归。复访之，已絶迹矣。是歳冬忽闻叩门，乃其僧也，曰吾欲游峩眉，思一会别，乃引处厚游寺北社豳公庙。俄有数吏由庙出，降阶列，僧曰新官在此，便可公叅。吏再拜。处厚悸悚因问来春之事。僧为一札以授之曰春试毕开之。有十六字曰，周士同成，二王殊名，主居一焉，百日为程。及放牓，处厚果第一，王慎言为牓眼，八人谓周之八士也。处厚心恶百日之语。日出西郊游古陌吟曰，谁言今古事难穷，大抵荣枯总是空；算得生前随梦蝶，争如云外指冥鸿；暗添雪色眉根白，旋落花光脸上红；惆怅花原懒回首，暮林萧瑟起悲风。及暮还家暴卒。同年见处厚蓝袍槐简投刺云新授司命主簿。自登第至死正百日，此不谓之前定可乎。【名贤小说】

　　师道勇退

　　刘宻直师道尝为淮南转运使，因往荆湖，至岳州一山寺，殿上见一老父皤然瞪目相视，刘意甚不平，乃取别路去，意不欲再见之，已而老父则先在其前矣，心始异之，因屏人延坐，问以人之生死必可知乎。老父曰知其生则知其死，只如官人生襄邓旅亭则死亦可见矣。刘大惊曰，某实随先君于南阳逆旅，生此无人知，今遇神明愿决平生通塞。老父微笑曰，官人自此至壬寅年当居权要，若不勇退则祸至，既已黜削，且居散地可以延龄，傥复旧资则甲寅不可得过。语毕拂衣而去。刘果以咸平五年自宻直权计省以弟几道所累责降，正属壬寅。后闲居湘潭，乃牵复如旧，至大中祥符八年甲寅十月一日卒，略无差异，兹可以验官禄得丧果前定也。【洞敝志】

　　段弼得钱

　　长兴三年始赠东岳三郎为威雄将军，至建隆三年有段弼者年八十善制笛，一夕有人云威雄将军追汝。遂入府，见一黄衣少年谓曰知善制笛可为作三五管。弼实时作三五管献之。少年指最后者曰此尤为妙。弼乞留。少年曰尔算未尽不可。弼曰某在人间苦饥寒不愿活也。少年曰但去将日给钱三百，后五年即召。弼觉。后日果卖笛得钱如所许之数，虽大阴雨亦自有人来买，后五年乃死。【钱希白小说】


　　卢莹无官

　　卢莹兖州使院吏也开寳九年自城归独行村路中忽见旌旗甲马问之云泰山三郎出猎莹尝闻泰山三郎见者就求官禄多得如愿乃伏草中徐见锦袍少年从者甚盛莹趋出拜告少年曰尔无官分与钱五百千便过如飞莹后归家因浚渠果获钱如所许之数以此知一官皆有分定不可妄得也【钱希白小说】

　　黄裳状元

　　延平黄状元裳，少苦学好夜读书。忽一夕月明，闻水涯人偶语，俯而听之：曰吾在此十纪，来日当去，惟候淮南二急脚来替。黄甚怪之。翌日亭午果有二黄衣至水涯就浴，黄乃急止之，仍令他日无复过此。是夕中夜鬼又语曰，我本当替，为黄状元令过去，未有来期。黄自是知其必冠多士。至元丰中有梁逖者一夕梦奏事殿中，见御座前揭一碑金字大书黄裳二字。意必贵兆，乃改名为黄裳。至明年御试进士第果黄裳为天下第一。信乎利名之前定也。【纪异録渑水燕谈】

　　蓝守山魈

　　韶州太守衙有山魈庙，甚灵。嘉佑中，蓝丞郎中知州，晚见一叟，异之。曰山魈神也，知公爱民，今年五月十八日当有大水，居民漂溺，愿备之。至日果大水，民皆获免。时提刑赵琪与康州守黄郎中者交章争讼。蓝守问山魈神曰，赵黄交争竟谁胜也。神曰，吾尝入阴府询之，二公所争恐胜负未决，相继皆没矣。公曰二公年少气熖何遽死乎。神曰阴数已定则何可逃乎。后踰月二公皆就狱果相继而卒焉。【翰苑名谈】

　　吉寳得汗

　　吉寳臣，都下人也。熙宁五年卧病六日神游阴府。见紫衣据案呼云何来，寳臣诉以病六日而未得汗。紫衣命左右下汗案，捡寳臣汗当下否。吏回报更五日。寳臣曰五日则死矣。吏曰，禄算未终，更十日亦无所损。俄有二金人引寳臣出曰，此去日诵金刚经一遍，生无病苦死不入恶道。引寳臣临池坠池中而觉，见妻子泣守之。后果五日大汗而愈。嗟夫一汗之微，阴司犹以案牍注定，况大于此者乎。二金人则寳臣佛室中所塑二金像也。【翰苑名谈】

　　武侯后身

　　天竺释，亡其名，貌陋衣穿，尝曳铁锡至于京辇，当南康韦皋之生纔三日，其家设斋命僧。此僧不召亦赴，家人怒之。坐于庭中。斋毕，韦氏命乳母负婴儿谓众僧祝愿。梵僧先摄衣升阶，视之曰，别久无恙乎。婴儿若有喜色相认之意。韦氏怪而问焉。僧曰，此非檀越所知，乃诸葛亮后身，尔武侯为相，蜀人受其赐，今当却为蜀帅重福坤维之人，吾与此子为友，知生君家，不逺而来，此子作剑南节度二十一年，至中令太尉，此外非我所知也。父然之，因以武子为字，后悉如梵僧之言，乃知生有修短之命，位有通塞之遇，定于冥兆，终然不变，鬼神知之而莫能预，圣哲安之而不敢谋，早晚进退，各以时至，咸不求而自合，不介而自亲矣。茍能知此，又乌有昔人不遇之文哉。【成都广记】


　　子正角龙

　　熙宁丙辰贼冦邕州，郡倅唐著作子正尽室遇害。唐本桂州人，治平中赴京，调举至全州，中涂僦一仆，得一肩夫，乃游袁州。日所役旧奴也，挈重担，劲若健羽，虽鞭马疾追，长先百步，唐恐其逸，遂遣之。其仆当日自全州至唐州，凡二千七百余里，日午已到，留书祝驿吏曰候桂州唐秀才至即付之，唐后月余方到，下马于驿，驿吏曰君非桂州唐秀才否，一月前有人留一书在此。书云呈桂州唐秀才，归真子谨封。因启封惟一诗，曰袁州相见又之全，不遇先生道未缘；大抵有心求富贵，到头无分学神仙；箧中灵药宜频施，鼎内丹砂莫妄传；待得角龙为燕会，好来黄壁卧林泉。唐得之诘其形貌乃全州黜仆也。留书之日即全州所遣之日，始悟神仙人也。及遇害当丙辰正合诗中角龙之句。富贵生死莫不前定，惟神仙知之而凡人固莫测也【杂録】

　　郑絪拜相

　　唐丞相郑絪宅在昭国坊南门，忽有物投瓦砾，五六夜不絶，及移于安仁西门宅避之，瓦砾又随而至，久之复还昭国。郑公归心释门，宴处常在禅室。及归昭国，入门蟢子满室悬丝，去地皆一二尺不知其数，其瓦砾亦絶，翌日遂拜相。此最为灵异也【集异记】

　　韦公玉箫

　　韦公皋少游江夏，止于姜使君之馆。姜氏之子曰荆寳，兄呼韦而恭事之。姜有小青衣曰玉箫，年十歳余，常令祗待韦兄。后二载姜使君入闗而家累不行，韦乃居止头陁寺，荆寳时遣玉箫往来韦所，玉箫年长，因而有情韦，后归觐季父，行甚促，乃裁书别荆寳。寳乃与玉箫俱来，命令从往，韦不敢，遂与约七年取玉箫，因留玉指环一枚并诗一首遗之。七年不至，玉箫潜祷于鹦鹉洲。又逾年，玉箫叹曰韦家郎君一别八年是不来矣。絶食而殒。姜氏悯其节并玉环殡之。后韦镇蜀，三日询狱囚凡三百人。其中一人云，仆射，昔日韦兄也。乃厉声曰，仆射，忆姜家荆寳否。韦曰深忆之。曰某是也。公曰犯何罪而重系。答曰，某后以明经及第，选青城县令，家人误爇廨舍故致此。韦乃即与雪寃，仍归墨绶奏眉州牧。未赴任留兵幕，因问玉箫何在。姜曰，仆射与约七载，逾时不至絶食而死，因吟玉环诗云，黄雀衔来已数春，别时留解赠佳人；长江不见鱼书至，为遣相思梦入秦。韦甚凄叹，为修经像以报之，然念之不已。时有祖山人者有少翁之术，能令逝者相见，韦乃使召之，七日清夜玉箫果至，谢曰，承仆射写经造像之力便当托生，后十二年再为侍妾，临诀微笑曰，丈夫薄情令人死生隔矣。韦以陇右之功，终徳宗之代理蜀不替，后因生日，东川卢八座献一歌姬，亦玉箫为号，观之乃真姜氏之玉箫矣，而中指有玉环隐出，不异留别之玉环也。韦叹曰吾乃知存没之分一往一来，玉箫之言斯可以验矣。【遗史】

　　分门古今类事卷四

　　●钦定四库全书

　　分门古今类事卷五

　　○异兆门下

　　张洎破瓜

　　吕洞宾仙翁多游人间，自言吕渭之后。渭四子温恭俭让。让终海州刺史，仙翁乃海州后。张洎家居，忽有隐士通谒，乃仙翁姓名。洎见之。索纸笔八分书七言一絶，留题颇言将佐鼎席意，末云『功成当在破瓜年』。俗以破瓜为二八。洎果六十四，乃其兆也。【西京记及神仙传】


　　卢杞宰相

　　唐卢杞未第，遇仙妪曰麻氏以大葫芦如二石瓮，令杞乘之腾入霄汉，至一处曰水晶宫，太阴夫人问以三事曰公有仙相能居此宫乎、能为地仙时一到此乎、能为中国宰相乎、公愿何事。杞曰愿为宰相。夫人怅然。遣还后杞果相徳宗。【西京记及神仙传】

　　徳璘巴陵

　　贞元中有郑徳璘者每歴洞庭湘阴，遇一叟，尝以松醪春饮之。因悦鹾贾韦氏女，以红绡题诗戏赠。后韦舟没于洞庭，徳璘作诗吊之云，洞庭风软荻花秋，新没青娥细浪愁；泪滴白苹君不采，月明江上有轻鸥。至诚感应，诗逹水府，府君曰谁是郑生所爱，主者见红绡而语府君。府君曰徳璘异日是吾邑之宰，况昔日有恩义相及，不可不活尔命。乃令携韦女逆郑生，推堕一池中沉浮困溺。时三更徳璘未寝，忽觉有物触动舟，遂秉炬照见衣服采绣似是人物，惊而拯之，乃韦女也。徳璘喜骇，良久女乃苏，及晓方能言，云府君感君而活我。遂纳为室，感其异也，后五年徳璘当调集谋醴陵令，韦氏曰不过作巴陵耳。徳璘曰子何以知之。曰昔水府君言是吾邑之宰。洞庭乃属巴陵，此可验也。徳璘志之，果注巴陵。后府君赠郑诗曰，昔日江头菱芡人，蒙君数饮松醪春；活君家室以为报，珍重长沙郑徳璘。于是乃悟府君乃昔日老叟耳。【灵异传】

　　寇相毁庙

　　冦相准年十九苏易简状元下及第，知巴东县。县旧有一庙不知其名，旧令尹常梦其神泣告之曰，宰相将来，吾不敢居此，虽强留必不容也。令曰宰相何人。神曰他日当自知不敢预告。及寤与同僚言之，不数日邸吏赍状来，乃寇为之代，果以庙无名，图牒所不载而毁之。噫庙之毁去神固知之而寇之为相已兆于此矣。神谓留必不容，葢亦知寇公之正直也。【青琐】

　　张谊赤光

　　进士张谊自鄂州来赴举南省试罢，牓未出间，尝与侪辈游饮于市，偶一人前揖张曰，先辈便当及第，然宜保惜头上二赤光，光在公无事，光失则公亦不免，慎之。忽不见。后张果及第，既授官到任，官长有赫连立，乃二赤光也。不久赫连立卒，张亦以事去官。乃知事皆前定，不可以智力免也。【青琐】

　　韩澈灵语

　　干元中韩澈授陇州吴山令。素与宇文觌、辛稷善，并随澈至。呉山读书令廰前有大槐，觌稷行树下，见一孔甚润泽，中有青素升为云，乃命掘之，得一冢，冢中有棺，棺中有齿髪及骨，因令收之，以新棺殓葬诸野。后灵语云：是晋将军契苾锷，战死葬此冢，近马廐欲求迁改不可得，今明府恩及幽壤甚厚，然创造此谋是宇文七及辛四，幽魂感戴岂敢忘之；辛不久见将及第，荣禄足光其身；宇文命薄无位虽获一第，终不及禄且多危难，吾当救其三死，若或为正官则虽我亦不能救。言毕乃去。觌家于岐山，久之，锷忽空中语云，七郎夫人疾亟，适已往救，可无惧也，后慎无食马肉。须臾报至如所语，会荘客马死以肉馈觌，觌忘其言而食之，霍乱几死，锷云何故违约也。遂疏方令服即愈。后觌还吴山，会岐贼僣伪，觌素有名，被署为中书舍人。贼平，觌等系狱，锷语觌妻云，七郎犯事，我为求请，事已解矣，有刘使君至即得放出。寻而诏以刘晏为刺史，晏奏：贼徒点污名贤臣，至州日乞一切释免。上可其奏。晏至悉放之。觌既耻为贼污，还家歳余。吕崇贲为河东节度，奏觌为左卫兵曹河东书记。勅至，觌甚喜，受勅拜蹈，一奴忽仆地作锷灵语，叹息久之曰，向谓汝勿作官，何故受之，此度不能相救矣。觌云还之如何。答云，受毕何可还，千万珍重。后四月觌遇疾暴卒，昔王充论衡有曰：凡人有死生寿夭之命，亦有贵贱贫富之命，命当富贵虽贫贱之犹逢福善离其贫贱；命当贫贱虽富贵之犹涉祸患失其富贵。以宇文觌观之，其言岂不信哉。【广异记】

　　琴僧江湖

　　李虞部畋知常州武进县日，有浙僧原式善鼓琴，夏五月忽告辞往润州金山寺去，留之不诺，曰原式起江湖之兴，遽雇得一村童，已迁衣钵就船矣。因与书，令逹州牧崔屯田、郡倅王持正，既而原式至，彼便辞郡守往金山寺宿，日已暝矣，馆于下阁。是夕杨子江■〈风贝〉风骤起，鼓浪沃岸，逡巡涛势，崩腾忽忽若有火熖飞于波上，涨髙数丈至寺之半，其下阁楹柱栏楯逐浪而去，原式村童寂无影响。次日风浪渐息，有一渔者撑船傍北岸遥闻葭菼中有人呼之声，往视之，乃原式之村童，渔者遂载之归，寺僧异其事送州牧，州牧牒送晋陵。时郡中僚佐咸覩之，皆言事不可测，彼僧言有江湖之兴随暴流而逝可矣，彼村童者年始及冠于巨浪之中，若一叶焉，果有神佑之欤，是无江湖之兴欤，以是推之万灵中各有定分信矣。【该闻集】

　　狄公黙祝

　　狄武襄公青，本农家子，年十六时，其兄素与里人（失其名号铁罗汉者）鬬于水濵，至溺杀之。保伍方缚素，公适饷田中见之，曰杀罗汉者我也。人皆释素而缚公。公曰，我不逃死，待我救罗汉，庶几复活，若决死者，缚我未晚也。众从之，公黙祝曰，我若贵，罗汉当苏，乃举其尸，出水数■〈豆斗〉而活。其后无人知者，公没其子谘咏护丧归葬，西河父老为言此。元佑十年十二月五日与咏同馆北客夜话及之。信乎人之富贵皆前定也。眉山苏轼记。【东坡集】

　　文公出厅

　　王文正公旦知临江县时狱有死囚，公一夜不寐，思以计活之，方五鼓空中有人喝直更速起，相公出厅，斯须果开门，升厅急呼囚问之，其为相之兆已见于此时矣。先是公之父中令晋公佑尝曰，吾子孙必有为三公者，因手植三槐于庭以待之。晋公知制诰二十年，最号淹迟，歴仕太祖太宗，文武忠孝，天下望以为相而不用，及文正知制诰，与父相去不十年，入西掖，墙壁间父翰墨手泽犹在。长城钱公若水风鉴最髙，与公同直史馆，尝曰王子明既贵且寿，吾进用虽在其前，皆所不及也。东坡尝作三槐堂首叙其事曰，寓物于人，明日而取之，有得有否而晋公修徳于身，责报于天，取必于数十年之后，如持左契交手相付，吾以是知天之果可必也。文多不载。【朝野杂録】

　　欧阳求退

　　欧阳文忠公庆厯末，水宿采石渡，舟人睡鼾，湖平月黑，公灭烛将寝，微闻呼声曰去来舟尾，有答者曰，今夜有参政船宿此，不可擅去，斋料幸为携至。公私念舟尾逼浦且无从人，必鬼也。通夕不寝。五鼓，岸上猎猎驰骤声，舟尾者呼曰斋料幸见还，有且行且答者曰，道场不清净且无所得而归，但多嗟恨之声。公甚异之。后半月游金山与长老语之。曰是夜有施主携室至，方拜忽思卧，遂乳一子，俄觉鯹风灭烛，大众皆恐，乃公宿采石之夜。其后公果以叅知政事除蔡州。鋭于求退者亦其前知也。【夜话録】

　　郑咸中允

　　郑咸太原人，当刘继元拒命，咸家苦于兵，父子离散，咸仗一劔而奔。一日渡水舟覆同载者皆溺，闻空中有人指呼曰救中允，既而咸得岸不死，然不知一舟中有不死者几人，中允谓谁也。既抵温州定居，举进士，后为武宁幕，以太子中允致仕，卒始悟空中之言中允为己也。事之前定真可知矣。【幕府燕闲録】

　　贾林侍御

　　唐徳宗欲西幸，有知星者奏云逢林即住，帝曰岂可令朕止于林木间。及奉天尉贾隐林谒帝，帝以其名叶星者所奏，召于卧内，隐林陈攻守之策，且奏曰，臣昨梦日坠于地，以头戴之。帝曰此来乃已前定。遂拜隐林侍御史。【广徳神异録】

　　董齐医画

　　董羽，江左人，善画水，太宗作端拱楼命羽四壁画龙水，羽极其精思半年乃毕。羽时为翰林艺学，意望功赏。太宗一日与嫔御登楼，皇子尚幼，遥见画壁惊啼不敢视，命亟污漫之。羽遂不获赏。又有齐继邕者善为小儿医，初为翰林医学，忽皇女有疾，呼之切脉，皇女见人衣緑輙惊，宫人遽以绯袍蒙之而入，寻以白于上即赐绯。呜呼画师医工皆技也，皇女皇子皆贵也，董羽以之而无赏，继邕以之而赐绯，得非命矣乎。【唐宋遗史】


　　士宁得道

　　李士宁蓬州人，语黙不常，或为得道。尝见东坡于成都曰，此子贵，当为制策举首。已而果然。自非数有前定，乌得而知之哉。【唐宋遗史】

　　范讽三品

　　范讽给事，少纵酒落魄，一日醉卧兖州尧庙殿中，仆使掖归已死矣。经一日而苏，言始为二紫衣吏所录引，入官府立庭下，有大官据案怒目而责之曰，尧之为神孰不知敬，子为儒者敢亵慢之。讽但谢罪而已。顾有司使付狱治之。有吏自东廊捧簿而上曰，讽当为三品官，寿限尚逺。大官者遂震呼戒而遣之。使一吏伴送，归经廊间，于窻隙中闻敲朴苦楚之声，窥之，但火焰烘然，闻声而不见其人。又至一处窥之，见通天铜柱反缚金师子数十，皆暝目垂舌似不任其惫。问其吏低语曰，此歴代好杀之人并杀降之侯，遭害者受生已尽则释去，然去人天之位尚賖矣。未几而醒矣。【幕府燕闲録】

　　洪涛辟官

　　洪涛字符宾，南康星子人，父亶为都官郎中除王府教授。涛以太庙斋郎补学，生好学，惇固似不能言者。熙宁三年登进士第，为石州法曹叅军。一夕梦得官书一卷，若除目内有『某年月日都官郎中洪亶卒、某年月日石州司法叅军洪涛卒』。既觉，神情牢落，遂乞侍养，至京师亶卒，不踰梦中之日，然涛期亦近，乃急扶柩归南康，居一日有吏卒数人叅见，言迎赴新官，涛曰尔误矣，我方在忧苫中，岂有赴官之事。吏曰非误，泰山辟君权判官，天符已下不可移也。然不过半载却还。未几涛卒，亦不差梦中之日时。涛妻徐氏胎已数月，半年而生男酷肖涛云。【同前】

　　孔公新庙

　　彭城?都灵应天王祠?在子城上西北隅，唐节度使李愿?元和中建。至孔给事道辅应举时，与马仅、周济同谒卜科名，掷筊三人皆得吉兆，而孔三掷之皆同。又曰他日合来镇此藩者当再得吉兆。惟孔公得之。后果谏议大夫知徐，到治未久即新庙貌及落成，苦祝文未能畅意，窜改久之，会颜淳之来谒，公即命代笔，其警句云，裴寂昔年曽乞华阴之梦，子房今日果如圯上之言。孔公激赏曰神当恭以享斯言矣。【同前】

　　栢阁行者

　　钱若水家居新安，于栢阁院独居一室，院僧■〈商上衣下〉公有小行者时来室中，飜乱文字点污笔砚，乃白■〈商上衣下〉公请拘而笞之。■〈商上衣下〉公曰，此王氏子，少孤，不忍笞苦。钱曰不然日授之以经可禁其扰人。初授五行曰太少，自十行至一纸以至一卷，才经目便出走，戏如初。七日诵一部，后一月授华严经八十卷。忽一日上树而去至夜不下，竟不知所在。后七年钱入洛阳逢勅塟一内人，扶柩者四十辈，钱于马上忽认见其行者青巾布衫。钱乃下马使人召之欣然而来。公曰，向栢阁何适，今乃为此贱役。笑曰，时去嵩山，本欲念却大藏经，恐惊于人。公相之曰，君，异人也，请尽言之。行者曰，世间如某辈者千万人，人自不识公有仙风道骨，可惜作官，此去甚逹，然终不至宰相，惟忌为御史台官，必不久。又问寿如何。曰转官迟则寿亦迟。言讫而去。后钱公自布衣至两府改登州观察使兼御史大夫。叹曰王行者之言至矣，心恶之，果于是年十月二十三日暴卒。时咸平六年也。享年四十四。夫禄寿修短，其数前定，则不可改，知命君子委心而任之可矣。【吴淑秘阁闲谈】

　　世则首冠

　　王世则、韩见素、赵諌，同谒陈希夷。世则诈为仆隶拜阶下。先生笑而降阶曰侮人者自侮也。揖世则使坐诸生之右曰将来君独首冠诸公尽在此会也。明年世则举进士果状第，其余俱列于次，以此益知科名之前定也。【陈希夷传】

　　延卿职官

　　郭延卿洛阳人以文行称。尝与吕蒙正、张齐卿谒陈先生抟。抟曰吕先辈当状元及第位至宰相张先辈科名虽行间而福禄乃过于吕独不言延卿他日谓张曰惜哉郭君禄薄须俟吕作相始得一命张作相乃得职官耳既而吕果登状元第及作相荐延卿校书郎张果在行间及作相深念延卿潦倒语其子宗诲曰为我草一奏荐延卿京官翌日造朝遽索奏札而宗诲误书京为职字后画二日降诰果止得职官希夷之言不啻目击信乎命之前定不可易也【同前】

　　仲宣不出

　　许仲宣谏议罢成都牧，致书于陈抟先生问以休咎。先生令人代答云谏议此去更不出。未几而仲宣卒。盖先生知其将终而不复出也。【同前】

　　张生得官

　　唐兖州邹县有张生者忘其名字，贞观十六年欲诣京赴选，涂经泰山谒庙祈福，张遍看神像至第四子，见其仪容秀美，祝曰，但得四郎交游，何用仕宦。行数里忽有数十骑至，曰四郎拜谒；又曰，兄今岁欲赴选，未合得官，且途中有灾。张不以为然乃别去，才百余里果被贼刼。乃黙祝曰四郎何不相救。有顷果至尽追捕之。四郎曰兄还于此相见。其年果不得而归。信乎一官皆先注定，不可妄得也。【冥报録】

　　文叔遇侠

　　林文叔，字野夫，兴化军人。治平间游上都，寓甘泉坊。后巷贫甚，几不聊生，比邻一孀妇年三十余，朝肩故衣出售，暮即归。居之对门有茶肆，文叔多坐其中，妇人亦时来饮茗。时初冬，文叔尚衣暑服，妇人怜之，乃以全体之服与之，月余雪寒，又以一衾遗之，数日又以钱与文叔，文叔愧谢，妇人曰人有急难而不拯者非壮义士也。后遂与文叔为婚，问其姓氏祖先皆不答，二歳育一子。一夕同寝，中夜失之，文叔惊起，烛以寻之，杳然不见，其户牖则如故。俄自天牕而下，手携紫囊，胷挿人首，喘犹未定。妇人曰，与子别矣，子以我为何等人，吾在仙鬼之间者，率以忠义为心，吾居此十年者，吾故夫为军使枉杀，吾久欲报之，吾上诉天下讼阴方得。旨嚢中取其头示文叔曰此吾戮。其神也。执文叔手恋语曰，吾观子之面与气禄甚薄，有禄则寿不永，宜切戒之，可货宅携缗归故乡，溪山鱼酒，醉卧一生足矣，何必区区利禄哉。言讫跃出。文叔依其言而归，寿八十余而卒，以此知禄薄而贪冐侥幸，寿必不永。録之可为浮躁者之戒。【翰苑名谈】

　　燕王遇张

　　张九哥，不知何地人，庆厯间游京师，人皆言有道者，燕王常以酒与之。一日，诣门见王，取疋帛重迭剪为蜂蝶，随剪飞去，或集王衣或聚美人钗髻，王甚悦。少顷九哥曰恐失王帛，乃呼之，一一皆来复为罗一端。王异之，因问曰吾寿几何。曰王寿与开寳寺浮图齐坚。乃饮之以酒而去。后浮图灾，王亦薨。由此知寿夭固有定数而物亦不逃乎数也。【翰苑名谈】

　　温裕喜鹊

　　孔温裕尝以谏事贬郴州司马，久之得其兄尚书温业书报，云宪府欲辟作御史日望勑下；又报云宰相以右史处之。皆未有的耗。一日喜鹊鸣于庭，乃祝之曰愿早得官，鹊乃飞去，坠下方寸纸，上有补阙二字，极异之。未几果除此官。【翰苑名谈】

　　薛珏注寿

　　天复末，薛珏，蜀人也，性好善而不贪，尝于南斗北斗堂烧奏，后泛南海遇风吹抵一山，遂登之，见一宫殿，有一赤衣使者曰非薛珏乎。珏曰然。使者引入宫，见一人升堂而坐，使者曰拜真君。真君曰子来何迟，命使者引入学士院，遂至一苑，题云选真国学士院。珏曰何为选真。使者曰，子居大唐，一国耳。珏见一案有报，命童子捡之。童子取报。状云：大唐所生，益州有几，复何姓名。命追益州护皇杜克。克曰所生计百，居蜀者有十人，五人为宰相，二人直翰林，三人充谏臣。既去，珏求，真君取生禄簿，注珏一百歳，送珏登舟顺风至姚州，后归蜀。珏后果得一百歳而害贫，盖不于真君前乞富贵尔。【宾仙传】

　　僧知宿命

　　吴僧文捷，戒律精苦竒迹甚多，能知宿命。予羣从文通者，人多言其不寿。一日问捷。捷曰，公更三年为翰林学士，寿四十歳，后为地下职任，与杨乐道待制聨曹，公此时当衣衰绖。文通闻之大骇曰，数十日前梦见杨乐道云受命与公同职事，所居甚乐，慎勿辞也。后数年果为学士而丁母丧，年三十九矣，明年秋，捷忽使人与文通决别。文通急往见之。捷惊曰，公大期在此月，何用更来，宜速还。屈指计之曰急行尚可到家。文通如其言驰还，徧别骨肉，是夜无疾而终。以此知万事无不前定也。【笔谈】

　　僧遇异人

　　熙宁七年，嘉兴僧道亲游鴈荡山，见一人衣布襦，身轻若飞，心疑异人。谓道亲曰，今宋朝第六帝也，更后九年当有疾，可持吾药以献，此药人臣不可服。乃探嚢出一丸如金锡，曰龙寿丹也。又谓曰明年歳当大疫，呉越尤甚，汝名已在死籍，勉修善业，当免此患。又出一栢叶与之道亲即食之。老人曰定免矣。至癸亥六年，梦老人曰，时至矣，何不诣阙献药。遂惶惧诣秀州具述本末。州诣省献之。未数日，上果不豫，乃使道亲诣鴈荡于初遇处焚香而还，上寻康复，谓辅臣曰，此但预示服药兆耳，其药在彰善阁，当时不曽进御。【笔谈】

　　释氏宿因

　　天竺第十五祖，迦那提婆，尝至毗罗国，遇一长者有子曰罗侯罗多，随师出家。尊者曰，昔如来记此子，当五百年后为大教主，今之相遇盖符宿因。遂与剃度即第十六祖也。传法眼至第十八祖，伽邪舍多，尝行到大月氐国，见一婆罗门舍有异气。尊者入见其主，鸠摩罗多，开闗延接。尊者曰，昔世尊记云，吾灭后一千年有大士出现于月氐国，绍隆无化，今汝值吾应斯嘉运。于是鸠摩发宿命智，出家付法。又至第二十二祖婆修盘头时，有一罗汉名贤众，至罗阅城毗舍佉家，谓其人曰，汝妇懐圣子，当为世灯慧日，然必生二子，一名婆修盘头，二名刍尼（华云野鹊也）。昔世尊在雪山修道，刍尼巢于头上，佛记云汝至五百年生罗阅城毗舍佉家，与圣同胞，今无爽矣。后一月果产二子，婆修盘头即其一也。自是法衣相传至二十六祖。不如宻多者，南印度徳胜王之太子也，既受度得法，至东印度谓其王曰，此国当有圣人继我。是时有婆罗门子年二十许，幼失父母，不知名氏，自言缨络，故人号缨络童子。尊者见之曰汝忆往事否。曰，我念逺刼，与师同居，师演摩诃般若，我转甚深修多罗，今日之事盖契宿因。尊者曰，此童子非他，即大势至菩萨是也。此圣之后复出二人，一人化南度，一人縁在震旦，四五年却返此方，遂以宿因名般若多罗付法眼藏，即第二十七祖，既得化法至南印度，彼王三子其季菩提多罗遂为法嗣，改名菩提达磨。尊者谓曰，汝未可以逺游，且止南天，待吾灭后六十七载当往震旦，即六祖之第一也。尊者演说八偈，皆预谶佛教隆替后皆符契。呜呼释氏号为空门，以解脱为法，冥乎超出于造化之外，非数世之所能，拘然其兴衰隆替犹有前定，观其或五百年或一千年，或化南印或度震旦，如来皆宻记之而后无不验。孰谓区区世俗而可逃乎。【传灯録】

　　释氏留难

　　天竺第二十四祖，师子比丘，姓婆罗门，既传正法眼藏于婆舍斯多，即谓之曰，吾师宻有悬记，罹难非久。遂以僧伽黎衣付之，俾之他国随机演化，斯多受教，直抵南大。尊者以难不可茍免独留。罽宾国时，此国有外道二人，学诸幻法欲共谋乱，乃盗为释子，潜入王宫，事败王怒，乃破毁伽蓝，袪除释众，王自秉剑断尊者首，涌白乳髙数尺，王之右臂旋亦坠地，七日而终。至第二十七祖谓菩提逹磨曰吾灭后六十年佛法有留难，水中文布自降之，逮尊者顺世逹磨演法化被南天声驰五印，果六十载。值异见王轻毁三寳，逹磨念波罗提与王有縁，乃谓曰，汝法有难，汝宜往救波罗提。乃见王，广说法，要王心开悟悔谢前非。师言水中文布即波罗之廋语也。逹磨心念震旦，縁熟行化时至，乃辞王曰，吾去非晚，一九即回，逹磨泛重溟，逹于南海，宕梁普通八年丁未歳见武帝不契，潜回江北，届于洛阳，当魏孝明太和十年时传法于慧可大师，恰九年矣。欲西返天竺，乃告慧可曰，吾灭后二百年衣止不传法周沙界，遂端居而逝。慧可大师当第二十九祖，乃震旦之第二祖也。后传法衣于僧璨大师，既示以偈，又告之曰，汝受吾教，宜处深山，未可行化，当有国难，昔逹磨传般若多罗，悬记云心中虽吉外头凶，吾校年代正在于汝师，遂隐于舒州皖公山，属后周武帝破毁佛法，师居处无常，人无知者，遂免于难。心中吉盖周字也。呜呼，屯厄危难，在佛法犹有定数，虽佛之神力知而不能救，信乎冯道之言不诬也。【传灯録】

　　六祖遇难

　　六祖慧能大师范阳人姓卢氏，卢行者是也。传信衣与法于洪忍大师。初逹磨云吾灭后二百年衣止不传。自魏孝明太和十九年至唐先天二年恰当其数，于是慧能大师曰吾受忍大师衣法，今为汝等说法，不付其衣。将示寂，或问后莫有难否。曰吾灭后五六十年有一人来取吾首，听吾记曰，头上养亲，口里须飱，遇满之难，杨栁为官。至开元十年八月三日夜众闻塔中有声，见一孝子从塔中走出，果见师颈有伤，具以贼闻时县令杨侃刺史栁无忝，得即擒捉，其贼人姓张名凈满，受新罗僧钱，令取六祖首供养。师之所记至是皆验，此岂非前定事欤。【传灯録】

　　分门古今类事卷五

　　●钦定四库全书

　　分门古今类事卷六

　　○梦兆门上

　　吕锜射月

　　鲁成公十六年晋楚战鄢陵。晋吕锜梦射月中之，退入于泥。占之曰，姬姓日也，异姓月也，必楚王也，射而中之退入泥亦必死矣。及战，锜射共王中目，王召养由基，与之两矢使射吕锜，中项；伏弢以一矢反命。呜呼周礼春官大卜掌三梦之法，即三代之梦。或占而辨之也。夏曰致梦，商曰觭梦，周曰咸陟。致之言至也，觭之言得也，咸陟言皆得也。谓神所至皆可得而占之也。吕锜之梦固甚异而占之者不亦妙乎。【左传】

　　穆子号牛

　　穆子初去叔孙氏。及庚宗，遇妇人，食而宿焉。适齐娶国氏生孟丙、仲壬。梦天压己，弗胜顾，而见人黑而上偻，深目貑喙，号之曰牛助余！乃胜之。旦而召其徒，无之，且曰志之。及鲁人召之，不告而归。既立，所宿庚宗妇人献以雉曰，余子长矣，能奉雉而从我矣。召而见之，则所梦也，未问其名，号之曰牛。曰唯。遂以为竖，有宠，长使为政，田于丘莸。遂遇疾焉，竖牛曰，夫子疾病，不欲见人，使寘馈于个（介）而退，弗进则置虚器。命彻叔孙。不食卒。【左传】

　　公孙亡曹

　　曹人或梦众君子立于社官而谋亡曹，曹叔振铎请待公孙强，许之。旦而求之，曹无之，戒其子曰，我死，尔闻公孙强为政，必去之。及曹伯阳即位，好畋弋。曹鄙人公孙强好弋且言畋弋之说悦之，因访政事，说曹伯背晋而奸，宋人伐之，执曹伯阳杀之，曹遂亡。呜呼，曹伯阳之与叔孙豹，祸由二人，而皆征发于梦，岂非命已前定，乃慿梦而效灵欤。李萧逺谓吉凶成败各以数至。信矣。【左传】

　　蔡茂三禾

　　蔡茂，字子礼，河内懐人也，仕建武中，初在广汉，梦坐大殿，极上有三穗禾，茂跳取之，得其中穗，辄复失之。以问主簿郭贺，贺庆之曰：大殿者宫府之形象也；极而有禾，人臣之上禄也；取中穗即中台之位也；于字禾失为秩，虽曰失之，乃所以得禄秩也；衮职有阙，君其补之。旬月代戴涉为司徒，乃辟贺为掾。昔黄帝问岐伯曰梦者谓何。岐伯之对以『神气发越，精识感通，有吉梦之殊祥』而释氏以四法判梦亦有善恶之先兆，其意谓命已前定，往往兆形于梦寐耳。讵不信哉。【后汉】

　　王浚三刀

　　王浚，字士治，弘农湖人，为广汉太守，尝夜梦悬三刀于卧床屋梁上，须臾又益一刀，遂惊觉，意甚恶之。主簿李毅贺曰于文三刀为州字，又益一者明府其临益州乎。及贼张洪杀益州刺史，皇甫晏果迁益州刺史。东坡诗有不羡三刀梦蜀都正谓此也。【晋史】

　　周勤昼寝

　　贾充，字公闾，晋初伐吴时，充屯项城。军中忽失充所在，帐下都督周勤时方昼寝，梦见百余人録充引入一径，及觉，闻失充，乃出寻索，覩一径即所梦之道，果见充至一府，府公南面坐，声色甚厉，责充曰：吴寇当平，汝方表斩张华，何闇戆也，终当使系嗣死于锺虡之间，大子毙于金酒之中，小子困于枯木之下。言毕遣还。后少子贾谧与贾后谋败，果戮之西锺下，贾后服金酒而死，贾午考竟用大杖，皆如其言。【晋史】

　　周宣占验

　　周宣，字孔和，乐安人也，妙于相梦，为郡吏太守杨沛梦人曰八月一日，曹公至，与君杖饮以药酒。使宣占之，时黄巾贼起，宣曰，杖以起弱，药以治病，八月一日贼必除灭。果然。文帝问曰吾梦殿屋两瓦堕地化为双鸳鸯。宣曰后宫当有暴死者。帝曰吾诈卿耳。宣曰梦者意也，茍以形言，便占吉凶。言毕黄门奏宫人相杀无几。其余效甚多，具见本传。【三国志】

　　陶侃天门

　　陶侃尝梦生八翼飞上天，天门九重已登其八，唯一门不得入，阍者以杖击之，坠地折其左翼，及寤左臂犹痛。后位至八州都督，潜有窥窬之心，每思折翼之祥，自抑而止。【晋史】

　　彦回蓍具

　　禇彦回少时尝梦人以卜蓍一具与之，遂差其一，至薨年果四十八。【南史】

　　庆之疋绢

　　沈庆之，尝歳旦梦有人以两疋绢与之，谓曰此绢足度。寤而谓人曰，老人今年不免矣，两疋八十尺也，足度无盈余矣，及薨，果年八十。呜呼死生有命子夏尝言之矣。观彦回庆之梦毫厘不差，谓修短非前定可乎。【南史】

　　庆逺褥席

　　桞庆逺，字文和。从父兄世隆，尝谓庆逺曰，吾昔梦太尉以褥席见赐，遂亚台司，适又梦以吾褥席与汝，汝必光我门族。后庆逺果继世隆焉。【南史】

　　伯玉腋翅

　　荀伯玉，广陵人，齐髙祖亲待之。尝梦上广陵城，南楼上有二青衣小儿语伯玉云，草中肃，九五相追逐。视城下人头上皆有草。泰始时又梦髙帝乗船在广陵北渚，两腋下有翅不舒。问何当舒。曰却后三年。伯玉梦中自谓呪师，凢六唾呪之，有龙出，腋下翅皆舒还复敛。元徽二年髙帝破桂阳，五年废苍梧王，谓伯玉曰卿梦今旦効矣。【南史】

　　吉瞻鹿皮

　　吉士瞻，字梁容，冯翊人，尝梦得积鹿皮，从而数之，有十一领，及觉，喜曰鹿者禄也，吾当居十一禄乎。自其仕进所莅已九，及天监二年进西阳武昌二郡太守，心甚恶之，果遇疾卒于郡。【南史】

　　鲍泉朱衣

　　鲍泉，字润岳，侯景之乱被杀于江夏，沈其尸于黄鹄矶。初泉梦着朱衣行水上。及死举身带血而沈于江，悉如其梦。夫梦之说多矣。周官有六梦之辨；洪范有三明之占；周宣谓梦出于意；卫玠谓梦有于因；独释氏以四法判之有『善恶先兆』之证，繇斯之说以验吉瞻鲍泉之梦，其理尤为殊胜矣。【南史】

　　豆卢名亭

　　豆卢署本名辅贡，贞元六年下第，以文谒信安郡守郑式瞻，甚礼之，谓曰，子复姓，不宜两字名，改之如何。其夕梦一老人谓曰，闻使君与子改名，当四举乃成，后二十年在此为郡守，因指郡隙地曰，此可建亭台。既寤，思之四者署也，遂以为名。既二年又下第，为梦无证。更二年果登第，盖自更名后四举也。太和九年署自秘书少监为衢州刺史，既周览郡内，得梦中所指隙地，遂建一亭名征梦亭。命之前定灼灼如此，躁进者鉴之可少抑焉。

　　奚陟推案

　　奚侍郎陟，少年未从宦时，梦与朝客二十余人就一厅吃茶，时方甚热，陟东行首坐，茶起西行，自南而去，二盌徐行不可得，奚渇甚，不堪乆忍，俄有一吏走入，肥大，抱簿书近千余，帋以案置笔砚请判，陟方热又渇，兼恶其肥，忿之，乗髙推其案曰且将去，浓墨满砚正中文书之上，并吏人之面手足衣服无不沾污，及觉，録之藏于巾笥。后十五年为吏部侍郎时方以茶为上味，日加修洁，陟性素奢，先为茶器一副，余人未之有也，时正热，飡罢请同舍外郎就厅茶会，陟为主人西面首坐，坐者二十余人两瓯缓行，又茶至揖客，自西南面始，杂以笑语，其茶益迟，陟先有痟疾，加之热甚，茶不可待，躁闷颇极，逡巡一吏，肥黑，抱大文书兼笔砚，满面沥汗，陟忿恶之，乃于阶上推曰且将去，案倒正中令吏面上及簿书尽污，座客大笑，陟方悟昔年之梦，取记事验之更无分毫之差。嗟乎陟之贵为吏侍已先定于十五年前，固无足怪，而茶瓯之行，文案之推，吏书之沾污亦复皆有定数，岂偶然哉，因备録之以为世戒。【逸史】

　　杜牧改名

　　杜牧之，尝于宰执求小仪不遂，请小秋又不遂，忽梦人谓曰，辞春不及秋，昆脚与皆头。后果得比部员外。又尝梦人谓之曰尔当改名为毕。及觉，牧之曰吾其死矣。未几果卒。【金华子】

　　良弼献诗

　　李良弼，故给事中防之子，大中祥符二年应进士，举同学究及第，授应天府司士给事知郑州。良弼将行，夜宿中牟，梦人持诗版献之曰：九霄丹诏三天近，万迭红芳一旦开；日月山川须问甲，为君亲到小蓬莱。觉而白于父，给事喜曰汝必有前程。至郑而别五年，六月十九日良弼卒于应天府。给事大悲，痛梦之不诚也。后张君房与给事同舟，至应天且憩泊间，细诘良弼卒殡之日月及葬地之所而绎之，乃省其诗盖良弼丙戌生年二十七，即诗首句云九霄丹诏三天近，三九二十七，梦时年二十五故云近也。万迭红芳一旦开者，万叶之花一旦开尽，即是向衰谢之意也。日月山川须问甲者，其年六月十九日甲寅乃其卒也，殡是二十九日甲子塟于府东甲地，此是日月山川须问甲也，六月又天徳月徳俱在甲。为君亲到小蓬莱乃虚无寂寞之所也。给事澘然曰是矣。以此知死生日月皆有前定，欲逭得乎哉。【脞说】

　　范公捧诗

　　范仁恕，字超光，卢质辟为同州录事叅军，经蒲津浮梁，有钓师鬻一大鱼，鳞鬛颇异，乃市而放之河流。一夕梦驿舍中厅西俱变为水，有朱衣人自水中出，捧诗一首以献云：感公脱蒲津之厄，惟公富贵寿考固已前定，更不敢言；今报公他日之事，诗云：栏马遇孙阳，超光力自强；北林花正发，西江彩笔香；万彚须经手，千年事更长；感君施大惠，从此佐吾皇。后果为先主辟入。蜀孟氏据两川，自御史中丞拜左仆射平章事，凡十六年，在位授太子太保，致仕寿八十七歳。【脞说】

　　蜀主竹签

　　广政末年蜀主夜梦一神人。问何人。曰，臣监馔，来日常馔餬饼中有一小竹签，恐不顾食之，有悞圣躬。明日进食果于饼中寻得一小竹签甚异之，饼司以神告免戮。至明年又梦前神，问有何事，但云神来辞。再诘不答，乃拜而去。至明年国亡。呜呼，一饼之食，一签之悮，犹有前定，神得而知之，况兴亡者乎【成都广记】

　　之遴折臂

　　刘之遴尝寓居南郡，忽梦前太守袁彖谓曰，卿后当为折臂太守，即居此中。之遴后牛奔堕车折臂，叹曰岂黥而王者乎，后果再为此郡。【南史】

　　鸿渐相位

　　杜鹏举父尝梦一大碑云宰相题名碑。因问守者，有姓杜人否。曰，唯有二人其名皆从鸟。于是名其子为鹏举。又谓之曰，汝为相则世世名子皆从鸟。后生子以鸿渐名之，果继登相位焉。【唐宋遗史】

　　羣玉仙籍

　　进士牛益，莱州人。一日出东都门息栁阴下，俄然困怠，梦至一处，髙门大第若宫观状，一吏云此羣玉宫也，载神仙名籍。少顷有乗马而至者，乃故人吕内翰臻，谓益曰，吾掌此宫，令子一见，以消罪戾。益执公带而入，见大殿殿上皆大碑，蒙以綘纱，公命益立砌下，公升殿举纱，益望之见白玉为碑，朱书字其上，有大字云中洲天仙籍，其次皆姓名，益惟识数人，所识者乃丞相苏易简、丞相李迪、尚书余靖、龙图何中立而已。公下殿与益坐一小室。益曰天仙之详可得闻乎。公曰，自有次序，真人而上非子可知也，道君次真人，天仙次道君，地仙次天仙，水仙次地仙，地上主者次水仙，率皆立功行进补，方递升仙阶。益曰所见者皆当世公卿何也。公曰，今世之守令亦异于常，况公相登金门上玉堂，日与天子谟道者乎，此固非常人能至。益曰今见居世之卿相皆仙乎。公曰十中七八。益曰，诸公出入廊庙，髙卧伊洛，国之故老，岂其仙也。公曰，真仙者皆玉台真人，况有寿年九十三歳方还昆府。益曰公今何职。公曰吾更三百年方补地上主者。益曰主者是何官。公曰今之掌五岳四渎名山大川者也。公曰子可归矣。命一吏送之，益俄而觉身在古栁下，夜已一更，傍有巡卒守之，曰子病乎何故如此。益不告之，遂宿都门外邸。明日为诗题壁而去。诗曰须信出尘事，分明在目前；几多浮世客，俱被利名牵。益尝与人语此，其诗至今犹存焉。【青琐】

　　孟震附尾

　　郓州孟震已殿试，将唱名，梦与众人欲度水无舟，一马涉过，震将附尾，有人止之，见攀而过者三十余人，又一马过震，乃附尾而济焉。明日赐第，榜首冯京，又三十余人有冯直方，次乃及震焉。【幕府燕闲録】

　　吴淑丹阳

　　吴淑未冠时，其先人为润州书记，时严续相公作镇书记，宅在子城西门。一夜梦两过门外，有顷严相策杖蹑履，淑随之，忽顾谓曰与汝丹阳尉。寤而志之。明年东海徐铉解淑，淑登第，因以女妻之。淑欲求都下一官，徐铉时在中书，谓曰已选得一县，可二百里内。淑思之曰得非丹阳乎。及领官果如所梦云。【秘阁闲谈】

　　思道点阅

　　员外郎阮思道，在江南围城中梦与官员数千百人为官府点阅。首唱曰舒雅，雅应喏即过。次曰陈净。净次阮思道。思道趋过，更呼问曰姓阮为是，苑思道否。对曰阮。其人曰，疑是苑，但过但过。时城已危，思道以为必不得免，冥司阅鬼籍，而已在其中也。及升州平后，各官以次朝见，先命殿前杨公阅名。初呼雅，次呼净，次呼思道，既过复问姓阮为是，苑思道耶。对曰阮也。杨曰，疑是大苑，但过。因怳然忆所梦一一符合。噫行止语黙信有前定，何阮君之梦若是之异乎。【同前】

　　丘旭定分

　　丘旭江，南人，进士登第，累任州县，后秘监李至奏举为秘阁官，辞之，乃得临淮令。尝见天淑有徒劳之叹，吴曰，向李秘阁举君，君何不欲。旭曰，诚悔之，然亦有定分。旭在江东，梦至一处，满目是山，指一山问人云此何山。曰云台山。及归朝，除阆州苍溪令，羣山满目，指其一大山问县人乃云是云台山。又尝梦为淮泗官，上木杪看水。比至临淮，果大水，乗舟从木杪过。岂非前定乎。由是言之非人事明矣。【同前】

　　虚已赐绯

　　李虚已为遂州通判时，太宗勤政，急于至治，知通皆给纸为厯，以书一任课绩，罢日考能否以黜陟。至是纸自内出，以天词戒励敦勉之，御翰亲题卷首，已赐数人矣。至虚已受赐，乃为诗二十韵以谢，上善之，召赐章服，仍赐钱五十万。初虚已进诗而未被召，往诣殿中侍御史陈矜，矜曰，昨夜梦与君坐谈，谓君曰今日见君，明日君当赐绯，今见君正如昨梦中，岂明日赐绯乎。虚已不以进诗告，但曰岂敢望。至明日果有是命，然形于他人之梦何耶。【同前】

　　沈昶鄂字

　　沈昶者其父为两浙大将，昶好学能诗尤工笔札精篆法而困于下位，侍御史龚颕丁母忧，与昶常往还。一囗囗囗囗梦门上书一鄂字而从四口。明日以语颕，皆未晓其故。后转运使以昶勤干，移监鄂州酒税。及入州门见上题鄂字从四口一如梦中所书，盖阳氷篆也。初昶在汉阳又梦着靴履水而过，登岸入府署，见汉阳监军郑文寳在。后问文寳曰君自何所来，对曰自武矶来。及是昶渡江，州中官吏皆江际迎接，昶乃着靴入船，及入州见廊庑一如所梦，文寳时为武矶巡检，以公事至州，昶不知之，问其所自，乃云武矶来。其符合如此，信知动静语黙皆前定也。【同前】

　　李迪玉鱼

　　李迪徳宗时为司勲郎中。一日朝归，马上昏昏如醉，入宅谓其夫人曰，适梦见二黄衫人引至一户，欲入，有人曰『未要来，须待玉鱼符下』，乃醒焉，何也。后入朝，朝堂地无纎埃，忽见玉鱼一，光莹夺目，遽取之，归殊忘玉鱼符之事，其夫人见之，颇省前事，潜不乐，果数日而逝。死生已定乌可逭哉。【戎幕闲谈】

　　冯僎方响

　　冯僎即尚书谧之子也，举进士，藉藉有声，一夕梦登崇孝寺幡刹极髙处打方响。时有徐文幼能圆梦，乃往询之。徐曰，虽有髙声，须至下地，洎春闱而僎乃登第于韩熙载榜下。或以责徐。徐曰后当有应，果发榜数日，中书奏主司取士不当，乃追榜御试，僎覆落，乃髙声下第之应也【南唐近事】

　　程贠鸡行

　　程贠举进士将逼试，梦乌衣告曰，君与王伦、廖衢、陈立、张沅同及第。贠喜驰马，省门见杨遂、张观、曽顗立门内而已，乃逐鸡行，遂怅然而觉。是年考功，张佖权知贡举，果放杨遂等三人而贠辈不应。既夏内降御札，尚虑遗贤，命张洎就中书，复位诗赋，务在精选，洎果取贠等五人附来春别榜及第。明年歳在癸酉，鸡行之应也。异哉异哉。【南唐近事】

　　征古太守

　　李征古，宜春人，少贫贱，尝宿司郡潘张史家。潘妻梦门前衙仪甚盛，云太守在此。既见乃寓宿秀才也。觉而言于潘，遂厚待之。李至京，既及第，不二十年自枢宻副使除本州岛刺史，离阙日，元宗赐内酒二百瓶。既入宜春界，徧赐耆旧亲知。为政公严，壁立千仭，惟驰车迎潘妪，延留数月，以银五百两赠报，亦一代之竒异也。【南唐近事】

　　分门古今类事卷六

　　●钦定四库全书

　　分门古今类事卷七

　　○梦兆门中

　　张鷟乗驴

　　张鷟少时曽梦一大鸟，紫色，五彩成文，飞下至庭前不去，告其父祖，云此吉祥也。鳯鸟，有五色赤文章者鳯也，青者鸾也，黄者鹓鶵也，紫者鸑鷟也。此鸟为鳯凰之佐，汝当为帝辅也。因以名之，后举进士。制策，为岐王属。夜梦着绯衣，乗驴睡觉，自怪我緑衣乗马，何衣绯却乗驴。寻改授鸿胪卿，乗驴之应也。未经考改，授五品，衣绯之应也。前定如此，是岂以智力得之哉。【宣室志】

　　窦叅半臂

　　窦叅为御史中丞，梦徳宗以半臂文锦赐之，解者曰：半臂，股肱之衣，公将遂居其位乎。不数日果大拜。【宣室志】

　　刘檀改名

　　蜀员外郎刘檀本名审义，忽梦一缞服人引，令上檀香株，谓之曰君速登，刘乃登，遂向懐中出绯衣令服之，觉因改名檀。未及一年，会郡牧请杜评事充倅职，奏授殿中侍御史，赐绯。勑下，杜丁忧不行，杜遂举刘，乃奏檀与杜所奏拟无别，刘方闲居力困，杜乃遗刘以新绯公服一领，果符其梦焉。【蜀异记】

　　少卿领马

　　蜀有朱少卿者不记其名，寝旅舍中梦有人叩扉觅朱少卿，声甚厉。觉访之，无影响，复睡。梦中又连呼之，俄见一人手中执卷云少卿果在此。朱曰，吾姓即同少卿，即不是其人。遂卷文书两头只留一行以手遮上下果有朱少卿三字，续有一人自外牵马一疋直入云少卿领取，朱视之其马无前足步步侧蹶，匍匐而前，其状非常苦楚，朱大惊觉，常自恶之。后蜀主开国有亲知引荐，累至司农，少卿无何膝上患疮双足自膝下俱落，痛苦经旬，五月五日殂，乃梦马之兆也。【洞微志】

　　卢綘白衣

　　金陵之陷，有卢綘者图兴复。李氏朝廷以节镇招之，綘遂自归。后以事乃被诛。初綘举事，日梦一白衣妇人酌酒歌菩萨蛮以送之，词曰玉京人去秋萧索，画檐鹊起梧桐落，欹枕悄无言，月和残梦圆，孤衾惟暗泣，何处砧声急，独自凭栏杆，芭蕉生暮寒。歌已谓綘曰他日于固子坡相见。后果伏法于固子坡。行刑者姓白。噫祸福由于天道吉凶，灼乎鬼神，数之前定固可畏也【洞微志】

　　希济金介

　　蜀御史中丞牛希济，文学豪赡超于时辈，自云早年未出学，院以词科，可以俯拾；或梦一金介人曰郎君分无科名，四十五方有官禄。觉而异之，旋遇丧乱，流寓于蜀，依季父给事中，牛峤仍以直气嗜酒，为季父所责，暂寄巴南旅寓，开国不预，劝进又以时辈所排，十年不调。为先主一日召对，除起居郎累加御史大夫。向者之梦何其验欤。【成都记】

　　潘洞篆铭

　　潘度支洞，景徳二年将逼御试，梦入一宫，既升堂坐间，昏雾四合，良久渐开，见四壁下乃大碑石志，且往看之，皆人之姓氏，即不能一一记忆，题额上有大篆四句云：苍璧礼天，日月丽天，龙化为蛇，众人咨嗟。翌日说之，意甚自忌，及发榜即第十七名。后半载方释之：苍璧礼天，天府第六名解送也。日月丽天，南宫第二名奏荐也。比发榜即十七名及第。葢出等甲即龙化为蛇也，意亦不显逹。年五十余，度支员外校理而卒。噫，以此知名髙下亦系冥数，矧科第与禄位富贵者乎竒哉。【脞说】

　　刘咏看榜

　　刘国博咏，趣向髙絶，场屋间凡有所闻必以相告。咸平二年春鏁院仅月余，时钱内翰最有名誉，众以甲科推之。咏忽夜梦往省前探问名第，见一人问之曰钱十二作状元否。其人曰未知且相随看榜。至省院门烟雾昏翳，殊不相下，其人乃炬火，相唤曰来看，钱十二只于地上画一围子，立皂小旗二口，白小旗二口，火即灭。次问王巘得否其人。又炬火，见围中有石一块如拳。又问王衢得否，见围中有皂荚三挺。问张尹方及宋某得否。围中无物，火灭。问髙四得否，围中见大书一益字，中间立大刀一口，光闪闪。惊觉，向晓思之，皆不可辨。僧下端为占之曰，钱，状元未可固必，此乃皂白交错耳。王衢第三名定也。王巘即当及第，葢石者山之类也。惟髙四莫解。张宋二君必未得，盖围中无物尔。暨榜出，乃孙暨作状元，钱希白次之，王衢第三人，髙辅尧第五。咏乃悟曰王浚梦四刀而得益州，益字中立一刀乃五数也。神哉神哉。【同前】

　　观文榜尾

　　于观文，字梦得，射洪人，性清洁，富于文学，别业有林泉之致，乃陈拾遗之旧邻也，下第后献主司鳯玉赋，为时所称。明年复省试，梦人以轴文与之曰，此春榜也，可收之。既觉自谓曰，委我收榜，吾当为榜尾乎。言讫院吏报先辈第九人。是年只放进士九人，果符所梦，乃作诗云，东堂令吏报来时，仙桂云攀第九枝；乍听吉音犹似梦，却思公道即无疑；寒门髣髴春将到，幽径朦胧月渐移；残漏声中鞭马去，纻袍重戴已相随。嗟夫礼有六梦，事有万变，为真为妄，不可测知。然感兆于精神者而吉凶可见，若观文之立志精确，宜其感通之兆速于影响非至诚感神者欤。【该闻録】

　　苏协愁字

　　蜀进士苏协，字表微，盐泉县人，幼寒，素力学，为文典赡正雅，伪广政十九年贾珪下及第。入试前一日宿圣寿寺僧房，夜梦入一官廨中，屏上有大书一愁字，于厅后复见置一秘器，甚髙大。既觉恶之。术士周世明占之曰此吉兆也，葢愁者不乐之祥，有秘器而髙大，君之子孙当有至大官者。是年协果登第，掾于阆中，又梦入一大府，伏谒上官，仪卫甚盛，唱言与协官授广都曹，遂觉乃志之于书册。蜀有广都县，又终不在此邑，既归朝掾于懐汝洛三任。及太平兴国五年其子易简状元及第，践歴清要，特旨授协开亡曹，仍赐朱绂，易简颇懐喜惧，岁余而协遂卒，易简后叅大政，子孙世为显宦，其兆皆已先于三纪之前矣。语曰死生有命富贵在天，士大夫不知命者观此可以抑浮躁之志。【燕闲録】

　　李畋见塔

　　景徳二年李虞部畋与友张及、张达、杨交，俱拔乡荐，奏名预殿试，未唱名前一夕，张及梦乘一筏涉浪触岸而觉；李梦游开寳寺，中路见寺塔数级出云外；达梦以刀剪瓜而中折；交梦东华门外候唱名，举人皆倒立。既晓相会，互言其异，往兴国寺谒圆梦僧解之。僧云乘筏涉水必捷也；云外见塔髙级也；错刀中折不利也；举人倒立非常也。次日临轩，及果乙科及第；达果不利；交梦举人倒立葢是李迪南省居榜末，至御前居第一，果非常也；李畋不预唱名，三省其梦，乃知塔者塌也，云外见之，御前下第之象也。故李有诗云省奏名应误，僧圆梦亦虚。是知所得一第皆阴注阳授，岂人之能耶。【该闻録】

　　孙偓践木

　　孙偓未殿试前梦积木数百而践履其上，自谓必作状元居众材之上，后唱名果然。【摭言】

　　范政送药

　　著作佐郎楚寔，大厯中疫厉笃重，十日昏迷不知人事，一日忽梦黄衣女道士至谓寔曰，汝有官禄，寿命未合死。因呼范政将药来，忽见小儿持瑠璃大角椀，倾药令饮，饮毕便愈。及明乃许叔异，令人送药来，寔疾久困，初不开目，及见小儿与椀皆昨日所梦，因呼小儿是范政否。问之信然，其疾遂愈。寔之官禄寿命已有前定，宜其未死而小儿之名与椀亦复预见于梦中，信乎一饮一啄皆非偶然。【脞说】

　　锺辐种松

　　锺辐尝作山斋，手种一松于斋前，是夜梦朱衣吏曰松围三尺子当登第。后三十年始成名，松围果三尺。异哉。【摭言】

　　陈公荆南

　　干兴中张君房作倅江陵，时知府李坦之得风病，府事不举，即漕使王湛发遣，未闻新知府之耗。时礼部陈从易，主漕运于荆湖南路，由衡之邵，谳狱之疑者。去邵。两驿间，舣舟水濵，夜宿佛寺中时，女使一名中宵忽魇，遽起呼之，既悟曰，适见一白衣人戴帽，仪容颇肃，以手抑胷，曰学士得荆南也，我是荆南五郎，来告之，到日望照管。陈甚异之，比到郡后，果马递勑到，如梦之告。陈后到府，礼上遂谒庙，乃与君房语之，盖五通庙先为坦之毁拆，至是乃再葺之如旧，可不异哉。【青琐】

　　厚之翰林

　　元厚之少时尝梦人告之曰，异日当为翰林学士，须兄弟数人同在禁林。既寤，厚之自思素无兄弟，疑此梦之不然。及熙宁中，厚之果除学士，同时先后入院者一人杨元素绘，而厚之名綘，五人名皆从系，始悟兄弟之说。呜呼造化小儿将以此戏人欤，何前定如此耶。【笔谈】

　　裴头黄尾

　　卢求应进士举，一夕梦人告云，裴头黄尾，三求六李。觉而志之。及榜出裴求为状元，黄驾末名，三人名求，六人姓李，皆如梦中之语云。【摭言】

　　龙首山人

　　本朝杨状元寘，连魁天下，英俊时彦皆以杨三元呼之。释褐不久卧病，乃曰吾此疾恐不起矣。家人惊问，公曰，吾以梦证之也，吾昨梦至一处，若王公大人之居，有一人持一板云杨某受龙首山人，龙首者以吾今作殿元；山人，无官爵之称也；此疾愈，吾当道服游林泉下，不复趋仕路矣。已而果不免，惜夫。【摭遗集】

　　蔡齐状元

　　真宗好文，虽以文辞取士然必视其器识每御崇政赐进士第必召髙第三四人并列于庭，察其形神，始赐第一人，或取其文辞理趣超逺者。蔡齐置器赋云，安天下于覆盂，其功可大。徐奭铸鼎象物赋云，足惟下正，讵闻公餗之欹倾；铉乃上居，实取王臣之威重。皆以为第一。先是上一日梦殿前菜苗生与阶齐，既唱名，闻蔡齐，乃召见，久之曰得其人矣。遂以为状元，其着于辞，形于梦，见于形，如此非偶然也。【归田録】

　　全火及第

　　进士张诩，临淮郡洪儒也。徐宗、孟全照、蒋沬之辈，皆师事之。雍熙初与二三子同拔本州岛，解赴京师。是岁十月初，淮水已浅涩，旬日方到符离，宿于闗门外舟中。夜梦上岸，盘旋间有人安放交椅一把在岸次诩乃就坐之，忽为推堕于地，曰此是全火交椅，尔安得独坐。遂觉。至春榜果全登第。其它同解俱及第焉。【脞说】

　　崔圆为相

　　崔圆少贫贱，依亲人李彦先，时为刑部尚书，待之不甚加礼。一夕李梦身桎梏，同辈百人，为兵拥入大府，呼姓名领过，判云准法。李视见紫衣人据案乃崔也，跃出哀呌。紫衣人曰李彦先特收禁。流汗而觉。自是厚待之。因荐之杨国忠，后遂以知留，后旬月拜相。京城克复，李公授伪官与陈希烈等二百人合诛，崔为中书令详决之际，以姓名呼过，判云准法，李大呼曰相公岂不忆昔年所祷耶。崔乃悟，遂判李彦先收禁，具表其事，请赎罪。许之，流岭外。昔日之梦何其神欤。【唐逸史】

　　钱生楚州

　　庆厯中司法叅军钱某赴任处州。夜梦至一厅与祖考同席坐，忽见一人以绯抹额，召钱某作鬼官。荅云已授处州司法矣。乃固请，其祖厉声曰更候十四年。应曰若更十四年，自当往楚州矣。梦觉恶之，后为发运马仲甫所举，充楚州排岸，而卒时正十四年矣。【国史】

　　李概斫足

　　濮州李植与弟概，赴省试。一夕梦奏名将出，同榻而寐概忽惊呌，植问之，曰梦人以刀斫其足，觉犹微痛。明日概预奏名，后数日因闲行，有人拜于街中，乃濮州军吏，云喜六郎过省，某今隶名贡院，昨以六郎书榜，某几遭笞捶。问之何也。乃曰六郎之名乃木旁既，某误书既下木，主司大怒，然将逼出院，许修改无异则免罪责，遂以刀子刮其下木，幸而得免，叩其修字之时乃概足痛之际。植嗟异久之。【幕府燕闲録】

　　东坡大吴

　　苏子瞻学士少时梦谒于公府，主人紫衣面赤而多髭，谓轼曰君是大吴。觉以告父弟，皆不悟也。是时子瞻年十四岁，后十四年举贤良中选，诣御台谢知杂王绰。既入门，俨如梦中，视绰乃梦中人也。既坐谓子瞻曰君是大吴。兄弟相顾而笑，因请其故，绰曰前日贤良就试，绰与弥封以大吴为卷号，是时意君为第一，今则果然。亦问其笑，乃以梦答，宾主大欢久之。【幕府燕闲録】

　　魏清除代

　　魏清累举进士未第，逼春闱，梦一乌衣云魏公勉旃，将来当同陈皋。葢皋凡八举，是岁第五人乔舜座下及第而清复退飞，常恨梦之无据。后三载清乃于张洎座下及第，亦以八举时陈皋为余干尉。既满，清亦除是尉，以代焉。科名仕宦前定如此，可以为躁进者之戒。【南史】

　　殷衮文学

　　将作监，张殷衮，燕人也。时刘守光为燕主，有尼出入于国太处，殷衮托彼尼求一文学，终不得。一日张梦见大城衙署多簿书而无人，乃潜登厅事，见案上大簿云天下职官姓名，张喜。检河北道，便见刘守光及文武职掌，莫不有名，张乃取笔自书文学张殷衮。书记书毕，墨色尤淡，遂下阶出门。惊觉。汗洽于背乃志之于论语策后。至明，忽有数骑至云大王急召，张往至衙，有人赍一牒云与校书，即文学牒也，遂授之。其母国太谓刘曰，我与尼数言不与，何忽授之。刘曰彼有分，昨夜三更有一朱衣吏谓我曰张殷衮已注下为文学，讫故与之。及得牒，其姓名墨果甚淡。至晋天福中，其子希永常出论语策子以示人，戒躁进云。【钱希白小说】

　　周琬角书

　　周琬，湘中人，端拱三年进士及第，归后将赴阙，再调至泽州。宿次梦二吏云大王请遂行，至南岳庙，升殿见王曰知员外将入调，只欲辟在此中与人间不殊，且无衣食之念如何。琬辞。王乃索笔吟诗送之云，住此既非乐，舍此去何图，若问青毡事，惟留一角书。琬觉异之既至京师乃病于客邸，琬虑不起遂扶力为书以寄其家，凡一角封讫而卒，与诗意无异。信乎死生注定，卒不可逃也。【名贤杂録】

　　草制前定

　　何纉太平兴国中任秘书丞度支判官，故王尚书化基任著作郎开封推官。纉忽一日在省凭案而寐，梦入一官府如中书制勑院，或官或吏憧憧出入皆若有所除授，其中喜者沮者相半，皆形于色。纉见众人纷纷，亦前询问，到一房见一朱衣吏据案而坐，簿书堆积如堂后官之状，因前揖之，问所来，纉曰众人皆有除改，某预数否。朱衣若有所阅，视徐曰亦有，候王化基草词，因出而梦觉，遂言于王公，不两月王果超知制诰。又数月纉授虞部员外郎，出知邢州，官诰果王之词后。钱内翰希白作『洞微志』，集诸名贤小说，自此为草制前定云。【名贤杂録】

　　孙蟾除官

　　孙蟾，邢州人也，雍熙三年堂除鄠县尉。未授官，寓建隆道士院，一夕平晓，梦入宫府，曲池生莲华，蟾入门西小院，窻尽碧纱，忽一吏抱文书出，蟾问此何所，吏曰除官院，孙意欲除河北官，心甚速，遂擘窻纱窥之，见三吏在旁据一案。一吏唱曰孙蟾除京兆府鄠县尉，是范舍人词。一吏曰蟾非进士，范性刚，莫不肯下笔。又一老吏曰当制，舍人不草更教谁草。又一吏在后抵声曰范舍人尚取伊作小试官、右司理，无不草之理。蟾闻除开中官甚不乐，忽闻撞钟，遂觉。后月余果除鄠尉。果范之词。既赴任二年，范自刑部郎中知京兆府，明年发解取蟾为小试官，又奏授右司理叅军，梦中之言无一或差。钱亦标为草制前定【钱希白小说】

　　钱丕得官

　　钱公希白之侄名丕，天禧元年，任将作少监；长子师古任廷评监建州丰国监，例以考满合叙迁。一夕丕梦入一府，见一吏趋走有若掌官诰者。丕揖而问之何也。曰建州廷评转官第二廨舍人叅假草词。及觉，以班次排之，乃令彭城中宪筠第二廨也，近在假多日。更旬余忽叅假，当日师古果转卫尉寺丞，刘当制焉。此亦草制前定也。【洞微志】

　　钱公自述

　　钱内翰希白自述云，余淳化三年落第尧阶之下，便久卧病于京师，五月六日伏枕困睡忽梦有老道士请登一红泥坛，握手曰成名二十六，章服二十九。时年二十二，心极喜，谓果然则进趋稍达也。无何十年词场不开，咸平元年又以朞服免，咸平二年方叨第，时已三十二矣。意疑梦之无证，细思而后得之云二十六非二个十六乎，隐宻神告之言，其前定若此。至于二十九章服之兆则已过矣。后捷制策通闰籍，直集贤宰南部凡十五年，五品之消息寂无闻焉。及摄鸿胪少卿，又修道书凡四上殿奏事，皆是二十九日，又无恩命不可望也。及修道书毕，与秘阁校理慎镛并蒙改赐章服，时大中祥符九年四月二日于阁门受赐，秉笏之际见笏上大书二十九字，询之库吏，云此笏是第二等第二十九面也。笏尚前定，况官名乎。时士大夫皆异之。惜其字不敢洗去者数日焉。【洞微志】

　　化成得鴈

　　员外郎赵化成尝梦与友人张某坐庭中，忽有一鴈自天而下徘徊庭中，共掩得之。明日诣张言之，方坐庭中果有一鴈下于庭际，因共逐而得之，相与惊骇，乃以帛为诗系其足放去。又有人夜梦所持伞柄折，明日果折。梦得一狐翌日果有人送一狐。此最微事而犹有前定如此，猖狂之士视此可无妄动。【秘阁闲谈】

　　张洎二驴

　　叅政张洎尝梦至一处，行路有泥潦，两旁皆葭菼，有二驴在后从旁过。及使回至登州岸时，潮退，泥水载涂，路在葭芦中，少顷果有二驴后至。皆昔日梦中所见，呜呼行止果非人欤。【同前】

　　郑滂鳯字

　　进士郑滂久在场屋颇有后时之叹。一夕梦及第与韦周方同年。至太和初，有韦景方者尚书弘景族弟也。因避景名更名为周方，滂闻之喜。是年滂果及第，与周方遂同年。又其子溥曽梦看及第榜，但大书一鳯字。大中元年乃以鳯翔贯求解卷，卷首便是鳯字。至东都试缑山月夜闻子晋吹笙诗，左右诸诗悉有鳯字，果登第焉。嗟夫一鳯字犹有前定耶。【翰苑名谈】

　　吴奎论题

　　吴文肃公奎，将举贤良。一夕梦魏文帝升殿问羣臣优劣，或曰韩延寿为最是。夕门下抄书吏杨开梦公读杨阜传。翊日告公。公异之即取三传熟读。及秘阁试六论一题乃韩延寿杨阜孰优论，公因此遂膺襃然之选。【渑水燕谈】

　　王猎侍从

　　玉猎，酸枣人，天圣末累举未第，一夕梦紫衣吏召至一宫门，揖入升厅，对拜者紫衣金带，年三十许。觉后私记其年月。猎后困于场屋，以推恩得同出身，既登仕版。又二十年且七十始为尚书外郎，将乞身归，人或止之徊。英庙入继，近臣荐公为宫僚，赴宫则门栏守卫宛如昔日之梦，及升厅拜揖，则衣冠仪貌皆如所梦也。归视箧中所记，乃英庙始生之夕。公侍讲宫邸，未及朞年，英庙即位遂登。侍从仕宦进退皆自有时，乌可妄觊耶。吴文肃公天圣末与猎友善，亲闻其详。【同前】

　　彦祖天字

　　王彦祖，庆厯时初名亢宗，赴廷试『应天以实不以文赋』罢，寝旅舍，梦一人告曰今年未当中第。彦祖甚不平之。其人曰，君中选时，赋题天字在下，君当三。中选皆然。今题天字在上第二，是以知其未也。及唱名果不预。至八年再赴廷试『盖轸象天地赋』，又复黜去。皇佑五年免解赴礼部，大疾困眠，梦至一处见二人乃恳求平生禄命，二人笑指前面水池曰，待此水分流，君即登第。既觉自谓池水必不分流，决无中第望矣，久之乃改名汾，以符水分之兆。及试礼部『严父莫大于配天赋』，廷试『圆丘象天赋』，皆中选，后召试学士院，又赋『明王谨于事天』，得帖职皆符昔日之梦，异哉。【同前】

　　刘滋吞印

　　刘郎中滋，累举不第，年余四十始遂登科。尝梦有人提印满篮令吞之，印但任意吞，看吞得几颗，滋不得已，吞至十四颗，其印皆顾见于股上，后果厯十四任而终。【青箱杂记】

　　文公剃髭

　　李文定公迪，美髭髯，未御试前一夕忽梦被人剃削俱尽，迪甚恶之，有解者曰秀才须作状元縁，今岁省元是刘滋，已替滋也。是岁果第一人。【同前】

　　孙相填名

　　孙枢宻抃，旧名贯，应举时尝梦至官府，潭潭深邃，寂寂若无人，大厅上有抄録人名一卷，意以为春榜，遍览无名，偶覩第二名下有空白处，抃欲填之，空中有人语曰，无孙贯，有孙抃。梦中即填孙抃。是岁果第三名因字得梦。【同前】

　　丁序唱名

　　丁咸序应举时，梦唱名已过，续有一龙蜿蜒腾上，又有一骆駞继之。比唱名，有龙起骆起二人在其后。【同前】

　　国隆黑豆

　　龚国隆应举时梦行道上，步步信指，黑豆一掬。是岁乡荐伯父郎中恤其乏路费，以驿劵与之，遂沿路勘请抵京师，即步步掬豆之应也。【同前】

　　分门古今类事卷七

　　●钦定四库全书

　　分门古今类事卷八

　　○梦兆门下

　　郑獬白龙

　　郑内翰獬，未贵时病疫困甚，梦至一处若宫阙，有吏迎谒甚恭。公曰吾病烦热，思凉浴以清肌肤。吏云办之久矣。遂导至一室中，有小方池，甃以明玉，水光灔灔，以手测之清冷可爱。公坐其上引水沃身，俄视两臂皆生白鳞，顾水中影则头已角出，公惊遽去。吏云，玉龙池，惜乎公不入其水，入当大贵，但沾洒而已，幸而公是白龙翁，虽贵不至一品。乃觉大汗而愈，公后登第为天下第一，乃戏为诗云，文闱数战夺先锋，变化须时自古同；霹雳一声从地起，到头元是白龙翁。平生以文章擅名而终不至登庸，亦前定也。【青琐髙议】

　　杨砺记室

　　杨砺、周显，徳中赴举京师，尝夜分独坐，恍然见一人衣冠甚古谓砺曰汝能从我游乎。砺从之至一官府，仪卫严肃，引砺升大殿，见一人姿貌甚少，面南而坐，引者谓曰此来和天尊也，异日为尔之主。砺再拜而窹，建隆初，砺擢第，真宗为襄王，以砺为记室，既谒见藩邸，归谓诸子曰今日襄王乃昔所梦来和天尊也。殆冥数乎。【幕府燕闲録】

　　曹确剃髪

　　曹确判度支有台辅之望，忽梦剃髪为僧，心甚恶之，有一人占梦多验，确召使占之，其人前贺曰侍郎旦夕必登庸，夫出家者号剃度也。无何杜相公出镇江西，确果大拜。【搢绅脞说】

　　隽宗神告

　　天圣四年，海州书表隽宗逺梦有神告之，来年状元是王尧臣。宗逺寤，题于司房北壁。是年秋赋，开封府解榜到，见王之姓名，因指谓同列曰此是明年状元。洎省榜到，见王又预奏名，隽再题于壁，未几殿试王尧臣果魁多士。至和中，毕景儒仲询之父知海州，亲访其事，备载于幕府燕闲録。【搢绅脞说】

　　淳化看蛇

　　淳化三年省试后，张君房梦入一大第，东壁下有黑漆连椅，坐一妇人，紫衣如节使家知客，手持笔砚陈列君房前，请赋诗。罔测端绪，忽见从文司諌出曰奉赠诗一首，可自写之。乃曰『亭尤逢夜竹』，冩毕，司谏曰可用邮亭字，续曰『不识自知音，朦胧望明月，终得拂青尘』。写记呈览次，忽大蛇自条床下出，忽闻人大唱曰看蛇，遂惊觉。占之多不解。后踰纪至景徳乙巳年君房始忝科第。岂蛇之兆乎。【张君房自占】

　　景徳随棺

　　君房应二举败于垂成，每当失意时必梦二三阴人跨驴迎引。至尘忝御试之夜，亦惧其前梦，比至宵分，頺然而寐，乃梦随一棺椁行于繐幕中，望之不见其盖，于中但装瓦石，龟其背，意且讶之，即前观之，复见二足自膝而下出于棺椁前，若新死者。前一人呼号，因而问之，其人曰一人李沆一人李至，因嗟讶而觉，亦自知其吉兆矣。来日果叨名第，然不解二李之因。今亦解曰，二李者状元，今大名相公应李沆也，故枢宻李谘应李至也。何其神哉。梦三十年后始辨之。【同前】

　　戴昭领钱

　　君房三举及第年梦涉昏雾沿蔡河东行，旋憩一茶肆中，有公吏若承符状，殊不相揖，据上位而坐，君房慊之拂衣而起，旋见旧识进奏官何果者，君房因言其人，果曰亟往求之，此是秀才将来手分，君房悟是冥司，乃出访之，其人已出门外，乃揖谢之，其人曰秀才将来名第，某必把手拽上也，君房又谢之，然其人似有所求，复有言若邀其多少之限，君房曰若向及第，奉银钱十万贯，其人大感意似过所望也，既别数步又回曰秀才将来化钱必与谁，君房曰亦不知与谁氏耳，其人曰某姓戴名昭，本江南人，奏钱日但呼戴昭即自领也。景徳二年果登第，成名后三日乃偿其梦人之名第，阴司自有主者，孰非前定乎。【同前】

　　刁湛赋诗

　　咸平中，刁郎中湛拔润州解，赴举京师，会其父典合肥得替，相会于廨舍，父喜其来，因语赴举次第是夜父梦被召，既入门，见张齐贤自内而出曰，比部请赋七言诗曰：圣朝文物古难过，何事寒门宠遇多，父向石渠新拜职，子从金殿又登科，须教枚马惭踪迹，堪笑巢由隐薜萝，报国报君何所有，一心待欲枕长戈。既觉已四鼓，召湛记之。来春，孙暨榜，湛不预名第，父子以梦为非验也。是年秋即就天府求解，向春过省，比部自二月初授命俵散山东盐逼御试，一两日间方回，翌日御试，乃于殿门外阁子中坐，伺湛之得失，忽一大程官奉勑一道来呈，学士已授秘阁检讨，喜慰方甚，又一横门官急来云，学士秀才第一等及第。父子同日俱被恩荣。至夜会话所梦，合肥之诗云『父向石渠新拜职，子从金殿又登科』何其神哉。【脞说】

　　济阳筑宅

　　济阳丁公谓，尝因月夕召李虞部畋坐于凉堂，因语及宅基，始甚卑湿，初应举年，僦此屋一间居之，盖与钱内翰宅往还甚近，一夕梦白衣老人告吾曰，君能筑起此地，于上安宅，必拜相矣。吾后官给事中总判三司，因忆老人之言，适值役夫，淘蔡河运土并遗填之，坎窞基址悉皆平正，遂建兹宅于上，今果忝三事矣，诚宅之祥欤，天之命欤，应之曰有开必先，盖天命也。【该闻録】

　　懒瓉垂训

　　丞相济阳公丁谓，梦懒瓉师，训以觉悟之理。及觉，忆梦之象，坐一山庵中，俾画工图之。其年丁贬崖州司户，道经潭州，宿云居山海会禅寺，因纵步，见一山庵厯厯如昔日之梦，访彼僧则曰南岳懒瓉大明禅师庵，嗟惋乆之，遂舍白金五十两，建道场供千僧以答梦中之训，自撰疏云：伏以佛垂徧智，道育羣生。凡欲救于倾危，必预形于警戒。谓，白衣干禄，叨冢宰之重权；丹陛宣恩，忝先皇之优渥。补仲山之衮，曲尽一心；和傅说之羮，难调众口。尝于安寝，忽梦清容。妙训泠泠，俾尘心而早悟；贞义隐隐，恨凡目以何知。盖以智未周身，事乖逺害，既祸临而不测，或灾及以非常。黜向西京，感皇恩而寛宥；窜于南裔，当国宪以甘心。咎寔自贻，孽非他作。念一家之散处，思万里以何归。既为负国之臣，永乏还邦之日。程由湘土，道假云山，正当烦恼之身，忽接清闲之众。方知富贵难保始终，直饶鼐食之荣，岂若盂羮之美。特形皈命，恭发精神，捐舍白金，充修凈供，饟苾蒭之髙徳，报懒瓉之深慈，兾保此行，乞无他患。伏愿天回南瞩，泽赐下临。免至边城，白日便同于鬼趣；得归中夏，黄泉亦感于圣恩。虔罄丹诚，永翳法力。济阳后复宦，为金紫光禄大夫秘书监致仕，卒于光州，诏复籍。初公为布衣时，过淮南遇道士曰他日大贵，然似李徳裕而稍优焉。果如其言。【该闻録】

　　僧伽同行

　　泗州大圣僧伽，传云和尚何国人也；又云世莫知其所从来。云不知何国人也。近读隋史西域传，有何国。予在惠州忽被命责儋耳，太守方子容自携告身来，且吊予曰此固前定，可无恨；吾妻沈素事僧伽谨甚，一夕梦和尚告别，沈问所往，答云当与苏子瞻同行，后七十二日当有命，今适七十二日矣，岂非前定乎。予以谓事孰非前定者，不待梦而知，然予何人也，而和尚辱与同行，得非夙世有小縁契乎。【东坡毗陵后集】

　　辟支佛记

　　至道元年六月十四日夜，张君房梦涉水田间，西南行迤逦上一山，行二三里，意甚怠之，及半涂，望南边有一佛宫，门廊皆织髙竹篱，篱之东北上有一厅事，遂抵之，见西柱一帖云『应来往宾客，只请于此』。乃不敢直进而坐于小木床上，逡巡一僧自中出，年可四十许，与客相接欣然，衣紫背褐裙搭械而已，乃索君房左手揣之，且扼其臂者三，云秀才他日当为某官，君房乐闻之告诚］女师言他日将何相报，然不知此处何所也，其僧不答，君房又询之，意欲为文以志其寺舍，僧亦不言，君房坚请之，僧若不得已曰此闻喜县也，于是乎觉。自是十余年不能辨，景徳二年春，君房叨第，六月八日蒙恩除将仕郎试校书郎，知升州江宁县事，冬十月赴任，十二月中奉州帖差准郊禋赦勑设祭于县之牛山，既出时，雨雪新霁，泥薄载涂，涉田畔夹畛西行，迤逦而南，俨然当年梦中之路，时日色迟暮，取山前通途弗及，乃由山后及二峰间下望，崇教精舍后有编竹障之，比上佛室，登其殿亭即昔梦厅事，复观西壁上题云往来君子不请书破壁，又梦中之帖也，洎瞻礼尊像，宛然昔梦之僧也。噫自京至金陵水陆数千里，乙未至乙巳仅一纪之间，所梦与今事迹所见无毫髪差异，何其神耶。又益信谓食禄有地乎亦未知君房过去百千生中曽遭辟支佛而如君房通诚与之授记预告以所官乎。闻喜之语非及第之信乎君房虔服灵梦诚不敢忘，故直笔书之刻石于佛前，亦梦之宿心也。寺有旧记云辟支佛自吴天纪四年至唐以来，凡示现者六矣。今君房之梦抑又示现之一焉。景徳五年初八日记。【东坡集】

　　黄牛庙诗

　　欧阳文忠公为峡州夷陵令日所作黄牛庙诗，轼尝闻之于公曰，予昔以西京留守推官，为馆阁校勘时，同年丁宝臣元珍适来京师，梦与予同舟泝江，入一庙中拜谒堂下，予班元珍下，元珍固辞，予不可，方拜时神像为起鞠恭，且使人邀予上，耳语久之，元珍私念神亦如世俗，待馆阁乃尔异礼耶，出门见一马只耳。觉而语予，固莫识也。不数日元珍除峡州判官，已而予亦贬夷陵令，日与元珍处，不复记前梦矣。一日与元珍泝峡，谒黄牛庙，入门惘然，皆梦中所见。予为县令固班元珍下而门外镌石马缺一耳。相视大惊，乃留诗庙中，有石马系祠门之句，盖私识其事也。元丰五年谪居黄州，宜都令朱君嗣先见过，因语峡中山水偶及之，朱君请书其事与诗，当刻石于庙，使人知进退出处皆非人力，如石马一耳，何与公事，而亦前定，况其大者。公既为神所礼而犹谓之滛祀，以见其直气不阿如此，感其言有味，故为録之。正月二日眉山苏轼书。【东坡集】

　　张君房灵梦志

　　淳化癸巳仲冬之晦，张君房适自茂苑来客余杭时，抱疮疡之患。遽有告曰，凡经游是郡者，当谒吴山神祠，即伍君子胥也，今封王爵。君房聆之耸然曰是故宜至诚耳。王，古之忠鲠在楚，楚强来吴，吴覇及其去而死之，则吴亡楚弊，故得耀美清湘，流芳祀典迄今，民不忘其庇斯盛徳者欤。翌日恭谒于庙，熏炉涤爵，质辞以心，黙祷冥祈，肃拜而退，时初阳盛景，爱日方中，载步林亭，西望阛阓楼台出没，烟霭浮沉，若水若山，如绘如画。夹道有寒梅十数株，已烂熳矣，凝懐抒思，比暮而回。是夜梦上一山，迨半间有新创佛宫，中设尊像数身，殿偏门内一道人手运寿牌约长二尺余，如今之桃符状。君房揖之，道人曰此籖也，意若今之道家十二真君所著撰者也。君房曰身蹇多剥，欲一卜之，可乎。道人乃出籖牌抽之，引一牌有朱书大字二行凡四句，每句五字，曰时来自有期，此去不忧运，行心但如此，非久销疾病。甫读于口，意亦知其吉告矣，感激而别，既下山百步，忽闻梅香，回望其上，乃昨日所见之花烂然在目，因惊悟曰此吴山庙也，于是遂觉其清香芬馥，满衾枕间，良乆方歇。自是疮疡之苦浃旬而愈。于戏，灵神之告也若是乎。君房自祥符乙夘冬十月改官领钱塘之命，王祠即部之名胜也，非时来自有期乎。自淳化癸巳冬距祥符乙夘，南至爰莅钱塘，今又三载，妻子温饱，身迹安泰，岂非王之阴赐乎。今考秩告满，将逺灵祠，茍不掲文志石，即不独旷于宿心，亦负王之灵告也，因镵而壁之，兾人知王之灵应事。天禧三年秋九月二十一日著作佐郎知钱塘县事张君房记。【该闻録】

　　先大夫龙泉梦记【眉州青神县有龙泉神庙】

　　大观乙酉岁，如璋避亲移试漕台，四月初吉，率亲友十数人溯游龙泉，乞灵于昭惠王祠，方时神光晃耀，报应示祥，人皆震动，而钦奉之某，心专意诚，黙有祈向，忽一僧，未通名字，来附耳语曰，公春闱定捷。窃怪其语无伦，询所以知之。称能相形，唯唯而退。初不信其言，亦不究其工否。是年拔漕解，次年果叨第，自京师归抵乡舍，纔三日其僧来访，乃澄照堂元通也。始云某寔非相人者，一日前梦皓首素衣人来语某，且泛扫祗候，翌日有官到此，因问官实谁是，答曰执香合者是也，姓字为谁，曰宋南仲也。至日诸人皆来，或持澡羞，或捧盏斚，各各不同，独官人最后至，乃执一香合，因闇询名氏，皆合梦中之告，以此知髙选无疑。昔日未敢明言，托之相耳。于戏，神之灵报灼灼如是，乌可不书。今岁孟夏，宿澄照堂，元通话前事，聊记其始末，且知人之吉凶得失皆素定于冥兆，非由于人力，以至动静语黙，亦有其数，如持一香合犹已定于前，神得而知之，况其它哉。古人谓神气发越，精识所通，乃为吉梦之殊祥，如璋不才，虔服灵梦，诚不敢忘，谨镵于石，以报神贶。政和七年三月日宋如璋记。【该闻録】

　　蒲教授荆山梦记

　　宣和癸夘冬十月，咸临还自成均，游华山灵台观，晚宿荆山驿，夜分梦一老人衣冠甚伟，策杖来谒，自称姓王名安石，议论英发，衮衮可听，且曰人生当无书不读，乃探懐中数简见贶，指云宜先讨究孟享一事，少选遂觉。自是徧问诸友皆莫知其所谓，几二十年不复省记矣。绍兴壬戍秋八月来尉繁江备员，御容殿香火官四时孟享实预行事，始符梦中所说，私窃怪之。未几游邑庠而王氏父子遗像在焉，粉墨剥落，尘埃满面，忽忆荆山之梦，令人惊叹不已，乃命工摹诸壁上，以永其传，庶酬曩日之报，然公以妙龄侍其先公殿中丞，宰此邑时，天圣七年也，距宣和癸夘近百年矣，而精爽逼人，能以未来事告后进，且不忘其丱角游戏之地，岂凢辈耶，谨月而日之以志公之英魂俊魄尚在尘寰，而人之仕宦早晚皆有前定，不可以强求也。绍兴十四年四月中澣三嵓蒲咸临记。【该闻録】

　　刘悦第三

　　刘悦，字圣与，天彭人。蔡薿牓第三人，与常瓌同年又相善。方集英赐第，圣与叹息，若有所感，瓌因询之，圣与曰人生得丧果素定，非人力也，悦今日望见天子临轩，公卿侍卫以至天日气象楼殿相映，恍然如再至焉。悦七年前过梓潼神君祠，宿于祠下，梦与举子数百人趋禁中听唱名于集英殿，俄有一卫士遽曰公第三人及第。悦时名涛，因问曰刘涛耶，卫士曰无刘涛，乃刘悦，语未毕胪传刘悦矣。遂惊觉，虽知其神而未敢改名。会元佑诏书『若与上书入等人同姓名者，听改名』时，上书有彰信军进士名刘涛，悦因改今名焉。今日至庭中，无一而非昔日梦中所见者，初闻第一第二人已赐第，不觉正衣冠以待及蒙恩，果第三人而心寔安然，若久已得之者，信乎得丧果前定，非人力也。崇宁五年悦归过梓潼既书其事，又托常瓌为记。【灵应集】

　　孙鈜策题

　　大观元年，孙鈜歳贡辟雍，乞梦于英显神君，是夕梦赴试，有一人赍策题而立，因就读之，见第一题问某事，余皆如之，其人曰锡燕津亭，郡国举宾，兴之礼计，偕给食多士，忘奔赴之劳，用之可以取髙第。既觉，记之于书。及就试则所问策题皆协于梦，如其言用之，果中优选。岂特人之富贵前定，而文章亦自有阴相之者。【同前】

　　文缜状元

　　何■〈〈卤，仌代乂〉上木下〉文缜，政和间被贡，宿梓潼梦一吏赍黄勑投其中云何■〈〈卤，仌代乂〉上木下〉可特授承事郎秘书省校书郎。次年文缜果大魁多士。前此状头先除学官，惟文缜独除馆职暨受勑衔位，与梦中所见不差一字。嗟夫科名前定如此，士而不安义命可乎。【同前】

　　处厚类试

　　杜居寔，字处厚，遂宁人。政和间梦川中放省牓三十四名而杜预其数，觉而怪曰省牓不下三百人且省试在京师不当在川蜀，自是二十余年而不能晓。至建炎初，朝廷以艰难路隔，分路类省试，杜居实在潼川，类试过省中选者果三十四名。其梦始验。此可以见一第皆有前定而非人之能也。不然何二十年而其应无毫髪之差耶。【同前】

　　元珍赠诗

　　桂材，字符珍，资州人。大观末贡于京师，宿神君祠下，梦人赠诗一联云，楼髙先见月，栁嫩更含烟。觉而不晓其意。是年登第，授唐安教官，因游郡园，亭中见诗榜，乃前人咏唐安之什。不唯报其登第之兆而唐安之任亦前定于此矣【同前】

　　彦国文学

　　罗彦国，字伯逹，成都人，累举不第，至第四举，斋戒乞梦于梓潼神君，时蔡相元长当轴，是夜梦元长谓曰已奏除公枢宻直学士矣。次年罗又省，下诣府投牒，乞进举推恩，遂授宻州文学，盖宻学之应也。【同前】

　　士美金堂

　　朱士美，临卭人，宣和初被荐入京，宿梓潼祠下，梦游一室，栋梁户牖皆以金饰之，后年登第乃调金堂尉，其事与前元珍无异，科名固有前定，况食禄之地岂无前定欤。【同前】

　　任豫交代

　　任豫，字由道，青城人，与余先君友善，崇宁二年登第，厯官数年而卒，至崇宁五年先君继亦登科，一夕梦与任豫交代，心常恶之，未几先君丁家艰，服阕授新津尉时，前尉亦以忧去州，檄监税兼摄尉职，暨先君赴上，权尉遣人下逺迎，视之乃一武人亦名任豫，乃知昔日之梦与任豫交代为不虚，此可以见前定也。【灵验记】

　　允蹈甲门

　　邵行甫允蹈，绍兴被荐成都未类试前，斋戒徒步诣七曲山，乞灵于英显神君，其夜梦神谓曰已与卿安排甲门髙第。至次年果为类试冠，乃刻石纪其梦于庙之西庑，意谓梦之应兆皆验于此矣。及为江阳幕官，考满赴阙，将遂调改行次湖湘，以病卒于闸口镇，乃知昔日之梦不惟报其魁捷，兼报其捐馆之地也。神哉神哉。【灵验记】

　　何某二子

　　资中何与时如震，宣和间免解赴阙，其二子被荐侍行，斋宿祠下，梦神君顾左右言曰何某徳行操修，留二位与其二子。次年二子俱登第。噫神君英灵，显著焕耀，今古间以未来先兆托梦于贤士大夫，无不应者，况何君之厚徳有后，宜为神之所佑也。【灵应集】

　　照邻阙床

　　朱照邻，景佑中举进士，梦造棺阙床而弗成。是岁虽过省，御前下第，晚因推恩得一文学，乃棺不成之应也。【青箱记】

　　分门古今类事卷八

　　●钦定四库全书

　　分门古今类事卷九

　　○相兆门上

　　公孙见子

　　鲁文公元年春，王使叔服来会塟，公孙敖闻其能相人也。见其二子焉。叔服曰『榖也，食子。难也，收子。榖也丰。下必有后于鲁国』。后八年敖奔莒，鲁人立文伯。文伯乃榖也。榖之子蔑是谓孟献子。蔑之子速是谓孟庄子。速之子羯是谓孟孝伯。羯之子貜是谓孟僖子。貜之子何忌是谓孟懿子。何忌子彘是谓孟武伯。九世为卿。故曰食子谓奉祭祀以供飬也。十五年穆伯卒于齐难，乃立为恵叔，乃请收而葬之。叔服之言岂不信而有验欤。【左传】

　　黥布当王

　　黥布姓英氏，少时客相之当刑而王。及壮坐法，布欣然笑曰人相我当刑而王，几是乎。人有闻者共戏笑之。布以罪有论输作于骊山。陈胜起，与骊山徒数千人属项梁，梁死布常为项羽前锋，遂封布为九江王，都六后归汉立为淮南王，南面而立，果膺裂地之贵，当刑而王，其相已定于卑微之时矣。闻而戱笑者能无愧乎。【汉史】

　　卫青封侯

　　卫青，字仲卿。父郑季以县吏给事阳信侯家。季与僮卫媪通，生青。青有同母兄卫长君。及姊子夫得幸武帝故冐姓卫氏。青少时归其父，父使牧羊，尝以奴畜之，不以为兄弟数。青尝从人至甘泉，居室有一钳徒，相青曰贵人也，官至封侯。青笑曰人奴之生，得无笞骂足矣，安得封侯事乎。及壮，为侯家骑从平阳主。建元二年青姊子夫得入宫幸上。皇后，大长公主女也，闻子夫幸，妬之，使人捕青。青时给事建章，未知名，大长公主欲杀青，其友公孙敖簒之，得不死，上闻乃召青为建章监侍中，由是益显，后将军击匈奴，取河南地为朔方郡，封长平侯，拜大将军，子孙皆侯，贵盛莫比。钳徒之言岂不信哉。【西汉】

　　邓通穿衣

　　邓通，蜀郡人，为黄头郎。文帝梦上天不能，有一黄头郎推而上之，顾见其衣尻带后穿，觉而之渐台以梦中阴自求之，见通衣后穿，梦中所见也，召问其姓名，姓邓名通。邓犹登也。文帝甚悦，尊幸之，日日异赏，赐具万以十数，上使善相人者相通，曰当贫饿死，上曰能富通者在我，何说贫。于是赐通蜀严道铜山，得自铸钱，邓通钱布天下，其富如是。后为太子心恨，及景帝立，免通家居。居无何，人告通盗铸钱，尽没入之，通家尚负责数巨万，长公主赐通，吏尽没之，一簮不得着身，长公主乃令假衣食，竟不得一钱，寄死人家，一如相者之言，呜呼文帝以天子之势犹不能使邓通免于贫饿，乃知贫富素定，区区人力不可得而变也。【西汉佞幸传】

　　亚夫饿死

　　周亚夫，太尉勃之子也，为河内守时，许负相之曰，君后三歳而侯，侯八歳为将相，持国柄，贵重，人臣无二，后九年而饿死。亚夫笑曰臣之兄已代父侯矣，有如卒，子当代，我何侯乎，然既以贵如负言，又何说饿死，指视我。负指曰从理入口，此饿死法也。居三歳兄绛侯胜之有罪，文帝择勃子贤者，皆推亚夫，乃封条侯。景帝时为太尉，将兵破吴楚，五年乃为丞相，后以争立太子事上踈之，谢病免相。居无何，坐买甲楯下廷尉狱，不食五日，呕血而死。许负之言竟无毫髪之差，非前定而何。【西汉】

　　李固竒表

　　李固，字子坚，汉中南郑人，貌状有竒表，鼎角匿犀，足履龟文，公侯之相也。后果为汉太尉。汉太尉三公也。【范煜汉书】

　　张裕抚镜

　　蜀郡张裕善相术，每举镜视面，自知其必以刑死，未尝不扑之于地。后果被诛。故刘孝标谓抚镜知其将刑，其兆发于前期，信哉。【蜀志】

　　羊祜建功

　　羊祜，字叔子，泰山南城人，尝游汶水之濵遇父老谓之曰，孺子有好相，年未六十必建大功于天下。既而去，莫知其所之。祜后建平吴之策，卒时年五十八，后二岁而孙皓平，羣臣上寿，帝执爵流涕曰，此羊太傅之功。因以克定之功祭告祜庙，以此而验汶上老人之言，则已素定于六十年前矣。功名之际岂可侥幸其或成哉。【晋史】

　　周陶略同

　　周访字士逹，家于庐江浔阳，少时遇善相者，庐江陈训谓访与陶侃曰，二君皆位至方岳，功名略同，但陶得上寿，周得下寿，优劣更由年耳。访小侃一歳后访为梁州刺史，都督梁州诸军，年六十一卒。侃为荆江二州刺史，都督八州诸军，年七十六。陈训之言位皆方岳上寿下寿皆验矣，以此知无一而不前定也。【晋史】

　　冯娄共见

　　唐娄师徳为扬州江阳尉，冯元常亦为尉，共见张同藏。同藏曰二君俱贵，冯位不如娄，冯唯取钱多，即官益进；娄若取一钱官即败。后冯为浚仪尉，髙宗时擢监察御史劔南道廵察使，位至尚书左丞。娄终不敢取一钱，位至纳言，家极贫匮。以此知官之崇卑，家之贫富，皆前定不虚也。【朝野佥载】

　　欣泰伤额

　　张欣泰字义亨，竟陵人，少时有人相其当得三公，而年才三十，后忽屋瓦坠伤额，又问相者，云无复公之相矣。然年寿更増亦可得方伯焉，后果为雍州刺史，年三十六而卒。【南史】

　　昭达眇目

　　章昭逹字伯通，呉兴武康人，少时遇相者谓曰卿容貌甚善，须少亏则当富贵。梁大同中，因醉坠马鬓前小伤，昭逹喜问相者，曰犹未也。及侯景之乱为流矢所中，眇一目。相者见之曰卿相善矣，不久必富贵。及景平陈文帝委以将帅，恩宠超于侪辈，后为开府仪同三司。【南史】

　　沈攸乗舟

　　沈攸之，字洪先，吴兴武康人。初贱时与呉郡孙超之、全景文共乘一小船出都，三人共上埭岸，有一人止而相之曰，君三人皆当至方伯。攸之曰岂有此。相者曰不验便是相书误耳。后攸之为郢荆二州。超之广州。景文南豫州刺史。皆如其言。大抵富贵贫贱皆注定于禀生之初，而形于相貌之外，惟精于术者始得而知之。许劭尝云悬丝于牖，望之百日则其丝久而愈大。又悬五彩丝望之百日，乆而颜色愈明，然后可以观人之形气。今之偷妄辈，求衣食，妄言人之形神祸福，安足信哉。【南史】

　　安仁封侯

　　李安仁，兰陵人也，少时贫，有一人从门过，相之曰君后当富贵，与天子交手共戏。明帝尝目安仁曰，卿面方如田，封侯相也。后齐祖即位，安仁为中领军，封康侯，国家宻事上唯与安仁论议，武帝即位加侍中，富贵极于一时，自致荣宠如相者之言，其后安仁欲寻相者，竟不知此人所在，岂神灵托相以告之耶。【南史】

　　管辂不逹

　　管辂，字公明，尝自谓其背无三甲，腹有三壬，非贵寿相。后果官止少府丞，年终四十八。梁武帝尝与诸名贤叹其竒才而位不逹。刘孝标谓士之穷逹莫非命也，乃作『辨命论』以述其旨曰，世固有髙才而无贵仕，饕餮而居大位者自古所叹焉，独公明而已哉。【文选】

　　建平术验

　　朱建平沛国人善相术。魏太祖召为郎，文帝为五官将，坐客三十余人。文帝问已寿，又令徧相众宾。建平曰将军寿八十，至四十当有厄。谓夏侯威君四十九，位为州牧，而亦有厄。谓应璩曰，君六十二，位为常伯，先此一年当独见一白狗而旁人不见也。谓曹彪曰君封藩国至五十七必厄于兵，宜防之。后文帝至黄初七年，年四十，病困，谓左右曰建平所言八十谓昼夜也，吾其决矣，顷之果崩。夏侯威为兖州刺史年四十九，十二月上旬得疾，念建平之言自分必死，至下旬转差，垂以平复，三十日昃，设酒曰吾明日鸡鸣年便五十，及罢客后合瞑疾动，夜半卒。璩六十一为侍中直省内歘见白狗，问之众悉无见者，于是数聚会，急游观，饮宴自娱，过期一年六十三卒。曹彪封楚王年五十七坐与王凌通赐死。凡说此辈无不如言，一何妙哉。【三国志】

　　天纲术验

　　袁天纲成都人，与杜淹、王珪、韦挺游。天纲谓淹曰，兰台学堂全将以文章显。谓珪，法令成就天地，相临不十年官五品。而谓挺，面如虎当以武处官。然三君久皆得谴。淹果入天策为学士。珪，太子中允。挺为右武帅。武徳中俱流嶲州。见天纲。曰，公等终且贵。杜三品难言寿。王、韦亦三品，后于杜而寿过之。但晚节皆困。见岑文本曰，眉过目，文才振海内，虽得三品，恐是损寿之兆。文本后果至中书令，寻卒。见窦轨曰后十年且显立功在梁益。轨后果为益州行台仆射。见房元龄、李审素曰，房，大富贵，李欲得五品，即从房求之。李不信之，后房为宰相，李为起居舍人，卒。房言于帝，以五品官赠之。武后幼，天纲见其母曰夫人必生贵子。乃见元麝元爽曰官三品保家人也。见韩国夫人曰此女贵而不利夫。后最幼，抱以见，绐曰男。天纲视之惊曰龙瞳鳯颈极贵验也，若为女当作天子。见张行成、马周曰近古君臣相遇未有及公者，然寿不长也。张晚得官位宰相。髙士亷谓曰君后得何官。天纲曰自知相禄已絶，不合更有，及夏四月数尽。如期而卒。其精微不可具纪。同时有张憬藏者技与天纲并。【摭遗集】

　　憬藏术验

　　张憬藏，长社人也。太子詹事庄俨有所问，答曰公厄在三尺土下，尽六年而贵，位刺史，无有禄矣。俨使髙丽，囚居土室六年，还为蒲州刺史，岁如期，召掾吏妻子告当死，俄诏听致仕。刘仁轨与靖贤清占答曰刘当五品而谴，终位冠人臣；谓贤曰君法当客死。仁轨为尚书仆射。贤曰我三子皆富田宅，何客死。俄三子尽丧，鬻田宅，寄死友家。魏元忠往见之，乆不答。乃大怒曰穷通贫贱，自属苍苍，何预君耶。拂衣去。憬藏遽追还曰，君之相在怒时，位必卿相。姚崇、李廹秀、杜憬佺从之游，憬藏曰三人皆宰相，姚最贵。裴光庭当国，憬藏以纸，大署台字，后数日贬台州。其验甚多，不可尽载。至明皇时有金梁鳯者颇言人贵贱寿夭。【摭异集】

　　梁鳯术验

　　裴冕为河西留后，梁鳯言不半载兵起，君当以御史除宰相。又言一日向雒，一日向蜀，一日向朔方，此时公当国。冕妖其言絶之。俄而安禄山反，冕以御史中丞，召问以三日答，曰雒日即灭，蜀日不能乆，朔方日愈明。肃宗即位而冕遂相。又谓吕諲曰君且辅政，须大怖乃得。諲责驿吏榜之，吏突入射諲两矢，几中，走而免，明年知政事，李揆卢允毁服绐谒鳯不许二人语以情鳯曰李舍人阅岁而相卢不过郎官后揆已相乃擢卢吏部郎中。夫自汉至唐能以相技显于世者如前数子，诚皆玄妙之殊巧，非常之絶艺，故备録之以为浮躁者之戒。【定命録】

　　禄山异闻

　　唐明皇朝退召禄山升殿，用银裹小杌子赐坐，询问甚乆方令引退。肃宗因暇陈曰，自古正殿人臣不可坐，陛下纵爱之，但加之禄秩，赐之金帛可矣。明皇不荅。异日朝退，又召禄山赐坐。肃宗乃懐疏伏于寝殿青蒲上曰，臣于家与陛下父子也，于朝与陛下君臣也，至亲切无如君臣父子矣，臣尝言正殿人臣不可坐，陛下又召禄山赐坐，金口询问移时方使去，是臣言无所用，且臣位为太子更欲何图，若坐视朝廷之礼有所不正而不言，是臣陷君父于有过之地，则臣之不忠不孝之罪可知也。因泣涕交下，玄宗遽命引起，辟去左右，抚其背曰，是非吾儿所能知也，此子有竒相，吾以此厌之也。肃宗曰若然则何不杀之。玄宗曰杀假恐生真。肃宗乃还东宫私念黙求，计以杀之。一日召禄山饮，乃先教宫人曰若吾索寿酒，汝当进鸩禄山。至酒数行，肃宗曰将军与吾家亲愈骨肉，义极君臣，然将军亦谨厚吾，颇喜也，今日愿与将军为寿，乃命左右进寿杯，禄山举之将饮，适会燕衔泥堕杯中，禄山乃不饮，复置杯于坐，起曰臣蒙殿下赐酒已醉，乃再拜而去。初禄山生于南阳，李筌为邓州刺史，尝夜见东南有异气，明旦呼吏询其所，乃得牧羊胡妇之子。筌见之曰此假天子也。座客劝杀之，筌曰不可，此牧竖必于国为盗，古有之，杀假恐生真矣。【摭遗集及唐宋遗史】

　　姚崇甚贵

　　陜州刺史王当有女甚爱之。集州县文武官令善相者择壻。相者曰此无贵壻，惟识果毅姚某者有贵子可嫁之，终必得力。当从其言遂嫁之，时人咸笑焉。乃元崇也，时年二十二，好猎，都未知书，尝诣一亲表饮遂遇相者谓之曰公甚贵，异日必为宰相。归以告其母，母劝令读书，崇遂割放鹰鹞，折节，学仕为孝敬挽郎，举下笔成章，后为同州刺史。先天二年，明皇讲武新丰故事天子行幸，牧守在三百里外者诣行在，帝宻召崇。既见，帝曰公知猎乎。对曰少所习也，臣年二十以鹰犬为乐，遇相者令无自弃，今犹能之。帝喜，乃咨天下事，衮衮不倦。帝曰卿宜遂相朕。崇乃说帝十事而后辅政，为开元名宰。昔人尝云龙犀日角，帝王之表，河目龟文，公侯之相。观诸姚崇辈以验相者之言无一而不应，孰谓相之可非乎。【唐史】

　　景融坐厅

　　陆景融为新郑令，有客相之曰公从今三十年当为此州刺史，然于法曹厅上坐。陆公不信。时陆公记法曹厅有桐树。后三十年果为郑州刺史，所坐厅前有桐树，因问之，乃云此厅本是法曹厅，往年刺史嫌宅窄，遂通法曹厅为刺史厅，乃知昔日之言方应。【定命録】

　　艾颕登第

　　艾颕侍郎少贡入京，途逢一叟曰子相甚贵，当登第。授以书一策乃左氏。颕异而熟读之，及礼部试铸鼎象物赋，出所授书，颕喜甚，援笔立成，若有相之者果登第致甲科。【渑水燕谈】

　　钱镠非常

　　钱镠，临安人，少有大志，县録事锺起诸子与镠善而起常禁之。豫章有术者言斗牛间有王气。乃游钱塘以相法求其人，锺起与术者善，乃召县豪，令视之，皆言其非。一日起诸子与镠会而术者适来，望之大惊曰此真贵人也。起乃召镠使熟视之，术者曰君之贵必因此人。乃慰而遣之，自是起颇厚待于镠，时时赈其穷乏。后镠王钱塘，宴父老于里中山林，皆覆以锦绣，起父子并列贵仕焉。【詹玠遗史】

　　张相梦应

　　张商英元佑丁夘二月梦游五台山金刚窟，平生耳目所不接，想虑所不到，觉而异之，时为开封府推官以告同舍林材中。材中戏曰天觉其官并州乎后。五月商英果除河东提点刑狱公事。材中曰前梦已验，勉矣行焉。人生事事预定何可逃也。八月至部，十一月即诣金刚窟，验所见者皆与梦合，信乎材中之言人事之预定矣。【詹玠遗史】

　　分门古今类事卷九

●钦定四库全书

　　分门古今类事卷十

　　○相兆门下

　　班超封侯

　　班超少时，有相者曰子虽布衣诸生，当封侯万里外。超问状。相者曰燕颔虎头，飞而食肉，此万里侯相也。后果立功西域，封定逺侯。【后汉】

（未完待续）

[ 本帖最后由 123万 于 2009-1-1 07:15 编辑 ]
本帖最近评分记录
钱建文 贡献 +50 卷6请跟帖继续 2008-11-16 21:18 
钱建文 金钱 +50 卷6请跟帖继续 2008-11-16 21:18 
  
UID490 帖子12 精华0 积分516 贡献272  金钱5453  阅读权限200 在线时间238 小时 注册时间2008-6-18 最后登录2009-4-27 查看详细资料
 引用 使用道具 报告 回复 TOP 
 

123万 
功勋会员



积分516 贡献272  金钱5453    

个人信息 发短消息 加为好友 当前离线  3# 大 中 小 发表于 2009-1-9 10:53  只看该作者 
 
　　王晖懐刃

　　赵温善袁许之术。武将王晖事蜀先主有功，为一二贵臣所抑，王衔之。一日遇赵温。温曰今日见君面有杀气，但君将来当为三任郡守，一任节制，自是晚达，不宜害人。王乃出一匕首曰今日欲杀数子便自裁，不意逢君，请止。后果为郡守三任，迁秦州节度。如温之言，皆前定而形于相也。【成都记】

　　锺辐亡家

　　江南锺辐者金陵之才子，年少俊迈，遇一老僧相之曰先辈寿则有矣，及第则家亡，记之。生大怒曰吾方掇髙第以起家何亡之有。时樊若水女才质双美，盛爱辐之才而妻之，始燕尔。科诏遂下，时周都洛，辐入洛应诏，果中甲科，方得意，狂放不还，携一女仆曰青箱过华州之蒲城，其宰乃故人，延留之数日，时盛暑追凉于县楼，醉寝。是夕醉梦其妻出诗一首为示，怨责颇深，诗曰楚水平如练，双双白鸟飞，金陵多少地，一去不言归。梦中戱答一诗曰还吴东下过蒲城，楼上清风酒半醒，想得到家春已半，海棠千树欲雕零。既觉遽归装，将至采石渡，青箱暴卒，生感悼怱怱，藁葬于一新坟之侧，急图到家，至则门巷空阒，妻妾已亡数月，访之亲邻，妻亡之夜乃梦于县楼之夕也。后数日亲友具舟携辐致奠于葬所，即青箱藁葬之侧，其坟不植他木，惟海棠数株，花萼雕谢，正合诗中之句，因拊膺长恸曰信乎，浮屠老师之言：及第，家亡之兆矣。因遂不仕，隐钟山，寿八十余卒。嗟夫祸福寿天莫非前定而海棠之千树亦复兆于诗句，以此知一草一木皆有定数，非人力所能及也【潘佑集】

　　王显夕死

　　唐王显与文武皇帝有子陵之旧，帝微时常戱显曰王显抵老不作茧。及帝登极，显因奏，臣今日得作茧否。帝笑曰未可知也。召其三子皆授五品，显独不及，谓曰卿无贵相，朕非为卿惜也。显曰朝贵而夕死足矣。房玄龄曰陛下既龙潜之旧，何不试与之。帝乃授之三品，取紫袍金带赐之，其夜暴卒。呜呼靡颜腻理，哆咴顣頞，形之异也；朝秀晨终，龟鹤千歳，年之殊也；闻言如响，智昏菽麦，神之辨也；固知三者定乎造化至于寿夭穷达，独曰由人不亦蔽乎。【朝野佥载】

　　中立为将

　　唐杜羔字中立，少年时赡于财产，他无所长，其徒与之游，利其酒炙，其实蔑视之也。一日同送迎于城外，客有善相者歴观诸宾侣，独指中立曰此子异日当为将矣。一座大笑。中立后尚真源公主为沧州节度使，果符相者之言。呜呼士之穷通无非命也，故昔公孙弘主父偃对策不第，歴说不入，牧豕淄原，见弃州部，其诟耻为何如哉，及至开东合列五鼎，遂穷极富贵，声驰海外，非先愚而后智，前非而终是也，盖亦荣悴有定数非人力之所召，自古皆然，何独中立而已乎。【玉泉子】

　　李寛三无

　　李寛为常侍，有门下士姓卢，善相。或问李公何如。曰据其面所无者三，无子无宅无冢。公初有数子皆先卒。有屋未甞还乡安居死于舟。乘舟而归舟破沉其骨焉【金华子】

　　冀公十全

　　王冀公钦若，郷荐赴阙，张齐贤时为江南漕，以书荐谒钱希白易。希白方以才名独步馆阁，适会延一术士以考休咎，不容通谒，冀公局促门下，因厉声语阍人，术者遥闻之，谓钱公曰不知何人，若形与声相称世无此贵者，但恐形不副声，愿邀之，庶获一见。钱召之，冀公卑微逺人，神貌疎瘦，复赘于颈，举止山野。钱公蔑视之，术者悚然侧目瞻视。冀公起，术稽颡兴叹曰人中之贵有此十全者。钱公戏之曰堂内便有此等宰相乎。术者正色曰公何言欤，且宰相何时而无，此君不作则已，若作之则天下康富，君臣相得，至死有庆而吊所不完者，但无子尔。钱公曰他日将陶铸吾辈乎。术者曰恐不在他日，即日可待，愿公无忽。后钱公方为翰林学士而冀公已真拜矣。【朝野杂録】

　　种放帝友

　　种隐君放，方少时，与弟文往拜陈希夷，陈邀放内堂殷懃眦睨，以一絶赠之曰，鉴中有客白髭多，鉴外先生识也么，只少六年年六十，此中阴德莫蹉跎。种都不晓，但屈指以三语授之曰子贵为帝友而无科名，晚为权贵所陷，若寡欲可以满此数。种因不娶。真宗初诏至阙，称旨以司谏奏十议。西祀回跸，次河中时，长安父老三千余人具表乞临，上意未决，召种至行在以决之，种奏大驾此幸有不便者三，陛下方以孝治天下，飜事秦汉，侈心封禅羣岳，更临游别都，乆抛宗庙，于孝为阙，不便一也；百司供拟顿仗事繁，晚春蚕麦已登，深废农务，不便二也；精兵重臣，扈从车跸，京国一空，民心无依，况九庙乎，陛下宜深念之三不便也。上正色悚然曰臣僚无一语及此。放曰近臣但愿扈清跸，行旷典，文颂声，以邀已名，陛下当自悟于清衷也。翌日还阙，真宗欲放从驾，放辞。上曰非乆当召。既而大臣深忌之，恐还阙后必召放，乃先布所陷之基。使雷有终讽之曰非久朝廷必召，慎勿轻起，以存隐节，徐章一奏，乞觐以问銮舆还阙良苦，乃君臣之义也。种然之。上还京，欲召放，大臣奏放必辞，乞陛下记臣语，往往自乞觐。诏下果不至，上已微惑，后半年河阳孙奭奏放请觐，上大骇，召执政曰率如卿料。由是宠待遂解。是年亡。种少时有潇湘感事诗曰，离离江草与江花，往事洲边一叹嗟，汉傅有才终去国，楚臣无罪亦沉沙，凄凉野浦寒飞鴈，牢落汀祠晚聚鸦，无限清忠沉浪底，滔滔千顷属渔家。诚先兆也。然当时陷放者虽自以为得计，不知陈希夷已言于少之时矣。是则命已定特假手于权贵也。可不信哉。【杂録】

　　若水公卿【一说白阁道者事见此卷后】

　　钱文僖若水少时谒陈抟求相骨法，陈戒曰过半月请子却来，钱如期而往，至则邀入山斋，地炉中一老僧拥坏衲瞑目附火于炉傍，钱揖之，僧开目微应，无待遇之礼，三人者黙坐久，陈曰如何，僧摆头曰无此骨，钱公起，陈戒曰三日却来，钱如期谒之，抟曰吾始见子神观清爽，谓可学神仙，有升举之分，见之未精，不敢奉许，召此僧决之，渠言子无仙骨，但他日必为贵公卿耳，钱曰其僧何人，曰麻衣道者。【杂録】

　　乖崖鬓疮

　　乖崖公张咏太平兴国二年科场试『不阵成功赋』，盖太宗明年有河东之举，公赋云：包戈卧鼓，岂烦师旅之威；雷动风行，举协乾坤之德。自谓擅场，既而有司以对偶显失黜之，选胡旦为状元，公愤然欲学道，陈希夷相之曰必为贵公卿，一生辛苦，譬如人家张筵，方笙歌鼎沸而中庖火起，坐客无奈，惟頼子灭之，以诗遗曰征吴入蜀是寻常，鼎沸笙歌救火忙，乞得江南佳丽地，却应多谢鬓边疮。初不晓其旨，后二年公乃及第，两入蜀，定均顺之乱，又急移余杭，剪左道僧绍伦之叛。此征吴入蜀之验也。累乞闲地不允，后以鬓疮乞金陵养疾方许。希夷之言一无差误。初公在蜀与一僧善，及归，僧送至鹿头，出一书付僧曰収此，至乙夘年七月二十六日请于官对众开之，慎不可私发，并不待其日者有祸至。大中祥符乙夘岁，僧乃诣府陈之，知府凌策侍郎集从事共开之，乃公真容，手题曰咏当血食于蜀。后数日得报公以其年七月二十六日捐馆。未捐馆前公旧与逸人傅霖善，霖隐不仕，公后中第，日光显散，遣亲密四方求霖，三十年不可得，甞作忆霖诗云，寄语巢由莫相笑，此生终不恋轻肥。后一日卧铃阁，有被褐骑驴者叩门曰，语尚书，青州傅霖来。阍吏入白，公惊喜出迎，责吏曰傅先生汝敢姓名呼耶。霖笑曰别子一世，尚尔童心，是岂知世间有我哉。公问何昔隐今出。霖曰子将去矣，故来报子。曰咏亦自知之。霖曰知。乃去。后一月公薨。此足以见出处生死皆有前定，非复由人也。笔谈及。【西清诗话】

　　师德跛足

　　袁客师天纲之子也，传其父业，甞与一书生同过江，登舟讫，遍视舟中人颜色，谓同侣曰不可速也，遂相引登岸，私语曰舟中数十人皆鼻下黒气，大厄不久，岂可知而从之，但少留未发间忽见一丈夫神色髙明跛一足负杖驱驴登舟，客师见此人乃曰可以行矣，贵人在内，吾侪无忧，登舟而发，至江中风涛忽起，危惧虽甚，终济焉，驱驴丈夫乃娄师德也，后位至于纳言焉。【成都记】

　　元景大贵

　　栁元景字孝仁，河东解人也，少时贫苦，甞行至都下遇大雷雨日暮寒甚，颇有羇旅之叹，岸侧有一老父自称善相，谓元景曰君方大富贵位至三公。元景以为戏，曰人生免饥寒幸甚，岂敢更望富贵。老父曰后当相忆及。后果贵，求向者老父，不知所在。以此观之富贵早晚皆有前定，或先号而后笑，或始困而终吉，得之咸本于自然，不假道于才智修已，俟时可也，安用戚戚于贫贱哉。【南史】

　　李峤不富

　　李峤幼有清才兄弟三人，相者云皆不过三十。峤已长成，母甚忧之，相者又谓曰郎君神气清秀而寿不永，恐不得过三十。其母大戚，留相者使与峤连榻而寝，至更深李睡已熟，相者视之无喘息气，以手候之鼻下，气絶，大惊良久，候其气乃在耳中，遂抚而告之曰得之矣，因贺其母云郎君必大贵寿，乃是龟息，但贵寿而不富耳。后至则天朝拜相而家常苦贫，后帝幸其宅，见峤卧青布帐，帝曰相国如是失国之体，赐御用绣罗帐，峤寝其中，达晓不安，觉其体生疾，遂自奏曰臣少被相人云不当华富，故寝不得安。帝叹息久之，任令用旧者乃安寝。夫峤既为相位极人臣不为不贵矣而一罗帐不能当之，以此而验相者之言谓命非前定可乎。【唐遗史】

　　钱杨知人

　　钱副枢若水甞遇异人传相法，其事甚怪。钱公后传杨大年，故当时称此二人有知人之鉴。仲简，扬州人也，少习明经，以贫佣书大年门下，大年一见竒之曰子当进士及第，官至清显。乃教以诗赋。后简果于天禧中举进士第一甲，官至正郎天章阁待制以卒。谢希深为奉礼郎，大年尤喜其文，每见则忻然延接，既去则叹息不已，郑天休在公门下见其如此怪而问之，大年曰此子官亦清要，但年不及中寿尔。希深官至兵部员外知制诰，卒年四十六，皆如其言云。【归田録】

　　曹玮知人

　　天圣中曹玮以郎镇定州，王鬷为三司副使，疎决河北囚徒至定州，玮谓鬷曰君相甚贵，当为枢密使，然吾昔为秦州时，闻德明岁使人以羊马贸易于边课，所获多少为赏罚，时将以此杀人，其子元昊年十三，谏曰吾本以羊马为国，今反以资中原所得，皆茶彩轻浮之物，适足以骄堕吾民，今又以此杀人，茶彩日增，羊马日减，吾国其削乎。乃止不戮。吾闻而异之，使人图其形，信竒伟，若德明死，此子必为中国患，其当君为枢密使之时乎，盍自今学兵法讲边事。鬷虽受教，亦未必甚信也。其后鬷果与张观、陈执中同在枢府。元昊叛，杨义上书论亡兵事，上问三人，皆不知，遂皆罢去。鬷之孙为黄门壻，具言之。若曹玮者可谓前知矣。【毗陵后集】

　　薛展状元

　　薛展为儿时有相者曰此儿必为状元。及应进士举，与侍郎李纾有隙，常为所抑，后李知举，薛欲东归，相者又曰君今歳为状元决矣。由是乃止，及策试排牓，乃翰林学士壻赵日华为状元，朝列疑之，谕李改去，李不觉遽写薛展二字，既奏名，方悟其夙怨。翌日展谢，李曰天假吾手，非子之才。由是观之，则命已前定，虽雠敌之家亦不得而改也。【国史补遗】

　　薛邕列曹

　　薛邕侍郎有宰相望，时崔造为兵部郎中，与前进士姜公辅三人一同会有善相者张初继。至，薛问张曰只此座中有宰相否。答曰崔姜二公宰相也。且同时崔反在姜之后。已而姜为京兆功曹，俄为翰林学士。时朱泚帅泾原得军民心，姜上疏请为之防，疏入不报，及泚反，德宗悔不纳姜言，于行在骤拜姜给事中平章事。崔更后半年累拜相，与姜同，时薛竟终于列曹而已。【唐宋遗史】

　　禹偁易名

　　孟蜀礼部侍郎范禹偁，彭门人少不检，以飞走为事，忽有一道士访之曰子国家名器也，何不读书以取禄位，须是改易姓名，必及第矣候至，戌年后归本姓，善自保爱。问其名。曰我安法尚也。既出门失所在。范感其异，因入丹景山读书，乃改姓张，旧名锷，改禹偁。是时蜀无科场，遂吏书入洛。长兴二年于考功卢华下及第，归蜀授监察御史，果于戌年复归旧姓，上蜀丞相状云昔遇至人，令易本姓，徃年金牓误题张禄之名，今日玉除，原是范増之裔禹偁，后终于翰林学士。诗话及。【骇闻集】

　　东之竒才

　　张柬之任青城县丞，年六十二矣，有善相者云后当位极人臣，众莫之信。后应制策被黜，则天令于所黜人中更择，有司奏一人书写不中程故黜之，则天览毕，以为竒才，召入，问策中事，特异之，即収上第，又为狄仁杰姚崇共荐，骤拜鳯阁鸾台平章事，以诛二张功封汉阳王。【定命録】

　　胡旦制诰

　　胡状元旦直馆在京时，五月一日召罗齐僧一人，斋时越州海慧大师仲休在座，其僧老且伛。胡问有何艺。僧曰薄会人伦。胡曰某去知制诰逺近。曰稍近，然不利草着赞洗制，恐有祸，如何回避得。胡笑而侮之曰妖人也。食讫而去。其冬入西掖，凡三贬官皆是草着转赞善大夫，制词讫即被摄去，第三度贬时，数日前京师内外諠諠传胡舍人独有鞍马之赐，果自兵部郎中知制诰贬安州司马。【同前】

　　卢相败土

　　卢多逊之父亿，任秘书，与李文公多来徃。一日多逊同见李公，因同坐，卢面目尘埃垢污，颜色苍黑。李诘之。卢曰自少如此。逡巡有兆山供养主来，一龎眉老僧，云善袁许术，见卢面色笑曰，此败土色，及第则变而润泽，便歴华显，须是持心正平，事主忠孝，不如是则败土之色再来，却望应举时不及也。自是卢登上第，歴两省以至叅大政入相，其面色润泽，肌体明莹而卢之心乃大行憎爱，所为多不法，太平兴国八年事败，南窜二十年，清润之色顿去，败土黒色宛然不异旧时，路人指而惊曰非卢相之面也，李公忆老僧之言嗟惋久之。【洞微志】

　　若水见僧

　　邓州观察使太傅钱若水，雍容文雅，近世竒士，坚乞罢枢务，遂拜集贤殿学士，其日钱希白贺之，留坐后厅，因云某之此命盖亦前定，夜来方思二十年前白阁道者之言，固不虚矣。询之乃曰，某初应举，往华阴谒陈抟先生，蒙倒屣相接，坐定，数目某，欲问而中辍者数四，宾主情未洽，但啜茶而退，临别执手约后十日相访，至期延入山斋，地炉中先有一僧拥衲对座，良久僧熟视某而谓陈曰无此骨法，但能得好官，能于急流中勇退耳。陈又云此人在太白山累岁，方一到耳，某欲再求一见，终不可得。人生万事固知不可以力取矣见【洞微志此事与杂录大同小异故两存之】

　　韩丕甚贵

　　谏议大夫韩公丕未应举时甞在洛京，有紫阁院主僧宗渊能知人，见韩曰秀才甚贵且速达，后枢密副使钱若水亦见僧，僧惊曰前见韩秀才讶其速达，今见钱秀才又速于韩，当居其上。及钱赴举，韩已知制诰。及钱登第，为同州推官，入直史馆，韩公犹在制诰之职。无何韩迁翰林学士，钱曰吾方直馆而韩已在翰林，僧言妄矣。不久钱知制诰而韩迁谏议大夫罢职，钱乃代焉，真速而居其上也。仕宦迟速信有前定，彼躁进之士一或不调，见他人居其上则郁郁无聊，可谓不知命者矣。【秘阁闲谈】

　　齐丘早退

　　宋齐丘微时日者相之曰君贵不可说，然亚夫下狱之相君实有之，位极之日当早引退，庶几保生。齐丘登相位数载致仕，复以大司徒就征，保大末，坐陈觉谋干纪事，乃饿死于青阳。【南唐近事】

　　欧阳省元

　　欧阳文忠公举进士，试尚书省为第一人，与刁学士约饮于茶肆，近座有数僧私语，刁疑，问之，众指一僧能相，适方窃议二君，刁问文忠何如，僧曰此省元也。刁曰作状元耶？曰不。第二？曰不。第三？曰不。第四第五耶？曰不，故事省试第一人，御行不出第。刁曰然则如何。曰当在第一甲，但不髙尔，登科之后万苦艰难，十年始改京官，自此以后当富贵，然有名无实。刁勃然曰无文章耶，无德行耶。曰非此之谓也，有富贵之名无富贵之实，虽居大位不得享其乐。语已罢去。殊不以为然，既而唱名，果在第一甲之末，为西京留守推官，三年召试，文入髙等，故事改官供职而执政者不悦，止除馆阁校勘，久之有后命三年改官。尹师鲁不喜数术，闻而笑之曰，六年后为京官，狂僧妄言矣。未几贬夷陵十年，方为太子中允，自是继歴清要，遂叅大政。遭劾贬黜，迁徙不常而内苦死丧疾病皆如僧言。【幕府燕闲録】

　　尧封幕职

　　张尧封，南京进士也，累举不第，家甚贫，有善相者见之曰视子之相不过一幕职，然君骨贵，必享王封。人初莫晓其旨，后尧封进士及第，果终于幕职，尧封乃温成皇后父也，后既贵，累赠尧封太师中书令，封清河郡王，由是始悟相者之言。知官禄之前定也。【归田録】

　　子履不寿

　　嘉佑初王文公、陆子履同在书林，日者王生一日见两公，言介甫自此十五年出将入相，顾子履曰陆学士无背，仕宦龃龉多难，且寿不满六十，官不至侍。从后皆如其言。子履死后家人悉梦云帝命吾同宋次道修官制，凡吾平生所著职官书可尽焚之。未几朝廷果修官制焉。文公在金陵追伤子履，诗云主张寿禄无三甲，收拾文章有六丁。用管辂『吾背无三甲腹无三壬』及韩退之『仙官勅六丁，雷电下取将』，此虽故事而三甲六丁俨若天成，至如日者之言与官制之修，后皆符验，以此知天下事无一而非前定也。【西清诗话】

　　分门古今类事卷十

　　●钦定四库全书

　　分门古今类事卷十一

　　○卜兆门上

　　毕万筮仕

　　闵公元年晋灭霍灭魏，赐毕万以魏。卜偃曰毕万之后必大，万，盈数也，魏，大名也，以是始赏，天启之矣。初毕万筮仕于晋，遇屯之比，辛廖占之曰吉，屯固比入，吉孰大焉，其必蕃昌，震为土，车从马，足居之，兄长之，母覆之，众归之，六体不易，合而能固，安而能杀，公侯之卦也，公侯之子孙必复其始。后万之孙魏犨为晋卿，武子是也。自犨至斯，遂三分晋室。周威烈王二十三年遂命为诸侯，后之议者谓三晋列于诸侯乃天子之命而不知其兆始于毕万，乃天命也。命既前定，虽欲不许可乎。【左传】

　　懿氏卜妻

　　初懿氏卜妻陈敬仲曰吉，是谓鳯凰于飞，和鸣锵锵，有妫之后将育于姜，五世其昌，并于正卿，八世之后莫之与京。初敬仲之少也，周史有以周易见陈侯者，陈侯使筮之，遇观之否，曰此其代陈有国乎，不在此，其在异国，非此其身，在其子孙，若在异国必姜姓也。陈衰此其昌乎。及昭公八年楚灭陈。陈桓子始大于齐，自敬仲至桓子正五世矣。又至哀公十七年，楚复灭陈，成子得政乃敬仲八世孙也。懿氏之卜周氏之筮盖已先定二百年之前矣，岂偶然哉。【左传】

　　季友为辅

　　鲁季友，庄公母弟也，将生，桓公使卜楚丘之父卜之。曰男也，其名曰友，在公之右，间于两社，为公室辅，季友亡则鲁不昌。又筮之，遇大有之干。曰同复于父敬如君所。及生，有文在其手曰友，遂以命之。嗟夫季友之生为鲁国辅佐，固系于天命而友之名先见于楚丘之卜与季友之手，自然成文，名亦由天定耶。【左传】

　　晋侯食新

　　鲁成公十年晋侯梦大厉坏寝门而入，及觉召桑田巫。巫言如梦。公曰何如。曰不食新矣。六月晋侯欲麦，使甸人献麦，馈人为之召桑田巫，示而杀之，将食，张如厕，陷而卒。小臣梦负公以登天。及日中，负晋侯出诸厕，遂以为殉。子栁子谓巫新麦以为谶，果不得其所餐，信乎一饮一啄皆有前定也。【左传】

　　管辂占验

　　魏管辂字公明，平原人也。广平刘奉林妻病困，已买棺器，时正月矣，辂占之曰命在八月辛夘日日中时。林谓不然而妇乃渐差，至秋发动一如辂言。清河王经去官还家，见辂曰近有一怪，欲烦作一卦。卦成曰爻吉不为怪，迁官之证，其应行至。顷之迁江夏太守。甞至郭思家，有飞鸠来在梁头，鸣甚悲。辂曰当有老人从东方来，携豚一头，酒一壶，主人虽喜，当有小故。明日果有客如所占，偶射鸡作食，箭从树间激中数岁女子手，流血惊怖。典农王洪直有雄雉飞来，登直内铃柱上，直大不安，辂曰到五月必迁，时三月也，至期果迁渤海太守。后吏部尚书何晏请之，邓扬在，晏许谓辂曰君为作一卦，知位当三公否。又问梦青蝇集鼻何也。辂曰君侯位重山岳而怀德者少，夫位峻者颠，轻豪者亡，不可不思害盈之数。辂还为其舅言之，舅责其太切，辂曰与死人语何畏，十余日晏扬皆诛，其舅乃服。正元二年弟辰谓辂曰大将军待君甚厚，当富贵乎。辂叹曰吾自知有分耳，天与我，才不与我，寿恐四十七八，不见汝婚嫁儿女也，吾命本在寅加月蚀夜，生天有常数，不可得讳，但人不知耳。后明年二月卒，年果四十八云。【三国志】

　　郭璞占验

　　郭璞字景纯，河东闻喜人，妙于阴阳算厯。惠怀之际，河东先扰，璞筮之，投策叹曰嗟乎黔黎将湮于异类，桑梓其剪为荒垄乎，遂避地东南，有鼯鼠出延陵，占之曰此郡东南有妖人作逆者，后当更有妖树生，若瑞而非瑞，辛螫之木也，妖人期明年矣。已而无锡县歘有茱萸四株交枝而生若连理，其年果盗杀呉兴太守袁琇。璞甞自言杀我者山宗。至是有姓崇者谗璞于王敦，敦将举兵，使璞筮。璞曰无成。又问璞曰吾寿几何。答曰明公起事必祸不久，若住武昌，寿不可涯。敦大怒曰卿寿几何，曰命尽今日，敦怒收璞斩之。璞临出，谓行刑者曰欲何之。曰南岗头。璞曰必在双栢下。既而果然。初璞经越城间，遇一人呼问姓名，因以袴褶遗之，其人辞，璞曰但取后自当知。至是果此人行刑。嗟夫郭璞之术为人厌胜，无不竒中，自知当死而卒不免南岗之诛，岂非生死前定，非厌胜可免哉。【晋史】

　　戴洋卜数

　　戴洋字国流，呉兴人，妙解占候卜数。人问洋曰，或言江南当有贵人，顾彦先周宣佩当是否。洋曰顾不及腊，周不见来年八月。荣果以十二月十七日卒，十九日腊。玘以明年七月晦日亡。司马扬坐吏免官。洋曰卿虽免，更十一月当作郡加将军。至期为太山太守，振武将军。扬卖宅行，洋止之曰君不得至，当还，不可无宅。扬果为徐龛所逼，不得之郡。其它占验甚多，具见本传，不可悉録，今止取周顾之死司马之迁者，以见一死一生一官一职一行一止，莫不先有定数，人力区区皆无益也，使奔竞躁进者观此而稍安义命，不亦善乎。【晋史】

　　卜珝知死

　　卜珝字子玉，匈奴后部人也。少好读易，郭璞见而叹曰吾所弗如也，奈何不免兵厄。珝曰然吾大厄在四十一，位为卿将，当受祸耳，不尔者亦为猛兽所害，吾亦未见子之令终也。璞曰吾祸在江南，营之未见，免兆虽然在南，犹可延期，住此不过时月。珝曰子勿为公吏可以免诸。璞曰吾不能免公吏犹子之不能免卿将也。珝曰吾此虽当有帝王主，终不复奉两京矣，琅琊可奉，卿谨奉之，主晋祀者必此人也。珝遂隐于龙门山。刘元海僭号征为大司农侍中，固以疾辞。元海曰人各有心，卜珝之不欲，在吾朝何异髙祖四公哉，可遂其髙志。后复征为光禄大夫，珝谓使者曰非吾死所也。及刘聪嗣伪位，征为太常时，刘琨据并州，聪问何时可平。珝答曰并州乃陛下之分，今兹克之必矣。聪戏曰朕欲劳先生一行，可乎。珝曰臣所以来不及装者为是行也。聪大悦，署珝使持节平北王将军，将行谓其妹曰此行也死，自吾分后慎勿纷纭。及攻晋阳为琨所败，珝卒先奔，为其元帅所杀。【晋史】

　　麻襦天马

　　麻襦者不知何许人也。石季龙时在魏市中乞丏，言语卓越，状如狂者，乞得米榖不食，辄散至大路云饲天马，赵兴太守送诣季龙，与共语，乃无异言，惟道陛下当终一柱殿下。季龙不解。季龙乃遣驿马送还本县，既出城，请歩，云我当有适，君至合口桥见，待使人如言而驰至桥，麻襦已先至。后慕容儁杀季龙，尸于漳水倚桥柱不流，时人以为一柱殿下，即谓此也。及元帝嗣位江左，亦为天马之应云。【晋史】

　　嵩贞算寿

　　汉安定嵩贞，善算术，成帝时人，尝自算其寿七十三。绥和元年正月二十五日晡时死。书其屋壁记之。后乃二十四日晡时死，其妻曰，见算时，长下一算，欲以告之，虑别有一日，今果差一日，死有余恨矣。其后三国时有赵元达者亦精于算术，闲居引算自校乃叹曰吾算讫尽某年月日，其终矣。妻数见其效，闻而哭泣，达欲弭妻之意乃更算云向者谬耳，尚未也。后如期死。嗟夫人之生死不离定数，何二子之妙一至于是耶。【见西京杂记及三国志】

　　江谧棊卜

　　江谧字令和，仕宋为镇北长史，武帝即位，不预顾命，甚怨，望帝知之。除东海太守，未发忧甚，乃以奕棊占卦云有客南来，金椀玉杯。上乃奏谧罪赐死，果以金罂盛药鸩之，非偶然也。【南史】

　　尹思月占

　　尹思，晋人也，正月十五夜坐室中，遣儿视月中有异物否，儿视之曰今年当大水，月中有人被蓑带剑。思出自视之曰今年将有兵乱，月中人乃带甲仗矛耳。后果如其言，异哉。【葛稚川神仙传】

　　文育得银

　　周文育，字景德，仕梁为开府仪同三司，微时尝诣卜者，卜者曰君北下不过作令长，南入则为公侯。又谓曰君须暴得银至二千两，若不见信以此为验。文育后宿逆旅，有贾人求与文育博，遂胜之，果得银二千两，遂南还，武帝喜，以麾下配之，屡立功，封寿昌县公，如卜者之言云。【南史】

　　淳风推象

　　太宗得秘谶，言唐中弱，有女武代王。太宗密召李淳风访之，淳风曰臣推玄象已定矣，其人见生，在宫中，从今不满四十年当有天下而夷唐之子孙且尽。太宗曰吾求疑似者杀之何如。淳风曰天之所命不可去也，王者不死枉及无辜，且更四十年而老，老则慈仁虽受，终易姓而不能絶唐，若杀之为雠，更生少壮多杀而逞，则唐之子孙无遗种矣。帝遂止。其后武氏之祸果四十年，操杀生柄刦制天下，诛大臣宗室，遂攘神器而有之，然卒复唐室者盖天命已定，不可改也。淳风之言史臣称其有益于时，与迂泥矜神诡乱幻怪者异矣。【感定録】

　　满师九宫

　　西京太平坊法寿寺，有满师善九宫。大理卿王璇甞问之。师云公某月当改官，似是中书门下，甞近玉阶者。璇自谓黄门侍郎未可得，若给事则已过矣。常疑之。后乃改为金吾将军果侍玉阶之前。非前定而何。【两京记】

　　处谦星算

　　扶风马处谦鬻筮自给，有一人谒筮谓曰我有秘法，能从我学乎。乃随往至陶仙观，受星算之诀，因戒之曰子有官禄至五十二岁，幸勿道我行止于王侯之门。马得诀甚验。赵巨明入蜀因随至成都，王先主尝令杜光庭问享寿几何。对曰王受元阳之气四斤八两，果七十二而薨。四斤八两即七十二两也。马官至中郎，果五十二而卒云。【琐言】

　　道茂请判

　　桑道茂善太乙遁甲术，建中初上言国家不出三年有厄，奉天有王气，宜髙垣堞，使可容万乘。帝城之人莫知其故。朱泚之乱，頼以济道，茂甞赍一缣见李晟，再拜曰公将来贵盛无比，我今命在公手，能见赦否。晟大惊，不领其言，道茂出怀中书，具姓名署其左曰，为贼胁迫固请晟判。晟笑曰欲我何语。曰第言准状赦之。晟勉从。又以缣易晟衫，请题衿膺，曰他日为信。再拜去。后果为朱泚所污。收长安，与逆徒縳旗下将就刑，出晟衫及书以示晟，乃为奏，原其死。道茂居有二栢甚茂，曰人居而木蕃者。去之，乃以铁埋其下曰后有发而死者。至太和中，温造居之，发铁而造死。李明为盛唐令，道茂曰君位止此而冢息位宰相，次亦大镇，子孙百世。明果卒，后其子石相文宗，福歴五镇，诸孙皆通显焉。【闲话録】

　　庭芝贷死

　　窦庭芝与日者胡芦先生相善。一日谓庭芝曰，君有大祸，非遇黄中君鬼谷子不可救。教庭芝物色求之，得李邺侯泌，倾家结之。未几，朱泚乱，庭芝陷贼，事平，德宗命诛之。泌以前事上闻，特贷其死。德宗云黄中君盖指朕，谓卿为鬼谷子。何也。【剧谈】

　　頥素及第

　　都官员外郎谢頥素尝言，既过南省，就殿试讫，独诣相国寺艾评事卜肆求筮命。艾布卦言曰君必及第。谢密告曰昨日殿试赋只作七韵忘作第八韵，必不得也。艾曰据卦足下年命俱合及第，余不知其它。后果于蔡齐状元下及第，竟不知何以得之，岂非命乎。【青琐】

　　吕宪改名

　　吕防尝应举京师，与市易刘神善相遇，甚喜同上之市饮。吕曰某今岁如何。刘曰且饮，奉为言之。久而曰将来春牓只有吕宪而无吕防，君其改之。盖南省未试之前也。吕遂改名宪，果于李迪状元下及第。【青琐】

　　张李异占

　　太宗时太史令李淳风与张文同坐，有暴风自南至，李云南五里当有哭者，张以为有乐者，乃令骑驰往观之，遇葬者有鼓吹焉。二人异占而皆应，亦技之精者欤。【国史补遗】

　　赵明竒中

　　崔造初左迁洪州时，州帅曹王将辟为倅。有术士赵明者言事多竒中。崔问之曰曹王奏某为副，果得之否。对曰但得虔州刺史，今月某日勅到必先吊而后贺。又问曰我后作宰相否。曰后四年必登庸。及期果勑到，授虔州刺史。是日崔私忌，果先吊后贺。又谓崔曰到虔州须先惊恐。既而到虔州，崔舅源休为朱泚伪署宰相，崔甚忧惧次堂帖召之。时崔故人窦叅作宰相，授崔兵部郎中，未几迁给事中同平章事，计其日恰四年矣。刘孝标辨命论云，命体周流，变化非一，或先号后笑，或始吉终凶，或不召自来，或因人以济。其崔造之谓与。【青琐】

　　王蒙占色

　　王蒙与赵憬，布衣之旧，赵既入相，蒙以县令谒之，将擢为御史。时德宗方亲任憬，所言多从，蒙自喜谓绣衣之拜可坐以竢也。一日诣慈恩寺见僧占色，蒙问早晚得官，僧曰观君之色未见喜兆，此后若干年当得一边上御史。蒙大笑之。数日赵公乘间奏御史府阙官，因荐二人，其一蒙也。既出，裴延龄问曰相公奏何事，公不对。延龄骂云看此人奏请得行否。既见问上憬向论请何事。上以语裴。裴曰此大不可憬所荐，必其私也。他日上问憬卿何以知此二人。憬曰与臣故且亲。上无言，他日见延龄上谓曰憬所请果如卿料，遂寝不行。蒙却归故社而赵公薨，后数年边帅奏蒙为从事，得假御史焉。以赵憬之力而蒙犹不得官，信乎僧之言不虚也。【渑水燕谈】

　　惟象要诀

　　歙州三灵山人程惟象，少逢异人授要诀，言人贵贱寿夭无差。御史马遵应举时问之，惟象言二十四当成名，不出十年当知南方大邑，仍损前妻，再娶，征姓贵族。皆无毫发不应。后为御史责宣城，再见惟象，曰不久复职，今定四十七，已而果复京东漕，为之数月卒，年四十七。云吕景初自御史出通判江宁，以父讳乞换。惟象曰已别有判，果移行州。张方平问一丁酉人命，惟象曰天宾星行初度，不当作内臣，寿止五十四。已而果然，乃嵇平也。其它应验尤多，故杜待制杞曾诗云有验如有神。此亦可以见人生无一而非前定者。【渑水燕谈】

　　章卢同兆

　　术士李生传管辂轨革法，人影颇有之，丞相章公尝问之卦，影画水边一月，中有十口，未几除湖州。又卢龙图秉亦使占卦，影同前之象，未几亦除知渭州，字虽不同而其影皆符合。【同前】

　　老人飞蓍

　　明皇将平内难之前迟疑未决，一日于春明门外见一白衣乌帽老人卖卜，上请占之，俄有蓍一茎突然飞出，挺于空中，老人笑曰大吉，此卦只宜卜取天下，余悉凶，然利在三日之内。上乃与刘幽求锺绍京等入，平内难，安北军，捕逆党，诛韦后，尊睿宗为君。上使人访前老，人莫知其处，遂于所见地立庙，号阿父神。上亲制碑词及书以表其异焉。夫蓍筮之灵于人何也，曰蓍龟不与于人，圣人用之，所以兼人物之智耳。卿士从庶民从，兼人之智也，龟从筮从，兼物之智也，明皇既谋于幽求等而又卜于老人，其亦兼人物之智欤。【纪异】

　　分门古今类事卷十一

　　●钦定四库全书

　　分门古今类事卷十二

　　○卜兆门下

　　隗照责龚

　　隗照，汝阴人，善易。临终书板授其妻曰后当大荒，虽穷慎莫卖宅，却后五年有诏使姓龚来顿此亭，其人负吾金，以此板责之。照亡其家大困，不敢卖宅，期日果有龚使者止亭中，妻赍板责金，使者惘然曰贤夫何善。妻曰善易而未尝卜。使者取蓍，筮之，叹曰妙哉隗生。乃告照妻曰吾不负金，贤夫自有金耳，知亡后必暂穷，故藏金以待，所以不告儿妇者恐金尽而困无已也，知吾善易，故书板寄意金有五百斤，盛以青甃，覆以铜盘，在堂屋东头，去壁一丈，入地九尺。还掘之皆如其卜。噫照之前知固妙矣，而龚之筮不亦妙乎。【晋史】

　　僧泓戒说

　　浮屠僧泓者黄州人，与张钦之善，钦之弟讷之疾殆，泓曰公弟位当三品，不足忧也。已而渐愈，后果至三品。尝为燕公张说市宅，戒曰无穿东北隅。他日又见说，责曰宅气索然。云何共视之。东北隅有三坎，惊曰富贵一世而已，诸子将不终。后说子果皆污贼死斥云。【唐史】

　　德裕食羊

　　李德裕分司东都，召僧问休咎，僧结坛作佛事，观之曰当还。公问其事。僧云公生平当食万羊，今来未尽五百，所以当还。公惊叹曰我元和十三年为丞，相张公从事于北邙，梦行晋山上，满目皆羊，有牧者曰此相公平生所食羊也。尝记此梦无有知者，师言验矣。后旬日振武节度使遗书于公，饷四百羊，公遽召僧告之，僧曰公不还矣。果贬崖州，竟没荒裔。【宣室志】

　　杜悰救祸

　　李生者杜悰门下术士也。悰任西川节度使时，马植罢黔南赴阙，道出成都，李见之谓悰曰，受公恩久，思有以效答，今得之矣。黔南马中丞非常人也，且公将有大祸，非马中丞不得救，宜厚遇而结之。悰惊信其言。植将发，悰以厚币赠之，仍令邸吏为植于阙下买宅，所用之费无阙焉。植至阙但知感悰而不知其旨。寻除光禄。报至蜀，悰谓李生曰贵人败阙也，作光禄勲而已。生曰姑待之。俄进大理卿，又迁刑部侍郎，充盐铁使。悰始惊忧。俄而作相。懿安皇后宣宗幽崩，悰懿安子壻也。忽一日内榜子索捡，责宰臣元载故事，植谕旨，翌日延英上前，万端营救，植素辩博，能回上意，事遂寝，悰乃安。其事与窦庭芝桑道茂差类，故备録之，以见祸福前定，惟深于数者得而知也。【蜀耆旧传】

　　不愆飞雉

　　杜不愆，庐江人也，少就外祖郭璞学易卜，屡有验。髙平郗超，年二十余，得重疾，试令筮之。不愆曰按卦言之，卿所苦寻除，然宜于东北三十里上宫姓家索其雄雉笼盛置东檐下，却后九日，丙午日午时，必当有雌雉飞来与交，既而双去，若如此，不出二十日病可除，又是休应，年将八十，位极人臣，若但雌逝雄留者，病一周方差，年半八十，名位亦失。超时正羸笃，虑命在旦夕，笑而答曰若保八十之半便有余矣，一周病差，何足为淹。然未之信。或劝依其言索雉，果得至丙午日超卧南轩之下观之，至日晏果有雌雉飞入笼与雄雉交而去，雄雉不动，超叹息曰虽管郭之竒何以尚此。超病弥年乃起，至四十卒于中书郎。【晋史】

　　崔圆大贵

　　崔圆微时欲举进士于魏县，见李含章云君合武举出身，官更不停，直至宰相。开元二十三年应将帅举。又于河南充乡贡进士，其日于福唐观试，遇勑下，便于试场中召拜执戟参谋河西军事后官。果不停。不踰二十年拜中书令赵国公。又圆尝作司勲员外，初释服往见会昌寺克慎师，师笑云人皆自台入省，公乃自省入台。从此常合在枪槊中，后当大贵。无何为刑部员外兼侍御史充剑南节度，后入剑门，每行常有兵戈，未逾一年便致勲业。崔入蜀常自说其如此。【蜀异志】

　　穆生官气

　　穆应之者后唐内园使延辉侄也，天成三年赴举京师时，赵鳯知举甚严峻，应之颇忧惧，乃于宋巡官卜卦，卦成宋曰先辈今春末有喜。座中一僧见之，有不允之色，乃谓穆于寺塔前说话，曰宋廵官甚不工，贫道喜袁许术，见秀才面上官气已动，即三五日成就，骤承帝王非次之恩。穆曰何由得此。僧曰君岂自由，宿生之分如此。穆殊不信，后一日应之因省见延辉，与内园吏微服入园中潜游，会帝乘小驷与数宦官出长春殿，仓卒潜竹林边，帝召见，穆之称，臣延辉之侄，应举已试阑入内苑，愿归首领。帝急召延辉问曰此卿之侄耶。奏曰是。帝欣然曰卿乃有骨肉赴举，大是美事。立命武德使孟汉琼宣名往中书与一好官，授河中府永乐主簿。翌日诣寺求前僧，皆曰无之，乃于东室见古画梵僧，皂衣面貌皆昨日所见也。授官之日去卜之日才五日，僧云宿生之分岂不信哉。【洞微志】

　　章翁异验

　　蜀孟氏朝有章翁，瞽者也，妙于易筮，时方诏下，有进士文谷、田淳、谢彦秀等访之。章消息既久，谓谷曰得非求名乎。曰然。翁曰使子艺出古人之上，其如命何，水中之月了不可取。谓彦秀曰柜实有寳，牢守扃鐍，子欲得之非五年不可。谓淳曰良金在冶，即当成器，然用而必倾，慎之可也。淳果是年及第，负文学，性刚介，不畏强御，自犀浦簿改授龙游令，排斥权贵，屡遭倾覆，后但纵酒狂吟，免祸而已，尝有诗云闲行闲坐复闲吟，一片澄然太古心，拾得好诗清似玉，练来虚府静如琴，已将蛇足师陈轸，懒把龙头爱华歆。必也长磨到如此退身，何更羡云岑。文谷，字太虚，声迹甚着，入场屋中众谓俯拾，及榜出不利，上书讼主文，许以来年状元，谷愤然致书谢曰轻则轻矣，何须更挂于平衡，丑则丑焉，不必重窥于定鉴。遂不复应举。谢彦秀果五年方成名，悉如章生之言妙哉。【该闻録】

　　孝先共占

　　费孝先，字景韶，善卦影歌。尝一日蜀州张秀才者使占卦，拈得寅时。又有一人亦姓张，曰某在家亦定得寅时，来乃共占之，得鼎卦。歌曰躬谦身长福，有路不寻常，双五当言道，将鸡作鳯凰。蜀张曰此某本意，躬谦身长福，某姓张也。有路不寻常，必得道也。某为家计不兴，去年为思安镇鳯凰山计，长老传一阴酱法，某遂合得万余斤，未敢卖，先问卦，双五是十，当言是计字。鳯凰者鳯凰山，将鸡乃酱字也。余一张亦曰此事亦应某，娶常氏为妻，二十余年无子，夫妻焚香至诚，拈得寅时，止以某欲取犹子为儿，妻欲取常家外生为儿，故看卦决之，今歌云躬谦身长福，是张家犹子也，犹子小名曰计郎，有路不寻常，是不要常家人也，双五当言亦计字也，将鸡作鳯凰乃是求子为嗣也。其妙如此。【蜀异志】

　　苏协贵子

　　伪蜀有道士开卜肆言人生平休咎，皆如目覩。广政中进士苏协、杜希言同徃访之。道士谓苏曰秀才明年必成名。苏未之信。道士曰成固定矣，兼生贵子。时苏夫人方孕，稍信之。又谓杜曰秀才成何太晚耶。杜不乐，愠而退。明年苏及第，杜果无成。苏过杏园燕生一子即易简也。杜稍信道士之言，再谒之，问名第。虽晚成，未审禄始何年，秩终何地。道士曰秀才勉之必成大名，然其事稍异，君成名之日在苏君长子之座下。杜曰欲辞得乎。道士曰从此以往，未之或知也。其年苏授彭州叅军累任外官，其子易简果以状元及第，端拱三年，由翰林学士知贡举，杜始得成都解，南宫奏名，御前登第，授常州军事推官，竟不禄，如道士之言。呜呼人之禀赋信有定数，古人谓，宰衡之与皂隶，贵贱殊也。容彭之与殇子，寿夭异也。倚顿之与黔娄，贫富别也。阳文之与敦洽，妍丑间也。咸得之自然不假于才智，以此而观，苏杜之事安得不谓之前定耶。【耆旧传】

　　董佑赋题

　　进士董佑之咸平元年将赴举，颇怯于公战，尝歇马于信陵君庙下，忽遇秣陵进士许骥自南来，亦将求荐于府，叙话久之，许曰适于一院见一翁云开禄命书甚灵，盍往谒之。二人同诣，各说其生之年甲，翁曰据命二君未见食禄之期。许戏之曰今年状元谁也。翁曰此却知之。遂于禄命簿后掲出一叶上画一人极肥大，被金紫，下注曰咸平元年状元三十董。许莫能辨又问曰府试题可知乎。曰岂惟府试虽省试监试皆可见。又于簿后掲一叶上画赫日一轮，此省试赋题也。又一叶亦画日一轮。曰国子监赋题也。二子莫测，已而収其簿入于院后，莫穷其迹。后府试离为日赋。监试迎长日赋。省试仰之如日赋。状元乃孙仅，最丰博，年果三十。其年二子果不利于春官。此可以见科举题目且皆前定，况得失乎。【钱希白小说】

　　王佖遇僧

　　进士王佖，李昭一，江俨三人同诣二相公庙，欲作筮于，张眼见不在，乃于门侧见一老僧，坐戸限上，手执铁磬谓佖曰秀才非卜今春事乎，贫道布卦得否。乃同坐西庑，僧乃探懐中卜钱迭为一浮图，命佖手触之钱数于地，僧曰卦成风地观之山火贲，乃合掌断曰，东行无门，西去华山，道塞畏难，游子为患。佖曰易中无此。僧曰焦贡易林中词也，此卦吉，当成，然安于泸，屯于解。江李二人曰我何如。僧曰不必布卦，面可尽见，须得王及第，李次之，江又次之，李则一幕盖天，江则一邑扫地。言讫趋殿后不出，三子迹之絶无人，询其门者曰适见三秀才自言语，不见有僧。三子甚骇。其年王果登科除泸州推官，考满改解州推官卒，所谓屯于解也。李昭一端拱二年登科，卒于永兴军节度判官，此一幕盖天也。江淳化三年登科新津主簿，李顺之乱践其邑乃潜窜而卒，此一邑扫地也。非前定有素，彼僧乌得知之。【名贤小说】

　　利用极贵

　　致政少师赵公平叔，尝话海州推官王务本，顷在筠州依祀郡守，一日闻有术者颇精，郡守乃召宾寮，呼术者令遍视座客何如，座中有一班行为巡检，术者云巡检极贵，众官皆不及，坐客皆哂之。郡守因问王秀才何时登第，术者顾而言曰须是巡检入两府方成名。座间无不咍笑而罢。后王累举不第，忽闻巡检者以和虏功为合门使，王颇思前事，又十余岁巡检者拜枢密使，王生殿试下遂往谒枢密，因语当日术者之言。翌日因对面陈其事于上前，乃召试殿庭，特赐第一甲及第，巡检者乃侍中曹利用也。【幕府燕闲録】

　　王生听声

　　术士王生，金陵人，瞽而善听声，时丁相谓先罢叅知政事知金陵，忽一日车从出自南门，王于稠人中潜听其马蹄声，大言于众曰叅政月中必召大拜也。月余果急诏归觐，再拜中书，踰年真宗晏驾，丁充山陵使，时王生来京师，丁闻其来甚喜，召宿书院厚待之，俟晓入朝俾听马蹄声，退语诸子曰相公福寿坚固，但蹄响有西行之兆。诸子责之曰尔知相公充山陵使，故有是说耶。王不对，后有朝僚问之曰，蹄虽西去而无回声。丁果罢相，分司西京，继有南崖之命。夫古之术士以形声二相言人之吉凶固有之矣。盖人之形色由衷而出形声自外而彰参之可验，惟马蹄之响外物尔，非自我而形也，不知王生之术以何而得致其妙之如是哉。【该闻集】

　　文泰言命

　　司天春官正丁文泰，彭门人，精陶隐居三命，言灾福多验。李虞部畋，景佑二年赴南省，试访询之，丁曰子之命金水正在髙强，金水必主文学，然凡五星虽得位以时占之则有顺有伏有逆子之命，水在日前伏，但有声无实，若顺则有科名也。畋问逆又如何。曰虽在宫分得力而多患难。又谓畋曰子虽无科名而官至五品，寿仅百年。畋后南省试『天得一以清』赋，破题云冲者道之用也，气者一之本焉，一既生于无体，清亦出于先天。是年过省至御前试后，切闻复考官将畋家状与彼亲之家状互粘于卷子上【其年未有弥封之制】，彼亲寻及第一命授职官卒。畋今员郎致仕，爵上护军年已耄期矣。丁生之言何神验如是【同前】

　　积善得狐

　　成都杨世者善卜，尝告王积善曰某日君得一野狐。初以为妄也。至期有村民挈一布囊而至，曰偶得一狐故以奉献。嗟乎杨世之卜，以数而知之一狐之微不可妄得，况富贵功名哉。【蜀耆旧传】

　　崔张不协

　　张晓，崔昭纬，中和初西川同举进士，相与诣日者问命，时晓自恃才名藉甚，人皆目为将来状元，崔生分居其下，无何日者殊不顾晓，但目崔曰将来万全及第。晓有愠色，日者曰郎君亦及第，然须待崔君拜相。当此时过堂既而晓以忧怃不终场，昭纬是年首冠，晓以诗刺之曰，千里江山陪骥尾，五更风水失龙鳞，昨夜浣花溪上雨，绿杨芳草为何人。崔甚不平，会夜饮，崔以巨觥饮张，张起坚辞，崔曰但吃，却待我作宰相，与君取状头。张怒拂衣而去，因之不协。后七年崔自内廷大拜，张后于裴贽下及第，果于崔下过堂。夫才之不可恃也久矣。晓虽有才其如命何。【蜀异志】

　　垂应紫堂

　　王垂裕玉局化道士，深于紫堂，王文康初作小官，垂裕见之曰后若干年当奉使入川，又若干日当知成都。皆如其言。其徒李垂应，王嘉言皆传其术。赵清献抃尝曰仆知江原县日，垂应尝言某年当入蜀，后果授梓州路转运。至梓州得垂应书言非久移成都，已而果然。仆官满垂应送至新都弥牟镇曰，后六年再来此攀迎台斾。弥牟距汉川二十里，垂应不肯前，曰汉川聂寺丞欲召某而其人天狱星动，故不敢见。未几聂果以公事下狱，仆后六年知成都，先是仆以言事谪虔州，一日逓中得垂应书云是行也，乃必来成都之兆，宜切自爱。其精如此。王嘉言者字仲谟，其师垂裕尝曰竢垂应衰则汝通矣。近年垂应多病而嘉言之验果日盛一日，去年言侯溥生日后三十日有小迁改，如期迁职官，今年言段运判通甫春季内有喜信，入夏乃见，果立夏前一日得报，自提仓改运判，后九日拜命，又先告人曰王史馆寅年必出中书，今年春末又告人曰王相且出矣，闻者莫不非笑之，既而果然，夫推歩卜筮皆技也，能以技自显于一世者非特本之于天，亦由于数观嘉言之通，必竢垂应之衰而后验，不谓之数可乎。【成都广记】

　　曹谷命书

　　曹谷善星厯衍数，谈事如神，为王钦若作命书云七十年中一一加，弄珠滩上事堪夸，碧油幢下闻啼鸟，千里招还上汉槎。钦若果七十二岁建节，知襄州正得千日召还。又云周匝将临壬戌岁，定鼎门前春色异，一千日上少三镮，再入和羮宜尽瘁。后钦若判西京七百日，再入政府，卒乃壬戌歳。也又云临去尚犹闻禁漏，异姓嘉名在史书。钦若死之夕漏将尽，无子，女壻张怀玉主后事。冀公出入将相，富贵寿考宜有定数，至于漏刻不差，则谷之术信妙矣。【成都广记】

　　中和布算

　　太宗皇帝尝游后苑，登一小亭，制度极湫隘，顾谓近侍此处尤爽垲，而土木卑陋如此，遽命毁去，将重新之。于梁间得数板记，乃建隆初太祖所造，上颇悔之，新亭之意遂寝。一日司天监邢中和奏事得对，上因以板记年月日谓中和曰卿试算斯人今如何。中和搢笏布策毕，奏曰斯人已亡矣。上曰何也。曰数已尽矣。上曰非人而物如何。中和曰凡万物异类皆不能逃五行成败之数，虽物亦当废矣。初帝以此为慊及得中和之奏，乃释然，徐谓中和曰此苑中一亭子其年月乃所建人时也。中和曰凡台榭楼阁屋木数尽则废矣。上曰卿之言斯人已亡何也。对曰五行木为仁，仁主寿，臣以其寿而言之。太宗甚嘉之，赐予颇厚。【幕府燕闲録】

　　从周诗卜

　　何龙图中立初，西川郭从周精于卜筮，乃以缣素求之，从周诗以赠之云，三字从来月正圆，一麾从此出秦关，钱塘春色浓如酒，贪醉花间卧不还。公后八月十五日改知制诰以言边事，出知秦州，移之杭乃捐馆。何郭君卜筮之明若此，抑亦以前定而知之也。惜乎知秦庆而不入两府自公始云。【翰苑名谈】

　　赵公寄诗

　　治平中，龙图阁直学士赵公抃镇成都，有张山人不知所居，数至李道士之舍。一日语李曰为我白赵公，促治行装，当入觐，且叅大政。赵异之令李与俱来，张固辞曰与赵相见自有期，今未可也。未几果膺召命叅政柄。及出镇青社时，熈宁五年张遗书云当来相见，公喜曰张山人且来矣。久之无耗。至秋再诏成都，方悟曰山人言来乃吾当往。抃遂寄诗曰『不同叅政同时入【谓吕余庆也】，也学尚书两度来【张咏也】，到日先生应笑我，白头犹自走尘埃』之句。嗟夫凡人一行一止犹有前定，况公之出将入相为时重轻，岂偶然哉。【渑水燕谈】

　　李生三韩

　　进士李生者久未第，访日者讯命。日者曰君遇三韩即发禄。李乃徧谒贵人韩姓者，冀蒙推挽，至元丰初，朝廷遣使髙丽，乃李故人，召与同往。至其国，考图籍乃古三韩之地。使还，赐出身。日者之言如符契之合，此可以见发禄之有地也。【同前】

　　郑滂朝官

　　滂尝自言为大理司直，常叹淹滞，有僧寳鋭知人休咎，因问之，乃曰司直朝官终得，但中间合为数政使府官耳。既而果歴河阳浙西淮南，累至检校郎中，方除比部员外郎。亦如鋭师之说。鋭师说事虽不皆中，然此极验者，以阴隲前定之事耳。【翰苑名谈】

　　分门古今类事卷十二

　　●钦定四库全书

　　分门古今类事卷十三

　　○谶兆门上

　　龙尾取虢

　　鲁僖公五年，晋侯假道于虞以伐虢，问于卜偃曰吾其济乎。对曰克之。公曰何时。对曰童謡云丙之晨，龙尾伏辰，均服振振，取虢之旗，鹑之贲贲，天策焞焞，火中成军，虢公其奔。其九月十月之交乎。丙子旦日在尾，月在策鹑火中，必是时也。冬十月丙子朔晋果灭虢，虢公奔京师，如謡谶之词云。【左传】

　　阿童渡江

　　羊祜欲伐孙皓，尝谓必藉上流之势。又呉有童謡曰阿童复阿童，衔刀浮渡江，不畏岸上兽，但畏水中龙。祜曰此必水军有功，但当思应其名者耳。时王浚为司农，祜知其才可任，浚又小字阿童，遂加龙骧将军监益州诸军，后十三年大举伐呉皓，浚发蜀，兵不血刃，攻无坚城，遂降皓，果符阿童之謡，岂非功名之际，素有定数，往往兆见于謡谶乎。【晋书】

　　陈氏九六

　　梁武帝末年，都市用钱毎百皆除九谓之九伯，已而有侯景之难，陈后主末年每百复除六，谓之六伯，已而有杨广之难，识者乃知九者阳九，六者百六，盖天为之谶，非人事也。【南史】

　　僧辩童謡

　　梁末童謡云可怜巴马子，一日行千里，不见马上郎，但见黄尘起。及僧辩灭。羣臣以謡言奏曰僧辩本乘巴马以击侯景，马上郎，王字也，尘谓陈，乃武帝兴起之兆也。推此而言则謡谶之兆盖出于天命，非人为信矣。【同前】

　　隋帝拆字

　　隋炀帝尝会饮宫中，为拆字，令取左右离合之意，谓杳娘曰，我取杳字为十八日。时宫婢罗罗侍立，杳娘取罗字为四维。帝又谓萧妃曰尔能拆朕字乎。萧妃乃应声曰能，但移左画居右边。岂非渊字耶，后验之乃唐公之讳也。【南部烟花记】

　　潘石同归

　　潘岳字安仁，初为琅琊内史，时孙秀为小史给岳，岳恶其狡黠，数挞辱之，秀常衔忿，及赵王伦辅政，秀为中书令，岳于南省内谓曰犹忆畴昔周旋否。答曰中心藏之何日忘之。岳于是自知不免。石崇字季伦，有妓曰緑珠善吹笛，秀使人求之，崇尽出其婢妾数十人示之，曰任所择。使者曰受命止索緑珠，不识孰是。崇勃然曰绿珠吾所爱不可得也。使者曰君侯博古知今，愿加三思崇。不许。秀遂诬岳及崇谋奉齐王为乱，诛之。岳之将诣市，初不知与崇俱收，及至而崇已先送在市，岳后至，崇谓之曰安仁亦复尔耶。岳曰可谓白首同所归。盖崇有别馆在河阳之金谷，岳金谷诗云投分寄石友，白首同所归。乃成其谶焉。【晋书】

　　隋蜀不样

　　伪蜀少主季年，游豫无度，时徐贵妃姊妹皆有文辞，善应制，各赋诗留题丈人观，及晨登上清宫，遣内人悉衣羽服，黄罗裙帔画云鹤，金逍遥冠，前后妓从动，箫韶奏甘州曲，盖王少主意在秦庭也。登山将半，少主甚悦，命止乐，自制词云，画罗衫子画罗裙，能结束，称腰身，栁眉桃脸不胜春，薄媚足精神，可惜许，流落在风尘。明年魏王继岌平蜀，少主入洛，后内人果半落民间。昔隋炀帝幸江都，宫女多不得从，泣留帝，愿择将征辽，帝意不回，乃题诗赐宫妓曰，我梦江南好，征辽亦偶然，但存花貌在，相别只今年。帝果不还。夫七情未见，藴之在心曰志，志有所之，然后发乎言，故诗之作悉精神主之，有开必先祸福，隐显诚不诬矣。二主荒淫昏乱为日久矣，不祥之句岂偶然哉。【该闻録】

　　公逺归蜀

　　明皇学隐形于罗公，逺不尽其术，帝怒杀之，后有使者自蜀来言道逢公逺归蜀曰帝加我以丹颈之戮，岂能害我哉。因以蜀当归为献。盖幸蜀之谶也。其事与一行同，故两存之。【詹玠遗史】

　　明皇制曲

　　唐天寳中，乐章皆以边地州郡为名，若凉州甘州伊州之类，其曲遍声繁又名入破。后禄山之乱，其地皆西蕃所破，人谓之曲谶。又帝以乙酉生而喜鬬鸡，兆乱之象也。又谓之鸡谶。【东城父老传】

　　适之鼎鬬

　　李适之与李林甫同相明皇，争权不恊，林甫阴贼即好，谓适之曰华山生金，采之可以富国，上未之知耳。适之性疎，信其言，他日从容为帝道之，帝喜以问林甫，对曰臣知之旧矣，顾华山陛下本命，王气之舍不可以穿凿，故不敢闻。帝以林甫爱已而薄适之不亲，遂罢相，为诗曰避贤初罢相，乐圣且衔杯，为问门前客，今朝几个来。先未罢前数日，厨中数鼎跃出相击，足耳俱折，适之大骇。未几贬宜州旬月卒。鼎者宰相之任，鼎鬬而折其足耳，乃适之林甫争权之兆，适之虽死于贬计，林甫必不免后。林甫晨取书囊，见一大鼠跃出，变为苍狗怒目张牙仰视，林甫以物击之应手而毙，此亦非吉兆也。踰月而林甫卒。噫祸福素定则吉凶先兆，林甫虽号奸雄，亦乌得免欤。【明皇杂録】

　　望德塔动

　　唐建望德寺，两塔相对髙十三层，一日忽震动开阖如欲倾倒者数四，其年果有禄山之变，乃其应也。【令狐澄大中遗事】

　　王衍移厯

　　伪蜀后主王衍以唐道袭宅，建上清宫，于老君尊像殿中，列唐朝十八帝真，乃备法驾谒之，识者以其拜唐乃归命之兆也。先是司天监胡秀林进厯，移闰在丙戌年正月，有隐者亦进厯，用宣明法闰乙酉年十二月，彼此纷诉，仍于界上取唐国厯日，近臣曰宜用唐国闰月也，遂改用闰十二月，街衢卖厯日者云只有一月也。其年十二月二十八日乃灭。胡秀林本唐司天少监，仕蜀，别造永昌正象厯，推歩之验，天下一人，其移闰之事固有深意，非常人可轻知也。【明皇杂録】

　　蜀主禁铜

　　蜀主末年禁铜，不计道佛尊像，动用家事系铜者并仰纳官，碎之铸钱，丰实藏库，犹患不足，诏云如有库家质铜并仰限日送纳官中，百姓纳照子者即还本主空匣，若是腰带即还本主空鞓。居民忽闻禁铜，民有典铜者并题云召主收赎，由是竞于库家赎之，但云官中将去，赎不得也，是年蜀平，蜀与赎同音，乃其谶也。【成都广记】

　　知俊扬骨

　　竹■〈豸留〉者食竹之鼠也，生于深山溪谷之中，非竹不食，巨如野狸，其肉肥美，土民重之，毎发地取之甚艰。岐梁睚眦之年，秦陇嵓谷间，此物争出投城隍及所在民家，或穿墉坏城，或自门阈而入，秦民之口腹饫焉，忽有童謡曰■〈豸留〉■〈豸留〉引黒牛，天差不自由，但看戊寅岁，扬骨蜀江头。智者不能识之。庚午岁刘知俊叛梁入秦，家于天水，自天水流入。蜀居数年间，蜀人又謡曰黑牛无系绊，椶绳一时断。伪蜀先主闻之惧曰黑牛者刘之小字，椶绳者吾子孙之名也。盖王氏子孙以宗承字为名于是害刘知俊以厌之，明年岁在戊寅，先主病，合眼则见知俊在前，蜀人惧之，遂粉刘之骨扬入于蜀江，识者方知■〈豸留〉者刘也。黑牛刘之小字。戊寅，扬骨于蜀江之应也。【益都耆旧传】

　　广政破木

　　蜀广政中，成都人李明父因破木中有紫文隶书太平两字，蜀主以为嘉祥，识者乃云不应此时，湏待破了方见太平耳。果自圣朝吊伐后一方泰然，又改太平兴国之谶也【成都集记】

　　兴圣骆駞

　　蜀城旧有兴圣观，废为军营，庭宇堙毁已数十年，军中生子者奕世擐甲矣，殊不知此为观基。甲申岁为蜀少主生日，僚佐将率俸金设斋，忽下令以营斋之费亟修兴圣观，庀材蒇事急如星火，不日而观成，丹艧未终，兴圣太子统师入蜀，蜀地无骆駞，人不识之，将亡之前，王公大人及近贵权幸入宫省者，竞执骆駞杖，以为得礼，自是内外效之，其杖长三尺许，屈一头傅以桦皮，识者以为不祥。明年北军至骆駞塞剑栈而来乃其应也。【同前】

　　满城诵诗

　　太祖皇帝采听明远，毎边事纎悉必皆知之，有间者自蜀还，上问剑外有何事。间者曰但闻成都满城人皆诵朱长山苦热诗，云烦暑郁蒸无处避，凉风清冷几时来。上曰此蜀民思吾来也。由是有吊伐之意，一日梦异僧号须菩提曰已令田小哥进玉抱肚，用赎两川人性命，然此子分不合得官，乞以钱与之，其后果有田小哥者以玉抱肚进，上验梦中之语果不血刃而蜀平。又以其言不合得官，乃召田小哥厚赏遣之。由是而观，一官不可妄得，必分定而后可也。【同前】

　　后主古诗

　　江南李后主尝一日幸后湖，开晏赏荷花，忽作古诗云蓼梢蘸水火不灭，水鸟惊鱼银梭投，满目荷花千万顷，红碧相杂敷清流，孙武已斩呉宫女，瑠璃池上佳人头。当时识者咸谓呉宫中而有佳人头，非吉兆也。是年王师吊伐，城将破，或梦丱角女子行空中，以巨簁簁物散落如豆着地，皆人头，问其故，曰此当死于难者，最后一人冠服堕地，云此徐舍人也，既寤徐锴已死围城中，当围城时作长短句云樱桃落尽春归去，蝶飜金粉双飞，子规啼月小楼西，曲琼金箔，惆怅卷金泥，门巷寂寥人去后，望残烟，艹凄迷。章未就而城破。及归朝后每怀江国且念嫔妾散落，郁郁不自聊，尝作长短句云，帘外雨潺潺，春意将阑，罗衾不暖五更寒，梦里不知身是客，一晌贪欢，独自莫凭栏，无限江山，别时容易见时难，流水落花春去也，天上人间。含思凄惋殆不胜情。又尝乘醉大书诸牖曰万古到头归一死，醉乡葬地有髙原。醒而见之大悔，未几果下世。又青鸟不传云外信，丁香空结雨中愁。又鬓从近日添新白，菊是去年依旧黄。又江南江北旧家郷，三十年来梦一场。皆意气不满非久享富贵者。其兆先谶于言辞。记云亡国之音哀以思。其斯之谓欤。【翰苑名谈并诗话】

　　晋公平蔡

　　元和元年秋九月淮西帅呉少诚死，子元济拒命，诏邻淮西者以兵四面攻之，数年不克。十三年诏丞相晋国公裴度将而击焉。度既至，命封人深城壕，方发其地，有得一石者，上有雕出文字为铭，封人得之以献。其文曰井底一竿竹，竹色深緑緑，鸡未肥，酒未熟，障车儿郎且须缩。度得之以示从事，令辨其义，咸不能究。方念之俄有一卒自行间跃而贺曰呉元济逆天子命，纵兵为反谋，頼天子威圣与丞相令德，不久逆竖成擒矣，敢贺。度讯之对曰封人得石铭乃其兆也，且井底一竿竹，竹色深绿绿，喻呉少诚由行间一卒，遂拥兵十万为一方帅，言其荣也。鸡未肥者无肉也，无肉为已字，酒未熟者无水也，无水为酉字。障车儿郎蔡之士也，且须缩者谓宜退守其所也。推是言之，则已酉日当克也。斯可俟矣。度喜顾左右曰辩者也。叹而异之。是岁冬十月李愬将兵入淮西，生得元济，尽诛反者。度较其日果已酉焉。由是擢此卒为禆将。【宣室志】

　　黄贼黑贼

　　唐宣宗朝，京城卖枣团以黄米并黑豆麫为之，云黄贼打黑贼，其后黄巢叛事皆验。【卢氏杂略】

　　兴国芒儿

　　太平兴国二年冬，县司以春牛呈知府，就午门外安排荐以香灯酒果，其芒儿塐之颇精，同判王洗，马晦明虑触损阙事，移寘厅上。知府程给事晚忽见厅角有一土偶，问左右对曰春牛匕芒儿。遽令移出，仍问何人寘此，欲罪之。对云乃同判指撝。遂召同判过厅相见，谓曰上自开封府中至刺史下及县令皆有衙厅，是行德教政令之所，其余则公厅而已，某虽不才，忝为刺史，且芒儿者耕垦之人，不合将上厅，乃不佳之兆，将来恐村夫辈或有不揆耳。至甲午年果有顺贼之乱，乃其应焉。【成都记】

　　毅夫楚江

　　郑毅夫晚年诗笔飘洒清放，几不落笔墨畦径，间入李杜深格，《罢禁林行次南都遇雨二篇》云，雨声飘断忽南去,云势旋生从北流，料得凉风消息近，萧萧已在栁梢头。又云老火烧空未拟收，忽惊快雨破新秋，晚云浓淡落日下，只到楚江南岸头。荆僧文莹颇讶其气不振，后解杭麾赴青社，舟泊楚岸卒于舟中，时人谓只到楚江南岸头乃诗谶也。【渑水燕谈】

　　崔立归路

　　崔立谏议有子，与赵少师槩同年及第，转大理评事，过天津桥坠马，时集贤韩公与赵同为开封府推，韩崔乃坡壻也，闻其坠马，遽往视之，但呕血不止，数日馆于韩舍，因索笔吟曰，身随花露重，命逐藕丝轻，明朝风雨霁，归路在三清。明日果卒，时有细雨微风须臾而止。【诗话】

　　李生折足

　　周贯者不知何许人自号木鴈子，治平熈宁中往来西山，时时至髙安。日多酣饮，畜一大瓢行沽，夜则以为溺器。工作诗，诗必有意，人多不晓，至后方验。时袁州有李生者秀韵可爱，贯欲携与同归林下而李嗜酒色意欲无行。贯指煑药铛作偈示之曰顽钝天教只作铛，纵生三脚岂能行，虽然有耳不闻法，只爱人间恋火坑。寻死于西山，方将化，人问其几何岁，贯曰八十西山作酒仙，麻鞋踏破布衣穿，相逢甲子君休问，太极光阴不记年。后有人见于京师，附书与袁州李生云我明年中秋夕当上谒也。至时果造李生。生时以事出不值，乃以白土大书其门而去曰今年中秋夕，来赴去年约，不见破铁铛，弹指空剥剥。后李生果堕马折一足，人以为破铁铛之谶，亦前定也。【冷斋夜话】

　　庾亮旒旐

　　庾亮上武昌出石头，百姓观于岸上歌之曰，庾公上武昌，翩翩如飞鸟，庾公还扬州，白马牵旒旐。庾寻卒。当时以为白马旒旐之谶焉。【晋书】

　　唐朱之兆

　　太宗营髙祖献陵在京兆府唐朱里。及朱梁立，乃唐朱之验矣。里者李也。后庄宗即位谓之后唐，即李氏再造之谶也。【纪异志】

　　丘墟之象

　　昭宗末年，长安役人取石于内苑起山，﨑危屈曲，有若天成。又命取终南草木植之畜山禽野兽狐兔麋鹿之类，纵其往来，帝与嫔采常游处之，由是京师王公贵族竞效之，未及半载野草野花生满宫殿，与都下豪贵之家识者以为丘墟荆棘之象，此必废矣。后巢寇入京焚灭殆尽，悉为瓦砾狐兔穴矣。游者有禾黍之伤，此亦不祥之谶也。【同前】

　　搜珠之语

　　昭宗播迁于鳯翔，朱梁率兵迎车驾，军人咸以珠饰头巾竞相夸尚，乃朱在人上之谶也。后主于宫中作珠帘，勅京师市珠，收索殆尽，计无可得，有相国寺僧有藏之者，为邻僧所告，逐院搜之甚严，寺门昼闭，有人于寺中请僧斋阍者，曰勅家正搜珠急，孰敢入者。至来年庄宗入汴尽灭朱氏，复令远近搜之，寺僧曰今日方是搜珠也。【同前】

　　愁台之谶

　　同光末魏博乱，明宗讨之，至城下为兵所拥南入汴州，帝乃自统骁骑征之，至一髙台乘马立其上，问其台名，对曰愁台。帝不乐即西归，寻为郭门髙所害。愁台者本贾谊为梁王傅，王薨谊悒悒不乐，常登此台悲吟愁啸，后人因以名之至是，而为帝之谶，乃栢人之类也。【同前】

　　孟入之言

　　同光乙酉岁王师平蜀，庄宗诏太原节度使孟知祥走马入川镇成都。先是蜀人打球，一捧入湖者谓之猛入，音讹为孟入。孟入者得荫一筹。其后知祥尽得西蜀之地，乃僭大号。洎子昶入降，乃知得荫一筹者果一子也。【同前】

　　杀狐之兆

　　契丹耶律尝怒晋少帝，乃罄国入寇，遂陷京师，执帝并母后文武大臣及诸寳货而归，至邺西紫栢桥愁死岗得疾。又至恒州杀狐林死。岗本陈思王不为文帝所容，王常于此悲怨吟啸，时人谓之愁思岗，后音讹而谓之愁死。杀狐林者本村人曾于林内射杀一狐，因此名之。至是而耶律死乃有其应。昔髙祖之畏栢人，去之以全福；岑彭之恶彭亡，留之以致祸。谶虽自人，其祸福皆本于天，然则地亦应天乎，此术家所以言之而叹息也。【广异记】

　　分门古今类事卷十三

　　●钦定四库全书

　　分门古今类事卷十四

　　○谶兆门下

　　遐周阿环

　　李遐周有道术，天寳中作题，人以兆禄山之乱，曰燕市人皆去，函关马不归，若逢山下鬼，环上记罗衣。又曰木易若逢山下鬼，定知此处丧金环。盖玉妃小名阿环，山下鬼乃马嵬之兆。时蜀有尼造补兵香油，本州岛进之宫中，谓之锦里油，亦幸蜀之谶也。【青琐记】

　　蜀主归国

　　太祖皇帝干徳之初，京师屠宰多煑肉以卖，人多徳其利故先售，至是煑之差熟，即巡里巷呌云熟煑来。其后蜀平少主归国。熟与蜀同音，主与煑同音。此其谶也。【蜀异志】

　　伪蜀桃符

　　伪蜀毎岁除日，诸宫门各给桃符题字其上，伪太子善书札，取桃符亲自题曰天埀余庆地接长春八字。圣朝伐蜀，明年蜀平。二月除侍郎吕公知成都军府事，公名余庆；太祖诞圣节号长春。天垂地接，先兆于桃符矣。【国史补】

　　延琼孟字

　　徐延琼伪蜀王衍之舅，于兴义门造宅，宅内有二十余院，皆雕墙峻宇，髙台深池，竒花异木，丛桂小山，山川珍物无不毕集。秦川董城一村院有红牡丹一株，所植年代深远，使人取之，掘土方丈盛以木柜，自秦川至成都，数千里，歴大小曼天隘狭险絶之路方致焉。乃植于新第，因请少主临幸。少主叹基创之大，侔于宫禁，遂戏取笔于柱上大书一孟字。时俗谓孟为不佳也。明年孟氏入成都据其第，忽覩楹闲有绛纱笼，迫而视之乃一孟字。孟曰吉祥。吾无易此居矣。孟之有蜀盖先兆也。【成都集记】

　　志公画鹿

　　志公尝画《鹿负鞍走山中》云两角女子绿衣裳，却背太行邀君王，一止之月必消亡。后安禄山作乱，两角女子，安字也。緑之言禄，太行即山也。一止之月乃正月也。正月败立之谶耳。李太白诗云太白入月敌可摧。后禄山果正月死。太白食月，悉如其言。【唐宋遗史】

　　守忠秃鹙

　　开寳中武昌留守杨守忠就加正节度。使宣麻之际，有秃鹙集文德殿鸱尾班退而去，居数月守忠薨于鄂渚。达理之士以为非守忠之祥。汉献帝秃鹙来集于邺，亦野鸟入室之义也。【南唐近事】

　　木平望火

　　木平和尚不知何许人。保大初行在门下，常入禁中。一日登百尺之楼，后主曰新建此楼制度佳否。乃对曰宜望火。初不喻其旨。居数月淮甸大扰，自寿阳置烽候以逹于龙山，旦夕登览，以候动静。又上最爱庆王。王方幼，上问寿几何。木平曰当七十。是岁疾终年止十七。盖反语以对之也。亦犹郭璞对晋帝曰二百。其数财（才）一百二年。璞盖谓百二之期太促，乃婉而倒之耳。【同前】

　　李密邢厄

　　李密归国封邢国公后复叛，上遣兵征之，至六浑乃斩于邢公山下，先是山之侧有乱石纵横，颇妨行，李人谓之邢公，厄密果死于此。【纪异志】

　　执谊崖州

　　韦执谊京兆人，顺宗时为宰相，以王叔文党贬崖州司户。始身未显时不喜人言岭南州县，既为郎，尝阅职方官图，至岭南辄瞑目命左右彻去，及为相，坐堂有图不就省。易旬，官之崖州向也。以为不祥恶之，果贬死。【唐书】

　　昭宗易梁

　　昭宗季年有一鸟极大，昼止含元殿夜栖丹鳯楼，俯仰有声云塞胡突。帝引弓射之中，血雨下流，直透殿梁，入木尤深，削之莫能尽。帝恶之命易梁。自兹天下多事，帝数蒙尘，后为朱温所夺，方知易梁之文。【秦再思纪异録】

　　朱梁龟堂

　　朱梁既立，署宫之南门为建国。议者谓建国王莽之年号，与此伪同，殆前定矣。先是许州节度温为于壕内得一小龟，金色绿毛，进之后湖池养之，建堂号曰金龟堂。至来年庄宗立国号唐，及入汴见之，指谓左右曰金龟堂者归我也。非废兴前定而形之于先兆乎。【纪异志】

　　庄宗唐晋

　　庄宗起义，太原河北创始，乃升魏州为邺都，置兴唐府，改贵乡县为唐县，元城县为广晋县。及晋祖立，改为唐晋府。乃知唐后即晋，亦先兆也。【同前】

　　清泰小字

　　清泰本姓王氏，恒州平山人也。天佑中明宗掠地于恒定间，清泰立于崇福寺阶上，明宗见而异之，因曰与我作儿得否，乃拜曰万年之幸。既归见夫人乃抱头哭曰真我亲生子也。及明宗即位，封潞王，后即位。小字二十三，盖正月二十三日生也。及为君乃以是日为千春节，凡奏对皆避，但云两旬三日，或数物则云二十二更不过二十四，盖不敢斥尊也。在位三年果为晋所灭。【同前】

　　牛字助语

　　长庆中，鄂州里巷间人毎语人以牛字助之，又有一僧自号牛师，乍愚乍智，人有忤者必曰我兄即到，岂奈我何。未几而竒章公（牛僧孺也）带平章事节制武昌军，其语乃絶。师云我兄即到，此其先兆也。乃知入相出将岂偶然哉。【翰苑名谈】

　　道昌篆书

　　天复初有刘道昌，呉江人也，年九百岁，多曰知唐事，至成都郫县常祝丹名鸟顶，一日跨鹤遶市别相知，留诗而去，人以为妖。后又得篆书于其室曰八雄争天下，猪鼠先啾唧（自庚子年黄巢及朱全忠等八人僣号），兔子上天床（王建属兔又以夘年开国），猿猴三下失（朱温三帝属猴也），李子生狼藉（昭宗也），乃牛生叛■〈羊历〉（杨行密王于呉也，斗牛呉之分也），羣犬厮首尾，走上中华国（即六侵中国也）。其后事皆应。【宾仙传】

　　彦博贝州

　　庆厯七年贝州卒王则据城叛，诏明镐加讨，久无功，叅知政事文彦博请行，仁宗忻然从之，且曰贝字加文为败字，卿擒贼必矣。未逾月以捷报闻。诏拜平章事曲，赦河北改贝州为恩州。【渑水燕谈】

　　天命迎宋

　　先是蜀郡秣陵与湘中岭表交通徃来，人使络绎，所在馆驿什物皆镌字云迎送物。及王师自峡路西入，倒戈以迎南征，广州望风而遁，及视公廨物皆迎送字，乃迎宋之兆也。得非天命之先定乎【纪异録】

　　李主练帛

　　李国主未破之前宫中练帛为风所飘凌空而去，经宿方坠，变成浅碧色，轻翠可爱，以自然之色，号天水碧，国中皆效之。是年国亡，盖天水乃赵之郡号，碧音近于逼也。异哉。【国史补遗】

　　符太保骨

　　王均咸平三年害兵马钤辖符昭寿，弃其尸于东门外，不见其元，观者咸云此是符太保骨头。盖昭寿好自亲庖事，又僻嗜羮，毎嫌羮薄，庖者尝多取羊骨炼之云勿妄觞此，此是符太保骨头。至是乃成其谶焉。【益部耆旧传】

　　少游藤下

　　秦少游尝于梦中作好事近，有「醉卧古藤阴下，了不知南北」之句，后南迁北归，留于藤下，终于瘴江之上光华亭，时方醉起，以玉盂汲泉欲饮，笑视之而卒，乃醉卧古藤阴下之谶也。山谷跋其后云少游醉卧古藤下，无复愁眉唱一杯，解道江南断肠句，只今惟有贺方回。又先自作挽词一篇东坡跋之云岁在庚辰六月，予与秦少游相别海康，意色自若，与平日不少异，但自作其挽词耳。人咸怪之，予以谓少游齐生死了物，我戏出此语，无足怪者。已而果卒于藤州，呜呼岂自知其当然者耶，乃录其诗云。东坡居士书。【纪异録】

　　孟津云起

　　陜右魏野处士，蒲中李渎征君，乃中表也，俱有髙节以吟咏相善。野于东郊凿土室，荫以修竹流泉其，前有乐天洞。渎结茅斋，号浮云堂。皆有潇洒之趣，每乘兴相过，赋诗饮酒，累日乃去。一日渎自孟津访野曰渎数日前恍惚闻床下有人曰行到水穷处，未知天尽时。即正其误曰岂非坐看云起时耶。乃答曰此浮云安能起耶。亟窥之，了无所见，此必死期，故来访别，痛饮数日，还家果卒。【纪异録】

　　崔曙一星

　　崔曙作明堂火珠诗云「夜来双月满，曙后一星孤」时称佳句，未几曙卒。无子惟一女名星星，盖其谶也。【郑处诲杂录】

　　子京两地

　　宋子京在蜀有诗三百篇，名曰猥藁，尝吟曰碧云自有三年信，明月长为两地愁。以公之才望竟不登，两地愁愤而薨，人以为此诗之谶也。【诗话】

　　子美蝉蜕

　　苏子美久失意不乐，一日登苏之阊门题云时光苒苒都如梦，风物萧萧又变秋，家在鳯凰城阙下，江山安用苦相留。又书其旁曰江山留人也，人留江山也。后竟不复用，遂作沧浪亭。于呉中一日于沧浪观鱼题诗有自嗟不及游鱼乐，虚作人间半世人之句，已非吉兆矣。未几作昼寝诗云身如蝉蜕一榻上，梦似杨花千里飞。欧阳公见之大惊曰子美可惜，子美可惜。已而果卒，年四十一。天下士大夫共嗟惜之。噫夫子尝言四十不惑，孟子亦言四十不动心，其义一也，盖心之于人大矣，而外物或动之者以惑故也，四十之年气已刚矣，识已明矣，于此之时而能定内外之分，辨荣辱之境，则外莫能动而内自不惑，故不以死生穷达而经其意，孰谓子美之贤而不知此耶。观其以非罪谪呉，中作沧浪亭与鱼鸟共乐，自谓形骸适则神不烦，观听无邪则道以明，返思向之汩汩荣辱之场与锱铢利害相磨扰为可鄙，则胸中洒然不惑矣，其视死生犹去来之常也，向者之句，吾见其超然自得以为胜焉。【诗话】

　　宋炎叶齐

　　淳化中崇文院西序直庐絶髙处有人题一联云秋风送炎去，庭树叶齐落。是年立秋日，史馆捡讨，宋炎罢职，来年立秋日，叶齐黜。皆前定也。【国史补遗】

　　安道佛郷

　　余安道畨禺诏赴阙，过韶阳游龙光山寺，题诗云暂离人世界，且到佛家乡。议者谓恐非吉兆。至旬日公果卒于秦淮亭。【诗话】

　　范子病叶

　　唐末呉人范处士生子七岁能诗，尝作赠隐者诗云扫叶随风便，浇花趂日阴。处士方干曰此子必垂名，因令作夏日诗云火云生不雨，病叶落非秋。干曰惜乎不寿。未几果卒。古人尝谓生有修短之命，短者不可缓之于寸阴，修者不可急之于箭漏，至德未能踰上智所不免，其范氏之子乎。【遗史】

　　唐卿京官

　　张唐卿景佑元年第一人及第，期集于兴国寺，题壁云一举首登龙虎牓，十年身到鳯凰池。有人续之云君看姚晔并梁固，不得朝官未可知。后唐卿果终于京官。盖姚晔大中祥符元年，梁固祥符二年，皆状元而终于京官，乃成其谶云。【笔谈】

　　史二致富

　　村民史二居京师朝阳门外薄有资产，籍属开封。京师人俗语有曰济杀史二。盖人图事有不称意者，悉此语以戏之，良为无补益之义也，且非先知有史二之名者。国朝行东郊藉田之礼，青坛之外皆史二之地，事毕赐之甚厚，史二之家遂致富赡然非久而史二卒，济杀之验俗謡为之谶焉。【青琐记】

　　沂公梅诗

　　王沂公曽布衣时以所业贽吕文穆公，蒙正卷首有早梅诗云雪中未问和羮事，先向百花头上开。文穆曰此生次第安排作状元宰相矣。咸平五年公果状元及第，遂相真宗仁宗，非富贵前定而此诗为之兆乎。【诗话】

　　原夫言谑

　　郑谷诗名盛于唐末，号云台编，而世俗但称郑都官诗。其诗多佳句而格不甚髙，今已不行于世矣。梅圣俞晚年官至都官，一日会饮刘原父，戏之曰圣俞官必止此，座客皆惊，原父徐曰昔有郑都官今有梅都官也。圣俞颇不乐，未几圣俞病卒，欧阳公为序其诗为宛陵集，而今人但谓之梅都官诗，一言之谓后遂果然，岂其谶耶。斯可叹也。【归田録】

　　王公后事

　　富郑公弼早年尝梦青州王相公以后事为托，郑公曰相公德被生民，当得遐寿，何遽及此。后二年王罢相知郓州，辟公为倅，到任岁余有大星坠于宅园东北角，家人怪之，相公曰后月当见至，后月公果薨。郑公为主其丧事，故郑公挽词云遗德被生民，盖梦中谶语也。【名贤诗话】

　　晋公朱崖

　　丁晋公谓释褐授饶，倅同年白稹为判官。一日稹以片幅假缗五镮于公，公笑曰是绐我也。牓下新婚，京国富贵岂无半千耶，惧我挠之，矫为此耳。于纸尾书一絶答之曰欺天行当吾何有，立地机关子大乘，五伯青蚨两家阙，赤洪崖打白洪崖。又公尝为阴狱诗云黑水溪傍聊驻马，柰何岸上试回头，髙崖昏处是阴狱，须信人生到此休。朱崖之行盖兆于此矣。又公尝为真宗山陵使，利瓦伊在翰林援其亲识为挽郎，恳请于公曰更在陶铸。公应声曰陶铸复陶铸，斋郎又挽郎。李继之曰自然堪下泪，何必更斜阳。未几而丁败。又公在中书日，因私第会宾客，忽顾众而言曰谓尝闻江南李主钟爱一女，聪慧姿质时无与比及，当厘降，国主曰吾止一女，才色颇异，今将选尚，卿等为择佳壻，须得少年竒表抱殊才而有门地者，执政遍询搢绅及外府将相之家，莫能全美。或有诣执政言曰尝闻洪州刘生为本郡叅谋，岁未及冠，仪容秀美，家门曾列二卿，兼富于辞艺，可以充选。执政遽言之，上亟令召之，及至皆如其言，国主大喜，于是成礼，拜驸马都尉，鸣珂锵玉出入中禁，良田甲第竒珍异寳，赫奕崇盛，贵显当时。未周岁而公主卒，国主伤悼悲泣曰吾不欲再覩刘生之面，执政削其官籍，一簪不与，却送还洪州，生恍若梦觉，触类如旧。丁语罢因笑曰谓他日亦不失作刘叅谋也。席上闻之莫不失色，后半载公贬朱崖，资货田宅悉皆籍没，孑然南行，疋马数仆，宛如未第之时，岂事有前定而其兆见于言辞耶。或谓丁公奸邪倾险，自知不免，故屡形于言耳。此为得之。【诗话及遗史】

　　禹偁病鹤

　　王禹偁甞作病鹤诗云埋没肯同鹦鹉冢，飞鸣不到鳯凰池。以公之文学才望，歴显宦登金门玉堂不为难也，竟不至其地，岂非前定欤，而其谶已先见于诗矣。与宋子京两地之意差类，故并录之。【诗话】

　　莱公晚窜

　　冦莱公诗有野水无人渡，孤舟尽日横之句，深入唐人风格，初授巴东令，人以冦巴东呼之，以比赵渭州韦苏州也。然富贵之时所作诗词皆凄楚怨感，尝为江南春二篇云波淼淼，栁依依，孤邨芳草逺，斜日杏花飞，江南春尽离肠断，苹满汀州人未归。又曰杳杳烟波隔千里，白苹香散东风起，日落汀州一望时，愁情不断如春水。议者尝言，深于诗词者尽欲慕骚人情感清愁以主其格，若语意清切洒落髙迈始为不俗，不知清极则志髙，感深则气谢，故莱公尝有送人使岭诗云到海只十里，过山应万重。人以为警絶，及晚窜海康，至境上，雷吏呈图经拜迎于道，公问州去海逺近，曰只可十里。以来，其憔悴走窜已兆于前矣。【摭遗】

　　廖融得句

　　廖融处士潭州衡山邑人，有道髙尚之士，年六十，以嘉遁自乐，上官多慕其髙行。融好吟，诗有佳句传湘人齿牙间，一日方苦吟，急召其子曰吾不久当去世。子曰何以言之。曰吾适得两句自推非吉。子曰何句也。融曰云穿捣药屋，雪压钓鱼船。融自解曰屋破而云穿其中无人也。船为雪压无用也。其子曰未形纸笔无害。融曰虽未形纸笔然吾已虑之于心矣。乃嘱子身后事。后六十日果卒。【摭遗】

　　杨轩灯诗

　　杨轩字公远，卫州人也，举进士，两至省，尤有学问，多栖倚贵宦门馆，平日好吟。有灯诗云解照日月不照处，独明天地未明时。伦辈多称此句。然日月不照有用何用也，天地未明而能明，非明也。轩竟死布衣，果不得用。符于诗意其前定乎。【同前】

　　东坡入海

　　东坡先生在资善堂与呉博正为世外之友，尝作洞庭春色赋，博正颇爱重之，求亲书其本，后又作中山松醪赋，自谓不减前作，乃取澄心堂纸，杭州程奕鼠须笔，易水供堂墨，录本以寄博正。其赋云望西山之咫尺，欲褰裳以游遨，跨超峯之奔鹿，接挂壁之飞猱，遂从此而入海渺飜天之云涛。不久果有海南之窜，议者谓入海之谶也。【同前】

　　元之蕲州

　　王元之谪黄州，有二虎鬬，一虎死，食之，羣鸡夜鸣，时谓守土者当其咎，真宗惜其才，徙知蕲州，谢表有「荗陵封禅之书止期身后」之句，帝深异之。既至，闻啼鸟，问其名，或对曰此名蕲州鬼，元之大恶之，未几果卒于蕲。东坡作五禽言云使君向蕲州，更唱蕲州鬼，我不识使君，宁知使君死，人生作鬼会不免，使君已老知何晚。皆不祥之谶也。【渑水燕谈及东坡集】

　　存寳无首

　　韩存寳本西羌熟户，少负才勇，喜功名，累立战功，年未四十为泾原总管，一日郡僚绘其像于渭州僧舍，或以其色不类用粉涂之将别加图冩未及，促诏赴阙命，经制戎泸盗贼，后见其像者以为无首不祥。明年存寳果以奏功不实诛。【渑水燕谈】

　　陶弼贻诗

　　皇佑二年陈珙知邕州。冬至日旦坐厅寮吏方集，有白虹贯庭，自天属地。明年五月二龙鬬城南江中，驰逐往来，江水暴涨，未几侬智髙陷二广。前此陶弼以诗贻杨畋请为备云，虹头穿府署，龙角战城门，兵兴之谶也。【同前】

　　仲英折桂

　　麻先生仲英幼有俊才，七歳能诗，随侍官鄜州时宋翰林白方谪官鄜时闻而召之，座中赋诗十篇，宋大称赏，翌日宋以浣溪笺李廷珪墨诸葛氏笔遗之及赠以诗曰宣毫歙墨川笺纸寄与麻家小秀才七歳能吟天骨异前生应折桂枝来年一十七一试礼部归以二亲既丧禄不及养无复仕宦意退居临淄下士里记览该洽行义髙洁郷党服其化富郑公文潞公皆常致币龎庄敏公礼之尤厚荐其行义于朝诏以为国子四门助教一时学者不逺千里裹粮相从卒年九十或以为宋诗云前生应折桂枝来即今世不复更折矣先生一试不第终身罢举宋诗为之谶也【同前】

　　状头入相

　　本朝状头入相者吕文穆蒙正，王文正曽，李文定廸，宋元宪庠。元宪登庸知制诰，石杨休贺以诗曰皇朝四十三龙首，身到黄扉止四人。元宪大喜，持示同列，枢密副使王伯庸尧臣矍然色动曰何不云已四人而特言止哉。盖伯庸实继元宪魁天下士，未几薨于位，自庆厯至崇观，果未有先多士而后大拜者，此诗谶也。【西清诗话】

　　王嵓诗谶

　　嵓字隐夫，居武都山，风格髙迈，尤深于诗畋，尝与杨元照评其诗，谓终篇之际气衰兴缓与前志不类，如古松诗前曰『何人轻大厦，放尔偃深云』可谓警策，末云『髙僧惯来看，踏破绿苔纹』。涌泉观云『暗穿地脉龙，先觉密赞天』工雨不知，末云『溪分涧夺朝，宗晚残月残』云信所之。送陈昭文赴学云『朝宗任迭千重浪，捧日能消几片云』，末云『多惭亦偶休明代，击壤空随野老羣』，其类非一。元照曰诗者发志由衷而来，孰谓隐夫志不至乎，后不厚乎。其后均冦婴城，嵓以名大为其所胁坐是，流于荒服，晚节不完，盖已先形于诗矣。【该闻集】

　　分门古今类事卷十四

　　●钦定四库全书

　　分门古今类事卷十五

　　○祥兆门

　　吕望封齐

　　吕望钓于渭滨，获鲤鱼，剖腹得丹书曰吕望封于齐。夫瑞应之来，必因物以效灵，凭人而成象。星虹枢电，昭圣德之符。夜哭聚云郁，兴王之瑞。大者如此，小亦宜然。故目瞤灯花，陆贾曾言其应；云兴雨降，戴记尝喻其神。有开必先斯，古今之通论也。彼蔽于人而不知天者谓吉凶无征，又乌足与语通方之士哉。【王子年拾遗记】

　　仲尼玉书

　　周灵王二十一年孔子生，夜有神女擎香露沐浴奏钧天之乐，空中言曰天感生圣子故降以和乐。夫子生之前，有麟吐玉书于阙里人家，其文云水精子继周为素王。至定公二十四年，鉏商畋于大泽得麟以示夫子系绂尚存，夫子见之，抱而解系绂泣下沾襟。【阙里志】

　　越王乌台

　　越王入呉，有丹乌夹王而飞，故勾践之覇也乃起「望乌台」，言丹乌之瑞也【王子年拾遗记】

　　文翁掷斧

　　汉文翁甞从田斫柴为陂，夜有野猪，鼻载土著柴中，比晓而塘成。稻当收，翁欲断一木，其断处去地一丈八尺，翁呪曰吾得二千石，斧当着此。因掷之正中所欲处，后果为蜀郡太守。非富贵前定精诚所感故有是祥应乎。【名贤杂说】

　　应枢天符

　　后汉应枢生四子见神光照社枢以问于人卜者曰此天符也子孙其兴乎自是诸子宦学显达并有才名至玚七世贵盛天符之祥也【孝子传】

　　比干赐简

　　何比干，汉人也，梦有贵客车骑满门，觉以语其家人，未已门首有老姥年可八十余求避雨，雨甚而衣不濡，比干延入礼待之，乃曰君先出自后稷佐尧有阴功，今天赐君策如简长九寸，凡九百九十枚以授之曰子孙能佩者富贵，言讫出门不复见。【幽冥録】

　　杨震黄雀

　　震字伯起，华阴人，父寳，年九歳时至华阴山北见一黄雀为鸱枭所搏坠于林下为蝼蚁所困，寳取之以归，置巾箱中，唯食黄花百余日，毛羽成乃飞去，其夜有黄衣童子向寳再拜曰我西王母使者，君仁爱拯救实感成济，以白环四枚与寳，令君子孙洁白，位登三事，如此环矣。至震笃学，客居湖，有冠雀衔三鳣鱼集讲堂前都讲取鱼进曰蛇鳣者卿大夫服之象也，数三者法三台也，先生自此升矣，年五十始仕，至延光二年代刘恺为太尉。震子秉，秉子赐，赐子彪，凡四世三公盖玉环之祥也。【续齐谐记】

　　张承白鹄

　　承母孙氏方怀承之时，驾轻船，江浦忽有白蛇长三丈（尺）腾入舟中，因呪曰若为吉祥勿毒噬我。萦而将还，一宿不复见。又有白鹄耸翮入云，母筮之，筮者云吉祥也，鹄乃长年之物，耸翮入云，从卑升髙，耸象，当使子孙位极人臣，擅名江表。后承生昭，仕呉为丞相，年至九十，蛇鹄之祥也。非天命前定乌得有此。【王子年拾遗记】

　　朱异飞蝉

　　异，字彦和，仕梁为右仆射。初除中书郎时，秋日有飞蝉正集异武冠上，时咸谓蝉珥之兆也。后歴官自员外常侍至侍中四官皆珥貂蝉，乃其应也。【南史】

　　行功鱼袋

　　唐秘书少监崔行功未得五品前，忽有鸜鹆衔一物入其室置案上去，乃鱼袋钩，叹讶不已。后数日加大夫，遂授五品服。异哉。【国史集异】

　　髙骈贯鵰

　　髙骈微时为朱叔明司马摠兵巡按，见双鵰谓众曰我若贵矢当双迭，言讫果一发贯二鵰，众大惊，号落鵰手，后果封燕公。【感定録】

　　秀之掷栗

　　刘穆之为丹阳尹，与子弟听事上。宴，听柱有一穿，穆之谓子弟曰汝等试以栗遥掷之，入穿者后必得此郡。秀之乃穆之从父兄子也，一掷独入焉。后以功果为丹阳尹，其验遂应信殊祥欤。【南史】

　　敬则飞虫

　　王敬则，临淮射阳人，少时于草中射猎，有虫如飞豆集其身，摘去乃脱，其处皆流血，敬则甚恶之，诣道士卜，道士曰此封侯瑞也，敬则闻之喜故出都自效，初至既阳县六王山下宗侣十余船同发，敬则船不进，见水下有乌■〈木桼〉棺，乃呪云若是吉，使船速进，吾富贵当改塟尔。船须臾入县，收棺葬之，后官至都督，封寻阳公。飞虫之应也。【南史】

　　江陵生洲

　　江陵旧有九十九洲，古老云满百则出天子。晋桓玄凿破一洲以应百数，随而崩散。至宋文在藩，一洲自立，俄而入纂元凶之祸，此洲还没。太清末，复生一洲而元帝即位，承圣末年其洲与岸相通，惟九十九，云嗟夫祥应之来必出于天然，后合若符契，不然则与汉末天帝除书何异。【南史】

　　全忠生芦

　　唐干符时范阳人李全忠少通春秋好鬼谷子之学，尝为棣州司马，忽有芦一枝生于所居之室，盈尺而有三节焉，心以为异，告别驾张建章。建章曰昔苻洪以池中蒲生九节为瑞子孙繁昌，芦当在阪泽而生于君室此非常矣，三节者节钺三人之瑞也。公志之。全忠后事李可举，诸将逐可举而立，全忠累加至捡校太尉，子正威为幽州节度，果三人持节钺焉。【北梦琐言】

　　武后万年

　　唐天后既立，国号周，又欲立三思为后，狄仁杰切谏，后曰奈何有武氏临朝万万年之谣。公对曰陛下改万岁登封元年，又改万岁通天元年，又改大足元年，则万万之数足矣。武后大悟，始有归中宗之意。此固狄公忠正之对，亦足以见天运已定，后虽残虐，不可改也。【纪异録】

　　南康禄食

　　南康王韦皋为张延赏壻，忽梦二神人谓之曰天下诸化领世人名籍，吾子名系葛璝，禄食全蜀，富贵将及，何自滞耶，勉哉行矣，异日富贵，无以葛璝为忘也。后果尹成都而梦久已忘之，又见二神人曰富贵而忘其所因，一何甚耶。公觉，骇汗久之，乃躬诣云林炷香祷福，命工揆日修崇，作南宫阁四十范金刻石，自制碑刻于洞门之侧，给良田五百畆，以赡斋储。盖皋本命丁夘，属葛璝也。以此观之谓富贵而非前定可乎。【蜀异记】

　　钱起鬼谣

　　钱起，天寳中初从乡荐宿江湖上，尝月夜独吟，闻人咏岸上曰曲终人不见，江上数峯青。起愕然异之，摄衣出视，无所见，以为鬼谣而记之。及御试湘灵鼓瑟诗，以青字为韵，落句久不继，乃以鬼谣十字足之，有司以为絶唱，遂登第。【唐书】

　　虹霓降祥

　　唐南康王韦皋镇蜀，与宾客从事十余人宴郡西亭，暴风雨俄顷而霁，方就食，忽虹霓自空而下直入庭，垂首于筵，韦与宾客皆悸而退，吸其食饮且尽，首似驴，霏然若晴霞状，红碧相霭，虚空五色，四视左右久之乃去。皋惧且恶之遂罢宴，时豆卢某客于蜀亦列坐，因起曰公何为忧乎，公曰吾闻虹霓者妖沴之气，今晏方酣而妖气上吾筵，岂非怪之甚者乎，吾切忧之。豆卢曰真天下祥符也，固不为人之怪耳，夫虹霓天使也，降于邪则为厉，降于正则为祥，理固然矣。公，正人也，是宜为庆为祥，敢以前贺。乃具以帛书其语而献，皋览而喜，后旬日有诏就拜中书令，果为庆祥，豆卢之言信而有证矣。【成都记】

　　文成二事

　　唐率更令张文成一旦有枭晨鸣于庭木上，其妻以为不祥连唾之，文成云急洒扫吾当改官。言未毕而贺客已在门矣。景云一年为鸿胪寺丞，帽带及袍并被鼠啮，有蜘蛛大如粟当寝门缘丝上经，数日加阶授五品官。后其子鼠啮带欲断，寻授博野尉。异纂及。【朝野佥载】

　　子良双虹

　　唐永贞二年春三月有双虹入润州大将张子良宅，初入瓮，水尽，入井饮之。是年九月节度使李锜诏召不赴阙，欲为乱，令子良领兵收宣歙，子良翻然反兵围城，李锜就擒，子良加金吾将军寻拜节度使。【祥异集】

　　薛愿虹金

　　东晋义熈初，晋陵薛愿有虹饮其釜粥，才噏便竭，愿辇酒灌之，随投随竭，乃吐金满器，于是日益隆冨。【文枢鉴要】

　　洪实蜺龙

　　侯洪实，蒲坂人也，幼而家贫，年方十三四尝寐于檐下，天将雨有虹自河饮水，俄贯于洪实之口不复出焉，其母见，不敢惊。良久洪实觉，母问有梦否，对曰适梦入河饮水饱足而归，母闻之黙喜，知其必贵矣。后数月有蜀僧来其家求食，临去谓侯母曰女弟子当有后福，合得儿子力。侯母呼洪实出焉，请僧视之，僧曰此蜺龙也，但离去乡井，近江海仕宦方有显荣，又曰此子性必惨毒，将为生灵之患，但敬信三寳即得善终。言讫而去，洪实后果行伍出身至于将领，同光三年从兴圣太子收蜀，蜀平之后无何与陜府节度康延孝等作叛，延孝诛，洪实得赦，授眉州刺史，节度夔州，复自宁江迁于黔府，一州二镇皆近大江，官业髙显，临戎理务，持法御下伤于惨酷，然钦奉三寳信心不怠，是知蜀僧之言不谬矣。【鉴戒录】

　　孔愉印龟

　　孔愉以讨华轶功，封余不亭侯。先时愉尝行经余不亭，见笼龟于路者，愉买而放之溪中，龟中流左顾者三，及其铸侯印，而印龟左顾，三铸如初，印工以告愉，愉乃悟，遂佩焉。【晋书】

　　士彟丛林

　　唐武士彟，太原文水县人，微时与邑人许文寳以卖材木为事。尝聚材木数万茎，一旦化为丛林森荗因致大富，士彟与文寳会林下，自言枯木成林必当大贵。及髙祖起戎，以铠胄从，入关。故郷人云彟以鬻林之故果逢建厦之秋。及士彟贵逹，文寳依之，位终刺史。【太原事绩】

　　张伯藏璧

　　锺离意为鲁相，到官，令戸曹孔欣修夫子车身入庙，拭剑履。张伯除堂下草，土中得玉璧，七伯懐其一，以六枚白意，孔子教授堂前床首有悬瓮。意召欣问此何瓮。对曰夫子瓮也。背有丹书，人莫发也。意曰夫子圣人所以遗瓮欲以悬示后贤。遂命发之，得素书，曰后世修吾书，董仲舒。护吾车，拭吾履，发吾笥，会稽锺离意。璧有七张，伯藏其一。即召张伯问，果服焉。夫自孔子没而至于锺离意几千岁矣。其前定如此，自非圣人何以先知之神乎。【锺离意别传】

　　孙偓瑞槐

　　孙偓字龙光，第进士歴显官。始其家堂上屋柱忽生槐枝及期而茂。后偓果秉政相昭宗，封乐安县侯。此槐瑞之应也。【唐书】

　　郑珏瑞麻

　　梁相国郑珏与李相国愚同为学士。忽一日郑之阁下有一麻生，李曰承贽入相矣。指麻示之曰此天命也，愿得当制以尽荒虚。时元阳既久，其麻益茂，髙丈余若雨露之偏滋焉。及霜降成实，取而视之真白麻也。是夜制出，果郑登庸而李复寓直得，不为乾坤之命朋友之分乎。郑年十九赴举凡十九年登第，又十九年入相，时人谓之三九相公。李尝僦居忽遇暴雨，一庭俱为白沙，公甚恶之，及薨葬于伊阙，得吉地于白沙里，时人谓之白沙相公。皆前定也。【纪异志】

　　应元保运

　　庐山太平观乃九天采访使者。祠，唐开元中创。至元丰二年道士陶智仙造一室，发地得一瓶，封鐍甚固，其中有铜钱，钱文有应元保运四字，亦不甚以为异。至元丰四年，诏忽进，号使者为应元保运真君，遣内侍廖维持御书额赐之。乃与钱文符合，具以事闻，并以其钱献之。【笔谈】

　　庆源芰荷

　　朱庆源者尝为尉罢任，家干豫章之丰城。庭中地甚爽垲，忽生莲一枝，其家怪惧，多方禳之而莲生不已，乃筑堤汲水以灌之，遂成大池，芰荷甚茂。其年庆源选授南丰令，未几入为大理评事。莲生之应也。【笔谈】

　　处回旌节

　　旌节花者，王侍中处回尝于私第延接布素之士，寻求药术神仙之道，从蜀主所好也。一旦有道士龎眉广颡布衣繿缕，山童从之，擎柱杖药，囊中取花子二粒种之，以盆覆之。逡巡去盆，则两苗已生矣。随目渐长，可长五尺，层层有花，灿然可爱。道士曰此仙家旌节花也。处回命食不受，唯饮数杯而退出门。旋出所之，后处回果除二节镇方致仕。今犹有收得其花种者，如常花法种之。【野人闲録及鸡跖集】

　　天圣髙第

　　天圣五年春有二举人闲行建隆观中，相与语曰今岁髙第是何人，有二道士棊于庑下，白髭者曰不难知之。二生曰师岂有异乎。曰无之。棹穿波底月，寒压水中天，不离乎此也。其年牓首王尧臣，小名越哥。次韩琦。次赵槩。月与越同，寒与韩同，天水则赵氏郡号也。再寻道士不复见矣。【幕府燕闲録】

　　慕容五木

　　慕容寳尝因摴蒱，呪曰若富贵可期，愿得三卢。于是三掷皆卢，人以为五木之祥，后果大贵。良由精诚所感而然也。【幕府燕闲録】

　　李畋两火

　　李畋尝为国子直讲，欲求郡而未得。一日晨登讲席诸生皆见畋巾上有两焰火起。是日报得荣州。昔人尝言情想之于心，犹珠鉴之有影，像江海之有浪沤，善想之所变为喜为祥，恶情之所生为恶为灾，本于心，发于气，形于兆。李畋以硕儒耆德直讲国子，欲得一郡自效，固非过分，善想交感，发而为祥，理固然矣，其又奚疑。【谈薮及名臣传】

　　蒙正槐瑞

　　吕文穆公蒙正为举人时，客于建隆观道士丁君之舍。尝往西洛省亲，自冬至春方还，至板桥逢职方刘蒙叟，相揖并辔，同入顺天门。刘因送吕之道院，至则门戸扄鏁如故，既发钥启戸见卧床前有物髙三四尺，蒙茸合抱，其色白而黄。刘吕惊讶逼而视之乃槐也。遽召道侣观之，乃槐根至室而生耳，无不叹异。是岁公登科，不十年位至上公。识者以为槐瑞焉。【幕府燕闲録】

　　沂公槐祥

　　王沂公曽，青州人，郊居，门直大路，夹以槐阴。两大槐夹路，交枝连理。是岁公生，作相之祥也。夫二公作相，其祥皆先见于槐。夫岂一气之运偶然感发莫诘其所以然耶。抑天时人事之际，或有以致之耶。不然则和气之应，为王氏吕氏方大之祥。非偶然决也。【沂公言行録】

　　敬洙弹鸟

　　何敬洙善弹，微时为鄂帅李简家僮，李性严毅，果于杀戮，尝薄暮有苍头取李公所爱砚擎于手曰谁敢破此，何应曰死生有命吾敢碎之，遂掷砚阶下，羣仆迸散。翌日李责碎砚之由怒甚，命擒之。李之夫人素贤明，知何有竒相乃匿之后堂，旬余李独坐小厅，有一鸟申喙向李而噪声甚厉，李恶之拂衣起避，鸟随其所之，呌噪不已，命家人驱逐终不去，李怒，顾左右曰何敬洙善弹，亟召来能毙此鸟，当释其罪，何挟弹一发毙之，李嘉赏，擢为小校，累功至建节钺。建隆初移镇鄂渚，下车之日见一鸟顾何而鸣，何曰昔日由尔以兴吾之祥也。乃取食物置掌，鸟翻然而下食何手中。其后位至中书令太师致仕。功业崇极时莫与比。灵禽之应岂徒然哉。【郑文寳南唐近事】

　　危序看榜

　　危序应举探省榜，出门数步即逢泥泞，踌蹰未前，有老媪指示曰秀才可低处过。危即从之，比看榜最末有名，是岁果及第。此与摭言所载后来者必衔得事颇相类。【青箱记】

　　郑戬彩选

　　原武郑公戬，天圣中举进士，尝与同辈赌彩选，一坐尽负，独戬赢数百缗，是岁解头魁荐第三人及第。【青箱记】

　　马拯同名

　　上官拯累举不第，年过五十方得解赴省试。游相国寺买诗一册，纸已熏晦，归拆其表，乃五代时门状一幅，曰勅赐进士及第马拯。右。拯伏蒙礼部发榜勑赐及第，谨诣门屏秖候谢。而马拯与拯同名。是岁拯果登科。【青箱记】

　　分门古今类事卷十五

　　●钦定四库全书

　　分门古今类事卷十六

　　○婚兆门

　　韦固赤绳

　　杜陵韦固，少孤思早娶而求婚不成。贞观二年将游清河，旅次宋城南店，客有以司马潘昉女为议者，期于店西，未旦往焉，斜月尚明，有老人倚巾囊坐于阶，向月检书，因问曰老父所寻何书。曰幽冥之书。问曰幽冥之书何以在此。答曰凡人生之事皆幽使主之，君行自早，非我不当来也。固曰然则君主何事。曰天下之婚牍尔。固喜曰某少孤愿早娶以广后嗣十年不遂今有人以潘女为议可以成否。老人曰未也，君之妇适三岁，年十七方入君门。因问囊中何物。曰赤绳子耳，以系夫妻之足，虽雠敌之家，贵贱辽邈天涯，从宦呉楚异郷，此绳一系，终不可逭，君之脚已系彼矣，它求何益。固曰某妻安在，其家何为。曰此店北卖菜陈妪女也。及明，老人与固至菜市，有妪眇一目抱三歳女敝陋之甚。老人指曰此君之妻也。固怒曰杀之可乎。老人曰，此人，命当食夫禄，因子而食邑，庸可杀耶。老人遂隐。固因磨一小刀付其奴曰为我杀之。明日奴袖刀入市，众中刺之，一市纷扰。固问中否。奴曰才中眉间耳。后固求婚终不遂。又十四年以荫叅相州军，刺史王泰喜之，因以女妻之，容色华丽，然眉间常贴一花钿，虽沐浴寝处未尝暂去。岁余固逼而问之。妻澘然曰妾郡守之犹子也，畴昔父曾宰宋城，终于官时，妾方在襁褓，兄亦继殁，惟一荘在宋城，与乳母陈氏居之，鬻蔬以给朝夕，陈氏怜小不忍暂去，三岁时抱行市中为狂贼所刺，刀痕尚在，故以花钿覆之，七八年前叔从事卢龙，遂得在左右，以为女嫁君耳。固曰陈氏眇乎。曰然，何以知之。固曰所刺者固使之也。因尽言之。夫妻相对惊涕相敬愈笃。后生男为鴈门太守，封太原郡夫人。乃知阴隲既定不可变也。宋城宰闻之题其店曰定婚店。【幽怪録】

　　辛秘绿衣

　　辛秘，五经及第后，常州赴婚，行至陜，困息于木阴傍，有丐者箕坐，访辛行止，不对去之，丐者亦随行，辛马劣，不能相逺，毎强言不已，前及一绿衣人，辛揖而与之语，行数里绿衣者骤马前去，辛怪之，独言此人何如是，丐者曰彼时至，岂自由乎。辛觉语异，始问曰君言时至，何也。答曰少顷当知之。将及店见数人拥店，问之乃绿衣者卒矣，秘大惊，遽卑下之，语言之间往往有精义。至汴谓辛曰至是矣，公所适何事。辛以娶约语之。乃笑曰，公，士人，业不可止此，行赴礼会者非君妻，君婚姻期甚逺。隔一日，乃扛一酒器与辛别，临去以绫复赠辛，带有一结，语辛异时有疑，发视之也。积二十余年辛为渭南尉始婚裴氏，后因裴生日会亲宾客忽忆丐者之言，解结视之，得大纸如手板，署曰辛秘妻河东裴氏某月日生也。辛计别丐者之日妻尚未生焉。【摭遗】

　　李生箜篌

　　有李生者其舅姓卢有道术，别久忽相遇邀李诣其居，曰求得一妓，善箜篌，令侍饮。视箜篌上有朱书字云云中辨江树，天际识归舟。卢谓李曰此人名家，莫要作婚姻否。李莫测而退，后娶陆长源女，乃所见于卢家者。问何能。曰善箜篌。取而视之朱字宛然。李乃具说见女。女亦曰往尝梦至一处。亦说曾见生云。【逸史】

　　卢渥红叶

　　卢渥应举京师，偶临御沟见红叶上有一絶云流水何太急，深宫尽日闲，殷懃谢红叶，好去到人间。卢得之，藏之巾箧。及宣宗有退宫三十人，许其适人，卢娶其一，既而于巾箧中覩红叶，吁怨久之，曰当时偶题，不谓君得之也。【逸史】

　　卢氏碧襦

　　上谷侯生以明经为宋州虞城尉，初娶韩女已五年矣。韩尝梦吏引至一院，有青服危冠据案者，韩拜之，俄有妇人年二十许衣碧襦绛衲，以金玉钗为首饰，自门而入，称卢氏，愠谓韩曰吾与子为仇知之乎，韩氏曰妾夲女子，未尝出深闺，何仇之有。卢氏曰我前身尝为职官，子诬告我罪而代我，我今诉上帝雪前寃，汝死在旦夕矣。青服者曰汝之寃信如是，然韩氏余一年寿，仍曰可速遣归，使者送至门，悸而寤，恶之不敢言，自是神色摧沮。侯生讯之，具以梦告，后又梦卢氏，谓之曰子死期至矣。韩氏惊寤因是成疾阅歳而卒。侯生后数年游襄汉，次富水郡，僚兰陵萧基慕侯生，以女妻之，及萧氏归，衣绛袖碧襦，以金玉为首饰，与韩氏所梦无异，生具以梦语之。萧氏曰妾幼为外族卢氏所爱，舅命为已女，故以卢为小字，夫婚姻固有前定而绛袖碧襦亦复前定何耶，以是观之，事无大小物无巨细一切分定则不可逃也。【响应録】

　　元综偕老

　　崔元综任益州叅军，欲娶妇吉日已定，忽假寐见人云此家女非君之妇，君妇今日始生。乃梦中相随回东京履信坊十字街西北有一家，入宅内，东行屋下见一妇人方生一女云此是君之妇。崔乃惊寤。俄而所约女忽然暴卒。后官至四品，年五十八乃婚侍郎韦陟堂妹，年始十九，虽嫌崔老竟嫁之，乃于履信坊韦宅成亲，果在东行屋下，寻勘岁月，正崔公昔所梦之日，其妻适生。崔公位三品年九十，崔夫人与之偕老，尚四十年，食其贵禄也。【定命録】

　　承业择聓

　　户部尚书范阳卢承庆，有兄女将笄而嫁之，谓弟尚书左丞承业曰吾为此女择得一聓，乃裴居道，其相当位极人臣，然恐非善终，必破家，不可嫁也。承业曰不知此女终他冨贵否。因呼其侄女，熟视之曰裴郎位至郎官，其女即合衰逝，裴后遭事不相及也。卒嫁与之。后居道官至郎中，其妻果殁。居道果至中书令被诛籍殁。二卢之言一何神也。【同前】

　　闲仪继室

　　李希仲，赵郡人，甞为偃师宰，有女名闲仪，年十九岁，游戏后圃花栏，忽有人遽招之曰鄙有恳诚，愿托贤淑，幸勿惊讶，鄙为崔氏妻，二男一女，男名琴台子，鄙尤锺念，生六十日鄙则谢世，夫人当为崔之继室，敢以念子为托，望仁愍之，言毕悲恸，俄失所在。后希仲秩满，家洛京。天寳之乱，幽蓟起戎，希仲挈家东避至临淮，谒县宰崔祈，情欵依然各叙祖姻，乃内外三从之昆仲也。时崔丧妻已半岁，中馈无主，幼稚零丁，因求娶于希仲。家贫时危，方为逺适女，人又成立，遂归之。偃师故事初不省记，忽闻崔氏中堂大哭，即令询问乃闲仪耳。遽自省问则出少年孤孩曰此花栏所谓琴台子也。因是倍加抚育，名之灵遇。及长官至陈郡太守。【续玄怪録】

　　明皇宫人

　　开元中赐边军纩衣制于宫中，有于短袍中得一诗曰畜意多添线，含情更着绵，今生已过了，重结后生缘。兵以诗白帅。帅进呈明皇，以诗遍示宫中曰作者勿隐，不汝罪也。有一宫人自言万死。上意深闵之，遂以嫁得诗者，云吾为汝结今生缘，边人感泣。【本事诗】

　　僖宗宫人

　　僖宗尝自内制袍千领，赐塞士，神策马真于袍中得金鏁一枚诗一首云玉烛裂袍夜，金刀呵手裁，鏁寄千里客，鏁心终不开。真鬻鏁人告之主，将得其诗奏闻，僖宗召马赴阙，遂以宫人妻之，后僖宗幸蜀，真昼夜不解衣，前后捍御，其事与明皇相类，此亦见婚兆之有前定也，故并录之。【本事诗】

　　贾偶再生

　　汉建安中，南阳贾偶，字文合，得病亡。见吏将诣太山已而曰何故误追此人，可速遣之。见一女子独行，文合与语，女曰某三河人，父见为易阳令，昨被召今得还。文合既苏欲验其事，遂至易阳谒令，因曰君女宁卒而却生耶。具说女子姿质服色言语本末，令人问女所言皆同，遂大惊叹，乃以女配文合感其异也。【搜神记】

　　章泛天意

　　临海乐安章泛年二十余，死经日而苏云被録天曹，天曹主者乃其外兄料理，得免，有一女子同立门外，知其有助因泣涕脱臂金及钗求救，泛为之请，良久云秋英同遣去，秋英即此女名也。乃俱出，会日暮道侧小屋如客舍而无人遂同宿，更相问女曰我姓徐在吴县乌门临渎为居，门有枣树。明晨各去，遂并活。泛后依语寻之，果得徐舍，与主人叙阔后，问秋英何在，主人云女初不出入，君何以知其名。泛因说昔日魂相见之由，与秋英之言同，徐氏试令侍婢数人出，泛曰非也，乃令秋英见之，则如旧识，徐氏曰此天意也，遂以妻之，后生子名曰天赐。【真异记】

　　髙氏阴配

　　吉州刘长史有三女皆絶色，长女年十七病死，刘与司兵院髙广相善，秩满同归，刘载女丧还，髙有子年二十一，夜髙氏子独披书，见女子来曰儿乃长史亡女也，命当更生，合得奉承君子垂意相采，当白家令知。髙大惊曰幽明契合，千载未有，何乐如之。女曰后三日必生，使开棺，以面承露，当活也。髙诣长史，陈其事，夫人深拒之，髙求之甚苦。至夜，刘及夫人皆梦女曰某命当更生，天使配合，必谓喜而见许，何靳固如是。及觉遂大感悟，乃许焉。至期共开棺，见女姿色鲜明，渐有暖气，一家大惊，帏于岸侧，守之一日，至暮能言，数日如故，遂择吉日于其地成婚。后生数子因名其地为礼会村。【广异志】

　　于佑红叶

　　唐僖宗时有儒者于佑，晚步禁衢，临视御沟，见浮叶流下，有一叶若隐隐有墨迹，乃取视之，果有诗一联，佑得之藏于书笥中，佑复为二句题于红叶而流之。有赠之以诗曰君恩不禁东流水，流出宫情是此沟。佑累举不捷，乃依倚中贵人韩泳为门馆。久之泳召佑谓曰帝出宫禁三十人，使各适人，有韩夫人与吾同姓，今出禁庭来居吾舍，子未娶，年已踰壮，夫人本良家，才三十，姿色甚丽，吾言之使聘子何如。佑避席谢泳。乃令人通媒及助佑进六礼之数，交二姓之欢，就吉之夕，佑颇契意。既久韩氏于佑书笥中见红叶大惊曰，此吾所作之句，君何故得之。佑具以告韩氏。复曰吾水中亦得红叶，不知谁之作也乃。开笥取之即佑所题之叶，相对惊叹，感泣久之，曰事岂偶然哉，莫非前定也。韩氏曰吾得叶之初，有诗云独步天沟岸，临流得叶时，此情谁会得，肠断一联诗。闻者异之。一日泳开宴谓佑曰子二人可谢媒人否。韩氏笑曰吾与佑乃天合也。遂索笔为诗曰一联佳句随流水，十载幽思满素懐，今日却成鸾鳯友，方知红叶是良媒。泳喜笑曰吾今知天下事无偶然得者也。僖宗幸蜀，韩泳令佑导前，韩氏以宫中旧物见帝，具言适佑事。帝召佑笑言曰卿乃朕门下旧客也。佑伏地谢帝。后还，佑以从驾功得官，韩氏生五子二女，皆力学有官，女亦配名家，终身为令妇。尝闻在天之理可合则虽胡越而无间茍天理之未合虽比居邻屋莫可得也鋭于茍进而贪于茍求者观此可以自诫焉【青锁髙议】

　　继图飘叶

　　侯继图本儒素之家，手不释卷口不停吟。秋风四起方倚槛于大慈寺楼，忽有木叶飘然而坠上，有诗曰拭翠敛悲蛾，为郁心中事，搦管下庭除，书成相思字，此字不书石，此字不书纸，书向秋叶上，愿逐秋风起，天下有心人，尽解相思死。侯贮巾笥凡五六年，旋与任氏为婚，尝念此诗。任氏曰此是书叶诗，时在左绵，书那得至此。侯以风飘叶对取今书辨验，与叶上字无异，益知婚姻之有前定也。【蜀异志】

　　令狐媒介

　　晋索紞字叔彻，有孝亷令狐策梦立冰上与冰下人语，紞曰冰上为阳冰下为阴，阴阳事也。士如归妻迨冰未泮，婚姻事也。君在冰上而与冰下人语，为阳语阴，媒介事也。君当为人作媒，当冰泮而成婚。后太守田豹果因策为子求张氏女为亲，仲春成婚。【晋史】

　　黄覇共载

　　黄覇甞与善相者共载，见一妇人，相者曰此妇人合富贵，不然相书不可用。推问乃巫女也。遂娶之。后黄覇位果至丞相。【续汉志】

　　毛仙述配

　　呉淑，江东人，有妹在江南适陈枢。枢卒，至京师欲求再配。有一尼江东人，其母谓尼曰女子欲求亲，有乡里官者愿求偶。一日尼曰有马淑者湖南人，今为安州云梦尉，欲求亲，因遂成。结初马淑之先君在江南，为饶州副使，其妻冯氏方强壮之时甞使术士毛大仙者作卦歌，其中曾述配偶之事，曰水马为妻壻，不久下泉乡，命里妨头妻，再得口天娘。后冯卒再娶呉氏。马淑虽经乱离常录此歌于巾箱中，因以示呉淑之妹。初淑与马氏絶不相闻，尼亦非素识，因在京师卜铺相遇，遂得偶合，岂非前定欤。【秘阁闲谈】

　　仙客遭变

　　唐王仙客，建中朝臣刘振之甥也，少孤，与母养于外氏。振有女名无双，振妻常戏呼仙客为王郎子。后振为尚书租庸使，门馆赫奕，冠盖填塞，与仙客甥舅之分欢然无间，但寂不闻姻亲之议。一日振入朝，忽骤马归，汗流气促，良久乃言，泾原兵乱，天子出苑，北门百官赴行在。因召仙客主管家事，先出开逺门我将续至。仙客出门既久而其舅不至，乃至门伺之，门者云祖庸刘尚书欲出北门，不敢放出，追骑至，驱向北去矣。仙客大哭，归襄阳，村居二十年，京阙克复，乃入京访舅消息。至新昌得旧使苍头塞鸿及婢采苹二人。后振以授伪官被诛，无双没入宫掖。仙客干故人李齐运。齐运以仙客为富平尉，知长乐驿，忽中使领内家三十人往园陵，无双预其数过驿，留书与仙客，末云富平县古押衙，人间有心人能求之否。仙客乃厚结古生，以其事告之，古生取茅山使者药，以采苹为中使，赐无双令自尽，托亲赎其尸以还，仙客曰此无双也，茅山使者药服之，立死，三日却活。使者及塞鸿皆杀之，古生亦自刎。仙客乃与无双变姓名，寓居于渚，数年归襄阳，夫妇偕老，男女承家。噫人生之契阔会合多矣，罕有若斯之比。甞谓古今所无，无双遭变，藉没而仙客之志至死不夺，卒遇古生之竒法，至寃死者十余人，艰难走窜，其后归故乡为夫妇二十余年，岂非前定乎。【秘阁闲谈】

　　分门古今类事卷十六

　　●钦定四库全书

　　分门古今类事卷十七

　　○墓兆门

　　袁安书生

　　袁安字邵公，汝阳人，仕东汉永平为司空，为政虽号严明，然未尝鞫人以赃罪，尝称曰凡学仕者髙则望宰相，下则希牧守，锢人于圣世所不忍为也。闻者感激自励。初因父没，母使安以鸡酒诣卜者求葬地，道逢三书生问安何之，具以告。书生曰我能知之，安以鸡酒为礼毕。乃指一处云葬此者当世为上公，便与安别，须臾不见。安异之遂葬其所占之地，遂为司空，子孙昌盛，四世五公焉。【汉史及幽明録】

　　孙坚异人

　　孙坚既遭父丧，出求葬地，忽有一异人曰君欲百世诸侯乎，欲四世称帝乎。曰欲帝。异人乃指一处，喜悦而去。坚异而从之。时富春有沙涨暴出，及坚为监丞，邻党相送其上，父老谓曰此沙狭而长，子孙将为长沙矣。后果起兵于长沙。自权至皓四世称僣，果葬地所致耶。将晋运方兴故止四世耶。大扺天命前定，故事无不合耳。【广异记】

　　滕公佳城

　　滕公，夏侯婴也，甞往东都出门，马鸣跑地不进久之，公命掘地，得石棺，铭文极古异，人莫之识，以示叔孙通。通曰科斗书也。文曰佳城郁郁，三千年见白日，吁嗟，滕公居此室。公叹曰天也，吾死其安此乎。遂葬其地。【蜀异志及幽明録】

　　陶侃牛岗

　　陶侃微时丁家艰将葬，忽失牛而不知所在，遇一老父谓曰前岗见一牛眠山中，其地若葬，位极人臣矣。又诣一山云此亦其次也，当世出二千石。言讫不见，侃寻牛得之，因葬其处，以所指山与周访。访父葬焉。后侃果为三公而访三世为益州刺史，如其所言，异哉。【晋史】

　　郭璞桑田

　　璞甞为其母择葬地于暨阳，去水百步，许人以近水为言，璞曰当即为陆矣。其后沙涨，去墓数十里，皆为桑田。由此观之水陆更变莫不有定数而况于人乎。【注阙】

　　庾氏生金

　　庾氷甞令郭璞筮其墓，以占后嗣，卦成，曰卿诸子并贵，然有白龙者凶征也，若墓碑生金，乃庾氏之大忌。后氷子藴为广州刺史，妾房内忽有一新生白狗子莫知其来，妾秘爱不令藴知，狗转长大，藴入见狗异于常狗，共怪之，将出共视，在众人前忽失所在，藴慨然曰殆白龙乎，庾氏之祸至矣。又墓碑生金。俄为桓温所灭，如璞之言，异哉。【同前】

　　处俊压角

　　郝处俊在唐武后为侍中，既葬，有书生过其墓曰葬压龙角其棺必斵。髙宗多病欲逊位武后，处俊极谏，事遂沮。后素衔之。至其孙象贤，武后因事诛之，遂斵夷祖父棺冢。书生之言至此而验矣。非祸福前定而兆见于墓耶。【唐史】

　　明彻白马

　　呉明彻字通照秦郡人，仕梁为司空。性至孝，甞感坟茔未修。家贫。勤力耕种。时天下亢旱，苗稼焦枯，乃之田中仰天号诉，居数日有自田还者云苗已更生。及秋大获，足供葬用。有伊氏者善占墓，谓其兄曰君葬日必有乘白马逐鹿者经坟，此是最小孝子大贵之征。至时果有应，明彻最小子也。噫富贵固有前定，乘马逐鹿亦复已定于前，行止果不由人，明矣。【南史】

　　沈彬石灯

　　郎官沈彬既葬，掘地得石墓，中有石莲花灯三碗，无它物，傍有铭云开成二年开，虽开即不埋，石灯犹未点，留待沈彬来。因遂葬之。无乃天造地设，藏之以待彬耶，胡为而前定若此也。【乘异记】

　　韦坟万日

　　杜牧作韦温墓志云韦公会昌五年五月头始生疮，召子壻张复鲁曰吾墓冝以池州刺史杜牧为志。复鲁曰公去歳两疮生头，今始一，尚微，何言之深。公曰吾年二十九官校书郎时甞梦涉浐水，既中流，有二人若举符召我者，其一人曰坟墓至大万日始成，今未也。遂寤。今万日矣，天使告我，我其可逃乎。谢医不问，果翌日不救。铭曰：德则至矣，位其充乎。如其充兮，可大厥功。以施生人，天先告之。万日之期，天实为之。【樊川集】

　　崔巽三年

　　唐明皇猎于温泉之野，鹘飞兔走，御驷骏，疾驰约二十里，左右多不能从，惟白云先生张约马快能从，帝缓辔过一山，有新坟居其上，先生顾视甚久。帝曰如何。先生曰葬失其地，安龙头，枕龙角，不三年自消。铄傍有樵者，帝问何人葬此。樵者曰山下崔巽家。帝令引至其家，巽之子尚衣斩衰衣。巽子不知帝也，乃延入坐。帝曰山上新坟非吉地也。巽子曰，父云遗言葬此，不敢违命。帝曰汝父遗言何说。巽子曰父存日有言曰安龙头，枕龙耳，不三年，万乘至。帝惊顾嗟叹称美。先生曰臣学未精，且还旧山。后诏捐巽子终身徭役。【摭遗】

　　郭璞龙耳

　　璞尝为人葬。晋帝微服观之，因问主人何以葬龙角，此法当灭族。主人曰，郭璞云此葬龙耳，不出三年当致天子。帝曰出天子耶。答曰能致天子来问耳。帝甚异之。【晋史】

　　智兴竹杖

　　唐王智兴始微时尝为徐州门子，有道士寓居门侧，智兴毎旦起扫箒必扫道士之门，久而感之，谓智兴曰吾善审墓地，若议葬，当为子卜之。智兴他日引道士出视地，道士以所执竹杖表一处曰必葬此，君当寿而两世，位至方伯。后智兴再往理穴，其竹杖有枝叶丛生，心异之，遂葬焉。其后果至侍中云。【注阙】

　　羊祜折臂

　　羊祜尝有善相墓者言祜祖墓有帝王气若凿之则无。祜遂凿之，相者见曰犹出折臂三公。后祜因堕马折臂，位至三公。信乎墓之有吉凶不诬也。【晋史】

　　伯玉暴贵

　　荀伯玉广陵人。微时有善相墓者谓其父曰君命当出暴贵者，但不得久，又出失行女子。伯玉闻之曰朝闻道夕死可矣。后伯玉为齐髙祖亲信，军国密事皆委之，权重朝右，每暂归休，轩盖填门，为武帝深怨，至永明元年伏诛。伯玉姊当嫁，明日应行，今夕逃随人去，家寻求不得，后出家为尼。伯玉暴冨贵而卒败亡，一如相墓之言。呜呼葬古无有也，后世用之风水，地理山川向背，其吉凶亦从而生矣，后之葬者可不慎哉。【南史】

　　张裕累世

　　张裕吴郡人，事宋为会稽太守，五子演镜永辨岱，俱知名，时人谓之张氏五龙。初裕之祖澄当葬，郭璞为占墓地曰塟某处年过百歳位至三司而子孙不蕃，某处则年几减半，位裁卿校而累世贵显。澄乃葬其劣者，位光禄年六十而卒，子孙果皆昌盛云。【南史】

　　流之改葬

　　后魏髙流之为徐州刺史，决河水绕城，破一古墓得铭曰吾死后三百年背底生流泉，頼逢髙流之迁吾上髙原。流之异其事，乃为之造棺椁衣服，取其柩而改葬之。嗟夫流之何人而姓名先见于三百年前，彼亦何人而知三百年之后有一髙流之耶。盖凡物莫不囿于有形，有形则有定数，将亦以数而知之也。【注阙】

　　灵运古冢

　　宋浦阳江有琵琶圻，圻有古冢堕水，甓有隐起字云筮吉龟凶，八百年落江中。谢灵运取甓诣京，咸传视焉，乃验龟繇故知冢已八百年矣。【水经】

　　王果得铭

　　唐左卫将军王果被责，出为雅州刺史，于江槩舣舟见岩腹有一棺临空半出，乃縁崖登而观之，得铭曰欲堕不堕逢王果，五百年中重収我。果喟然曰吾被责雅州固前定，不然何以五百年而知吾之来乎。乃为収葬而去。【同前】

　　大雅不利

　　温大雅字彦洪，并州祁人，性至孝，与弟彦博大有，皆知名。仕至礼部侍郎。改葬其祖，卜人占其地曰弟则吉，不利于君，若何。大雅曰如子言我含笑入地矣。歳余果卒。【唐史】

　　洛阳南市

　　洛阳南市即隋豊都市也，掘得一冢，棺中一人皂帻朱衣，有铭曰：筮言居朝龟言居市，五百年间于此见矣。校其月日当魏黄初二年也。【唐史】

　　地理吉凶

　　李侍郎谘，与畋议地理事，曰史中有言因葬而至公卿者亦有因葬而至凶祸者，信矣乎。畋对曰，凡人与万物悉受命于天，谓之天命。天能生之，故随命之多少，地能养之故随分之厚薄。若以吉凶祸福因地理而得之，谓之地命可乎。公曰若。然古之因地理而得祸福者此皆妄矣。曰非妄也，易云观其所感则天地万物之情可见矣。巳为福善，福善之物应之。巳为灾凶，灾凶之物应之。其感在己，其应在彼，摭是而论之，命果在天不在乎地详矣。公曰，圣人言卜其宅兆而安厝之，何也。曰大凡置器用之物犹择其地，况于亲乎。卜之者虑坎穴之下有涌泉伏石之类耳。非侥幸求福也。据阴阳家流，以地平坦为上，其次东南倾西北髙，倾则水顺流而不拥，髙则冈绕抱而不缺，斯大槩也。顺之则吉逆之则凶。公曰然。命果在天不在乎地，感在乎己应在乎彼，物理之然也。【该闻集】

　　吕才葬论

　　易称：古之葬者衣之以薪，不封不树，丧期无数，后世圣人易之以棺椁，盖取诸大过。经曰葬者藏也，欲人之弗得见也。又曰卜其宅兆而安厝之，以是为感慕之所也，魂神之宅也，朝市贸迁不可知，石泉頺啮不可常，是以谋及卜筮，庶无后艰，斯则备于慎终之礼也。后代葬说出于巫史，一物有失便谓灾及死生，多为妨禁，以售其术。其书乃有百二十家。经曰立身行道，扬名于后世，以显父母。易谓，圣人之大寳曰位。何以守位。曰仁而术者之法。曰官爵富贵葬可致也，年寿修促，子姓蕃衍，葬可致也。夫日慎一日泽及无疆。德则不建，祚乃无永臧。孙有后，于鲁不闻葬得吉也。若敖絶后，于荆不闻葬得凶也。且人有初贱而后贵，始泰而终否者。子文为令尹三仕三已。展禽三黜于士，师彼冢，墓已定而不改此。名位不常何也。故知荣辱升降事闗诸人而不由葬，世之人为葬巫所欺，妄擗踊荼毒以期侥幸，由是相茔陇，希官爵，择日时，规财利，诡斁礼俗，皆不可以为法。此吕才之论也。予甞原才之意，盖患阴阳家多谬伪浅，恶世益拘畏，故以经史推处其验，谓富贵寿夭皆由于天而不由于葬，人宜修德以迎之，其意甚善，然不知古之葬者，虽不主于吉凶，后世用之风水地理，山川向背，其吉凶亦从而生矣。如陶侃牛岗，郭璞龙耳，处俊压角，庾氏生金，班班史册祸福昭然，不可不信，以愚观之，贵贱贫富死生寿夭虽有前定，亦由葬以致之，茍作善而福至，则葬得其吉，作恶而祸降则葬得其凶，所谓有福之人不居无福之地，此最确论也。后之人无以吕才之言而忽于卜葬，无以葬巫之术而怠于修德，二者兼慎而审处之则善矣。【唐史】

　　叶公阴宅

　　沙阳叶公隆吉未第时，求阴宅葬其先人未得。一日有林玑者谒之曰比距县五里，山名罗源，有地可葬，葬后一纪定出蟾苑客，因曰卧龙欲腾头角起，乃安龙头案龙尾，申酉年中桂枝香，子孙折桂无穷巳。叶曰本朝自来辰戌丑未年为廷试，何得申酉耶。客曰五行推迁乃若此，后国家以冦难多事，廷试忽移戊申。是歳叶果登第。计其葬，恰一纪。事之前定可知矣【唐史】

　　由余氏墓

　　钱文炳，苏州节度使元镣之侄，仕为元帅府判官检校礼部尚书，显德中累入京为供奉，有文学，口辩善应对，妻丘氏开寳五年卒，炳求吉山择墓地。炳幼精于青乌之兆，于报恩院侧古松林中得一穴，自相之曰此吉地。有僧常泰亦谓之曰此地据山之岗，当是古贤之墓，尚书不可重营。炳不从，逐躬督役夫开之，果古墓也。石板数重，柩已成灰，但骸骨一副在石之上，身长一丈，胫骨三尺，明若金色，更无他物，东畔一铜酒铛，皆青花，西畔一古剑，剑已辟，余大玉镮在靶，亦是玉刻，为合抱芙蓉，玉色莹然，炳心欲之，令役夫不得入，炳自醉酒下穴，取其环靶，忽然一枚黒蜂大如球子，从剑下飞出于炳右眉上螫之，炳便闷倒，头肿如■〈豆斗〉，肩舆还宅，其夕遂卒。常泰掩之如故。至异日其子知玄号踊之次冥然困睡，忽梦一古丈夫长丈余，被鱼鳞甲，握大剑，跣足，足色如金，前谓玄曰我帝尧时由余氏也，与陶臣氏乌陀氏同禹理水有功得，封于呉，卒葬于此，当时此地乃海东渐之山也，宅兆甚吉，居之极安，汝始开吾石板，固已非矣而辄欲夺吾玉剑，过孰大焉，今虽撃死，然隶吾籍中，吾在冥府大有所主，汝父且无苦，勿念之。遂惊觉，由是推之，墓之吉凶始自盘古，由尧至于开寳，几数千年矣，各有定分则不可妄干，后之审墓地者冝鉴兹哉。【钱希白小说】

　　分门古今类事卷十七

　　●钦定四库全书

　　分门古今类事卷十八

　　○杂志门

　　敬达玉琬

　　后唐袁洪御为云中从事，尤精算术，同府令算庭下桐树叶，布算良久曰若干叶，众不服，命撼去二十二叶，复算曰已少向者二十一叶矣。审视之两叶极小止当一叶矣。张敬达有二玉琬，洪御量其广深，算之曰此琬明年五月十六日巳时当破。敬达曰吾谨藏之能破否。即令贮大笼，藉以衣絮，鏁之库中。至期库梁折正压其笼，二琬俱碎。嗟夫一琬之碎犹不逃于定数而况人乎。【稽神録】

　　文孝石匣

　　洛中地内多宿藏，凡置第未经掘者例出掘钱，张文孝左丞始以数千缗买洛大第，价已定，又求掘钱甚多，文孝必欲得之，累增至千余缗方售，人皆以为妄费，及建庐舍，土中得一石匣，不甚大而刻镂精妙皆为花鸟异形，顶有篆字二十余而书法古怪无人能读，匣得黄金数百两，鬻之金价正如买第之直，掘钱亦在其数，不差一钱，观其欵式文画皆非近古所有，数已前定则虽欲不妄费安可得也。【笔谈】

　　刘毅斋名

　　桓玄在江州造盘龙斋，后刘毅为刺史居之，毅小字曰盘龙云。【芝田録】

　　南雍羊坛

　　南雍州记云，襄阳有坛号牵羊坛，刺史初至必牵羊诣坛，令绕之，以其遭数验临州之年，晋文帝为刺史，羊行六遭不止强之，果八年而后迁也。【襄阳耆旧传】

　　李相纱笼

　　李藩丞相方未第时，有人告曰公是纱笼中人，问其故则曰冥司凡台相则立其象以纱笼护之。后藩果至台辅，乃宪宗之时也。【原化记】

　　宣宗探圆

　　唐宣宗将命相，必采中外人望为相者三两人姓名捻之致香案上，以物覆之，焚香虔祝，探丸以命草麻，上切意李孝公景让，竟探名不得，此可以言命也夫。【庐氏杂畧】

　　卢齐暴亡

　　永徽中卢齐卿暴亡，及苏云见其舅为冥司判官，有吏以文书呈曰宇文融为宰相，舅曰此人岂堪作宰相，吏曰天符已下不可改，若岁月逺近则由裁判，舅乃纸尾判一百日。既而融果入相百日而罢，人之官爵阴注已定则不可改，人力区区何为哉。【唐宋遗史】

　　锺李同出

　　南唐锺谟，李德明，宠遇日深，势望辉赫，甞二人同出，傍有老叟窃指之谓人曰，此二人，一人无头一人项上有绳。未几德明弃市，谟自经而死。【同前】

　　耿询太史

　　隋大业中，耿询造浑仪，成进之，帝召太史令袁充、少府监何稠等，验三辰度数，昼夜运转，毫厘不差，甚嘉之，欲用为太史令。询闻之笑曰询故未合得此官，六十四五所不论耳，然得太史令即命终。宇文化及簒叛，询为太史令谋归唐，事觉被害时年六十五。观询之艺能术数盖亦张衡郭璞之流也。【大业拾遗】

　　房管龟兹

　　房管次律，河南人也，甞祈邢和璞算终身之事，邢曰若由东南止西北禄命卒矣，降魄之处非馆非寺，病起于鱼飱而休于龟兹板。后房自袁州罢归至阆州，舍于紫极宫，适见工人治木，房怪其木理成文，问之，道士曰数月前有贾人施此龟兹板数断，房始忆邢之言，有顷刺史鱼鲙邀房，房曰邢君神人也，乃具白刺史且以龟兹板为托，是夕病鲙，果卒焉【酉阳杂爼】

　　多逊崖州

　　卢多逊开寳中自尚书知制诰出镇州，未久召归将大用，过洛皆郊迎，有田启者见之叹曰吾曹得似此人足矣，旁有老人曰君无羡此人，今虽荣显，后五十年即不如一切人，田方欲揖之，忽不见，或曰此沈老也，久不到城，不知何故忽来，田乃访之，欲问终身休咎，沈老曰素不解此，田曰昨日同在城中亲闻君言，沈曰老人不入州县二十年矣，前日昼寝偶梦到城，亦记见君等，不知梦中之言因何而发也，启亦怪之，以多逊方奬用，不敢言，及其南窜，沈言乃验，良由阳受阴，注数不可逃彼，沈老以专精知之，寓于梦而发于言耳。【酉阳杂爼】

　　颜浚废阁

　　会昌中有颜浚秀才游瓦官寺遇陈宫人，同游是寺，语浚曰，今日偶此登临为惜高阁不久毁除故来一别耳。后数月其阁果因寺废而毁焉。【蜀异志】

　　抽籖为戏

　　卢相多逊方丱角，其父携就云台观小学，与羣儿戏诵书，废坛上有古籖一筒，竞往抽之为戏，时多逊尚未识字，归以示其父词曰君出中书堂，颇因天水白，登仙五十二，终为蓬岛客。父见之颇喜。迨作相，与秦王连谋事败，始因遣堂吏赵白，遂南窜，卒于朱崖，果年五十二，籖语无一字差，事之前定一至于，此可不信哉。【蜀异志】

　　分河取丁

　　尝有人自冥司放还，道中闻人语云欲分黄支，前者要令三丁取一，计工不集，今请二丁取一矣。后数月节度薛公奏议，分滑州河一支以免冲城之患，先乞三丁取一，后更乞二丁取一乃成。皆如所闻。大抵天下事虽出于人为，必先定于阴注，殆假手于人耳，事成而自矜，良可嗤也。【幽怪録】，

　　鹤林花归

　　殷七七，名文祥，每醉，歌曰解造逡巡酒，能开顷刻花。鹤林寺有杜鹃花，贞元时外国僧自天台钵盂中以药养其根来植于此。或见红裳女子游花下，俗传花神也。一日或谓，七七曰此花可开副重九乎。曰可。乃前一日往寺中宿，中夜女子谓七七曰妾为上玄所命来司此花，非久却归阆苑，今与道士开之。来日晨寺僧讶花渐拆，至九日烂熳，后经兵火其花遂亡，信归阆苑矣。【沈汾续仙传】

　　丘峦三笏

　　丘峦为两浙进奏，开寳末年广州牙纲到，吏私藏一牙，峦易得之，命工解笏得五面，其中三面甚大，工曰此笏红文光莹，颇殊等。有一聂长史者年过八十余善相笏，召使相之。既至，命水洗手，取其大者，向日视之，曰此王侯笏也，然生人不当秉，又举次者曰宰相笏也，又取第三者熟视之曰卿监笏也，亦可为节度使，而非真。其后不数日，忠懿王急须一大笏，峦乃以第一面附归，盖欲致之于武肃王祠中备供养耳。又月余沈相公遣堂吏欲致新笏，遂以次者进于相第，执之十余年。余第三面峦以奉钱昭宴。昭宴后太平兴国二年除卫尉卿，知滑州。皆如聂之言。嗟乎三笏同出异用，物固不逃于数矣。是何聂老之术其妙如此耶。【钱希白小说】

　　沈良借绯

　　沈良除大理寺丞通判吉州，借绯，遂至铺家买一笏，次有一道士行乞至铺，见沈持笏乃曰贫道善相笏，见沈笏曰此只是借绯笏耳，官人争得赐绯赐紫笏，遂自出一面授沈曰此笏借绯兼是，吉州通判执得。沈大惊延于静室祈以向去之事，道士笑曰但且赴任如获罢后，贫道方为官人别选一面朝官笏。曰何时。曰明年六月。乃去不见。明年六月良果卒于吉州。章服品第，只此可以知其前定矣。【钱希白小说】

　　魏瓘筑城

　　魏侍郎瓘，初知广州，忽子城一角頺垫，得古砖，砖面刻四大字云委于鬼谷，盖合而成魏也，感其事异，乃大筑子城纔罢。诏仲待制简代之，未几侬智髙之乱寇，广外城一击而摧，独子城坚固，民逃其中获免者甚众，贼退，朝廷以公有前知之备，加諌议大夫，城不知起于何年而四字之应果验于后，事之前定如此岂人力哉。【杂录】

　　陈氏修庙

　　郑内翰毅夫知荆南，一日虎入市啮数人，郡大骇，竞修浮屠法禳之，郑公谕市民曰，城隍庙在子城东北，荒頺久不葺，汝曹盍以斋金修之，独一豪民陈务成者前对曰某愿独葺不须斋金也。因遂修之，换一巨梁，皆凿一窍阚一板于其中，其下宛若新墨云，维大周广顺二年歳次壬子五月某日建。其旁又大题四字曰遇陈则修。陈氏以缇巾袭之献于府。郑公竒之特为刋其事于新梁之胁，其末云，噫此能以物之极理推而至于斯乎宁得先知之神乎。以此知事之前定不可易也。可疑者何古人独能而今人不能耶。治平丁未歳安陆郑獬荆南画堂记。【毗陵集】

　　孝先竹床

　　至和二年，成都人有费孝先者始来眉山，云近游青城山访老人村，壊其一竹床，孝先谢不敏，且欲偿之，老人笑曰子视其上字，字云此床以某年某月造至某年某月日为孝先所壊，自其数耳，何以偿为。孝先知其异，乃留师事之，老人授以轨革卦影之术，前此未有知此学者也，后五年孝先名闻天下，王公大人不逺千里，皆以金钱求其卦影，孝先因以致冨，今四方治其学者所在而有，皆自托于孝先，真伪未可知也。聊复记之，使后世知卦影所自也。【毗陵集】

　　全僧修寺

　　泗州大圣，西竺国人，唐高宗时始来中国，出处无常，听其言者初若狂已而皆验。常憇毗陵，国祥寺殿将毁壊，师潜以衲衣置梁上，仍告人曰有人王来修此寺，师遂行。后三十年其寺乃大兴，皆僧全氏之力，师言人王之验也。【王元泽文集】

　　曹翰屠城

　　曹翰围江州三年城始陷，太宗嘉其尽节于所事，遣使谕翰，城下日拒命之人尽赦之。使人至独木渡，大风数日不可济，及风定而济则翰已屠江州无遗类。适一日矣。唐吏部尚书张喜福奉使河北，逆韦之乱有勅处斩。寻遣使人赦之，使人马上昏睡，迟行一驿，比至已斩讫。与此相类得非命欤。【笔谈】

　　更人移廊

　　寳元己夘歳，文莹游泗州昭信县时，龙图呉公中复，初筮，尉此邑。莹谒之，见其厅事摧倒，延莹别斋，因说栋桡之由，云此厅不知其几千百年，凡直更者无一日不在其下，今日五鼔忽摧，仆大惊，谓更人必赍粉矣，急开扉呼之则五吏皆声喏，怪问汝辈夜来何处知更。对曰某等厅上知更，皆见甲士数人仗戈叱起，令速移东廊，稍缓则死，逐惊怖颠仆疾走而去，未及廊则厅已摧矣。公曰，皂隶愚贱人也，尚有物卫之，况崇髙聪明，冨贵前定而无护持者欤【杂录】

　　拱圣节度

　　太宗善望气，一歳春晚幸金明池，回跸至拱圣营，忽大雨，有司供御无雨仗，因驻跸辕门以避之。谓左右曰此营它日当出节度使二人。盖是时二夏昆仲守恩守赟在营，方丱角。后侍真宗于蕃邸，乃龙飞二公，俱致崇高，守恩为节度使，守赟知枢密院，终于宣徽使。【朝野杂録】

　　贾升知观

　　道士贾得升，陈希夷门人也。雍熈中先生谓贾曰，华州老君殿后有神人黑衣冠，传北极紫微帝君之命，汝可立北极殿，昔唐时以此为祈真之馆，今吾复遇此神，后二十年此观兴矣，惟汝得当之。后先生将终，密书奏疏遣得升诣阙投进，太宗赐之紫衣师号，使主其观事，又赐钱营北极殿，以终其志。后真宗祀汾阴再幸其所，瞻先生遗像，召贾得升，对行宫建，圣祖本命元辰三殿。先生始言二十年此观兴矣，逮此正恊其数，果得升当之，由是知废兴之理皆有定数而况于人乎。【陈抟传】

　　王庆叙功

　　唐庄宗得天下，有从行禁旅王庆乞叙功赏奏，大军济河日系第一队，及入汴日又系前锋，合迁补。帝颔之，使且去。他日又奏，帝不纳。或谓曰帝方好音乐，今乐工多被恩赏，子何不为之。庆乃学吹管得供，御终不获，庆后事李嗣源，嗣源亦陈述其事。帝曰朕亦知庆有功，但吾见其面则愤然，安更有赐与之意。帝因举太宗诗曰待余心肯日是汝命通时。信哉庄宗之言也人君提赏罚之柄，一喜怒为人之祸福，王庆虽有功而前定不合富贵，虽区区陈述，乌能回帝之意哉。【翰苑名谈】

　　于生遇风

　　于立礼元丰时自岭表归，至落星庙舟遇风而沉，立礼为人导至一处，有榜曰三江都水使者，立礼趋庭，有官坐庭上曰舟覆损几人，吏曰都不救，官曰若有数未尽者立当送还，命吏视立礼簿籍，吏出曰立礼算未终，官曰速送去，立礼出门，为吏推之，遂浮沉波浪，渔者获之乃免，以此知人之算数皆阴籍注定也。【翰苑名谈】

　　张洎修庙

　　叅政张洎尝奉使还，经宫亭湖，风波忽起，因心祷求利涉，既而梦一紫衣丈夫与一女子偕至，揖与之坐，不敢，固命之，乃坐，终恐惧不安席而去，及船至岸，见山上有庙，问之乃宫亭神庙，入庙见其神与所梦正同，因许为修饰而终不果。及叅大政，始加葺焉。初湖侧乡人皆欲修庙，辄梦神曰此自有为吾葺者尔，不当治。民怪之而止，及是始寤。夫大道之行，天人交感，当公寤寝之际，岂自知辅翌皇运叅决天下之务哉，而山川之神惕然祇惧，岂非冥数先定而灵心恊应者乎。昔顾呉郡得方山而舣舟，王仲德见白狼而纾难，皆冥佑既至而丰报随之，时虽不同，事则符合，茍非道与运会，才由世出，则安能使玄符感发，兆于暗昧，如是其彰灼乎。【呉淑左里庙记】

　　程公逸事

　　公讳仁覇，眉山人，以仁厚信于乡里。蜀平，中朝士大夫惮逺宦，官阙，选士人有行义者摄之。公摄录参。眉山尉有得盗芦服根者，所持刃误伤主人，尉幸赏以刼闻狱，掾受赇掠成之，太守将虑囚，囚坐庑下泣涕，衣尽湿，公适遇之，知其寃，呼盗谓曰，汝寃，盍自言，吾为直之。盗果称寃，移狱，公既直其事而尉掾争不已，复移狱，竟杀盗。公坐诛囚罢归，不及月掾尉皆暴卒。后三十余年，公昼日见盗拜庭下曰，尉掾未伏，待公而决，前此地府欲召公暂对，我叩头争之曰不可以我故惊公，是以至今，公寿尽今日，我为公荷担而往暂对，即生人天，子孙寿禄朱紫满门矣。公具以语家人，沐浴衣冠就寝而卒。轼幼时闻此言，已而外祖父寿九十，舅氏始贵显，寿八十五曾孙皆仕有声，同时为监司者三人，元孙官学益盛而尉掾之子孙微矣。或谓盗德公之深，不忍烦公暂对可矣，而狱久不决岂主者恶之，亦因以苦尉掾欤，然则后之人希赏而害人者可不戒乎。【归田録】

　　孙何第一

　　太宗时亲试进士，以先进卷子者赐第一人及第。孙何与李庶几同在科场皆有时名。庶几文思敏速而何苦思迟自谓必居其下。会言事者上言举子轻薄，为文不求精理，惟以敏速相夸，因言庶几与举子于饼肆中作赋，以一饼熟成一韵者为胜，太宗闻之大怒，是歳殿试，庶几最先进卷子，遽叱出之，由是何为第一。此不谓之命乎。【归田録】

　　亚夫角声

　　元佑四年夏王圣涂至河中，与郡僚旅见提刑孙亚夫，孙曰近日府中角声不和，应在太守。时蒲资政方到未几。王震待制自同复镇蒲，七日丁母忧去。至九月孙复曰角声不和尤甚。寻报蒲中行龙图，自襄移蒲。十月到任，明年春卒。兹盖祸福已定而形于声音，孙以审音而知之也。【渑水燕谈】

　　士衡无失

　　李士衡为馆职使高丽一武人为副髙丽礼币赠遗之物士衡皆不闗意一切委于副使时船底疎漏副使实士衡所得缣帛藉船底而以己物覆其上以避漏湿至海中遇大风船欲倾覆舟人大恐请尽弃所载不尔船重则难免副使仓皇悉取船中之物投之海中更不暇拣择约投及半风息船定既而捡点所投皆副使之物士衡所得在船底一无所失得失之分人力岂能胜天哉录之可以为奸巧小人之戒【渑水燕谈】

　　范客荐福

　　范文正公镇鄱阳，有书生献诗，甚工，范公礼之，书生自言平生未甞一饱，天下至寒饿者无在其右。时盛习欧阳率更字，荐福寺碑墨本值千钱，文正为具纸打千本使售于京师，纸墨已具，一夕雷击碎其碑，故时人谓之语曰有客打碑来荐福，无人骑鹤上扬州。又穷措大诗曰一夕雷轰荐福碑。【冷斋夜话】

　　郭注求室

　　韩魏公客郭注才甚美，然求室则病，行年五十未有室家，魏公怜之，百计赒恤为求婚，将遂，则其人必死，公乃以侍儿赐之，未及门而注死。是殆与范公客同科也。魏范功名富贵如泰山黄河日月所不能老而两客乃尔，谓非前定可乎。【同前】

　　呉僧寳鉴

　　嘉佑之沈括之伯兄为卫尉丞，有呉僧持一寳鉴云斋戒照之，见前途吉凶。伯兄如其言以水濡其鉴，鉴不甚明，髣髴见人衣绯而坐，时伯兄为京寺丞，衣緑，无縁遽有绯衣，不数月，以英宗覃恩果赐绯。后其僧来京师，蔡景繁为御史，甞照之，见着貂蝉，甚善，不旬日摄官，奉祠遂假貂蝉。鉴之所卜，固甚异，何人之前定乃如此耶。【笔谈】

　　列子力命

　　力谓命曰，若之功奚若我哉。命曰，汝奚功而欲比朕。力曰寿夭穷达贵贱贫富我力之所能也。命曰，彭祖之智不出尧舜之上而寿八百，颜渊之才不出众人之下而寿三十二，仲尼之德不出诸侯下而困于陈蔡，商纣之行不出三仁上而居君位，季札无爵于呉，田常专有齐国，夷齐饿于首阳，季氏冨于展禽，若是力之能，奈何寿，彼夭此穷，圣达逆，贱贤贵愚，贫善冨恶耶。力曰若是则我固无功乃命之所制也故注曰命者必然之理素定之分岂不信哉【列子力命篇】

　　禹锡分定

　　唐刘禹锡云道宣持律第一。忽一日霹雳遶户外不絶，宣曰我持律无所犯，若有宿业则不知之，乃褫三衣于户外，恐有蛟螭凭焉，衣出而声不止，宣视其十指甲有一点如油麻者在右手小指上，疑之，乃出于隔子，空中一震而失半指，黑点是蛟螭之藏处也。禹锡云斯龙亦可谓善求避地之所矣而终犹不免，则一切分定岂可逃乎。【嘉话録】

　　郑珏吉凶

　　郑珏当，唐昭宗时作相，文章理道典赡华美。小字十九郎。应举十九年方及第。又第十九人。至相亦十九年。时皆异之。顷歳眉阳有孙六文者妙于推歩，甞谓畋曰一生吉凶须值三即变。后如其言。年十三有诗名，二十三丁先考忧，三十三值李顺叛，四十三校成都解，五十三直太学讲，六十三改大理丞知泉州惠安县，七十三罢和议郡赴阙致仕，八十三病革不死，今又五年矣。不知此去复何如也。乃知禀形识于天地之间者固不可逃于数也。【李畋自述该闻集】

　　胡宿名言

　　胡文恭公宿，平生守道，不以进退为意，在文馆二十余年。常语后进曰，冨贵贫贱莫不有命，士人当修身俟时，无为造物者所诎。世以为名言。【渑水燕谈】

　　东坡分定

　　东坡居士甞曰吾无求于世矣，所须二顷稻田以足饘粥耳，而所至访问终不可得，岂吾道方艰难时无适而可耶，抑人生自有定分，虽一饱亦如功名冨贵不可轻得也。【毗陵集】

　　分门古今类事卷十八

　　●钦定四库全书

　　分门古今类事卷十九

　　○为善而增门

　　韩厥绍孤

　　晋司冦屠岸贾欲治灵公之贼，韩厥曰吾先君以为无罪不诛也。贾不听遂杀。赵同赵括赵婴齐等赵朔妻遗腹生赵武，公孙杵臼以谋死而使程婴护武匿山中育之，后景公疾，卜之以为大业之后不遂者为祟，公以问韩厥，厥曰赵氏无罪，国人念之，故见于龟策，且成季之勲宣孟之忠而无后，为善者其惧矣，于是荐其孤而立之，以赵氏田邑畀赵武，其后韩厥子孙列为诸侯享国十数世，与赵魏相始终，韩氏于晋未有大勲，其所以至于此者太史公特以能绍赵孤为天下之阴德而享斯报焉，太史公诚足以为笃论之君子也欤。【左传史记】

　　臧孙有后

　　鲁隐公将观鱼于棠，臧僖伯諌，不听遂往陈鱼而观之，僖伯称疾不从。至桓公取郜大鼎于宋，纳于太庙，臧哀伯谏之亦不从。哀伯名达，僖伯之子也。周内史闻之曰臧孙逹其有后于鲁乎，君违不忘諌之以德。其后哀伯之子辰是谓臧文仲，辰之子许是谓臧宣叔，许之子纥是谓臧武仲，数世皆为鲁之名臣。【左传】

　　叔敖断蛇

　　楚孙叔敖乃蔿贾之子曰为艾猎是也。为儿时出游还，忧而不食，母问其故，泣曰见两头蛇，恐死。母曰今蛇安在。对曰敖闻见两头蛇者不祥，恐后人又见，杀而埋之也。母曰无忧矣，我闻有阴德者天报之福。其后果进为楚令尹，城沂之役，使封人虑事，以授司徒，量功命日，分财用，平板干，称畚筑，程土物，议逺迩，略基址，具糇粮，度有司，事三旬而成，不愆于素，故传言其能使民是也。【列女传】

　　张汤有后

　　张汤仕孝武为御史大夫，虽以酷烈及身蒙咎，其推贤扬善固宜有后。其子安世，忠信谨厚，谦慎周密，进引士大夫而不使知出于已。有醉郎小便殿上，主事曰行法。安世以为飜水浆而释之，其隐人过如此。又复志尚亷退，动戒盈满，屡辞俸禄，身衣弋绨。安世子延寿亦歴位九卿。延寿子勃，勃子临，皆有谦俭之德。安世兄贺以得幸卫太子，下蚕室，为掖庭令，而宣帝以皇孙收养掖庭，贺伤太子无辜，视养拊循，其恩甚厚。及壮，教以诗书，以家财为娶妃，及宣帝即位而贺已死，宣帝为置守冡二百家，封其子为恩德侯。安世小男彭祖，又少与宣帝同席研，又封为阳都侯。贺孙覇，年七歳，亦拜为散骑中郎将，赐爵闗内侯。为侍中中常侍诸散骑列校尉者凡十余人。自汉兴至王莽，世侯者百数，保国持宠，未有若富平者，故史氏云安世履道满而不溢贺之阴德亦有助云。予考验其事，盖汤之扬善止及其子，而后之荣盛累世皆安世与贺积德之致，上天报施确然于此矣。【前汉】

　　王忳绣被

　　王忳，字少林，广汉新都人，甞诣京师，于空舍中见一书生疾困，愍而视之。谓忳曰我腰下有金十斤，死乞藏骸骨。未及问姓名而命絶，忳乃鬻一斤营殡葬，余金悉置棺下，后归署大度亭长，初到之日，有马驰入亭中而止，其日大风，飘一绣被堕忳前，忳言之县，县以归忳，忳后乘马，马奔走入它舍，主人见之曰今禽盗矣。问忳所由得，并及绣被，主人曰被随旋风与马俱亡，卿何阴德而致此二物，忳因说葬书生事并道其形貎及埋金之处，主人大惊号曰是我子也，姓金名彦，何意卿乃葬之大恩，久不报，天以此彰卿德耳，因与忳俱迎彦，丧余金具存，忳由是显名，举茂才，除郿令。【后汉】

　　丙吉非死

　　丙吉字少卿，武帝末年巫蛊事起诏治郡邸狱，时宣帝生数月，以皇曾孙坐卫太子事系，吉深哀曾孙无辜，会望气者言长安狱有天子气，上分遣使者诏狱，系无轻重皆杀之，使者夜到郡邸狱，吉闭门不纳，武帝亦寤曰天使之也，因并赦之，系者頼吉得生，恩及四海矣。及宣帝立，絶口不道前恩，后吉病，上忧其不起，夏侯胜曰有阴德者必飨其乐以及子孙，今吉未获报而疾甚，非死疾也。病果愈，遂代魏相为丞相。【前汉】

　　王贺必兴

　　王贺翁孺为武帝绣衣御史，逐捕魏郡盗贼等党与，及吏畏懦逗遛当坐者皆纵不诛。他郡御史暴胜之等，奏杀二千石，诛千石已下及通行饮食坐连及者大部，至斩万余人。翁孺以奉使不称免，叹曰吾闻活千人者子孙必封，吾所活万余人，后世其必兴乎。翁孺生禁，禁生女政君，乃孝元皇后也。【西汉】

　　郭躬仁恕

　　郭躬，字仲孙。父弘，习小杜律，断狱三十年，用法平允，诸为弘所决者退无怨情，时人比之于公，年九十五卒。躬家世掌法，务在寛平，及典理官吏，断刑率从矜恕，又条诸重文可从轻者四十一事，奏之遂着于令。又章和元年赦系囚，文不及亡命未发觉者，躬为上言，肃宗善之，诏赦焉。躬奏谳法科多所生全，子晊至南阳太守。子镇为尚书。孙程立大功迁尚书令，封定颕侯。子贺成侯。贺弟祯至廷尉。祯弟子禧至太尉。子鸿城安乡侯。子孙为三公者一人，廷尉七人，侯者三人，刺史二千石，侍中郎将者二十余人，侍御史正监平者甚众。范晔之论谓，躬平刑审断，几于得情，则哀矜而勿喜者庆延于世，盖由于此，不然于公髙门以待封，严母扫墓以望丧，善恶之报曾不旋踵而应之若答欤。【后汉】

　　裴度还带

　　唐中书令晋国公裴度质状眇小，相不入贵，既屡黜场屋，颇亦自惑，会有相工在洛中，大为缙绅所神，公时造之，相者曰公形神稍异，不入相法，若不至贵即当饿死，今则殊未见公贵处，可别日垂访，为郎君细看之。公去。一日出游香山寺，徘徊于廊庑间，忽见一素衣妇人致缇褶于僧伽栏楯之上，祈祝良久，瞻拜而去，少顷度方见其缇褶在旧处，知其遗忘也，又料追付不及，遂收取以待妇人再至而还之，日暮不至，度乃望归逆旅，诘旦复携往寺门，始辟覩昨日素衣，度趍而至，抚声惋叹若有非横，度从而讯之曰父以罪被系，昨告人假得玉带一犀带一以赂津要，不幸失去，老父不测之祸无所逃矣。度怳然归之妇。拜泣，请留其一以谢。度笑而不纳。后诣相者审度声色顿异，惊叹曰此必有阴德及物，前程万里，非某所知也。度后果位极人臣。噫富贵贫贱虽自有数，然不可得而知也。裴晋公以阴德而至贵如此，为善者可不勉哉。【摭遗】

　　洪敬嫁婢

　　唐彭城刘洪敬，字符溥，世居淮肥间，资财数百万，修德不耀，人莫知之，家虽富，利人之财不及怨，施人之惠不望报，长庆初有善相者于寿春道中见之，谓曰君财虽丰，更三年大期至矣。元溥忧形于色，相者曰夫相不及德，君虽不寿而德量寛厚，但勤修令德，兾或延之，吾后三载，当复此来。元溥自此为身后之计，有女将出嫁，乃抵维阳为求媵妾，用钱八十万得四人，有兰孙者极姝丽，元溥诘其家世，乃洛人，父官淮西，遭吴冦跋扈，因与国同姓，疑为近属，身委锋刄，家尽籍没。冦平，骨肉皆被俘倞，不可复知，妾今再易主矣。元溥为太息，曰履虽新不加于首，冠虽旧不践于足，衣冠之女而抱寃如此，吾忍置之婢使人列哉，遂焚其券，先其女而嫁之。长庆二年三月辛夘，兰孙归夫家，是夕元溥梦一人青衣槐简，望尘而拜曰余兰孙之父也，无以报足下之赐，闻君寿将尽，当为君请之于帝。后三日元溥复梦前所梦者，紫衣象笏，谢元溥曰余不佞请君于帝，帝许延君寿二十五歳，富及三代，害吾家者悉获，按理帝又悯余之寃，受以重职，复主山川于淮海之间，呜咽再拜而去。元溥不敢言，后三年相者复至，自眉至髪熟视元溥，曰阴德之气上动于天，延寿二十五载，庆及三代。元溥遂以梦中所得告之，相者曰昔韩子存赵氏孤，故十世位至王侯，有阴德故也。况兰孙身为贱隶，骨肉沦谢而能不顾殊色，悯而嫁之，天之报称不亦冝乎。【影响録及阴徳传】

　　明府嫁婢

　　唐范明府者亡其名，颇晓术数，调授江南官，自课其命来年秋禄寿俱尽，将出京，又访于日者，日者曰子来年七月数尽不可逺适。范曰某固知之，一女未嫁，利薄俸以资遣尔。及之任，买一婢，询其所从来，婢曰父为某官兵冦之乱掠卖至此。范复问其姓名，乃曩昔之交契也，谓其妻曰我女不忧不嫁，此而不嫁后不可知，乃悉以女妆奁，择邑客谨善者而配之。秩满归京，日者见之大骇曰子何见，绐前算子禄寿俱尽，今乃无恙，非甲子差谬，当有阴德。范曰俱无之。日者询究不已，范偶以嫁婢事告之，日者曰即此是矣。子之福寿未可量也。后歴官数任而终。【成都集记】

　　刘霁延母

　　霁字士湮，母明氏寝疾，霁已五十，衣不解带者七旬，诵观音经数万遍，夜中感见一僧谓曰夫人算尽，君精诚笃至，当相为申延。后六十余日乃亡。呜呼谓之算尽则前定可知矣，非霁之笃孝精诚乌能少延其母乎。【南史】

　　彦宾归女

　　伪蜀罗城使程彦宾，临淄人也。进攻遂宁，城破，获处女三人，蔚有姿容，彦宾以别室处之，阅旬父母持金请赎，彦宾还金归女，父母泣谢曰愿公早建旄节，彦宾笑曰节旄非我所愿，愿我寿终无病耳。后年踰七十，果无疾而终焉。【南史】

　　李质延寿

　　唐咸通中，吉州牙将李质遇疾将死，梦入阴府主吏谓之曰汝尝活七人命，当延十四年寿。吏执簿书禀主判者，乃命使人送还，质潜志其事，自是疾愈，后果十四年而终焉。【南史】

　　之亨放鱼

　　梁刘之亨任南郡，甞梦二人姓李诣之曰乞命。之亨不解其意。既明，有人以双鲤遗之，鳞鬛摇动而甚活，之亨悟曰鲤者李也，必梦中所感也，乃放之，其夕复梦前二人来谢之亨，云当令君延一算。【南史】

　　从政延寿

　　治平之初，谕州巴县主簿黄靖国权懐化军使，有戎卒詈本辖将官。黄语军校曰詈本辖官，罪当死，若械禁推鞫烦紊多矣，宜自处之。故军中以次棰撃至死。熈宁五年黄官仪州，沿台檄出，抵良原病疫而死，凡二十二日乃苏，因谓所亲，曰始见二黄衣来追出西门十数里，见宫城仪卫甚盛，乃入见王，黄再拜，王曰何敢枉杀之，俄引一人至，厉声曰可速还我命，黄视之乃懐化戎卒也，黄乃陈本末，王曰若是岂枉杀耶，卒黙然而退，俄有一吏引黄出门，见门户鳞次各有防卫，黄问之，吏指一门曰此唐武后狱也，又指一门曰此唐酷吏狱也，又指一门曰此唐奸臣狱也，黄曰何此辈锢之之久耶，吏曰此辈死受无穷之苦，歴刧无有出期，既而复见王，王曰卿官仪州，医工聂从政识之乎，曰识，王曰有一事可以警于世，徐驱一妇人，年二十余，卒以利刃割其腹，刮其肠，流血满地，呌号之声所不忍闻，王曰此华主簿王某妻李氏也，思与聂乱，聂不从，故受此苦，聂延寿一纪，阴司最以此为重也，阳间网疎而多漏，阴司法密而难逃避罪图福君其勉焉，乃遣还家。及询聂从政事，盖十五年矣，人无知者，幽冥之报可不惧乎。【青琐髙议】

　　查道侍从

　　查道淳化中赴举，乏资用，干诸亲旧得数万缗，偶于逆旅次，见一女子甚端丽，询之故人之女也，道乃倾囊择谨厚壻嫁之，其年道罢举，次年登科。【青琐髙议】

　　张女二事

　　赵州赞皇县张銮女，治平四年二月七日死，三日而苏，语音忽变为河东人，曰我乐平县王琏侄女也，十七归阎氏，夫性酷暴，自经而死，见二鬼导至大城，有王当殿，曰秦广王也。王问所以死，左右取大鉴如车轮，使我照之，因命一吏曰此妇尝剔股肉救母病，又甞燃香于臂祈姑疾安愈，此二事可延十二年寿，宜令亟还。吏送至家，喉已断，乃复告王，王许借尸，因得至此。又说冥间地狱无异人间画者，作善作恶报如影响，可不畏哉。【青琐髙议】

　　和璞斵墙

　　邢和璞好黄老之道，有崔司马者寓居荆，与邢有旧，崔病七年且死心，常恃于邢。崔一日觉卧室北墙有人凿，声命左右视之，无所见，如此七日而凿不已，墙忽透明如一粟，问左右，犹不见，经一日穴大如盘，崔窥之墙外有数人荷锹立于穴侧，崔问之，皆云邢真人处分令开此，司马厄重，倍费功力。有顷有导驺五六悉平帻朱衣，曰真人至，见邢舆中白幍垂绶，执五明扇，侍卫数十，去穴数步而止，谓崔曰公算尽，仆为公再三请得延一纪，自此无苦也，言毕壁如旧，旬日而病愈，果一纪乃终。【酉阳杂爼】

　　世明变格

　　周世明，成都人，伪广政中有一县令谒问休咎，周见其形露骨薄，乃曰官人骨相可到升朝，但多屯灾耳，切宜将息。后注剑州録事叅军，复见周，周曰善保三年，一任平善，乃幸也。其人闻之殊不足，后数日又来，周曰骨气如是，无可增饰，且人之心法不可算，相如裴晋公密修阴德，德及于人，后贵为台辅，前往惟修德济物之外余无祷矣。其人既至任，山郡寂寥，公事简少，尽日阅书而已，旬日后毎夜梦惊不得睡，睡则见军人无数，亦有百姓，相杂逼近，似有所诉，神魂惊悸而魇，遂修转公宇，亦复如是，寻于山寺，借佛经看读蔬食以禳灾运，仍频梦众人告乞判凭，乃询访耆宿及老僧，僧云所梦恐是阵亡兵士，且当时石郎来冦关，在当州杀戮不少，皆埋瘗于此，必是乞公凭名归乡耳。遂然之，便买纸为钱，及自冩过关牒，云应四方士庶五姓军人阵亡客死于当州者，仰执此公文，各还本土，所在关津铺戍不得栏勒开州印。因以印之，至夜燎纸钱及茶酒浇酹并牒烧之。是夜梦数百人以次序拜谢，告辞而去。后又延僧念诵作功德疏，毎日分烧遣一度或三两日一度，烧纸，一一梦拜谢辞去。经半年至无人入梦告辞乃止。后访寻掘得遗骸三千人，辍俸钱尽烧葬，直至解官归川。复谒周世明。一见惊异曰别后不知作何利济，形气骨格尽变改，不同往日。其人曰守惧供职而巳，别无施为。又曰作何修禳利济而得如是耶。再三诘之，乃言俸薄家贫固无可为。周终不信。遂谈及前事，周曰此乃阴德变形气，敢贺明年升朝官必矣。既而磨勘改京秩，至明年迁太子中舍焉。【蜀耆旧传】

　　康成经验

　　唐陆康成甞任京兆府法曹掾。公退忽见亡故吏抱案数百纸请押，问曰公已去世，何复来。曰此幽府文籍，康成视之，但有人姓名略无它事。吏曰皆来年兵刃死者。问曰得无我乎。吏曰有。乃大骇曰君既旧吏，得无情乎。曰故来启明公耳，唯金刚经可托。即失之。乃遽读金刚经，日数十遍。明年朱泚叛，署康成为御史。康成叱之曰贼臣敢千国士。泚震怒命数百骑环而射之，康成但黙念金刚经，略无伤者。泚曰儒以忠信为甲胄，果然。乃舍去，遂隐终南山，不复仕焉。【报应记】

　　元植及物

　　陈元植者粗有家道，好行阴隲，至禽虫皆蒙其惠，将食则百鸟飞鸣其坐隅，凡十年余，一夕梦绯衣人长三尺谓曰尔甚有阴德及物，于一切命皆欲济活，况人乎，然尔寿命短促，以此之故必当延寿，冝勉为之，既觉后，饮食增加，至九十九歳曾无疾苦，一日昼坐，袖中一物投地，化为绯衣人长二尺谓之曰君寿本不逾四十，为有阴功，是以倍延，今仅百歳须归料理，瞥然不见，后逾月无疾而终。【报应记】

　　母公印书

　　毋公者蒲津人也，仕蜀为相。先是公在布衣，日常从人借文选及初学记，人多难色，公浩叹曰余恨家贫不能力致，他日稍达，愿刻板印之庶及天下习学之者。后公果于蜀显达，乃曰今日可以酬宿愿矣。因命工匠日夜雕板，印成二部之书，公览之欣然曰适我愿矣。复雕九经诸书，两蜀文字由是大兴，洎蜀归国，豪贵之族以财贿祸其家者十八九。上好书，命使尽取蜀文籍及诸印板。归阙，忽见板后有毋氏姓名，乃问欧阳烱，烱曰此是毋氏家钱自造，上甚悦，即命以板还毋氏，至今印书者徧于海内。于戏，毋氏之志本欲广学问于后世，天果从之。大凡处重位居富贵多是急聚敛，恣声色，营第宅，植田产，以为子孙之计，及一旦失势或为不肖子所荡，至其后曾无立锥之地，独毋氏反以印书致家累千金，子孙禄食。初其在蜀雕印之日，多为众所鄙笑，及其后乃往假贷，虽樊侯种杞梓未可同年而语，仲尼之教福善余庆一何伟欤。左拾遗孙逢吉甞话及，因纪之以为世戒。

　　丁甫诵经

　　丁甫，鄯州人，幼多病，有僧教甫日诵金刚经，甫从其言。一日病死七日，见一吏引入一院，有朱衣人呼判官，判官问甫生平造何福业，甫答曰十五歳日诵金刚经，至今不废。判官讃叹曰此第一功德，金刚经比儒教论语，圣人法言之根本也。令甫诵经，甫乃诵之如流，判官曰止，此非徒灭罪，亦可延年。遂更令延寿一纪，命吏送还，为门限碍，仆而觉。后人多慕之而诵经，甫从此日加精勤，后果一纪方卒。【翰苑名谈】

　　樊元遇僧

　　樊元，都下人。元丰初，有定安院僧真觉，年五十余，不知何所人也。元遇之甚厚。一日僧来叩门欲别元，适卧病昏迷，僧去，元数日乃省，曰有一异事，我初魂游幽府，至一门见罪人或絷或枷，或帛抹其面，或筐笼其头，莫知其数，忽见定安院僧急呼曰何为至此，乃引我入衙官中庭，上官见僧，下阶迎曰法师何为惠访。僧曰一弟子被摄，愿判官恕之。判官唯唯，呼吏捡元善恶。吏曰一生好食鸡鸭卵，当入刀锯狱。又问寿数尽未，吏曰余一年。判官曰元虽有一年算，孽已甚大，烧灭善簿，灭其寿也，今且放归。僧乃引元出。僧曰吾自今日令元改过，日诵金刚经，幸为増其禄寿。判官曰果有功德于阴法亦合延年，僧与元共登小坡，推元下，元乃觉。遣人访僧，云已去两日矣。元自兹更不肉食，日诵金刚经数遍老而安强，此足以知为善为恶之报矣。【翰苑名谈】

　　崧卿患痈

　　临卭倪崧卿初任梓潼尉，迎侍其父，忽病痈痛甚而未溃，崧卿斋戒黙祈于英显神君，夜梦神君投药于懐，既寤而疮不痛，数日自消。后归临卭，一日忽有一道人叩门语其父曰，公曾遇异人乎，吾见子之气色必有阴隲者。其父具以前病告之，道人曰公有阴德故获神佑，不尔此痈不起，自此宜无忘神明。言讫辞去数步不见，天意亦欲知其以阴徳而蒙佑也，为善者可不勉哉。【灵应集】

　　李母放鱼

　　李冲元母元丰元年四月十四夜梦临大池掬弄池水，有一鲇鱼长三四尺跃而登岸，化为乌衣小儿拜李母曰，妾翊日合充夫人早饍，今腹中有子五千，愿见哀悯，一身得生则五千子俱得生矣。李母许之。未明呼家奴戒勿买鱼而奴已如市，果持一鲇鱼至，曰方自溪岸网中争买得之，正如梦中所见腹大如二升器，李母叹异，亟令放溪中。嗟夫鱼虽微物然知其为李母所得，预来阴诉者，盖前定当充早膳也，不然数人争买何为独李母之奴得之耶。李母平生奉佛不杀，寿九十余，此亦为善之报矣。【劝善録】

　　分门古今类事卷十九

　　●钦定四库全书

　　分门古今类事卷二十

　　○为恶而削门

　　哀侯长恶

　　鲁庄公十年蔡哀侯娶于陈，息侯亦娶焉。息妫将归，过蔡，蔡侯止而见之，弗宾，息侯怒，诱楚文王伐蔡，败蔡师于莘。至十四年，哀侯以莘故，绳息妫，以语楚子，遂灭息，以息妫归，生堵敖及成王焉，未言。楚子问之，对曰吾一妇人而事二夫，又奚言。楚子以蔡侯灭息，遂伐蔡。秋七月楚入蔡。君子曰商书所谓恶之易也，如火之燎于原，不可向迩，其犹可扑灭者，其如蔡哀侯乎。注曰誉之也。【左传】

　　陈平阴谋
 
荥阳之围，陈平为高祖画策曰彼项王骨鲠之臣，亚夫、锺离昧、龙且、周殷之属，不过数人，王能捐金万斤，间其君臣，必内相诛戮，汉因举兵攻之，破楚必矣。汉王乃出黄金数万斤与平。平多以金纵反间于楚军，言诸将锺离昧等为项王将功多矣，然终不得列地而王，欲与汉为一，以灭项氏，分王其地，项王果疑之，使使至汉，汉为太牢之具，进见楚使，阳惊曰以为亚夫使，乃项王使也。复持以恶草具进。楚使归，具以报，项王果大疑亚夫。亚夫欲急击下荥阳，项王不信，亚夫大怒，乞骸骨。疽发背而死。平夜出女子二千人荥阳东门使楚击之，平乃与汉王从西门出，又使髙祖伪游云梦，缚韩信，从击臧荼陈豨黥布，凡六出竒计，世莫得闻而平甞曰我多阴谋，道家所禁，吾世即废亦已矣，不能复起，以吾多阴祸也。其后至曾孙何坐略人妻弃市，甞以卫氏亲戚贵愿得续封，然终不得也。【汉书】

　　李广杀降

　　汉李广从弟蔡，代公孙弘为丞相。蔡为人，名声出广下逺甚，而广不得爵邑，官不过九卿。广之军吏士卒或取封侯者，广与望气，王朔语曰自汉征匈奴，广未甞不在其中，而诸校尉才能不及中庸，以军功取封侯者数十人，广终无尺寸以取封邑何也，岂吾相不当侯耶。朔曰将军自念岂甞有恨者乎。广曰吾为陇西守，羌甞反吾，诱降者八百余人，诈而杀之，至今恨独此耳。朔曰祸莫大于杀已降，此将军所以不得侯也。后人甞为诗云有去钓鱼须作相，无来射虎不封侯。最为名言，然不知谁之作也。【西汉】

　　虞诩获罪

　　虞诩，字升卿，陈国武平人，仕汉为尚书令，临终谓其子恭曰，吾事君，直道行，已无愧，所悔者，为朝歌长，杀贼数百人，其中何能不有寃者，自此二十余年，家门不增一口，斯获罪于天也。【东汉】

　　无忌遂良

　　长孙无忌以私忿逐江夏王道宗，又以吴王恪人望髙，有文武才，譛杀之。恪临终曰使社稷有灵，无忌当族灭。禇遂良亦譛杀刘泊。后髙宗欲立武昭仪，无忌遂良固谏不从。无忌贬黥州，逼令自杀。遂良贬爱州遂卒。嗟夫古之君子一为非义，虽有百善，卒不为令德之士，而天亦不以其所为百善掩一非义，故卒不享令终之福。无忌遂良是也。岂不惜哉。【唐史及影响録】

　　苏颋三品

　　唐尚书苏颋少时有人相之云当至尚书，位终二品。后至三品，尚书病，急呼巫觋视之。巫云公命尽不可复起，颋谕以相者之言，巫云公初实然，但为桂府时杀二人，减六年寿，以此不至二品。盖颋初莅桂州有二吏诉县令，颋为令而杀吏，乃嗟叹久之遂没。苏公之贤，世称明允，而犹以枉直减其寿，况它人哉。【影响録】

　　娄公误杀

　　唐娄师德，以殿中侍御史，充河源军使，唐永和中破吐蕃于白羊涧，八战八克，优诏褒美，累官至纳言，临终数日，寝兴不安，无故惊曰击我背者谁，侍者曰无所见，乃独言若有所争者，曰我当寿八十今追我何也，复自言曰误杀二人减十年，于是词气屈伏，俄而气絶，夫以娄公之明恕，尚不免滥，况其它哉。

　　张说不义

　　唐史称张说于玄宗最有德，及太平用事，纳忠惓惓。予观说行事有甚不合于义者。玄宗朝为中书令，既失政柄，乃不自安素，与苏瓌善。时瓌子颋为相，说作五君咏，其一纪苏瓌，因以媚颋，候瓌忌日献颋，颋览诗呜咽，后见帝陈说忠謇，累迁并州长史。时王毛仲嬖幸用事，说谄事毛仲，为说求宰相，既拜命，诣毛仲谢，方拜，乃匍匐，捉毛仲靴鼻而呜之。玄宗骄矜自肆，说首唱封禅，议动其侈心。时源干曜不欲封禅，及升山执事，说皆引所厚善者为之超阶入五品，众怨其专，其奸佞不义如此。先是说甞市宅，浮屠泓戒之曰无穿东北三隅也。他日见说曰宅气索然。云何。与说共视，隅有三坎，丈余。泓惊曰公富贵一世而已诸子将不终。后禄山陷京师，其子均垍先后受伪命。垍死于贼中。均流合浦。岂非说之不义故为阴谴所削耶。胡为天夺其魄而忘僧泓之戒欤。【唐史】

　　崔应夺禄

　　唐博陵崔应，任扶沟令。亭午独坐，有老人请见，应问之，老人曰冥司韦判官拜谒，望厚礼待之。老人延入及庭，自通名，称思穆，曰某冥司要职，闻长官宏才令器，冠于当时，辄将心事相托，幸无惊异。应曰蒙鄙何幸，明灵俯降，但揣微贱，力不赴心，茍可施于区区，敢不从命。冥使曰某谢去人世，得居冥职，爱子文卿少遭悯凶，居郑滑院，经十余载，交替院务之日，欠折数万贯疋，实非己用，欲冐严明俯为存庇。应曰某扶沟令，焉知郑滑院。冥使曰阁下将来歴官清显，雄居方镇，位极人臣，数月后当与郑滑院交职，倘不负今日之言，某于冥司愿竭力分护荣贵，非止一身，当令庆及后嗣。应曰唯唯。冥使感泣而去。应闻淮南杜悰作相，方求政理，乃具録为县课绩，驰使扬州，欲验思穆之言。时悰都督维扬，判盐鐡，乃奏应知郑滑院事，及交割帐籍钱帛，欠折数万贯疋，而应扶沟受思穆寄托，事实丁宁，至是遽违前约，曰欠折数广，何由辨明，虽非文卿所盗，积年不举，当抵严刑，穷达既定，鬼何能移于是。拘文卿，白其事于使，文卿自度必死，预懐毒衣带间，及将死，思穆见文卿曰无信之人，陷汝家族，我为汝上告于帝。帝许吾夺崔应寿禄，然吾之族亦灭矣。文卿仰药死，应视之悔悟不已。应后惑于声色，怠于为政，为妾金闺所毒而卒，官果止于侍御史，崔氏遂微云。【翰苑名谈】

　　荀鹤恶念

　　梁太祖为汴帅，颇延接举人，或有通刺未得见者虽累月，典谒者必询其居止，以防非次请召。进士杜荀鹤自九华来，适遇山东用兵，未即见宾，吏乃置之相国寺塔院，凡半载不问。一日梁祖请客，散后以骰子自掷，意有所卜，百掷无贵彩，怒甚，因戏曰我与杜荀鹤卜及第否，应声成堂印大喜，急请杜秀才，杜方沐洗，忽闷絶而仆，久之乃苏，曰我得吉梦，既见，赋『无云而雨』诗：同是乾坤事不同、雨丝飞洒日轮中、若教阴霭都相似、争表梁王造化功，大见赏遇，夜饮欵宻，遂送名春官。是年成名裴贽下第八人。吏问当日何梦，杜不敢隐，云梦在大殿，一僧曰君见梁王，即食禄之来也。不久为词臣，茍无恶念，未可量也。及梁开国为翰林学士，恃旧陵虐谋杀己所不悦者未成而疾，涉旬乃卒。此岂非恶念也哉。【缙绅旧闻纪】

　　叶生阴责

　　开寳九年，浙右有叶生者游京师，于一铺中，见鬻一玉像天尊，制度精妙，以万钱酬之。月余东归，与同侪登酒楼，欲罢，邻坐一道士屡目叶，遂揖之，将别，道士曰能纡辙见顾，当于宋城相待。明日如期往则道士已先在，因偕行二十余里至其庄，虽荒凉而甚幽邃，又开西偏道院，登小阁，即三清功德供具之类，皆珍竒。叶焚香熟视，见有玉琢圣容二尊乃虚一座而其圣像与前所得大小皆同，道士云足下身有寳气，得非收玉像乎，若置之虚座，即三清备矣，贫道入两都，走吴蜀，正为此事，今应得之，倘遂付与，当传干银之法。叶生许之，道士既传其法，约一月，竢术验，乃请玉像。后如期道士以寳匣盛像而去，临别曰子得利术我収圣像，乃宿契也。然子之相法不厚所得，若修奉之外赈贫为佳，若自奉过优，恣纵逾分，必损寿龄。遂去。叶生归杭，遂大富。方经年而侈心生，大起第宅，多买姝仆，为长夜之饮，忽一日雪寒，方拥炉而道士至，神色不和，徐数叶曰昔日之言何不见听，今子以阴责数尽此旬。叶方哀祈，忽然不见后，数日果发疽而卒。此盖逾其定分而损寿也。识者多以为戒惧云。【纪异録】

　　齐丘矫命

　　宋齐丘，洪并人，多机智，极才辨，事徐知诰，甚见狎宻。先请广里堠以砖甃之，时人为之砖堠里大。齐丘乃说知诰曰公累世相，杨氏有大功，民间皆知，公非徐氏之嫡，其实李也，今有砖堠里大之兆，又谶曰宻宻作杨行，宻，开托之初也，唐，唐得非公而谁，天命定矣，愿公速副民望。知诰大悦，乃簒杨氏僣帝位国号大唐，遂以齐丘为相。后璟立，以他事诛之，无遗类。于戏，矫天命乱人伦，鲜有不及祸者，得不为贼子乱臣之鉴诫乎。【纪异録】

　　孙亮减寿

　　合州都孔目官孙亮，自郡庭归其家，遇散从官张升于路。谓之曰使府欲得公叅对公事，可即同往也。亮曰我方自郡庭还，安有此命乎。既而思张升乃已逝人也，始复惊怪，意必冥司所遣，乃语升曰，旧甞有术者谓我寿当七十三，今纔六十有一，尚余一纪耳，非尔之误耶。曰升荷公恩有素，非敢误也，然俟为公再询之。后二日升复至亮所曰术者之言，信有验，然公受阴谴者三，是以不能尽公之所禀。公治平初为司理狱吏，郡人冯清讼婚，理直而公抑之，有诸。曰有之。曰此减公寿三歳也。治平末，公得意于郡守李公。公之同曹史苏宥者戅，不能奉公，公譛而逐之，有诸。曰有之。曰是又减公寿五歳。前年公从母失色于公。公怒推而仆之，有诸。曰有之。曰是又减公寿四歳也。言讫不见。亮知必死，是夕亮感风恙而卒。吁，寿固前定而孙亮以阴谴减一纪，予因録之，以为恶人之戒。【纪异録】

　　陈昱再生

　　有中书吏陈昱者暴死三日而苏。初见壁有一孔，有一人自孔掷一物至地，化为人，乃其亡姊也，携其手自孔中出，曰冥吏追汝，使我先见，吏在傍。昏黑如夜，极望有明处，桥牓曰会明，人皆用泥钱。桥极高，有行桥上者，姊曰此生天也。昱行桥下，有一在下者或为鸟鹊所啅，姊曰此捕网者也。又见一桥，曰阳明，人皆用纸钱。至者吏辄刻除之，如抽贯然。已而见冥官则陈襄述古也。问昱何故杀乳母。曰无之。呼乳母至，血被面，抱婴儿，熟视昱曰非此人也。乃陈周耳。遂放昱还。又使诣曹检已籍曹，示之年六十九，官左班殿直，曰以平生不烧香故不甚寿，又曰吾辈更此一报，身即不同矣。意谓当超也。昱还见追陈周。往既苏而周果卒焉。【毗陵集】

　　张景改名

　　张景，晦之以古学，尚义气，少走河朔，与冀州一侠少游，侠者不轨事败，景亦连坐，捕之甚急，遂改名李田，遁窜四海，所至题曰我非东方儿，不是牛耕土，欲识我踪迹，一气万物母。盖景甞譔河东桞先生集序，破题曰：曰一气，万物之母也。世尽知之。简寂观道士陈复常，善章奏，能游神于冥寞，景以李田名谒之，求奏章以决休咎，陈许之。一夕天虚夜清，冠简精恪，自初夜奏伏于露坛，后夜方起，起忽谴景曰阴冥之事尔尚欺之，况人间乎，吾上及三清下及九幽，阅籍，无李田者，子以欺，阴固无休证矣。景果终于一散官，寿不五十。幽阴虽不可知，其可昧乎，故备録之。以为欺谩闇室者之戒，乃木子也。【杂録】

　　李生促年

　　先生袁亢不知何地人也，葛裘草履遍游天下。齐州长清县有李生者以财豪于邑，先生日过其门，谓曰匄我百金为酒费，凡经歳无倦色。一日先生来别，曰久此挠子，吾将逺游，能觞我则主人之意尽矣，亦将有以教子，生乃与先生出郊相饯。先生曰子有大厄，能慎之乃免。取笔于生手掌书一慎字，曰慎勿殴人。出一月，闻门外喧竞，生遽出视焉，有跛而匄者在生库前出言甚秽，生忘先生之言，忿然殴之，跛者仆地奄然，生大悔，泣谓母曰不听先生之言，果有大祸，母曰可窜以逃，生乃由其后戸而去。方去见先生。先生曰子复归，吾为子图之。先生乃坐一静室，谓生曰子出受絷，吾自有计。先生合戸闭目，生出为吏所执，俄而跛者起坐，少顷乃行，其去甚速，吏乃舍生，令归。生入室视先生尚端，坐闭目若入定者，翌日乃开眼，谓生曰跛者固已死矣，吾出神入其尸，使走焉，吾已驱其尸于灵嵓山涧之旁，人迹所不至处矣。先生曰子至孝宜有善报，寿期合至七十四，今以殴跛者促四年矣。先生后去不知所之。【青琐髙议】

　　崇德遇僧

　　阁门祗候程崇德，真宗在藩邸日为殿侍，上元夜将家属入崇夏寺看灯时，金吾街司招新人皆无頼之徒，多窥人家士女，程见一人褐衣出入士女丛中，略无畏惮，程甚不平，于闇宻处拳击杀，遂折紫袍，襞玉带，领家属出，了无人知，到晓捉贼，卒不得。真宗即位，程以随龙得殿直，二十年终不改转一资，每见但云且去晏驾，后程自江南告哀，至采石渡偶一僧，视之甚久，乃揖程曰何为二十年不改转良由曾杀人。见一衣褐者称为君所杀，以此阴谴，故不得转也。程以实告。僧曰前过金山寺为设水陆斋，此人必去君必转。官程依其言，还京师转阁门祇候。由此观之，官禄固有前定，人宜积善以招来，无为恶而朘削也。【同前】

　　浚明减官

　　齐州有宋浚明者好食牛肉，忽一夕梦入官府，观吏阅簿籍，就视之，见己姓名，官至端明殿学士，寿至八十，其下别朱书云以食牛肉若干，减官至尽，减寿若干，吏因谓浚明曰，食牛之罪，若人间赦降不原者。惊悔而觉，浚明后累举不第，年四十六而卒云。【戒杀録】

　　李纪杀生

　　李纪，洛阳人，其父藻，朝奉郎知巴州，纪幼不喜书，虽严诲莫肯就学，每随侍之官专以杀生为事，黐穽网弩之类凡可以取禽兽者皆具焉，尤善弹射，所发辄中，日循城垣或乗闲如郊，必获十数禽以归，择可食者供饍，余皆取毛羽以充用，所杀莫能胜纪。元丰八年二月中张网于巴守之廨圃，圃有楼名击瓯，纪独坐楼以伺之，少顷见羣鸦触网仆地，纪喜跃，不暇躧履跣足，亟往视之，行数步为巨刺伤足，血流痛剧，然其心虑羣鸦脱网，强至网所，则其植如故，无一鸦在焉，遂归。足疮日增，益以饱疾，阅旬而亡，时纔二十余歳。亡后二日而苏，言始为二卒追去，至一官府，有人当厅事据案而坐，促去阅簿，其色怒甚，呵纪曰众生与汝何雠，乃过杀如是耶。汝本厚禄遐寿，以杀生故销促尽矣。且当备歴诸若。谓追者曰送城隍部之。既至神祠，乃巴之城隍庙也，神诘詈曰我司此城邑，事无巨细皆所治，汝敢慢我以篼轿杂物置诸祠耶。纪叩头谢，神令暂归语父，故得复苏，恳求家人广为佛事以解罪苦，言毕复卒。【同前】，

　　寇奢杜俭

　　邓州花蜡烛，名著天下，虽京师不能造，相传云是寇莱公烛法。公甞知邓州而自少年冨贵不点油灯，尤好夜晏剧饮，虽寝室亦燃烛达旦，每罢官去后，人至官舍见厕溷间烛泪在地，往往成堆。杜祁公为人清俭，在官未甞燃官烛，油灯一炷荧然欲灭，与客相对清谈而已。二公皆为名臣而奢俭不同如此，然祁公寿考终吉，莱公晚有南迁之祸，遂没不返，虽其不幸亦可以为戒也。【归田録】

　　叔贤降品

　　蔡叔贤，汝人也。庆厯中娶侯氏生一子名忠伯，既冠博学能文，慕韩退之为人，排叱佛老，极恶缁黄，其父母不能禁止，然心知福禄报应不可诬也，但阴施财镪以修寺观，多饭释道，用补其子之过。一日盛夏叔贤苦心痛不救。三日再生，召其子曰吾为阴府所追，至一厅见绯衣人称判官，据案而坐曰，汝一生好毁善道当受拔舌之苦。吾告其悮判，官询祖父名及甲子日，果误矣。命赴功德案照问，判官曰汝果有善，后一月当生于某官家，得六品，本合得四品犹以子所累而降，父子合相坐也。续命追其子。叔贤告判官以方欲修东寺，未了愿，得生还。乃给半日期，果复生。至昏复逝。其子忠伯亦卒。后忠伯妻亦死。经半日，见忠伯有犬形之报。以此知善恶之报何啻影响叔贤官品，犹以子累而降，况自作孽乎。【翰苑名谈】

　　孙觉误落

　　曽鲁公甞话同年孙觉作试院诸科考试官，误落一尚书学究对，及八通误作粗通。既落之后，其人陈词，试官将议申覆对，果误落也。遂别出难题，一科十二人并不能对，乃俱落之。后因裴湘卧病，徃问其疾，裴言死两日后复苏，见公在阴府相揖云为误落举人见追，尚未对定。不数日而孙觉卒，此可为后来试官「卤莽讹谬，任私意而不行公道」者之戒。【翰苑名谈】

　　宋公易名

　　宋郑公庠，初名郊，字伯庠，与其弟祁，自布衣时名动天下，号为二宋，其为知制诰，仁宗骤加奬眷，便欲大用，有忌其先进者譛之，为其姓符国号，名应郊天。又曰，郊音交，交者替代之名也。宋交其言不祥，仁宗遽命改之，公怏怏不获已，乃改为庠，字公序。会用新名，移书叶道卿清臣，呼同年。叶戏之曰清臣宋郊牓第六中选，徧阅小録无宋庠者，不知何许人。公因寄一絶自解云纸尾勤勤问姓名，禁林依旧玷华缨，莫惊书録题臣向，便是当时刘更生。公后更践二府二十余年，以司空致仕兼享福寿而譛者竟不见用以卒，可以为小人作恶之戒也。【归田録及西淸诗话】 

　　分门古今类事卷二十
