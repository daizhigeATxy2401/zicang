刊误 唐 李涪

　　●刊误卷上   
　　余尝于学古问政之暇，而究风俗之不正者，或未造其理，则病之于心。爰自秦汉迨于近世，凡曰乖盭，岂可胜道哉？前儒广学刊正固已多矣。然尚多漏略，颇惑将来。则《书》《传》深旨，莫测精微。而沿习舛仪，得陈愚浅，撰成五十篇，号曰《刊误》。虽欲自申专志，亦如路瑟以掇其讥也。

　　○二都不并建
　　予少读历代史，每考沿习，自夏殷迄于周齐，未闻两都并置，东西互处者。夫殷之五迁，盖建国不安之为也。竟都于亳，底绥四方。武王克殷，为周成王卜洛。幽王为犬戎所败，平王东迁，自是不复都丰镐矣。更于秦汉晋魏，但处一都。隋以奄宅区宇，公私殷富，恃此繁盛，遂创两都。为巡幸不常用都，为憩息之所。洎乎我唐，高宗以伊洛胜概，每乐巡幸。是时，武后杀萧妃冤出宫室不安，竟因登封，遂成都洛。武氏革唐为周，乃立武氏崇先庙于东都。神龙初，中宗反正，迁崇先于西京，乃以其地为太庙，欲使四海之知我唐复有宗庙矣。尔后，中宗还京，复享太庙。时朝廷多事，不暇议去东都权庙，但閟而勿享。玄宗巡狩驻跸，复享洛庙。是时君臣安於清泰，曾不论及宗庙定制，遂使后人皆曰两都不疑矣。夫以出征则载迁庙之主，亦有所禀。既言载主，则郡国岂宜复有庙主耶？今二都并建，各立神主。都洛则有洛庙，还秦则有秦庙，则是便於人而不敬其神也。以是而言，毅然不移以朝万国不亦宜乎？昔隋时有上言者，一帝二都，实非旧典，遂改为京。始创之日，已有讥者，足显二都之设，可谓不经。高祖武德七年正月，改东都为洛州，是知稽古之帝，必考是非。置郡罢都，垂法后世。贞观四年，诏发卒修洛阳乾元殿，以备巡幸。给事中张玄素上书陛下，顷平东都之始，层楼广殿，皆令撤毁。天下翕然同心归仰，岂有初则恶其侈靡，后则袭其雕丽？每承德音，未即巡幸。此则事不急之务，成虚费之劳。国无兼年之积，何用两都之好。昔汉祖将都洛阳，娄敬一言，即日西驾。岂不知地推中土，贡赋所均，但以形势不如关内也，太宗遂止。玄素奥学达识为魏文贞推重。请罢修建是也。两都置宗庙不殊，侍御史颜标上议东都宗庙，天宝、建中两度贼陷。东都神主散失之外臣，据见在十一主，并已瘗于两陛之间。向来迟疑未去东都之号者，盖以旧庙存焉。则颜标所引原庙，述汉失礼，理亦至矣。旋为巨寇焚热，庙室悉成煨尽。况乎城阙崩坏，宫室丘墟！废之有时，契於至理。今请制为藩镇，以汝洛节度为名，选帅实兵以遏东夏。

　　○春秋仲月巡陵不合击树
　　《开元礼》：春秋二仲月，司徒、司空巡陵。春则扫除枯朽，秋则芟剃繁芜。扫除者，当发生之时，欲使盛茂也。芟剃者，当秋杀之时，除去拥蔽，且虑火灾也。以三公之任隆位高，度力展仪，以己率众令巡陵。公卿皆持小斧，即其义也。近代选任稍轻，不达旧礼，将及陵阙则取县吏持斧击树三发，谓之告神。其为不经，又何甚也！

　　○礼仪使
　　九卿太常专掌礼乐，累代沿习，不更其名。又春官氏主国之五礼：吉、凶、宾、军、嘉也。寺有少卿、博士，礼部有郎中、员外，慎选儒学达於典礼者，足以咨访大国仪范，岂有阙文？而代宗皇帝用颜真卿为礼仪使。真卿博通典式，曷不授太常卿、礼部尚书，而使掌国礼。柰何礼仪以使为名，则何异营田租庸者乎？前史所无，我唐有之，必为后世之讥，宜亟去其名也。

　　○开府仪同三司
　　周制太师、太傅、太保为三公。秦则有太尉、司徒、司空。及安帝以车骑将军邓骘为开府仪同三司，谓别开一府，得比三公。皇唐用开府为散阶。今有拜太师、太保、太尉、司徒、司空真秩者，反以开府仪同三司为阶。授受之间，莫此商较。后代论者曰起自唐，得不以乖舛为愧哉？若以畴赏勋伐名数实繁，秩至三公，何须以阶为盛。

　　○宰相不合受节察防御团练等使櫜鞬拜礼
　　今代节度使带平章者，凡经藩镇，节察使必具櫜鞬迎于道左，未知礼出何代。前史国典并无其文，且国初州郡皆以都督敕使理之。至景云二年，贺拔延嗣除凉州都督，充河西节度，自此始有节度之号。景云以后，《六典》、《会要》并无节度使、观察使戎服迎拜使相之礼。若宜有之，则节度使降麻防御使制下之日便合具军容诣中书谒谢在城。既无此礼，外府何为行之？宰相位虽崇重，犹与九品抗礼。今则俱是将相，岂可倨受戎容？予常仰而思之，乃悟其事必因元帅都统，遂有是仪。何者？天宝逆胡，建中叛臣，既陷两京，兵连淮朔。此际徵集师旅，又假虏骑，军戎繁杂，宜以位高威震者都统而制之。哥舒翰、郭子仪继为元帅都统，时诸道节使会兵讨叛者，必以军礼导之。而淮朔亦不以是为让，欲使军中禀大将军之命也。尔后元和十一年，裴度提相印充淮西节使兼淮西宣慰使，会诸镇师旅十余万众。指挥节制，宪宗悉委于度。及平逋寇，李愬统兵入蔡州，屯兵鞠场以待度马首，具櫜鞬。度将避之，恕曰：“此方不识上下等威久矣。愬今具戎服拜相国于堂下，使吏民瞻睹，敬畏生焉。如此可不劳理矣。”度然之。蔡邦遂清，蔡人遂宁。愬以度兼宣慰处置使，宰相专征不异都统之重，故具戎服以申拜敬，且以礼示蔡民也。尔后为藩镇兼平章事者，不谓我非元帅都统，唯以宰相合当节度防御等使櫜鞬拜礼。舛误相承，所宜改正。

　　○副大使
　　国朝大邦土，有以亲王或宰相遥领者。则副大使知节度事，始于贞观八年，以蜀王恪遥领益州都督。开元十五年，兵部侍郎河西节度副大使知节度事萧嵩，中书门下平章事节如故，亲王宰相遥领，自此始也。自后率用为常。本以大使在京，则一军之权以副大使主之。今正授节度使，且无遥领之名，亦曰副大使知节度使。藩方之选，任莫重焉，宜正其名以示楷则。

　　○都都统
　　辛丑岁，大驾在蜀。以巨寇未殄，命中书令王铎仗节镇滑台，且统关东诸将收复京国。时有论曰：“京西北言统者三四人，虑不禀铎之节制，宜立其号曰‘都都统。’”铎两朝丞相，三陟台司，名位显著，武将莫不望风愿受其画，曷须“都都”方可统制。自秦汉已降，将相统戎盖多，无有“都都统”之号。所引故事则曰，先帝时俳优各恃恩宠，愿为都知者，咸允其请。一日大合乐，乐工喧哗。上召都知止之，三十人并进。上曰：“止召都知，何为毕至。”梨园使奏曰：“三十人皆都知，职列既等，不能相下上。”乃命李可及为都都知。此则故事也。然中令急於殄寇，不以是为辱。曷不曰诸军西南行营都统？制帅之号，莫过于斯。

　　○上事拜厅
　　朝廷典式出於南宫，予亦为尚书郎陪郎上事多矣。是日，傧者引上事官面北再拜。余乃诘之曰：“曷拜”曰：“拜厅。”予曰：“非也。此乃拜恩也。”盖京城官署皆在大内之南，故先面北再拜，然后践履官常。傧者不达，乃曰“拜厅。”予尝为河南少尹，至上事日功曹吏张从玘曰：“请服罗巾吉衫。”予询之，则曰：“先拜恩，后上事。”又众官列位，傧者曰：“面西再拜。”拜讫，成上事之礼。既事，予以其有知奖而勉之。吏曰：“非某所知，某叔祖尝为功曹吏。时李相国珏为河南尹，命功曹参军示之曰‘先拜恩，后上事。’小人传之，父祖不敢废阙。”予喜小吏好善，将慕李公得礼，故书之以示将来。

　　○压角
　　两省官上事日，宰相临焉。上事者设床几面南而坐，判三道案。宰相别施一床，连上事官床坐于西隅，谓之“压角。”自常侍而下，以南为上，差舛相承，实乖礼敬。曷不为丞相设位于众官之南，常侍、谏议、给事、舍人循次而坐于丞相之下，尊卑有序，足以为仪。“压角”之来，莫究其始。《开元礼》及累朝典故并无其文。习俗因循，莫近于理。今请去“压角”以释众疑。

　　○曾参不列四科
　　今人之论，皆以孝者人之本也。先圣重之，不列四科，所以曾参不列十哲之次。愚谓不然。夫德行之特者，莫大孝焉。是以夫子门人推重颜回。及乎讲则曾参侍坐，是知圣人之旨，二子莫有后先。曾子不列四科者，先述圣人一时列坐门人弟子耳。岂是舍曾氏之大孝，重宰我之言语？盖不在其席，故不尽举。此如太宗文皇帝使王圭品藻，李靖、魏徵、戴胄、温彦博、房玄龄时则有。若高士廉、杜淹、岑文本、杨师道、刘洎、李大亮、褚遂良才识，岂在温戴之下乎？偶不在列，故不遍称。将释众疑，方今以喻。

　　○出土牛
　　《月令》，出土牛以示农耕之早晚，谓于国城之南立土牛。其言立春在十二月望，筞牛人近前，示其农早也。立春在十二月晦及正月朔，则筞牛人近前，示其农中也。立春在正月望，筞牛人在后，示其农晚也。为国之大计，不失农时。故圣人急于养民，务成东作。今天下州郡，立春日制一土牛，饰以文彩。即以彩杖鞭之，既而碎之，各持其土以祈丰稔，不亦乖乎？

　　○侍中仆射官号
　　宓羲氏以龙名官，神农氏以火，黄帝以云，少昊氏以鸟。自颛顼已降而名以民事，又以五行为官。贲作司徒，敬敷五教；禹作司空，以平水土。周则以春夏秋冬配为官名。伏以古者命官以天地、四时、五行、云龙为号者，皆上禀天时，下达人事。见圣人垂意，未有不急於惠民者也。后代不究深旨，率尔命官，仆射、侍中尤为不可。秦有侍中、仆射，其初且非官名，唯供奉左右，是其职业。侍中，当西汉掌乘舆服御，下至亵器虎子之类。虎子，溺器也。武帝以孔安国为侍中，以其儒者特许掌御唾壶。朝廷荣之云侍中本丞相吏也。五人来往殿内奏事，故曰“侍中”。又仆射者（射音夜，尤寡其义），在秦有周青臣。孔衍注云：“仆射，小官，扶左右者也。”亦曰“主射”，乃守门之夫。在汉为武士，在宫门则曰宫门仆射。在永巷，则曰永巷仆射。盖言仆御，执射之夫也。如今官竖之首耳，皆因权幸，渐峻官名。开元元年，改左右仆射为左右丞相，是官号之不正也。又则天宠侍御者张昌宗，其官号曰“控鹤监”。向五王未复唐德，则控鹤亦占丞相之名也。以是而言，皆因权幸渐窃相权。我唐分职设官，必先旧典，苟踵斯弊，曷范将来，今请遵周故事，以司徒、司空为正宰相。或无勋德元臣则宜暂虚其位，兼置中书而不用。

　　○士大夫立私庙不合奏请
　　《礼》，嫡士立二庙，庶人祭于寝。累代礼文不易斯义。开元十二年敕一品许祭四庙，三品许祭三庙，五品二庙，嫡士亦许祭二庙。尔后礼令并无革易。古者庙连于家。家主之丧，则殡于西阶之上。乡人傩，孔子朝服立於阼阶。又曰丧不虑居，为无庙也。则知居不违庙，礼典昭然。近代显居上位，率多祭寝。亦尝发问，皆曰：“官品未宜有。”位至将相者，奏请之词则曰：“臣官阶并及三品，准令合立私庙。”是不知旧制，妄有论奏。庙貌申敬用，展孝思，岂于霜露之情，合俟朝廷之命？盖以将同列戟，先白有司。既展哀荣，宜遵典故。（原其奏请之因，盖立庙不在其家，别于坊选吉地，乃为府县申奏。或有官居显重，慎虑是宜，营构之初，亦自闻奏。相习既久，致立庙须至闻奏。）

　　○九寺皆为棘卿
　　凡言九寺，皆曰棘卿。《周礼》，三槐、九棘。槐者，怀也。上佐天子怀来四夷。棘者，言其赤心以奉其君。皆三公九卿之任也。近代唯大理得言棘卿，下寺则否。九卿皆树棘木，大理则于棘下讯鞫其罪。所谓大司寇听刑于棘木之下。

　　○京尹不合避御史
　　京尹，皇都专理，任莫重焉。且以刑法财赋，统而兼制。御史之职，纠缪绳愆，本为避嫌，不可私谒。三司慎守，遂绝经过。今代京尹逢御史于路必避马而敬之，名分既乖，曷为取则？且秩五品不避御史，比肩事主，于理诚然。则京尹委用之权，岂轻于郎官、国子博土者乎？《汉桓典传》曰：“行行且止，避骢马。”御史行者且止尚能记之，岂汉制京尹避御史偶不载于正史耶？乃知前史不书，是无避马之理。必以刑赋为嫌，止于不相过从而已。然相值于路，但以色勃而返可也。

　　○火
　　《论语》曰：“钻燧改火。”春榆，夏枣，秋柞，冬槐。则是四时皆改其火。自秦汉已降，渐至简易。唯以春是一岁之首，止一钻燧。而适当改火之时，是为寒食节之后。既曰就新，即去其旧。今人持新火曰勿与旧火相见，即其事也。又《礼记?郊特牲》云：“季春出火为禁火。”此则禁火之义昭然可徵。俗传禁火之因，皆以介推为据。是不知古，故以钻燧证之。

　　○座主当门生拜礼
　　春官氏每岁选升进士三十人，以备将相之任。是日，自状元已下同诣座主之宅。座主立于庭，一一而进，曰某外氏某家，或曰甥，或曰弟。又曰某大外氏某家，又曰外大外氏某家，或曰重表弟，或曰表甥孙。又有同宗，座主宜为侄而反为叔。言叙既毕，拜礼得申。予辄议曰：春官氏选士得其人，止供职业耳。而后造之士以经术待聘，获采拔於有司，则朝廷与春官氏皆何恩於举子？今使谢之，则与选士之旨，岂不异乎？有海东之子，岭峤之人，皆与华族叙中表从。使拜首而已，论诸事体，又何有哉？

　　○非验
　　咸亨三年五月，咸阳公主薨于房州。公主，高宗同母妹也。初适杜荷，贞观中坐太子承乾事伏诛。公主再行於薛瓘。将成婚礼，太宗使卜之，卜人曰：“两火俱食，始则同荣，末亦同悴。若昼日行合卺之礼，则终吉。”马周以违礼乱常不可用也，太宗从之。而后瓘为房刺，公主随焉。偕没于任，双柩而还。苏冕书之曰：“卜验矣。”余曰：违礼而行乱也。双柩而还，常也。若云卜验则是。礼可废而卜可遵，岂曰守正依经之道哉？
　　●刊误卷下

　　○封爵
　　周制五等爵以封诸侯，以其有功加地进律。以是所封之国固定非处一方。近者，凡所封邑必取得姓之地。所以畴庸进爵，有违王度。窃以萧何封酂俟，萧之得姓不在於酂；曹参封平阳侯，曹之得姓不在平阳；国朝房玄龄封梁公，房之得姓不在于梁；杜如晦封莱公，杜之得姓不在于莱。古典悉然，不可悉数。其误也，始于幸蜀之年，中书主者，不闲旧制故也。

　　○祈雨
　　庚子岁夏旱，禾黍不逾尺，京城米粟日增其价。一日达彼九重，天子下诏宰臣祷祀。所宜承命不过一二日，虔诚于郊庙。乃下太常择日，太卜署状，宜用来月六日癸亥。至是，旱苗悉为枯荄矣。

　　○发救兵
　　夫请济师者，是兵力危殆，求之速也。不逾一两日发之，足以应其急也。主帅问其来由，命军师曰：“为择一日，以遂其请。”翌日师复命曰：“以后日戊午吉。”及乎师至，军垒已陷。

　　○进献奇零
　　戊戌岁，阅报状，见润州节度进应天节白金二千六百五十七两。臣下献寿，国有常仪。少，曷不曰二千两；多，曷不曰三千两。奇零微鲜，无异偿债。岂臣子之礼哉？

　　○起居
　　今代谒见尊崇，皆谨祗候起居。起居者，动止，理固不乖。近者，复云谨祗候起居某官。其义何在？相承斯误，曾不经心。

　　○佳礼
　　吉、凶、宾、军、嘉是为“五礼”。婚姻属之嘉。嘉者，善也。今代每言婚姻，则曰佳期者，美也。婚姻之重，所宜依经。若用为佳，实伤古义。

　　○鹅
　　夫展礼之夕，婿执雁入奠，执贽之义也。又以雁是随阳之禽，随夫所适。雁是野物，非时莫能致。故以鹅替之者，亦曰奠雁。《尔雅》云：“舒雁鹅鹅。”亦雁之属也。其有重于嗣续，切于成礼者，乃以厚价致之。既而获，则曰：“已有鹅矣，何以雁为？”是以雁为使，代鹅为礼，雁为长（除怅反）物。典故将废，何不正之？

　　○拜客
　　《婚期》云：“来日，妇于庭拜舅姑，次谒夫之长属。”中外故旧，皆当妇礼，即通谓之客。故有拜客之名。今代非亲非旧，皆列坐而觌妇容，岂其宜哉？

　　○拜四
　　夫郊天祭地，止于再拜。其礼至重，尚不可加。今代妇谒姑章，其拜必四。予辄详之，妇初再拜，次则跪献衣服支史承其筐篚，则跪而受之。常于此际，授受多误。故四拜相属因为疑。又妇拜夫家长老，长老答之，则又再拜，即其事也。士林威仪，岂可效诸下俚耶？谒拜姑章，宜修典故。再申插地（《周礼》：妇拜插地），其仪可观。

　　○妇谒姑不宜表以绢囊
　　投刺始于隽不疑，冠进贤冠，带礧具剑上谒暴胜之。上谒如今之投刺也。尔后，凡言谒见，必先以此道其姓名。行于妇人，即未知其所自。然亦不失于礼，敬其有违，舅姑在于他国者，因节序推迁，亦以名纸远申参奉之仪。近代皆以绢囊缄之，有同尺题重封也。至于妇来面谒舅姑，合申投刺之礼，岂宜亦以彩帛表之，卑敬有乖，所宜削去。

　　○乐论
　　贞观十七年，太宗文皇帝与太常少卿祖孝孙论乐。太宗曰：“治政善恶，岂此之因？”御史大夫杜淹曰：“陈之将亡也，为《玉树后庭花》。隋之将亡也，为《伴侣》、《行路难》。闻之莫不悲泣，所谓亡国之音。以是观之，实自於乐。”帝曰：“不然。夫音声岂能感人？欢者闻之则悦，忧者听之则悲。悲悦在人，非因乐也。今《玉树》、《伴侣》其声具存，今为公奏之，知公必不悲矣。”予曰：“圣君有所未悟耳。”礼云：“国家将兴，必有祯祥；国家将亡，必有妖孽，见乎蓍龟，动乎四体。”斯曲者，陈隋二主之所作也。二主荒淫自娱，不知将亡之音形于曲折矣。是知休徵，咎徵皆见其兆，岂止于歌乐也哉！如文皇君人之道与舜禹比隆，耆幼欣欣然得其所也。虽闻《桑间》、《濮上》，如闻《韶》、《濩》之音。何《后庭花》、《伴侣行》能感其心哉？哀也，乐也，系于时君。《记》云乎：“治世之音安以乐，其政和，乱世之音怨以怒，其政乘；亡国之音哀以思，其民困。”斯之谓也。

　　○释怪
　　李商隐为文曰：“儒者之师曰鲁仲尼。仲尼师聃，犹龙。”不知聃师竺轧，善入无为稽首正觉吾师吾师夫。老子生於周，为柱下史。司马迁《史记》与韩非同传，曰：“老子无为白化，清净自正。韩非揣事情，循势理。”故作老子韩非同传。此则老子行藏之道尽於是矣。既正史不言老子适戎狄，师于竺轧，未知商隐何为取信？孔宣父於鲁襄公二十一年，至哀公十六年卒，当周敬王也。圣自天资而能广学，师尧、舜、文王、周公之道。以老子老而能熟古事，故仲尼师之。师之之道，谓圣人学无常师，主善为师。又曰：“三人行，必有我师焉。”非谓幼而师之如尧、舜、文王、周公之圣德也。故袁宏《后汉书》孔融答李膺曰：“先君孔子与子先人李耳同德比义而相师友”是也。孟轲论伯夷，“非其君不事，非其民不使，治则进，乱则退。”言伊尹也，何事非君，何使非民，治亦进，乱亦进。论仲尼则曰：“可以仕则仕，可以止则止。可以久则久，可以速则速。”乃所愿学史迁直笔述乎圣德，以遗后人。尔来一千祀，历诸百王。行其道者，夷夏宁，违其教者，君臣乱。竺轧者，经史无闻。佛书自言生於周昭王时。言后汉明帝梦金人，有傅毅对徵于周汉正史，并无此文，未知聃师竺轧出于何典。近世尚绮靡，鄙稽古。而商隐词藻奇丽，为一时之最。所著尺题篇咏，少年师之如不及。无一言经国，无纤意奖善，唯逞章句。因以知夫为锦者纤巧万状，光辉曜目，信其美矣。首出百工，唯是一端得其性也。至于君臣长幼之义，举四隅莫反其一也。彼商隐者，乃一锦工耳，岂妨其愚也哉！

　　○昭穆
　　按，《礼记》：昭，明也。穆，美也。盖光扬先祖之德，著斯美号。至晋武帝，以其父名昭改为韶音。历代已远，岂宜为晋氏之讳而行于我唐哉？今请复为昭穆。

　　○洛随
　　汉以火德有天下。后汉都洛阳，字旁有水，以水克火，故就佳。随以魏、周、齐不遑宁处，文帝恶之，遂去走，单书隋字。故今洛字，有水有佳，随字有走无走。夫文字者，致理之本，岂以汉随两朝不经之忌而可法哉？今宜依古文去佳书走。

　　○仅甥傍缪厩荐
　　近岁精用文字者，反以“仅”为远近之“近”。仅者，才也。才以身免，才得中算。《尔雅》云：“谓我舅者曰甥”。近者皆去男，空书生字。不原圣人之旨，徒欲异於经文。旁者，旁求诸野，旁求儒雅，皆是本字。近日皆以“旁”为“傍”。始傅胥生，近逼文史。缪者，名与实爽曰缪。又绳愆纠缪，又如织纴纰缪。近者凡书缪字，悉皆从言，遂使纰缪废而不用。又五十年来，马厩字皆书“厩”字。厩字从殳，既字从旡，经史中且无此厩字。殳者，戈戟之类。马亦武事，故曰厩库。是以厩字从殳，若从无即失武事之义。荐字，经史并从艹，不单书存廌（音獬豸之廌）。此而不悟，曷曰文人？

　　○奉陵
　　奉陵内官内人，固有旧制。某自省事六十年来，常见报状云：“内官某以某过奉陵。”内人亦时有之。伏见士大夫每选儿孙主守茔域，必以谨良寡过者处之。夫事生尚择其人，奉先尤宜尽敬。且《礼》云：“父母爱一人焉，子爱一人焉。”自衣服饮食，此无敢视父母所爱。圣人垂教，诚可企及。今以罚过配陵，实乖严奉之礼。其奉陵内官，伏请遵行旧制，不用有过之人。

　　○宰相合与百官抗礼
　　宰相权重位尊，夷夏瞻敬，然与九品抗礼古今，谓会昌已前，不易斯制。咸通已后，每谒见丞相，必先言中外，申拜首，乃尽具臣之仪。韦庶人保衡为相，既曰外进，且非公望。当时崇秩宿德竞造其门，接迹排肩皆被傲然。当其拜礼，韦於中书命酒执爵，揖让之际，师保尚书一时下拜。自后群官谒相府，罕有不言中外，曲申毕敬者。昔汲黯不拜，大将军有揖客为重，岂不信哉！

　　○切韵
　　自周随已降，师资道废，既号传授，遂凭精音。《切韵》始於后魏校书令李启撰《声韵》十卷，游夏侯咏撰《四声韵略》十二卷。撰集非一，不可具载。至陆法言采诸家纂述而为己有。原其著述之初，士人尚多专业，经史精练，罕有不述之文。故《切韵》未为时人之所急。后代学问日浅，尤少专经，或舍四声则秉笔多碍。自尔已后，乃为要切之具。然吴音乖舛不亦甚乎？上声为去，去声为上，又有字同一声分为两韵。且国家诚未得术，又于声律求人，一何乖阔！然有司以一诗一赋而定否臧。言匪本音，韵非中律，于此考核以定去留，以是法言之为行于当代。法言平声以东农非韵，以东崇为切。上声以董勇非韵，以董动为切。去声以送种非韵，以送众为切。入声以屋烛非韵，以屋宿为切。又恨怨之“恨”则在去声，很戾之“很”则在上声。又言辩之“辩”则在上声，冠弁之“弁”则在去声。又舅甥之“舅”则在上声，故旧之“旧”则在去声，又皓白之“皓”则在上声，号令之“号”则在去声。又以“恐”字“苦”字俱去声，今士君子於上声呼“恨”，去声呼“恐”，得不为有知之所笑乎？又旧书曰“嘉谟嘉猷。”《法言》曰“嘉予嘉猷。”《诗》曰“载沉载浮”，法言曰“载沉载浮”（伏予反）。夫吴民之言如病瘖风而噤，每启其口，则语泪喎呐。随声下笔，竟不自悟。凡中华音切，莫过东都。盖居天地之中，禀气特正。予尝以其音证之，必大哂而异焉。且《国风?枤杜》篇云：“有枤之杜，其叶湑湑。独行踽踽，岂无他人？不如我同姓。”又《雅?大东》篇曰：“周道如砥，其直如矢。君子所履，小人所视。”此则不切声律，足为验矣。何须东冬中终妄别声律？诗颂以声韵流靡，贵其易熟人口，能遵古韵，足以咏歌。如法言之非疑其怪矣。予今别白去上各归本音，详较重轻，以符古义。理尽于此，岂无知音？其间乖舛既多。载述难尽，申之后序，尚愧周详。

　　○祭物先
　　《礼》云：“瓜祭上环。”又曰：“吾食于少施氏而饱，少施氏食我以礼。吾祭，作而辞曰：‘疏食不足祭也’。”此则祭物之先，谓神农火食，德侔造化，后人追而敬之。今代尚崇佛氏，谓之众生。士子儒人，宜遵典教。

　　○吊者跪
　　夫为吊者，主人当踊，吊者跪，以手承主人而发吊词。其有主人官高，吊者位卑，不敢手及尊者，但跪而起。起而致词，礼也。今代不循其义，皆先一拜，谓之跪礼。至有轻服，主人无踊，客亦先申一拜。岂曰经心于展礼乎？

　　○短启短疏
　　今代尽敬之礼，必有短启短疏。出于晋宋兵革之代，时国禁书疏，非吊丧问疾，不得辄行尺牍。故羲之书首云死罪，是违制令故也。且启事论兵皆短而缄之贵易于隐藏。前进士崔旭累世藏锺王书，即有羲之启事一帖，折纸尚存。盖事出一时，沿习不改。我唐贤儒，接武坏法，必修晋宋权机焉，可行于圣代。今启事吊疏皆同当代书题，削去短封，以绝舛谬。

　　○七曜历
　　贾相国耽撰《日月五星行历》，推择吉凶，无不差缪。夫日星行度迟速不常。谨按长历，太阳与水星一年一周天。今贾公言一星直一日，则是唐尧圣历，甘氏星皆无准凭，何所取则？是知贾公之作，过于率尔。复有溺于阴阳，曲言其理者，曰：“此是七曜日，直非干五星常度。”所言既有迟速，焉可七日之内能致一周。贾公好奇而不悟其怪妄也，遂致高骈慕一公之作。诳惑愚浅，往往神之。

　　○厩焚
　　“厩焚，子退朝，曰：‘伤人乎？不问马。’”注云：“重人而贱畜也。其下曰不问马，是门弟子叹重夫子之言。”或有论者曰：“伤人乎否？问马。”言先问人，后问马。且焚厩，退朝而问曰：“伤人乎？”又问：“伤马乎？”此乃人之常情，何足纪述。本以不问马，唯问人，弟子慕圣人推心足以垂范。又“伤人乎”，即是问之之辞。

　　○腊日非节
　　夫节者，因天地四时也而为之节，非人事推移而能变之。《礼》云：“腊也，岁十二月。”腊得禽兽，为祭百神，以相其功。夫火德之君，以子祖戌腊。土德之君，以丑祖辰腊。各系五运盛衰，推而用之，非禀天地四气。是知腊月为节，则乖本义。今代凡造作百物，必取腊日，欲其无坏腐之弊也。但取腊月中合作自无朽蠹。若须腊日，岂谓达于事耶？

　　○缮完葺墙
　　《左传》：“子产相郑伯以如晋，晋侯以鲁丧未之见也。子产坏客馆之垣以纳车马。士文伯让之曰：‘缮完葺墙以待宾客。若皆毁之，何以供命’。”予谓垣坏葺之而已。今云缮墙，岂古人于文理如此不达耶？所疑字误，遂有繁文。予辄究其义，是“缮宇葺墙以待宾客”。此则本书“宇”，误为“完”。书曰“峻宇雕墙，”足以为比。况上文云：“高其闬闳，厚其垣墙。”又曰：“司空以时平易道路馆宫室，如此足以待宾客。”岂徒葺墙而可以崇大诸侯之馆哉？

　　○论医
　　夫医切脉指下，能知生死者，非天受其性，则因积学而致。然始或著能，末而寡效。论者以始能，命通也；末缪，数穷也。予曰不然。其初屡中，喜于积财，记忆未衰，轸理方锐。及其久也，筋力已疲，志怠心劳，获效遂鲜。则始能末缪于斯见矣。若以数之通塞，岂曰知理哉？

　　○舅姑服
　　子夏《丧服传》，妇为舅姑齐衰，五升布。十一月而练。十三月而祥，十五月而禫。禫后门庭尚素，妇服青缣衣以俟夫之终丧。习俗以妇之服青缣，谓其尚在丧制。故因循亦同夫之丧纪再周而后吉。礼，女子在家，以父为天。妇人无二天，则妇之为舅姑不服齐衰二年著矣。贞元十一年，河中府仓曹参军萧据状称，堂兄至女子适李氏婿见居丧。今时俗妇为舅姑服三年，恐为非礼。请礼院详定垂下，详定判官。前太常博士李岧议曰：“谨按《大唐开元礼》五服制度，妇为舅姑，及女子适人为其父母，皆齐衰，不杖周。”盖以妇之道以专一，不得自达，必系于人。故女子适人服夫以斩而降其父母。《丧服传》曰，女子已适人，为父母何以周也？妇人不二斩也。妇人从人，无专用之道。故未嫁从父，既嫁从夫，夫死从子。父者，子之天也。夫者，妻之天也。先圣格言，历代不敢易。以此论之，父母之丧尚止周岁，舅姑之服无容三年。今之学者不本其义，轻重紊乱，浸以成俗。伏以《开元礼》玄宗所修，上纂累圣，旁求礼经，其道昭明，其文彰著。藏之秘府，垂之无穷，布在有司，颁行天下，率土之内，固宜遵行。有违斯文，命曰败法乱纪。伏请正牒以明典章。”此李岧之论，可谓正矣。凡居士列得不守之。

　　○杖周议
　　准《礼》：父在为母，为所生母。父为嫡子，夫为妻，皆杖周。自《周礼》已降，至于《开元礼》及唐史二百六十年，并不易斯议，未闻为兄弟杖者。自乱离以后，武臣为兄弟始行杖周之礼。是宾佐不能以礼正之，致其谬误也。予乾宁三年九月行吊于名士之家，睹其弟为兄杖。门人知旧，无有言其乖礼者。实虑日久浸以为是。自今后，士子好礼者于服式之中慎而行之。

　　○祭节拜戟
　　《礼》曰：“君有赐，则拜而受之。”赐莫重於九锡，衣服、朱户、纳陛、乘舆、乐县、虎贲、弓矢、铁钺、秬鬯。遍详礼文，未有拜衣服、虎贲者也。是物也，故不宜拜。若拜朱户渠门，宜谓之神。《礼记》、《祭法》累代祭名，不闻有戟神。是知无拜祭之礼也。近代受节置于一室，朔望必祭之，非也。凡戟，天子二十四，诸侯十。今之藩镇，即古之诸侯也。在地则施于衙门，虽罢守藩、阃，有爵位崇高亦许列于私第。上元元年，宰相吕諲立戟，有司载戟及门，諲方惨服，乃更吉服迎而拜之。颇为有识者所嗤。则知辱君命拜赐可也，拜戟祭节，大乖于礼。

　　○客卿
　　按，《史记》、《春秋》之后，儒术之士，名闻诸侯者，既适列国为客卿，乃得陈王霸之道。如孟轲在齐，乐毅在燕赵。西汉邹阳在梁，伍被在吴，亦行斯道。尔后辩说绝，但不复客卿耳。自中和已后，藩镇道宾者名曰客卿。始则索客之徒，时有斯号。近者名人朝士不免继之，讹谬相承，莫不因此。恐误来者，故书之以示儿孙。

　　○参谋
　　秦汉之职在宾幕中筹画戎机，非多学深识者，莫居是选。自乱离已后，每居藩翰，必以阴阳技术者处之。仍居将校之末，宜重而轻，诚可惜也。设有文人仗节统戎，举辟名士宜于管记。支使之间，以正其名，不亦善乎？
　　刊误
