刍言 宋 崔敦礼

提要
卷上
卷中
卷下
 　 
 
提要

　　《刍言》三卷，宋崔敦礼撰。敦礼家本河北，南渡后与弟敦诗，同登绍兴进士，官至诸王宫大小学教授。爱溧阳山水，买田筑室，居焉。是编，凡分三卷，上卷言政，中卷言行，下卷言学。其造文皆规橅扬雄、王通，颇追步古之儒家，无语録鄙俚之集。卷首以道徳仁义分析，差等中又有诸经传注，为蠧道之书。其旨颇杂于黄老，未为粹。然儒者之言，至其间指切事理，于人情物态抉摘隠微，多中窽要。杂家者流七，畧着録，固不妨并存其说，备采择焉。则亦有不可尽废者尔。  
　 
卷上

　　敦礼居山间，有书三卷，上卷言政，中卷言行，下卷言学，凡三百有五篇，言语简朴，不知縁饰，其刍荛之愚乎，乃命曰刍言。

　　三皇之治，使民心朴，故结绳之政可行也。五帝之治，使民心一，故垂裳之化可成也。三王之治，使民心亲，故年世之长可期也。三皇者，粹乎道者也。五帝者，粹乎徳者也。三王者，粹乎仁义者也。驳于覇，杂于汉，虚诞于晋，浮靡于隋，其使民可知矣。

　　得民之劳者，昌。得民之忧者，康。得民之死者，强。不有逸之，孰为劳之。不有乐之，孰为忧之。不有生之，孰为死之。山云草莾、水云鱼鳞、旱暵之云、烟火涔渚之云、水波出于此者，形于彼也。至于政之应，亦然。善政之，俗鱼鸢。暴政之，俗汤火。寛政之，俗舒长。急政之，俗短促。贪政之，俗焦熬。惠政之，俗繁惑。（案惑字有讹疑当作盛）公政之，俗清眀。偏政之，俗闇曲。自然之象也，君子观其俗，则其政可知矣。

　　受光于隙，照一隅。受光于牖，照北壁。受光于庭戸，照满室。受光于天下，照四方，无遗物。君子听言亦眀之。所入与迩听者，隙中之细者也。偏听者，一牖之窥者也。正听者，户庭之向也。建善旌，立箴木，百工谏，庶人谤，议天下之照也。所受小，则所照者狭，所受大，则所照者博，不得不择矣。

　　天地不可课，其生也，日月不可课，其明也，雨露不可课，其润也，鬼神不可课，其灵也，圣人之道不可课，其功也，如日书焉，月考焉，圣人必不得于最矣。

　　野之甿，有设祠以为敬者。其象猛，椎牛，击豕犬鸡，鱼菽之荐，日至焉。吏以竭甿力，而奉无名之土木，可废也。殊不知鬼猛其形，享吾民之酒牲，吏猛其气，食吾民之膏髄，酒牲可继也，膏髄不可复也，逐吏之猛，吾谓急于逐鬼之猛焉。

　　医之活人，方也，杀人，亦方也。人君治天下，法也，乱天下，亦法也。方能治病，不能尽天下之病，遇病而不通于方，杀人矣。法能制变，不能尽天下之变，遇变而不通，于法乱天下矣。是故上医无传方，非无良方也，忧用方者也。圣人无定法，非无善法也，忧用法者也。九人履其一跣焉，则跣者耻九人，跣其一履焉，则履者不能为俗赭衣墨服。舜之刑寛矣，而民愈避。断支体残肌肤，秦之法严矣，而民愈犯。民非畏寛而易严也，法寛，则刑者少，刑者少，则民为耻矣。法严，则犯者多，犯者多，则民为玩矣。舜之民十人，而九履者也，秦之民十人，而九跣者也。

　　天下无常治，非无常治也，无常时也。孰为时？曰在国，其次在士，其次在民。善善而恶恶，进贤而退不肖。赏一出而天下以为劝，罚一出而天下以为沮。时在国者矣。周道衰，诸侯之论屈于游谈。汉治废，公卿之望轻于布衣。时在士者矣。一夫倒戈天下化，商而为周。阡陌首难天下变，秦而成汉。时在民者矣。在国，立治之本也。在士，扶危之道也。在民，国非其国矣。危国若实，安国若虚，盛世若不足，衰世若有余。危国若实，府库溢也，安国若虚，损在上也。盛世若不足，民俭而重本也。衰世若有余，俗偷而纵欲也。

　　节人食者，食愈羙。戒人饮者，饮愈旨。禁民之欲者，锢其欲者也。约民之乐者，重其乐者也。君子不禁其欲而禁其所以欲，不约其乐而约其所以乐。上好利则下多盗矣，上好勇则下多杀矣，上好矜则下多斗矣，上好辩则下多诞矣，上好智术则下多诈矣。本在上不在下，倡在君不在民。老子曰我无欲而民自朴，我好静而民自正。观民之贫富，善恶有证矣。府库溢则民贫，爵予轻则民贫，文物盛则民贫，技巧众则民贫，礼法不立则民贫。无教则民恶，无信则民恶，政暴则民恶，吏奸则民恶，征敛困则民恶。君民之间至宻也，不诚则踈，至易也，不诚则迂。行者思于途，居者夣于床，慈母吟于巷，适子怀于荆。诚心守仁则民亲于彼，诚心存义则民尊于彼，谓民为踈者，私心间之也。谓民为迂者，欺心蔽之也。尊卑殊，贵贱异，民至卑贱而不敢争者也。尊逸而卑劳，贵荣而贱辱，民至劳辱而不敢怒者也。不敢争则欲之至矣，不敢怒则怨之至矣，怨欲在心，如物之有毒，如蓬之藏火，乱之所蓄与。是故圣人之治不曰不争，不使敢欲，不曰不怒，不使可怨，禄不以功，爵不以徳，启民之欲者也。法禁烦，徭赋重，贾民之怨者也。

　　禾熟则获，果熟则剥。禾未熟而登场，穑者播之矣。果未熟而登盘，食者吐之矣。是故治之固者，政之熟者也。俗之醇者，化之熟者也。功之成者，虑之熟者也。名之归者，徳之熟者也。政未熟于凝一，急求治者必乱也。化未熟于陶染，急变俗者必骇也。虑未熟于事几，急图功者必沮也。徳未熟于安行，急知名者必辱也。自私者民公之，自公者民私之。公之者踈，私之者亲。踈之者亡，亲之者昌。财聚于辛，国并于秦，私其已者也。汤之祷，禹之胼胝，公其心者也。

　　周之时其节民有制乎。不蓄者祭无牲，不耕者祭无盛，不植者无椁，不蚕者不帛，不绩者不衰。故无其业而为其礼，则僣。后世反此，不耕者羙食，耕者不得甘其喉，不蚕者鲜衣，蚕者不得缝其肤，田庐不知荐陈之品。衾椁之具，而堕游末作，丧祭侈于公侯。吁！何惮而不为末哉。不放古以制之生人之衣食，或几乎絶矣。

　　■〈礻昔〉于郊也，有司以告曰：旱于某，涝于某，蝗于某，厉于某。则黜其方之神，不以祭斯，唐虞黜陟之意也。四方之吏有残暴贪刻，使其民焦熬汤火，旱之烈者也。流亡破荡，涝之大者也。椎剥肌髄，蝗之毒者也。户口凋耗，厉之酷者也。宜放■〈礻昔〉之法曰：旱于某，涝于某，蝗于某，厉于某。则黜其方之吏不以赦斯，得矣。

　　善治天下，有争治，无争乱。争治速治也，争乱速乱也。朝者争名，市者争利，贵者争权，贱者争力，乱矣。名争求晦，利争受薄，位争处卑，事争就劳，治矣。人日争于乱之中而不知其乱也，圣人必抑之。人日争于治之中而不知其治也，圣人必激之。爵予公，名分辨之谓抑。晦斯光，薄斯丰，卑斯尊，劳斯安之谓激。

　　信在言前者，同言而民信之。诚在令外者，同令而民从之。赏而不诚，不劝也。刑而不诚，不戒也。政而不诚，不正也。教而不诚，不化也。

　　古之爱民也为为我，后之爱民者为为民。古之为民也为已忧，后之为民者为已徳。沮邪曰忠，毁忠曰谗，忠则逆耳，谗则逊志，其始判然也。逆耳者疑讦，斯去之矣。逊志者疑善，斯进之矣。进之去之，而祸未见。谗日进焉，则以习于前而不疑也。谗习于进愈不靳，忠习于去愈不惧。乆之，逊志者当进，逆耳者当去。云耳吴之嚭，秦之髙，楚之尚无极习而不知也。

　　乐之用神矣乎。无故而使人喜，虽千金容不改。无故而使人怒，虽白刄色不变。动以金石，文以丝竹，无系于休戚也。约之则民忧，易之则民乐，厉之则民刚，劲之则民肃。吁！其神乎。先王有政以正民，刑以齐民，礼以节民，可也。无乐以行焉，其或病在骨髄，虽有针灸汤药，将安用之。

　　上好土木则山谷井陌矣，上好金珠则川泽鼎镬矣，上好珍禽则原野狴犴矣，上好文绣则机杼桎梏矣。上取其丝，下致其纶。上取其纶，下致其綍。是故古之君有好猨而林残，求珠而鱼殚，亦趋好之过与。

　　天因春而生，非作好也。因秋而杀，非作恶也。其生之也无感，其杀之也无憾。眀主之治，善者有赏而国无私焉，天之庆赏也。恶者有诛而君无与焉，天之诛戮也。赏者不昵徳，诛者不挟怨，天之妙万物也。夫是之谓天政。

　　媒妁誉人，非不羙也，而人莫之徳。取庸而强之饭，非不勤也，而人莫之惠。有所利而名仁者非仁也，有所要而称义者非义也。慈父之爱子不可移于性，非为报者也。圣王之飬民不可改于心，非求用者也。是故至仁不为恩，至义不为功。至仁所施不知亲而亲之，至义所加不知尊而尊之。

　　非弓矢无以射，非法令无以国。人有忧射之不中者曰是弓矢之过也。调弓矫矢而去愈逺矣。忧国之不治者曰是法令之失也。变法更令而乱愈甚矣。是故弓矢中之具也，弓矢非所以中也。法令治之具也，法令非所以治也。

　　思治民不可以不裕民，思裕民不可以不节民，思节民不可以不辨民，思辨民不可以不定民。农定于耕则余粟，商定于货则余财，百工定于艺则余巧，士大夫定于职则余力。有以变常而乱者矣，未有守常而不治者也。有以乱分而危者矣，未有分定而不寜者也。善为国者荣其荣，辱其辱。不善为国者荣其辱，辱其荣。五章之服，君子者宠焉，荣其荣也。赭黑之衣，小人者耻焉，辱其辱也。汉诛滥于名节，贯械腰斧质请罪者相属，荣其辱矣。唐爵轻于胥皁，青朱金紫杂沓而无别，辱其荣者矣。

　　木之华者养其落者也，齿之盛者养其衰者也，国之治者养其乱者也。培根而去蠧，木之寿矣。清心而寡欲，人之寿矣。循道而救弊，国之寿矣。

　　为其所好，辍其所恶，行其所乐，戒其所惧，有心所同然也。尧舜者，乐于仁者也。桀纣者，乐于暴者也。尧舜恶于仁不为仁矣，桀纣恶于暴不为暴矣。是故治国者乐其所以存，乱国者乐其所以亡。

　　避尧而洗耳，非舜而投渊，士之亢节也。圣人不以责人行。推处妖祥，逹视千里，人之极智也，圣人不以责人术。山渊平，天地并，世之强辩也，圣人不以责人言。连机运开，阴闭幻错，工之竒巧也，圣人不以责人艺。亢节者不可为民化也，极智者不可为民修也，强辩者不可为民听也，竒巧者不可为民业也。跂之而易及也，虑之而易知也，言之而易行也，为之而易能也，夫是之谓善俗。

　　能者有以位为事，勇者有以位为暴，仁者有以位为患。位为事则下无宁矣，位为暴则下无全矣，位为患则下忘分矣。是故用人之能贵乎静，用人之勇贵乎缓，用人之仁贵乎尊。倕作弓，夷牟作矢，（案夷牟，徐坚初学记引世本作牟夷。然吕览及许愼说文亦作夷牟。今仍从原本书之）而后羿名于射。奚仲作车，相士作乗马，而造父名于御。为之者不能用，用之者不必为也。智者有谋，用之者明。材者有长，用之者能。自智者无明也，自材者无能也。是故艺之至，噐用出于人。君之至，材智出于人。

　　辎軿青紫所以餙喜也，斧质刀锯所以饰怒也。谓赏必喜乎？欲杀之怨有不靳于封侯，赏非其喜矣。谓罚必怒乎？涕泣之哀有不贷于诛殛，罚非其怒矣。赏不以喜赏之当乎喜，罚不以怒罚之当乎怒。是故圣人在上，以赏罚立喜怒，不敢以喜怒立赏罚。

　　污樽抔饮，人茍利之，虽有盛礼，圣人不陈也。篑桴土鼓，人茍乐之，虽有备乐，圣人不作也。橧巢营窟，人茍安之，虽有栋宇，圣人不为也。好至治者招大乱者也，务穷利者致大害者也。无乱而已，圣人不要其极也。无害而已，圣人不侥其功也。

　　民之禁十有二，商之禁十有二，贾之禁十有二，工之禁十有二。古也所以抑浮靡，通货殖，便用物，厚衣食也。后之禁民者有矣，山泽江海有禁也，盐铁酒茗有禁也，布帛丝枲有禁也，关市河梁有禁也。古之禁，禁其害民者矣。后之禁，禁其飬民者矣。古之民也足，后之民也困。宜哉！

　　名实之所在，人主不得而忽矣。徳浮于名者，国之寳也。誉称其实者，国之噐也。名多而有余，事举而无当者，国之妖也。有国者，寳其寳，噐其噐，锄其妖，而天下治矣。

　　客有一昔于驿（案一昔一夜也。列子昔昔注训为夜夜），驿吏伏谒听役，若乆所事者。客疑而诘之，吏曰：“今之仕者，皆驿也。吏何择焉？且百里之地者，县令之驿也。千里之境者，郡守之驿也。连城一道者，部刺史之驿也。席未暖而移，突未黔而归。有能不及用，有智不及施。仕者何为哉？驿者何为哉？■〈礻昔〉为鼠迎猫，为豕迎虎。迎猫可也，迎虎可乎？豕来食禾，虎来食人矣。”农者哂曰：“食人可迯也，食禾不可活也。然则食禾者猛于虎乎。鉏耰未干，喉不得甘。新丝出盎，肤不得缝。未尝稼穑者榖满仓也，未尝桑蚕者丝满囊也。”噫！食其禾者不少矣。  
　 
卷中

　　尊义者尊君，亲仁者亲亲。夫人致身于其君而忠衰于谏诤，尊君而不知义者也。竭力于其亲而孝衰于谕道，亲亲而不知仁者也。义以事君而义尊乎君，斯尊君之至矣。仁以亲亲而仁亲乎父，斯亲亲之至矣。知此理者为人臣则死于义，为人子则死于仁。

　　储粟以备饥，储药以防疠，仁之至也。欲救饥也，幸歳之荒。欲起死也，幸人之殃。则不仁之甚矣。是故济危则知仁，排难则知义，国乱则知忠，六亲不和则知孝。仁人不欲为仁，欲为仁者不仁也。义士不欲为义，欲为义者不义也。忠臣不欲为忠，欲为忠者不忠也。孝子不欲为孝，欲为孝者不孝也。

　　誉人而无要誉，毁人而无反毁，斯毁誉之当也。誉人而人亦誉之，则是自誉矣。毁人而人亦毁之，则是自毁矣。自誉仁之贼也，自毁义之贼也。

　　甲氏乙氏耕，甲氏连阡陌不力种，终岁不粒食。乙氏无置锥，盗人之田而耕之，享千锺。二氏交相笑，未知孰非也。有昧昧而居者曰仁者有夭焉，不仁者有考焉，人何为哉。有昭昭而行者曰得者吾巧也，至者吾力也，天何为哉。是则甲氏之不力种，昧昧之徒与。乙氏之陷为盗，昭昭之徒与。

　　鹪巧而危，鵻拙而安（案鵻疑作鸠）。巧不足则鹪脱其危矣，拙不足则鵻失其安矣。是故智不欲有余，愚不欲不足。智不足者，厌事者也，守常者也，畏行险者也。愚不足者无能而强为有能者也，无用而强为有用者也，无知而强为有知者也，智不足可以免过，愚不足乃至于失宁。

　　振贫不已至于盗粟，逐狂不已至于倮走，读律不已至于窃简，学礼不已至于蹲踞。是故君子之为善，贵乎有止也。为仁止于爱，为义止于宜，为礼止于敬，为智止于知。爱而不止不仁矣，宜而不止不义矣，敬而不止不礼矣，知而不止不智矣。

　　圣人之道犹平川坦途乎。由仁而仁，由义而义，惟所行焉。初无风波之虞，荆棘之患也。贪者行险，奸者由径，惑者多岐，愚者索途，哀哉！

　　灼龟文揲蓍策可以知来，物其必然矣。诚则应，不诚则遗。诚则中，不诚则否。是则龟不自灵，因诚而灵者也。蓍不自神，因诚而神者也。心茍诚焉，目视耳听，推度考察无所不验。是故季札卜以乐，赵孟卜以诗，襄仲归父卜以言，沈尹戍卜以政，孔成子卜以礼，其应也如响。斯诚卜之道与。

　　草木之长，不见其有予而日修。■〈石靡〉礛之砥，不见其所夺而日薄。为善之益无助长之功，为不善之损无伤手之迹。谓其为无所予而不为也，谓其为无所夺而不畏也，哀哉！

　　敬者不观其羣，观其独也。惧者不观其危，观其安也。勇者不观其躁，观其静也。勤者不观其始，观其终也。羣焉而敬者其文也，危焉而惧者其势也，躁焉而勇者其暴也，始焉而勤者其锐也。观者其审诸。

　　君仁臣忠，父慈子孝，兄友弟悌，此六者天下之大顺也。善仁者不泄，全其忠也。善慈者不狎，全其孝也。善友者不昵，全其悌也。

　　君子之道何如则可以常矣？曰去四过，取四本，则可以常矣。何谓四过？曰勇过于仁谓之暴，言过于行谓之妄，誉过于实谓之妖，材过于徳谓之奸。四本曰本仁以见勇，本行以出言，本实以居誉，本徳以用材。

　　勇懦非异力也，愚智非异识也，巧拙非异功也。万夫之气有怯于一士之激，千虑之计有劣于一虑之得，百艺之能有粗于一技之习。懦者能奋，与勇者同力也。愚者能虑，与智者同识也。拙者能勉，与巧者同功也。

　　范氏之锺有窃而逃者，鎗然有声。惧人闻之也，自掩其耳。人有行小人之行而谓人之不见也，道小人之言而谓人之不闻也。奸者文其辞，诈者匿其迹，贪者退其容，荏者厉其色。以已之昧昧，谓人之惑惑。吁！亦掩耳之徒与。

　　谏之名有五：假物而谕之谓讽，因其善而导之之谓顺，有犯无隐之谓直，正议直陈、抵忌讳不避之谓指，忘躯狥忠、不顾鼎镬之谓戆，此五者谏之大要也。类而求之则亦多术矣。缝阙失者其辞微，辩利害者其辞博，责君之难者其辞髙，拂其违者其辞矫，忧国切者其辞危，虑患豫者其辞逺。介人之辞约，质人之辞拙，踈浅之人其辞狂，疾人之佞者其辞警，其言夸者其志卑，其言危者其心安，谀顺之言其情险，强而笑者其怒深。黙者多明，辩者多倾。听者其审诸。

　　福者祸之先也，利者害之始也，恩者怨之媒也，誉者毁之招也。君子不要福，故无祸矣。不求利，故无害矣。不广恩，故无怨矣。不敢誉，故无毁矣。

　　■〈山窟〉屼之山草木枯焉，有一石之竒。竒乎？浊黒之溪泥淖汩焉，有一勺之清。清乎？曰竒，吾见一石矣，未见其山也。清，吾见一勺矣，未见其水也。髙明秀丽，山之全也。汪洋澄深，水之全也。观人者譬诸观山及水，如不全■〈山窟〉屼浊黒，乌乎取。

　　莫易于为善，莫难于为不善。敬君臣，笃父子，睦兄弟，信朋友。善也，至易者也。驾浮伪，饰奸诡，造艓崄，作机巧。不善也，至难者也。难则劳，易则佚，难则忧，易则乐。君子者，佚乐而为君子者也。小人者，忧劳而成小人者也。舍易而难，舍佚而劳，舍乐而忧，愚矣哉。

　　或问大愚曰小智，大拙曰小巧。然则智愚乎？曰小智所以愚也。巧拙乎？曰小巧所以拙也。

　　途之里有限也，疲者賖焉，壮者迩焉。夜之刻有度也，愁者修焉，劳者短焉。是故一人也毁誉半焉，一事也可否并焉，一物也羙恶萃焉，一言也疑信殊焉。力不同者不胜其异势也，心不同者不胜其异见也。噫！是果有异乎哉。

　　好贤者轻誉，好仁者轻予，好义者轻许，轻誉者失实，轻予者失恩，轻许者失言。君子重于誉若重于毁，斯得贤矣。重于予若重于取，斯得仁矣。重于许若重于否，斯得义矣。

　　牛之寝龁蚊蝱挠之，揺耳皷尾以挥其去。有甘口鼠者食其角，贯心彻骨而不知。非蚊蝱之噆毒于鼠之牙也，以其口甘故虽啮尽而不痛也。是故睚眦者不足虑，悲歌之怨可忧也。抚剑者不足畏，含笑之忿可惧也。谤詈者不足虞，嚬蹙之诽可防也。

　　王阳不敢乘险，将以为孝也。故甘于不忠，不忠之谓奸。周处辞亲事君，将以为忠也。故甘于不孝，不孝之谓逆。杨穆知其弟终败，与之别族。将以为知也，故甘于不友，不友之谓贼。羊续闭郡舍，不纳其妻，将以为亷也，故甘于不义，不义之谓忍。奸逆贼忍，恶之大者也。有是四恶而曰吾为善，吾不信也。

　　渉川者有风波之虞，行径者有荆棘之患。遭其患者未起，继其踵者不已。利于川者玩于川，便其径者乐于径也。然则风波者以为平陆乎，荆棘者以为坦途乎。有骑于途者，嵌巇屹嵲岌乎其若坠也。终日行之不见有踶，啮之变康荘平陆，缓辔而周旋若足以逸矣。忽焉弛衔堕策，颠覆而莫之救。吁！险途易于危途也哉。

　　君子施亦仁，不施亦仁。小人施亦不仁，不施亦不仁。君子施则和而理，不施则静而敬。施则文而通，不施则约而修。小人施则矜而倨，不施则怨而险。施则慢而暴，不施则挫而慑。君子者喻于仁者也，小人者喻于不仁者也。

　　或问君子之道有屈信乎？曰信也焉得屈。曰孔孟之穷，荀况之废，扬雄之贫，王通之居汾，韩愈之投荒，恶乎信？曰其位则屈，其道则信。请问道，曰夫子信于六经，轲信于七篇，况信于新书（案新书乃贾谊所作，此云荀况疑误），雄信于法言、太元，通信于中说，愈信于原道。论佛骨表，虽万世不冺也。其信也孰御焉。

　　君子柔顺者，同物者也。刚强者，立已者也。是人者，乐善者也。非人者，疾恶者也。言已之羙者，自信者也。小人柔顺者，谄谀者也。刚强者，骄暴者也。是人者，比周者也。非人者，谗毁者也。言已之羙者，夸诞者也。心乎君子一于君子矣，心乎小人一于小人矣，是君子小人之明分也。再实之木根必伤，掘藏之家必有殃。非其利者勿有也，非其事者勿就也，非其功者勿居也，无故而有显名勿受也。有人之利者害，就人之事者败，居人之功者危，受人之显名者辱，此四者，不祥之大者也。

　　守义者以身，守身者以义。守义而不以身，夺其义矣。守身而不以义，辱其身矣。夺其义者道之贼，辱其身者世之僇也。

　　古之隐也，将以为止也。今之隐也，将以为仕也。古之俭也，将以为亷也。今之俭也，将以为贪也。古之礼也，将以为逊也。今之礼也，将以为争也。

　　乐者其形和，怒者其形刚，惧者其形柔，忧者其形蹙。心之所变，形之所从也，是故宠辱重矣。正色化为婉媚，势利胜矣。强项化为伛偻，忌讳严矣。利口化为喑呃，猜防深矣。智慧化为狂愚，心无所不变。形无所不化。吁！心化之渐，其得不畏哉。

　　知我而是之者吾是矣，知我而非之者吾非矣。不知而是之虽羙吾媿，不知而非之虽恶吾省。是故闻誉而说谓之躁，闻毁而怒谓之暴。

　　因危而言敬，因阨而言分，因不知而言黙，因不好而言亷，君子不为也。射者端，钓者恭，事使之然耳。登髙者望，临深者窥，势使之然耳。

　　才而无徳谓之奸，勇而无徳谓之暴，辩而无徳谓之诞，智而无徳谓之谲，才而徳者贤也，勇而徳者义也，辩而徳者信也，智而徳者哲也。

　　至恭不劳，至哀不作，至俭不陋。便辟偻伛不足以为恭也，长号流涕不足以为哀也，弊衣粝食不足以为俭也。山生金自刻也，木生蠧自食也。败于功者贪功者也，死于利者穷利者也。罹于法者深法者也，堕于谋者好谋者也。是故菑人者自菑而已，贼人者自贼而已。君子者功不欲盈，利不欲精，法不欲宻，谋不欲倾，以智者之事行。

　　海之鲗，其出游也，吐墨以芘其身，自以为智矣。渔人将设罗，非其墨不得也。是故设机以拒祸者，祸之标的也。任数以防乱者，乱之薮泽也。扄鐍固而盗贼至焉，权量作而鬬争兴焉，革坚而兵刃利焉，城成而冲栰生焉（案栰疑作梯）。智不可以胜奸也，勇不可以御暴也，辩不可以释诽也，险不可以避患也。  
　 
　　蠧鱼之害于书，拂而除之惟恐不至也。有笑而言曰：书奚恶于蠧哉？夫九师，易之蠧也。二戴，礼之蠧也。三传者，春秋之蠧也。孔氏刘氏者，书之蠧也。毛韩齐鲁者，诗之蠧也。虫鱼之蠧，蠧其书者也。诸子百家之蠧，蠧其道者也。蠧其书者，编简残阙。蠧其道者，生人喋血。

　　载哀者闻歌声而泣，载乐者闻哭声而笑。歌非可哀也，哭非可乐也，载使之然也。是故喜怒无常，心好恶无定形。载于誉者至恶有所喜，载于谗者至善有所怒。载于爱者至丑有所好，载于忌者至羙有所恶。大人者，虚其中，实其外，含其光，彻其昧，是之谓去载。

　　圣人之文其道全，学者之文其义全，材士之文其词全。道全者人化之，义全者人信之，词全者人悦之。是故修词而可说者，义之末也。明义以求信者，道之衰也。圣人者其犹天地乎。天之道粲为日月星辰，而四时行焉。地之道陈为山川邱陵，而百物生焉。圣人之文，道化焉而已矣。

　　鱼无耳而能听，蝉无口而能鸣，蛇无足而能行，兎丝无根而能生。其能者天，其无者人。其能者性，其无者形。逹此理者肢体可以堕，形骸可以忘。目可不视而见，耳可不听而聪，口可不言而信，行可不为而功。

　　工求其工，学者亦求其工乎？曰雕锼剞劂木之病也，纎织组丽丝之蠧也，穿凿破碎道术之衰也，钩棘排偶文章之弊也。工乎！工乎！吾见拙者笑之矣。

　　仁，木也。礼，火也。信，土也。义，金也。智，水也。仁以长人故生礼，礼以定分故生信，信以立志故生义，义以逹宜故生智，此五行相生之性也。仁过则柔义克之，义过则暴礼克之，礼过则烦智克之，智过则诈信克之，此五行相克之理也。相生以因之，相克以成之，斯变通之道与。

　　持寳以求市者，不欲人夸之。择善以求友者，不欲人誉之。薄我货者，欲与我市者也。訾我行者，欲与我友者也。是故君子因誉而情踈，因诤而友宻。謟谀我者，害己之贼也。称述我者，行路之人也。诋切我者，金石之至交也。见麋鹿者援弓而射之，幸而中焉，失声而喜之。逢蝼蚁者迂足而活之，误而伤焉，失声而痛之。心非仁于蝼蚁忍于麋鹿也，欲胜则为忍，欲去则为仁也。是故欲胜者父子可使相食，兄弟可使相贼，欲去者天地可以为家，万物可以为一。

　　贤者吾敬之，不贤者吾亦敬之。善者吾亲之，不善者吾亦亲之。有贤不敬是聋瞽也，有不贤不敬是狎虎也。有善不亲是废绳而揉曲也，有不善不亲是舍石而攻玉也。贤者吾敬之以为法，不贤者吾敬之以为戒。善者亲之以治吾不善，不善者亲之以成吾善。此君子之学也。仁者，人也。义者，冝也。礼者，体也。智者，至也。信者，信也。仁而不合乎人曰伪，义而不逹其冝曰固，礼而不知其体曰忒，智而不止其至曰惑，信而不得其信曰塞。宋襄公行仁而败，非夫仁而能败人也，伪也。徐偃王为义而灭，非夫义而能灭人也，固也。鲁哀公治礼而削，非夫礼而能削人也，忒也。苌洪以智困，非夫智而能困人也，惑也。尾生以信殒，非夫信而能殒人也，塞也。相入者相贼，不相入者相息，胶漆之投天下莫解焉，而同归于物。冰炭之反天下莫合焉，而各全其天。是故情坏于所溺，心坏于所杂，君子之性恶其有入也。忿者，仁之贼也。欲者，义之螣也。逸者，智之毒也。惧者，勇之仇也。是故多忿害物，多欲害已，多逸害性，多惧害志。

　　白并于五色而五色在白之中，甘并于五味而五味在甘之中，宫并于五声而五声在宫之中，仁并于五常而五常在仁之中。是故五色之变不胜其观也，白立而五色形矣。五味之调不胜其尝也，甘立而五味停矣。五声之和不胜其听也，宫立而五声成矣。五常之道不胜其用也，仁立而五常具矣。

　　无失无得是谓天则，不始不已是谓天理，无丑无好是谓天道，不亟不稽是谓天时。暗其天道，灭其天理，悖其天时，以违天则，是之谓凶徳。圣人遵天之道，由天之理。与天为期，以循天则。是之谓天徳。

　　至强非甲兵也，至贵非轩冕也，至富非金玉也，至寿非千岁也。克己自胜强之至矣，清心飬性贵之至矣，安分止足富之至矣。通昼夜之道，知死生之说寿之至矣。

　　里之巫曰：羞酌寻常，歌迎舞将。祈疾者健起，祈岁者丰穣。羊豕鲜肥，金樽玉巵。祈疾得亟，祈歳得饥。人有难之者曰：俭以啬寡欲而虚一必吉，侈而丰欲多而实中必凶。吁！巫之言其几于道者乎。

　　不过胜母所以立孝也，不入朝歌所以立俭也，不饮盗泉所以立亷也。名乖而无损于实，不得不惧。事非而无伤于徳，不得不去。糟邱之荒，象箸之习也。炮烙之惨，热升之积也。殉良之哀，偶人之弊也。是故防有者必立于无，救末者必立于初。

　　橘柚之朽或为蝴蝶，鞴苍襜黒其文羙也，倚薄风露其志洁也。篁端蕙隙其处髙也，湏臾触物而胶之，枯为尘矣。天地大橘柚也，人物大羽化也，名位大蕙篁也。荣而瘁者，能几湏臾之顷哉。

　　锄者日却，愈却而垦愈广。织者日进，愈进而帛愈长。君子者为道日损，若锄之却则道得矣。为徳日益，若织之进则徳积矣。为道而不能损是进而锄也，为徳而不能益是却而织也。

　　博爱之谓仁，不疑之谓信，无所不知之谓智。此不易之理也，君子行之则不胶于迹矣。爱之仁也，有所恶亦仁也。信之信也，有所疑亦信也。知之智也，有不知亦智也。目明而不妄视，耳聪而不妄听，心慧而不妄虑。此精神之舍也，精全而神全，神全则气全。一夫而能夺三军，非戈矛之利，精神胜之也。一贤而能折千里，非诈谋之用，精神制之也。是故精诚之至者，石可使之决，泉可使之跃，日可使之却。况于人乎？况于事伦乎？

　　愚者之道有四，庶人之愚不与焉。有逹人之愚，有哲人之愚，有信人之愚，有直人之愚。颜子者逹人之愚者也，髙柴者信人之愚者也，寗武子者哲人之愚者也，晁错者直人之愚者也。

　　外视者蔽，内视者明。外听者惑，内听者聪。明莫明于日也，视之者昏。响莫响于雷也，听之者聋。外视无至明也，外听无至聪也。大人者还观于无，反听于虚。若水之清明从内生，若谷之虗响从内兴，所以为视听之精。

　　穷里之社有扣盆拊瓴，和而歌者，自以为乐矣。一旦使之击建皷，撞巨锺，仍仍然知盆瓴之足羞也。穿凿以为深，雕琢以为功，诵说以为精。谓学之至也，君子视之叩盆拊瓴之徒耳。是故不闻圣人之道，不知穿凿之粗也。不观圣人之文，不知雕琢之陋也。不得圣人之忘言，不知诵说之无益也。

　　江之蟹，初穴于沮洳。秋冬之交则大出，指海而趋焉，渔者纬萧而留之。越轶而去不逹于江，不至于海，不止也。是故曲学者，沮洳也。大道者，江海也。厌沮洳而决江海，人之所同也。不塞于异端，不障于邪说，若蟹之勇，能越轶而至于海者，鲜矣。  
　
