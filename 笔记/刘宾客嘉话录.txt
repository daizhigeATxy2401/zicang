刘宾客嘉话录
　　提要
　　
　　《刘宾客嘉话录》一卷，唐韦绚撰。绚字文明，京兆人。《唐书艺文志》载韦绚《刘公嘉话录》一卷。注曰：绚，执谊子也。咸通义武军节度使刘公万禹也。《宋史艺文志》则载绚《刘公嘉话》一卷，又《宾客嘉话》一卷。《刘公嘉话》当即此书，《宾客佳话》则诸家着录皆无之。当由诸书所引或称《刘公嘉话》，或称《刘宾客嘉话》，故分为二书，又误脱刘字耳。诸史艺文志未有荒谬于《宋史》者，此亦一征矣。此本载曹溶《学海类编》中。前有大中十年绚自序，称为江陵少尹时，追述长庆元年在白帝城所闻于刘禹锡者。末有干道癸巳卞圜跋，称《新唐书》多采用之，而人罕见全录，家有旧本，因锓版于昌化。则此本当从宋刻录出。然赵明诚《金石录》引此书中所载武氏碑失其龟首，及灭去武字事，力辨其妄，而此本无此条。考《太平广记》一百四十三卷引此事，云出《戎幕闲谈》，或明诚以是书亦韦绚所作，偶然误记。（案：《续说郛》载《戎幕闲谈》亦有此条，知为明诚误记，非《太平广记》之误。）至所载昭明太子胫骨一条，人腊一条，卢元公病疸一条（案：此本删去卢字，直作元公），蜀王琴一条，李勉百衲琴一条，碧落碑一条，狸骨方一条，张憬藏书台字一条，张嘉佑改忻州一条，王廙《书画》一条，《戏场刺猬》一条，《汲冢书》一条，牡丹花一条，王僧虔书一条，陆畅《蜀道易》一条，魏受《禅碑》一条，张怀瓘《书断》一条，灊山九井一条，虎头致雨一条，五星浮图一条，宝章集一条，紫芝殿一条，王次仲化鸟一条，李约葬商胡一条，杨汝士说项斯一条，蔡邕《石经》一条，借船帖一条，飞白书一条，章仇兼琼镇蜀日女童为夜义所掠一条，寒具一条，昌黎生改金根车一条，辨迁莺字一条，谢太傅碑一条，《千字文》一条，郑虔《三绝》一条，郑承嘏遇鬼一条，尧女冢一条，白居易补银佛像一条，谢真人上升一条，皆全与李绰《尚书故实》相同，间改窜一二句，其文必拙陋不通。盖《学海类编》所收诸书，大抵窜改旧本，以示新异。遂致真伪糅杂，炫惑视听。幸所搀入者尚有踪迹可寻，今悉刊除，以存其旧。中昌黎生改金根车一条，王楙《野客丛书》引之，辨迁莺字一条，黄朝英《缃素杂记》引之，亦均作刘禹锡《嘉话》，或一事而两书互见。疑以传疑，姑并存之。虽残阙之馀，非复旧帙，然大概亦十得八九矣。
　　
　　 
　　
　　原序
　　
　　绚少陆机入洛之三岁，多重耳在外之二年，自襄阳负笈至江陵，挐叶舟，升巫峡，抵白帝城，投谒故赠兵部尚书宾客中山刘公二十八丈，求在左右学问。是岁长庆元年春，蒙丈人许措足侍立，解衣推食，晨昏与诸子起居，或因宴命坐，与语论，大抵根于教诱，而解释经史之暇，偶及国朝文人剧谈，卿相新语，异常梦话，若谐谑卜祝，童谣佳句。即席听之，退而默记，或染翰竹简，或簪笔书绅，其不暇记，因而遗忘者，不知其数，在掌中梵夹者，百存一焉。今悉依当时日夕所话而录之，不复编次，号曰《刘公嘉话录》，传之好事，以为谈柄也。时大中十年二月，朝散大夫江陵少尹上柱国京兆韦绚序。
　　
　　 
　　
　　
　　刘宾客嘉话录正文 
　　张巡之守睢阳，玄宗已幸蜀，胡羯方炽，城孤势蹙，人困食竭，以纸布切煮而食之，时以茶汁和之，而意自如。其《谢加金吾将军表》曰：“想峨嵋之碧峰，豫游西蜀；追绿耳于玄圃，保寿南山。逆贼禄山，迷逆天地，戳辱黎献，膻臊阙庭。臣被围四十七日，凡一千二百余阵。主辱臣死，当臣致命之时；恶稔罪盈，是贼灭亡之日。”其忠勇如此。又激励将士，尝赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出阵，饮血更登陴。忠信应难敌，坚贞谅不移。无人报天子，心计欲何施。”又《夜闻笛》诗曰：“岧峣试一临，虏骑俯城阴。不辨风尘色，安知天地心。营开星月近，战苦阵云深。旦夕更楼上，遥闻横笛吟。”时雍丘令令孤潮以书劝诱，不纳。其书有曰：“宋七昆季、卫九诸子，昔断金成契，今乃刎颈相图”云云。时刘禹锡具知宋卫，耳剽所得，濡毫有遗，所冀多闻补其阙也。又说，许远亦有文，其祭纛文，为时所称。所谓“太一先锋，蚩尤后殿，苍龙持弓，白虎捧剑。”又祭城隍文云：“眢井鸠翔，危堞龙攫。”皆文武雄健，志气不衰，真忠烈之士也。刘禹锡曰：此二公天赞其心，俾之守死善道。向若救至身存，不过是一张仆射耳。则张巡、许远之名，焉得以光扬于万古哉！巡性明达，不以簿书介意。为真源宰，县有豪华南金，悉委之。故时人语曰：“南金口，明府手。”及巡闻之，不以为事。
　　
　　　　为诗用僻事，须有来处。宋考功诗云：“马上逢寒食，春来不见饧。”常疑此字，因读《毛诗》郑笺说箫处注云：即今卖饧人家物，六经惟此注中有“饧”。吾缘明日是重阳，欲押一“餻”字，续寻思六经竟未见有“餻”字，不敢为之。尝讶杜员外“巨颡拆老拳”，疑“老拳”无据，及览《石勒传》：“卿既遭孤老拳，孤亦饱卿毒手”，岂虚言哉？后辈业诗，即须有据，不可率尔道也。
　　
　　　　刑部侍郎从伯伯刍尝言：某所居安邑里巷口有鬻饼者，早过户，未尝不闻讴歌而当垆，兴甚早。一旦，召之与语，贫窘可怜。因与万钱，令多其本，日取饼以偿之。欣然持镪而去。后过其户，则寂然不闻讴歌之声。谓其逝矣。及呼，乃至，谓曰：“尔何辍歌之遽乎？”曰：“本流既大，心计转粗，不暇唱《渭城》矣。”从伯曰：“吾思官徒亦然。”因成大噱。
　　
　　　　永徽中，卢齐卿暴死，及苏，说见其舅李某为冥司判官，有吏押案，曰：“宇文融合为宰相。”舅曰：“宇文融岂堪作宰相？”吏曰：“天符已下，数日多少即由判官。”舅乃判一百日。既拜，果百日而罢。公因曰：“官不前定，何名真宰？”
　　
　　　　崔丞相造布衣时，江左士人号曰“白衣夔”。时有四人，一是卢东美，其二遗亡。崔左迁在洪州，州帅曹王将辟为副。时德宗在梁，奏的合过，况曹王有功，且亲也。时有赵山人，言事多中。崔问之，曰：“地主奏某为副使，且的过否？”对曰：“不过。”崔诘曰：“以时以事，必合得过也。”山人曰：“却得一刺史，不久敕到，更远于此。”崔不信，再问。曰：“必定耳。州名某亦知之，不可先言。”且曰：“今月某日敕到，必先吊而后贺。”崔心惧久之，盖言某日即崔之忌日也。谓赵山人曰：“言中奉百千，不中则轻挞五下，可乎？”山人笑曰：“不合得崔员外百千，只合得崔员外起一间竹屋。”其语益奇。又问之，“且我有宰相分无？”曰：“有。”崔曰：“远近？”曰：“只隔一两改官，不至三矣。”及某日私忌，洪州诸僚皆知其说，是日，悉之江亭，将慰崔忌，众皆北望人信。至酉时，见一人从北岸袒而招舟，急使人问之，乃曰：“州之脚力。”将及岸，问曰：“有何除改，且有崔员外奏副使过否？”曰：“不过，却得虔州刺史，敕牒在此。”诸公惊笑。其暮，果先慰而后贺焉。明日，说于曹王。曹王与赵山人镪百千，不受，崔为起竹屋一间，欣然徙居之。又谓崔曰：“到虔州后，须大经一段恐惧，即必得入京也。”既而崔舅源休与朱泚为宰相，崔忧间，堂帖追入，甚忧惕。时故人窦参作相，拜兵部郎中，俄迁给事中平章事，与齐映相公同制。
　　
　　　　又曰：薛邕侍郎有宰相望。时有张山人善相，崔造相公方为兵部郎中，与前进士姜公辅同在薛侍郎坐中。薛问张山人曰：“坐中有宰相否？”心在己身多矣。张曰：“有。”薛曰：“几人？”曰：“有两人。”薛意其一人即己也。曰：“何人？”曰：“崔、姜二人，必同时宰相。”薛讶忿之，嘿然不乐。既而崔郎中徐问张曰：“何以同时？”意谓姜公始前进士，己正郎，势不相近也。曰：“命合如此，事须同时。仍郎中在姜之后。”后姜为京兆尹功曹，充翰林学士。时众知泾将姚令言入城，的取朱泚，泚曾帅泾，得其军心。乃上疏令防虞之。疏入十日，德宗幸奉天，悔不纳姜言，遂于行在擢姜为给事中平章事。崔后姜半年以夕郎拜相。果同时而崔在姜后。离虔州后，第二改官拜官亦不差。而薛侍郎竟终于列曹，始知前辈不可忽后辈也。
　　
　　　　李丞相泌谓德宗曰：“肃宗师臣，岂不呼陛下为崽郎？”圣颜不悦。泌曰：“陛下天宝元年生，向外言改年之由或以弘农得宝，此乃谬也。以陛下此年降诞，故玄宗皇帝以天降至宝，因改年号为天宝也。”圣颜然后大悦。又韦渠牟曾为道士及僧，德宗问：“卿从道门，本师复是谁？”渠牟曰：“臣师李仙师，仙师师张果老先生。肃宗皇帝师李仙师，为仙帝。臣道合为陛下师，由迹微官卑，故不足为陛下师。”渠牟亦效李相泌之对也。
　　
　　　　德宗降三日，玄宗立于高阶上，肃宗次之，代宗又次之，保母襁抱德宗来呈，色不白皙，耳仆前，肃宗、代宗旨不悦。二帝以手自下递传呈上，玄宗一顾之，曰：“真我儿也。”谓肃宗曰：“汝不及他。”又谓代宗曰：“汝亦不及他，仿佛似我。”既而在位二十七年，寿六十三。肃宗登位五年，代宗登位十五年。后明皇帝幸蜀，至中路，曰：“崽郎亦一遍到此来里。”及德宗幸梁，是验也。乃知圣人应天受命，享国绵远，岂徒然哉！
　　
　　　　刘希夷诗曰：“年年岁岁花相似，岁岁年年人不同。”其舅宋之问苦爱此两句，知其未示人，恳乞，许而不与。之问怒，以土袋压杀之。宋生不得其死，天报之也。
　　
　　　　逆胡将乱于中原，梁朝志公大师有语曰：“两角女子绿衣裳，却背太行邀君王，一止之月必消亡。”“两角女子”，“安”字也。“绿”者，“禄”字也；“一止”，正月也。果正月败亡。圣矣，符志公之寓言也。
　　
　　　　时张巡将雷万春于城上与巡语次，被贼伏弩射之，中万春面，不动。令狐潮疑是木人，询问巡，知是万春，乃言曰：“向见雷将军，方知足下军令矣。然其如天理何？”巡与潮书曰：“仆诚下材，亦天下一男子耳。今遇明君圣主，畴则屈腰。逢豺狼犬羊，今须展志”云云，“请足下多服续命之散，数加益智之丸，无令病入膏肓，坐视斧锧也。”
　　
　　　　琼州地名朐｛月＋忍｝，朐｛月＋忍｝是蚯蚓也。其土多此虫，盖其状物也。常至夜，江畔出其身，半跳于空中而鸣，其形朐｛月＋忍｝。
　　
　　　　绚曰：“五夜者，甲、乙、丙、丁、戊，更相送之，今惟言乙夜与子夜何也？”公曰：“未详。”
　　
　　　　大司徒杜公在维扬也，尝召宾幕闲语：“我致政之后，必买一小驷八九千者，饱食讫而跨之，着一粗襕衫，入市看盘铃傀儡足矣。”又曰：“郭令公位极之际，常虑祸及，此大臣之危事也。”司徒深旨，不在傀儡，盖自污耳。司徒公后致仕，果行前志。谏官上疏，言三公不合入市。公曰：“吾计中矣。”计者，即自污耳。
　　
　　　　刑部侍郎从伯伯刍自王府长史三年为新罗使，始得郎中，朱绂。因见宰相，自言此事。时宰不知是谁，曰：“大是急流。”
　　
　　　　相国李司徒勉，为开封知县尉捕贼时，有不良试公之宽猛，乃潜纳人贿，俾公知之。公召告吏卒曰：“有纳其贿者，我皆知之，任公等自陈首，不可过三日，过则舁榇相见。”其纳贿不良故逾限，而欣然自赍其榇至。公令取石灰棘刺置于榇中，令不良入，命取钉钉之，送汴河讫，乃请见廉使。使叹赏久之。后公为大粱节度使，人问公曰：“今有官人如此，公如何待之？”公曰：“即打腿。”
　　
　　　　上官昭容者，侍郎仪之孙也，仪子有罪，妇郑氏填宫，遗腹生昭容。其母将诞之夕，梦人与秤，曰：“持之秤量天下文士。”郑氏冀其男也。及生昭容，母视之，曰：“秤量天下，岂是汝耶？”口中呕哑，如应曰“是”。
　　
　　　　李丞相绛，先人为襄州督邮，方赴举求乡荐。时樊司徒泽为节度使，张常侍正甫为判官，主乡荐。张公知丞相有前途，启司徒曰：“举人中悉不如李某秀才，请只送一人，请众人之资以奉之。”欣然允诺。又荐丞相弟为同舍郎。不十年而李公登庸，感司空之恩，以司空之子宗易为朝官。人问宗易之文于丞相，丞相戏而答曰：“盖代。”时人因以“盖代”为口实，相见论文，必曰：“莫是李三盖代否？”丞相之为户部侍郎也，常侍为本司郎中，因会，把酒请侍郎唱歌。李终不唱而哂之，满席大噱。
　　
　　　　菜之菠棱者，本西国中，有僧自彼将其子来，如苜蓿、蒲陶，因张骞而至也。绚曰：“岂非颇棱国将来，而语讹为菠棱耶。”
　　
　　　　杜丞相鸿渐，世号知人。见马燧、李抱真、卢新州杞、陆丞相贽、张丞相弘靖、李丞相藩，皆云并为将相，既而尽然。许、郭之徒又何以加也。又大司徒杜公，见张相弘靖，曰：“必为宰相。”贵人多知人也如此。
　　
　　　　范希朝将赴镇太原，辞省中郎官，既拜而言曰：“郎中有事，但处分希朝。希朝第一遍不应，亦且恕；至第三遍不应，即任郎中员外下手插打得。”插打为造箭者插羽打干，言攒箭射我也。
　　
　　　　公曰：“诸葛所止，令兵士独种蔓菁者何？”绚曰：“莫不是取其才出甲者可生啖，一也；叶舒可煮食，二也；久居则随以滋长，三也；弃去不惜，四也；回则易寻而采之，五也；冬有根可斸食，六也；比诸蔬属，其利不亦博乎？”曰：“信矣。”三蜀之人今呼蔓菁为诸葛菜，江陵亦然。
　　
　　　　河东张嘉贞为平姚，见河东碑为文书甚佳。及还，面奏天后。天后对之，河东请去帘，曰：“臣出自寒微，今蒙召对。然咫尺天颜，犹隔云雾，伏乞陛下去帘。”则天许之。事书史册。
　　
　　　　蔡之将破，有水牛黑色入池浴，既出，身自白，皎然，唯头不变；又有雀数百，同为一窠，皆丝絮为之；有群鸟同巢，一旦尽弃掷其鶵而去；有马生牛蹄者。蔡州既平，宪宗命道士张某至境，置醮于紫极宫。宫本吴少诚生祠也，裴令公毁之为宫，有道士院，阶前种麻，生高如墉，道士葺为藩屏。其醮日，霹雳麻屏两片，下有穴五寸已来，有狸迹。寻之上屋，其踪稍大如马，亦如人足，直至屋上而灭。其韩碑石，本吴少诚德政碑，世与狄梁公碑对立。其吴碑亦流汗成泥，狄梁公碑如故。不十日中使至，磨韩之作而刊改制焉。
　　
　　　　公尝于贵人家，见梁昭明太子胫骨，微红而润泽，岂非异也！又尝见人腊长尺许，眉目手足悉具，或以为僬侥人也。
　　
　　　　元公镇南海日，疽生于鬓，气息惙然。忽有一年少道士直来房前，谓元公曰：“本师知病疮，遣某将少膏药来，可便傅之。”元公宠姬韩氏，家号静君，遂取膏疾帖之于疮上，至暮而拔，数日平复。于苍黄之际，不知道士所来。及令勘，中门至衙门十余重，并无出入处，方知是其异也。盛膏小银合子，韩氏收得，后犹在。
　　
　　　　蜀王尝造千面琴，散在人间。王即隋文之子杨秀也。
　　
　　　　李汧公勉，取桐丝之精者，杂缀为之，谓之百衲琴。用蜗壳为徽，其间三面尤绝异，通谓之响泉韵盘。弦一上可十年不断。
　　
　　　　绛州碧落碑文，乃高祖子韩王元吉四男训、谊、撰、谌。为先妃所制，陈惟玉书。今不知者，皆妄有指说。
　　
　　　　荀舆能书，尝写狸骨方，狸骨理劳方也。右军临之，谓之《狸骨帖》。
　　
　　　　昔中书令河东公开元中居相位，有张憬藏者能言休咎。一日，忽诣公，以一幅纸大书“台”字授公。公曰：“余见居台司，此意何也？”后数日，贬台州刺史。
　　
　　　　河东公出镇并州日，上问：“有何事，但言之。”奏曰：“臣有弟嘉佑，远牧方州，不记去处。手足支离，常系念虑。”上因口敕“张嘉佑可忻州刺史。”忻州，河东属郡，上意不疑，公亦不让，岂非至公无隐，出于常限也。
　　
　　　　王平南，廙。右军之叔也。善书画，尝谓右军曰：“诸事不足法，唯书画可法。”晋明帝师其画，右军学其书。
　　
　　　　京国顷岁街陌中有聚观戏场者，询之，乃二刺猬对打令，既合节奏，又中章程。
　　
　　　　汲冢书，盖魏安厘王时卫郡汲县耕人于古冢中得之。竹简漆书科斗文字，杂写经史，与今本校验，多有同异。耕人忘其姓名。
　　
　　　　世谓牡丹花近有，盖以前朝文士集中无牡丹歌诗。公尝言杨子华有画牡丹处，极分明。子华北齐人，则知牡丹花亦久矣。
　　
　　　　王僧虔，右军之孙也。齐高祖尝问曰：“卿书与我书孰优？”对曰：“陛下书帝王第一，臣书人臣第一。”帝不悦。尝以撅笔书，恐帝所忌故也。
　　
　　　　陆畅尝谒韦皋，作《蜀道易》一首，句曰：“蜀道易，易于履平地。”皋大喜，赠罗八百匹。皋薨，朝廷欲绳其既往之事，复（开）〔阅〕先所进兵器，其上皆刻“之秦”二字。不相与者欲窘成罪名。畅上疏理之，云：“臣在蜀日，见造所进兵器『之秦』者，匠之名也。”由是得释。《蜀道难》，李白罪严武作也，畅感韦之遇，遂反其词焉。
　　
　　　　魏受禅碑，王朗文，梁鹄书，锺繇镌字，谓之三绝。古镌字皆须妙于篆籀，故繇方得镌刻。张怀瓘《书断》曰：篆、籀、八分、隶书、草书、章书、飞白、行书，通谓之八体，而右军皆在神品。右军尝醉书，点画类龙爪，后遂为龙爪书。如科斗、玉箸、偃波之类，诸家共五十二般。
　　
　　　　舒州灊山下有九井，其实九眼泉也。旱则杀一犬投其中，大雨必降，犬亦流出焉。
　　
　　　　南山久旱，即以长绳系虎头骨投有龙处。入水即掣不定。俄顷，云起潭中，雨亦随降。龙虎，敌也，虽枯骨犹能激动如此。
　　
　　　　五星恶浮图佛像。今人家多图画五星，杂于佛事，或谓之禳灾，真不知也。
　　
　　　　武后朝宰相石泉公，王方庆，琅耶王。后尝御武成殿阅书画，问方庆曰：“卿家旧法书帖乎？”方庆遂进自右军已下至僧虔、智永禅师等二十五人各书帖一卷，命崔融作序，谓之《宝章集》，亦曰《王氏世宝》。
　　
　　　　今延英殿，紫芝殿也，谓之小延英。苗韩公居相位，以足疾，步骤微蹇。上每于此待之。宰相传小延英，自此始也。
　　
　　　　八分书起于汉时王次仲。次仲有道术，诏征聘，于车中化为大鸟飞去，遗二翮于山谷间。今有大翮山，小翮山偶忘其处。
　　
　　　　李约尝江行，与一商胡舟楫相次。商胡病，固邀与约相见，以二女托之，皆异色也，又遗一大珠，约悉唯唯。及商胡死，财宝数万，约皆籍送官，而以二女求配。始殓商胡时，自以夜光含之，人莫之知也。后死胡亲属来理资财，约请官司发掘验之，夜光在焉。其密行有如此者。
　　
　　　　杨祭酒爱才公心，尝知江表之士项斯，赠诗曰：“度度见诗诗总好，及观标格胜于诗。平生不解藏人善，到处相逢说项斯。”项斯由此名振，遂登高科。
　　
　　　　东都顷年创造防秋馆，穿掘多得蔡邕鸿都学所书石经，至今人家往往有之。
　　
　　　　王内史《借船帖》，书之尤工者也。卢公尚书宝惜有年矣。张宾获致书借之，不得。云：“只可就看，未尝借人。”卢公除潞州，旌节在途，才数程，忽有人将书帖来就公求售。阅之，乃《借船帖》也。公惊异，问之。云：“卢家郎君要钱，遣卖耳。”公嗟讶移时，不问其价，还之。后不知落何处。
　　
　　　　飞白书始于蔡邕，在鸿都学见匠人施垩帚，遂创意焉。梁子云能之。武帝谓曰：“蔡邕飞而不白，羲之白而不飞，飞白之间，在卿斟酌耳。”
　　
　　　　章仇兼琼镇蜀日，仇尝设大会，百戏在庭，有十岁女童，舞于竿杪，忽有物状如雕鹗，掠之而去。群众大骇，因而罢乐。后数日，其父母见在高塔上，梯而取之，则神形如痴。久之方语，云见壁画飞天夜叉者，将入塔中，日饲果食饮馔之类，亦不知其所自。四日方精神如初。
　　
　　　　传记所传：汉宣帝以皂盖车一乘，赐大将军霍光，悉以金较具。至夜，车辖上金凤凰辄亡去，莫知所之，至晓乃还。如此非一，守车人亦尝见。后南郡黄君仲，北山罗鸟，得凤凰子，入手即化成紫金，毛羽冠翅，宛然具足，可长尺余。守车人列云：“今月十二日夜，车辖上凤凰俱飞去，晓则俱还，今日不返，恐为人所得。”光甚异之，具以列上。后数日，君仲诣阙上金凤凰子，云：“今月十二日夜，北山罗鸟所得。”帝闻而疑之，以置承露盘上，俄而飞去。帝使寻之，直入光家，止车辖上，乃知信然。帝取其车，每游行辄乘御之。至帝崩，凤凰飞去，莫知所在。嵇康诗云：“翩翩凤辖，逢此网罗”，正谓此也。
　　
　　　　昔东海蒋潜，尝至不其县，路次，林中遇一尸，已臭烂，鸟来食之，辄见小儿长三尺驱鸟，鸟飞起，如此非一。潜异之。看见尸头上着通天犀纛，揣其价，可数万钱，潜乃拔取。既去，众鸟争集，无通驱者。潜以此纛上晋武灵王晞，晞薨，以衬众僧。王武刚以九万钱买之，后落褚太尉处，复以饷齐故丞相豫章王。王薨后，内人江夫人遂断以为钗。每夜辄见一儿绕床啼叫，云：“何为见屠割，天当相报。”江夫人恶之，月余乃亡。
　　
　　　　石季龙少好挟弹，其父怒之，其母曰：“健犊须走车破辕，良马须逸鞅泛驾，然后能负重致远。”盖言童稚不奇不慧，即非异器定矣。
　　
　　　　人言鹤胎生，所以赋云“胎化仙禽”也。今鸬鹚亦是胎生，《抱朴子》、《本草》说同，此岂亦仙禽者乎？绚曰：“但恐世只知鹤胎生，不知鸬鹚亦是胎生，鹤便谓胎生也。若缘鸬鹚食腥鱼，虽胎生不得与鹤同，今见养鹤者说其鹤食腥秽更甚于鸬鹚，若以色黑于鹤，则白鹤千万年方变为玄鹤，又何尚焉？”公笑曰：“是以君子恶居下流，其鸬鹚之谓乎？”绚曰：“鹤难见也，鸬鹚易见也，世人贵耳而贱目之故也。若使鸾凤如鹤之长见，即鹤亦如鸬鹚矣。以少为贵，世不以见为圣为瑞而贵之也。所以陈标咏蜀葵诗云：『能共牡丹争几许，得人憎处只缘多。』鸬鹚之谓也。”
　　
　　　　刘仆射晏五鼓入朝，时寒，中路见卖烝胡之处，势气腾辉，使人买之，以袍袖包裙帽底啖之，且谓同列曰：“美不可言，美不可言。”
　　
　　　　王承升有妹，国色，德宗纳之，不恋宫室，德宗曰：“穷相女子。”乃出之。敕其母兄：不得嫁进士朝官，任配军将作亲情。后适元士会，因以流落。真穷相女子也。
　　
　　　　韩十八愈，直是太轻薄，谓李二十六程曰：“某与丞相崔大群同年往还，直是聪明过人。”李曰：“何处是过人者？”韩曰：“共愈往还二十余年，不曾共说着文章，此岂不是敏慧过人也？”
　　
　　　　韩十八初贬之制，席十八舍人为之词曰：“早登科第，亦有声名。”席既物故，友人曰：“席无令子弟，岂有病阴毒伤寒而与不洁吃耶？”韩曰：“席十八吃不洁太迟。”人问之何也，曰：“出语不是。”盖忿其责辞云“亦有声名”耳。
　　
　　　　元载将败之时，妻王氏曰：“某四道节度使女，十八年宰相妻，今日相公犯罪，死即甘心；使妾为舂婢，不如死也。”主司上闻，俄亦赐死。
　　
　　　　王缙之下狱也，问头云：“身为宰相，夜醮何求？”王答曰：“知则不知，死则合死。”
　　
　　　　元载于万年县佛堂子中谒主者，乞一快死也。主者曰：“相公今日受些子污泥，不怪也。”乃脱秽袜塞其口而终。
　　
　　　　公曰：卢华州，予之堂舅氏也，尝于元载相宅门见一人，频至其门，上下瞻顾。卢疑异人，乃邀以归，且问元载相公如何，曰：“新相将出，旧者须去，吾已见新相矣，一人绯，一人紫，一人街西住，一人街东住，皆惨服也。然二人俱身小而不知姓名。”不经旬日，王、元二相下狱。德宗将用刘晏为门下，杨炎为中书，外皆传说必定，疑季子之言不中。时国舅吴凑见王、元事讫，因贺德宗而启之曰：“新相欲用谁？”德宗曰：“刘、杨。”凑不语。上曰：“吾舅意如何？言之无妨。”凑曰：“二人俱曾用也，行当可见，陛下何不用后来俊杰。”上曰：“为谁？”吴乃奏常衮及某乙。翌日，并命拜二人为相，以代王、元，果如季子之说，绯紫短长，街之东西，无不验也。
　　
　　　　赵相璟之为入蕃副使，谓二张判官曰：“前几里合有河，河边柳树下合有一官人，着惨服立。”既而悉然。“官人”，置顿官也。二张问之，赵曰：“某年三十前，已梦此行，亦不怨他时相。”赵相将薨时，长安诸城门金吾官见一小儿衣豹犊鼻，携五色绳子，觅赵相。其人见者知异，不经旬日，赵相薨。
　　
　　　　公曰：杜相鸿渐之父，名鹏举，父子而似兄弟之名，盖有由也。鹏举父尝梦有所之，见一大碑，云是宰相碑，已作者金填其字，未作者刊名于上。杜问曰：“有杜家儿否？”曰：“有，任自看之。”记得姓下是鸟偏傍、曳脚，而忘其字，乃名子为鹏举，而谓之曰：“汝不为相，即世世名鸟边而曳脚也。”鹏举生鸿渐，而名字亦前定矣，况其官与寿乎？
　　
　　　　袁德师，给事中高之子也。九日出糕，谓人曰：“某不敢吃，请诸公破除。”且言是其先讳，良久低头，然语多不可具载。
　　
　　　　杨国忠尝会诸亲，时知吏部铨事，且欲大噱以娱之。已设席，呼选人名引入于中庭，不问资序，短小者道州参军，胡者湖州文学。帘中大笑。
　　
　　　　卢新州为相，令李揆入蕃，揆对德宗曰：“臣不惮远使，恐死于道路，不达君命。”上恻然，欲免之，谓卢相曰：“李揆莫老无？”杞曰：“和戎之使，须谙练朝廷事，非揆不可。且使揆去，向后差使小于揆年者，不敢辞远使矣。”揆既至蕃，蕃长曰：“闻唐家有一第一人李揆，公是否？”揆曰：“非也。他那个李揆，争肯到此。”恐其拘留，以此诬之也。揆门户第一，文学第一，官职第一。致仕东都，大司徒杜公罢淮海入洛，见之，言及头头第一之说。揆曰：“若道门户，门户有所自，承余裕也。官职，遭遇尔。今形骸凋悴，看即下世，一切为空，何第一之有？”
　　
　　　　德宗降诞日，内殿三教讲论，以僧监虚对韦渠牟，以许孟容对赵需，以僧覃延对道士郗惟素。诸人皆谈毕。监虚曰：“臣请奏事：玄元皇帝，我唐天下之圣人；文宣王，古今之圣人；释迦如来，西方之圣人；今皇帝陛下是南瞻部州之圣人。臣请讲御制赐新罗铭。”讲罢，德宗有喜色。
　　
　　　　饮酒四字，着于史氏，出于则天时壁州刺史郑弘庆者进之。人或知之，以三台送酒，当未尽晓。盖因北齐高洋毁铜雀台，筑三个台，宫人拍手呼“上台”，因以送酒。
　　
　　　　德宗诞日，三教讲论。儒者第一赵需，第二许孟容，第三韦渠牟，与僧覃延嘲谑，因此承恩也。渠牟荐一崔阡，拜谕德，为侍书于东宫。东宫，顺宗也。阡触事面墙，对东宫曰：“臣山野鄙人，不识朝典，见陛下合称臣否？”东宫曰：“卿是东僚，自合知也。”
　　
　　　　李二十六丈丞相善谑。为夏口日，有客辞焉。相留更住三两日。客曰：“业已行矣，舟船已在汉口。”曰：“此汉口不足信。”其客掩口而退。又因与堂弟居守相石投盘饮酒，居守误收骰子，纠者罚之。丞相曰：“何罚之有？”司徒曰“汝向忙闹时把他堂印将去，又何辞焉？”饮酒家谓重四为堂印，盖讥居守太和九年冬，朝廷有事之际而登庸也。又与石话服食，云：“汝服钟乳否？”曰：“近服甚觉得力。”司徒曰：“吾一不得乳力。”盖讥其作相日，无急难之效也。又尝于街西游宴，贪在北局，时已昏黑，从者迭报云：“鼓动。”司徒应声曰：“靴！靴！”其意谑鼓动似受慰之声以吊客，靴靴答之，连声索靴，言欲速去也。又在夏口时，官园纳苎头而余者分给将校，其主将报之，军将谢苎头，司徒手拍头云：“着他了也。”然后传语，“此苎头不必谢也。”
　　
　　　　子与窦丈及王承升同在朗州日共欢宴。后三人相代为夔州，亦异矣。
　　
　　　　昌黎生，名父之子，虽教有义方，而性颇暗劣。尝为集贤校理，史传中有说“金根车”处，皆臆断之，曰：“岂其误与？必金银车也。”悉改“根”字为“银”字。至除拾遗，果为谏院不受。俄有以故人之子愍之者，因辟为鹿门从事。
　　
　　　　今谓进士登第为迁莺者久矣。盖自《毛诗伐木篇》诗云：“伐木丁丁，鸟鸣嘤嘤，出自幽谷，迁于乔木。”又曰：“嘤其鸣矣，求其友声。”并无“莺”字。顷岁试“早莺求友”诗，又“莺出谷”诗，别书固无证据，岂非误欤？
　　
　　　　《晋书》中有饮食名寒具者，亦无注解处，后于《齐民要术》并《食经》中检得，是今所谓镮饼。桓玄尝陈法书名画，请客观之，有客食寒具，不濯手而执书，因有污处。玄不怿，自此命宾，不设寒具。
　　
　　　　东晋谢太傅墓碑，但树贞石，初无文字，盖重难制述之意也。
　　
　　　　《千字文》，梁周兴嗣编次，而有王右军书者，人皆不晓其始。梁武教诸王书，令殷铁石于大王书中撮一千字不重者，每字一片纸，杂碎无叙。武帝召兴嗣，谓曰“卿有才思，为我韵之。”兴嗣一夕编次进上，鬓发皆白，而赏锡甚厚。右军孙智永禅师自临八百本，散与人外，江南诸寺各留一本。永公住永欣寺，积年学书，后有笔头十瓮，每瓮皆数万。人来觅书，兼请题头者如市，所居户限为之穿穴，乃用铁叶裹之。人谓之铁门限。后取笔头瘗之，号退笔冢，自制铭志。
　　
　　　　郑广文学书而病无纸，知慈恩寺有柿叶数间屋，遂借僧房居止，日取红叶学书，岁久殆遍。后自写所制诗并画同为一卷，封进玄宗，御笔书其尾，曰“郑虔三绝。”
　　
　　　　郭侍郎承嘏，尝宝惜法书一轴，每随身携往。初应举，就杂文试，写毕，夜色犹早，以纸缄裹，置于箧中。及纳试，而误纳所宝书帖。却归铺，于烛笼中取书帖观览，则程试宛在箧中。遽惊嗟。计无所出，来往棘围门外。忽有老吏询其事，具以实告。吏曰：“某能换之。然某家贫，居兴道里，傥换得，愿以钱三万见酬。”公悦以许之。逡巡赍程试入，而以书帖出授公。公愧谢而退。明日归亲仁里，遽以钱送诣兴道。款关久之，吏有家人出，公以姓氏质之，对曰：“主人死已三日矣，力贫未办周身之具。”公惊叹久之。方知棘围所见乃鬼也，遂以钱赠其家。
　　
　　　　张尚书牧弘农日，捕获发墓盗十余辈。中有一人，请间言事。公因屏吏独问，对曰：“愿以他事赎死。卢氏南川有尧女冢，近亦曾为人开发，获一大珠并玉碗，人亦不能计其直，余宝器极多，世莫之识也。”公因遣吏发验其冢，果有开处。旋获其党，考讯，与前通无异。及牵引其徒，皆在商州冶务中。时商牧名卿也。州移牒，公致书，皆怒而不遣。窃知者云：“珠玉之器，皆入京国贵人家矣。”然史传及地里书并不载此冢，且尧女舜妃者，死于湘岭，今所谓者，岂传说之误欤？矧贻训于茅茨土阶，不宜有厚葬之事，即此墓果何人哉？
　　
　　　　圣善寺银佛，天宝乱，为截将一耳。后少傅白公奉佛，用银三铤添补，然犹不及旧者。
　　
　　　　果州谢真人上升前，在金泉山道场上，帝锡以马鞍，使安其心也。刺史李坚遗之玉念珠，后问念珠在否，云已在玉皇之前矣。一日，真人于紫极宫致斋，金母下降，郡郭处处有虹霓云气之状，至白昼轻举，万目睹焉。
　　
　　　　旧官人所服，唯黄紫二色。贞观中始令三品已上服紫，四品、五品以朱，六品七品以绿，八品九品以青。
　　
　　　　谢脁诗云：“芳洲多杜若。”贞观中，医局求杜若，度支郎乃下邡州，令贡之。判司云：“邡州不出杜若，应由谢脁诗误。”太宗闻之大笑，改雍州司户。
　　
　　　　郑公尝出行，以正月七日谒见太宗。太宗劳之，曰：“卿今日至，可谓人日矣。”
　　
　　　　虞公之为秘书，于省后堂集群书中事可为文用事，号为《北堂书钞》。今北堂犹存，而《书钞》盛传于世。
　　
　　　　贞观中，西域献胡僧，咒术能生死人。太宗令飞骑中拣壮勇者试之，如言而死，如言而苏。帝以告宗正卿傅奕，奕曰：“此邪法也，臣闻邪不干正，若使咒臣，必不能行。”帝令咒奕，奕对之初无所觉。须臾，胡僧忽然自倒，若为物所击者，便不复苏。
　　
　　　　阎立本善画，至荆州见张僧繇旧迹，曰：“定虚得名耳。”明日又往，曰：“犹近代佳手。”明日又往，曰：“名下定无虚士。”坐卧观之，留宿其下，十日不能去。张僧繇遂作醉僧图，每以此嘲之，于是诸僧聚钱十万，资阎立本作醉道士图。今并传于世。
　　
　　　　率更令欧阳询行见古碑，晋索靖所书。驻马观之，良久而去。数百步复还，下马伫立，疲倦则布毯坐观。因宿其下，三日而去。
　　
　　　　贞观中弹琵琶，裴洛儿始废拨用手，今俗为（掐）〔搊〕琵琶是也。
　　
　　　　许敬宗性轻傲，见人多忘，或谓之不聪。敬宗曰：“卿自难记，若遇何、刘、沈、谢，暗中摸索着亦可识之。”
　　
　　　　高阳许敬宗，奏流其子昂于南。及敬宗死，博士袁思古议谥为“谬”。昂子彦伯于众中将击之，袁曰：“今为贤家君报仇雠，何为反怒？”彦伯惭而止。
　　
　　　　褚遂良问虞监曰：“某书何如永师？”曰：“闻彼一字直五百金，岂得若此？”曰：“何如欧阳询？”曰：“不择纸笔，皆能如志。”褚恚曰：“既然，某何更留意于此？”虞曰：“若使手和笔调，遇合作者，亦深可尚。”褚喜而退。
　　
　　　　卢承庆尚书总章初考内外官，有督运遭风失米，卢考之曰：“监运损粮，考中下。”其人容色自若，无言而退。卢重其雅量，改注曰：“非所及，考中中。”既无喜容，亦无愧词，又改曰：“宠辱不惊，考中上。”
　　
　　　　刘仁轨为左仆射，戴至德为右仆射，人皆多刘而鄙戴。有老妇陈牒，至德方欲下笔，老妇问其左右，“此是刘仆射？”曰：“戴仆射。”因急就前，曰：“此是不解事仆射，却将牒来！”至德笑令授之。戴仆射在职无异迹，当朝似不能言。及薨，高宗叹曰：“自吾丧至德，无复闻谠言。在时有不是者，未尝放我过。”因索其前后所陈章奏盈箧，阅而流涕。朝廷始重之。
　　
　　　　高宗承贞观之后，天下无事。上官侍郎独持国政，常凌晨入朝，巡落水堤，步月徐辔。咏云：“脉脉广川流，驱马入长洲。鹊飞山月曙，蝉噪野风秋。”音韵清亮，群公望若神仙焉。
　　
　　　　贾嘉隐年七岁，以神童召见。时长孙太尉无忌、徐司空绩，于朝堂立语。徐戏之曰：“吾所倚何树？”嘉隐云：“松树。”徐曰：“此槐也，何言松？”嘉隐云：“以公配木，何得非松。”长孙复问：“吾所倚何树？”曰：“槐树。”公曰：“汝不能复矫对邪？”嘉隐曰：“何烦矫对，但取其鬼木耳。”徐叹曰：“此小儿作獠面，何得如此聪明？”嘉隐云：“胡头尚为宰相，獠面何废聪明！”徐状胡也。
　　
　　　　左史东方虬每云：“二百年后，乞（你）与西门豹作对。”
　　
　　　　昆明池者，汉孝武所制。蒲鱼之利，京师赖之。中宗乐安公主请之。帝曰：“前代以来，不以与人，此则不可。”主不悦，因役人别凿一池，号曰定昆池。既成，中宗往观，令公卿赋诗。李黄门日知诗曰：“但愿暂思居者逸，无使时传作者劳。”及睿宗即位，谓之曰：“定昆池诗，当时朕亦不敢言，非卿忠正，何能若此！”寻迁侍中。
　　
　　　　徐彦伯常侍，睿宗朝以相府之旧拜羽林将军。徐既文士，不悦武职，及迁，谓贺者曰：“不喜有迁，且喜出军。”
　　
　　　　代有《山东士大夫类例》三卷，其非士类及假冒者不见录。署云“相州僧昙刚撰”。时柳常侍冲，亦明于族姓，中宗朝为相州刺史。询问旧老，云：“自隋以来，不闻有僧名昙刚。”盖疾于时，故隐其名氏云。
　　
　　　　晋谢灵运须美，临刑，因施为南海祗洹寺维麋诘像须。寺人宝惜，初不亏损。中宗朝，安乐公主五日斗草，欲广其物色，令驰骑取之；又恐为他所得，因剪弃其余，今遂无。
　　
　　　　洛阳画匠解奉先，为嗣江王家画像，未毕而逃。及见擒，乃妄云：“工直未相当。”因于像前誓曰：“若负心者，愿死为汝家牛。”岁余，王家产一骍犊，有白文于背，曰是解奉先。观者日夕如市。时开元二十年也。
　　
　　　　云阳县界多汉离宫，故地有似槐而叶细，土人谓之玉树。杨子云《甘泉赋》云：“玉树青葱。”后左思以雄为“假称珍怪”，盖不详也。
　　
　　　　江宁县寺有晋长明灯，岁久火色变青而不热。隋文帝平陈，已讶其古，至今犹在。
　　
　　　　王右军《告誓文》，今之所传，即其稿本，不具年月日朔。其真本云：“维永和十年三月癸卯朔九日辛亥”，而书亦是真小文。开元初年，润州江宁县瓦官寺修讲堂，匠人于鸱尾内竹简中得之，与一沙门。至八年，县丞李延业求得之，上岐王。岐王以献帝，便留不出。或云后借得岐王，十年，王家失火，图书悉为煨烬，此书亦见焚。
　　
　　　　洛阳有僧，房中磬子日夜辄自鸣。僧以为怪，惧而成疾。求术士百方禁之，终不能已。曹绍夔素与僧善，夔来问疾，僧具以告。俄击斋钟，磬复作声。绍夔笑曰：“明日设盛馔，余当为除之。”僧虽不信绍夔言，冀或有效，乃力置馔以待绍夔。食讫，出怀中错，鑢磬数处而去，其声遂绝。僧问其所以，绍夔曰：“此磬与钟律合，故击彼应此。”僧大喜，其疾便愈。
　　
　　　　隋末有河间人，皻鼻酗酒，自号郎中，每醉必殴击其妻，妻美而善歌，每为悲怨之声，辄摇顿其身。好事者乃为假面以写其状，呼为“踏摇娘”，今谓之“谈娘”。
　　
　　　　故事：每三月三日、九月九日，赐王公以下射中鹿鸣赐马，第一赐绫，其余布帛有差。至开元八年秋，舍人许景先以为徒耗国用而无益于事，罢之。
　　
　　　　皇甫文备，武后时酷吏也。与徐大理论狱，诬徐党逆人，奏成其罪。武后特出之。无何，文备为人所告，有功讯之，在宽。或曰：“彼曩时将陷公于死，今公反欲出之，何也。”徐曰：“汝所言者私怨，我所守者公法。安可以公容私耶？”
　　
　　　　武后以吏部选人多不实，乃令试日自糊其名，暗考以定等。判之糊名，自此始也。
　　
　　
　　刘宾客嘉话录补遗 
　　（唐兰辑）
　　
　　　　刘禹锡云：与柳八韩七诣施士丐听《毛诗》，说“维鹈在梁”，“梁”人取鱼之梁也。言鹈自合求鱼，不合于人梁上取其鱼，譬之人自无善事，攘人之美者，如鹈在人之梁，毛注失之矣。又说：“山无草木曰岵”，所以言“陟彼岵兮”，言无可怙也。以岵之无草木，故以譬之。《唐语林》二。　
　　
　　　　因言“罘罳”者复思也，今之板障屏墙也。天子有外屏，人臣将见，至此复思其所对扬、去就、避忌也。“魏”大、“阙”楼观也，人臣将入．至此则思其遗阙。“桓楹”者，即今之华表也。桓、华声讹，因呼为桓。“桓”亦丸丸然柱之形状也。《唐语林》二。
　　
　　　　又说：古碑有孔，今野外见碑有孔。古者于此孔中穿棺以下于墓中耳。《唐语林》二。
　　
　　　　又说：“甘棠”之诗，“勿剪勿拜，召伯所憩”，“拜”言如人身之拜，小能屈也。上言“勿剪”，终言“勿拜”，明召伯渐远，人思不得见也。毛注“拜犹伐”非也。又言“维北有斗，不可挹酒浆”，言不得其人也。毛郑不注。《唐语林》二。“毛郑不注”四字，齐之鸾本作“毛都不注此下”。
　　
　　　　按《唐语林》此下为“为诗用僻事”条　。
　　
　　　　韦绚曰：“司马墙何也？”曰：“争唯陵寝绕垣，即呼为司马墙。而球场是也，不呼之何也？”刘禹锡曰：“恐是陵寝，即呼臣下避之。”《唐语林》二。
　　
　　　　《诗》曰“我思肥泉”者，源同而分之曰肥也。言我今卫女嫁于曹，如肥泉之分也。《唐语林》二。
　　
　　　　魏文帝诗云：“画舸覆缇”，即今淮浙间｛舟＋俞｝船篷子上帷幕耳。《唐书卢藩传》言之，船子着油□，比惑之，见魏诗方悟。《唐语林》二。
　　
　　　　又曰：“旄邱”者上侧下高曰旄邱，言君臣相背也。郑注云：“旄当为堥”，又言“堥未详”，何也？《唐语林》二。　
　　
　　　　郭璞《山海经》序曰：“人不得耳闻眼不见为无。”非也。是自不知不见耳，夏虫疑冰之类是矣。仲尼曰：“加我数年，五十以学易，可以无大过矣。”又韦编三绝。所以明未会者多于解也。《唐语林》二。
　　
　　　　有杨何者有礼学，以廷评来夔州，转云安盐官。因过刘禹锡，与之□□。何云：“仲尼合葬于防。”“防”，地名，非也。仲尼以开墓合葬于防，“防”隧道也，且潸然流涕，是以合葬也。若谓之地名，则未开墓而已潸然何也。《唐语林》二。
　　
　　　　刘禹锡曰：茱萸二字，更三诗人道之，而有能否，杜甫云：“醉把茱萸子细看”，王右丞云：“遍插茱萸少一人”，朱仿云：“学他年少插茱萸”，三君所用，杜公为优。
　　
　　　　刘禹锡曰：牛丞相奇章公初为诗，务奇特之语，至有“地瘦草丛短”之句。明年秋卷成，呈之，乃有“求人气色沮，凭酒意乃伸”，益加能矣。明年乃上第。《唐语林》二。《诗话总龟》十四，与下条为一条。　
　　
　　　　因曰：杨茂卿云：“河势昆仑远，山形菡萏秋”。此诗题云：“过华山下作”，而用莲蓬之菡萏，极的当而暗静矣。《唐语林》二。《诗话总龟》十四连上条，末句作“的当而暗尽矣”。　
　　
　　　　按《唐语林》次下为“石季龙”条。
　　
　　　　又曰：为文自斗异一对不得。予尝为大司徒杜公之故吏，司徒冢嫡之甍于桂林也，柩过渚宫，予时在朗州，使一介具奠酹，以申门吏之礼。为一祭文云：“事吴之心，虽云已矣。报智之志，岂可徒然。『报智』人或用之，『事吴』自思得者。”《唐语林》二。
　　
　　　　柳八驳韩十八《平淮西碑》云：“『左飧右粥』，何如我《平淮西雅》之云：『仰父俯子』。”禹锡曰：“美宪宗俯下之道尽矣。”柳云：“韩碑兼有冒子，使我为之，便说用兵讨叛矣。”《唐语林》二。《诗话总龟》五，“便”误作“使”。
　　
　　　　刘禹锡曰：“韩碑柳雅”，予为诗云：“城中晨鸡喔喔鸣，城头鼓角声和平”，美李尚书愬之入蔡城也，须臾之间，贼都不觉。又落句云：“始知元和十二载，四海重见升平时”，所以言“十二载”者，因以记淮西平之年。《唐语林》二。《诗话总龟》五。　
　　
　　　　段相文昌重为《淮西碑》，碑头便曰：“韩宏为统，公武为将。”用左氏“栾书将中军，栾黡佐之”，文势也甚善，亦是效班固《燕然碑》样，别是一家之美。《唐语林》二。
　　
　　　　又曰：薛伯鼻修史，为愬传，收蔡州径入为能。禹锡曰：“我则不然。若作史官，以愬得李佑，释缚委心用之为能。入蔡非能，乃一夫勇耳。”《唐语林》二。
　　
　　　　刘禹锡曰：《春秋》称“赵盾以八百乘”，凡帅能曰以，由也。由赵盾也。《唐语林》二。　
　　
　　　　又曰：王莽以羲和为官名，如今之司天台，本属太史氏。故春秋史鱼、史苏、史亹，皆知阴阳术数也。《唐语林》二。　
　　
　　　　《南都赋》“春茆”，音子卯之卯也。而公孙罗云“茆，鸟卵”，非也。且皆言菜也，何卯忽无言。《唐语林》二。　
　　
　　　　方书中“劳薪”，亦有“劳水”者，扬之使水力弱，亦劳也。亦用笔心，笔亦心劳一也。与薪劳之理，皆药家之妙用。《唐语林》二。　
　　
　　　　又曰：近代有中正，中正乡曲之表也。藻别人物，知其乡中贤愚出处。晋重之。至东晋，吏部侍郎裴楷，乃请改为九品法，即今之上中下，分为九品官也。《唐语林》二。　
　　
　　　　王武子曾在夔州之西市，俯临江岸沙石，下看诸葛亮八阵图。箕张翼舒，鹅形鹳势，聚石分布，宛然尚存。峡水大时，三蜀雪消之际，澒涌滉瀁，可胜道哉。大树十围，枯槎百丈，破硙巨石，随波塞川而下，水与岸齐，雷奔山裂，则聚石为堆者，断可知也。及乎水落川平，万物皆失故态，惟诸葛阵图小石之堆，标聚行列，依然如是者，仅已六七百年，年年淘洒推激．迨今不动。刘禹锡曰：“是诸葛公诚明，一心为先主效死。况此法出《六韬》，是太公上智之材所构，自有此法，惟孔明行之，所以神明保持，一定而不可改也。”东晋桓温过此曰：“此常山蛇阵，击头则尾应，击尾则头应，击其中则头尾皆应。”常山者地名，其蛇两头，出于常山，其阵适类其蛇之两头，故名之也。温遂勒铭曰：“望古识其真，临源爱往迹，恐君遗事节，聊下南山石。”陆法和亦曾征蜀，及上白帝城，插标，曰：“此下必掘得诸葛亮镞。”既掘之，得箭镞一斛。或曰：“当法和至此时，去诸葛亮犹近，应有人向说，故法和掘之耳。法和虽是异人，未必知诸葛亮箭镞在此也。”“未必”本作“必未”，据齐本改。《太平广记》三百七十四至“殆今不动。”《唐语林》二。
　　
　　　　按《唐语林》此下为“诸葛亮令兵士独种蔓青”条。
　　
　　　　禹锡曰：“『芍药』和物之名也，此药之性能调和物，或音『着略』，语讹也。”绚时献赋，用此“芍药”字，以“烟兮雾兮，气兮霭兮”，言四时调和为云也。公曰：“甚善”。因以解之。《唐语林》二。
　　
　　　　按《唐语林》所引，以上各条，似有次序，故首出焉。
　　
　　　　刘□□云：“刘”作“郑”，今以意改。“张燕公文逸而学奥，苏许公文似古，学少简而密。张有河朔刺史冉府君碑，序金城郡君云：『蕣华前落，藁瘗城隅，天使马悲，启滕公之室；人看鹤舞，闭王母之坟。』亦其比也。”公又云：“张巧于才，近世罕比。端午三殿侍宴诗云：『甘露垂天酒，芝盘捧御书。含丹同蝘蜒，灰骨慕蟾蜍。』上亲解紫拂菻带以赐焉。苏尝梦书壁云：『元老见逐，谗人孔多。既诛群凶，方宣大化。』后十三年视草禁中，拜刘幽求左仆射制，上亲授其意，及进本，上自益前四句，乃梦中之词也。”《唐语林》二。
　　
　　　　又曰：杜工部诗如爽鹘摩霄，骏马绝地，其《八哀诗》，诗人比之大谢《拟魏太子邺中八篇》。杜曰：“公知其一，不知其二。吾诗曰：『汝阳让帝子，眉宇真天人。虬髯似太宗，色映塞外春。』八篇中有此句不？”或曰：“『百川赴巨海，众星拱北辰。』所谓世有其人。”杜曰：“使昭明复生，吾当出刘曹二谢上。”杜善郑广文，尝以花卿及姜楚公画鹰示郑，郑曰：“足下此诗可以疗疫。”他日郑妻病，杜曰：“尔但言：『子章髑髅血模糊，手提掷还崔大夫。』如不瘥，即云：『观者徒惊帖壁飞，画师不是无心学。』未间，更有：『太宗拳毛騧，郭家师子花。』如又不瘥，虽和、扁不能为也。”其自得如此。《唐语林》二。
　　
　　　　宣平郑相之铨衡也，选人相贺得入其铨。刘禹锡曰：“予从弟某在郑铨，注潮州尉，一唱唯唯而出。郑呼之却回，曰：『如公所试，场中无五六人，一唱便受之，亦无五六人．此而不奖，何以铨衡。公要何官，去家稳便？』曰：『家住常州。』乃注武进县尉。人翕然畏而爱之。及后作相，选官又称第一，宜其有后于鲁也。”又云：“陈讽、张复元各注畿县尉，请换县，允之。既而张却请不换，郑牓子引张，才入门，报已定，不可改。时人服之。”《唐语林》一。《太平广记》一百八十六。
　　
　　　　裴藻者延龄之子，应鸿辞举。延龄于吏部候消息。时苗给事及杜黄门同时为吏部知铨，将出门，延龄接见；采侦二侍郎口气。延龄乃念藻赋头曰：“是冲仙人。”黄门顾苗给事曰：“记有此否？”苗曰：“恰似无。”延龄仰头大呼曰“不得，不得。”敕下，果无名藻者。刘禹锡曰：“当延龄用事之时，不预实难也。非杜黄门谁能拒之。”《唐语林》三。
　　
　　　　苗给事子缵应举次，而给事以中风语涩，而心中至切。临试，又疾亟。缵乃为状，请许入试否。粲犹能把笔，淡墨为书，曰“入！入！”其父子之情切如此。其年缵及第。《唐语林》四。《太平广记》一百八十。
　　
　　　　元相载用李纾侍郎知制诰，元败，欲出官。王相缙曰：“且留作诰。”待发遣诸人尽，始出为婺州刺史。又曰：独孤侍郎求知制诰，试见元相，元相知其所欲，迎谓常州曰：“知制诰阿谁堪？”心知不我与也，乃荐李侍郎纾。时杨炎在阁下，忌常州之来，故元阻之。乃二人之力也。《唐语林》五。《太平广记》一百八十七无“之”字。
　　
　　　　赵璟卢迈二相皆吉州旅客，人人呼为赵七卢三。赵相自微而箸，盖为是姚广女婿，姚与独孤问俗善，因托之，得作湖南判官，累奏官至监察。萧相复代问俗为潭州，有人又荐于萧，萧留为判官，至侍御史。萧入，主留务，有美声，闻于德宗，遂兼中丞，为湖南廉使。及李泌入相，不知之，俄而除替。璟既罢任，遂入京。李元素知璟湖南政事多善，意甚慕之。璟闲居慕静，深巷杜门不出，元素访之甚频。元素乃是泌相之从弟。璟因其相访，引元素于青龙寺，谓之曰：“赵璟亦自合有官职，誓不敢怨他人也。诚非偶然耳，盖得于日者焉。”遂同访之。仍密问元素年命，谓之曰：“据此年命，亦合富贵人也。”元素因自负，亦不言于泌相兄也。顷之，德宗忽记得璟，赐对，拜给事中，泌相不测其由。会有和戎使事，出新相关播为大使，张荐张式为判官，泌因乃奏璟为副使，未至西蕃，右丞有阙，宰相上名，德宗曰：“赵璟堪为此官”，追赴拜右丞。不数月，迁尚书左丞平章事。五年，甍于位。此乃吉州旅人赵七郎之变化也。《唐语林》六、《太平广记》一百五十二。
　　
　　　　按以下条似当接今本“赵相璟之为入蕃副使”一条。　
　　
　　　　司空曾为杨丞相炎判官，故卢新州见忌，欲出之。公见桑道茂，道茂曰：“年内出官，官名遗忘，福寿。”果然。按《唐语林》本不记出处，此条次卢华州条上，且文义浅近，故录之。《唐语林》六。　
　　
　　　　永宁王二十、光福王八二相，皆出于先安邑李丞相之门。安邑薨于位，一王素服受慰，一王则不然，中有变色，是谁过欤？又曰：李安邑之为淮海也，树置裴光德，及去则除授不同。李再入相，对宪宗曰：“臣路逢中人送节与吴少阳，不胜愤。”圣颜頳然。翌日罢李丞相蕃为太子詹事，盖与节是蕃之谋也。又论：征元济时馈运使皆不得其人，数日罢光德为太子宾客，主馈运者裴之所除也。刘禹锡曰：“宰相皆用此势，自公孙弘始而增稳妙焉。但看其传，当自知之。萧曹之时，未有斯作。”《唐语林》六。
　　
　　　　刘禹锡守连州，替高霞寓，霞寓后入为羽林将军，自京附书，曰：“以承眷，辄请自代矣。”公曰：“奉感。然有一话。曾有老妪，山行见大虫，羸然跬步而不进，若伤其足者。妪因即之，而虎举前足以示妪，妪看之，乃有芒刺在掌下，因为拔之。俄而奋迅阚吼，别妪而去，似愧其恩者。及归，翌日，自外掷麋鹿狐兔至于庭者，日无阙焉。妪登垣视之，乃前伤虎也，因为亲族具云其事而心异之。一旦忽掷一死人入，血肉狼籍，乃被村人凶者呵捕。云：杀人。妪具说其由，始得释缚。乃登垣，伺其虎至而语之，曰：『感则感矣，叩头大王，已后更莫抛人来也。』”《唐语林》六
　　
　　　　刘禹锡曰：史氏所贵著作起居注，橐笔于魑首之下，人君言动皆书之，君臣启沃皆记之，后付史氏记之，故事也。今起居惟写除目，著作局可张罗，不亦倒置乎。《唐语林》六
　　
　　　　刘禹锡曰：大抵诸物须酷好则无不佳，有好骑者必畜好马，曰好瑟者必善弹，皆好而别之，不必富贵而亦获之。韦绚曰：蔡邕焦尾，王戎牙筹，若不酷好，岂可得哉。《唐语林》六　
　　
　　　　贞元末有相骨山人，瞽双目，人求相，以手扪之，必知贵贱。房次卿方勇于趋进，率先访之。及出户时，后谒者盈巷，睹次卿已出，迎问之，曰：“如何？”答曰：“不足言，不足言。且道个瘦长杜秀才位极人臣，何必更云。”或有退者。后杜循果带相印镇西蜀也。《太平广记》七六
　　
　　　　权丞相德舆言无不闻，又善廋词。尝逢李二十六于马上，廋词问答，闻者莫知其所说焉。或曰：“廋词何也？”曰：“隐语耳。语不曰：『人焉廋哉！人焉廋哉！』此之谓也。”《太平广记》一百七十四
　　
　　　　侍郎潘炎进士牓有六异：朱遂为朱滔太子；王表为李纳女婿，彼军呼为驸马；赵博宣为易定押衙，袁同直入番为阿师；窦常二十年称前进士；奚某亦有事；时谓之六差。窦常新及第，薛某给事宅中逢桑道茂，给事曰：“窦秀才新及第，早晚得官？”桑生曰：“二十年后方得官。”一坐皆哂，不信。然果耳五度奏官，皆敕不下，即摄职数四，其如命何！《太平广记》一百七十九
　　
　　　　通事舍人宣诏，旧例，拾遗团句把麻者，盖谒者不知书，多失句度，故用拾遗低声摘句以助之。及吕温为拾遗，被唤把麻，不肯去，遂成故事。拾遗不把麻者，自吕始也。时柳宗元戏吕云：“幸识一文半字，何不与他把也。”《太平广记》一百八十七
　　
　　　　开成末，韦绚自左补阙为起居舍人。时文宗稽古尚文，多行贞观开元之事。妙选左右史，以魏謩为右史，俄兼大谏，入阁秉笔，直声远闻。帝倚以为相者，期在旦暮，对扬进谏，细大必行，公望美事，朝廷拭目以观文贞公之风彩。会文宗晏驾，时事变移，遂中辍焉。时绚已除起居舍人，杨嗣复于殿下先奏，曰：“左补阙韦绚新除起居舍人，未中谢，奏取进止。”帝颔之。李珪招而引之，绚即置笔札于玉阶栏槛之石，遽然趋而致词拜舞焉。左史得中谢，自开成中。至武宗即位，随仗而退，无复簪笔之任矣。遇簪笔之际，因得密迩天颜，故时人谓两省为侍从之班，则登选者不为不达矣。《太平广记》一百八十七
　　
　　　　贞元末，太府卿韦渠牟、金吾李齐运、度支裴延龄、京兆尹嗣道王实皆承恩宠事，荐人多得名位。时刘师老、穆寂皆应科目，渠牟主持穆寂，齐运主持师老。会齐运朝对，上嗟其羸弱，许其致政而归。师老失据，故无名子曰：“太府朝天升穆老，尚书倒地落刘师。”刘禹锡曰：“名场险巇如此。”《太平广记》一百八十八，本无“刘禹锡曰”以下十字，据《唐诗纪事》四十八引《古今诗话》《诗话总龟》三十六补。
　　
　　　　又渠牟因对德宗，德宗问之，曰：“我拟用郑絪作宰相，如何？”渠牟曰：“若用此人，必败陛下公事。”他日又问，对亦如此。帝曰：“我用郑絪，定也，卿勿更言。”絪即昭国司徒公也。再入相位，以清俭文学号为贤相，于今传之。渠牟之毁，滥也。《太平广记》一百八十八
　　
　　　　韦延佑围棋与李士秀敌手，士秀惜其名，不肯先，宁输延佑筹，终饶两路。延佑本应明经举，道过大梁，其护戎知其善棋，表进之。遂因言江淮足棋人，就中弈棋明经者多解。《太平广记》二百二十八
　　
　　　　贞元中有杜劝好长行，皆有佳名。各记有......《太平广记》二百二十八，本与下条相连，今析之。“各记有”三字似有脱误。
　　
　　　　轻纱夏中用者名为冷子。取其似蕉葛之轻健而名之。《太平广记》二百二十八，本误与上条相联。　《唐语林》八。
　　
　　　　刘禹锡言：司徒杜公佑视穆赞也，如故人子弟，佑见赞为台丞，数弹劾，因事戒之，曰：“仆有一言，为大郎久计，他日少树敌为佳。”穆深纳之，由是稍霁其威也。《太平广记》二百三十五，末句原作“友□□威也”，今据《南部新书》辛卷补正。
　　
　　　　崔清除濠州刺史，替李逊，清辞户部侍郎李巽。留坐与语。清指谓所替李逊，曰：“清都不知李逊浑不解官。”再三言之。巽曰：“李巽即可在，只是独不称公意。”清稍悟之，惭顾而去。《太平广记》二百四十二。
　　
　　　　杨茂卿客游扬州，与杜佑书，词多捭阖，以周公吐握之事为讽。佑讶之。时刘禹锡在坐，亦使召杨至，共饮。佑持茂卿书与禹锡，曰：“请丈人一为读之。”即毕。佑曰：“如何？”禹锡曰：“大凡布衣之士，皆须摆阖以动尊贵之心。”佑曰：“休休！摆阖之事烂也。独不见王舍乎，摆阖陈少游，少游刎其颈。今我与公饭吃，过犹不及也。”翌日，杨不辞而去。《太平广记》二百四十四。
　　
　　　　刘禹锡曰：崔护不登科，怒其考官苗登，即崔之三从舅也。乃私试为判头，毁其舅，曰：“甲背有猪皮之异，人问曰：何不去之，有所受。”其判曰：“曹人之袒重耳，骈胁再观。相里之剥苗登，猪皮斯见。”初登为东畿尉，相里造为尹，曾欲笞之，袒其背，有猪毛，长数寸。故又曰：“当偃兵之时则隧而无用，在穴之□则摇而有求。”皆言其尾也。《太平广记》二百五十五。
　　
　　　　柳宗元与刘禹锡同年及第，题名于慈恩塔。谈元茂秉笔，时不欲名字者，彰曰：“押缝版子上者率多不达，或即不久物故。”柳起草，暗斟酌之。张复已下，马征、邓文佐名尽着版子矣。题名皆以姓望，而辛南容人莫知之。元茂阁笔，曰：“请辛先辈言其族望。”辛君适在他处。柳曰：“东海人。”元茂曰：“争得知？”柳曰：“东海之大，无所不容。”俄而辛至，人问其望，曰：“渤海。”众大笑。慈恩题名，起自张莒，本于寺中闲游而题其同年人，因为故事。《太平广记》二百五十六。
　　
　　　　贞元中武臣常愿好作本色语。曾谓余曰：“昔在奉天为行营都虞候，圣人门都有几个贤郎。”他悉如此。且曰：“奉天城斗许大，更被朱泚吃兵马楦为如累鸡子。今抛向南衙，被公措大伟龁邓邓把将化官职去。”至永贞初，禹锡为御史监察，见常愿摄事在焉。因谓之，曰：“更敢道纥邓否？”曰：“死罪死罪。”《太平广记》二百六十。
　　
　　　　于頔之镇襄阳也，朝廷姑息，除其子方为太常丞。頔让之，表曰：“刘元佐儿士荣，以佐之功，先朝为太常丞，时臣与士荣同登朝列，见其凡劣，实鄙之。今臣功名不如元佐，某之凡劣不若士荣，若授此爵，更为叨忝。”德宗令将其表宣示百寮。时士荣为南衙将军目睹其表。有浑锯者锡之□也。镐宴客饮酒，更为令，曰：“征近日凡劣，不得即雨。”□曰：“刘士荣。”镐曰：“于方。”镐谓席人曰：“诸公并须精除。”《太平广记》二百六十。　
　　
　　　　窦群与袁德师同在浙西幕，窦群知尉，尝嗔堂子，曰：“须送伯禽。”问德师曰：“会否？”曰：“某乙亦不到如此，也还曾把书，□何乃相卿。”诘之：“且伯禽何人？”德师曰：“只是古之堂子也。”满座人哂。《太平广记》二百六十。
　　
　　　　刘禹锡云：道宣持律第一。忽一旦霹雳绕户外不绝。宣曰：“我持律更无所犯，若有宿业则不知之。”于是褫三衣于户外，谓有蛟螭凭焉。衣出而声不已。宣乃视其十指甲有一点如油麻者，在右手小指上，疑之，乃出于隔子孔中，一震而失半指。黑点是蛟龙之藏处也。禹锡曰：“在龙亦尤善求避地之所矣，而终不免，则一切分定，岂可逃乎。”《太平广记》三百九十三《分门古今类事》卷十八。
　　
　　　　湖南观察使有夫人脂粉钱者，自颜杲卿妻始之也。柳州刺史亦有此钱，是一军将为刺史妻致，不亦谬乎。《太平广记》四百九十七。
　　
　　　　据《中国古代小说百科全书》：唐兰所校亦有遗漏，如《永乐大典》卷一万二千零四十四《酒罚酒》内引《刘公嘉话》言顾少连事一条，唐氏未收；又卷二千九百七十九《人知人》内引《刘公嘉话录》元伯和一条，亦见《唐语林》卷五，唐氏未曾收。此外《唐语林》卷六司空杜佑见桑道茂条，亦见《太平广记》卷七十六《桑道茂》条内，为《剧谈录》佚文，唐氏误以为出《刘宾客嘉话录》而补入。
　　
　　
　　
