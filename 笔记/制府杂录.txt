制府杂录　　明 杨一清 

　　初予致政家居，强长史晟书云：“先生之在位也，不患于难进而患于难退。今既得谢不患于无复起之日，而患其有复起之机。”比起废西征，过西安，见之曰：“某不幸复起奈何？”晟曰：“朝廷以戎事起公，安得不出。但功成之后，宜早退以全晚节耳。”强汝南人，予提学时为真宁训导，以文学见知。前所言非道义不及，此顾予西事甫定，旋被召命屡辞不获，愧负忠言。宁夏有沃饶之利，故称乐土。自抚驭非人，横征暴敛，纷然杂出，军始不堪命，逃亡接踵。见存者日益困敝，至逆瑾时极矣。上下交征，敛取财物，为脱祸计，盘粮科道所敛银四千两，镇巡倍之。官军俸廪刍粮，经年不得给千户。何锦指挥周昂素枭雄，知人怨入骨，始怀异志，锦颇通文事，乃应武举上京，见时政日非归语，昂等曰：“可举大事矣。”属镇巡俱更代太监李增总兵姜汉虽无大善，不至如前作虐。都御史安惟学自陕西布政擢巡抚，正德五年二月十九日，抵镇安素严明。以藏廪空虚，军政废弛，乃与总兵约申严禁令，追征积年负欠屯粮，追补马匹，被箠挞者多无完肤。大理少卿周东清查屯地，又复严急。锦、昂等遂激众为乱，诸臣皆遇害四月五日也。宁夏奏事者，皆尝被笞之人。遂杨言于朝，谓乱乃惟学、东所激而成。听者不察。和出一口。后李、姜俱沾恤典，惟学既被荫录又以言者追夺之。且锦等蓄谋已非一岁，惟学莅任未及两月，况比并公务，比之朘削私用者有间矣。作恶者何人，而惟学乃代伊受祸，冤哉！盖乱臣贼子必假藉事端，以为口实，故锦等必杀镇巡夺其兵柄，而后可逞。是时惟学虽宽，亦不能免也。 

　　何锦之乱，镇巡既被杀，副总兵杨英领兵在外，锦招之不肯入。其所部兵闻乱而溃，英仅以身遁。锦又绐游击将军仇钺入城，而夺其兵。时陕西总兵曹雄，在固原闻变，即趋至境上，首遣都指挥黄正统游兵三千入灵州，以固士人之心。约会邻境将官，刻期进讨。又遣兵戍宁夏中卫及广武营，以捍其所必攻密烧大坝卷埽之草，以攻其所必救。与灵州守备史镛辈谋夺取河西之船，尽泊之东岸。锦闻而惧，领兵出守大坝，以防决河雄。乃议令史镛潜通仇钺书，谓河东大兵已集，以某日渡河，俾钺为内应，钺卒成大功显名天下。而发踪指示之功何可少哉，竟以缔姻刘瑾得罪，身死家籍，良足悼已。功名之士，固自有幸不幸者存，而世之见利忘义，托身匪人者，亦可鉴也夫。 

　　曹雄长子谦，读书善吟作。有机略揣度世事多曲中又乐为义举。陕西故李参政仑孔主事琦家贫，其妻子不能存活，雄上疏，请恤其家以劝廉官从之。盖出谦意。具其笔也。高御史胤先被逮□诏岳，贫无铁两之资。谦助之路费，令人送至京，又资给其家，类此者尚多。然英华太露，好恶太明，自恃其才智，颇轻世傲物，故人多忌之。雄通好刘瑾，初若避祸，然至缔儿女姻则甚矣。谦虑不及此，不能力止之，卒以党恶被收。乃为怨家所忌，箠死狱中，伤哉！予致仕家居时，廷议有见推者，谦以书来曰：“此何等时也，而先生可复出哉。宜致书所厚，切勿道及起用二字。”又曰：“近口陕西人才连茹而起，山川之不幸也。独不留三五辈以为后地耶。彭济物不见登用，天其有意于将来矣。”夫以谦之明于料人，忠以处人如此。而所以自料自处顾若是，不尤大可惜哉。 

　　灵州边堡壁间有诗云：堪笑书生无勇略，演营习阵日纷纷。问之，乃总制才尚书所作。后闻诸边将云：才公见予不操军令及行营阵图，笑曰：“此皆古本子，何足法？边兵自能杀贼，若得骁勇将官，贼来驱之使战，有进无退，何功不成？安用营阵为哉？”未几闻虏在边，檄陕西宁夏两镇总兵自兴武营出塞，促之使前直捣贼营，而亲率轻骑百余人徐踵其后。贼数十骑自沙窝突出，百余骑皆溃散，才中矢坠马，身被数刃而死。出不两逾时，竟以尸还兴武，恸哉！予诚书生，不谙军旅，尝以古人行谨哨探止修战备为法，每谕诸将曰：无事常如有事时，堤防有事，还如无事时镇静。又念武侯李靖，未尝废营阵，世无岳武穆，岂可恃野战以为能哉。才之死固出不幸，而后之易其言轻进，贪功者，可以鉴矣。 

　　总督张公尝语及地方事，辄斥瑾曰：“天下事被伊驱得如此。”时瑾焰方烈，张公与予初倾，盖又左右多瑾腹心爪牙，予默不敢应。时贵近家人随征者数十，张公每名给银百两，令买蔬肉及供马匹食用。曰：“此外不许分毫侵扰军民，犯者以军法从事。”瑾侄男刘奎等二人后至，独不赏。曰：“不愁伊无有也。”予曰：“彼亦参随之数，难分彼此。若谓其有将听其取受耶，乃笑而与之。”又欲将瑾盘粮招商诸事有所论列。予恐嫌隙遂成，密告之曰：“二公皆为帷幄腹心重臣，公今在外宜存形迹，不宜轻起衅端。”张公厉声曰：“先生不知吾何畏彼哉？”予曰：“固然彼方在帝左右，公有言能保其必达乎？且扶苏父子之亲蒙恬之有功，卒堕赵高之手，不可不虑也。”张公首肯从之。后乃知瑾亦颇闻张言，将谋不利。幸其归连不及有所为，卒除奸党于呼吸间，然亦危矣。祖宗在天之灵，实默相之。主上之刚断，又岂近代人主之可及哉。 

　　中国制御夷狄，惟火器量长。顾今所造枪炮，不能致远，兼不善用，不能多中。近年虏人不甚畏之。惟大将军、二将军、三将军诸铳，力大而猛。然边城久不用，予昔在定边营教场取而试之。总兵张安辈皆惧谓恐伤人。予曰：“然则遂为长物耶，询诸军中必有能用者。”西安指挥杨宏应曰：“某曩在陕城教场见用此器越三日，花马池下操，宏请先取二将军试之。乃自装药举火，却立十余步，以俟声如迅雷远及三百步，营中皆震慑，宏神色不恸。”予喜曰：“破大虏无逾此矣！”然以钦降者不敢轻用。及市铁募工于固原铸造如二将军式，分发边城营堡各数枚。俟贼大举人寇攻城札营以此击之，当不战而退。自后陕城所在肄习用以为常。至是花马池参将闫纲告予曰：“前岁达贼拥众出城下，用公所发铁铳击之，所伤甚多，贼遂遁去。”又此器众云止可用之守城，予谓行营亦不可无。乃议令二骡驾一铳，凡用八骡，可驾四器。出御之时，置之中军，遇有危急，劫营溃围，不过数壮士之劳，而可当千万夫之力矣。因思往年宣府张穆二游击被虏围之数重，经二三宿，使营中有此，岂至全军覆没哉？ 

　　各边演习营阵，止按旧规而行，不知变动。予谓地利有险易，贼势有强弱，人马有多寡，若不知活变，遇警安能济用？乃参酌旧规，间出新意，令随机应变。如冲三叠阵毕再冲旋阵下，一条边营毕变三才营，又变五行营，又合为四门斗底营，当分而分，当合而合，分而不缺，合而不乱，或人马方行。骤报贼至，仓卒之间，就于脚下站立拒敌。务使彼此人马相迎，盘旋拒捺以决胜负。凡坐作进退应援追截悉视中军旗鼓。指挥以类而推，随意生发，如下棋局局皆新。如此操演使人人知兵，初虽甚难，久则有益。 

　　今之下营布阵，或太稠密，或太空疏。太疏恐敌人乘隙而入；太密，则旋转之间人马挤塞。贼来冲击无所措其手足。乃教之按古兵法止则为营。行则为阵，阵中容阵，队间容队，营中有营，有正有奇，有常有变。布列有广狭，回转离合，无相夺伦。部分有疏密，左右救援，不致淆乱。卒有外寇侵轶，坚整全备，莫可动摇。 

　　演阵下营，务使人人常存戒心。就如贼在目前，军器什物，常防遗落，马匹常防奔逸。母容外人得入，恐系奸人刺客。如一面受敌，三面皆当提防。敌来无惧色，敌去无惰容，久久惯熟，敌不过如此。妆塘夜不收□人务寻达人，达帽妆作真达贼形状，若无真达衣，只翻穿皮袄，乘风拍马，直冲营阵，腥臊难闻，声势凶恶，使我马惯见，遇贼自然不惊。是不但习人，亦且习马。其冲击方向，悉听管塘马官临期驱使，或东或西，或来或去，或冲其前，倏击其后，使官军应接不暇。以上皆予总务时军令才尚书之见，嗤者以此知兵者，或以为然，姑识其概，以俟后之君子。 

　　将领三军，司命安危所系，苟非其人，则急去之。在其位则不可忽且侮。予在制府，虽卫所庶僚平居，未尝妄笞轻詈一人。有足重者必改容礼之；苟奸法干纪则亦未尝假贷故解任之后。遗爱恒多。才公尝怪参将阎纲、游击陈善、都指挥郭溯，不能杀贼。褫其衣冠，加之巾帼妇服，令周游营阵。三人皆有时名，坐是诸将解体。出塞之役，心知其非，无一争者。比闻其败，各按兵不救，且甘心焉。是时变起仓卒，虽救无益。而人情向背可知已。 

　　法曰：兵无选锋曰北。凡官军一队之中，勇怯能否，必须区别。若混为一途，非惟人心懈怠。兵势不扬，且临敌接战，怯者先逃，群众被其动摇，壮勇亦为所累。故选锋为兵家第一义。然人才难得，舍短取长，皆有可用。大将之门，兼收并蓄，庶无遗才。予先年总制，通行各边大小将官，各于该管卫所城堡官军夜不收内，逐一试验。拣选弓马出众，膂力兼人，有胆气，有智略，四事兼备。或三事兼擅者，定为第一等。四者之中二事可取者为第二等。一事可取或二事粗可观者为第三等。若四事俱无足取，但不系羸弱疾病者为第四等。其老弱幼小疾病者定为第五等。一等选备奇兵，二等三等选备正兵，四等专备守城、守堡、杂差拨用。第五等不堪之人，责令选勾精壮户丁代补。骑射之外，各采所长。如善御兵车者，善放铳炮者，熟于弩弹、牌刀、骨朵者，善用钩枪斧钺鞭挝者，但一艺精熟，皆可备二等三等之选。此外，仍须广询博访。有知天文善占候者；识地利山川道路远近险易者；善书算者；攻巫医者；自虏中来习知虏事者；善胡语者；脚健善走者；眼善瞭者；形影诡谪善窥探者；有虽无他长，赋性直戆，决烈不顾生死者；以至百工技艺之人苟有一长，俱令开报。阅视无异，各造册登籍。定与操习条约，立为赏罚规格，随宜器使，各得其用。行之一年，自觉人心奋励，精采一新后，予解任南归，此事旋废。今部曲犹能道之，方图举行。而召命下矣，姑识之。古之善将兵者，不独选人，亦兼选马。盖马身首有大小，行步有疾迟，筋力有强弱，平居之际，先为选别出战之时，量力驰用。庶几人马相当，战功可立。若平时漫不挑选，用之征战，人强马弱，人欲进而马不前；马强人弱，马可前而人怯惧。虽有猛将，安能成功？予行令各将官，将所部马队官军骑坐马匹逐一慎选，精别等第，身力高大，驰骤迅疾者，选作第一等。身力虽小，颇能驰骤者，作第二等。身力虽大，行步迟钝者，作第三等。若身首短小又不善行，及疮瘸老瘦者，作第四等。一等二等专备骑征，三等以备杂差，四等责令易换。中间若有跳荡超越之材，上山下坂，足力不倦，驻坡蓦涧，如履坦途者；及有十分调良驯熟，群马动而不嘶，金鼓喧而不惊者，亦要查出开报，以备将官遇急取用。今敢战之兵，随处皆有。练兵之将，子无一二。兵不练而强之应敌，其不败者幸也。选兵之说已多，不能知不能行。而令其选别战马，其不呀然惊震然笑者，几希矣。 

