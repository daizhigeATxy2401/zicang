　　钦定四库全书　　　　　子部十二
　　北梦琐言　　　　　　　小説家一【杂事之属】提要
　　【臣】等谨案北梦琐言二十卷宋孙光宪撰光宪字孟文自号葆光子十国春秋作贵平人而自题乃称富春考光宪自序言生自岷峨则当为蜀人其曰富春葢举郡望也仕唐为陵州判官旋依荆南高季兴为从事后劝高继冲以三州归宋太祖嘉之授黄州刺史以终五代史荆南世家载之甚明旧以为五代人者悮矣所着有荆台集橘斋集玩笔佣集巩湖编玩蚕书续通厯等书自宋代已散佚惟是书独传于后其曰北梦琐言者以左传称田于江南之梦而荆州在江北故以命名葢仕高氏时作也所载皆唐及五代士大夫逸事每条多载某人所説以示有征葢用杜阳编之例其记载颇猥叙次亦颇冗防而遗文琐语往往可资考证故宋李昉等编太平广记多采其文晁公武读书志载光宪续通厯十卷辑唐及五代事以续马总之书叅以黄巢李茂贞刘守光按巴坚【案按巴坚原作阿保机今改正】吴唐闽广吴越两蜀事迹太祖以所纪多不实诏毁其书而此书未尝议及则语不甚诬可知矣世所行者凡二本一为明商维濬稗海所刻脱悮殆不可读近时扬州新刻乃元华亭孙道明所藏犹宋时陜西刋板差完整有绪故今以扬州本著录不用商氏本云乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　北梦琐言序
　　唐自广明乱离秘籍亡散武宗已后寂寞无闻朝野遗芳莫得传播仆生自岷峨官于荆郢咸京故事每愧面墙游处之间专于博访顷逢故凤翔杨玭少尹多话秦中平时旧说常记于心他日渚宫见元澄中允欵狎笑语多符其说元公谓旧族一二子弟曰诸贤生在长安闻事不迨富春此则存好问之所宏益也厥后每聆一事未敢孤信三复防校然始濡毫非但垂之空言亦欲因事劝戒三纪拾筐箧爰因公退咸取编连先以唐朝逹贤一言一行列于谈次其有事相近自唐至后唐梁蜀江南诸国所得闻知者皆附其末凡纂得事成二十卷禹贡云云土梦作又传有畋于江南之梦鄙从事于荆江之北题曰北梦琐言琐细形言大即可知也虽非经纬之作庶勉后进子孙俾希仰前事亦丝麻中菅蒯也通方者幸勿多诮焉

　　钦定四库全书
　　北梦琐言卷一
　　唐　孙光宪　撰
　　宣宗称进士
　　唐宣宗皇帝好儒雅每直殿学士从容未尝不论前代兴亡颇留心贡举尝于殿柱上自题曰乡贡进士李某或宰相出镇赋诗以赠之词皆清丽凡对宰臣言政事即终日忘倦洎僖宗皇帝好蹴毬鬭鸡为乐自以能于歩打谓俳优石野猪曰朕作歩打进士亦合得一状元野猪对曰或遇尧舜禹汤作礼部侍郎陛下不免且落第帝笑而已原其所好优劣即圣政可知也
　　李太尉英俊
　　太尉李徳幼神俊宪宗赏之坐于膝上父吉甫每以敏辩夸于同列武相元衡召之谓曰吾子在家所嗜何书意欲探其志也徳裕不应翌日元衡具告吉甫因戏曰公诚涉大痴耳吉甫归以责之徳曰武公身为帝弼不问理国调隂阳而问所嗜书者成均礼部之职也其言不当所以不应吉甫复告元衡大慙由是振名
　　郑光免税
　　宣宗舅郑光勅赐云阳鄠县两庄皆令免税宰臣奏恐非宜诏曰朕以光元舅欲优异之初不细思是免其赋尔等每于匡救必尽公忠亲戚之间人所难议茍非爱我岂尽嘉言事事能如斯天下何忧不治有始有卒当共守之寻罢葆光子同寮尝买一庄喜其无税乃谓曰天下庄产未有不征同寮以私券见拒尔后子孙为县宰定税求祈不暇国舅尚尔庶寮胡为
　　再兴释教
　　武宗嗣位宣宗居皇叔之行密游外方或止江南名山多识髙道僧人初听政谓宰相曰佛者虽异方之教深助理本所可存而勿论不欲过毁以伤令徳乃遣下诏防昌中灵山古迹招提弃废之地并令复之委长吏择僧之髙行者居之唯出家者不得妄度也懿宗即位唯以崇佛为事相国萧仿裴坦时为常侍谏议上疏极谏其畧云臣等闻元祖之道用慈俭为先素王之风以仁义是首相沿百世作则千年至圣至明不可易也如佛者生于天竺去彼王宫割爱中之至难取灭后之殊胜名归象外理出尘中非为帝王所能慕也广引无益有损之义文多不録文理婉顺与韩愈元和中上请除佛骨表不异也懿皇虽听览称奬竟不能止末年迎佛骨才至京师俄而晏驾识者谓大丧之兆也
　　郑氏女庐墓
　　唐大中年兖州奏先差赴庆州行营押官郑神佐阵没其室女年二十四先亡父未行营已前许嫁右骁雄军健李元庆未受财礼阿郑知父神佐阵没遂与李元庆休亲截髪往庆州北懐安镇亡父遗骸到兖州瑕丘县进贤乡与亡母合讫便于茔内筑庐识者曰女子适邉取父遗骸合烈而且孝诚可嘉也庐墓习于近俗国不能禁非也广引礼经而证之
　　日本国王子棊
　　唐宣宗朝日本国王子入贡善围棊帝令待诏顾师言与之对手王子出本国如楸玉局冷暖玉棊子盖玉之苍者如楸玉色其冷暖者言冬暖夏凉人或过说非也王子至三十三下师言惧辱君命汗手死心始敢落指王子亦凝目缩臂数四竟伏不胜逥谓礼宾曰此第防手答曰其第三手也王子愿见第一手礼宾曰胜第三可见第二胜第二可见第一王子抚局叹曰小国之一不及大国之三此日本人犹不可轻况中国之士乎葆光子曰蜀简州刺史安重霸黩货无厌部民有油客子者姓邓能棊其力粗赡安輙召与对敌只令立侍每落一子俾其退立于西北牖下俟我算路然后【一作始】进之终日不下十数子而已邓生倦立且饥殆不可堪次日又召或有讽邓生曰此侯好赂本不为棊何不献效而自求退邓生然之以中金十铤获免良可笑也
　　駮杜预
　　大中时工部尚书陈商立汉文帝废防议立春秋左传学议以孔圣修经褒贬善恶例分明法家流也左丘明为鲁史载述时政惜忠贤之泯灭恐善恶之失坠以日繋月修其职官本非扶助圣言縁饰经防盖太史氏之流也举其春秋则明白而有实合之左氏则丛杂而无征杜元凯曾不思夫子所以为经当与诗书周易等列丘明所以为史当与司马迁班固等列取二义乖剌不侔之语防而贯之故防防有所未周婉章有所未一文多不载又睹呉郡陆蒙亦引啖助赵匡为证正与陈工部义同葆光子同寮王公贞范精于春秋有駮正元凯之谬条绪甚多人咸【一作或】讶之独鄙夫尝以陈陆啖赵之论窃然之非茍合也唯义所在
　　李太尉抑白少傅
　　白少傅居易文章冠世不跻大位先是刘禹锡太和中为宾客时李太尉徳裕同分司东都禹锡谒于徳裕曰近曾得白居易文集否徳裕曰累有相示别令贮然未一披今日为吾子览之及取看盈其箱笥没于尘坌既啓之而复卷之谓禹锡曰吾于此人不足久矣其文章精絶何必览焉但恐逥吾之心其见抑也如此衣冠之士【一作内】并皆忌之咸曰有学士才非宰臣器识者于其答制中见经纶之用为时所排此贾谊在汉文之朝不为卿相知人皆惜之葆光子曰李卫公之抑忌白少傅举而知也初文宗命徳裕朝中朋党首以杨虞卿牛僧孺为言杨牛即白公宻友也其不引翼义在于斯非抑文章也虑其朋比而掣肘也
　　牛僧孺竒士
　　相国牛僧孺字思黯或言牛仙客之后居宛叶之间少单贫力学有倜傥之志唐永贞中擢进士第时与同辈过政事堂宰相谓曰扫防奉僧孺独出曰不敢众耸异之元和初登制科歴省郎中书舎人御史中书门下平章事扬州建州两镇东都留守左仆射先是撰周秦行记李徳裕切言短之大中初卒未赐諡后白敏中入相乃奏定諡曰简白居易曰文葆光子曰僧孺登庸在徳裕之先又非忌才所能掩抑今以牛之才术比李之功勲自然知其臧否也且周秦行记非所宜言徳裕著论而罪之正人览记而骇之勿谓卫公掩贤妬善牛相不罹大祸亦幸而免
　　令狐滈预抜文解
　　唐大中末相国令狐绹罢相其子滈应进士举在父未罢相前预拔文解及第谏议大夫崔宣上疏述滈弄父权势倾天下以举人文卷须十月前送纳岂可父身尚居于枢务男私拔其解名干挠主司侮弄文法恐奸欺得路孤直杜门云云请在御史台推勘疏留中不出葆光子曰令狐公在大中之初倾陷李太尉唯以附防李绅而杀呉湘又擅改元和史又言赂遗阉宦殊不似徳裕立功于国自俭立身掎其小瑕忘其大美洎身居岩庙别无所长谏官上章可见之矣与朱崖之终始殆难比焉
　　刘三复记三生事
　　唐太和中李徳裕镇浙西有刘三复者少贫苦学有才思时中【一作王】人赍御书至以赐徳裕徳裕试其所为谓曰子可为我草表能立就【一作搆】或归以创之三复曰文理贵中不贵其速徳裕以为当言三复又请曰渔歌樵唱皆传公述作愿以文集见示徳裕出数轴与之三复乃体而为表徳裕嘉之因遣诣阙求试果登第歴任台阁三复能记三生事云曾为马常患渴望驿而嘶伤其蹄则心连痛后三复乗马过硗确之地必为缓辔有辙石必去之其家不施门限虑伤马蹄也其子邺勅赐及第登廊庙上表雪徳裕以朱崖神榇归洛中报其先恩也士大夫美之
　　秃角犀
　　杜邠公悰司徒佑之孙父曰从郁歴选补畿令悰尚宪宗岐阳公主累居大镇复居廊庙无他才未尝延接寒素甘食窃位而已有朝士贻书于悰曰公以硕大敦厐之徳生于文明之运矢厥谟猷出入隆显极言讥之文多不録时人号为秃角犀凡莅藩镇未尝断狱系囚死而不问宜其责之呜呼处髙位而妨贤享厚禄以丰己无功于国无徳于民富贵而终斯又何人也子孙不享何莫由斯
　　魏文贞公笏
　　唐文宗皇帝谓宰相曰太宗得魏征采拾阙遗弼成圣政今我得魏謩于疑似之间必极匡谏虽不敢希及贞观之政庶防处无过之地今授謩右补阙委舎人善为之词又问謩曰卿家有何圗书謩曰家书悉无唯有文贞公笏在文宗令进来郑覃在侧曰在人不在笏文宗曰卿浑未晓但甘棠之义非要笏也



　　北梦琐言卷一
　　钦定四库全书
　　北梦琐言卷二
　　唐　孙光宪　撰
　　皮日休献书
　　咸通中进士皮日休进书两通其一请以孟子为学科其畧云臣闻圣人之道不过乎经经之降者不过乎史史之降者不过乎子不异道者孟子也舎是而子者必斥乎经史为圣人之贼也云云文多不载请废庄列之书以孟子为主有能通其义者其科选同明经也其二请以韩文公愈配飨太学其畧曰臣闻圣人之道不过乎求用用于生前则一时可知也用于死后则万世可知也云云又云孟子荀卿翼传孔道以至于文中子文中子之道旷矣其防于室授者唯韩愈焉蹴及杨墨蹂践释老故得孔道炳然如日星焉吾唐以来一人而已茍不得在二十一贤之数列则典礼未为备也日休先字逸少后字袭美襄阳竟陵人也业文隐鹿门山中自号间气布衣大中榜未及第礼部侍郎郑愚以其貎不扬戏之曰子之才学甚富如一日何休对曰侍郎不可以一日废二日谓不以人废言也举子咸推伏之官至国子博士寓苏州与陆蒙为文友着文薮十卷皮子三卷黄冦中遇害其子为钱尚父呉越相
　　宰相怙权【温庭筠附】
　　宣宗时相国令狐绹最受恩遇而怙权尤忌胜已以其子滈不解而第为张云刘蜕崔瑄叠上疏防之宣宗优容绹出镇维扬上表诉子之寃其畧云一从先帝久次中书得臣恩者谓臣好不得臣恩者谓臣弱臣非美酒美肉安能啖众人之口时以执己之短取诮于人或云曽以故事访于温岐对以其事出南华且曰非僻书也或冀相公燮理之暇时宜览古绹益怒之乃奏岐有才无行不宜与第防宣宗私行为温岐所忤乃授方城尉所以岐诗云因知此恨人多积悔读南华第二篇又李商隐绹父楚之故吏也殊不展分商隐憾之因题防阁落句云郎君官重施行马东阁无因许再窥亦怒之官只止使下贠外也江东罗隐亦受知于绹毕竟无成有诗哭相国云深恩无以报底事是柴荆以三才子怨望即知绹之遗贤也
　　骆山人吿王庭凑
　　唐田宏正之领镇州三军杀之而立王庭凑即王武俊支属也庭凑生于别墅尝有鸠数十只朝集庭树暮集檐下有里人骆徳播异之及长骈胁善隂符谷之书歴军职得士心曾使河阳囬在中路以酒困寝于路隅忽有一人荷防而过熟视之曰贵当列土非常人也仆者寤以告庭凑庭凑驰数里及之致敬而问自云济源骆山人也向见君鼻中之气左如龙而右如虎龙虎气交王在今秋子孙相继满一百年又云家之庭合有大树树及于堂是其兆也是年果为三军扶立为留后归别墅而庭树婆娑暗北舎矣墅西飞龙山神庭凑往祭之将及祠百歩有人具冠冕折腰于庭凑及入庙神乃侧坐至今面东起宇尚存焉庭凑清俭公正忠于朝廷勤于军民子孙世嗣为镇帅至朱梁时王镕封赵王为部将张文礼灭之
　　授任致冦
　　唐马植相公曾镇安南安抚军民懐柔蛮獠废珠池尚俭素李琢后镇是用法大酷军城逺出而属南蛮六七年间劳动兵役咸通七年髙骈复之先是荆徐间征役拒蛮人甚苦之有举子闻许卒二千没于蛮乡有诗刺曰南荒不择吏致我交趾覆联绵三四年致我交趾辱懦者鬭则退武者兵益黩军容满天下战将多金玉刮得齐民疮分为猛士禄雄雄许昌师忠武冠其族去为万骑风住为一川肉时有践卒囬千门万户哭哀声动闾里怨气成山谷谁能听鼔声不忍看金镞念此堪泪流悠悠颍川緑吟此诗有以见【一作知】失于授任为国家生事大东之苦斯其乎
　　髙骈开海路【王审知开海附】
　　安南髙骈奏开本州海路初交趾以北距南海有水路多覆巨舟骈往视之乃有横石隐隐然在水中因奏请开凿以通南海之利其表畧云人牵利楫石限横津才登一去之舟便作九泉之计时有诏听之乃召工者啖以厚利竟削其石交广之利民至今赖之以济焉或言骈以术假雷电以开之未知其详葆光子尝闻闽王王审知患海畔石碕为舟楫之梗一夜梦呉安王【即伍子胥也】许以开导乃命判官刘山甫躬往祈祭三奠才毕风雷勃兴山甫凭髙观焉见海中有黄物可长千百丈奋跃攻击凡三日晴霁见石港通畅便于泛涉于时録奏赐名甘棠港即渤海假神之力又何怪焉亦号此地为天威路实神功也
　　放孤寒三人及第【科松防花事附】
　　咸通中礼部侍郎髙湜知举榜内孤贫【一作负】者公乗亿赋诗三【一作二】百首人多书于屋壁许棠有洞庭诗尤工时人谓之许洞庭最竒者有聂夷中河南中都人少贫苦精于古体有公子家诗云种花于西园花发青楼道花下一禾生去之为恶草又咏田家诗云父耕原上田子斸山下荒六月禾未秀官家已修仓又云锄禾【一作田】当日午汗滴禾下土谁念盘中飡粒粒皆辛苦又云二月卖新丝五月粜新谷医得眼前疮剜却心头肉我愿君王心化为光明烛不照绮罗筵只照逃亡屋所谓言近意逺合三百篇之防也盛得三人见湜之公道也葆光子尝有同寮示我调举时诗卷内一句云科松为防花因讥之曰贾浪仙云空庭唯有竹闲地拟栽松吾子与贾生春兰秋菊也他日赴逹官牡丹宴栏中有两松对植立命斧斫之以其防花此侯席上于愚有得色黙不敢答亦可知也
　　文宗重王起
　　王文懿公起三任节镇歴省寺赠守太尉文宗颇重之曾为诗写于太子之笏以扬之又画仪形于便殿师友目之曰当代仲尼虽歴外镇家无余财知其甚贫诏以仙韶院乐官逐月俸钱五百贯给之起昧于理家俸入其家尽为仆妾所有耄年寒馁故加给焉于时识者以起不能陈逊而与伶人分俸利其茍得此为短也葆光子曰士人之家唯耻【一作恐】货殖至于荷畚执耒灌园鬻蔬未有禄代耕岂空器而为养安可忘甘苦不迨晨昏今之世禄嚣薄不能撙节稍丰则饫其狗彘少【一作似】歉则困彼妻孥而云安贫吾无所取唯衣与食所谓切身傥德望名品未王相国者得不思俭而足用乎







　　北梦言卷二
　　钦定四库全书
　　北梦琐言卷三
　　唐　孙光宪　撰
　　卢肇为进士状元
　　唐相国李太尉徳裕抑退浮薄奬拔孤寒于时朝贵朋党掌武破之由是结怨而絶于附防门无宾客唯进士卢肇宜春人有竒才每谒见许脱衫从容旧例礼部放牓先禀朝廷恐有亲属言荐防昌三年王相国起知举先白掌武乃曰某不荐人然奉贺今年牓中得一状元也起未喻其防复遣亲吏于相门侦问吏曰相公于举子中独有卢肇久接从容起相曰果在此也其年卢肇为状头及第时论曰卢虽受知于掌武无妨主司之公道也
　　戏改毕諴相名
　　唐相毕諴呉乡人词学器度冠于侪流擢进士未遂其志尝谒一受知朝士者希为改名以期亨逹此朝士讥其鹾贾之子请改为諴字相国忻然受而谢之竟以此名登第致位台辅前之朝士慙悔交集也
　　段相踏金莲【夏侯相附】
　　唐段相文昌家寓江陵少以贫窭修进常患口食不给每听曾口寺斋钟动輙诣谒飡为寺僧所厌自此乃斋后扣钟冀其晩屇而不逮食也后入登台座连出大镇拜荆南节度有诗题曽口寺云曽遇阇黎饭后钟盖为此也富贵后打金莲花盆盛水濯足徐相商致书规之邹平曰人生防何要酬平生不足也　夏侯孜相国未偶伶俜风尘蹇驴无故坠井每及朝士之门舎逆旅之馆多有龃龉时人号曰不利市秀才后登将相何先塞而后通也【或云王播相公未遇题扬州佛寺诗及荆南人云是段相亦两存之】
　　李固言相国为栁表所误
　　唐李固言生于凤翔庄墅雅【一作惟】性长厚未习防谒始应进士举舎于亲表栁氏京第诸栁昆仲率多戏谑以相国不谙人事俾习趋揖之仪俟其磬折密于乌巾上帖文字云此处有屋僦赁相国不及出朝士见而笑之许孟容守常侍朝中鄙此官号曰貂郤固不能为人延誉也相国始以所业求知谋于诸栁诸栁与导行卷去处先令投谒许常侍相国果诣骑省髙阳公慙谢曰某官绪极闲冷不足发君子声采虽然已藏之于心又覩乌巾上文字知其朴质无何来年许公知礼闱李相国居状头及第是知栁氏之戏侮足致陇西之速遇也
　　杜邠公不恤亲戚
　　杜邠公悰位极人臣富贵无比尝与同列言平生不称意有三其一为澧州刺史其二贬司农卿其三自西川移镇广陵舟次瞿塘左右为骇浪所惊呼唤不暇渴甚自泼汤茶吃也镇荆州日诸院姊妹多在渚宫寄寓贫困尤甚相国未尝拯济至于节腊一无沾遗有乗肩舆至衙门诟骂者亦不省问之凡莅方镇不理狱讼在鳯翔洎西川系囚毕政无轻无重任其殍殕人有从劒门拾得裹漆器文书乃成都具狱案牍畧不垂愍斯又何心哉【未尝荐贤时号秃角犀】
　　李光顔太师选佳壻
　　李太师光顔以大勲康国品位穹崇爱女未聘幕僚谓其必选佳壻因从容语次盛誉一郑秀才词学门阀人韵风流异常冀太师以子妻之他日又言之太师谢幕僚曰李光顔一健儿也遭遇多【一作君】难偶立微功岂可妄求名族乎某已选得一佳壻诸贤未见乃召客司小将指之曰此即某女之匹也超三五阶军职厚与金帛而已从事许当曰李太师建定难之勲懐弓藏之虑武宁保境止务圗存而欲结援名家非其志也与夫侯景求婚王谢何其逺哉【王特尚书与太师宅重叠姻戚常语之】
　　王文公叉手睡【司空圗附】
　　王文公凝清修重徳冠絶当时每就寝息必叉手而卧虑梦寐中见先灵也食防饦面不过十八片曾典绛州于时司空圗侍郎方应进士举自别墅到郡谒见后更不访亲知阍吏遽申司空秀才出郭矣或入郭访亲知即不造郡斋琅琊知之谓其专敬愈重之及知举日司空一防列第四人登科同年讶其名姓甚暗所圗太速有鄙薄者号为司徒空琅琊知有此说因召一牓人开筵宣言于众曰某叨忝文柄今年牓帖全为司空先辈一人而已由是声采益振尔后为御史分司旧相卢公携访之乃留诗曰氏族司空贵官班御史雄老夫如且在未可叹途穷其为名徳所重也如此
　　河中饯刘相瞻
　　唐相国刘公瞻其先人讳景本连州人少为汉南郑司徒掌牋劄因题商山驿侧泉石荥阳竒之勉以进修俾前驿换麻衣执贽之后致解荐擢进士第歴台省瞻相孤贫有艺虽登科第不预急流任大理评事日饘粥不给尝于安国寺相识僧处谒飡留所业文数轴置在僧几致仕刘军容游寺见此文卷甚竒之怜其贫窭厚有济恤又知其连州【一作山】人朝无强援谓僧曰某虽闲废能为此人致宰相尔后授河中少尹幕寮有贵族浮薄者蔑视之一旦有命征入蒲尹张筵而祖之浮薄幕客呼相国为尹公曰归朝作何官职相国对曰得路即作宰相此郎大笑之在席亦有异其言者自是以水部贠外知制诰相次入翰林以至大拜也【王屋匡一上人细话之】
　　李氏瑞槐【赵令公櫺枣附】
　　唐相国李公福河中永乐有宅庭槐一本抽三枝直过当舎屋一枝不及相国同堂昆弟三人曰石曰程皆登宰执唯福一人歴镇使相而已近者石晋朝赵令公莹家庭有檽树婆娑异常四逺俱见有望气者诣其邻里问人云此家合有登宰辅者里叟曰无之然赵令先徳小字相之儿得非此应乎术士曰王气方盛不在身当其子孙尔后中令由太原判官大拜出将入相则前言果效矣【一作也】凡士之宦逹非止一途或以才升或由命遇则盛衰之气亦随人而效之向者槐枣异常岂非王气先集耶不然何荣茂挺特拔耸之如是也【陇西事得于李载仁大夫天水事得于长阳宰康张甚详悉也】
　　髙太尉决礼佛僧
　　唐渤海王太尉髙公骈镇蜀日因巡邉至资中郡舎于刺史衙对郡山顶有开元佛寺是夜黄昏僧礼赞螺呗间作渤海命军悉擒械之来晨笞背斥逐召将吏而谓之曰僧徒礼念亦无罪过但以此寺十年后当有秃丁数千作乱我以是厌之其后土人皆髠髪执兵号大髠小髠据此寺为寨陵胁州将果叶渤海之言【得于资中处士王迢】
　　王中令铎拒黄巢
　　唐王中令铎重徳名家位望崇显率由文雅非定乱之才镇渚宫为都统以御黄巢冦兵渐近先是赴镇以姬妾自随其内未行本以妬忌忽报夫人离京在道中令谓从事曰黄巢渐以南来夫人又自北至旦夕情味何以安处幕僚戏曰不如降黄巢公亦大笑之洎荆州失守复把潼闗黄巢差人传语云令公儒生非是我敌请自退避无汚锋刃于是弃闗随僖皇播迁于蜀再授都统复京都大勲不成竟罹非命时议曰黄巢过江髙太尉不能拒捍岂王中令儒懦所能应变乎落都统后有诗其要云勅【一作黜】诏已闻来阙下檄书犹未遍军前亦志在其中也【黄巢起广州自号义军百万都统上表先陈犯阙之意其词云傥便归降必有陞奬朝廷耻笑】
　　路侍中巾裹
　　唐路侍中岩风貎之美为世所闻镇成都日委执政于孔目吏邉咸日以妓乐自随宴于江津都人士女懐掷果之羡虽卫玠潘岳不足为比善巾裹蜀人见必效之后乃翦纱巾之脚以异于众也闾巷有袨服修容者人必讥之曰尔非路侍中耶尝过鬻豚之肆见侩豕者谓屠者【一作生】曰此豚端正路侍中不如用之比方良可笑也以官妓行云等十人侍宴移镇渚宫日于合江亭离筵赠行云等感恩多词有离魂何处断烟雨江南岸至今播于倡楼也
　　李勲尚书发愤【赵文附】
　　薛能尚书镇郓州见举进士者必加异礼李勲尚书先徳为衙前将校八座方为客司小子弟亦负文藻潜慕进脩因舎归田里未逾嵗服麻衣执所业于元戎左右具白其行止不请引见元戎曰此子慕善才与不才安可拒之某今自见其人质清秀复览其文卷深器重之乃出邮巡职牒一通与八座先徳俾罢职司闲居恐妨令子脩进尔后果防名第歴清显出为郓州节度也【八座事得王屋山僧匡一甚详近代进士赵观文及桂州小军杜状元及第乃才举也】
　　郑愚尚书锦半臂
　　唐郑愚尚书广州人雄才奥学擢进士第歴清显声称烜【一作赫】然而性本好华以锦为半臂崔魏公镇荆南荥阳除广南节制经过魏公以常礼延遇荥阳举进士时未尝以文章及魏公门此日于客次换麻衣先贽所业魏公览其卷首寻已赏叹至三四不曰真销得锦半臂也又以魏公故相合具军仪廷防不得已而授【一作使】之魏公曰文武之道备见之矣其钦服形于辞色也或曰荥阳因醉眠左右见一白猪盖杜征南蛇吐之
　　韦宙相足翁
　　唐相国韦公宙善治生江陵府东有别业良田美产最号膏腴而积稻如坻皆为滞穂大中初除广州节度使宣宗以番禺珠翠之地垂贪泉之戒京兆从容奏对曰江陵庄积谷尚有七十堆固无所贪宣皇曰此可谓之足谷翁也
　　李当尚书竹笼【崔珏二子附】
　　唐李当尚书镇南梁日境内多有朝士庄产子孙侨寓其间而不肖者相效为非前政以其各有阶縁弗克禁止闾巷苦之八座严明有断处分寛织篾笼召其尤者诘其家世谱第在朝姻亲乃曰郎君籍如是地望作如此行止无乃辱于存亡乎今日所惩贤亲眷闻之必赏老夫【一作安】勉旃遽命盛以竹笼沈于汉江由是其侪惕息各务戢敛也　崔珏侍御家寄荆州二子凶恶节度使刘都尉判之曰崔氏二男荆南三害不免行刑也
　　呉行鲁温溲器【厉圗南附】
　　唐呉行鲁尚书彭州人少年事内官西门军容小心畏慎每夜温溲溺器以奉之深得中尉之意或一日为洗足中尉以脚下文理示之曰如此文理争教不作十军容使行鲁拜曰此亦无凭某亦有之执厮仆之役乃脱屦呈之中尉嗟叹谓曰汝但忠孝我终为汝成之尔后假以军职除彭州刺史为卢耽相公西川行军司马御蛮有功歴东西川山南三镇节旄除西川制云为命代之英雄作人中之祥瑞讥之也　厉圗南为西川副使随府罢职行鲁欲延辟之圗南素薄行鲁闻之大笑曰不能翦头刺面而趋侍健儿乎自使院乗马不归私第直出北郭家人遽结束而追之张云起居为成都少尹常出轻言为行鲁酖杀之
　　崔侍中省刑狱
　　唐崔侍中安潜崇奉释氏鲜茹荤血唯于刑辟常自躬亲虽僧人犯罪未尝屈法于防事前虑囚必温顔恤恻以尽其情有大辟者俾先示以判语赐以酒食而付于法镇西川三年唯多蔬食宴诸司以面及蒟蒻之染作顔色用象豚肩羊臑脍炙之属皆逼真也时人比于梁武而频于宅使堂前弄傀儡子军人百姓穿宅观看一无禁止而中壸预政以玷盛徳惜哉
　　刘蜕舎人不祭先祖
　　唐刘舎人蜕桐庐人早以文学应进士举其先徳戒之曰任汝进取穷之与逹不望于汝吾没后慎勿祭祀乃乗扁舟以渔钓自娯竟不知其所适【不审是隐者为复是渔师莫晓其端倪也】紫微歴登华贯出典商于霜露之思于是乎止临终亦戒其子如先考之命蜀礼部尚书纂即其息也尝与同列言之君子曰名教之家【一作中】重于丧祭刘氏先徳是何人斯茍同隐逸之流何伤菽水之礼紫微以儒而进爵比通侯遵乃父之绪言紊先王之旧制以时【一作报本】之敬能便废乎大彭通人抑有其说时未喻也
　　杜审权相斥冯防
　　大中四年进士冯防登第牓中文誉最髙是嵗暹罗国起楼厚赍金帛奏请撰记时人荣之初官京兆府防军恩地即杜相审权也杜有江西之拜制书未行先召长乐公密话垂延辟之命欲以南昌牋奏任之戒令勿泄长乐公拜谢辞出宅速鞭而归于通衢遇友人郑賨见其喜形于色驻马恳诘长乐遽以恩地之辟吿之荥阳寻捧刺诣京兆门谒贺具言得于冯先辈也京兆嗟愤而鄙其浅露洎制下开幕冯不预焉心绪忧疑莫知所以亷车发日自防桥乗肩舆门生咸在长乐拜别京兆公长揖冯曰勉旃由是嚣浮之誉徧于搢绅竟不通显中间有涉交通中贵愈招清议官止祠部郎中眉州刺史仕蜀至御史大夫
　　不肖子三变
　　唐咸通中荆州有书生号唐五经者学识精博实曰鸿儒防趣甚髙人所师仰聚徒五百辈以束修自给优游卒嵗有西河济南之风幕寮多与之游常谓人曰不肖子弟有三变第一变为蝗虫谓鬻庄而食也第二变为蠧鱼谓鬻书而食也第三变为大虫谓卖奴婢而食也三食之辈何代无之
　　薛保逊轻薄
　　薛保逊名家子恃才与地凡所评品士子以之升降时号为浮薄相国夏侯孜【一作公】尤恶之其堂弟因名保厚以异之由是不睦内子卢氏与其良人操尚畧同因季父薛监来省卢新妇出防俟其去后命水涤门阈薛监知而大怒经宰相疏之保逊因谪授澧州司马凡七年不代夏侯孜【一作公】出镇魏相謩登庸方有征拜而殒于郡愚曽睹薛文数幅其一云饯交亲于灞上止逆旅氏见数物象人诘之口輙动皆云江淮岭表州县官也呜呼天之生民为此辈笞挞又观优云绯胡折窣【一作推宰】莽转而出众人皆笑唯保逊不防其轻物皆此也卢防灌罢防州以其为姊妹夫径至澧州慰省回至邮亭回望而笑曰岂意薛保逊一旦接军事李判官打杨栁枝乎【澧州老军将周蔼旧曾服事备言之】
　　陈防螳蜋赋
　　蜀之士子莫不酤酒慕相如涤器之风也陈防郎中家以当垆为业为不埽街官吏殴之其母甚贤勉以进脩不许归乡以成名为期每嵗糇粮纸笔衣服仆马皆自成都赍致郎中业八韵唯螳蜋赋大行太和元年及第李相固言览报状处分厢界下酒斾阖其户家人犹拒之逡巡贺登第乃圣善奬训之力也后为白中令子壻西川副使连典彭汉两郡而终
　　刘仆射茘枝圗
　　唐刘仆射崇以清俭自居甚招物论尝召同列餐苦荬【一作马】饆饠朝士有知其矫乃潜问小苍头曰仆射晨餐何物苍头曰泼生吃了也朝士闻而哂之又镇番禺效呉隐之为人京国亲知贫乏者颙俟濡救但画茘枝圗自作赋以遗之后薨于岭表扶防灵榇经渚宫家人鬻海珍珠翠于市时人讥之
　　赵大夫号无字碑【张防附】
　　唐赵大夫崇凝清介门无杂宾慕王蒙刘真长之风也标质堂堂不为文章号曰无字碑每遇转官旧例各举一人自代亚台未尝举人云朝中无可代己也世亦以此少之　梁相张防尝为僧返俗应举亚台鄙之或曰刘轲蔡京得非僧乎亚台曰刘蔡辈虽作僧未为人知翻然贡艺有何不可张防衣冠子弟无故出家不能防禅访道抗迹尘外乃于御前进诗希望恩泽如此行止岂掩人口某十度知举十度斥之清河公乃东依梁主而求际防盖为天水拒弃竟为梁相也




　　北梦琐言卷三
　　钦定四库全书
　　北梦琐言卷四
　　唐　孙光宪　撰
　　赵令公红拂子
　　唐襄州赵康凝令公世勲嗣袭人质甚伟酷好修容前后垂镜以整冠栉往往以家讳刑人相国崔公允出镇湖南由岘首赵令逢迎开宴崔相从容而防之曰闻令公以文字刑人甚无谓也闻名心瞿但有颦蹙岂可笞责及人耶俄而近侍以红拂子于乌巾上拂之相国又曰此尤不可也陪寮俛首而已天水其后汉南失守已而奔呉路由夏口杜洪念公郊迓以主座逊之遽尸其位其不识去就皆此也竟罹祸于淮甸宜乎
　　薛氏子具军仪
　　唐薛尚书能以文章自负累出戎镇常郁郁叹惜因有诗谢淮南寄天柱茶其落句云麄官乞与真抛却赖有诗名合得尝意以节将为麄官也镇许昌日幕吏咸集令其子具櫜鞬防诸幕客幕客怪惊八座曰俾渠消灾时人以为轻薄盖不得本分官矫此以见志非轻薄也
　　孙偓相通简
　　唐相国孙公偓寛裕通简不事矫异常语于亲友曰凡人持己务在得中但士行无不必太苦以我之长彰彼之短以我之清彰彼之浊幸勿为之后谪居衡山情抱坦然不以放逐而懐戚戚每对客座而厮仆辈纷诟殴曳仆于面前相国凝然似无所睹谓客曰以怒心逢彼即方寸自挠矣其性度皆此也相国曽乗轺至蜀诣杜光庭先生受箓乃曰尝遇至人话及时事每有髙栖之约尔后虽登台辅竟出官于南岳有诗寄杜先生其要句云蜀国信难遇楚乡心更愁我行同范蠡师举效浮丘他日相逢处多应在十洲唐末朝逹罹谷水白马驿之祸唯相国获免焉
　　栁玭大夫赏牟黁
　　唐栁大夫玭直清重徳中外惮之谪授泸州郡守先诣东川庭防具櫜鞬元戎顾相彦朗坚却之亚台曰朝廷本用见责此乃军府旧仪顾公不得已而受之赴任路由渝州有牟黁秀才者即都校牟居厚之子文采不髙执所业谒见亚台奬饰甚勤甥侄从行以为牟子卷轴不消见遇亚台曰巴蜀多故土豪倔起斯乃押衙之子独能慕善茍不诱进渠即退志以吾称之人必荣之由此减三五贠草贼不亦善乎子弟窃笑而服之
　　孙揆尚书锯解【刘知俊附】
　　唐末朝廷围太原不克以宰相张濬为都统华帅韩建为副使泽潞孙揆尚书以本道兵防伐军容使杨复恭与张相不叶逗挠其师因而自溃由是贬张相为绣州牧孙尚书为太原所执诟骂元戎李公克用以狗猪代之李公大怒俾以锯解虽加苦楚而锯齿不行八座乃谓曰死狗猪解人须用板夹然后可得行汝何以知之由此施板而锯方行未絶间骂声不歇何乃壮而不怖斯则君子之儒必有勇也近者刘知俊自梁奔秦自秦奔蜀骁暴之声天下咸闻焉蜀先主坐其惨酷而诛之受戮日章皇万端乞命不暇行刑者嗟而笑之比孙帅何勇怯之不侔也【孙揆尚书少年不慧涕泪狼籍蒙然而已十五嵗适然一变非唯时俊乃烈士也】
　　崔允相腋文
　　唐崔相国慎猷亷察浙西日有瓦棺寺持法华经僧为门徒或有术士言相国面上气色有贵子问其姙娠之所在夫人洎妾媵间皆无所见相国徐思之乃召曾侍更衣官妓而示术士曰果在此也及载诞日腋下有文相次分明即瓦棺僧名也因命其小字缁郎年七嵗尚不食肉一日有僧请见乃掌其颊谓曰既爱官爵何不食肉自此方味荤血即相国允也崔事一说云是终南山僧两存之
　　诸重徳好尚
　　唐朱崖李太尉与同列欵曲或有征其所好者掌武曰喜见未闻言新书防崔魏公好食新防头以为珍美从事开筵先一夕前必到使院索新煑防头也杜豳公每早食饙饭干脯崔侍郎安潜好看鬭牛虽各有所美而非近利与夫牙筹金埒钱癖谷堆不亦逺乎
　　毕舅知分【蜀杨会附】
　　唐毕相諴家本寒微其渭阳为太湖县伍伯【伍伯即今号杂职行杖者】相国耻之俾罢此役为除一官累遣致意竟不承命特除选人杨载宰此邑防辞特于私第延坐与语期为落此猥籍津送入京杨令到任具逹台旨伍伯曰某下贱岂有外甥为宰相耶杨令坚勉之乃曰某每嵗公税享六十緍事例钱茍无败阙终身优渥不审相公欲为致何官职杨令具以闻相国叹赏亦然其说竟不夺其志也近者蜀相庾公傅素与其从弟凝绩曾宰蜀州唐兴县郎【一作良】吏有杨防者庾氏之昆弟深念之洎迭秉蜀政为杨防除长马以酬之杨防曰某之吏役逺近皆知忝冒为官宁掩人口岂可将数千【一作子】家供待而博【一作簿】一虚名长马乎虽强假军职除授检校官竟不舎县役亦毕舅之次也
　　杨蔚使君三典洋源
　　唐杨蔚使君典洋州道者陈休复每到州多止于紫极宫宏农甚思一见而颍川輙便他适乃谓道士曰此度更来便须申报或一日再至遽令申白俄而州将拥斾而至方遂披揖宏农曰向风久矣幸获祗奉敢以将来禄算为请勿讶造次颍川呼人为卿乃谓州牧曰卿三为刺史了更无言州牧不怿以其曾典两郡至此三也自是常以见任为终焉之所尔后秩满无恙不喻其言无何又授此州亦终考限罢后又除是郡凡三任竟殒于是三为刺史之说果在于此乎杨公季弟玭为愚话之
　　妖人为称陈帝师
　　唐军容使田令孜擅权有囬天之力尝致书于许昌为其兄陈敬瑄求兵马使职节将崔侍中安潜不允尔后崔公移镇西川敬瑄与师立牛勉罗元果以打毬争三川敬瑄获头筹制授右蜀节旄以代崔公中外惊骇报状云陈仆射之命莫知谁何青城县弥勒防妖人【弥勒会北中金刚禅也】窥此声势乃伪作陈仆射行李云山东盗起车驾必谋幸蜀先以陈公走马赴任乃树一魁妖共翼佐之军府未喻亦差迎至近驿有指挥索白马四匹察事者其非常乃羁縻之未供承间而真陈仆射亦连辔而至其妖人等悉擒缚而俟命颍川俾隐而诛之识者曰陈帝师【一作仆射】由阉官之力无防尘之效盗处方镇始为妖物所凭终以自贻诛灭非不幸也
　　哭麻刘舎人事
　　唐李相磎髙才奥学冠絶羣彦为朋党所排洎登岩廊似涉由径虽然亦才授也制下之日刘舎人崇抱麻而哭之李相斥其祖祢条上其事具表论之又以彭城先徳受贿饮酖乃作鹦鹉杯赋丑词讦切人为寒心朝士有识者阅其表曰何必多言但不云倒防侧于君前有诛彭城子何所逃刑时以为然
　　蔡京尚书拔顾氏昆弟
　　唐蔡京尚书为天徳军使衙前小将顾彦朗彦晖知使宅市买八座有知人之鉴或一日俾其子叔向巳下备酒馔于山亭召二顾赐宴八座俄而即席约令勿起二顾惶惑莫喻其意八座勉之曰公弟兄俱有封侯之相善自保爱他年愿以子孙相依因迁其职级洎黄冦犯阙顾彦朗领本军立复功除东川加使相蔡叔向兄弟往依之请叔向为节度副使仍以丈人行拜之军府大事皆谘谋焉顾相薨其弟彦晖嗣之亦至使相
　　陆扆相六月及第【卢光启附】
　　唐陆相扆举进士属僖宗再幸梁洋随驾至行在于时奔避劳止又时当六月而相国防名尔后在翰林暑月苦于蒸溽同列讥之曰今日好造天牓以其进取非时也然相国文才重徳名冠一时朝中陆氏三人号曰三陆即相国洎希声及威乃三人也　卢相光启先人伏刑尔后兄弟脩饰赴举因谓亲知曰此乃开荒也然其立性周谨进取多涂初举子一卷即进取诸事皆此也防名后歴台省受知于租庸张濬清河出征并汾卢每致书疏凡一事别为一幅朝士至今效之盖八行重叠别纸自公始也唐末举人不问士行文艺但勤于请谒号曰精切亦楷法于范阳公尔其族弟汝弼尝为张相【一作濬】出征判官传檄四方其畧云致赤子之流离自朱邪之版荡自谓人曰天生朱邪赤子供我之笔也俊迈亦有族昆之风
　　呉融侍郎文笔
　　唐呉融侍郎防名后曾依相国太尉韦公昭度以文笔求知每起草先呈皆不称旨呉乃祈掌武亲密俾逹其诚且曰某幸得齿在宾次唯以文字受眷虽愧荒拙敢不着功未闻惬当反甚忧惧掌武笑曰呉校书诚是艺士每有见请自是呉家文字非干老夫由是改之果惬上公之意也散版出官寓于江陵为僧贯休撰诗序以唐来唯元白休师而已又祭陆蒙文即云海内文章止鲁望而已自相矛盾于时不免识者所讥
　　破天荒解
　　唐荆州衣冠薮泽每嵗解送举人多不成名号曰天荒解刘蜕舎人以荆解及第号为破天荒尔来余知古关圗常脩乃荆州之居人也率有髙文连登上科闗即衙前将校之子也及第归乡都押已下为其张筵乃指盘上酱瓯戏老校曰要校【一作拔】卒为者其人以醋樽进之曰此亦校【一作拔】卒为者也席人大噱闗圗妻即常脩妹才思妇也有祭夫文行于世
　　成令公为蛇绕身
　　唐荆州成令公汭领蔡州军戍江陵为节度使张璝谋害之遂率本都奔于秭归一夜为巨蛇绕身防至于殒乃曰茍有所负死生唯命逡巡蛇亦亡去尔后招辑户口训练士卒防流而镇渚宫寻授节旄抚绥凋残励精为理初年居民唯一十七家末年至万户勤王奉国通商务农有足称焉朝廷号北韩南郭【韩即华州韩建成令初姓郭后归本姓】有孔目官贺隐者亦返俗僧也端贞俭约始为腹心凡有阙政赖其防赞自贺物故率由胸加以骋辨陵人又多矜伐为识者所鄙妇翁竺知章乃饼匠也言多不逊又元子微过皆手刃之竟无系嗣楼船之役幕僚结舌终致鄂渚之败惜哉
　　张濬相破贼
　　唐黄巢犯阙僖宗幸蜀张相国濬白身未有名第时在河中永乐庄居里有一道士或麻衣或羽帔不可亲狎一日张在村路前行后有唤张三十四郎驾前待尔破贼囬顾乃是此道士【一作人】相国曰某一布衣耳何阶縁而能破贼乎道士勉其入蜀适遇相国圣善疾苦未果南行道者乃遗两粒丹曰服此可十年无恙相国得药奉亲所疾痊复后歴登台辅道者亦不复见破贼之说何其騐哉
　　薛澄州弄笏【罗九臯附】
　　唐薛澄州昭纬即保逊之子也恃才傲物亦有父风每入朝省弄笏而行旁无人好唱浣溪纱词知举后有一门生辞归乡里临岐献防曰侍郎重徳某乃受恩尔后请不弄笏与唱浣溪纱即某幸也时人谓之至言有小吏常学其行步揖逊公知之乃召谓曰试于庭前学得似则恕尔罪于是下亷拥姬妾而观之小吏安详傲然举动酷似笑而舎之　路侍中岩在西蜀尝夏日纳凉于毬场防中使院小吏罗九臯巾裹步履有似裴条郎中大貂遥见促召衫带遍视方知其非因笞之
　　西岳神毙张簴
　　唐张防早为僧败道归俗后为梁相先在华山云台观修业观侧有庄其弟簴亦轻易道教因脱防服挂于天尊臂上云借此公为我掌之须臾精神恍忽似遭殴撃痛呌狼狈或顿或起如有人拖曵之状归至别业而卒斯人也必党于释氏而轻侮道尊人之无礼自贻隂殛非不幸也与嘉州崔使君开尹真君石函事同【开石函为防官所録夺算见宣室志】李载仁郎中目睹为愚话之
　　栁婢讥盖巨源
　　唐栁仆射仲郢【一作贤】镇郪城有一婢失意将婢于成都鬻之盖巨源使君乃西川大校累典雄郡【一作大郡】宅在苦竹溪女侩具以栁婢言导盖公欲之乃取归其家女工之具悉随之日夕赏其巧技或一日盖公临街窥窓栁婢在侍通衢有鬻绫罗者从窓下过召婢就宅盖公于束缣内选择邉幅舒卷揲之第其厚薄酬酢可否栁婢失声而仆似中风恙命扶之而去一无言语但令舆还女侩家翌日而瘳诘其所苦青衣曰某虽贱人曾为栁家细婢死则死矣安能事卖绢牙郎乎蜀都闻之皆嗟叹也清族之家率由礼门盖公暴贵未知士风为婢仆所讥宜矣哉
　　赵师儒与栁大夫唱和
　　唐栁玭大夫之任泸州泝舟经马骁镇土豪赵师儒率乡兵数千凭髙立寨刑讼生杀得以自专本道署以军职闻五马经过乃棹扁舟被褐衫把杖子迎接防状云百姓赵师儒亚台以其有职非属邑怪而辞之师儒曰巴蜀乱离某懐集乡人拒他盗非敢僭幸妄徼戎职亚台欣而接之乃驻旌斾馆于寨中供亿丰备钦礼弥勤师儒亦有诗句皆陈素心亚台悉为和之睹其清俭不嗟叹曰我他年登廊庙必为斯人而致节察盖赏其知分任真也
　　祖系圗进士牓
　　禅门有祖系圗得佛心印者皆次列之进士有登科记懐将相才者咸编缀之而名实相违玉石混杂疑误后人良可怪也唐进士宇文翃虽士族子无文藻酷爱上科有女及笄真国色也朝之令子弟求之不得时窦璠年逾耳顺方谋继室其兄谏议叵有气熖能为人致登第翃嫁【一作娉】女与璠璠为言之元昆果有所获相国韦公说即其中表甚鄙之因滑台杜尚书宅遭火防爇神柩家人云老鼠尾曳火入库内因而延燎京兆谓宇文曰鱼将化龙雷为烧尾近日老鼠亦有烧尾之事用以讥之葆光子尝试一僧备谙谬妄一旦拥徒说法自言出世安知他日不预祖系乎是则宇文翃登科后人何以知之悲夫
　　温李齐名
　　温庭云字飞卿或云作筠字旧名岐与李商隐齐名时号曰温李才思艳丽工于小赋每入试押官韵作赋凡八叉手而八韵成多为邻铺假手号曰救数人也而士行有缺缙绅薄之李义山谓曰近得一聨句云逺比赵公三十六年宰辅未得偶句温曰何不云近同郭令二十四考中书宣宗尝赋诗上句有金步揺未能对遣未第进士对之庭云乃以玉条脱续之宣宗赏焉又药名有白头翁温以苍耳子为对他皆此也宣宗爱唱菩萨蛮词令狐相国假其新撰密进之戒令勿泄而遽言于人由是疎之温亦有言云中书堂内坐将军讥相国无学也宣皇好微行遇于逆旅温不识龙顔傲然而诘之曰公非司马长史之流帝曰非也又谓曰得非大参簿尉之帝曰非也谪为方城县尉其制词曰孔门以徳行为先文章为末尔既徳行无取文章何以补焉徒负不羁之才罕有适时之用云云竟流落而死也杜豳公自西川除淮海温庭云诣韦曲杜氏林亭留诗云卓氏垆前金线栁隋家堤畔锦帆风贪为两地行霖雨不见池莲照水红豳公闻之遗绢一千疋呉兴沈徽云温舅曾于江淮为亲表槚楚由是改名焉庭云又每嵗举场多借举人为其假手【一作多为举人假手】沈询侍郎知举别施铺席授庭云不与诸公邻比翌日前谓庭云曰向来防名者皆是文赋托于学士某今嵗场中并无假托学士勉旃因遣之由是不得意也
　　崔氏女失身为周宝妻【末山尼卢氏女附】
　　浙西周宝侍中博陵崔夫人乃干符中时相之姊妹也少为女道士或云寡而冠帔自幽独焉大貂素以豪侠闻知崔有容色乃逾垣而窃之宗族亦莫知其存没尔后周除浙右其内亦至国号乃具车马偕归崔门曰昔者官职卑下未敢先言此际叨尘亦不相辱相国不得已而容之【此事鳯翔杨少尹说之甚详近代江南钟令内子乃卢肇贠外之女也乱离失身弟兄有在班行者耻之乃曰小娘子何不自杀而偶非丈夫也仙传有徐仙姑居南岳魏夫人坛羣僧调之乃自颠仆此乃修道而灵官所卫也已】　末山尼开堂说法禅师邓隐峰有道者也试其所守中夜挟刃入禅堂欲行强暴尼惮死失志隐峰取去禅服集众僧以晓之其徒立散王蜀先主部将张勍暴横鞭人之胷典眉州有一少尼姿容明悟讲无量夀经张欲逼辱以死拒之不肯破戒因而诟骂张乃折其齿与其父同沈于蟇颐津也崔氏女末山尼以畏懦而茍全徐仙姑用道力而止暴讲经尼以守戒而陨命是知女子修道亦有一段障难而况冶容诲滛者哉孙棨舎人着北里志叙朝贤子弟平康狎游之事其旨似言卢相携之室女失身于外甥郑氏子遂以妻之杀家人而灭口是知平康之游亦何伤于年少之流哉
　　崔禹昌不识牛
　　唐世梁太祖未建国前崔禹昌擢进士第有别业在汴州管内禹昌敏俊善接对初到夷门希梁祖意请陈桑梓礼梁祖甚喜以其不相轻薄甚蒙管领常预宾次或陪防戏梁祖以其有庄墅必借牛乃问曰庄中有牛否禹昌曰不识得牛意是无牛以时俗语不识得有对之梁祖大怒曰岂有人不识牛谓我是村夫即识牛渠则不识如此轻薄何由可奈防至不测后有人言方渐释怒
　　张曙戏杜荀
　　唐右补阙张曙吏部侍郎褧之子祎之侄文章秀丽精神敏俊甚有时称所生母常戴玉天尊黄巢乱离莫知存没或有于枯骸中头上见有玉天尊以曙未访遗骸不合进取以此阻之后于裴贽侍郎下擢进士第官至右补阙曾戏同年杜荀曰杜十四仁贤大荣幸得与张五十郎同年荀答曰张五十郎大荣幸得与荀同年天下只闻杜荀名字岂知张五十郎耶彼此大咍是知虚名不足定人优劣曙有击瓯赋其警句云董防成青琐鸾惊啄开珠网穆天子红缰马解踏破琼田又有鄠郊赋叙长安乱离亦哀江南悲甘陵之比区区之荀不足拟伦











　　北梦琐言卷四
　　钦定四库全书
　　北梦琐言卷五
　　唐　孙光宪　撰
　　令狐公密状【木团头附】
　　唐太和中阉官恣横因甘露事王涯等皆罹其祸竟未昭雪宣宗即位深抑其权末年尝授防于宰相令狐公公欲尽诛之虑其寃乃密奏牓子曰但有罪莫舎有阙莫填自然无遗矣后为宦者所见于是南北益相水火洎昭宗末崔侍中得行其志然而【一作以】玉石俱焚也已　干符后宫娥皆以木【一作围】头自是四方效之唯内官各自出様匠人曰斫军容头特进头至是果验也
　　李逺讥曹唐
　　唐进士曹唐游仙诗才情缥缈岳阳李逺贠外每吟其诗而思其人一日曹往谒之李倒屣而迎曹生人质充伟李戏之曰昔者未睹标仪将谓可乘鸾此际拜见安知壮水牛亦恐不胜其载时人闻而笑之【世谓浑诗逺赋不如不做言其无才藻鄙其无教化也】
　　中书蕃人事
　　李肇国史补云贞元末有郎官四人自行军司马赐紫而登粉署省中谑之为四君子也唐自大中至咸通白中令入拜相次毕相諴曹相确罗相劭权使相也继升岩廊崔相慎猷曰可以归矣近日中书尽是蕃人盖以毕白曹罗为蕃姓也始蒋伸相登庸李景逊尚书西川览报状而叹曰不能伏事斯人也遽托疾离镇有诗曰成都十万户抛若一鸿毛亦博陵之比也近代呉融侍郎乃赵崇大夫门生即世日天水叹曰本以毕白待之何乖于所望歉其不大拜也
　　徐相讥成中令
　　唐干宁中荆南成令公汭曾为僧盗据渚宫寻即真命末年骋辩每事标特初以澧朗旧在巡属为土豪雷满所据奏请割相国徐公彦若在中书不为处置由是衔之相国出镇番禺路由渚宫成令虽加接延而常怏怏馔后更席而坐诡辨锋起相国曰令公位尊方面自比桓文雷满者偏州一伙草贼耳令公不能加兵而怨朝廷乎成公赧焉而屈东海文雅髙谈听之亹亹成令虽甚敬惮犹以岭外黄茅瘴患者发落而戏曰黄茅瘴望相公保重相国曰南广海黄茅瘴不死成和尚盖讥成令曽为僧也终席惭耻之
　　韦尚书鉴卢相
　　唐大中初卢携举进士风貎不扬语亦不正呼携为彗【平声】盖短舌也韦氏昆弟皆轻侮之独韦岫尚书加钦谓其昆弟曰卢虽人物甚陋观其文章有首尾斯人也以是卜之他日必为大用乎尔后卢果防名竟登廊庙奬拔京兆至福建观察使向时轻薄诸弟卒不展分所谓以貎失人者其韦诸季乎
　　薛逢赏王助
　　唐大中初绵州魏城县人王助举进士有竒文蜀自李白陈子昻后继之者乃此侯也尝撰魏城县道观碑词华典赡于时薛逢牧绵州见而赏之以其邑子延遇因以改名助字次安壮其文王勃也自防妇刋建薛使君列衔于碑隂以光其文虽兵乱焚荡而螭首岿然好事者经过皆税驾而览之助后以瞽废无闻于世赖河东公振发増价而子孙荣之其子朴仕蜀至翰林学士
　　陈陶癖书
　　大中年洪州处士陈陶者有逸才歌诗中似负神仙之术或露王霸之说虽文章之士亦未足凭而以诗见志乃宣父之遗训也其诗句云江湖水深浅不足掉鲸尾又云饮冰狼子瘦思日鹧鸪寒又云中原不是无麟凤自是皇家结网疎又云一鼎雄雌金液火十年寒暑鹿皮衣寄与东流任班向隅终守铁梭飞诸如此例不可殚记着癖书十卷闻其名而未尝见之【或云癖书是钟离从事陈岳所箸今两存之】
　　阳朔山水
　　王赞侍郎中朝名士有宏农杨蘧者曾到岭外见阳朔荔浦山水谈不容口以阶縁尝得接琅琊从容不形于言曰侍郎曾见阳朔茘浦山水乎琅琊曰某未曾打人唇绽齿落安得而见因之大笑杨宰俄而选求彼邑挈家南去亦州县官中一髙士也
　　淮浙解纷诏
　　唐僖宗皇帝蒙尘于蜀朝士未集阙人掌诰乐朋侯翮辈虽居翰林而排难解纷之才非所长也髙太尉镇淮海拥兵不进与浙西周宝不睦表章递奏各述短长朝廷欲降诏和之学士草词殊不惬旨前进士李端有壮笔军容田令孜知之召而与语授以毫翰李仍请酒饮数杯诏书一笔而成文藻之外乃竒辩也深称上防除行在知制诰官至省郎旧说李绅相镇淮海奏荐副使章服累表不允有一举人谒绅相知其文词请撰一表其畧云当道地管八州军雄千乗副使着緑不称其宜相国大喜果以此章而获恩命也李太尉破昭义自草诏意而宣付翰林至如郑文公自草髙太尉诏皆务集事非侵局夺美也
　　呉融天幸
　　钱尚父始杀董昌奄有两浙得行其志士人耻之呉侍郎越州萧山县人举进士场中甚有声采屡遭维絷不遂观光乃脱身西上将及苏台界囬顾有紫绶者二人追之呉谓必遭笼罩须紫绶者殊不相顾促遽前去至一津渡唤船命呉共济比逹岸杳然失之由是获免尔后防名升朝是知分定者必有神明助之
　　沈蒋人物
　　沈询侍郎清粹端美神仙中人也制除山北节旄京城诵曹唐游仙诗云玉诏新除沈侍郎便分茅土领东方不知今夜游何处侍从皆骑白鳯凰即风姿可知也蒋凝侍郎亦有人物每到朝士家人以为祥瑞号水月观音前代潘安仁卫叔宝何以加此唐末朝士中有人物者时号玉笋班【沈询字仁伟官至丞郎人物酷似先徳所谓世济其美又外郎班者棨不杂亦号玉笋班也】
　　张濬乐朋与田军容中外事
　　旧例士子不与内官交游十军军容田令孜擅囬天之力僖皇播迁行至洋源百官未集阙人掌诰乐朋侍郎亦及行在因谒中尉仍请中外由是荐之充翰林学士张濬相自处士除起居郎亦出子方之门皆申【一作由】中外之敬洎车驾到蜀朝士毕集一日中尉为宰相开筵学士洎张起居同预焉张公耻于对众设拜乃先谒中尉便施谢酒之敬中尉讶之俄而宾主即席坐定中尉白诸相曰某与起居清浊异流曾蒙中外既虑玷辱何惮改更今日猥地谢酒即又不可张公惭惧交集自此甚为羣彦薄之乐公举进士初陈启事谒李昭侍郎自媒云别于九经书及老庄洎八都赋外着八百卷书请垂比试诚有学问也然于制诰不甚简当时人或未可之
　　薛少师拒中外事
　　唐薛廷珪少师右族名流仕于衰世梁太祖兵力日强朝廷倾动渐自尊大天下惧之孤卿为四镇官告使夷门客将刘翰先来防恐申中外孤卿佯言不防谓谒者曰某无徳安敢輙受令公拜竟不为屈洎受禅之后勉事于梁而太祖优容之夀考而终也中间奉命册蜀先主为司徒馆中旧疾发动蜀人送当医人杨仆俾攻疗之孤卿致书感谢其书末请借肩舆归京寻医蜀主讶之乃曰幸有方药何不俟愈而行坚请且驻行轩公谓客将曰夜来问此医官殊不识字安可以性命委之乎竟不服药而北归后唐相国韦公说仕梁为中书舎人倅轺于钱塘先是钱尚父自据一方每要姑息梁主以河北关西悉为勍敌又频失利于淮海甚借两浙牵掎之其次又资贡赋凡命使臣逺泛沧溟一则希其丰遗二则惧不周旋悉皆拜之钱公亦自尊大唯京兆公长揖而已既不辱命识者异之竟有岩廊之拜也
　　杨晟义母【安师建附】
　　唐杨晟始事凤翔节度李昌符累立军功因而疑之潜欲加害昌符爱妾周氏愍其无辜密告之由是亡去而获免也后为驾前五十四军都指挥使除威胜军节度使建节于彭州抚绥士民延敬宾客洎僧道辈各得其所厚于礼敬人甚懐之李昌符之败因令求访周氏既至以义母事之周氏自以少年复有美色恐有好合之请宏农告誓天地终不以非礼偶之每旦未视事前必伸问安之礼虽厄在重围未尝废也新理之所兵力未完遽为王蜀先主攻围保守孤城救兵不至十日而为西川所破而害焉有马步使安师建者杨氏之腹心也城克执之蜀先主知其忠烈冀为其用欲寛之师建曰某受杨司徒提拔不敢惜死先主叹【一作嗟】赏而行戮为设祭而之
　　成令公和州载
　　唐天祐中淮师围武昌不解杜洪令公乞师于梁王梁王与荆方睦乃讽成令帅兵救之于是禀奉霸主欲亲征乃以巡属五州事力造巨舰一艘三年而成号曰和州载舰上列防事洎司局有衙府之制又有齐山截海之名其于华壮即可知也饰非拒谏断自其意幕寮俛仰不措一词唯孔目官杨厚赞成之舟次破军山下为呉师纵燎而焚之中令溺死兵士溃散先是改名曰汭汭字即水内也水内之死岂非前兆乎湖南及朗州军入江陵俘载军人百姓职掌伎巧僧道伶官并归长沙改汭之名和州之说盖前定也
　　韦太尉伐西川
　　唐陈敬瑄据成都府拒命韦太尉昭度充招讨使率东川兵以伐之王蜀先主时为草贼剽掠诸县乃拥守下兵投掌武署为衙内指挥使资其爪牙也因奏请割西川数州就临邛建节以授之蜀主卑谦多智事韦公甚谨掌武量其事势终不能驾御况军旅之事又非所长每欲攻城请戎服临阵虑矢石所及不敢近前掌武曰军人安敢无礼东川都显有唐吃人者呼而戒之曰人肉何如猪羊乃赐一缗俾充肉价他皆仿此重围二年蜀城已困不日将下一旦门外諠哗以军粮阙乏兵士擒曳掌武亲吏骆别驾【忘名】者脔而噉之由是惧罹其祸遽托疾以西川牌印付蜀主而归朝虽曰不武斯亦用智自免也
　　章鲁封不幸
　　屯难之世君子遭遇不幸往往有之唐进士章鲁封与罗隐齐名皆浙中人频举不第声采甚着钱尚父土豪倔起号钱塘八都洎破董昌奄有杭越于是章罗二士罹其笼罩然其出于草莱未谙事体重县宰而轻郎官尝曰某人非才只可作郎官不堪作县令即可知也以章鲁封为表奏孔目官章拒而见笞差罗隐宰钱塘皆畏死禀命也章罗以之为耻钱公用之为荣【一作禁】玉石俱焚吁可惜也或云章鲁封后典苏州着章子三卷行于世罗隐为中朝所重钱公寻倍加钦官至给事中享夀考温饱而卒
　　裴氏再行【归登尚书附】
　　唐裴司徒璩性靳啬亷问江西日凡什器圗障皆新其制闭屋缄贮未尝施用每有宴防即于朝士家借之在番禺时钟爱一女选荥阳郑进士以壻之才过礼期遽属秋荐不免随计无何到京寻报物故五教念女及壻不胜悲痛而郑偶笑之盖夫妇之爱未深不解思虑非有他故也大凡士族女郎无改醮之礼五教念女早寡不能忘情乃召门生故吏而告之因【一作曰】别适人乱伦再醮自河东始也元祯【一作顽】少监苏涯中丞赐紫杨玭少尹与五教亲吏别驾说皆同　归登尚书每浴皆屏左右自于浴斛中坐移时或有窥者见一巨吹水也性甚鄙啬尝烂一羊脾旋割旋噉封其残者一旦内子于封处割食八座不见元封大怒其内由是没身不食肉斯亦愈于和峤之流也
　　闭门避蛮【王先主附】
　　西川自唐刘辟搆逆后久无干戈人不习战每嵗诸道差兵屯戍大渡河蛮旗才举望风而溃咸通中长驱直抵府城居人有扃户而拒之蛮亦不敢扣门也尝有一蛮迷路入广都县村墅里人相率数百辈呌噪而逐之蛮一囬顾却走如堵墙崩焉自昼及暝终不能擒致其怯懦如此　王蜀先主时云南冦蜀蜀军勇锐欲吞之俘擒噉食不以为敌与向前之兵百倍其勇也
　　髙太尉机诈
　　咸通中南蛮围西川朝廷命太尉渤海髙公骈自天平军移镇成都戎车未届乃先以帛书军号其上仍画一符于邮亭递之以壮军声蛮酋惩交趾之败望驿【一作铎】而遁先是府无罗郭南冦才临遂成煨烬士民无久安之计渤海规画地势圗版筑焉虑畚锸将施亭堠有警乃命山僧景山【此僧多为掌武决防人谓是厐勋漏网而变名也】奉使入南诏宣言骈自巡邉自下手筑城日举烽直至大渡河凡九十三日楼橹矗然旌斾竟不行而骠信詟栗不暇兵以诈胜斯之谓也
　　张道古题墓
　　唐天复中张道古沧州蒲台县人擢进士第拜左补阙文学甚富介僻不羣因上五危二乱表左授施掾尔后入蜀先是所陈二乱疏云只今刘备孙权已生于世矣惧为蜀主所憾无路栖托洎逢开创诚思征召为幕寮排摈卒不齿録竟罹非命也尝自筮遇凶卦预造一穴题表云唐左补阙张道古墓后果遇害而瘗之人有获其上蜀主书遗藁极言幕寮掩其才学不为延誉又非违【一作逹】时变盘桓取祸之流也【补阙深于彖象著书号易题数卷行于世】
　　叙巢居子
　　唐贞元中秭归人覃正夫顷栖庐岳帅符载征召为文竟汨没于巴巫也或有以其文数篇示愚辞韵挺特风调凛然真得武都之刀尺也号巢居子有二十卷愚因致书于归州之衙校李玩俾搜访之书未逹前三日里人有家藏全集者适遇延爇而煨烬之嗟乎鄙于覃生异时也茍得缮写流布振彼声光而焚如之酷何不幸之甚也
　　罗衮不就西川辟【李频黄匪躬附】
　　唐罗贠外衮成都临邛人应进士举文学优赡操尚甚髙唐大顺中防名不归故乡时属丧乱朝廷多故契濶兵难备歴饥寒蜀先主致书于翰林令狐学士呉侍郎选书记一贠欲以桂阳应聘外郎谓知己曰誓拥马通衢服弊布衣以俟外朝无复西归为鲁国东家丘也【一作乎】竟通朝籍终于梁礼部贠外郎也蜀人有志者唯外郎乎扬子云二息亡遗体于蜀与夫延陵季子何相逺哉近代李频黄匪躬皆岭表人频即遗其糟糠别婚士族黄即三十年不返乡里于时妻母俱在又何心乎
　　髙测启事【韩昭附】
　　唐髙测彭州人聪明博识文翰纵横至于天文厯数琴棊书画长笛胡琴率皆精巧乃梁朝朱异之流尝谒髙燕公上启事自序其要云读书万卷饮酒百杯燕公曰万卷书不易征诘【一作不暇征召】百杯酒得以奉试乃饮以酒果如所言僖皇帝幸蜀因进所著书除秘校卒于威胜军节度判官也　韩昭仕蜀至礼部尚书文思殿大学士粗有文章至于琴棊书算射法悉皆涉猎以此承恩于后主时有朝士李台嘏曰韩八座事艺如拆袜线无一条长时人韪之
　　符载侯翮归隐【赵防附】
　　唐武都符载字厚之本蜀人有竒才始与杨衡宋济栖青城山以习业杨衡擢进士第宋济老死无成唯符公以王霸自许耻于常调懐防之望韦南康镇蜀辟为支使虽曰受知尚多偃蹇韦公于二十四化设醮请撰斋词于时陪饮于摩诃之池符公离席盥潄命使院小吏十二人捧砚人分两题绕【一作缓】步池滨各授口占其敏速如此刘辟时为金吾仓曹参军依栖韦公特与譔真赞其词云矫矫化初气杰文雄灵螭出水秋鹗乗风行义则固辅仁乃通他年良觌麟阁之中洎京兆变故彭城知留务起雄据之意符为其所縻凡有代奏愈更恭顺刘辟之败也幕寮多罹其祸唯符生以牋奏藁草一箧呈髙崇文相公长揖东下栖于庐山即前之真赞可谓有先鉴也居浔阳二林间优游卒嵗南昌军奏请为副倅授奉礼郎不赴命小僮持一幅上于襄阳乞百万钱买山四方交辟羔鴈盈于山门草堂中以女妓二十人娯侍声名籍甚于时守道循常者号曰凶人【曾览符公全集其文简举清便入其堂奥者唯建平覃正夫耳至宋济虽有词学其文冗泛非符之流湛贲卒于彭山宰墓铭即宋文也】唐光啓中成都人侯翮风仪端秀有若氷壶以拔萃出身为邠宁从事僖皇播迁擢拜中书舎人翰林学士内试数题目其词立就旧族朝士潜推服之僖宗归阙除郡不赴归隐导江别墅号卧龙馆王蜀先主圗霸屈致幕府先俾节度判官冯防【一作俟】其可否冯有文章大名除眉州刺史田令孜拒朝命不放之任羇寓成都为侯公轸防甚徳之其辞【一作辟】书即冯防极笔也侯有谢上王先主其自负云可以行脩牋表坐了檄书【其先人蜀之小将也】　赵防者梓州盐亭县人也博学韬钤长于经世夫妇俱有节操不受交辟撰长短经十卷王霸之道见行于世














　　北梦琐言卷五
<子部,小说家类,杂事之属,北梦琐言>
　　钦定四库全书
　　北梦琐言卷六
　　唐　孙光宪　撰
　　吴湘事【刘汉宏附】
　　唐李绅性刚直在中书与李卫公相善为朋党者切齿镇淮海日吴湘为江都尉时有零落衣冠顔氏女寄寓广陵有容色相国欲纳之吴湘强委禽焉于是大怒因其婚娶时财聘甚丰乃罗织执勘准其俸料之外有陈设之具坐赃奏而杀之惩无礼也宣宗初在民间备知其屈登极后与二李不叶者导而进状诉寃卫公以此出官朱崖路由澧州谓寄寓朝士曰李二十误我也马植曾为卫公所忌出为外任吴湘之事鞫于宪台扶风时为中宪得行其志焉吴湘乃澧州人顔寻归澧阳孀独而终旧説浙东难理十分公事绅相晓得五六唯刘汉宏晓得七分其他亷使及三四而已盖公之才难得也已
　　裴相生于于阗国事【双峯禅师文如海道士附】
　　唐裴相公休留心释氏精于禅律师圭峯密禅师得达摩顿门密师注法界观禅诠皆相国撰序常被毳衲于歌妓院持鉢乞食自言曰不为俗情所染可以説法为人每发愿世世为国王宏防佛法后于阗国王生一子手文有相国姓字闻于中朝其子弟欲迎之彼国勅防不允也　双峯禅师聚徒千人谈之盛无能及也一旦惑于民女而败道焉是知淫为大罚信矣相国李公蔚始与师善为致一宰而已　道士文如海注庄子文词浩博恳求一尉与夫汤惠休廖广宣防趣共卑也惜哉
　　韦氏女配刘谦事
　　丞相韦公宙出镇南海有小将刘谦者职级甚卑气宇殊异乃以从犹女妻之其内以非我族类虑招物议讽诸幕寮请谏止之丞相曰此人非常流也他日吾子孙或可依之谦以军功拜封州刺史韦夫人生子曰曰岩为广帅岩嗣之奄有岭表四府之地自建号曰汉改名防在位经二纪而终次子嗣即京兆知人之鉴非谬也
　　田布尚书传
　　唐通义相国崔魏公之镇淮扬也卢丞相耽罢浙西张郎中铎罢常州俱过维扬谒魏公公以暇日与二客私欵方奕有持状报女巫与田布尚书偕至泊逆旅某亭者公以神之至也甚异之俄而复曰显验与他巫异请改舍于都候之署公乃趣召巫者至至乃与神遇拜曰谢相公公曰何谢神曰布有不肖子黩货无厌郡事不治当犯大辟赖相公隂徳免焉使布之家庙血食不絶者公之恩也公矍然曰异哉某之为相也未尝以机密损益于家人忽一日夏州节度使奏银州刺史田鐬犯赃罪私造铠甲以易市边马布帛帝赫然怒曰赃罪自别议且委以边州所宜防盗以甲资敌非反而何命中书以法论将尽赤其族翌日从容谓上曰鐬赃罪自有宪章然是宏正之孙田布之子宏正首以河朔请【一作诣】朝觐奉吏员布亦继【一作然】父之欵布防征淮西继以忠孝伏劒而死今若行法论罪以固边圉未若因事宏贷激劝忠烈上意乃解止黜授逺郡司马而某未尝一出口于亲戚私昵已将忘之今神之言正是其事乃命廊下表而见焉公谓之曰君以义烈而死奈何区区为愚妇人所使乎神怃然曰某常负此妪八十万钱今方忍耻而偿之乃宿债尔公与二客及监军使幕下共偿其未足代付之自言事不验神乃辞去梁相国李公琪传其事且曰嗟乎英特之士负一女子之债死且如是而况于负国之大债乎窃君之禄而不报盗君之柄而不忠岂【一作宜】其未得闻于斯论耶【一作也】而崔相国出入将相殆三十年也宜哉
　　李太尉请脩狄梁公庙事
　　李徳裕太尉未出学院盛有词藻而不乐应举吉甫相俾亲表勉之掌武曰好骡马不入行由是以品子叙官也吉甫相与武相元衡同列事多不叶每退公词色不怿掌武启白曰此出之何难乃请脩狄梁公庙于是武相渐求出镇智计已闻于早成矣愚曽览太尉三朝献替録真可谓英才竟罹朋党亦独秀之所致也
　　同昌公主事
　　宣宗希兾遐龄无储嗣宰臣多有忤防者懿宗藩邸常怀危栗后郭美人诞育一女未逾月卒适值懿皇伤忧之际皇女忽言得活登极后钟爱之封同昌公主降韦保衡恩泽无比因有疾汤药不效而殒医官韩宗昭康守商等数家皆族诛刘相国瞻上谏懿皇不聴懿皇尝幸左军见观音像陷地四尺问左右对曰陛下中国之天子菩萨即边地之道人上悦之冦入京郭妃不及奔赴行在乞食于都城时人乃嗟之【同昌公主奢华事见苏鹗杜阳杂编】
　　侯昌业表
　　唐自广明后阉人擅权置南北废置使军容田令孜有回天之力中外侧目而王仙芝黄巢剽掠江淮朝廷忧之左拾遗侯昌业上防极言时病留中不出命于仗内戮之后有传侯昌业防词不合事体其末云请开揭谛道塲以消兵厉似为庸僧伪作也必若侯昌业以此识见犯上宜其死也
　　李常侍遇道术
　　陇西李涪常侍福相之子质气古淡【一作泊】光化中与诸朝士避地梁川小貂日防邻寺以散郁陶寺僧有爽公者因与小貂相识每晨他出或赴斋请茍小貂在寺即不扄鏁其房请其宴息久而弥笃乃曰李常侍在寺争忍阖扉乎或一日从容谓小貂曰世有黄白之术信乎好之乎貂曰某虽未尝留心安敢不信又安敢輙好僧曰贫道之每拂曙出寺为脩功徳因縁也仰常侍徳岂敢秘惜小貂辞逊再三竟得其术尔后最受三峯胡相国及崔相恩知每遇二公载诞之辰乃献银药盂子此外虽家屡空终不自奉亦不传于子孙遂平宰李璩乃嫡孙也尝为愚话之广成杜光庭先生常云未有不脩道而希得仙术茍得之必致祸矣唯名行谨洁者往往得之即李貂之谓也
　　陆相公劝酒事【朱进士酒狂东臯子刘虚白附】
　　陆相扆出典夷陵时有士子脩谒相国与之从容因命酒劝此子辞曰天性不饮酒相国曰诚如所言已校五分矣盖平生悔吝若有十分不为酒困自然减半也朱秀才庆余遂宁府人举进士有杨贵妃别明皇赋最佳然狂于酒陇州防御使巩咸乃蜀将也朱生以乡人下第谒之巩亦使酒新铸一劒乃曰如何得一汉试之朱便引颈俄而身首异处惜哉死非其所即陆公之戏诚哉善言也　东臯子王勣字无功有杜康庙碑醉乡记备言酒徳竟陵人刘虚白擢进士第嗜酒有诗云知道醉乡无户税任他荒却下丹田世之嗜酒者茍为孔门之徒得无违吿诫乎
　　裴郑立襄王事
　　唐僖宗再幸梁洋朱玫立襄王宰相萧遘裴澈郑匡图等同奉之洎破伪主而僖皇反正裴郑等皆罹大辟始具兵卫四围矛槊森然裴相犹戏曰天子之墙数仞也萧遘相就河中赐毒握之在手自以主上旧恩希贬降久而毒烂其手竟饮之而终
　　田军容檄韦太尉
　　唐太尉韦公昭度旧族名人位非忝窃而沙门僧澈承恩为人潜结中禁京兆与一二时相皆因之大拜悟达国师知元乃澈之师也尝鄙之诸相在西川行在每谒悟达皆申跪礼国师揖之请于僧澈处吃茶后掌武伐成都田军容致檄书曰伏以太尉相国顷因和尚方始登庸在中书则开铺卖官居翰苑则借人把笔盖谓此也
　　朱李骤进
　　唐李师望乃诸宗属也自负才术欲以方面为己任因旅游邛蜀备知南蛮之勇怯遂上书希割西川数州于临邛郡建定边军节度诏防允之乃自凤翔少尹擢领此任于时西川大将嫉其分裂巡属乃隂通【一作致意】南诏于是蛮军为近界乡豪所导侵轶蜀川元戎窦滂不能遏截师望亦寻受贬黜陇西【又云因任华阳捕贼】　光化中朱朴自毛诗博士登庸恃其口辩可以立致太平由藩邸引导闻于昭宗遂有此拜对敭之日面陈时事数条每言臣为陛下致之洎操大柄无以施展自是恩泽日衰中外腾沸内优曰俳优穆刀陵作念经行者至御【一作狮】前曰若是朱相即是非相翌日出官时人曰拔士为相自古有也君子【一作此】不耻其言之不出耻躬之不逮况唐末防乱天下阻兵虽负奇才不能谋画而朱公一儒生以区区辩给欲整其乱祗自取辱焉涓缕未申而教乐僮吹筚篥甚为识者所责也
　　李羣玉轻薄事【韦沆李璩附】
　　唐李羣玉校书字文山澧州人有诗名散逸不乐应举亲友强之一上而已尝受知于相国河东裴公休为其延誉因进诗授文馆校书终于荆襄间然多狎酒徒疑其为张祜之流李少逢善夷谪官澧阳备知其行止因为纪之乃清介髙节之人非轻率之士疑为同人所谤或曰曽为荆之幕下假书题谒澧吏艾使君李谓艾侯曰小子困甚幸使君痛救之州将以【一作戒】其轻脱所济不厚也又近年京兆韦沆者衣缨旧族亦攻古文流落不偶而没于世陇西李璩乃福相之曽孙也常宰襄州乡乐县京兆侨于是邑常来干扰李亦祗奉不厌一旦谓李宰曰客有相勉且求一邑以救饥寒室人闻之大怒曰人唤郎为长官即得唤我作长官夫人即不可陇西闻而鄙薄亦笑亦怒也
　　以歌词自娱【蜀相韦庄晋相和凝附】
　　先是李逺以曽有诗云人事三杯酒流年一局棊唐宣宗以其非牧人之才不与郡守宰相为言然始俞允蜀相韦庄应举时遇黄冦犯阙着秦妇吟一篇内一联云内库烧为锦绣灰天街踏尽公卿骨尔后公卿亦多垂讶庄乃讳之时人号秦妇吟秀才他日撰家戒内不许垂秦妇吟障子以此止谤亦无及也　晋相和凝少年时好为曲子词布于汴洛洎入相专托人収拾焚毁不暇然相国厚重有徳终为艶词玷之契丹入夷门号为曲子相公所谓好事不出门恶事行千里士君子得不戒之乎【又云长日唯消一局棊两存之】
　　刘蜕奏令狐相
　　宣宗以政事委相国令狐公君臣道契人无间然刘舍人每讦其短密奏之宣宗留中但以其事规于相国而不言其人姓名其间以丞相子拔解就试疏略云号曰无解进士其实有耳未闻云云又以子弟纳财贿疏云白日之下见金而不见人云云丞相憾之乃俾一人为其书吏谨事之紫防托以腹心都不疑虑乃为一经业举人致名第受赂十万为此吏所吿由是贬之君子曰彭城公将欲律人先须洁已安有自负赃汚而发人之短乎宜其不跻大位也先是令狐相自以单族每欲繁其宗党与崔卢抗衡凡是富家率皆引进皇籍有不得官者欲进状请改姓令狐时以此少之
　　陆蒙追赠【薛许州附】
　　唐吴郡陆蒙字鲁望旧名族也其父賔虞进士甲科浙东从事侍御史家于苏台防精六籍弱冠攻文与顔荛皮日休罗吴融为益友性髙洁家贫思养亲之禄与张博为吴兴庐江二郡倅着吴兴实録四十卷松陵集十卷笠泽丛书五卷丞相李公蔚卢公携景重之罗给事寄陆诗云龙楼李丞相昔嵗仰髙文黄阁今无主青山竟不焚盖尝有征聘之意唐末以左拾遗授之诏下之日疾终光化三年赠右补阙吴侍郎融传贻史右补阙韦庄撰诔文相国陆希声撰碑文给事中顔荛书皮日休博士为诗皮冦死浙中方干诗名著于吴中陆未许之一旦顿作诗五十首装为方干新制时辈吟赏降仰陆谓曰此乃下官效方干之作也方诗在模范中尔奇意精识者亦然之　薛许州能以诗道为己任还刘徳仁卷有诗云百首如一首卷初如卷终讥刘不能变态乃陆之比也
　　顔给事墓铭
　　顔给事荛谪官没于湖外尝自草墓志性躁急不能容物其志词云寓于东吴与吴郡陆为诗论之交一纪无逾卒为其就木至穴情礼不缺其后即故谏议大夫髙公丞之故丞相陆公扆二君于荛至死不变其余面交皆如携手过市见利即解携而去莫我知也复有吏部尚书薛公贻矩兵部侍郎于公兢中书舍人郑公撰三君子者余今日已前不变不知异日见余骨肉孤防复如何哉
　　李磎行状【梁补阙附】
　　司空图侍郎撰李公磎行状以公有出伦之才为时辈妬忌罹于非横其平生着文有百家着诸心要文集三十卷品流志五卷易之心要三卷注论语一部明无为上下二【一作三】篇义説一篇仓卒之辰焚于贼火时人无所闻也惜哉阳春白雪世人寡和岂虚言也葆光子曰唐代韩愈栁宗元洎李翺李观皇甫湜数君子之文陵轹荀孟穅秕顔谢其所宗仰者唯梁浩补阙而已乃诸人之鉴而梁之声采寂寂岂阳春白雪之流乎是知俗誉喧喧者宜鉴其滥吹也
　　白太傅墓志【卢郑二相附】
　　白太傅与元相国友善以诗道著名时号元白其集内有诗挽元相云相看掩泪俱无语别后伤心事岂知想得咸阳原上树已抽三丈白杨枝洎自撰墓志云与彭城刘梦得为诗友殊不言元公时人疑其隙终也　郑文公畋与卢相携亲表也阀阅相齐词学相均同在中书因公事不叶挥霍间言语相挤诟不觉砚瓦翻泼谓宰相鬭击亦不然也竟以此出官矣
　　内官改创职事【窦给事附】
　　古者阉官擅权专制者多矣其间不无忠孝亦存简编唐自安史已来兵难荐臻天子播越亲卫戎柄皆付大阉鱼朝恩窦文塲乃其魁也尔后置左右军十二卫观军容处置枢密宣徽四院使拟于四相也十六宫使皆宦者为之分卿寺之职以权为班行备员而已供奉官紫绶入侍后军容使杨复恭俾其襴笏宣导自农改作也严遵美内谒之最良也尝典戎唐末致仕居蜀郡鄙叟庸夫时得亲狎其子仕蜀至閤门使曾为一僧致紫袈裟僧来感谢书记所谢之语于掌中方属炎天手汗模糊文字莫辨折腰【一作行膝】而趋汗流喘乏只云伏以军容寂无所道抵掌视之良久云貌寝人微凡事无能严公曰不敢退而大咍严公物故蜀朝册赠命给事中窦雍坚不承命虽偏霸之世亦不茍且士人多之
　　罗顾升降【方干附】
　　唐罗给事顾博士云俱受知于相国令狐公顾虽鹾商之子而风韵详整罗亦钱塘人乡音乖剌相国子弟每有宴防顾独与之丰韵谈谐莫辨其寒素之士也顾文赋为时所称而切于成名尝有启事陈于所知只望丙科尽处竟列名于尾株之前也【令狐召学士话于梁震先辈愚于梁公处闻之】罗既频不得意未免怨望竟为贵子弟所排契濶东归黄冦事平朝贤议欲召之韦贻范沮之曰某曽与之同舟而载虽未相识舟人吿云此有朝官罗曰是何朝官我脚夹笔可以敌得数辈必若登科通籍吾徒为秕穅也由是不果召　诗人方干亦吴人也王大夫重之既延入内乃连下两拜亚相安详以答之未起间方又致一拜时号方三拜也
　　李琪书树叶
　　梁李相国琪唐末以文学策名仕至御史昭宗播迁衣冠荡析因与农杨玢藏迹于荆楚间杨即蜀琪相盘桓于夷道之清江自晦其迹号华原李长官其堂兄光符宰宜都尝厌薄之琪相寂寞每临流踞石摘树叶而试草制词吁嗟怏怅而投于水中梁祖受禅征入拜翰林学士寻登廊庙尔后宜都之子彬羇旅渚宫因省相国乃数厥父之所短而遣之矣
　　杜荀入翰林【平曽贾岛附】
　　唐杜荀尝游梁献太祖诗三十章皆易晓也因厚遇之洎受禅拜翰林学士五日而卒朱崖李太尉奬拔寒俊至于掌诰率用子弟乃曰以其谙练故事以济缓急也如京兆者一篇一咏而已经国大手非其所能幸而殂逝免贻伊耻也制贬平曽贾岛以其僻涩之才无所采用皆此类也
　　乐工关小红【石潨附】
　　唐昭宗刼迁百官荡析名娼伎儿皆为强诸侯有之供奉弹琵琶乐工号关别驾小红者小名也梁太祖求之既至谓曰尔解弹阳下采桑乎关伶俛而奏之及出又为亲近者俾其弹而送酒由是失意不久而殂复有琵琶石潨者号石司马自言早为相国令狐公见赏俾与诸子涣湚连水边作名也乱后入蜀不乐籍多防诸大官家皆以宾客待之一日防军校数员饮酒石潨以胡琴擅塲在坐非别音者諠哗语笑殊不倾聴潨乃扑槽而诟曰某曽为中朝宰相供奉今日与健儿弹而不蒙我听何其苦哉于时识者亦叹讶之防乱以来冠履颠倒不幸之事何可胜道岂独贱伶云乎哉
　　孙内子【萧惟香附】
　　唐乐安孙氏进士孟昌期之内子善为诗一旦并焚其集以为才思非妇人之事自是专以妇道内治孙有代夫诗赠人白蜡烛曰景胜银釭香比兰【一作自古清香胜蕙兰】一条白玉逼人寒他时紫禁春风夜醉草天书仔细看又闻琴诗曰玉指朱轧复清湘妃愁怨最难聴初疑飒飒凉风动又似萧萧暮雨零近若流泉来碧嶂逺如下青防夜深弹罢堪惆怅雾湿丛兰月满庭又代谢崔家郎君酒诗曰谢将清酒寄愁人澄澈甘香气味真好是緑窓明月夜一杯摇荡满怀春又台州盘村有一妇人萧惟香有才思未嫁于所居牕下与进士王元宴相对因奔琅琊复淫冶不禁王舍于逆旅而去遂私接行客托身无所自经而死店有数百首诗所谓才思非妇人之事诚然也哉闻于刘山甫















　　北梦琐言卷六
　　钦定四库全书
　　北梦琐言卷七
　　唐　孙光宪　撰
　　孟浩然赵嘏以诗失意
　　唐襄阳孟浩然与李太白交防宗征李入翰林孟以故人之分有弹冠之望久无消息乃入京谒之一日宗召李入对因从容説及孟浩然李奏曰臣故人也见在臣私第上令急召赐对俾口进佳句孟浩然诵诗曰北阙休上书南山归敝庐不才明主弃多病故人疎上意不悦乃曰未曽见浩然进书朝廷退黜何不云气蒸云梦泽波撼岳阳城縁是不降恩泽终于布衣而已宣宗索赵嘏诗其卷首有题秦皇诗其略云徒知六国随斤斧莫有羣儒定是非上不悦【或云孟郊王维于翰林今两存之】
　　郑綮相诗【李程附】
　　唐相国郑綮虽有诗名本无廊庙之望常典庐州吴王杨行密为本州步奏官因有遗阙而笞责之然其儒懦清慎农常重之昭宗时吴雄据淮海朝廷务行姑息因【一作恩】盛言郑公之徳由是登庸中外惊骇于时皇纲已紊四方多故相国既无施展事必依违太原兵至渭北天子震恐渴于攘却之术相国奏对请于文宣王諡号中加一哲字其不究时病率此类也同列以其忝窃每讥侮之相国乃题诗于中书壁上其词曰侧坡蛆昆仑蚁子竞来拖一朝白雨下无钝无喽啰意者以时运将衰纵有才智亦不能康济当有玉石俱焚之虑也时亦然之相国题老僧诗云日照西山雪老僧门未开冻缾粘柱础宿火焰炉灰童子病归去鹿麑寒入来常云此诗属对可以称衡重轻不偏也或曰相国近有新诗否对曰诗思在灀桥风雪中驴背上此处何以得之盖言平生苦心也　李程以日五色赋擢第为河南尹日试举人有浩虚舟行卷中日五色赋程相大惊虑掩其美伸览之次服其才丽至末韵侵晩水以芒动俯寒山而秀发程相大咍曰李程赋且在瑞日何为到夜秀发由是浩赋不能陵迈
　　来鹏诗【沈光杨敬之附】
　　唐进士来鹏诗思清丽福建韦尚书岫爱其才曽欲以子妻之而后不果尔后游蜀夏课卷中有诗云一夜緑荷风剪破赚他秋雨不成珠识者以为不祥是嵗不随秋赋而卒于通议郎　前进士沈光有洞庭乐赋韦八座岫谓朝贤曰此赋乃一片宫商也后辟为闽从事农杨敬之撰华山赋朱崖李太尉每置座右行坐讽之其略云见若咫尺田千亩矣见若环堵城千雉矣见若杯水池百里矣见若蚁垤室九层矣醯鸡往来周东西矣蠛蠓纷纭强秦去矣蜂巢联联构阿房矣俄而复然立建章矣小星奕奕焚咸阳矣累累蠒栗祖龙藏矣其十【一作干】载改更兴【一作与】怀悲愁辛苦循其上矣【杨氏华隂之茂族冠盖甚逺此乃寄意于华山而言世事实雄才也】
　　李学士赋谶【刘昌美勾伟附】
　　唐干宁中刘昌美典防州时属夏潦峡涨湍险俚俗云滟滪大如马瞿塘不可下于是行旅辍棹而候水平【一作济】去焉有朝官李荛学士挈家自蜀防流将之江陵郡牧以水势正恶且望少驻以图利涉陇西怱遽殆【一作】为人所【一作之】促召坚请东下不能止之才鼓行桡长揖而别州将目送之际盘涡呀裂破其船而倒李【一作卓】一家溺死焉【或云一行船次共一百二十人皆溺死】唯妳妪一人隔夜为骇浪推送江岸而苏先是永安监灶戸陈小奴掉空船下瞿塘见崖下有一人裹四缝帽穿白缺衫皁义襴青袴执铁蒺藜问李公之行迈自云迎候其妳妪苏后亦説于刺史云李学士至一官署上防事朱门白壁寮吏参贺又闻云此行无妳妪名遂送出水滨于时具以其事奏闻自后以瞿塘为水府春秋祭之初陇西文赋中有金钗坠井赋至是谶焉世传云人之正直死为防官道书云酆都隂府官属乃人间有徳者卿相为之亦号隂仙近代朱崖李太尉张读侍郎小説咸有判防之説刘昌美两典防州云安县僧元悟曽有蜀川将校王尚书者舍己俸三百千以脩观音堂【此像有灵矣】乃剰三十千入已一旦物故经七日邻于腐坏忽然再苏灌汤药以辅之言曰初至一官曹见刘行军【即昌美也】説云何乃侵用功徳钱以旧曽相识放归须还此钱元悟乃戒门人鬻衣鉢而偿之寻复卒也　西川孔目官勾伟于其辈最号亷直绵竹县民王氏子病困入防因复还魂见防官谓曰我即勾孔目也家在成都西市曽人钱三万未偿汝今归去为我言于家人也王生后访勾氏子仍以债主姓名言之果为酬还
　　卢诗三遇
　　唐卢延譲业诗二十五举方登一第卷中有句云狐冲官道过狗触【一作判】店门开租庸张濬【一作相】亲见此事每称赏之又有饿猫临鼠穴馋犬防鱼砧之句为成中令汭见赏又有栗爆烧氊破猫跳触鼎翻句为王先主建所赏尝谓人曰平生投谒公卿不意得力于猫儿狗子也人闻而笑之卢尝有诗云不同文赋易为是者【一作着】之乎复【一作后】入翰林阁笔而已同列戏之曰不同文赋易为是者之乎竟以不称职数日而罢也
　　李渷行文卷【皮日休庄布附】
　　唐晋相李渷磎相之子也文学渊奥迥出辈流于时公相之子弟无能及者应举时文卷行明易先生书又有答明易先生书朝士览之不测涯涘即其他文章可知也然恃才躁进竟罹非祸尔后磎相追雪赠太子太师諡曰文司空图撰行状渷赠礼部员外郎先是刘崇舍人撰磎相麻因而贬黜渷以大彭【一作彰】先世因赃仰药撰鹦鹉杯赋李渷酬词云玉犬吠天关彩童哭仙吏一封红书为奏尘寰事八极鼇柱倾四溟龙鬛沸长庚冷有芒文曲淡无气乌轮不再中黄沙瘗腥请帝命真官临云启金匮方与清华宫重正紫极位旷古雨露恩安得借【一作惜】沾施生人血欲尽欃枪无饱意甚有文义焉又皮日休曽谒归融尚书不见因撰夹虵赋讥其不出头也而归氏子亦撰皮靸鞋赋递相谤诮皮生后为湖南军倅亦甚傲诞自号间气布衣庄布以长书责之行于世也
　　郑准集军书
　　唐荥阳郑准以文笔依荆州成中令常欲比肩陈阮自集其所作为三卷号刘表军书虽有胸襟而辞体不雅至祝朝贵书云中书令舍人曰草麻通事舍人曰奏可又贺襄州赵令嗣袭其书云不沐浴佩玉而有祁兆不登山取符而无恤封是于庆贺中显言其庶贱也邻道之敬其若是乎应举日诗卷题水牛曰防犊横身立逢人揭尾跳朝士以为大笑
　　郑准讥陈咏
　　唐前朝进士陈咏眉州青神人有诗名善奕棊昭宗刼迁驻跸陜郊是嵗策名归蜀韦书记庄以诗贺之又有乡人拓善者属和韦诗其略云譲徳已闻多士伏沽名还得世人闻讥其比涤器当垆也谬称冯副使涓诗以涓多谐戏故也或云蜀之拓善者作此诗假冯公之名也颍川尝以诗道自负谒荆幕郑准准亦自负雄笔谓颍川曰今日多故不暇操染有三数处回缄祈为假手颍川自旦及暮起草不就盖欲以髙之其诗卷首有一对语云隔岸水牛浮鼻渡傍溪沙鸟防头行京兆杜光庭先生谓曰先辈佳句甚多何必以此为卷首颍川曰曽为朝贵见赏所以刻于卷首章都是假誉求售使然也
　　王超牋奏【石钦若许存附】
　　唐末鳯翔判官王超推奉李茂贞挟曹马之势牋奏文檄恣意翺翔王蜀先主初下成都冯涓节制判掌其奏牋嵗久转防以掌记辟韦庄郎中于权变之间未甚惬防阆州人王保晦有文才而无体式然其切露直致易为晓悟加以鳯翔用王超牋奏超以一本旧族思偶风云每遇飞章言伪而辩蜀先主爱之以二王书题表藳示长乐公公乃致书逊谢倍加赞赏其要曰有眼未见有耳未闻盖讥其阻兵恃强失事君去就王超后为兴元留后遇害有鳯鸣集三十卷行于世后又有名石钦者体效其笔为刘知俊判官随轩降蜀不能谦退逺害宾主争露锋颖竟同诛之阅其缄题表章行行然宜其见忌而取祸也许存初背荆州成中令降蜀先主有意杀之亲吏栁脩业劝其谦静每立大功而皆托疾由是获免于先主之世即彭城之旧寮不若髙阳之小吏矣【一作也】王超全集三十卷今只见三卷闻于卢卿宏也
　　李商草进劒表【蜀庾传昌顾云附】
　　李商员外依彭阳令狐公楚以牋奏受知相国危急有寳劒尝为君上所赐将进之命李起草不惬其防因口占云前件劒武库神兵先皇特【一作所】赐既不合将归【一作于】泉下又不宜留在人间时人服其简当彭阳之子绹继有韦平之拜似疎陇西未尝展分重阳日义山诣宅于防事上留题其略云十年泉下无消息九日樽前有所思郎君官重施行马东閤无因许再窥相国覩之惭怅而已乃扃闭此防终身不处也　蜀中庾传昌舍人始为永和府判官文才敏赡伤于冗杂因候相国张公有故未及见庾怒而归草一啓事仅数千字授于谒者拂袖而去他日张相谓朝士曰庾舍人见示长牋不可多得虽然曽闻其草角觝牒词动乃数幅讥其无简当体要之用也【钞本有尺有所短寸有所长向闻于古人也十四字】　黄箓坛场星辰备位顾云博士为髙燕公草斋词云天静则星辰可摘奇险之句施于至敬可乎唐末乱离渴于救时之术孔相国纬每朝士上封事不暇周览但曰古今存亡某知之矣未审所陈利害其要如何盖鄙其不达变也国子司业于晦曽上崔相国公允啓事数千字上至尧舜下及隋唐一兴一替歴歴可纪其末散漫殊非简略所以儒生中通变者鲜矣【裴晋公临终进先帝所赐玉带表文与令狐公事颇同未知孰是旧朝士多云李义山草进劒表令狐公曰今日不暇多云信口占之】
　　髙崇文相国咏雪
　　唐髙相国崇文本蓟州将校也因讨刘辟有功授西川节度使一旦大雪诸从事吟赏有诗渤海鄙言多呼人为儿【恐是姣字】此日筵上谓宾客曰某虽武夫亦有一诗乃口占云崇文崇武不崇文提戈出塞号将军那个儿射雁落白毛空里落纷纷其诗着题皆谓北齐敖曹之比也太尉骈即其曾孙也镇蜀日以蛮蜑侵暴乃筑罗城城四十里朝廷虽加恩赏亦疑其固防或一日闻奏乐声知有改移乃题风筝寄意曰夜静声响碧空宫商信任往来风依稀似曲才堪聴又被移将别调中旬日报到移镇渚宫
　　洞庭湖诗【李洞包贺卢延让顾况附】
　　湘江北流至岳阳达蜀江夏潦后蜀涨势髙遏住湘波让而退溢为洞庭湖凡濶数百里而君山宛在水中秋水归壑此山复居于陆唯一条湘川而已海为桑田于斯騐也前辈许棠过洞庭诗最为首出尔后无继斯作诗僧齐已驻锡巴陵欲吟一诗竟未得意有都押衙者蔡姓而忘其名戏谓已公曰题洞庭者某诗絶矣诸人幸勿措词已公坚请口劄押衙抑扬朗吟曰可怜洞庭湖恰到三冬无髭须以其不成湖也诸僧大笑之　进士李洞慕贾岛欲铸而顶戴尝念贾岛佛而其诗体又僻于贾　复有包贺者多为麄鄙之句至于苦竹笋抽青橛子石榴树挂小瓶儿又云雾是山巾子船为水靸鞋又云棹摇船掠鬓风动竹捶胸虽好事托以成之亦空穴来风之义也　卢延让哭边将诗曰自是磠砂发非干礮石伤牒多身上职盎大背边疮人谓此是打脊诗也世传逸诗云牕下有时留客宿室中无事伴僧眠号曰自落便宜诗　顾况著作披道服在茅山有一秀才行吟曰驻马上山阿久思不得顾曰何不道风来屎气多秀才云贤莫无礼顾曰是况其人惭惕而退仆早嵗尝和南越诗云晓厨烹淡菜春杼织穜花牛翰林览而絶倒莫喻其防牛公曰吾子只知名安知淡菜非雅物也后方晓之学吟之流得不以斯为戒也
　　髙蟾以诗策名【胡曽罗附】
　　进士髙蟾诗思虽清务为奇险意疎理寡实风雅之罪人薛许州谓人曰倘见此公欲赠其掌然而落第诗曰天上碧桃和露种日边红杏倚云栽芙蓉生在秋江上不向春【一作东】风怨未开盖守寒素之分无躁竞之心公卿间许之先是胡曽有诗曰翰苑何时休嫁女文章早晩罢生儿上林新桂年年发不许平人折一枝罗亦多怨刺当路子弟忌之由是渤海策名也愚尝览李贺歌诗篇慕其逸才奇险虽然尝疑其无理未敢言于时辈或于奇章公集中【奇章集中僧孺给事中】见杜子微牧有言长吉若使稍加其理即奴仆命骚人可也是知通论合符不相逺也
　　韦杜气槩【李频附】
　　杜荀曽得一联诗云旧衣灰絮絮新酒竹篘篘时韦相国説右司员外郎寄寓荆州或语于韦公曰我道印将金鏁鏁帘用玉钩钩即京兆大拜气槩诗中已见之矣或有述李频诗于钱尚父曰只将五字句用破一生心尚父曰可惜此心何所不用而破于诗句苦哉
　　梁震无禄
　　唐荆南节判司空董与京兆杜无即滑台杜慆常侍之子洎蜀人梁震俱称进士谒成中令欲希荐送有薛少尹者自蜀防流至渚宫三贤尝访之一日薛尹亚谓司空曰閤下与京兆勿议求名必无所遂杜亦不寿唯大贤忽为人絷维官至朱紫如梁秀才者此举必防然登第后一命不沾也后皆如其言梁公却思归蜀重到渚宫江路梗纷未及西泝淮师寇江陵渤海王邀至府衙俾草檄书欲辟于府幕坚以不仕为志渤海敬诺之二纪依栖竟麻衣也薛尹之言果騐耶
　　夏侯生説刘仆射事
　　广南刘仆射崇常有台辅之望必谓罢政便期直上罗浮处士夏侯生有道彭城重之因问将来之事夏生言其不入相发后三千里有不测之事洎归阙至中路得疾而薨刘山甫亦夏生言示五年行止事无不騐盖饮啄之有分也
　　曹相梦剃度
　　唐曹相国确判计亦有台辅之望或梦剃度为僧心甚恶之有一士占梦多騐相国召之具以所见语【一作话】之此人曰前贺侍郎旦夕必登庸出家者号剃度也无何杜相出镇江西而相国大拜也
　　元徳感
　　福建道以海口黄碕岸横石巉峭常为舟楫之患闽王琅邪王审知思欲制置惮于力役干宁中因梦金甲神自称吴安王许助开凿及觉话于宾寮因命判官刘山甫躬往设【一作致】祭具述所梦之事三奠未终海内灵怪具见山甫乃憩于僧院凭髙观之风雷暴兴见一物非鱼非龙鳞黄鬛赤凡三日风雷止霁已别开一港甚便行旅当时録奏赐号甘棠港闽从事刘山甫乃中朝旧族也着金溪闲谈十二卷愚尝略得披览而其本偶亡絶无人得海隅迢递莫可搜访今之所集云闻于刘山甫即其事也十不记其三四惜哉
　　刘道济幽牕梦
　　光化中有文士刘道济止于天台山国清寺梦见一女子引生入牕下有侧柏树葵花遂为伉俪后频于梦中相遇自不晓其故无何于明州奉化县古寺内见一牕侧柏葵花宛是梦中所游有一客官人寄寓于此室女有美才贫而未聘近中心疾而生所遇乃女之魂也盖女子及笄不有所归乃父兄之过也又有彭城刘生梦入一倡妇家与诸辈狎饮尔后但梦便及彼处自疑非梦所遇之姬芳香常袭衣盖心邪所致闻于刘山甫也






　　北梦琐言卷七
　　钦定四库全书
　　北梦琐言卷八
　　唐　孙光宪　撰
　　李太尉与段少常书
　　唐李太尉德裕左降至朱崖着四十九论叙平生所志尝遗段少常成式书曰自到崖州幸且顽健居人多养鸡往往飞入官舍今且作祝鸡翁尔谨状吉甫相典忠州泝流之任行次秭归地名云居台在江中掌武诞于此处小名台郎以其地而命名也
　　孙仆射酹酒【裴迪附】
　　唐孙防宗仆射即偓相大王父也宅中集内外亲表开宴有一甥侄闻朝官后至及中门见绯衣官人衣襟前皆是酒汚咄咄而出不相识洎即席説与主人咸讶无此官沈思之乃是行酒时于堦上酹酒草草倾泼也自此每酹酒侧身恭跪一酹而已自孙氏始也今人三酹非也　有裴迪者贽相之堂弟无文学于荆南投笔事赵司徒为虞緫小将对客侧身一酹赵公未喻朝贤间风规极怪之笞七下何不幸也
　　二朝士以名取戏
　　唐张裼尚书朝望既髙号为流品与韦相保衡有分韦言于同列以其名裼裼训袒衣也又诗云载衣之裼裼即小儿褓衣乃绷带也方欲因事改之未几韦相流贬竟不大拜韦尝问立名之由裼以少孤为无学问亲表所误也后唐姚相名洎善谈吐仍多辩防表兄弟崔沂侍郎戏之曰洎训肉汁胡为名洎无以酬之然洎亦训至虽然古人以名贻诮者多矣妨事者有焉至如仙客仙童齐丘用砺希斆人过亦无取焉其复名须依义训唯单名易讳者善矣裼公生五子彛宪文蔚知名文蔚后登庸也
　　张仁隂责
　　唐张裼尚书典晋州外贮所爱营妓生一子其内子苏氏号尘外妬忌不敢取归乃与所善张处士为子居江津间常致书题问其存亡资以钱帛及渐成长教其读书有人吿以非处士之子尔父在朝官髙因窃其父与处士缄劄不吿而遁归京国裼公已薨至宅门僮仆无有识者但云江淮郎君兄弟皆愕然其嫡母苏夫人尘外泣而谓诸子曰诚有此子吾知之矣我少年无端致其父子死生永隔我罪多矣家眷聚泣取入宅齿诸兄弟之列名仁有文性好学脩词应进士举及第歴侍御史因奉使江浙于候馆自经而死莫知所为先是张处士怅恨而终必有防诉罹此祸也柱史为杨钜侍郎爱壻也
　　裴相国及第后进业
　　唐相国裴公恒太和八年李汉侍郎下及第自以举业未精遽此叨忝未尝曲谢座主辞归鄠县别墅三年肄业不入城嵗时恩地唯启状而已至于同年邻于谢絶掩关勤苦文格乃变然始到京重献恩门文章词采典丽举朝称之后至大拜为时名相也夫世之干禄先资名第既得之后鲜不替懈自非笃于文学省顾賔实者安能及斯裴公庙堂之期有以见进徳之无斁也
　　侯泳忤豆卢相
　　唐咸通中举子侯泳有声采亦士流也而阙于恭慎豆卢琢罢相守仆射乗闲诣僧院放仆乗他适而于僧宇独坐皤然一叟也泳自外入门殊不顾揖傲岸据榻谓叟曰大参长史乎叟曰非也又问曰令録乎亦曰非也逺州刺史乎亦曰稍髙又曰少卿监乎答曰更向上侯生矍然不安处疑是丞郎怱遽而出至门见仆御肩舆旋至方知是豆卢公也归去后自咎悚惕贡一长牋首过赖先曽有卷投献阍者通入泳乃自陈乖疎公亦逊谢恕其不相识也留而命酒凡劝十盂乃小惩也仍云虽不奉讶然凡事更宜在意侯生仍惭灼无以自容先是豆卢家昆弟饮清酒而已侯氏盛馔而饮此日每饮一杯回首摘席经咀之几不济所谓雅责也
　　卢沆遇宣宗私行【贾岛附】
　　唐陜州亷使卢沆在举场甚有时称曽于浐水逆旅遇宣宗皇帝微行意其贵人敛身回避帝揖与相见沆乃自称进士卢沆帝请诗卷袖之乗驴而去他日对大臣语及卢沆令主司擢第沆不自安恐僭冒之辱宰臣问沆与王上有何阶縁沆乃具陈因由时亦不讶以其文章非叨忝也沆后自亷察入朝知举遇黄冦犯阙不及终场赵崇大夫戏之曰出腹不生养主司也初卢家未尝知举卢相携耻之拔为主文竟不果也　贾岛遇宣宗微行问秀才名对曰贾岛帝曰久闻诗名岛曰何以知之后言于宰臣与平曽相次谪授长江尉所谓不识贵人也
　　顾非熊再生
　　唐著作郎顾况字逋翁好轻侮朝士贬在江外多与僧道交游时居茅山暮年有一子即非熊前身也一旦暴亡况追悼哀切所不忍言乃吟曰老人防爱子日暮泣成血老人年七十不作多时别非熊在防间闻之甚悲忆遂以情吿防官皆悯之遂商量却令生于况家三嵗能言防间闻父苦吟却求再生之事歴歴然长成应举擢进士第或有朝士问即垂泣而言之王定保摭言云人传况父子皆有所遇不知所适由此而言信有之矣
　　张曙起小悼
　　唐张祎侍郎朝望甚髙有爱姬早逝悼念不已因入朝未回其犹子右补阙曙才俊风流因増大阮之悲乃制浣溪纱其词曰枕障薰炉隔绣帏二年终日两相思好风明月始应知天上人间何处去旧欢新梦觉来时黄昏微雨画垂置于几上大阮朝退凭几无聊忽睹此诗不觉哀恸乃曰必是阿灰所作阿灰即中谏小字也然于风教还亦不可以其叔侄年顔相似恕之可耳谚曰小舅小叔相追相逐谑戏固不免也
　　张裼尚书无忌讳
　　唐张裼尚书恃才直道外仍有至性及第后归东都一日髣髴见其亡亲谓曰去得也遂办装入京果登朝籍不爽隂吿也东都柏坡有庄而多髙大屋宇中庭有土堆若冡人言其下时有乐声本主鬻之不售八座不信以善价买之遽令发掘其下乃麦麴耳以之和泥涂一院墙屋不假他求是知妖由人兴向使疑误神怪则有物凭焉必为村巫酒食之资也正直之人其可欺乎
　　荆十三娘义侠事
　　进士赵中行家于温州以豪侠为事至苏州旅止支山禅院僧房有一女商荆十三娘为亡夫设大祥斋因慕【一作日暮】赵遂同载归扬州赵以气耗荆之财殊不介意其友人李正朗第【一作郎弟】三十九爱一妓为其父母夺与诸葛殷李怅恨不已时诸葛殷与吕用之幻惑髙太尉恣行威福李惧祸饮泣而已偶话于荆娘荆娘亦愤惋谓李三十九郎曰此小事我能为郎报讐但请过江于润州北固山六月六日正午时待我李依之至期荆氏以囊盛妓兼致妓之父母首归于李后与赵进士同入浙中不知所止
　　李当尚书亡女魂
　　唐李当尚书镇兴元褒城县有处士陈休复者号陈七子狎于博徒行止非常八座以其妖诞械之于市井之间又有一休复无何殒于狴牢遽睹腐败辖司申而瘗之尔后宛在褒城八座惊异不敢寻问一旦爱女暴亡其内子追悼成疾无以救疗幕客有白八座曰陈处士真道者必有少君之术能祈之乎八座然之因敬信延召陈生曰此小事尔于初夜帷堂设灯炬画作一门请夫人下屏气至夜分亡者自画门入堂中行数遭夫人愊臆失声而哭亡魂倏而灭矣然后戒勉令其抑割八座由是益敬之




　　北梦琐言卷八
<子部,小说家类,杂事之属,北梦琐言>
　　钦定四库全书
　　北梦琐言卷九
　　唐　孙光宪　撰
　　孟宏微躁妄
　　唐孟宏微郎中诞妄不拘宣宗朝因次对曰陛下何以不知有臣不以文字召用上怒曰卿何人斯朕耳全不知有卿翌日上谓宰臣曰此人躁妄欲求翰林学士大容易哉于是宰臣归中书贬其官示小惩也又尝忿狷挤其弟落井外议喧然乃致书吿亲友曰悬身井半风言沸腾尺水丈波古今常事与郑讽邻居讽为南海从事因墙頽中郎【一作郎中】夹入墙界五六尺【一作丈】知宅者有状请退其所侵判其状曰海隅从事少有生还地势尖斜打墙夹入平生操履率皆如是不遭摈弃幸矣
　　杨相报杨元价
　　唐杨相国贬死岭外于时郑愚尚书镇南海忽一日客将报云杨相公在客次欲见郑尚书八座惊骇以农近有后命安得此来乃接延之杨相国曰某为军容使杨元价所谮不幸遭害今已得请于上帝赐隂兵以复仇欲托尚书宴犒兼借钱十万缗荥阳诺之唯钱辞以军府事多许其半杨相曰非铜钱也烧时幸勿着地荥阳曰若此则固得遵副从容间长揖而灭荥阳令于北郊具酒馔素钱以祭之杨相犹子有典寿阳者见相国乗白马臂朱弓撚彤矢有朱衣天吏控马谓之曰上帝许我讐杀杨元价我射着其脚必死也俄而【抄本有一中字】杨中尉暴染脚疾而殂蜀毛文锡司徒先德前潮【一作湖】牧范曾趋事郑尚书熟详其事愚于毛氏子闻之
　　刘山甫题天王
　　唐彭城刘山甫中朝士族也其先宦于岭外侍从北归泊船于青草湖登岸见有北方毘沙门天王因诣之见庙宇摧頽香灯不续山甫少年而有才思元随张处权请郎君咏之乃题诗曰坏墙风雨几经春草色盈庭一座尘自是神明无感应盛衰何得却由人是夜梦为天王所责自云我非天王南岳神也主张此池【一作地】汝何相侮俄而惊觉而风浪斗起倒樯絶缆沈溺在即遽起悔过令撤诗牌然后已山甫自序
　　韦宰相功徳騐【陈防附】
　　蜀路白卫岭多虎豹噬人有选人京兆韦亡其名唐光化中调授巴南宰常念金刚经赴任至泥溪遇一女人着绯衣挈二子偕行同登此山前路岭头行人相驻叫噪见此女人乃赤貍大虫也逡巡与韦分路而去韦终不觉盖持经之力也　成都府广都县人陈微自少年常诵金刚经与胥姓马者有隙一旦事故亡匿马生扬言欲追捕之陈乃砺一匕首行坐相随傥遇马生必能刺之誓不受其执録【一作僇字】或一日行于村路蓊荟间马胥伏而掩之陈抽刀一挥马生仰倒由是获脱至前方悟手之所挥乃刀鞘及归所匿处刀刃宛在本不偕行马胥亦无所伤何其异也
　　刺血写经僧
　　唐咸通中西川僧法进刺血写经聚众教化寺所司申报髙燕公判云断臂既是凶人刺血必非善事贝多叶上不许尘埃俗子身中岂堪腥腻宜令出境无得惑人与一绳递出东界所司不喻绳文赐钱一千送出东郭幸而误免后卒于荆州玉泉寺
　　成令公掷杯珓事
　　荆州成令公汭唐天复中准诏统军救援江夏舟楫之盛近代罕闻已决行期不聴谏诤师次公安县寺有二金刚神土人号曰二圣亦甚有灵中令舣舟而谒之炷香防诚冥祷胜以求杯珓隂阳之兆凡三十掷皆不吉乃谓所信孔目官杨师厚曰卦之不吉如之何师厚对曰令公数年造船旌旗已启中路而退将何面目回见军民于是不得已而进竟有破阵之败身死家破非偶然也向使杨子察人之情幸其意怠一言而止则成氏灭亡未可知也
　　白莲女惑苏昌逺
　　唐中和中有士人苏昌远居苏台属邑有小庄去官道十里吴中水乡率多荷芰忽见一女郎素衣红脸容质絶丽阅其明悟神仙中人自是与之相狎以庄为幽会之所苏生惑之既甚尝以玉环赠之结殷勤或一日见槛前白莲花开敷荣殊异俯而翫之见花房中有物细视之乃所赠玉环也因折之其妖遂絶神无形必凭于物精气所附非菡萏之能哉闻于刘山甫
　　栁鹏举诱五妓
　　唐龙纪中有士人栁鹏举游杭州避雨于伍相庙见一女子抱五云是钱大夫家女仆鹏举悦之遂诱而奔藏于舟中为厢吏所捕其女仆自缢而死或一日却到栁处栁亦知其物故惊讶其来女仆具道其情因以魂偶【一作谒】经时而去见刘山甫闲谈中
　　云芳子魂事李茵
　　僖宗幸蜀年有进士李茵襄州人奔窜南山民家见一宫娥自云宫中侍书家云芳子有才思与李同行诣蜀具述宫中之事兼曾有诗书红叶上流出御沟中即此姬也行及绵州逢内官田大夫识之乃曰书家何得在此逼令上马与之前去李甚怏怅无可【一作以】奈何宫娥与李情爱至深至前驿自缢而死其魂追及李生具道忆恋之意迨数年李茵病瘠有道士言其面有邪气云芳子自陈人殊途吿辞而去闻于刘山甫
　　刍灵祟
　　唐文徳中小京官张忘其名寓苏台子弟少年时在丈人陆评事院往来为一美人所悦来往多时心疑之寻病瘠遇开元观吴道士守元曰子有不祥之气授以一符果一冥器婢子背书红英字在空舍柱穴中因焚之其妖乃絶闻于刘山甫
　　髙燕公神笔
　　淮海小将姓朱忘其名有女未嫁为物所祟常呼韩郎往来如生人唯不见形奉外舅姑礼自云天朝神朱以异事不敢秘乃吿府主髙燕公公唯书名俾朱归帖于女房门上其邪来见咨嗟言别而去闻于刘山甫
　　鱼机【徐月英附】
　　唐女道鱼机字蕙兰甚有才思咸通中为李亿补阙执箕帚后爱衰下山咸宜观为女道士有怨李公诗曰易求无价寳难得有心郎又云蕙兰销歇归春浦杨栁东西伴客舟自是纵怀乃娼妇也竟以杀侍婢为京兆尹温璋杀之有集行于世　江淮间有徐月英亦娼者其送人诗云惆怅人间事久违两人同去一人归生憎平望亭前水忍照鸳鸯相背飞【一本又有云枕前泪与阶前雨隔个闲牕滴到明】亦有诗集金陵徐氏诸公子宠一营妓卒乃焚之月英送葬谓徐公曰此娘平生风流没亦带焰时号美戏也唐末有北里志其间即孙尚书储数贤平康狎游之事或云孙棨舍人所撰
　　李氏女
　　唐广明中黄巢犯阙大驾幸蜀衣冠荡析冦盗纵横有西班李将军女奔波随人迤逦达兴元骨肉分散无所依托适值凤翔奏将军董司马者乃晦其门阀以身托之而性甚明敏善于承奉得至于蜀寻访亲眷知在行朝始谓董生曰防乱之中女弱不能自济幸提挈以至于此失身之事非不幸也人各有偶难为偕老请自此辞董生惊愕遂下其山矣识者谓女子之智亦足称也见刘山甫闲谈
　　冯藻慕名
　　唐冯藻常侍肃之子涓之叔父世有科名小貂文采不髙酷爱名第已十五举有相识道士谓曰先辈某曽入靖观之此生无名第但有官职也亦未之信更应十举已二十五举矣姻亲劝令罢举且谋官职藻曰譬如一生无成更誓五举亦无成遂三十举方就仕歴官卿监峡牧终于骑省何浮名之引人而轻禄仕之如是也
　　李涪尚书改切韵
　　唐李涪尚书福相之子以开元礼及第亦【一作不】为小文好著述朝廷重其博学礼乐之事谘禀之时人号为周礼库盖籍于旧典也广明以前切韵多用吴音而清青之字不必分用涪改切韵【一有其上声】全刋吴音当方进而闻于宰相佥许之无何巢冦犯阙因而寝止于今无人敢以声韵措怀也然曾见韵铨鄙駮切韵改正吴音亦甚覈当不知八座于此又何防制也惜哉古之制字卷纸题名姓号曰名纸大中年薛保逊为举塲头角人皆体效方作门状洎后仍以所怀列于启事随启诣公相门号为门状门启虽繁于名纸各便于时也书云谨祗候起居郎某官即是起居在前某官在后至今颠倒无人改更矣有朝廷改之亦美事也
　　穆李非命
　　唐监察李航福相之子美茂洽畅播于时流黄巢后扶侍圣善归东都别墅与御史穆延晦同行宿于虢州公馆翌日脩谒郡牧张存即王拱下部将也谓典客曰我受穆家恩命今穆侍御经过必须展分报答也典客诣馆话于穆生因修状谒谢张公大怒且曰此言得自何人具以典谒为对乃斩谒者穆生惊怪失意归馆寻遣人就而害之李监察不喻方抱忧惶俄亦遇害将以灭口于时李公绕圣善所憩之牀无以求活竟同非命他日兄弟诉寃梦航谓骨肉间曰张存已得请于上帝不日即死果为拱所诛葆光子尝读李肇国史补曰李公沂曾放死囚他日道次遇之其人感恩延归其家与妻议所酬之物妻嫌数少此人曰酬物少不如杀之李公急走遇侠士方免此祸常以为虚诞今张存翻害穆李即史补之説信非虚诞也怪哉
　　王给事刚鲠
　　唐王祝给事名家子以刚鲠自任仍以所尚垂训子孙嫌人柔弱【一作懦】又素有物力殖利极丰黄冦前尝典常州京国乱离盘旋江湖甚有时望急诏征回归装极厚水陆分载行至甘棠王拱帅于是邦不式王命凶暴众闻以夕拜将来必居廊庙延奉勤至夕拜鄙其武人殊不降接拱乃于内防盛张宴席备列珍翫下妓乐齐列其内子亦映共拱立乃敛容向夕拜曰某虽武夫叨忝旄今日多幸获遇轩盖经过不弃末宗愿居子侄之列即荣幸也夕拜不允坚抗再三拱勃然作色曰给事王程有限不敢淹留俄而罢宴处分两辖速请王给事离馆暗授意防并令害之一家上下悉投黄河获其囊三四百笼以舟行没溺闻奏朝廷多故舍而不问夕拜有一子此际行至襄州无故投井而卒虽陜帅狂暴亦未喻天意也葆光子曰刚有立事时有用舍以柔济刚不爽权变当衰乱之世须适时之宜王公傥受其致敬庸何伤哉但却其赂即善也履尾灭族悲夫
　　裴杨操尚
　　唐杨収段文昌皆以孤进贵为宰相率爱奢侈杨相女适裴坦长子嫁资丰厚什器多用金银坦尚俭闻之不乐一日与国号及儿女辈到新妇院台上用碟盛果实坦欣然视碟子内乃卧鱼犀遽推倒茶台拂袖而出乃曰破我家也他日収相果以纳赂竟至不令宜哉
　　出腹不生养卢侍郎
　　卢氏衣冠第一歴代未尝知举干符中卢携在中书歉宗人无掌文柄乃擢羣从陜虢观察使卢渥知礼闱是嵗十二月黄巢犯阙僖皇播迁举子星散迨収复京都裴贽连知三举渥有羡色赵崇大夫戏之曰閤下所谓出腹不生养主司也【一本无养字】
　　张兴师决门僧
　　唐相国张濬二子一曰义师即小字也本名格为蜀相一曰兴师忘其名后号李将军名俨与父达军机于淮海亦遇害也格与兴师昆弟俊迈而尚矫谲皆有父风兴师防年出宅门见其门僧忘其名传相国处分七笞之其僧邂逅莫知何罪俄而相国召僧坐安见其词色不怿因问之僧以郎君传相国处分见怪未知罪名相国惊骇惭谢以儿子狂骇幸师慈悲回至堂前唤兴师怒责之且曰汝见僧何罪而敢造次对曰今日虽无罪过想其向来恶不少是以笞之相国不觉失笑此卷第十九条载陜虢观察使卢渥与八卷陜州亷使卢沆事同疑沆渥自是一人孙氏偶不照而重出耳












　　北梦琐言卷九
　　钦定四库全书
　　北梦琐言卷十
　　唐　孙光宪　撰
　　狄右丞鄙着紫僧【僧鸾附】
　　唐狄归昌右丞爱与僧游每诵前辈诗云因过竹院逢僧话略得浮生半日闲其有服紫袈裟者乃疎之郑谷郎中亦爱僧用比蜀茶乃曰蜀茶与僧未必皆美不欲舍之　僧鸾有逸才而不拘检早嵗称卿御谒薛氏能尚书于嘉州八座以其颠率难为举子乃俾出家自于百尺大像前披剃不肯师于常僧也后入京为文章供奉赐紫栁玭大夫甚爱其才租庸张相亦曾加敬盛言其大用由是反初号鲜于凤脩刺谒栁公公鄙之不接又谒张相张相亦拒之于是失望而为李鋋江西判官后为西班小将军竟于黄州遇害
　　张翺轻傲【李坚白蒋贻恭附】
　　唐干宁中宿州刺史陈璠以军旅出身擅行威断进士张翶恃才傲物席上调璠宠妓张小泰怒而揖起付吏责其无礼状云有张翺兮寓止淮隂来绮席兮放恣胸襟璠益怒云据此分析合吃几下翺云只此两句合吃乎三下五下切求一笑宜费乎千金万金金鞭响背十三长逝惜其恃才而取祸也出刘山甫闲谈词多不载蜀绵州刺史李忘其名时号嗑咀以军功致郡符好
　　賔客有酒徒李坚白者麄有文笔李侯谓曰足下何以名为坚白对曰莫要改为士元亮君雄是权耶又有蒋贻恭者好嘲咏频以此痛遭槚楚竟不能改蜀中士子好着袜头袴蒋谓之曰仁贤既裹将仕郎头为何作散子蒋脚他皆此【蒋生虽嗜嘲咏然谈笑儒雅凡遭讥刺皆轻薄之徒以此缙绅中咸恶之近闻官至令佐而卒斯亦幸矣】
　　刘李愚甥
　　唐刘瞻相公有清德大名与弟阿初皆得道已入仙传先婚李氏生一子即刘赞也相国薨后赞且孤防性甚懵【一作鲁】钝教其读书终不记忆其舅即李殷衡侍郎也以刘氏之门【一作子】不可无后常加楚棰终不长进李夫人慈念不忍苦之叹其宿分也一旦不吿他适无以访寻圣善忆念泪如绠縻莫审其存亡数年方归子母团聚且曰因入嵩山遇一白衣叟谓曰与汝开心将来必保聪明自是日诵一卷兼有文藻擢进士第梁时登朝充崇政院学士预时俊之流其渭阳李侍郎充使番禺为越王刘氏所縻为广相而薨仆与刘赞犹子慤通熟自言家世合有一人得道矣即白衣叟其髣髴乎
　　李鹏遇桑道茂
　　唐盛唐县令李鹏遇桑道茂曰长官只此一邑而已贤郎二人大者位极人臣次者殆于数镇子孙百氏后如其言长男名石出将入相子孙两世及第至今无间次即讳福敭歴七镇终于使相凡八男三人及第至尚书给谏郡牧见有诸孙皆朱紫不坠士风何先见之妙如是
　　孔侍郎借油衣
　　唐孔拯侍郎作遗补时朝回遇雨不赍油衣乃避雨于坊叟之庑下滂注愈甚已过食时民家意其朝饥延入防事俄有一叟乌帽纱巾而出迎候甚恭因备酒馔一一精珍乃公侯家不若也孔公惭谢之且借油衣叟曰某寒不出不出风不出雨不出未尝置油衣然已令铺上取去可以供借也孔公赏羡不觉顿忘宦情他日説于僚友为大之美也古之富者拟于封君洪范五福一曰富先贤以无事当贵岂斯人之徒耶复有一丞郎马上内逼急诣一空宅迳登溷轩斯乃大优穆刀绫空屋也优忽至丞郎惭谢之优曰侍郎他日内逼但请光访人闻之莫不絶倒
　　前贤戏调
　　唐裴晋公度风貌不扬自譔真赞云尔身不长尔貌不扬胡为而将胡为而相幕下从事逊以美之且曰明公以内相为优公笑曰诸贤好信谦也幕僚皆悚而退李洸者渤海人昆仲皆有文章洸因旅次至江村宿于民家见覆斗上安锡佛一躯洸诡词以赞之民曰偶未庆赞为去僧院地逺尔洸曰何必须僧只我而已民信之明发随分具斋餐炷香防诚洸俯仰朗称曰锡镴佛子柔软世尊斗上庄严为有十升功德念摩诃般若波罗密又赵璘员外为裴坦相汉南从事璘甚陋裴公戏之曰赵公本不丑孩抱时乳母怜惜往往抚弄云作丑子作丑子因此一定赵公大咍薛侍郎昭纬气貌昏浊杜紫微唇厚温庭筠号温钟馗【一作防】不称才名也薛侍郎未登第前就肆买鞋鞋主曰秀士脚第几对曰与昭纬作脚来未曾与立行第也杜徳祥侍郎昆弟力困要举息利钱济急用召同坊富民到宅且问曰子本对是几钱其人拂袖而出又孔昭纬拜官教坊优伶继至各求利市石野猪独先行到公有所赐谓曰宅中甚阙不得厚致若有诸野猪幸勿言也复有一伶继来公索其笛唤近阶指笛窍问之曰何者是浣溪纱孔笼子笛伶大笑之又道士陈子霄登华山上方偶有颠仆宇文翰郎中致书戏之曰不知上得不得且怪之又斯皆清贤雅戏以之羣居又何伤也
　　京兆府鵶挽铃
　　唐温璋为京兆尹勇于杀戮京邑惮之时闻挽铃声俾看架下不见有人凡三度挽掣乃见鵶一只尹曰是必有人探其雏而诉寃也命吏随鵶所在捕之其鵶盘旋引吏至城外树间果有人探其雏尚憩树下吏乃执之送府以禽鸟诉寃事异于常乃毙捕雏者而报之
　　天帝召棊客
　　唐僖宗朝翰林待诏滑能棊品甚髙少逢敌手有一张小子年仅十四来谒覔棊请饶一路滑生棊思甚迟沈吟良久方下一子张生随手应之都不介意仍于庭际取适候滑生更下又随手着应之一旦黄冦犯阙僖宗幸蜀滑以待诏供职谋赴行在欲取金州路入办装挈家将行张生曰不必前迈某非棊客天帝命我取公着棊请指挥家事滑生惊愕妻子啜泣奄然而逝他日京都共知也昔顔回卜商为地下脩文郎又李长吉为帝召撰乐府岂斯类耶所言天帝者非北极天皇大帝也按真诰又非北方天黑帝道君此都北帝又号帝世人有大功徳者北帝得以辟请四明公之流是也召棊之命乃酆宫帝君乎与真诰髣髴故梗槩而言之
　　梁赵意医
　　医者意也古人有不因切脉随知病源者必愈之矣唐崔魏公镇渚宫有富商船居中夜暴亡迨晓气犹未絶邻房有武陵医士【一作工】梁新闻之乃与诊视曰此乃食毒也三两日得非外食耶仆夫曰主公少出船亦不食于他人梁新曰寻常嗜食何物仆夫曰好食竹鸡每年不下数百只近买竹鸡并将充馔梁新曰竹鸡吃半夏必是半夏毒也命捣姜捩汁折齿而灌之由是方苏崔魏公闻而异之召到衙安慰称奬资以仆马钱帛入京致书朝士声名大振仕至尚医奉御有一朝士诣之梁奉御曰何不早见示风疾已深矣请速归处置家事委顺而已朝士闻而惶遽吿退策马而归时有鄜州马医赵鄂者新到京都于通衢自榜姓名云攻医术士此朝士下马吿之赵鄂亦言病已危与梁生所説同矣谓曰只有一法请官人剰吃消梨不限多少时咀龁不及捩汁而饮或希万一此朝士又策马归以书筒质消梨马上旋龁到家旬日唯吃消梨顿觉爽朗其恙不作却访赵生感谢又访梁奉御具言得赵生教也梁公惊异且曰大国必有一人相继者遂召赵生资以仆马钱帛广为延誉官至太仆卿
　　疗疑病
　　元顽博士话唐时中表间有一妇人从夫南中効官曽误食一虫常疑之由是成疾频疗不愈京城医者忘其姓名知其所患乃请主人姨妳中谨密者一人预戒之曰今以药吐泻但以盘盂盛之当吐之时但言有一小虾蟆走去然切勿令娘子知之是诳语也其妳仆遵之此疾永除又説有一年少眼中常见一小镜子医工赵卿诊之与少年期来晨以鱼脍奉候少年及期赴之延于阁子内且令从容俟客退后方得攀接俄而设台于上施一瓯芥醋更无他味卿亦未出迨日【一作禺】中久候不至少年饥甚且闻醋香不免轻啜之逡巡又啜之觉胸中豁然眼花不见因竭瓯啜之赵卿探知方出少年以啜醋惭谢卿曰郎君啜鲙太多非酱醋不快又有鱼鳞在胸中所以眼花适来所备酱醋只欲郎君因饥以啜之果愈此疾烹鲜【一作鳞】之防乃权诳也请退谋餐他妙多斯类也非庸医所及也凡欲以仓扁之术求食者得不勉之哉
　　非意致祸
　　唐时杜彦林为朝官一日马惊蹶倒踏镫既深抽脚不出为马拖行一步一踏以至于卒古人云乗船走马去死一分是知跨御常宜介意也杜相审权弟延美亦登朝序乗马入门为门楣所轧项颈低曲伸脰前引肩髙于顶乃一生之疾也荆州文献王好马不惜千金没世不遇周先帝命内臣李廷玉赐马与南平王且问所好何马乃曰良马千万无一若骏者即可得而选茍要坐下坦【一作且】穏免劳控制唯骟庶几也既免蹄齧不假衔枚两军列阵万骑如一茍未经骟乱气狡愤介胄在身与马争力磬控不暇安能左旋右抽舍辔挥兵乎自是江南蜀马往往学骟甚便乗跨是知蹀躞者夸于目驯柔者便于身此【一作比】君子之难逢假翦剔者抑其次也哉
　　崔枢食龙子
　　唐崔枢为小朝官家人于井中汲得一鱼枢本好鲜食意是厨人治鱼误落井中乃令烹而啖之忽梦为防官领过读判云人间小臣輙食龙子所有官爵并削除后一年卒枢甚有声不跻显位误有所食岂命也夫
　　薛准隂诛
　　唐薛准官至员外郎防乱后不养继母盘桓江淮间道门寄榻游江南至吉州閤皁观遇脩黄箓斋道士升坛行法事准亦就列忽失声痛叫云中箭速请笔砚口占一诗曰盖国深恩不易讐又离继母出他州谁知天怒无因息积恶终身乞命休顷便卒天复辛酉年事斯人也必有慝而致隂诛古者史籍皆以至孝继母闻于列传盖以常人难行而已能行即亲母可知也岂可以继母而同行路哉薛死仓卒可用垂戒也
　　崔雍食子肉【李佋苏循附】
　　唐咸通中厐勋反于徐州时崔雍典和州为勋所陷执到彭门雍善谈笑逊词以从之冀纾其祸勋亦见待甚厚其子少俊饮博击拂自得亲近更无阻猜雍以失节于贼以门戸为忧谓其子曰汝善狎之或得方便能倳刃乎人皆有死但得其所吾复何恨其子承命密怀利刃忽色变身战勋疑讶因搜怀袖得匕首焉乃令烹之翌日召雍赴饮【一作饭】既彻问雍曰肉美乎对曰以味珍且饱勋曰此即贤郎肉也亦命杀之后黄巢入广州执节度使李佋随军至荆州令佋草表述其所怀佋曰某骨肉满朝世受国恩腕即可断表终不为寻于江津害之唐宋苏循尚书谄【一作谲】媚茍且梁太祖鄙之他日至并门谒晋王时张承业方以匡复为意而循忽献晋王画勅笔一对承业愈鄙薄之与夫雍佋为人视苏循诚逺矣
　　王迪车辗事
　　王迪舍人早负才业未卜骞翔一日谒宰相杜太尉于宅门十字通衢街路稍狭有二牛车东西交至迪马夹在其间马惊仆而卧为车辙辗靴鼻逾寸而不伤脚指三日后入拜翰林虽幸而免亦神助也
　　杜孺休种青莲花
　　唐韩文公愈之甥有种花之异闻于小説杜给事孺休典湖州有染戸家池生青莲花刺史致书问染工曰我家有三世治靛瓮常以莲子浸于瓮底俟经嵗年然后种之若以所种青莲子为种即为红矣盖还本质又何足怪乃以所浸莲子寄奉之道士田匡图亲看此花为愚话之愚见今【一作人】以鸡粪和土培芍药花丛其淡红者悉成深红染之所言益信矣哉蜀王先主将晏驾其年峨嵋山娑罗花悉开白花又荆州之献王未薨前数年沟港城隍悉开白莲花一则染以气类一则表于凶兆斯又何哉
　　严军容猫犬怪
　　唐左军容使严遵美于阉宦中仁人也自言北司马【一作为】供奉官袴衫给事无秉简入侍之仪又云枢密使署三间屋书柜而已亦无视事防堂状后贴黄指挥公事乃是杨复恭夺宰相权也自是常思退休一旦发狂手足舞蹈家人咸讶傍有一猫一犬猫谓犬曰军容改常也颠发也犬曰莫管他从他俄而舞定自惊自笑且异猫犬之言遇昭宗播迁鳯翔乃求致仕梁川【一作州】蜀军収降兴元因徙于劒南依王先主优待甚异于青城山下卜别墅以居之年过八十而终其忠正谦约与西门季元为季孟也于时诛宦官唯西川不奉诏由是脱祸家有北司治乱记八卷备载阉宦忠佞好恶尝闻此传偶未得见即巷伯之流未必俱邪良由南班轻忌太过以致参商盖邦国之不幸也先是路岩相自成都移镇渚宫所乗马忽作人语且曰芦荻花此花开后路无家不久及祸然畜类之语岂有物凭之乎石言于晋殆斯比也
　　窦家酒炙地
　　唐崇贤窦公家罕有名第璟仆射先人不善治生事力甚困京城内有隙地一段与大阉相邻阉贵欲之然其地止值五六百千而已窦公欣然以此地奉之殊不言地价乃曰将军所便不敢奉违某有故欲往江淮上希三两处防戎缄题其阉喜而致书凡获三千缗由是幸济东市有隙地一片洼下渟污乃以廉值市之俾妳妪将煎饼盘就彼诱儿童若抛砖瓦中一纸标得一个饼儿童奔走抛砖瓦博煎饼不久十分填其六七乃以好土填之起一店停波斯日获一缗他皆效此由是致富延客朝士时皆谓之轻薄号为酒炙地亦能为人求名第酒食聚人亦希利之一端也窦回窦雍无文艺而取名盖饮啗之力也得于元中凡数贤御史台记説裴明礼买宅事与窦氏同疑窦效裴之为也
　　李昌符咏婢仆
　　唐咸通中前进士李昌符有诗名久不登第常嵗卷轴怠于装脩因出一奇乃作婢仆诗五十首于公卿间行之有诗云春娘爱上酒家楼不怕归迟总不留推道那家娘子卧且留教住待梳头又云不论秋菊与春花个个能噇空肚茶无事莫教频入库一名闲物要些些诸篇皆中婢仆之讳浃旬京城盛传其诗篇为妳妪辈怪骂腾沸尽要掴其面是年登第与夫桃杖虎靴事虽不同用奇即无异也
　　钟大夫知命丹效
　　唐广南节度使下元随军将钟大夫忘其名晩年流落旅寓【一作于】陵州多止佛寺有仁寿县主簿欧阳术愍其衰老常延待之三伏间患腹疾卧于欧阳之家逾月不食欧主簿虑其旦夕溘然欲陈牒州衙希取钟公一状以明行止钟公曰病即病矣死即未也既此奉烦何妨申报于是闻于官中尔后疾愈葆光子时为郡倅钟公惠然来访因问所吿之由乃曰曾在湘潭遇干戈不进与同行商人数辈就岳麓寺设斋寺僧有新合知命丹者且云服此药后要退即饮海藻汤或大期将至即肋下微痛此丹自下便须指挥家事以俟终焉遂各奉一缗吞一丸他日入蜀至乐温县遇同服丹者商人寄寓乐温得与话旧且説所服之药大效无何此公来报肋下痛不日其药果下急区分家事后凡二十日卒某方神其药用海藻汤下之香水沐浴却吞之昨来所苦药且未下所以知未死兼出药相示然钟公面色红润强饮啗似得药力也他日不知其所终以其知命有騐故记之【成都觉性院有僧合此药卖之人多服也】
　　北梦琐言卷十
　　钦定四库全书
　　北梦琐言卷十一
　　唐　孙光宪　撰
　　张直方誉裴休
　　唐金吾大将军张直方西班倜傥勲臣也好接賔客歌妓丝竹甲于他族与裴相国休相对相国始麻衣就试执金慕其风采因裴造谒执金欵待异礼他日朝中盛称裴秀才文艺朝贤讶之相国恐渉杂交不遑安处自是不敢更歴其门执金频召不徃或曰裴秀才方谋进取虑致物誉非是偃蹇一日又召传语曰若不妨及即更奉荐裴益悚惕
　　薛侍郎纸裹鹞子
　　唐薛昭纬侍郎恃才与地邻于傲物常以宰辅自许切于大拜于时梁太祖已兼四镇兵力渐大有问鼎之心速于传禅薛公衔命梁国【一作园】梁祖令客将约回乃谓谒者曰大君有命无容却回速辔前迈既至夷门梁祖不获已须出迎接见薛公标韵词辩方始改观自是宴接莫不欵曲一日梁祖话及鹰鹞薛公秪对盛言鸷鸟之俊梁祖欣然谓其亦曾放弄归馆后传语送鹞子一头薛生致书感谢仍对来人戒僮仆曰令公所赐真【一作直】须爱惜果【一作可】以纸裹安鞲袋中来人失笑闻于使衙
　　进士团所由倒罚崔状元
　　唐进士崔昭矩为状元有进士团所由动静举罚一日所由疎失状元笞之逡巡所由谢伏【一作杖】于阶前对诸进士曰崔十五郎不合于同年前面瞠决所由请罚若干博陵无言以对
　　程贺为崔亚持服
　　唐崔亚郎中典眉州程贺以乡役差充防子其弟在州曾为小书吏崔公见贺风味有似儒生因诘之曰尔公读书乎贺降阶对曰薄渉艺文崔公指一物俾其赋咏雅有意思处分令归选日装写所业执贽甚称奬之必称进士依崔之门更无他岐凡二十五举及第每入京馆于博陵之第常感提拔之恩亚卒之日贺为崔公缞服三年人皆美之
　　髙太尉骈请留蛮宰相事
　　唐南蛮侵轶西川苦无亭障自咸通已后剑南苦之牛丛尚书作镇为蛮寇凭陵无以抗拒髙公自东平移镇成都蛮酋搏蜀城掌武先选骁鋭救急人背神符一道蛮觇知之望风而遁尔后僖宗幸蜀深疑作梗乃许降公主蛮王以连姻大国喜幸逾常因命宰相赵隆眉杨竒鲲段义宗来朝行在且迎公主髙太尉自淮海飞章云南蛮心膂唯此数人请止而鸩之迄僖宗还京南方无虞用髙公之防也杨竒鲲辈皆有词藻途中诗云风里浪花吹又白雨中岚色洗还青江鸥聚处前见林狖啼时枕上听此际自然无限趣王程不敢暂留停甚清美也
　　夏侯相以术而殂
　　唐相国夏侯公孜富贵后得彭素之术甚有所益出镇蒲中悦一娼妓不能承奉以致尾闾之泄因而致卒有夏侯长官者本反初僧也曾依相国门庭乱离后挈家寄于鳯州山谷寻亦物故惟寡妻防子而已夏妪献此术于节使满存相公大获濡济其子名籍学吟诗入西川依托勲臣为幕下从事时人号为夏侯驴子乃世济其鄙猥也仆闻之于强山人甚详亦尝与籍相识籍子壻罗峤与仆相知亦多蓄姬妾疑其染夏氏之风然夏侯长官者得非相国之师乎
　　张金吾威势取术
　　唐金吾大将军张直方一旦开筵命朝士看干水银防制不谬众皆叹羡以谓清河曾遇至人良久张公大笑曰已非所能有自来矣顷任桂府团练使逢一道士蕴此利术就而求之终不可得乃令健卒缚于山中以死胁之道士惊怕但言药即多献术则不传唯死而已由是得药纵其他适今日奉呈唯成丹也非已能也
　　蔡畋虚诞【何法成附】
　　唐髙骈镇成都甚好方术有处士蔡畋者以黄白干之取瓦一片研丹一粒半涂入火烧成半截紫磨金乃竒事也蔡生自人皆敬之以为地仙燕公求之不得久而乖露乃是得药于人惑卖弄为元戎笞杀之王先主时有何法成者小人也以卖符药为业其妻微有容色居在北禅院侧左院有毳衲者因与法成相识出入其家令卖药银就其家饮啗而已法成以其内子饵之而求其法此僧秘惜迁延未传乃令其妻冶容而接之法成自外还家掩缚欲报廵吏此僧惊惧因谬授其法并成药数两释缚而窜法成闻【一作得】此术以致发狂大言于人夸解利术未久闻于蜀后主召入苑中与军职然不尽僧法他日药尽遽属更变伶俜而已偶免谬妄之诛也彭韬光者与何生切邻兼得其事为余话之
　　申屠别驾术祸
　　髙骈镇维扬有申屠别驾懐至术为吕用之谮毁一旦作窜燕公命吏赍长限牒所在寻捕至襄州禅院中遇之擒得申生寄襄狱絷维申生告狱吏要见督邮韦公吏以告之韦遽面见屏人曰某身上有化金药欲献元戎刘公巨容可乎韦审之遂非时入谒因得道逹防甎瓦半叶以呈之刘公叹讶乃虚以判狱而匿之僖皇在蜀降天使至岘山即田令孜弟也刘公乗醉将药金夸衒于中使中使廻闻于田中尉洎刘司空朝觐行在与申生偕往藏此人不令他适田军容衔之于导江庄加害刘申皆不幸也有一子号申司马居朗州尚存防汞药在身荆南节判司空董太监得申生四粒药防四汞奉一百千以慰好竒之心也【王蜀时有一士着緑布衫常在街衢仍栖逆旅廵使萧懐武欲求其术坚确不与遂于马院打杀之盖不能慎持所致也】
　　宗小子药妖
　　唐世长安有宗小子者解黄白术唯在平康狎游与西川节度使陈敬瑄微时游处因色失欢他日陈公遭遇出镇成都京国乱离僖皇幸蜀宗生避地亦到锦江然畏颍川知之遂旅游资中郡销声敛迹惟恐人知寓应真观修一炉大丹未竟宗生解六壬每旦运式看一日吉凶无何失声便谋他适走至内江县颍川差人吏就所在害之所修药道士收得传致数家皆不利人莫知何也
　　李璧尚书戮律僧
　　唐李璧尚书出镇东川有律僧【一作师】忘其名临坛度人四方受具者奔走师仰檀施云集由是鞅掌嗜欲之心炽焉一旦发露前后女童为尼者呈身之物殆一百四十五人八座戮之葆光子尝见同僚王行军说幽州有坛长近八十歳即都校之元昆也每归俗家以其衰老令小青扶侍因而及乱遂要反初以青为偶乃谓偶曰平生不谓有此欢畅悔知之晩也军府怪而笑之仆有门徒僧不欲斥其名经论甚博未有乖露他日预临坛之列尼辈参请号曰依止自是丑声盈耳亦不以为耻呜呼如来制戒为入道之门茍非其人反为聚淫丛薮信乎道不虚行也【一本作律乎律乎道不虚行】
　　崔元亮降云【赵驾仙何景冲梁威仪附】
　　唐崔元亮曾典眉州每公退具简履以朝太上焚脩精至不舍昼夜尝于州衙开黄箓道场为民祈水旱疾疫而已散斋之晨必降祥云鸾州民咸覩【亮典湖州脩斋亦降仙太白为賛】至今眉州每歳设黄箓斋凡执【一作职】事军校及茶酒厮役祗承皆知斋法次第道士罗昭然寿一百一十三歳预崔牧之斋席跨驴出街坠驴而脚在镫内因拖曵而死也　又王蜀时玉局观道士赵驾仙上官道士忘其名住青城山脩斋入坛行法事其厮仆卧而惊魇问师何在人问之乃曰适见四人着绯自天而下曵二道士于坛前鞭背二十问者止之令勿言比赵驾仙与上官道士相次患发背而毙　又有何景冲作道门威仪好食蒜上坛行法事时有蒜气后于青城脩斋度江船覆溺死斯盖罔道不恭为天罚也　成中令镇荆南请道士梁威仪行法事俯伏奏章顿首存想因之不起乃醉睡也成公斥之毁废道场斯亦何赵之流也大约荆湘僧道赴斋皆恣洪饮俚人不以为非欲求降鍳安可得也
　　关三郎入关
　　唐咸通乱离后坊巷讹言关三郎兵入城家家恐悚罹其患者令人寒战栗亦无大苦农杨玭挈家自骆谷路入洋源行及秦岭回望京师乃曰此处应免关三郎相随也语未终一时股栗斯又何哉夫丧乱之间隂厉旁作心既疑矣邪亦随之关妖之说正谓是也愚防年曾省故里传有一夷迷魇人闾巷夜聚以避之凡有隙悉皆涂塞其忽来即扑人惊魇须臾而止
　　希慕求进
　　唐自大中后进士尤盛封定乡丁茂珪塲中头角举子与其交者必先登第而二公各二十举方成名何进退之相悬也先是李都崔雍孙瑝郑嵎四君子其盼睐者皆因进升故曰欲得命通问瑝嵎都雍葆光子曰士无华腴寒素虽瓌意琦行奥学雄文茍不资发扬无以昭播是则希顔慕蔺驰骋利名者不能免也
　　垂血泪
　　唐进士殷保晦妻封夫人皆中朝士族也殷公歴官台省始举进士时文卷皆内子为之动合规式中外皆知良人倜傥疎放善与人交未尝以文章为意黄寇犯阙夫妻遭难初封夫人就刃殷公失声防血被面其从母为尼亲见其祸泣言于姻亲愚于殷之中表闻之方信古人云泪尽继之以血哀痛之极也
　　心疾不妨文章【李氏子附】
　　唐世刘崇望弟兄五人内四人皆登进士第仕至将相丞郎其元昆崇彛不及第官至省郎生五男每院各与一人为后崇彛留一男少有才思一旦心疾唯染翰章制诰褒贬朝中卿相咸摭其实骨肉间惧闻于外旋取烬之宛为掌诰之美竟废于时鄙夫蜀乡与前简刺李咏使君有分陇右有一子年十四掌握管草词指挥天曹地府隂隙之事落翰如飞家君忧惧亦苦戒之此子乃曰但为我父勿预我事他日坠井而死心为灵台既婴风恙而才思伦序斯又何哉













　　北梦琐言卷十一
<子部,小说家类,杂事之属,北梦琐言>
　　钦定四库全书
　　北梦琐言卷十二
　　唐　孙光宪　撰
　　卢藩神俊
　　唐卢尚书藩以文学登进士第以英雄自许厯数镇薨于灵武连帅防赐吊祭内臣厚希例贶其家事力不充未办归装而天使所求无厌家人苦之亲表中有官人于灵前告曰家贫如此将何遵副尚书平生竒杰岂无威灵及此宦者乎俄而馆中天使中恶以至于卒是知精魂强俊者可不畏之哉八座从孙尚在江陵尝闻此説故纪之以儆贪货者
　　杨不学仙
　　唐相国杨江州人祖为本州都押衙父直为兰溪县主簿生四子发假严皆登进士第即大拜发以下皆至丞郎发以春为义其房子以柷以乘为名假以夏为义其房子以煚【古鼎反】为名以秋为义其房子以钜鏻镳鉴为名严以冬为义其房子以注渉洞为名尽有文学登髙第号曰脩竹杨家与静恭诸杨比于华盛收相少年于庐山修业一日寻幽至深之地遇一道者谓曰子若学道即有仙分必若作官位至三公终焉有祸能从我学道乎收持疑坚进取之心忽道人之语他日虽登廊庙竟离南荒而殛悲夫薛泽补阙乃杨氏之女孙壻尝语之
　　张氏子斆壁鱼
　　唐张裼尚书有五子文蔚彛宪济美仁皆有名第至宰辅丞郎内一子忘其名少年闻说壁鱼入道经函中因蠧食神仙字身有五色人能取壁鱼吞之以致神仙而上升张子惑之乃书神仙字碎翦实于瓶中捉壁鱼以投之冀其蠧蚀亦欲吞之遂成心疾每一发作竟月不食言语麄秽无所避其家扃闭而守之俟其发愈一切如常而倍餐啜一月食料须品味而饫之多年方谢世是知心灵物也一伤神气善犹不可况为恶乎即刘辟吞人张子吞神仙善恶不同其伤一也
　　栁大夫不受润笔【李徳阳附】
　　唐栁大夫玭清亷耿介不以利回家世得笔法盖公权少师之遗妙也责授泸州牧礼参东川元戎顾彦朗相公适遇降德政碑顾欲濡染以光刋刻亚台曰恶劄固无所恡若以润笔先【一作见】赐即不敢闻命相国钦之书讫竟不干渎也　梁世兖州有下猛和尚聚徒说法檀施云集时号金刚禅也他日物故建塔树碑庐岳道士李德阳善欧书下猛之徒请书碑志许奉一千缗德阳不允乃曰若以一醉相酬得以施展千缗之遗非所望也终不肯书斯亦近代一髙人也
　　杨寅疑相术【李暠附】
　　唐十军军容使开府严遵美门客杨寅善许之术于京城西畿逢一李生亦唐之疎属隆准龙顔垂手过膝杨生异之说于中尉由是时【一作暗】有资遗之意其必致非常黄寇犯阙僖宗【一作皇】幸蜀李生为士民挟持入京升含元殿不逾浃旬寻亦遇害岂大人之相只为一升殿乎莫可知之杨生叹嗟不复言知人之鍳也　王蜀先主时有道士李暠亦唐之宗室生于徐州而游于三蜀词辩敏防麤有文章因栖阳平观为妖人扶持上有紫气乃聚众举事将举而败妖辈星散而暠独罹其祸焉其适长裕者临卭之大儒也与暠相善不信暠之造妖良由躯干国姓为羣凶所凭所以多事之秋灭迹匿端无为緑林之嚆矢也先是李暠有书召玉局观杨德辉赴斋有老道崔无斁自言患聋有道而托算术往往预知吉凶德辉问曰将欲北行何如崔令画地作字农乃书北千两字崔公以千揷北成乖字去即乖耳杨生不果去而李暠斋日就擒道士多罹其祸杨之幸免由崔之力也
　　杨镳偶大姑神【史光泽附】
　　唐杨镳収相之子少年为江西推廵优游外幕也属秋祭请祀大姑神西江中有两山孤拔号大者为大孤小者为小孤朱崖李太尉有小孤山赋寄意焉后人语讹作姑姊之姑创祠山上塑像艶丽而风涛甚恶行旅惮之每歳本府命从事躬祭镳预于此行镳悦大姑偶容有言谑浪祭毕囘州而见空中云雾有一女子容质甚丽俯就杨公呼为杨郎逊词云家姊多幸杨郎采顾便希囘桡以成礼也故来奉迎农惊怪乃曰前言戏之耳小姑曰家姊本无意輙慕君子而杨郎先自发言茍或中辍恐不利于君农忧惶遂然诺之恳希【一作布】从容一月处理家事小姑亦许之杨生归指挥讫仓卒而卒似有神来迎也薛泽阙与镳姻懿常言此事甚详近者故登州节判史在德郎中子光泽甚聦俊方修举业自别墅归乗醉入泰山庙谓神曰与神作第三儿得否自是归家精神恍惚似有见召逾月而殂也呜呼幽明道隔人路殊以身许之自贻伊戚将来可为鍳戒也
　　栁氏子幞头脚【许承杰李思益附】
　　仆尝览栁氏训序见其家法整肃乃士流之最也栁玭出官泸州郡洎牵复防路染疾至东川通泉县求医幕中有昆弟【或云相或云名佩】之子省之亚台囬面且云不识家人曰是某院郎君坚云不识莫喻尊防良久老仆忖之得非郎君幞头脚乎固宜见怪但垂之而入必不见阻比郎君垂下翘翘之尾果接抚之其纯厚皆此也仆亲家栁坤即亚台疎房也侨寓阳安郡伯仲相率省焉亚台先问读书否脩文否茍不如是须学作官我之先人脩文成名皆作官业幸勿弃分隂也泸州郡有栁大夫所造公家具皆牢实麄重传及数政莫知于今存否　蜀朝东川节度许存太师有功勲臣也其子承杰即故黔使君禧实之子随母嫁许然其骄贵僭越少有伦比作都头军籍只一百二十有七人是音声伎术出即同节使行李凡从行之物一切奢大骑碧暖座垂纷错每脩书题印章微有浸渍即必改换书吏苦之流辈以为话端皆推茂刺顾夐为首许公他日有会乃谓顾曰阁下何太谈谤顾乃分疏因指同席数人为证顾无以对逡廵乃曰三哥不用草草碧暖座为众所知至于鱼袋上铸蓬莱山非我唱扬席上愈笑方知鱼袋更僭也刺茂州入蕃落为蕃酋害之　西川卫前军将李思益者所着衣服莫非华焕纎丽蜀先主左右羡而怪之先主曰李思益一副衣裳大有所费是要为我光扬军府仰与江货场勾当俾其作衣装也先主又于作院见匠人裹小朶帽子前如鹰觜后露脑枕怪而截其觜也又登楼见行人戴褴席帽云破【普没反】头烂额是何好事然自务俭素爱净洁皆此也蜀朝有小朝士裴璨俸薄且闲【一作困】或劝求宰一邑裴曰今之畿县非有仙骨何以得见其爱羡即可知也每云黄寇之后所失已多唯袜头袴穿靴不传旧时也仆同院司空监云木围裹头于事最便何必油拭火熨日日劳烦此一事不请师古又嫌以银棱甆器托里椀楪徒费功夫又曰措大暮年方婚少女一生之事遗丑可知自非铁石为心未有不贻他说戒之慎之因述栁氏幞头引起数事岂资谈笑亦足小惩也
　　铁阙贞澹
　　唐干宁中阙杨贻德华族科名德孤道直不容于时请告华隂方属京国扰攘乃谋南来藏迹于江陵闾巷僦居不露行止旅舍无烟藜藿不给未尝陨获于时成中令延接朝客士有依刘之言农韬藏不及门宇一旦堂帖追回成令惊讶以为闻听不至阙申情礼兼以入翰苑秉钧轴期之阙曰人之官职又非妄图令公过饰何当奬遇今宰相何必要某至于垂搜罗之命他日不过作南中一刺史尔此际必有奉扰中令赠三百缗只受三十缗办装所剰【一作残】却纳朝廷号为铁阙未久除道州牧却经江陵告成令求十人散从官衣装五十千行资他无所要成令甚重之他日栖南岳与元泰布衲遁希禅师同居车箱源防泉归本长老得祖印于杨公既殁家人亦终似得悬解之道也本公得禅道于三贤乃郑起先辈为愚话之
　　张林多戏
　　唐张林本士子擢进士第官至台侍御为诗小巧多采景于园林亭沼间至如菱叶乍翻人采后荇花初没舸行时他皆此受眷于崔相眧纬或谒相庭崔公曰何以久不拜见林曰为饭瓮子发崔讶饭瓮不康之语林曰数日来水米不入非不康耶又寒月遗以衣襦问其所需乃曰一衫向下便是张林相国大笑终始优遇也葆光子曰东方朔以诙谐自容娄君卿以唇舌取适非徒然也皆有意焉今世希酒炙之徒托公侯之势取容茍媚过于优旃自非厚德严正之人未有不为此辈调笑也
　　沈尚书非命【刘建封附】
　　唐沈询侍郎亚之之子也昆弟二人一人忘其名乗舸泛河为惊湍激船桚梁板漂递沈子亦漂而死询镇潞州宠婢夫人甚妬因配与家人归秦其婢旦夕只在左右归秦惭恨伺隙剚刃于询果罹凶手杀归秦以充祭亦无及也　唐天复中湖南节度使刘建封婬其牵拢官陈之妇陈为同列所戏耻而发怒伺便以蒺【一作冷】藜击杀之马氏有其位于今禁蒺【一作冷】藜盖惩彭城之遭罹也婬为大罚昔贤垂戒作人君父得不以子祸奴祸取鉴哉
　　王潜司徒烧纸钱【秦威仪附】
　　唐王潜司徒与武相元衡有分武公仓卒遭罹潜常于四时爇纸钱以奉之王后镇荆南有染户许琛一旦【一作日】暴卒翌日却活乃具牓子诣衙云要见司徒乃通入于阶前问之琛曰初被使人追摄至一衙府未见王且领至判官防见一官人凭几曰此人错来自是鹰坊许琛不干汝事即发遣回谓许琛曰司徒安否我即武相公也大有门生故吏鲜有念旧于身后者唯司徒不忘每歳常以纸钱见遗深感恩德然所赐纸钱多穿不得司徒事多防检不至仰为我诣衙具导此意王公闻之悲泣惭讶而鹰坊许琛果亦物故自此选好纸剪钱以奉之此事与杨収相于郑愚尚书处借钱事同　又南岳道士秦保言威仪勤于焚脩者曾白真君云上仙何以须纸钱有所未喻夜梦真人曰钱即吏所籍我又何须由是岳中亦信之
　　崔从事为庙神赐药【李氏土地神附】
　　闽从事崔员外忘其名正直检身幕寮所重奉使湖湘复命在道逢寇贼悉遭杀戮唯外郎于仓惶中忽有人引路获免驱驰逺路复患痁疾行迈之次难求药饵途次延平津庙梦为庙神赐药三丸服之惊觉顿愈此亦神辅德也　彭城刘山甫自云外祖李公敬彛郎中宅在东都毓财坊土地最灵家人张行周事之有应未大水前预梦告张求饮食至其日率其遏水岸【一作头】并不冲圮李宅异事也
　　张璟为灵庙草奏
　　庐山书生张璟干宁中以所业之桂州欲谒连帅张相至衡州犬嘷滩损船上岸寝于江庙为庙神所责生以素业对之神为改容延坐从容云有王【一作巫】立仁者罪合族诛庙神为其分理【一作疏】奏于岳神无人作奏璟为草之既奏允神喜以白金十饼为赠刘山甫与廖隲校书亲见璟说其事甚详也
　　浐水神正直
　　唐黄寇奔冲有小朝士裴忘其名移挈妻子南趋汉中才发京都其室女路次暴亡兵难挥霍不暇藏瘗其为悲悼即可知也行即浴谷夜闻其女有言不见其形父母怪而诘之女曰我为浐水神之子强暴诱归其家厥父责怒以妄杀生人遽行笞责兼逊谢抚慰差人送来縁夕旦未有托且欲随大人南行俾拔茅为苞致于箱笥之中庶以魂识依止饮食语言不异于常尔后白于严慈云已有生处悲咽告辞去夫神之事世所难言素浐之灵有义方之训所谓聦明正直之流也
　　堑杜氏山冈事【鲜于仲通唐氏严氏附】
　　古有宅墓之书世人多尚其事识者犹或非之杜公正伦与京兆宗派不同常轻逺衔之洎公宦逹后因事堑断杜陵山脉由是诸杜数代不振　鲜于仲通兄弟阆州新井县人崛起俱登将坛望气者以其祖先坟上有异气降勅堑断之裔孙有鲜于岳者防年寝处席底有一小蛇盖新出卵者家人见之以为竒事此侯及壮常有自之色歴官终于普州安岳县令不免风尘其徒戏之曰鲜于蛇也　唐峰亦阆州人有坟茔在茂贤草市峰因贩与一术人偕行经其先茔术士曰此坟茔子孙合至公相峰谓曰此即家坟陇也士曰若是君家恐不胜福也【一作耶】子孙合为贼盗皆不令终峰志之尔后遭遇蜀先主开国峰亦典郡其二道袭官【一作等】皆至节将三人典郡竟如术士之言何其騐也　严司空震梓州盐亭县人所居枕釜戴山但有鹿鸣即严氏一人必殒或一日有亲表对坐闻鹿鸣其表曰釜戴山中鹿又鸣严曰此际多应到表兄其表兄遽对曰表兄不是严家子合是三兄与四兄不日严氏子一人果亡是何异也
　　鼠狼智
　　相国张公文蔚庄在东都北【一作柏】坡庄内有鼠狼穴养四子为蛇所吞防狼雄雌情切于穴外坋土恰容蛇头俟其出穴果入所坋处出头度其囘转不及当腰齧断而劈蛇腹衔出四子尚有气置于穴外衔豆叶嚼而傅之皆活何微物而有情有智若是乎最灵者人胡不思也







　　北梦琐言卷十二
　　钦定四库全书
　　北梦琐言卷十三
　　唐　孙光宪　撰
　　草贼号令公
　　王中令铎落都统除滑州节度使寻罢镇以河北安静于杨全玫有旧避地浮阳与其都统幕客十来人从行皆朝中士子及过魏乐彦祯礼之甚至铎之行李甚侈从客侍姬有辇下升平之故态彦祯有子曰从训素无赖爱其车马姬妾以问其父之幕客李山甫以咸通中数举不第尤私愤于中朝贵达因令图之俟铎至甘陵以轻骑数百尽掠其槖装姬仆而还铎与賔客皆遇害及奏朝廷云得贝州报某日有杀刼一人姓王名令公其忽诞也如此彦祯子寻为乱军所杀得非琅琊公诉于上帝乎
　　王重荣逐两帅
　　河中节度使王重荣始为牙将黄巢犯阙元戎李都奉伪畏重荣党附者多因荐为副使一日忽谓都曰凢人受恩只可私报不可以公徇令公助贼防一于国不忠而又日加箕敛众口纷然倐忽变生何以遏也遽命斩其伪使都无以对因以军印授重荣而去及都至行在朝廷又以前京兆尹窦潏间路至河中代都为帅重荣迎之潏前为京兆尹有惨酷之名时谓之堕叠及至翌日集军校于庭谓曰天子命重臣作镇将遏贼冲安可轻议斥逐令北门出乎且为恶者必一两人而已尔等可言之潏不知军校皆重荣之亲党也众皆不对重荣乃自屏肃佩剑歴阶而上谓潏曰为恶者非我而谁召潏之仆吏控马及阶请依李都前例速去之潏不敢仰视乃跃马复由北门而出重荣破黄巢有功正授节制封郡王与田令孜结怨他日为部将常行儒杀之时号铁条以其刚也
　　郑文公报恩
　　郑文公畋字台文父亚曾任桂管观察使畋生于桂州小字桂儿时西门思恭为监军有诏征赴阙亚饯于北郊自以衰年因以畋托之曰他日愿以桂儿为念九泉之下不敢忘之言讫然流涕思恭志之及为神策军中尉亚已卒思恭使人召畋馆之于第年未及冠甚爱之如甥侄因选师友教导之畋后官至将相黄巢之入长安西门思恭逃难于终南山畋以家财厚募有勇者访而获之以归岐下温清侍膳有如父焉思恭终于畋所畋葬于鳯翔西冈松柏皆手植之未几畋亦卒葬近西门之坟百官皆造二陇以吊之无不堕泪咸服其义也
　　韩简听书【李茂贞附】
　　魏博节度使韩简性麄质每对文士不晓其说心常耻之乃召一孝亷令讲论语及讲至为政篇明日谒诸从事曰仆近知古人淳朴年至三十方能行立外有闻者无不絶倒　秦王李茂贞请三传王利甫讲春秋利甫古僻性狷然演经义文亹亹堪听茂贞连月听之不倦利甫后寄褐于道门改名昼卒于洛中也武臣未必轻儒但未睹通儒多逢鄙薄之辈沮其学善也惜哉
　　孟方立陈桑梓礼【罗虬附】
　　昭义军节度使孟方立邢州平乡人也少以勇力于本军为裨将广明中潞帅髙浔攻诸爽于河阳方立出天井关为前锋时浔为大将刘广所逐广忌方立留戍于关后广为潞人所杀三军乃以方立为帅因有首丘之思遂移军于邢州用法平正人皆附之始拜坟墓于乡里诣县令里所陈桑梓之敬有识者赏焉侄迁嗣为潞帅降太原葆光子曰罗虬累举不第务于躁进因罢举依于宦官典台州昼锦也常以展墓勉谒邑宰横笏傲然宰曰某虽尘吏不逹事体然使君岂不看松柏下人乎讥其无桑梓之敬曾武人之不若也虬有俊才尝见雕隂官妓比红儿诗他无闻也
　　雷电救王镕
　　景福中幽州帅李匡威率兵救镇州军次博水会军乱推其弟匡俦充留后诸军皆散乃以书报弟付之军政南欲赴阙泊于陆泽镇州赵王王镕以匡威救难失国因请税驾于常山府郭以中离变会匡威有幕客李贞抱自阙囘与匡威相遇同登寺楼观镇州山川之美有爱恋之意乃谋托亲忌王镕既造之逼以兵仗同诣理所乃入自子城东门门内有镕亲骑营中之卒忽掩其外关复于阙垣中有一人识是王镕遽挟于马上肩之而去匡威格鬭移时与贞抱俱死镕年十六七疎瘦当与匡威并辔之时雷电忽起雨雹交下而屋瓦皆飞拔大木数株明日镕但觉项偏痛乃因有力者所挟不胜其苦故也访之则曰墨君和鼓刀之士也天意防数信然镕自脱此难更在位三十余年不有神明扶持何以获免
　　李全忠芦生三节
　　唐干符末范阳人李全忠少通春秋好谷子之学曾为棣州司马忽有芦一枝生于所居之室盈尺三节焉心以为异以告别驾张建章建章积书千卷博古之士也乃曰昔者蒲洪以池中蒲生九节为瑞乃姓蒲后子孙昌盛芦者茅也合生陂泽之间而生于室非其常也君后必有分茅之贵三节者传节三人公可志之全忠后事李可举为戎校诸将逐可举而立全忠累加至检校太尉临戎甚有威政全忠死子匡威嗣匡威为三军所逐弟匡俦为太原所攻挈家赴阙至沧州景城为卢彦威所害先是匡威少年好勇不拘小节自布素中以饮博为事渔阳士子多忌之曾一日与诸游侠辈钓于桑干赤栏桥之侧自以酒祷曰吾若有幽州节制分则获一大鱼果钓得鱼长三尺人甚异焉有马都【一作郁下同】者少文艺匡威曾问其年都【一作郁】曰弱冠后两周星傲形于色后匡威继父为侯首召焉【一作马】都问曰子今弱冠后几周星歳都但顿颡谢罪匡威曰好子之事吾平生所爱也何惧之有因署以府职其濶逹多如此故人多附之葆光子尝见范阳熟人说李匡俦妻张氏国色也其兄匡威为帅强婬之匡俦按剑而俟夜深妻廻出步辇为其夫杀之匡威羞见其弟及将校或言欲将兵救援镇州既出城三军立匡俦为帅匡威遂称欲归朝觐行次常山又有刼质王镕之事匡俦移牒王镕往复指陈终不及婬秽之事讳国恶也
　　张建章泛海遇仙
　　张建章为幽州行军司马后歴郡守尤好经史聚书至万卷所居有书楼但以披阅清净为事经渉之地无不理焉曾赍府戎命往渤海遇风涛乃泊其船忽有青衣泛一叶舟而至谓建章曰奉大仙命请大夫建章乃应之至一大防见楼台岿然中有女仙处之侍翼甚盛器食皆建章故乡之常味也食毕告退女仙谓建章曰子不欺暗室所谓君子人也忽患风涛之苦吾令此青衣往来导之及还风涛寂然往来皆无所惧又囘至西岸经太宗征辽碑半在水中建章则以帛包麦屑置于水中摸而读之不欠一字其笃学也如此蓟门之人皆能说之于时亦闻于朝廷葆光子曾遇蓟门军校姓孙忘其名细话张大夫遇水仙遗鲛绡自赍而进好事者为之立传今亳州太清宫道士有得其本者且曰明宗皇帝有事郊丘建章乡人掌东序之寳其言国玺外唯有二物其一即建章所进鲛绡箧而贮之轴之如帛【一作着】以红线三道劄之亦云夏天清暑展开可以满室凛然迩来变更莫知何在









　　北梦琐言卷十三
　　钦定四库全书
　　北梦琐言卷十四
　　唐　孙光宪　撰
　　李茂贞胁尹杀宰相
　　凤翔李茂贞跋扈至甚昭宗谓宰相杜让能曰春秋之义叛而必诛安有甸服之间显违朝防而悖慢如此我若不讨四方其谓我何让能奏曰艰难已来行贞元故事姑息戎臣久矣根牢蔓炽附之者众一旦难骤革之又京师去岐咫尺人心易以危惧设有陵犯损威愈甚愿陛下稍解雷霆而熟计之帝曰政刑弛紊诏令不出都门不欲孱孱守恬而坐因除宰臣徐彦若镇凤翔以茂贞为兴元尹以嗣覃王率禁军送彦或茂贞延不受代即以兵攻之军旅所决一委让能让能恳谏不从王师果败或云此举乃让能报私怨也茂贞先以长书与譲能继上表仍拥兵至临皋驿请诛宰相帝遂斩枢密使李周曈以徇乃贬譲能仍诏送至军前茂贞具礼出迎至驿复表请行朝典让能奏曰晁错之辜谬及于臣今若归罪于臣可纾国难帝不得已贬让能雷州司户参军遣中使害于驿内识者以让能临难无茍免亦得其死也后追赠太尉其子晓貌如削玉有制诰之才仕梁至宰相凤厯年洛都有变为乱军误害时皆叹惜之
　　三镇拥兵杀二相
　　唐干宁二年邠州王行瑜防李茂贞韩建入觐决谋废立帝既睹三帅齐至必有异谋乃御楼见之谓曰卿等不召而来欲有何意茂贞等汗流浃背不能对但云南北司紊乱朝政因疏韦昭度讨西川失谋李磎麻下为刘崇所哭陛下不合违众用之及令宦官诏害昭度已下三帅乃还镇内外寃之王行瑜跋扈朝廷欲加尚书令昭度力止之曰太宗以此官防政而登大位后郭子仪以六朝立功虽有其名终身退让今行瑜安可轻授焉因请加尚父至是为行瑜所憾遽罹此害后追赠太师李磎字景望拜相麻出为刘崇抱而哭泣改授太子少傅乃上十表及纳谏五篇以求自雪后竟登庸且讦崇之恶时同列崔昭纬与韦昭度及磎素不相协王行瑜专制朝廷以判官崔鋋入阙奏事与昭纬关通因托鋋致意由是行瑜率三镇胁君磎亦遇害其子渷有髙才同日罹害磎著书百卷号李书楼后追赠司徒太原李克用破王行瑜后崔昭纬贬而赐死昭皇切齿下诏捕崔鋋亦寃报之一事也
　　儒将成败
　　古者文武一体出将入相近代裴行俭郭元振裴度韦臯是也然而时有夷险不可一概而论王铎初镇荆南黄巢入冦望风而遁他日将兵捍潼关黄巢令人传语云相公儒生且非我敌无汚我锋刃自取败亡也后到成都行朝拜诸道都统髙骈上表目之为败军之将正谓是也谏议大夫郑寳【一作宾】曾献书以规其防云未知令公以何人为牙爪何士参帷幄当今大盗移国羣雄奋戈幕下非旧族子弟白面郎君雍容谈笑之秋也尔后罢军权镇滑台竟有贝州之祸郑文公畋首倡中兴传檄讨贼杀戮黄寇镇静关畿一旦部校李昌言胁而逐之尚不能固位至如越州崔璆湖南崔瑾福建韦岫郓州蔡崇徐方支详许昌薛能河中李都窦潏凤翔徐彦若狼狈恐惧求免不暇唯张濬大言自方管葛以无谋之韩建倅用刚之孙揆出征大卤自贻败亡尔后朱朴踵为大言骤居相位亦曾上表请破凤翔所谓以羊将狼投卵击石幸而不用何过望哉客有谓葆光子曰儒将诚则有之唐自大中已来以兵为戏者久矣廊庙之上耻言韬略以櫜鞬为凶物以钤匮为凶言就有如卢藩薛能者目为麄才一旦宇内尘惊闾左颷起遽以襃衣博令押燕颔虎头适足以取笑耳则韦昭度之惮王建张濬之伐太原是也
　　外藩从事于东【一作本】省上事
　　河东节度副使李习吉【习五代史作袭】常应举不第为李都河中从事都失守习吉自昭义游太原辟为从事习吉好学有笔述虽马上军前手不释卷太原所发牋奏军书皆习吉所为也因从李克用至渭南令其入奏帝重其文章授谏议大夫使上事北省以荣之竟归太原复其戎职庄宗即位追赠礼部尚书梁太祖每覧太原书檄遥景重之曰我何不得此人也陈琳阮瑀亦不是过
　　韩建始终
　　韩建两随李茂贞迫胁君上杀戮辅相昭宗出居本幸鄜畤建恳迎奉请至华下供亿之劳具在勤王录而杀害郯王等八人以孤君上抑其罪也近代史臣駮论勤王录数条且曰韩建不遇时可也而云隄防道路拱卫乗舆欲盖而彰则禁固之意可知也又与诸道书云语诏书征赴行在妄也又曽无纠率诸侯述保大定功【一作公】之志也以为唐运陵替皆有【一作由】厯数自黄巢既戮蔡贼生焉宗权灭后而朱玫王行瑜继之才舍茂贞而有韩建所谓一莽虽死十莽复生何天意不祐乎竟为朱温宰相蜀先主闻之笑曰韩建非豹变之才与朱温作相宜也葆光子曰华州韩建荆渚成汭勤王奉国识有可嘉于时号为北韩南郭【郭即成令冒称也】士大夫可以依頼也古者奉霸主尊本朝德义小诸侯不至葵丘之防是也成韩位居王辅荷宠于唐朱公有无君之心露问鼎之意建等不能效臧洪泣血纠率同盟亦可以结约亲邻共张声势而乃助桀作孽画足成蛇舍我善邻陈诚伪室华隂失守既无力以枝梧鄂渚防师乃无名而陷没非忠非义吾所谓二公始终谬也向使成令睦汉南诸侯结淮甸雄援汴人簒逆亦恐未暇推之天命即吾不知考之人谋固无所取惜哉
　　孔纬惜盐铁印
　　孔纬在中书朱全忠并有数镇兵力强盛表请盐鐡印诏下宰相议之纬力争不从请其下邸吏曰朱公収盐鐡印非兴兵不可全忠寻止后韩建讨太原不利为张濬所误贬之他日昭宗欲再攻鳯翔以问纬纬曰鳯翔天子西门若自去窟穴受制一面即大事去矣昭宗曰卿是朕贤臣殊未逹时事纬曰陛下以臣为贤是谤臣也臣若贤肯立于陛下之朝因称疾以太子太师致仕卒于华下
　　神告罗信【子绍威附】
　　中和中魏博帅罗信初为本军歩射小校掌牧圉之事曾宿于魏州观音院门外其地有神祠俗号曰白须翁巫有宋迁【一作千】者忽诣信谓曰夜来神忽有语君不久为此地主信怒曰欲危我耶他日复以此言来告信信因令密之不期歳果有军变推信为帅信状貌丰伟多力善射虽声名未振众已服之累加至太尉封临淮王信卒子绍威继之与梁祖通欢结亲情分甚至先是本府有牙军八千人丰其衣粮动要姑息时人云长安天子魏府牙军主使频遭斥逐由此益骄绍威不平有意翦灭因与汴人计防诈令役夫肩笼内藏器甲扬言汴帅葬罗氏之女绍威密令人于兵仗库断共甲襻夜防汴人擐甲持戈攻杀牙军牙军觉之排闼入库而弓甲无所施勇也全营杀尽仍破其家人谓牙军久盛宜其死矣绍威虽豁素心而纪纲无有渐为梁祖陵制竭其帑藏以奉之忽患脚疮痛不可忍意其牙军为祟乃谓亲吏曰聚六州四十三县铁打一个错不成也绍威卒其子周翰继之俄而移镇滑台罗氏大去其国矣
　　燕王刘仁恭异梦
　　刘仁恭微时曾梦佛旛于手指飞出或占之曰君年四十九必有旌幢之贵后如其说果为幽帅自破太原军于安塞城后士兵精强孩视邻道发管内丁壮号三十万南取邺中图曹之霸先下甘陵无少长悉坑之初治甘陵城下有鸺鹠数头飞下幄帐内逐之复来仁恭恶之竟为魏军汴军夹攻大败之杀其名将单可及仁恭单马而遁于时军败于内黄尔后汴帅攻燕亦败于唐河他日命使聘汴汴帅开宴俳优戏医病人以讥之且问病状内黄以何药可瘥其聘使谓汴帅曰内黄可以唐河水浸之必愈宾主大笑赏使乎之美也














　　北梦琐言卷十四
　　钦定四库全书
　　北梦琐言卷十五
　　唐　孙光宪　撰
　　披褐至殿门
　　天复元年凤翔李茂贞请入觐奏事朝廷允之盖军容使韩全诲与之交结昭宗御安福楼茂贞涕泣陈匡救之言时崔允密奏曰此奸人也未足为信陛下宜寛懐待之翌日宴于夀春殿茂贞肩舆衣駞褐入金鸾门易服赴宴咸以为前代跋扈未有此也时韩全诲深相交结崔允惧之自此亦结朱全忠竟致汴州迎驾与凤翔连兵刼迁入洛之始识者以王子召戎崔允比之先是茂贞入阙焚烧京城是宴也俳优安辔新号茂贞为火龙子茂贞惭惕俛首宴罢有言他日须斩此优辔新闻之请假徃凤翔求救茂贞遥见诟之曰此优穷也胡为敢来辔新对曰只要起居不为求救近日京中且卖麸炭可以取济茂贞大笑而厚赐赦之也
　　朱全忠迎驾于凤翔
　　军容使韩全诲以驾幸凤翔李茂贞比懐挟帝以令诸侯之意惧朱全忠之盛也西川王公建亦有此虑乃结汴州同起军助其迎驾汴军传【一作傅】城州【一作川】军乃攻兴元其帅王万洪以无救援遂降成都由是山南十四州并为蜀有方变谋却助凤翔于时命掌书记韦庄奉使至军前朱公大怒自此与西川失欢而汴帅军罢
　　韩建卖李巨川
　　李巨川有笔述歴举不第先以仕伪【一作为】襄王与唐彦谦俱贬于山南褒帅杨守亮优待之山南失守随致仕杨军容复恭与守亮同奔北投太原导行者引出华州复恭为韩建挫辱杨骂为奴以短褐防之毙于枯木守亮槛送至京斩于独栁树京城百姓莫不沾涕此即南山一丈黒本姓訾黄巢时多救防导引朝士令趋行在人有逃黄巢而投附皆济之由是人多感激也巨川为韩建副使朱令公军次于华用张濬计先取韩建其幕客张策印率副使李巨川同诣辕门请降朱公谓曰车驾西幸皆公所教也建曰某不识字凡朝廷章奏邻道书檄皆巨川为之因斩之识者谓韩建无行求解怒于朱公遂为所卖时人寃之巨川有子慎仪仕后唐为翰林学士唯张策本与张濬有分携印而降叶濬之谋后仕至梁相朱公既得韩建以兄呼之寻奏移许昌【一作田】梁凤厯初亦遇害也
　　天子赐勲臣诗
　　德宗皇帝好为诗以赐容州戴叔伦文宗宣宗皆以诗赐大臣昭宗驻跸华州以歌辞赐韩建以诗及杨栁枝辞赐朱全忠所赐一也或以敬或以惮受其赐者得不求其义焉
　　朱令公为昭宗拢马
　　汴帅朱公再围凤翔与茂贞军战于虢县西槐林驿大败岐军横尸不絶鲍气闻于十里昭宗遂杀宦官韩全诲已下二十二人首宣示茂贞亦斩其义子继筠首以送于是车驾还宫朱令俛首马前请罪涕泣拢帝马行千歩帝为之动容至京师以宰相崔允判六军乃下诏诛宦官第五可范已下七百一十人又凤翔驾前宰相卢光启等一百余人并赐自尽天复三年汴人拥兵杀宰相崔允京兆尹郑元规刼迁车驾移都东洛既入华州百姓呼万歳帝泣谓百姓曰百姓勿唱万歳朕无能与尔等为主也防路有思帝乡之词乃曰纥干山头冻杀雀何不飞去生处乐况我此行悠悠未知落在何所言讫然流涕行至陜府内宴皇后自捧玉盆以赐全忠内人唱歌全忠将饮酒韩建蹑其足全忠惧辞醉而退至谷水而杀内人可证及随驾五百人自是帝孤立矣
　　昭宗遇弑
　　昭宗迁都至洛左右并是汴人虽有尊名乃是虚器如在笼槛郁郁不乐朱全忠以诸侯尽有匡复之志虑帝有奔幸之谋时防驾朱友谅等聚兵殿庭诉以衣食不足帝方劳谕友谅引兵升殿帝颠仆入内军士蹑而追之帝叱曰反耶友谅曰臣非敢无礼奉元帅之令帝奔入御厨以庖人之刀斩数辈竟为乱兵所害内人李渐荣裴正一等弑帝投刃而死又以朱友谅氏叔琮扇动军情请诛朱友谅氏叔琮以成济之罪归之友谅等临刑诉天曰天若有知他日亦当如我后全忠即位为子友珪所杀竟如其言
　　请杀德王
　　辉王嗣位社宴德王裕已下诸王子孙并密为全忠所害德王帝之兄曾册皇太子刘季述等废昭宗册为皇帝季述等伏诛令归少阳院全忠以德王眉目疎秀春秋渐盛全忠恶之请崔允密启云太子曾窃寳位大义灭亲昭宗不纳一日驾幸福先寺谓枢密使蒋元晖曰德王吾之爱子何故频令吾废之又欲杀之言讫涙下因齧其中指血流全忠闻之宴罢尽杀之
　　谋害衣冠
　　辉王即位天佑中朱全忠以旧朝逹官尚在班列将谋簒夺先俾翦除凡在周行次第贬降旧相裴枢独孤损崔逺陆扆王溥大夫赵崇王替等于滑州白马驿赐自尽时宰相臣栁璨性隂狡贪权恶枢等在己之上与全忠腹心枢密使蒋元晖太常卿张廷范密友交结而害枢等俄而廷范辕裂元晖与栁璨及弟瑶瑊相继伏诛先是故相张濬一家并害而弃尸黄河朱公谋主李振累应进士举不第尤愤朝贵时谓朱全忠曰此清流辈宜投于黄河永为浊流全忠笑而从之尒朱荣河隂之戮衣冠不是过也俄而辉王禅位封济隂王于曹州遇酖而崩唐祚自此灭矣
　　诬何太后
　　朱全忠先以蒋元晖为枢密使伺帝动静积庆何太后以昭宗见害之后常恐不保旦夕曽使宫人阿秋面召元晖属戒所乞它日传禅之后保全子母性命言发无不涕零先是全忠速要传禅召元晖到汴州责以太迟元晖以传禅先须封国授九锡之命俟次第行之全忠怒曰我不要九锡看作天子否元晖归奔洛阳与宰相商量为赵殷衡诬谮云与太后交通欲延唐祚乃令殷衡逼杀太后及宫人而诛蒋元晖时人寃之赵殷衡后改姓孔名循亦莫知其实是何姓仕后唐明宗为宣徽使出为许昌沧州两镇时人知其狡谲倾险莫不惮之
　　为堂叔母侍疾
　　唐天祐三年拾遗充史馆修撰崔瑑进状以堂叔母在孟州济源私庄抱疾加甚无兄弟奉养无强近告投兼以年将七十地絶百里阙视药膳不遑晓夕遂乞假躬往侍疾勑防依允时人义之或曰避祸而享义名者亦智也
　　秦宗权诉不反
　　黄巢破后蔡州秦宗权继为反逆兵力强锐又复称僭山东诸郡苦之十年之间屠脍生聚汴帅朱全忠尽莭御之宗权为部将申丛擒而折足囚缚朱全忠具表槛送至京京兆尹孙揆率府县吏阅之宗权即槛中举首曰宗权非反也大尹哀之者因以为笑
　　李摩云掷鉢从事
　　李罕之河阳人也少为桑门无赖所至不容曾乞食于滑州酸枣县自旦至晡无与之者掷鉢于地毁僧衣投河阳诸葛爽为卒罕之即僧号便以为名素多力或与人相殴殴其左颊右颊流血爽寻署为小校每遣讨贼无不擒之蒲绛之北有摩云山设堡栅于上号摩云寨前后不能攻取时罕之下焉自此号李摩云累歴郡侯河南尹节将官至侍中卒于汴州荆南成汭之流也【自唐至梁下阙】





　　北梦琐言卷十五
<子部,小说家类,杂事之属,北梦琐言>
　　钦定四库全书
　　北梦琐言卷十六
　　唐　孙光宪　撰
　　以酒致祸
　　梁祖图霸之初夀州刺史江彦温以郡归我乃遣亲吏张从晦劳其勤而从晦无赖酒酣有饮徒何藏耀者与之偕甚昵每事悮禀从晦致命于郡彦温大张乐邀不至乃与藏耀食于主将家彦温果疑恐曰汴王谋我矣不然何使者之如是也乃杀其主将连诛数十人而以状白其事既而又疑惧曰诉其腹心亡我族矣乃自缢而死梁祖大怒按其事腰斩从晦留藏耀裂其禁械斩于夀春市葆光子曰后唐明宗皇帝时董璋据东川将有跋扈之心于时遣客省使李仁矩出使梓潼仁矩本节使下小校骤居内职性好狎邪元戎张筵托以寒召之不至乃与营妓曲宴璋闻説甚怒索马诣馆遽欲害之仁矩鞹足端简门迎璋怒稍解他日作叛两川举兵并由仁矩献谋于安重诲之所致也
　　蜀使洪饮
　　梁太祖初兼四镇先主遣押衙潘岏持聘岏饮酒一石不乱每攀防饮礼容益庄梁祖爱之饮酣梁祖曰押衙能饮一盘器物乎岏曰不敢乃簇在席器皿次第注酌岏并饮之岏愈温克梁祖谓其归馆多应倾泻困卧俾人侦之岏簪笋箨冠子秤所得酒器涤而藏之他日又遣押衙郑顼持聘梁祖问以劒阁道路顼极言危峻梁祖曰贤主人可以过得顼对曰若不上闻恐悮令公军机梁祖大笑此亦近代使令之美者也
　　朱瑾杀兄
　　朱瑾之据兖州梁祖攻之未克其从父兄齐州刺史琼先降与琼同诣壁下以晓之瑾乃遣都虞候胡规出献欵曰兄已降愿贷瑾不死请以镇委吏既而啓延夀门陈牌印于笥曰兄来请先奉此梁祖命琼受之葛从周疑诈选勇士孙少迪等仗劒以驭琼曰彼力屈不足疑琼进前受印籥瑾单马曰兄独来密语耳始相及瑾令骁卒董懐进勾曵琼坠马乃发所匿刃杀琼勾曵突出牵入之湏臾城上鼓噪掷琼首于埤也我军失色梁祖哀恸久之斩军谋徐厚署琼弟玭为齐州防御使恩礼殊厚瑾竟弃城投扬州
　　马景设诈
　　梁祖宿兵岐下以迎昭宗敌垒尚坚旦思班退亲从指挥使髙季昌抗言曰天下雄杰窥此举者一载矣今奸党已窘更少俟之季昌乃密募人入岐为告事者有骑卒马景应命因朱友伦緫骑军且【一作因】至将大出兵迓景请其时给骏驷杂所出队中十许里跃马西逸叩岐闉以军怨东遁为告且言列寨留卒尚方俟夕将逝宜速掩之当落我机内矣失是往也决无生理愿録其妻孥梁祖凄然止其行景固请乃徇之明日军出诸寨屏匿如无人不十里果风骑却走岐人纳之不失厥料岐军启两扉悉众来我师宿已秣马饱士中军一鼓百营俱进大破岐军十不存三四焉李茂贞丧胆昭宗降诏还京始遂奉迎矣功归髙公而马景妻孥倍加轸防且解扬以守正而忠不顾其身也马景以死命行诈非图身也人之难事唯景有之
　　朱延夀妻王烈女
　　宣州田頵夀州朱延夀将举军以背杨行密请杜荀持笺诣淮都俄而事泄行密悉兵攻宛陵延夀飞骑以赴俱为淮军所杀延夀之将行也其室王氏勉延夀曰愿日致一介以宁所懐一日介不致王氏曰事可知矣乃部分家僮悉授兵器遽阖州中之扉而捕骑已至不得入遂集家僮私阜帑发百燎庐舍州焚之急而稽首上告曰妾誓不以皎然之躯为仇者所辱乃投火而死古之烈女无以过也
　　木星入斗
　　唐干符中荆州节度使晋公王铎后为诸道都统时木星入南斗数夕不退晋公观之问诸知星者吉凶安在咸曰金火土犯斗即为灾唯木当应为福耳咸或然之时有术士边冈洞晓天文精通厯数谓晋公曰唯斗帝王之宫宿唯木为福神当以帝王占之然则非福于今必当有騐于后未敢言之他日晋公屏左右密问冈曰木星入斗帝王之兆木在斗中朱字也识者言唐世甞有绯衣之谶或言将来革运或姓裴或姓牛以为裴字为绯衣牛字着人即朱也所以裴晋公度牛相国僧孺每罹此谤李衞公斥周秦行纪乃斯事也安知钟于砀山之朱乎
　　木中异文
　　梁开平中潞州军前李思安奏壶关县庶穰乡人因伐树倒分为两片内有六字皆如左书曰天十四载石进乃图其状以献仍付史馆尔后唐庄宗皇帝自晋王登位以为应之中间石氏自并门受国称首朝湖南马希范解释此字表闻焉
　　薛贻矩画赞
　　梁相国薛贻矩名家子擢进士第在唐至御史大夫先是南班官忌与北司交通天复中翦戮阉官贻矩甞与韩全诲等作写真赞悉纪于内侍省屋壁间坐是谪官他日赍唐帝命禅于梁仕至宰相
　　舂磨寨
　　黄巢自长安遁归与其众屯于陈蔡间溵河下寨连络号八山营于时蔡州秦宗权惧巢以城降之时既饥乏野无所掠唯捕人为食肉尽继之以骨或碓捣或硙磨咸用充饥天军四合巢军不利其党骇散频为雷电大雨淹浸其营乃与妻孥昆弟奔于泰山狼虎谷为外甥林言斩首送徐州时溥下禆将李师鋭函首送成都行在也
　　梁祖脱难
　　梁祖亲征郓州军次衞南时筑新垒土工毕因登眺其上见飞鸟止于峻堞之间而噪其声甚厉副使李璠曰是乌鸟也将有不如意之事其前军朱友裕为朱瑄掩扑拔军南去我军不知因北行遇朱瑄军来迎【一作趂】梁祖策马南走入村落间为贼所迫前有沟坑颇极深广仓【一作怱】遽之际忽见沟内蜀黍秆积以为道正在马前遂腾跃而过因获免焉副使李璠都将髙行思为贼所杀张归宇为殿骑授戈力战仅得生还被十四五箭乃知衞南之乌先见之騐也
　　梁祖梦丁防
　　丁防为昭义节帅常惧梁祖雄猜疑忌功臣忽谓敬翔曰吾梦丁防在前祗候吾将乗马欲出圉人以马就台忽为丁防跨之以出时梦中怒叱喝数声因惊觉甚恶之是月丁防举潞州军民归河东矣
　　殿栋折坠
　　梁祖末年多行诛戮一夕寝殿大栋忽坠于御榻之上初闻土落于寝帐上乃惊觉久之又闻有小木坠于帐顶间遂矍然下牀未出殿门其栋乃坠迟明召诸王近臣令观之夜来惊危防不相见由是君臣相泣又曰惊忧之时如有人引头于寝閤门内云里面莫有人否所以怱忙奔起得非宫殿神乎他日又游于大内西九曲池泛鹢舟于池上忽闻倾侧上堕于池中宫嫔并内侍从官并跃入池扶策登岸移时方安尔后发痼疾竟罹其子郢王友珪弑逆之祸舟倾栋折非佳事也
　　梁祖围枣强事
　　梁祖末年用军不利河北数镇不顺其命一旦躁挠坚要亲征师次深州界遂令杨师厚分兵攻枣强县半浃旬方拔其垒是邑也池湟坚牢人心犷悍昼夜攻击以至疲竭既陷之日无少长皆屠之时有一百姓来投军中李周彛于部伍间乃谓周彛曰请一劒愿先登以其城未许间忽然抽茶担子挥击周彛头上中檐防仆于地左右乃擒之原是枣强城中遣来令诈降本意欲窥弄梁军招讨使杨师厚斯人不能辨误中周彛是知河朔之民勇劲如此
　　仇殷召课
　　梁司天监仇殷术数精妙每见吉凶不敢明言稍关逆耳秘而不説往往罚俸葢惧梁祖之好杀也梁自昭义失守符道昭就擒柏【一作百下同】乡不利王景仁大败皆为太原节使嗣晋王李存朂之所挫也方懐子孙之忧唯柏乡狼狈亦自咎云违犯天道不取仇殷之言也










　　北梦琐言卷十六
　　钦定四库全书
　　北梦琐言卷十七
　　唐　孙光宪　撰
　　梁祖为佣保
　　梁祖宋州砀山县午沟里人本名温赐名全忠建国后改名晃家世为儒祖信父诚皆以教授为业诚蚤卒有三子俱幼母王氏携养寄于同县人刘崇家昆弟之中唯温狡猾无行崇母抚养之崇弟兄甞加谴杖一日偷崇家釜而窜为崇追回崇母遮防以免朴责善逐走鹿往往及而获之又崇母常见其有龙蛇之异他日与仲兄存入黄巢中作贼伯兄昱与母王氏尚依刘家温既辞去不知存亡及温领镇于汴盛饰舆马使人迎母于崇家王氏皇恐辞避深藏不之信谓人曰朱三落拓无行何处作贼送死焉能自致富贵汴帅非吾子也使者具陈离乡去里之由归国立功之事王氏方泣而信是日与崇母并迎归汴温盛礼郊迎人士改观崇以旧恩位至列卿为商州刺史王氏以温贵封晋国太夫人仲兄存于贼中为矢石所中而卒温致酒于母欢甚语及家事谓母曰朱五经辛苦业儒不登一命今有子为节度使无忝先人矣母不怿良久谓温曰汝致身及此信谓英特行义未必如先人朱二与汝同入贼军身死蛮徼孤男稚女艰食无告汝未有恤孤之心英特即有诸无取也温垂涕谢罪即令召诸兄子皆至汴友伦皆立军功位至方镇
　　梁祖张夫人
　　梁祖魏国夫人张氏砀山富室女父防曽为宋州刺史温时闻张有姿色私心倾慕有丽华之叹及温在同州得张于兵间因以妇礼纳之温以其宿欵深加敬异张贤明有礼温虽虎狼其心亦所景伏每军谋国计必先延访或已出师中途有所不可张氏一介请旋如期而至其信重如此初収兖郓得朱瑾妻温告之云彼既无依寓于辎车张氏遣人召之瑾妻再拜张氏荅拜泣下谓之曰兖郓与司空同姓之国昆仲之间以小故寻戈致吾姒如此设不幸汴州失守妾亦似吾姒之今日也又泣下乃度为尼张恒给其费张既卒继宠者非人及僭号后大纵朋淫骨肉聚麀帷薄荒以致友珪之祸起于妇人始能以柔婉之徳制豺虎之心如张氏者不亦贤乎
　　朱邪先代
　　河东李克用其先回纥部人世为蕃中大酋受唐朝官职太宗于北方沙陁碛立沙陁府以招集降戸后克用祖朱邪执宜与其父曽依吐蕃背吐蕃归朝徳宗于盐州置隂山府以执宜为都督后迁于神武川黄花堆之别墅即今应州是也执宜生赤心以讨徐州厐勋功赐国姓并名号李国昌懿宗问其先世所出云本陇西金城人依寓吐蕃帝曰我先与汝同乡里勅令编籍郑王房始为云州大同军节度次授鄜延振武代北三节度其侄克让为羽林将军其子克用最闻名以破黄巢功为太原节度使子存朂平梁蜀奄有中原追尊执宜号懿祖国昌号献祖克用号太祖皇帝太祖在姙十三月载诞之夕母后甚危令族人市药于雁门遇神人教以率部人被介持旄击钲鼓跃马大噪环所居三周而止果如所教而生是日红【一作虹】光烛室白气充庭井水暴溢及能言喜道军旅年十二三能连射双鸟至于树叶针锋马鞭皆能中之曽于新城北以酒酹毗沙门塑像请与仆交谈天王被甲持矛隐隐出于壁间或所居帐内时如火聚如有龙形人皆异之甞随献祖征厐勋军阵出没如神号为飞虎子眇一目时号独眼龙功业磊落不可尽述【或云睛邪非眇也】
　　亲王拜蕃侯
　　唐干宁中凤翔李茂贞华州韩建邠州王行瑜拥兵胁君诛戮宰辅焚烧宫阙初帝西幸凤翔昭宗出居石门莎城太原克用领蕃汉马步入京三镇大惧是年破邠州斩王行瑜昭宗嘉奬倚赖命延王丕丹王允赍诏赐李公衣服兼令二亲王设拜以兄事之近古未有也仍封晋王以宠之延王才识过人聦悟辩慧在晋阳留宴累月每献酬乐作必为晋王起舞后为韩建所杀
　　李习吉溺黄河
　　太原李克用自渭北班师次河西县王珂于冰上搆浮航公渡浮航马足陷桥李习吉从马轶坠河习吉抱冰舟人拯之获免王珂惧公谓曰公之于吾非机桥者何嫌之有李谏议有闻于时则不吾知也置酒笑乐而罢习吉右相林甫之后应举不第黄巢后游于河东摄榆次令李公辟为掌记牋檄之捷无出其右梁祖每读河东书檄嘉叹其才顾敬翔曰李公计絶一隅何幸有此人如鄙夫之智算得习吉之才笔如虎之得翼也其见重如此
　　周式抗梁祖
　　梁祖陷邢州军攻王镕于常山赵之賔佐有周式者性慷慨有口才谓王镕曰事急矣速决所向式愿为行人即出见之梁祖曰王公朋附并汾违盟爽信赋已及于此期于无舍式曰明公为唐室之桓文当以礼义而成霸业王氏今降心纳质愿脩旧好明公乃欲穷兵黩武残灭同盟天下其谓公何梁祖笑引式袂谓之曰与公戏耳镕即送牛酒币货数万犒汴军仍令其子入质于汴因而解围近代之鲁仲连也
　　宦官隂谋
　　唐昭宗以宦官怙权骄恣难制常有诛翦之意宰相崔允嫉忌尤甚上勅允凡有密奏当进囊封勿于便殿啓奏以是宦者不之察韩全诲等乃访京城美妇人数十以进求宫中隂事天子不之悟允谋渐泄中官以重赂甘言请藩臣以为城社视崔允眦裂时因伏腊防聚则相向流涕辞防诀别防汴人冦同华知崔允之谋于是韩全诲引禁军陈伏兵逼帝幸凤翔他日崔允与梁祖叶谋以诛阉宦未久祸亦及之庚午絶灭识者归罪于崔允先是其季父安潜甞谓亲知曰灭吾族者必缁儿也缁儿即允小字河东晋王李克用闻允所为谓賔友曰助贼为虐者其崔允乎破国亡家必在此人也
　　晋王上源驿遇难
　　晋王李克用妻刘夫人常随军行至于军机多所宏益先是汴州上源驿有变晋王愤恨欲回军攻之夫人曰公为国讨贼而以杯酒私忿必若攻城即曲在于我不如回师自有朝廷可以论列于是班退天复中周徳威为汴军所败三军溃散汴军乗我晋王危惧与周徳威议欲出保云州夫人曰存信本北方牧羊儿也焉顾成败王常笑王行瑜弃城失势被人屠割今复欲效之何也王顷嵗避难达靼防遭陷害赖遇朝廷多事方得复归今一旦出城便有不测之变焉能逺及此晋王止行居数日亡散之士复集军城安定夫人之力也
　　刘鄩忠于旧主
　　王师范之镇青州以部将刘鄩窃据兖州先是汴将葛从周镇于是因出征刘鄩将图兖也诈为茶商苞苴铠甲大起店肆剖巨木藏兵伏而入窃发之日得其徒千人据其府舍升堂拜从周之母仍以礼待其妻子子弟职掌妻孥供亿如常俄而从周攻其城梯防云合鄩以板舆请从周母登城谕从周曰刘将军待我不异于儿新妇已下并不失所从周在城下歔欷即时退舍及青州兵败师范纳欵梁祖遣使谕鄩鄩曰臣知王公脩好与梁国通盟但臣本受王公之命保有州城一旦见其势穷擅命不顾非尽心于所事也仆俟王公之命俛首非晩至是师范谕之方以城归梁祖多其义超擢非次官至方镇为梁之名将
　　駮昭宗諡号
　　昭宗先諡圣穆景文孝皇帝庙号昭宗起居郎苏楷等駮议请改为恭灵庄闵皇帝庙号襄宗苏楷礼部尚书苏循之子干宁二年应进士楷人才寝陋兼无才行昭宗恶其滥进率先黜落由是怨望专幸国之灾其父循奸邪附防无誉于时故希防茍进梁祖识其险诐滋不悦时为敬翔李振所鄙梁祖建号诏曰苏楷髙贻休萧闻礼皆人才寝陋不可尘汚班行并停见任放归田里苏循可令致仕河朔人士目苏楷为衣冠土枭
　　晋世子入觐赐鸂酒器
　　庄宗年十一从晋王讨王行瑜初令入觐献捷昭宗一见骇异之曰此子有竒表乃抚其背曰我儿将来之国栋勿忘忠孝于吾家乃赐鸂酒巵翡翠盘十三读春秋略知大义骑射絶伦其心豁如采録善言听纳容物殆刘聦之比也又云昭宗曰此子可亚其父时人号曰亚子
　　邺王偷江东诗
　　邺王罗绍威喜文学好儒士每命幕客作四方书檄小不称防壊裂抵弃自劈牋起草下笔成文又癖于七言诗江东有罗隐为钱镠客绍威申南阮之敬隐以所着文章诗赋酬寄绍威大倾慕之乃目其所为诗集曰偷江东今邺中人士多有讽诵
　　魏博衙军
　　魏博富雄列侯专地唐朝三百年唯姑息之罗绍威愤衙军制已密闻梁祖表里应接算杀之杨师厚后入魏城揖出罗周翰因而代之师厚卒梁以贺徳伦领镇分其土宇创立相贝为节镇减其力用三军作乱胁持徳伦背梁归晋其状词云屈原哀郢本非怨望之人乐毅辞燕且异倾邪之行晋王览状拥兵亲临先数张彦胁主虐民罪而斩之便以张彦亲军五百人带甲持仗环马而行晋王寛衣缓带略无猜间众心大服他日资魏博兵力称健竟平河南也衙军自罗绍威杀戮后又迫胁贺徳伦复拥兵持赵在礼天成初赴行在于时又杀三千家乃世袭凶恶也
　　缚驴戴旗
　　晋王之入魏博刘鄩先屯洹水寂若无人因令觇之云城上有旗帜来往晋王曰刘鄩一步一计未可轻进更令审探果缚刍为人揷【一作缚】旗于上以驴负之循堞而行故旗帜婴城不息问城中羸老者曰军去已二日矣果趋黄泽欲冦太原以霖潦不克进其计谋如是













　　北梦琐言卷十七
　　钦定四库全书
　　北梦琐言卷十八
　　唐　孙光宪　撰
　　杨千郎
　　庄宗异母弟存乂即郭崇韬女壻伏诛先是郭崇韬既诛之后朝野骇惋议论纷然庄宗令阉人察访外事言存乂于诸将坐上诉郭氏之无罪其言怨望又于妖术人杨千郎家饮酒聚防攘臂而泣杨千郎者魏州贱民自言得墨子术于妇翁能役使隂物帽下召食物果实之又蒱博必胜人有拳握之物以法必取又説炼丹干汞易人形破扃鐍贵要间神竒之官至尚书郎赐紫其妻出入宫禁承恩用事皇弟存乂常朋淫于其家至是与存乂同罹其祸
　　娠子能语
　　后唐明宗皇帝微时随蕃将李存信廵边宿于雁门逆旅逆旅媪方娠帝至媪慢不得具食腹中儿语谓母曰天子至宜速具食声闻于外媪异之遽起亲奉庖爨敬事尤谨帝以媪前倨后恭诘之曰公贵不可言也问其故具道娠子腹语事帝曰老媪逊言惧吾辱耳后果如其言
　　明宗不伐
　　明宗始在军中居常唯治兵仗不事生产雄武谦和临财尤廉家财屡空处之晏如也太祖欲试以诚召于泉府命恣意取之所取不过束帛数缗而已所得赐与必分部下战胜凯还侪自伐帝徐言曰人战以口我战以手众皆心服其能
　　明宗独见
　　庄宗晏驾明宗皇帝为将相推举霍彦威孔循上言唐运已衰请改国号明宗谓藩邸近侍曰何为改正朔左右奏曰先帝以锡氏宗属为唐雪寃讐为昭宗皇帝后国号唐今朝之旧人不欲殿下称唐请更名号耳明宗泣下曰吾十三事献祖洎太祖至先帝冒刃血战为唐室雪寃身编宗属武皇功业即吾功业也先帝天下即吾天下也兄亡弟绍于意何嫌运之衰隆吾当身受于是不改正朔人服帝之独见也
　　庄宗诸弟遇害
　　赵在礼作乱诸将拥明宗入阙未到间从马直郭从谦攻兴教门帝母弟存渥从上战及宫车晏驾存渥与刘皇后同奔太原至风谷为部下所杀刘皇后欲出家为尼旋亦杀之存霸先除北京留守亦自河中至太原兵众请杀存霸以安人心符彦超不能禁时存霸已翦发衣僧衣谒彦超愿为山僧竟不免也存纪存确匿于南山民家人有以报安重诲重诲曰主上已下诏寻访帝之仁徳必不加害不如密防杀之果并命于民家后明宗闻之切让重诲伤惜久之
　　刘皇后笞父
　　庄宗刘皇后魏州成安人家世寒微太祖攻魏州取成安得后时年五六嵗归晋阳宫为太后侍者教吹笙及笄姿色絶众声伎亦所长太后赐庄宗为韩国夫人侍者后诞皇子继岌宠待日隆他日成安人刘叟诣邺宫见上称夫人之父有内臣刘建丰认之即昔日黄防丈人后之父也刘氏方与嫡夫人争宠皆以门族夸尚刘氏耻为寒家白庄宗曰妾去乡之时妾父死于乱兵是时环尸而哭妾固无父是何田舍翁诈伪及此乃于宫门笞之其实后即叟之长女也庄宗好俳优宫中暇日自负蓍囊药箧令继岌破帽相随似后父刘叟以医卜为业也后方昼眠及造其卧内自称刘衙推访女后大恚笞继岌然为太后不礼复以韩夫人居正无以发明大臣希防请册刘氏为皇后议者以后出于寒贱好兴利聚财初在邺都令人设法禆贩所鬻樵苏果茹亦以皇后为名正位之后凡贡奉先入后宫唯写佛经施尼师他无所赐阙下诸军困乏以至妻子饿殍宰相请出内库俵给后将出妆具银盆两口皇子满喜等三人令鬻以赡军一旦作乱亡国灭族与夫褒姒妲己无异也先是庄宗自为俳优名曰李天下杂于涂粉獶杂之间时为诸优朴扶掴搭竟为嚚妇恩伶之倾玷有国者得不以为前鉴刘后以囊盛金合犀带四欲于太原造寺为尼防路复通皇弟存渥同箦而寝明宗闻其即令自杀
　　明宗诛诸凶
　　明宗即位之初诛租庸使孔谦归徳军节度使元行钦邓州节度温韬太子少保段凝汴州麴务辛庭蔚李继宣等孔谦者魏州孔目吏庄宗图霸以供馈兵食谦有力焉既为租庸使曲事嬖幸夺宰相权专以聚敛为意剥削为端以犯众怒伏诛元行钦为庄宗爱将出入宫禁曽无间隔害明宗之子从璟以是伏诛段凝事梁以奸佞进身至节将末年绾军权束手归朝温韬凶恶发掘西京陵寝庄宗中兴不寘其罪厚赂伶官阉人与段凝皆赐国姓或拥旄明宗采众议而诛之辛庭蔚开封尹王瓒之牙将也朱友贞时廷蔚依瓒势曲法乱政汴人恶之李继宣汴将孟审澄之子亡命归庄宗刘皇后蓄为子时宫掖之间声流闻此四凶帝在藩邸时恶其为人故废罢之庄宗皇帝为唐雪耻号为中兴而温韬毁发诸帝寝陵宜加大辟而赐国姓付节旄由是知中兴之説谬矣
　　韩伊二妃【夏夫人附】
　　庄宗皇帝嫡夫人韩氏后为淑妃伊氏为徳妃契丹入中原石氏乞降宰相冯道尊册契丹主大张宴席其国母后妃列坐同宴王嫱蔡姬之比也夫人夏氏最承恩宠后嫁契丹托云名李賛华所谓东丹王即安巴坚长子先归朝后除滑州节度使性酷毒侍婢微过即以刀刲火灼夏氏少长宫掖不忍其凶求离婚归河阳节度夏鲁竒家今为尼也
　　无官酬勲
　　乱离以来官爵过滥封王作辅狗尾续貂天成初桂州节度观察使马尔即湖南马殷之弟本无功徳品秩已髙制词云尔名尊四辅位冠三师既非品秩升迁难以井田増益此要语也议者以名器假人至此贾谊所以长叹息也
　　明宗命相
　　明宗入朝安重诲用事取谋于孔循旧相豆卢革韦説出官孔循不欲以河朔人入相极荐崔协而任圜力争之云崔协者少识文字时人呼为无字碑有李琪者学际天人奕代轩冕论才校艺可敌时辈百人谗夫巧沮忌害其能必舍李琪而相崔协如弃苏合之丸取蛣蜣之转也重诲笑而止然以孔循故终相之帝曰冯书记先帝判官与物无竞可以相矣由是道与协并命而舍李琪识者惜之
　　明宗睿相
　　明宗遣皇子从荣出镇邺都或一日上谓安重诲曰从荣左右有诈宣朕令防不接儒生儒生多懦恐钝志相染朕方知之颇骇其事今此皇子方幼出临大藩故选儒雅赖其禆佐今闻此奸险岂朕之所望也鞫其言者将戮之重诲曰若遽行刑又虑賔从闻后稍难安处且望严戒遂止
　　明宗恶贪吏
　　明宗皇帝尤恶贪货邓州留后陶玘为内乡县令成归仁所论税外科配贬岚州司马掌书记王惟吉夺歴任告勅配绥州长流百姓亳州刺史李邺以赃赐自尽面戒汝州刺史苌蕳为其贪暴汴州仓吏犯赃内有史彦珣旧将之子又是驸马石敬瑭亲戚王建立奏之希免死上曰王法无私岂可徇亲由是皆就戮
　　诛不孝
　　缑氏县令裴彦文事母不谨诛之襄邑人周威父为人所杀不雪父寃有状和解明宗降勅赐死
　　安重诲枉杀任圜
　　任圜昆弟五人曰圜圆图回团雍穆有裕风采俱异圜美姿容有口辩负筹略平蜀后除黔南不行天成初入相简拔贤俊杜絶幸门忧国如家切于功名而安重诲忌之常防于私第有妓善歌重诲求之不得嫌隙渐深俄罢三司除太子太保归磁州致仕因朱守殷作乱立遣人称制害之受命之日神气不挠中外寃痛清泰中赠右仆射










　　北梦琐言卷十八
　　钦定四库全书
　　北梦琐言卷十九
　　唐　孙光宪　撰
　　玉界尺
　　太傅致仕赵光逢仕唐及梁薨于天成中文学徳行风神秀异号曰玉界尺敭歴台省入翰林御史中丞梁时同平章事时以两登廊庙四退丘园百行五常不欺暗室缙绅仰之
　　周元豹
　　周元豹燕人少为僧其师有知人之鉴从游十年不惮辛苦遂传其秘还乡归俗卢澄为道士与同志三人谒之元豹退谓人曰适二君子明年花发俱为故人唯彼道士他年甚贵来嵗二人果睹零落卢果登庸后归晋阳张承业犹重之言事多中承业俾明宗易衣列于诸校之下以他人请之曰此非也元豹指明宗于末坐曰骨法非常此为内衙太保乎或问前程唯云末后为镇帅明宗夏皇后方事巾栉有时忤防大犯槚楚元豹曰此人有藩侯夫人之相当生贵子其言果验凡言吉凶莫不神中事多不载明宗自镇帅入纂谓侍臣曰周元豹昔曽言朕事诸有征可诏北京津置赴阙赵凤曰许之事元豹所长若诏至辇下即争问吉凶恐近于妖惑乃令就赐金帛官至光禄卿年八十而终【又闻尝与蜀髙祖预説符命嗣主至于云龙将相其言无不符验果异乎哉】
　　老益贪
　　礼部尚书崔贻孙年过八十求进不休囊槖之资素有贮积性好干人喜得小惠左降之后二子争财甘防医药咸不供侍书责其子曰生有明君真宰死有天曹地府无为老朽岂放尔邪为缙绅之笑端
　　解元进诗
　　道士解元本西蜀节将下军校明宗入纂言自西来对于便殿诗歌圣徳自称太白山正一道士上表乞西都留守兼三州【一作川】制置使要脩西京宫阙上谓侍臣曰此老耄自逺来朝此期别有异见乃为身名甚切堪笑也时号知白先生赐紫斯乃狂妄人也
　　击碎舍利
　　天成中有僧于西国取经回得一佛牙舍利十粒行以程上进其牙大如拳褐溃皴裂赵凤言于执政曰曽闻佛牙锤锻不壊请试之随斧而碎时宫中已施数千闻毁碎方遂摈弃之云云此僧号智明幽州人仆尝识之
　　崔协对敭
　　明宗问宰相冯道卢质近日吃酒否对曰质曽到臣居亦饮数爵臣劝不令过度事亦如酒过即患生崔协强言于坐曰臣闻食医心镜酒极好不假药饵足以安心神左右见其肤浅不觉哂之
　　降龙大师
　　五台山僧诚慧其徒号为降龙大师镇州大水壊其南城诚慧曰彼无信心吾使一小龙警之自言能【一作飞】役使毒龙故也同光初到阙权贵皆拜之唯郭崇韬知其为人终不设拜京师旱迎至洛下祈雨数旬无征应或以焚燎为闻惧而潜去至寺惭恚而终建塔号法雨大师何其谬也
　　鱼目为舍利
　　泽州僧洪密请舍利塔洪密以禅宗谜语鼓扇愚俗自云身出舍利曽至太原豪民迎请妇人罗拜洪密既辞妇人于其所坐之处拾得百粒正人验之皆枯鱼之目也将辞云山中要千数番麄氊半日获五百番其惑人如此
　　姚洪忠烈【夏鲁竒附】
　　阆州守御指挥使姚洪梁时经事董璋璋将叛频诱洪以大义拒之城陷被擒璋责之洪大骂璋曰老贼孤恩背主吾于尔何恩而云相负尔为李七郎奴扫马粪得一脔残炙感恩无尽今天子付以茅土结党反噬尔本奴才即无耻吾忠义之士不忍为也璋怒令十人持刀割其肤然镬于前自取啗食洪至死大骂不已明宗闻之泣下置洪二子于近卫给赐颇优于时夏鲁竒守遂州城破自刎而死并为忠烈也
　　座主门生同入翰林
　　封舜卿梁时知贡举后门生郑致雍同受命入翰林为学士致雍有俊才舜卿才思拙涩及试五题不胜困因托致雍秉笔当时议者以为座主辱门生同光初致仕
　　戏萧希甫
　　萧希甫进士及第有文才口辩多机数梁时不得意弃母妻渡河易姓名为皇甫教书庄宗即位于魏州征希甫知制诰庄宗平汴洛希甫奉诏宣慰青齐方知其母死妻嫁乃持服于魏州时议者戏引李陵书云老母终堂生妻去帷后为谏议大夫性褊忿躁于进取疏宰相豆卢革韦説至于贬死又以毁訾宰臣责授岚州司马
　　明宗奬冯道
　　明宗谓侍臣曰冯道纯俭顷在徳胜寨所居一茅庵与从人同器而食卧则刍藳一束其心晏如及以父忧退归乡里自耕耘樵采与农夫杂处不以素贵介懐真士大夫也
　　明宗戒秦王
　　明宗戒秦王重荣曰吾少钟丧乱马上取功名不暇留心经籍在藩邸时见判官论説经义虽不深达其防大约令人开悟今朝廷有正人端士可亲附之庶防有益吾见先皇在藩时爱自作謌诗将家子文非素习未能尽妙讽于人口恐被诸儒窃笑吾老矣不能勉强于此唯书义尚欲耳里频闻时从荣方聚杂进士浮薄之子以歌诗吟咏为事上道此言规讽之或一日秦王进诗上説于俳优敬新磨敬新磨賛美而曰勿讶秦王诗好他阿爷平生爱作诗上大笑
　　诙谐所累
　　宰相冯道形神庸陋一旦为丞相士人多窃笑之刘岳与任賛偶语见道行而复顾賛曰新相回顾何也岳曰定是忘持兎园册来道之乡人在朝者闻之告道道因授岳秘书监任賛授散骑常侍北中村墅多以兎园册教童以是讥之然兎园册乃徐庾文体非鄙朴之谈但家藏一本人多贱之也
　　明宗不乐进马【张防钊附】
　　泾原帅李金全累歴藩镇所在掊敛非时进马上问其为治如何莫专以进马为事虽黾勉受之圣防不怿张防钊多贪镇沧州日因亢旱民饥发廪赈之方上闻帝甚嘉奬他日秋成倍斗征敛朝论鄙之防钊好与禅毳谜语自云知道心与口背唯利是求只以饭僧更希福利议者以渠于佛上希利愚之甚也后叛入蜀取人产业黩货无厌蜀民怨之或説在蜀问一禅僧云如何是舍利对曰邮置僦居即得舍利清河慙笑而已
　　康澄章疏
　　大理少卿康澄长兴中上疏其要云是知国家有不足惧者五深可畏者六勅防褒称之议者曰虽孙伏伽岑文本章疏而澄可与易地而处矣
　　明宗讽孟鹄
　　孟鹄自三司勾押官歴许州节度使上曰鹄掌三司防年得至方镇枢密使范延光奏对上曰鹄实干事人以此至方镇争不勉旃上心知其由径忝冒故以此讽也
　　戮丁延徽
　　供奉官丁延徽巧事权贵人多拥防监仓犯赃合处极法侍衞使张从賔方便救之上曰食我厚禄偷我仓储期于决死苏秦説吾不得非但卿言竟处死






　　北梦琐言卷十九
　　钦定四库全书
　　北梦琐言卷二十
　　唐　孙光宪　撰
　　见马抚髀
　　上问范延光见管马数对曰见管马军三万五千上抚髀叹曰朕从戎四十年太祖在太原时骑军不过七千先皇帝与汴军校战自始至终马数才万今有铁马三万五千不能使九州混一是吾养卒练士将帅之不至也老者马将奈何延光以马数多国力虚耗为言上亦然之
　　受赂曲法
　　镇州市人刘方遇家财数十万方遇妻田氏早卒田之妹为尼常出入方遇家方遇使尼长发为继室有田令遵者方遇之妻弟也善货殖方遇以所积财令令遵兴殖也方遇有子年幼二女皆嫁方遇疾卒子幼不能督家业方遇妻及二女以家财素为令遵兴殖乃聚族合谋请以令遵姓刘为方遇继嗣即令鬻劵人安美为亲族请嗣劵书即定乃遣令遵服斩衰居丧而二女初立令遵时先邀每月供财二万及后求取无厌而石李二女夫使二女诣本府论诉云令遵冒姓夺父家财令遵下狱石李二夫族与本府要吏亲党上至府帅判官行军司马随使都押衙各受方遇二女赂钱数千缗而以令遵与姊及书劵安美同情共盗俱弃市人知其寃府帅李从敏令妻来朝惧事发令内地弥缝侍御史赵都嫉恶论奏明宗惊怒下镇州委副使符按问果得事实自亲吏髙知柔及判官行军司马及通货僧人妇人皆弃市惟从敏初欲削官停任中官哀祈竟罚一季俸议者以受赂曲法杀人而八议之所不及失刑也【安重诲诛后王贵妃用事故也】
　　因事纳谏
　　冯道对太子食有邪蒿师傅以其名邪令去之况人事乎上退问羣臣邪蒿之义范延光对无名之役不急之务且宜罢之自安重诲伏诛而宦者孟汉琼连宫掖之势居中用事人皆惮之因宰臣奏对延光等深言邪蒿春冰虎尾之戒欲惊悟上意也上圣体乖和冯道对寝膳之间动思调衞因指御前果实曰如食桃不康翌日见李而思戒可也初上因御李暴得风虚之疾冯道不敢斥言因奏事讽悟上意
　　秦王轻佻
　　秦王重荣之为元帅轻佻浅露狎近浮薄列坐将帅而与判官论诗未跻大位而许人祸福由是中外忌惮竟及诛败上闻重荣伏诛悲骇防落御榻气絶复苏者再由是不豫转増以至晏驾自云我今日自作刘窟头也
　　沈徽曲江吟【温顗附】
　　吴兴沈徽乃温庭筠诸甥也尝言其舅善鼓琴吹笛亦云有即弹有孔即吹不独柯亭爨桐也制曲江吟十调善杂画每理发则思来輙罢栉而缀文也　有温顗者乃飞卿之孙宪之子仕蜀官至常侍无他能唯以隐僻绘事为克绍也中间出官旋游临邛欲以此献于州牧为谒者拒之然温氏之先貌陋时号钟馗顗之子郢魁形克肖其祖亦以奸而流之
　　姜志认父
　　姜志许昌人自小乱离失其父母尔后仕蜀至武信军节度使先是廐中圉人姜春者事之多年频罹鞭朴一旦告老于国夫人请免马廐之役而丐食于道路夫人愍之诘其乡贯姻亲兼云有一子随军入川莫知存亡其小字身上记验一一述之果志之父也洎父子相认悲号殒絶志乃授父杖俾笞其背以偿昔日所误之事举国嗟叹之此事川蜀皆知
　　王氏子知前生
　　唐四方馆王鄑尚书自西京乱离挈家入蜀防嘉陵江下至利州百堂寺前其弟年七嵗忽云我曽有经一卷藏在此寺石龛内因令家人相随访获之木梳亦存寺僧曰此我童子也较其所夭之年与王氏之子所生之嵗果騐也其前生父母尚存及长仕蜀官至令録数任即王鄂【近闻殁于雅斜往往灵语説事如平生又言我为隂官云云即记前生不诬也】
　　舒溥三斥三遇
　　舒溥者万州人粗解书记事前恩州刺史李希元往广州谒嗣薛王归装甚丰于时蜀兵部毛文晏侍郎宣徽宋光葆开府前陵州王洪使君皆未宦达舒子窃资而奉之尔后三人继登显秩而恃此阶縁多行无礼于恩牧因笞而遣之始依陵州王洪奏授井研令寻为王公所鄙次依宋开府亦以不恭见弃转荐于嘉牧顾珣珣承奉贵近误奏为团练判官赐绯转员外郎未久失意复疎之俾其入贡仍假一表希除畿邑实要斥逺之邸吏知意表竟不行淹留经年乃经唐陈状只望本分入贡之恩泽之相庭其北靣因依莫测本末优与拟议转检校工部郎中所谓三斥三遇也愚甞览吴武陵为李吉甫相所误致及第因而附之
　　于何博士【髙讽附】
　　于何博士相国驸马悰之子仕蜀至五防无他才俊止以贵公子享俸禄而已耻其官卑诣执政陈啓自述门阀其末云昔年入贡在花树韦吏部先徳之前【即韦庄相也】今日通班在新津冯长官小男之后【即少常鋭也】执政愍而慰之　有髙讽者自云太尉诸孙覉旅三川而多忤物每叹歉求官不遂徧告人曰何不还我罗城来葢以掌武所筑蜀人安之其疎濶皆如此也
　　韦巽尫钝【周仁矩附】
　　韦巽大尉昭度之子也尫懦钝率由婢妪仕蜀先主以其事旧优容之以至卿监或为同列所讥云三公门前出死狗巽曰死狗门前出三公又能酬酢也　周仁矩者即蜀相庠之子为驸马都尉有才藻而庸劣国亡后与贫丐者为伍俾一人先道爵里于市肆酒坊之间人有哀者日获三二百钱与其徒饮噉而已成都人皆嗟叹之
　　中令忍欲【王彦章附】
　　唐凤翔李曮令公蜀充馈运使于蜀城东门外下营魏王与郭侍中入居蜀宫玉帛子女他人无复见矣中令寂寞无以遣适颍川陈昭符仕蜀累剖竹符早在歧山微有阶縁而得候谒因求一美人以献之有萧夫人者乃蜀先主之宠爱也曽赐与凤翔归降指挥使王胡【忘其名】赐名丞弇王胡乃歧王赐姓连彦字卒后萧氏寡而无子其容态明悟国人具闻陈致媒氏诱之而献抱衾之夕中令于隙中窥之叹其妍妙乃诘所来左右方以王胡为对中令止之曰王胡背恩投蜀诚不可容然其向来吾之子侄矣此事不可遽令约回时有知者皆重中令少年而忍欲复礼诚贵达人难事颍川每为愚话之　周彦章本姓王以军功为金吾衞使后主采选宫妓王有女甚美因命内人欲选入宫王乃按劒曰某是先皇令与周氏作义男本姓王为众所闻也岂有王氏女而事王氏乎因召左右小军将无妇者以女衣襟结之便为夫妻尔后国变王乃领兵于大安楼前胁后主诛君侧韩昭等即其事也
　　何见
　　王蜀时阆州人何奎不知何术而言事甚效既非卜相人号何见蜀之近贵咸神之鬻银之肆有患白癞者传于两世矣何见之谓曰尔所苦我知之矣我为嫁娉少环钏钗箆之属尔能致之乎即所苦立愈矣白癞者欣然许之因谓曰尔家必有他人旧功徳或供养之具存焉亡者之魂无依故遣为此但去之必瘳也患者归视功徳堂内本无他物忖思久之老母曰佛前纱乃重围时他人之物曽取而置之得非此乎遽令撤去仍脩斋忏其疾遂痊竟受其镮钏之赠何生未遇不汲汲于官宦末年祈于大官自布衣除兴元少尹金紫兼妻邑号子亦赐绯不之任便归阆州而卒预知死期也虽术数通神而名器逾分识者知后主之政悉此也
　　孙斋
　　嘉州夹江县人孙雄人号孙斋其言事亦何奎之流伪蜀主归命时内官宋愈昭将军数员旧与孙相善亦神其术将赴洛都咸问其将来升沈孙俛首曰诸官记之此去无灾无福但行及野狐泉已来税驾处曰孙雄非圣人耶此际新旧使头皆不见矣诸官皆疑之尔后量其行迈合在咸京左右后主罹伪诏之祸庄宗遇邺都之变所谓新旧使头皆不得见之验也愚同席备见説故记之
　　冯见
　　遂宁有冯见【忘其名】似有所睹知人吉凶颍川陈绚为武信军留后而刘令公知俊交替摭其旧事叠有奏论冯生谓颍川曰府主虽号元戎前无旌节所引殆不久乎幸勿忧也未逾嵗而彭城伏诛有官人林泳者本闽人也甞谓僚友曰安有生人而终日见乎无听其妖冯闻之甚不平或一日对众谓之曰阁下为官多不克终葢曽杀一女人为祟以公禄夀未尽莫致其便我能言其姓名公信之乎于是惭惧言诚于冯生许为解其寃也他皆此
　　休公真率
　　沙门贯休钟离人也风骚之外精于笔劄举止真率诚髙人也然不晓时事往往诋讦朝贤他亦不知已之是非荆州成中令问其笔法非休公曰此事湏登坛而授非草草而言成令衔之乃遽于黔中因病以诗寄意曰见説气清邪不入不知尔病自何来以诗见意也冯涓大夫有大名于人间沦落于蜀自比杜工部意谓他人无出其右休公初至蜀先谒韦书记庄而长乐公后至遂与相见欣然抚掌曰我与你阿叔有分长乐怒而拂袖他日谒之竟不逢迎乃曰此阿师似我礼拜也自是频投刺字终为阍者所拒休公谓韦公曰我得得为渠入蜀何意见怪【道门杜先生亦以此疎之】国清寺律僧尝许具蒿脯未得间姜侍中宅有斋律僧先在焉休公次至未揖主人大貎乃拍手谓律僧曰乃蒿饼子何在其他皆此通衢徒步行嚼果子未甞跨马时人甚重之异乎广宣栖白之流也
　　北梦琐言二十卷富春孙光宪纂集唐末后梁后唐石晋时事此书乃武林忻悦学家藏陜刋旧本今归成芥庵夏隐君中间刋误舛讹如日曰纂簒欢叹虽难关阙祸福等字可以意改余不敢强以俟别本订之至正二十四年嵗次甲辰五月七日写起至二十七日庚寅辍卷华亭在家道人孙道明识于泗北村居映雪斋时年六十又八也连日梅雨时雨西南二乡皆成巨浸丰年未卜今日喜晴聊书记耳
　　丙辰五月侍疾于家因假琴川书屋所藏吴方山抄本核过吴本元缺第二十卷此本不知从何得也二十六日小暑节叶石君识



　　北梦琐言卷二十
