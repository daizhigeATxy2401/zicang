北窗琐语　明 余永麟

    洪武登极后，尝微行，夜过村落中，口吟云：“微微细雨洒修竹，拂拂轻风落花。”忽见一老人云：“天下车书今一统，五云深处帝王家。”太祖召见曰：“昨闻汝诗，深见忠爱，汝欲官乎？”曰：“不愿。”曰：“有子乎？”曰：“无子。”引入内库，命其纵取，老人遂取一金曰：“毕老足矣。”

    周岐凤，苏之常熟人，豪侠跌宕，纵情诗酒，自号“江湖风月神仙”，多往来僧寺道院，每为乡人所仇，诬以他事，讼之于官，官府持之甚急。凤望门投止，莫有容者。钱永辉，亦常之巨族。凤往造焉，钱赠以诗云：“闻说多才命未逢，年来无处觅行踪。一身作客如张俭，四海何人似孔融。野寺莺花春对酒，河阳风雨夜推篷。机心尽付东流水，回首家乡似梦中。”一日至家，欲与妻狎。妻曰：“良人避难，人皆知之，倘狎而有娠，时欲自鸣，谁则信邪？是累良人不浅也。”凤纳其言而去，卒死于外。后扶鸾者祝曰：“长安万里月，杜陵三月春。一茗一炉香，清风来故人。”凤即赴坛，至今吴下不绝。

    方谷珍，宁海人。长身巨目，力能制虎。适蔡乱头倡乱，劫掠村落。珍鸠集家众，聚兵千余，遂执乱头。时元政不纲，台州路兵官受贿，奏免乱头。珍怒曰：“得贼者无功，为贼者获免。赏罚如此，彼能为贼，我不能为贼耶？”遂作乱，元不能制。赤鲁不花者，为其所杀。不得已降诏抚之，授江浙行省平章政事。遂据台、温、明三府，而明州为其巢穴，东连张士诚，南结陈友定，为东南一巨镇。我太祖号令江左，婺州既下之后，珍惧，不敢敌，遣使奉书求降，太祖受之。然恶其反覆，后遣信国公汤和讨焉，珍遂入海。和督舟师追之，获送建康。太祖问曰：“谷珍你一向在那里？”珍曰：“臣天下无道，乘桴浮于海；天下有道，束带立于朝。”太祖喜其言，授以都督佥事。卒于建康。后台、温、明三府民心未靖，太祖以其从子明敏、明彻为总管，以统理，冀其向化。而彼二竖者，反生煽惑，潜谋不轨，遂族之。

    钱与谦游西湖，见天竺妇人烧香，题云：“窄窄弓鞋款款抬，为烧天竺炷香来。眸凝绿水波微动，掌合白莲花未开。腰细漫摇春日柳，脸匀初试雪天梅。不知暗说缘何事，斜插金钗拨冷灰。”

    黄翰多景楼诗：“乘兴来游多景楼，名因多景有人游。长江不见水穷处，山远只疑天尺头。一色松杉分雨露，四时花木度春秋。书生就得经纶策，明日乘风上帝州。”

    唐子畏傀儡诗：“纸作衣掌线作筋，悲欢离合假成真。分明是个花光鬼，却在人前人弄人。”文衡山子弟诗：“末郎旦女假为真，便说忠君与孝亲。脱却戏衣还本相，里头不是外头人。”二诗亦足以警世。

    陶时庄俨，浙之秀水人。嘉靖初，守扬州，作《铜壶翁传》，镌石南门之谯楼，甚得韩愈“毛颖、革华”二传体裁。铜壶翁者，铜梁人也。弗显其姓，以其最寿，故曰翁。或曰轩辕氏始成之后。世远事湮，莫可穷诘。性嗜处高，足不履地，悬壶在左，以代准绳。虽身近，而昼日常闲。逮夫众动既定，则兢兢慎持，坐以待旦，盖体天行。玩历惟悠悠尔也。尤不喜与人酬酢。常曰：“我一滴水其理性情之乡乎？若等岂以我壶为饮器，而欲器之乎？”宾客皆弗谐。甚者，鸣鼓而攻之。会姬德既衰，贤圣变骑。翁叹曰：“孔铎其不扬壶可知矣。”乃托于六甲之法，长生久视，蒙世温蠖，第相袭以为神仙中人。而天人之蕴，终非众瓮者所能窥。独汉子言因章房氏六日七分之尊为盈虚偶奇以损益之，问于相袭翁。翁后以房道不相为谋，尝曰：“我十二时中不忘省己而已，焉知其他。”魏晋以降，代不乏人。迨我圣祖定元都，除旧布新时，守臣以元之水晶宫漏进。帝曰：“废万机之务而营心于此，焉得不亡？”命碎、出之。而惟铜壶氏之滴翁，任使有加，又自京师达都邑，分布其子孙以警教天下，亦号曰翁。而厥先所任之翁，盖辞禄请老矣。百六十年天人时，万物若诸福毕应，瑞庆大臻。底于嘉靖，丕实阴阳之道，于乎盛矣。迩来人之臧否不同，其都邑子孙有失其祖父故居。岁己丑，侍御西崖朱公持斧维扬，谓俨曰：“翁有功于世，而忍诸哉。”于是通商惠之得若干缗以为翁助，再成乐安窝，乾坤遣所。志击壤者，翁对曰：“翁真似我蜀子云哉！翁真似我张益公哉！若公为政严明，鼓番漏水，历历可指。倘一刻差，必诘之守签者。他日殿直，荐好官员及公，亦以邸中更鼓分明，知之故。”翁与侍御并言之，言讫而去，庞眉皓齿。绳绳未艾，克世其家者，非扬之翁而谁？

    奉之雪窦深入万山中，凹陷不平，泉石清峻，竹木森蔚，浙之名山也。宋高宗尝梦入其境，象仿而求焉。竟得此山，刻石曰：“应梦名山。”明奉化尹邹智有诗曰：“板荡徽钦出北关，五城日夜望南还。康王自是临安主，不梦中原梦此山。”

    贾似道度王田甚急，闾阎不得宁息。有人诗云：“失淮失蜀失荆襄，徒把江南寸寸量。纵使步天长丈丈，也应不是旧封疆。”又盛贩私盐，货于吴下。有人诗云：“昨夜江头涌碧波，满船都载相公鹾。虽然要作调羹用，未必调羹用许多。”

    中山武宁王达夫人谢氏，膂力过人，常持铁器重百斤者，军中随行。后太祖登大宝，中山就封，每朝见太后，谢夫人时致不平，尝有“我家不如尔家”之言。太后以是语及太祖曰：“枕边之言，中山宁无动心乎？”一日召宴内庭，中山与焉，命勇士杀谢夫人于其第。太祖持卮酒侑中山曰：“今日卿可免赤族之灾。”中山跪而饮之，然不知夫人就戮也。

    张宏宜，松江人，为余姚令，欲毁一僧寺，题诗于壁云：“古寺伶俜几百春，断碑磨洗认前人。忽朝一日无常到，沧海桑田又一新。”寺僧忧不知所出。适天童寺僧怀让者，客于其寺，遂赓一诗于其次：“元亮归来不计春，赞眉入社更何人。只园陀树今枯槁，看遍桃花几度新。”云：“张公来，见诗而喜，寺犹可保也。不然，我亦当速去。”次日，张公果见此诗而怒，既而吟哦者久之，又喜。询是诗何人所题，僧以名对，邀与相见，极口称善，遂得不毁。

    故老相传，于肃愍公临刑时，谓刑者曰：“且停刀得完一诗，云：‘庄椿居土老维摩，做尽人间好事多。正统已添新岁月，大明重整旧山河。功过吕望扶周室，德迈张良散楚歌。顾我于今归去也，白云堆里笑呵呵。’”及忆少时，闻黄南崖先生言未尝有诗，但临刑时云：“皇天后土可表此心”者三四。时有同刑都御史王文在侧，云：“斫头就斫头，何用多言？”由此观之，不免畏死战栗，无从容就死之义。肃愍刚大之气，小大可知，岂至此而错乱畏邪？余终以南崖之言为可疑。

    张白斋未第时，遨游吴下几二十年，平康乐地，时每放怀。一日自吴中归，过旧识，适张宴内庭，以他辞却焉。白斋立笔写一律以寄“初月黄昏欲堕烟，高楼朱箔未成眠。闲烧红烛成春梦，背立银河忆旧年。司马青衫挥别泪，小蛮红袖拂新弦。藕花风起冰丝断，不问横塘再采莲。”投而即去，见诗追之不得。渠窗友李春亭有和诗，见《窥豹集》。

    汉文帝入莅大统，首问“每岁决狱几何，每岁钱谷出入几何。”陈平对曰：“有主者司。”马氏谓平所对为非，非也。大臣惟择夫主刑狱钱谷而已，责大臣知刑狱钱谷之数，非也。或者又云，谓文帝非所宜问，亦非也。盖知刑狱之数，可以观风化；知钱谷之数，可以知经费。此文帝之问，实人君初政之首务也。

    伦白山以训，年少登甲第，告归亲迎，三司置酒邀焉。投壶至夜分，某提学者席中赋一律赠云：“夜深壶矢屡更端，宾主东南各尽欢。灯下过桥年少易，席中点水老人难。独龙入洞云犹湿，双燕归巢雨未干。留却一枝斜插鬓，倚门人在五更寒。”某提学者，亦善以文为戏者也。

    太宗平定交，问尚书夏元吉曰：“升赏孰便？”元吉对曰：“赏费于一时有限，升费于后日无穷。多升不如重赏”真有见之言也。可为国家建议之准。

    王鳌山，江西人。董学政南畿考法甚酷。凡见年长者，降黜殆半。惟角者，俱获留。秀才至有已冠而复作角以幸免者。一人诗云：“戴弁峨峨已数年，于今角且从权。时人不识予心苦，将谓偷闲学少年。”

    朱贤，吴人。考多不利，忽登乡荐。浇薄者，书其门云：“朱贤中科是偶然。”既而，又登进士，朱遂续于其后云：“谁道偶然又偶然。世间多少偶然事，要到偶然不偶然。”

    赵子昂画竹不减文与可，得其真迹者，甚珍爱之。余鄞有一家出折枝一幅，索张白斋题。张遂书曰：“先生画竹满人间，画竹争如画节难。狼籍一枝湖水上，与人堪作钓鱼竿。”其画遂不珍重矣。吴下有好事者，得子昂苕溪图一幅，索沈石田题。题云：“锦衣公子玉堂仙，写出苕溪类辋川。两岸青山红树里，岂无十亩种瓜田。”与张白斋同出一意。

    江南一士人王姓，未第时，尝设馆吴下，作《屈屈歌》以自叹，曰：“屈屈复屈屈，仰天难诉乖造物。人皆读书多显达，何我读书成抑郁。叹昔吾年二八时，优游学读诗与书。初心只说教书好，谁知教书无了期。人生百岁能几何，在家日少离日多。春来倏忽赴东馆，岁暮欲还犹蹉跎。今年已去复明年，寒毡冷凳俱坐穿。寂莫一饭小窗下，冷落三杯孤灯前。先生学问且莫论，主人供膳难云云。一愿先生不嗜酒，二愿先生不茹荤。先生更莫出门首，出门唯恐招朋友。友人不觉寻访来，欲见主人如泄柳。先生先生独坐闷，始得虚名依本分。有时散步舒精神，主人遂为轻薄论。愚顽之子功难成，晨昏费尽千万情。河东狮子反不足，拊儿隔壁高声争。先生教法才放宽，主人责备无交欢。平天冠往市中买，冯铗向谁家弹。不愿主人广读书，只愿主人多富足。先生虽读万卷书，一字不堪疗饥腹。物薄礼微为束修，受他便作无罪囚。鸟不高飞遽入笼，鱼不远跃轻吞钩。束修况复多虚花，秕谷腐米如丹砂。输租偿债两无用，此物如何能养家。先生此屈何可当，天覆地载空昂昂。青云万里在何处，十年空对槐花黄。高堂白发缺甘旨，贫贱糟糠歌з。白云满目雁南飞，落日青山啼子规。此恨绵绵怎生可，此心错用将奈何！年年去教他家子，自家儿子谁琢磨？七情纵不随吾身，五味亦且由他人。谁能悯我度淅行，谁能问我饥在陈。男儿立心期富贵，纵得富贵当自致。不遇常公荐马周，投笔西窗有何事。安能不贵亦不富，守株待兔终不误。良辰美景梦中过，赏心乐事愁边度。问君无学既无才，何不田园归去来？明月空谷桂花香，秋风江上芙蓉开。问君有才既有学，何不攀龙附凤翼？麒麟阁上绘贤图，凤皇池上延上客。问君二者俱不为，囊琴挟剑将何之？川原远近多行乐，渔樵耕牧俱得宜。且无荣贵亦无耻，日月扁舟共妻子。得鱼沽酒醉复醒，款乃一声烟波里。樵者莫忧安与危，利斧晓出行歌归。未雪先期隐薛萝，晴干已得服茅茨。田家有事在南亩，井饣盍朝朝两夫妇。老子长孙足衣食，头白何曾识官府。牧童有乐人未识，卧牛背上游朝夕。南村北村烟雨歌，三声两声风月笛。渔樵耕牧俱有乐，不在天禄不在爵。早知教书反不如，绛帐皋比尽抛却。安得江上数亩田，箪瓢陋巷三四椽。布衣饣粥尚逍遥，一家骨肉常团圆。先生先生王先生，可怜三十名未成。床头金尽容憔悴，风檐寸晷难留情。东君东君且莫屈，先生素负英华质，鸾凤固非枳棘栖，蛟龙岂是池中物。何处可觅孟尝君，天下宾客徒纷纷。缪公无人子思侧，子思不能安其身。屈屈歌，屈屈歌，写不能尽情何多。街头纸价一日贵，墨池蘸尽春水波。君不见，钟子期逢何迟，高山流水谁能知！又不见杨得意在何地，飘飘自负凌云志。先生自此永相别，收拾清风与明月。长揖主人出门去，回首无劳再相谒。信知先生自有家，何须落魄度年华。教书不遂平生志，早期他业作生涯。”

    王都御史越以事谪戍湖南，度地建亭，书《四时吟》于其上曰：“我爱春，春意好。山嘴吐晴烟，墙头戴芳草。黄鹂骂杏花，惹得游蜂恼。海棠零落牡丹愁，只是韶光容易老。我爱夏，夏日长。玉战棋声碎，罗翻扇影凉。南薰买奇货，添得芰荷香。蝉在绿槐深处闹，也须回首顾螳螂。我爱秋，秋思苦。黄菊忆陶潜，征鸿怨苏武。黄叶落将来，无风花自舞。匆匆社燕报归期，旧巢留着明年补。我爱冬，冬日闲。烹茶溶雪水，倚仗看冰山。莫唱塞边曲，将军夜度关。若个渔翁堪入画，一蓑披得冻云还。美哉，四时之景也。吾何可以不乐乎？朝五斗，暮百壶，醉而醒，醒又沽，傍人道我好饮酒，若我岂是真酒徒？我也不荷刘伶锸，我也不挑黄公垆，我也不是奇男子，我也不是贱丈夫。用则兼善于天下，舍则固守于穷庐。圣贤之训乃如此，不义富贵安足图。偶然吟罢发长叹，明月满庭清兴孤。”辞虽清丽，而意则多怨望矣。

    苏州通判某，寡学，不识翁仲，倒呼为仲翁，人有嘲之者曰：“翁仲如何作仲翁，读书全未有夫工。想来难入林翰院，只好州苏作判通。”

    哥窑，宋时旧物，留传虽久，真赝相杂，人间颇多。求其真宋而精美者，绝少秀之嘉善。巨族曹琼获一香炉，高可二寸余，阔称是以美玉镂海东青捉天鹅为盖，真绝美者也。渐闻于镇守麦太监，麦囚琼索之，其子良不得已而献焉。后为司礼监之有力者所夺。正德间，盗窃得之，复货于吴下。上海淀山张信夫，深好骨董，以二百金易之而归。后至南京游，都市遍陈窑器，无甚奇玩，虽千金不吝，务索其绝美者。市家云：“止闻苏人得一内府哥窑，价可数百金，为上海张信夫所得，此其最者与！然此物为内府所重，得之者，终不能为己物耳。”市家不知其为张信夫，云然。信夫闻之大惊，归而潜货于吴之好事者。后内府竟不追，今亦不知其归于何人矣。

    朱杲者，鄞之民家子也。无他才能，粗识文字，世居灵门，家货骨董为业。弘治间，倭奴入贡，其祖父与夷交易，费不能偿，以杲没入潜匿夷船，载之而归彼国，以杲中国人也，官之。正德三年，杲变易姓名曰宋素卿，充正使入贡。鄞人见之者，皆曰此朱杲也。镇巡官知之，以杲叛入外国，遂启其事于朝。时逆瑾弄权，得杲金，遂寝不行，放回彼国。至今上嘉靖癸未，其国以夷酋元永春充正使入贡，进泊灵门，馆其酋于嘉宾堂境清寺。后数日，忽杲以贺即位为名，进泊和义门，馆其酋于天宁寺。二夷互相疑贰，遂成嫌隙。任事者又不知调停，永春遂有图杲之意，而杲不知也。永春遂挥其党，授甲执兵径至和义门，太监三司仓皇逃避民家，杲与党循城奔散。永春谓太监曰：“素卿，贼耳。容追至前路尽杀之，方可解甲。不然，未已也。”太监不得已，遣指挥袁

    为护夷兵使，追至绍兴。时境清寺嘉宾堂未发余夷犹有百余，城外水手称是士民，献策于三司，请尽杀余虏。三司官畏怯过甚，闻言震色。人民喧噪，甚至出言骂詈。是日，即遣推官高迁、指挥刘文各处擒获，斩戮殆尽，而我军民亦有被所戕者。城外水手闻城中扰攘，整船逃奔出港，定海冯把总与之格战，死之。夷兵追至前路，斩杲党百余，余皆逃入绍兴，收杲等囚焉。夷兵回至湾头，见城上鼓噪防备，知不可为矣，遂夺民船三艘，劫指挥袁，顺流奔出。后至夷兵八十余人，支路过穿山，至海口，亦夺民船以行，遇飓风飘入朝鲜。朝鲜知其为叛中国之倭也，遣兵诛焉，擒其二酋以献于朝。今按察司狱之望古多罗是也。杲党，镇巡官摭实以闻，朝廷遣刘给事查明，罪在不原。时巡按御史潘仿覆奏，若杀朱杲，恐无以辨彼国是非，留此以待后来之进贡者，使证焉。仍禁于杭狱。余党着令造船放归。

    传闻有一杨姓，未第时，田家也。天顺成化间，始以仕显。老儒李姓者，能诗，尝往还而素知其家，一时见甲第如云，维舟观焉。杨之子弟恃势作傲，接人多忽略。李作诗题于壁间云：“昔年此地几经过，门巷深深掩薜萝。令祖先生方振铎，贤孙学士未登科。将军曹氏坟连垄。社长王君店隔河。今日重重新第宅，东风缓棹听弦歌。”

    闽之建溪，清流激湍，远逝疾趋，当波流稍缓，更觉可爱。宋时，有浙商极爱山水，月夜停舟溪侧，立桥注视，忽作一联云：“独立小桥人影不随流水去。”更欲续完此联，竟不如意，皇终夜，思穷而逝。尝於月夜隐隐作吟咏声，殊觉苦状。后一诗人过此，舟子以此事告焉。诗人曰：“我当为之散魄。”果于林薄中闻吟声清隐，字句历历可数，遂续云：“孤眠旅邸梦魂曾逐故乡来。”

    李西涯当国二十年，浮沉保位，无裨世教。忽一日，有人投以诗云：“文章名与斗山齐，伴食中书日已西。回首湘江春水绿，子规啼罢鹧鸪啼。”李得之大惭。

    谚云：“荧惑入南斗，君王下殿走。”梁武帝时，得此天象，帝甚疑之，跣脚下殿以厌其变，而不知魏孝武为高欢所逐，遂走入关。武帝闻之曰：“彼国亦应天象如此。”至国朝正统十四年己巳，荧惑入南斗，慈冯损之见之曰：“何以有此象也。”已而，鞑靼寇边，太监王振劝上亲征，果有土木之变。弘治六年癸丑，太史奏土星犯斗门，宫中有人亡。孝宗命大索之，果有一人缢死于紫金城上。人事天象不爽如此。

    海外诸国独日本粗知文义，惟师东坡、山谷、及王晋乡、赵子昂诸家，唐以前文字俱不好。嘉靖乙亥，入贡正使石鼎、周良珠、宣用琳皆解文字者也。余每致笔，谈多重佛略儒。五经用汉隽王弼、郑玄之徒，皆彼所深信。医用旧方，而略发挥。诗尚纤巧，又元体之下下者题咏颇多。略述一二：《春雪》“昨夜东风胜北风，酿成春雪满长空。梨花树上白加白，红杏枝头红不红。莺闷几时能出谷，燕愁何日得泥融。寒冰锁却秋千架，路阻行人去不通。”《游育王寺》“偶来览胜贸阝峰境，山路行行香作堆。风搅空林饥虎啸，云埋老树断猿哀。抬头东塔又西塔，移步前台更后台。正是如来真境界，腊天香散一枝梅。”《萍》“锦鳞密砌不容针，只为根儿做不深。曾与白云争水面，岂容明月下波心。几番浪打应难灭，数阵风吹不复沉。多少鱼龙藏在底，渔翁无处下钩寻。”《被张太宗禁舟中》”老鹤徘徊日本东，笑看宇宙作樊笼。空教飞入尧天阔，还在扁舟一叶中。”体制大概如此。

    永乐初，诏征天下诗僧，吾鄞万寿寺僧某应诏。适上元节张灯时，应诏者百余僧，传旨以鳌山为题。僧某云：“锣鼓喧天庆太平，灯山万仞六鳌擎。云间一佛开金阙，天上群仙会玉京。锦树有花春不老，银河无浪月长明。圣恩特与民同乐，敕罢金吾不禁更。”诗成，进览太宗，见中联后一句独称旨。月余，厚赐遣还。

    平江，洞庭人，施麟子，经读书能诗，隐身商贾，转贩金陵，寓金川门外之通江桥。邻右有陈克恭者，一女名淑华，质性温柔，好观汉魏诗，寡居于父家。施生见之，挑以诗云：“何事佳人倦妆束，含情独倚阑干曲。桃腮未肯露轻红，柳眼无由转微绿。惜艳应须羯鼓催，吝香若待新诗促。也知不是怯春寒，故欲迟开期杜牧。”淑华见之，每于施生留盼，情不能已。生又馈香花饼，并诗寄之：“偶曾移翟过闽溪，觅得龙团几片齐。味苦不堪陪蔗液，特来缘此作阶梯。”华随和之：“君分仙茗过荒溪，犹胜人参芍药齐。不觉清风生两腋，蓬莱何必问丹梯。”施生爱其才貌，欲娶，又念已有家室，且合之不正，足妨清议，竟作诗以绝之：“残花不折却空还，自笑浑如醉后看。过眼纷纷红雨散，伤心片片锦云寒。谩劳微笑窥珠箔，不用含情倚画阑。回首天台春寂莫，琼枝碧草路漫漫。”华见之，亦绝望矣。

    吴伟，号小仙，湖广人。善丹青，尤工于人物，人皆以吴道子称之。先是其父吴老客金陵，与报恩寺僧人相得。僧人亦工丹青，不甚善，性嗜酒。吴老无子，僧以酒狂卒。是夜，吴老梦僧谓之曰：“与汝相得，不欲久离，愿为汝子。”及醒，异之。果生一子，三岁能举笔图写，后画名天下，亦以酒狂卒，知是僧人托生也。

    屠太宰襄惠公，武宗初年召用，过杭，藩臬诸公设燕于紫薇楼。诸公索紫薇楼诗，公云：“昔年闻说紫薇楼，今日登临宿愿酬。俯<间见>黎氓归寿域，仰观星斗射皇州。气连沧海晴还雨。”阁笔致思。时佥事龙霓在座，遂续云：“荫落长松夏亦秋。”公笑，称善，遂足之曰：“满座簪缨皆俊杰，共期戮力赞皇猷。”

    太祖制民庶章服，黑漆方巾，取四方平静之意，青布直身，取四海永清之意。服此巾服，则人知礼节，此制作之深意也。小帽截子，惟执役厮卒服之。其后，民趋于便，虽士庶亦多用之，以衣巾为礼衣，如衢严等处，虽析薪者亦服此服，尚有淳朴之风。迩来，巾有玉壶巾、明道巾、折角巾、东坡巾、阳明巾；衣有小深衣、甘泉衣、阳明衣、琴面衣；带有琵琶带，鞋有云头鞋；妇人有全身披风，全已大袖，风俗大变。故民谣云：“头带半段衤素，身穿横裁布。街上唱个喏，清灯明翠幕。”又云：“蝴蝶飞脚下，浮云起妇人。”穿道衣人多，失礼体。又云：“一可怪，四方平巾对角戴。二可怪，两只衣袖像布袋。三可怪，丝鞋上贴一块。四可怪，白布截子缀绿带。”秉礼者痛之，建言于朝，遂有章服诡异之禁。于是，制自圣心，制为忠静冠服，第其品职以别之，所以限崇卑者至矣。迩来，又有一等巾，样以绸绢为质，界以蓝线绳，似忠静巾制度而易名曰：“凌云巾。”虽商贩白丁，亦有戴此者。噫！风俗之坏极矣。

    孙侍御璋，出按全陕。武宗西幸，璋得侍，陛问曰：“汝何省人？”对曰：“浙人。”武宗曰：“天下各有诨名，汝浙云何？”对曰：“无之。”武宗曰：“独不闻盐豆之名乎？”璋谢而退。盖盐豆之名，本于苏州，浙相连，得通称故耳。时苏之士夫，谓璋曰：“盐豆之名，钦定在浙江矣。”

    世言纸之精者，可支千年。今去二王，已千年矣，而无片纸之存。不特晋人，虽唐之墨迹存者亦稀。盖物之特异者，常聚于权贵富盛之家，一经火盗，则群失之矣。非若他物，散落傍出犹存者。桓玄之败，取法书名画，一日尽焚诸城外，可验也。

    古人远矣。阎立本、吴道子，唐人也，犹不复见一笔，况顾陆之徒可得见乎？是故，论画者当以耳目可考者为准。故言山水，则当以李成、范宽、郭熙、石、夏、戴进、李在；花果则赵昌、王友、钱舜举；花竹翎毛则徐熙、王釜、焦白、林良、吕纪；走兽则何遵师、周、胡琏、季真；人物则李龙眠、赵子昂、吴小仙、姜正佐、杜古狂；仙佛则孙太古；神怪则石恪；梅则王元章；竹则夏仲昭；葡萄则温日观。得此数家，已有奇妙矣，何必远求太古以上耳目之所不及者哉？李成作山水，危峰奋起，蔚然天成，乔木倚磴，下自成阴，■闲雅，悠然远眺，用墨颇浓，而皴昔刂分晓；凝坐观之，云烟忽生，澄江万里。范宽，山川浑厚，有河朔气象，零雪班驳，寒Ё渗人。郭熙，树石苍古，钩棘茁轧，山根水源，挹挹在目。石，细腻匀适，纵横布置纯粹，各有条理。戴进，整饬庄严，在郊则师，在石则友也。李在，则闽山蜀水，秦岭晋河，形状惟有。赵昌，花则含烟带雨，笑脸迎风；果则赋形夺真，莫辨真伪，设色如新，虽久不变。友乃昌之徒，传采入昌之室，写生则未迨焉。钱舜举，单枝瓣叶，俨然天成。徐熙，南唐处士，博洽书史，所作寒芦、荒草、水鸟、野凫，神气超卓。王釜，蜀士孟昶家客，目阅富贵，所作多绮园花锦，真是粉堆而不比圈线。焦白之清雅，另作一家。林良，写意芦雁，尤其所工。吕纪，初年写真，后于细腻中溢出天巧，尤致意木石，古今翎毛之独步者也。何尊师，不知何许人。周召，则熙宁人。胡琏、季真，代北人氏。画院只应所作猫犬，何则有士夫气味，周则有工制态度，然生意自然，二家皆有名不传。李龙眠，多水墨，不设色，其画殆无笔迹。重浊者，多伪作。于人物面相，尤妙。赵子昂，画美人细及肤理，窈窕之姿如在目前。吴小仙，信笔乱涂，悉合规度，画之狂者也。姜、杜，一味清雅。孙太古，多用游丝笔作人物，而失之软弱，出龙眠之下，然衣折宛转曲尽又过于李。石恪，画鬼奇怪，笔益劲利，亦能水墨作蝙蝠、小禽之属。王元章之梅，胜于张修。夏仲昭之竹，过于与可。温日观，元僧也。画葡萄，多作横过老干，棱曾静观。以下皆不及也。

    吴越，钱忠懿王能琴。遣使以廉访为名，而实物色良琴。使至天台，宿山寺。夜闻瀑布声，正在檐外。晨起视之，瀑下淙石处，正对一屋柱，而且向日，私念曰：“柱若桐木，则良琴在是矣。”以刀削之，果桐也。即赂寺僧易之，取阳面二琴材，驰驿以闻。伺年许，斫成献忠懿，一曰洗凡，二曰清绝，遂以为旷代之宝。后钱氏纳土，二琴归御府。大抵桐材既坚，而又历千余年，木液已尽，复多得风日吹曝之，金石水声感入之，所处在空旷幽清萧散之地，而不闻喧杂之声，取以制琴，乌得不与造化同妙哉？

    古之画者，如阎立本、王维、李营邱、徐熙、范宽、米元章、苏东坡、赵子昂辈，皆士夫，遇兴则留数笔，岂可必其有对幅哉？今人或以孤轴为嫌，甚至欲求四幅，兼得横披，名曰：一堂。不足与言。画者谚曰：“今人最俗，挂画四幅。”

    人物如尸似塑，花果类瓶中所插，飞禽走兽但取皮毛，山林水泉模糊遮掩，屋庐高下大小不称，山脚水面并无来历，皆非名画。

    瞿仙子，得一葫芦，剖之为瓢，内有一物，如蝴蝶之状，五色可爱。出瓢，忽有光一道，随光失去。瞿仙子以为神物也，刻其铭曰：“一瓢酌尽乾坤髓，几醉茅亭抱月眠。”一日，有道士至，瞿仙引入丹室，于炕头酒瓮中，以瓢与之饮，道士以瓢就瓮取酒而饮，但得半瓢，一饮而尽，因曰：“此瓢大能渗酒，勿怪耳。”言毕乃去，瞿仙令人视瓮中之酒，与糟俱尽竭矣。道士亦莫知所在。

    苏松秋粮数倍各省，莫知其由。一日，会王北川仁山云：“予昔在科时，曾过湖查册，偶见苏松旧册一本，前开重赋之由，盖太祖见苏松俗尚侈靡，故重税以困之，亦一时之权宜也。后以东南财赋，苏松为最，遂以此为常法。”云太祖见某氏租簿，遂定以为税者，想传闻之误。

    户部尚书夏元吉，有德宽洪。隆冬出使，宿于别馆。晨发，命馆人烘袜，误烧一只，馆人惧不敢告，至事急请罪，夏笑曰：“何不早白我，以余廪易之乎？”并弃其存者而行。在部时，吏捧精微文书押之，风起墨污，吏惊惧，肉袒以俟。公曰：“汝何与焉？”叱起。明日早朝毕，至便殿，请罪曰：“臣昨不谨，因风起，墨污精微文书。”怀中出之，上命易焉。罢朝，寻出所易，吏大感谢。

    宋灵景寺僧了然，不遵戒行。常宿娼家李秀奴，后衣钵一空，为秀奴所绝。僧迷恋不已，乘醉直入，击秀奴毙之。县官得实，具申司府。时苏东坡为郡，勘之。见僧手臂上刺字，云：“但愿同生极乐国，免教今世苦相思。”东坡挞之，遂成狱，作《踏莎行》以嘲之曰：“这个秃奴，修行忒煞，云山顶上持斋戒。一从迷恋玉楼春，鹑衣百结浑无奈。毒手伤人，花容粉碎，空空色色今何在？臂间刺道苦相思，这回还了相思债。”

    罗一峰夫人，某氏，善诗，一峰初弗之知也。吾乡薛知州，莅任江西，奏绩于朝，别一峰去。一峰展册叶欲作诗以赠，夫人曰：“吾亦为之。”罗曰：“妇人乌能是？”未之许。夫人间其不在，书一绝于册，曰：“今日作诗送老薛，明日作诗送老薛。秋江两岸红蓼深，都是离人眼中血。”一峰归而见之，叹赏不已。

    杭州妓者，多鬻身鹾客。有一妓号素娥，为歙商所据。吾乡黄南谷过之，见壁间悬小像一幅，书曰：“淡红衫子淡红裙，淡淡梳妆淡点唇。只为浑身都是淡，将来付与卖盐人。”亦善谑者矣。

    《千机锦》载题画梅扇诗一首：“经年不见玉人面，意在深冬雪里看。今日相逢当六月，冰肌依旧逼人寒。”此宋人诗也。且予所见者，宋刻本。今于《方正学集》中见之，误矣。

    应彦文作梅魂诗：“禹庙归来骨已灵，风林月落静仪形。玉龙一曲香随返，彩凤三招梦未醒。吊影西湖云树墨，敛妆东阁土华清。莫夸赋客心如铁，楚些凄酸可忍听。”时虞伯生、周伯温见之，称为“应梅魂。”

    象山所产木犀，独红色甚奇绝。邑人史本初得此种，遂献阙下。宋高宗雅爱之，画为扇面，以赐从臣，题诗曰：“月宫移向日宫栽，引得轻红入面来。好向烟霄承雨露，丹心一一为君开。”又曰：“秋入幽岩桂影团，香深粟粟照林丹。应随王母瑶池晓，染得娇红下广寒。”自是四方争求之，岁接数百本，史氏以此昌其家。今惟邑境所植者，色深而香烈，移之他地，则香色少减，此亦地气然也。

    天顺间，李文达公荐临川处士吴某于朝，命行人赍书币往聘之，至京，授以东宫官职。英宗亲至文华殿顾问以重之。某不欲就，文达叩其所以不就之故。缘敕书太重，以伊傅之礼聘之，今授以此职，所以不受。文达谓：“朝廷致敬尽礼，宠待非轻，初无不称权舆之意。今必欲如傅说，爰立作相，恐亦难行。既称衰病，务欲大任，倘势不能行，人皆失望。不若且就宫僚，若果有建，明大任未晚。”竟不肯就，遂送还家。若某者，亦可谓迂阔之士矣。

    倭夷入贡泥金扇最佳，先以金箔作底，上施彩色。高皇帝曾赐近臣桂太傅彦良，慈人也。其子孙藏有一柄，太傅题曰：“海内车马今混一，万里梯航进方物。奇哉此扇日本来，恩赐千官敢轻忽。南薰殿高清昼长，水晶帘卷蔷薇香。绿窗蝶影弄春日，碧天雁翅横秋霜。扶桑日华移上苑，锁网珊瑚弱水浅。香山写入画图中，金鳌腾空怒涛卷。黑云忽散丹霞飞，江芦萧萧月半规。无穷变化不可测，俯仰神仙知是谁。棱棱墨竹十二茎，不方不圆齐短长。随时卷舒足称意，一寸机关那可量。齐纨团团堪障日，岂为好新轻得失。朝端鹄立汗如珠，焉得从容袖中出。”

    戒石箴，汉唐以来，未之有也。五代时，蜀主孟昶始颁布于诸邑，句凡二十有四，字凡九十有六。曰：“朕念赤子，旰食宵衣。托之令长，抚养惠绥。政存三异，道在七丝。驱鸡为理，留犊为规。宽猛得所，风俗可移。无令侵削，无使疮痍。下民易虐，上天难欺。赋与是公，军国是资。朕之赏罚，固不逾时。尔俸尔禄，民膏民脂。为民父母，莫不仁慈。勉尔日戒，本朕密思。”宋太祖删烦就简，摘其中四句，颁行天下。至高宗绍兴间，复以黄庭坚所书，命州县长吏刻石座右。至元三十年癸巳，浙西廉访司移治钱唐，参政容斋徐公琰改书曰：“天有昭鉴，国有明法。尔畏尔谨，以中刑罚。”今府、州、县甬道中有戒石亭，南面刻“公生明”三大字，北面刻宋太祖所约之十六字。而徐公改者，今不存。民常曰“公生明亭”云。

    人谓海棠无香，独四川重庆府昌州所产者，有香。昔李舟大夫客都下，一年无差遣，乃授昌州。议者以去家远，乃改授鄞ヘ。彭渊才闻之，吐饭，大步往谒李，曰：“闻大夫欲ヘ鄞，有之乎？”李曰：“然。”渊才怅然曰：“谁为大夫谋？昌佳郡也，奈何弃之。”李惊曰：“供给丰乎？”曰：“非也。”“民讼简乎？”曰：“非也。”曰：“然则何以知其佳？”渊才曰：“天下海棠无香，昌州海棠独香，非佳郡乎？”闻者不觉一笑。

    张得中，大本鄞人也。作两京水路歌。《南京水路歌》云：“圣主乘龙天宇开，鹤书飞下征贤才。鄞江布衣忝英荐，蒲帆早驾长风来。长风吹帆过西渡，赭山大隐黄公墓。车厩丈亭并蜀山，余姚江口停泊处。清滩七里如严陵，前瞻石堰为通明。上虞东山由谢傅，钱王庙前双树清。蔡家庄下梁湖坝，曹娥庙古丰碑大。路接东关白塔高，樊江一曲萦如带。绍兴城上会稽山，蓬莱仙馆云雾间。柯桥古寺殿突兀，举头又见钱清关。罗山林浦连渔浦，钱唐江潮吼如虎。六河塔近月轮边，龙山闸枕江浒。杭州旧是宋行宫，凤皇飞来南北峰。六桥三竺入天目，西湖十里荷花风。临平寺前通崇德，三塔清湾照城碧。嘉兴尚有读书台，平望随云高八尺。吴江八九洞相连，苏州好在阊门前。枫桥夜来过无锡，横林晓色凝云烟。常州古城高岌丛，奔牛吕城坝相接。丹阳地势控丹涂，舟向镇江城外涉。金山焦山两虎踞，龙潭瓜步依江屯。观音阁下韩桥小，龙江驿上金川门。入门先到鸿胪寺，奉楮殷勤报名字。五更待漏觐枫宸，从今愿写平生志。”《北京水路歌》云：“四明古称文献邦，望京门外西渡江。水驿一程车厩远，舜江楼头横石杠。新中二坝相连接，上虞港内还通楫。梁湖曹娥潮易枯，大舟小ザ重难涉。东关渐近樊江来，熏风廿里芙渠开。贺监湖光净如练，绕门山色浓如苔。绍兴城，水如碧，橹声摇过蓬莱驿。柯桥远抵钱清湾，刘公庙食居其间。新林白鹤路迢递，日斜始得瞻萧山。梦笔桥高对江寺，双塔亭亭各相峙。古碑无字草芊芊，犹羡文通好才思。西陵古号今西兴，越山隔岸吴山青。钱唐江接海门阔，胥潮怒卷轰雷声。杭州旧是临安府，藩臬三司列文武。坐贾行商宝货烦，锦绣街衢百万户。北出关门景如画，竹篱人家酒旗挂。高亭临平谈笑间，等闲催上长安坝。崇德石门逢皂林，湾边三塔高十寻。嘉禾却过松青闸，黄江小路吴歌吟。平望吴江眼中过，繁华地属姑苏郡。枫桥尚忆张继诗，夜半钟声又信疑。望亭无锡人烟多，既庶且富闻弦歌。瞬息毗陵暂相泊，奔牛吕城容易过。丹阳与丹涂，镇江人共游。铁瓮城形环上国，金山塔影浮中流。扬子江边即江汉，浩浩汤汤茫无岸。甘露招提锁翠微，舟人遥指凝眸看。一帆送过瓜洲堤，船行迅速如岸移。维扬厚土琼花观，览游试问黄冠师。程奔邵伯高邮路，界首沿流水如注。菰蒲深处浴鸳鸯，湖浪滔天似潮怒。宝应县，宝县湖，荒城已废存浮图。古淮大道通南北，物阜民康军饷储。漕运循规事专一，密密征帆蔽天日。桅樯接踵连舳舻，舵楼按歌吹筚篥。清河口，土高厚，淮阴城台至今有。桃源县接古城虚，宿迁旋觉人烟辏。直河下邳地渐隆，子房圯桥遗旧踪。马家浅，吕梁洪，篙师须倩少年雄。寿亭尉迟古名将，金龙之祠屹相向。守邦治水各有功，来往祈神乞阴相。快马船飞莫能遏，锣鼓催毡号声喝。一浅一铺穿井泉，溥济兵夫往来渴。徐州逾境山，夹沟至丰沛。泗亭况对歌风台，台下每惊流水汇。沙河谷亭闸最难，湍流萦回却船退。南阳枣林次鲁桥，澎湃水声翻雪涛。师家仲家势亦险，新闸新店坡尤高。石佛赵村颇平静，济宁在城及天井。楼草二闸追开河，支山小驿来俄顷。柳堤金线笼暮烟，小河张秋灯火船。荆门阿城各二闸，七级上下相勾连。周家李家闸流急，崇武东昌旧城邑。杨清临清当要冲，百工纷纷共阗集。卫河度口夹马营，故城小市犹传名。德州良店连窝城，东光新桥从此经。沽酒浇离愁，必与朋簪共。夜深风雨打蓬窗，五更惊起思亲梦。明朝涉砖河，顺入长芦滩。乾宁兴济青县关，河流静海杨青站，直沽杨村吹便帆。河西务，河合县，氵郭县相将迥城域。张家湾上趋通州，半肩行李惟书籍。我本江南儒，宦游至于此。所经之处三十六，所历之程两月矣。共经水闸七十二，约程三千七百里。薰沐整衣冠，肃班列。九重红日丽青天，四海奇珍贡金阙。贤能辅圣朝，共享升平福。我曹功成夺锦袍，早沐恩波食天禄。”

    甲午季夏，予避暑话山草堂，书贾有以《北窗琐语》来售者，即于北窗晚霁中，展卷疾读。如所载倭国贡使宋素卿，原名朱杲，及元永春事，皆与《明史?日本传》互有异同。又“淡红衫子”一诗，相传为钱鹤滩作，今改易数字，嫁名黄南谷，未知孰信。若夫《革华传》，唐人已辨其伪，乃与《毛颖传》同称韩笔，何耶？余公，嘉靖七年举人，官苏州通判。其云：“只好州苏作判通。”亦可谓善自戏谑矣。瓯山金忠淳识。

   

   

   
