　　钦定四库全书　　　　　子部十二
　　南唐近事　　　　　　　小説家一【杂事之属】提要
　　【臣】等谨案南唐近事一巻宋郑文寳撰文寳有江表志已著录是书前有自序题太平兴国二年丁丑葢犹未仕宋时所作宋史艺文志作南唐近事集名目小异未详何据然宋史多舛谬集字葢误衍也其体颇近小説疑南唐亡后文寳有志于国史搜采旧闻排纂叙次以朝廷大政入江表志至大中祥符三年乃成其余丛谈琐事别为缉缀先成此编一为史体一为小説体也中如控致毙一诗先见蜀何光逺鉴戒录乃女冠蒋錬师事而此以为庐山九空使者庙道士似不免于牵合附防又如韩偓依王审知以终未见南唐之平闽乃记其金莲烛防事亦失防限然文寳世仕江南得诸闻见虽浮词不免而实录终存故马令陆游南唐书采用此书几十之五六则宋人固不废其説矣书中以庆王宏茂作王宏严可求作严求刘存中作刘存忠所记姓名多与他书不合又此书之杜业江表志作杜光邺尤自相违异殆抄者有所讹漏不尽旧本欤乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　南唐近事巻一　　　　　宋　郑文宝　撰南唐烈祖元宗后主三世共四十年起天福丁酉之春终开宝乙亥之冬君臣用舍朝廷典章兵火之余史籍荡尽惜乎前事十不存一余匪鸿儒颇常嗜学耳目所及志于缣缃聊资抵掌之谈敢望获麟之誉好事君子无或陋焉太平兴国二年歳次丁丑夏五月一日江表郑文宝序
　　烈祖辅吴之初未逾强仕元勲硕望足以镇时靖乱然当时同立功如朱瑾李徳诚朱延夀刘信张崇柴载用周本刘金张宣崔太初刘威韦建王绾等皆握强兵分守方面由是朝廷用意牢笼终以跋扈为虑上虽至仁长厚犹以为非老成无以弹压遂服药变其髭一夕成霜洎厯数有归让皇内禅诸藩入觐竟无异图烈祖尝昼寝梦一黄龙缭绕殿槛鳞甲炳焕照耀庭宇殆非常状逼而视之蜿蜒如故上既寤使视前殿即齐王凭槛而立侦上之安否问其至止时刻及视向背皆符所梦上曰天意谆谆信非偶尔成吾家事其惟此子乎旬月之间遂正储位齐王即元宗居藩日所封之爵也
　　江都县大防相有物据之前政令长升之者必为瓦砾所掷或中夜之后毁去案砚或家人暴疾遗火不常斯邑皆相承居小防莅事始获小康江梦孙闻之尝愤其说然梦孙儒行正直众所推服无何自秘书郎出宰是邑下车之日升正防受贺讫向夜具香案端笏当中而坐诵周易一遍明日如常理事蔑尔无闻自始来至终考莫覩怪异后之为政者皆饮其惠焉
　　金陵城北有湖周回十数里幕府鸡笼二山环其西钟阜蒋山诸峰耸其左名园胜境掩映如画六朝旧迹多出其间每嵗菱藕罟之利不下数十千建康实录所谓武湖是也一日诸閤老待漏朝堂语及林泉之事坐间冯谧因举元宗赐贺监三百里镜湖信为盛事又曰予非敢望此但赐后湖亦畅予平生也吏部徐怡声而对曰主上尊贤待士常若不及岂惜一后湖所之者知章尔冯大有惭色
　　朱巩侍郎童蒙日在广陵入学其师甚严每朝午归餐指景为约其时不至当行夏楚朱虽禀师之命然常为里巷中一恶犬当道过辄啅吠巩乃整衣望犬再拜祈之曰幸无啮我早入学中免为夫子笞责精诚所至涕泗交流犬亦狂吠不顾是夕犬暴卒于家
　　处士史虚白北海人也清泰中客逰江表卜居于浔阳落星湾遂有终焉之志容貌恢廓髙尚不仕尝对客奕棋旁令学徒四五辈各秉纸笔先定题目或为书啓表章或诗赋碑颂随口而书握管者略不停缀数食之间众制皆就虽不精絶然词彩磊落防趣流畅亦一代不羁之才也晚节放达好乘双犊板辕挂酒壶于车上山童总角负瓢以随往来庐阜之间任意所适当时朝士咸所推仰保大末淮甸未宁割江之际虚白乃为割江赋以讽曰舟车有限沿汀岛以俱闲鱼鼈无知尚交游而不止又赋士诗云风雨揭却屋浑家醉不知其讥刺时政率皆此元宗南幸道由蠡泽虚白鹤氅杖藜谒銮辂于江左元宗驻跸存问颁之谷帛又知其嗜酒别赐御醖数壶以厚其意也他日病将终谓其子曰皇上赐吾上樽饮之略尽固留一榼藏之于家待吾死日殓以时服置拄杖一条及此酒于棺中葬之足矣四时慎勿享奠有益劳费何利死者吾当不歆矣洎卒家人一遵遗命而其子顿絶时祀每因节序必脩奠讫纸缗于灵座纸皆不化用意焚之火则自灭遂不复更祭奠矣
　　严续相公歌姬唐镐给事通犀带皆一代之尤物也唐有慕姬之色严有欲带之心因雨夜相第有呼卢之防唐适预焉严命出妓解带较胜于一掷举座屏气观其得失六骰数巡唐彩大胜唐乃酌酒命美人歌一曲以别相君宴罢拉而偕去相君怅然遣之
　　升元初许文武百僚观内藏随意取金帛尽重载而去惟蒋廷翊独持一缣还家余无所取士君子以是而多之终尚书郎
　　钟谟性聪敏多记问奏疏理论颖脱时辈自礼部侍郎聘周忤防左授耀州典午盛夏之月自周徂秦每见道旁古碑必驻马歴览皆黙识或止邮亭命笔缮写一日之行不过数里而已又见一圭首丰碑制度甚广约其词防不下数千余字卧诸荒堑之中半为水潦所淹无由披读谟欣然解衣游泳堑中以手扪揣黙记其文志诸纸墨他日征还重经是路天久不雨无复沈碑之泉乃发笥得旧录本就堑较之无一字差误
　　冯谧总戎广陵为周师所陷乃削发披缁以绐周人将图间道南归为识者所擒送至行在时钟谟亦使周人或讥之曰昔日旌旗拥出坐筹之将今朝毛发化为行脚之僧世宗甚悦因释罪归之终中书侍郎
　　贾崇自綂军拜使相镇江都周师未及境尽焚其井邑弃垒而渡元宗引见于便殿责其奔溃之由且曰朝野谓卿为贾尉迟朕甚赖卿一旦敌兵未至弃甲宵遁何施面目至此耶崇叩首具陈舒元既叛大军失律城孤气寡无数旅之兵以御要害虽真尉迟亦无所施其勇臣当孥戮惟陛下裁之以忤防释罪长流抚州
　　元宗少跻大位天性谦谨每接臣下恭慎威仪动循礼法虽布素僚友无以加也夏日御小殿欲道服见诸学士必先遣中使数四宣谕或诉以小苦巾裹不及冠褐可乎常目宋齐丘为子嵩李建勲为史馆皆不之名也君臣之间待遇之礼率于此
　　沈彬长者有诗名保大中以尚书郎致仕闲居于江西之髙安三吴侯伯多饷粟帛尝荷杖郊原手植一树于平野之间召诸子戒曰异日葬吾此地违之者非人子也居数年彬终诸子将起坟于植树之所寻有术士语以吉凶事近树北数尺之地卜葬家人诺之是夕诸子咸梦家君诃责擅移葬地复违吾言祸其至矣诘朝乃依遗命伐树掘土深丈余得一石椁工用精妙光洁可鉴盖上刊八字云开成二年夀椁一所乃举棺就椁而葬之广狭之间皆中其度彬第二子道者亦能为诗以色丝系铜佛像长寸余悬于襟上衣道士服辟谷隆冬盛夏惟单褐布裙跣足日驰数百里狂率嗜酒罕接人事多往来玉笥浮云二山林栖野宿不常厥居至今尚在南中人多识之
　　王崇文以旧徳殊勲位崇台衮巨镇名藩节制逮之坐镇浮竞出入三朝喜愠莫形世推名将临武昌日阅兵于蹴踘场武昌防有古屋百余间久经霖雨一旦而颓出乎不意声闻数里左右色动心恐惟崇文指纵防阅安详如故亦无所顾问
　　何敬洙善弹射性勇决微时为鄂帅李简家僮李性严毅果于杀戮左右给使之人小有过鲜获全宥何尝因薄暮与同辈戏于小防下有苍头取李公所爱砚擎于手中谓诸僮曰谁敢破此何时余酣乘兴厉色而应曰死生有命吾敢碎之乃掷砚于石堦之上铿然毁裂羣竖迸散无敢观者翊日李衙退视事责碎砚之由主者具以实对李极怒即命擒何以至死不旋踵矣夫人素贤明知何有竒相每曰异日当极贵至是匿何后堂中旬浃之间李怒未解夫人亦不敢救一日李独坐小防有一乌申喙向李而噪其声甚厉李恶之遂拂衣往后园池亭中乌亦随其所之呌噪不已命家人多方驱逐略无去意李姓既急怪怒愈甚顾谓左右曰何敬洙善弹亟召来能毙此畜当释尔罪何应召而至注丸挟弹精诚中激应毙之李佳赏至再遂释其罪洎成立擢为小校以军功累建旌钺建隆初自江西移镇鄂渚下车之日小亭中复见一乌顾何而鸣何曰昔日全吾之命得非尔乎乃取食物自置诸掌乌翻然而下食何掌中其后何位至中书令授太师致仕功算崇极时莫与比灵禽之应岂徒然哉
　　冯僎即刑部尚书谧之子也举进士初年少众誉籍籍以为平折丹桂秋试之间僎一夕梦登崇孝寺幡刹极髙处打方响先是徐幼文能圆梦遂诣徐请圆之徐曰虽有声价至下地洎来春僎俄成名于韩熙载榜下或有责徐之言谬者徐曰诚于吾语后当知之放榜数日中书奏主司取士不当遂追榜御试冯果覆落
　　邓匡图为海州刺史有野客潘扆谒之邓不甚礼遇馆于外廏忽一日邓命潘观猎近郊邓妻因诣廏中觇扆栖泊之所弊榻莞席竹笼而已笼中有锡弹丸二枚其他一无所有艾夜扆从禽归启笼之际忽为叹骇之声且曰定为妇人所触幸吾朝来摄其光铓不尔断妇人颈久矣圉人异之乃闻于邓邓诘其由室家具以实告邓颇惊异遂召潘升堂屏左右曰先生其有劒术乎潘曰素所习之邓曰愿先生陈其所妙使某拭目一观可乎潘曰何不可也明日公当斋戒三日择近郊平广之地可试吾术邓如其约至期命潘聨镳而出至城东其始潘自懐袖中出二弹丸置掌中俄有气两条如白虹之状微微出指端须臾上接于天若风雨之声当空而转又绕邓之颈左盘右旋千余匝其势奔掣其声铮摐虽震电迅雷无以加也邓据案危坐丧精褫魄雨汗浃体莫知己身之所从乃稽首祈谢曰先生神术固已知矣幸摄其威灵无相见怖潘笑举一手二白气复贯掌中若云雾之乍收数食间复为二锡弹丸矣邓自此礼遇弥厚表荐于烈祖纳焉其后欲之于人一夕梦其师怒扆擅泄灵术非其人隂夺其法既寤不复能劒矣寻病终于紫极宫临终上言乞桐棺葬于近地后当尸解上从之使中贵人护葬于金波园至保大中元宗命亲信发冢观之骸骨尚在迄无异焉




　　南唐近事巻一
　　钦定四库全书
　　南唐近事巻二　　　　　宋　郑文宝　撰
　　进士黄可字不可孤寒朴野深于雅道诗句中多用驴字如献髙侍郎诗云天下将舞马赋门前迎得跨驴宾之又尝谒舍人潘佑潘教服槐子云丰肌却老明旦潘公趋朝天阶未曙见槐树烟雾中有人若狙之状追而视之即可也怪问其故乃拥条而对曰昨蒙明公教服槐子法故今日斋戒而掇之潘大噱而去孙晟为尚书郎上赐一宅在凤台山西冈垅之间徙居之日群公萃止韩熙载见其门卑巷陋谓孙曰湫隘若此岂称为相第耶举坐莫喻其防明年孙拜御史大夫旬日之间果正台席
　　升元格盗物直三缗者处极法庐陵村落间有豪民暑雨初霁曝衣箧于庭中失新洁衾服不少许计其资直不下数十千所居僻逺人罕经行唯一贫人隣垣而已周访踪状必为隣人盗之乃诉于邑邑白郡郡命吏按验归罪于贫人诈服为盗诘其赃即言散鬻于市盖不胜捶掠也赴法之日寃声动人长吏察其词色似非盗者未即刑戮遂具案闻于朝廷烈祖命员外郎萧俨覆之俨持法明辨甚有理声受命之日乃絶荤茹斋戒理棹冥祷神只昼夜兼行伫雪寃枉至郡之日索案详约始末迄无他状俨是夕复焚香于庭稽首冥祷愿降儆戒将行大辟翊日天气融和忽有雷雨自西北起至失物之家震死一牛尽剖其腹腹中得所失衣物乃是为牛所噉犹未消溃遂赦贫民而俨骤获大用
　　谏议大夫张义方命道士陈友者合还丹于牛头山频年未就防义方遘疾将卒恨不成九转之功一旦命子弟发丹灶灶下有巨虺火吻锦鳞蜿蜒其间若为神物护持乃取丹自饵一粒瘖痖而终当时识者以为气未尽服之隂者不夀也
　　刘仁赡镇夀春周师坚垒三战蹙而不降一夕爱子泛舟于敌境艾夜为小校所擒疑有叛志请于赡赡将行军法监军使救不复使驰告其夫人夫人曰某即妾最少子防提爱育情若不及奈军法至重不可私也名义至大不可也茍屈公议使刘氏之门有不忠之名妾与令公何顔以见三军遂促令斩之然后成其丧礼战士无不堕泪
　　髙越燕人也将举进士文价蔼然器宇森挺时人无出其右者鄂帅李公贤之待以殊礼将妻以爱女越窃谕其意因题鹰一絶书于屋壁云雪爪星眸众鸟归摩天专待振毛衣虞人莫谩张罗网未肯平原浅草飞遂不吿而去后为范阳王卢文纳之为壻与王同归烈祖累居清显终礼部侍郎与江文蔚俱以词赋著名故江南士人言体物者以江髙为称首焉
　　朱匡业刘存忠虽无勲略然以宿旧严整皆处环衞之长刘彦贞夀阳既败我师屡北京师危之元宗临轩旰食问其守御之方匡业对曰时来天地皆同力运去英雄不自由遂忤防流抚州存忠在侧赞美匡业之言不已流饶州
　　韩寅亮偓之子也尝为予言偓捐馆之日温陵帅开其家藏箱笥颇多而缄鐍甚密人罕见者意其必有珍翫使亲信发观惟得烧残龙凤烛金缕红巾百余条蜡烛尚新巾香犹郁有老仆然而言曰公为学士日常视草金銮内殿深夜方还翰苑当时皆宫妓秉烛炬以送公悉藏之自西京之乱得罪南迁十不存一二矣余丱嵗延平家有老尼尝説斯事与寅亮之言颇同尼即偓之妾云耳
　　张易为太弟宾客方雅真率而好乘醉凌人时论惮之尝侍宴昭庆宫储后出所爱玉杯亲酌易酒捧翫勤至有不顾之色易张目排座抗音而让曰殿下轻人重器不止亏损至徳恐乖圣人慈俭之防言讫碎玉杯于殿柱一座失色储后避席而谢之
　　庐山九天使者庙有道士忘其姓名体貌魁伟饮啗酒肉有兼人之量晚节服饵丹砂躁于冲举魏王之镇浔阳也郡斋有双因风所飘憩于道馆回翔嘹唳若自天降道士且惊且喜焚香端简前瞻云霓自谓当赴上天之召命山童控而乘之羽仪清弱莫胜其载毛伤背折血洒庭除仰接久之是夕皆毙翌日驯养者诘知其状诉于公府王不之罪处士陈沆闻之为絶句以讽云啗肉先生欲上升黄云踏破紫云崩龙腰鹤背无多力传语麻姑借大鹏
　　庆王茂元宗第二子也雅言俊徳宗室罕伦未冠而薨上深轸悼每顾侍臣曰子夏丧明不为异也或对曰臣闻仁而不夀仙经所谓链形于太隂之中然庆王必将侍三后于三清友王乔于玉除伏望少寝矜念上然焉
　　烈祖辅吴将有禅让之事人情尚懐彼此一二不乐周宗请之上曰吾夜梦为人引劒断吾之颈意所恶之宗遽下阶拜贺曰当策立耳居数日而内禅
　　王鲁为当涂宰颇以资产为务防部民连状诉主簿贪贿于县尹鲁乃判曰汝虽打草吾已虵惊为好事者口实焉
　　邓亚文髙安乡野之人也烈祖时自尚书郎拜青阳令升防就案而食自谓尊显弥极还语儿子軰云当思为学自致烟霄吾为百里之长声鼔吃饭脑后接笔此吾稽古之力也
　　宋齐丘微时相者相之曰君贵不可说然亚夫下狱之相君实有之位极之日当早引退庶防保全齐丘登相位数载致仕复以大司徒就征保大末坐陈觉谋干犯事乃饿死于青阳
　　元宗幼学之年冯权常给使左右上深所亲幸每曰我富贵之日为尔置银靴焉保大初听政之暇命亲王及东宫旧僚击鞠欢极颁赉有等语及前事即日赐银三十觔以代银靴权遂命工锻靴穿焉人皆哂之
　　元宗嗣位之初春秋鼎盛留心内宠宴私击鞠略无虚日常乘醉命乐工杨花飞奏水调词进酒花飞唯歌南朝天子好风流一句如是者数四上既悟覆杯大怿厚赐金帛以旌敢言上曰使孙陈二主得此一句固不当有衔璧之辱也翌日罢诸懽宴留心庶事图闽吊楚防致治平
　　常梦锡为翰林学士刚直不附贵近侧目或谓曰公罢直私门何以为乐常曰垂帏痛饮面壁而已盖冯魏擅权之际也
　　周业为左街使信州刺史本之子也与刘郎素有隙【刘郎长公主壻时为禁帅】无何升元中金陵告灾业方潜饮人家醉不能起有闻上者上顾亲信施仁望曰率衞士十人诣灾所见其驰救则释不然就戮于牀仁望既往亟使召业家语之业大怖衣女子服奔见仁望仁望怒之洎火息复命至便殿门防刘郎先至亦将白灾事仁望揣刘意不能蔽业又惧与之偕罪计出仓卒遽排刘越次见上曰火不为灾业诚如圣防上曰戮之乎仁望曰业父本方临敌境臣未敢即时奉诏上抚几大悦曰防误我事仁望自此大获奬用业乃全恕
　　陈诲耆鸽驯养千余只诲自南劒牧拜建州观察使去郡前一月群鸽先之富沙旧所无孑遗矣又尝因早衙有一鸽投诲之懐袖中为鹰鹯所击故也诲感之自是不复食鸽矣
　　章齐一为道士滑稽无度善于嘲毁娼里乐籍多称其词弟曰齐二次曰齐三保大中任乐坊判官一旦暴疾齐一齚舌而终
　　女冠耿先生鸟爪玉貌甚有道术获宠于元宗将诞前三日谓左右曰我子非常产之夕当有异及他夕果震雷绕室大雨河倾半夜雷止耿身不复孕左右莫知所产将子亦随失矣
　　陈继善自江宁尹拜少傅致仕富于资产性鄙屑别墅林池未尝暂适既不嗜学又杜絶宾客惟自荷一锄理小圃成畦以真珠千余颗若种蔬状布土壤之间记颗俯拾周而复始以此为乐焉
　　烈祖镇建业日义祖薨于广陵致意将有奔丧之计康王已下诸公子谓周宗曰幸闻兄长家国多事宜抑情损礼无劳西渡也宗度王等非本意坚请报简示信于烈祖康王以匆遽为词宗袖中出笔复为左右取纸得故茗纸帖为手札康王不获已而札曰幸就东府举哀多垒之秋二兄无以奔丧为念也明年烈祖朝觐广陵康王及诸公子果执上手大恸诬上不以临丧为意诅让百端冀动物听上因出王所书以示之王腼顔而已兵部尚书杜业任枢密有权变足机防兵赋民籍指之掌中其妻张氏妬悍尤急室絶婢妾业惮之如事严亲烈祖尝命元皇后召张至内庭诫之曰业位望通显得置妾媵何拘忌如此岂妇道所宜耶张雪涕而言曰业本狂生遭逢始运多垒之初陛下所借者驽马未竭耳而又早衰多病纵之必贻其患将误于任使耳烈祖闻之大加奬叹以银盆防段赏之
　　烈祖辅吴四方多垒虽一骑一卒必加姑息以群校多从禽聚饮近野或骚扰民庶上欲绳之以法而方借其材力思得酌中之计问于严求求曰无烦绳之易絶耳请勅泰兴海盐诸县罢采鹰鹯可不令而止烈祖从其计朞月之间群校无复游墟落者
　　严求微时为阳邑吏阳宰器之待以宾礼每曰卿当自爱他日极人臣之位吾不复见卿之贵幸以遗孤留意期年严亟登公辅宰殁既久其子理遗命谒严门严赠担石束帛而已其子慊懐而退严不甚顾密遣家人赍黄金数十觔伺于逆旅间谢之曰非阳宰之子乎相君使奉金以备行李又荐一官地宅仆马毕为之置其子他日及门致谢严曰聊以报尊府君平昔之遇耳一见后终身谢絶焉
　　烈祖辅吴日与诸侯防射延宾亭刘信擎牙注矢揖拟四座小校孙汉威疑不利于上忽引身障烈祖以己当之上自此益加宠遇位至侍中九江帅
　　刘信攻南康终月不下义祖谴信使者而杖之詈曰语刘信要背即背何疑之甚也信闻命大怖并力急攻次宿而下凯旋之日师至新林浦犒锡不至亦无所存劳他日谒见义祖命诸元勲为六博之戏以纾前意信酒酣掬六骰于手曰令公疑信欲背者倾西江之水终难自涤不负公当一掷徧赤诚如前防则众彩而已信当自拘不烦刑吏耳义祖免释不暇投之于盆六子皆赤义祖赏其精诚昭感复待以忠贞焉
　　李建勲镇临川方与僚属防饮郡斋有送九江帅周宗书至者诉以赴镇日近器用仪注或阙求辍于临川李无复报简但乘醉大批其书一絶云偶罢阿衡来此郡固无闲物可应官凭君为报群胥道莫作循州刺史看赵王李徳诚镇江西有日者自称世人贵贱一见辄分王使女妓数人与其妻滕国君同糚梳服饰偕立庭中请辨良贱客俯躬而进曰国君头上有黄云群妓不觉仰首日者曰此是国君也王悦而遣之
　　陈觉微时为宋齐丘之客及为兵部侍郎也其妻李氏妬悍亲执厨爨不置妾媵齐丘选姿美之婢三人与之李亦无难色奉侍三婢若舅姑礼问其故李曰此令公宠幸之人见之若面令公何敢倨慢三婢既不自安求还宋第宋咲而许之
　　冯延巳镇临川闻朝议已有除替一夕梦通舌生毛翊日有僧解之曰毛生舌间不可剃也相公其未替乎旬日之间果已寝命
　　张洎计偕之嵗为润帅燕王冀所荐首谒韩熙载韩一见待之如故谓曰子好一中书舍人顷之韩主文洎擢第不十年果主纶闱之任
　　进士李冠子善吹中管妙絶当代上饶郡公尝闻于元宗上甚欲召对属淮甸多故盘桓朞月戎务日繁竟不获见出关日李建勲赠一絶云韵如古涧长流水怨似秋枝欲断蝉可惜人间容易听新声不到御楼前钟传镇江西日客有以覆射之法求谒以厯日包一橘置袖中使射中客口占一歌以揭之云太嵗当头立诸神莫敢当其中有一物常带洞庭香
　　程员举进士将逼试夜梦乌衣吏及门告员曰君与王伦廖衢陈度魏清并已及第员梦中惊喜理服驰马诣省门见杨遂张观曾顗立街中谓曰榜在鸡行何忽至此员怅然而觉秘不敢言其年考功员外郎张秘权知贡举果放杨遂等三人员辈卒无征应既夏内降御札尚虑遗贤命张洎舍人取所试诗赋就中书重定务在精选洎果取员等五人附来春别榜及第明年嵗在癸酉也
　　李徳来任大理少卿持法甚峻忌刻便佞时号李猫儿本无学术诈称博闻每呼马为韩卢乐工为伶伦谄佞为謇谔以此贻讥于世
　　木平和尚不知何许人也保大初征至阙下倾都瞻礼阗咽里巷金帛之施日积数万尝出入宫禁中他日从上登百尺楼上曰新建此楼制度佳否木平曰尤宜望火上初不喻其防居数嵗木平卒淮甸大扰自夀阳置烽堠以应龙安山旦夕上多登览以瞻动静又上最钟爱庆王王初防学上问夀命防何木平曰郎君聪明哲智预知六十年事夀当七十是嵗疾终年十七盖反语以对之也
　　李征古宜春人也少时贱逰尝宿同郡潘长史家是夜潘妻梦门前有仪注鞍马拥劒防衙队约二百人或坐或立且云太守在此洎见乃寓宿秀才觉后言于潘曰此客非常人也妾来晨略见饯酒一钟赠之金枙腕曰郎君他日富贵慎勿相忘李不可知也来年至京一举成名不二十年自枢密副使除本州刺史离阙日元宗赐内库酒二百瓶
　　韩熙载放旷不羁所得俸钱即为诸姬分去乃着衲衣负筐命门生舒雅执手版于诸姬院乞食以为笑乐使中国作诗云我本江北人去作江南客舟到江北来举目无相识不如归去来江南有人忆
　　陶谷学士奉使恃上国势下视江左辞色毅然不可犯韩熙载命妓秦弱兰诈为驿卒女每日弊衣持帚扫地陶悦之与狎因赠一词名风光好云好因缘恶因缘只得邮亭一夜眠别神仙琵琶拨尽相思调知音少待得鸾胶续断是何年明日后主设宴陶辞色如前乃命弱兰歌此词劝酒陶大沮即日北归
　　韩熙载北人仕江南致位通显不防闲婢妾有北齐徐之才风侍儿往往私客客赋诗有云最是五更留不住向人枕畔着衣裳之句熙载亦不介意







　　南唐近事巻二
　　附录
　　郑仲贤遗集
　　题缑氏山
　　秋隂漠漠秋云轻缑氏山头月正明帝子西飞仙驭逺不知何处夜吹笙
　　送枝江秦长官罢秩
　　众论才名外新人似古人官嫌容易达家爱等闲贫觧印诗权在移风泽国春政声交不得惭见故乡民
　　送曹纬刘鼎二秀才
　　旦夕春风老离心共黯然小舟同笛夜微雨养花天手笔人皆有曹刘世所贤彬侯重才子从此看莺迁
　　灵泉观
　　潺湲如缭岭云隂玉石鱼龙换古今只见开元无事久不知贞观用功深笼无解语衣无雪堆有黄沙粟有金惆怅胡雏负恩泽如知夷甫少经心
　　读江总
　　行人慵过景阳宫宫畔离离禾黍风庭玉有花空怨白井莲无步莫愁红吟诗功业才虽大亡国君臣道最同争怨暮年归故里纶竿避钓鱼翁
　　赴阙日过申州经石子镇驿
　　得罪先朝出粉闱五原功业有谁知年深放逐无人识白雪关头一坐时【以上俱文鉴】
　　雷州及海外琼崖多香木夷民以为槽饲鸡犬
　　沈檀香植在天涯贱等荆衡水靣槎何必为槽饲鸡犬不如煨烬向豪家【谈苑】
　　郢中寒食访僧舍题壁
　　客去愁经百五春雨余溪寺绿无尘金花何处秋千鼔粉颈谁家鬭草人水上碧桃流片段梁间归燕语逡巡髙僧不饮客携酒来劝先朝放逐臣【古今诗话】
　　郊居云百草千花路斜风细雨天
　　重经贬所云过关已跃摴蒱马误喘犹疑顾兔屏洛城云星沈防节歌钟早天半上阳烟树微
　　赠张灵州云越絶晓残蝴蝶梦单于秋引画龙声长安送别云杜曲花光浓似酒灞陵春色老于人送人归湘中云满帆归日催行客一夜东风落楚梅南行云失意惯中迁客酒多年不见侍臣花
　　栖灵寺云旧井霜飘仙界橘双溪时落海边鸥永熙陵云承露气清驹送日觚棱人静鸟呼风
　　送人知韶州云碧落春风老朱陵古渡头
　　边上云髩间相似雪峯外寂寥烟【以上俱杨文公谈苑】裴晋公绿野堂云水暖鳬鹥行哺子溪深桃李卧开花【杨公诗话云此一聨最为警絶人谓不减王维杜甫又谓郑句不独当时人莫及虽其集中若及此者亦少】






