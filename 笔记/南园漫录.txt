　　钦定四库全书　　　　　子部十
　　南园漫録　　　　　　　杂家类三【杂说之属】提要
　　【臣】等谨按南园漫録十卷明张志淳撰志淳字进之本江宁人云南金齿军籍因为永昌人成化甲辰进士官至户部侍郎是书前有正徳十年自序称因读洪迈容斋随笔罗大经鹤林玉露二书仿而为之卷首数条皆举容斋随笔之语而辨其是非盖其书之所縁起也其余则述所见闻各为考证大抵似洪书者十之一似罗书者十之九所论如江神一条讥洪迈舍人事而謟鬼神邱濬著书一条讥其大学衍义补不敢论及宦官立意皆极正大其避讳一条谓蜀本书多缺唐讳乃相沿旧刻桂辨一条谓桂花桂树为两种张籍诗意一条谓瞿宗吉归田诗话不知其作还珠吟时已先居人幕下驳正皆颇明晳其辨永昌非金齿地诸条考证致误之由亦极详核他如春草王孙一条王维诗语实本楚词而昧其所出横生训诂之类或失之陋元顺帝一条误据庚申外史符防外集之説以顺帝为瀛国公子之类或失之无稽盖瑕瑜不掩之书也中颇纪载时事臧否人物故卷末又有嘉靖五年题后一篇辨何乔新抚夷録之失实而以书中所载自比于孙盛书枋头事其所纪録亦可与明史相叅考云乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　南园漫録序
　　予闲居四年惟铅椠是事去年冬病乆凢书之宏深旁魄者皆不能事事则取杂説如容斋随笔者数十家以消日防子合侍而问曰此何书曰此宋人洪景卢氏纪事之书也曰大人日观之有可言者乎曰容有之曰可学乎曰此皆纪事之作事随代有而义理无穷奚不可学也曰然则何不效为一书乎曰洪在宋为法从家居食禄终身当时人君所以礼之者甚至予何敢方之越翌日取鹤林玉露观之合复问曰此何书曰此宋人罗大纶氏纪事之书也曰于洪书何如曰将无同曰罗何人曰罗吾不暇考然观其自序曰为临川从事被劾而归是书适成则止于从事也已曰然则大人亦何以埒洪书观之而此书抑何以传至今不废乎将书惟其言而不系于遭际与否也予不觉逌然遂为书容斋所未安者数十事而并予所闻知有似二书者广之题之曰南园漫録要之文虽不工而揆事昭理亦或有可观者正徳十年春正月永昌张志淳序















　　钦定四库全书
　　南园漫録卷一　　　　　明　张志淳　撰避讳
　　随笔谓孟蜀书刻避唐讳以为唐泽逺此恐不然孟蜀初定书多唐时所刻后遂承之不改何唐之泽乎元灭宋后元刻诸史如殷敬恒桓构之类皆讳又如恒字省下一画至今亦不改凡各布政司乡试録罔不然岂宋之遗泽至今不忘乎不知为沿袭不明之过反以为唐之遗泽其误甚矣
　　宁馨
　　宁馨阿堵二语谓为呉人方言复旁证所出可谓博矣但解阿堵为此处亦误盖阿堵犹言这个也宁馨犹言这样也
　　王文正
　　王文正公不谏天书随笔讥之是矣至比之张禹孔光不亦过乎彼二人无可称而为害大王公有可称而为害小又况二人终身自以为是而王公遗命有不可掩者固难律之于一也
　　引孟子
　　孟子论百里奚随笔引桞子厚复杜温夫书云所谓乎欤耶哉夫者疑辞也矣耳焉也者决辞也因引孟子论百里奚一章言用助字开阖变化难与温夫言然桞子所云者常也到变化处又不拘此矣观迁史自当识之
　　江神
　　完顔亮之败死容斋欲加江神以帝号而汤思退不从至遗恨笔之于书夫亮之败死以天意言则亮恶已极宋运未改也以人事言则虞允文之功也于江神何与容斋乃欲封江以帝号且言淮河不能如江则眞以人责神矣岂理也哉若神果能佑则前韩世忠大败金人于金山防又大败于金人然则神何所据乎夫帝主宰之名也天以此理主宰万物无物可并故曰上帝曰天帝今以四渎一神而冒天之称则国之休咎系乎天者尤大且急而使之下同一渎之号天岂享乎渎岂安乎凡人君所为祀神者理当祀也所为祈佑者理当祈也无事如舜之望于山川征伐如武之告于大川是也若责以将帅之出力已失祀祷之理而又曰河与淮不能遏敌然则无虞允文之徃江神自能遏敌乎夫四渎秩视诸侯在五岳之下自汉以诸侯为王后遂加四渎以王号亦诸侯之制也容斋时为近侍又博学能文岂不知此而必欲以帝号加江神推其类不惟昧事神之理其流至使人君不修徳政而溺于求媚鬼神其不为孙皓刘劭者几希矣殆非小失也当时思退只以四渎秩不可上同于天抑之是已而未究极于理故不足以破容斋之惑而服其心使如前与之论只告谢江神通不加封亦可也然思退贼桧之党岂足以语此大扺用兵假力于神多载史册此皆将兵者巧于倡愚勇之智计初不以告人者而容斋遂以为江神真能死完颜亮真能败完顔亮而河与淮不能其昧于事神之道甚矣
　　武侯
　　论诸葛武侯于前而引杜子霸气西南歇雄图厯数屯结之是已至后论汉士择所从乃以武侯见昭烈事埒之荀彧和洽髙柔郭嘉赵俨邢颙吕范周瑜之间夫三往方见自三代而下唯武侯一人而乃防等诸魏呉随时求用之士且又若武侯有心先事昭烈以为自谋者何其悖也
　　官制
　　论真宗始创学士以下职名自观文殿大学士至直秘阁防四十种非若前代之冗泛夫官之冗泛莫过于宋凡立言立论于本朝之失不言之可也婉言之亦可也顾谓过于前代不几于欺诬乎若移此以称我朝之官制则无闲然矣
　　无何
　　论爰盎传日饮无何只引师古曰无何更无余事也又引盎传毋苛言南方不宜多饮又淮安王传无何注以为再无别事皆因上文为义则无何通无发明盖无何犹言无几也今人作文亦言无何犹云少间也言日饮酒不治其事少间则又劝之曰毋反而已盖究吴反事必致祸于盎不劝其无反亦致祸故也如此解为得若杨鐡崖补日饮无何辞只据盎传解亦不察耳
　　论兵
　　论靖康之祸中外兵数十万不闻有如蜀燕晋之愤哭者以为气运使然此尤非确论盖自武侯治蜀继以蒋琬费伟辈朝之正气公心未尝改燕晋创业日浅其先之风揆亦未尽丧故士卒如是若宋自哲宗用小人而加以徽宗乆乎位养成一种无耻无义憸邪奸佞嗜利私己之人通在显位而摈斥正直忠良殆尽再加以蔡京童贯之虐朝之公论士之正气民之恒心销磨尽矣此何预世运邪后之君天下者深警乎此谋人国者深念乎此则自不各顾其私而恶直丑正以养成一代之祸至于民无愤哭而无可救药矣彼小人方溺其私而不肯少念及此而容斋又委之世运以助其无所忌惮之心其关系岂小小哉
　　和诗
　　论古人和诗必尽其意非若后世为次韵所拘予以为尽意与否在作者非次韵所能拘也去年宗伯乔公宇寄予一絶云六诏山川万里余三年踪迹叹离居题诗为问南园叟应了人间未著书予次荅二十絶诗虽不工然所以荅其意者却未尝以韵拘而有不尽也漫録于左竹帛分排万卷余便堪潇洒送诸居追迁述桞能无意只恐人疑是谤书老来无复计三余日日昬昬兀兀居天下已多投閤诮子云何羡太书身名瓦裂更无余独有青山是旧居除却南华经一卷案头抛尽向来书灌园心事外无余寂寞柴门傍水居却有夸张杜陵处手持厚禄故人书江左衣冠望乆余岩瞻旦夕待君居定知还有山翁信莫怪浑无宰相书余多不録
　　勲阶
　　文官一品勲阶自光禄大夫柱国以上不许请授制载诸司职掌明甚成化中阁老眉山万公安一考满始封吏部请给时济南尹公旻以太子太傅为吏书将满遂创为万请而循之至三原王公恕以太子太保为吏书满三载佥意公必矫前弊今南吏书安陆孙公交为员外郎受王公知最深将伺隙言之见有工刻柱国图书遂止后四明屠公滽以太子太傅为吏书皆自请给再不可正时钧阳马公文升以少傅兼太子太傅为兵书考满当给屠马不协固执以唯内阁与吏部有请给之例兵部不当请益无谓矣马乃言之于内斯给焉法守一坏其流至此
　　辨奸
　　容斋辨张天觉奸人之雄而防贤者之名只以蔡京不相能之故近治正徳之间大臣有奸深无文误为内寺所恶或又有承弊政之后輙能矫饰遂得贤名美谥以尽掩其平生之实者酷似之不知后世宁复有容斋之见否也
　　惜才
　　三原王公为吏书时天台夏进士鍭放回违限例当送刑部问罪鍭以为母不服且以诗风贡郎中钦钦不怿时予为主事钦据法白公必欲送问鍭急因言曰必欲问有死而已鍭尝以所为文献公公因停其事命予劝鍭鍭曰果不可免则以进士还官长归养母而已予因解之曰子节诚高矣然已中进士则不比隐者可行其志今公惜才好文乃如是故遣某相告果不服而长归任子归矣则据法行浙江廵按御史下县提子顾不惊令堂乎夏遂语塞还以白公公喜见顔色即遣官持手本引鍭送刑部又丁宁所遣官善慰谕之及官回又召予引官面问曰鍭去云何曰送至刑部门外鍭发叹而易衣进矣公微笑曰汝在道还使之衣冠乘马否官曰然公又微笑谓予曰此少年有文而不知法故当委曲成之公于一进士而爱惜保防之如此而法则不少屈也可谓难矣
　　署门
　　公为吏书署于门曰宋人有言有任于朝者以馈及门为耻受任于外者以包苴入都为羞今动曰贽仪贽仪而不羞于入我宁不自耻哉一时帖然无异议者使非真诚积乆而孚自不敢书书之适足以憎多口矣予目击为吏书者先后凡几人矣竟不敢署门如此亦各自知也
　　论将
　　容斋谓绍兴七年淮西大帅刘少师罢岳少保以母忧去官累辞起复之命朝廷用吕尚书张渊道掌其军岳在九江忧兵柄一失不容再得亟兼程至郢有防复故任而召渊道为枢宻都承防予考齐东野语记淮西之事甚悉词意与此全不同宋史论断亦谓淮西之举岳飞在营张浚恶飞聴其归终母丧而不能留今谓岳忧兵柄一失不容再得则观岳应张之言足眀其本心岂有忧兵柄一失不容再得之念又朱子亦曰岳亦横终恐难制汪浮溪藻与容斋同时其言亦概岳于张浚而不别白又防谓之龌龊常才又独言岳军中游手窜名而廪者最多夫朱子之论岳多得之张敬夫敬夫之言多得之于父浚宜无恠者然观朱子以只慿渠家文字草成张魏公行事与他书所记多不同为恨则大贤之改过不吝可类推已至如容斋与汪所言则何恠髙宗中无所主而贼桧之敢于杀岳乎以岳之忠诚才猷据后世事定后观之诚所谓天下之竒才豪杰无间言者而当时洪汪皆列侍从有名犹所云若是后数十年朱子犹所云若是则君子一时不值明君而欲人尽知其蕴而不寃且欲一时是非之必定难也
　　庙额
　　予郡有汉夀亭侯庙宇甚庄重成化辛丑有镇守太监命撤之而更以武安王庙盖内寺不知前代名臣皆题其故封乃洪武初定五岳四凟为神之【阙】
　　诏格也据法与理再不容有所更今天下皆然不惟不能正而亦不知所自矣又汉夀为亭名新安程学士敏政已辨之但不知刘宋时亦有汉夀之封可证也
　　取蜀
　　容斋言取蜀帅多不利如洪武中伐蜀取伪夏廖公永忠功独茂其后亦以服龙鳯衣抵死子孙无闻亦可证矣但云凡割据于蜀者不过一传再传考之晋书自李特据蜀传子雄雄以兄子班为太子雄子越弑班立雄第四子期骧子夀又杀期自立夀死子势立降晋凡六世四十六年乃亡却不止一再传也
　　冉子
　　程子谓论语成于有子曽子之门人故其书独二子以子称然冉有称冉子退朝冉子为其母请粟凡两称冉子则不独二子以子称矣
　　铅锡
　　尝见本草谓粉为锡粉又名定粉即今妇女傅面之粉也此粉烧铅所成锡为五金之贼只可为噐皿不可为粉不知何以名锡粉后见周礼金有六齐以金六锡一为钟鼎之齐以金锡半为鉴燧之齐注谓锡多则刃明故诸齐皆以锡和之故鉴燧金锡相半今观古鉴多清白信矣然锡絶不可和金亦不可为粉乃知古之锡即今之铅也但锡山之名已乆何以不名为铅而名锡然江西有铅山县又何以铅名乎志谓周秦间曽产铅锡则铅与锡固通名也韵书亦称铅为黒锡则铅为锡明矣然钟鼎斧斤戈防大刃削杀矢鉴燧皆和以铅则防其挫折易亏缺用其坚韧不脆用其照物明白所谓金性坚刚锡性柔与金或赤黒锡则青白也然则古谓铅为锡今则铅自铅锡自锡耳
　　元年
　　春秋论元年之义而推及乾元坤元纪元日称元祀人君体元宰相调元备矣近观欧阳永叔以元无他义意亦甚异之偶见掷骰子者谓一为么又见朱子大学章句谓一为首中庸章句又谓一为一若以元年之义例之则训首者又当别为训而有他义乎从是言之则欧説亦或有所见也
　　笑语
　　太监钱能女真人兄弟四人俱有宠成化间能号三钱来镇云南其怙宠骄蹇贪滛侈虐古所未有不能悉记有二事最可资笑语者云南有一富翁病其子颇孝则执其子曰汝父癞传于军士不便且又老矣今将沉于滇池其子出厚资乃免又王生者业卖防榔致富人呼为防榔王家则执其人曰汝庻民也敢惑众僣号二字王复出所有方免后继之者虽贪求无厌闻斯事未尝不为发笑也能后虽挑衅安南三原王端毅公挫其虐然寻复守备南京治末老死京师不识天道何在或言其防畜钱寕于滇晚俾专鎻钥能病寕利其所有遂进毒于能而死寕初名福寕児者是也本李廵检之家生子然则能之报亦不为无也















　　南园漫録卷一
　　钦定四库全书
　　南园漫録卷二　　　　　明　张志淳　撰拐子马
　　金乌珠用拐子马马相连以革军亦贯以韦索号长胜军自言从海上起兵用以取胜然燕慕容恪以鐡鎻连马简善射鲜卑五千为方阵而败冉闵则用兵之法前固有之
　　称谓
　　治初三原王公恕为吏书钧州马公文升为兵书同朝王公长马公十嵗及王公以太子太保致仕马公于治中以少师兼太子太师为吏书毎对予言及王公不姓不号但曰老天官前軰之谦己敬徳如此
　　风裁
　　钱塘公岳治中以太子少保为吏书一时极有风裁人畏奉之恐后惟为都御史张公敷华一沮盖公后南来假锦衣官之宅以居后欲偿以值坚不受云有盐在淮乞一书与张获支则已矣公从之张得书云我知宰风裁直吏部外官所当奉第某老矣行且谋归不能屈法以奉也公大悔沮
　　人杰
　　东坡论范増为人杰盖本汉髙以萧何张良韩信为人杰即继以项羽有一范増不能用则汉髙固以人杰许増矣此东坡所本也容斋只据杨氏之论谓増非人杰谓坡论未尽夫増之为人尊以亚父则留言计不用则去且又能逆知汉髙之志不在小终能覆楚非人杰其谁能之予少尝作増论惜其不能佐梁声秦之罪以伐之而假立楚后以为汉资今思之亦不止此盖羽有盖世之勇増负间世之智羽既尊已谓以智佐勇而天下无余事矣殊不知羽虽勇一人之勇也已虽智一人之智也顾再不思求天下之勇智以为勇智此其所以失之信平軰而更不闻荐一士也其志业无成所蔽在此耳使増非杰汉髙肯溢羙之于身后耶观朱子以豪杰许王猛则増以人杰称不为过而容斋踵杨氏之説为过矣
　　工鱼
　　大理出鱼细鳞而纎长长不盈尺多腹腴而味羙名曰工鱼云南志载之谓土人不识江字因误为工其説非矣盖古韵江有工音如陶渊明停云诗时雨蒙蒙平陆成江李翺别山神文我亦何功路沿大江大理自昔晓文义故用古韵岂昧一江字乎兹非土人不识字乃脩志者不识字耳当时閤老陈公文为云南布政使实搃裁之顾亦不察
　　对句
　　翰林院学士一人多或三五人閤老洛阳刘公健脩防典成欲徳翰林一时陞学士者十人时余姚谢公迁以礼书为大学士在内阁南昌张公升为礼书汤隂袁公守直以礼书掌通政事贾公斌以礼书掌鸿胪事南都礼书忘其名而掌太常事崔礼侍志端复进礼书崔无室家由神乐观道士京师为之语曰礼部六尚书一员黄老翰林十学士五个白丁朝绅一时盛传以为的对而有讥警盖十学士内五人皆成化戊戌閤老万公安所选为庻吉士者至是三十年而公论终莫掩予于五人尝见二三人之作固非诬也第一对句而于时事及万刘二公之隐皆可考见人言可畏乃如此然吏书亦号文部如许公进刘公宇视予所见三人复有间而人卒不以此置喙岂非终不以文学为职业与
　　北岳
　　马公文升为兵书时建言北岳当祀于山西浑源州之恒山今南祭于曲阳县者始于李唐飞石之祠而宋地不及北岳所在故志有恒山飞来之説今京师在北恒山在境内而顾南行以祀北岳非礼也请改祀于恒山为允事下礼部时公岳为礼书固执志言不可事遂寝马公尝语予非以志必可信也其父谦无子尝遣祀曲阳之北岳因私祷神求子夜夣岳神捐旁侍一人与之后遂生公因名曰岳以是渠固执不改祀然舜廵狩所祀北岳见在浑源州南二十里彼人犹知奉祀而顾可徃曲阳县西一百四十里祭乎殊非礼矣予因思之信如志所言则亦唐失河朔神不飨而飞至曲阳也宋继唐而王通无河朔则踵唐而祀于曲阳亦理势使然也今舜祭之地既在山西而信志言误矣借曰神在唐宋已飞来则在今日亦必欲飞归矣抑无嗣以侄后官止太子少保为吏书一年遂卒夀止五十有七其禄位名夀视盐山王公翺三原王公恕有间矣而二公何不闻为神降与或曰为吏书有名然二公之名逺出上或曰以骄侈失之然则为神所降顾为骄侈以累徳而非神所降乃复优焉此殆有不可晓者予友张御史西铭临安人也母夣黄鹤入帐生仕终御史举人刘斗母夣斗降于室中生故名仕终广西都司幕职此尤有不可晓者
　　郡城
　　永昌城之山曰大保俗呼为寨子山旧城于山下洪武十四年为麓川思伦所屠十六年指挥夀州李观筑今城于山下又筑子城于山上日轮兵守之二十三年观卒指挥胡渊代之始去子城而以观所筑之西面移包于山上盖渊见京师城包钟山故也遂尽防观之绩以为皆已所筑故至今亦无碑记率相传以为渊之绩业渊子孙又世官于此故再无知者渊既徙城得宠遂革府为金齿司学亦废为仓至今招镇守之祸皆渊作俑也据渊更观之旧而免轮守之兵既可御防防险又使山居城内林木苍然其绩亦不可冺但攘观之功而无文记又革府为司废学为仓以贻镇守之祸其恶亦不可掩而宪副林公俊创立名宦祠于学宫而渊首与焉其亦误已废学之人而祀于学何居谓宜别祀于所移之城上斯得已
　　麓夷
　　正统初麓川思任叛屠腾冲据潞江时遣云南镇守太傅黔国沭公晟为搃兵官左都督方政为左副右都督沭公昂为右副率师讨之师至潞江晟以思任防尝育于其家决意招之时栅守江者思任黠酋检法也已许思任决不容渡矣彼见驻师日乆益骂詈无状政故武将也不胜愤屡请攻之晟不许兵驻乆运饷石费三两师多是政政遂夜率所领兵渡江撃之大败其众走缅检当时谓之飞渡潞江政遂乘胜逐北至上江上江思任所居也政率所领围其寨不能半而兵昼夜追逐已疲又夷兵救援益众乃以旗牌取救于晟日数至晟不遣曰我不曽教他去麾下苦言之乃遣一指挥率少兵徃指挥隂探晟意绐言至夹象石遇夷兵不可进遂已政知晟决无援意遂复送其子瑛过江瑛与从者攀哭不已政防剑叱之曰汝急去做将官不死不了遂复过江赴敌夷皆披靡马踬夷攅刺之为泥时正统四年己未正月四日也麾下尽死有潜江流而逹云龙州者州夷皆醉之而后以竹索穿其掌送思仁斩之晟闻政死遂焚江上运饷披黒氊杂败兵归永昌云南布政使应履平按察使頼巽以其状闻于朝朝遣都御史丁某问罪遣行人曹某祭政赠政威逺伯谥忠毅立祠永昌子瑛招魂归郡人哭皆失声晟驻永昌乆闻遣官问罪遂隂遣人告之曰吾为主将凡防师失律吾皆任之遂发永昌日唯以冷水啖市所卖酥油烧饼行至楚雄遂卒时三月十六日也年七十二事闻朝廷以晟位望素隆尝辟土安南今又以敬畏国法自殒遂赠晟定逺王谥忠敬寻以子斌请立祠云南斌卒子琮嗣琮无子嗣遂絶正统九年甲子兵书束鹿王公骥始大征以政故歴陞瑛至南河侯瑛无他才技时号方三软谓头软口软膝软也当骥为摠督偕搃兵蒋贵来时政与晟卒已乆而文逹李公贤撰古穣杂録谓麓川初叛沭晟尚在彼时只遣人宣布朝廷恩威赦其罪抚安之未必不从遂轻动举兵又不委晟而另遣将以致王师失利适王振操柄逞忿骥阿其意云云夫麓川初叛晟固在镇晟为搃兵政为左副昂为右副统兵数万讨之在正统三年戊午政死莭上江在己未正月四日晟败囬永昌在正月五六日自永昌囬在二月尽卒于楚雄在三月十六日骥摠督与贵大征在九年甲子事平在十三年戊辰李为阁老最名有相业极遭际一时国史皆其搃裁庻事皆其综理顾失实至于如此然则后世将安所凭哉良可叹也至论事理大意只以为得地与人无益而劳费万万殊不思政以左都督死于夷极惨烈矣欲不兴师得乎前以数万败于夷矣欲不大兴师得乎尝见杨文贞公士竒作诗送杨中寕从征大意与李之见同而不敢露又见王吏书作沭忠敬庙碑与李所言同盖李素敬王而王与杨同朝之见又同一得沐氏子孙隐蔽溢羙之状中其素见遂不复疑李遂据以为真而以其事迁就之而笔于书而不复考也夫振之恶虽不可殚述然其主麓川一事于国体于利害于忠臣义士之寃于乆逺之计自今观之殊为有得不然则歴今七十余年为中外所坏不知群夷变乱防畨矣何以能帖然如此嗟乎如杨王李三臣在我朝可指数而于史于事于是非皆颠倒谬误至终身莫之省改此朱子于撰张魏公碑而深悔只慿渠家草来所以为大贤不可及与
　　廵抚
　　成化丁酉王端毅公恕来廵抚云南不挈僮仆唯行灶一竹食罗一服无纱罗日给唯猪肉一觔豆腐二块菜一把醤醋水皆取主家结状再无所供其告示一欲携家僮随行恐致子民嗟怨是以不恤衰老单身自来意在洁已奉公岂肯纵人坏事云云人皆録其辞而焚香礼之后公为吏书予见公衣服饮食虽不侈而亦如常后见公祭兄文有曰昔徃抚滇人皆言钱能势不可犯犯即有大祸惟兄从正果遇祸兄以死理雪从是观之公畏天悯人固非利害所能怵而公兄之贤亦有以助公之气与志也
　　减字
　　唐刘辟新书传曰始辟尝病见问疾者必以手行入其口即裂食之唯卢文若至如平常故益与之厚旧书传曰初辟尝病见诸问疾者来皆防手据地倒行入辟口辟因磔食之唯卢文若至则如平常故尤与文若厚今按防手据地倒行入辟口共九字手行入其口减去防据地倒四字乍观之不知为何説也曷如旧书之明畅乎前軰非之信矣
　　识见
　　司马公光宋之大儒其所修通鉴如纪武曌黜中宗帝曹氏防昭烈朱子作纲目已正之矣至于削去留侯迎四皓事以为子挟父夫以为挟父则当载之而论以为戒不为挟则当书以为顾从而削去则太子曷从而不废乎如有疑似削之可也留侯定太子之事汉书屡见如周昌传亦明言以留侯防止顾削以防其迹可乎又如取李舟言谓天堂无则已有则君子登地狱无则已有则小人入夫天堂地狱之无岂待疑似而述舟见道不真之论以教人是啓之矣朱子谓其气与理不曽防得恰好处二程毎引之终不能上所以识见不真而偏执如此
　　损卯
　　今木工构屋交防之处凿为损卯殊不晓其义意偶见金史张中孚制小舟数寸不假胶漆而首尾相钩帯谓之鼔子卯则卯字固载于史矣但二字之名义终不可解
　　药名
　　蘽覆盆子本草各出二条是矣下又引唐本注曰覆盆蘽一物异名今注曰蘽覆盆之苖覆盆蘽之子则全误矣縁此纷纷议论通不能辨二物惟衍义谓蘽非覆盆也自别是一种虽枯败而枝梗不散又谓覆盆子四五月熟味酸甘外如樱桃许大软红可爱失采则就枝生蛆图经谓茎叶皆有刺花白子赤黄如弹丸下有茎承之如柿蒂状三条为是然衍义又谓软红可爱则又以蘽为覆盆矣蘽初熟软红覆盆则不红也殆不如图经赤黄之得真矣然图经又谓苖短不盈尺则又非也覆盆树与苖但不甚髙也衍义又谓长条则又以蘽杂之矣覆盆不生条也本经既分为二物是矣下又云一名覆盆子则本经已误于先矣蘽子初则浅红熟则深紫有芒颇长覆盆子初则黄熟则赤黄芒防蘽蔓生条而甚长覆盆树生枝而不甚髙蘽子味甘酸而淡覆盆味甘酸而深蘽刺大而稀覆盆刺细而宻蘽枝梗枯败而不防覆盆枝叶四时如一只是其子形状其以津液为味其熟之时皆同本经遂误陈上良识蘽为苺言其形皆是而不能定为蘽防宗奭知覆盆异于蘽而又误以为红余注则通无所见矣因据所见辨之使愽物者不也

　　南园漫録卷二
　　钦定四库全书
　　南园漫録卷三　　　　　明　张志淳　撰武帝意
　　田蚣窦婴夫之事武帝令婴于东朝廷辩之意已有在使汲黯郑当时就韩安国之论而执之曰夫当罪不当诛当罪罪其暴横不当诛推其孝勇宥其酒失如此执之以复武帝得人任其断自可以复太后而免夫之诛矣若疑如此恐太后怒怒亦武帝可据廷臣以为辞而解之矣观其怒一时之不敢言曰吾并斩若属是一时之臣不能深探武帝防意而不肯任怨也卒之太后不食而并婴诛之是乃群臣成夫婴之诛耳当时固不足论也以汲之劲直而持亦不坚惜哉观史当如是则武帝奉母之私英明之见不俟欲族田蚡已可见矣又安国之既废以五百金餽蚡得之安国之説固有持两端以隂右蚡之意矣太史公于此不及而于安国传始发其隐此其所以为良史与而观者至今不解此意亦犹汲郑之不解武帝意也
　　树松
　　大保山北多树而髙南无树而低天顺初武功伯徐公有贞安置于此谓守臣曰若南树以松使与北平当有官于朝者守臣如其言至成化治间士果有官于朝者
　　事异
　　郡东南七十里曰施甸长官司者旧广夷州也地有名织毛嘴者有眢井深窅莫测见者毛耸治戊午冬有荘指挥逐捕纵一鹘抟雉雉入井鹘随雉入荘命左右尾之至井鹘雉复腾起而闻井中呜呜有声众疑为鬼也则隐隐如人以白荘荘命引防下曵之则一妇人遍体衣触风皆碎而气息仅存徐饲以粥饮逾日始能言曰奴姓张氏大理人也从夫杨拱货易于施甸夫奸其叔母情好甚笃因绐以归寕至此则束防手足共推入井中寻下大石如雨頼蔽于崖得不死徐则所束缚防索渐断见井有掬水因取饮之今四十二日矣既出髪尽脱不存时西安谢御史朝宣适按永昌荘以告谢谢谓奸叔母事大不理命荘杖其夫而归张氏于其父母世谓妇人饮水可七日不死此妇饮水四十二日不死世谓古井中气多杀人此妇投之莫测之古井而不能杀岂天固祜之与世尝疑孟子象与瞽叟共下土实井而不及舜之事观此下石如雨而不能中一妇人况大圣人乎然拱奸叔母而杀无罪之妻天之所以彰于报者昭著如此而谢为廵按顾以事大不理何不畏天之甚荘指挥言之甚悉故志之郡人亦有为传者
　　著书
　　昔在京师得大学士璚山邱公濬所进大学衍义补观之适一客至曰观此见其大病乎否予以未悉对则曰此书于事理治具无所不该独于宦官通不及一言盖不逮源流至论逺矣岂止落第二义哉后悉观之信然则客犹未防其立意之失也盖真西山所衍者本也本正则凡措诸天下国家之事凡常变逺迩大小精粗皆不待言而其多亦非言之所能尽也乃欲列目开条以尽之其事殆未可毕尽而已拘隘失前贤之本意矣复首论圣神功化之极为补前书自以为备殊不思见道造理之言虽异然见道者未必背于道也观邱所着钟情防集虽以所私拟元稹而浮猥鄙防尤倍于稹所撰五伦记虽法髙明而谑浪笑尤甚髙明乃以此论圣神功化之极不几于娼家读礼乎合而论之不过欲人知其学博而幸其名传非真以道见于著作者也所以其书必欲进必揣近侍喜斯朝廷刻之故不敢论及宦官也
　　书法
　　史纲如曹操书死之类所以补纲目书法之未尽亦甚有见独纲目书刘备见诸葛亮于隆中史纲易见为访殊不知此见字不特尊亮能自重表昭烈下贤亦本于将军岂愿见之此人可就见之义以纪实也可谓尽书法之善矣史纲独易见为访欲轻其词以崇贵势其意必以为本用王访于箕子之访顾不思武王时为天子箕子时为亡国臣书访足以尽其实孔明髙卧其事岂比箕子昭烈时为汉臣其尊岂比武王而以求异昧其实可乎邱平生博学亷防好胜而躁崇势而隐于此益可见矣
　　功业
　　淳安商文毅公辂自乡试至廷试皆第一百五十年再无比但人不传其功业然观成化中太监钱能怙宠敷虐滇人如在水火而无敢言者公独奏请推举刚正有为智识超卓大臣一员廵抚云南遂得三原王公以南京戸侍改左副都御史以去能苏困此亦后来典机务者所未见也及王公举劾能罪而眉山万公安大名王公越乃受能赂沮之皆任事大臣也而贤不肖相逺如此
　　乡音
　　北方士夫不能唇音如以武为五以尾为韦以望为旺以袜为穵以茂为冐之类难以数举吾乡不能齿音如以事为四以之为知以使为死以齿为耻以诗为尸之类亦难以数举若如江南江西闽广之有乡谈者则又不胜举其失何音矣同年储戸侍巏尝言不必相訾唯读书审音而用心于言语者方正此言最是
　　三臣
　　眉州万公安济南尹公旻三原王公恕皆举戊辰进士成化治间俱官一品其存心律己为国忧民騐之于治以来万衰特甚尹次之王益盛天之报施随人善恶而应未尝少爽为大臣者于此观之亦可猛省矣
　　书误
　　大学衍义补祭五祀条下引周礼大宗伯以血祭祭五祀按古注防大宗伯以血祭祭五祀者乃勾芒蓐收冥祝融后土五方帝之祀非人家井戸灶中霤之五祀故序于五岳之上其为五方帝明甚今乃引为门井户灶中霤之证误矣
　　武侯论
　　尝疑武侯昭烈欲复汉而不知桓宠任阉宦贼害忠良尽失天人之心非成哀之比及读吕温武侯庙记则温固有此论矣但温欲武侯谕民曰我欲安时非为汉也此则不可盖昭烈固汉之子孙不当叛汉自便以求成功此武侯所以有先帝毎与臣论此事未尝不叹息痛恨于桓之説盖其君臣之义亦庻几明道不计功之识矣若如温言明言桓不君我则为民义士先已轻之也此其君臣所以痛恨之意正在于斯之难武侯岂无温之见哉至司马公论昭烈只以族属踈逺为言而以南唐比之其乖误已甚朱子固正之矣然论者只辩其非防则亦非尽理之论盖人君之命由于得天本于有徳故天佑民归皆以一徳昭烈虽不能纯一于徳然在当时比之操可谓有徳矣虽非汉之宗室其志在匡时其才堪遏操固君子之所当从而后世之所当与也岂可校其亲防哉若以防而黜之则见存之刘婴其视光武孰亲则当责光武以奉婴而不当自立矣通鉴既知不责光武奉婴或立刘氏之亲且贤者顾可以昭烈于汉为踈逺而比之南唐哉在当时则汉不当复势不可复在昭烈孔明则当以复汉为义而不计其势之难温岂足以知此
　　刻报
　　袁盎晁错皆天资刻薄私己自矜之人盎如毁绛侯卒致绛大与结交説申屠嘉卒致申引为上客见窦婴言呉所以反皆由晁错错如因淮南王死即文帝斩丞相御史以谢天下夫淮南王罪当死若之出文帝意于丞相御史何干盖错必有私怨于丞相御史故因文帝之信已而防之史失载矣错竟斩于盎之譛盎卒刺于梁之贼而窦婴右盎以杀错亦以飞语为田蚡所戮据其死皆不以罪而刻深私己争逐势倾夺智计而天各类应之无少爽者皆天道孔赫之不可掩者迁史不论及此而以变古乱常不知时变断之末已
　　善富
　　善富二字班书言任氏折莭为力田役人争取贱贾任氏独取贵此意最好盖富而不善必为奸利既为奸利必致祸败矣
　　哥
　　防闻哥者居济寕之鲁桥能预言祸福本猴也因窃陈希夷所錬丹药食之遂通至今今所居必择人妻少有色者以其夫为香通而居其家问事者踵至香通家为设绛帐居之于绛帐前传语时来两京京师则多居鲜鱼巷问事者瞻拜先自索钱曰不可轻易我香通要交钱足数方告之正徳间家因防女客失一银物遣老婢徃问之既多与香钱只曰其物已为人窃毁用矣问其人姓名只曰我説其名人来怪我香通因不説老婢囬言家人不平遣再问之索多如前始曰物是孙少卿家剑童毁用了再不可得矣老婢恐再问而犹不得则起立于旁伺之至乆问事者尽去帐中问还有人否其香通不知老婢之伺于后也答曰无有即掲帐老婢见帐中一猴据床而坐随闻空中传呼声遂不见矣出只见香通之妻艶妆盛餙年可二十余自看裁青纱袍里妇敬礼夫希夷今尚不存而猴窃其丹药反通乆长如此此一不可晓仙家錬神离形谓之脱胎今聚则故形防则无见虽仙家莫兼此二不可晓仙之术曰出神之后再无嗜欲今孜孜求钱盛为张设此三不可晓仙家丹成升举之后再无男女之欲今日依少妇择色宣滛此四不可晓仙家采錬皆用童女今只用有夫之妇人以长生此五不可晓仙家丹成则不食烟火之食今日食炙鸡烧酒又能变化不测此六不可晓仙家絶世今时与人为猜枚赌酒之为谑人世之谈此七不可晓既通变化矣不知老婢之在旁而误见其故形此八不可晓既能人言矣又不能为人形此九不可晓夫有形体则不能不病有嗜欲则不能超世今于饮食财色之好皆与人同而加甚于形体于嗜好仍与猴同而通过之此十不可晓也且如张平叔以后谓为天仙者凡几人矣而音絶神冺再无徴矣而猴之长生住世乃如此今自侯王以上士夫以下罔不尊崇奉之曰上圣曰仙而不敢正其妖其凟乱男女已甚而不敢禁其事更日崇之信之何也
　　着忙
　　宋叅政应登尝言康状元海谓东坡范増论后数句忙杀东坡盖以峻快斩截为着忙也此亦有见矣然不免溺于一偏縁康之文全学史记之纡徐委曲重复典厚而不知峻快斩截亦史记所不废如韩信传中任天下武勇以下载我以其车一莭可见东坡于此等得之而今日举业宗之康见之熟而遂以为忙不知史记为文如王右军作字欧师其劲顔师其肥虞师其匀圆各成一体皆可取法不可以已好典重纡徐而遂轻彼峻快斩截也必欲备之斯可矣然康此言却是自己有见识不随众歓喜所以能自立于古文也
　　女色
　　女色败国固不俟论然观自古以色著名者多不善终如妹喜妲己褒姒戚夫人赵飞燕赵合徳潘淑妃张防华杨太真宋刘贵妃之类不可枚举唯武瞾始以媚名卒僣天子位以夀终盖古今天地之大变难以常理论也然其色亦不闻如前之羙
　　贝原
　　云南用不用钱即古之贝也今士夫以为夷俗殊不知自是前古之制至周始用钱故货贝毎见于古书谷梁传贝玉曰贪货殖传载之不一东方朔曰齿如编贝文中子曰苏威好钟鼎珪玺钱贝皆谓此也又制字者如财货寳赂贿贾贡贵贤赀贶赉賔赋质赍赏赠贻賛贷赡赆贽赙买卖之类不可尽举无不用此则贝为寳货固始上古礼含用贝玉其重尤可见而顾以用不用钱为讥诮不亦异乎
　　南园漫録卷三
　　钦定四库全书
　　南园漫録卷四　　　　　明　张志淳　撰字误
　　雚音桓荻也见前汉书货殖传今程文避讳于权字尽去木是雚字矣其可乎要惟省木之斯可矣
　　子西
　　朱子注问子西曰彼哉彼哉谓子西卒召白公以致祸乱按史记白公胜太子建之子平王之嫡长孙也建为费无忌诱平王夺其妻而欲杀之故出奔胜时又未有罪校之昭王之生其出尤正子西既逊昭王而立以为君则召白公亦天理之难冺又恐其在吴为楚患也此不足为子西病乃以此为孔子所外恐未然若只以其不能革楚之僣王又纳郑赂为之起兵以致白公仇之而作乱事理岂不实子西岂可辞乎
　　缪谥
　　古君臣多有缪谥按谥法名与实爽曰缪然秦缪公称五伯何以谥缪史记防毅谓杀三良以从死退百里奚非其罪故号曰缪公又宋改谥秦桧曰缪丑则缪为恶谥明矣然汉昭烈谥张翼徳曰桓谥关云长曰壮缪则固以缪为羙矣若恶谥昭烈为之伐吴不可諌止关之忠勇盖世昭烈肯以加之乎在宋之先晋秦秀欲以缪丑谥何曽而武帝不从则以缪为恶又不止宋矣或古者假借以缪为穆欤然谥法穆缪各具固不俟假借也今人书或书秦穆或书秦缪竟不可辨
　　论贤
　　史纲论刘静脩不仕元与其退斋记之讥许衡仕元义最明正至以静脩作渡江赋为幸元灭宋且谓刘生长燕北为见闻习染所局如卢挚之徒谓宋为淮夷此殊不知静脩矣观静脩诗有云世人遥指降王道好似周家七嵗児又云都无三百年间事寡妇孤児又被欺则其非宋取国之不义已有素矣此渡江赋之根抵也治中刑部潘员外府作孔子通纪后纪而及于静脩亦以过江赋为疑遂与内江刘检讨瑞计以为静脩必别有所见而不能剖刘以问志淳曰此何难剖之有刘异而求其説曰静脩之莭决不肯茍于出防故退斋之记作静脩之见尤不足篡周之宋故过江之赋成此其识见精峻造诣纯防可与夷齐伯仲邱窥见其一而妄拟之固非矣潘不得其道而委于不可知不亦误乎刘谓有史笔而惜潘不及闻此云
　　桂辨
　　桂有桂树之桂有桂花之桂桂树则楚辞桂酒箘桂之类即今医家所用取其气味辛甘乃用其皮也桂花之桂则诗词所言今人家所植取其香气馥烈乃尚其花也今类书载桂通不别白虽白孔六帖亦然
　　刘豫
　　刘豫迁汴与民约曰自今不用宦官则当徽宗任童贯李彦杨戬之时所以取怨于民者深矣豫以进士叛逆絶似刘辟辟即败防而豫卒僣天子善终保首领不惟豫有金人之恃其才亦优于辟矣视其与民约者可见
　　肃政扁
　　水东日记载都察院堂中扁肃政二字谓前元有此号建文中亦有此衔号当撤去夫仍前元之号者如防荣宴如各藩称省之类不一矣又建文中亦有此号何其过耶以叶文庄之贤去建文已乆而言犹若是则又无怪蹇忠定建言当时也同年杨主事循吉既致仕尝遣子奏复建文帝号当时孝庙亦不之罪则圣徳明睿广大与叶之见天渊矣然观叶载太监沭敬之事又与此异无乃一时未之思耶
　　班史
　　班固汉书与史记不同已有史汉同异及容斋亦间言之矣偶观季布传曹邱生云楚人谚曰得黄金百觔不如得季布一诺此即当时语无容易者班书减觔一二字遂使文义全萎岂直新唐书之病乎
　　秽言
　　张防为中时常言父子之性非正其原只为求女色之乐毎闻之殆欲掩耳近观孔融传载路粹诬奏孔融与祢衡言父子无亲只为情欲则悖理伤道之论前固有之矣
　　巾帻
　　曹操欲杀孔融令路粹奏融秃巾防行注谓不加帻也则巾帻之辨已可见矣又谢安传桓温诣安值安理髪乆而方罢使取帻温见留之曰着防进其重如此今制皆用网巾则秃巾之推也吏生员齐民于上各加巾私则加小防又加大防则帻之推也温使着防进而免其戴帻则帻固如今之乌纱防而防固如今之大防小防盖欲便之不用礼服而以为重安也
　　珠履客
　　今人多言珠履客三千至白帖所载亦然按史平原君客三千其上客皆蹑珠履则珠履乃三千客中之上客方蹑非三千客尽蹑也
　　诏语
　　今世承宋儒之説若谓宋以前无深知义理深知义理皆自宋始者夫宋儒论义理诚精然以今日踵其説而漫无真知者观之却去前逺甚尝见汉人诏中多精不暇一一只如成帝制东平王传相曰夫人之性皆有五常及其少长耳目牵于嗜欲故五常错而邪心作情乱其性利胜其义此数语于性情义利处何其精深明白也恐非后世词臣所及
　　狐媚
　　狐之惑人载于杂説家明矣永昌有施姓子以丹青为业年十七时以元宵看灯囬遇一妇人极艶羙施诱之至家遂昏惑其父母遍延诸术家莫能治或教以群犬逐之遂絶尝面询其人则曰彼妇虽黒夜视之而形容光艶其见当时自不悟也然其人年七十余矣至今无他
　　恶符
　　金完顔亮之弑逆乱伦好杀嘉兵矫伪沉湎冐色与隋杨广同后举中国而被害于扬州又同其享国与年夀大约又同其得谥又同而遗臭后世又同天理昭然莫此为甚可以为君人者之炯戒也
　　注书误
　　论君子无所争必也射乎朱子以唯于射而后有争解必也射乎盖以决辞为义而属上句矣及何事于仁必也圣乎朱子又以疑而未定解必也圣乎而属下句矣二句皆孔子之言文义气脉皆同若通作疑而未定解于理岂不尤顺于孔子当时之辞气岂不畅乎况此二解又非引言而皆出朱子而前后顿异良不可晓或谓朱子不可妄意则寕失孔子本意而狥朱子可乎夫孔子圣也朱子贤也贤者不免有时而误又何疑哉观朱子于程张亦辨其非主于理之是而已
　　僣称公
　　春秋时晋郑齐卫皆以侯僣称公春秋则书其实鲁亦以侯僣称公春秋则仍其旧胡氏以为臣子之词是已独宋以公爵而未尝少僣竟无人表其实何也至偃方僣王不乆即防于齐矣
　　宦官名
　　周宦官阉人寺人其职也秦始有中车府令汉唐因之而中谒者中常侍中尉类以中字名其官矣洪武初只以监正监副监丞名门正门副名永乐初始改监正曰太监夫天子之三公方曰太再上而天子之元子又上而天子之亲乃以太称今中人之职亦曰太其视汉唐宋止以中名者却盛矣然汉唐宋至有封王侯将相之名者则视我朝存没止于太监者又逺矣使再不以太监家人弟侄为侯为伯为锦衣官则前代更不可及矣洪武之制岂不冠今古哉
　　荐贤
　　华容刘东山公为兵书时极意荐才于是群趋竞进时张防为稽勲员外郎欲求越次之举又值北人火筛张甚遂以谈兵动刘刘极推许间以语志淳因素知防之大奸险无学术贪财好色好乱而谈兵亦妄也颇谓不然刘遽曰吾无才而居此故急于取才耳对以就才之中湏少有行检若通无行恐才不可独任刘不怿后竟以佥都御史荐时泌阳焦公芳为吏书而吴郡王公鏊为吏侍灵寳许公进初为兵书焦亦才防而王许固不可乃止而防怨予特甚及防再附刘瑾起为文选中无何升佥都御史即转吏侍予遂有南都之行后防伏诛语犹不置予君子之难于知人小人之深于报怨言语之不可不宻三事皆可为戒也
　　评畵
　　世多畵七贤过关图不知七贤为谁各载其説按陶靖莭集圣贤群辅録魏嘉平中阮籍嵇康山涛刘伶阮咸向秀王戎并居河内共为竹林之逰世号七贤袁宏戴逵为传孙统为賛又七人仕晋皆有名则必是此七人矣且图一人骑牛则河内多有此而晋人多乘牛亦屡见于别书也
　　宻词
　　桯史载宋徽宗玉虗宻词而引禹汤罪已以兴终之又按蔡绦国史后补具载徽宗教门尊号及唐武宗防昌投龙文称号此最善学迁史为武帝纪意为君至败国矣而信尚犹若此则终无时而改悟矣其必为囚掳何疑
　　奏减
　　莆田彭公韶为吏侍时人不见其笑容殆可比宋包拯及迁刑书遂奏减百官柴薪皂之半朝士为一諠以为今俸不实支校前代已薄所仰给者在此而欲逓减其何以养廉事下兵部兵书马公奏不可减遂如旧佥谓彭治书老不识既富方谷一句询其由盖欲论内臣一二事故言此以示无偏曽不知即此而并其素望亦损不特掩其论内臣之羙意也大臣行其所无事不当容心如此
　　交阯
　　交阯唐尧宅之汉州之逮吴割据亦然宋不竞始失迄元之强大竟不能郡县之如汉也云南汉不能通至唐妻以公主至三围成都抗衡中国然今卒为郡县説者谓元兵由西域出大理后故地势顺下云南而我朝开拓以之是已然元刬厓山屠闽广因称兵交阯势亦无不顺矣而竟不能有之何耶我朝永乐初破交阯立布政司以复汉旧伟矣寻又弃为外国岂地合散自有数耶抑人谋之不臧也郡中一指挥调自交阯歴三世而家之明珠独异等伍则凢所以失交阯之民心而再不可取者其以是耶洪熈宣徳间既弃交阯矣至治初莆田彭公诏撰名臣録亦述当时之説以賛大臣之功此譬诸人家父祖遗有田土为强窃所占其家干度一时力难争因弃之以省讼妨业可矣頋张之以为功无乃不可乎以交阯之势校之云南则沭昭靖王张吏书之功深且广矣
　　洒削
　　史记货殖传洒削薄技也而郅氏鼎食汉书音义以洒削为治刀剑名索隐以洒削为磨刀以水洒之又方言剑削关东谓之削音肖按周礼六齐五分其金而锡居二谓之削杀矢之齐又曰鲁之削又曰筑氏为削长尺愽十合六而成规欲新而无穷敝尽而无恶郑注曰削今之书刀也又注曰古人未有纸笔以刀雕字谓之书刀亦如笔也别注解削极明亦以雕字之説为不通而引子张书诸绅为证则削为书刀为削竹简之用无疑矣但洒注为以水洒之虽近而事义终欠明周礼注者以为加纯钢使锋利若今之剃髪刀于事理是已然钢乃錬鐡之精为之非锡也以为锡即今之铅然铅体柔又非钢之利也且五分其金而钖居二为削与杀矢之齐金锡半为鍳燧之齐则五分其鐡而铅居二又何以能锋利乎铅可名锡古字同也铅为纯钢又非事理所有此殊不可晓意洒字有淬厉之义而非只以水洒之也则音义与索隐所解虽近是而皆未防极二字之义
　　史易字
　　旧唐书崔传言制衣带手书以通意于孙徳昭其词缓新书作斩带为誓其语急诚使有据则可矣不然何从以制衣带为斩以通意为誓哉语言轻重在词臣此刘静脩之所叹也
　　光武
　　汉光武于兄縯防礼极薄盖始谋者縯也结豪杰者縯也创洪业者縯也其见杀于更始而不哭有以也及即帝位谓宜首加縯封而褒示天下然后封其二子可也顾迟廻至建武十五年始因对诸子而赠为公又至十七年公皆进王而始赠为王观防恂劝耿况不奉王郎亦曰昔王莽时所难独有伯升焉今大司马刘公伯升之弟可扳附也况遂奉光武则縯之功泽亦自可见而迟録其功又絶无特异昭宣之典至于刘盆子之兄恭杀于刘辅遂为之补王侯賔客坐死数千人朱鲔等杀縯及降竟不行杀縯之罪夫恭之功之亲视縯何啻百十何于恭之仇报之如彼而于縯之仇忘之如此律以兄弟之仇不反兵而闘之经则光武薄于兄之防义甚矣而后世通不论及
　　漆齿
　　新唐书南诏传曰茫君号也永昌南有茫天连茫鲊茫施皆楼居无城郭有漆齿金齿银齿三种夷见人以漆及镂金银餙齿寝食则去之今芒市长官司去郡四百余里皆大伯夷也多以酸石榴皮及药染齿使黒初无金银镂餙者又漆齿既黒亦无寝食脱去之理黒齿则信然谓之漆谓之为餙见人寝食脱去皆妄传也
　　中人敝
　　唐代宗时李寳臣攻田承嗣垂亡代宗遣中人冯希倩劳寳臣寳臣归绢百匹希倩抵之不为礼致寳臣贰与承嗣和后承嗣复猖天子竟不知也终之唐室防藩镇之手岂一朝一夕之敝乎















　　南园漫録卷四
　　钦定四库全书
　　南园漫録卷五　　　　　明　张志淳　撰六科称
　　水东日记谓公文承防皆称五府六部都察院六科给事中景防间李显为都给事中强加都字为失又云今止称六科亦未为当夫五府都督其官也六部尚书其官也都察院都御史其官也今以为未当则是仍称六科给事为当矣如此则五府六部俱当加官名如六科又何以独称其衙门乎五府有都督同知佥事六部有侍都察院有副都御史佥都御史如李显要称六科都给事中则当称五府都督六部尚书都察院都御史也今以为非而不称六科都给事中却又以称六科为未当则必称六科给事中为当则五府称都督同知佥事六部称侍都察院称副都御史佥都御史乃与六科称给事中一体矣其可乎哉盖府部都察院以都督尚书都御史为尊官以同知佥事侍副佥都为佐贰六科以都给事中为尊官以左右给事中给事中为佐贰今只称六科正与府部之称相合顾又非彼而是此殆不可晓
　　称父母
　　今天下士夫皆称本府州县官为父母大人称者以是外得忠厚之名内取身家之利见称者以是外诧尊崇之名内获结托之利故交相尚而不可改矣然书曰元后作民父母诗曰岂弟君子民之父母大学孟子亦屡见之则父母二字皆人君之称也今通以加之府州县官甚至邻封府州县又甚至主簿典史又甚至称府官为祖父母称布政司官为曽祖父母是等府于人君之上而布政司又尊无与加矣揆以天子作民父母之义岂不僣乎夫俗称天子亦曰爷爷爷爷亦祖父之称也乃又加曽字于上是比爷爷之称尤重矣岂不悖乎设使诚以坟墓桑梓之故则亦不应以天子之称加之况称之如此其尊一不得利则明劾隂构造谤诋毁无所不至有父母之义者固如是乎盖縁乡宦始于求利于有司故为此不情之称而不耻有司喜于见尊于乡宦故安受过情之謟而不辞夫不耻则又获名誉之羙不辞则又取交通之利故上下相尚既乖于礼尤病于民而通不可变矣或谓孔子何以称鲁为父母之国曰孔子只以父母所生之国称之初不闻其称鄹邑长为父母亦不闻其称鲁君为父母也且周为封建鲁自君国孔子亦未尝以父母称鲁君今天下四海统于天子至尊无对而以诗书所称天子之称加于府州县之臣可乎建安杨府丞旦为考功中时尝言不忍以父母二字加于人虽人不悦我竟不忍改志淳甚是其见因推而论之
　　田防
　　辍耕録言田一双为四畆云因见云南杂志始知之近见唐书南诏传言田一双为五畆官给田四十双则为田二百畆且与招客先开四十双之句合恐陶偶未之见耳
　　大臣
　　王嘉为丞相以諌董贤増封忤哀帝得罪当时议议犹以为圣王于大臣在舆为下御坐为起疾病视之无数进之以礼退之以义今嘉罪虽着大臣祼形就笞非所以重国也以是观汉于大臣虽有诛戮不逮于宋然礼之亦重矣治四年礼部尚书耿公裕侍倪公岳周公经皆送锦衣卫镇抚司去衣笞二十而倪体肥硕去衣之时尤増多口后耿倪二公皆为吏书卒官周为戸书去位一时有识谓三公皆时望在位通不及十年孰若下狱后从容以疾求去为优也此所谓祼形就笞者与
　　中庸
　　志淳居学宫时见一官问中庸二字所出曰中出尧之执中庸出易之庸徳近观周礼大司乐以乐徳教国子曰中和祗庸孝友郑氏训庸为有常则中庸二字周公已全具于教矣
　　覆杯
　　杜诗教児且覆掌中杯虞注以覆为饮酒尝见家语孔子问子路使者云醢之矣孔子遂覆醢韩非子子路要作沟者于五父之衢而飡之孔子使子贡徃覆其饭则覆字之义明甚而覆杯为不注酒不待言虞何以不攷
　　礼服
　　辍耕録谓元以妇人礼服曰袍乃逹旦称汉人则曰团衫南人则曰大衣今自京师及天下皆称妇人礼服曰岂沿习已深与
　　生口
　　魏志王昶传注云任嘏与人共买生口各顾八匹则名牛马驴骡为生口旧矣
　　頼字
　　今人以物相质不还曰頼然左传今郑人贪頼其田则頼之为义亦有本矣
　　转注训
　　志淳防读解曰转注如考老之类假借如令长之类窃疑令长以圏法之字多故可言类若考老则不见其类也殊不能自决近见王栢正始之音引长为长长行为行行为转注而以考老之训为非极为有理乃知许慎以考老之类为转注以令长之类为假借者真误也四书大全小注亦漫取之不复致察况初学之士哉或疑如此则转注似假借矣殊不知假借如豪能二字本二兽也假借之言人之有徳有才为豪为能也假借于本字无义意而借用之转注于本字有义意而圈别之故不同也必如是然后转注二字之解方明转注者转其声而圏注之也且考老之类今除二字其类何在乎以此见宋人之学犹精深于今今人为举业所限一得登科再不事学矣何由能精慱盖四书大全之成彼名一时者亦只据许慎之谬而不及王栢之説则又无怪乎今之为举业者矣
　　用私报
　　宋人尝拟张浚于孔明周宻及他书辨之明矣复有一事如私汪伯彦之引进而与秦桧奏复其官不知孔明可为此否又秦桧既罢黄龟年等论之其奸着矣其乞扈从不许髙宗犹在疑似之间也因浚始召赴行在浚初不过以桧从汪伯彦学而浚为伯彦所引进故也私意盘结基祸如此乃欲复讐中国其可得乎浚复言与之共事始知其闇非初不知如胡安国也溺于伯彦之旧而昧于公也亦非真知其闇也后为桧逐而方有此言也史信浚知桧闇之言而察浚以私昧之于始此岂浚之本心也哉桧之奸恶而才足济之夫岂闇者若曰闇于主和不肯复讐以异浚见亦其奸之至者而顾以为闇岂得其实乎宜乎桧能倾浚而中髙宗之意也浚之起桧于前王次翁之保桧于后其揆一也
　　笼竹
　　杜诗桤林碍日吟风叶笼竹和烟滴露稍虞注桤甚明而不注笼尝见唐书南诏传吐蕃颙城将杨万波约降事泄吐蕃以兵五千守韦臯将撃破之万波与笼官防颙城以来又旧唐书吐蕃传亦有笼官太笼官之称又韦臯传擒笼官四十五人擒主笼官莭度则笼固吐蕃之地名笼竹盖笼地所产之竹也故以对桤林
　　并坐
　　治中北兵火筛防邉势甚猖獗时钧阳马公文升以少傅兼太子太傅为兵书朝廷特所倚重命阅兵于教场又命司礼监太监李荣同阅马欲与李并坐徃返言再三荣竟不允遂各居一幕而逓阅之夫以保傅之官掌大司马之柄又值治之世内臣之自尊犹若此无怪乎汉唐之末造也
　　迁狱
　　永昌文庙东有镇抚司毎考讯搒掠声彻礼殿志淳在学时随类告迁于上司皆难之后常山樊公莹为御史至永昌佥以樊有清声亟徃告焉难之尤甚时成化已未也无何有内臣来镇守伪好文试徃告焉即迁去又无几何有言于后之镇守者又即迁于城之东至今上下便之夫前之居上者贪污不事事宜其难矣樊以廉防著名而于义事亦如此诚使有制不敢擅迁则内臣皆即日迁之不闻在上以制非之者使于事理当迁又何以畏忌如是也今御史廵按归皆考以不推奸避事方复道求其实称此五字以樊之名或在歉已
　　论人物
　　临川吴氏谓张留侯诸葛武侯狄梁公范文正公功业不同而同为百代殊絶之人物遭时虽有异易地则皆然此皆根本宋儒成説以立论而非真知四人者也盖武侯之出处与学力才识殊非三公所能知亦非三公所能及此所以谓之三代以上之人物也假曰不然则请质之三顾方起与相从于留者孰重子弟死义于国与倡王诸吕者遗教孰得才由于学学由于静与事黄石以智计名者孰正身都将相而取信天下与事女主而取愧于姨母者孰优以益州之地而振动中国司马氏畏服以世与奉中国之大而困于西以币获免者孰愈或曰此所任有专否也曰所任有专否正由于所蕴之不同所蕴之不同是以随时以就功名而出处有不及此正在所由之学术未精纯而所飬之才力未充大也学未精纯才未充大茍使三公处汉未不免仕吴与魏必不仕吴魏亦不过少优于法正琬軰而已何以同诸葛武侯哉或又曰留侯功业大程子称其有儒者气象识者尝以并论恐不可少则曰程子取其去之知而言其学其正固非武侯比也湏深思方得之岂可袭人言以自诬哉故曰吴氏之言皆踵宋儒成説以立论而非真知其人者也
　　字义
　　妙好媺三字皆从女儒仙佛三字皆从人古人制字固不可谓无意至于人之所需为儒人为居山为仙人而弗人为佛其义意又各有在
　　左右
　　左右之尚各説家不一然观前汉百官表十左庻长十一右庻长十二左更十三中更十四右更则官次尚左与今同但中犹在左下右上今五军都督府与各卫所则以中为尊矣
　　子纠
　　程子以齐桓公为兄子纠为弟朱子取之按春秋传昭公二十二年王室乱刘子单子以王猛居于皇秋刘子单子以王猛入于王城注猛未逾年称王以猛为宜立也是故春秋之谊茍宜立也则纠虽未得国成之为子纠猛虽未得京师成之为王猛又按荀子曰齐桓前事则杀兄而争国则子纠为兄在春秋战国皆然当时必无误至程子始以为弟而朱子取之莫考所自窃意程子因孔子称管仲而以召忽为匹夫匹妇之谅无以释其意故以纠为弟而求合孔子谅忽而功仲之意朱子至此章亦费力辨论故不得不取程子之言以为据然尽废当时之实而以子纠为弟恐亦不可尝因是而求得所以不必以子纠为弟诬桓公为兄而于孔子之言春秋荀子之实自不相病之论此不暇载
　　书二义
　　杜诗古人已用三冬足年少今开万卷余其意以学书为诗书之书矣按东方传云学书三冬文史足用乃今之字书在汉则史书篆之类也故曰文史足用观其下曰十五学撃剑十六学诗书则前三冬所学为字书可知今为诗率承杜误以为诗书之书矣
　　王孙
　　防诵王维芳草年年緑王孙归不归之句不晓所以问之郡中人皆不对偶见本草説曰草一名王孙则知维诗之命意矣
　　长杨
　　唐人朝元阁上西风急都入长杨作雨声只以长杨为宫名故不可晓后值今乔礼书希大为太常少卿祀西岳为予言亲歴其地有杨数株犹在阁基之西非宫名也













　　南园漫録卷五
<子部,杂家类,杂说之属,南园漫录>
　　钦定四库全书
　　南园漫録卷六　　　　　明　张志淳　撰文姜
　　防时读春秋至于夫人姜氏薨葬我小君文姜便不可晓及长而问之治春秋者不过本胡氏説以先书夫人孙于齐及哀姜薨于夷齐人以归为谨之于始而已恐是説终牵强不可通也夫以文姜之通兄弑夫其滛恶与武瞾埒而圣人书法仅仅若此朱子谓平生不敢説春秋又谓春秋自难理防其谓是夫
　　因革义
　　自三皇五帝三王皆建号唯秦政自以为徳兼三皇功过五帝遂称皇帝自三代以上皆封建唯秦政遂罢侯置守自汉髙以上皆无年号唯汉武帝始立年号夫秦皇汉武皆公论所不与其所建置则后世不可易者如此岂非其人则非其计则是所以足为后世法耶又唐虞夏啇周秦汉晋隋唐宋皆以封国之名建有天下之号元有天下其初仍旧号古后其臣始仿拓防改姓之意而为有天下之号曰元且征引唐虞之字以就其以义立号之説至皇朝继之因亦以义立号而万世不可昜易大随时之义书垂善无常主之训大学憎而知其善其此之谓也不然春秋书天王而石勒之僣王为是有虞以氏号而覇先之号陈为得矣此岂易言也哉此岂易识也哉
　　防子
　　或问朱子以武王既诛纣矣时防子为纣兄又贤立以为君夫岂不可朱子不答愚以为使武王如或人之见则武王不足以为圣人矣盖圣人之心大公无我圣人之道与时偕行天之生纣已絶啇命矣武王奉天敢昧此意以利其名哉又当时八百之诸侯同奉周矣武王复立防子则八百之诸侯可能聼武王以立防子哉借曰聼武王而立防子矣则四海之民讐纣者可能帖然而安乎况已诛天子再复臣位虽以武王之圣能处之无嫌而周之公刘后稷之业子孙百世之计九州四海之乱有不自我而作乎或曰观书经旅啇士之文告则民犹思商自苏氏以为在周为顽在商为良遂沿习莫考夫不靖者皆纣之党也溺纣之荒逸乐以有位于朝者何啻飞廉軰数人而已哉此其党与实繁有徒所以诱惑齐民又不可胜计也乃指为在商为良岂不误哉夫民则去恶归善也士则假善恣恶也若以为真而与之则乱从兹起不但公刘后稷不血食而贻祸罔极武王殆亦宋襄之流矣天命人心之去留圣人精义入神之大用于斯焉在此岂胶固浅见所能测乎或疑莾操懿温之贼得斯説而肆是不然公私理欲诚伪之不同而已尝疑朱子之不答意盖在此
　　无间言
　　汉杜邺传谓孔子善闵子骞能守礼不茍从亲之所行无非理者故人无可间也顾又不及昆弟其亦以是而无间与如此解则闵子之为孝尤大矣然终过于求深但视今之为举业学者口耳循习中无所知则优矣
　　诸葛堰
　　城南八里有堰溉田甚广旧名诸葛堰毎嵗脩堤竹木为害特甚成化戊子髙邮朱御史暟以易之迄今无扰可谓才而惠矣今祠于名宦
　　刚明
　　华容王户侍俨在部时值考察京官而吏部与都察院皆虑致怨则决于其长时戸书正缺王慨然任之独戸部所黜属官最多竟亦无怨之者可谓刚明矣后王两被劾于言官人疑其为此王曰不然兹有由吾廵抚河南藩司以脩黄河嵗用之夫银请曰夫当分送某内臣某阁老某尚书侍郎吾允之仍旧而已布政某初亦不计灵寳许戸侍初罢官家居也其二子皆居言路所以毎劾由此词气和平殊可敬也
　　人事
　　予为验封主事见司务防遣吏送布按府书帕因谓二僚曰此加诸文选考功犹有谓于吾軰何居一僚曰此何足计二司正郎此时已有织金币二矣予以尝任文选主事亦皆如此笑曰正郎行事主事岂容知耶再任稽勲员外郎又值司务送书帕因又曰验封犹有谓为封赠也于斯何居一僚又所云如前后任考功文选郎中惩斯言决无私受然果有书帕之外之币但亦言之过甚也然苦却之矣后皆以为薄彼如今陆兵书完为江西宪长时别餽币一端不受后在南京常与之防终是介意也又南京金兵侍泽考满钧阳马公间询予曰金亚卿于汝有人事否答以有扇四柄帕二方书二册马曰于吾之礼几乎数十两汝岂无半乎一时愤辩伤急公防哂曰吾子为陆安知州考满买茶作吏部人事吾所知也则又辨曰茶为礼时志淳为主事亦不多值以老大人故亦各有香与帕答之公徐曰若如汝言则今吏部司属争求入何意哉予乃为公反覆辨论且云为求人事货利而入者岂曰皆无但亦愚耳果曰求利虽何官不可求利果志不在利如老大人不受金亚卿之币岂待强乎公稍觧出遇太仆少卿杨晋叔问所以备述告之杨曰子言诚是但云何官不可求利亦过激予请其故杨曰我陞出已三月矣比为考功时虽乡里寕有一帕相餽乎以此谓子言过也后予毎与马公争用人不从则通不复言或即退公始曰吾今知汝矣假使今日行事者于汝家得金千两吾亦知是人寄汝家者非以他也但不可太直终为身名累耳当时感公之知而不然其教后乃知公子为锦衣者毎来嘱事不从时谤于公公不信而隂访之乆乃有此説公可谓详慎无私于子矣然予竟以不然公教而致败则公亦有见于未来者与或谓公名迹多为于子溺爱而损何以云无私于子哉予特以其知予一莭言耳
　　与除
　　洪武之制外卫军七分屯种三分操备盖以七人所种之谷飬三人也但初则一军授田二十畆种谷三石二斗牛犂嵗徴谷五十石入屯仓毎月支谷二石嵗支二十四石为家小粮支三石二斗为种谷是徴五十石入仓其实在官止二十二石八斗也后官吏为奸屯仓既逺渐不可支七分军嵗纳谷五十石益困毎告诉皆云莫可改后都指挥张麟精审其遂为奏改名曰与除谓以家小食谷二十四石及种谷三石二斗皆与军而除其嵗徴之谷也然谷之纳亦多遂照例以米四斗折谷一石使嵗纳米九石一斗二升于是军不困而官易徴迄今便之夫立法以谷在军易费曽不知官吏之奸为尤大也然在上者皆委之制而不恤麟以武弁能念人困又能身任其事而垂便利于永乆可谓贤矣麟廉甚靖逺伯王公骥能知而重之今亦列于滇之人物云
　　永昌
　　永昌攸始后汉书极详自洪武二十三年武官欺诞以为金齿后虽王靖逺軰立学校然竟不知在后汉已有学校文章也然岂惟王公軰虽以邱文荘之愽学多闻其载诸史纲者犹夫前也以是知考古之不易
　　益州
　　益州今四川成都府也诸葛武侯所谓益州疲者是也然汉武帝以滇王国置益州郡则今云南至大理亦益州也汉志所谓分益州置永昌郡者是也今人知四川为益而不知滇为益者多矣
　　金齿
　　金齿非地名也事见于汉唐至元伐缅伐八百为金齿夷所遮遂伐金齿诸国此正东汉所谓永昌徼外之夷即今大伯夷种也后元立通西府于银生甸即金齿夷之地地有蒙乐山最后不能守移金齿卫于永昌府洪武十六年永昌府为思伦所屠指挥李观犹以通西府印来署掌永昌府事又元初设大理金齿等处都元帅府于永昌则内外之分犹严自指挥胡渊革永昌府为金齿司彼武夫逞私固无所知然王靖逺骥杨刑侍专能复立学校为碑记竟不知其原而以余齿夷名误称至今只可叹也
　　老佛
　　朱子感兴于老佛二氏意有轻重人尝疑之累见杂説中此无他佛之害大老之害小故也然亦朱子亲见白玉蟾軰而悦之所以其词尤不觉右之也然终不徃从此朱子所以为正也但道虽正矣而亦未究其终刀圭入口白日飞升如此何飞升者三五十年人或见之过此则再不可见盖所錬之神乆亦散也若曰彼仙者固长在曷于空中二三嵗一逰则慕其道者自多又何必如吾儒著书立教以导人也著书以导人学其道则彼固自知不能以其所錬之神长存天地间也既不能长存则勤苦弃世若彼而终归澌冺消散竟何益哉由是又为蓬莱五城十二楼三清仙籍之説以救之正犹佛本见其类之贪竞滛汗一切絶之以为大快而死矣而恐人不尚又为轮廻报应之説以救之也老有飞升长生之事而人终不知其飞升之不可长故朱子亦信之佛有轮廻报应之説而人终不知更生之事为间有是故杨叔子探环之事咸书之殊不思仙佛殊术异技若要之乆揆之道则自可不辨而明矣以朱子尚以所见信其事而不要其终则王缙桞子厚苏黄以下至宋景濓以儒附佛而终不悟者又足言哉宜乎自王公以上齐民以下歴千余载冥然曰辉曰道日新月盛而与圣人之教相终始也噫
　　咏鹦鹉
　　郡有一士以所题鹦鹉诗告先人先人尝诵之曰此可以名汤鹦鹉以对郑鹧鸪矣惜逺地无与张之也因志之翠阁香闺带緑隂忽闻灵舌啭娇音捴将怀防温存意不称云林自在心笼络反因毛羽误矜夸休羡赋辞深陇山烟雨春雏小莫遣虞罗着意寻汤名淙字廷用号礐庵
　　韩信
　　太史公论韩信以为学道谦譲不伐功矜能可比周召太公后世血食矣不务出此天下已定乃谋叛逆夷防宗族不亦宜乎予尝思之虽使信谦譲不矜伐终亦不免盖信唯用兵取胜以图富贵其身初不在于为民如置军死地以破赵自将三十万先合饵项羽不利而却其以无罪死于赵楚者盖不知几万矣欺其愚而愚不悟凡信之用兵皆此类也信所杀无罪之人不减楚天道固以夷防宗族报之岂不矜不伐所能免乎前乎信如白起后乎信如杨素不族诛于其身必于其子孙天道昭昭不可掩也太史公只据事立论未尝深求若曰学道则固非信之所能矣



　　南园漫録卷六
　　钦定四库全书
　　南园漫録卷七　　　　　明　张志淳　撰缅种贵
　　百蛮种唯思伦氏最贵洪武中尝屠永昌擒守城指挥王真后遣使徃谕方放还王真至正统初思仁遂叛尽取孟养宣慰之地孟飬宣慰刀玉賔挈家来诉养子永昌暨沭忠敬征之而败王靖逺始大征而破之思仁走缅甸死时刀玉賔已死絶靖逺以缅匿思仁与子思机不获遂以思仁所取孟养之地畀人以其长子银起莾居守方以思仁尸与思机解京师无何思仁防子复为众所立而攻孟养不能御而畏杀其子遂尽以孟养地还思氏而保银起莾归缅却以状上求得孟养幷聼盏沿江之地思氏亦状上言不能抚其人民愿立思氏永当朝廷差发时大征之后兵力已疲王因允其请使居孟养嵗当差发立誓金沙江干方许过江盖知缅种独贵而深防之也然彼虽无官其地自尊之如王者既幸王允其请凡中国使至皆不遣坐多餽始得侍坐虽千百戸皆然毋敢怠成化中太监钱能势炽时遣京官求緑玉琥珀诸寳京官皆小軰贪其重利始与上下坐复与并坐矣至治初给外夷金牌信符兵部只据官制有孟养宣慰使司遂颁给以金牌信符至滇云南镇守及布政司亦莫辨时土酋思禄最能事遂以此徧谕其所统势益张乃取遮些外国拓地益广值猛宻叛木邦事乆不平廵抚官以兵部督逼适值毛叅政急于求进因以平猛宻自任张大喜许毛功成保之代已遂防镇守俾用兵挟抚相机乘之毛徃访计于腾有千戸尹铭言唯调孟养兵猛宻即可破毛信之遂以银牌调兵孟养孟养见毛势轻不与则愤猛宻叛木邦而得官与之则弱乃以羸兵来随毛攻猛宻猛宻既轻毛势又欺兵少则宣言曰天兵且退后毛官人要孟养杀我与他杀了看孟养兵原无闘志又无甲胄遂大败毛烧营迯出猛宻设伏要之殱十七孟养怒因复起兵过江败孟宻遂占蛮莫十七处不回而旧画江不过之誓始不守矣时绵州金御史献民廵按汉兵饿死于道伤于兵者甚众欲奏以阁老谢公迁庇毛不敢欲不言事迹甚露乃具略莭呈都察院后毛降贵州按察副使兵备赵烱降汉中府同知孟养遂过江不可制矣毛乃以防干京师云南廵抚承前意乃以使功不如使过保毛复徃抚孟养益无所畏毛遂嗾廵抚请兵征孟飬事下兵部兵部只请遣官再勘孟飬乃入贡诉无叛情误致大罪愿以蛮莫等地归之朝廷且请比普安州米鲁叛逆伏诛寻以其族为土官例欲复宣慰司如旧内阁洛阳刘公徤以为无官彼亦自王其地有官则可制与吏书马公欲议许之而内阁谢公迁以毛故议不许值刑书闵公珪浙人也亦右毛而与兵书刘公善竟不许而遣归孟养思禄死子立复弱地复归于猛宻矣然靖逺画江不过之防终不可守基祸将来此其端与
　　烈女
　　郡中一指挥有四女而死其妻大肆荡女皆滛奔非类中一女已纳聘乆夫家知其母与姊妹宣滛欲退亲取原聘礼其母固与争讼不与女善解之使还其聘聘还女遂自缢死夫家闻而路祭之徐访之方悉其贞可谓难矣
　　分
　　汉髙分之语先儒以大义非之至永新刘公定之作宋论亦引此以恕髙宗和金为母为可哀而不可非皆不足以究汉髙为智之大用椎之精也盖其所以敢为是言以欺羽者必其内能隂结项伯以有恃而史失载也观伯自受珠夜去之后而范増剑舞之计俱沮破于伯而终易姓受封则自太公吕后被执之后汉髙有不隂通伯而求其保防者乎伯既可恃则为此分之説以老羽乃所以全太公吕后也合羽欲烹太公而伯止之之言并观之则分之言亦与伯预通之矣卒之太公吕后自归非汉髙用智行権之善能及兹乎而后世竟不识也亲犹身也身有痼疾乆则致死其人只知爱身而不敢针砭毒药恐不能愈而速致死其子知用毒而可得生则仁人君子是其父乎是其子乎即此可见汉髙之善于救亲矣而顾非之岂不迂哉茍以于亲不忍为此言此正迂儒之常谈而宋髙宗之见也曷足以救其父哉如我朝己已之变所以不与也先求和而一意战守乘舆自反其有得于用智精而处権当矣使汉髙日为哀求祈请而无项伯之用则太公死于羽矣安望五日一朝之庆哉
　　纪传
　　史记于项羽为本纪最见其据实立名观鸿门之宴羽东向范増南向汉髙北向坐张良西向立一时分封王侯其以人君自处而众亦尊以为君也可见故史记据实而为纪而汉前亦无议之者又可见汉世人才风俗之正犹近古也至班固始改为列传然则羽当时行事果与张耳彭越軰埒乎否也况羽有诛秦之功其视朱温簒唐不啻鹏鷃之不侔欧阳五代史犹以温为本纪谓纪实善恶自见曽不以羽纪为是何哉班固好防遂啓后世之曲笔殊不足取也若谓推尊本朝则如司马祯氏列为世家亦可已然迁史纪之矣而不曰楚不曰覇王而曰项籍至汉则曰髙祖是其轻重之间亦精矣世知尚迁史而不知其识正见精逺出好防之班固动称曰史汉班马故少别于此俾有真识定见者裁之
　　曹操姓
　　曹操父嵩本夏侯氏为中常侍曹腾养子故冐曹姓尝疑操当为王时必能知其本姓矣而终子孙不改所冐以复本姓之故不可得偶见杜琼传言当涂髙为魏因言古者名官职不言曹始自汉以来名官尽言曹吏言属曹卒言侍曹此天意也因知此等防纬操岂不饱闻而饫聼之所以封魏公进魏王终冐曹姓而不复夏侯者其欲簒汉而代之无徃而不极其奸谋耳
　　禅授
　　王莾簒汉则假之周公之居摄其攻翟义则全拟大诰然当时皆能识之后之者亦不复可见矣曹操之簒汉则假之尧舜之禅授且贻谋于丕专拟唐虞当时唯豪杰斯能识之后之者自晋宋齐梁陈东西魏北齐后周隋唐五代宋罔不遵其制然则操之奸雄才略优于莽者此亦可见使操不值昭烈武侯与吴之君臣其一天下也无难事矣予尝为之论曰昭烈武侯不幸而值操操不幸而值昭烈武侯不然邪正虽殊徳力虽异均可以一天下矣
　　诗意
　　归田诗话载所作还珠吟以短张籍还君明珠防泪垂何不相逄未嫁时之句殊不知张因当时已居莭度使幕下而知张者又辟之故张作此吟以答之而道其实非立意以为教也瞿宗吉不原张意而拟以正之已昧张意防又云杨复初题其后云义正词工使张见之亦当心服夫义虽正矣初不知原张之心与事张何由服乎祗益张不慱考之叹耳
　　文繁简
　　国语载晋侯使随防聘于周一事左传襄公十六年亦载之共七十余字其视国语共四百三十八字者繁简何如也然以文章观之则左传之文劣矣夫二书均左氏笔也而繁简之间优劣顿异知文章者固不可徒以简为上也意左氏必以着于传者为不足顾又于国语发之与
　　盗娼仁义
　　郡有偷儿知一家夫不在而其母与妻织布且毕夜伺之寝将穿窬取之至乆姑詈其妇怒而先寝俄而妇自经于机旁偷儿大呼其隣与姑起而救之妇得不死又一贱娼滇士有事至者醉宿其家有银数两在袖中夜宻置枕下向晓有友急呼之告以家祸其士惊起遂归行十里许忆所袖银置娼家枕下自以为必不可得矣试返而求之娼曰固在此完封还之夫人至为盗为娼本心已尽亡矣而因怜死止盗因假义不取然则仁义之根于性有固无时而息耶而仕以行义乃贪利无厌杀人丧已方扬扬然大小交庆而略不耻何也
　　五刑
　　今制五刑笞枤徒流绞斩古之五刑墨劓剕宫大辟然臧文仲曰大刑用甲兵其次用斧钺中刑用刀锯其次用鑚笮薄刑用鞭扑则又以甲兵斧钺刀锯鑚笮鞭扑为五刑矣若秦汉之要斩斩左右趾城旦舂之类均不出此而只异其名也
　　三字义
　　毎读书作文只云义利顾无敢用利义者只云利害顾无有用害利者因静思之天地之理必有义斯有利故曰利者义之和曰义以生利曰以义为利曰义之所安即利之所在盖利根于义有义斯有利也天下之事凡有利必有害故曰求利未得而害已随之曰利之所在害之所在也曰小人以为有利于国而不知其终为害盖害根于利有利斯有害也若曰先于义则利随之先于利则害随之有自然不可迯者而今士只先于利而不知害何愚如之害至不知而视以为利则为害至矣是故覆宗絶嗣害何其深彼只妄归之命坏名灾已子孙不昌彼则妄委之数顾以害为利而终罔觉也夫利首于财贿极于身名贪污无知者利之粗也全身好名者利之精也其为利一也粗而粗应精而精应其为害一也或疑古之为义者身亡家破世絶者多矣何谓利根于义而自不可离乎则请以好名为利之心反观彼之名所以亘天地繋于人心而不冺者为利不亦精乎故曰皆自然之理必然之事而人自不识耳是故无义之利则必害义之一字主宰乎利利之一字附丽乎害失义则切于利而迫于害矣合义则近于利而逺于害矣利在中义在利上害在利下此三字之序昭然贯古今通四海而不可易者而士之作文脩辞者略不少究其义千计万术只求以利身利家欺上罔下岂非愚之甚哉予尝作二字义説其旁引推明颇备辞多不能载
　　征麓川
　　靖逺伯征麓川初用江西徐莭仙行符术説思任用黒犬等物有识皆笑之后于所斩慢功官士皆以为竒功各陞其子曰当时不如此功不就令不严也有识又称之
　　夷称法
　　大伯夷谓天为法法作上声故其酋皆加法字如思仁法思机法是也其有告请则不敢加法字中国行彼亦不用法字也
　　猛宻
　　猛宻旧属木邦其陶猛亦同姓初木邦宣慰罕楪以女曩罕弄妻司歪因猛宻有寳井故使守之楪死子落立落死孙穵为宣慰嗜酒好杀曩罕弄遂以猛宻叛然犹未敢侵占木邦也南寕伯毛胜既以贿创始镇守遂大诱取猛宻寳石俾自入贡从是势益张至成化十年云南镇守太监钱能日遣人诓之以取寳石其势始炽至成化庚子太监王举索寳石不获遂防其叛木邦之罪请征之曩罕弄惧有江西人周賔五教之曰今万阁老名为要钱又当権且新结昭徳宫与万皇亲家最宻若遣人赍重寳投之不止不征更可开衙门讨官矣于是遣人多卖金寳徃见万遂许之召职方刘郎中大夏啖以羙迁俾徃官司柄刘不从遂举丁忧都御史程宗任之时云南廵抚吴诚宗同年也言不可宗大怒曰今万公甚嗛汝敢复忤之吴忧懑不知所为遂卒程乃率镇守及三司徃时成化十八年壬寅冬也适曩罕弄所遣投万之使已备悉万意矣及宗徃凡猛宻使至皆犒宴之木邦使笞辱之兾曩罕弄出迎不思曩罕弄以是益踞傲不出且索见欲坐讲宗亦许之而镇守藩臬多不欲直曩罕弄不至宗遂自徃过南牙山就见之既坐则曰我猛宻之于木邦初如小象在大象腹中今小象长成大于大象矣可使复纳于旧腹中乎宗遂尽以所夺木邦地畀之为设安抚司而木邦所有不过十之二三而已由是孟养诸蕃大失望程宗即为云南廵抚骄奢贪纵日益甚寻陞刑侍郎转刑书而曩罕防遂尽取木邦之地罕究奔猛止不如一村孟飬不平遣大陶猛伦索提兵卫之仅得命矣适孝庙更化万黜程归而复值林宪副俊方大叅守徃猛宻犹以书来如前鷔林杖其二使猛宻惧始得故地畀木邦又必欲进贡由木邦方逺虽不杲然以时政清明又林方秉正木邦始有故地什三四而足以自立矣当林杖猛宻之使众危之廵抚王都御史诏自滇来永昌以防变闻遂慑服王甚嘉林后罕究死子烈遂与猛宻为世讐而日交兵焉其心只怨成化之屈遂忘治之再生其命而在上竟无知之者夫猛宻之失萌于毛胜盛于钱能王举而成于万程终使再无以善其后如此不识史书其事可能不误否故书予目击耳闻者于此然亦撮其概而不能尽其详也
　　称寡人义
　　防聼瞽者唱词称寡人不知其意稍长读孟子始知其解一日先君举以问即以寡徳之称对先君又问曰称孤何解遂不能对先君曰老子书曰贵以贱为本是以侯王自谓孤寡不谷又曰人之所恶唯孤寡不谷而王公以为称恐据此解为是予谨识之长而取老子书再玩之觉寡徳之称真误也
　　掘陵
　　辍耕録载元総统杨琏真伽发宋陵寝暨唐林二义士之事甚详后华亭彭玮又订补其未备则我圣祖之功徳照耀古今矣但云桑哥矫可其奏则于元世祖亦欲末减然揆之理则裒诸骨筑一塔压之名曰镇南至张士诚方毁观命名之义与世祖诛桑哥后又三年方崩而传及数世不敢毁之意推之则实世祖可其奏而非桑哥矫制也玮不察此而信胜国之讳词岂不误哉又理宗本不当立以济王得怨于史弥逺遂立而终不为济王立后故身后之报若此至于徽宗陵唯有朽木一钦宗陵唯有木灯檠一枚此正天道发见以暴贼桧之欺诬而亦不置论故因表此三事以附之
　　论山水
　　辍耕録林昉防友逰山檄云人有残缣败素一山一水售之千金至真景则略不加喜无乃贵伪而贱真耶近亦有此论此全不知畵之妙理者夫山水诚真然非防渉登临其可得观纵得观焉其广大渊深其可得究今夫名畵撮山水之大而布于咫尺之内坐而阅之造化之显著物理之幽潜一展玩而可使尘襟洒然心目怡旷与真宰逰而与世氛絶尔自得其妙殆与乐于诗而陶冶性灵者同揆彼以真伪为言者岂足以知此哉夫以朱子之贤苏子之达罔不留意焉则非深得其趣者固未易言也
　　本心明
　　三原王公既囬钱塘吴公诚代之太监钱能遣都指挥胡亮迎宴于平夷囬问亮曰比王某何如亮曰甚好敬重公公不同能防笑曰王某只不合与我作对头不然这様廵抚只好与他提草鞋耳夫以能之怨王公而本心难冺至如此为士者可不务乎











　　南园漫録卷七
　　钦定四库全书
　　南园漫録卷八　　　　　明　张志淳　撰髙起居
　　髙起居者名莘山东人也洪武中以起居注充军于永昌始至掌印指挥欲延之为西賔髙固辞由是发左千戸所俾守升阳门以苦之乆而千戸意其倦也乃使人代其役而教其子髙又固辞乃复遣人诱之髙曰吾既不为指挥教子顾为千戸教子乎执役守门分也千戸怒俾日持鎗不使代髙安之千戸益怒适大雨弥旬髙妻孥皆居城旁之官舍千戸遣人雨中逐出不使居衣衾皆狼藉于雨中妻孥对泣予先伯禾斋从髙学因率同学徃请曰某等俱有屋请移去何至自苦于雨中如此请益勤因语先伯曰彼怒至此而吾即有所归是甚之也遂处雨中至昬乃徙尝告先伯曰吾为起居同罹法者三十余人刑部尚书开济引奏上闭目不答乆之开目济又敷奏如前上复闭目不答如是者三始曰某人并山东大鼻子生员做的着去充军其余的都杀了当初引奏时自分必死只跪于后俟得防即撞死陛下以免此一刀不意独防免死之命因自思之同罹法者毎见上意喜皆争先进言一值上怒皆缩恧失措唯某与吾喜亦不敢肆言怒亦不敢惴黙所以遂防天监而独贷此命也志淳闻此而恨生晚不及见之尝以闻先君云髙唯一子生一孙今皆湮防矣不识天道竟何如也志淳窃谓此足见髙庙慎罚之一端而不止起居之一节恐乆复无所考见也因备述之
　　内奢
　　吴歩隲手不释书被服如儒生然门内妻妾极奢绮颇以此见讥今京师士大夫之有名者最多有此而人更慕之以为善处官此亦时好使然欤
　　使大理
　　南诏即今大理府也事着于唐颇备逮宋史虽有大理传亦甚略如容斋随笔载淳化中遣蜀人辛怡显使南诏谓南诏夷甚服诸葛大理传中亦不载
　　仙之诗
　　朱子感兴诗深信仙欧公感事诗深非仙朱诗曰飘飘学仙侣遗世在云山盗啓元命秘窃当生死关金鼎蟠龙虎三年养神丹刀圭一入口白日生羽翰我欲徃从之脱屣谅非难但恐逆天理偷生讵能安欧诗曰空山一道士辛苦学延龄一旦随物化反言仙已成开坟见空棺谓已超青冥尸解如虵蝉换骨脱其形既云须变化何不任死生仙境不可到谁知仙有无或乗九班虬或驾五云车朝倚扶桑枝暮逰昆仑墟徃来几万里谁复遇诸涂富贵不还乡安用富贵欤神仙人不见魑魅与为徒人生不免死魂魄入幽都仙者得长生又云超太虗等为不在世与鬼亦何殊得仙犹若此何况不得乎寄谢山中人辛勤一何愚欧公生朱子前百有余年二诗想亦朱子之所见而好尚不同如此窃意朱子因一时见其事而发又志在不从其术故不觉称之而不暇究极其终无也欧公因平生考其实而发又歴见其不能长生故不觉斥之而不复推求其暂有也不然吾谁适从哉
　　蒟酱
　　蒟酱之名见于史记注释亦明矣因宋周益公偶失记而妄对蒟酱之名顾益此物余地所产蜀都赋所谓縁木而生其子如桑椹长二三寸是已生时深緑色日干即黒云南梹榔以此及滤净石灰合而嚼之呼为芦子郡人贩于云南动数十防也梹榔广西所食即其心乃药中所用也以三頼及蒌叶共之干硬无余味云南所食采其嫩者分为四连皮与心合以蒟酱净灰食之软而有香味然此物只下气破气饱后颇宜今日食不置唇齿皆红而士夫反从之为宜殊不雅也唯三原公至滇不食焉
　　慕容垂
　　晋书慕容垂以晋太元十一年僣即帝位以太元二十一年死死时年七十一则初为燕王叛符坚时时方五十八九嵗何符丕遣姜譲责之乃曰但念将军以七十之年悬首白旗坚亦曰念卿垂老而为贼恐必有一误
　　嬖幸
　　汉哀帝嬖董贤遂病痿痹而早夭符坚嬖慕容冲遂至防乱而身死近见名臣有功业问望而或死亡或身后不竞毎求其短皆坐此也可忽之而不戒哉
　　减年
　　昔居京师见进士减年嵗益甚毎思宋防莱公凖不肯减年以应举者矫之而无对者后读司马朗传乃知伯逹志不损年以求成正可为对只当时见书不多耳
　　嫡庻
　　庻不止为妾生亦有以嫡庻言长少者如郑庄公与公叔段俱武姜生庄公封叔叚于京祭仲曰京大于国非所以封庻也则同母弟亦可以称庻矣
　　骰子
　　今掷骰子而者曰神掷亦有本慕容寳与韩黄李根等因防樗蒲寳危坐整容誓之曰世云樗蒲有神岂虗也哉若富贵可期频得三卢于是三掷尽卢寳拜而受赐故后寳垂杀符坚曰五木之祥今其至矣又刘毅于东府聚摴蒲大掷一判应至数百万余人并黒犊以还唯刘裕及毅在后毅次掷得雉大喜褰衣绕床呌谓同坐曰非不能卢不事此耳裕恶之因挼五木乆之曰老兄试为卿答既而四子俱黒其一子转跃未定裕厉声喝之即成卢毅意殊不快也又招魂箆象棊有六簙朱子注云箆竹名簙箸也投六箸行六棊故为六簙也言设六簙以箆簬作箸象牙为棊也曹偶也遒廹也投箸行棊转遒廹使不得择行也倍胜为牟五白簙齿也言已棊已枭当成牟胜故呼王白以助投也按曹植制防陆用投子二至唐以重四为堂印则投子犹用二然前已有雉枭卢之采则投子不止用二矣五白五木五木为投子五五白岂投而无雉卢枭者之名故呼以属敌为助乎然今慱唯防陆用二而大投或用六用十其取采定胜负又不同矣疑古摴蒲弹碁之用投子别有制也观裕挼五木则时用五投子寳三掷尽卢以为五木之祥则其时唯以木为投子而数止用五又不知用六用象用骨用玉始于何时观朱子以用象牙为碁释楚词则用象牙始战国矣但以五白为簙齿又与裕寳之用异焉
　　著述
　　著书古人道有诸已不得见诸用故不得已而为此若幸遇明时道有可行又何著书然亦有感事与时而着若朱子为赵汝愚见害于韩侂胄而注楚辞是矣然序楚辞者通不及此
　　正统
　　欧阳永叔因五代史帝梁而不黜以为欲着其罪在不没其实意亦可矣至论正统谓秦亲得周而一天下其迹无异禹汤此何言耶杨廉夫因元修宋辽金史上言以论正统意尤善矣至论宋之君中国非欺孤弱寡之所致此何益耶盖秦虽能一天下其行事之迹可考也宋虽可为正统其得国之由可徴也欧杨二公顾于其实昧之者无他知黜五徳之运之説矣而未究事理之纷杂以求合乎正统之名义所以厌众人之私而不觉已之蔽也愚尝思之能合天下于一谓之大统合而有道谓之正统虽能合天下而不以道若秦晋隋只谓之大统一统可也若其前世合而有道已为正统后为奸臣簒夺他族并吞而其后尚贤或不至无道若汉昭烈晋元帝宋髙宗则仍以正统归之此以理言若隋晋秦元则但可谓之一统斯无议矣所以然者彼于道甚逆而以势一之故也若曰宋之取国亦不义则请比之秦晋隋元自还优也欧阳公于梁则云不失其实而其罪自着却又强求秦世比之啇周舛已要之有一统天下者据实待以一统其先有一统而正其子孙犹可称而干其统者又恶而未能混一若魏之承汉梁之承唐之类自不足论只于一统酌其贤愚善恶正不正而别之斯于义例无偏而可据矣
　　地理
　　宋论言朱子建言欲为夀皇体魄安寕之虑宗社乆逺之图而引术精于郭璞而不免王敦之毒手子思孔子不闻有此异术而舄奕万世愚毎騐之得吉地子孙多昌得凶地子孙多败有灼然不可诬者如孔子功徳冠万世当时虽无术而地必自吉矣如郭璞死于王敦盖彼生有定命初未尝为已择葬而遽死矣此难决其术为泥也大抵天括乎地人果善为天所佑子孙当昌虽不择地或择地罔不逄吉而后必昌矣人果不善为天所殛任择地求术罔不逄凶而后必替矣盖天之理能包乎地外也先君深于地理术而恒言其理如此今观之朱子与蔡元定择而欲绵长其后世至今蕃衍于福虽云功徳所致然择地亦昭然不可掩者看来为善以为本择以为用为善存诸心择求诸地得其本者用或可忽失其本者虽日孜孜寻地精术亦无益矣近见名卿士家专精地理者而后嗣多衰替故益信天理包括乎地理之説为正
　　宋论
　　防时读永新刘公宋论引汉髙周平王以见髙宗之可矜而不可全斥其非已觉不强人意縁此遂云当时虽有泽纲鼎浚为相张韩刘岳为将恃以支吾则可矣欲望其制乌竒迈尼玛哈君臣之死命岂昜能哉夫鼎浚张刘则诚不能矣使以泽纲为相韩岳为将则岂有不能制金而复中原者哉观岳之郾城驻兵乌珠将弃洛遁遁则人各乗胜有不能制乌竒迈尼玛哈之死命哉以岳一将其效且然使以纲主之于中而又助以韩刘于外乌竒迈君臣其能当之此事理之明白易见者而永新乃如是立论使在宋世几及赵鼎亦难矣哉
　　辱末
　　今世俗多以辱末祖宗辱末世界詈骂人家不肖子孙及恶人之贫不知耻者若士夫则曰玷辱污辱而已用是俗言辱末字无考亦莫能觧偶见汉书有污蔑宗室顔师古注云蔑音秣谓涂染也然后知俗言亦有本也
　　后汉书
　　范晔后汉书盖出为宣城太守不得志乃删众家后汉书为之论者讥其賛辞佻巧又创为皇后纪复采王乔等诡事入列传朱子又非其不録胡笳十八拍而载悲愤二诗盖晔极无行义之人也其传琰之初意已自有在而何能深探哀怨发中之防哉只如邉韶之传竟何所关系试使七家旧列于汉书亦当删去之而载之至今人皆喜谈以为故事殊不可晓
　　好佛
　　佛教彼地之夷皆酷嗜女色金寳争战故佛氏出而通絶之既絶诸好因静而明所谓善知识者是已夫以其类之溺而创见佛之防出如此固已倾企而又见其知识逈异如此是故奉其説而行也然佛亦自病死矣则类之黠者乃广之为再生三生轮廻报应之説以保其常存而因以自利此盖夷之智者以其类之愚也自东汉引而入之遂不可救正縁帝王皆利而惑之如唐太宗之英明犹然则他可知矣独豪杰如苏子瞻軰好之尤甚尝疑其喜恠诞瓌异之谈以自放非真不知其妄而事之者偶见其写金刚经施僧题曰为亡考资福以祖母綉旛舍之金山又曰以资福看来其好原在利佛之福而不识其诞也以苏之聪明盖世而一为佛之福利所惑遂昬昧至此才可恃乎所以然者盖自老泉以上皆事之如綉旛之类渐习已乆而不自觉也以苏之才使早得三迁之教其昬于利岂至此乎人家任妇女事佛以为可以化愚亦大误已
　　金多
　　王镕为莭度使以金二十万谢李匡威纳李克用缣二十万又进币五十万粮二十万又以币二十万赂朱温按五代史镕所有地自其父景崇以上曰世为成徳军莭度使皆今真定府一府之地也而财货之多如此则唐季节镇之取于民者多矣欲不乱不亡得乎
　　中书校事
　　魏济所言中书事极似今之司礼监程昱所言制校事极似今之东厰锦衣卫行事校尉盖縁士之仕者通不识义理而致此也岂非势使然乎岂非吾人不饬以召之乎
　　节义
　　予郡北有北津桥俗名板桥有李姓妇季氏家在城中有色而寡居景防末都督毛胜来镇守以逹旦降中国又首谋镇守其势燠炎闻者震詟闻季色即遣人取之其姑与父母闻之皆裭魄争从之妇不应只以刀随坐卧不置曰再来即自刭胜乃别遣官以势动之守死不二遂获免先君毎闻旌表莭妇輙语予曰逹旦来镇守而季氏能以死拒之不辱则后之旌表者风斯下矣及予归访之湮没不可究矣因为识之
　　考官
　　左都御史浮梁戴公当考察时吏部只欲凭廵按御史考语黜退公不从吏部曰如是我不担怨公不然私谓志淳曰果欲如此吾与子先将御史考覈从其贤者斯可不可如贵堂上一概从之由是果有所得公可谓公无私矣宜孝庙之重之也
　　早朝诗
　　唐贾至早朝诗王维杜甫岑参皆和之今天下善书者皆书之胡仔评四诗佳絶恐未深究四诗至虽首倡视三诗少劣岑不及王杜前四句浑雄竒特三家皆当逊后四句似乎力竭视王若少贬焉胡皆以佳絶似欠别白矣不识知诗者以为然否
　　所见
　　黄叅议金鳯阳定逺人也为予言成化中曽见二建庻人内官呼为大哥见生员通不识内官为言之皆唯唯其时亦老矣而身材甚矮















　　南园漫録卷八
　　钦定四库全书
　　南园漫録卷九　　　　　明　张志淳　撰花押
　　辍耕録载元时防古色目人为官者多不能执笔花押例以象牙或木刻而印之以为押字用印始于周广顺二年因平章李谷以病臂辞位诏令刻名印用正徳己巳予在南京戸部见各监所出长单太监少监监丞一监不下二十余员皆是印押凡觧纳钱粮必于原额三五倍至十余倍方获长单不然不得完本部咨行都察院各行廵按御史拘追曽见杨州解塩三万觔于三监上纳解官忽然令背银入部哭诉云两监已借补塩值十分完矣今某监借此银三百两尚打出不收告欲自缢予谕以死亦徒死则请行于本府谕以不可见于行则请代言因知某监掌印者颇纯良乃遣人告之彼随令人回言曰先年止五员官今签书二十余员彼不押其印字我虽掌印将如之何借使以我所有分以与之亦何能得其押字怪我则误矣闻其説遂慰谕其官而遣之夫元用【阙】　故使刻花押今内臣皆中国人能识字矣何以亦刻押
　　事定
　　吏部杨主事子噐慈谿人也在部好言事而不及大者堂上与诸僚皆少之治丙寅冬杨又上言初建立防陵中有水时督造太监李兴自治初有殊宠势焰薫灼遂下杨锦衣狱寻遣司礼监押杨徃众谓杨必遭兴毒手及至兴率奴客骂詈欲捶杨司礼太监萧敬则曰水之有无视之即见李哥何必粗躁取茶出曰杨先生来换茶又顾李曰他士大夫可杀不可辱遂得免回奏实无水杨榜甚重众又谓杨必至降谪矣不二日即还原职归部询所自内臣共欲重其罪太皇太后闻之曰他秀才官説有水也是他的意如今没水便罢如何只要摆布他因此不俟运炭引工即释当夫兴怒之时皆以为祸不可测萧则为解之及无水之后皆以为谪降必至重而又有望外之宥然则官之在人固有一定之命虽谪降与捶击之细亦非人所能为也
　　乡俗
　　永昌五十年前时有为诗者多可观防诵一絶云杜宇枝头百舌吟何人不动惜芳心桃花织雨梨花雪铺得春愁一寸深又题菜灯云草堂照破虀盐夣华屋烧残肉食心如此之类甚多先君五十以前好作诗故与之交徃为宻因窃记前诗其人姓陶名宁字致逺亦明经与今日为社学师者异矣
　　对父语
　　今阁老西涯李公子兆先頴敏有异才而不事举业且日唯狎逰于巷曲公知之书于书屋之壁曰今日东街明日西街科场近了秀才秀才兆先见而别题于下曰今日黒风明日黄风调和鼎鼐相公相公盖时适有多风之异故也一时喧传都下至内寺俗夫亦能道之兆先不乆遂卒公竟无子以侄嗣
　　无以解
　　防读孟子集注无以则王乎朱注曰以已通无己必欲言之而不止也见下文共一千二百余言所以谓之言之而不止也及后滕文公问章则曰无以则有一焉朱注无解下文仅五句共二十三字作必言之而不止则于理不通后见管子言牧民不在多桓公曰善勿已如是又何以行之又桓公曰勿已其免覇乎又桓公答管仲曰无已则鲍叔牙可乎管仲云云桓公曰无已则賔胥无可乎无已字凡数出义皆非是言之不止之义且二字见于战国之时文字甚多义皆更端之意或者彼时方言如此须以意防之自得若以言之不止解已误作不得已解尤误须于当时语言文字中求之方免误矣
　　子纠非弟
　　程子以桓公为兄子纠为弟已质诸春秋荀子而辨之矣今以管子所载观之尤为可见管子载齐僖公生公子诸儿公子纠公子小白使鲍叔傅小白鲍叔辞称疾不出管仲与召忽见之曰何故不出鲍叔曰知子莫若父知臣莫若君今君知臣之不肖也是以使贱臣侍小白也贱臣知弃矣召忽曰子固辞无出吾权任子以死亡必免子管仲曰不可召忽曰可吾观小白必不为后矣管仲曰不然夫国人憎怨纠之母以及纠之身而怜小白之无母也诸儿长而贱事未可知也云云则子纠为桓公之兄明矣诸儿立为襄公弑于公孙无知而无知又弑于雍廪则子纠当立明甚桓公以弟弑兄不可异论矣程子通置不考只取汉薄昭与淮南厉王书有齐桓杀其弟以反国一语为证夫厉王张敖所进羙人之子尝呼文帝为大兄而骄甚故昭一时为书因以子纠为弟而见杀于兄桓公殆以纠比厉王以桓公比文帝以警之也岂可以为信而尽废汉前诸记乎程子之误明甚而朱子再不考究则是昭一时书札有为之言顾可加诸春秋传记管子之上哉断不然矣
　　解礼误
　　予为稽勲员外郎时江夏刘主事绩以陈澔礼记集説涂去什四因与之议其説真有考据而陈之説良非也后孙九知之谓予曰陈氏説朝廷已颁降天下不可以刘言改易语人也予遂弃之今追思之诚有补陈之不足正陈之舛误者只縁刘狂诞自髙又制行不检任情放言不乆遂出守镇江府仍不率矩度遂去官而并其説礼之善考索之慱不惟人不及知而予亦忘矣惜哉
　　死义
　　成化乙巳江西郭御史绅为予言初选黄岩知县文选黄郎中孔昭谢翰林铎俾之访正学方公之后遂极意寻访终无所得盖方公当死难之时有诛十一族不恤之对故亲知罔不罹祸迨洪熈将改元始防仁庙以太子令防释宥然已无存者矣自后毎闻大夫士论公之死以为只如张公紞周公是脩軰道自足矣而过以口语犯文庙以自取诛夷毒如此谓为贤者之过中然以公之造履精粹岂以过中自处者盖当时身受主知任天下事非张周二公軰比故必欲如是斯足以尽此心而无少歉不暇他计也殆若曰我任君之天下而使至此我一死奚足以偿之此其死义所以必至如斯之烈非无见而偶过也果从张周而心可安责可尽公岂好名与义而有所加尚者哉
　　删述
　　史记孟尝君传删去冯暖三窟之计最为有见矣至并暖问债毕收以何市而反孟尝君曰视吾家所寡有者皆删去却别以守而责之息俞多为説要之暖为人收债非得其视吾所寡有之言其敢輙焚劵而返孟尝君抑何以谢之也此一段似战国防所记近人情为实事而史记更删之虽文与理皆周备恐终不如防之情实得真也细玩之自见
　　天路
　　楚辞山鬼曰余处幽篁兮终不见天路险难兮独后来朱子在天字作句而谓韩昌黎诗用天路幽险难追攀亦误近见古赋用天路者甚多如班固通幽赋曰仰天路而同轨冯衍显志赋曰唯天路之同轨且易亦有天衢之亨安知屈子不用天路而必以路字属下句乎殆不可晓也己
　　都御史
　　今之左右都御史即秦汉之御史大夫也当时称为亚相今之左右副都御史即汉之御史中丞也又谓之宫正今之左右佥都御史汉唐宋初无此官故亦通称为中丞若少别焉后魏尝以中丞为中尉举以为称亦可矣
　　言官选
　　治中一给事中上防为急救社稷事其言曰见今强敌欵塞社稷甚危宜急招人纳粟以救社稷后值考察又一给事中上防言外官多贿赂大臣绐主顾以庇之请朝觐官到令缉事衙门遣官校于门外秤盘其行李孙九以防示予予以为是吏部之所考选者今复何言孙后选科道稍不专于胡胖长且访其友行得人颇精孙出则仍旧矣曰此有英庙防畴敢易之由是以胡胖长为主以考论为名矣故有謡曰选科全不在文章但要生的胡胖长更有一般堪笑处衣裳穿得硬帮帮然岂止衣裳哉穿厚底靴以示长干内外势权以交荐殆不可胜记矣予承乏文选适将考选科道因欲法孙意又以举业论不足见人识见文学乃以前代諌防命题先考教官之备选者凡三十余人无知谏防体者众为一閧以为异遂通仍旧而公论犹谓法孙之稍访其行为是今掌铨者不知文学而刚愎自用遂假不拘形体而惟私惟利惟请托是主既不访行又不主胡胖长又不看论优劣见阁下阁老焦公芳王公鏊皆大惊骇夫以人物选固是矣一于人物而通不计其学与行已非况通不计人物乎又以举业论定之已失其所谓学矣而幷此又不论一唯私意人情是从如是而望言官通逹国体公于是非枉直足以发之笔端传之后世以感动朝廷其可得乎宜乎急救社稷则请招人纳粟求清黜陟则请秤官行李也志淳以为皆吏部之所考选亦或近本之説而自愧斯言则多矣
　　定字
　　史记时用定字如陈王定死主父定死之类不一后此不见用唯宋书内见之也然作实作信作真亦通但不若定字朴而文也
　　鸡防
　　鸡防菌类也唯永昌所产为羙且多云南亦有颇粗永昌以东至永平县界尤多但镇守索之动百觔夷人制之卤莽故通不可食此物惟六月大雷后斯出于山中或在松下或在林间不定也出一日采者朶小而嫩五六日即烂矣采得洗取土量以盐煑烘干少有即不堪食采后过夜则香味俱尽所以为难鸡以其形言防飞而敛足貌鸡作蚁全误防作防以为菌亦通
　　斗母法
　　天顺初武功伯徐公有贞谪予郡居法明寺之归休庵士欲见之者候至已刻因询诸僧僧云公毎夜礼斗至三鼓后方寝好事者访其繇曰公为廵抚时闻一老僧善相且前知因访之至则老僧不为礼公甚怒老僧曰兹来吾能救公一死何怒欲返公惊其言强坐老僧曰公此去官极品由文转武但亦遭极刑公惧乃请于老僧授以法令必急方行后天顺改元公以功为武功伯入阁寻为石亨所防置狱明日将行刑其夜大风吹折大明门坏下马牌亦吹去公遂得谪此语皆有据矣然以一老僧而能以术救一大臣之死命于理亦碍予意僧或有异术前知其事故假此以屈之而侈其术之神也果曰命当极刑夫岂术之所能遁耶

　　南园漫録卷九
　　钦定四库全书
　　南园漫録卷十　　　　　明　张志淳　撰大寺碑
　　郡城西北五里许俗名大寺山寺废无孑遗矣成化治间掘得其碑甚宏丽然皆【阙】其所载碑隂常住田畆财货之繁恐镇守者因而生事輙碎之近复得一小碑予因使全之遂得观焉寺盖苏氏所建也文虽不足观而可证永昌之为郡在元已盛且与金齿夷之地逈絶无相渉而景防间所脩新志皆匿旧志以荒其地而故侈胡渊之功也然借此又可见当时货财之殷非今日可及而苏氏施财以求福利者今澌防已乆则事佛果何益哉是皆可以垂戒而旧志谓郡城尽夷于思伦者正燬寺之时也因备録于左其文曰天地以生育万物为心释氏以慈悲众生为念盖生生不息天地造化生物之仁也化现无方我佛慈悲善之法也天地生万物未尝责报于万物佛悯众生亦曷尝求报于众生哉人茍有善为造物者必豊其报而厚其生也于盛哉西方大圣人之教不治而不乱无想亦无欲所以见性真而成道速化俗易而感人深云南自开辟以来上而唐虞三代之寛下而秦汉歴朝之盛非所有也诸葛孔明五月渡泸深入不毛南方始定歴晋隋唐而下非中国所及也皇元混一区宇治隆古昔际天极地莫不来庭癸丑年世祖皇帝御驾统兵由西畨道深入大理时段氏以山河之固据其域见天威莫测遂率其部以降而云南六诏悉平厥后委命大臣乌兰哈达首整其绪继遣平章赛音迪延齐纷理其科民遂生而乐业者迨今七十余年矣永昌乃大理名郡实孔明过化之地东距阇黎八百媳妇之界南靠金齿伯夷缅国之疆西邻吐畨西天之域北接洱水滇海之涯重镇地也距城西北五里有古栖贤梵刹曩因兵火废为荆棘土防之望有苏氏而庆名者其先智隆賛段氏降始授永昌千户管民之职以供给征捕建都殁于王事子庆继袭其业累迁民职多歴邉功敬奉梁王令防授同知镇康路军民捴管府事抚治邉夷既满且代遂恬退闲处灰心利禄乐善好施念国家生厚之防祖宗栽培之徳将何以报之繇是于延祐甲寅之元大捐已资复建栖贤夷棘除砾命工轮材首建【阙】殿奉大日遍照如来左右廊庑僧寮斋防庖廪门术百堵作焉钟鼓有楼经典有匮舍已田贰拾肆防捐真叁千余索以充常住放良驱肆人以为洒扫继脩后殿以奉药师佛作无量夀观世音各一千像餙目全金绘壹百捌观音白莲海防东方世界主八大佛母壹陆天帝释主者八大明王十二宫神摩诃迦罗七转天神塑妆壹拾陆罗汉镇殿四天王左右明王像畵五十三叅海防八大菩萨五百罗汉十二神王三界一切灵享印造华严经八十卷般若经六百卷诸品名经一千余部泰定甲子嵗作浮图一十叁级于绀殿之前髙一十五丈有竒前后殿堂金碧彩绚凢寺之供具一应用度莫不备焉落成又念永昌为太皇太后汤浴邑蘓氏具建作之由献以充官上为皇家祝延圣夀下为人民祈祷福田有司以闻奉帝即法防省府榜文特为加防扁顔曰报防盖佛之化人也易而此邦且近佛国故信之深而思之至也防余以蜀乡贡泮永昌释道惠求言以传不朽余嘉其【阙】之胜也左挟释迦补陀之圣迹右腋龙泉鸡足之名山后倚西山千仭之翠屏前对东山富乐之秀巘俯视一川之胜森罗万状之雄真永昌佳境苏氏舍数万緍修寺以报本捐已而归官则三心五愿六念十善尽在是耳茍非其心洞识幻化畴克尔耶吁齐景公发一善言荧惑为退三舍王晋公庭植三槐子孙位至三公是造物者不责报于人而丰报于人也东坡铭三槐堂曰王氏之福盖未艾也余于苏氏曰积善之家必有余庆乃识其始未而作偈云释氏教逺幻也大鑪鞴利钝归陶镕无在无不在充塞天地间其大竟无外归而感诸宻须弥等一芥善哉苏氏庆灼然了三昧亟猛捐嚢金建诸天法界上以报君亲下而觉盲瞆懋绩镵坚珉永刼长不坏防定三年嵗丙寅七月既望永昌府儒学教授华隂杨森记濮阳度金秀书承事郎同知永昌府事汴京张埜先篆功徳主苏庆弟苏祜苏祥男逹海天祥松夀相夀椿夀天定侄世昌明安答耳山夀苏恭住山释道惠等立石其篆额云栖贤山报防梵刹记其帝师皆髙一字与梁王同于此不独见前元之重佛而藩王能授人以官如此而官志之不足据亦已甚矣阁老邱公濬学士程公敏政动曰正史可据然则永昌立学曰金齿司儒学自正统丙寅至今如吏书王公直学士王公英为记为诗又如兵书王公骥刑侍杨公宁軰皆居此日乆何通不及金齿非永昌学校元设已乆乎夫以一指挥之势能使蔽惑至今士十余年上下无敢言者顾谓宋太宗之事与夫天下之广唯正史官书是信可乎故不厌其繁而録之以见正史官志之不可尽信亦非曰诳诞小説家为可取特在公是公非用意考寻而识见笔力无与已私则得之矣岂可独以官史为真以某逹官名臣不论而尽枉其人与事乎
　　俭徳
　　沭忠敬王晟初征麓川时驻永昌乆尝以布汗衫二命一指挥浣补指挥浣补毕则再以细布如其制成之以上沭顾笑曰汝以我为无此耶但不可以侈自奉耳所谓不欲折福者以此遂却之故当时皆服其俭徳
　　天理
　　圣贤之言只论理理原于天故曰天理理具于人之性故曰性理理各有所宜故曰义理理皆见于事故曰事理理在于治民故曰治理天地惟有此理故能成一个天地天地中惟人全备此理故能叅天地然这个皆资气而行气有驳杂故天道福善祸滛之理不能尽其本然人性有善无恶之理不能全其一二只凭气使以自私自便如世上大恶与出世之所谓仙与佛千端万种清浊髙下皆是自私自便而已圣如二帝三王孔子其理不驳杂于气已贤如伊傅顔曽思孟其理防有驳杂于气已矣人于此理强半自主乎气而失之却独于天之福祸责以全尽而不杂于气岂不误哉予毎见古今善恶之报纰缪差舛有不可言者故思其原如此知乎此则势利人谋得防之际又不足言而惟自尽于理而已矣故觉唐人论天者通是溺气之私以自便利之説也不独唐人论天今有司求旸时若于天者抑不思天所以赋与已与百姓之理可曽尽一二而责天必不少违岂非愚乎
　　服善
　　吏书河南耿公裕尝曰吾为礼书时暮自部归必经过王三原之门过必见其老苍头持秤买油于门首因自念入官至今初不知买油也故毎过輙靣城墙而行盖愧之也时耿公方代王公为吏书而心服王公如此可谓贤已志淳为吏部主事时亲见公子自三原来省公只如商旅骑一骡而已有司驿逓何从奉之又见公女适宋监生者出只乗市井所顾两人小轿尝以银二两托云南张鳯仪知印买寳石叮咛切勿使公知暨正徳元二为吏书家首餙皆云南所造寳石皆比勲戚而更过之矣揆厥从来何以闯王公之藩篱乎
　　戍魁
　　国朝大魁前甲戍张信无闻丙戍林环戊戍李骐庚戍林震皆终脩撰壬戍刘俨终礼侍后甲戍孙贤终太常卿兼学士丙戌罗伦终脩撰戊戍曽彦终太常卿兼侍读庚戍钱福壬戌康海皆终脩撰今甲戍唐臯闻亦老矣凡戍魁无一人至台辅岂有数耶然如罗公之道髙一世名闻四海则气数固不能以胜理矣
　　有子
　　论语首篇载孔子之言次即有子次乃曽子则当时门人之见固已先有子而后曽子矣再以记与孟子所载证之则有子于道亦深矣借以曽子得斯道之传先之校之诸子不犹贤乎校之宰我不尤贤乎今乃以宰我为哲配享殿上以有子列于庑下原其初只以四科无有子故也然四科只以从陈蔡之难者言之故曽子不与而特列四配顾于有子不究其贤与其不与难而使之后宰我可乎今以二子言行论之百姓足君孰与不足视使民战栗之对孝弟为仁之本视短防之问其他如问防之足以服曾子之类视昼寝与从人于井争宠于齐者相去甚逺谓宜升有子于哲以配享易宰我于庑以从祀斯义为允而卒无知求其实者可慨也夫
　　老儿当
　　正徳初内臣最宠狎者入老儿当当字作去声读犹等軰也然实不计老少唯宠狎是尊京师称势焰可畏者輙曰是当里的
　　元顺帝
　　元顺帝为宋瀛国子详见庚申外纪而旁证于元史明宗素谓非其子之説与余应之诗歌皆有据依矣予尝见袁桞庒子忠彻所着符台外集言防诏见遍出宋元诸君之遗像俾观之亲奉圣谕曰宋自艺祖以下诸帝何皆清癯似太医然及观元诸君曰何皆状硕乃尔此都是吃大羊尾子的至顺帝忽曰此何以独清癯似太医也忠彻不能对后见他书与元人诗歌方悔恨不能多知而举以应诏以増表圣鍳之精因记之袁之说甚详予不能悉记然即此可见顺帝为瀛国公子无疑矣史纲乃一切不信甚至史以秦政为吕不韦子则曰汉人之谤也呆斋论宋太宗之事则又曰元人何不言也自相抵牾盖不可晓尝举以问同年芜湖李布政賛答曰子未尝亲炙邱公公志髙天下而学才赡励名莭然家庭之间不免私嬖婢仆之累故其为书尽黜前代隐事以自掩如文宗代明宗之事史纲亦曲为之辨云
　　观史
　　汉髙统重兵首入秦宫见珍寳美女之盛欲留居之闻留侯諌即还军防上过陈留时时问邑中贤士夫好酒及色嫚骂恶儒之人如此盖防乎敷求哲人改过不吝者矣而观史者不及之
　　诗文传
　　尝见出像千家诗古文珍寳二书其所选诗文混杂髙下于深处通无所见然自予七八嵗时见之至今板刻益新所传益广而好之日益多岂以浅近故耶而古诗文之不传者何限也
　　友义
　　予郡有符丁二姓相友善丁后病而有子支蔓不事生产丁乃以白金若干托符曰子支蔓不事生产身后恐即耗烦为宻收而训使治生改则畀之不可改则君之物矣符许诺日过其子告以其父命之笃子稍改悟曰恨无资以营生计符许借之借而叩之果不费则勗之焉逾时再询而叩之曰恨少耳若多假焉生弥遂矣则再借之如是者三子曰若得若干业可成矣符知其可也则曰汝当具牲醴来吾为汝转假其子如命徃符则以其牲醴置丁之灵几前为文告曰君不鄙予托予以子而委我以财今君子克家矣财凢若干两尽以付君子君可以无虑矣遂归时丁颇裕而符更窭财不相负不足论而又能忠诲其子俾有成可谓难矣郡人尽能道其事然八十年求近似此者何尝闻耶又可为世道叹也
　　甸
　　尝闻郡人使者言其宣慰自尊使者授毡如古之防膝着地而坐靣之其下亦然盖即其俗之跪也其自称曰王其夷语所常称则以朝廷为兄也与木邦宣慰孟养土官殊不同窃思虽狡诈然力弱惟水是恃而不能攻势比木邦孟飬为劣问之使人云不如是彼即不供给夜或隂害所以如是屈于彼也近因观元史乃知命为王待之过厚皆始于元使如我朝首使之为宣慰司岂敢如是乎因地逺而元人又急于服逺而过视之也
　　否防録
　　初读否防録见所著述甚羙后读天顺改元诏与録所述又絶均出词臣之手代言之职而于朝廷昭示天下万世者乃如此则纪事得实岂易也哉
　　倭国
　　元史载元世祖欲通倭国词恭意勤自至元二年至二十三年或婉其词或加之兵使臣被害军士被防倭竟不至夫倭自汉魏晋宋隋唐开元贞元中宋雍熈后皆来朝贡论强大则魏晋及唐宋岂能逮元而倭顾朝贡于彼而絶于此虽夷类狡狂或者彼亦不愿服从乎元也不然圣朝自洪武至今何朝贡有常而无间乎当时许衡元示之以寛不识能推原及此否倘推及于此则宜其仕元之不能自安也
　　用妓女
　　张世南宦逰纪闻载黄铢与朱子友善铢毋为词之序云力脩寳学贤表宴胡明仲侍郎遣歌妓来乞词则明仲在当时宴皆用妓然张思叔在程门属意于妓曰不害道胡邦衡志莭犹溺于妓则宋制不如今逺矣顾人才益劣何耶













　　南园漫録卷十
　　题南园漫録后跋
　　徃草此以付防子合合时方九龄今合试京师五年偶于其书笥中见之殆不复记忆怅然兴怀乃自録出然以是是非非枉枉直直斤斤明明视笔谈不及士夫毁誉者异矣复欲藏之适见广昌何公乔新集所载抚夷録谬甚然后知奸邪矫诬足以欺一时矣而其术又足以假名臣闻人文其恶而惑后世用是刻以乆之或以招尤速累为虞者则曰孙盛纪枋头之败桓温谓关门戸事诸子请改盛大怒更为定本寄慕容隽孔子曰斯民也三代所以直道而行也吾不佞敢自弃不如春秋之民不如东晋之士而又敢以不如桓温待今世之贤哉




