南窗漫记引

　　物必有不可复阳者，而况仆乎？颓然任之而已。顾有难于自已者：自早岁侍庭闱，洎出承先生长者之席隅，及与士友周旋，即闭颠当之户于穹谷，不乏跫然之音，数年来俱以一泪而绝。近则两耳皆聩，杜鹃啼屋后树，亦不复闻。然且寸心犹昔，将何措而可哉？

　　生无记持性。人往往谓不然。此亦何庸欺者？尝读《太极图说》至三百巡，隔夕而忘。畴昔所辱赠示之作，如张别山先生、刘端星中丞（湘客）、金道隐黄门（堡）、刘浣松太史（明遇）及上湘龙季霞（孔蒸）、余杭姚梦峡（湘），皆苦思索不得一章，其他可知也。病中仿佛所忆，仅保残数章句，凄然已。乃还自哂：人且哀余，余何庸为诸逝者哀？虽然，人亦谁且哀余者？余固不可不拾零香，拈碎玉，为畴昔哀也。亦各如其情也巳。戊辰天中日，南窗记。 

　　先征君受学于伍学父（讳定相）先生。先生诗文为南楚领袖。先征君与仲父牧石翁杖履周旋，时相唱和；未年敛意深静，不复属意。夫之幼曾见一笺，为释复支和先君韵者，今忘之矣；唯于卷尾得见《过应山绝顶》一绝句：“原草青青入望新，归云将雨润轻尘。只今江北春将尽，渺渺江南愁杀人。”戊辰春作也。

　　牧石翁有诗数百首，乱后无一存者。忆得《三十六湾》一首：“千里平湖水，支分六六湾。风横帆影乱，壑断舻声间。南北迷乡望，纡回滞客颜。湘灵愁倚瑟，徙倚碧云间。”

　　梁东铭先生（志仁），上元人，早受学于吾乡曾舜征先生（凤仪），以乡举宰衡阳，清执不合于上官，左调罗田，甲戌流寇陷城，死之。莅官繁冗，不废吟咏。曾见其书扇一绝二句云：“再来只恐无寻处，好记悬崖一古松。”可谓清绝。又《入觐道中寄家兄叔稽》近体四首中一联云：“渡江十日酒，遮屋五更霜。”置之薛许昌集中，亦为拔萃矣。

　　亡友文小勇（之勇）有句云：“人谁从问字，风不可开门。”于江西宗派体中，自居胜地；而其荒凉寒苦之状，简傲绝俗之致，亦概可见矣。小勇所居，僦郊外一破屋，每旦待籴而炊，而长日一卷，啸傲自如。斯人亡后，戚戚忧贫，未壮而气衰者，成乎风俗，不复知此风味矣。

　　揭偶句于门庑柱壁，盖春帖之变体也，以简故，益不易工。己卯自鄂门至城陵矶，风厉樯折，幸得登陆，步自矶上，走岳阳，小憩岳侯祠，见王澄川先生（讳永祚）题祠柱云：“为臣死忠，为子死孝，大丈夫当如此矣。南人归南，北人归北，小朝廷岂求活邪？”允为警切矣。庚寅秋，与郑子遗中丞遇于韶州，子遗问黄鹤楼柱帖谁佳，余未有以对，子遗云：“‘祢衡洲上千年恨。崔颢楼头一首诗。’岂非独步？”（子遗古名受，江夏人。）

　　壬午初秋，黄冈王又沂（源曾）、熊渭公（寔）会同人于黄鹤楼，与者百人，各拈韵赋诗。渭公作四言，末章云：“试望木末，好花翩翩。清明佳气，勃发楹前。”渭公以禫制不与秋试，为同人祝也，命意不落凡近。清明者，岂科名足以当之？渭公笃志正学，有《与李文孙论致知书》，破姚江之僻。为余序诗，以眉山、淮海为戒。著《纬恤》一帙，皆四言也，有云：“帝命元老，黄屋左纛。黄屋左纛，命之莫保。”以追刺武陵相荆襄偾事而死也。

　　壬午残腊，小艇泊南昌城下，寒雪透篷窗不可忍。时张都御史风翔方履江抚之任，自扬州驾大官舫，已登陆，舟停水次，因僦之度岁。其中窗间有题句云：“行人莫上长堤望，枫叶芦花处处愁。”似是古句，墨迹尚新。于时天下方将乱，事无不可悲者，见此令增惨澹。风翔以监司贿致节钺，志意已满，当不知有此语。或其幕客所书，则亦一有心人也。

　　南昌城北龙沙，四围素沙环拥，如银城雪岛。中平敞，为禅室，有汤义仍手书门联云“池开沙月白，门对杏榆清。”数十年矣，楮墨未损，悠然想见其挥毫之顷。

　　滕王阁连甍市廛，名不称实，徒以王勃一序，脍炙今古。求所谓飞阁流丹、飞云卷雨者，何有也？吴下管元心（正传）令永新，作一绝书版悬阁上，末句云：“争传画栋珠帘句，江上蘋风笑杀人。”

　　高汇旃先生选士于濂溪书院课习之，省试后，慰诸不第者以诗，一联云：“鸟自嘤乔木，鱼无羡武昌。”敦友谊，薄荣名，人师之语也。

　　“河山无地求弓剑，臣子何心饱稻粳。”“灭绝耳根犹有恨，破除心事倍多情。”章文毅公守湘阴时作也，见之巴陵李天玉（兴玮）扇头。天玉，公门人，摄临武令，城陷死之。

　　堵牧游先生游南岳，问余兄弟避寇处，于方广道中有句云：“双溪溅水鸣丝竹，一壁初晴负画图。”

　　牧游先生于德庆舟中授余军谣十首，令传之，其题则《月家乡》、《马儿女》、《雨浆洗》、《风晒晾》、《笔先锋》、《口打仗》、《报疟疾》、《棋金丹》、《血筵席》、《营十殿》，备丧乱艰危之状；天下之不支，公心之徒苦，俱于此乎传之。流离中遽失其稿，唯忆其《营十殿》云：“乌云覆眼血牙红，九殿不及十殿凶。九殿披枷还带索，十殿披毛更戴角。生生死死九殿中，慎勿吃他犬豕药。”

　　上湘洪伯修（业嘉）与同邑龙季霞（孔蒸）以吟咏相尚，摆脱凡近，往往得霜鹤唳空之致。丙戌，开楚闱于衡阳，伯修落第，归径岳后，赋诗六章，寄意弘远，视唐人“榜前潜下泪，众里却嫌身”，如鳖欬耳。如云“峒云无故常飞雨，蕙帐何心独嗜兰”，既俯仰卓然矣；至云“雕弓白马三军客，碧杜青蘅一港风”，忧世之心，视杜陵为尤蕴藉。又云：“自有古今皆作客，河山相看不相知。曹刘咄咄三分耳，孙阮仙仙一啸时。”此岂经生心肾中所能有此种性者？未几为乱兵所害。何从更得斯人，与游大雅哉！

　　季霞与王山长（岱）夜话诗云：“窃听谁窗外，琅然动壁琴。”盖季霞欲与湖上作者矫竟陵纤弱之习，追踪大雅，而有志无时，与伯修同时遇害，悲夫！

　　丁亥春，余以穷愁客上湘，日与伯修、季霞、欧阳予私（淑）、江陵李广生（芳先）痛饮忘昏晓。一夕渡涟水，就宿僧舍，斜月未沉，碧波流映。余举杨大年以“镜中人似面前人”对“水底月如天上月”，语犯合掌，而意味短浅。季霞曰：“何似‘鬓边霜作镜中霜’？”余代云：“梦中身是故乡身。”

　　刘杜三（自晔）虽早托胎于竟陵，而不全堕彼法，往往有深秀之句。其将入闽应召，径衡，有夜宿前溪（去郡三十里）见寄诗：“飘零吾久矣，离乱欲何之？愁绝遥天暮，哀余斫地时。南音同在耳，西爽独支颐。相见情无限，何能尽所思。”固自恻恻，警人不昧。

　　杜三后有寄予山中诗，亦足增人怆然之怀：“病鹤无枝带箭飞，经年芜秽惜渔矶。绕床行脚同香饭，哀筑当筵仍故衣。筑室喜闻名士并，望门真被酒佣非。一蛇雾隐南天远，绵上何人问割腓。”

　　丙戌屯师湖上，未能前进一尺，而赋敛之重十倍。少司马天门郭公（都贤）《咏雪》诗云：“四望郊寒连岛瘦，一天白起奈萧何。”督使闻之怒甚，嗾悍帅害之，会溃败不果。公卒以文字取祸，卒于江陵。倪文正公赠公诗云“爱他风骨耐他粗”，善于言公者也。

　　僧诗本不足拊于桧、曹之末。唐宋诸名髡，技止此耳，况今日哉！识量止于其域，大无能摄，微无能人也。余所见者僧法智一绝有云：“一步一花无别意，香来薰透破袈裟。”差为蔬笋之雄。

　　郭季林有《涉园草》一帙，竞陵体也。其有意致者，良自洒然，为摘录之：“性情皆有托，不但得为人。即如彼风雨，孰知非周亲？至德不碍己，岂复以等伦？”（《观赛》）“天山不可名，云气与之平。暑退石苔润，凉生树叶轻。细德蝉翼寂，遥感雁来声。澹尔平林际，深黄半熟橙。”（《秋雨》）“万山环列一茅亭，兀立横空出沓冥。闻说高人长饮此，只堪独醉不堪醒。”（《过刘子参山亭》）。

　　“岂非天下士，所重世间名。令我南原上，长吟忆耦耕。”此季林见怀诗也。余度岭孤心，虽未能见谅；然季林自率其退静之情，殷勤以相规正，固自不忍忘之。（季林名凤跹。）

　　东莞张太史（家玉，谥文烈。）以全发起义，兵败坠马而卒。家人刻其军中遗稿，有诗近百首，唯记其一联云：“真同丧狗生无赖，纵比流萤死有光。”

　　太傅山阴严公，于端州行宫阁内书芭蕉叶云：“臣节唯知怀一冷，王言不敢亵双温。”于时有卿贰蒙温旨者，但得一褒语，因诋公不知典故，票拟失辞，云“九卿例得双温”，盖竞躁之妄言耳。故公书此以见意。黄冈晏云章奉常（霱明）作排律二十韵，以《内阁芭蕉》为题，余和之，今皆忘矣。唯记晏作一联云：“天情垂湛露，海气避严霜。”余亦有句云：“甘露忧多变，绿云望已长。”

　　“挑灯说鬼亦无聊，饱食长眠末易消。云压江心天浑噩，蝨居豕背地宽饶。祸来只有胶投漆，病在生憎蝶与鯈。劣得狂朋争一笑，虚舟虚谷尽逍遥。”金卫公（堡）诏狱后足折卧舟中，余往省之，书此见示。时余拜疏忤群小怒，亦将谢病入山矣。

　　太傅瞿公筑别馆于桂林东岸，宫詹张公题春帖云：“当阶古树思尧叟，隔岸江山忆伏波。”桂林道上松，宋陈尧叟所种；桂林东门外有伏波试剑石，故云。二忠遗笔，流传人间，自有传之者，此亦吉光片羽。

　　芋岩李敬公（国相）遗稿，属余订定，今录其佳句云：“春流一道飞蒙茸，嫩柳柔荑间新红。轻鸥点点飞掠水，夹岸桃花笑春风。春风度水摇青练，溪上落花如飞霰。初阳掩映白云间，唯有白云光一片。”（《喜日溪上有寄》）“频年寒食山之陲，柳绵扑人今者悲。春草漫生满芳甸，春风飘落桃李枝。桃李花飞春欲晚，溪流东逐长江远。白云飞去还飞来，飞尽白云人未远。”（《寒食山中怀人》）“绝壑愁难托，遑知自有身。因之征旅况，能不念伊人？日月无私照，山川有异垠。怀哉于役者，落落听风尘。”（《怀管冶仲百粤》）“孤榇沦荒域，生离一梦悭。问天孤雁字，无地钓鱼湾。挂剑情谁寄，焚琴恨未删。苍梧有舜迹，君志在其间。”（《哭夏叔直九疑》）

　　“朅来祁连风，雁行吹忽断。南北各天涯，惊魂落空弹。沙漠严寒难久客，遥望衡阳孤岫隔。洞庭秋水眇愁余，日落长汀芦花白。欲望从之烟水迷，谁向深林送飞帛？开函读之泪横流，一别二十有八秋。鸿飞冥冥千仞外，稻粱满野非所求。孤雁孤飞孤自哀，多君兄弟共裴回。独我此心无可语，深秋梦逐雁峰来。”嘉鱼李雨苍（占解）己酉寄余此诗，云欲涉湖相访，时年七十矣。阅两岁遂长逝，不果所至。雨苍，大崖先生裔孙，国亡后不应公车。唐须竹为余过其家省之，萧清户庭，犹楚云台风味也。（楚云台，白沙筑于岭南，以馆大崖者。）

　　方密之阁学逃禅洁己，授觉浪记莂，主青原，屡招余将有所授，诵“人各有心”之诗以答之；意乃愈迫，书示吉水刘安士诗，以寓从臾之至。余终不能从，而不忍忘其缱卷，因录于此：“药铛口口一炉煎，霜雪堆头纸信传。松叶到春原堕地，竹花再种更参天。纵游泉石知同好，踏过刀枪亦偶然。何不翻身行别路，瓠落出没五湖烟？”

　　小筑如拳之室，戏作数诗，或和之，唯芋岩一首深为枯木撒花：“躯壳为谁留，相看已白头。从人嗤倔强，责自备《春秋》。寒尽鸿声断，春归草色柔。余霞擎晚照，峰翠逐人流。”

　　“风凰集阿阁，麋鹿游山樊。物性固有常，甘苦能并存。偶思远尘嚣，随意寻桃源。自怡得间旷，临江启柴门。江光散白云，高枕清心魂。形骸已渐忘，涕泪声久吞。徒欲愤韩雠，深负国士恩。材与不材间，愿共达者论。”此云壑于普市见寄诗。余之交于云壑以此。人无知云壑者，勿望其更知余也。“君归耽石室，余亦泛星槎。自度桃源境，频寻洞口花。江清一雁远，天碧数峰斜。云水苍茫际，相思路转赊。”云壑介弟联珵寄余作也。

　　蒙圣功给事（正发）《欸乃声》九十首，曾授余订之。其警句则有：“片帆影挂前川月，透枕霜清五夜钟。”“药市藏名嫌有价，鸥群不乱信忘机。”“荆台不乐呼先辈，高阁从来束腐儒。”“千里孤身分两地，一天雪意酿同云。”“潭经积雪波增力，树过重阳叶尽凋。”“更拟卜居迁赤甲，遥怜知己在丹霞。”（丹霞，澹归所居。澹归者，金道隐堡。）“尽简图书藏一叶，并装风雨过三门。”“临流苍壁沾衣翠，隔岸悬崖当画看。”“高峰影浸寒潭黑，绝壁光生晚照红。”“明犀照水终嫌逼。宝剑沉渊免再探。”“小桨不惊浴鹜稳，回潭时积落花深。”讵可不谓句意双到？ 




