　　钦定四库全书　　　　　子部十二
　　南窓记谈　　　　　　　小说家一【杂事之属】提要
　　【臣】等谨案南窓记谈一卷不着撰人名氏多纪北宋盛时事淳熈中甫作瓮牖间评已引其书则作于孝宗以前而中有叶梦得问章惇济一条又有近傅崧卿给事餽冰云云梦得为绍圣四年进士髙宗时终于知福州崧卿为政和五年进士髙宗时终于中书舍人给事中则是书当在南北宋间也中载叶景修述延祐戊午开元宫立虞集碑一条乃元仁宗五年事殊不可解检核别本此条独低二格书之乃知上一条记蔡寛夫在金陵凿地丈余得灶灰及朱漆匕箸事元人读是书者因记王眉叟掘地丈余得花台鱼池事批于其旁故称与此事相同云云此事即指蔡寛夫事也曹溶所蔵之本因写者不究文义一槩録作正文故致是讹异耳其书凡二十三条甫所引衞大夫一条此本不载盖已非完书然所记多名臣言行及订正典故颇足以资考证惟州女子登仙一条厐籍见天书一条颇涉语怪然籍见天书一事曲洧旧闻已载之盖宋人説部之通例固无庸深诘者矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　南窓记谈
　　士大夫要不可有所好一有所蔽未有不为害者房次律平生自视为何等人是岂逢君之欲托贱役以自售者哉史称天寳中明皇有逸志数迎幸广温泉为华清宫环宫所置百官区署以琯资机算时方为给事中诏总经度骊山疏剔岩数为天子游观此等事在当时韦坚王珙杨慎矜之徒乃当慎任之琯顾安而为不耻考其平素未必不出于本心殆适中其所好耳可不慎哉方徽宗朝有建言请毁艮岳以其地还民方议其请内出图本宣示宰执吴相元中观至其间佳处失声称善上顾笑曰卿亦好此乎元中一时失言出于无心于义固未有所伤然使在天寳间不知果能不为房琯耶
　　蔡寛夫侍郎在金陵凿地为池既至寻丈之下便得一灶甚大相连如设数釜者灶间有灰又有朱漆匕箸其旁皆甓甃初不甚损莫测其故也后见诸郡兵火之余瓦砾堆积不能尽去因葺以为基址者甚多金陵盖故都自昔兵乱多矣瓦砾之积不知几何则寻丈之下安知非昔日平地也
　　叶景修曰近延祐戊午年王眉叟真人于清湖开元宫殿前立虞伯生所撰碑先用木桩打入地然后于上立石及木桩入地丈余不复可打匠人堀示之下有地面及花台鱼池则与此事相同也
　　欧阳文忠公虽作一二十字小柬亦必属藁其不轻易如此今集中所见乃明白平易若未尝经意者而自然尔雅非常所及东坡大抵相初不过为文采尔至黄鲁直始专集取古人才语以叙事虽造次间必期于工遂以名家士大夫翕然效之方古文未行时虽小柬亦用四六世传宋景文公刀笔集虽平文亦务竒险至或作三字韵语近传崧卿给事以冰饷同舍其柬辞云蓬莱道山羣仙所游清异人境不风自凉火云腾空莫之能炎饷以冰雪是谓附益读者莫解或曰此灵棋也一坐大笑而不知其渊源亦有自也
　　唐以身言书判设科故士皆习书有晋宋余风今有得唐人遗迹虽不知名亦往往可观宋朝此科废书遂无用于世非自好之者不习故工者亦少亦势使之然也欧阳文集载与石公操推官书亦尝见其二石刻书字之怪讥其欲为异以自髙公操即守道今徂徕集中犹见其答书大畧皆谰辞自解至谓书乃六艺之一虽善如钟王虞栁不过一艺而已吾之所学尧舜周孔之道不必善道也欧公复之曰周孔六艺有六书之学其防画曲直皆有其説今以其直者为斜方者为圆而曰我第行周孔之道此甚不可也譬如设馔于案加帽于首正巾而坐然后食者此世人之常尔其纳足于帽反衣而衣坐于案上以饭实酒巵而食曰我行尧舜周孔之道可乎不可乎此言诚中其病守道字画世不复见既尝被之金石必非率尔而为者即答书之辞观之其强项不为服下义又设为髙论以文过拒人之态犹可想见也
　　叶石林问徐惇济曰自翁坡名思无邪斋德有邻堂而世争以三字名堂宇公知前此固尝有是否答曰非狮子吼寺乎叶公笑曰是也盖吴兴城南射村有寺号狮子吼本钱氏赐名宋因之石林公既为春秋书其别有四解释音义曰传订证事实曰考掊击三传曰谳其编排凡例曰例又问曰吾之为此名前古之所未有也惇济曰已尝有之石林曰何也曰吴程秉逮事郑著书三万余言曰周易摘尚书驳论语弼得无近是乎石林大喜
　　韩玉汝丞相喜事口腹每食必殚极精侈性嗜鸽必白者而后食或以他色绐之辄能辨其是非世以为异然此事古人固已有之晋苻坚从兄子朗国破归晋司马道子为设盛馔极江右精肴食讫问曰关中之食孰此答曰皆好惟盐味少生耳既问宰夫皆如其言或人杀鸡以食之朗曰此鸡栖常半露检之皆验又食鹅肉知黑白之处人或不信乃记而试之无毫厘差咸以为知味与韩相白鸽事同此非有法可传盖独得于心故能黙契如此
　　丈人本父友之称不必妇翁也汉匈奴传曰汉天子我丈人行也唐人尤喜称之杜甫上韦左丞诗丈人试静听又有丈人屋上乌而不闻杜公为韦之壻也如此甚多栁子厚记先友韩退之一也至与之书乃称退之十八丈友而字之者以其齿相近乎近来不问辈行齿泛相称呼必曰丈不知起自何时至于侪相狎则又冠以其姓曰某丈某丈乃反近于轻侮
　　为帅守而踵父祖尝所居自昔以为盛事李文饶献替记称开成二年自浙西观察使授淮南节度本朝二百余年未尝有自润州迁扬州者况两地皆是旧封倍懐荣感盖其父吉甫亦尝领润故也本朝如此比者亦有之多见于谢上表啓绍圣中欧阳叔弼棐知蔡州其父文忠公之旧治也谢宰执啓云惟近辅之名实先人之旧治髙城不改自疑华表之归老吏几希尚守朱门之旧追懐今昔倍剧悲欣靖康中翟公巽自翰苑出守防稽其父思之旧治也谢表云惟昔先臣再临东越岂期暮齿乃踵前修朱邑世祠犹有奉尝之旧恬侯家法自怜孝谨之衰敢不慰问耆老览观谣俗无忘遗爱之厚永念教忠之余皆谓是也
　　李文定公以故相守兖州有妇为其里人以伪劵诬讨田产诉于官凡十余皆不得直及文定公未去郡而傅龙图求初中甲科以廷尉评事知仙源县初至官妇又讼于县求逮所讼与书劵者騐其书迹不因穷治尽得奸状里人既伏辜而归其田产与妇焉一郡惊为神明李公闻之叹曰吾为政于此不能使枉者直而又罪其妇吾甚愧之乃以束帛谢罪于妇而盛荐傅公于朝议者谓傅公发擿奸伏固过人矣而文定公之不讳其失不掩人善尤人之所难也
　　凡以节度使兼中书令侍中同平章事并谓之使相唐制皆佥勅五代以来不预政事勅尾存其衔而不佥但注使字汉初有假左相曹参之徒尝为之皆以将军有功无以复赏故假以宰相之名而不得居其位是亦唐以来使相之比也汉殇帝延平元年帝以邓隲为车骑将军仪同三司仪同之名起于此魏黄权以车骑将军开府仪同三司开府之名起于此盖亦姑使其仪秩得视三公而已是亦假丞相之然晋以来左右光禄大夫开府者为文官骠骑车骑将尉军与四征四镇及诸大将军开府者皆为武官宋齐以后循之不改唐初以为文散阶虽三公三师亦必冠以此号李涪着刋误尝非之宋因唐无所革元丰官制既罢同平章事遂以节度使加开府为使相正合创名之意而文臣寄禄官亦存之然无生为之者惟以为赠官
　　特进起于西汉凡诸侯功优朝廷敬异乃赐之位特进位在三公下故曰特进成都侯王商以特进领城门兵置幕府得举吏如将军后汉邓禹列侯就第特进奉朝请是特引见之称无官秩定礼魏晋以后皆有之唐以为文散阶元丰官制以为寄禄官亚开府
　　汉武帝元朔三年诏曰夫刑罚所以防奸也内长文所以见爱也以百姓之未洽于教化朕嘉与士大夫日新厥业祗而未解其赦天下内长文之语了不可解张晏曰长文长文德也师古曰诏言有文德者即亲内而崇长之所以见仁爱之道见谓显示也顔氏之説虽比张晏为详然终不能服人意许少伊右丞言往年江南旧乃以内为而文为史传写之误容或有此而其义通矣近见一士人言前辈校正本乃以内为而长为肆文为赦而肆赦所以见爱于其下文尤为贯穿但改字太多不知果有所据否欧公云读书有不通因改易本文而傅防之最为解经者之敝此言盖讥郑氏也近世学者多或不免如此
　　吕文穆参政余庆与其弟正惠丞相皆晋兵部侍郎琦之子也自五代至宋至道中父子兄弟相继居显位而家无余财居无别业平日赐俸多以赈施中外随手而尽故也家人尝诉日用乏絶正惠公也过得三日则更营三日生计如是足矣
　　秦汉以来方士言神仙莫不白日上升后世小説所载往往而是然人未尝有目见之者难以必其有无惟韩文公诗叙谢自然事曰一朝坐空室云雾生其间如聆笙箫韵来自防防天白日变幽晦萧萧风景寒檐楹气明灭五色光属聨观者徒倾骇踯躅讵敢前须臾自轻举飘若风中烟据此等语则其自防学仙而致轻举众所共见者昭然不诬近吴兴陈汤求大夫提举江西茶盐回言数年前州一村民女子自防乐静黙常独居一室中然初无他异至年十八九一旦其家闻空中笙箫之声女子已在室中阖戸而坐须防彩云四合蓊郁其舍家人与观者皆莫敢前经半日方散开戸视之已不见女子久之犹闻笙箫之声在半空其事与谢自然相
　　饮茶或云始于梁天监中事见洛阳伽蓝记非也按吴志韦曜传孙皓时每宴享无不竟日坐席无能否饮酒率以七升为限虽不悉入口皆浇灌取尽曜所饮不过二升初见礼异时或为裁减或赐茶荈以当酒如此言则三国时已知饮茶但未能如后世之盛耳逮唐中世利遂与煑酒相抗迄今国计赖此为多唐人所饮不过草茶但以旗枪为贵多取之阳羡犹未有所谓腊茶者今建州嵗造日新嵗异其品之精絶者一饼直四十千盖一时所尚故豪贵竞市以相夸也
　　吕申公为颍州通判欧公为守素不以文靖为然及与其子为寮见其学识已改观矣时刘原甫王深甫皆寓居都下四人日相从讲学为事情好欵密一日分题赋诗申公瘿木壶其辞曰天地产众材匠者谓之智梁桷与楹杙小大无有弃方者以矩度圆者中规制嗟尔木之瘿何以肉有赘生成拥肿姿赋象难取隠括所不施钩绳为尔废大匠睨而往恻然乃有意孰非造化工而终不朽器刳剔虚其中朱漆为之伪浆挹酒醴施用惟其利牺象非不珍金罍岂不贵幸因左右容反见谓竒异人之于才性夫直逺于是性虽有不善在教之操砺材无不可用在上所错置错陋就其长皆得为良士执一以废百众工何由备是惟圣人心絶通天下志欧公称赏以为有宰相器
　　钱塘关注字子东家世为文雅称喜为诗有唐人之风尝赋松声一篇云梦破松声枕上闻睡魔夜半战吟魂初疑秋雨连江岸乍觉寒潮上海门招引好风来古寺追随月色下前村晩行欲问声来处郁郁苍波漫不分
　　王文正公遗事公幼时见天门开中有公姓名弟旭乗间问之公曰要待死后墓志写上吾不知此言虽云拒之亦可见其实有是事矣厐庄敏公帅延安日因冬至奉祠家庙斋居中夜恍惚间见天象成文云厐某后十年作相当以仁佐天下凡十三字驻视久之方灭公因作诗记之云冬至子时阳已生道随阳长物将萌星辰赐告铭心骨愿以寛章辅至平手椷之题云诚斋密记其诗藏其曽孙益孺处用小粉笺字札极草草按实録自庆厯元年初分陜西四路公与韩忠献范文正王圣源三公俱为帅至皇祐三年登庸适十年夫天道逺矣而告人谆谆如此理固有之不可尽诘
　　彭资器尚书汝砺熊伯通舍人本皆鄱阳人其父并为郡吏而二公少相从学彭公既魁天下闻报之日太守即谕其父使罢役且以己所乗马及导从并命郡吏送还家乡里以为荣其役相与言曰彭孔目之子既以为状元矣熊孔目之子当如何次举伯通亦擢上第时前守已替去后守悉用前例送熊之父还家自是一郡歆艳家学益众
　　仁宗朝京东有剧贼执濮州通判并渊纵掠时蔡子正尚为小官建言宜如汉髙元不以刼质开奸路急捕击之朝廷从其言贼党遂壊散自是以才能显其后江西广东福建路盗贼稍起至百千为羣公然被铠甲拥旗鼓肆为剽掠吏莫能禁子正复言请严勅所属共除民患时执政者记其前言因就付以其事遂除江西提防刑狱子正至部首下令民有器甲者与期限俾首纳原其罪于是竞自归纳前后得六万余择其精者给巡捕吏兵贼气已夺先是羣盗常恃众恃兵仗以贩鱼为名挟盐以卖子正复令贩盐鱼者赍盐不及二十斤众不至五人不持兵皆为良民吏无得问自是人情大安盗自消弭子正迄为名帅
　　傅献简公事仁英两朝居言路榻前论事是是非非正色抗议未尝少有茍容姑息之言退而与人道之亦未尝少有矜骄自负之色及出为郡循循然遵奉诏条惟谨所亲或问之曰公以直节闻天下今虽为郡谓当有所纵舍以自表见奈何俛首奉法如此何以自别于常人乎公曰不然君子素其位而行言官行言事之职牧守行守土之职任此古人所以安分而明守也闻者叹伏司马温公尝与邵康节论近代人物曰清直勇三者人所难能也吾以钦之畏焉康节曰钦之清而不耀直而不激勇而不愠亦为难矣世以为知言
　　魏郑公言君臣同心是谓一体岂有置至公而事迹若上下共由兹路之兴丧未可知也余尝爱此言最切于治道夫事形迹者本以示公然考其实未有不出于私其身者也宋盛时士大夫立朝论事往往信道任诚粲然如骨肉之相与识者以为美谈予闻故老道一二亊云太宗平晋之初以并州交城县地势险阻可以控扼山外且有金铁之饶建以为大通监领交城绵上二邑大中祥符中复废为县吕献可尝宰交城以为宜复为监即利害奏闻而自请就为知监任兴复之事且言臣于审官院差除已是合入通判资序若朝廷允从所请即于臣无侥幸
　　客至则设茶欲去则设汤不知起于何时然上自官府下至里闾莫之或废有武臣杨应诚独曰客至设汤是饮人之药也非是故其家每客至多以蜜渍橙果木之为汤饮客或者効之予谓不然盖客坐既久恐其语多伤气故其欲去则饮之以汤前人之意必出于此不足为嫌也


　　南窓记谈
