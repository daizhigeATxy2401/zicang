友会谈丛
　　
　　宋 上官融
　　
　　凡例
　　一、《友会谈丛》今存版本有《广四十家小说》、《稽古堂丛刻》、《宛委别藏》、《十万卷楼丛书》本，涵芬楼《说郛》中选录六条。此次点校以《宛委别藏》为底本，用《十万卷楼丛书》本作校本。另外参校了涵芬楼《说郛》本等其它数据。
　　二、原书异体字、简体字，如徃、偹、尝、答、阴、□、□、□、□、□、潜、盖、□、两等，直接改为常见的正体写法。不一一出校。
　　三、原书在帝王庙号前均有空格，现一概删除。
　　
　　友会谈丛序
　　余读古今小说、洎志怪之书多矣，常有跂纂述之意。自幼随侍南北，及长旅进科场，每接缙绅先生，贡闱名辈 ，剧谈正论之暇，开樽抵掌之余，或引所闻，辄形记录，并谐辞俚语，非由臆说，亦综缉之，颇盈编简。今年春策不中，掩袂东归，用舍行藏，下学上达，赖庭闱之荫，无菽水之劳。顾驽骀之已然 ，讵规磨之可益。身闲昼永，何以自娱？因发箧所记之言百余纸 。始则勤于探缀，终则涉乎繁芜。于是乎笔削芟荑，得在人耳目者六十事。不拘诠次，但厘为三卷，目之曰《友会谈丛》。且念袁郊以步武生疾，则《甘泽》之谣兴；李玟以养病端居，乃《纂异》之记作。苟非闲暇，曷遂摛毫。彼前辈属辞，不将迎而遇物；而小子晞骥，甘萋菲以成章。深惭鸡肋之微，窃怀敝帚之爱。谷梁曰：「信以传信，疑以传疑。」子夏曰：「虽小道必有可观者。」博练精识者，幸体兹而恕焉。其如杼轴靡工，序述非据，盖事质而言鄙，学浅而辞荒，诚语怪之乱伦 ，匪精神之可补，聊贻同志，敢冀开颜。天圣五年七月朔华阳上官融序。
　　
　　友会谈丛卷上
　　华阳上官融撰
　　太祖初年，神降凤翔府盩厔县望仙乡张氏家。张，愚民也，设神座，烹羊豕，祀之若巫觋事，像则寂尔，声乃冷然，辞旨幽深，闻者增惧。秦雍之地，祈祷毕臻。未几，神谓张曰：「吾禺疆之官属，上天之尊神也，羊豕之属，固非其物 ，悉宜撤之，但设香菓。」莅府者以事动远迩，驿置上闻。开宝末召张氏于阙下，未遑崇奉，值有同轨之会。及太宗即位，锡张氏命服道号为羽人焉，令于所降之地置太平宫，以旌其事，乃俾主之。先是，张氏在闾里不拘小检，使酒忤物，乡人贱之。及天神所凭，则详雅方正，真有道之士。景德中，王人张纶因被命来岐下，与府尹语张氏在乡曲为人所恶。一时之语，不复记忆。适值长安宰魏昌弼亦在府中，相拉诣太平宫，焚礼，方升殿拜，神降帏中谓纶曰：「卿数日前与凤翔知府说何事？」纶战汗惊怛，罔知所措，但俯伏称不省知。又曰：「卿再思。」纶忽悟曰：「臣曾与知府说张在乡曲事。」又曰：「乡曲纵逸，不足为累 。自今更不得说。」自陕以右，虽有见者，惮公方严，不敢妄泄。及公首冠治衡，出俸修餙圃田神祠，自为文记，始与人言，则烂熳于众口矣。
　　曹州定陶县长乐乡吕焕，操心凶险，使酒刚暴，动作不法，闾里为患。大中祥符五年春，民间太牢瘴疫大起，焕家所有皆殒，同乡则十损三四 。焕恨已无孑遗而妬他存者，常蓄致害之意。问有毙踣，以物拽归，剖磔肠胃，弃于放牧之地，欲令熏染，觊令似己。远近畏之，莫敢为言。是岁夏，焕以无力耕凿，亦不播植。复见他人之亩，郁然佳苗，顾己之田，鞠为茂草，心愈不平。一旦风雹骤至，焕亟诣田中 ，仰天祈曰：「愿风雨更甚，雹块益大，击仆稼穑，用快我心。」言未毕，阴云转浓，咫尺不辨。忽见三人，衣青执捶，叱焕曰：「尔愚贱之人，不能勤力自养，而乃幸如此。吾雷电之使也，杀尔何益，然俾世人知有天道，欲加小惩。」遂驱之南去。于是持冰片，令抱之而行，长与身等，旋驱旋叱，艰苦备极。时于袖中探冰丸使含之，仍谓曰：「兹尔之自招也。」但觉寒凛彻骨，战栗靡定，奔驰百余里，各不少息。相次晴霁，焕忽如梦觉，复在旧处，四肢疲薾，若中沉疾，家人扶之而归。厥后，疾虽平愈而精神恍惚，疑夺其魄也。
　　陜西山川形胜，而耀州为最，故唐帝陵多在其境。天圣三年，李夕拜防典是郡，予自回中入京，公以书邀予过郡，馆于东齐。郡有僧道元者，且九十余，耳目不衰，予往访焉。谓予曰：「兹郡即唐京兆府华原县，因温韬建焉。老僧少年时尝见一薛将军说唐末事，一一可忆。」薛将军者即当时阉监，历事昭宗。相献议诛宦官，薛避难窜身草莽。及庄宗入汴，反星冠羽服为道士焉。厥后隶名是郡开元观 ，至太祖受命时尚在，亦九十余，但民间仍呼为将军焉。温韬之起兵连邠，次梁华内外 ，相结合蚁聚，动至数万。睢盱屈强，法令莫制，遂建县为郡，自颁符节。唐帝诸陵，靡不开发，金宝之玩，取以自资。既开简陵，内有银罗汉十八身，各高五尺，其山座具备，环列于梓宫。每一身以十余牛撁致，方出隧道。载以大车 ，碎之造器，他物莫有存者。简陵乃懿宗也，今在州东北山造作，侧旁有民肆，谓之园陵店。其开发之迹，依然可寻。予按《唐书》，自武宗愤释氏恣横，思去根本，诏令一出，扫荡几尽。大中已后，渐次仍旧。及懿宗愍前朝之致毁，乃竭力以兴复。故修崇寺宇则又过之 ，罗汉环于梓宫，即其意也。
　　唐段成式说大历中有乞儿无两手，以右足夹笔而写经，此诚诡遇也。然今京师有一妇人，年四十余，全无两臂，自两肩如削 ，巡行衙井 ，求丐为事。每梳头鬓，右足夹栉，左足绾发。及系衣、浣面亦如之。其轻捷便稳，匹手无异 。人多掷钱赠之，亟伸足取，贯革绳之上 ，畧无凝滞。予为儿时见之，虽出处不定，时踰一纪。而丰凶寒暑，彼且无恙，体常充，衣亦自蔽，又段夕拜晔言 ：景德中，因事到岳下 ，曾见一妇人。无双臂，但用两足刺绣鞵片，织致与巧手相若，服饰颇洁。每止之处，观者如堵，人竞以钱投之。噫！世有无用之人 ，手足完具 ，不能自养，乃甘死于沟壑，是手臂反不如此二妇人足也，悲夫！引以验成式之言，信不诬矣 。
　　相国吕公端任补阙，与一供奉官被命同往高丽。既达其国 ，宣朝命毕，以风信未便，在高丽将及半年。未几风便回楫，王加等赠遗奇珍异货，盈载而归。先是供奉者以公所得置之船底，己之所得在公物上，虑水气见过也。公亦不问措置，委之而行。方至海心，风涛四起，舟欲倾倒。公神色自若，供奉者仓皇失图。舟子前曰：「风涛之由，以公等所载奇异，海神必惜，不欲令到中国 ，但少抛水中，风必止矣。」公如其言，令左右掷之。才半，风息，得达登州岸。遂开其载，则在下者吕公之物咸在，而供奉之物居上者畧无孑遗矣，校供奉之物已罄矣。谅非海神秘惜，盖罪小人用心奸险也。公以所存者中分入之 ，亦仁厚矣。
　　邠州灵应庙者，景德中诏修饰，内翰杨贰卿亿在西掖日，被旨述记，今揭示于翠（玉）〔琰〕 即其事，而州人严奉，其来久矣。被奸滥之辈，互相表里，鼓惑愚民。于殿堂后别起密室，室内有巨穴，穴上覆绣箔，映以旌旛香几，外不得窥。庙祝称云 ：「神已亲享。」但见举空器而出，以是莫敢致辨。大中祥符中，故掌武侍中王嗣宗，自长安移镇邠土，素闻其事，而无迹可究，心常怒之。下车将半载，会子弟院有娩怀者，遂募民妇乳焉。其妇乃庙祝弃妻，怨舅姑无恩，怀愤颇极。遂言其穴乃群狐所聚，潜两童子其间，俾窃杯柈之荐也。闻者达事于公 ，公喜得其状。翌日入庙，俯觇穴中，伪神其事，庙祝因而赞之，都不知公审其诈。遂令设酒殽于穴侧而谓曰：「丰洁之祀，觊神必享。吾当扃錀其户，虑外物所侵，慎无擅开，信宿后躬来省视也。」庙祝不谕其意，及期公至，启户则杯柈宛然。据弃妻之言鞠之，于是引伏，立笞其背，尽室遂去。后召骑兵千人，执弓矢鹰犬，环于庙垣，投薪塞穴，秉炬燎之。烟涌四出，群狐奔走，顷刻擒戮，靡有噍类。密以泥缄其门，禁绝祭事，但春秋旅奠而已。异哉！城狐社鼠，古昔所嗟，未若此饱饫鲜肥，凭侍庙貌，一旦荡其窟穴，小大无遗。虽满盈而自招，亦值王公之毒手。
　　故沧州节度使米信，本银下部落 ，以军功累官至加节钺。纤啬聚敛，为时所鄙。京师龙和曲筑大第，外营田园，内造邸舍，日入月算 ，何啻千缗。其长子任供奉官 ，以信之故，不敢自专。但于富室厚利，以取钱自用，谓之老倒还 ，兼与契券为约。其词以若父死钟声才绝本利齐到之语 ，盖谓信才瞑目而亟还也。于是私募仆夫十余辈 ，饰珍异以袍带 ，令伺于宅左右。俟其出门，拥掖而去。鞍马服玩，备极珍异，其党则京师摇唇鼓舌猎炙之徒 ，日有千数 。谓其嬉游，则信陵、孟尝诸公子；谓其用度，则石崇、王济为鄙人。谄佞 互攻，聋骇 不悟。而复大言人间之物，靡有难致，钱去便到，其速如神。至于进会 ，有奉其欢心者，器皿之具，尽倾与之。尝谓尽此生逸乐 ，惟我而已。至信之卒时，已用过十余万缗，乃约齐交还 。及信葬毕，籍其余者比信时十去五六焉 。外无官槖 ，内无私帑 ，阖门百口之给不可缺者 ，加以恣纵，费荡更踰于前 。以至鬻田园，货邸店，未周岁而日入之缗亦绝 。其弟方四岁，乳母与家人窃议，若此不改，我辈皆为馁鬼。乳母乃抱小儿诣府陈诉。是时真宗在寿邸，尹开封府 ，闻之赫怒 ，具以上言，举余财与所诉之弟，供奉者斥出之，一簪不着身，仍除其班籍 。因兹索然无归，寄迹旅舍 ，乃历自来游从之处求衣食，人既数四 ，亦皆厌矣。遂于京师多假代狱卒摇夜铃于军巡，聊充餬口 。素不服劳，又以踈怠被逐。京师货药者多假弄狮子猢孙为戏 ，聚集市人。供奉者形质么么，颐颊尖薄 ，克肖猢狲。复委质于戏场焉，韦绳贯颈，跳踯不已，旁观为之掩涙 ，而彼殊无愧色 。噫！公侯之门 ，一旦如此，有其父必生其子，何足怪耶。
　　贝州历亭县民李忠，为本郡乡兵首领。家颇储蓄，雄视门里。多借贷与人，至收获时必亲往聚敛。有石氏兄弟，事母不孝，最推凶暴。亦尝举忠物，每怨忠躬来督责。俟忠及门，二石潜杀其母，曳忠于官，诬其杀也。忠以二石所执旁证明白，甘心伏法，案成弃市。忠家载其柩归，焚之。未几，风雨暴作，掣电迅雷，击死二石。顷刻开霁，踣尸于户外，背上各有朱字，言杀母之由，乡人始知忠之寃也。时邻村苏氏被疾亡，经信宿，忽然而兴。乡人喜其再生，竞来问讯。遽挥霍将起 ，曰：「兹非我家也，我本李忠，昨为石氏执称杀其母，致自诬伏法。阴府主者曰，尔被枉死，其执尔者，今已俱至，于理甚明，尔须却回。我诉以本身已焚爇，回且何依？」主者召案吏持薄阅之，云恰有李忠近邻苏公，到方两日，但令托其身以生，我是以得归。苏家以为狂言，都不之信。因问苏氏之事情，懵然莫省。李氏之家事，细微毕知。先是忠少壮而形美，苏则长髯而麄朴 。及召忠妻至，见其朴貌，恶之。忠曰：「尔何得弃我？我真尔夫也。」妻问以生平所有，乃曰：「我有鸟色马，兼有银数笏，埋于东窗壁下。曾与戏，窃采桑刀，置西屋瓦沟中。」验之皆然。以至话帏箔之密，悉亲属小字，妻方果决为信。其苏家不肯，李氏偕诣郡诉，靡能裁剸。其始末声闻朝廷，亦无奈何。但敕本路均输，为辨析焉。其人后终归李氏，时大中祥符八年也。
　　班行钱允凝，大中祥符末督役于毫州太清宫。惟采宫中鹁鸽充庖膳，多自弹之，靡不应弦而落。朝夕不舍，栖宿咸稀 。或有勉之，则曰：「天生此物供口腹，若而致罪，况人乎？」采捕之心，从兹益□ 。众皆怒其轻脱。更一日，因弹钟楼上者，缤纷坠地。允凝自往取之，忽跃入殿前花栏。允凝遂踰栏而入，不觉折栢一枝，正穿足心，尖上腕露，流血斗余。人掖之置于寝室，号呼弥月而卒，识者谓其余诛焉。
　　
　　
　　友会谈丛卷中
　　华阳上官融撰
　　定陶髣山，按《皇览冢墓记》云，本曹国葬地，彷佛似山，故名焉。其上有神祠，不详建置，境内祈祷，颇彰灵应。太平兴国三年，以地为广济军，其庙备春秋之奠。至五年，秘书丞安德裕出洽军事，下车之明年，自首春不雨如仲夏，多稼将槁 ，庶民其咨，骄阳日炽，或言髣山神祠。安备礼诣祷，方炷香奠斝，神自帏中冉冉而出，古服峩冠，拱揖而立。安以至诚所感，殊不为惧，遂诉愆亢之灾。答曰：「某堆阜之神，久窃乡人之荐，愧无酬答，恨力小位卑，不能兴致云雨。虽则龙司厥职，动息由天，然上帝亦知旱暵时久，将施甘泽。今念公靡惮炎烁，俯为生聚，某当至主者室密伺雨信，必得先期而报也。」言讫而隐。安询于左右，皆云适无所见，惟爵小吏覩焉。安既归，是夕纔寐梦，其神曰：「雨候甚近，只在来早。」安大喜，诘旦会僚佐而白之，众以为诞，未有信者。俄而阴云四塞，雷电齐至，大澍三日，千里告足，乃贺曰：「此明公之诚感髣山之验也。」翌日，安具牲牢拜谢。
　　泰州推官滕宗谅有知人之鉴。向侍中（珙）〔拱〕，本路下丁操刀者 ，最无行检。滕布衣日，偏与亲狎，不以刲宰待之。向私一妇人，相得颇厚，其妇人患厥夫窥伺，置堇毒毙之。洎向之来，具道其实，云：「兹后无碍矣。」向闻之大怒，捽妇人至市，具疏其事而逸，人义之，而亦不逐。或谓滕曰：「向凶秽若此而与之交，岂不累盛德乎？」滕曰：「似向公者真奇士也，尔辈碌碌，焉能知之。」才十数年，果奋发遭遇，出建旌銊。首辟滕公入幕，及保厘西郊，随轩亦至，恩顾隆盛，终始不衰焉。
　　户部张侍郎雍，滕之壻也。张本河朔人，世作田业，值犬戎入寇，尽室焉虏。既达渔阳，暮留张在寺中，主僧见之喜，令侍左右。将七八年，例得剃度。文字欲下，张思之曰：「若髠首披缁，无由逃矣。」是夕潜遁，与牧马者偕行，始得达乡里。井闾桑麻，易之他姓，孑然无依。因游学洛中。滕时退居，见张于门侧，召至而奇之，曰：「有前程人也，吾女可以妻之。」归告夫人，夫人怒曰：「尝谓此女奇相，当择佳壻，如何许与丐者？是弃之耳。」滕曰：「非卿所知，况已言约 在官，法不可移，违之必贻咎矣。」夫人信而从焉，乃促张定物。张曰：「怀无百钱，何力可至 ？」滕笑曰：「但酒数升足矣。」依而饷之，答以袭衣束素，延于清凈院，俾勤志焉。来春果明经登科，方克备礼成会。厥后历践清显，周旋三纪，终于贰卿之禄，其子今列闺籍焉。且夫向侍中之居屠肆，张户部之为囚虏，谓张寒饿可也，而待之以殊礼，妻之以爱女，苟非达识，曷以臻此乎。今世之人以贫富为贤愚，以炎凉为去就，闻之得不包羞乎。
　　吕蒙周任江南幕职，既受代，与室家婢仆辈泛舟西归 。内一仆患疫未得瘥 ，蒙周以船小暑毒 ，妨于出处，又虑相染，心颇厌之，因江挤于中流 。仆者久热被体，忽得水凉，兼素善游泳 ，虽困惫且甚，强随波上下，相次至岸。有渔叟愍之，寘于家，身沾席间 。闻两岸喧然，仆者扶力出，望见蒙周之船倾侧波间 ，篙檝莫制，移时沉溺。仆者雪涕嗟叹 ，与渔叟具闻官司 ，俾为索焉 。不数日，尽得蒙周及家人之尸，而仆者疾已间矣 。于是悉心致哀，舁置具榇而焚之 ，辨析立标掩瘗，乃踰越险阻，白其亲属，靡怀挤江之怨焉 。夫趋走事人诚为愚贱 ，蒙周厌其卧疾，致之死地 ，是不仁也。及兹倾没，仆当鼓舞而幸灾，乃不念旧恶，力为主张掩瘗而告其族，此世之难能也 。则服名教曳缙绅者 ，外貌是〔人〕矣 ，其中心未必如斯人也。
　　柳如京开与处士潘阆为莫逆交 。尚气自任，潘常嗤之。端拱中典〔全〕州 ，途岀睢阳。潘先卜居在彼 ，迎谒河涘。时正炎酷，柳云：「可偕往传舍，就清凉宵话也。」洎到传舍，止于厅事，中堂扃鐍甚秘，柳怒将笞驿吏，吏曰：「此非敢靳旧传舍者 ，多不自安，向无人居十稔矣。」柳强曰：「吾文章可以惊鬼神，胆气可以詟夷夏 ，纵有凶怪，因而屏之。」于是启门扫除 ，处中坐 。阆潜思曰：「古人尚不敢欺暗室，何绐我之甚，岂有人不畏神乎？」乃谓柳曰：「今夕且归，制少汤饵 ，凌晨用藉手为别，此室虚寂，请公卜宵可也。」柳喏之 。阆出，密谓驿吏曰：「柳公我之故人，常轻言自衒，今作戏怖渠 ，无致讶也。」阆薄暮方来，以黛染身 ，衣豹文犊鼻 ，吐牙被发，执巨棰，由外垣上，正据厅脊，俯视堂前。是夜，月色晴霁 ，洞鉴毛发，柳尚不寐，或敛衣循墙而行 。阆忽叱之，柳竦然举目 ，初不甚惧，再呵之，似觉皇恐 ，遽云:「某假道赴任，暂息此馆 ，非意干忤，幸乞恕之。」阆遂疏柳平生幽隐不法之事 ，扬声曰：「阴府以汝积戾如此，俾吾持符追摄，便须行也。」柳乃茫然设拜曰：「事诚有之，其如官署未达，家事未了 ，盛年昭代，忽便舍焉 。倘垂恩庇之 ，诚有厚报。」言讫再拜，继之以泣。阆徐曰：「汝识吾否？」柳曰：「尘下士不识圣者。」乃曰：「只吾便是潘阆也。」 柳知其所为，不胜惭沮 ，再三邀阆下屋。阆曰：「公性躁暴 ，不奈人戏 ，他日必辱我以恶言矣。」于是潜遁。柳亟归舟解缆便去。闻者为之绝倒。河东刚毅人皆畏之 ，一旦为逍遥所怖，几乎泣血。古人云：「虽能言之而不能行之。」此之谓也，况其下者乎。
　　都官员外郎中师言：至道初在京师，上元夜与朋立端门下，俟车驾以观。俄顷，太宗乘步辇自南来，棘闱中宜僚都卢曼延之戏，溢目不可纪。其间一人负巨盎膏熖，其人迎立于驾前，乃扬言曰：「大家看臣藏火之戏。」圣君亦为属目。负盎者遂褫去余服，止披一绨袍，向火盎而掩之，拉绨袍在两手团之如无物，移时掷于地，即举而披之，襟袖间尙气熖四□ ，仍灼其鬓眉焉。逡巡豁开绨袍，火而披之盎，盎如故，而火猛烈之势愈甚。太宗骇视久之，赐与加等。又说应举时于天街见弄盏者，其盏百只，置于左右手，更互掷之。常一半在空，递相拽击，声皆中节。虽覩者如堵，但心目眩转，莫测其所学焉。夫技艺骇众，世自有之不经见者，以为妄谈。而《列子》所说周穆王时西极之国有化人来，入水火，贯金石，千变万化，不可穷极，则藏火之人近之。又宋简子弄七剑，迭而跃之，五剑常在空，则掷盏者方彼何足异乎。
　　瀛州团练使李廷渥，莅边郡日，虞人获子母猢狲为献。子甚小，系于马院 ，其子跳跃出院，为鸱所搏。母号呼奋掷，昼夜不絶。一旦啮其绳而逸之 ，捕之莫得 。忽于庖中窃肉置瓦沟上 ，潜身屋隙间，伺鸱下，躩跳而擒之。遽抉双目，次除两翅，乃携至廐舍，缓剖其腹，磔裂肠胃，陈之于前，哀号数声以祭其子。然后寸寸断之，肉皆析为缕焉 。廐吏惊报廷渥，覩而叹息，遂令人送入山中。噫！天性之慈，由于人也 。教彼于质则爱，爱生于心 ，周旋而不失其正者，厥惟上智乎。横目蚩蚩 ，识有愚下 ，惑于远而泥于近 ，舍其本而存其末。猜嫌于是起，慈爱以绝之 ，且药脯之诈，黄台之诗，见闻而终弗悟者 ，其心不如禽兽 ，悲夫。
　　给事中董俨，蓄妓妾二十余人，饰珠翠、曳纨绮、食粱肉，自比于王公家。而身没未浃旬，为寿阳豪民王氏纳钱三百万易之，以二犊车载归。诸妓妾辈悉无戚容，欣然而去。见者无不叹惋。夫生共其乐，死忘其哀，是董之恩，无一日可思，而别姓之室，喜于再聚矣。此岂女子之心耶，岂厥裔贪其直耶？
　　天禧中，有丐者莫知姓氏，往来阛阓间，毎至之处，亦不妄取。衣虽敝陋，形且充泽，祁寒暑雨，未尝改易。人或呵叱，俛首便过。如此十余年，率以为常 。市井徒有张生者，货银为业，设肆于界中。丐者旬岁间凌晨必至，生怜之，日以五钱赠焉，颇怀感激。忽一日，生见丐者袍带巾栉，跨马引仆而过，深以为讶 。丐者曰：「某有兄官于交广，连绵数任，留〔某〕京师 ，以至贫窭，地远绝信，乃丐于人。兄适方归，相见甚欢，衣装仆马，皆兄与也。」生然之。又曰：「自十余年感君之恩多矣，思欲报答，今得其时。兄于曹门斜街僦得一宅，暂邀过门，夙令具馔奉俟。」生辞以故。丐者曰：「已约数宾，不可拒矣。」遂留仆导生而来，丐者跃马先行。生随仆出曹门，入斜街，委曲深巷，生心疑惑，且曰：「此间岂有宅乎？」仆出门指曰：「更进百步，便到也。」及至门，但破帘蔽之。及入见，丐者却着蔽衣如故，出邀生入一堂中，惟破席而已，粪秽堆积，生愈恶之。复谓仆曰：「召诸宾来。」又见数人，蓝缕更甚，从堂后至，身皆疮秽，环席而坐。生益不自安。又勅其仆携一器，贮浊水斗余，置之而去。旋又取一盘，中有蒸小儿，手足具备，炎气蓬勃。丐者亲加擘折，酌水举肉劝生。生掩口愕惧，只欲逃窜。丐者叹曰：「此而不食，信是命也。以感恩之厚，方有兹设，他人固不得预食，吾亦无奈。」生惶恐。丐者乃于怀中出药一贴与生，曰：「酒肉不食，君命也。此药百粒，聊以为报。」生急寘怀中，奔竞而回，开视之，乃真金也。均约其直，与十数年日赠之数，恰相酬也。生方悟其神仙，悔恨无地，寻再诣其处，则迷而莫知。
　　
　　
　　友会谈丛卷下
　　华阳上官融撰
　　婺州郡署旧传凶怪，后堂尤甚。累年已来，但泥封窗户，虽白昼亦无人敢至。每二千石到者，先诣焚香，然后礼上，率为常 。景德中，太常博士赵沂出典是郡，素闻其事。下车之明日，命撤去泥封，豁其窗户。将吏辈惊愕，以为开之必见异物。及启扉，一无所有，惟粪壤而已。沂曰:「倘使凶怪，讵肯白昼而出，且久扄之室，亦宜预防。」遂令扫除。还选劲卒三十人，各持长鎗，分坐堂中，沿及户外，严约曰：「惟侧聆其间，稍有动处，便起向空交刺焉。」俄顷，相继而堕。伫伺移时，更无飞者，亟白燃烛席帽 ，余者似扇，朱目雪爪，尤可怖畏，悉中锋刃而毙矣。沂令洁置厅事，黎明召僚吏以观之，无不叹咤。自兹郡署凶怪亦绝。噫！造化之含育至大，奇形异类，世自有之。《神异经》注蝙蝠三百岁化形为人飞，诚有之也。
　　光禄寺丞刘泳，少游洛下。尝谓予曰 ：昔天津桥南有一第，人称史公公宅，亦传凶怪，闭而不居，将三十年。水竹台榭、花木亭馆，靡不备具。每春时，游人多率其徒，挈酒殽携管弦以就赏，实洛下之胜槩也。端拱中，有酒徒朱生者，使气凌人。一日，少年辈邀置于席，乃曰：「兹宅凶怪，公素知之，我等愿献一醉，可能宵乎？」生曰：「是吾心也，夫人之所畏者死，吾死且无畏，况凶宅乎？」少年以为然。遂扫除，堂前设一塌而去。生酣寝其上。时方首夏，竹树阴薄，风声月色，萧然满轩。忽见两厢阁子内门次第而开，各有小丫鬟携灯檠而岀 ，置于阶际，抽身却入。未久，有数妇人盛餙分坐于灯下纫缝焉。生凝睇讶之。俄顷，后堂门一时大启，床帷器用，倏忽皆至，然后烛引二妇人，靘妆袨服，执球杖前驱而出，傅语呼云：「令公至」。见生，不觉惊，又言「且住」。中有一人峩帽戎妆，据胡床而坐，连叱妇人辈曰：「此必盗也，舁弃他所。」回顾间至榻前，身已在空中，被掷于堂西竹林中，体为枯枿所伤流血焉。生愤怒而起，径至中堂，戟手大诟曰：「尔生前盗名位，佞媚于时，殁后盗人居室，烦扰于世，反以吾为盗，不自愧乎？」于是举枕而击之，正中其肩，惊惶而散，俄失所在 。时初五更，少年辈持火炬突门而入，讶生之无恙，竞询其由，生具以实对，及示为枯枿所伤，众方服其胆勇焉。兹宅厥后终无人敢居。淳化四年为洛水所漂，但存故基耳。
　　邓州廉察长城钱公若水，本洛下右族。未第时，妇翁殿中丞郑处升守官大名，公往省焉。既入境，道逢故人庞登。登亦有河朔之游，相见甚欢。公先令僮仆驱辎重行，与登居后联骑。方语笑间，公所乘马忽双蹄踣地而毙，公望僮仆已远，别无乘可代，又艰于徒行，莫能为计。正相顾嗟呀，俄有一人，衣短夹衣，若王侯家纪纲仆，询以马毙之由，及所诣。告之。笑曰：「岐程不远，不足为虑。」遽探怀中刃，当胁剌之，举尾再三呵叱，马振奋如旧 。更掖公上马，仍戒公促行，今日须达大名。公执鞭揖谢，马行如旧，遂不见此人，惟各骇惧，而靡知其怪。但如其言，耸辔而进，至暮到大名，处升才离鞭下，复有弊帷之事，亦异矣。 
　　麟府州在黄河西 ，古云中之地。与蕃汉杂居 ，黄茆土山，高下相属，极目四顾，无十步平坦。廨舍庙宇，覆之以瓦，民居用土，止若棚焉，架险就平，重复不定 。上引瓦为沟，虽大澍亦不浸润。其梁柱榱题，颇甚华丽，在下者方能细窥。城邑之外，穹庐窟室而已。人性顽悍，不循理法，事公惟吏，稍识去就，降兹而下，莫我知也。俗重死轻生 ，侮法忘义 。凡育女稍长，靡有媒妁，暗有期会，家不之问。情之至者，必相挈奔逸于山岩掩映之处 ，并首而卧，绳带置头，各悉力紧之 ，倐忽双毙。二族方率亲属寻焉，见而不哭，谓男女之乐何足悲悼。用缯彩都包其身，外裹之以毡，椎牛设祭，乃条其革，密加纒束 。然后择峻岭架木，高丈余，呼为女棚。迁尸于上，云于飞升天也。二族于其下击鼓饮酒，数日而散 。予大中祥符七年随侍至彼 ，闻他人多言 ，都不之信 。是时王师折惟中 ，出巡边徼 ，拉余偕往。遂深入不毛，往往见女棚置于岭上 ，而新者毡角宛然，异俗如此，且低帏昵爱又如此 。呜呼！州境去京不及二千里，而风俗差殊 ，可骇耳目。则邕州溪洞，戎泸之蛮蜑，前达名公书其怪，以此思彼，真为实录 。
　　咸平中，家尊任兰台佐着，出宰建之浦城县。到官周岁，忽有一道士司徒珝具笔札，遒婉焕然可爱。家尊素恶人诡谲，不甚在意。复值有同僚之会，一啜后令兄长延于书室。珝有怏怏之色，及见兄长幼齿，愈失所望。既坐乃曰：「某昨自汀剑经由贵邑，为阍吏所报，须至款关。然则奔走尘埃，且非投丐者。适殊不蒙见礼，深增惭怍。」乃索酒，独泛五瓯，自引声高歌，拂袖而舞。遂以手伸其两耳，顷刻长数寸，交于颏上，放之仍旧。复令左右伸之，俄长尺余，亦不言止，人惧而舍之，观者悉异焉。更无语，为求乳香数块置冠中，长揖而去。潜令人随之，云出西门，虽奔马莫及也。
　　旧说马嵬店妪收得杨妃袜一只，秘为奇玩。人欲观者，但赂百钱得一纵目，故店妪致富，此其好色不好德者也。今咸阳元氏财雄陕右，家有一古合，其大如缶，外砌之以杂宝，内托之以上金，旁有微缺，制作特妙。传云开元宫中物，太真贮首饰者也。世事悠远，莫能详悉。尹京兆者下车之后，多假以传玩，留不信宿，返却持去。虽与马嵬之韈轻重不侔，而夸人之心归乎一揆。夫物之奇者，赏其古则古矣，若谓今之所无则誷 。
　　王校理质言：祠部苏员外耆，名德之裔，好古博雅。有宝装带十余条，云是陈后主所服者，及唐相小许公告身数纸，真希世物也。予侍家尊到回中，回中旧称巨镇。民间尚有唐时组绣佛像，广袤丈余，奇绝精巧，邻于鬼工 。下述赞文，末署开元之号。字亦剌出，点昼分明，而年祀深邈，止颜暗故而已。复有西塔院者主僧，世传一袈裟。予假观焉，大为殊绝。方如寝衣浑，背织其面状山水之类，周回作云气，有裏，紫色而绫文，反复无缝，与边相合，四面如之，其贴相亦有开处，纤致可爱，故非纫缝之所及。旁有织出金字，云王子年高丽国王奉为西天三藏国师造。僧徒宝惜，迄今如新。但知流传，亦不省所得之由。予因元氏之合，举兹数事。且金宝之玩则无古今，他物易毁而久存者珍之，无损于亷矣。昔陆龟蒙记锦裙篇，说天后罗裙绋旙，皆绣组之妙。信乎，古之奇妙有之矣，而出于高丽者尤足异也。
　　光禄寺丞卞禹，在科场日不修边幅，喜酒任达，形貌麄率，胆气自许。尝说少年时薄游曹社，寓于客邸，一日醉归，夜分酒解寝兴，欲拳足偃卧，但觉有物压之重不可收。时微有呻吟声，极以为讶。引顾仆夫，又各大鼾。壁灯复荧荧，莫测其事。而其声渐急，禹遂蹶身而起，见一物横加于膝，色黑而难辨。举手扪之，初不甚惧，及持于于灯下细窥，乃是人之一臂也。鸟毛茁然覆其上，掌大而指巨，颇异于常，仍呻吟不已。禹汗出大怖，亟掷于地，嗾呼仆夫，燃烛偏觅，寂无影响。禹立迁他室，后亦无患。及访于博识者，莫穷其怪。
　　段全者，薄有才思，不拘细行，历幕席，浪迹陕右，务嘲诮取悦于人。雷掾济阳江丁谓，好蹴踘，既贵后亦为之。全撰踘诗二十韵以献，公奇之。内有「斜搊花脚面，阔大打亷搋」之句，称为中的。全既公同年生也，全在长城，偶香城院盖经阁将上梁，院僧请全作文。全俾城中少年探摭花柳中所缺之事，欲缀于词，以播扬之。时有名妓添苏者，知之大惧，遂与群妓议曰：「段推官口吻可长，倘遭攻击所短，我辈扫地矣 。」乃醵宴作乐，召全洎诸少年，妓等再拜，祈以掩恶之意。全酒酣，聆其言，甚有得色，顾谓诸少年曰：「昔仲尼《春秋》成而乱臣贼子惧，吾今上梁文作而群妓哀，如是吾于仲尼之门无愧色矣。」闻者莫不大噱。
　　金部田员外居中说应举时，在京与豪家子张生同科，而俱少年，情颇相得，出处饮食，未尝不同。一日晚，携手闲步，经西车子曲，覩一大宅，旁有看窗。居中与生逼其下行，密聆其中赞美声。洎过百余步，生却回，窗中之人尙在，忽掷下金钗一只，生得之，亦莫测其意。未旋踵间，宅门中有紫衣者趋岀，手招生与居中，云得钗否，此某官第几子，居班籍，奉使入蜀，久而未回，掷钗子者其妇也。约以某日于崇夏寺某院为期，先以此致意尔。居中及生依期而往，果见酒殽承迎相次，子妇从中而出，相与杂坐，时复诣之。居中屡劝生，生怒不听，居中亦不能苦谏。未几，某官子归，备知其事，隐而不问，欵曲间谓妇曰：「吾昨度险栈，颠危万端，愿饭百僧，庶保无恙，尔往尼院与吾偿之。」妇诺之而往 ，某官子潜伺其迹，值邀生不至。未浃旬 ，又谓妇曰：「后过某处，其愿如初，可再往偿。」妻不辞而往，张生知之，遽往会焉。某官子于是率健仆，携利剑入院，不问僧尼少长，皆杀之。厥妇与生一对就刃之 。自拘于有司待罪 。太宗皇帝闻之，谓执政曰：「兹人间最巨蠧者也，伤风败教，杀之宜矣，况勋臣之裔，何必致问。」遽舍之。中外之人莫不庆圣君之独断，革末俗之污滥也。居中今老矣，每想其事，亦为战栗。
　　棘丞张亢，八九岁时梦皂衣人遗笔一管，及寤，言与亲友间。后因戏于庭树下，有鸟衔笔，正落亢前，其大小宛如梦中所得，人皆奇之。及长，果俊敏有文声，爱酒落魄，不事检束。天禧三年科场，未尝以习读为意。曾于友人家假得书数册，都不省览。每醉归，但用榰头。南省奏名，来日殿试，犹尙暮回。酒醒初意阑，夜深无寐，因取榰头书看，乃《尚书》也。灯下披读，顿忘倦怠，不觉尽其一编。诘旦御题，有《日宣三德论》，亢恍然大悟，乃是夜来详读者矣，于是一挥成名，年方二十。
　　曹州司吏卢平，秉性奸蠧，侮文尤甚，恃兹酷虐，侪伍惮焉 。好擿人阴私，多岐致害。至道中，殿中丞蒋非熊悦之，凡有施为，无不信纳，郡人畏之。间日平谓非熊曰：「州界累年荐经荒歉，民室逃散，闲田且多，兼并之家，冐恣耕垦，县胥与里户之辈，交结为弊，掩而不发，当为申明。」非熊诺其请。于是追摄四县民吏，连繋者八百余人，委平推约。平任性拷掠，鞠出其妄官税，洎收子价钱十余万缗。平喜得实待，悉寘于法。会真宗即位，赦恩宥之，平枉法受财，是时非熊已替，郡政又新，平失所倚。复知单坦告讦，惧亦潜匿。新守素知始末，仍怒平巧诋，严加搜访，未几就擒，先笞而后鞠。平甘从吏讯，情无隐焉。案牍将具，平忽疡生两髀，信宿溃烂，呼号苦楚，昼夜不息。一夕，为群鼠食其双睛及齿唇舌，手足桎梏，无奈之何，顷刻告毙，人谓惨毒所召。岁余，告人单坦者，因迎官出城，至安院陵店，俄坠马，奔逸哀祈，众颇讶之，逐而致诘，则曰：「卢平将刃斫我。」众皆愣惧，旋踵间死于井中。平与坦相报之后，非熊在阙下愈不自安。朝廷令非熊鞠狱于陶丘 ，毎就食则见平在前，必先祭方敢下筯。非熊谓曰：「当初之事，职汝之由，及至其死，又是单坦且互闻报雠，彼此无寃，今却复来向我，何意？」平曰：「前事虽平造意，实自殿丞方行，阴司辨析甚明 ，须要殿丞为证，更月余方来追摄也。」后非熊鞠勘毕，到曹州果卒。寻火化轊椟，值雷雨大作，涉旬不止，暴露野外，靡能致焚，时亦谓其报应焉。
　　
　　附录
　　附录一
　　四库未收书目提要
　　阮元撰
　　《揅经室外集》卷二《友会谈丛三卷提要》
　　宋上官融撰。融华阳人，其字未详。陈振孙云不知何人，案书中称其父尝宰建之浦城县。是编前有天圣五年自序，卷帙与《宋史艺文志》、《通志艺文畧》、焦竑《经籍志》并同。观《文献通考》所载则作一卷，疑转写之讹。但序称记在人耳目者六十事，此则仅及其半，非有缺佚，或六为三之误字。核其所纪，皆宋代故事，多言报应，示劝戒，纤悉胪载，间伤猥杂。虽然，如纪吕端出使高丽，与《宋史端本传》合，纪太平兴国三年以定陶地建为广济军，与《宋史地理志》亦同，要非绝无依据者可比也。
　　附录二
　　四库提要补辨
　　翁同文撰
　　友会谈丛三卷
　　阮氏此书提要称融本末未详，按《四部丛刊》本《范文正公集》卷十三页二十三有《太子中舍致仕上官君墓志铭》，卽为融撰志。称其字仲川，天圣二年秋广文馆举进士中第一。入明年春，礼部较天下之才，别试于太常寺，又首荐之，后以疾闻。除太子中舍致仕，居工曹南郡，以庆历三年不起，年四十有九云。
　　附录三
　　刊《友会谈丛》叙
　　陆心源
　　《友会谈丛》三卷，宋华阳上官融撰。《宋史蓻文志》、郑夹漈《通志蓻文畧》、陈《直斋书録解题》、焦弱侯《国史经籍志》皆着于録，马贵与《文献通考》作一卷，乃传写之误。《四库全书》未收，阮文达始进呈亦罕见之秘籍也。融仕历无考，书中称天圣三年李防知耀州，邀融过郡，馆于东斋，则天圣时人也。自序云随侍南北，旅进科场。又云春策不中，掩袂东归，盖不得志于科名，而思以著述自见者。李防，宋之名臣，尝援晏殊于童稚，融为所引重，可以想见其人矣。所记虽多涉怪异，持论颇不轨于正。其纂此书，尝自比袁郊之《甘泽谣》、李玫之《纂异记》，然袁李远搜异闻，而融近征实事，絜长比短，其犹青出于蓝欤。光绪六年岁在上章执徐孟秋之月，归安陆心源叙。
　　
　　
　　
　　
