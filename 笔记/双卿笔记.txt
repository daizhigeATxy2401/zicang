双卿笔记〔明〕吴敬所撰

　　平江吴邑有华姓者，讳国文，字应奎。厥父曰衮，系进士出身，官授提学佥事，主试执法，不受私谒，宦族子弟，类多考黜。遂被暗论致仕，谢绝宾客，杜门课子。国文年方十五，状貌魁梧，天姿敏捷，万言日诵，古今《坟》《典》，无不历览，举业之外，尤善诗赋。会有司汇考，生即首拔，一邑之中，声价特重。
　　生父先年聘邻邑同年知府张大业之女，与生为妻。张无男嗣，止生二女，貌若仙姬，爱惜如玉，遍寻姆训，日夕闺中教之，故不特巧于刺绣，凡琴棋、音律、诗画、词赋，无不渔猎。长名曰端，字正卿，年十八，配生；次名曰从，字顺卿，年十六，配同邑卿官赵姓者之子。
　　是岁，生父母遣礼，命生亲迎。既娶，以新妇方归，着生暂处西厅书馆肄业。不意端与生伉俪之后，溺于私爱，小觑功名。居北有名园一所，乃衮宦游憩之地，创有凉亭，雕栏画栋，极其华丽。壁间悬大家名笔，几上列稀世奇珍，佳联掇画，耳目繁华，大额标题古今坟典，诚人间之蓬岛，凡世之广寒也。生每与端游玩其间，或题咏，或琴棋，留连光景，取乐不一。
　　一日，莲花盛开，二人在亭，并肩行赏。忽见鸳鸯一对，戏于莲池。端引生袂，谓曰：“昔人有谓‘莲花似六郎’，识者讥其阿誉太过，今观此鸟双双，绝类妾与君也。不识称谓之际，当曰鸳鸯之似妾与君乎?妾与君似鸳鸯乎?”生曰：“予与君似鸳鸯也。”端曰：“何以辩之?反以人而不如鸟乎?”生即诵古诗一绝以答之，云：“江岛之巅烟雾微，绿芜深处剔毛衣。渡头惊起一双去，飞上文君旧锦机。以是诗观之，此鸟虽微，然生有定偶，不惟其无事而双双同游，虽不幸而舟人惊逐，雌雄或失，终不易配，是其德尤有可嘉者。若夫吾人或先贫而后弃于妻，或后贵而遂忘乎妇，以此论之，殆不如也。”端曰：“或弃或忘，此买臣、百里奚夫妇之薄幸态耳，此奚足齿!但所谓鸳鸯之永不相违者，妾与君当以之自效也。”因归庭索笔，谓生曰：“请各题数语，以为鸳鸯之叙可乎?”生曰：“卿如有意，予奚靳焉。”乃首缀《一剪梅》词曰：
　　菡蕊初开雨乍晴，香满孤亭，绿满孤亭。
　　一双微步泛波轻，时掠浮萍，共掠浮萍。
　　端傍视，因曰：“君词白雪阳春，固难为和，但各自为题，犹不足以表一体之情，君如不以白璧青蝇之玷为嫌，妾请终之，共成一词，何如?”生笑曰：“得卿和之，岂不益增纸价耶?”欣然授笔。端续题曰：
　　人传夙世是韩凭，生也多情，死也多情。共君挽柳结同心，从此深盟，莫负深盟。
　　书成，二人交玩，如出一手，喜不自胜，相与款狎亭中。
　　不意文宗欲定科举，文书已到。生父闻知，即往西厅寻生，及至，其门早已阖矣；然犹意其在内也，归，令母唤之。夫妇俱不在室，衮大骇，因以端侍妾月梅者掬之，方知生、端频往园中游玩。父震怒不已。
　　月梅匆匆至亭报知，生、端惶惧潜回。父已抱气就寝，生往卧内，侍立久之，竟不得一语。盖衮虽止生一子，然治家甚严。生素性至孝，见父忿怒之深，恐伤致疾，乃跪而害曰：“兹因北园莲茂，窃往一观，罪当谴责。但大人春秋高大，暂息震怒，以养天年。不肖明日自当就学于外，以其无负义方是训也。”父亦不答。时生母亦往责新妇，方出，见生战战不宁，乃为之解曰：“此子年殊未及，故蹈此失。今姑宥之，俟其赴考取捷，以赎前罪。”父乃起而责之曰：“夫人子之道，立身扬名，干蛊克家，乃足为孝。吾尝奉旨试士，见宦家子弟借父兄财势，未考之时，淫荡日月，一遇试期，无不落魄，此吾所深痛者，今汝不体父心，溺于荒怠，何以自振!汝母之言，固秀才事也，然此不足为重，欲解父忧，必俟来秋寸进则已，不然，任汝所之，勿复我见!”生唯唯而退。
　　至夜归室，惆怅不己。端至，亦不与言。端恐其怨己也，乃肃容敛衽而言曰：“今者妾不执妇道，受谴固宜，贻咎于君，此心甚愧。但往者难谏，来犹可追。”遂取笔立成一词，以示自责之意，曰：
　　雕栏畔，戏鸳鸯，彩笔题诗句短长。欲冀百年长聚首，谁知今日作君殃。
　　裙钗须乏丈夫刚，改过从兹不敢忘。不敢忘，苹蘩中馈，慰我东床。
　　题讫，置之于几。生览毕，见端首倚席，有无聊之状，乃以手挽之，曰：“予非怨卿，卿何有慝之深也。”然端平昔人前言笑不苟，是时见侍妾月梅在旁，心甚羞涩，但欲解生之忧，故不敢拒。于是绐月梅曰：“官人醉矣，汝且就睡，或有唤汝，当即起。”
　　梅去，端徐抚生背，曰：“然则既非恨妾，殆恨亲乎?”生曰：“亲，焉敢恨也。实自悔失言矣。”端询其故。生曰：“向者欲慰大人之怒，乃以明日出外就学为对。今思欲践其言，则失爱于子。欲坚执不去，则重触乎父。是以适间不与子言者，正思此无以为计，而萦闷于怀，本他无所恨也。卿能与我谋之，则此心之忧释矣”端曰：“君言谬矣。妾与君今日之事过也，非大人之事过也。大人之责，宜也，君向者之对，正也。妾方欲改过不暇，容敢他有所谋乎!”生见端词严意正，乃曰：“卿之所言，皆大义所在，固当嘉纳矣。但未见子有相慰之情，设使明日遽别，岂真无一节之可言?过而乃辟耳。”对曰：“一节之事，妾不敢自爱，他则无所可谋也。”生佯如不喻其意，乃与之戏曰：“卿所谓不敢自爱者，果何事也?”端欣然不答。生故逼之，端笑曰：“巾栉之事矣。”生曰：“静夜无事盥沐，何用巾栉?”端语穷。生持问益坚，端曰：“此事君不言而喻，如何苦以其难言羞人耶。”答问之际，不觉猎喜生，两相泠浃，华乃灭灯与端就寝。
　　次日，生往西厅，检点书籍，令家童搬往学中，乃入中堂，生辞父母。父亦竟不出见，但令母与生曰：“今后必须有唤方可回来，不然，不如勿出也。”生领诺，默默而往。
　　至学，与诸友讲论作课，忽经一月。文宗到郡，诸友皆慕生才识，接次相邀。生以父严，不敢归家，惟着仆回，取行李合用之物，与友登程。乃致诗一首，令仆付端辞别。诗曰：
　　自别芳卿一月余，潇潇风雨动愁思。
　　空怀玉珥魂应断，隔别金钗体更癯。思寄雨云嫌雁少，梦游巫峡怕鸡呼。
　　今朝欲上功名路，总把离情共纸疏。
　　端得生诗，知其忆己之切，正欲思一词以慰之，奈生父促仆，匆匆不能即就。乃寻剑一口、酒一樽，并书古风一首以为勉。诗曰：
　　丈夫非无泪，不洒别离间。
　　仗剑对樽酒，耻为游子颜。
　　蝮蛇一蜇子，壮士疾解腕。
　　所志在功名，离别何足叹。
　　仆至，以端诗呈生。众友觉之，意其必有私语也。相与夺之。及开缄，止古诗一首而已。众友相谓曰：“此语虽非出自胸臆，然引用实当。观此，则其所作可知矣。诚不愧为华兄之敌偶也。”或疑曰：“中间必有缘故。”复探生袖，因得其与端诗稿，诸友相与传观，鼓掌笑谑久之，然后启行。
　　及抵郡，则生之姨夫赵姓者，亦在候考。店舍相近，日夕相见，而赵子礼生仁厚。又数日，文宗出示会考。生与赵同入棘围。试毕，本道对面揭晓发放，华生已考第一。其姨夫赵者，因溺于饮博，学业荒蔬，已被考黜，抱气奔归。
　　时生与诸友在郡县送文宗，适有术士开张，道前谈相，士庶罗列，称验者万口如一。诸友谓生曰：“在此列者，惟兄无不如意，曷往卜之?”生曰：“术士之言，多出欺诳，不足深信。纵果如其言，亦无益于事。”内一友云：“兄事弟已知矣，只为怕娘子，恐他于稠人之中说出根脚。”生曰：“非也。”又一友云：“观前日所寄之诗，则华兄娘子必不如此。彼特吝财耳。”生笑曰：“二者均非所忌，诸兄特过疑耳。”友曰：“兄欲释二者之疑，必屈一相。”生曰：“何伤乎。”诸友即拥生入帐中，曰：“此相公害羞，我等强他来相，汝可试为评之。”术士见生容貌异常，熟视久之，乃曰：“解元尊相，文齐福齐，不知欲随何处讲起?”生曰：“目前足矣。”相者乃以富贵荣盛之事，按相细陈。诸友曰：“此事我等俱会相了。只看得招妻、得子如何。”相者曰：“妻皆贤，子亦有“生诘之曰：“贤则贤，有则有，乃若‘皆贤’‘亦有’之言；相书载于何篇?”相者笑而答曰：“此乃尊相之小疵，故未敢先告。解元问及，不得不言。所谓‘皆贤’者，应招两房也；曰‘亦有’者，应次房得之也。”生终不以为然。正欲辩之，比文宗起马。生令从者以钱偿之，奔送出城。
　　文宗既去，本日生与诸友言旋。及至邑，复往学中，乃令家僮先报于母，示以归省之意。母言于父，父曰：“今日若子事业毕耶?任汝主之。”母不知父亦有与归之意，乃谓其“不与归”。端闻之，制诗一律，着仆付生，以坚其志。诗曰：
　　闻君已夺锦标回，万叠愁眉渐扫开。
　　字接风霜知富学，篇连月露见雄才。广寒有路终须到，丹桂期扳岂藉媒。
　　寄语多情新宋玉。明秋捷报拟重来。
　　仆以端诗与生，并述母言。生将端诗数上吟咏，以丹砂飞书，朝夕观之，以自策励。归宁之志，亦不复萌。
　　忽有客自生岳父之邑至者，生往拜，询以外家动履，客因以赵子失志捐馆告之。生伤悼不已。辞客归斋，思小姨虽未入赵门，然考时接见赵子，相礼甚恭，若不举吊，似为情薄。因以此意禀于父母，父曰：“此厚道也，况外家久欠问安，一往即回可也。”
　　生得命，乃回，与端备礼而往。端修书一纸，临行付生曰：“数字烦君带与阿妹顺卿，以慰其拂郁之心。”生曰：“男女授受不亲，况彼我尤当避嫌，何以得达?”端曰：“妾在家时，更有使女香兰者，君今去，妾父母必遣备君使令。令彼达之，得矣。”生乃以书收袖，别端而行。
　　将近，生令仆先行报知。张夫妇大喜，遂出门延生而入。至庭，生叙礼毕，张夫妇慰之再三，生亦申叙间阔。顷间酒至，主起揖就席，席间所谈，皆二氏家事，唯吊丧一节，生以嫌疑，欲俟张道及然后举也。殊不知此子在日不肖，父母恶之，乡人贱之，张正悔与为婚，一旦而死，举家欣快，以此之故，所以席间不道。
　　时张夫妇俱在席，惟从与诸侍妾在内。从为人淑慎端重，不窥不观，无故不出中堂前者。生新至时，诸侍妾咸曰：“大娘子新官人在外，今其坐正对窗棂，娘子曷往观之?”从叱之曰：“彼丈夫也，我女子也，何以看为!”续后因童仆往来屡称生“才学为一时珍重，又与端相敬如宾”，而彼赵氏者众皆鄙之，心恒郁郁。今报已死，事闻信至，乃谓香兰曰：“人言汝娘子姐夫恁般温雅，果信然否?”因与兰立于窗后潜视。见生才貌举动，俱如人言；又见父母特加敬礼，喟然叹曰：“阿姊何修得此?予今后所择，若更如前，誓不归矣。”言罢，不觉有所感触，唏嘘之声，竟闻于席。然张夫妇年大，耳不及闻。生思：“此必小姨，因见己而忆赵子也。”不觉勃然之色，见于其面，遂托醉求退。而张亦以婿途中劳倦，即促饭撤席。已而，果命香兰曰：“此汝娘子官人，早晚盥沐，汝当奉巾栉。”因就令执烛导生寝。
　　生至寝所，乃取端书付兰，曰：“汝既大娘子侍妾，可将此书奉与二娘子，千万不可失落。”兰接生书，即归，未看封皮，不知寄自端，以为出于生也；心中疑惑，慌至从房。
　　从正燃灯闷坐，见兰至，问曰：“何事行急?”兰低语曰：“一事甚好笑。”从曰：“何事?”曰：“华官人初到，与娘子又未相见，适间妾因照他寝所，乃以一书着妾付与娘子，不知所言何事。”从厉声曰：“何有此举!快将出去!”兰忙将书藏袖内，趋出房门，不觉其书失落在地。兰去，被从捡之，乃私开就灯烛之，则端书也。正看间，兰寻书复至，从以手指兰曰：“这贱人，险些被你误惊一场。此汝娘子之书，何妄言如此。”兰曰：“妾实不知，然恰喜大娘子所寄，若寄自官人，娘子开看，岂复还乎。”从听其言，亦难以对，且佯答曰：“将阿姊书看何如。”
　　女兄端书奉贤妹顺卿妆次：叙别于归，数更荚。思亲之念未尝忘，而日省无自；有家之愿虽已遂，然妇道未终。但幸主苹蘩于中馈，大人无责备之心；侍巾栉于帷房，君子有刮目之顾。区区之心，窃自慰也。夫何鱼跃渊中，吾心克遂得天之私愿；讵意鸦鸣树杪，若郎遽有弃世之讣音!令人闻之，食不下咽。然而欲慰悲伤，，当求所幸于不幸；要舒尊结，宜合难求于可求。吾闻赵子立志卑污，每称羞于奴仆；素行薄劣，恒致恶于乡间。彼身虽逝，喜温峤未下镜台，无累大德；尔年正青，幸伯牙能弹流水，岂乏知音?切宜善自遣排，以图后膺天眷；莫为无益之悲，致损生香之玉。予也，心远地偏，无由而会，今因檀郎赴吊，敬付寸楮，以慰汝怀。不宣。
　　从读至“鸦鸣树杪，若郎遽有弃世之讣音”，不觉长吁数声，堕泪湿纸；又见“喜温峤未下镜台，无累大德”，乃曰：“阿姊何不写此在前，免人烦忙。”香兰曰：“且更看后面何如。”二人看毕，乃知生专为举吊而来，从因谓兰曰：“汝明早奉水，何不与华姑夫说知，叫他不必提起吊丧之事，那人虽死，我相公嫌他不如，只说敬来问安，岂不更美?”兰退，口虽不言，心下自忖：“向者之书须误说，而彼竟问之，今又教他勿举吊丧之事，其喜生之心已动于窗后之一观矣。”
　　次早，生起着衣时，香兰在窗外潜知生已起，奉水盥生。生因问曰：“书已达否?”兰想起昨夜错误之事，乃带笑容曰：“已达矣。”生意兰笑己，固问之，兰曰：“昨者妾错认书是官人的，俺娘子惊而怒焉。及开封，方知是大娘子的，所以可笑。”生斥之曰：“汝误说有之。汝娘子识字，封外明写大娘子所寄，何待开封方知?”兰曰：“彼时因妾失落在地，娘子拾得，欲背妾开看，未及详观护封，所以错认。”生听其言，默然良久，因复问曰：“汝娘子那时更有言否?”兰乃述其“令勿往吊”之事。生深感之，曰：“若非汝娘子示知，今日正欲亲诣往吊，未免竟把此嫌。汝回见娘子，多上替我申谢。”
　　时生既不赴吊，张又固留，乃先命仆归。张夫妇询知生因与端观莲被责，出外读书，不与回家，考试后学中诸友又各移回，惟生一人在彼，甚是寂寥。张即遣人与生仆同至生家，禀以留生读书之意。衮喜曰：“远于妻子”，欣然应允。时生不知，越数日，又辞归。张夫妇曰：“贤婿欲归之急者，只为读书。老夫舍后有一小阁，略堪容膝，贤婿不弃，此地寂静，亦好用功。”生曰：“国文忝在半子，荷上恩爱，喜出望外，但恐家君不容耳。”张因告以父母亦允之意。生思：“归家亦不得与端相会，不如在此，免似学中寂寥。”乃遂拜诺。本日，即馆生于后阁。其阁门有二：一开于张之屋左，以通宾客游玩；一自中堂而入，要经从刺绣窗下而达。当日，张即令生由从出入，以避外人交接。
　　生至阁，文房毕具。张有门生数人，皆有才望，时令与生作课。居一月余，生工程无缺，但以久别于端，心恒闷闷，乃作《长相思》词一首以自遣。词曰：
　　坐相思，立相思，望断云山倍惨吁，此情孰与舒?才可如，貌可如，更使温柔都已具，坚贞不似渠。
　　生制成，欲留以寄端，乃以片纸书之，粘于书厨之内。忽兰至，曰：“老夫人今日寿辰，开宴堂中，请官人一同庆赏。”生得命即出。经过窗前，闻兰花馥馥。生曰：“何处花气袭人?”兰以手指窗。生趋视之，见一女子在内，手捻花枝。生知是小姨，慌道：“不敢详视。”
　　及至堂，肴馔洁备，正将登席，张夫妇入屏后间语，又唤兰数声，方出。生疑议己之未遣礼也。其色甚惭，乃曰：“今者岳母华诞，小婿缺礼，负愧殊深。”张慌慰之，曰：“适间愚夫妇他无所言，因次小女与贤婿前未相见，今日汝岳母贱辰，遣兰唤小女出拜，以成一家之乐耳。”生色少定。少顷，兰与从至，母令与生叙礼。礼毕就坐，生侧目之，艳质与端无异，而妆点尤胜。女亦觑生，各相默羡。酒至半酣，生起为寿，次当及从。张曰：“姊夫，客也，汝当奉酒。”二人酬酢之际，推让不饮，母曰：“毋让，各饮二杯。”生一饮举回时，从方举杯未酹。兰与侍妾在傍代酌，私相语曰：“外人来见，只说是一对夫妻。”从闻之，禁笑不住，将酒少喷于盏，托颜甚愧。生觉之，令兰再酌己酒，饮之，以掩其事。从竟只饮一杯，心甚德之。张夫妇不知其意，以生有酒力，乃与生更相酬奉。席罢，生醉往阁就寝。
　　次早，兰以生昨醉，奉水去，乃过从窗下。从在内呼曰：“何往?”兰因顾焉，见从几上新寄兰花二串，兰指曰：“何用许多?”从曰：“汝试猜之。”兰曰：“欲以一串与老夫人?”从曰：“非也。”曰：“欲与老相公乎?”从曰：“相公素不好此。”兰思昨日生过此，曾问此花，意其必与生也，乃曰：“吾知之矣。”从曰：“果谁?”兰曰：“莫非华姨夫乎?”从曰：“是固是矣，但汝将去，不必说是我的。”兰首肯即行。至阁，生已起，久候水不至，因思：“若非岳母寿辰，小姨无由得见。”乃作诗一律，以纪其美。诗曰：
　　飞琼昨日下瑶楼，为是蟠桃点寿筹。
　　玉脸融娇欲脆，柳腰袅娜只成羞。捧杯漫露纤纤笋，启语微开细细榴。
　　不是愚生曾预席，安信江东有二乔?
　　生正将诗敲推，听窗外有履声。生出视，见兰手执兰花，问曰：“何以得此?”兰曰：“妾正为往外庭天井摘此，所以奉水来迟。”生以为然。及接至手，见其串花者乃银线，因谓曰：“此物非汝所有，何欺我也?”兰以从欲避嫌直告。生曰：“以花与我者，推爱之情也；令汝勿言者，守己之正也。一举而两得矣。”遂作《点绛唇》一首以颂之：
　　楚畹谢庭，风露陪香，人人所羡。嫦娥特献，尤令心留恋。厚情罕有，银线连行串，还堪眷。避嫌一节，珍重恒无倦。
　　兰见生写毕，正将近前观其题者何语，生即藏于匣内。兰不得见，乃出，谓从曰：“方才兰花因穿以银线，华官人即知是娘子的矣。感叹不已，立制一词。妾欲近视，即已收之。此必为娘子作也。”从悔曰：“彼处士子频来，倘有不美之句被人捡之，岂不自贻秽名乎!”心甚怏怏。兰曰：“吾闻与他来往作文者已具书后日相请，但不知果否。若果，我与娘子往阁开他书厨一看，便见明白。”从深然之。
　　二人商榷方已，从母忽至房中，见从闷坐，曰：“吾儿何不理些针指?”从曰：“数日不快，故慵懒矣。”母复顾窗壁，见新画一美人对镜，内题诗云：
　　画工何事动人愁，偏把嫦娥独自描。
　　无那想思频照面，只令颜色减娇羞。
　　母览毕，思“画工何事动人愁”之句，谓从怨己之不与议婚也，遂谓从曰：“前者人来与汝议亲，以赵子新亡，故未言及。今事已定，近又四五门相求，皆名门贵族，此事久远，未可轻许。今数家姓名俱言于汝，任汝自择，何如?”从不答。母又曰：“此正事，直言无妨。”从隐几不应。兰因附耳谓母曰：“老夫人且退，待妾问之，彼必不讳。”母退。
　　至夜，兰询从曰：“今日老夫人谓娘子自择之事，何不主之?”从曰：“此事吾亦不能自决。”兰举其最富盛者以示之，从曰：“安知异时不贫贱乎?”兰曰：“娘子若如此，则日月易掷，更待何时?今夜月明如昼，不如与娘子拜告卜之，如祝者纳焉。”从然其言。至更时，从与兰备香案，临月拜褥曰：“如所愿者，乞先报以一阴一阳，而以圣终之。”祝罢，乃以五姓逐一拜问，无一如愿。从沉吟半晌，近案再拜，心祝卜之，连掷三次，皆如所祝。从乃长吁数声，掷之于地曰：“若是，则吾当皓首闺门矣，卜之何益!”兰曰：“妾观娘子这回所卜之事，皆如所祝，但不知属哪一家耳。何故出此不利之言?”从曰：“汝何不察?此第六卜矣，不在五者之内。且卜以决疑，今事在不疑，尚何卜乎?”兰曰：“但得如此，虽彼未在内，娘子有意，委曲亦可成之，果何患乎。”从曰：“彼已娶矣。”兰知其所指者在华，亦不复问。忽闻房中侍妾有逐妾之声，恐母醒知觉，遂与兰归房内。
　　过二日，生果以友请赴席。兰与从潜往阁中，开生书斋房门并书厨，见其有思端之词一首，内有“坚贞不似渠”之句。从曰：“世言‘无好人’三字者，非有德者之言也。贞烈之女，代不乏人，华姨夫何小视天下，而遂谓皆不似阿姊乎?”乃以笔涂去“不”字，注一“亦”字于傍。再寻之，又得其题寿席之诗并颂兰花之词，遂怀之于袖。因思兰日夕与生相近，生不知私之，反过望于己，乃以笔题壁间而所画黄莺吊屏云：
　　本是迎春鸟，谁描入画屏?羽翎虽可爱，不会向人鸣。
　　从题毕，与兰遁回。
　　比生回房，正欲就枕，见吊屏上新题墨迹未干，起视之，乃有“不会向人鸣”之句，心甚疑，及看书厨，所作诗词未见，而欲寄端之词已改矣。华细思曰：“此必香兰日前因不与看，故今盗去，而所改所题之意，皆欲有私于己而为毛遂之自荐也。”时香兰年方十六，性极乖巧，能逢迎人意，且有殊色，生屡欲私之，恐其不谙人事而有所失；及其见诗，欲心大炽，以笔书于粉牌曰：“莫言不是鸣春鸟，阳台云雨今番按。”时岳母见生带醉而回，令兰奉香茶。生见兰至，曰：“吾正念汝，汝今至矣。”兰视其颜色，知其发言之意，正欲趋出，生以手阖门而阻之，欲与之狎。兰不允，生以一手抱之于床，一手自解下衣，兰辗转不得开，即拽断之，兰自度难免，因曰：“以官人贵体而欲私一贱妾，妾不敢以伪相拒，但妾实不堪，虽欲勉从，心甚战惧，幸为护持可也。”生初虽然之，然夫妇久别，今又被酒，将兰手压于背，但见峰头雨密，洞口云浓，金枪试动，穿云破垒。兰齿啮其唇，神魂飘荡，久之，方言曰：“官人唯知取己之乐，而不肯怜人，几乎不复生矣。”生抚之曰：“吾观汝诗并所改之字，则今日之事，正乐人之乐耳，何以怜为?”兰曰：“妾有何诗?”生指吊屏示之。兰曰：“所题、所改，皆吾二娘子午前至此为之，并厨内诗词，亦被袖去，与妾何干?”
　　生更欲问从有何言语，不意从见兰久于阁，意其必私于生。乃诈以母令，令侍妾往叫。兰忙趋出。从曰：“汝出何迟?”兰仓卒无对。又见其两鬓蓬松，从诘之曰：“汝与华官人做得好事!”兰不认。从曰：“我已亲见，尚为我讳!”兰恐其白于夫人，事难终隐，只得直告。
　　自后从一见兰，即以此笑之。兰思无以抵对，亦欲诱之于生，以塞其口。一日，因送水盥生，生见兰至，更欲狎之，兰曰：“妾今伤弓之鸟，不敢奉命，但更有一好事，官人图之，则必可得。”生曰：“无乃二娘子乎?”曰：“然。”生曰：“吾观汝娘子端重严厉，有难以非礼犯者。且深闺固门，日夕侍女相伴，是所谓探海求珠，不亦难乎!汝特效陈平美人之计，以解高帝白登之围矣。”兰曰：“不然。妾观娘子有意于官人者五。”生曰：“何以证之?”兰曰：“官人初至而称叹痛哭，一也；误递其书，始虽怒而终阅之，二也；酒席闻妾等‘似夫妻’之言即笑，三也；官人闻兰花而即馈之，四也；月夜卜婚惟六卜许之，乃怒而掷之于地，及问其故，曰‘彼已娶矣’，她虽未明言是官人，然大意不言可知矣，此五有意乎官人也。以是观之，又何难哉?”生初意亦有慕从之心，然思是小姨，一萌随即过遏，及今闻一心惟许于己，且向者有相士“必招两房”之言，遂决意图之。因抚兰背曰：“是固是矣，何以教我?”兰曰：“老相公与夫人择日要往城外观中还愿，若去，必至晚方回。官人假写一书与妾，待老相公等去后，妾自外持入，云是会晤相请。官人于黄莺吊屏诗末著娘子之名于下，潜居别所，妾以言赚之，必与妾来者。那时妾出，官人亦效前番而行，不亦可乎。”生手舞足蹈，喜之如狂，即写书付兰，乃作《西江月》一首：
　　淑女情牵意绊，才郎心醉神驰。
　　闻言六卜更稀奇，料应苍天有意。
　　欲效帝妻二女，须烦红叶维持。
　　他时若得遂双飞，管取殷勤谢你。
　　兰去，生行住坐卧，皆意于从。至期，从父母果出。兰谓从曰：“前者娘子所遗吊屏，何故将自己名字亦书在上?”从曰：“未也。”兰曰：“妾看得明白，若非娘子，必华官人添起的。”从不信。兰曰：“如不信，今日华官人去饮酒，我与娘子亲往一观，即见真假。”从恐兰卖己，先令侍女先往园中观看。不知兰亦料从疑，预先与生商榷，将外阁门反闭，示以生由外门而出。侍妾回曰：“阁内寂无一人，华官人已开大门去矣。”从因疑释，与兰同往。
　　兰开书房门，诈惊讶曰：“娘子少坐，妾外房门失闭，一去即来。”从以为实，正欲以笔涂去吊屏名字，生见兰去，潜出，牢拴其门，突入书房，将门紧阖。从乃失措，跌卧于地。生忙扶之，谓曰：“前荷玉步光临，有失迎迓，今敬谨候，得遇，此天意也。无用惶恐。”从羞涩无地，以扇掩面，惟欲启户趋出。生再四阻之，从呼兰不应，骂曰：“贱妾误我，何以生为!”生复近前慰之，从即向壁而立，其娇容媚态种种动人。生亦效前番香兰故事强之，翻覆之际，如鹬蚌之相持。久之，从力不能支，被生松开纽扣，衣几脱。从厉声曰：“妾千金之躯，非若香兰之婢比也。君忘亲义，如强寇，欲一概以污之，妾力不能拒矣，妾出，即当以死继之。”言罢僵卧于席，不复以手捍蔽。
　　生惨然感触，少抑其兴，谓从曰：“娘子顾爱之心，见之吟咏，生已知之久矣。今又何故又拒之深也?”从哀泣而告曰：“君乃有室之人耳，岂不能为人长虑耶!”生曰：“长虑之事，子无感叹犬吠之拒，小生自有完璧之计。”从曰：“君未读《将仲子》之诗乎?其曰‘畏我父母’、‘畏我诸兄’者，果何谓也?”生曰：“予观令姊非妒嫉之妇，生当恳之，彼必从命。”从曰：“纵家姊能从，姊妹岂可同事一人乎?且二氏父母，将何辞以达之也?事不能谐，妾思之熟矣。君能以义自处，怜妾之命而不污之，此德铭刻不忘也。”生曰：“尧曾以二姨舜，以此论之，亦姊妹同事一人矣，何嫌之有?”从曰：“彼有父母之命，可也。”生曰：“倘得其命，何如?”从不理得，曰：“若此，庶乎其可矣。”生见从语渐狎，复欲要之，从曰：“君尚不体妾心耶?君果有父母之命，吾宁为君他日之妾，今日死亦不允矣。”生曰：“恐汝非季布之诺也。”从因解所佩香囊投之几，曰：“愿以此为质，妾若负心，君以此示人，妾能自立乎?但恐铁杵磨针，成之难耳。”生知其心坚实，即送出阁。
　　从至阁门之外，思：“前日香兰出迟，己即次发而笑之，今自留连许久，虽无所私，其迹实似。恐见兰无以为言。”趑趄难进。生不知，以为更欲有所语己，正欲近之；从见之，恐益露其情，促步归房。生怏怏回斋。
　　时兰等遇以户外喧嚷，出视，未见从回，从心少慰。但以生向者移至，己即不顾而回，恐生疑己无心于彼而败其踪迹，书一纸，令兰达之。
　　失节妇张氏从敛衽百拜奉新解元应奎华先生大人文几：妾愧生长闺门，叨蒙母训，尝欲以妇道自修，期不负千古之烈女。故庭闱之外，无故不敢轻出。近者足下下临蓬筚，义忝眷属，或有所奉而不令者，盖推手足之爱己及之，非欲有私于足下也。及闻足下与之吟咏，妾甚悔之。欲达之父母，则恐累大德，不得已，犯行露之戒，欲去其所题之迹。今不幸偶有所遇，而致君之戏，此固知香兰引诱之罪，而长与足下，岂得为无过哉!但君之过如淡云之翳月，云去可以复明。若妾，今虽未爱君辱，然整冠李下，纳履瓜园，婢妾之疑，虽苏张更生，不能复白，其过如玉壶已缺，虽善补者，亦不能令其无瑕矣。彼时仓卒，若得父母之命，当执箕帚于左右。妾归，终夜思之，必不可得。今后不必以此为怀。所冀者，乞赐哀怜，勿以妾之失节者轻薄于人。妾当闺阃终身，以为君报也。兴言至此，不胜悲伤，仁人君子，幸垂鉴谅!
　　生览毕，深自怨悔，废寝忘餐，自思不能成，其误女终身。乃作书，欲告之端，令端代谋。
　　书令兰寄之。从知，与兰私开。内有二启，其一叙其久别之情，曰：
　　书奉正卿娘子妆次：久违芳容，心切仰慕，寤寐之见，无夜无之。特以大人未有召命，不得即整归鞭，心恒慊慊而已。所喜者，令椿萱施恩同犹子，驯仆妾勤侍若家僮，数度日月，亦不觉也。乃若贤卿独守空房，有悬衾箧枕之劳，无调琴鼓瑟之乐，生实累之，生实知之。惟在原情，勿致深怨可也。秋闱在迩，会晤有期，无穷中悃，统俟面悉。
　　其二直述己与从此事，欲令端谋之。从见之大惊，曰：“何此子之不密也。”乃手碎其书。兰慌止之，曰：“彼令妾寄，今碎之，将何以复?”从语之曰：“彼感于予向者之书，不得已，欲委曲求之阿姊。然不知阿姊虽允，亦无益于事；倘不允，而触其怒，则是披蓑救火，反甚其患也，令予立于何地耶!不如予自修一书，书内略涉与华视眦之辞，与彼信同封去，彼必致疑，以此怨之，或可得其怒与不怒之心，而亦不至于自显其迹矣。”兰曰：“善，请急为之。”从乃修书曰：
　　曩正想间，忽蒙云翰飞集。启缄三复，字字慰我彷徨。但此子不肖，自贻伊戚，不足惜。妾所忧者，椿萱日暮，莫续箕裘，家务纷纭，无与为理，不识阿姊亦曾虑及此否也?姐夫驻足后院，动履亨嘉，学业大进，早晚所需，妹令侍妾奉之，不必挂意。秋闱归试，夺鳌之后更当频遣往来，以慰父母之心。彼为人极其敦笃，吾姊不必嫌疑也。今因鸿便，聊此奉达，以表下怀。不宣。
　　从写至“早晚所需，妹令侍妾奉之”之外，乃伪写“妹亲自奉之”，然后用淡墨涂去“亲自”二字，乃注“令侍妾”三字施者，以启其致疑之端。再将二信同函封去。
　　端自生别后，日勤女工。或谓之曰：“娘子富贵兼全，无求不得，无欲不遂，何自劳如此?”端曰：“古人云：‘人劳则思，思则善心生；逸则心荡，荡则未有不流于淫者。’吾之所为，份耳，何劳之足云。”端之为人，其贞重如此。及得生与从书，见其同缄，又见从书所份改“亲自”二字，心果大疑。乃复书与生曰：
　　君归程在即，他言不赘，但所封贵札，缘何与舍妹同封?且舍妹书中所改字迹，甚是可疑，妾非有所忌而云然，盖彼系处子，一有所失，终身之玷，累君之德亦大矣，事若如疑，急宜善处，事若方萌，即当遏绝。慎之，慎之!
　　生得端书开看之，乃有“同封”“改字”之说，不知所谓。兰因告以从改书、己寄之故。生大喜，以为得端之心，事可成矣。令兰以端书所谓“妾非有忌而去然”并“事若如疑，急宜善处”之语，报之于从。从曰：“此奚足取?特触彼之怒耳。汝与华官人说知，此事必计出万全，然后可举而图之，苟使勉强曲成，使恶名昭著，予朝闻夕死矣。彼不日亦当赴试，最忌者醉中之语、感叹之笔，他无所言也。若夫不得正娶而终不他适者，予正将以此自赎前过，于彼何尤，于我何惜!”华闻其言，愈增感慕。
　　数日后，衮果走价促生赴科。张夫妇厚具赆礼送行。
　　生归，端细询前事，生备述始末之由，端大恸，生百喻之。端曰：“实妾令君带书一节误之。”生举从卜并前相者“必招两房”之言告之，以为事出不偶。端曰：“纵如此，汝必能如吾妹之所言，使娶之有名而无形迹，然后可也。”生曰：“予有一谋，能使吾父母之听，但不知汝父母之心矣。”端曰：“汝试言之。”生曰：“予父母所忧者，惟在吾之子息。吾若多赂命相之士，令彼传言‘必娶偏房，方能招子’，那时可图。”端曰：“君年尚幼，彼纵与娶，亦在从容。”生曰：“更令术者以夭促告之。”端乃徐曰：“君之所言，似有可行者，君试急谋之。君计若行，妾父母之事，妾当任之矣。”
　　于是生一便治装往试。一见术士，即厚赂之。及至科比，又高中，捷书飞报父母与端知。
　　生词林战捷，举家欢忄六，大治筵宴，厚酬来使。及生回，贺客既散，术士盈门，言生之命相者，皆不足其寿数，且云“急娶偏房，方能招子。”生又托病，不欲会试。父果大惧，恐生夭折，自欲纳妾。生母曰：“汝年高大，不可。今诸术士皆言国文必娶偏房，方能招子，不如令彼纳之。”衮曰：“恐儿妇不允。”生母曰：“吾试与言之。”端初闻姑言，诈为不豫之色，及姑再三喻之，乃曰：“若然，必媳与择，然后可也。”姑许之。
　　端乃与生谋往父母之家。端至，父母大悦，谓曰：“汝郎发科，吾欲亲贺，为路途不便，所以只遣礼来，心恒歉歉。今日何不与彼同来?”女长吁数声。父母曰：“吾闻汝与郎有琴瑟之和，故令同来，今看汝长吁，无乃近有何言?”端以从在旁，且初到，但曰：“待明日言之。”
　　端前者因从所寄之信，终疑其与生先有所私，每怀不足彼之心，及问香兰，始知从确有所守，乃叹曰：“幸有此计可施，不然，令彼有终天之恨矣。”因令兰相赞成。
　　时从犹不知端来之意，至夜，二人同寝，端举以语之。从难言，潸然泪下。兰在傍曰：“今谋已属全，无琐隙之可议。妾以为娘子闻此，实有非常之喜耳，何乃悲惨之深乎!”从抵目言曰：“策固然矣，当以予一人之失贻累于众。且纵得诸父母之听，亦非其本意。予所以苟养性命而不即死者，恐此心不白，愈起群疑，恶名万世，故不得已而图此万万不幸也。不幸之事，谁则喜之!”端亦为之感泣，更阑方寝。
　　次日，父母复问端长吁之故，端告以生纳妾之事。张曰：“彼年尚幼，何有此举?汝不必忧，吾当阻之。”端曰：“不可。此非郎之意，乃舅姑卜郎之命，必娶偏房，方能招子，故有是举。今势已成，则不能阻。不孝有三，无后为大，又不当阻。”张曰：“然则何以处之?”端欲言嗫嚅。父母曰：“何难于言也?”端曰：“恐不见听，故不敢言。”父母曰：“汝但言之，无不汝纳。”端曰：“他无所言，但恐彼纳妾之后，时驰岁去，端色既衰，彼妇生子，郎心少变，所求不得，动相掣肘，不免白首之叹。端细视此郎前程万里，福泽悠长，阿妹尚未纳亲，欲令父母以妹妻之，使端无后日之忧，二氏有绵绵之好，不亦长便乎!”张曰：“吾家岂有作妾之女!”端曰：“姊妹之间，有何彼此。”张不答。端见父不听，掩哭入内。
　　张见端如此，虽不彼听，心亦甚忧，兰因曰：“娘子初至，何不权且许之，与她闲乐几时，待她回日，又作区处。”张曰：“此事岂可儿戏!”兰曰：“既然如此，妾观二娘子，数时诸宦家相求，彼皆欲卜之，不肯轻许，岂肯与人作妾乎?何不令她自与她说，那时她见二娘子不允，自不能启口，而亦不得怨尤相公与夫人矣。”张夫妇曰：“此说较可。”因令兰唤端，谓曰：“吾儿不须忧闷，我二人俱依汝说，汝更要自与汝妹商量，她若不允，我二人亦难强之。”端伪曰：“此事她知，决不肯从，只在父母决之。”张曰：“此彼事也，任彼主之。”因唤从出，谓曰：“汝姊欲说汝作妾，可否，汝自裁之。”从语端曰：“事系终身，不敢轻议。自彼人丧后，人来议亲，妹誓不问妻妾，惟如卜者，即纳之。阿姊之言，亦惟卜之而已。”父母以前卜许多，皆未准，这次岂即如卜?亦赞言令卜之。
　　是夜，端、从、兰三人同居房中，诈言所卜已吉，从已许之，报知与张，张笑曰：“吾特宽汝之忧，卜岂能定乎?此事断然不可。”
　　端思无由得父之听，乃与从卧幽房中，令香兰诈言其“数日绝食，肌肤消瘦。”母心惶惧，苦劝于张。张亦重生才德，思欲许之，又嫌为妾，将欲不许，恐女生变，二者交战胸中，狐疑莫决。
　　生作会诸友亦闻其事，乃相率诣张，阴与赞成，且曰：“尧以二女妻舜，后世称传，皆云盛事，孰得以此而少之?”张曰：“诸贤之言固有然者，但此举实出小女，非吾婿意也。一旦举此，知者谓小女执性，委曲为之；不知者，将以老夫为趋炎之辈矣。今必俟彼自有悃求之诚，然后再作定议也。”
　　诸友退乃密修书寄生，备述张有允意，但得遣人造求，可谐其事。生以友书呈于父母，诈言以为不可。衮曰：“此汝岳父盛意，子若却之，是不恭矣。可即遣媒妁往求，不宜迟滞。”生乃复书，转浼诸友婉为作伐。
　　诸友复造于张，述生远浼之意。张疑其诈，觉有难色。诸友乃出生书示之。张细认字迹，果婿所寄，又见书中言辞恳曲，不得已，乃曰：“小婿若有此举，又承诸贤过谕，礼当从命。但我单生二女，不宜俱令远离，况且春试在即，要待小婿上京应试连捷回来，那时送小女于归未迟。”友即以张言语生。
　　生知岳父亲事已成，欣然禀于父母，连夜抵京。三场试罢，复登甲第，赐入翰林。生思若在翰林，无由完聚，乃以亲老为名，上表辞官。天子览奏，嘉其克孝，准与终养。
　　及回，父母备礼，俟生亲迎。张生妆资毕具。府县闻知，各具礼仪，金鼓卫送。观者如簇，莫不赏羡。惟从眉峰锁纳，默默无聊而已。端知其意，于夜乃置酒静室，共叙畴昔，以解其闷。席间，端曰：“此夜虽已完聚，但揆厥所由，实我寄书一节以启其衅，因作《西江月》一首以自责曰：
　　女是无瑕之璧，男为有室之人。今朝不幸缔姻盟，此过深当予病。----《记》云‘内外不谨’，轲书‘授受不亲’。无端特令寄佳音，以致针将线引。
　　从曰：“实妹不合私馈兰花，以致如此。与阿姊何与?”亦作诗一首以自责曰：
　　杜宇啼春彻闷怀，南窗倚处见兰开。
　　清芳拟共松筠老，紫茎甘同桃李偕。
　　听羡欲投君所好，追思反作妾悬媒。
　　几回惆怅愁无奈，懒向人前把首抬。
　　生曰：“二卿之言，固有然也。然以闭门拒嫠妇者处之，岂有此失?此实予之不德而贻累于卿也。”遂作《长相思》词一首以谢之。词曰：
　　感芳卿，谢芳卿，重见娥与女英。二德实难禁。相也灵，卜也灵，姻缘已缔旧时盟。还疑宿世情。
　　又诗一首以为慰云：
　　配合都来宿世缘，前非涤却总休言。
　　称名未正心虽愧，属意惟坚人自怜。
　　莫把微瑕寻破绽，且临皓魄赏团圆。
　　灵台一点愿无恙，任与诗人作话传。
　　是夜完聚之后，倏忽间又轻数载。天子改元，旧职俱起叙用。生与端、从同历任所。二十余年，官至显宦，大小褒封，致政归田。
　　端后果无所出，惟从生一子，事端曲尽其孝。夫妇各享遐龄。时无以知其事者，惟兰备得其详，逮后事人，以语其夫，始扬于外。予得与闻，以笔记之。不揣愚陋，少加敷演，以传其美，遂名之曰《双卿笔记》云。
