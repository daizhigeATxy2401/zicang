发微论　宋　蔡元定

提要
发微论
 　 
 
提要

　　《发微论》一卷，宋蔡元定撰。元定字季通，建阳人。游於朱子之门。庆元中伪学禁起，坐党籍，窜道州。卒於谪所。后韩侂胄败，追赠迪功郎，赐谥文节。事迹具《宋史·儒林传》。元定之学，旁涉术数，而尤究心於地理。是编即其相地之书。大旨主於地道一刚一柔，以明动静，观聚散，审向背，观雌雄，辨强弱，分顺逆，识生死，察微著，究分合，别浮沈、定浅深、正饶减、详趋避、知裁成，凡十有四例，递为推阐，而以原感应一篇，明福善祸淫之理终焉。盖术家惟论其数，元定则推究以儒理，故其说能不悖於道。如云水本动，欲其静，山本静，欲其动。聚散言乎其大势，面背言乎其性情，知山川之大势，默定於数理之外，而后能推顺逆於咫尺微茫之间。善观者以有形察无形，不善观者以无形蔽有形。皆能抉摘精奥，非方技之士支离诞谩之比也。《地理大全》亦载此书，题曰蔡牧堂撰。考元定父发，自号牧堂老人，则其书当出自发手，或后人误属之元定，亦未可知。然勘核诸本，题元定撰者为多，今故仍以元定之名著於录焉。
 

发微论

　　刚柔篇

　　易曰：立天之道阴与阳，立地之道柔与刚。郡氏曰：天之道阴阳尽之矣，地之道刚柔尽之矣。故地理之要莫尙于刚柔。刚柔者言乎其体质也。天地之初固若漾沙之势，未有山川之可言也。旣而风气相摩，水土相荡，则刚者屹而独存，柔者汹而渐去，于是乎山川形焉。凡山皆祖昆仑，分枝分脉愈繁愈细，此一本而万殊也。凡水皆宗大海，异派同流愈合愈广，此万殊而一本也。山体刚而用柔，故高耸而凝定。水体柔而用刚，故卑下而流行。此又刚中有柔柔中有刚也。邵氏以水为太柔，火为太刚，土为少柔，石为少刚，所谓地之四象也。水则人身之血，故为太柔。火则人身之气，故为太刚。土则人身之肉，故为少柔。石则人身之骨，故为少刚。合水火土石而为地，犹合血气骨肉而为人，近取诸身，远取诸物，无二理也。若细推之，凡涸燥者皆刚，坦夷者皆柔。然涸燥之中有夷坦，夷坦之中有涸燥则是刚中有柔，柔中有刚也。凡强急者皆刚，缓弱者皆柔。然强急之中有缓弱，缓弱之中有强急，则是柔中有刚，刚中有柔也。自此以往，尽推无穷，知者观之，思过半矣。

　　动静篇

　　其次莫若明动静。动静者，言乎其变通也。故凡天下之理，欲向动上求静，静中求动，不欲静愈静动愈动也。古语云水本动欲其静，山本静欲其动，此达理之言也。夫山以静为常，是谓无动，动则成龙矣。水以动为常，是谓无静，静则结地矣。故成龙之山，必踊跃翔舞，结地之水，必湾环悠洋。若其偃硬强勒，冲激牵射，则动不难动，静不难静，山水之不融结者也。然一动一静互相循环，山亦有动极而静，水亦有静极而动，不可执一而论，又在人融化之为妙也。

　　聚散篇

　　其次莫若观聚散。聚散者，言乎其大势也。夫山川融结自有天造地设，障空补缺，不陷不跌。故小聚则地小成，大聚则地大成，散而不聚，不可以言地矣。何谓聚？山之所交，水之所会，风气之常藏也。何谓散？山之所去，水之所难，风气之所散也。今之言地理，往往多论地形之巧拙，而不明聚散。大势若聚，则奇形怪穴而愈眞正。大势若散，则巧穴天然而反虚假。历观古人之葬，大抵穴多巧怪，非好怪也。良由得山水之正，则怪穴所为常也。今人于大聚之中，或乃拘于形穴而不葬者陋矣。然有大势之聚散，有穴中之聚散。大势之聚散见乎远，穴中之聚散见乎近，是二者有相须之道焉。

　　向背篇

　　其次莫若审向背。向背者，言乎其性情也。夫地理之与人事不远，人之性情不一，而向背之道可见。其向我者必有周旋相与之意，其背我者必有厌弃不顾之状。虽或暂焉矫饰，而眞态自然不可掩也。地理亦然。故观地者必观其情之向背。向者不难见，凡相对如君臣，相待如宾主，相亲相爱如兄弟骨肉，此皆向之情也。背者亦不难见，凡相视如仇敌，相抛如路人，相忌如嫉寃逆寇，此皆背之情也。观形貌者得其伪，观性情者得其眞，向背之理明而吉凶祸福之机灼然。故尝谓地理之要，不过山水向背而已矣。

　　雌雄篇 

　　其次又当看雌雄。雌雄者，言乎其配合也。夫孤阳不生，独阴不成，天下之物莫不要相配对。地理家以雌雄言之，大槪不过相对待之理。何以言之？山属阴，水属阳，故凡山之融结，必遇水之湾环，势虽顺水而来，形必逆水而就， 此山水相对有雌雄也。然山之与水又各有雌雄焉。阳龙取阴穴，阴龙取阳穴，此龙穴相对有雌雄。阳山取阴为对，阴山取阳为对，此主客相对有雌雄也。其地融结，则雌雄必合，龙穴砂水，左右主客，必相登对。若单雌单雄不相登对，则虽或结地，必非眞造化也。经曰：“雌雄相喜，天地交通”。又曰：“雌雄不顾不劳看”，古人多以此为要妙，亦天地自然之理也。

　　强弱篇

　　其次又当辨强弱。强弱者，言乎其禀气也。夫天下之理，中而已矣。太刚则折，故须济之以柔。太柔则弱，故须济之以刚。刚柔相济，中道得矣。论地理者，必须论其禀气，禀偏于柔，故其性缓。禀偏于刚，故其性急。禀刚性急，此宜穴于缓处，若复穴于刚急之处，则必有绝宗之祸。禀柔性缓，此宜穴于急处，若复穴于缓弱之处，则必有冷退之患。强来强下则伤龙，弱来弱下则脱脉。故立穴之法，大槪欲得酌中恰好的道理，不得倚于一偏，偏便生出病来。然非权衡有定，则亦未易语也。

　　顺逆篇

　　其次又当分顺逆。顺逆者，言乎其来去也。其来者何？水之所发，山之所起也。其去者何？乃水之所趋，山之所止是也。知来去而知顺逆者有矣，不知来去而知顺逆者未之有也。夫顺逆二路，如盲如聋，自非灼然有见，鲜不以逆为顺，以顺为逆者矣。要知顺山顺水者顺也，所谓来处来者是也。逆山逆水者逆也，所谓去处去者是也。立穴之法，要逆中取顺，顺中取逆，此一定之理，不可改易。若又推而广之，则龙有顺逆，脉有顺逆。顺龙之结穴者必逆，逆龙之结穴者必顺，此亦山川自然之势也。大抵论逆顺者，要知山川之大势，默定于数里之外，而后能辨顺逆于咫尺微茫之间，否则黑白混淆，以逆为顺，以顺为逆者多矣。

　　生死篇

　　其次又当识生死。生死者，言乎其取舍也。夫千里来龙，不过一席之地，倘非以生死别之，则何所决择哉？生死之说非一端，大槪有气者为生，无气者为死，脉活动者为生，粗硬者为死。龙势推左则左为生右为死，龙势推右则右为生左为死。又有瘦中取肉，则瘦处死而肉处生。饱中取饥，则饥处生而饱处死。凡此之类在人细推之，生则在所取，死则在所舍，取舍明而后穴法定，穴法定而后祸福应。若生死难辨，取舍何当，则非眞造化矣。

　　微著篇

　　其次又当察微著。微著者，言乎其气脉也。夫气无形者也属乎阳，脉有形者也属乎阴，阳淸阴浊，故气微而脉著。然气不自成，必依脉而立。脉不自为，必因气而成。盖有脉而无气者有矣，未有无脉而有气者也。经曰：气乘风则散，脉遇水则止。无脉无气者，水害之也。有脉无气，风害之也。善观气脉者，以有形察无形。不善观者，以无形蔽有形。盖无形只在有形之内，但智者所见实，故于粗浅而得其精微。愚者所见昏，故荒忽茫昧而不晓。岂知四水交流则有脉，八风不动则有气，此有目者所共见，有心者所共知，而术之至要，初不外是也。

　　分合篇

　　其次又当究分合。分合者，言乎其出没也。夫脉之为脉，非徒然而生，顿然而有。其出也，必有自然之来，则有分水以导之。其没也，必有所止，则有合水以界之。郭氏云：地有吉气，土随而起。支有止气，水随而比。又曰：支之所始，气随而起。支之所终，气随而锺。此古人论气脉之源流也。气随土而起，故脉行必有脊。气随水而比，故送脉必有水。气起于支之始，故上有分，气锺于支之终，故下有合。无分有合，则其来不眞，为其内无生气可接也。有分无合，则其止不明，为其外无堂气可受也。有分有合，则有来有止，有出有没，斯龙穴融结的定无疑，然后为全气之地也。然有小分合、大分合。其地融结，有三分三合。穴前后一分合；起主至龙虎所交，二分合；祖龙至山水大会三分合也。小合则为小明堂，大合则为大明堂，合于龙虎内则为内堂，合于龙虎外则为外堂，其合一一不相乱，如此是又不可不知也。

　　浮沈篇

　　其次又当别浮沈。浮沈者，言乎其表里也。夫脉有阴阳，故有浮沈。阳脉常见于表，所以浮也。阴脉常收干里，所以沈也。大抵地理家察脉与医家察脉无异，善医者察脉之阴阳而用药，善地理者察脉之浮沈而定穴，其理一也。夫三阴从天生，以其阴根于阳也，故阴脉必上小而下大，其出口也必圆。三阳从地出，以其阳根于阴也，故阳脉必上大而下小，其出口也必尖。后之观脉者不必问其何如，但见口尖者皆阳，其脉浮于表，口圆者皆阴，其脉沈于里，此一定不易之法。若又推而广之，则凸者脉浮，凹者脉沉，微细者脉浮，粗重者脉沈，众高一低者脉浮，众低一高者脉沈，于此相乘，则阴阳之理得矣。

　　浅深篇

　　其次又当定浅深。浅深者，言乎其准的也。夫浅深得乘，风水自成。故下地者，必以浅深为准的。宜浅而深，则气从上过，宜深而浅，则气从下过。虽得其地而不应者为此故也。大槪先观来脉之阴阳，次看四山之从佐，且如来脉入首强，作穴凹，出口尖，此皆脉浮而属阳也。来脉入首弱，作穴凸，出口圆，此皆脉沈而属阴。故曰：浅深得乘，风水自成。深浅之法多端，至理莫过于是也。切要辨认入首阴阳，虾须界合明白，若当深而浅，当浅而深，差于咫尺之间，反吉为凶矣。经曰：地吉葬凶，与弃尸同，正此义也。世俗装卦例而九星，向法以定尺寸者，大谬也。

　　饶减篇

　　其次又当正饶减。饶减者，言乎其消长也。夫龙虎左右各有饶减，然饶减龙虎者何哉？此消长阴阳之义也。饶减之法，大槪以先到者为主。龙山先到则减龙而饶虎，其穴必居左。虎山先到则减虎而饶龙，其穴必居右。盖山水关锁，必须交固，然后气全。穴左，则取左山为关，须右边水过宫锁断，所谓阴锁阳关也。穴右，则取右山为关，须左边水过宫锁断，所谓阳锁阴关也。惟有朝山朝水，则顺关顺锁不妨。若横水过宫，则逆关逆锁方善，断不可改易也，毫厘差谬，祸福大远，可不审哉。

　　趋避篇

　　其次又当详趋避。趋避者，言乎其决择也。夫天下之道二，吉凶善恶常相半，不能皆吉也而必有凶，不能皆善也而必有恶。故人之所遭有不齐也，旣所遭之不齐，则必有以处之。趋吉避凶，去恶从善是也，地理亦然。夫山川之所锺，不能皆全纯粹之气，不能无所驳杂。旣不能无所驳杂，则姸媸丑好，纷然前陈，亦其宜耳。然而山川之变应不一，咫尺之移转顿殊，或低视而丑，或高视而好，或左视而姸，或右视而媸，或秀气聚下而高则否，或情意偏右而左则亏。

　　裁成篇

　　其次又当知裁成。裁成者，言乎其人事也。夫人不天不因，天不人不成，自有宇宙卽有山川，数不加多，用不加少，必天生自然而后定。则天地之造化亦有限矣。是故，山川之融结在天，而山川之裁成在人。或过焉，吾则裁其过，使适于中。或不及焉，吾则益其不及，使适于中。裁长补短，损高益下，莫不有当然之理。其始也，不过目力之巧，工力之具。其终也，夺神功改天命，而人与天无间矣。故善者，尽其当然，而不害，其为自然。不善者，泥乎自然，而卒不知其所当然。所以道不虚行，存乎其人也。

　　感应篇

　　其次又当原感应。感应者，言乎其天道也。夫天道，不言而响应，福善祸淫皆是物也。谚云：阴地好不如心地好。此善言感应之理也。是故，求地者必以积德为本。若其德果厚，天必以吉地应之，是所以福其子孙者必也，而地之吉亦将以符之也。其恶果盈，天必以凶地应之，是所以祸其子孙者亦本于心也，而地之凶亦将以符之也。盖心者气之主，气者德之符，天未尝有心于人，而人之一心一气，感应自相符合耳。郭氏云，吉气感应，鬼福及人。人之于先骸，固不可不择其所而安厝之，然不修其本，惟末是图，则不累祖宗者寡矣，况欲有以福其子孙哉。地理之微，吾旣发明之，故述此于篇终，以明天道之不可诬，人心之所当，谨噫观是书者其知所戒哉。  
　 
