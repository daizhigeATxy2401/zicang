古今事通 明 佚名
　　
　　
　　老圃云：“芙蓉花根三年不除，杀人。”李白诗：“昔为芙蓉花，今为断肠草。”
　　
　　晋王迥子高与仙女周瑶英游芙蓉城，凡百余日。
　　
　　安成刘信夫登第，授宣州教官，寓杭州。渡江，值太学数人同行。信夫征衫布履，众鄙之。问：“能诗否？”曰：“略晓。”泊岸索诗，指西湖即云：“长乐钟声下九天，万家春色柳摇烟。山迎山送利名客，潮落潮生来去船。”众大喜，挽其笔曰：“只消此四句，不必足。”后因此定友。
　　
　　青麓笔乘叠山谢枋得，至元己丑方归五峰。魏参政聘之入燕，至崇真寺十五日不食死。付子诗曰：“西汉有臣龚胜卒，闭口不食十四日。我今半月忍饥渴，求死不死更无术。精神常与天往来，不知饮食为何物。若非功行积未成，便是业债偿未毕。太清神仙多宴会，凰箫龙笛鸣瑶瑟。岂无道兄相提携，骑鲸直上寥天一。”
　　
　　元稹与白居易为友，为诗善状当时风态物色。当时言者称元白。自衣冠士子，闾阎下俚，悉传诵之，号元和体，宫中呼元才子。居易晚与刘禹锡善，集其诗序之曰：“彭城刘梦得诗豪也，其锋森然，少敢当者。”梦得文之神妙，莫先于诗。在在处处，应有灵物护持，岂止两家子弟秘藏而已。
　　
　　王禹锡弟十六子，与子瞻姻连，作《贺雨诗》：“打叶两拳随手重，吹凉风口逐人来。”瞻曰：“十六郎作诗怎得如此不入规矩？”曰：“盖是醉中所作。”他日持大轴来，曰：“尔复醉耶？”
　　
　　唐学士院，在右银台内，含元殿宴罢归院，多从睿武楼过，故郑略酬通义刘相瞻曰：“刘纲暗借飚轮便，睿武楼中似去年。”当同为学士侍宴也。故事，内中宴设，则学士院备食以延从官。宋宣献诗因宴曰：再至，寄同院云：“云间乍阕仙韶曲，禁里还过睿武楼。”盖用唐事。
　　
　　坡云：巴人杨朴能诗，真宗召对，自言不能。问：“临行有人作诗送卿否？”朴曰：“惟臣妻有一首云：更休落魄贪杯酒，且莫猖狂爱咏诗。今日捉将官里去，这回断送老头皮。”帝大笑放还山。
　　
　　予在湖州赴诏狱，妻子送出皆哭，无以语之，顾曰：子独不能如杨处士作诗送我乎？坡自云。
　　
　　司空图《论诗》谓“元白勍力而气孱，乃都市之豪佑耳。郊岛非附于寒涩，无所置才。”皆中其病。自评已作，乃以南楼山最秀，北路邑偏清，为假令作者复生，亦当以著题见许，殆不可晓。如乐天所谓“斸石破山，先观镌迹。发矢中的，兼听弦声。”使不见其诗而闻此语，当以为何如哉？
　　
　　南朝作诗，多先赋韵，如“竞”、“病”二字是也。《陈后主文集?十卷》载王师献捷贺乐文思预席，群僚各赋一字，仍成韵。上得“盛病柄令横映”并“镜庆”十字。宴宣猷堂，得“迮格白赫易夕掷斥折哑”十字。幸舍人省，得“日谧一瑟毕讫橘质帙实”十字。今人无此格也。
　　
　　议者杜牧《华清宫》诗，明皇十月骊山，至春还宫，非荔支时。按《礼乐志》，帝幸骊山，贵妃生日，命小部乐长生殿奏新曲，未立名，会进荔支，因名《荔支香》。《外传》：十四载，六月一日，上幸骊山，乃贵妃生日，《甘泽谣》同。又言十五载，妃侍辇避暑骊山宫，感牛女事。不可议牧之之失也。
　　
　　刘熏少宣，云中人，专于诗。“万里风沙怜病客，几年刁斗厌寒更。人怜直道违时好，自喜闻身与世疏。击筑漫流燕客泪，佩兰谁识楚臣心。”《济南》云：“好风襟袖知秋早，甲夜阑干得月多。船行着色屏风里，人在回文锦字中。百和香薰风过处，万盘珠落雨来时。”尤可喜也。
　　
　　唐诗有一句中自成对者，谓之当句对。盖起于楚词：“桂棹兰枻，斫水积雪。”蕙烝兰藉桂酒将，自后皆然。如襟三江带五湖，钟鸣鼎食于公异。卧鼓偃旗，养威蓄锐。左武右文，销锋铸镝。杜诗尤多。
　　
　　杨徽之诗，太宗写其警句屏上，僧文莹云：“必以天地浩露，涤笔于水瓯雪盘中，方与此诗相副。”
　　
　　《寒山诗》涉猎广博，非但释子语，楚辞尤超出。曰：“有人兮山陉，云卷兮霞缨。秉芳兮欲寄，路漫兮难征。心怊怅兮狐疑，謇独立兮忠贞。苦青蝇白鹤，黄籍白丁。青蚨黄绢，黄口白头。七札五行，彩熊席青凰装。”甚工。
　　
　　“问津耦耕各其适，后人未可轻雌黄。两翁之心秋月白。”孙烛湖《读通鉴诗》：“簿书流汗走君房，那得狂奴故意降。努力诸公了台阁，不烦鱼雁到桐江。清浊无心陈仲弓，圆机聊救汉诸公。末流不料儿孙误，千古黄初佐命功。”二绝甚佳。
　　
　　朱文公曰：栗里题咏，独颜平原一篇云：“张良思报韩，龚胜耻事新。狙击苦不就，舍生悲拖绅。呜呼陶渊明，奕叶为晋臣。自以分相后，每怀宗国屯。题诗庚子岁，自谓义皇人。手持山海经，头戴漉酒巾。兴与孤云远，辨隋还鸟泯。”见《卢山记》，公集不载。
　　
　　《白传分司东都诗，上李留守》序言：“公见过，池上泛舟举酒，话及翰林旧事，因成四韵。”后云：“白首故情在，青云往事空。同时六学士，五相一渔翁。”盖与李绛者，正纪元和二年至六年事。崔群、裴垍、王涯、杜元颖及绛也。
　　
　　广德治后，玉溪之北有千枝梅，姿态奇古。上为回春亭，宣和中尝图以进。梅北二木异根相距数尺，中间合为一干，挺然直上，柯叶隆冬繁茂，人呼连理木。出《郡志》。
　　
　　《史》：杨补之，号逃禅老人，作墨梅，祖花光。有进其梅者，禁中曰村梅，因自题“准敕村梅”。后施仰山神，极宝之，借观信息不还，辄见变怪而取之。
　　
　　李正，字弘卿。学道见东王公，教之十七年。后言身死，家人埋于武陵。冢上生花，树高七尺。有人遇见此花，皆得聪明文章。
　　
　　卢储状头过关，径赴李翱嘉礼，止官舍，迎内子，题《庭花》曰：“芍药斩新栽，当庭数朵开。东风与拘束，留待细君来。”
　　
　　冠氏县紫微观桃符上开花一枝，元遗山以为此亦当却一春邪？
　　
　　今妇人面饰用花子，起自昭容上官婉儿以掩点迹。大历以前，士大夫妻，多妒悍。婢妾小不如意，辄印面。姚翻《咏美人》云：“临妆欲含涕，羞畏家人知。还将粉中絮，拥泪不教垂。”粉中絮，即今粉扑儿，晋宋间已用之。
　　
　　吴庄渔人得二大洗以归章氏子，铭曰：“金兮精，火兮明。土兮英，水兮清。器兮贞，人兮声。”又周枢得三足洗于清化，铭曰：“尚古维人，范模首制。伊谷可陵，厥用罔暨。”
　　
　　韩玉温甫，燕人，擢第为凤翔判官。北兵围燕，夏人陷边州，玉募兵屯华亭，败夏人，因移檄关中，略云：“人谁无死，有臣子之当为。事至于今，忍君亲之弗顾，勿谓百年身后虚名一听史臣。只于今日目前，何颜以居人世？王侯将相，宁有种乎？富贵功名，当自致耳。”或诬玉有异志，收死狱中。士夫愤惜之。
　　
　　长沙赵淮漕，江东金陵破，走溧水民砦，砦破见执不屈，械过杨州，令呼降，而友其词。怒械还金陵杀之。当出金陵，止一妾从，为一万户所得。曰：“妾愿事公终身，第赵运使无人埋骨，可令人与我往殡，殡毕即归。”如其言。尸在江滨，妾命人推之入水。尸犹滞浅处，妾取蒿自椎之入深水中，仰天大哭，亦投水死。又安福北津，欧阳木匠女，十七八，为北军所掠。临河桥断，军留心欲就欢，女曰：“当天无礼，恐秽神明，可去人家取门扇来，渡江去房子内成亲也。”军如言往，女投中流去。旬日军退，尸方浮。众皆叹异，私谥之曰贞洁。
　　
　　周驰，字仲才，济南人。大定住《大学》，以论策魁天下。家饶财，所得束脩，皆散诸生之贫者。贞祐，济南陷，携二孙赴井死。乡人葬之宅后寿乐堂。
　　
　　《唐书》：李嗣业入朝赐酒，玄宗前醉舞，赐采百段，金四五十物，钱十万为解酲具。《蜀梼杌》：潘炕使梁，梁祖饮以三十巨觥。疑其沉沔，令人俟之，乃盛服将入朝，倍以全器赐之。《王氏闻见录》：真宗饮酒三斗不乱。一日召辅臣赐饮至三斗，复进巨觥，觥退而酒出。诏贮三瓶，中襍未饮酒，赐辅臣。明日开视不能辨。群臣问所以，帝笑曰：“古人谓酒有别肠，岂虚言哉！”《匈奴传》：匈奴攻战斩首虏，赐一卮酒。人人自趋利。
　　
　　《启颜录》：汉武帝置酒玉台，与群臣为大言小言者饮一杯。公孙丞相曰：“臣弘，骄而猛又刚毅。交牙出吻声又大，号呼万里嗷一代。”东方朔前曰：“臣请代四公。一曰，臣坐不得起，俯不得仰，迫于天地之间，愁不得长。二曰，臣月越九州，间不容止，并包天下，余于四海。三曰，欲为大衣，恐不能起，用天为表，用地为里，装以浮云，缘以四海，以日月明，往往而在。四曰，天下不足以受臣坐，四海不足以受臣唾，臣俯噎不得食，出若天外卧。”上曰：“大哉！”赐朔牛一头，酒一石。
　　
　　玄宗置麴精潭，砌以银砖，泥以石粉。贮三辰酒一万车，以赐当制学士等。
　　
　　法海，号容庵，字巨川，武川人，姓刘氏，住庆寿。章宗幸寺，师侍立，问饮否？曰：“微饮。”以御酒三钟赐之尽，从旦至日中立不变容。帝曰：“大人也。待一日出世，朕与开堂。”他日诏住竹林寺，辞曰：“贫僧耽饮。”帝赠诗曰：“一杯一杯复一杯，玉山自倒非人推。春光都来九十日，沉醉须教一百回。”每日赐酒三十三瓶。
　　
　　李后主一目重瞳，内库日给酒三石，不一夕辄尽。暮岁乘醉书牖上曰：“万古到头归一死，醉乡葵地有高原。”不久谢世。
　　
　　太弟景，遂召宫僚饮，以玉杯行酒，因与坐客传玩。赞善大夫张易，忽大言曰：“殿下有重宝轻士之意，何耶？”抵杯柱础碎之。
　　
　　嘉王宗寿，持杯谏衍，感激流涕。衍有愧色，佞臣潘在迎等曰：“嘉王从来酒悲，不足怪也。”衍命宫人李玉箫，歌所撰宫词，送酒曰：“辉辉赫赫浮五云，宣华池上月华春。月华如水浸宫殿，有酒不醉真痴人。”宗寿惧祸，尽饮之。
　　
　　太祖征淮南，有徐氏世以酒坊为业。帝每访其家，必进美酒甚谨。从容属目计曰：“汝辈来何以验之？”徐曰：“某全家手指节不全，不过存中节。”后见皆愿得酒坊，许之。鲁布母，即徐甥，亦无中指节，布亦然。母朱氏传乃曾子孙皆然，亦异事也。
　　
　　晋伐虢，虢君出走。至泽中曰：“吾渴而欲饮。”其御进清酒。“吾饥而欲食。”御进脯糗梁。曰：“何给也？”曰：“储之久矣。为君出亡，而道饥渴也。”
　　
　　《唐志》：良酿署，进御则供春暴、秋清、酴桑落之酒。又《地理志》河中府河东县，有芳酝监，汲河以酿。
　　
　　西征至赤乌，献酒千斛，祭麦百载。天子赐墨，乘黄金贝带。北征，曹奴之人献觞，天子赐金鹿银麋。有大木硕草畴口之人，献酒百石。
　　
　　郭解姊子，负解之执。与人饮，使之酹，非其任，强灌之。人怒，刺杀姊子，亡去。
　　
　　洪迈论高宗谥号孝宗，云太上时，有老中云，太上临生徽宗，梦吴越王引衣云：“我好来朝，便留住我。须还我山河，我教第三子来。”指叔也。迈记父皓在北买一妾，东平人，偕其母来。母曾在明节后阁，言显仁太上母也。梦金甲人自称钱武肃王，寤而生太上。钱年八十一，太上亦八十一，亦不偶然也。
　　
　　李行修，娶王仲舒女。有幼妹，常挈以随。寻梦已再娶幼妹，恶之。有苍头自说梦，阿郎再娶王家娘子。后王氏终，仲舒有书续亲，不答。及除东台御史，至稠桑驿，有王老善禄命书，以告怀亡之事。老引入土山中一坡，见丛林曰：“土郎但呼妙子，必有人应。应即答云；‘传语九娘子，暂借妙子，同看亡妻。’”如言，有女子折竹一枝跨焉。折一木枝与行修，并驰至大宫第二院，果见王氏曰：“苟不忘平生，但纳小妹，即集之道尽矣。所要相见，奉托如此。”其女子与行修至旧所去。老人曰：“此原上有九娘子祠。”是续婚。
　　
　　广都费枢入京，至长安旅寓，主家妇中夜来前曰：“我父贩缯，家在某里，以我嫁店子。夫亡无归，不忍独宿，冒耻就子。”枢曰：“吾知汝情，当往访汝家，令人迎汝。”至京过某里，得贩缯家。翁出迎曰：“畴昔之夜，梦神告吾女将失身于人，非遇费秀才殆矣。愿闻其说，具以告翁。”计其梦，果费见女时，即取妇归嫁之。明年登科，官至巴东守。
　　
　　应昌侯氏，好养鸽，为猫尽食，乃截四足而杀之。后生子，梦猫入语曰：“我生汝家。”后生子遂无双手，人以骨拙目之。及长，能以肋挟笔作大字，殊有法。
　　
　　直馆陈靖，漳泉人。游京师过期不归，妻梦一鸟集户内，祝曰：“吾夫若归，当集梁上。”鸟如言集梁上。明日以告家人。少顷，有鸟飞至户内。祝之，亦飞集梁上，未几靖至。
　　
　　蔡襄多识古物，于沂州城土中得所谓铜弩牙，以金银错花卉，分寸精绝。一见，证以往省括于度则释。是固古射法，皆设度者此物也。
　　
　　元和初，有元彻、柳实省父次合浦，风漂舟入海，抵孤岛，见天尊像，有金炉紫云涌出。中有五色大芙蓉，高百尺。有侍女自莲叶来炷香，二人告之，见南溟夫人，命侍女送归。
　　
　　
