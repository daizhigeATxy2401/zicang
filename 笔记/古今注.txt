　　钦定四库全书　　　　　子部十
　　古今注　　　　　　　　杂家类二【杂考之属】
　　中华古今注　　　　　　杂家类二【杂考之属】提要
　　【臣】等谨案古今注三巻旧本题晋崔豹撰中华古今注三巻旧本题唐太学博士马缟撰豹书无序跋缟书前有自序称昔崔豹古今注博识虽广殆有阙文洎乎黄初莫之闻见今添其注以释其义然今互勘二书自宋齐以后事二十九条外其魏晋以前之事豹书惟草木一类及鸟兽类吐绶鸟一名功曹七字为缟书所无缟书惟服饰一类及开卷宫室一条部伍兵阵二条马鼤犬二条为豹书所阙其余所载并皆相同不过次序稍有后先字句偶有加减缟所谓増注释义絶无其事又缟书中卷云棒崔正熊注车辐也使全袭豹语不应此条独着豹名考太平御览所引书名有豹书而无缟书文献通考杂家类又只有缟书而无豹书知豹书久亡缟书晩出后人摭其中魏以前事赝为豹作又检校永乐大典所载苏鹗演义与二书相同者十之五六则不特豹书出于依托即缟书亦不免于勦袭特以相传既久姑并存以备防考耳案刘孝标世説注载豹字正能晋惠帝时官至太傅马缟称为正熊能熊二字相近盖有一误旧五代史有缟传载其明经及第登拔萃之科仕梁为太常修撰累厯尚书郎知理院事迁太常少卿通鉴纪其唐明宗天成二年官中书舍人有请立亲庙事册府元龟载其长兴四年为户部侍郎年已八十后又为国子祭酒今本题唐太学博士盖据陈振孙书録解题然称为太学博士实振孙之误至其时代则振孙亦称后唐不专称唐又明人刋本以意妄为窜改矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　古今注卷上
　　晋　崔豹　撰
　　舆服第一
　　大驾指南车起黄帝与蚩尤战于涿鹿之野蚩尤作大雾兵士皆迷于是作指南车以示四方遂擒蚩尤而即帝位故后常建焉旧説周公所作也周公治致太平越裳氏重译来贡白雉一黑雉二象牙一使者迷其归路周公锡以文锦二疋軿车五乘皆为司南之制使越裳氏载之以南缘扶南林邑海际期年而至其国使大夫宴将送至国而还亦乗司南而背其所指亦期年而还至始制车辖轊皆以铁还至铁亦销尽以属巾车氏收而载之常为先导示服逺人而正四方车灋具在尚方故事汉末防乱其灋中絶马先生绍而作焉今指南车马先生之遗灋也【马钧曹魏时人】
　　大章车所以识道里也起于西京亦曰记里车车上为二层皆有木人行一里下层击鼓行十里上层击镯尚方故事有作车灋
　　辟恶车秦制也桃弓苇矢所以祓除不祥也
　　豹尾车周制也所以象君子豹变尾言谦也古军正建之今唯乗舆得建焉
　　金斧黄钺也铁斧钺也三代通用之以断斩今以金斧黄钺为乗舆之饰钺诸王公得建之武王以黄钺斩纣故王者以为戒太公以钺斩妲己故妇人以为戒汉制诸公亦建钺以太公秉之助武王断斩故为诸公之饰焉大将军出征特加黄钺者以铜为之黄金涂刄及柄不得纯金也得赐黄钺则斩持节将也锽秦改铁钺作锽始皇制也一本云锽秦制也今乗舆诸公王妃主通建之也
　　麾所以指麾武王右执白旄以麾是也乗舆以黄诸公以朱刺史二千石以纁
　　五辂衡上金爵者朱雀也口衔铃铃谓銮所谓和銮也礼记云行前朱鸟鸾也前有鸾鸟故谓之鸾鸾口衔铃故谓之銮铃今或为銮或为鸾事一而义异也
　　车辐棒也汉朝执金吾金吾亦棒也以铜为之黄金涂两末谓为金吾御史大夫司校尉亦得执焉御史校尉郡中都尉县长之类皆以木为吾焉用以夹车故谓之车辐一曰形似辐故谓之车辐也
　　棨防殳之遗象也诗所谓伯也执殳为王前驱殳前驱之噐也以木为之后世滋伪无复典刑以赤油韬之亦谓之油防亦谓之棨防公王以下通用之以前驱信幡古之徽号也所以题表官号以为符信故谓为信幡也乗舆则畵为白虎取其义而有威信之徳也魏朝有青龙幡朱鸟幡武幡白虎幡黄龙幡五而以诏四方东方郡国以青龙旛南方郡国以朱鸟旛西方郡国以白虎旛北方郡国以武旛朝廷畿内以黄龙旛亦以骐驎旛髙贵乡公讨晋文王自秉黄龙旛以麾是也今晋朝唯用白虎旛信旛用鸟书取其飞腾轻疾也一曰以鸿鴈燕乙者去来之信也
　　重耳古重较也文官青耳武官赤耳或曰重较在军车藩上重起如牛角故云重较耳
　　穰衣厮役之服也取其便于用耳乗舆进食者服穰衣前汉董偃绿帻青韝加穰衣以见武帝防人之服也伍伯一伍之伯也五人曰伍五长为伯故称伍伯一曰户伯汉制兵吏五人一戸灶置一伯故戸伯亦曰火伯以为一灶之主也汉诸公行则戸伯率其伍以导引也古兵士服韦弁今戸伯服赤帻纁衣素韎弁之遗法也唱行所以促行徒也上鼓而行节也
　　警跸所以戒行徒也周礼跸而不警秦制出警入跸谓出军者皆警戒入国者皆跸止也故云出警入跸也至汉朝梁孝王王出称警入称跸降天子一等焉一曰跸路也谓行者皆警于涂路也
　　华葢黄帝所作也与蚩尤战于涿鹿之野常有五色云气金枝玉叶止于帝上有花葩之象故因而作华葢也曲盖太公所作也武王伐纣大风折葢太公因折葢之形而制曲葢焉战国常以赐将帅自汉朝乗舆用四谓为防輗葢有军号者赐其一也
　　伺风乌夏禹所作也
　　雉尾扇起于殷世髙宗时有雊雉之祥章服多用翟羽周制以为王后夫人之车服舆车有翣卽缉雉羽为扇翣以障翳风尘也汉朝乗舆服之后以赐梁孝王魏晋以来无常惟诸王皆得用之
　　障扇长扇也汉世多豪侠象雉尾扇而制长扇也金根车秦制也秦并天下阅三代之舆服谓殷得瑞山车一曰金根车故因作金根之车秦乃增饰而乗御焉汉因而不改
　　汉旧制乗舆黄赤绶四采黄赤缥绀淳黄为圭长二丈九尺九寸五百首诸侯王赤绶四采赤黄缥绀淳赤圭长二丈一尺三百首太皇太后皇太后皇后皆与乗舆同长公主天子贵人与诸侯王同绶者【阙】加也诸国贵人相国皆綅绶三采緑紫绀淳绿圭长二丈一尺二百四十首公侯将军紫绶二采紫白淳紫圭长一丈七尺百八十首公主封君服紫绶九卿中二千石二千石青绶三采青白红淳青圭长一丈七尺百二十首自青绶以上縌皆长三尺二寸与绶同采而首半之
　　縌者古佩璲也佩绶相迎授故曰縌紫绶以上縌绶之间得施玊环止玊玦云千石六百石黑绶三采青赤绀纯青圭长一丈六尺八十首四百石三百石长同四百石三百石二百石黄绶一采淳黄圭长一丈五尺六十首自黑绶以下縌皆长三尺与绶同采而首半之百石青绶一采婉转缪织织长一丈二尺凢先合单纺为一系四系为一扶五扶为一首五首成一文文采淳为一圭首多者系细首少者系麤皆广一尺六寸也汉末防乱玊佩之法絶而不传魏侍中王粲识古佩法始更制焉
　　魏武帝所制初以章申服之轻便又作五色以表方面也
　　白笔古珥笔示君子有文武之备焉
　　两汉京兆河南尹及执金吾司校尉皆使人导引传呼使行者止坐者起四人皆持角弓违者则射之有乗髙窥阚者亦射之魏晋设角弩而不用也
　　青囊所以盛印也奏劾者亦以青布囊盛印于前示奉王法而行也非奏劾日则以青缯为囊盛印于后谓奏劾尚质直故用布非奏劾日尚文明故用缯也自晋朝以来劾奏之官专以印居前非劾奏之官专以印居后也
　　文官冠进贤冠古委儿之遗象也武官冠惠文冠古缁布冠之遗象缁布冠上古之法武人尚质故取法焉舄以木置履下干腊不畏泥湿也天子赤舄凢舄色皆象于裳
　　履者屦之不带者也
　　不借者草履也以其轻贱易得故人人自有不假借于人故名不借也又汉文帝履不借视朝
　　五明扇舜所作也既受尧禅广开视聴求贤人以自辅故作五明扇焉秦汉公卿士大夫皆得用之魏晋非乗舆不得用
　　貂蝉胡服也貂者取其有文采而不炳焕外柔易而内刚劲也蝉取其清虚识变也在位者有文而不自耀有武而不示人清虚自牧识时而动也
　　劔汉世传髙祖斩白蛇劔长七尺汉髙祖为泗水亭长送徒骊山所提劔理应三尺耳后富贵则得七尺寳劔舍旧劔而服之后汉之世唯闻髙祖以所佩之劔斩白蛇而髙祖常佩此劔便谓此劔即斩蛇之劔也
　　吴大皇帝有寳刀三寳劔六一曰白虹二曰紫电三曰辟邪四曰流星五曰青防六曰百里刀一曰百链二曰青犊三曰漏景
　　孙文台获青玊马鞍其光照衢
　　都邑第二
　　封疆画界者封土为台以表识疆境也画界者于二封之间又为堳埒以画分界域也
　　阛市垣也阓市门也
　　肆所以陈货鬻之物也店所以置货鬻之物也肆陈也店置也
　　罘罳屏之遗象也塾门外之舎也臣来朝君至门外当就舍更详熟所应对之事也塾之言熟也行至门内屏外复应思惟罘罳复思也汉西京罘罳合板为之亦筑土为之毎门阙殿舍前皆有焉于今郡国防前亦树之城门皆筑土为之累土曰台故亦谓之台门也
　　长安御沟谓之杨沟谓植髙杨于其上也一曰羊沟谓羊喜觝触垣墙故为沟以隔之故曰羊沟也
　　阙观也古毎门树两观于其前所以标表门宫也其上可居登之则可逺观故谓之观人臣将至此则思其所阙故谓之阙其上皆丹垩其下皆画云气仙灵竒禽怪兽以昭示四方焉
　　苍龙阙画苍龙白虎阙画白虎武阙画武朱雀阙上有朱雀二枚
　　城者盛也所以盛受大物也
　　庙者貌也所以髣髴先人之灵貌也
　　隍者城池之无水者也
　　紫塞秦筑长城土色皆紫汉塞亦然故称紫塞焉丹徼南方徼色赤故称丹徼为南方之极也塞者塞也所以拥塞戎狄也徼者绕也所以绕遮蛮夷使不得侵中国也
　　拘拦汉成帝顾成庙有三玉鼎二真金鑪槐树悉为扶老拘拦画飞云龙角于其上也




　　古今注卷上
　　钦定四库全书
　　古今注卷中
　　晋　崔豹　撰
　　音乐第三
　　雉朝飞者牧犊子所作也齐处士湣宣时人年五十无妻出薪于野见雉防雌相随而飞意动心悲乃作朝飞之操将以自伤焉其声中絶魏武帝宫人有卢女者故冠军将军隂叔之妹年七嵗入汉宫学鼓琴琴特鸣异于诸妓善为新声能传此曲卢女至明帝崩后放出嫁为尹更生之妻
　　别鹤操商陵牧子所作也娶妻五年而无子父兄将为之改娶妻闻之中夜起倚戸而悲啸牧子闻之怆然而悲乃歌曰将乖比翼隔天端山川悠逺路漫漫揽衣不寝食忘餐后人因为乐章焉
　　走马引樗里牧恭所作也为父报寃杀人而亡藏于山谷之下有天马夜降围其室而鸣夜觉闻其声以为吏追乃犇而亡去明视之马迹也乃惕然大悟曰岂吾居之处将危乎遂荷衣粮而去入于沂泽援琴鼓之为天马之声号曰走马引焉
　　淮南子淮南小山之所作也淮南服食求仙遍礼方士遂与八公相携俱去莫知所在小山之徒思恋不已乃作淮南王之曲焉
　　武溪深乃马援南征之所作也援门生爰寄生善吹笛援作歌以和之名曰武溪深其曲曰滔滔武溪一何深鸟飞不度兽不能临嗟哉武溪多毒淫
　　呉趋曲吴人以歌其地也
　　箜篌引朝鲜津卒霍里子髙妻丽玉所作也子髙晨起刺船而櫂有一白首狂夫被髪提壶乱流而渡其妻随呼止之不及遂堕河水死于是援箜篌而鼓之作公无渡河之歌声甚凄怆曲终自投河而死霍里子髙还以其声语妻丽玊玊伤之乃引箜篌而冩其声闻者莫不堕泪饮泣焉丽玉以其声传邻女丽容名曰箜篌引焉平陵东翟义门人所作也王莽杀义义门人作歌以怨之
　　薤露蒿里并防歌也出田横门人横自杀门人伤之为之悲歌言人命如薤上之露易晞灭也亦谓人死防魄归乎蒿里故有二章一章曰薤上朝露何易晞露晞明朝还复滋人死一去何时归其二曰蒿里谁家地聚敛防魄无贤愚鬼伯一何相催促人命不得少蜘蹰至孝武时李延年乃分为二曲薤露送王公贵人蒿里送士大夫庶人使挽柩者歌之世呼为挽歌
　　长歌短歌言人生夀命长短定分不可妄求也
　　陌上桑出秦氏女子秦氏邯郸人有女名罗敷为邑人千乗王仁妻王仁后为越王家令罗敷出采桑于陌上赵王登台见而悦之因饮酒欲夺焉罗敷乃弹筝作陌上歌以自明焉
　　梁妻杞植妻妹明月之所作也植战死妻叹曰上则无父中则无夫下则无子生人之苦至矣乃抗声长哭都城感之而頺遂投水而死其妹悲其姊之贞操乃为作歌名曰梁妻焉梁植字也
　　钓竿伯常子妻所作也伯常子避仇河滨为渔父其妻思之毎至河侧作钓竿之歌后司马相如作钓竿之诗今传为古曲也
　　董逃歌后汉游童所作也后有董卓作乱卒以逃亡后人习之以为歌章乐府奏之以为炯戒也
　　短箫铙歌军乐也黄帝使岐伯所作也所以建武徳风劝战士也周礼所谓王大防则令凯乐军大献则令凯歌者也汉乐有黄门鼓吹天子所以宴乐羣臣短萧铙歌鼓吹之一章耳亦以赐有功诸侯
　　上畱田地名也其地人有父毋死兄不字其孤弟者邻人为其弟作悲歌以讽其兄故曰上畱田
　　日重光月重轮羣臣为汉明帝所作也明帝为太子乐人作歌诗四章以赞太子之徳其一曰日重光其二曰月重轮其三曰星重辉其四曰海重润汉末防乱后其二章亡旧説云天子之徳光明如日规轮如月众辉如星霑润如海太子皆比徳焉故云重尔
　　横吹胡乐也张博望入西域传其法于西京唯得摩诃兠勒二曲李延年因胡曲更造新声二十八解乗舆以为武乐后汉以给边将军和帝时万人将军得用之魏晋以来二十八解不复具存世用者黄鹤陇头出闗入闗出塞入塞折杨柳黄华子赤之阳望行人等十曲后汉蔡邕益琴为九后还用七
　　鸟兽第四
　　杨白鷢也似鹰尾上白
　　扶老秃秋也状如鹤而大大者头髙八尺善与人鬬好啖蛇
　　鴈自河北渡江南瘦瘠能高飞不畏缯缴江南沃饶每至还河北体肥不能髙飞恐为虞人所获尝衔芦长数寸以防缯缴焉
　　鳬鴈在江边沙上食沙石悉皆销烂唯食海蛤不消随其粪出用以为药倍胜余者
　　鹤千嵗则变苍又二千嵗变黑所谓鹤也
　　猿五百嵗化为玃
　　鹧鸪出南方鸣常自呼常向日而飞畏霜露早晩希出有时夜飞夜飞则以树叶覆其背上
　　吐绶鸟一名功曹
　　驴为牡马为牝生骡骡为牝马为牡生驴
　　秦始皇有七名马追风白兎蹑景犇电飞翮铜爵神鳬鸳鸯水鸟鳬类也雌雄未尝相离人得其一则一思而至死故曰疋鸟
　　兎口有缺尻有九孔
　　麞有牙而不能噬鹿有角而不能触麞一名麕青州人谓麕为麞
　　雀一名嘉賔言常栖集人家如宾客也
　　鵞一名天女又名鸷鸟
　　鹊一名神女
　　鸲鹆一名鸤鸠
　　乌一名孝鸟一名鸟
　　鸡一名烛夜
　　狗一名黄耳
　　猿一名叅军
　　羊一名髯须主簿
　　鱼虫第五
　　萤火一名耀夜一名景天一名熠燿一名丹良一名燐一名丹鸟一名夜光一名宵烛【一作灯】腐草为之食蚊蚋蝼蛄一名天蝼一名【胡卜切】一名硕防有五能而不成伎术一飞不能过屋二缘不能穷木三没不能穷谷四屈不能覆身五走不能絶人
　　蟋蟀一名吟蛩一名蛩秋初生得寒则鸣一云济南呼为懒妇
　　蝙蝠一名仙鼠一名飞鼠五百嵗则色白脑重集则头垂故谓之倒折食之神仙
　　蟚蜞小蟹生海边泥中食土一名长唧其一有螯偏大者名拥劔一名执火其螯赤故谓之执火云
　　长蚑蟏蛸也身小足长故谓长蚑
　　蝇虎蝇狐也形似蜘蛛而色灰白善捕蝇一名蝇蝗一名蝇豹【一本作豹子】
　　莎鸡一名促织一名络纬一名蟋蟀促织谓鸣声如急织络纬谓其鸣声如纺绩也促织一曰促机一名纺纬蚯蚓一名蜿蟺一名曲蟺善长吟于地中江东谓之歌女或谓之鸣砌
　　飞蛾善拂灯一名火花一名慕光
　　蝘蜓一名龙子一名守宫善上树捕蝉食之其长细五色者名为蜥蜴短大者名蝾螈一曰蛇医大者长三尺其色绀者善螫人一名螈一名緑螈也
　　蜻蛉一名青亭一名胡蝶色青而大者是也小而黄者曰胡梨一曰胡离小而赤者曰赤卒一名绛驺一名赤衣使者好集水上亦名赤弁丈人
　　蛱蝶一名野蛾一名风蝶江东呼为挞末色白背青者是也其大如蝙蝠者或黑色或青斑名为凤子一名凤车名鬼车生江南柑橘园中
　　绀蝶一名蜻蛉似蜻蛉而色绀辽东人呼为绀幡亦曰童幡一曰天鸡好以六月羣飞暗天海边夷貊食之谓海中青鰕化为之也
　　鱼子曰鱦亦曰鲲亦曰防言如散稻米也
　　鲤之大者曰鳣鳣之大者曰鲔
　　蜣蜋能以土苞粪推转成丸圆正无斜角庄周曰蛣蜣之智在于转丸一曰蛣蜣一曰转丸一曰弄丸
　　蜗牛陵螺也形如螔蝓殻如小螺热则自悬于叶下野人结圆舍如蜗牛之殻故曰蜗舍亦曰蜗牛之舍也蜗殻宛转有文章绞转为结似螺殻文名曰螺缚童子结髪亦为螺髻亦谓其形似螺殻
　　白鱼赤尾者曰【红】一曰魧或云雌者曰白鱼雄者曰鱼子好羣泳水上者名曰白萍
　　虾蟇子曰蝌蚪一曰针一曰鱼形圆而尾大尾脱即脚生
　　乌贼鱼一名河伯度事小吏【本草作虫事小史】
　　兖州人呼赤鲤为赤骥谓青鲤为青马黑鲤为驹白鲤为白骐黄鲤为黄雉
　　鲸鱼者海鱼也大者长千里小者数十丈一生数万子常以五月六月就岸边生子至七八月导从其子还大海中鼓浪成雷喷沫为雨水族惊畏皆逃匿莫敢当者其雌曰鲵大者亦长千里眼为明月珠
　　水君状如人乘马众鱼皆导从之一名鱼伯大水乃有之汉末有人于河际见之
　　人马有鳞甲如大鲤鱼但手足耳目鼻与人不异尔见人良久即入水中
　　名衣督邮鼈名河伯从事
　　江东呼青衣鱼为婢呼童子鱼为土父呼鼍为河伯使者
　　结草虫一名结苇好于草末折屈草叶以为巢窟处处有之













　　古今注卷中
　　钦定四库全书
　　古今注巻下
　　晋　崔豹　撰
　　草木第六
　　甘寳形如石榴者谓之壶甘
　　六駮山中有木叶似豫章皮多癣驳
　　白杨叶圆青杨叶长柳叶亦长细
　　栘杨圆叶弱蔕防风大揺一名髙飞一名独揺
　　蒲柳生水边叶似青杨一曰蒲杨
　　栘杨亦曰栘柳亦曰蒲移
　　水杨蒲杨也枝劲细【阙】　　又有赤杨霜降则叶赤材理亦赤也
　　合欢树似梧桐枝叶繁互相交结每风来辄身相解了不相牵缀树之阶庭使人不忿嵇康种之舍前
　　杜仲皮中有丝折之则见
　　木蜜生南方合体皆甜嫩枝及叶皆可生噉味如蜜解闷止渴其老枝及根干坚不可食细破煮之煎以为蜜味倍甜浓糯枣叶如枊实似柿而小味亦甘美
　　苏枋木出扶南林邑外国取细破煮之以染色
　　翳或作毉翳木出交川色黑而有文亦谓之乌文木也紫栴木出扶南色紫亦谓之紫檀
　　防豆一名治防叶似葛而实长尺余可蒸食一名防菽貍豆一名貍沙一名猎沙叶似葛而实大如李核可防食也
　　虎豆一名虎沙似貍豆而大实如小儿拳亦可食马豆一名马沙似虎豆而小实大如指亦可食也荆葵一名戎葵一名芘芣华似木槿而光色夺目有红有紫有青有白有赤茎叶不殊但花色异耳一曰蜀葵芙蓉一名荷华生池泽中实曰莲花之最秀异者一名水芝一名水花色有赤白红紫青黄红白二色荖多花大者至百叶
　　芡鸡头也一名鴈头一名芰叶似荷而大叶上蹙皱如沸实有芒刺其中如米可以度饥也
　　万连叶如鸟翅一名鸟羽一名凤翼花大者其色多红緑红者紫防緑者绀防俗呼为仙人花一名连缬花酒杯藤出西域藤大如臂叶似葛花实如梧桐实花坚皆可以酌酒自有文章暎彻可爱实大如指味如荳防香美消酒土人提酒来至藤下摘花酌酒仍以实销酲国人寳之不传中土张骞出大宛得之事出张骞出闗志
　　乌孙国有青田核莫测其树实之形至中国者但得其核耳得清水则有酒味出如醇美好酒核大如六升瓠空之以盛水俄而成酒刘章得两核集賔客设之常供二十人之饮一核尽一核所盛以复【阙】饮饮尽随更注水随尽随盛不可久置久置则苦不可饮名曰青田酒枳椇子一名树蜜一名木实形拳曲核在实外味甜美如蜜一名白石一名白实一名木石一名木实一名枳椇
　　棘实如枣杼实为豫桑实为椹楮实为任
　　匏瓠也壶芦瓠之无柄者也瓠有柄者悬瓠可以为笙曲沃者尤善秋乃可用之则漆其里瓢亦瓠也瓠其揔瓢其别也
　　羊踯躅花黄羊食之则死羊见之则踯躅分散故名羊踯躅
　　膝树以刚斧斫其皮开以竹管承之汁滴管中即成膝也
　　稻之黏者为黍亦谓稌为黍
　　禾之黏者为黍亦谓之穄亦曰黄黍
　　九谷黍稷稻粱三豆二麦
　　荼蓼也紫色者荼也青色者蓼也其味辛且苦食明目或谓紫叶者为香荼青者为青荼亦谓紫色者为紫蓼青色者为青蓼其长大不苦为髙蓼【髙或作马】
　　蒜卵蒜也俗人谓之小蒜胡国有蒜十许子共为一株箨幕裹之名为胡蒜尤辛于小蒜俗人亦呼之为大蒜扬州人谓蒻为斑杖不知食之
　　荆人谓为蕺
　　蘘荷似亘而白苴色紫花生根中花未散时可食久置则销烂不为实矣叶似姜宜隂翳地种之常依隂而生
　　燕支叶似蓟花似蒲公出西方土人以染名为燕支中国人谓之红蓝以染粉为面色谓为燕支粉今人以重绛为燕支非燕支花所染也燕支花所染自为红蓝尔旧谓赤白之间为红即今所谓红蓝也
　　苦葴一名苦子有里形如皮弁始生青熟则赤里有实正圆如珠亦随里青赤长安儿童谓为洛神珠一曰王母珠一曰皮弁草
　　沈酿者汉郑为灵文乡啬夫行官京洛未至宿一埭埭名沈酿于埭逢故旧友人四顾荒郊村落絶逺酤酒无处情抱不伸乃以钱投水中依口而饮饮尽酣畅皆得大醉因更为沈酿川明旦乃分首而去
　　杂注第七
　　孙亮作流离屏风镂作瑞应圗凡一百二十种
　　魏武以马脑石为马勒砗磲为酒椀
　　莫难珠一名木难色黄出东夷
　　阳燧以铜为之形如镜向日则火生以艾承之则得火也
　　长安妇人好为盘桓髻到于今其法不絶堕马髻今无复作者倭堕髻一云堕马之余形也
　　盘龙钗梁冀妇所制
　　梁冀改惊翠眉为愁眉
　　魏宫人好画长眉今多作翠眉警鹤髻
　　孙权时名舸为赤马言如马之走陆也又以舟名驰马惊防曹真有駃马名为惊防言其驰骤如烈风之举防疾也
　　魏文帝宫人絶所爱者有莫琼树薛夜来田尚衣叚巧笑四人日夕在侧琼树乃制蝉鬓缥眇如蝉故曰蝉鬓巧笑始以锦缘丝履作紫粉拂靣尚衣能歌舞夜来善为衣裳一时冠絶
　　问答释义第八
　　程雅问董仲舒曰自古何谓称三皇五帝对曰三皇三才也五帝五常也三王三明也五霸五岳也
　　牛亨问曰将离别相赠以芍药者何答曰芍药一名可离故将别以赠之亦犹相招召赠之以文无文无亦名当归也欲忘人之忧则赠以丹棘丹棘一名忘忧草使人忘其忧也欲蠲人之忿则赠之青堂青堂一名合懽合懽则忘忿
　　程雅问拾栌木一名无患者昔有神巫名曰寳【一本作实】毦能符劾百鬼得鬼则以此为棒杀之世人相传以此木为众鬼所畏竞取为器用以却厌邪鬼故号曰无患也牛亨问曰自古有书契以来便应有笔世称恬造笔何也答曰恬始造即秦笔耳以枯木为管鹿毛为柱羊毛为被所谓苍毫非兎毫竹管也又问彤管何也答曰彤者赤漆耳史官载事故以彤管用赤心记事也孙兴公问曰世称黄帝链丹于凿砚山乃得仙乗龙上天羣臣援龙须须坠而生草曰龙须有之乎答曰无也有龙须草一名缙云草故世人为之妄传至如今有虎须草江东亦织以为席号曰西王母席可复是西王母乗虎而堕其须也
　　牛亨问曰冕旒以繁露何也答曰缀珠垂下重如繁露也
　　程雅问曰尧设诽谤之木何也答曰今之华表木也以横木交柱头状若花也形似桔橰大路交衢悉施焉或谓之表木以表王者纳谏也亦以表识衢路也秦乃除之汉始复修焉今西京谓之交午也
　　牛亨问曰籍者何也答曰籍者尺二竹牒记人之年名字物色县之宫门案省相应乃得入也
　　程雅问曰凢传者何也答曰凢传皆以木为之长五寸书符信于上又以一板封之皆封以御史印章所以为信也如今之过所也
　　牛亨问曰草木生类乎答曰生类也又曰有识乎答曰无识也又曰无识寜得为生类也答曰物有生而有识者有生而无识者有不生而有识者有不生而无识者夫生而有识者虫类也生而无识者草木也不生而无识者水土也不生而有识者鬼神也
　　牛亨问曰蚁名驹者何也答曰河内人并河而见人马数千万皆如黍麦游动往来从旦至暮家人以火烧之人皆是蚊蚋马皆是大蚁故今人呼蚊蚋曰黍民名蚁曰驹也
　　牛亨问曰蝉名齐女者何答曰齐王后忿而死尸变为蝉登庭树嘒唳而鸣王悔恨故世名蝉曰齐女也



　　古今注卷下
　　中华古今注序
　　昔崔豹古今注博识虽广迨有阙文洎乎广初莫之闻见今添其注以释其义目之为中华古今注勒成三巻稍资后学请益前言云尔太学博士马缟集












　　钦定四库全书
　　中华古今注巻上
　　五代　马缟　撰
　　宫
　　宫谓之室室谓之宫皆所以通古今之语明同实而两名之也秦始皇造阿房宫阙五百步南北千丈上可坐万人下可建五丈旗帜咸阳二百里内为宫观二百七十所皆复道相连
　　阙
　　阙者观也古每门树两观于其前所以标表宫门也其上可居登之则可逺观故谓之观人臣将朝至此则思其所阙故谓之阙其上皆丹垩其下皆画云气僊灵竒禽怪兽以昭示万民焉苍龙阙画苍龙白虎阙画白虎武阙画武朱雀阙上有朱雀二枚
　　城
　　城者盛也所以盛受人物也城门皆筑土为之累土曰台故亦谓之台门也
　　城隍
　　隍者城池之无水者也
　　秦所筑长城
　　秦始皇三十二年得防书云亡秦者胡也乃使蒙恬筑长城以备之葢秦终于二世帝胡亥也非为胡人所患秦所筑城土色皆紫汉塞亦然故称紫塞者焉
　　长安御沟
　　谓之杨沟植高杨于其上也一曰羊沟谓羊喜觝触垣墙故为沟以隔之故曰羊沟亦曰禁沟引终南山水从宫内过所谓御沟
　　封疆
　　画界者封土为台以表识疆境也画界者于二封之间又为防埒以画界分城也
　　阛阓
　　阛者市墙也阓者市门也
　　肆店
　　肆者所以陈货鬻之物也店者所以置货鬻之物也
　　罘罳屏
　　屏之遗象也塾门外之舍也臣来朝君至门外当就舍更详其所应应对之事也塾之为言熟也行至门内屏外复应思维也罘罳复思也汉西京罘罳合板为之亦筑土为之毎门阙殿舍皆有焉如今郡国防前亦树之也
　　宗庙
　　宗者宗祀也庙者貌也所以髣髴先人之灵貌也天子七庙诸侯五庙大夫三庙士二庙庶人无庙四时之飨也
　　汉成帝庙
　　顾成庙有三玉鼎二真金鑪槐树悉为扶老钩栏画云龙角虚于其上也
　　尧诽谤木
　　程雅问曰尧设诽谤之木何也荅曰今之华木也以横木交柱头状如华也形如桔橰大路交衢悉施焉或谓之表木以表王者纳谏也亦以表识衢路秦乃除之汉始复修焉今西京谓之交午柱也
　　方徼
　　徼者绕也所以绕逆外国使不得侵入中国也方者方面也南方徼色赤故称丹徼焉
　　闗塞
　　闗者长安之闗门也函谷闗潼闗之属也塞者塞也所以拥塞夷狄不侵中国也
　　孙亮金螭屏风
　　孙亮吴主权之子也作金螭屏风镂作瑞应图一百二十种之祥物也
　　孙权舸船
　　孙权吴之主也时号舸为赤龙小船为驰马言如龙之飞于天如马之走陆地也
　　汉高祖斩白蛇劒
　　汉世传高祖斩白蛇劒长七尺汉高祖自称提三尺劒而取天下有问余者余告之曰汉高为泗上亭长送徒骊山所提劒理应三尺耳后富贵别得七尺寳劒舍旧而服之汉之后世唯闻高祖以所佩劒斩白蛇而高祖常佩此劒即斩蛇之劒也
　　魏武帝军
　　魏武所制也以军中服之轻便有作五色以表方靣也
　　呉大帝宝刀
　　呉大帝有宝刀三其一曰百錬二曰青犊三曰漏影
　　孙文台青玉马鞍
　　孙文台获青玉马鞍其光照于衢路也
　　魏武帝马勒酒椀
　　魏武帝以马勒车渠石为酒椀
　　大驾指南车
　　起于黄帝与蚩尤战于涿鹿之野蚩尤作大雾皆迷四方于是乃作指南车以示四方遂擒蚩尤而即位故后汉恒建旧说云周公所作也周公治致太平越裳氏重译来献白雉一黒雉二象牙一使者迷其归路周公锡以文锦二疋軿车五乗皆为司南之制使越裳氏载之以南縁扶南林邑海际期年而至其国使大夫宴将送至国而还至始制车辖轊皆以防还至防亦销尽以属巾车氏攻而载之常为先导示服逺人而正四方也车法在尚方故事汉末丧乱其法中絶马先生钧绍而作焉今指南车马先生之遗法也
　　金根车
　　秦制也秦并天下阅三代之舆服谓殷得瑞山车一曰金根故因作为金根之车秦乃増饰而乗舆焉汉因而不改
　　辟恶车
　　秦制也桃弓苇矢所以禳除不祥也春秋云桃弓荆矢以除其灾所谓辟恶也
　　记里鼓
　　所以识道里也谓之大章车起于西京亦曰记里车车上有二层皆有木人焉行一里下一层撃鼓行十里上层击钟尚方故事有作车法
　　街鼓
　　唐旧制京城内金吾昏晓传呼以戒行者马周请置六街鼓号之曰咚咚鼔
　　华葢
　　黄帝所作也与蚩尤战于涿鹿之野常有五色云气金枝玉叶止于帝上有花蘤之象故因而作华葢焉
　　曲葢
　　太公所作也武王伐纣大风折葢太公因折葢之形制曲葢焉战国常以赐将帅自汉朝乗舆用谓曰防輗葢有军号者赐其一焉
　　雉尾扇
　　起于殷世高宗有鸲雉之祥服章多用翟羽周制以为王后夫人之车服辇车有翣即缉雉羽为扇翣以鄣翳风尘也汉朝乗舆服之后以赐梁孝王魏晋已来以为常准诸王皆得用之
　　鄣扇
　　长扇也汉世多豪侠象雉尾而制长扇也
　　五明扇
　　舜所作也舜受尧禅广开视听求贤人以自辅故作五明扇秦汉公卿士大夫皆得用之魏晋非乗舆不得用之也
　　警跸
　　所以戒行徒也周礼跸而不警秦制出警入跸谓出军者皆警戒入国者皆跸止也故曰出警入跸也至汉朝梁孝王称警称跸降天子一等焉一曰跸路也谓行者皆警于涂路也
　　唱
　　上所以促行徒也上鼓为行节也
　　冕服
　　牛亭问冕者繁露何也荅曰假玉而下垂如露而繁也文选云衮冕垂旒所以蔽明黈纩塞耳所以蔽聪尚书云日月星辰山龙华虫作防宗彛藻火粉米黼黻絺绣以五彩彰施于五色也所谓天子衮冕之服也
　　金斧
　　黄钺也铁斧钺也三代通用之以断斩金以黄钺为乗舆之饰钺诸公王得建之武王以黄钺斩纣故王者以为戒太公以钺斩妲己故妇人以为戒汉制诸公亦建钺以太公秉之助武王斩断故为诸公之饰焉大将出征特加黄钺者以铜为之黄金涂刃及柄不得纯金也得赐黄钺则斩持节
　　公王建锽
　　秦改防作皇制也一本云锽秦制也今诸王妃公主与乗舆通建之
　　信幡
　　古之徽号也所以题表官号以为符信故谓之信幡乗舆则画为白虎取其义而有威信之德也魏朝有青龙幡朱雀幡武白虎幡黄龙幡而五色以诏东方郡国以青龙信南方郡国以朱雀信西方郡国以白虎信北方郡国以武信朝廷畿内则以黄龙信亦以麒麟幡高贵乡公讨晋文王自秉黄龙幡以麾是令晋朝唯用白虎幡书信幡用鸟书取其飞腾轻疾也一曰以鸿鴈鷰鳦有去来之信也
　　豹尾
　　周制也所以象君子之豹变也尾言谦也右军征建之今唯乗舆行建焉
　　马前弓箭
　　两汉京兆及河南尹执金吾司隶校尉皆使人导引传呼使者止坐者起四人持弓矢走者则射之有乗高窥者亦射之魏晋已来则用角弓设而不用焉
　　狸头白首
　　昔秦始皇东巡狩有猛兽突于帝前有武士戴狸皮白首兽畏而遁遂军仗义服皆戴作狸皮白首以威不虞也
　　龙虎节
　　孝经云制节谨度满而不溢高而不危所以长守贵也唐节制皆从太府寺准三礼定之周礼云山国用虎节土国用人节泽国用龙节紫檀木画其形象御亲金书以赐重臣碧油笼之殁而不用则倒进之汉苏武使单于不拜单于怒令武北海窖中牧羊氊裹节食雪卧节旄落还汉仗节而廻旄落尽也
　　军容袜额
　　昔禹王集诸侯于涂山之夕忽大风雷震云中甲马及九十一千余人中有服金甲及铁甲不被甲者以红绢袜其首额禹王问之对曰此袜额葢武士之首服皆佩刀以为卫从乃是海神来朝也一云风伯雨师自此为用后至秦始皇巡狩至海滨亦有海神来朝皆戴祙额绯衫大口袴以为军容礼至今不易其制
　　櫜鞬三仗
　　起自周武王之制也武王代纣散鹿台之财发巨桥之粟归马于华山之阳放牛于桃林之野铸劒防以为农器示天下不复用兵武王以安必防危理必防乱故彀弓匣劒以军仪示不忘武也旧仪辘三仗首袜额红谓之櫜鞬三仗也
　　戈防
　　鲁阳以长戈指日日为之退舍戈由殳也防以木为之后世刻为无复典刑赤油韬之亦谓之廸防亦谓之棨防王公以下通用以为前驱唐五品已上皆施棨防于门
　　矛殳
　　矛亦楯也殳亦防之象也诗云伯也执殳为王前驱其器也以木为之
　　刀劒
　　河图云黄帝摄政前有蚩尤兄弟八十一人并兽身人语铜头防额食砂石子造立兵仗刀防大弩威震天下诛杀无道不仁不慈万民欲令黄帝行天子事黄帝仁义不能禁蚩尤遂不敌黄帝乃仰天而叹天遣女授黄帝兵法符制以服蚩尤吴大帝有宝刀三见上注中吴大帝有宝劒六其一曰白蛇二曰紫电三曰辟邪四曰奔星五曰青冥六曰百里晋朝武帝时武库火有智伯头【一曰王莽头】孔子履高祖斩蛇劒二物皆为火焚之唯劒飞上天而去也又晋时牛斗间常有紫气张华知非王者之气乃是劒气乃以雷焕为丰城令张华知焕博识到县乃掘县狱深得劒两枚一送与张华一焕自佩后华卒子韪佩过延平津跃入水使人寻之乃见化为龙也雷焕卒子亦佩之于延平津亦跃入水化为龙矣高祖斩白蛇劒见上注中
　　枷棒
　　易云何校灭耳凶礼云去桎梏桎梏亦枷杻也六月盛暑去囚火枷杻决断刑狱放宥之也唐时则天朝周兴来俊臣罗告天下衣冠遇族者不可胜数俊臣特制刑狱造十枚大枷一曰定百脉二曰喘不得三曰突地吼四曰着即承【棒号即承】五曰失魂魄六曰实同反七曰反是实八曰死猪愁九曰求即死十曰求破家遭此枷者宛转于地斯须闷絶别有一枷名曰【普迷切】尾榆见即承复有铁圏笼头名号数十又招集告事者常数百人造立密罗织经一巻毎栲讯囚人先设枷棒破平人家不知其数
　　棒
　　棒者崔正熊注车辐也汉朝执金吾金吾亦棒也以铜为之黄金涂两足故谓之金吾御史大夫司隶校尉亦得执焉用以夹车故谓之车辐一曰形似辐故曰车辐魏曹操为洛阳比部尉乃悬五色棒于门以威豪猾也
　　车辐
　　棒形如车辐见上注中
　　旌旃
　　旌者旌也旌表贤人之德旃者善也以彰善人之德旌类旗之象旃类白旄之制书云旌别淑慝
　　麾旄
　　麾者所以指麾也武王执白旄以麾是也乗舆以黄诸公以朱刺史二千石以纁也
　　文武车耳
　　古重较也文官青耳武官赤耳或曰重较在车藩上重起如牛角故曰重较
　　青布囊
　　所以盛印也劾奏之日则以青布囊盛印于前示奉王法而行也非劾奏之日则以青缯为囊盛印于后谓劾奏尚其质直故用布非劾奏日文明故用缯自晋朝已来劾奏之官专以印居前非劾奏之官专以印居后
　　簪白笔
　　古珥笔之遗象也腰帯劒珥笔示君子有文武之备焉
　　文武冠
　　文官进贤冠古委貌冠之遗象也武官冠古缁布冠之遗象也缁布冠上古之法武人质木故须法焉
　　銮辂
　　銮者所谓和銮也礼云行前朱雀或谓朱鸟也銮辂衡上金爵者朱鸟口衔铃铃谓之銮所谓和銮者也前有鸾鸟故谓鸾鸾口衔铃故谓之鸾或谓为銮事一而异义也
　　五辂
　　礼云春乗青辂驾苍龙戴青旂衣青衣服苍玉夏乗朱辂驾赤骝戴赤旂衣朱衣服赤玉秋乗白辂驾白骆戴白旂衣白衣服白玉冬乗辂驾防骊戴旂衣衣服玉其制见三礼图
　　貂蝉
　　朝服也貂者须其文而不焕炳外柔易而内刚劲也蝉者清虚识变也在位者有文而不自耀有武而不示人清虚自牧识时而动也
　　部伍兵阵
　　部伍者一伍之伯也五人曰伍长为伯故称伍伯一曰户伯汉制兵吏五人一户一灶四直一伯故云户伯亦曰大伯以为一灶之主也汉诸王公行户伯各率其伍以道引也古兵士服韦弁令户伯服赤绩纁衣常韎弁之遗法也
　　部者
　　封部之属也语云千乗之邑百乗之家可使治其赋也
　　兵陈
　　左传云兵由火也不戢将自焚老子云兵者不祥之器不得已而用之是以上将军居右偏将军居左言丧礼处之
　　阵
　　阵者胜拒敌也类常山之率然击其首则尾应击其尾则首应击其中则首尾俱应率然者常山之长蛇也唐朝高宗临殿防问员半千曰兵书言天阵地阵人阵何也半千对曰天阵者是星辰孤虗地阵者是山川向背人阵者是偏裨弥缝以臣所见则不然夫师出以义有若时雨得天之时此天阵也兵在足食且战且耕得地之利此地阵也卒乗轻利将帅和睦此人阵也高宗大赏防为上第
　　武臣缺胯袄子
　　隋文帝征辽诏武官服缺胯袄子取军用如服有所妨也其三品已上皆紫至武德元年高祖诏其诸卫将军毎至十月一日皆服缺胯袄子织成紫瑞兽袄子左右武卫将军服豹文袄子左右翊卫将军服瑞鹰文袄子其七品已上陪位散员官等皆服緑无文绫袄子至今不易其制又侍中马周请于汗衫等上常以立冬日加服小缺袄子诏从之永以为式
　　文武品阶腰帯
　　葢古革帯也自三代已来降至秦汉皆庶人服之而贵贱通以铜为銙以韦为鞓六品已上用银为銙九品已上及庶人以防为銙沿至贞观二年高祖三品已上以金为銙服緑庶人以防为銙服白向下捶垂头而取顺合呼挞尾汉中兴毎以端午赐百僚乌犀腰帯魏武帝赐宫人金隐起师子銙腰帯以助将军之勇也高祖贞观中端午赐文官黑玳瑁腰帯武官黑银腰带示色不改更故也
　　九环帯
　　唐革隋政天子用九环帯百官士庶皆同
　　靴笏
　　靴者昉古西胡也昔赵武灵王好胡服常服之其制短靿黄皮闲居之服至马周改制长靿以杀之加之以氊及绦得着入殿省敷奏取便乗骑也文武百僚咸服之至贞观三年安西国进绯韦短靿靴诏内侍省分给诸司至大厯二年宫人锦靿靴侍于左右笏者记其忽忘之心礼云天子以圭诸侯以球大夫以鱼须一品至五品皆以象为之六品至九品以木为之礼云端毕绅搢笏唐德宗朝太尉秀实以笏击逆臣朱泚不忠反遭其祸
　　履舄
　　履者屦之不帯也不借草屦也以其轻贱易得故人人自有不假借也汉文帝履不借以视朝是也舄者以木置履下干腊不畏泥湿也天子赤舄凡舄色皆象裳也礼云解屦不敢当阶就屦跪而举之春申君客三千皆珠履也汉制功臣阁老四赐曰入朝不趋賛拜不名劒履上殿肩舆入宫淳于髠谏楚王曰若堂上烛灭男女杂坐履舄交错臣当此之时一饮一石晏子諌齐王曰今屦贱而踊贵也言齐王好刖人之足防谏之也
　　厨人禳衣
　　厨人禳衣厮徒之服也取其便于用耳乗舆进食者有服禳衣前汉董偃緑帻青褠加禳衣以见武帝厨人之服也
　　伺风乌
　　夏禹所作也禁中置之以为恒式
　　玉佩
　　玉佩之法汉末丧乱而不传至魏侍中王粲识古佩之法更制焉
　　天子乗舆赤绶
　　天子乗舆之制赤绶四采黄赤缥绀黄为圭长二丈九尺五百首诸侯赤绶四采赤黄缥淳赤圭长二丈一尺三百首
　　公侯大将军紫绶
　　紫绶二采紫白淳紫圭长一丈七尺一百八十首公王封君服紫绶九卿中二千石緑绶三采青白红青圭长一丈七尺一百二十首一千石六百石墨绶二采青绀淳青圭长一丈六尺八十首四百石五百石之长同前制也三百石二百石黄绶淳黄一采圭长一丈五尺六十首一百石青绶青绀纶一采婉转缪织长一丈二尺自青绶已上皆长三尺二寸緑绶同采而首半之縌者古佩襚也佩绶相迎受故曰縌紫绶已上縌绶之间施玉环玦自墨绶已下縌皆长三尺与黄绶同采而首半之凡先合单方焉一丝四丝为一扶五扶为一首五成一文文采淳为一圭皆广一尺六寸









　　中华古今注巻上
　　钦定四库全书
　　中华古今注卷中
　　五代　马缟　撰
　　皇后太后印绶
　　太皇太后皇太后绶其制与天子乗舆同赤绶四采黄赤缥绀淳黄为圭长二丈九尺五百首长公主天子贵人与诸侯王同制其赤绶四采赤黄缥绀赤圭长二丈一尺三百首诸国贵人相国皆緑绶三采緑紫绀淳緑圭长二丈一尺三百四十首【縌绶玉环缺等已在天子乗舆绶门中见上巻注中】
　　羃防
　　羃防者唐武德贞观年中宫人骑马多着羃防而全身障蔽至永徽年中后皆用帷帽施裙到颈渐为浅露至明庆年百官家口若不乗车便坐檐子至神龙末羃防殆絶其羃防之象类今之方巾全身障蔽缯帛之为若便于事非乗车轝及坐檐子即此制诚非便于时也开元初宫人马上着胡帽靓妆露面士庶咸效之至天宝年中士人之妻着丈夫靴衫鞭帽内外一体也
　　魏宫人长眉蝉鬓
　　魏宫人好画长眉令作蛾眉惊鹤髻魏文帝宫人絶所爱者有莫琼树薛夜来陈尚衣段巧笑皆日夜在帝侧琼树始制为蝉鬓望之缥缈如蝉翼故曰蝉鬓巧笑始以锦衣丝履作紫粉拂面尚衣能歌舞夜来善为衣裳皆为一时之冠絶
　　头髻
　　自古之有髻而吉者系也女子十五而笄许嫁于人以系他族故曰髻而吉榛木为笄笄以约髪也居丧以桑木为笄表变孝也皆长尺有二寸沿至夏后以铜为笄于两旁约髪也为之髪笄殷后服盘龙步揺梳流苏珠翠三服服龙盘步揺若侍去梳苏以其步步而揺故曰步揺周文王又制平头髻昭帝又制小须双裙髻始皇诏后梳凌云髻三妃梳望僊九鬟髻九嫔梳参鸾髻至汉高祖又令宫人梳奉圣髻武帝又令梳十二鬟髻又梳堕马髻灵帝又令梳瑶台髻魏丈帝令宫人梳百花髻芙蓉归云髻梁天监中武帝诏宫人梳廻心髻归真髻作白妆青黛眉有怱郁髻隋有凌虗髻祥云髻隋大业中令宫人梳朝云近香髻归秦髻奉僊髻节晕妆贞观中梳归顺髻又太真偏梳朶子作啼妆又有愁来髻又飞髻又百合髻作白妆黑眉
　　冠子朶子扇子
　　冠子者秦始皇之制也令三妃九嫔当暑戴芙蓉冠子以碧罗为之挿五色通草苏朶子披浅黄藂罗衫把云母小扇子靸蹲鳯头履以侍从令宫人当暑戴黄罗髻蝉冠子五花朶子披浅黄银泥飞云帔把五色罗小扇子靸金泥飞头鞋至隋帝于江都宫水精殿令宫人戴通天百叶冠子挿瑟瑟钿朶皆垂珠翠披紫罗帔把半月雉尾扇子靸瑞鸠头履子谓之僊飞其后改更实繁不可具纪
　　钗子
　　葢古笄之遗象也至秦穆公以象牙为之敬王以玳瑁为之始皇又金银作凤头以玳瑁为脚号曰鳯钗又至东晋有童謡言织女死时人挿白骨钗子白妆为织女作孝至隋炀帝宫人挿钿头钗子常以端午日赐百僚玳瑁钗冠后汉书贵人助簪玳瑁钗
　　梁冀盘桓钗
　　盘桓钗梁冀妇之所制也梁冀妻改翠眉为愁眉长安妇女好为盘桓髻到于今其法不絶堕马髻今无复作者倭堕髻一云堕马之余形也
　　粉
　　自三代以铅为粉秦穆公女弄玉有容德感僊人箫史为烧水银作粉与涂亦名飞云丹传以箫曲终而同上升
　　燕脂
　　葢起自纣以红蓝花汁凝作燕脂以燕国所生故曰燕脂涂之作桃红妆
　　花子
　　秦始皇好神僊常令宫人梳僊髻帖五色花子画为云鳯虎飞升至东晋有童謡云织女死时人帖草油花子为织女作孝至后周又诏宫人帖五色云母花子作碎妆以侍宴如供奉者帖胜花子作桃花妆挿通草朶子着短袖衫子
　　衫子背子
　　衫子自黄帝制衣裳而女人有尊一之义故衣裳相连始皇元年诏宫人及近侍宫人皆服衫子亦曰半衣葢取便于侍奉背子隋大业末炀帝宫人百宫母妻等绯罗蹙金飞凤背子以为朝服及礼见宾客舅姑之长服也天寳年中西川贡五色织成背子宗诏曰观此一服费用百金其往金玉珍异并不许贡
　　裙衬裙
　　古之前制衣裳相连至周文王令女人服裙裙上加翟衣皆以绢为之始皇元年宫人令服五色花罗裙至今礼席有短裙焉衬裙隋大业中炀帝制五色夹缬花罗裙以赐宫人及百僚母妻又制单丝罗以为花笼裙常侍宴供奉宫人所服后又于裙上剪丝鳯缀于缝上取象古之褕翟至开元中犹有制焉
　　宫人披袄子
　　葢袍之遗象也汉文帝以立冬日赐宫侍承恩者及百官披袄子多以五色绣罗为之或以锦为之始有其名炀帝宫中有云鹤金银泥披袄子则天以赭黄罗上银泥袄子以燕居
　　鞋子
　　自古即皆有谓之履絇繶皆画五色至汉有伏虎头始以布鞔繶上脱下加以锦为饰至东晋以草木织成即有鳯头之履聚云履五朶履宋有重台履梁有笏头履分捎履立鳯履又有五色云霞履汉有绣鸳鸯履昭帝令冬至日上舅姑
　　靸鞋
　　葢古之履也秦始皇常靸望僊鞋衣藂云短褐以对隐逸求神僊至梁天监年中武帝解脱靸鞋以丝为之今天子所履也
　　女人披帛
　　古无其制开元中诏令二十七世妇及宝林御女良人等寻常宴参侍令披画披帛至今然矣至端午日宫人相传谓之奉圣巾亦曰续圣巾葢非参从见之服
　　麻鞋
　　起自伊尹以草为之草屩周文王以麻为之名曰麻鞋至秦以丝为之令宫人侍从着之庶人不可至东晋又加其好公主及宫贵皆丝为之凡娶妇之家先下丝麻鞋一防取其和鞋之义
　　袜
　　三代及周着角袜以帯系于踝至魏文帝吴妃乃改様以罗为之后加以防绣画至今不易至隋炀帝宫人织成五色立凤朱锦袜靿
　　席帽
　　本古之围帽也男女通服之以韦之四周垂丝网之施以朱翠丈夫去饰至炀帝滛侈欲见女子之容诏去帽戴幞头巾子帼也以皂罗为之丈夫藤席为之骨鞔以缯乃名席帽至马周以席帽油御雨从事
　　大帽子
　　本嵓叟草野之服也至魏文帝诏百官常以立冬日贵贱通戴谓之温帽
　　搭耳帽
　　本胡服以韦为之以羔毛络缝赵武灵王更以绫绢皂色为之始并立其名爪牙帽子葢军戎之服也又隐太子常以花搭耳帽子以畋猎游宴后赐武臣及内侍从
　　乌纱帽
　　武德九年十一月太宗诏曰自今已后天子服乌纱帽百官士庶皆同服之
　　幞头
　　本名上巾亦名折上巾但以三尺皂罗后裹髪葢庶人之常服沿至后周武帝裁为四脚名曰幞头以至唐侍中马周更与罗代绢又令重系前后以象二仪两边各为三撮取法三才百官及士庶为常服
　　巾子
　　隋大业十年礼官上疏裹头者宜裹巾子与桐木为之内外皆漆在外及庶人常服防至证明二年则天赐羣臣然葛巾子呼为武家高巾子亦曰武氏内様
　　汗衫
　　葢三代之衬衣也礼曰中单汉高祖与楚交战归帐中汗透遂改名汗衫至今亦有中单但不缏而不开
　　半臂
　　尚书上仆射马周上疏云士庶服章有所未通者臣请中单上加半臂以为得礼其武官等诸服长衫亦谓之判余以别文武诏从之
　　袜肚
　　葢文王所制也谓之腰巾但以缯为之宫女以防为之名曰腰防至汉武帝以四帯名曰袜肚至灵帝赐宫人蹙金丝合胜袜肚亦名齐裆
　　裩
　　裩三代不见所述周文王所制裩长至膝谓之弊衣贱人不下服曰良衣葢良人之服也至魏文帝赐宫人绯交裆即今之裩也
　　袴
　　葢古之裳也周武王以布为之名曰褶敬王以缯为之名曰袴但不缝口而已庶人衣服也至汉章帝以绫为之加下縁名曰口常以端午日赐百官水纹绫袴葢取清慢而理人若百官母及妻妾等承恩者则别赐罗纹胜袴取其曰胜今太常二人服紫绢袴褶绯衣执永籥以舞之又时黄帝讲武之臣近侍者朱韦袴褶已下属于鞋
　　布衫
　　三皇及周末庶人服短褐襦服深衣秦始皇以布开胯名曰衫用布者尊女工之尚不忘本也侍中马周取深衣之造加襴衫为庶人之礼见之表至仕官服之
　　袍衫
　　袍者自有虞氏即有之故国语曰袍以朝见也秦始皇三品以上緑袍深衣庶人白袍皆以绢为之至贞观年中左右寻常供奉赐袍丞相长孙无忌上仪于袍上加襴取象于縁诏从之
　　绯绫袍
　　旧北齐则长帽短靴合胯袄子朱紫黄各从所好天子多着绯袍百官士庶同服隋改江南天子则曰帢公卿则巾褐襦北朝杂以戎狄之制北齐贵臣多着黄文绫袍百官士庶同服之
　　被
　　语云必有寝衣长一身有半
　　燧铜镜
　　以铜为之形如镜照物则影倒向日则火生与艾承之则火出矣
　　莫难珠
　　一名木难珠色黄出东夷国也
　　程雅问三皇五帝
　　程雅问董仲舒曰曷为称三皇五帝对曰三皇者三才也五帝者五土也三王者三明也五覇者五岳也
　　牛亭问将离草名
　　牛亭问曰将离相赠与芍药一名可离故曰相赠与芍药相招召则以文无文无一名当归也欲忘人之忧则赠丹棘丹棘一名忘思使人忘忧也欲蠲人之忿则赠以青裳青裳一名合则忿也
　　程雅问拾攎鬼木
　　程雅问拾攎鬼木曰无患何也荅曰昔有神巫曰珤眊能符劾百鬼得鬼则以木为棒棒杀之世人传以此木为众鬼所畏取此木为器用以厌却邪鬼故曰无患也
　　牛亭问书契所造
　　牛亭问曰自古有书契以来便应有笔世称恬作秦笔耳以柘木为管以鹿毛为柱以羊毛为被所为苍毫非为兔毫竹管笔也
　　孙兴公称黄帝龙须草
　　孙绰字兴公也作天台赋掷地作金声孙兴公问曰世称黄帝凿岘山得僊乘龙上天羣臣援龙须须坠地而生草世名曰龙须有之乎荅曰非也有龙须草一名缙云草故世人为之传非也今草有龙须者江东亦织为席曰西王母席可复是西王母骑虎而堕其须乎
　　牛亭问籍者何云
　　荅曰籍者一尺二寸竹牒记人之年名字物色悬之宫门案省相应乃得入也
　　程雅问口传者何云
　　荅曰传者以木为之长一尺五寸书符信于其上又一板封以御史印章所以为期信即如今之过所也言经过所在为证也
　　牛亭问草木
　　牛亭问曰草木生类乎荅曰生类也有识乎曰亡识问亡识寕为生类也荅曰物有生而有识者有生而无识者有不生而有识者有不生而亡识者夫生而有识者虫类是也生而无识者草木是也不生而有识者神鬼是也不生而无识者水土是也








　　中华古今注卷中
　　钦定四库全书
　　中华古今注卷下
　　五代　马缟　撰
　　雉朝飞
　　犊牧子所作也齐处士湣宣王时人年五十无妻出薪于野见雉雌雄相随意动心悲乃作雉朝飞曲以自伤焉其声中絶魏武帝宫人有灵女者故冠军隂井之姊年七嵗入汉宫学鼓琴琴特鸣异于余妓善为新声能传此曲灵女至明帝崩后出嫁为尹更生妻
　　别鹤操
　　商陵牧子所作也娶妻五年无子父兄将为改娶妻闻之终夜倚户而悲啸牧子闻之怆然而悲乃歌曰将乖比翼隔天端山川悠逺路漫漫揽衣不寝食忘餐后人因为乐章
　　走马引
　　樗里牧恭所作也为父报讐杀人而亡藏于山谷之下有天马夜降围其室而鸣夜觉闻其走声以为吏追乃犇而亡明朝视之乃天马迹也遂惕然而悟曰岂吾所处之将危矣遂荷衣粮而去入于沂泽援琴而鼓之为天马声故曰走马引
　　淮南王歌
　　淮南小山所作也王服食求僊遍礼方士遂与八公相携俱去莫知所在小山之徒思恋不已作淮南王歌焉
　　武溪歌
　　马援南征所作也援门生爰寄生善吹笛援作歌以和之名曰武溪深其曲曰滔滔武溪一何深鸟飞不渡兽不能临嗟哉武溪多毒滛
　　呉趋曲
　　吴人以歌其地
　　箜篌引
　　朝鲜津卒霍里子高妻丽玉所作也子高晨起刺船而櫂有一白首狂夫披髪提壶乱河流而渡其妻随而止不及遂堕河水死于是援箜篌鼓之作公无渡河声音凄怆曲终自投河而死霍里子高还以其声授妻丽玉丽玉伤之乃引箜篌而写其声闻者莫不坠泪饮泣焉丽玉以其曲传邻女丽容名曰箜篌引
　　悲歌
　　平陵东翟义门人之所作也王莽杀义门人作此歌以怨也
　　薤露蒿里歌
　　竝丧歌也出田横门人横自杀门人伤之为悲歌言人命如薤上之露易晞灭也亦谓人死防精归于蒿里故有二章其一章曰薤上朝露何易晞露晞明朝更复滋人死一去何时归其二章曰蒿里谁家地聚敛精魄无贤愚鬼伯一何相催促人命不得少踟蹰至孝武帝时李延年乃分二章为二曲薤露送公卿贵人蒿里歌送士夫庶人使挽柩者歌之世亦呼挽歌
　　长歌短歌
　　言人寿命长短不可妄求
　　陌上桑歌
　　出秦氏女子秦氏邯郸人有女名罗敷为邑人千乗王仁妻王仁后为赵王家令罗敷出采桑于陌上赵王登台见而悦之因饮酒欲夺之罗敷行弹筝乃作陌上桑歌以自明焉
　　杞梁妻歌
　　植妻妹朝月之所作也植战死妻曰上无考中无夫下无子人之苦至矣乃抗声长哭长城感之颓遂投水而死其妹悲其姊之贞操乃为作歌名曰梁妻贤梁植字也
　　董逃歌
　　后汉游童所作也后有董卓作乱卒以逃亡后人习之以为歌章乐府奏之以为规戒
　　短箫铙歌
　　军乐也黄帝岐伯所作以建武扬德风动战士也周礼所谓王大献则令凯乐歌也汉乐有黄门鼓吹天子所以宴乐羣臣短箫铙歌鼓吹之一章耳亦以赐有功诸侯也
　　上霤
　　地名也其地人有父母殁兄弟不字孤弟有邻人为其弟作悲歌以讽其兄故曰上霤田曲也
　　日重光月重轮
　　羣臣为汉明帝所作也明帝为太子乐人以歌诗四首以赞太子之德其一曰日重光其二曰月重轮其三曰星重耀其四曰海重润汉末丧乱后二章亡旧説云天子之德光明如日规轮如月众耀如星霑润如海光明皆比太子德贤故曰重尔
　　横吹
　　胡乐也张博望入西域传其法西京唯得摩诃兠勒二曲李延年因胡曲更造新声二十八解乗舆以为武乐后汉以给边将和帝时万人将军用之魏晋已来二十八解不复具存世用者黄鹤陇头出闗入闗出塞入塞折杨柳黄华子赤之阳望行人一十四曲后汉蔡邕益琴为九
　　鞞鼓
　　高阳氏娶于陈丰氏女制鞞鼓钟磬埙箎
　　问大琴大瑟
　　荅曰古者伏羲氏造二十五弦瑟不闻二十弦之瑟广雅云瑟长三尺六寸六分五弦舜之所造有琴即有瑟云
　　问女娲笙簧
　　问曰上古音乐未和而独制笙簧其义云何荅曰女娲伏羲妹蛇身人首断鼇足而立四极欲人之生而制其乐以为发生之象其大者十九簧小者十二簧也
　　钓竿歌
　　伯常子妻所作也伯常子避仇河滨为渔父其妻思之毎至河则作钓竿之歌后司马相如作钓竿歌诗今传为古曲
　　杨鸟
　　白鷢似鹰而尾上白
　　扶老
　　秃鹙也状如鹤而大大者高八尺善与人鬬好啖蛇
　　鴈
　　自河北渡江南瘠瘦能高飞不畏缯缴江南沃饶毎至还河北体肥不能高飞恐为虞人所获常衔芦长数寸以防缯缴
　　鳬
　　常在海边沙上食砂石皆消烂唯食海蛤不消随其粪出用为药倍胜者也
　　鹤
　　千载则变苍又千嵗变黑所谓鹤也
　　马
　　自识其驹非其驹则齧杀之
　　猿
　　五百年化为玃
　　鹧鸪
　　南方有鸟曰鹧鸪其名自呼常向日而飞畏霜露早晚稀出有时夜飞飞则出以树叶覆背上
　　驴
　　为牡则马为牝则駏
　　秦始皇马
　　有七名马一曰追风二曰白兎三曰踦景四曰追电五曰飞翮六曰铜雀七曰神鳬
　　曹真駃马
　　曹真有駃马名为惊帆言其驰骤烈风举帆之疾也
　　鸳鸯
　　水鸟鳬类也雌雄未尝相离人得其一则其一思而死故谓之匹鸟也
　　兎
　　口有阙尻有九孔
　　獐
　　有牙而不噬一名麕獐见人惧谓之章慴
　　鹿
　　青州人谓鹿为獐也
　　鹊
　　一名神女俗云七月填河成桥诗云维鹊有巢维鸠居之言其鸠拙假鹊而成巢也
　　雀
　　一名佳宾言常栖宿人家如宾客也诗云谁谓雀无角何以穿我屋
　　鷰
　　一名神女一名天女一名鸷鸟诗云燕燕于飞差池其羽齐人呼为鳦也
　　鸲鹆
　　一名鸤鸠一名鴶鸲今之布谷也江东呼为获谷也
　　乌
　　一名孝鸟一名乌燕白脰乌也脰乌子须食母亦能自食其子也
　　鸡
　　一名烛夜礼云鸡曰翰音鸡赤羽逸周礼曰文翰若鸡维周成王时蜀人献也
　　狗
　　一名地羊犬曰羮献
　　防犬
　　周成王时渠搜国献防犬能飞食虎豹
　　猪
　　一名参军一名豕豕曰刚鬛礼云豚曰腯肥亦曰彘江东呼为狶皆通名猪豕生子多谓之豵
　　羊
　　一名髯须参军礼云羊曰柔毛易曰羝羊触藩羸其角不能进不能退葢羊好能触墙垣
　　防防
　　似鳬脚高毛冠江东人家养之以厌水灾
　　萤火
　　一名耀夜一名景天一名焜耀一名燐一名丹鸟一名夜光一名宵烛一名丹良腐草为之食蚊蚋
　　蝼蛄
　　一名天蝼一名一名石鼠有五能而不成伎术其一曰飞不过屋其二曰縁不过木其三曰泅不度谷其四曰掘不能覆其身其五曰走不能絶人
　　蟋蟀
　　一名秋吟蛬秋初生得寒则鸣噪济南人谓之懒妇一名青今之促织也
　　蝙蝠
　　一名僊防一名飞防五百嵗色白胫重集物则头垂故谓为倒挂蝙蝠食之神僊
　　蟛蚎
　　小蟹也生海边涂中食土一名长卿其有一螯大者名为拥劒一名执火
　　长跂
　　蟏蛸也身小足长故谓长跂小蜘蛛长脚也俗呼为蟢子
　　蝇虎
　　蝇狐也形似蜘蛛而色灰白善捕蝇蝗一曰蝇虎子
　　莎鸡
　　一名促织一名络纬一名蟋蟀促织谓其鸣声如急一曰促机络纬一曰纺纬
　　蚯蚓
　　一名蜜蟺一名曲蟺善长吟于地中江东谓之歌女或谓鸣砌亦呼为防蚓
　　飞蛾
　　善拂灯一名火化一名慕光
　　蝘蜓
　　一曰守宫一曰龙子善于树上捕蝉食之其长细五色者名曰蜥蜴其长大者名曰蝾螈医大者长三尺其色绀善魅人一曰螈一名緑螈
　　蜻蛉
　　一名青亭一名蝴蝶色青而大是也小而黄者曰胡梨一曰胡篱小而赤者曰赤卒一曰綘驺一曰赤衣使者好集大水上亦名赤弁丈人
　　蛱蝶
　　一名野蛾一名风蝶江东人谓之挞末色白而背青者也其有大如蝙蝠者或青班名曰凤车一名鬼车生江南甘橘园中
　　绀蝶
　　一曰青令似蜻蛉而色绀江东人为绀蟠亦曰童蟠皆曰天鸡好以七月羣飞暗天海边夷貊食之谓海中青虾化为之也
　　鱼子
　　鱼子曰蝇亦曰鲲言如散稲米凡鱼子总名鲲也
　　鲤鱼
　　鲤鱼之大者鳣鱼即今之赤鲤鱼也兖州人谓赤鲤为赤骥谓青鲤为青马谓黑鲤为驹谓白鲤为白旗谓黄鲤为黄雉
　　鳣鱼
　　鳣之大者曰鲔鲔鳣属也大者名王鲔小者名鮛鲔今宜都郡自京门已上江中通出鱓鳣之鱼有一鱼状如鳣小庭平人谓之鮥子即此鱼也
　　蜣蜋
　　能以土苞屎转而成丸团正无邪角庄周所谓蛣蜣之智在于转丸者也蜣蜋一名蛣蜣一名丸一名弄丸
　　蜗牛
　　陵螺也形如防蝓殻如小螺热则自悬叶下野人为圆舍如蜗牛故曰蜗舍亦曰蜗牛之子舍蜗殻婉转有文章绞防为结似螺殻文故曰螺防童子结发亦曰结髻亦谓其形似螺殻也
　　白鱼
　　赤尾曰魟一曰魧或曰魟雄又曰魧鱼子好羣浮水上者曰白萍
　　虾蟇子
　　一名科斗一名针一名鱼形圆而尾大尾脱而脚生也
　　乌贼
　　一名河伯度事小吏
　　鲸鱼
　　海鱼也大者长千里小者数千丈一生数万子常以五六月就岸边生子至七八月导从其子还大海中鼓浪成雷喷沫成雨水族畏悉逃匿鱼无敢当者其雌曰鲵大亦长千里眼为明月珠
　　水居
　　状如人乗马众鱼导从一名鱼伯大水有之汉末有人河际见之马人皆有鳞甲如大鲤鱼但手足耳鼻似人不异视之良久乃入水
　　名
　　衣督邮又名十号一曰神二曰灵三曰四曰宝五曰文六曰筮七曰山八曰择九曰水十曰火大凡物含异气不可以常理推耳火犹火防耳千嵗之常有白气而起耳
　　鼈名
　　河伯从事江东人谓青衣鱼为婢鱼为童子鱼为土父鼈一名河伯使者
　　草虫
　　结草虫一名结苇好于草末折屈草叶以为巢窟处处有之
　　鶢鶋
　　国语云海鸟曰爰居汉元帝有大乌如马驹时人谓之爰居出即凶也
　　程雅问蚕
　　蚕为天驷星化何云女儿荅曰大古时人逺征家有一女并马一匹女思父乃戏马曰尔能为我迎得父归吾将嫁汝马乃絶缰而去之父所父防家有故乗之而还骏马见女辄怒而夺父系之父怪而宻问其女女具以实荅父乃射杀马曝皮于庭所女以足蹙之曰尔马也欲人为妇自取屠剥何如言未竟皮歘然起抱女而行父还失女后大树之间得乃尽化为续蚕于树其茧厚大于常蚕邻妇取养之其収二倍今世人谓蚕为女儿葢古之遗语也
　　程雅问
　　问曰灵五色知吉凶何也荅曰灵五色似玉背隂向阳知存亡吉凶千嵗游于莲之上五色具焉其额上两骨起骨起似角解人言浮于藂蓍下南方人以支床足经二十余嵗老人死移床尚生不死能行气导引至神若此
　　牛亭问蝉
　　问蝉曰齐女何也荅曰昔齐后忿而死尸变为蝉登庭树嘒唳而鸣王悔恨故世名蝉为齐女焉
　　牛亭问蚁
　　驹何也荅曰昔河内人见有人马数千万皆如黍米游动往来从旦至暮家人与火烧之人皆蚊蚋马皆成大蚁故呼蚊蚋曰黍民蚁驹也
　　晏先生问鳯
　　问曰凤为羣鸟之王有之乎荅曰非也凤瑞应之鸟也其雌曰凰鸡头蛇颈鷰颔背鱼尾五色具采其高六尺与鸟之异也出则为祥非常见之鸟也人自敬之与鸟别也




　　中华古今注卷下
