君子堂日询手镜　　明 王济 

　　●上卷 

　　有树曰龙骨，其根大者如桮棬，干如臂，而匾新发者亦然。根至■〈真真〉顶皆有刺，手不可触，人以之编篱，坚过於牖。伐枝插地即活，皮色青翠可爱，叶状如杨梅，十月后脱，至三月发。伤干及叶，俱有白汁。其花黄心红瓣，蒂着干。广东又呼为“火殃”。《酉阳杂俎》中有慎火木，亦名护火，多种盆缶中，置屋上，开红白花。《倦游录》以《杂俎》所云者，即龙骨树，又名风火木，断之有白汁。所见龙骨，诚如《倦游录》所言，但不言有刺者，以其称龙骨，故略之耳。若云其汁着人肌肤，遂成疮痏，则余未知之。意者《杂俎》所载慎火木，或别有种。 

　　有一种人，名曰山子，即夷獠之属。初为乱，守御本州驯象卫邓指挥者，招抚居之各山，听其树艺，官无所扰，今皆安其土矣，尚呼邓氏后为主人。其俗语音与华不同，男妇各徒跣短裳。妇人以他发杂己发，盘髻作大堆，重可数斤，上覆青布，簪大头银剜耳，至百馀，耳缀数环。男子花青布裹头。亦以耕织为生，就山伐巨木，■〈木旋〉为盆盎、锅盖、鼓鞓之属，入城贸易。其夫妻未尝同宿，但于晴昼牵臂入山，择僻处尽一日之乐。既入，则于路中插松竹以断来者，谓之插青。见者即返，或误入，则加以刀弩，死且不顾。若婚嫁则又可笑。有女之家，初不计财，惟槟榔数裹为聘。结婚时，男家浼媒氏至女家，立门外不敢辄入，伺主人出，以期告，主人不诺，即辞去，不敢言。明日复往，伺如初。主人诺，则延媒氏入饮。及期，婿偕媒氏携果盒往，将及女家，婿止近舍，媒氏及门，女蹑新草履，负幞挟伞，伞上仍系双草履，随媒氏往婿所，解履授婿，婿穿履，引之而去。媒与父母送者，毕反不顾，有子方偕婿归宁。 

　　土俗婚嫁有期，女家於近村倩能歌男妇一二十人或三四十者，至期伺男舁轿至，众集女门，女登轿，夹而歌之，互相应答，欢笑而行，声闻数里。望及男家室庐，各皆散去，男家携酒肉道饲之。此附郭之俗，虽衣冠家不废，惟城中军卫所居，多江浙人，故不染此俗。若僻远村落，则新妇徒行，歌者如附郭，其俗尤有不可观。 

　　每岁元旦或次日，里中少年裂布为帕，挟往村落，觅处女少妇，相期答歌。允者，男子以布帕投女，女解所衣汗衫授男子归，谓之抛帛。至十三日，男子衣其衫而往，父母欣然迎款，男左女右，班坐一室，各与所期互相答歌，邻亲老稚，毕集观之。人家多女者，各期一男，是日皆至欢歌，至十六日乃罢归。归时，女以前帕巧刺文绣还男子，男子亦以汗衫归之女妇之父母，未有别往赴期者。一州之民皆然，虽千指之家亦有此，惟城中与附郭无此俗。中或有故事，皆暧昧。 

　　予见彼中竹有数十种，与吴浙不同。衮竹节疏，干大体厚，截之可作汲桶。笋生七八月间，味微苦，土人夸之，余以为不逮湖州栖贤猫竹笋与杭之杜园远甚，惜彼中莫知其味，不可与语。钓丝竹亦疏节干，视衮竹差小，枝稍细而长，叶繁，可织为器。笋亦可餐。一名蒲竹，人取裁为屋瓦并编屋壁，最坚美。又有竻竹，大如钓丝，自根至梢密节，节有刺，长寸许。山野间，每数十家成一村，共植此竹环之，以为屏翰，则蛇鼠不能入，足可为备御计。闻谣贼亦皆恃此为金汤，官军亦无可奈何。后见《续竹谱》，云南人呼剌为箣，音勒，邕州旧以为城。蛮蜒来侵，不能入。今郁林州种此城外，呼为护城。《桂海虞衡》则书以竻，不知孰是。又有斑竹，甚佳，即吴地称湘妃竹者，其斑如泪痕，杭产者不如。亦有二种，出古辣者佳，出陶虚山中者次之，土人裁为箸，甚妙。予携数竿回，乃陶虚者，故不甚佳，吴人甚珍重，以之为扇材及文房中秘阁之类，丈许值钱二三百文。山间野竹种类甚多。 

　　予初至横之郊，尚舍许，名谢村，闻挽夫哗然。顷之，一夫持一兽来献，名竹鼠，云极肥美，岭南所珍，其状绝类松鼠，大如兔，重可二三斤。予■〈目帝〉视良久，叱还而去。后至州廨，与诸士大夫谈及，皆果云：“此鼠食笋，故腴美，得之最艰。”予以为简册有载竹■〈鼠留〉者即此，杭湖诸山亦或有之，但人未知其美，故不取耳。 

　　横人好植兰，至蓄百十余本者。其品不一，紫梗青花者为上，青梗青花次之，紫梗紫花又次之，余不入品。大率种时亦自有法，将山土水和匀，抟成茶瓯大，以猛火煅，令红，取出锤碎，杂以皮屑纳盆缶中，二八月间分种，时而溉之，则一茎著三十余花。以火煅土者，盖其根甚甘，恐蚯蚓蝼蚁伤之耳。花时列数盆室中，芳馥可爱，门外数百步皆知其有兰矣。世传闽兰最胜，若此横之兰品，亦未必居下。 

　　吴浙间尝有俗谚，云见事难成，则云须铁树花开。余于横之驯象卫殷指挥贯家园中，见一树，高可三四尺，干叶皆紫黑色，叶小类石楠，质理细厚。余问之，殷云：“此铁树也，每遇丁卯年乃花。吾父丁卯生，其年花果开，移置堂上，置酒欢饮，作诗称庆。其花四瓣，紫白色，如瑞香瓣，较少团。一开累月不凋，嗅之乃有草气。”余因忆“铁树花开”之说，且谓不到此地，又焉知真有是物耶！ 

　　州治北数里，有山名古钵，以形如覆钵，故名。上有一女郎神庙，予职岁祀事，尝一至焉。其山视诸山颇秀拔，当入岭处有深涧淙淙不绝，石梁跨之。径路萦纡，松柏樟榕诸木，蓊郁可爱。路半有屋三楹，名半山亭，殷指挥贯重建，余为记于石。由半山转百余磴，有一坡，极平坦。复上数十磴，有大榕木夹道离立。过此即绝顶，神庙在焉。四顾远近诸山，若揖拱不暇者。南望州冶、大江、宝华诸山，皆在指顾，山后林木一望无际，诚一州之胜也。考宋元诸碑，神乃有唐姓陈一妇人，尝纵鲤，一日道遇白衣人告云：“可速携家避古钵山上，此地明日将为巨浸矣。”还告其夫，仓皇挈家，方至山半，其地已陷。今存龙池塘数十顷即是。后其妇遂神此山。前所谓白衣人，盖所纵之鲤报活己恩也。唐宋及我皇明，皆有“夫人”之封，著在祀典。横人至今不食鲤云。 

　　州城南门外渡江陆行数里，有宝华山，锐峭秀拔。学宫正南一望，屹然对峙，术者以为文笔峰，故科不乏人。余屡欲一登，终以事阻。人云其中迳路岩洞，萦纡幽迥，不可名，峭壁怪石，奇险峻拔，又多可爱。中有一寺，亦以山名，今已圮废。中殿岿然仅存，旁舍存数野衲而已。闻昔尝居千僧，一巨锅炊，可饷数百人者，尚漫沙土中。地出两耳，人行其中不碍。间尝有见浮出溪涧者，次日相率往观，居然在焉。见则其岁有兵荒。又有神僧骑鹿或虎往来山间，此说近诞，姑以纪异。 

　　其土多奇花异卉，有不可名状者，於牡丹、芍药则无。仕宦携归，虽活不花。人呼佛桑为牡丹，更可笑。佛桑有深红、深紫、浅红、淡红数种，剪插于土即活。茉莉甚广，有以之编篱者，四时常花。又有似茉莉而大，瓣微尖，其香清绝过於茉莉，土人呼为狗牙。余病其卉佳而名不雅，故改为雪瓣，时渐有人以雪瓣呼之矣。又一花名指甲，五六月开花，细而正黄，颇类木犀，中多须菂，香亦绝似。其叶可染指甲，其红过於凤仙，故名。甚可爱，彼中亦贵之。后阅稽舍《南方草木状》云：“胡人自大秦国移植南海。”又尝见山间水边与丛楚篱落间，红紫黄白，千态万状，四时不绝。余爱甚，每见必税驾延伫者久之。若同吴浙所有者，亦为不少，不可备述矣。 

　　果蓏之属，大率不逮吴浙远甚。以余所见，惟莲房、西瓜、甘蔗、栗四品与吴地彷佛，虽有桃、李、梅、梨数品，然皆不候时熟即入市，青硬酸涩不可噉。杏子、林檎，地素不产，土人不之识。杨梅大者如豆。如吴地所无者，荔枝、龙眼、蕉实三品，甚佳。又有名九层皮者，脱至九层方见肉，熟而食之，味类栗。又一种名黄皮果，状如楝子，味酸又有余甘，子如小青李，味酸涩，余味颇甘，亦不甚美。橄榄、乌榄二者甚多，俱野生，有力恣意可取，市中十钱可得一大担，土人炒以进饭。复有人面果、冬桃、山栗子、木馒头、山核桃、阳桃、逃军粮等野果，种类更多。然西瓜虽美，四月即可食，至五月已无。桃、李、枇杷，二三月间即食，四月俱已摘尽。惟栗与甘蔗用乃久耳。 

　　余初到横，入南郭门，适成市，荷担贸易，百货塞途，悉皆妇人，男子不十一。余甚疑焉，询之，云：“城中居者多戎籍，不敢买仆，有仆则有差，虽武弁之家例不得免，故厮役多用妇女，至于贩鬻、侍从亦然，大家巨族，有至一二十人。有善经纪者，值银二十两。”有司民间亦染此俗，诚可鄙也。又有乡村人负柴米入市，亦是妇人，尤为可笑。 

　　岭南好食槟榔，横人尤甚，宾至不设茶，但呼槟榔，於聘物尤所重。士夫生儒，衣冠俨然，谒见上官长者，亦不辍咀嚼。舆台、皂隶、囚徒、厮养，伺候于官府之前者皆然。余尝见东坡诗有云：“红潮登颊醉槟榔”，并俗传有“蛮人口吐血”之语，心窃疑焉。余初至其地，见人食甚甘，余亦试嚼一口，良久耳热面赤，头眩目花，几于颠仆，久之方苏，遂更不复食，始知其为真能醉人。又见人嚼久，吐津水甚红，乃信口吐血之说。余按《本草》所载，槟榔性不甚益人。《丹溪》云：“槟榔善坠，惟瘴气者可服，否则病真气，有开门延盗之患。”彼人非中瘴，食如谷栗，诚为可笑。 

　　未至横七十里，地名古江，有古江巡检司并乌蛮驿在焉。其地有乌蛮滩，甚险，过此未有不心骇魂夺者。其滩有六，延亘三十余里，曰鬼挂舵、马槽、疑壁、龙门、雷壁、三鬼。马槽又险之尤者，泻声如雷，响彻数十里。滩之上有马伏波庙，门右以铁锁锁木虎，势甚狞恶，云不锁则夜出伤人。过滩者必牲醴告庙，又以生鸡血滴虎头。人云此滩之险，又甚於闽之黯淡滩，过黯淡者，惧则由陆，万一舟遇害，人则无恙。 

　　城南由大江西南上十里许，有羊皮滩，以傍有大石状如羊皮，故名。如吴之虎丘千人石，其大倍焉。余尝经其地，登坐逾时，石上隐然有“横州”二字，大如数席，笔画类唐人。土人浪传神仙所书。其西有山亦秀，上有百合花，弥漫椒麓。余至当盛开时，香馥清远，甚可爱也。 

　　北方立期为市，谓之集。岭南则称虚，不知称虚之说所起及何所据，土人亦不知。余谓大抵作市于丘虚间，故为之虚。唐人有“绿荷包饭趁虚人”之句，想其来远矣。又一书云：“成市则实，市散则虚。”或未然，恐只是丘墟之义耳。横州虽止十五里，有村八百余，虚百余，一虚每期贸易钱货不下数十万。陶虚、百合、青铜、古辣，则其尤大者云。 

　　相传学宫西北江边有一穴，每遇科举岁，当春分前后微雨时，有紫水一道涌出，顺流过学门，则次年举人居多，不及者止可一人。有岁直至州城门外，其年中举者六人，此又甚异。 

　　于城中道遇一文身老妇，因询之，云是海南人，顷岁调狼兵征剿黎贼被虏，三四人卖至此。又云海南诸州黎俗，生男女三日，必倩善文绘者，于头面、肩颈、手腕、膝胫、腹背周身画成诸花及八宝等件，后用细针数枚挑刺出血，搽以青靛，候三数日涤去，则花宛然。断续处再刺以补之，至死不漫。钜族大家以之相尚，佣贱者则不敢。百粤文身之地，即此是已。 

　　宋秦淮诲先生尝谪于横，罕交游，城西一祝姓老书生，颇淳笃，家有海棠花一株，甚妍丽，淮海每过其家，于花下觞咏，尽醉而返。尝於花下作“醉乡广大人间小”之词，尚存于石后，人即其地建亭，名海棠亭。右一大桥，长百余尺，皆以铁力为材，云宋时所建者，亦名海棠。数年前，建业黄琮守州，改为淮海书院。余尝至，访遗迹，有坏碑数通，漫灭不可读。后一小碑仆于地，拂拭观之，乃刻晁无咎象也。云晁尝不远万里来访淮海，故存其刻。后淮海得命还，卒于藤州，即今藤县。人于其卒所建光华亭在焉。 

　　邻壤贵县有冯姓之家，世以神异显，有称都长者，乃横州侯与国举人姑之夫，故余得之颇详。其家神异者，世有一人立召风雨、鬼神、虎豺，言人祸福，无不验。自苍梧上至南宁，皆敬信不可言，两广摇贼事之尤谨，皆以祖公呼之。山洞间有跋扈者，总帅委之抚安，其魁率徒众顶香盆牛酒拜迎於道，云“吾祖公来矣”，即听约束，帖然而还。冯氏之居，去大龙山不远，其中皆熟猖所居，每月朔望，各赍香钱至其家纳焉，甚有牛羊猪畜者。故累年不敢为乱，盖冯力也。由贵陆行往宾州，必经大龙山，非冯氏之车则不敢行，车上有小旗为物色。其神异者率无永年，至四十上下，非缢即溺而死，死后远近遂事之以为神，塑像于庙，庙在贵县北门外，与家相邻。庙已有十五六像，皆其先也。余尝一往观，中有宋元碑石，纪神异悉如。 

　　今日所谓都长之神，比之它世尤异。弘治间，郁林州妖贼李通保假称冯都长作乱，旗帜皆冯字，徒众遥见贼魁，若衣黄袍冕旒，所居室庐皆成金碧宫殿，以其术蛊惑，聚至数万人。官兵无如之何，与贼相拒者半月。一日东风甚急，贼将以火攻，官军度不能遁，三司诸官仓皇呼都长告急，答云：“无妨，待我与祖宗商量。”遂焚爇一香，往营外，望空数拜，乡语剌剌，饭顷以手指画，若问答状。言讫，乃入云：“无事，无事，吾祖宗俱在此矣，可速传令，子时蓐食，丑时起营纵火。”依期而行，贼见吾军举火，犹东风，皆大笑。顷焉，吾军呼噪而出，风反火烈，贼大溃。是日斩获无数，都长单骑驰而呼曰：“我即真冯都长也，汝辈复何遁？”贼众见之，云果吾真祖公耶，皆罗拜於前。众缚其魁请降，事遂平。又有木山峒谣贼猖獗，视官军蔑如，总帅委都长招抚，受命即单引数卒直至巢穴，徒众见之，皆罗拜，椎牛击羊，设酒迎款不暇，惟命是从，因谕众云：“众皆安业，但尔渠魁某人不可赦，可随我出见总制。”众皆唯唯，其魁即随以出。见总制讫，就责付带往梧州交割，械送之京。出至外，其魁告都长云：“死固不足言，但容我暂回料理家事，即出就狱。”都长与为期，纵之。至期不至，人尽危之，都长但云：“无妨。明日必来。”既而果然。人问愆期之故，贼云：“吾固将叛，只被冯都长放许多大虫咆哮围绕家宅，恐祸及妻孥，故不敢爱一死，乃来耳。”都长年四十余，一日将自缢，亲友毕集守之，虞其死也。侯举人父亦在焉，忽对侯云：“我死三年，舅舅有一难，可向东南叫我三声。”顷焉，守者稍懈，竟自缢死。三年后，侯贩稻子三大船往龙州，将至，逢暴雨，水涨四五丈。遇夜，舟人失守，水退，船阁山腰间，明早众相顾愕然，无所为计。忽忆都长决别之言，遂面东南再拜，叫都长者三，其夜都长告云：“明日有救者至，毋忧也。日出时可为饭以待。”明早果有一人率二十余徒，棹二小舟来，乃广东商人，素与侯善，云：“昨更深时，一人来报我，云侯兄遭难於此，可速往救。又曰可与山中多伐连干芭蕉，自船阁处直至水口，厚以籍垫，以绳索将船用力挽，即至水中无虞。”悉如所指而行，无纤芥损动，若无事然。神异若此者，不可枚举，姑以其一二纪焉。 

　　●下卷 

　　横人专信巫鬼。有一等称为鬼童，其地家无大小，岁七八月间，量力厚薄，具牛马羊豕诸牲物罗於室中，召所谓鬼童者五六十人，携楮造绘图画面具，上各书鬼神名号，以次列桌上，用陶器、杖鼓、大小皮鼓、铜锣击之，杂以土歌，远闻可听。一人或三二人，各戴神鬼面具，衣短红衫，执小旗或兵仗，周旋跳舞，有时奋身踊跃至屋梁，或仆於地，惑忽据中坐，自称为某神，言人祸福，主人跪拜於下，谓为过神。少憩，复如之，如此一日夜方罢。人有疾者，亦以此术祈祷，不即愈，至再至三至四至五不已，甚至破家者有之，不复更问药医。城治间人，十中虽一二委医，亦未始不兼於此者，虽士大夫家亦然。此俗又甚可鄙。 

　　其地多山，产美材，铁栗木居多，有力者任意取之，故人家治屋，咸以铁栗、臭楠等良材为之，方坚且久。若用杂木，多生蛀虫，大如吴蚕，日夜啮梁柱中，磔磔有声，不五年间皆空中，遂至倾倒。其铁栗有参天径丈余者，广州人多来采，制椅、棹、食槅等器，鬻於吴浙间，可得善价者。吴浙最贵此木。又有铎木，甚坚，色赤，岁贡於京，为神枪中用。又有一木，亦坚重，其色淡黄，有黑班，如虎文，故称为虎班木，可作小器，甚佳，亦有用药煮作纯黑色，伪为乌木，以射利。其棕竹极广，弥山亘谷皆是，吾地有得种盆盎中者，数竿可值一二金。有采往南京卖作扇材者，或为柱杖，亦佳。其地更多，不能名状。 

　　横人相传，建文庶人遇革除时，削发为佛徒，遁至岭南，后行脚至横之南门寿佛寺，遂居焉，十五余年，人不之知，其徒归者千数，横人礼部郎中乐章父乐善广亦从授浮屠之学。恐事泄，一夕复遁往南宁陈步江一寺中，归者亦然，遂为人所觉，言之官，达於朝，遣人迎去。此言亦无可据，今存其所书“寿佛禅寺”四大字在焉。其寺南面江，北背城，殿宇甚华美，有腴田数百顷，临街店屋四五十间，岁可得赁钱百五十金，今止一二僧，懦不能立，利归里长并诸有力者。又传自建文庶人去，则寺日就废，僧人不能存云。 

　　横地多产珍异之鸟，吴浙所有者不录。若乌凤、山凤、秦吉了、珊瑚、倒挂之属，皆有。孔雀，龙州山中最多，横亦时或有之。其乌凤，状类绘家画凤，色黑如鸦，翎腹皆淡红，长颈红冠，喙脚俱赤，有距。山凤，状如乌凤，色具五彩，若今绘者，但尾稍短，其声甚恶，好食蛇。二者以其类凤，故以凤呼。范石湖《桂海虞衡》云：“山凤状如鹅雁，嘴如凤。”殊未然。又云：“巢两江深林中，有卵，雄者以木枝杂桃胶封其雌於巢，窍以饲之，■〈歹备〉乃发封，殈则窒之而死。”又余所未知也。倒挂，小巧可爱，形色皆如绿鹦鹉而小，略大於瓦雀，好香，故名收香倒挂。东坡有“倒挂绿毛么凤”之句，即此。珊瑚鸟，此画眉差大，彼皆写珊瑚二字，不知何义。余谓以其珍贵故耳。或别有名，考诸《埤雅》、《尔雅》，皆不见录。然此鸟好斗，彼人多畜以赌胜负，甚至以鞍马为注者，如吾地斗促织然。秦吉了，俗呼为了歌，教之能人言，状如鸲鹆而大，嘴爪俱黄，眼上有黄肉。鹧鸪甚多，如小牝鸡，虞人捕卖市中，五钱可得一只，甚肥美。又有绿鸠，捕得亦可食。询山间人，异鸟甚多，不可一一名状。 

　　与客坐，闲谈横州山水佳胜，必首及湿塘岩，次则谢村岩焉。彼人呼洞曰岩，余终以公事羁系，不能一往。后乘进表之行，军卫、乡宦、举人诸公置酒舟中饯别，乘兴一登，始毕素愿。先至谢村，方维舟，村老一人率百夫列炬前导，行半里皆平坡，后入小路，逶迤萦绕，数曲，即有巨怪石数十余，依石转二三曲，得一绝壁，若无可入处。复循一石后，方有一洞，门颇宽敞，入数步，一小方池，水甚清彻，云岁旱不涸。沿池转摺数十步，乃炬而行，复转一曲，即有小水，声汩汩，深浅莫测。洞约深数里，水亦如之。中白石如玉，奇怪不可言。有石如老君危坐台上，人亦呼为老君石。亦有若狮、象、人、虎，千态万状。或如冰柱下垂，亦有自地涌出上插者。行半复有一岐石，入亦深广，至尽处极高旷，顶有一穴，光射洞中，明郎可爱。人云其小水中产嘉鱼，至九十月自穴口出大江，人从穴口捕得，甚肥美，人极珍贵。《地里志》载云，蜀夔府达县、雅州，与汉中沔县，俱有丙穴产此鱼，独不云横，其穴亦宜以丙穴呼可也。游毕，还舟渡江，行里许，见一山岿然於平旷中，即塘岩也。陆行皆丛楚榛莽，中有小蹊，乃前村老辈率人新薙入者。约数百步，有巨石磊块塞洞口，巡石环走，得入洞处。中甚宽广明朗，四围及顶皆有穴，透入日光，中多奇石，色青翠，若所绘金碧。傍升一石，有若磴，数级，即一小路，巡石壁而行，萦绕数曲，一石隙可上，地亦平旷，其西有窗数处，可以下窥先所入处。复於其上有一石，如舌下垂，人呼为龙舌石。遂索一梯，自龙舌攀而上，得一门，入复平旷如前。以入洞时计，此第三层也。余遂索笔大书“重楼洞天”四字於上。傍亦有一门，出得平地一区，若露台，下视甚高峻，四望亦旷远，长江若一练带围绕，远近诸山如列屏障，此又可爱。诸公于洞中尽醉，出至江浒而别。 

　　吴浙农家甚劳，横之农甚逸。其地皆山，乡有田一丘，则有塘潴。水塘高於田，旱则决塘窦以灌。又有近溪涧者，则决溪涧，故横人不知有桔槔。每岁二月布种毕，以牛耕田令熟，秧二三寸即插於田，更不复顾，遇无水方往决灌，略不施耘荡锄之工，惟耨草一度而已。勤者再之耨者，言拔去草也。至六月皆已获，每一亩得谷二石者为上，此亦习於逸惰而不力耳。又有畲禾，乃旱地可种者，彼人无田之家并徭僮人皆从山岭上种此禾，亦不施多工，亦惟耨草而已，获亦不减水田。彼又不知种麦之法，故膏腴之地，皆一望芜莽，不顾。余询之，云亦尝种，遇熟时不伺曝干，即鞭净贮之器间，彼土又多湿热，皆■〈真黑〉为红黑色，食皆无味，或有食即呕吐成疾，遂云地不宜麦，故皆不种。殊不知收时须曝，令干甚，方贮之，无不美。余备写种收之法示之，各村墟间亦有人种矣。 

　　横州城中，有鱼塘三百六十口，郭外并乡村倍之，大者种鱼四五千，小者亦不下千数，故鱼甚贱，腾贵时一斤不满六钱。江河间鱼亦不少，其品与吴浙所产不同。一种名谷鱼，类鮕与鮠，味亦肥美，余甚爱之。又一种名钩鱼，状类鰦，身少匾，其唇甚长，垂下数寸，味皆在此，故俗有“吃着钩鱼唇，不惜老婆裈”之语。又一种名竹鱼，其色如竹，青翠可爱，味亦佳。鲂鱼极多，甚美，有重十余斤者。鲥鱼，鸟蛮滩下甚多，滩上直抵横以上一带皆无。嘉龟惟谢村岩江边里许则有，余皆无之。又有余所未见者，又不知几种。鲤、鲫等皆与吴浙同。 

　　横州虽为殊方僻邑、华夷杂处之地，然亦岁有一二节序可观。遇端阳前初一日，即为竞渡之戏，至初五日方罢。舟有十五数只，甚狭长，可七八丈，头尾皆刻龙形。每舟有五六十人，皆衣红绿短衫裳，鸣钲鼓数人，搴旗一人，余各以桨擢水，其行如飞。二舟相较胜负，迅疾者为胜，则以酒肉红帛赏之，其负者披靡而去。远近男妇老稚毕集江浒，珠翠绯紫，熿炫夺目，或就民居楼屋，或买舟维绿阴间，各设酒，歌鼓欢饮而观，至暮方散。中秋，城中郭外之家，遇夜必设一大月饼，宰白鸡鱼肉，盛陈瓜果，至十余品者。或於通衢，或於院落间，一家之内，无问老幼皆集所设处，拜月欢饮，箫鼓讴歌，声闻远近，达旦方已，虽家贫亦不废此。二节甚佳，吴浙所不如。此地之俗多可鄙，赖有此耳。 

　　其地人家多畜牛，巨家有数百头，有至千头者，虽数口之家，亦不下十数。时出野外一望，弥漫坡岭问如蚁。故市中牛肉，四时不辍，一革百余斤，银五六钱。马亦多产，绝无大而骏者，上产一匹价不满五金。又有海马，云雷廉所产，大如小驴，银七八钱可得一疋。亦有力载负，不灭常马，家畜一疋或数疋。汉厩中有果下骝，高三尺，即此。至如驴骡，地素不产，人皆不识。其地猪甚肥而美，足短头小，腹大垂地，虽新生十余日，即肥圆如瓠，重六七斤，可烹，味极甘腴，人甚珍重，延客鼎俎间无此不为敬。予初不甚信，乡士夫烹以见饷，食之果然。吴浙人爱食犬，呼为地羊，小猪之味又过地羊远甚。又所畜羊皆黑色，若苍色者人亦异之。余尝於坐中谈及吾地白羊，人以为骇，若吾地异黑羊也。 

　　有菌甚鲜美，作羹，其味未有逾於此者。雷过则生，须疾采，稍迟，非腐则老，故呼为靁菌。亦有曝干作腊，虽佳，不如鲜烹者远甚。予谓即滇南之鸡棕、燕窠之属，但此物不多产耳。 

　　医家有名蛤蚧者，乃一甲虫，其地甚多，状类蜥蜴、守宫之属，多生城垣、串楼及人家墙壁间。其物二者上下相呼，牝声蛤，牡声蚧，累日，情洽甚，乃交，两相抱负，自堕于地。人往捕，亦不之觉。人以手分擘，虽死不开。人得之，以槁熟草细缠定，锅中蒸过，曝干售人，炼为房中之药，甚取效。寻常捕者，不论牝牡，皆可为医兽方中之剂也。 

　　余暇日与驯象殷指挥贯、左州李太守钦承、侯举人嘉祥闲谈，偶及诸土官风俗，饮食、燕游、起居甚为可鄙，各处者皆同。其饮食烹饪，与华人不类。蛇、鼠、山百脚、蚯蚓、蜻蜒皆以登馔，更喜木蠹，白大者为上品。又以牛羊脾上黑膜焙研细，杂以椒盐，蘸食诸肉。妇人不缠足，不穿底衣，裙至十数余幅，甚长，曳地尺余，以多为礼。衫甚短，髻用发挽成，大与头等，上盖笠，笠上饰以珠翠金宝，性甚淫乱。又言田州太守岑猛，云汉岑彭之后，其人豪猾，狠鸷好杀，恃人马财粟之盛，故恒不法无礼。殷尝为总帅府旗牌官，屡至彼土，故知之详。遇总府差官赍旗牌往彼调兵，有至一二月不出，承命之人，饮气不敢出一言，盖恐其加蛊毒之类中伤之也。归则总府责在旗牌人员，甚至杖一二百，屡有死者。又将此辈置之法外，忿詈略不之加，遂各相效尤。各土官又畏其强，遇有调不敢辄出，差人往彼请命及伺动静，彼若有期，因其期亦出，彼不动，亦不敢动，其跋扈不恭也如此。正德间，发人马十余万掠龙州，知州皆逃匿，劫去金银宝货钜万，杀掳男妇无算。盖龙州甚富，人马不及耳。其龙州例委指挥一员，率四十军，岁在彼把守。遇掠后，诸当道达於朝，下巡按御史转行监司诸官案问，其把守指挥坐以失机处死，至今末释。龙州知州罚米二百石，岑猛命其立功赎罪。此不知何律，恐军门别有条例，余所不知，抑恐诸公虑其激变，姑事姑息之典。但以四十余人御十余万众，而加以失机之罪，恐不能服舆论耳。弘治时，其族有岑浚者，为思恩知府，亦不法无状，然未必若此之甚，卒至剿灭。彼岑猛者，若不复鉴岑浚覆辙，吾见其覆灭可待矣。 

　　人称猿通臂，尝读《埤雅》、《尔雅》，稽诸简册，亦然。或云臂通肩，余以未见为疑。摄州事时，一日总镇王太监移文下州，差人捕猿入贡。余因检故事，凡打捕例皆南乡人，遂召南乡村老诸人告之，众唯而去。旬日余，村老一人来告云“承捕猿之命，已号召得三百余夫，合围得一小黑猿於独岭上，二日夜矣。乞批帖督邻村，益大二百，尽伐岭木，则猿可获。”余遂如其请，三数日舁一猿至，予验其形似，皆如诸简册所云，但无通臂之说，恐别有种，复询诸土人，云：“惟长臂者为猿，其类虽非一，皆短臂苍毛者，乌得为之猿，何尝更有臂长逾於此者。”余深然之。著书之人，何谬误如此。又有人云，猿初生皆黑，而雄至老毛色转黑为黄，溃去其势与囊，即转雄为雌，遂与黑者交而孕。余未深信，后遇总镇府一人，云府中尝畜一黑猿，数年忽转黑为黄，其势与囊渐皆溃去，遂与黑者交，以为异事，后知雄化为雌，乃固然者，方释其疑。此又诸简册所不载。猿善攀拔跳跃，迅捷如飞，又必众夥围守，伐木以断去路，乃能致之，无惑乎五百人以旬日之劳，仅得其一也。又驯象邓指挥家，昔有山子获一猿来献，面黑身白，惟顶上有黑毛，如指阔一缕，直至脊尽处。有人云，猿初生时黑，至百余岁渐成黄而为雌，又数百岁方变为白。其有黑毛自顶贯脊，又异。然则唐人之诗有云“黄猿领白儿”，亦谬矣。初生之儿，岂有白者？余州所获猿，因今上罢贡珍异，故不用，遂携归，畜之三数年，甚驯扰，忽疾作而毙，瘗小横山侧，与鹤冢相并。 

　　山中产蚺蛇，大者长十余丈，能逐鹿食之。土人捕法，采葛藤塞蛇穴，徐入以杖，蛇嗅之即靡，乃发穴出蛇，系於葛绳，脔而烹之，极腴。售其胆，获价甚厚。其脂着人骨辄软，及能萎阳，终身不举。食鹿眉角，随腐。《本草》诸书皆所未载，余甚异之。江南得其皮以为乐器刀剑之饰。 

　　有物状如蝙蝠，大如鸦，遇夜则飞，好食龙眼。将熟时，架木为台於园。至昏黄，则人持一竹，破其中，击以作声骇之，彻晓而止，夜复然。彼人呼为飞仓。余偶阅《蛮溪丛笑》，中载麻阳山有肉翅而赤者，形如蝙蝠，大如野狸，妇人就蓐，藉其皮则易产，名飞生。予谓即飞仓也。横人谓生为仓，盖声相近云。


