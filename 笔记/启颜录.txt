启颜录 隋 侯白
    ●卷上
    ○论难
    北齐高祖尝以大斋日设聚会。时有大德法师开道，俗有疑滞者，皆即论难，并援引大义，广说法门，言议幽深，皆存雅正。石动莆最后论义，谓法师曰：“且问法师一个小义，佛常骑何物？”法师答曰：“或坐千叶莲花，或乘六牙白象。”动莆云：“法师全不读经，不知佛所乘骑物？”法师又即问云：“檀越读经，佛骑物何？”动莆答云：“佛骑牛。”法师曰：“何以知之？”动莆曰：“经云：‘世尊甚奇特，’岂非骑牛？”坐皆大笑。又谓法师曰：“法师既不知佛常骑牛，今更问法师一种小事：比来每经之上，皆云价值百千两金；未知百千两金，总有几斤？”法师遂无以对。一坐更笑。
    高祖又尝作内道场，时有一大德法师，先立无一无二、无是无非义。高祖乃令法师升高座讲，还令立其旧义。当时儒生学士，大德名僧，义理百端，无难得者。动莆即请难此僧，必令结舌无语。高祖大悦，即令动莆往难。动莆即于高座前褰衣阔立，问僧曰：“看弟子有几个脚？”僧曰：“两脚。”动莆又翘一脚向後，一脚独立，问僧曰：“更看弟子有几个脚？”僧曰：“一脚。”动莆云：“向有两脚，今有一脚，若为得无一无二？”僧即答云：“若其二是真，不应有一脚，脚既得有一，明二即非真。”动莆既以僧义不穷，无难得之理，乃谓僧曰：“向者剧问法师，未是好义，法师既云：‘无一无二，无是无非。’今问法师此义，不得不答。弟子闻天无二日，土无二王，今者天子一人，临御四海，法师岂更得云无一？卦有乾坤，天有日月，皇后配于天子，即是二人，法师岂更得云无二？今者帝德广临，无幽不照，昆虫草木，皆得其生，法师岂更得云无是？今既四海为家，万方归顺，唯有宇文黑獭，独阻皇风，法师岂更得云无非？”于是僧遂嘿然无以应，高祖抚掌大笑。
    高祖又尝集儒生会讲，酬难非一。动莆後来，问博士曰：“先生，天有何姓？”博士曰：“天姓高。”动莆曰：“天子姓高，天必姓高，此乃学他蜀臣秦宓，本非新义。正经之上，自有天姓，先生可引正文，不须假托旧事。”博士云：“不知何经之上，得有天姓？”动莆云：“先生全不读书，《孝经》亦似不见。天本姓也，先生可不见《孝经》云：‘父子之道，天性也。’此岂不是天姓？”高祖大笑。
    动莆又尝于国学中看博士论难云：“孔子弟子达者有七十二人。”动莆因问曰：“达者七十二人，几人已着冠？几人未着冠？”博士曰：“经传无文。”动莆曰：“先生读书，岂合不解孔子弟子着冠有三十人，未着冠者有四十二人？”博士曰：“据何文以知之？”动莆曰：“《论语》云‘冠者五六人’，五六三十也；‘童子六七人’，六七四十二也，岂非七十二人？”坐中大悦。博士无以应对。
    高祖又尝以四月八日斋会讲说，石动莆时在会中，有大德僧在高座上讲，道俗论难，不能相决。动莆後来，乃问僧曰：“今是何日？”僧答云：“是佛生日。”动莆即云：“日是佛儿。”僧即变云：“今日佛生。”动莆又云：“佛是日儿。”众皆大笑。
    隋卢嘉言尝就寺礼拜，因入僧房，有一僧善于论议，嘉言即与之谈话，因相戏弄，此僧理屈。同座更有二僧，即助此僧酬对，往复数回，三僧并屈。嘉言乃笑而谓曰：“三个阿师，并不解樗蒲，何因共弟子论议？”僧即问曰：“何意论议，须解樗蒲？”嘉言即报曰：“可不闻樗蒲人云：‘三个秃不敌一个卢。’阿师何由可得？”弟子观者大笑，三僧更无以应。
    隋有三藏法师，父本商胡，法师生于中夏，仪容面目，犹作胡人，行业极高，又有辩捷。尝以四月八日设斋讲说，当时朝官及道俗观者数千余人，大德名僧及官人有辩捷者前后十余人论议，法师随难即对，义理不穷，无难得者。最在后，有一小儿，姓赵，年始十三，即于众人中出。众以法师辩捷，既已过人，又复向来论议，皆是高名旧德，忽即见此小儿，形容幼小，欲来论议，众咸怪笑。小儿精神自若，即来就座，大声语此僧曰：“昔野干和尚，自有经文，未审狐作暗梨，出何典诰？”僧即语云：“此郎君子，声高而身小，何不以声而补身？”小儿即应声报云：“法师以弟子声高而身小，何不以声而补身；法师既跟深而鼻长，何不截鼻而补眼？”众皆惊异起立大笑。当时既是夏月，法师左手把如意，右手摇扇，既为众人笑声未定，法师又思量答语，即以所摇之扇，掩面低头。小儿又大声语云：“圆扇团团，形如满月，不藏顾菟，翻掩雄狐。”众又大笑。法师即去扇，以如意指麾别送，问并语未得尽，如意头遂摆落。小儿即起谓法师曰：“如意既折，义锋亦催。”即于座前，长揖而去。此僧既怒且惭，更无以应。众人无不欢笑，惊难称嗟。
    ○辩捷
    齐徐之才有学辩捷，又善医术。尚书王元景骂之才为师公，之才应声答曰：“既为汝师，复为汝公，在三之义，顿居其两。”
    陈徐陵为散骑常侍，聘隋，隋文帝时在东都，选朝官有辩捷者，令对南使。当时初夏微热，又徐是南人，隋官一人弄徐陵曰：“今日之热，总由徐常侍来。”徐陵应声答曰：“昔王肃入洛，为彼制仪，今我来聘，使卿知寒暑。”众遂无答。徐陵时年七十五，复有一人问曰：“徐常待年几？”徐陵又即答曰：“小于如来五岁，大于孔子二年。”众人皆笑，又无以报。隋文帝既以徐陵辩捷，频有机俊，无人酬对，深以为羞，乃更访朝官有谁可令使，当时有人举卢思道颇有辩捷，堪令对使。文帝闻之，甚喜，即召思道，令对南使。朝官俱送往见徐陵，徐陵遥见思道，年最幼小，笑曰：“此公甚小。”思道遥即应曰：“以公小臣，不劳长者。”须臾坐定，徐陵谓思道曰：“昔殷迁顽人，本居兹邑，今之存者，并是其人。”思道应声答曰：“昔永嘉南渡，尽居江左，今存者唯君一人。”众皆大笑。徐陵遂无以可答。
    隋薛道衡为聘南使，南朝无问道俗，但是有机辩者，即方便引道衡见之。有一僧甚辩捷，乃令于寺上佛堂中读《法华经》，将道衡向寺礼拜。至佛堂门边，其僧乃大引声读《法华经》云：“鸠盘荼鬼，今在门外。”道衡即应声还以《法华经》答云：“毗舍鬼，乃住其中。”僧徒愧服，更无以相报。
    隋朝令卢思道聘陈，陈主敕：“在路诸处，不得共语，致令失脱。”思道既渡江，过一寺中，诸僧与思道设食，亦不敢有言，但处分索饮食而已。后索蜜汤益智劝思道，思道尝之，思道笑曰：“法师久服无效，何劳以此劝人？”僧既违敕失脱，且惭且惧。思道至陈，手执国信，陈主既见思道，因用《观音经》语弄思道曰：“是何商人？赍持重宝。”思道应声，还以《观音经》报曰：“忽遇恶风，遂漂堕罗刹鬼国。”陈主大惭，遂无以应。
    陈朝又尝令人聘隋，隋不知其人机辩深浅，乃密令侯白改变形貌，着故弊衣裳，诈为贱人供承。客使谓是贫贱，心甚轻之，乃傍卧放气，与之言语。白心甚不平，未有方便。使人卧问侯白曰：“汝国马价贵贱？”侯白即报云：“马有数等，贵贱不同：若是伎俩有筋脚，好形容，直三十贯已上；若形容不恶，堪得乘骑者，直二十贯已上；若形容粗壮，虽无伎俩，堪驮物，直四五贯已上；若{敝弓}尾参蹄，绝无伎俩，旁卧放气，一钱不直。”于是使者大惊，问其名姓，知是侯白，方始惭谢。
    越公杨素戏弄侯白云：“山东人多仁义，借一而得两。”侯白问曰：“公若为得知？”素曰：“有人从其借弓，乃云揭刀去，岂非借一而得两？”白应声曰：“关中人亦甚聪明，问一而知二。”越公问曰：“何以得知？”白曰：“有人问：‘比来多雨，渭水涨不？’报曰：‘灞涨。’岂非问一而知二？”越公于是服其辩捷。
    ○昏忘
    隋时王德任尚书省员外，为人健忘，从朝堂还入省，遂错上尚书厅，谓为本厅，乃大声唤番官，因即坐尚书床上，令取线鞋来脱靴。其看尚书人曰：“此尚书厅也，尚书在此。”德遂狼狈下阶，而走本厅，未坐，便向厕，付笏与从后番官，把笏立于厕门之侧。德从厕出，见番官把笏而立，即惊问曰：“公是何官人？”番官曰：“是向者从公人。”德始觉悟。乃取笏上厅坐，顾见向者番官尚立，又更问曰：“君是何人？”番官曰：“是番官。”德乃执笏近前挹曰：“公作官来几番？”番官不知所答，掩口而退。
    县有一人多忘，将斧向田斫柴，并妇亦相随。至田中遂急便转，因放斧地上，旁便转讫，忽起见斧，大欢喜云：“得一斧。”仍作舞跳跃，遂即自踏着大便处，乃云：“只应是有人因大便遗却此斧。”其妻见其昏忘，乃语之云：“向者君自将斧斫柴，为欲大便，放斧地上，何因遂即忘却？”此人又熟看其妻面，乃云：“娘子何姓，不知何处记识此娘子？”
    隋柳真为洛阳令，恍忽多忘。曾有一人犯罪，合决杖，柳真见其罪状，大嗔，索杖欲打，即脱犯罪人衣裳于庭中，坐讫，犹未行杖，即有一客来觅柳真，柳真引客向房中语话。当时寒月，其犯罪人缘忍寒不得，即暂起向厅屋头向日，取袄子散披蹲地。柳真须臾送客出厅门，还，遥见此人，大叫嗔曰：“是何物人，敢向我厅边觅虱？”此人出门径走，更不寻问。
    县董子尚村，村人并痴，有老父遣子将钱向市买奴，语其子曰：“我闻长安人卖奴，多不使奴预知之，必藏奴于余处，私相平章，论其价直，如此者是好奴也。”其子至市，于镜行中度行，人列镜于市，顾见其影，少而且壮，谓言市人欲卖好奴，而藏在镜中，因指麾镜曰：“此奴欲得几钱？”市人知其痴也，诳之曰：“奴直十千。”便付钱买镜，怀之而去。至家，老父迎门问曰：“买得奴何在？”曰：“在怀中。”父曰：“取看好不？”其父取镜照之，正见眉须皓白，面目黑皱，乃大嗔，欲打其子，曰：“岂有用十千钱，而贵买如此老奴？”举杖欲打其子。其子惧而告母，母乃抱一小女走至，语其夫曰：“我请自观之。”又大嗔曰：“痴老公，我儿止用十千钱，买得子母两婢，仍自嫌贵？”老公欣然。释之余，于处尚不见奴，俱谓奴藏未肯出。时东邻有师婆，村中皆为出言甚中，老父往问之。师婆曰：“翁婆老人，鬼神不得食，钱财未聚集，故奴藏未出，可以吉日多办食求请之。”老父因大设酒食请师婆，师婆至，悬镜于门，而作歌舞。村人皆共观之，来窥镜者，皆云：“此家王相，买得好奴也。”而悬镜不牢，镜落地分为两片。师婆取照，各见其影，乃大喜曰：“神明与福，令一奴而成两婢也。”因歌曰：“合家齐拍掌，神明大歆飨。买奴合婢来，一个分成两。”
    梁时有人，合家俱痴，遣其子向市买帽，谓曰：“吾闻帽拟成头，汝为吾买帽，必须得容头者。”其子至市觅帽，市人以皂纟帽与之，见其叠着未开，谓无容头之理，不顾而去。历诸行铺，竟日求之不获。最后，至瓦器行见大口瓮子，以其腹中宛宛，正是好容头处，便言是帽，取而归。其父得以成头，没面至项，不复见物。每着之而行，亦觉研其鼻痛，兼拥其气闷；然谓帽只合如此，常忍痛戴之。乃至鼻上生疮，项上成胝，亦不肯脱。后每着帽，常坐而不敢行。属岁朝，子孙当拜岁，先语家中曰：“汝子孙欲拜岁者，可早来，阿公若着帽坐待竟，即不见你去。”其朝，老父欲受家人拜岁，不可露头，便戴帽坐待。家人拜岁总至，拜于阶下。老父已戴帽，一无所见。长新妇前拜贺，因祝：“愿公口还得出气，眼还得见明，头还依旧动，脚还不废行。子子孙孙俱载帽，长住屋里坐萌萌。”
    梁时有一书生，性痴而微有词辩，不曾识羊，有人饷其一羝羊，乃绳系项，索入市卖之。得价不多，频卖不售。市人知其痴钝，众乃以猕猴来换之。书生既见猕猴，还谓是其旧羊，唯怪其无角，面目顿改，又见猕猴手脚不住，只言市人捩去其角，然为猕猴头上无疮痕，不可为验，遂隐忍不言。乃牵猕猴归家而咏曰：“吾有一奇兽，能肥亦能瘦。向者宁馨，今来尔许臭。数回牵入市，三朝卖不售。头上失却皂荚子，面孔即作橘皮皱。”
    隋初有同州人负麦饭入京粜之。至渭水上，时冰正合，欲食麦饭，须得水和，乃穿冰作孔取水，而谓冰孔可就中和饭，倾饭于孔中。倾之总尽，随倾即散，其人但知叹惜，竟不知所以。良久，水清，照见其影，因叫曰：“偷我麦饭者只是此人。此贼犹不知足，故自仰面看我。”遂向水打之，水浊不见，因大嗔而去，云：“此贼始见在此，即向何处？”至岸，见有砂，将去便归。
    隋时有一痴人，车载乌豆入京粜之，至灞头，车翻，复豆于水，便弃而归，欲唤家人入水取。去后，灞店上人竞取将去，无复遗余。比回，唯有科斗虫数千，相随游泳。其人谓仍是本豆，欲入水取之。科斗知人欲至，一时惊散。怪叹良久，曰：“乌豆，从你不识我，而背我走去，可畏我不识你，而一时着尾子。”
    陈长沙王叔坚性骄豪暴虐，每食，常遣仓曹哺饭至，至食欲饱，即问仓曹云：“可罢未？”仓曹若报道可罢，便嗔责云：“汝欲饿煞侬。”乃与杖一顿。若报道未可罢，又责云：“汝欲张煞侬。”复令与杖一顿。每一食间，仓曹未尝免杖。后食生菜，令仓曹作生菜樊，至食了已来，更无所问，乃索浆水嗽口。仓曹私喜，谓得免杖。嗽口讫，又责仓曹云：“何因生菜第五樊中，都无蓼味？”复令与杖一顿。
    隋郑元昌，山东望族，因嫁女与京下仕人，送女入京。在礼席上，男夫妇女亲戚聚会，座上有四五十人。元昌最为尊老，坐居第一，众共观瞻。先不识石榴，席上令订数颗，元昌取其一颗，并皮食之，觉其味极酢涩，乃谓主人曰：“此着嘴ボ，欲似未熟，请更为煮之。”座上莫不大笑。
    河东下里风俗，至七月七日，皆令新妇拜贺阿家，似拜岁之礼，必须祝愿。有一新妇祝阿家云：“七月七日新节，瓜儿<瓜勺>子落室。愿阿家宜儿，新妇宜薛。”（河东人呼婿为薛）
    县有人将钱绢向市，市人觉其精神愚钝，又见颏颐稍长，乃语云：“何因偷我驴鞍桥去，将作下颔？”欲送官府，此人乃悉以钱绢求充驴鞍桥之直，空手还家，其妻问之，具以此报。妻语云：“何物鞍桥，堪作下颔？纵送官府，分疏自应得脱，何须浪与他钱绢？”乃报其妻云：“痴物，傥逢不解事官府，遣拆下颔检看，我一个下颔，岂只直若许钱绢？”
    虢州录事姓卢，家中有枣新熟，乃谘刺史云：“有新枣愿欲奉公。”刺史甚喜。录事乃令其弟将枣来，送与刺史宅。已通，刺史未取枣间，其弟乃自吃枣总尽。须臾，录事自来问：“使君取枣未？”其弟报云：“向来已自吃尽。”录事大怒云：“痴汉，他唤你作何物人？”其弟报云：“只唤作卢录事弟。”又问云：“何物生即吃尽如许枣？”其弟又报云：“一颗一颗吃即尽。”录事又嗔云：“此汉是何物体里？”又报云：“吃枣来，体里渴剿剿。”录事更无以应，乃惭谢刺史而归。
    虢州湖城人常青奴，为性痴钝，简点入军，合养官马，配得一匹骓马。果毅总令所是养马卫士，并通马毛色。青奴通云：“养灰马一头。”果毅嗔其不知毛其为勿，唤马作头，决二十，语云：“明日莫遣不得，即处分；诸卫士勿令教之。”此人即归家，嗟叹不食。其嫂新产在蓐，见其叹恨，即问之：“郎君何所嗟叹？”青奴即云：“果毅遣通养马毛色，通云：‘灰马一头。’果毅遂打二十。”嫂云：“此是骓马一匹，何因唤作灰马一头？正合吃杖，不须悔恨。”青奴大喜，即云：“果毅犹遣明日更通。”嫂曰：“明日通时，果毅必应怪问云是谁教，必不得道是嫂教，可报云：‘是阿兄教。’”青奴到明日通状云：“骓马一匹。”果毅问云：“是谁教你？”青奴云：“是阿兄教。”果毅云：“阿兄何在？”青奴云：“阿兄见在屋里。”果毅又问云：“阿兄在里作何物在？”青奴又报云：“阿兄在屋里新生儿，见向蓐里卧在。”果毅乃大怪笑。寻问，始知是阿嫂。
    ○嘲诮
    北齐徐之才后封西阳王，尚书王元景尝戏之才曰：“人名之才，有何义理？以仆所解，当是乏才。”之才即应声嘲元景姓曰：“王之为字，在言为讠王，近犬便狂，加颈足而为焉，施角尾而成羊。”元景遂无以对。
    徐之才又尝宴人客，时有卢元明在座，戏弄之才姓云：“卿姓徐字，乃未入人。”之才即嘲元明姓卢字曰：“安乇为虐，在丘为虚，生男成虏，配马成驴。”元明嘿然，一坐欢笑。嘲元明二字：“去头则是兀明，出颈则是无明，减半则是无目，变声则是无盲。”元明亦无以对。
    隋朝有一人姓马，一人姓王，二人尝聚宴谈笑，姓马者遂嘲王字曰：“王是你，元来本姓二，为你漫走来，将丁钉你鼻。”姓王者即嘲马字曰：“焉是你，元来本姓匡，拗你尾子东北出，背上负王郎。”遂一时大笑。
    隋未刘黑闼据有数州，纵其威虐，合意者厚加赏赐，违意即便屠割。尝以闲暇，访人解嘲。当时即进一人，黑闼即唤令入于庭前立。须臾有一水恶鸟飞过，黑闼曰：“嘲此水恶。”其人即嘲云：“水恶，头如镰杓尾如凿，河里搦鱼无僻错。”黑闼大悦。又令嘲骆驼，“项曲绿，蹄波他，负物多。”黑闼大笑，赐绢五十匹。其人拜谢讫，于左膊上负绢走出，未至屏墙，即遂倒卧不起。黑闼令问：“何意倒地？”其人对云：“为是偏担。”黑闼更令索五十屯同纯绵，令着右膊上将去，令明日更来。其人将绵绢还村，路上逢一相识人，问云：“何处得此绵绢？”其人具说源由。此人即乞诵此嘲语，并问倒地由。此人问讫，欢喜而归，语其妇曰：“我明日定得绵绢。”明日平旦，即于黑闼门外云：“极解嘲。”黑闼大喜，即令引入。当见一猕猴在庭前，黑闼曰：“嘲此猕猴。”此人即嘲曰：“猕猴，头如镰杓尾如凿，河里搦鱼无僻错。”黑闼已怪，然犹未责；又有一老鸱飞过，黑闼又令嘲老鸱，此人又嘲云：“老鸱，项曲绿，蹄波他，负物多。”黑闼大怒，令割却一耳。走出至屏墙，又即倒地。黑闼令问，又云：“偏担。”黑闼又令更割一耳。此人还家，妇迎门问绵绢何在，此人云：“绵绢，割却两耳只有面。”
    隋张荣亦善嘲戏，尝与诸知友聚会，乃各相嘲。有一人嘲云：“嘲，抽你皮作马鞭梢。”张荣即报云：“嘲，剥你皮作被袋。”人问曰：“何因不韵？”张荣答曰：“会是破你皮折，多用韵何为？”
    隋朝有三四人共入店饮酒，酒味甚酢又薄，三四人乃各共嘲此酒，一人云：“酒，何处漫行来，腾腾失却酉。”诸人问：“此何义趣？”答云：“有水在。”又次一人嘲酒云：“酒，头似阿滥ボ头。”诸人问云：“何因酒得似阿滥ボ头？”其人答曰：“非鹑头。”又次至一人嘲云：“酒，向他篱是头，四脚距地尾独速。”诸人问云：“有何义？”其人答云：“更无余义。”诸人共笑云：“此嘲最是无豆。”其人即答云：“我若有豆，即归舍作酱，何因此间饮酢来？”众乃大欢笑。
    国初有人姓裴，宿卫考满，兵部试判，为错一字落第。此人即向仆射温彦博处披诉。彦博当时共杜如晦坐，不理其诉。此人即云：“少小已来，自许明辩，至于通传言语，堪作通事舍人，并解作文章，兼能嘲戏。”彦博始回意共语，时厅前竹，彦博即令嘲竹。此人应声嘲曰：“竹，风吹青肃肃。陵冬叶不雕，经春子不熟。虚心未能待国士，皮上何须生节目。”彦博大喜，即云：“既解通传言语，可传语与厅前屏墙。”此人即走至屏墙，大声语曰：“方今主上聪明，辟四门以待士，君是何物人，在此贤路？”即推倒。彦博云：“此人非但着膊，亦乃着肚。”当为杜如晦在，故有此言。彦博如晦乃大欢笑，即令送吏部与官。
    国初贾元逊王威德俱有辩捷，旧不相识，先各知名，无因相见。元逊髭须甚多，威德鼻极长大，尝有一人置酒唤客，兼唤此二人，此二人在座，各问知姓名，然始相识。座上诸客及主人，即请此二人言戏。威德即先云：“千具历皮，唯裁一量。”诸人间云：“余皮既多，拟作何用？”威德答曰：“拟作元逊颊。”元逊即应声云：“千丈黄杨木，空为一个梳。”诸人又问云：“余木拟作何用？”元逊答云：“拟作威德枇子！”四座莫不大笑。
    侯白尝出京城外，路逢富贵公子出游，自放鹞子，负驮极多，骑从鲜洁，又将酒食，野外遨游。白于路上见此公子，即语同行伴云：“我等极饥，须得此人饮食。”诸人云：“他是达官儿郎，本不相识，何缘可得他饮食？”侯白即云：“仰我得之。”即急行趁及公子，问云：“郎君臂上唤作何鸟？”其人报云：“唤作鹞子。”侯白曰：“堪作何用？”其人云：“令捉鸟鹊及鹑。”侯白乃即佯惊云：“遂不知此伎俩？白庄上林中有三四窠，生儿欲大，总不纪括，既有如此伎俩，到庄即须养取此鸟。”公子大喜云：“庄去此远近？”白曰：“二十余里。”此人欲逐向白庄，侯白云：“旦来大饿，未得即往。”此人即下所驮饮食，并侯白同行伴数人皆得饱足。食讫，此人鹞子即作声，侯白云：“白庄上鸟，身品大小，共公庄鸟相似，唯声不同。”此人问云：“公鸟作何声？”侯白云：“庄上鸟声作求敕鸠。”此人乃大嗔恨而回。
    侯白常共数人同行过村，村中一家，正有礼席，人客聚集。侯白即至门云：“白等数人，即是音声博士，闻有座席，故来相过。”此家大喜，即引入对座，与饮食。食饱，主人将筝及琵琶、尺八与白令作音乐。侯白云：“白等并不作此音声。”主人问云：“客解作何音声？”白云：“并解吹勃逻回。”主人既嗔且笑，发遣令去。
    隋开皇初，高祖新受禅，意欲上合天心，下顺人望，每诸州奏有祥瑞，皆大喜悦。有人来献瑞物，皆即得官。后有一人甚富，访诸瑞物，若知有处，皆不惜钱。侯白东家有一胡患疳饶睡，家人每日常灸尾翠。侯白即觅富人云：“我知有一瑞物，你与我几钱。”富人大喜，即与侯白二十贯钱。白即共作券契，不得翻悔。受钱讫，即引富人至胡家，见胡睡卧，家人正灸，富人云：“瑞物何在？”侯白指胡云：“此是九尾胡。”富人大嗔云：“何得是瑞？”侯白云：“若不信瑞，任汝就胡眼看，今见未觉。”富人即欲索钱，侯白出券共争，遂一钱索不得。
    尝有一僧忽忆ボ吃，即于寺外作得数十个ボ，买得一瓶蜜，于房中私食。食讫，残ボ留钵盂中，蜜瓶送床脚下，语弟子云：“好看我ボ，勿使欠少，床底瓶中，是极毒药，吃即杀人。”此僧即出。弟子待僧去后，即取瓶泻蜜，ボ食之，唯残两个。僧来即索所留ボ蜜，见ボ唯有两颗，蜜又吃尽，即大嗔云：“何意吃我ボ蜜？”弟子云：“和尚去后，闻此ボ香，实忍馋不得，遂即取吃。畏和尚来嗔，即服瓶中毒药，望得即死，不谓至今平安。”僧大嗔曰：“作物生，即吃尽我尔许ボ。”弟子即以手于钵盂中取两个残ボ，向口连食，报云：“只做如此吃即尽。”此僧下床大叫，弟子因即走去。
    有一僧年老<疒尔>疾，恒共诸僧于佛堂中转经，即患气短口干，每须一杯热酒，若从堂向房温酒，恐堂中怪迟，即于堂前悬一铜铃，私共弟子作号语云：“汝好意听吾铃声，即依铃语。”弟子不解铃语，乃问之，僧曰：“铃云：‘荡荡朗朗铛铛’，汝即可依铃语荡朗铛子，温酒待我。”弟子闻铃，每即温酒。数日已后，弟子贪为戏剧，遂忘温酒，僧动铃已后，来见酒冷，责之曰：“汝何意今日，不听铃声？”“为与旧声有别。”僧曰：“铃声若何有别？”答云：“今日铃声，云但冷冷丁丁，所以有别，遂不温酒。”僧笑而赦之。
    ●卷下
    ○优旃
    秦优旃善为笑言，然合于道。秦始皇尝议欲大苑囿，东至函谷，西至陈仓。优旃曰：“善，多纵禽兽于其中，寇贼从东方来，令麋鹿触之，足矣。”始皇乃止。及二世立，欲漆其城。优旃曰：“善，虽百姓愁费，然大佳哉！漆城荡荡，寇来不能上。即欲漆之极易，难为荫室。”二世笑之而止。（《太平广记》卷一六四）
    ○简雍
    蜀简雍少与先主有旧，随从周旋，为昭德将军。时天旱禁酒，酿者刑。吏于人家索得酿具，论者欲令与造酒者同罚。雍从先主游观，见一男子路中行，告先主曰：“彼人欲淫，何以不缚？”先主曰：“卿何以知之？”雍对曰：“彼有淫具，与欲酿何殊？”先主大笑，而原舍酿者罪。（《太平广记》卷一六四）
    ○晏婴
    齐晏婴短小，使楚，楚为小门于大门侧，乃延晏子。婴不入，曰：“使狗国，狗门入。今臣使楚，不当从狗门入。”王曰：“齐无人耶？”对曰：“齐使贤者使贤王，不肖者使不肖王。婴不肖，故使王耳。”王谓左右曰：“晏婴辞辩，吾欲伤之。”坐定，缚一人来。王问：“何谓者，”左右曰：“齐人坐盗。”王视婴曰：“齐人善盗乎？”对曰：“婴闻橘生于江南，至江北为枳，枝叶相似，其实味且不同，水土异也。今此人生于齐，不解为盗，入楚则为盗，其实不同，水土使之然也。”王笑曰：“寡人反取病焉。”（《太平广记》卷二四五）
    ○边韶
    后汉边韶字考先，教授数百人，曾昼日假寐，弟子私嘲之曰：“边孝先，腹便便；懒读书，但欲眠。”
    孝先潜闻之，应曰：“边为姓，孝为字；腹便便，五经笥；但欲眠，思经事；寐与周公通梦，静与孔子同意，师而可嘲，出何典记？”嘲者大惭。（《太平广记》卷二四五）
    ○张裔
    蜀张裔为益州太守，为郡人雍缚送孙权。武侯遣邓芝使吴，令言次从权请裔。裔自至吴，流徙伏匿，权未之知，故许芝遣。裔临发，乃引见。问裔曰：“蜀卓氏寡女亡奔相如，贵土风俗，何以乃尔？”裔对曰：“愚以为卓氏寡女，犹贤于买臣之妻。”（同前）
    ○张裕
    初，先主与刘璋会涪，时张裕为从事，侍坐。其人饶须。先主嘲之曰：“吾涿县特多毛姓，东西南北，皆诸毛也。涿令称曰：‘诸毛绕涿居乎？’”裕即答曰：“昔有作上党潞长迁为涿令者，去官还家，时人与书，欲署潞则失涿，署涿则失潞，乃署曰潞涿君。”先主大笑。先主无须，故裕云及之。（同前）
    ○薛综
    吴薛综见蜀使张奉嘲尚书令阚泽姓名，泽不能答。薛综下行，乃云：“蜀者何也？有犬为独，无犬为蜀，横目句身，虫入其腹。”奉曰：“不当复嘲君吴耶？”综应声曰：“无口为天，有口为吴，君临万邦，天子之都。”于是众坐喜笑，而奉无以对也。（同前）
    ○诸葛恪
    诸葛恪对南阳韩文晃，误呼其父字。晃诘之曰：“向人子而字父，为是礼也？”恪大笑，答曰：“向天穿针而不见者，非不明，意有所在耳。”孙权使太子嘲恪曰：“诸葛元逊食马矢一石。”恪答曰：“臣得戏君，子得戏父。”答曰：“明太子未敢。”上曰：“可。”恪曰：“乞令太子食鸡卵三百枚。”上问恪曰：“人令君食马矢，君令人食鸡卵，何也？”恪答曰：“所出同耳。”吴主大笑。（同前）
    ○费
    孙权尝飨蜀使费讳，逆敕群臣：“使至，伏食勿起。”至，权为辍食，而群下不起。嘲云：“凤凰来翔，麒麟吐哺，驴骡无知，伏食如故。”诸葛恪曰：“爱植梧桐，以待凤凰。有何燕鸟，自称来翔，何不弹射，使还故乡。”咸称善。（同前）
    ○王戎妻
    晋王戎妻，语戎为卿。戎谓曰：“妇那得卿婿，于礼不顺。”答曰：“我亲卿爱卿，是以卿卿。我不卿卿，谁当卿卿？”戎笑遂听。（同前）
    ○杨修
    晋杨修九岁，甚聪慧。孔君平诣其父，不在。杨修时为君平设，有果杨梅，君平以示修：“此实君家果。”应声答曰：“未闻孔雀是夫子家禽也。”（同前）
    ○孙子荆
    晋孙子荆年少时，欲隐，语王武子云：“当枕石漱流。”误曰：“漱石枕流。”王曰：“流可枕，石可漱乎？”子荆曰：“所以枕流，欲洗其耳；所以漱石，欲砺其齿。”（同前）
    ○蔡洪
    晋蔡洪赴洛，洛中问曰：“募府初开，群公辟命，求英奇于仄陋，采贤俊于严穴。君吴楚之士，亡国之余，有何异才而应斯举？”蔡答曰：“夜光之珠，不必出于盟津之河；盈握之璧，不必采于昆仑之山。大禹生于东夷，文王生于西羌，圣贤所出，何必常处。昔武王伐纣，迁顽民于洛邑，诸君得无是其苗裔乎？”（同前）
    ○陆机
    陆机诣王武子，武子有百斛羊酪，指以示之曰：“卿东吴何以敌此？”陆曰：“有千里莼羹，未下盐豉耳。”机在坐，潘安至，陆便起。安仁曰：“清风至，乱物起。”陆应声答曰：“众鸟集。”（同前）
    ○诸葛恢
    晋诸葛恢与丞相王导共争姓族先后。王曰：“何以不言葛王，而言王葛？”答曰：“譬如言驴马，驴宁胜马也？”（《太平广记》卷二四六）
    ○韩博
    晋张天锡从事中郎韩博，奉表并送盟文。博有口才，桓温甚称之。尝大会，温使司马刁彝谓博曰：“卿是韩卢后。”博曰：“卿是韩卢后。”温笑曰：“刁以君姓韩，故相问耳；他人自姓刁，那得是韩卢后？”博曰：“明公未之思耳，短尾者则为刁。”阖坐雅叹焉。（同前）
    ○王绚
    晋王绚，之子。六岁，外祖何尚之特加赏异。受《论语》，至“郁郁乎文哉”，尚之戏曰：“可改为‘耶耶乎文哉’”。吴蜀之人，呼父为耶。绚捧手对曰：“尊者之名，安得为戏？亦可道草翁之风必舅！”《论语》云：“草上之风必偃。”翁即王绚外祖何尚之，舅即尚之子偃也。（同前）
    ○孙绍
    后魏孙绍历职内外，垂老始拜太府少卿。谢日，灵太后曰：“公年似太老？”绍重拜曰：“臣年虽老，臣卿太少。”后大笑曰：“是将正卿。”（《太平广记》卷二四七）
    ○魏市人
    后魏孝文帝时，诸王及贵臣多服石药，皆称石发。乃有热者、非富贵者，亦云：“服石发热。”时人多嫌其诈作富贵体。有一人于市门前卧，宛转称热。因众人竞看，同伴怪之，报曰：“我石发。”同伴人曰：“君何时服石，今得石发？”曰：“我昨在市得米，米中有石，食之，乃今发。”众人大笑。自后少有人称患石发者。（同前）
    ○王元景
    北齐王元景为尚书，性虽儒缓，而每事机捷。有奴名典琴，尝旦起令索食，谓之解斋。奴曰：“公不作斋，何故尝云解斋？”元景徐谓奴曰：“我不作斋，不得为解斋；汝作字典琴，何处有琴可典？”（同前）
    ○石动筒
    北齐高祖尝宴近臣为乐。高祖曰：“我与汝等作谜，可共射之；卒律葛答。”诸人皆射不得。或云：“是子箭。”高祖曰：“非也。”石动筒云：“臣已射得。”高祖曰：“是何物？”动筒对曰：“是煎饼。”高祖笑曰：“动筒射着是也。”高祖又曰：“汝等诸人为我作一谜，我为汝射之。”诸人未作。动筒为谜，复云“卒律葛答。”高祖射不得，问曰：“此是何物？”答曰：“是煎饼。”高祖曰：“我始作之，何因更作？”动筒曰：“承大家热铛子头，更作一个。”高祖大笑。高祖尝令人读《文选》，有郭璞《游仙诗》，嗟叹称善。诸学士皆云：“此诗极工，诚如圣旨。”动筒即起云：“此诗有何能，若令臣作，即胜伊一倍。”高祖不悦，良久语云：“汝是何人，自言作诗胜郭璞一倍，岂不合死！”动筒即云：“大家即令臣作，若不胜一倍，甘心合死。”即令作之。动筒曰：“郭璞《游仙诗》云：‘青溪千余仞，中有一道士。’臣作云：‘青溪二千仞，中有两道士。’岂不胜伊一倍？”高祖始大笑。又齐文宣帝曰：□□□□□□□□□曰：“恕臣万死即得。”帝曰：“好。”曰：臣昨□□□□□□□□□落蜜瓮里，臣为陛下却还复上天□□□□□□□□□真乎？”对曰：“臣作夜梦随陛下行，落一厕中出来，□□□□舐之。”帝大怒，付所司杀却。曰：“臣请一言而死。”帝曰：□□□陛下得臣头极无用，臣失头□□□。”笑而舍之。（同前）
    ○侯白
    隋侯白，州举秀才至京，机辩捷，时莫之比。尝与仆射越国公杨素并马言话，路傍有槐树，憔悴死。素乃曰：“侯秀才理道过人，能令此树活否？”曰：“能。”素云：“何计得活？”曰：“取槐树子于树枝上悬著，即当自活。”素云：“因何得活？”答曰：“可不闻《论语》云：‘子在，回何敢死。’”素大笑。开皇中，有人姓出，名六斤，欲参素，赍名纸至省门，遇白，请为题其姓，乃书曰：“六斤半。”名即入，素召其人，问曰：“卿姓六斤半？”答曰：“是出六斤。”曰：“何为六斤半？”曰：“向请侯秀才题之，当是错矣。”即召白至，谓曰：“卿何为错题人姓名？”对云：‘不错。”素曰：“若不错，何因姓出名六斤，请卿题之，乃言六斤半？”对曰：“向在省门，会卒无处见称，既闻道是出六斤，斟酌只应是六斤半。”素大笑之。素关中人，白山东人，素尝卒难之，欲其无对。而关中下俚人言音，谓水为霸，山东亦言擎将去为扌桀（音其朝反。）刀去。素尝戏白曰：“山东固多仁义，借一而得两。”曰：“若为得两？”答曰：“有人从其借弓者，乃曰：“‘扌桀刀去’，岂非借一而得两。”白应声曰：“关中人亦甚聪明，问一知二。”素曰：“何以得知？”白曰：“有人问：‘比来多雨，渭水涨否？’答曰：‘霸长。’岂非问一知二？”素于是伏其辩捷。白在散官，隶属杨素，爱其能剧谈。每上番日，即令谈戏弄，或从旦至晚，始得归。才出省门，即逢素子玄感，乃云：“侯秀才，可以玄感说一个好话。”白被留连，不获已，乃云：“有一大虫，欲向野中觅肉，见一刺猬仰卧，谓是肉脔，欲衔之。忽被猬卷着鼻，惊走，不知休息。直至山中困乏，不觉昏睡，刺猬乃放鼻而去。大虫忽起欢喜，走至橡树下，低头见橡斗，乃侧身语云：“旦来遭见贤尊，愿郎君且避道。”素与白剧谈，因曰：“今有一深坑，可有数百尺，公入其中，若为得出？”白曰：“入中不须余物，唯用一针即出。”素曰：“用针何为？”答曰：“针头中令水饱坑，拍浮而出。”素曰：“头中何处有尔许水？”白曰：“若无尔许水，何因肯入尔许深坑？”素又谓白曰：“仆为君作一谜，君射之，不得迟，便须罚酒。”素曰：“头长一分，眉长一寸，未到日中，已打两顿。”白应声曰：“此是道人。”素曰：“君须作谜，亦不得迟。”白即云：“头长一分，眉长一寸，未到日中，已打两顿。”素曰：“君因何学吾作道人谜？”白曰：“此是阿历。”素大笑。白仕唐，尝与人各为谜。白云：“必须是实物，不得虚作解释，浪惑众人。若解讫，无有此物，即须受罚。”白即云：“背共屋许大，肚共碗许大，口共盏许大。”众人射不得。皆云：“天下何处有物，共盏许大口，而背共屋许大者，定无此物，必须共睹。”白与众睹讫，解云：“此是胡燕窠。”众皆大笑。又逢众宴，众皆笑白后至，俱令作谜，必不得幽隐难识及诡谲希奇。亦不假合而成，人所不见者。白即应声云：“有物大如狗，而貌极似牛，此是何物？”或云是獐，或云是鹿，皆云不是。即令白解，云：“此是犊子。”白又与素路中遇胡，负青草而行。素曰：“长安路上，乃见青草湖。”须臾，又有两醉胡，衣孝重服，骑马而走，俄而一胡落马。白曰：“真所谓孝乎，惟孝有之矣。”白初未知名，在本邑，令宰初至，白即谒，谓知识曰：“白能令明府作狗吠。”曰：“何有明府得遣作狗吠，诚如言，我辈输一会饮食。若妄，君当输。”于是入谒，知识俱门外伺之。令曰：“君何须，得重来相见？”白曰：“公初至，民间有不便事，望谘公。公未到前，甚多贼盗，请命各家养狗，令吠惊，自然贼盗止息。”令曰：“若然，我家亦须养能吠之狗，若为可得？”白曰：“家中新有一群犬，其吠声与余狗不同。”曰：“其声如何？”答曰：“其吠声忄幼々者。”令曰：“君全不识好狗吠声。好狗吠声，当作号号。忄幼々声者，全不是能吠之狗。”伺者闻之，莫不掩口而笑。白知得胜，乃云：“若觅如此能吠者，当出访之。”遂辞而出。（《太平广记》卷二四八）
    ○刘焯
    隋河间郡刘焯与从侄炫并有儒学，俱犯法被禁，县吏不知其大儒也，咸与之枷著。焯曰：“终日枷中坐而不见家。”炫曰：“亦终日负枷坐而不见妇。”（同前）
    ○山东人
    山东人娶蒲州女，多患瘿，其妻母项瘿甚大。成婚数月，妇家疑婿不慧，妇翁置酒，盛会亲戚，欲以试之。问曰：“某郎在山东读书，应识道理。鸿鹤能鸣，何意？”曰：“天使其然。”又曰：“松柏冬青，何意？”曰：“天使其然。”又曰：“道边树有骨<骨出>，何意？”曰：“天使其然。”妇翁曰：“某郎全不识道理，何因浪住山东？”因戏之曰：“鸿鹤能鸣者，颈项长，松柏冬青者，心中强，道边树有骨<骨出>者，车拨伤，岂是天使其然？”婿曰：“请以所闻见者奉酬，不知许否？”曰：“可言之。”婿曰：“虾蟆能鸣，岂是颈项长？竹亦冬青，岂是心中强？夫人项下瘿如许大，岂是车拨伤？”妇翁羞愧，无以对之。（同前）
    ○吃人
    隋朝有人敏慧，然而口吃，杨素每闲闷，即召与剧谈。尝岁暮无事对坐，因戏之云：“有大坑深一丈，方圆亦一丈，遣公入其中，何法得出？”此人低头良久，乃问：“有梯否？”素曰：“只论无梯，若论有梯，何须更问？”其人又抵头良久，问曰：“白白白白日？夜夜夜夜地？”素云：“何须云白日夜地？若为得出？”乃云：“若不是夜地，眼眼不瞎，为甚物人入里许？”素大笑。又问曰：“忽命公作军将，有小城，兵不过一千已下，粮食唯有数日，城外被数万人围，若遣公向城中，作何谋计？”低头良久，问曰：“有有救救兵否？”素曰：“只缘无救，所以问公。”沉吟良久，举头向素云：“审审如如公言，不免须败。”素大笑。又问曰：“计公多能，无种不解。今日家中有人蛇咬足，若为医治？”此人应声云：“取五月五日南墙下雪雪涂涂即即治。”素云：“五月何处得有雪？”答云：“五月无雪，腊月何处有蛇咬？”素笑而遣之。（同前）
    ○李
    唐左司郎中封道弘，身形长大而脔甚阔。道弘将入阁奏事，英公李在后，谓道弘曰：“封道弘，你臀斟酌坐得即休，何须尔许大？”（同前）
    ○李荣
    唐有僧法执，形容短小，于寺开讲。李荣往共议论。往复数番。僧有旧作诗咏荣，于高座上诵之云：“姓李应须李，言荣又不荣。”此僧未及得下句，李荣应声接曰：“身材二尺半，头毛犹未生。”四座欢喜，伏其辩捷。（同前）
    ○令狐德
    唐赵元楷与令狐德从驾至陕。元楷召德菜同往河边观砥柱，德不去，遂独行。及还，德曰：“砥柱共公作何语？”答曰：“砥柱附参承公。”德应声曰：“石不能言，物或凭焉。”时群公以为佳对。（《太平广记》卷二四九）
    ○崔行功
    唐崔行功与敬播相逐，播带榈木霸刀子，行功问播云：“此是何木？”播曰：“是并榈木。”行功曰：“唯问刀子，不问佩人。”（同前）
    ○边仁表
    唐四门助教弘绰与弟子边仁表论议，弘绰义理将屈，乃高声大怒。表遂报曰：“先生闻义即怒，岂曰弘？”弘又报云：“我姓既曰弘，是事皆弘。”边又应声曰：“先生虽曰弘，义终不绰。”座下大笑。弘竟被屈而归。（同前）
    ○长孙玄同
    唐长孙玄同幼有机辩，坐中每剧谈，无不欢笑。永徽中，在京宴会，众因语论及民间事。一人云：“醴泉县去京不远，百姓遂行蛊毒。此邑须远配流，岂得令在侧近。”一人乃云：“若令配流处还有百姓，此人复行蛊毒，岂不还更损人？”其人云：“若如此，欲令何处安置？”玄同即云：“若令玄同安置，必令得所。”诸人大喜，同即问之，答云：“但行蛊毒人，并送与莫离支作食手。”众皆欢笑。贞观中，尝在诸公主席，众莫能当。高密公主乃云：“我段家儿郎，亦有人物。”走令唤段恪来，令对玄同。段恪虽微有辞，其容仪短小。召至，始入门，玄同即云：“为日已暗。”公主等并大惊怪，云：“日始是斋时，何为道暗？”玄同乃指段恪：“若不日暗，何得短人行？”坐中大笑。段恪面大赤，更无以答。玄同初上，府中设食，其仓曹是吴人，言音多带其声，唤“粉粥”为“粪粥”。时肴馔毕陈，蒸炙俱下。仓曹曰：“何不先将粪粥来？”举坐咸笑之。玄同曰：“仓曹乃是公侯之子孙，必复其始，诸君何为笑也？”坐中复大笑。玄同任荆王友。所司差摄祭官祠社，于坛所清斋。玄同在幕内坐。有犬来，遗粪秽于墙上。玄同乃取支床砖自击之。傍人怪其率，问曰：“何为自彻支床砖打狗？”玄同曰：“可不闻‘苟利社稷，专之亦可？”（同前）
    ○松寿
    唐韦庆本女选为妃，诣朝堂欲谢。而庆本两耳先卷，朝士多呼为卷耳。时长安令松寿见庆本而贺之，因曰：“仆固知足下女得妃。”庆本曰：“何以知之？”松寿乃自摸其耳而卷之曰：“卷耳，后妃之德。”（同前）
    ○封抱一
    唐封抱一任益州九陇尉，与同列戏白打赌钱。座下数百钱，输已略尽，便欲敛手。傍人谓之曰：“何不更戏，觅钱回取之？”抱一乃举手摸钱曰：“回，赐也何敢望回！”山东人谓“尽”为“赐”，故言“赐”也。（同前）
    ○邓玄挺
    唐邓玄挺入寺行香，与诸僧诣园观植蔬。见水车以木桶相连，汲于井中，乃曰：“法师等自踏此车，当大辛苦。”答曰：“遣家人挽之。”邓应声曰：“法师若不自踏，用如许木桶何为？”僧愕然。思量，始知玄挺以“木桶”为“秃”。又尝与谢佑同射。先自矜敏手，及至对射，数十发皆不中垛，佑乃云：“直由箭恶，从来不曾如此。”玄挺应声报云：“自须责射，因何尤箭？”众人欢笑，以为辩捷。权玄福任萧机，遣郎中、员外极晚始许出。有郎中厅前逼阶枣树下生一小枣，穿砌砖而出，皆讶焉，既就看。玄挺时任员外郎，云：“此树不畏萧机，遂即砖辄枣出。”兵部侍郎韦慎形容极短，时人弄为侏儒。玄挺初得员外已后，郎中、员外俱来看。韦慎云：“慎以庸鄙，滥任郎官；公以高才，更作绿袍员外。”邓即报云：“绿袍员外，何由可及侏儒郎中！”众皆大笑。（《太平广记》卷二五○）
    ○窦晓
    唐窦晓形容短小，眼大露睛，乐彦玮身长露齿。彦玮先弄之云：“足下甚有功德。”旁人怪问，彦玮曰：“既已短肉，又复精进，岂不大有功德？”窦即应声答曰：“公自有大功德，因何道晓？”人问其故，窦云：“乐工小来长斋。”又问长斋之意，窦云：“身长知许，口齿齐崖，岂不是长斋？”众皆大笑。（同前）
    ○杜延业
    唐华原令崔思诲口吃，每共表弟杜延业递相戏弄，杜尝语崔云：“延业能遣兄作鸡鸣，但有所问，兄即须报。”旁人云：“他口应须自由，何处遣人驱使？若不肯作，何能遣之？”杜即云：“能得。”既而旁人即共杜私赌。杜将一把谷来崔前云：“此是何物？”崔云：“谷谷。”旁人大笑，因输延业。（同前）
    ○路励行
    唐路励行初任大理丞，亲识并相贺。坐定，一人云：“兄今既在要职，亲皆为乐。谚云：‘一人在朝，百人缓带。’岂非好事？”答云：“非直唯遣缓带，并须将却幞头。”众皆大笑。（同前）
    ○千字文语乞社
    敬白社官、三老等：切闻政本于农，当须务兹稼穑，若不云腾致雨，何以税熟贡新？圣上臣伏戎羌，爱育黎首，用能闰余成岁，律吕调阳。某人等并景行维贤，德建名立，遂乃肆筵设席，祭祀蒸尝，鼓瑟吹笙，弦歌酒宴，上和下睦，悦豫且康，礼别尊卑，乐殊贵贱，酒则川流不息，肉则似兰斯馨，非直菜重芥姜，兼亦果珍李柰，莫不矫首顿足，俱共接杯举觞，岂徒戚谢欢招，信乃福缘善庆。但某乙某索居闲处，孤陋寡闻，虽复属耳垣墙，未曾摄职从政，不能坚持雅操，专欲逐物意移，忆内则执热愿凉，思酒如骸垢想沿，老人则饱饫烹宰，某乙则饥厌糟糠，钦风则空谷传声，仰惠则虚堂习听，脱蒙仁慈隐恻，庶有济弱扶倾，希垂顾答审详，望咸渠荷滴历，某乙即稽颡再拜，终冀勒碑刻铭，但知悚惧恐惶，实若临深履薄。（《太平广记》卷二五二）
    ○山东佐史
    唐山东一老佐史，前后县令，无不遭侮。家致巨富。令初至者，皆以文案试之，即知强弱。有令初至，因差丁造名簿，将身点过。有姓向名明府者，姓宋名郎君者，姓成名老鼠者，姓张名破袋者，此佐史故超越次第，使其名一处，以观明府强弱；先唤张破袋成老鼠宋郎君向明府，其县令但点头而已，意无所问。佐史出而喜曰：“帽底可知。”竟还即卖之。（同前）
    ○程季明
    晋程季明《嘲热客》诗曰：“平生三伏时，道路无行车，闭门避暑卧，出入不相过。今代愚痴子，触热到人家；主人闻客来，颦蹙奈此何，谓当起行去，安坐正咨嗟，所说无一急，沓沓吟何多？摇扇腕中疼，流汗正滂沱。莫谓为小事，亦是人一瑕。传诫诸朋友，热行宜见呵。”（《太平广记》卷二五三）
    ○诸葛恪
    吴主引蜀使费饮，使诸葛恪监酒。恪以马鞭拍背甚痛。启吴主曰：“蜀丞相比之周公，都护君侯比之孔子；今有一儿，执鞭之士。”恪启曰：“君至大国，傲慢天常；以鞭拍之，于义何伤？”众皆大笑。又诸葛瑾为豫州，语别驾向台云：“小儿知谈，卿可与语。”比往诣恪，不相见。后张昭坐中相遇，别驾呼恪：“咄，郎君！”恪因嘲曰：“豫州乱矣，何咄之有！”答曰：“君圣臣贤，未闻有乱！”恪复云：“昔唐尧在上，四凶在下。”答曰：“岂唯四凶，亦有丹朱。”（同前）
    ○繁钦
    魏繁钦嘲杜巨明曰：“杜伯玄孙字子巨，皇祖虐暴死射之；神明不听，天地不与；降生之初，状似时鼠，厥性蟊贼，不文不武；粗记粗略，不能悉举。”（同前）
    ○刘道真
    晋刘道真遭乱，于河侧为人牵船，见一老妪操橹，道真嘲之曰：“女子何不调机弄杼？因甚傍河操橹？”女答曰：“丈夫何不跨马挥鞭？因甚傍河牵船？”又尝与人共饭素盘草舍中，见一妪将两小儿过，并着青衣，嘲之曰：“青羊引双羔。”妇人曰：“两猪共一槽。”道真无语以对。（同前）
    ○祖士言
    晋祖士言与钟雅相嘲，钟云：“我汝颖之士利如锥，卿燕代之士钝如槌。”祖曰：“以我钝槌，打尔利锥。”钟曰：“自有神锥，不可得打。”祖曰：“既有神锥，亦有神槌。”钟遂屈。（同前）
    ○卢思道
    隋卢思道尝共寿阳庾知礼作诗，已成，而思道未就，礼曰：“卢诗何太春日？”思道答曰：“自许编苫疾，嫌他织锦迟。”思道初下武阳入京，内史李德林向思道揖，思道谓人曰：“德林在齐，恒拜思道；今日高官，向虽拜，乃作跪状。”思道尝在宾门日中立，德林谓之曰：“何不就树荫？”思道曰：“热则热矣，不能林下立。”思道为《周齐兴亡论》，周则武皇宣帝悉有恶声，齐高祖太上咸无善誉。思道尝谒东宫，东宫谓之曰：“《周齐兴亡论》是卿作不？”思道曰：“是。”东宫曰：“为卿君者，不亦难乎？”思道不能对。（同前）
    ○李
    魏高祖山陵既就，诏令魏收祖孝征刘逖卢思道等各作挽歌词十首，尚书令杨遵彦诠之魏收四首，祖刘各二首被用，而思道独取八首，故时人号八咏卢郎。思道尝在魏收席，举酒劝刘逖。收曰：“卢八劝刘二邪？”中书郎赵群李亦戏之曰：“卢八问讯刘二。”逖衔之。及后坐事被鞭扑，逖戏之曰：“高槌两下，熟鞭一百，何如言‘问讯刘二’时？”（同前）
    ○赵神德
    唐初，梁宝好嘲戏，曾因公行至具州，憩客馆中，闲问贝州佐史，云：“此州有赵神德甚能嘲。”即令召之。宝颜甚黑，厅上凭案以待。须臾，神德入，两眼俱赤，至阶前，梁宝即云：“赵神德，天上既无云，闪电何以无准则？”答云：“向者入门来，案后唯见一挺墨。”宝又云：“官里料朱砂，半眼供一国。”又答云：“磨公小拇指，涂得太社北。”宝更无以对，愧谢遣之。（《太平广记》卷二五四）
    ○欧阳询
    唐宋国公萧不解射，九月九日赐射，箭俱不着垛，一无所获。欧阳询咏之曰：“急风吹缓箭，弱手驭强弓。欲高翻复下，应西还更东。十回俱着地，两手并擎空。借问谁为此，乃应是宋公。”（同前）
    ○刘行敏
    唐有人姓崔，饮酒归，犯夜，被武候执缚，五更初，犹未解。长安令刘行敏，鼓声动向朝，至街道逢之，始与解缚，因咏之曰：“崔生犯夜行，武候正严更，幞头拳下落，高髻掌中擎，杖迹胸前出，绳文腕后生；愁人不惜夜，随意晓参横。”武陵公杨文任户部侍郎，以能饮，令宴蕃客浑王，遂错与延陀儿宴，行敏咏曰：“武陵敬爱客，终宴不知疲；遣共浑王饮，错宴延陀儿；始被鸿胪识，终蒙御史知；精神既如此，长叹伤何为。”李叔慎贺兰僧伽，面甚黑；杜善贤为长安令，亦黑；行敏咏之曰：“叔慎骑乌马，僧伽把漆弓；唤取长安令，共猎北山熊。”（同前）
    ○窦
    唐许子儒旧任奉礼郎，永徽中造国子学，子儒经礼，当设有阶级，后不得阶。窦咏之曰：“不能专习礼，虚心强觅阶。一年辞爵弁，半岁履麻鞋。瓦恶频蒙<捋虎>（音国），墙虚屡被杈（音初皆反）。映树便侧睡，过匮即放乖。岁暮良功毕，言是越朋侪。今曰纶言降，方知愚计（音口怀反）。”（同前）
    ○甘洽
    唐甘洽与王仙客友善，因以姓相嘲，洽曰：“王，计尔应姓田；为你面拨獭，抽却你两边。”仙客应声曰：“甘，计你应姓丹；为你头不曲，回脚向上安。”（《太平广记》卷二五五）
    ○契纟戾秃
    唐京城有僧，性甚机悟，病足，有人于路中见嘲之曰：“法师是云中郡。”僧曰：“与君先不相知，何因辱贫道作契纟戾秃？”其人诈之曰：“云中郡言法师高远，何为是辱？”僧曰：“云中郡是天州，翻为偷毡，是毛贼，毛贼翻为墨槽，傍边有曲绿铁，翻为契纟戾秃，何事过相骂邪？”前人于是愧伏。（同前）
    ○安陵佐史
    唐安陵人善嘲，邑令至者，无不为隐语嘲之。有令，口无一齿，常畏见嘲。初至，谓邑吏：“我闻安陵太喜嘲弄，汝等不得复踵前也。”初上判三道，佐史抱案在后，曰：“明府书处甚疾。”其人不觉为嘲，乃谓称己之善，遂甚信之。居数月，佐史仇人告曰：“言‘明府书处甚疾’者，其人嘲明府。”令曰：“何为是言？”曰：“书处甚疾者是奔墨，奔墨者翻为北门，北门是缺后，缺后者翻为口穴，此嘲弄无齿也。”令始悟，鞭佐史而解之。（同前）
    ○封抱一
    唐封抱一任栎阳尉，有客过之，既短，又患眼及鼻塞，抱一用《千字文》语作嘲之诗曰：“面作天地玄，鼻有雁门紫；既无左达丞，何劳罔谈彼。”（《太平广记》卷二五六）
    ○山东人
    山东人来京，主人每为煮菜，皆不为羹；常忆榆叶，自煮之。主人即戏云：“闻山东人煮车毂汁下食，为有榆气。”答曰：“闻京师人煮驴轴下食，虚实？”主人问云：“此有何意？”云：“为有苜蓿气。”主人大惭。（《太平广记》卷二五七）
    ○患目鼻人
    一人患眼侧及翳，一人患<鼻邕>鼻，俱以《千字文》作诗相咏。<鼻邕>鼻人先咏侧眼人云：“眼能日月盈仄，为有陈根委翳。”患眼人续下句：“不别似兰斯馨，都由雁门紫塞。”（同前）
    ○伛人
    有人患腰曲伛偻，常低头而行。榜人咏之曰：“拄杖欲似乃，播笏便似及；逆风荡雨行，面干顶额湿；着衣床上坐，肚缓脊皮急；城门尔许高，故自匍匐入。”（同前）
    ○田媪
    唐京城中有妇人姓田，年老，口无齿，与男娶同坊人张氏女；张因节日盛馔，召田母饮啖；及相送出，主人母云：“惭愧，无所啖嚼，遣亲家母空口来，空口去。”如此者数矣，田终不悟。归语夫曰：“张家母去我大有饮食，临别即云：‘惭愧，亲家母空口来，空口云’不知何也？”夫曰：“此是弄君无齿。张家母面上有疮瘢，眼下皮急极沾氐，若更有此语，可报云：‘只是眼下急。’”田私记之。居数日，张复召田，临起复云：“惭愧，空口来，空口去。”田母乃熟视主人母眼良久，忘却“眼下急”，真云：“是眼皮沾氐。”合家大笑。（同前）
    ○高敖曹
    高敖曹常为《杂诗三首》云：“冢子地握槊，星宿天围棋；开昙瓮张口，卷席床剥皮。”又：“相送重相送，相送至桥头；培堆两眼泪，难按满胸愁。”又：“桃生毛弹子，瓠长棒槌儿；墙欹壁亚肚，河冻水生皮。”（《太平广记》卷二五八）
    ○姓房人
    唐有姓房人，好矜门地，但有姓房为官，必认云亲属。知识疾其如此，乃谓之曰：“丰邑公相（丰邑坊在上都是凶肆，出方相也）是君何亲？”曰：“是姓某乙再从伯父。”人大笑曰：“君既是方相侄儿，只堪吓鬼。”（《太平广记》卷二六○）
    ○殷安
    唐逸士殷安，冀州信都人，谓薛黄门曰：“自古圣贤，数不过五人：伏羲八卦，穷天地之旨，一也；”乃屈一指，“神农植百谷，济万人之命，二也；”乃屈二指，“周公制礼作乐，百代常行，三也；”乃屈三指，“孔子前知无穷，却知无极，拔乎其萃，出乎其类，四也；”乃屈四指，“自此之后，无屈得指者。”良久乃曰：“并我五也。”遂屈五指。而疏籍卿相，男征谏曰：“卿相尊重，大人稍敬之。”安曰：“汝亦堪为宰相。”征曰：“小子何敢。”安曰：“汝肥头大面，不识今古，︿（徒江切）食无意智，不作宰相而何？”其轻物也皆此类。（同前）
    ○煮箦为笋
    汉人适吴，吴人设笋，问何物，曰：“竹也。”归煮其箦，不熟，曰：“吴人历辘，欺我如此。”（《类说》卷一四）
    ○羊踏破菜园
    有人尝食蔬茹，忽食羊肉，梦五脏神曰：“羊踏破菜园。”（同前）
    ○命群臣为大言
    汉武帝置酒，命群臣为大言，小者饮酒。公孙丞相曰：“臣弘骄而猛又刚毅，交牙出吻声又大，号呼万里嗷一代。”余四公不能对。东方朔请代大对，一曰：“臣坐不得起，仰迫于天地之间，愁不得长。”二曰：“臣跋越九州，间不容趾，并吞天下，欲枯四海。”三四曰：“天下不足以受臣坐，四海不足以受臣唾，臣噎不缘食，出居天外卧。”上曰：“大哉，弘言最小当饮。”（同前）
