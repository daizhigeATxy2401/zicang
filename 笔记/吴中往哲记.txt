吴中往哲记
[明]杨循吉

勋德第一
    叶文庄公与中释褐，给事兵科，弹骄将杨俊，读疏廷内，群臣震恐。由是谏垣益重，历践既久，物望咸归，乃以都御史两镇北边一巡南徼，所至公署扁五大字曰“不敢负朝廷”。每履一任，而归舟无私载，惟将书史数十箧而已。晚岁登吏部侍郎，虽为铨佐，天下士大夫犹特惮之，倚以为准。高峻之节，屹立朝端，未尝以公柄私惠亲故。薨于位。所著书殆几百卷，笃学辩博，为一时首称。
  武功伯徐公有贞，夙负高才，谈锋文气并英迈莫敌。治水章秋，载免泛溺之患。景泰末岁赞决巨策，忠重捐躯，寰寓再朗，昼日三接，遂为儒臣之极遇。一时厅堂夫谟画，悉预参裁，朝野耸望。不幸谗构中作，几?于死。赖天子明圣得末减为金齿之谪，随旋桑梓。能以忧患自外放情，管弦泉石之间，若忘其先贵。?侣乞文崇朝坌集，援毫数行，辄重购收去。用是亦不落寞，阅世六十余薨。议者谓公：“人物殆是四海，物望不但为吴之增重。”
    尚书杨公仲举门，从军武昌，杨文贞公适以流落相遇，遂缔为布衣交。庐陵既贵，首被登荐。景皇帝在邸时为宫僚，以醇谨见重。景泰初，用旧臣为礼部侍郎。方是时，从潜之臣无逾公者，佥云“枢管可俟”，而公独奉身以还吴，宦橐清贫至居无安泊之处，寓栖故人家耳。北虏也先既革心向化，诣阙表贺，景皇帝制衣一袭面命服之以观其修短焉，公于疏乞时朝，太上皇帝受尚书以归。及家居，犹寒素如故，不以身披、上知少见于颜色，岁时或诣郡县展礼布袍，角带独立阶下，未尝先通于阍人。及薨，子津方八岁，朝京师，景皇帝亲引入内，赐果饵，遂授吴县主簿，天顺初罢。及朝廷追理一时柄臣，公独以静退得免削夺，或传以前奏故也。公忠厚有雅量，时称长者必曰杨尚书。
    都御史韩公永熙，弱冠时为御史。江西巡按吏事精敏，一道惊服。年向三十已为都御史，复治江西，所立政令皆永用为例，如江南用周文襄也。以兵侍左迁浙参，不屑省事，日务游览。以需再召，两广蛮贼不靖，果拔公往伐，追斩至大藤峡，威名大振，贼悉遁去，边陲熙嗥，公乃画治梧州，以身为南中巨镇，自来诸蛮凭险，时出为患。及公既申大伐，始知以保命为事，不敢复持戈铤攻劫。至其没后十余年犹然，则余威之慑人也。进士吴文举奏立祠于广，祭以春秋，未行。
刚介第二
    佥事陈公永锡门，生有劲气，永乐进士也。选入翰林，天笔亲授河南参议，坐与同寮交讼，配均州躬耕十载，弊居粗食，妻子共之。宣德更化，复由白衣起为监察御史，上疏劝读《大学衍义》，由是得罪，与骨肉十六人同录下锦衣狱，凡五年。苏有二义士王处常、季彦庸为敛钱馈食英庙御极，赦出，复以前官，巡按湖广。坐劾辽王更得罪当斩，会王事亦自发，乃得以前奏不缪免死。三历颠危弗移厥操，后为福建佥事。邓茂七起时，以病在告，不署事，得无罪。南司皆谪至驿递小官，惟公独完秩，致政归，人以为忠公之报焉。
    御史练公从道，土基之役，以太学生献《中兴十二策》。大顺初，入台，尝因朝会抗劾群臣，玉陛宣宥，犹不能夺其直论，朝缙敛避。巡盐淮上，独按李驸马罪。观其躯干仅如中人，而机慧内朗，吏牍精通，一措足未尝不以公法自律。再巡福建，按一布政使，被中解官归。然刚鲠之风没齿不屈。
    长史顾公德辉，清介绝俗，平生未尝受人一蔬之馈。晚岁致仕家居，诣人家誓不饮食，留之则起去。或主自啜茶，公对之清谈而已。虽辽去数里，宁饥渴而归。其为人刚严高峻，坚不自污，视古廉士无惭焉。
高逸第三
    王先生仲光，志不愿仕，自毁其面貌，终身独居，无妻子，髽髻布袍游行市中，以卖药自给，所至群儿随焉。郡守姚善枉谒衡门，先生窥户间，见舆仆森列，呼曰“勿惊吾母”，逾墙逸出。姚守他日却仪从独侯门下，始接焉。据坐受拜以道，海之若师弟子也。姚少师既贵，归亦来访，弗肯见之。方盥，掩面走。吴隐君子宜为冠。
    龚先生大章，昆山老儒也。躬秉特操，窜伏田间，肆力群书，著述不辍。周文襄公尝累候其家，谘质治道，因两荐为松江、太仓教授，皆坚逊不就。先生善记，国初典故至于文移案牍，皆能诵之不遗。有田三十亩，仰食耕作。晚岁独与一老婢居破庐中，种豆植麻，咏歌自适。每有所诣，无远近皆步，或劝稍就舟楫，先生曰“生吾足将何用哉！”殁年八十余，门人私议曰“安节先生”。
  邢蠢斋先牛用理，亦不娶，并童仆无之，所居室中尽列古书，无所不览，薪水之劳，皆身自为之，日惟炊一黍，分而食焉。未尝得一暖食，败床破被，萧然如野僧之居也。及扣之经史传记，无不知者。客至，惟清谈，不设汤茗。有前辈数人，每谒之，必袖钱以往，午则买食他处，复就谈焉。老得疾殁，所藏书皆为门生持去。
    杜东原先生用嘉，为人醇和安定，博通经史，词翰与其人品俱重一时。郡守况伯律两荐之，皆同辞不赴。晚岁持方竹杖，出游朋旧间，逍遥自娱，号鹿冠道人。归则菜羹粝食，怡恰如也。家有小圃，不满一亩，上筑瞻绿亭，时亦以寓意笔耕求食仅给而已。不见其有忧贫之色，浩然自足，老而弥坚，虽古人无以加也。尤善画层峦叠嶂，师董源，年八十一卒。
著作第四
    俞先生贞木，其祖曰石涧先生，精于易，著书百卷，世居吴城郡学之旁，水石幽媚，代习儒业。先生文亦畅达，当时贵之，仕为都昌县丞。
    检讨陈公嗣初，为人长者。永乐中，杨文贞公荐入翰林，特被知遇，每有顾问，必在上左右。老而居吴，多闻故实，德尊行成，咸仰以为宗工焉，称曰“陈五经”。家有绿水园，吴中称衣冠之族为第一。
    副使张公节之，眇一目，既仕犹学，读《汉书》必三十遍，提学浙江殁，浙士数百年来赙哭哀之如父。文有《筿庵集》。
    参政刘公钦谟，早岁颖悟，书过目不忘。廷对以公字立说，颇忤时宰，抑不得及第。乙巳之岁，虏寇充斥，作《权论》。景泰史局开，首预抡选作史论，提学河南，搜集残碑，作《中州文表》，又作《河南志》。晚宦广中，悲忆太安人，作《炎台恸哭记》，以家在吴、作《苏州续志》，褒撮闻见，作《悬笥琐探》，记录海内人物，作《叙士生平》，所历大都曰金台，南都曰雨花台，河南曰嵩台，广东曰琼台，苏曰胥台，故有《五台集》。叶文庄公则其知己，然未尝于荐，故不得大用。
    长史陈公绍先，文质实书，亦清媚家居，后以笔砚食，厚德人也，年九十三殁。
    祭酒陈公辑熙，未任时尝曰：“吾得为钱塘令足矣！”及第为词臣，有文名，作大字劲健奇古，当代珍之，官终祭酒。
    进士郑公文康，昆山人，生有疾，第后不受职，归卧山林。其文郁茂有气，官虽不达，清望耸然。
  训导陈先生永之，为人清介，中岁遂致仕。其文醇和平淡，所论说长于讽刺，所著有《闲中今古》。
风雅第五
  刘草窗先牛原溥，为人气高，诗亦豪放，为御医在都下，每观人诗，未尝有惬意之作，俯视一时骚坛之士若培塿焉。心所弗盈，虽唐宋古人亦攻沦不借，与郭登、汤胤绩同称吟豪。
    张处士豫源贫甚落魄，诗出口便成，且新丽，自不知有才也。破衣垢面与寻常人等。合肥徐志以诗人自负，谓苏无诗人。见豫源举笔，惊伏不已。后为富人赌赋牡丹百篇，一宿而就，饷谷三十石。性好酒，朝暮不离杯勺，竟以醉堕死水中。
    沈氏二先生，兄曰贞吉，号南斋；弟曰恒吉，号同斋。相城故家，皆工唐律，兼善绘事，每赋一诗、营一障，必累月阅岁乃出，不可以钱帛购取，故尤以少得，重家庭之间自相唱酬，下至仆隶，悉谙文墨。并年八十余。
    佥事刘公廷美，诗句清圆，武功伯吟友也，弃官时头未白，家有水竹之胜，其画尤精妙，人不易得，时称鉴古。
    陈先生孟贤，五经之子，吟诗日锻月炼，必作贵重讽之，听者爱焉。有侍姬曰梅花居士，掌笔墨一时。有孙继康王、盂南皆享高寿，俱能诗。
    徐用礼，本家富，以诗著，其吟咏大抵长于香奁之作，亦膏粱之余习也。年亦登八十。
  陈体方，老儒也，诗思敏捷而嗜酒。尝从人乞饮，饮时随所求诗，累篇辄成，或但口占而已。每被人拉向壁作诗，必先索酒，时有美句：将死，头戴野花，肩舆遍游田间，狂醉三口，乃捐世去。其子曰陈大和。
    陈大和，诗亦清美，一生恒游僧舍，号无住发僧，所赋咏多禅语，平生踪迹非西峰则东岭，自来吴中诗人能放浪水石间者一人而已。一日醉死友人家。
  进士奚君原启，好吟诗，以徐字为韵，凡赋数徐，久游场屋始得第，题坊曰老桂。
    院判周君原巳，诗沉郁忠厚，吾得其诗未尝不三叹。兼善小楷，今殁矣。此诗人复何可得？
豪侠第六
    刘以则，常熟人，富而好客，虽挟巫卜小技往谒之，无不有所赠，名闻江湖，过阳山花家，见其门系耕牛数十头，叹曰：“此卖牛牙郎家耶？”不交礼竟去。
  沈孟渊，相城儒家也，被荐不受官，终身遁处，好自摽置，恒着道衣，逍遥林馆之间，每日设数筵酒食以待客至，若无客，则令人于溪上望焉，惟恐不至也。
  公子朱玉雪，将家子，豪迈不羁，盛服肥马往来士大夫间，人许其豪。武功伯之归也，日奉以游山水，酒馔丝竹之费，倾家不吝。本不甚知诗书，而特好词翰。武功有游山长短句数阕，皆与之游。
  陆孟昭参政，平生慷慨多交，为刑部郎中在都下时，诸司士大大无小识者，而皆与之善，座上恒有数十客，门外车马未尝绝也。未交者或来交孟昭，或孟昭往交，一见欢然，一时朝绅与交者殆十七八。后竟以谗归，其人大抵豪杰士也。
冠衲第七
    张皮雀，手持皮雀儿引群儿童为戏，恒有数十随之，亦能青天致雷，人观其裸，童身也。
    永乐中，欲杜释源，籍童行皆谪为边士。吴僧隆菩萨表求焚身救之，许焉。积薪坐其上，围以刀戟，拥燧未至，口吐三昧火自焚，肉尽而枯骸植立，节节不堕。谪者由是皆赦。今吴中有烧身图也。
    吃肉和尚，不知何来，无名字，游丐吴中将十年，能食肉，一顿尽数十斤，或四五日不食，其色黄瘁而神清，扣之无答，夜宿北寺门下，巡按御史王浚亲临视之，亦坐不起也，惟摸其带笑焉。死时，谢诸尝施食者，为乞水饮二三石，尽洗肠胃乃化。

