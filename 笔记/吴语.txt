    《吴语》一卷，戴延年撰。延年字寿恺，号药坪，清苏州府长洲县人。善度曲，工古文词。《皇清书史》卷二十八又称其“工书法”。一生多旅于外，乾隆三十七年前旅居北京，四十九年自粤西还，五十二年又自北京旅居武昌，晚居吴江。与蒋培、杨复吉、朱（上大下廾）等交往。沈楙惠《搏沙录》跋曰：“药坪先生，茂苑名流，客游燕粤，缟纻最广。晚岁戢影枫江，回首故交，渺焉天末，杜陵落月之怀，玉局寒灯之忆，胥于此录寄之。至文笔之风流隽永，如啖侧生果，色香味俱绝。先生其移我情矣。”其以诗文鸣世，由此可见一斑。着有《搏沙录》、《吴语》、《秋灯丛话》、《饮石轩诗》、《丛桂山房诗》、《问花词钞》。杨复吉《吴语》跋有曰：“《吴语》二十余条，辛亥出都时皋以赠余者，久藏箧衍。今手为校录编次，聊寄暮云春树之感云尔。”又《秋灯丛话》跋曰：“药坪别余二十年矣，今夏自粤西旋里，侨居松陵，空谷闻跫，得快读别后等身著作，《丛话》亦其一也。忆乙未岁校录濒行所赠《吴话》，不胜暮云春树之感。兹得数心晨夕欣赏慰藉，奚似‘何当共翦西窗烛，卸忆巴山夜雨时’，玉溪生良非欺我。”可见本书撰于乾隆三十七年前，四十年经杨复吉校订，收入《昭代丛书》丁集，道光二十四年沈楙惠刊印，后又收入《古红梅阁丛钞》、《小方壶斋舆地丛钞》第六帙。今据《昭代丛书》本标点排印。
吴语
    蚕豆，一日蚕时熟，故名；一曰以其形似也，二说未知孰是。破荚出之，鲜翠可爱，小儿女辈每以指甲镂刻方胜连钱之属，衬以艳色花瓣，极其工巧，余戏名之曰豆盒云。
    李鹤峰督学江左时，吴县曹宗楷入泮，年已七十八，试刻卷首自篆小印曰“六十年前十八郎”，人传以为佳话。
    杜玉奇以汤若士《离魂》出擅名，年六十余登场，宛是亭亭倩女，绝可怜人也。
    昆石佳者，一拳之多价累兼金，有葡萄纹、麻雀斑、鸡爪纹之别。
    安庆广文顾舜年，自言少时读书凤鸣山中，所居室一楹，夜分静坐，忽闻窗后声如霹雳，冷风袭人，急回头视之，轩棂洞豁，有一青手大如葵扇，招摇若舞，随掣床头挂剑挥之，倏忽不见。
    俗以牛乳煮令百沸，青盐卤点凝成饼，佐香粳米粥，绝佳。复有以蔗钖法，制其形如螺，甘洁异常，始于鲍氏，故名鲍螺，亦名鲍酪。
    银杏叶汁以之洗眼，满四十九日，能见鬼物。
    他处每以榆钱和面蒸食之，颇清香有味。宋陈克家词云：“闻得簸钱声，缘窗春梦轻。”国朝宋荔裳观察词云：“欲付新丰旧酒楼，少个开元字。”即恐王夷甫见之，亦不能矫情撤箸也。惜此韵事，尚阙吾苏。
    余友昵一妓，曰乔秀，雪肤藕腕，婉媚可人，雅爱螺盘双髻，作佛鬘妆，故又字鬘奴。梳楼寝阁，净不容唾。客至不供茗，以玫瑰、蔷薇、兰桂诸花露手自调注碧瓯，稍温以进，甘香沁腑，令人作玉液想。一日，晓妆甫毕，缓试新裙，绿罗八幅，绛色作腰。余奇其制问之，曰：“君不读唐句乎？‘一渠春水赤栏桥’，此仿其意也。”其黠慧如此。余赠诗有“桃花本是仙家种，谪作人间薄命来”之句，后为一豪贵所嬲，愤郁而死。
    国初，某抚军有宠姬刘碧鬟，颇通文翰，专掌内记。一日，发某县檄，误坠一镂金簪于外函，及县开函，讶不敢隐，即遣人驰缴。适令与姬同乡，抚军故多疑，竟以是夺宠，遂郁郁而死。逾年，嗣任幕客有能乩术者，书符降仙示诗，凄惋动人，叩之，则碧鬟也。因叔始末颇详，且云：“生既不辰，死何足惜。承诸君子不弃，得了生前慧业，感何如之。但柔魂弱腕，不奈顽沙蠢木何。”众因以水沉香木缕管装毫，悬于空中，花晨月夕，辄磨小糜丸以待，至则箑头帧尾，争求题咏，濡墨落纸，不假构思，但觉珠光粉泽缭绕笔端也。如是者载余，欲辞去，云为太乙真人所度矣，并示瘗玉之地，嘱徙葬真娘墓侧，当不忘衔结耳。众惘惘若有失，迟明至其地发之，果见香骨一函萦萦如玉，共醵钱迁葬，并裒其诗歌付梓，曰《瘦兰草》。
    城东三十里有唯亭镇，海潮过此，预卜大魁，谚云：“潮过唯亭出状元。”屡验。彭尚书芝庭家，门临葑溪，雍正丁未有人于溪头罾得一石首鱼，鱼系海产，乘潮而至也，是年彭果魁天下。
    棹歌以吴江第一，大约不出男女相慕悦之词，而发情止义，好色不淫，颇得风人之旨。夜程水驿，月落篷窗，每与柔橹一声相问答，动人乡思，凄其欲绝。
    郡城相传是一龙形，北寺塔为尾，卧龙街为身，郡学为首，故学旁地可亩许，所产薄荷，有龙脑之名，以手搓之，香透手背者真。
    虎丘山塘自酒务茶棚、花房竹坞之外，大半皆以纱橱檀匣粉饰土偶，剪缯缀彩，光艳如生，四方争观，殆无虚日。吴江潘廷埙有句云：“问渠那得娇如许，分取真娘土一抔。”饶有风趣。
    羊山白龙娘娘庙，祷雨辄应。旧传村女浣衣，河滨大卵浮至，怀归感孕，及产，雷雨交作，一白龙破屋而去，女怖死，众以为神，立庙祀之。后见殿庭桧柏云气笼罩，每有神物蜿蜒其上，殆即孝龙朝其母云。
    姜贞女桂，余师南学之妹。幼许字某氏子，未嫁而寡，父母欲更为择配，女泣示志，遂不之强。至老不出户限，组纫之余，兼及绘事，翎毛花草，无一不工。余家藏一帧，画荔柿两枝，题曰《利市图》，以为珍玩焉。
    虞山拂水崖，涧泉飞落，回激而成，形如麈拂，故名。近闻一胡僧于阻激之处凿取片石，势溅半矣。
    康熙中，阊门内居民于唐六如读书之准提庵西掘得一碑，大书“唐解元墓”，郡守胡缵宗书也。时商丘宋漫堂抚吴，亟临祭之，为构才子亭于其旁，韩慕庐宗伯记以诗，曰：“鲤仙赠墨妙江东，伥伥词成千载空。埋玉如闻禅榻畔，衔杯不语雨声中。荒丘翁媪秋前税，才子牛羊笛裹风。花草不知身后妒，年年抔土衬残红。中丞当代振词源，吊古凭将风骓论。谁昔唐衢惟解哭，只今宋玉与招魂。人归黄土三生石，时过清明一酒尊，更辟桃花旧兰若，钟声鼓月伴黄昏。”然唐墓实在横塘，当时未详考尔。
    虎丘剑池，其深莫测。数年前忽浮圜木一枝，有人取之以归，中夜忽然光明满室，异而斧之。后询诸山中老僧，是名夜光木，吴王殉葬时有夜光木二枝，今浮出者，其一也。其人为之慨然而去。然重泉之下，不知何以浮出于外，而殉葬之物，传记不载，老僧不知其何所据也。
    东禅寺红豆树，旧传白鸽禅师所种，老而朽，复萌新枝。惠研溪移一枝植阶前，生意郁然，因自号红豆主人，目存上人为作《红豆新居图》，惠自题《红豆词》十首，属和者二百余家。四方名士过吴门，必停舟舆访焉。六十年来，铁干霜皮，有参天之势矣。
    碧螺春产洞庭西山，以谷雨前为贵。唐皮陆各有茶坞诗。宋时水月院僧所制尤美，号水月茶，近易兹名色玉香兰，人争购之，洵茗荈中尤物也。
    《簪花图》，吴中名姬张忆娘小影，里中蒋氏倩名手所绘，一时题者毋虑数十，装潢成巨幅，珍藏秘阁，不轻示人，遇盛筵佳客出以索题，至今不改。

杨复吉跋
    菊砰，工诗古文辞，工度曲，工书法，而秉性萧冷，旅寓长安，闭户枯坐，如深山老衲，声华富贵埸中不可无一，不能有二者也。《吴语》二十余条，辛卯出都时举以赠余者，久藏箧衍。今手为校录编次，聊寄暮云春树之感云尔。乙未夏日同郡杨复吉识。

