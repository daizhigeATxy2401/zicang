唐月令续考　　（清）茆泮林 撰　（清）成蓉镜 增订 

　　●唐月令续考 

　　孙愐唐韵序云武德已来建置及开元三十年并列注中案唐月令其一也如一东桐字注引月令曰清明之日桐始华十六蒸鹰字注引月令曰惊蛰之日鹰化为鸠十八尤鼽字注引月令曰人多鼽嚏五寘吹字注引月令曰命乐正习吹皆依明皇定本可见又如三十谏鴈字说文本作雁广韵以鴈为正字引礼记孟春之月鸿鴈来宾 【蓉镜案宾疑广雅误衍】 雁同出说文一屋菊字说文本作鞠广韵以菊为正字引礼记季秋之月菊有黄华引礼记鞠衣之鞠作鞠唐月令正是如此四十禡昔字说文本作蜡广韵以昔为正字注云冬时祭名或作蜡尤与五经文字引新月令及通典今取祭义从示之说合其明证也又如十二曷曷下鹖下二十八翰旦下不注曷旦鹖旦旱鸟下鴠下俱注旱鸟鴠窃意当时新定亦是俱从鸟如鸿鴈字今礼记栞本唯鴈字鹖字尚存其迹臧氏杂记引素问注作鹖鴠今不见此本御览引唐月令作鹖鸟盖开成石经避唐讳去旦改更考广韵出玉篇玉篇唐上元元年处士孙强增加顾野王本凡三十卷为唐一代字书之冠明皇月令改字昔从示鴈鹖字从鸟俱出焉则余如仓庚之当为鸧鹒可以类推矣况昔出张揖广雅吕忱字林鹖鴠出扬雄方言鹖鴠或作渴鴠出许慎说文亦自原本汉魏乎愚故曰唐月令一书未可以不学议之也爰复为续考之如此 

　　唐月令续考


唐月令注续补遗　　（清）茆泮林 辑　（清）成蓉镜 增订 

　　●目录 

　　唐月令注续补遗 
　　跋 

　　●唐月令注续补遗 

　　其数八 
　　木生数三成数八尚书洪范曰三曰木 【内经王冰注　案与前编其数九引御览注合窃意此依郑注成数八下当有但言八者举其成数字御览注无末一语疑引书亦是原注并补后仿此】 
　　立春之节初五日东风解冻次五日蛰虫始振后五日鱼上冰 
　　次雨水气初五日獭祭鱼次五日鸿鴈来后五日草木萌动 
　　律中夹锺仲春之月律中夹锺夷则所生三分益一管率长七寸五分 
　　次仲春惊蛰之节初五日小桃华次五日仓庚鸣后五日鹰化为鸠 
　　次春分气初五日元鸟至次五日雷乃发声芍药荣后五日始电 
　　律中姑洗 
　　季春之月律中姑洗南吕所生三分益一管率长七寸又二十分寸之一 
　　次季春清明之节初五日桐始华次五日田鼠化为鴽牡丹华后五日虹始见 
　　次谷雨气初五日萍始生次五日鸣鸠拂其羽后五日戴胜降于桑 
　　律中仲吕 
　　孟夏之月律中仲吕无射所生三分益一管率长六寸七分 
　　其数七 
　　火生数二成数七尚书洪范曰二曰火 
　　立夏之节初五日蝼蝈鸣次五日蚯蚓出后五日赤箭生 
　　次小满气初五日吴葵华次五日靡草死后五日小暑至 
　　次仲夏芒种之节初五日螗螂生次五日旱鸟始鸣后五日反舌无声 
　　次夏至气初五日鹿角解次五日蜩始鸣后五日半夏生木堇荣 
　　次季夏小暑之节初五日温风至次五日蟋蟀居壁后五日鹰乃学习 
　　次大暑气初五日腐草化为萤次五日土润溽暑后五日大雨时行 
　　其数五 
　　土数五尚书洪范曰五曰土 
　　律中夷则 
　　孟秋之月律中夷则大吕所生三分减一管率长五寸七分 
　　其数九 
　　金数四成数九尚书洪范曰四曰金 
　　立秋之节初五日凉风至次五日白露降后五日寒蝉鸣 
　　次处暑气初五日鹰乃祭鸟次五日天地始肃后五日禾乃登 
　　次仲秋白露之节初五日盲风至鸿鴈来次五日元鸟归后五日羣鸟养羞 
　　次秋分气初五日雷乃收声次五日蛰虫坏户景天华后五日水始涸 
　　律中无射 
　　季秋之月律中无射夹锺所生三分减一管率长五寸 
　　次季秋寒露之节初五日鸿鴈来宾次五日雀入大水为蛤后五日菊有黄华 
　　次霜降气初五日豺乃祭兽次五日草木黄落后五日蛰虫咸俯 
　　律中应锺 
　　孟冬之月律中应锺姑洗所生三分减一管率长四寸七分半 
　　其数六 
　　水生数一成数六尚书洪范曰一曰水 
　　立冬之节初五日水始冰次五日地始冻后五日雉入大水为蜃 
　　次小雪气初五日虹藏不见次五日天气上腾地气下降后五日闭塞而成冬 
　　次仲冬大雪之节初五日冰益壮地始坼鹖鸟不鸣次五日虎始交后五日芸始生茘挺出 
　　次冬至气初五日蚯蚓结次五日麋角解后五日水泉动 
　　次季冬小寒之节初五日鴈北乡次五日鸷鸟厉疾后五日水泽腹坚 
　　是书栞板成泮林复取内经素问王冰注校雠同异别纸录存以补唐注之遗凡经文及注中小异者皆载之以俟参考并附辨经义杂记一条于后 
　　臧玉林经义杂记云素问唐王砯 【砯当作冰】 注月令桃始华作小桃华雷乃发声下有芍药荣田鼠化为鴽下有牡丹华王瓜生作赤箭生苦菜秀作吴葵华半夏生下有木槿荣鸿雁来上有盲风至蛰虫坏户下有景天华鹖鴠不鸣上有冰益壮地始坼茘挺出上有芸始生此盖后世之书如崔寔四民月令孙思邈千金月令之类非礼记吕览中本文也学者无为所惑泮林案素问注半夏生下有木槿荣鸿雁来上有旨风至鹖鴠不鸣上有冰益壮地始坼茘挺出上有芸始生皆礼记月令本文也唯唐月令无月令有郑注本有唐注本考唐书艺文志明皇御刊定礼记月令一卷王冰注素问在肃宗时正唐月令新颁之后何得依用他书窜改素问新校正云木槿荣今月令无此语与朱子仪礼经传通解附注唐月令合而与他月依礼记月令者不合疑是舛驳至小桃华今仍作桃始华赤箭生仍作王瓜生吴葵华仍作苦菜秀若芍药荣牡丹华景天华今更不见此文窃意素问注引与月令不同者当是明皇御定自依时令增改而朱子经传通解附注必是开成石经更依礼记删定者也素问注半夏生下有木槿荣鸿雁来上有盲风至鹖鴠不鸣上有冰益壮地始坼茘挺出上有芸始生则又后来校刻素问书者增入未审故也至小寒挩去次五日鹊始巢后五日雉始雊十二字又挩去次大寒气初五日鸡始乳十字合为一条失去十二月中气尤是校者脱误经义杂记疑为后世之书葢臧氏之于唐月令固弗深考云 
　　蓉镜按王冰引月令原文疑当是次季冬小寒之节初五日鴈北乡次五日鹊始巢后五日雉始雊 【大箸前编野雉始雊以立冬例之野雉疑当作野鸡立冬野鸡王冰作雉则此当亦然】 次大寒气初五日鸡始乳次五日鸷鸟厉疾后五日水泽腹坚四十九字校栞者盖于小寒挩去次五日鹊以下十二字大寒挩去鸡始乳以上十字而误合为一耳未知是否 

　　●唐月令注跋 

　　右唐月令注一卷高邮茆君雩水所辑也蓉镜案此书经注非一时作明皇栞定月令当成于开元十三年以前李林甫等注当作于开元二十二年以后开元九年诏僧一行作新历十五年草成而一行卒十六年八月特进张说上而行之十七年颁于有司史称大衍历是也据其术推之立秋日躔距中星百一十三度十九分是时昏尾中晓娄中新唐书载大衍黄道度娄十二太胃十四太昴十一毕十六少觜觿一参九少东井三十舆鬼二太柳十四少七星六太娄星加午东距百一十三度十九分是为七星一度奇而唐月令则云七月之节日在张考麟德术冬至日躔黄道南斗十二度每加十五度二百九十二分小分五依法去二百二十八度三百六十七分小分五得立秋日躔黄道张六度三十九分小分五然则唐月令所用尚是麟德历据此知明皇栞定经文在开元十六年以前无疑匪直此也徐坚初学记题曰光禄大夫行右散骑常侍集贤院学士副知院事东海郡国公徐坚等奉勅撰其卷弟三春夏秋冬皆冠以礼记月令列诸尚书夏小正之前此书之例唐世御制咸置列朝之上所引月令既同此例其为明皇栞定可知而其称日躔中星复与唐月令无异据此知初学记之成后于唐月令考新唐书徐坚本传称坚迁秘书监右散骑常侍元宗改丽正书院为集贤院以坚充学士副张说知院事资治通鉴缀此事于开元十三年四月下故曰明皇栞定月令当成于开元十三年以前也开元十年明皇御注孝经其栞定月令或即在御注孝经之后 【孝经圣治章宗祀注周公祀五方上帝于明堂正义谓九月祀上帝灵威仰等五帝更引月令季秋大飨帝郑注为说窃意正义九月祀上帝云云当是翦截元行冲疏语引月令作证自是邢昺语此虽不足确定明皇栞定月令年分然以元疏语推之可见其时明皇尚用郑说故栞定或当在御注孝经之后】 
　　又考新唐书百官志高宗后为宰相者必加同中书门下三品元宗本纪开元二十二年五月戊子李林甫为礼部尚书同中书门下三品而进注表署衔兼右相故曰注之作当在二十二年以后也 【陈希烈迁门下侍郎在开元十九年见本传注撰于大衍历行之后亦其证】 本纪二十四年十一月李林甫兼中书令朔方军节度副大使进注表不列此衔则注之成在二十四年十一月以前又可知矣抑更有进焉初学记成于唐月令之后所引注语多用郑元高诱说设林雨等注巳成断无弃此不录而远征高郑者以是益知经注非一时作矣凭肊之讥所不敢辞愿更为茆君质之宝应成蓉镜跋 

　　唐月令注续补遗 
