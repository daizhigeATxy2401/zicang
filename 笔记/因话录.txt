《因话录》　　[唐] 赵璘

　　卷一 宫部　　
　　玄宗柳婕妤，生延王玢。肃宗每见王，则语左右曰：“我与王，兄弟中更相亲，外家皆关中贵族。”柳氏乃尚书右丞范之女，睦州刺史齐物之妹也。
　　肃宗在春宫，尝与诸王従玄宗诣太清宫。有龙见于殿之东梁，玄宗目之，顾问诸王：“有所见乎？”皆曰：“无之。”问太子，太子俯而未对。上问：“头在何处？”曰：“在东上。”抚之曰：“真我儿也。”
　　安禄山入觐，萧宗屡言其不臣之状，玄宗无言。一日，召太子诸王击球，太子潜欲以鞍马伤之。密谓太子曰：“吾非不疑，但此胡无尾，汝姑置之。”
　　政和公主，肃宗第三女也，降柳潭。肃宗宴于宫中，女优有弄假官戏，其绿衣秉简者，谓之参军妆。天宝末，蕃将阿布思伏法，其妻配掖庭，善为优，因使隶乐工。是日遂为假官之长。所为妆者，上及侍宴者笑乐。公主独俯首颦眉不视，上问其故，公主遂谏曰：“禁中侍女不少，何必须得此人使阿布思真逆人也，其妻亦同刑人，不合近至尊之座。若果冤横，又岂忍使其妻与群优杂处为笑谑之具哉妾虽至愚，深以为不可。”上亦悯恻，遂罢戏，而免阿布思之妻。由是贤重公主。
　　代宗独孤妃薨，赠贞懿皇后，将葬。尚父汾阳王在邠州，以其子尚主之故，欲致祭。遍问诸従事，皆云；“自古无人臣祭皇后之仪。”汾阳曰：“此事须得柳侍御裁之。”时予外伯祖殿中侍御史，掌汾阳书记，奉使在京，即以书急召之。既至，汾阳迎笑曰：“有切事，须藉侍御为之。”遂说祭事。殿中君初亦对如诸人，既而曰：“礼缘人情，令公勋德不同常人，且又为国姻戚，自令公始，亦谓得宜。”汾阳曰：“正合子仪本意。”殿中君草祭文，其官衔之首称：“驸马都尉郭暧父。”其中叙特恩许致祭之意，辞简礼备，汾阳览之大喜。其文列于左：
　　维某年月日，驸马都尉郭暧父，关内河东副元帅、司徒、兼中书令、汾阳郡王臣子仪，谨遣上都进奏院官傅涛，敢昭告于贞懿皇后行宫：伏惟德曜坤灵，明齐月魄，母仪万国，化洽六宫，光辅圣人，赞成阴教，载荣史策，式播讴谣。奄违圣日，上仙灵界，遐迩痛愤，宫闱哀慕。臣幸忝诸亲，男尚贵主，天人之美，鞠育所钟，姻戚光荣，宗族咸戴。今园陵礼备，祖载及期，臣限守方镇，不获陪侍行宫，瞻望灵驾，不胜摧慕。伏荷皇恩，眷以国戚。许申祭礼，超越等夷，古今所绝，独开圣造，无任惶恐铭戴之至。谨献牲牢庶羞之奠。尚飨！
　　代宗以郭尚父勋高，兼连姻帝室，常呼为大臣而不名。每中使内人往来，必询其门内休戚。尚父二爱姬，尝竞宠争长，互论其公私佐助之功，忿媢不相面，尚父不能禁。上知之，赐金帛及簪镮，命宫人载酒以和之。方饮，令选人歌以送酒。一姬怒未解，歌未发，遽引蒲。置觞于席前曰：“酒尽不须歌。”
　　郭暧尝与升平公主琴瑟不调，暧骂公主：“倚乃父为天子耶我父嫌天子不作。”公主恚啼，奔车奏之。上曰：“汝不知，他父实嫌天子不作。使不嫌，社稷岂汝家有也。”因泣下，但命公主还。尚父拘暧，自诣朝堂待罪。上召而慰之曰：“谚云：‘不痴不聋，不作阿家阿翁。’小儿女子闺帏之言，大臣安用听？”锡赉以遣之。尚父杖暧数十而已。
　　德宗初嗣位，深尚礼法。谅暗中，召韩王食马齿羹，不设盐酪。皇姨有寡居者，时节入宫。妆饰稍过，上见之极不悦。异日如礼，乃加敬焉。
　　德宗初登勤政楼，外无知者。望见一人衣绿乘驴戴帽至楼下，仰视久之，俯而东去。上立遣宣示京尹，令以物色求之。尹召万年捕贼官李镕，使促求访。李尉伫立思之曰：“必得。”及出，召干事、所由于春明门外数里内，应有诸司旧职事使艺人，悉搜罗之。而绿衣者果在其中。诘之，对曰：“某天宝教坊乐工也。上皇时，数登此。每来，鸱必集楼上，号随驾老鸱。某自罢居城外，更不复见。今群鸱盛集，又觉景象宛如昔时。心知圣人在上，悲喜且欲泣下。”以此奏闻。敕尽收此辈，却系教坊。李尉亦为京尹所擢用，后至郡守。
　　德宗尝暮秋猎于苑中。是日天色微寒，上谓近臣曰：“九月衣衫，二月衣袍，与时候不相称，欲递迁一月，何如？”左右皆拜谢。翌日，命翰林议之，而后下诏。李赵公吉甫，时为承旨，以圣人能上顺天时，下尽物理，表请宣示万方，编之于令。李相程初为学士，独不署名。具状奏曰：“臣谨按《月令》，十月始裘。《月令》是玄宗皇帝删定，不可改易。”上乃止。由是与吉甫不协。
　　德宗躬亲庶政，中外除授，无不留神。余伯父自监察里行浙东观察判官，特授高陵县令。裴尚书武，亦自鄜坊监察宰栎阳。二人同制。后数日，因游苑中，有执役者，上问：“何处人？”云：“是高陵百姓。”上曰：“汝是高陵人也，我近为汝拣得一好长官，知否？”
　　宪宗初，征柳宗元、刘禹锡，至京。俄而以柳为柳州刺史，刘为播州刺史。柳以刘须侍亲，播州最为恶处，请以柳州换。上不许。宰相对曰：“禹锡有老亲。”上曰：“但要与恶郡，岂系母在？”裴晋公进曰：“陛下方侍太后，不合发此言。”上有愧色。既而语左右曰：“裴度终爱我切。”刘遂改授连州。
　　宪宗知权文公甚真。后权长孺知盐铁福建院，赃污盈积，有司以具狱奏。上曰：“必致极法。”崔相群救之云：“是德舆族子。”上曰：“德舆必不合有子弟犯赃，若德舆在，自犯赃，朕且不赦，况其宗従也？”及知其母年高，乃免死，杖一百，长流康州。
　　文宗将有事南郊，礼前，本司进相扑人。上曰：“我方清斋，岂合观此事！”左右曰：“旧例皆有，已在门外祗候。”上曰：“此应是要赏物，可向外扑了。”即与赏物令去。又赏观斗鸡，优人称叹“大好鸡”，上曰：“鸡既好，便赐汝。”
　　文宗赐翰林学士章服，续有待诏欲先赐本司者，以名上。上曰：“赐君子小人不同日，且待别日。”
　　文宗欲以韦宣州温为翰林学士。韦以先父遗命，恳辞。上后谓次对官曰：“韦温，朕每欲用之，皆辞诉，又安用韦温？”声色俱厉。户部崔侍郎蠡进曰：“韦温禀其父遗命耳。”上曰：“温父不令其子在翰林，是乱命也。岂谓之理乎？”崔曰：“凡人子能遵理命，已是至孝，况能禀乱命而不改者，此则尤可嘉之，陛下不可怪也。”上曰：“然。”乃止。
　　文宗时，有正塔僧履险若平，换塔杪一柱，倾都奔走，皆以为神。上闻之曰：“此塔固由人工所成，当时匠者，岂亦有神？”沙门后果以妖妄伏法。
　　文宗对翰林诸学士，因论前代文章。裴舍人数道陈拾遗名，柳舍人璟目之，裴不觉。上顾柳曰：“他字伯玉，亦应呼陈伯玉。”
　　武宗时，李崖州尝面奏处士王龟志业堪为谏官。上曰：“龟是谁子？”对曰：“王起之子。”曰：“凡言处士者，当是山野之人。王龟父大僚，安得居山野不自合有官？”李无以对。又将赐杜悰之子无逸衣，所司条列数目，其衫色未奉进旨，上久之言曰：“我不可赐其白衫，年小未有官，又难假其服色，但赐青衣无衫可也。”
　　宣宗朝，两省官对。上曰：“卿等皆朕诤臣，切须各务公道，但无私党。所论事，必与卿行。若苟近私，虽直无益。”
　　大中七年冬，诏来年正月一日，御含元殿受朝贺。璘时为左补阙，请权御宣政殿。疏奏之明日，闻上谓宰臣曰：“有谏官疏，来年御含元殿事如何莫须罢否？”宰臣魏公謩奏曰：“元年大庆，正殿称贺，亦是常仪，况当无事之时。陛下肆觐百辟，朝廷盛礼，不可废阙。”上曰：“近华州奏，光化贼劫下邽县。又关辅久无雨雪，皆朕之忧。岂谓之无事须与他罢。假如权御宣政，亦何不可也？”宰臣奉诏，方欲宣下，而日官奏太阳当亏，遂罢之。其后宰相因奏对，以遗补多阙，请更除八人。上曰：“谏官但要职业修举，亦岂在多只如张道符、牛丛、赵璘辈三数人足矣！使朕闻所未闻。”

　　卷二 商部上
　　商为臣，凡自王公，至有秩已上，皆入此部郭汾阳在汾州，尝奏一州县官，而敕不下。判官张昙言于同列，以令公勋德，而请一吏致阻，是宰相之不知体，甚也。汾阳王闻之，谓寮属曰：“自艰难以来，朝廷姑息方镇武臣，求无不得。以是方镇跋扈，使朝廷疑之，以致如此。今子仪奏一属官不下，不过是所请不当圣意。上恩亲厚，不以武臣待子仪，诸公可以见贺矣！”闻者服其公忠焉。王在河中，禁无故走马，犯者死。南阳夫人乳母之子抵禁，都虞候杖杀。诸子泣告于王，言虞候纵横之状，王叱而遣之。明日，对宾僚吁叹者数四。众皆不晓，徐问之，王曰：“某之诸子，皆奴材也。”遂告以故曰：“伊不赏父之都虞候，而惜母之阿奶儿，非奴材而何？”
　　余外伯祖殿中侍御史柳君，掌汾阳书记时，有高堂之庆。王每因军中大宴，常戒左右曰：“柳侍御太夫人就棚，可先告。”及赵夫人板舆至，王降阶与僚属等立俟，到棚而退。尝谓柳君曰：“子仪早亲戎事，不尽奉养而孤。今日幸忝重寄，恩宠逾分，虽为贵盛，实无侍御之荣。”因呜咽不胜。又曰：“若太夫人许降顾子仪之家，使南阳夫人已下执爨，子仪自捧馔，具供养足矣！”而赵夫人以清素自居，终不一往。
　　司徒郑真公，每在方镇，崇树公家，陈设器用，无不精备。至于宴犒之事，未尝刻薄。而居常奉身，过于俭素。中外婚嫁，无日无之，凡是礼物，皆经神虑。公与其宗叔太子太傅絪，俱住招国，太傅第在南，出自南祖；司徒第在北，出自北祖。时人谓之“南郑相”、“北郑相”。司徒堂兄文宪公，前后相德宗。亦谓之“大郑相”、“小郑相”焉。
　　韩仆射皋为京兆尹，韦相贯之以畿尉趋事。及韦公入相，仆射为吏部尚书，每至中书，韦常异礼，以伸故吏之敬。又仆射为尹时，久旱祈雨，县官读祝文，一心记公之家讳，及称官衔毕，而误呼先相公名，公但惨然，因命重读，亦不之罪。在夏口，尝病小疮，令医傅膏药，药不濡，公问之，医云：“天寒膏硬。”公笑曰：“韩皋实是硬。”竟不以为事，得大贤体矣。初公自贬所量移钱唐，与李庶人不协。后公在鄂州，锜梦万岁楼上挂冰，因自解曰：“冰者寒也，楼者高也，岂韩皋来代我乎？”意甚恶之。其后公果移镇浙右焉。自黄门以来，三世传执一笏，经祖父所执，未尝轻授于仆人之手，归则躬置于卧内一榻，以示敬慎。
　　族祖天水昭公，以旧相为吏部侍郎。考前进士杜元颖宏词登科，镇南又奏为従事。杜公入相，昭公复掌选。至杜出镇西川，奏宋相申锡为従事。数年，杜以南蛮入寇，贬刺循州，遂卒。宋以宰相被诬，谪佐开州。又数年，昭公始薨。公凡八任铨衡，三领节镇，皆带府号，为尚书，惟不历工部，其兵、吏、太常皆再往。年八十七薨，其间未尝遇重疾，异数寿考，为中朝之首焉。
　　仆射柳元公家行，为士林仪表。居大官，奉继亲薛太夫人，尽孝敬之道，凡事不异布衣时。薛夫人左右仆使，至有连小字呼公者。性严重，居外下辇，常惕惧。在薛夫人之侧，未尝以毅颜待家人，恂恂如小子弟。敦睦内外，当世无比。宗族穷苦无告，因公而存立优泰者，不知其数。在方镇，子弟有事他适，所经境内，人不知之。族子应规，为水部员外郎，求公为市宅，公不与。潜语所亲曰：“柳应规以儒素进身，始入省，便坐新宅，殊不若且税居之为善也。”及水部殁，公抚视孤幼，恩意加厚，特为置居处，诸子皆与身名。族孙立疾病，以儿女托公。及廉察夏口，嫁其孤女，虽箱箧刀尽微物，悉手自阅视以付之。公出自清河崔氏，继外族薛氏，前后与舅能、従同时领方镇、居省闼。又与继舅苹同时为观察使，妻父韩仆射同时居大僚，未尝敢以爵位自高，减卑下之敬，其行己如此。
　　权文公德舆，身不由科第，掌贡举三年。门下所出诸生，相继为公相。得人之盛，时论居多。
　　赵郡李氏，三祖之后，元和初，同时各一人为相。蕃南祖，吉甫西祖，绛东祖，而皆第三。至太和、开成间，又各一人前后在相位：德裕，吉甫之子；固言，蕃再従弟，皆第九；珏亦绛之近従，诸族罕有。
　　李尚书益，有宗人庶子同名，俱出于姑臧公。时人谓尚书为“文章李益”，庶子为“门户李益”，而尚书亦兼门地焉。尝姻族间有礼会，尚书归笑，谓家人曰：“大堪笑，今日局席两个坐头，总是李益。”
　　大僚睦亲敦旧者，前辈有司徒郑公，中间有杨詹事马柳卿元公，近日李相国武都公宗闵，士大夫间罕俦。
　　裴尚书武，奉寡嫂，抚甥侄，为中表所称。尚书卒后，工部夫人崔氏，语其仁，辄流涕。工部名佶，有清德，武之长兄也。兄弟皆为八座，自丞相耀卿至工部子泰章，四世入南北省，群従居显列者，不可胜书。
　　靖安李少师，虽居贵位，不以威重隔物。与宾僚饮宴谭笑，曲尽布衣之叹，不记过失。善饮酒。暑月临水，以荷为杯，满酌密系，持近人口，以筋刺之，不尽则重饮。宴散，有人言昨饮大欢者，公曰：“今日言欢，则明前之不欢，无论好恶，一不得言。”段相文昌，性介狭，宴席宾客，有眉睫之失，必致怪讶。在西川，有进士薛太白饮酒，称名太多，明日遂不复召。
　　李太师逢吉知贡举，榜成未放而入相，礼部王尚书播代放榜。及第人就中书见座主，时谓“好脚迹门生”，前世未有。
　　刘桂州栖楚为京兆尹，号令严明，诛罚不避权势。先是京城恶少，屠沽商贩，多系名诸军，不遵府县法令，以凌衣冠、夺贫弱为事，有罪即逃入军中，无由追捕。刘公为尹，一皆穷治。至有匿军中，名目，自称百姓者。旬朔内，坊市奸偷宿猾，慑气屏迹。余尝与友生入市，市内有一军人，乘醉误突友生驴。过旁诸少年噪曰：“痴男子死日到，敢近衣冠耶？”人人似头上各有一刘尹，栗栗惴惧，不敢为非。而与属吏言，未曾伤气，不叱责一官。人常谓府县僚曰：“诸公各有自了本分公事，晴天美景，任恣意游赏，勿致拘束。”
　　李司徒汧公镇宣武，戎事之隙，以琴书为娱。自造琴，聚新旧桐材，扣之合律者，则裁而胶缀；不中者，弃之，故所蓄二琴，殊绝，所谓“响泉”、“韵磬”者也。性不喜琴兼筝声，惟二宠妓曰秀奴、七七，皆聪慧善琴，兼筝与歌，时令奏之。自撰琴谱。兵部员外郎约，汧公之子也。以近属宰相子，而雅度玄机，萧萧冲远，德行既优，又有山林之致。琴道、酒德、诗调皆高绝，一生不近粉黛，性喜接引人物，不好俗谈。晨起草裹头，对客蹙融，便过一日。多蓄古器，在湖州尝得古铁一片，击之清越。又养一猿名“山公”，尝以之随逐。月夜泛江登金山，击铁鼓琴，猿必啸和。倾壶达旦，不俟外宾。与璘先君同在浙西使府，居处相接，慕先君家行及诗韵，契分最深。伯父高陵府君夫人韦氏，即兵部之姨妹也。余虽不及见，每闻长属说其风格容仪，真神仙也。又传闻汧公徐夫人虽生二子，中年于徐夫人琴瑟小乖，及兵部在母之后，情好加重。夫人情性益善于初。既得君于诸子之中，宝爱悬隔，天人降谪，信不诬矣。在官所得俸禄，付与従子，一不问数，惟给奉崔氏、元氏二孀姨，事事礼厚。元氏夫人有操行，祭酒弘农公既为传，此不复书。君初至金陵，于府主庶人锜坐，屡赞招隐寺标致。一日，庶人宴于寺中。明日谓君曰：“十郎尝夸招隐寺，昨游宴细看，何殊州中？”君笑曰：“某所赏者，疏野耳。若远山将翠幕遮，古松用彩物裹，腥膻涴鹿掊泉，音乐乱山鸟声，此则实不如在叔父大厅也。”庶人大笑。约天性唯嗜茶，能自煎。谓人曰：“茶须缓火炙，活火煎。”活火谓炭火之焰者也⊥至不限瓯数，竟日执持茶器不倦。曾奉使行至陕州硖石县东，爱渠水清流，旬日忘发。
　　张弘靖三世掌书命，在台座，前代未有。杨巨源赠公诗云：“伊陟无闻祖，韦贤不到孙。”时称其能与张家说家门。巨源在元和中，诗韵不为新语，体律务实，功夫颇深。自旦至暮，吟咏不辍。
　　裴晋公为门下侍郎，过吏部选人官。谓同过给事中曰：“吾徒侥幸至多，此辈优与一资半级，何足问也一皆注定，未曾限量。”公不信术数，不好服食，每语人曰：“鸡猪鱼蒜，逢著则吃。生老病死，时至则生。”其器抱弘达，皆此类。
　　沈吏部传师，性不流不矫，待物以和。观察三方，皆脂膏之地，去镇无余蓄。京城居处隘陋，不加一椽，所辟宾僚，无非名士。身没之后，家至贫苦，二子继业，并致时名，又以报施不妄。公先君礼部员外郎既济撰《建中实录》。体裁精简，虽宋、韩、范、裴亦不能过，自此之后，无有比者。公继世为史官，及出镇湖南、江西，奉诏在镇修《宪宗实录》当时荣之。
　　刘敦儒事亲以孝闻。亲心绪不理，每鞭人见血，则一日悦畅。敦儒尝敛衣受杖，曾不变容。宪宗朝，旌表门闾。又赵郡李公道枢先夫人卢氏，性严，事亦类此。公名问已光，又在班列，往往宾客至门，值公方受杖责。
　　柳元公初拜京兆尹，将赴府上，有神策军小将乘马不避，公于街中杖杀之。及因对扬，宪宗正色诘公专杀之状。公曰：“京兆尹，天下取则之地，臣初受陛下奖擢，军中偏裨，跃马冲过，此乃轻陛下典法，不独侮臣。臣杖无礼之人，不打神策军将。”上曰：“卿何不奏？”公曰：“臣只合决，不合奏。”上曰：“既死，合是何人奏？”公曰：“在街中，本街使金吾将军奏；若在坊内，则左右巡使奏。”上乃止。

　　卷三 商部下
　　韩文公与孟东野友善。韩公文至高，孟长于五言，时号“孟诗韩笔”。元和中，后进师匠韩公，文体大变。又柳柳州宗元、李尚书翱、皇甫郎中湜、冯詹事定、祭酒杨公、余座主李公，皆以高文为诸生所宗，而韩、柳、皇甫、李公皆以引接后学为务。杨公尤深于奖善，遇得一句。终日在口，人以为癖，终不易初心。长庆以来，李封州甘为文至精，奖拔公心，亦类数公。甘出于李相国武都公门下，时以为得人。惜其命运湮厄，不得在抡鉴之地。又元和以来，词翰兼奇者，有柳柳州宗元、刘尚书禹锡及杨公。刘、杨二人，词翰之外，别精篇什。又张司业籍善歌行，李贺能为新乐府，当时言歌篇者，宗此二人。李相国程、王仆射起、白少傅居易兄弟、张舍人仲素为场中词赋之最，言程式者，宗此五人。伯仲昆弟，以史笔继业，家藏书最多者，苏少常景澈、堂弟尚书绦，诸家无比，而皆以清标雅范，为后来所重。少卿登第，与堂兄特并时，亦士林之美。
　　广平程子齐昔范，未举进士日，著《程子中謩》三卷，韩文公一见大称叹。及赴举，言于主司曰：“程昔范不合在诸生之下。”当时下第，大振屈声。庾尚书承宣知贡举，程始登第，以试正字，従事泾原军。李太师逢吉在相位，见其书，特荐拜左拾遗。竟因李公之累，湮厄而没。其立身贞苦，能清谭乐善，士多附之。惜其位不至耳。与堂舅李信州虞，相知最深，交契至厚，有裴公夷直，皆士林之望也。
　　胡尚书证，河中人。太傅天水昭公镇河中，尚书建节赴振武，备桑梓礼入谒，持刺称“百姓”。献昭公诗云：“诗书入京国，旌旗过乡关。”州里荣之。余宗侄橹，应进士时，著《乡籍》一篇，大夸河东人物之盛，皆实录也。同乡中，赵氏轩冕文儒最著，曾祖父、祖父世掌纶诰，橹昆弟五人进士及第，皆历台省。卢少傅弘宣、卢尚书简辞、弘正、简求皆其姑子也，时称“赵家出”。外家敬氏先世，亦出自河中，人物名望，皆谓至盛，橹著《乡籍》载之。
　　杨仆射於陵在考功时，与李师稷及第。至其子相国嗣复知举，门生集候仆射，而李公在座，时人谓之杨家“上下门生”。
　　李相公石，是庾尚书承书宣门生。不数年，李任魏博军，因奏事，特赐紫，而庾尚衣绯，人谓“李侍御将紫底绯上座主”。
　　李相国武都公知贡举，门生多清秀俊茂，唐冲、薛庠、袁都辈，时谓之“玉笋”。
　　元和中，柳柳州书，后生多师效，就中尤长于章草，为时所宝。湖湘以南，童稚悉学其书，颇有能者。长庆已来，柳尚书公权，又以博闻强识工书，不离近侍。柳氏言书者，近世有此二人。尚书与族孙璟，开成中，同在翰林，时称“大柳舍人”、“小柳舍人”。自祖父郎中芳以来，奕世以文学居清列。舍人在名场淹屈，及擢第首冠诸生，当年宏词登高科，十余年便掌纶诰，侍翰苑。性喜汲引后进，出其门者，名流大僚至多。以诚明待物，不妄然诺，士益附之。
　　开成三年，余忝列第。考官刑部员外郎纥干公，崔相国群门生也。公及第日，于相国新昌宅小厅中，集见座主。及为考官之前，假舍于相国故第，亦于此厅见门生焉。是年科目八人，六人继升朝序。鄙人蹇薄，晚方通籍。敕头孙河南谷，先于雁门公为丞。
　　裴晋公平淮西后，宪宗赐玉带一条。公临薨，却进，使门人作表，皆不如意。公令子弟执笔，口占状曰：“内府之珍，先朝所赐。既不敢将归地下，又不合留向人间，谨却封进。”闻者叹其简切而不乱。
　　晋公，贞元中，作《铸剑戟为农器赋》。其首云：“皇帝嗣位之十三载，寰海镜清，方隅砥平。驱域中尽归力穑，示天下不复用兵。”宪宗平荡宿寇，数致太平，正当元和十三年，而晋公以文儒作相，竟立殊勋，为章武佐命，观其辞赋气概，岂得无异日之事乎
　　进士李为作《泪赋》，及轻、薄、暗、小四赋。李贺作《乐府》，多属意花草蜂蝶之间，二子竟不远大。文字之作，可以定相命之优劣矣。
　　相国令狐公楚，自河阳征入，至阌乡，暴风，有裨将饲官马在逆旅，屋毁马毙。到京，公旋大拜。时魏义通以检校常侍，代镇三城，裨将当还，缘马死，惧帅之责，以状请一字为押。公援笔判曰：“厩焚鲁国，先师惟恐伤人；屋倒阌乡，常侍岂宜问马？”
　　新野庾倬，贞元初，为河南府兵曹。有寡姊在家。时洛中物价翔贵，难致口腹，庾常于公堂辍己馔以饷其姊。始言所爱小男，以饷之。同官初甚鄙笑，后知之，咸嘉叹。倬生简休。
　　荥阳郑还古，少有俊才，嗜学，而天性孝友。初家清齐间，遇李师道渐阻王命，扶侍老亲归洛。与其弟自舁肩舆，晨暮奔迫，两肩皆疮。妻柳氏，仆射元公之女也，妇道克备。弟齐古，好博戏赌钱，还古帑藏中物，虽妻之赀玩，恣其所用，齐古得之辄尽。还古每出行，必封管钥付家人曰：“留待二十九郎偿博，勿使别为债息，为恶人所陷误也。”弟感其意，为之稍节。有堂弟浪迹好吹觱篥，投许昌军为健儿，还古使使召之，自与洗沐，同榻而寝。因致书所知之为方镇者，求补他职。姻族以此重之，而竟以刚躁，喜持论，不容于时，惜也。
　　刘司徒玄佐，滑州匡城人。尝出师经其本县，欲申桑梓之礼于令，令坚辞不敢当，玄佐叹恨久之。先是陈金帛数筐，将遗邑僚，以其愚懦而止。玄佐贵为相，其母月织绢一疋，以示不忘本。每观玄佐视事，见邑令走阶下，退必语玄佐：“吾向见长官白事卑敬，不觉恐悚。思乃父为吏本县，时常畏长官汗栗。今尔当厅据案待之，其何安焉？”因喻以朝廷恩寄之重，须务捐躯。故玄佐始终不失臣节。是时乡里姻旧，以地近，多投之，司徒不欲以私擢居将校之列，又难置于贱卒，尽署为将判官。此职例假绯衫银鱼袋，外示荣之，实处散冗。其类渐众，久之，有献启诉于公者。其一联云：“覆盆子落地变作赤烘，羊羔儿作声尽是没益。”公览之而笑，各改署他职。
　　太子陆文学鸿渐名羽，其先不知何许人。竟陵龙兴寺僧，姓陆，于堤上得一初生儿，收育之，遂以陆为氏。及长，聪俊多能，学赡辞逸，诙谐纵辩，盖东方曼倩之俦。与余外祖户曹府君，交契深至。外祖有笺事状，陆君所撰。性嗜茶，始创煎茶法，至今鬻茶之家，陶为其像，置于炀器之间，云宜茶足利。余幼年尚记识一复州老僧，是陆僧弟子。常讽其歌云：“不羡黄金罍，不羡白玉杯，不羡朝入省，不羡暮入台。千羡万羡西江水，曾向竟陵城下来。”又有追感陆僧诗至多。
　　崔吏部枢夫人，太尉西平王女也。西平生日，中堂大宴，方食，有小婢附崔氏妇耳语久之，崔氏妇颔之而去。有顷，复至，王问曰：“何事？”女对曰：“大家昨夜小不安适，使人往候。”王掷筋怒曰：“我不幸有此女，大奇事！汝为人妇，岂有阿家体候不安，不检校汤药，而与父作生日，吾有此女，何用作生日为？”遽遣走檐子归，身亦续至崔氏家问疾，且拜谢教训子女不至。姻族闻之，无不愧叹。故李夫人妇德克备，治家整肃，贵贱皆不许时世妆梳。勋臣之家，特数西平礼法。
　　裴澥为陕府录事参军。李汧公勉除长史充观察，始至官，属吏谒讫。令别召裴录事，坐与之语，面约云：“少顷有宴，便请随判官同赴。”及宴，凡三召不至，公极怒。明晨召澥让之曰：“某忝公之官长，以素闻公名，兼朝中新友，话公美事，思接従容。故超礼分，面约赴燕，遂累召不来。何相忽之甚也？”澥正色言曰：“中丞细思之，未知谁失必也正名，各司其局，古人所守，某敢忘之中丞使府，自有宾僚，某走吏也，安得同之？”汧公曰：“老夫过矣，请吾子归所止。”澥既退，汧公遽命驾访之，拜请置在宾席。澥之子充为太常寺太祝，年甚少。时京司书考官之清高者，例得上考。充之同侪以例，皆止中考，诉于卿长，曰：“此旧例也。”充曰：“奉常职重地高，不同他寺。大卿在具瞻之地，作事当出于人。本设考课，为奖勤劳，则书岂系于官秩。若一一以官高下为优劣，则卿合书上上考，少卿合上中考，丞合中上考，主簿合中考，协律合下考，某等合吃杖矣！”卿笑且惭，遂特书上考。
　　崔相国群为华州刺史。郑县陆镇以名与崔公近讳音同，请假。崔视事后，遍问官属，怪镇不在列，左右以回避对。公曰：“县尉旨授官也，不可以刺史私避，而使之罢不治事。”召之令出。镇因陈牒，请权改名瑱。公判准状，仍戒之曰：“公庭可以従权，簿书则当仍旧，台省中无陆瑱名也。”其知大体如此。
　　柳元公善张尚书正甫。元公之子仲郢，尝遇张于途，去盖下马而拜，张止之不获。他日张言于元公曰：“寿郎相逢，其谦太过。”元公作色不应。久之，张起去。元公谓客曰：“张正甫与公绰往还，欲使儿于街中骑马冲公绰耶此人亦不足与语。”张闻之，拜谢。元公为西川従事，尝纳一姬，同院知之。或征出其妓者，言之数四，元公曰：“士有一妻一妾，以主中馈，备洒扫。公绰买妾，非妓也。”
　　范陌卢仲元，家于寿之安丰。其妻清河崔氏，率更令谦侄女也。崔氏兄即，有薄田百亩，在洛城之东，守道力田以自给，未尝干人。常躬耕得金一瓶，计百两，不言于人，密埋于居室内。临终，其妻李氏，以家贫子幼，身后冻馁为忧。崔屏人，语妻以埋金之事，指其记处。戒云：“慎勿言于人，他日卢郎中来，可告也。”未几，卢赴调，经洛中，吊崔氏之孤讫。李使婢传语曰：“新妇有哀迫之事，须面见姑夫。”卢许之。既见，乃述亡夫之意。卢悲泣久之，曰：“惟嫂之命。”李氏仍密遣所使之谨厚者，持金付之。卢遂罢选，持金鬻于扬州。时遇金贵，两获八千。复市南货入洛，为崔孤置田宅，兼为剖分家事，既毕而归。逾年方选。竟未尝言于人，惟密亲有知者。卢君生既字子严，清望重器，为世名臣，信阴德之报也。
　　有读《萧氏集》，问功曹是谁子孙，及有后否。余应之曰：“梁高祖武皇帝，父讳顺之，《齐书》有传。武帝受禅，武尊文帝。文帝第三子恢，封鄱阳王，薨谥忠烈。恢生宜丰侯循。循生唐太子太保造。造生武威大将军夙。夙生雅州都督善义。善义生左卫录事参军元恭。元恭生密县主簿旻。旻生杨府功曹讳颖士，字茂挺，门人谥曰文元先生。先生一子存，字伯诚，为金部员外郎，谅直有功曹之风。时裴延龄为户部尚书，恃恩奸佞，与张滂不叶。金部恶延龄之为人，弃官归庐山，以山水自娱，识者甚高之。终于检校仓部郎中。生三子，皆无禄早世，无后。惟次子东，従事邑南，有二子，今皆流落江湖，假吏州县。功曹以其子妻门人柳君讳澹，字中庸，即余之外王父也。韩文公少时，常受萧金部知赏。及自袁州入为国子祭酒，途经江州，因游庐山，过金部山居，访知诸子凋谢，惟二女在。因赋诗曰：“中郎有女能传业，伯道无儿可主家，今日匡山过旧隐，空将衰泪对烟霞。”留百缣以拯之。或传功曹为李林甫所召，时在禫制中，谒见，林甫薄之，不复用。萧遂作《伐樱桃树赋》以刺。此盖不与者所诬也。功曹孝爱著于士林，李吏部华称其冒难葬亲，岂有越礼之事此事且下萧公数等者不为。余尝闻外族长老说，林甫闻功曹名，欲见之，知在艰棘。后闻禫制已毕，令功曹所厚之人导意，请于萧君所居侧僧舍一见，遂许之。林甫出中书至寺，自以宰辅之尊，意谓功曹便于下马处趋见。功曹乃于门内哭以待之。林甫不得已前吊。由此怒其恃才敢与宰相敌礼，竟不问。后余见今丞相崔公铉，说正同。崔公外祖母柳夫人，亦余族姨，即李北海之外孙也。柳夫人聪明强记，且得于其外族，可为实录。
　　余座主陇西公为台丞，奏今孔尚书温、丞相徐公商为监察。及孔为中丞，陇西公淹恤在外多年，除宗正少卿归朝。而孔徐二公并时为丞相，每宴集，时人以为盛事。亦可太息于宦途也。
　　唐尚书特，太和六年，尉渭南，为亦兆府试进士官。杜丞相悰时为京兆尹，将托亲知闻等第召公従容，兼命茶酒。及语举人，则趋而下阶，俯伏不对，杜公竟不敢言而止。是年上等内近三十余人，数年内皆及第无缺落者，前后莫比。
　　权实子范为殿中侍御史知巡。有小吏従市求取者，事发，笞臀十数。他日复有如此者，白于台长，杖背十五。同列疑其罪同罚异。权对曰：“前吏所取者，名属左军。台之威令不振久矣，百司尚有不禀奉者，况凭禁军之势耶！彼受贿于此辈，且是知抑豪强，可以末减。后吏则挟台之威，恐吓百姓，杖背全命，犹为至轻。”
　　张杰夫前自襄州従事至京，先到台中。三院多张之亲友，为求马价，同列有或怒或嗤而不署文字者。权独先署，谓众曰：“某向不与张君熟，且闻其在穷丧马，正当求禄求知之际，不可使徒行。且一缗何足为轻重若使小？生荐所不知之人，实不従众署状。”
　　刑部郎中元沛妻刘氏，全白之妹，贤而有文学。著《女仪》一篇，亦曰《直训》。夫人既寡居，奉玄元之教，受道箓于吴筠先生，精苦寿考。长子固，早有名，官历省郎、刺史、国子司业。次子察，进士及第，累佐使府，后高卧庐山。察之长子潾，好道不仕；次子充，进士及第，亦尚灵玄矣。

　　卷四 角部　　
　　（角为人，凡不仕者皆入此部）
　　元和初，南岳道士田良逸、蒋含弘，皆道业绝高，远近钦敬，时号田蒋。田以虚无为心，和煦待物，不事浮饰，而天格清峻，人见者褊吝尽去。吕侍郎渭、杨侍郎凭，相继廉问湖南，皆北面师事。潭州大旱，祈祷不获，或请邀致先生。杨公曰：“田先生岂为人祈雨者耶？”不得已迎之。先生蓬发弊衣，欣然就辇到郡，亦终无言，即日降雨。所居岳观，内建黄箓坛场，法具已陈，而天阴晦。弟子请先生祈晴，先生亦无言，岸帻垂发而坐。及行斋，左右代整冠履，扶而升坛，天即开霁。尝有村姥，持一碧绢襦来奉先生，先生对众便著之，在坐者窃笑，先生不以介意。杨公尝迎先生至潭州，先生方洗足，使到，乘小舟便行，侍者以履袜追及于衙门，先生即于门外坐砖阶著袜，旁若无人。杨再拜，亦不止之。喜饮酒，而言不及吉凶是非。及杨自京尹谪临驾尉，使使候先生，兼遗银器，先生受之，便悉付门人，作法会。使还，先生曰：“报汝阿本郎，不久即归，勿忧也。”未几，杨果移杭州长史。良逸未尝干人，人至亦不逆，不记人官位姓名第。与吕渭分最深。后郎中吕温刺衡州，因来候之，左右先告以使君是侍郎之子。及温入，下床抚其背曰：“尔是吕渭儿子耶？”温泫然降阶，田亦不止，其真朴如此。良逸母为喜王寺尼，尼众皆呼先生为“小师”。尝日负薪两束奉母，或有故不及往，即弟子代送之。或传寺尼晨起见一虎在田媪门外，走以告，媪曰：“此应是小师使送柴来，不足畏也。”蒋君混元之气，虽不及田，而修持趣尚亦相类。兄事于田，号为莫逆。蒋始善符术，自晦其道，人莫知之。后居九贞观，曾命弟子至县市斋物，不及期还，语其故云：“于山口见一猛兽当路，良久不去，以故迟滞。”蒋曰：“我在此庇伊已多时，何敢如此。”即以一符置所见处，明日兽踣符下。蒋闻之曰：“我本以符却之，使其不来，岂知不能自脱。既以害物，安用术为？”取符焚之，自此绝不复留意。有欧阳平者，行业亦高，又兄事蒋君，于田君即邻于入室。欧阳曾一夕梦三金炉自天而下，若有所召。既寤，潜告人曰：“二先生不久去矣，我继之。”俄而田君蜕去，蒋次之，欧阳亦逝。桐柏山陈寡言、徐灵府、冯云翼三人，皆田之弟子也。衡山周混沌，蒋之门人也。陈徐在东南，品第比田蒋，而冯在欧阳之列。周自幼入道，科法清严，今为南岳首冠。
　　道士陶天活者，安南人。居濒海，海溢，家人悉惊走避水。天活始生，其母挈去不得，举族悲念。洎水退而归，其婴儿在桑之交枝，无恙，抱之啼乳如常，遂以《天活》为名。及长，聪慧简率，真气内充。自元和至大和，为供奉道士，朝野归向。
　　江南多名僧。贞元、元和以来，越州有清江、清昼，婺州有乾俊、乾辅，时谓之“会稽二清”，“东阳二乾”。
　　吴兴僧昼，字皎然，工律诗。尝谒韦苏州，恐诗体不合，乃于舟中抒思，作古体十数篇为贽。韦公全不称赏，昼极失望。明日写其旧制献之，韦公吟讽，大加叹咏。因语昼云：“师几失声名，何不但以所工见投，而猥希老夫之意。人名有所得，非卒能致。”昼大伏其鉴别之精。
　　元和以来，京城诸僧及道士，尤多大德之号。偶因势进，则得补署，遂以为头衔。各因所业谈论，取本教所业，以符大德之目，此犹近于理。至有号文章大德者。夫文章之称，岂为缁徒设耶讹亦甚矣！有似昔岁，德宗搜访怀才抱器不求闻达者。有人于昭应县逢一书生，奔驰入京，问求何事。答云：“将应不求闻达科。”此科亦岂可应耶号欺聋俗，皆此类也。
　　昔北齐封阳休之为王，休之曰：“我非奴非獠，何故封我为王使林远及陶隐居之徒，当必为休之耻矣。”
　　有文淑僧者，公为聚众谭说，假托经论所言，无非淫秽鄙亵之事。不逞之徒，转相鼓扇扶树。愚夫冶妇，乐闻其说，听者填咽。寺舍瞻礼崇奉，呼为“和尚”。教坊效其声调，以为歌曲。其氓庶易诱，释徒苟知真理，及文义稍精，亦甚嗤鄙之。近日庸僧以名系功德使，不惧台省府县，以士流好窥其所为，视衣冠过于仇雠，而淑僧最甚，前后杖背，流在边地数矣。
　　元和中，僧鉴虚本为不知肉味，作僧素无道行。及有罪伏诛，后人遂作鉴虚煮肉法，大行于世。不妨他僧为之，置于鉴虚耳。亦犹才命论称张燕公，《革华传》称韩文公，《老牛歌》称白乐天，《佛骨诗》称郑司徒，皆后人所诬也。故其辞多鄙浅。
　　卢子严说，早年随其懿亲郑常侍东之同游宣州当涂，隐居山岩，即陶贞白炼丹所也。垆迹犹在，后为佛舍。有僧甚高洁，好事因说其先师，名彦范，姓刘，虽为沙门，早究儒学，邑人呼为刘九经。颜鲁公、韩晋公、刘忠州、穆监宁、独孤常州皆与之善，各执经受业者数十人。年八十，犹精强，僧行不亏。性颇嗜酒，饮亦未尝及乱。学徒有携壶至者，欣然而受之。每进三数杯，则讲说方锐。所居有小圃，自植茶，为鹿所损，人劝以垣隔之，诸名士悉乐为运石共成。穆兵部贽，事之最谨。尝得美酒，密以小瓷壶置于怀中。累石之际，因白师曰：“有少好酒，和尚饮否？”彦范笑而倾饮。满似酣，则语穆曰：“不用般石，且来听书。”遂与剖析微奥，至多不倦。郑君更征其遗事，僧叹息久之曰：“近日尊儒重道，都无前辈之风。”因出一纸，穆兵部与书，倾寒暄之仪极卑敬。其略曰：“某偶忝名宦，皆因善诱。自居班列，终日尘屑却思。昔岁临清涧，荫长松，接侍座下，获闻微言。未知何时复遂此事遥瞻水中月，岭上云，但驰攀想而已。和尚薄于滋味，深于酒德，所食仅同婴儿，所饮或如少壮。持尊体有所不安，中夜思之，实怀忧恋。”其诚切如此，月日之下，但云门人姓名，状上和尚法座前，不言官位，当时嗜学事师，可谓至矣。又云，有耆宿僧总持，彦范之友也。为人清苦，一生未曾干人。惟自垦山，种田数亩给衣食。或遇丰岁多麦，傍有滞穗，度知其主必不收者，拾之以归。若可惜者，则求而积之，召主以付，不至则置于路口，其独行如此。
　　○角部之次
　　元和十五年，淮南裨将谭可则，因防边为吐蕃所掠。初到蕃中，蕃人未知宪宗弃天下，日夜惧王师复河湟，不安寝食。可则既至，械系之置地牢中，绝其饮食，考问累至。可则具告以大行升遐，蕃人尚未之信。其傍有知书者，可则因略记遗诏示之，乃信焉。蕃法刻木为印，每有急事，则使人驰马赴赞府牙帐，日行数百里，使者上马如飞，号为“马使”。报得可则审宪皇崩问之状。先是，每得华人，其无所能者，便充所在役使，辄黥其面。粗有文艺者，则Ａ其臂，以候赞普之命。得华人补为吏者，则呼为“舍人”可则以晓文字，将以为知汉书舍人，可则不愿。其旧舍人有姓崔者，本华人，可则尝于灵武相识。其人大为蕃帅所信，为言之，得免可则前后数逃归，辄为候者所得。蕃帅虽不杀，以皮鞭榜之，凡数百，竟得脱。凡在蕃六年，及归，诣阙自陈，敕付神策军前驰使。未及进用，为军中沙汰，因配在浙东，止得散将而已，竟无官—成四年，余于越州遇之，见其步履不快。云于蕃中走时冻损足。视其臂，一字尚存。译云：“天子家臣。”可则亦细言河湟可复之状。听其语，犹微染戎音。
　　○谐戏附
　　玄宗问黄幡绰：“是勿儿得人怜！”对曰：“自家儿得人怜。”上又尝登苑北楼，望渭水，见一醉人临水卧。问左右：“是何人？”左右不知，将遣使问之。幡绰曰：“是年满令史。”上问曰：“汝何以知？”对曰：“更一转入流。”上笑而止。上又与诸王会食，宁王对御坐喷一口饭，直及龙颜。上曰：“宁哥何故错喉？”幡绰曰：“此非错喉，是喷嚏。”
　　周愿常奉使魏州，节度使田季安引之连辔。路周一驴极肥，季安指示愿曰：“此物大王世充。”应声答曰：“总是小窦建德。”李尚书选，性严毅，不好戏笑。时愿知江西盐铁留后事，将至。李公戒従事曰：“周生好谐谑，忝僭无礼，幸诸贤稍庄以待之。”及愿至，数宴。李公寒温外，不与之言，周亦无由得发。一日，馔亲宾，愿亦预焉。李公有故人子弟来投，落拓不事。李公遍问旧时别墅，及家童有技者，图书有名者，悉云卖却。李责曰：“郎君未官家贫，产业従卖，何至卖及书籍古画？”惆怅之久。复问曰：“有一本虞永兴手写《尚书》，此犹在否？”其人惭惧，不敢言卖，云：“暂将典钱。”愿忽言曰：“《尚书》大屯。”李公忘却先拒其谈谐之事，遂问曰：“《尚书》何屯？”愿曰：“已遭《尧典》《舜典》，又被此儿郎典。”李公兴怒之意大开，自此更不拒周。一日后，洪之属邑民产一子，有三首，李公览状恶之，久不怿，愿曰：“留待长大，令试幞头。”
　　李纾侍郎好谐戏，又服用华鲜。尝朝回，以同列入坊门，有负贩者呵不避。李骂云：“头钱价奴兵，辄冲官长。”负者顾而言曰：“八钱价措大，漫作威风。”纾乐采异语，使仆者诱之至家，为设酒馔，徐问八钱之义。负者答曰：“只是衣短七耳。”同列以为破的，纾甚惭。
　　京兆庞尹及第后，従事寿春。有江淮举人，姓严，是《登科记》误本，倒书庞、严姓名，遂赁舟丐食。就谒时，郡中止有一判官，亦更不问其氏，便诣门投刺，称従侄。庞之族人甚少，览刺极喜，延纳殷勤，便留款曲，兼命对举匕筋。久之，语及族人，都非庞氏之事，庞方讶之。因问止竟：“郎君何姓？”曰：“某姓严。”庞抚掌大笑曰：“君误矣！余自姓庞，预君何事？”揖之令去。其人尚拜谢叔父，従容而退。
　　姚岘有文学，而好滑稽，遇机即发。姚仆射南仲，廉察陕郊。岘初释艰服候见，以宗従之旧，延于中堂。吊讫，未语及他事。陕当两京之路，宾客谒无时。门外忽有投刺者云：“李过庭。”仆射曰：“过庭之名甚新，未知谁家子弟？”客将左右，皆称不知，又问岘：“知之否？”岘初犹俯首颦眉，顷之自不可忍，敛手言曰：“恐是李趋儿。”仆射久方悟而大笑。
　　卢尚书弘宣，与弟卢衢州简辞同在京。一日衢州早出，尚书问：“有何除改？”答曰：“无大除改，惟皮遐叔蜀中刺史。”尚书不知皮是遐叔姓，谓是宗人，低头久之曰：“我弭当家，没处得卢皮遐来。”衢州为辩之，皆大笑。
　　有人说李寰建节晋州，表兄武恭，性诞妄。又称好道，及蓄古物。遇寰生日，无饷遣，乃箱擎一故皂袄子与寰云：“此是李令公收复京师时所服，愿尚书功业一似西平。”寰以书谢。后闻知恭生日，箱擎一破腻脂幞头饷恭曰：“知兄深慕高贞，求得一洪崖先生初得仙时幞头，愿兄得道，一如洪崖。”宾僚无不大笑。余尝读谢绰宗《拾遗录》云：“江夏王义恭，性爱古物，常遍就朝士求之。侍中何勖已有所送，而王征索不已，何甚不平。尝出行于道，遇狗枷败犊鼻，乃命左右取之还，以箱擎送之。笺曰：‘承复须古物，今奉李斯狗枷，相如犊鼻。’”此颇与寰、恭相类耳。
　　衢州视事际，有妇人姓翁，陈牒论田产，称“阿公阿翁在日”，坐客笑之。因征其类。余尝目睹者，王屋有梓人女曰阿家，京中有阿辅，洪州有阿姑，蜀中有阿母，洛中有阿伯、阿郎，皆因其姓，亦堪笑也。

　　卷五 徵部
　　（徵为事，凡不为其人与物而泛说者，皆入此部）
　　尚书省东南隅通衢有小桥，相承目为“拗项桥”。言侍御史及殿中诸郎，久次者至此，心拗项而望南宫也。
　　都堂南门东道，有古槐垂阴至广。相传夜深闻丝竹之音，省中即有人人相者，俗谓之“音声树”。祠部呼为冰厅，言其清且冷也。
　　尚书省二十四司印，故事：悉纳直厅，每郎官交直时，吏人悬之于臂以相授，颇觉为烦。杨虔州虞卿任吏部员外郎，始置柜加钥以贮之，人以为便，至今不改。柜初成，州戎时为吏部郎中，大书其上，戏作考词状：“当有千有万，忍俊不禁考上下。”
　　秘书省内有落星石，薛少保画鹤，贺监草书，郎余令画凤，相传号为“四绝”。元和中，韩公武为秘书郎，挟弹中鹤一眼，时谓之“五绝”。又省之东，即右威卫，荒秽摧毁，其大厅逼校书院，南对御史台，有人嘲之曰：“门缘御史塞，庙被校书侵。”
　　御史台三院，一曰台院。其僚曰侍御史，众呼为“端公”。见宰相及台长，则曰“某姓侍御”。知杂事，谓之“杂端”。见台长，则曰“知杂侍御”。虽他官高秩兼之，其侍御号不改。见宰相，则曰“知杂某姓某官”。台院非知杂者，乃俗号“散端”。二曰殿院。其僚曰殿中侍御史，众呼为“侍御”。见宰相及台长“杂端”则曰“某姓殿中”。最新入，知右巡，已次知左巡，号“两巡使”，所主繁剧。及迁向上，则又入推，益为劳屑，惟其中间，则入清闲。故台中谚曰：“免巡未推，只得自知。”言其畅适也。厅有壁画小？山水甚工，云是吴道玄真迹。三曰察院。其僚曰监察御史，众呼亦曰“侍御”。见宰相及台长“杂端”，则曰“某姓监察”。若三院同见台长，则通曰“三院侍御”，而主簿纪其所行之事。每公堂食会，杂事不至，则无所检辖，惟相揖而已。杂事至，则尽用宪府之礼，杂端在南揖，主簿在北揖，两院则分坐，虽举匕筋，皆绝谈笑。食毕，则主簿持黄卷揖曰：“请举事。”于是台院白杂端曰：“举事。”则举曰：“某姓侍御有某过，请准条。”主簿书之。若举时差错，则最小殿中举院长，最小侍御史举殿院长。若杂端失笑，则三院皆笑，谓之“烘堂”，悉免罚矣。凡见黄卷罚直遇赦悉免，台长到诸院，凡官吏所罚，亦悉免。御史历三院虽至美，而月满殿中推鞫之劳，惮于转两院。以向下侍御史，便领推也，多不愿为，以此台中以殿中转两院为戏谑之辞。每出入行步，侍御史在柱里，殿察两院在柱外，有时殿中入柱里，则共咍之曰：“著去也。”三院御史主簿有事白端公，就其厅。若有中路白事，谓之“篸端。”篸端有罚。殿中已免巡，遇正知巡者假故，则向上人又权知，谓之“蘸巡”。台官有亲受除拜喜庆之事，则谒院长、杂端、台长，谓之“取贺”。凡此皆因胥徒走卒之言，遂成故事。院长每上堂了各报，诸御史皆立于南廊，便服靸鞋以俟院长。立定，院长方出。相揖而序行，至殿院门，揖殿中。又序行，至食堂门，揖侍御史，凡入门至食，凡数揖。大抵揖者，古之肃拜也。台中无不揖，其酒，无起谢之礼，但云揖酒而已，酒最合敬，以恐烦却损。往往自台拜他官执事，亦误作台揖，人皆笑之。每赴朝，序行至待漏院偃息，则有卧揖。上门有马揖。凡院长在厅院内，御史欲往他院，必先白。决罚又必先白。察院有都厅，院长在本厅，诸人皆会话于都厅，亦曰察院南院，会昌初，监察御史郑路所葺。礼察厅，谓之“松厅”，南有古松也。刑察厅谓之“魇厅”，寝于此多魇。兵察常主院中茶，茶必市蜀之佳者，贮于陶器，以防暑湿。御史躬亲缄启，故谓之“茶瓶厅。”吏察主院中入朝人次第名籍，谓之“朝簿厅。”吏察之上，则馆驿使。馆驿使之上，则监察使。监察使，同僚之冠也，谓之“院长”。台中敬长，三院皆有长。察院风彩尤峻。凡三院御史初拜，未朝谢，先谒院长。院长辞疾不见，则不得谢及上矣。
　　北省班谏议，在给事中上。中书舍人，在给事中下。裴尚书休为谏议大夫，形质短小。诸舍人戏之曰：“如此短，何得向上立？”裴对曰：“若怪即曳向下着。”众皆大笑。后除舍人。
　　或问东津先生曰：“昔人立法，将以利人邪？”曰：“利之。”曰：“何以后世反为害也？”曰：“因其利而奸生，则反害也。燧人钻木，致民火食，以熟百物，安知后世有咸阳焚烧宫室，三月不绝之毒。”伏羲画八卦，造书契，安知后世有假鬻文字，以市道欺诳时俗之弊后稷播百谷，安知后世有榷酤闭籴茶盐求利之苦轩辕制车服戎器，安知后世有华泽靡丽相尚，及穷兵黩武之弊，制宫室，安知后世有甲第别馆，凌云耀日唐虞建官列爵，安知后世有入金纳粟，冒取公侯禹平水土，别九州，安知后世有山林川泽之税，开津堰埭之难周公制嫁娶之礼，安知后世以依炫姻援，而求富贵孔子删《诗书》，定礼乐，垂五常之教，安知后世有掠儒之名，而盗声华，叨尊显凡此触类浇讹，流荡纪纲，大坏其本，岂圣人之过耶其由圣人启之耶其后世为治者，引而炽之耶呜呼！马肝之说，余不忍言。所可叹者，伊、周初以公忠，放主操政，以全国家，安社稷。而莽、卓、操、懿以降，行滔天之心，援此为法，尤可悲也。桀、纣、幽、厉，身遭放弑，常与万世之君，必为龟镜。则伊、周一时公忠，反误后世乱臣贼子；桀、纣、幽、厉，一时淫虐，而有益万世明君矣。善为政者，有才必用，用必当才，任之而不私之，非才则不任。故使人无弃无滥，天下无一人叹不遇而怀过望之事者。皋陶曰：‘知人则哲，能官人。’《传》曰：‘及其使人也器之。’臧僖伯云：‘国家之败，由官邪也。’班固称宣帝：‘信赏必罚，综核名实，政事、文学、法理之士，咸精其能。至于技巧工匠器械，自元、成间鲜能及之。亦足以知吏称其职，民安其业者也。’光武不许馆陶公主子为郎。前代明哲之主，及霸业之君，国朝列圣，躲亲庶政，用才使器，著在史籍者多矣。以君上之尊，深居高视，犹于小官小吏，一赏一罚，重慎如此。况辅弼之臣，岂得容易苟且哉苻秦入寇，谢安石用其兄子玄为帅以拒之，郗超虽素与不善，闻而叹曰：‘安为重举亲，明也。玄心不负举，才也。’人皆以为不然。超曰：‘吾尝与玄共府，见其使才，虽履屐间亦得其任。是以知之。’玄果立功于淮淝，破苻秦百万之众。郗嘉宾之言，亦可谓至公矣。今之人徒私于所亲，无安石之明；徒憎所不善，无嘉宾之论，可悲矣！李林甫奸邪阴贼，妨嫉贤能。至于善守章程，深得宰相之体。当时虽正直有名之士，多被构害。而守寻常仕进者，名获其分。至今人有以右座呼之，而不名也。非其在下有感之者乎韩晋公节制三吴，多历年所取宾佐僚属，随其所长，无不得人。尝有故旧子弟，投之与语，更无能解。召之与宴而观之，毕席端坐不旁视，不与比坐交言。数日，署以随军令监库门。使人视之，每早入，惟端坐至夕，警察吏卒之徒，无敢滥出入者，竟获其力。”
　　裴光德垍在中书。有故人，官亦不卑，自远相访。裴公给恤优厚，従容款洽，在其第无所不为。乘间求京府判司。裴公曰：“公诚佳士，但此官与公不相当，不敢以故人之私，而隳朝廷纲纪。他日有瞎眼宰相怜公者，不妨却得，某必不可。”其执守如此。呜呼，上不慎名器，是以厮养待贤也；下不慎名器，是以婴孩奉君，而削弱朝廷也。遂致猥滥讹弊，流荡可忧，不知谁之咎也。
　　王并州璠，自河南尹拜右丞相。除目才到，少尹侯继有宴，以书邀之。王判书后云：“新命虽闻，旧衔尚在。遽为招命，堪入笑林。”洛中以为话柄。故事：少尹与大尹游宴礼隔，虽除官，亦须候正敕也。
　　有人撰集《怪异记》传云：“玄宗令道士叶静能书符，不见国史。”不知叶静能，中宗朝坐妖妄伏法。玄宗时，有道术者，乃法善也。谈话之误差尚可，若著于文字，其误甚矣。
　　又有人检陆法言《切韵》，见其音字，遂云：“此吴儿，真是翻字太僻。”不知法言是河南陆，非吴郡也。
　　又有书生，读经书甚精熟，不知近代事。因说骆宾王，遂云：“某识其孙李少府者，兄弟太多。”意谓骆宾是诸王封号也。今人往往说旧云：“准皇太子教。”不知皇太子合称令。称教，乃王公也。此皆不知根本之误也。
　　人道尚右，以右为尊。礼先宾客，故西让客，主人在东，盖自卑也。今之人，或以东让客，非礼也。盖缘所任在地，所主在东，俗有东行南头之戏，此乃贵其为一方一境之主也。记曰：“天子无客礼，莫敢为主焉。故君适其臣，升自阼阶，不敢有其室也。”注云：“明飨君非礼也。”今之方镇刺史入本部，于令长以下，礼绝宾主，犹近君臣。至于藩镇，经管内支郡，则俱是古南面诸侯，但以使职监临，如台省之官，至外地耳。既通宴飨，则异君臣。而用古天子升阼阶之仪，昧于礼经，遂同僭拟，是不讲贯所致。又小人姑息讹谬相承，亦可笑且叹也。
　　古者三公开阁，郡守比古之侯伯，亦有阁，所以世之书题有“阁下”之称。前辈呼刺史、太守，亦曰“节下”。与宰相大僚书，往往呼“执事”，言阁下之执事人耳。刘子玄为史官，与临修宰相书，呼“足下”。韩文公与使主张仆射书，呼“执事”，即其例也。其记室本系王侯宾佐之称，他人亦非所宜。执事则指斥其左右之人，尊卑皆可通称。侍者，士庶可用之。近日官至使府御史及畿令，悉呼“阁下”。至于初命宾佐。犹呼“记室”。今则一例阁下，亦谓上下无别矣。其执事才施于举人，侍者止行于释子而已。今又布衣相呼，尽曰“阁下”。虽出于浮薄相戏，亦是名分大坏矣。又中表疏远卑行，多有座前之目，尤可惩怪。夫阁下去殿下一阶，座前降几前一等，此之乖僭，其可行耶宗従叔姑及姨舅之行，施之可也。
　　《汉书》载张骞穷河源，言其奉使之远，实无天河之说。惟张茂先《博物志》，说近世有人居海上，每年八月，见海槎来不违时。赍一年粮，乘之到天河，见妇人织，丈夫饮牛。遣问严君平，云：“某年某月某日，客星犯牛斗，即此人也。后人相传云：得织女支机石，持以问君平。都是凭虚之说。今成都严真观有一石，俗呼为“支机石”，皆目云：当时君平留之。宝历中，余下第还家，于京洛途中，逢官差递夫舁张骞槎。先在东都禁中，今淮诏索有司取进，不知是何物也。前辈诗往往有用张骞槎者，相袭谬误矣。纵出杂书，亦不足据。
　　高宗朝，改门下省为东台，中书省为西台，尚书省为文昌台，故御史台呼为南台。武后朝，御史台有左右肃政之号，当时亦谓之左右、右台，则宪府未曾有东西台之称。惟俗间呼在京为西台，东都为东台。李栖筠为御史大夫，后人不名者，呼为西台，又不知出何故事。岂以其名上栖字，遂呼之耶又呼杜门下黄裳。为当致敬，安得辄废若妖神淫祀，无名而设。苟有识者，固当远之。虽岳海镇渎，名山大川，帝王先贤，不当所立之处，不在典籍，则淫祀也。昔之为人，生无功德可称，死无节行可奖，则淫祀也。当斧之、火之，以示愚俗，又何谒而祀之哉神饭在礼宜拜受，其他则以巫觋之饷，可挥而去也。为吏宜鉴之。
　　有士人退朝，诣其友生，见衲衣道人在坐，不怿而去。他日，谓友生曰：“公好衣毳褐之夫，何也吾不知其贤愚，且觉其臭。”友生应曰：“毳褐之臭，外也。岂甚铜乳铜乳之臭，并肩而立，接迹而趋。公外其间，曾不嫌耻，反讥余与山野有道之士游。南朝高人，以蛙鸣蒿莱胜鼓吹。吾视毳褐，愈于今之朱紫远矣！”
　　下辈不通义理者，使之写文字，甚误。悉同一本，若宦字，多作官。荥字，多作荣，或多误著荧，髭须，多著宾，鬓发。又偏旁只较一点一画，而义全不通，若棹、掉、杨、扬、棒、捧、傅、傅、沐、沭、氏、氐、惟怅、帷帐、赐惕，又锡、钅昜、昜，若此者众矣。辨文字者，勿以为小事而不留意也。
　　武宗皇帝庙讳炎，改两火相重。其偏旁言谈字已改为谭，淡改曾澹。其啖字，俗多不定，旧或书餤。餤音谭，《尔雅》训进，本非饭食名。世重饼啖，庖人以意相传。及下俚，凡关食物，偏旁尽従食。又啗字声不同，索前史及诸家并佛经，多作口边敢。其音与著两火同徒敢反。又《玉篇》、《切韵》，啖字是正也，著两火俗也，并徒敢反，正合作啖不疑矣。啗马即合用啗字，音徒滥反。以义言之，以物自食，谓之啖。以物喂人，谓之啗。又案《汉书 高帝纪》云：“使郦食其、陆贾往说，将啗以利。”颜监注曰：“啗者本谓食啗耳，音徒敢反，以食喂人，令其啗食，则改变为徒滥反。今以利诱之，取实为辞也。”颜监讲啗字虽未分明，亦无口傍两火之说。则明是字俗相传，而后人为姓，亦因俗耳。近日书饼啖字，至有食边口边作覃，及口边作詹者，率意而为，其误甚矣。《切韵》是寻常文书，何不置之几案旋看也。

　　卷六 羽部

　　南人长林中大树谓之有神，云近此伐木，则必神怒致祸。□□乃斧他人之树，为主所诉，官捕而鞫之，当以盗论。其家质田以赂狱吏，鬻衣以备囚粮，卒不免笞背，皆被疮而归，此乃避祸而速祸也。
　　又有里人为邻巫所惑，而当有灾，宜谢神，乃杀家犊，酿酒，声鼓以祀。时官禁屠牛私酿，法甚峻。又当国忌，不合动乐。并犯三罪，为吏所擒。家长邻保，皆抵重罪，连及数十人，此及禳灾适所以致灾也。其愚如此。
　　洪州优胡曹赞者，长近八尺，知书而多慧。凡诸谐戏，曲尽其能。又善为水嬉，百尺樯上不解衣，投身而下，正坐水面，若在茵席。又于水上靴而浮。或令人以囊盛之，系其囊口，浮于江上，自解其系。至于回旋出没，变易千状，见者目骇神竦，莫能测之≈有他术致之，不尔真轻生也。
　　军中有透剑门伎。大宴日，庭中设幄数十步，若廊宇者，而编剑刃为榱栋之状。其人乘小马，至门审度，马调道端，下鞭而进，铮焉闻剑动之声。既过，而人马无伤。宣武军有小将善此伎。每飨军则为之。所获赏止于三数疋帛而已。一日，主者误漏其名，此将忿恨，诉于所管大将，得复以名入。至呈伎之际，极为调审，入数步，忽风起，马惊，触剑失序，人马皆毙于刃下。
　　有士鬻产于外，得钱数百缗，惧川途之难赍也，祈所知纳于公藏，而持牒以归，世所谓“便换”者，置之衣囊。一日，醉，指囊示人曰：“莫轻此囊，大有好物。”盗在侧闻之。其夜，杀而取其囊，意其有金也。既开无获，投牒于水。盗为吏所捕，得其状。枢机之发，岂容易哉此所谓不密而致害也。
　　进士郑翚说，家在高邮，有亲表卢氏，庄近水。有邻人数家，共杀一白蛇，未久，忽大震雷电雨，发洪，数家皆陷溺无遗，惟卢氏当中一家无恙。
　　窦相易直，幼时名秘。家贫，受业村学，教授叟有道术，而人不知。一日近墓，风雨暴至。学童悉归家不得，而宿于漏屋之下。寒，争附火。惟窦公寝于榻，夜深方觉。叟抚公令起曰：“窦秘君后为人臣，贵寿之极，勉力自爱也。”及德宗幸奉天日，公方举进士，亦随驾而西。乘一蹇驴，至开远门，人稠路隘，其扉将阖，公惧势不可进。闻一人叱驴，兼捶其后，得疾驰而入。顾见一黑衣卒，呼公曰：“秀才，已后莫忘此情。”及升朝，访得其子，提挈累至大官，吏中荣达。
　　卢宾客贞白父曰老彭，有道术，兼号知人。元和初，宗人弘宣、简辞、弘正、简求，俱候焉。留坐目之甚久，命贞亦序坐。又目之曰：“一行五节度使，可谓盛矣！”卒如其言。又族子锴，初举进士，就安邑所居谒之。谓锴曰：“尔求名，大是美事。但此后十余年方得，勿以迟晚为恨。登朝亦得大美官。”锴至长庆元年，始擢第。大中十年，终庶子。
　　张昙为汾阳王従事，家尝有怪。召术者问之，言以大祸将至，惟休退则免。昙不之信。又方宴宾，席上见血，有巫者闻之，劝其杜门不纳宾客，屏游宴。昙怒杖之。其后昙言语乖度，公颇衔之。又屡言同列间事，每独候见，多值公方宴宠姬所。不令白事，必抑门者令通。公谓其以武臣轻忽，益不平之。后因请公去所任吏，遂发怒，囚之以闻，竟毙于杖。
　　柳员外宗元，自永州司马征至京，意望录用。一日，诣卜者问命，且告以梦曰：“余柳姓也，昨梦柳树仆地，其不吉乎？”卜者曰：“无苦，但忧为远官耳。”征其意，曰：“夫生则柳树，仆则柳木，木者，牧也。君其牧柳州乎？”卒如其言。
　　李凉公逢吉，未掌纶诰前，家有老婢好言梦，后多有应。李公久望除官，因访于婢。一日，婢晨至，惨然。公问其故，曰：“昨夜与郎君作梦，不是好意，不欲说。”公强之。婢曰：“梦有一人，舁一棺至堂后云：‘且置在此。’不久，即移入堂中，此梦恐非佳也。”公闻窃喜。俄尔除中书舍人。后知贡举，未毕而入相。
　　都水使者崔绰，少年豪侠，不拘小节，天宝中，有方士过其家，崔倾财奉之，亦无所望。方士临去，留药一丸为别，崔殊不之重，埋于床下。燕蓟之乱，家人避贼，崔在后未去。忽见床下有菌，甚肥鲜，因煮而食之，杂以荤味，自此体腹轻健，至老更无疾病，月中视小字，夜食生彘。元和初犹在，年九十余卒。苏州刺史韦公集中所《赠崔都水诗》者是也。向得灵药，便能正尔服之，当已轻举矣。其次，食所化灵芝，不杂荤茹，又应反颜住世，寿不可量，盖玄中但以有寿无疾，酬好施之功而已。崔即苏州之堂妹婿也。
　　崔相国群之镇徐州，尝以崔氏《易林》自筮。遇乾之大畜，其繇曰：“典策法书，藏在兰台。虽遭乱渎，独不遇灾。”及经王智兴之变，果除秘书监也。
　　长庆中，鄂州里巷间人，每语，辄以牛字助之。又有一僧，自号“牛师”，乍愚乍智，人有忤之者，必云：“我兄即到，岂奈我何？”未几，而相国奇章公带平章事节度武昌军，其语乃绝。而牛师尚存。僧者，乃牛公之名也。方知将相之位，岂偶然耶先是，元和初，韩尚书皋在夏口，就加节度使，自后复为观察使。长庆三年，崔相国植従刑部尚书除观察。明年冬，牛公实来。宰臣建节镇夏口，自牛公始也。
　　博陵崔子年出书一通示余曰：“刘逸淮在汴时，韩弘为右厢虞候，王某为左厢虞候，与弘相善。或谮二人取军情，将不利于刘。刘大怒，俱召诘之。弘即刘之甥，因控地碎首，大言数百，刘意稍解。王某年老股战，不能自辩。刘叱令拉坐，杖三十。时新造赤棒，头径数寸，固以筋漆，立之不仆，数五六当死矣。韩意其必死，及昏，造其家，怪无哭声。又谓其惧不敢哭，访其门卒，即言大使无恙。弘素与某熟，遂至卧内问之。王曰：‘我读《金刚经》四十年矣，今方得力。记初被坐时，见巨手如簸箕，吸然遮背。’因袒示韩，都无挞痕。韩旧不好释氏，由此始与僧往来。日自写十纸。及贵，计数百轴矣。后在中书，盛署时，有谏官因事谒见，韩方洽汗写经。谏官怪问之，韩乃具道王某事。予职在集仙，常侍柳公，常为予说。”
　　王智兴在徐州，法令甚严。有防秋官健交代归，其妹婿于家中设馔以贺。自于厨中磨刀，将就生割羊脚。磨讫，持之疾行，妻兄自堂走入厨，仓卒相值，锋正中妻兄心，即死。所在擒之以告，智兴讯问，但称过误，本无恶意。智兴不之信，命斩之。刀辄自刑者手中跃出，径投于地，三换皆然。智兴异之，乃不杀。余按《广陵烈士传》曰：“刘隽，字幼节。迁宛朐令。到官二年，政治清平，为吏民所亲。时县有友人相过者，主人欢喜为具，捕犬，因误中客⊥死，平法者云：‘主人本有杀心，应当伏辜。’隽曰：‘闻许太子至孝，误不尝药，史官书弑君，曰：尽心力以事君，舍药物可也。今主人与客，本无雠恨，但欢喜为供，有亲爱饮食之意，无伤害之心，不幸而死，当以《周礼》过误平之，奈何欲用法律所失，一时两杀不辜。’王法者，拘有常例不听。隽曰：‘界有失礼之民，皆令之罪也。’解印绶去。”盖与此事相近。而徐州者，神为之辩耳。
　　汉州开元寺，有菩萨像。自顶及焰光坐趺，都是一段青石。洁腻可爱，雕琢极工，高数尺，会昌毁寺时，佛像多遭摧折刓缺，惟此不伤丝毫。及再立寺，僧振古宝而置放西廊。余与京大德知玄法事西川従事扬仁赡同谒，杨深于释氏，好古之士也。赡敬弥日，而玄心精识多闻，话其本末云：“先是匠人得此石异之，虔心镌刻，殆忘餐寝。有美女常器食给之。其人运思在像，都无邪思。久之，怠而妄心生，女乃不至。饥渴既逼，兼毒厉匝体，遂悟是天女。因焚香叩首，悔谢切至，女复来，其病立愈。而像即成。亦尝有记录，因毁寺失其传焉。寺今再立矣。”
　　元和、长庆中，两京闾巷间相见，多云：“合是阿舅。”及太和以来，文宗俗崇树外戚，而诈称国舅者数辈，竟不得其真，合是之说，果有验矣。
　　余年小，在江汉，尝与群儿戏。以竹｛韦｝为枪，鸟翎饰其上，裂纸为旌旗，作战斗之像，相向云杀。俄尔立定，又云再杀。不数年，宪宗剪除群寇，蔡、齐二巨猾，相次夷灭，再杀之应也。
　　太和初，京师有轻薄徒，取贡士姓名，以义理编饰为词，号为“举人露布”。九年冬，就戮者，多出自文儒。
　　太和初，王潜为荆南节度使。无故有白马驰入府门而毙，僵卧塞涂。是岁潜卒。此近马祸也。
　　进士陈存能为古歌诗，而命蹇。主司每欲与第，临时皆有故，不果，许尚书孟容旧相知，知举日，万方欲为申屈。将试前夕，宿宗人家。宗人为具入试食物，兼备晨食，请存偃息以候时。五更后，怪不起，就寝呼之，不应。前视之，已中风不能言也。
　　进士郑滂，在名场岁久，流辈多已崇达，常有后时之叹。一夕忽梦及第，而与韦周方同年。当时韦氏先期举人，无周方之名者，益闷闷。太和元年秋，移举洛中，时韦景方居守，尚书族弟也。赴举过陕。尚书时廉察陕郊，诘景方曰：“我名弘景，汝兄弘方，汝名景方，兄弟各分吾名一字名之，殊无义也。”遂更名周方，滂闻之，极喜曰：“吾及第有望矣。”四年，周方果同年焉。滂登朝，至殿中侍御史。前宣成观察大夫郑常说此事。大夫，即滂之再従弟也。子溥又自说应举时，曾梦看及第榜，榜上但见大书“凤”字。大中元年冬，求解凤翔，偶看本府乡贡士纸之首，便是“凤”字。至东都试缑山月闻王子晋吹笙诗，坐侧诸诗，悉有“凤”字。明年，果登第焉。子溥，郑公之子。
　　大中九年，沈询侍郎以中书舍人知举。其登第门生李彬父丛为万年令。同年有起居者之会，仓部李郎中蠙时在座，因戏诸进士曰：“今日极盛，蠙与贤座主同年。”时右司李郎中従晦，又在座戏蠙曰：“殊未耳！小生与贤座主同年，如何？”谓郴州柳侍郎也。众皆以为异。是日，数公皆诣宾客。冯尚书审，则又柳公座主杨相国之同年，与坐嗟叹。侍读谏议漳说。
　　河南孔尹温裕任补阙日，谏讨党项事，贬郴州司马。久之得堂兄尚书温业书，报云：“宪府欲取尔作侍御史。”日望敕下。忽又得书云：“宰相以右史处之。”皆无音耗。一日，有鹊喜于庭，直若语状，孙稚拜且祝云：“愿早得官。”鹊既飞去，坠下方寸纸，有“补阙”二字，极异之。无几，却除此官。
　　郑又自说，早承相国武都公知奖。当时为大理司直，常叹滞淹。会张謩欲除太常博士，李公云：“郑司直久屈，必请举自代。”旋遇萧赞服阕，且要与官，诸坐遂以萧为博士。前此，有大云寺僧宝锐者，知人休咎。因问之，锐曰：“司直朝官终得，中间且合为数郡，如何便得？”既而以侍御史历作河阳、浙西、淮南，累至检校郎中，方除比部员外郎。锐师说事，亦不常中，此又极验者，以阴骘要显前定之事耳。
　　王蒙者，与赵门下憬，布衣之旧，常知其吏才。及公入相，蒙自前吉州新淦令来谒。公见喜极，给恤甚厚，将擢为御史。时宪僚数至少。德宗甚难于除授。而赵公秉政，其言多行，蒙坐待绣衣之拜矣。一日，偶诣慈恩僧寺占色者，忘其名。蒙问早晚得官，僧曰：“观君之色，殊未见喜兆，此后若干年，当得一边上御史。”蒙大笑而归。数日，宰臣对，赵公乘间奏曰：“御史府阙人太多，就中监察尤为要者，臣欲选择三数人。”德宗曰：“非不欲补其阙员，此官须得孤直茂实者充选，料卿祗应取轻薄后生朝中子弟耳。此不如不置。”赵公曰：“臣之愚见，正如圣虑，欲于录事参军、县令中求之。”上大喜曰：“如此即朕之意，卿有人未？”公因荐二人，其一即蒙也。上曰：“且将状来。”公既出，逢裴延龄，进以度支次对。问公曰：“相公奏何事称意，喜色充溢？”公不之对。延龄愠骂而去，云：“看此老兵，所请得行否？”既见上，奏事毕，因问曰：“赵憬向论请何事？”上曰：“赵憬极公心。”因说御史事。延龄曰：“此大不可，陛下何故信之且赵憬身为宰相，岂谙州县官续效向二人又不为人所称说，憬何由自知之必私也。复至，陛下但诘其所自即知矣。”他日上阁，问云：“卿何心知此二人？”公曰：“一是故人，一与臣微亲，谙熟之。”上无言。他日，延龄又入。上曰：“赵憬所请，果如卿料。”遂寝不行。蒙却归故林，而赵公薨于相位。后数年，连帅奏为従事，得假御史焉。
　　相国崔公慎由廉察浙西。左目眦生赘，如息肉，欲蔽瞳人，视物极碍，诸医方无验。一日，淮南判官杨员外牧，自吴中越职，馔召于中堂。因话扬州有穆中善医眼，来为白府主，请遗书崔相国铉，令致之。崔公许诺。后数日，得书云：“穆生性粗疏，恐不可信。有谭简者，用心精审，胜穆甚远。”遂致以来。既见，白崔公曰：“此立可去。但能安神不挠，独断于中，则必效矣。”崔公曰：“如约，虽妻子必不使知。”谭简又曰：“须用九日晴明，亭午于静处疗之，若其日果能遂心，更无忧矣。”是时月初也。至六七日间，忽阴雨甚，谭生极有忧色。至八九大开霁，问崔公：“饮酒多少？”崔公曰：“户虽至小，亦可引满。”谭生大喜。初公将决意用谭之医，惟语大将中善医者沈师象，师象赞成其事。是日引谭生于使宅北楼，惟师象与一小竖随行，左右更无人知者。谭生请公饮酒数杯，端坐无思，俄而谭生以手微扪所患曰：“殊小事耳。”初觉似拔之，虽痛亦忍。又闻动剪刀声。白公曰：“此地稍暗，请移往中庭。”象与小竖扶公而至于庭。坐既定，闻栉焉有声。先是，谭生请好绵数两染绛。至是，以绛绵拭病处，兼傅以药，遂不甚痛。谭生请公开眼，看所赘肉，大如小指，坚如干筋，遂命投之江中。方遣报夫人及子弟。谭生立以状报淮南，崔相国复书云：“自发医后，忧疑颇甚。及闻痊愈，神思方安。”后数日，而征诏至金陵。嗟夫！向若杨君不遇，谭生不至，公心不断，九日不晴，征诏遽来，归期是切，碍其目疾，位当废矣，安得秉钧入辅，为帝股肱此数事足验玄助。而公作相之后，谭生已逝，又何命之太薄也！
