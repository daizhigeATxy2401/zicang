困学斋杂录 元 鲜于枢

    刘道原曰：“大江之南，前代要眼，舜禹南巡，崩不返葬。”禹非不尊敬舜也，启非不孝于其父也，时享在乎庙貌，魂气则无所不之也。秦汉而下，崇在墓祭，违经弃礼，远事尸柩，难以语乎理矣。
    李正方腹中有鳞甲。诸葛亮谓：“腹中有鳞甲者，但不犯耳。”
    许褚，长八尺余，大十围。马超问太祖曰：“公有虎侯者安在？”军中以褚有力如虎而痴，故号虎痴。是以超问虎侯。
    任城翟庆之云：“在东子时，□南王子涧（一作渊）从容问杨叔能之诗于止轩先生。先生曰：‘叔能早年，诗名籍甚。初入京时，如《空村谣》、《甘罗庙》诸作，杨、赵诸公极口推许。及自关中还，所作澹不可读。’大凡作诗、作文，但撒手调脚便坏了。”
    刘祭酒云震，以酒自晦。尝有《东宫千秋节应教诗》云：“一年一度到青闱，每到青闱尽醉归。绝胜杜陵驴背上，朝回日日典春衣。”又《访杜仲梁不遇》云：“壮节文章今老成，而今何况白头生。牧之赋垒今敌，甫也诗坛旧主盟。舌在尽从陵谷变，气高常压海山平。东湖花草西湖月，不管文园旧长卿。”游子明尹大兴，公为孛掾。索诗，即席赋《浣溪沙》：“粉署含香旧有名，庖刀试手便峥嵘，并州人物未飘零。父老共传新政好，儿童都道长官清，十分和气满春城。”《春寒》云：“东风连日暗尘沙，二月边城草未芽。燕子不来庭院悄，定衔春色入谁家。”公尝游东平，严彦祖饯东湖亭，□请赋长短句。即席作《太常引》：“东湖亭下簇金鞍，四座浃清欢，人物画中看。只枉了刘郎鬓斑，花枝袅娜，酒杯潋滟，全不放春间。丝竹旧东山，畅好个风流谢安。都城元夜念奴娇，景龙天气，正余寒料峭。□□帘幞，万斛金莲光不夜，香满云间楼阁。金镫频敲，绣帘高揭，应为黄昏约。霜娥无恙，唤人依旧飘泊。却恨乌兔无情，把人青鬓白。恁星星却，千古繁华行乐地，谁笑谁歌谁酌。北海樽，东山丝竹，梦里扬州鹤。客窗无寐，故人谁念萧索？得荐不遇太常引，眈眈九虎隔重关。到天上却空还，回首谢尘寰。问今日，谁人姓韩，瓜田蔬圃，竹溪松径，何地不堪闲，且莫问长安。比蜀道，元来更难。”跋《宁戚扣角图》：“老眼纷纷眯战尘，十年无路觅通津。一声白石功名下，输与齐东扣角人。”
    前宋士人山行，于绝壁人迹不到处，见有题诗者云：“鸣梢叠叶响飕飕，枕底寒声为客留。野鹤不来山月堕，独眠滋味五更秋。”少前，遇髯人坐大石上，意其为诗者，欲前揖，忽不见。余谓仙人亦有未能忘情者邪。
    阳羡驿舍壁上题《渔家傲》，不知何入作（案《能改斋漫录》，词为王采道辅作）：“日月无根天不老，浮生总被消磨了。陌上红尘常扰扰，昏复晓，一场大梦谁惊（一作先）觉。洛水东流山四绕，路傍几个新华表。见说在时官职好，争信道，冷烟寒雨埋荒草。”
    轻诺似烈而寡信，多易似能而无效，进锐似精而去速，诃（诃，似当作苛）□似察而事烦，许施似惠而无成，面从似忠而退违。此似是而非者也，亦有似非而是者。大权似奸而有功，大智似愚而内明，博爱似虚而实厚，正言似讦而情忠。夫察似明非，御情之反。有似理讼，其实难别也。非天下之至精，其孰能得其实？故听言信貌，或失其真；诡情御反，或失其贤。贤否之察，实在所依。是故，观其所依而似类之，质可知也。
    诗人撒举，字彦举，陕人。性嗜酒，工于诗。客京师十余年，竟流落而死，有诗集行于世。今得逸诗数篇，信手录之。《无题》云：“谁家金鸭暖梅魂，绣户春风半掩门。桃叶等闲留暮雨，梨花寂寞过黄昏。盘盘鸾髻堆云影，澹澹蛾眉扫月痕。常似谢家银烛底，凤凰钗影落瑶尊。”《记梦》云：“千里崤函楚客行，关河西上铁牛城。申湖亭下月初上，召伯堂前草自生。十里杏园红雨暗，一条春水碧罗平。觉来半壁寒灯底，吹落风檐暮雪声。”《过沙井》云：“沙沉石马废城秋，剑钺寒生古戍楼。平日只疑无蜀道，此行何处问荆州。山连海塞从西断，水界龙荒尽北流。一曲商歌才夜半，朔风吹雪满牛头。”《游香山》云：“石栈天梯落日红，谁开青壁削芙蓉。扪参历井来何暮，佩玉鸣銮更不逢。僧去古潭云渡水，鹤阴清露月平松。世间骨相谁潘阆，误打金陵半夜钟。”（潘阆诗云：“顽童趁暖贪春睡，忘却登楼打晓钟。”）《送郭之》云：“南口青山北口云，天涯何地又逢君。陌头杨柳西行马，画角三声不忍闻。”
    中朝名士，有以木庵陪饭，窦太师陪针，王状元陪口，作《三陪图》，征诗当代名胜为一矧者。鹿庵先生题云：“寺主善为无米粥，病人要吃没钱针。皇都诗老多才思，收拾寒酸入笑林。”或云：始图者，太保公也。
    江汉先生赵复，字仁复。武昌之役，始初渡江时，寄皇甫庭云：“寄语江南皇甫庭，此行无虑隔平生。眼前漫有千行泪，水自东流月自明。”又《自遣诗》云：“醉乘鸾驭到仙家，彩笔云笺赋落霞。老去空山秋寂寞，自锄明月种梅花。”人甚称之。
    吕龙山与赵虎岩齐名，平生多佳句。夏日道中一绝句，曲尽田家夏日之趣：“枣花初落路尘香，燕掠麻池乍颉颃。一片云阴遮十顷，卖瓜棚下午风凉。”
    杭士王子庆，收《西域图》。阎中令画，褚河南书，丹青翰墨，信为精绝。意当时所画甚多，今止存四国。前史皆逸而不书，今录于此：附国者，蜀郡西北二千余里，即汉之西南夷也。有嘉良夷，即其东部所居种姓。自相率领，土俗与附国同，言语少殊，不相统一。其人并无姓氏，附国王子宜僧。其国南北八百里，东西千五百里，无城棚，近川谷，傍山险，俗好复仇，故垒石为巢而居，以避其患。其巢高至十丈，每级丈余，以木隔之，基方三四步，巢上方二三步，状似浮屠。于下级开小门，从内上通，夜必闭关以防盗贼。国有二万余家，号令自王出。嘉良夷政令系之酋帅，重者死，轻罚牛。人皆轻捷，便击剑，用矛，漆皮为甲。弓长六尺，以竹为弦。妻其群母及嫂，儿弟死，父兄亦纳其妻。好歌舞，鼓簧、吹长笛。有死者，无服制，置尸高床之上，沐浴衣服，被以牟甲，覆以兽皮。子孙不哭，带甲舞剑而呼之：“我父为鬼所取，我欲报冤杀鬼。”其余亲戚哭三声而止，妇人哭必以两手掩面。死家杀牛，亲属以猪酒相遗，共饮啖而瘗之，死后十年而大葬。
    郑畋与卢携，争高骈请公主下嫁南蛮事。携怒，拂衣去，裙蔑于研，因抵之。帝以大臣争口语，无以视百官，乃俱罢。
    两浙都转运使廉希贡，中统初平章公之弟。累官至正议大夫。余在运幕，知公最详。公于阗人，读书略通大义，尤喜读《易》。为人沉静寡言，乐善有守。至元二十七年七月末旬下血，适其兄参政公以事来杭。八月八日疾革，沐浴易衣冠而逝。家人举哀，久之，忽摇手止哭者。起坐，谓其兄参政公曰：“吾与兄生同胞，相离十余年，今幸遇会于此，谓必能承事颜色，接杯酒之欢，数月而别，岂期一病至此。今将永诀，兄能无一杯相饯乎？”时久不饮酒，参政公手斟酪浆一杯饮之。且谓曰：“吾父母去矣，大兄去矣，五弟六弟去矣，吾二人年各五十之上，死不为夭，勿以妻子之故乱。汝身后，汝之妻子，吾竭力以恤之。汝去之后，吾继汝去矣。”公首肯。又嘱其弟端夫理问，及其子可忠等，勉以忠孝，促令鞴马。既告辞，复卧而逝。身后家无一钱，行台赙楮币五十匹，乃得归中山。
    福州之俗，冬至设醮，以为引新死者见其祖，如古礼庙。
    许公度说，中统间，左相安童尝问鲁斋释老之说，先生曰：“某未尝读其书，不知其说。”又问张耀卿：“鲁斋教人读小学，其说如何？”耀卿云：“某自幼时知童蒙如入学，便读《孝经》，此时小学未行于世。小学乃是《礼经》摘出，非全经，不足学。”左丞张仲谦从旁对曰：“小学之书，专载童子当为之事，若《孝经》，曾子尚云：‘参不敏，何足以知之。’况童子乎？”又云：“鲁斋欲兴国学，教国朝胄子，可谓知本。”
    闲闲《宿三学士院对月诗》云：“何年觐佛月天子，各以宝华楼阁俱。为问上方银世界，不知有此夜寒无。”
    马德昌收米元章书，及自写真并赞云：四明从事，晋陵钱君世京，字延叟，过襄阳米芾曰：“昨送季济明渡江，与汪行之复会萧闲堂。已撤幕，壁间有君像。而题曰：‘权杭州观察推官米元章像。’杨之仪笔。杨之杰赞曰：‘君子之交，小人之仇。以人方人，叔度宜俦。’余以袖掩字而问行之曰：‘谁欤？’行之曰：‘君也。’”仆为检《同气》、《德友》、《识面》三编，无二君名姓。呜呼！古人论世取友，况同世哉！世复有三君子者，观文殿学士王公韶，字子纯。枢密直学士刘公痒，字希道。则仆竟不识其面。选人蔡君肇，字天启，于相知间语仆，若素心腹者，云得仆于王荆公。盖仆于元丰六年，赴希道金陵从事之辟，会公谪不赴，始识荆公于钟山。闻公门有数后进，喜争名而相非，又托以长者之言也，如天启乐道人善者，一人而已。仆老矣，一知一蔡二杨，行能识面乎？因延叟之语发叹，并记其事于家集中，以贻子孙。呜呼！仕开速进之路，则世人之邪说大行，纷纷不求己而非人，岂其本心，实利之诱然。今乐善君子一何多邪！彼口不道忠信，捷捷而恶人，翩翩而自喜，默默怀奸藏慝，窃窃掩人之善，咕咕自标置者，得不少悛乎？既序其事，因系以诗：“谁规萧闲堂，图赞凡丑质。昧昧起我思，有怀斯士吉。吾生终不逢，二陵已相失。苟养走四方，公卿更绝迹。向老交渐稀，背憎十六七。丰吾九畹兰，任汝满地棘。我岂萧闲人，偶然得空壁。美哉何方彦，精驱入妙笔。君不愧顾长康，取媚桓温图九锡；我不愧孟浩然，缓策京山遇摩诘。前此交道久不康，纷纷白头多不卒，呜呼！纷纷白头多不卒。回首此君应辟易。”
    山谷与秦少章书云：“比在告，熟读所惠诗卷。如公辟祭文，语气诗句，极有风裁，可喜合处，便似吾少游语。然恨在遣词，病在骨气耳。古之闻道者，请问治天下，则对曰：‘去，汝鄙人也。何问之不豫也！’文章虽末学，要须茂其根本，深其渊源，以身为度，以声为律，不加开凿之功，而自宠深矣。公诚以此言为可，犹有一物为公道之。二十年来，学士大夫有功于翰墨者为不少，求其卓尔名家者则未多。盖尝深求其故，病在欲速成尔。夫四时之运，天德也。不能即春而为冬，断可识矣。承自屈访逮，故及此。更古之大方之家，有所闻见，幸见教。”（此帖语在刀笔。）
    《苏沧浪帖》云：“草书把笔，离纸三寸，取其纸宽。掌平虚，腕法圆转，则飘纵之体自绝出耳。”
    《米帖》：“朱雀桥南万井烟，轮蹄不放草芊芊。天街惟有新杨柳，雨色春容占一年。”唐中书舍人杜牧之能作此语。宋中书舍人薛道祖能作此语。清涟老令不胜降叹，递中得书笔，当付便分，非递可附。九月与鳌同到耳。
    “七里村一麦四穗两歧，不可胜数。‘丰年上瑞自人和，土泽汪洋似涌波。海角嘉牟犹四穗，万方和气不胜多。’即事：‘人和讼简契疏怀，疆理文漪世少偕。龙吼惠风传玉垒，露宝月乞银淮。娄公胜相崇三果，袁守灵丹健百骸。夏木阴森三十亩，梦回午荫罩山斋。’”
    秘书郎乔仲山云：“至元十年，自以东曹掾出使延安。道出州，土人传有杜少陵骨在石中者。因往观之。石出州市，色青质坚，树于道傍。中有人骨一具，趺坐，若生而成者，与石俱化。以佩刀削之，真人骨也。”
    士大夫家收得吕忠穆公颐浩《训侄帖》云：“予自寒苦起家，平生仕宦，赴公尽瘁，不敢辞难，致仕将相。侄擢因祖先积庆，得此一命。须为门户、为孀母、二幼自重，守官如后。
    一、勤廉为仕宦。勤则上位必见喜，廉则吏人自是差服。
    一、自监司、知、通极恭，与同官极和。
    一、慎言语，不可轻发一谈。
    一、寡戏笑，不可容易玩狎。
    一、勿饮酒。
    一、不可令市买在务未经税之物。
    一、其他一一畏慎。
    绍兴三年正月初五日上押付擢。”
    子贡好废举，与时转货。刘氏注云：“废，谓物贵而卖之；举，谓物贱而买之；与时，谓逐时；转货，谓转贵收贱也。”
    越人王修竹所藏《雪窦禅师真迹诗》云：“有无尽是两头语，诸祖因兹不立言。末代儿孙列户牖，—花五叶失其传。永嘉虽问曹溪路，毕竟惟明自己禅，根器警敏诚难遇，凿透高原始及泉。”末用封字印。是曾入贾秋壑家，有韩宗、古敏甫、时邦美、朱伯原、吴邦献、王元直、周仁熟、邓子常、白蒙亨、章致平、王子助、霍静之绍圣四年跋。张浮休偈云：“雪窦傍边，又生一孔。北邙山下，千冢万冢。兔角龟毛，竟将何用。子细寻思，不如珍重。”米元章云：“一幅昏昏半已空，何人重出自为工。从兹万偈并千颂，扰乱春风卒未穷。”
    江浙行省掾高仲器，收《白芍药》一轴。景元年十月七日，高平范仲淹题诗其上云：“桐庐方正父，家藏唐翰林画《白芍药》。予来领郡事，因获一见，感叹久之。而题二十八字：治乱兴衰甚可嗟，徒怜水调素荣华。开元盛事今何在，尚有霓裳寄此花。”
    杨叔能《事言补》，词气不甚平和，争辨讥骂居多。今录数事于此：
    人不读儒书以变化之，无良师友以教益辅成之，虽年至七十，亦无异于十五六之时也，但发白面皱耳。
    密州赵德正云：“泰山如坐，嵩山如卧，华山如立。”
    火葬，天下之至惨也。人子不学，违圣人之训，为时世所移，懵然为之。父母何罪？殁而遭大戮。呜呼冤哉！呜呼痛哉！
    老氏、释氏吾有取乎？曰：有。老氏，吾取其佳兵不祥；释氏，吾取其戒杀。
    京兆分司刘御史，请予作《窦璧诗》云：“谁言河水浊，鸣镝约秦境。官军闹如蚁，城守申严警。窦璧一匹夫，欲汲困短绠。慷慨愿自效，行台可其请。从徒二十八，设伏独园静。逻骑百蹄翻，倏来落电影。勇士贵一决，犹豫失马猛。赏功不逾日，箫鼓喧市井。英风激衰软，胡以倍凄冷。”
    平生交游，赠余诗者多矣。惟刘京叔二篇，尝吟咏之：“忆昔逢君北渚秋，藕花香里醉轻舟。三年一别空回首，千里相思更倚楼。明月不随春物老，碧山长带暮云愁。天平松竹黄华水，早晚柴车得共游。”“思君一日如三载，两寄诗来慰我心。尘土愈知人世隐，风烟遥见海门深。贫来笑我常痴坐，乱后怜君更苦吟。历下亭前春水阔，扁舟何日重相寻。”
    素庵以“六忍”宁心澄虑，消祸致福。一曰忍触，二曰忍辱，三曰忍恶，四曰忍怒，五曰忍忽，六曰忍言。
    饮食以三十口为平，过则为多，不及为将病（此不知出处，当考）。
    古甲子：
    十干：
    阏逢（甲），旃蒙（乙），柔兆（丙），
    强圉（丁），著雍（戊），屠维（己），
    上章（庚），重光（辛），玄（壬），
    昭阳（癸）。
    十二支：
    困敦（子），赤奋若（丑），摄提格（寅），
    单阏（卯），执徐（辰），大荒落（巳），
    敦（午），协洽（未），滩（申），
    作噩（酉），阉茂（戌），大渊献（亥）。
    廉端父理问《汉镜铭》云：“田氏作镜，世未有位三公兮。”
    潘转庵题《钓台诗》云：“蝉冠未必似羊裘，出处当时已熟筹。但得诸公依日月，不妨老子卧林邱。英雄陈迹千年在，香火空山万木秋。绝笑黄尘吹鬓客，爱来祠下系扁舟。”
    日休《八识（眼、耳、鼻、舌、身、意、末那识、第八识）诗》云：“兄弟八个一个痴，其中一个最跷蹊。五个向外能经纪，止留一个看家计。”（第八识云）“浩浩三藏不可穷，渊深七浪景为风。爱□特种根身立，去后先来作主翁。不动地边才舍藏，金刚道后毕然空。大圆镜智成无漏，普照十方尘刹中。”
    地水火风，聚一区之假合；生住异灭，成四像之迁移。三缘和合而缘生，为身为体；五蕴灭谢而入死，惟识惟神。
    五不男：天、犍、如、变、半。
    五不女：螺、纹、鼓、角、线。
    前淮浙发运司主管文字赵汝谏，送侄婿张师道赴召诗五绝句。中云：“翔鸾威凤两同飞，此日闽山是独归。闻说京尘迷望眼，后来谁为洗征衣。”有一士慕佳人，亦有诗云：“君王自爱相如赋，左右安知即墨贤。”此语太逼人。刘云震祭酒题《明皇击梧图》云：“宫殿萧森荫碧梧，杖头白雨趁花奴。还留飞下渔阳鼓，一曲霓裳救得无。”
    中原士夫出处：
    定斋先生李献卿，字钦止，河东人。
    陈司谏规，字正叔，稷山人。明昌五年进士。博学能文，诗亦有律度。为人敦厚，动有礼节。南渡以后，谏官称许古、陈规，而正叔不以讦直自名。仕至右司谏，卒官。子良臣，今在燕中。
    吏部高先生鸣，字雄飞，岢岚人。历彰德路总管，召为翰林学士。至元五年至御史，迁吏部尚书，终于官。
    淄川先生杨弘道，字叔能，自号素庵、默翁。博学无所不知，而不为科举计。尝以荫仕于金，遭乱南归，为唐州司户。北还，终于乡里。有《小亨集》十卷，《事言补》一卷行于世。
    参政杨公讳果，字正卿，号西庵，中山人。金末王鹗榜登科，历偃师蒲城县，辟陕州行台郎中。北渡后，复居洛阳。紫阳为课税所官，辟经历官，参河南经略司事。中统改元，召为参知政事。告老，除怀孟路总管以荣其归。致仕后，葬于乡里。
    转运田时秀，字彦实，易县人。大定十九年进士，仕至太原转运使。喜作诗，为周德卿、李之纯赏识。《感兴》云：“散木不材宁适用，虚舟无意任乘流。百年身世槐安国，千古人情羹颉侯。”《赋古塔》云：“缔构百年人换世，消沉千古鸟盘空。”他类此。彦实所居里，名半十；行第五，以五月五日生，小字五儿；二十五岁；乡、府、省、御四试，皆中第五；年五十五，八月十五日卒。造物之戏人如此（如五月五日生者见《共赋集考》）。
    太常卿石抹世绩，字晋卿。承安中进士，终于礼部尚书。子嵩，字企隆，应奉翰林文字。父子皆死蔡州之难。
    张户部德直，字伯直，平阳人。叔祖邦彦，字彦才。张□榜登科，以□川令致仕，有《松堂集》。父迪禄，字仲英。明昌初进士，历岐山、上党二县令，卒于省掾。伯直，贞三年进士，释褐新平簿，辟蓝田令。秩满，父老诣行台留再任；去之日，为立生祠。移沔池通许，召补省掾，选授警巡院使，终于同知武胜军节度使事。子城，今居永宁。
    张介，字介夫，彭城入。正大元年，经义第一人。历巩、谷熟二县令。幼有赋声，为人有蕴藉。尝赠诗人杨叔能，末章云：“我贫自救如沃焦，君来过我亦何聊。为君欲写贫士叹，才思殊减荒村谣。”（杨初以“荒村谣”得名，故云）
    撒举，字彦举，陕人。性嗜酒，工于诗。客京师十余年，竟流落以死。同时有郑云表者，慕彦举之为人，作诗挽之。云：“形如槁木因诗苦，眉锁苍山得酒开。”人以为写真云。
    道士申志贞，字正之，太原人。尝为道教提点，住京师长春宫。时道士旧传十七人，坐与释教持论不胜，落发为僧者，志贞其一也。后终于乡里。
    寂通老人陈时可，字秀玉，燕人。金翰林学士，仕国朝为燕京路课税所官。
    紫逻几几道人杨鸿，字飞卿，一名云鹏，少梁人。北渡，终于东平，有《洞然集》行于世。
    虎岩先生赵著，燕人，终于编修官。
    南湖散人曹居一，字通甫，又号听翁，太原人。金末登进士第，仕国朝为行台员外郎。
    新轩先生张伯遒，字圣俞。
    紫阳先生杨奂，字焕卿，又名知章，奉天人。以明经，后进称为关西先生。少年时，自悟以前身为紫阳宫道士，因自号。国朝，为河南府课税所官。有《还山集》行于世。
    廉庵题赵辅之《樊川图》云：“一赋阿房万古传，岂知今有赵樊川。谢公墩上王公住，异代风流各自贤。”
    高雄飞《独石诗》云：“一块苍顽石，颓然半水滨。可怜阎立本，徒写五湖真。”《题杜莘老华山图》：“上方可望不可到，今日兴来时卧游。须信丹青有神化，世间随处是同州。”
    内朝鹿庵先生王盘，字文炳，初名采龄，字萧客，东平人。学于征君麻九畴。金末以《易经》登科，北渡后，为永平学官，一时名士，皆出其门。中统初，召为真定宣抚使，入拜翰林学士承旨。年八十余，致仕归东平。东宫命朝士祖饯，仍给半俸，时人荣之。今近九十，尚无恙。
    仁甫赵先生复初被虏时，有《寄皇甫庭诗》：“寄语江南皇甫庭，此行无虑隔平生。眼前漫有千行泪，水自东流月自明。”又诗：“乘云曾到玉皇家，彩笔云笺赋落霞。老去空山春寂寞，自锄明月种梅花。”
    庸斋先生薛玄，字微之，华阴人。仕至河南府提学，有《易解》行于世。
    右中原名公翰墨，至元乙酉，得于京师。庚寅装于钱唐，直以所得日月先后次序之，不敢妄有品第。
    京师名琴：
    耶律丞相春雷（金内府物，名曰“承华殿春雷”）。
    玉振（雷珏重修）。
    不出户。
    石上流泉。
    寒玉。
    宋少监毅夫寒玉（吴兴沈僚斫，张钺重修）。
    焦仲良秋啸（雷氏，今归天上）。
    李子亨冠古韵磬（李阳冰篆）。
    云和（李勉斫，今归天上）。
    薛道录金磬（张钺）。
    郑太医（雷霄斫，今在行台太丞家）。
    高彦敬金儒鸣玉。
    王安仁实腹琴。
    商左山寒字号（赵耶利斫）。
    乔仲山家冰清（开成元年，西蜀郭谅；崇宁四年，马希先奉圣旨重修）。
    [1234]清。
    陈也里参政黄龙至宝。
    百衲（吴越国王官百衲雷威斫。朱漆书槽，腹黑漆）。
    张詹事子友家（张越琴）。
    李士彦三足琴。
    济南姜伯惠甫家列子琴（雷氏斫）。
    南京刘介甫家三峡流泉（唐天宝年，雷威斫。外刻流泉，内刻三峡流泉，款皆隶书）。
    廉廷臣玉涧鸣泉（唐雷氏贞）。
    廉端父琼响（庆历年，道士卫中正斫。崇宁年，马希先重修）。
    秋籁（同上）。
    郭佑之御史霜钟（前宋僧斫）。
    游平章子明家张钺孙枝。
    王郎中声满天地（南方物）。
    李德新天宝雷会。
    郭北山新制万壑松（无款，或来自中原，制度在雷□□。五代间，钱斫家物）。
    夏信之雷威琴（唐懿宗时斫，款云：咸通四年秋八月，处士雷威斫）。
    马德昌洞泉（雷氏、嵩阳野叟修磬编）。
    张可与号钟（南方物。臣马希先奉圣旨重修）。
    古器：
    行台右丞李公家：
    世母辛卣。山敦。牛敦。周盘夔卣。
    秘书郎乔仲山家：
    文王鼎（正考父作文王）。周凤。周粟纹壶。
    王子庆家：
    商鼎。汉方壶。汉山龙壶。
    敝家：
    商父乙鼎，铭曰：“子父已。”
    商州师卣，铭曰：“州师锡朋，具用作父丁尊举册。”
    商父辛彝，铭曰：“[1234]父辛。”
    周伯吉父，铭一百三十字（行台李顺甫鬻于市，家人折其足，用为饼炉，余见之，乃以归予）。
    周邓○鼎，盖铭十八字。
    汉镜二（一尚方，一八花边光）。
    董顽石家：
    商百乳彝。商山尊铭。
    商举鼎，铭曰：“冈。”商鼎铭<市市>。
    商觚。周。
    吴和之家：
    商右伯。商饕餮鼎，铭象形一字。
    周草窗家：
    商凫尊。铜马。
    罗和斋：
    周凤尊，铭一字[1234]。周百乳彝。
    商贯耳壶，铭字作鸟形，首有冠。
    杨中斋驸马：
    周方鼎。周细文大羊鼎。
    周觚棱壶（旧藏余家）。商小鼎一。
    刘耀卿：
    商。商子孙。商蛟篆壶，铭一字。
    商敦。周司空。汉方壶。周大。
    闲邪先生：
    敦二（方、圆二器，未见）。
    李又有李阳冰《扌西三坟记》。字三寸许，大字三百有畸，宣和题签。复有墨本，亦徽宗题册子。又有李成《樊川捕鱼图》，长三丈，徽宗御题。
    书画见闻：
    东坡云：“永禅师欲存王氏典型，以为百家书祖，故举用旧法，非不能出新意求变态也。然其意已逸于绳墨之外矣。”下欧虞恐非至论，若复疑其临仿，又下此论下矣。
    济南杨淀周家，藏《阎中令画锁》、《窦建德图》、《褚河南书传》。
    张仲悦家，藏《谢尚余寒帖》、古完本《痤鹤铭》。
    冀州赵弘道家，藏高宗御题《淳化帖》。
    济南张可与家：
    颜鲁公《顿首夫人帖》、唐抚右军《大周埂》等帖、许浑乌丝兰《今体诗》（五帖）、怀素《猛吟》（余家物）、僧弘《元春集》、右军书《越州寺碑》、欧阳询《卜商》等帖、韩文公书《名告》、鲁公书《名告》、元微之《和乐天雪韵》、韩渥《尺牍》一卷山谷跋、唐抚羲之《罔极》三帖、吴生《妙胜如来》、惠崇《巨轴》（小景）、巨然《山水》、李伯时《阳关图》、元章《自写真》、皇象《急就章》甚佳，当是第一本，切记。
    霍治书清臣家：
    李北海《缙云帖》、柳书《李氏墓记》、唐文皇手诏《好谦帖》、萧子良《变体诗》（唐人临）、鲁公《鹿脯帖》、孙过庭《千文》、唐人抚《兰亭》（内府善本）、伯时《孝经》、著色郭熙《二小幅》、巨然《山水横披》、伯时《拂林天马》、唐人《仙山故实》、周临《六朝人天官》、韩《圉人调马图》、边鸾《木瓜花》。
    乔仲山家：
    颜太师《马病帖》、智永《千文》（宣和内府）、高闲《千文》（余家物、赵明诚家物）、张旭《承告帖》（宣和）、僧梦闲《白莲诗》（宣和）、张长史帖《章草王粲评诗》（宣和、南唐）、智永《笔力帖》怀素临、东坡书《太白诗》、东坡小楷《金刚经》（全用钟法）、巨然《秋江晚渡》（明昌）、李思训《江山渔乐》（南唐、明昌）、陆瑾《溪山凤雨》（明昌）、郭忠恕《飞仙故实》（宣和樗轩题）、董元《寒林》（明昌内合同）、贯休《大阿罗汉》（明昌）、伯时《女孝经》（明昌）、卫贤（高士图》（宣和）、郭熙《松石二大幅）、李成重（峦秋晚》、吴侥《萧翼赚兰亭图》（宣和）、张符《牧牛图》（明昌、宣和、睿思、东阁）、张萱《鼓琴仕女图》（明昌、宣和）、尉迟乙僧（有余菩萨》（南麓跋）、巨然《岁寒图》、崔白（读碑）、董元《烟岚重溪）、王齐翰《行佛图》（王诜宝绘、太原珍玩玉押）、王齐翰《观音像）（上同）、王维《维摩示疾图》（宣和、明昌、睿思、东阁）、韩混《乳牛》（睿思、东阁）、黄华《雪山写照、》、胡瑰《番部卓歇》（大观、宣和、睿思、明昌）。
    乔仲山云：“在都下时□卖人处，有右军书《东方画赞》，烂处欧阳政宣收附，岂元章《书史》中所载者耶。又郑广文《溪桥峻岭图》、唐张藻《松石微流图》（高宗题签）、李伯时《陶宏景像》（高宗题）、李唐《晋文公复国图》，笔意奇古、虽近代人，实有古人之风，行书亦佳。傅古《戏水龙》（高宗）、刘采《戏藻鱼》（高宗）、唐朱繇《文殊像》奇古，唐人《大悲像》（元彦礼）、大年《墨雁》、范宽《雪峰萧寺》、宋迪《远浦归帆》、王维《秋山萧寺》。”
    司德用：
    边鸾《孔雀》、易元《吉獐》、崔白《荷花鸭子》、董元《雪景二幅》、董元《庐山图》、闫令《职贡狮子图》、胡瑰《啖鹰图》（乔仲山云：“虔笔也。”）、王诜《长江远岫》、韦偃《松》、张希颜《四时写生》、卢棱伽《罗汉》、李成《松石平远》、关仝《大幅山水》、韩幌《归牧图》、韩混《醉道士图》、郭熙《山水》二幅、汤子升《铸镜图》、吴道元《火德真君》、徐熙红《踯躅》、郭处晖《林雀》、世宗《群鹿》、世宗《马》、黄荃《竹鸽图》、王端《人物》。
    郭北山御史：
    唐无右军《重告》等六帖、右军《快雪时晴帖》、右军《承告帖》、唐摹《王宏帖》（王氏《宝章集》中物）、唐抚《兰亭诗序》、徐会稽《宝林寺诗》、杨景度《水兴诗帖》、欧阳率更《道夫帖》、右军《七月五日青绢帖》、胡季良临《右军郗家信帖》、右军《送梨帖》、陶宏景《屈画帖》、陈闳写《御厩马》（宣和收附）、孙过庭《千文》、定武五字不损本《兰亭叙》、杨景度《十九郎帖》、嵇叔夜《听雨帖》、鲁公《江外帖》、陆柬之《兰亭诗》、唐人《节史》、欧阳询《稽古稿》、高闲《九原帖》、白居易《行元微之告》、陶贞白书《丹经》、李邕《口味帖》、《康告》、东坡《致语稿》、山谷《老将行》、山谷《衤能衤戴帖》、唐无右军《瞻近帖》、晋王无《伯远帖》、吕洞宾《自写真》、李成《二大幅》、《烈女箴》、吴生《坐神》、《文竹》（未见）、米元晖《楚山清晓》、韩幌《尧民击壤》。
    续见：
    东坡黄素《上清储祥宫碑》；右军《此事帖》，白麻纸上行草，后一行然欲不可长。非笔非临，前人直以为真迹，殆非过许。上古印甚多，莫可辨。一四寸许大印，翦去八分，略见“御”字“卩”如此。宣和、明昌两朝小玺，及用群玉中秘印、“秋壑悦生”及“封”字印。徽宗御笔，瘦金书签，奇物。
    王子庆：
    右军《裹帖》、毕《手状》、《柳经》、《西域图》、伯时《五马图》、关仝《早行图》、李成《看碑图》、顾恺之《初平起石为羊》。
    吴门季宗元：
    鲁公《马病帖》（未见）、谢安《八月五日帖》、杨景度《珊瑚帖》、吴通《微告》、唐人《文殊像》、又《七居胝佛》、唐《大悲像》。
