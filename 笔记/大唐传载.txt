　　钦定四库全书　　　　　子部十二
　　大唐载　　　　　　　小説家一【杂事之属】提要
　　【臣】等谨案大唐载一巻不着撰人名氏记唐初至元和中杂事唐宋艺文志俱不载前有自序称八年夏南行岭峤暇日泷舟其所闻而载之考穆宗以后惟太和大中咸通乃有八年此书既不着其纪元之号所云八年者亦不知其在何时也所録唐公卿事迹言论颇详多为史所采用间及于诙谐谈谑及朝野琐事亦往往与他説部相出入惟称贞元中郑国韩国二公主加諡为公主追諡之始而不书髙祖女平阳昭公主有諡已在前又萧頴士逢一老人谓其似鄱阳王据博异记乃巨盗而此纪之以为异人如此与诸书颇不合盖当时流互异作者承所闻而録之故不免抵牾要其可据者实十之六七云乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　大唐载
　　书云不有博奕者乎犹贤乎已斯圣人疾夫饱食而怠惰之深也又曰吾不试故艺试用也夫艺者不独总多能苐以其无用于代而穷愁时有所述耳八年夏南行极岭峤暇日泷舟传其所闻而载之故曰载虽小説或有可观览之而喁而笑焉
　　杜河南兼常聚书至万卷每卷后必有自题云清俸买来手自校汝曹读之知圣道鬻及借人为不孝
　　阳道州城之为朝士也家苦贫常以木枕布衾质钱数万人争取之
　　苏州开元寺东有陆氏世居门临河涘有巨石块立焉乃呉陆绩为郁林郡守罢秩泛海而归不载寳货舟轻用此石重之人号郁林石陆氏自绩及裔孙国朝太子少保兖公犹保其居今子孙渐削其居十不存一焉费县西漏泽者漫十数里嵗时雨降即泛溢自满蒲鱼之利人实赖焉至白露应节前后一夕即一空如扫焉信殊异也
　　李忠公之为相也政事堂有防食之床吏人相移之则宰臣罢不迁者五十年公曰朝夕论道之所岂可使朽蠧之物而不除俗言拘忌何足聴也以此获免余之愿焉命彻而焚其下铲去聚壤十四畚议者称正焉杜太保宣简公大厯中有故人遗黄金百两后三十年为淮南节度使其子投公取其黄金还缄封如故赵郡三祖元和中每房一人同时为相皆第三即司徒吉甫司空绛华州刺史藩
　　天寳中有书生旅次宋州时汧公勉少年贫苦与书生同店而不旬日书生疾作遂至不救临絶语公曰某家住洪州将于北都求官于此得疾且死其命也因出金百两付公曰某之仆使无知有此者足下为我毕死事余金奉之李公许为办事及毕宻置金于墓中而同葬焉后数年公尉开封书生兄弟赍洪州牒来果然寻生行止至宋州知李为主丧事专诣开封诘金之所公请假至墓所以出金付之焉韦献公夏卿有知人之鉴人不知也因退朝于街中逄再从弟执谊从弟渠牟升三人皆第二十四并为郎官簇马良久献公曰今日逄三二十四郎輙欲题目之语执谊曰汝必为宰相善保其末耳语渠牟曰弟当别奉主上恩而速贵为公卿语升曰三人之中弟最长远而位极旄后竟如其言
　　杜亚为淮南竞渡采莲龙舟锦缆绣防之戏费金数千万于頔为襄州防山灯一上油二千石李昌防为荆南打猎大修富饰其妻独孤氏亦出女队二千人皆着红紫锦绣袄子此三府亦因而空耗
　　汝南徳师故给事高之子尝于东都买得娄师徳故园地起书楼洛人语曰昔日娄师徳园今乃徳师楼兴元元年十月戊辰始诏中官窦文监神防军左厢兵马马有麟为左神防大将军神策监军军之始也贞元十二年六月乙丑始以窦文为左神防防军中尉霍仙鸣为右神防防军中尉其日又以张尚进为神武中防军左右辟仗使之始也
　　建中初关播为给事中以诸司胥吏为颇多播议用士人掌之
　　农杨氏居东都者承四太尉之后世传黄雀所衔玉环至天寳为杨国忠所夺今不知所在
　　张守珪陜州平陆人自幽州入觐过本县见令李杭申桑梓之礼见陜尉李冕桎梏令众寃呼张公曰困危之中岂能相救至灵寳便奏兖州判官冕后至宰相贞元中张茂宗所尚义章公主赠郑国公主諡为庄穆韦宥所尚故唐安公主赠韩国公主諡为贞穆所司择日册命国朝已来公主即有追封者未有加諡者公主追諡自此始也
　　徐尚书晦沈吏部师徐公嗜酒沈公善食杨东川嗣复尝云徐家肺沈家脾真安穏
　　有士人平生好食熝牛头一日忽梦其物故拘至地府酆都狱有牛头在旁其人了无畏惮仍以手抚其头云只者头子大堪熝食牛头人笑而放回
　　元和中郎吏数人省中纵酒语平生各爱尚及憎怕者或言爱图画及博奕怕妄与佞工部员外汝南周愿独云爱宣州观察使怕大虫
　　贞元中禁未仕不得乘大马有人言于执政大马甚多货不得举人不得骑当尽为河北节制所得耳
　　陆鸿渐嗜茶撰茶经三行于代常见鬻茶邸烧瓦瓷为其形貌置于灶釜上左右为茶神有交易则茶祭之无则以釡汤沃之
　　高祖之制凡出将赐旌节专征行军有大总管之号也高祖之制镇军有大都督之号
　　宗之初为节度大使节度之号凡皇太子亲王统军中有元帅府之制宰相遥领节度使自牛仙客始也开元九年命宗正寺官寮并以宗子为之唐制男子始生为黄四嵗为小十六为中二十为丁六十为老赋役之制有四一曰租二曰税三曰役四曰徭凡丁嵗输粟二石凡调随乡土所产绢绫絁各二丈布加五分之一麻三斤凡役嵗二旬闰加二日
　　至徳元年三月方以侍御史文叔清为宣谕使许人纳钱授官及明经出身
　　至徳二年勅以僧及道士入钱自度有差
　　乾元元年七月铸钱使第五琦奏谓铸乾元钱毎贯重二十斤一文当五十寳应元年以盗铸日甚物价腾贵咸称非便减重轮钱以一当三十
　　乾元二年御史中丞元载为江淮五道租庸使高户定数徴钱谓之白着酤
　　至徳二年勅天下州县量定酤酒随月纳税建中二年更加青苖大厯中初税毎亩十文三年加五文勅以御史大夫充使其后割归度支
　　卢中丞迈有寳琴四各直数十万有寒玉古磬响泉和志之号李河南素替杜公兼时韩吏部愈为河南令除职方员外归朝问前后之政如何对曰将兼来比素
　　李相国程执政时严休皆在南省有万年令阙人多属之李公云二严不如誉
　　豆卢署少年旅于衢州梦老人云君后二十年为牧兹郡已果为衢州于所梦之地立徴梦亭
　　郑滁州胪于曲江见令史醉池岸云更一转即入流矣白宾客居易云忠州有荔枝一株槐一株自忠之南更无槐自忠之北更无荔枝
　　贾至常侍平生毁佛尝假寐防事忽见一牛首人长不满尺擕小锅而燃薪于床前公惊起而讯之对曰所谓镬汤者罪其毁佛人公曰小何足畏遂伸足床下其汤沸忽染于足涌然而上未防烘烂而卒
　　乌江有项羽系乌骓树歴千余年尚郁茂建中年中县令张勤厌宾客观逰令伐却至今兹地独不生草李镇恶即赵公峤之父选校梓州郪县令与友人书云州带子号县带妻名由来不属老夫并是妇児官职刘巨麟开元中为广州刺史弟仲丘为丽政殿学士兄弟友爱有罗浮道者为巨麟合丹剂将分半以遗仲丘命刀中破之分铢无差焉
　　萧功曹頴士赵员外骥开元中同居兴敬里肄业共一靴久而见东郭之迹赵曰可谓驶于道路矣萧曰无乃禄在其中
　　苏州洞庭杭州兴徳寺房太尉琯云不逰兴徳洞庭未见山水
　　寿安县有喷玉泉石溪皆山水之胜絶也贞元中李宾客洞为县令乃刬翳荟开径隧人方闻而异焉太和初博陵崔为主簿标堠于道周人方造而游焉
　　顔太师鲁公刻名于石或置之髙山之上或沉之大洲之底而云安知不陵谷之变
　　独孤常州及末年尤嗜鼓琴得眼疾不理意欲专聴也曲阜县先圣庙前有数株古栢亦千余嵗其大十围潘华为兖州军食贫穷无以结四方之信华遂命伐之裁为简册刻为器皿以行饷之
　　张文贞公第某女嫁卢氏尝为舅卢公求官公朝下而问焉公不语但指搘床而示之女拜而归室告其夫曰舅得事矣
　　开元东封有太原人于伯陇者年一百二十八嵗精爽不昧其子已卒两孙随之各年七八十矣自北乗诣阙引见上劳之老人无拜礼伯陇曰臣神尧皇帝之臣也荏苒嵗月得至今日复事郎君臣之幸矣郎君明圣功成封岳不以昏老千里而来笑而悯之乃赐紫袍牙笏及优防有加伯陇自言隋仁寿年生説大业末事了然可见李右丞廙年二十九为尚书右丞至五十九又为尚书右丞于良史为张徐州建封事但举其姓曰辛丘杜当人萧功曹颖士尝出灞桥道左逄一老人眉髪皓白状骨甚竒古萧甚异之老人瞻顾萧因问之老人云公似吾亡友耳萧固请言之老人曰吾与鄱阳王恢善君甚之乃頴士六代祖萧问其所来不应而去
　　洛阳金谷去城二十五里晋石崇依金谷为园苑髙台飞阁余址嶙独有一皂防树甚大至今郁茂郑公审开元中为殿中侍御史充馆驿使令每舎立辰堠自公始也
　　润州金坛县大厯中北人为主簿以竹筒赍蝎十余枚置于防事之栁树后遂孳育至百余枚为土气所蒸而不能螫人南民不识呼为主簿虫
　　开元中进士第唱于尚书省其防试者并集于都堂唱其第于尚书省有落去者两两三三戴帽子日暮但吟一声长安竹帛皆枯死
　　开元中吏部侍郎宁王宪嘱亲故十人官遂诣王请见云十人之中有商量去者乎王云九人皆不可矣一人某者聴公吏部归九人皆超资好官独某者当时出云据其书判自合得官縁嘱宁王且放冬集
　　昆山县遗尺潭本大厯中村女为皇太子元妃遗玉尺化为龙至今遂成潭
　　洛东龙门香山寺上方则天时名望春宫则天常御石楼坐朝文武百执事班于外而朝焉
　　永和中有判太常寺行事礼官祭圜丘至时不到云太常大寺实曰伽蓝圜丘小僧不合无礼
　　沙堤起天寳三年因萧京兆炅奉请于要路筑甬道以通车骑而覆沙其上
　　天寳中乐章名以边地为名若凉州甘州伊州之是焉其曲遍繁声名入破后其地尽为西番所没其破兆矣
　　高平徐毅为弹侍御史创一知班官令自宣政门检朝官之失仪者到台司举而罚焉有公卿大僚令问之曰未到班行之中何必拾人细事毅报之曰为我谢公卿所以然者以恶其无礼于其君
　　裴仆射遵庆二十入仕裹折上巾子未尝随俗様凡代之移易者五六而公年九十所裹者犹幼小时様今巾子有仆射様
　　韩太保皋生知音律尝观客弹琴为止息乃叹曰妙哉嵇生者也为是曲也其当魏晋之际止息与广陵散同出而异者也其音主商商为秋声天将肃杀草木摇落其嵗之晏乎此所以为魏之季也慢其商徳与宫同音是臣夺其君之位乎此所以知司马氏之将簒也广陵维之地散者流亡之谓也者武帝后之姓也言杨后与其父骏之倾覆晋祚也止息者晋虽兴终止息于此其音哀愤而噍杀操蹙而憯痛永嘉之乱其应乎此叔夜撰此将贻后代知音且避晋祸托之鬼神史氏非知味者安得不传其谬也欤
　　韩太保皋常言洪范五福独不言贵者近于高危福之自至犹儆动奈何枉道邀之
　　李西平晟之将军也尝谒桑道茂云将军异日为京兆尹慎少杀人西平曰武夫岂有京兆尹望乎后兴元复西平兼京兆时道茂在俘囚中当断之际告西平曰公忘少杀人之言乎
　　韩太保皋之为御史中丞京兆尹常有所陈必于紫宸对百僚而请未尝诣便殿上谓曰我与卿言于此不尽可来延英议及大政多匡益之亲友咸谓公曰自乾元以来羣臣启事皆诣延英方得详尽公何独于外庭对众官以陈之得无不慎宻乎公曰御史天下之平也摧刚直枉惟在公何在不可人知之奈何求请便殿避人窃语以私国家之法且延英之置也肃宗皇帝以苗晋卿年老艰步故设之后来得诣便殿多以私自售希防求宠干求相位奈何以此为望哉
　　张秘书荐自筮仕至秘书监常带使职三入蕃竟殁于赤岭外
　　韦崖州执自幼不喜闻岭南州县拜相日出外舎见一州郡图迟回不敢防良乆临起悮视乃崖州图也竟以贬终
　　王河南维或有人报云公除右辖王曰吾居此官虑被人呼为不解作诗王右丞
　　阳道州城未尝有所蓄积惟所服用不可阙者客称其物可佳可爱公辄喜举而授之有陈苌者候其始请月俸常往称其钱帛之美月有获者
　　常中书处原在开州也常有李潼崔冲二进士来谒留连月余日防有过客西川军将某能相术于席上言李潼三日内有虎厄后三日相君与诸客逰山寺自上方抵下方日已暮矣李先下崔后来冲大呼李云待冲来待冲来李闻待冲来声谓虎至矣颠蹶坠下山址絶而复苏数日方愈及军将回谓李曰君厄过矣
　　苏给事岱建中末为太常博士遇朱泚乱将赴行在夜行山谷常有二烛前导危险毕见既过烛然后灭岂忠愤所感耶
　　李年彭年鹤年兄弟三人开元中皆有才学盛名鹤年诗尤妙唱渭城彭年善舞年善打羯鼓宗问卿打多少杖对曰臣打五千杖讫上曰汝殊未我打却三竖柜也后数年有闻打一竖柜因赐一拂杖羯皷后卷流至建中三年任使君又一弟子使君今取江陵漆盘底泻水卷中竟日不散以其至平又云卷人鼓只在调竖慢此卷一调之后经月如初今不知所存安邑县北门县人云有一蝎如琵琶大毎出来不毒人人由是恐其灵闭之积年矣
　　泾州将郝玭自贞元末及元和中数于泾州擒杀西虏及筑临泾城西戎畏之赞普铸一金郝玭号曰有能得玭者赐金玭焉
　　建中中李希烈攻汴州城防用百姓妇女辎重以实壕堑谓之湿稍
　　窦参之作相也用从父弟申为耳目毎除吏先言于申申告人故谓窦给事为喜鹊
　　同州唐女寺有盗帅董太宫之漆身后有盗者皆来拜祝有至鸣足者今漆足皆口牙
　　襄州汉臯庙本为解佩于汉之义今为汉高祖误也陜州平陆县主簿防事西序楣有隋房公杜公仁寿九年十二月题龄如晦题处房年二十三杜年二十六今移在使府食堂之梁
　　杨京兆凭兄弟二人皆能文学甚攻苦或同赋一篇共坐庭石霜积襟袖课成乃已李愿司空兄弟九人四有土地愿为夏州徐泗凤翔宣武河中五节度宪为江西观察岭南节度愬为唐邓襄阳徐泗凤翔泽潞魏博六节度使聴为夏州灵武河东郑滑魏博分宁凤翔七节度一门登坛授无比焉
　　元和十五年辛丘度丘纾杜元頴同时为拾遗令史分直故事每自吟日出身三十年髪白衣仍碧日暮倚朱门从朱汗赤因为之奏章服焉
　　河南广武山有流桂泉史思明于其上立汉高庙茅山下泊宫茅君链丹井香洁不受触曽有修宫工人获知取水煮肉良久不熟
　　寳厯中亳州云出圣水服之愈宿疾亦无一差者自洛已来及江西数郡中人争施金货衣服以饮焉获利千万人转相惑李赞皇徳在浙西也命于大市集人置金取其水于市司取猪肉五斤煮云若圣水也肉当如故逡巡肉熟烂自此人心稍定妖者寻而败露
　　朗州武陵山有人换骨匣每年若大风雨望峭壁即有新者泽州长平即白起坑赵卒故地开元中诏为省寃谷至今天气长隂有泉色赤于其下立丹井碑
　　湖州徳清县南前溪村前朝教乐舞之地今尚有数百家尽习音乐江南声妓多自此出所谓舞出前溪者也终南山有湫池本咸阳大洲一夜忽飞去所歴皆暴雨与鱼俱下大者至四五尺小者不可胜计遂落终南山中峰水浮数尺纵广一里余色如黛黒云雨常自中出焦旱祈祷无不应焉山僧采樵时见羣龙瀺灂其中昭应庆山长安中从河朔飞来夜过闻雷声如疾风土石乱下直坠新丰西一村百余家因山为坟今于其上起持国寺
　　魏齐公元中少时曽谒张憬藏待之甚薄就质通塞亦不答公大怒曰仆不逺千里裹粮求见非徒行也意必谓明公有以见教而含木舌不尽勤勤之意何耶且穷通贫贱自属苍苍何预公焉因拂衣而去憬藏遽起言曰君之相禄正在怒中后位极人臣
　　解县盐池当安史时水忽淡銮舆反正复如故
　　上都崇圣寺有徐贤妃妆殿太宗曾召妃乆不至怒之因进诗曰朝来临镜台妆罢暂徘徊千金始一笑一召讵能来
　　汉中王瑀为太常卿早起朝闻永兴里人吹笛问是太常乐人否曰然已后因闻乐而挞之问曰何得某日卧吹笛又见康昆仑弹琵琶云琵声多琶声少亦未可弹五十四丝大也自下而上谓之琵自上而下谓之琶
　　裴延龄尝怒李京兆充云近日兼放髭须白犹向人前作背靣
　　薛汝丹家在南岳常与一僧知闻其僧毎年以香链顶供飬佛至八十余终后嵗余有州民生一子色貌絶殊而顶甚香十步之外人皆慕之生不食鱼肉数嵗出家为南岳高行律师焉
　　王藻王素贞元初应举名皆第十四每诣通家通王十四郎或问曰藻也素也
　　常相衮为礼部判杂文榜后云旭日登塲思非不鋭通宵絶笔恨即有余所以杂文入者常不过百人鲍祭酒防为礼部帖经落人亦甚时谓之常杂鲍帖
　　左右常侍与给谏同厨厨人进鲜菌于给谏问云莫毒否厨人答曰常侍已尝了
　　乾元中太子左赞善大夫吕旬母张氏年八十八以旬久不归愈思念之忽觉左乳长汁流出顾谓孙鄢汝父即来也不逾十日旬遂至
　　至徳初当安史乱河东大饥忽然荒地十五里生豆及扫却又复生约得五六千石其米甚圆细复美人赖焉开元天宝之间传家法者崔沔崔均之家法
　　师云长安永宁坊东南是金盏地安邑里西是玉盏地永宁为王太傅锷地安邑为马北平燧地后王马皆进入官王宅累赐韩令及史宪诚李戴义等所谓金盏破而成焉马燧为奉诚园所谓玉破而不完也
　　常相衮之在福建也有僧某者善占色言事若神相国惜其僧老命弟子就学其术僧云此事有天性非可造次为某尝于相君左右见一人可教遍召得小吏黄彻焉相命就学老僧遂于闇室中置五色彩于架令视之曰世人皆用眼力不尽淬熟防之旬后依稀认其白者后半载防五色即洞然而得矣命之曰以闇中之视五彩回之白昼占人因传其方诀且言后代当无加也李忠公吉甫云黄彻之占袁许之亚次也
　　礼部刘尚书禹锡与友人三年同处其友人云未尝见刘公説重话
　　唐公临性寛仁多慈恕欲吊丧令家僮归取白衫僮仆悮持余衣惧未敢进临祭公谓之曰今日气逆不宜哀泣向取白衫且止之又令煮药不精潜觉其故又谓曰今日隂晦不宜服药可弃之终不其过矣
　　唐皎贞观中为吏部先时选集四时随到即补皎始请以冬时大集终季春而毕至今行之
　　徐大理宥少为蒲州司法叅军为政寛仁吏感其恩信逓相约曰若犯徐司法杖必斥罚终官不杖一人顔鲁公真卿为监察御史充河西陇右军覆屯交兵使五原有寃狱决乃雨郡人呼为御史雨
　　徳宗问李汧公勉人云卢杞是奸邪何也勉曰人皆知之陛下独不知此所以为奸邪也
　　李希烈防扈蔡州时卢杞为相奏顔鲁公往宣谕之而谓顔曰十三丈此行出自圣意顔曰公先中丞面上血某亲舌防之乃忍以垂死之年饵于虎口杞闻之啼焉卢即是御史中丞奕之子
　　南蛮清平官犹国家之宰相也元和中有邓旁来庭宰臣问之公名旁其何意乎对曰亦犹大朝之刘宗经矣苏户部弁刘常侍伯刍皆聚书至二万卷河南冯宿之三子陶鞠图兄弟连年进士及第连年登宏词科一时之盛代无比焉当太和初冯氏进士及第者海内十八而公家兄弟叔侄八人
　　李相国程为翰林学士以堦塼日影为入公性懒每入必逾八塼故号为八塼学士焉
　　永州龙兴寺乃呉军司马之故宅僧懐素善草尝浚井得军司马印文字不灭雕刻如新懐素每草书用此为志
　　英公虽贵为仆射其姊病必亲为粥火燃輙焚其髭姊曰仆妾多矣何为自苦勣曰岂无人顾今姊年老勣亦年老虽欲乆为姊粥复可得乎
　　英公尝言我年十二三时为无赖贼逢人则杀十四五时为难当贼有所不惬者杀之十七八时为好贼上阵杀人年二十便为天下大将军用兵以救人死
　　尉迟敬徳性饶寛而尤善避槊每军骑入阵敌人刺之终不能中反夺其槊以刺敌人海陵王元吉闻之不信乃令去槊刃以试焉敬徳曰饶王着刃亦不畏伤元吉再三来刺既不少中而槊皆被夺去元吉力敌十夫大慙恨太宗之御窦建徳谓尉迟公曰寡人持弓箭公把长鎗二人相副虽百万众亦无奈乃与敬徳驰至敌营叩其军门大呼曰大唐秦王能敌来与汝决追骑甚众不敢御
　　窦建徳之役既阵未战太宗见一少年骑骢马铠甲鲜明指谓尉迟公曰彼所乗马真良马也言之不已敬徳请取之帝曰轻敌者亡脱以一马损公非寡人愿敬徳自料攻之万全乃驰往并擒少年而返即王世充之兄子伪代王琬宇文士及在隋亦识之是马实内廏之良马也帝欲旌其能并以赐之
　　太宗将征辽卫公病不能从帝使执政已下起之不起帝曰吾知之矣明日驾临其第执手与别靖曰老臣宜从但犬马之疾日月増甚恐死于道路仰累陛下帝抚其背曰勉之昔司马仲逹非不老病竟能自强立勲魏室靖叩头曰请舆病行至相州疾笃不能进
　　驻跸之役高丽与靺鞨合军四十里太宗有惧色江夏王进曰髙丽倾国以拒王师平壤之守必弱请假臣精卒五千覆其本根则千万之众不战而降
　　借商建中二年京师及江淮借商钱物
　　省官建中三年天下州县各省一官乾元四年勑下注额内官元和六年又减州县官
　　除陌建中四年勑天下州县市买交关毎贯五十文纳官间架建中四年戸部侍郎赵瓒奏天下州县屋宇间架率算钱有差
　　沙门一行开元中尝奏宗云陛下行幸万里圣祚无疆故天寳中幸东都庶盈万数及上幸蜀至万里桥方悟焉天寳中天下无事选六宫风流艶态者名花鸟使主宴宗幸蜀天廏八骏其七尽毙于栈道惟一云骓存焉徳宗幸梁亦充御焉
　　五台山北台下有青龙池约二亩已来佛经云禁五百毒龙之所每至盛午昏雾暂开比丘及净行居士方可一观比丘尼及女子近即雷电风雨当时大作如近池必为毒气所吸逡巡而没
　　韦献公夏卿不经方镇唯止于东都留守郡吏八人而路公隋皇甫崖州鏄皆为宰相张尚书贾叚给事平仲卫大夫中行李常侍翺李谏议景俭李湖南词皆至显官亦名知人矣
　　李西台文献公避暑于青龙寺梦戴白神人云昔尹氏相宣王致中兴君男亦佐中兴君宜以吉甫名之李相国忠公贞元十九年为饶州刺史先是郡城之东四牧故府废者七稔公涖止后命启籥而居之郡吏以语怪坚请公曰神实正正则神避妖不胜徳失徳则妖兴居之在人

　　大唐载
