女红余志 元 龙辅

　　《女红余志》小引
　　余细君龙氏，性夷淡令淑，兼善属文。外父为兰陵守元度公后，家多异书。细君女红中馈之暇，辄细阅之，择其当意者编成四十卷，时置几头，命曰《女红余志》。今年属余游宦京师，细君精差其最佳者，手录之，仅四十之一，附以诗选，内余囊中。昔徐淑能文，秦嘉方轨，文君擅词，相如比肩，余乃自幼束于制科，深有愧于古人，兹常勉焉，以副吾细君赠是编之微指耳。
　　武康常阳序于太平官舍。
　　龙辅《女红余志》目录
　　卷上
　　自序　圆魄　琼浆　绿绮窓　珠窓　椒房　桂宫　红壁　贞女引　回风曲　白纻歌　飞蓬引　碧弦　飞黄鬓　豪犀　金梭　寳镊　金笼　玉云　郎当　钿　莲枝带　寒蛩褥　赤珠　承云　裙　巾　镜　玉拨　生香屧　太华毡　熨斗　剪刀　尺　辟尘庐　磲盌　莫难珠　珊瑚　翠眊　踟蹰　璘籍　钗帔　索钩　杵　帐　琵琶　玉镜台　针　衣带　圆顶簪　玳瑁床　珰　玳瑁屏　烛　扇　卖眼　泪　眼语　黄姑　阿矦　玉奴　异姝　柘弹　印检　暮籹　诗女　梦兰美人　毛女　佳次妇　香丸妇人　侠妪　水仙花诗　新蒲　兰　竹　梅　琅琊草　花见羞　倏　嘉蜂　黄鸟　鼠
　　卷下
　　自序　中秋　暮闺　帔　戏示女伴　偶成　晓景　荅外　送外　夏闺　莲子寄外　莲子诗比成自觉丑甚戏题此作以解发君子一笑耳　纪梦　寄外　书怀　题书斋　冬晓　春日三首　偶成　春日写怀　睡起　送外　寄外用前韵　写怀　寄外二首　恨　荅外　制履寄外　冬至　十一月初四日五鼓纪梦寄外　赠外　偶成　兰梅诗　荅外　寄外读书处　山中寄外十五首　送外　又为子夜歌

　　龙辅《女红余志》卷上
　　鄙观载籍，颇多僻秘，女红之暇，每一沉酣，推玄底妙，庻有别于瞽者。一日属君读何逊诗，不解「山枝咏新识」意，鄙闻之，笑曰：「彼奈何忘〈越人歌〉耶？『山有木兮木有枝，心悦君兮君不知』，政何所谓『咏新识』也？」因于间日稍有所识，以便观览，要多妇女家事。龙辅识。
　　圆魄
　　东阳诗云：「圆魄始降，晨离嗣之。光景倏忽，石火犹迟。君何不来，徒有相思。」
　　琼浆
　　〈游仙诗〉序云：「有仙童降于郊，进余以琼浆，味甘如饴，腾空而去。」故其诗有「琼浆且未洽，羽辔已腾空」之句。
　　绿绮窓
　　隋文帝为蔡容华作潇湘绿绮窓，上饰黄金芙蓉花，琉璃网户，文杏为梁，雕刻飞走，动费千金。
　　珠窓
　　唐玄宗武惠妃窓上皆挂明光之珠。
　　椒房
　　〈闺情诗〉曰：「含娇弄态出椒房」，则椒房不必尽指宫中也。
　　桂宫
　　陈后主为张贵妃丽华造桂宫于光昭殿，后作圆门如月，障以水晶。后庭设素粉罘罳，庭中空洞无他物，惟植一桂树，树下置药、杵臼，使丽华恒驯一白兔。丽华被素袿裳，梳凌云髻，插白通草、苏朵子，靸玉华飞头履，时独步于中，谓之月宫。帝每入宴乐，呼丽华为张嫦娥。
　　红壁
　　田尚衣多病，文帝以朱砂涂四壁以辟邪，故谓之「红壁」。
　　贞女引
　　「贞女引」、「双思引」，一曲二名，即今梅花琴曲也。
　　回风曲
　　王母别汉武帝，升云，命长裾歌回风之曲。
　　白纻歌
　　沈约〈白纻歌〉五章，舞用五女，中间起舞，四角各奏一曲，至翡翠羣飞以下，则合声奏之，梁尘俱动。舞已，则舞者独歌末曲以进酒。
　　飞蓬引
　　飞蓬引取「首如飞蓬」意，思夫之曲也。
　　碧弦
　　女丸以黎洞寳香为琴，以昆山碧玉为弦，故曰「碧弦琴」。
　　飞黄鬓
　　元雍姬艳姿以金箔点鬓，谓之「飞黄鬓」。
　　豪犀
　　豪犀，刷鬓器也。诗曰：「侧钗移袖拂豪犀。」
　　金梭
　　羊侃姬张静琬，能织奇锦，有金梭、玉镊、伏兔、辘轳，皆人间所无之寳为饰。
　　寳镊
　　袁术姬冯方女，有千金寳镊，插之增媚。
　　金笼
　　青琴采桑，携金笼玉钩。
　　玉云
　　吴主亮夫人洛珍，有栉名玉云。
　　郎当
　　郎当，净栉器也。
　　钿
　　李听姬紫云，有金虫寳粟之钿。
　　莲枝带
　　荀奉倩将别其妻，曹洪女割莲枝带以相赠，后人分钗即此意。
　　寒蛩褥
　　翔风因季伦见弃，听寒蛩心悲，因织寒蛩之褥以献之。
　　赤珠
　　吴绛仙有夜明珠，赤如丹砂，恒系于莲花带上，着胷前。夜行，他人远望，但见赤光如初出日轮，不辩人也。
　　承云
　　承云，衣领也。昔姚梦兰赠东阳以领边绣、脚下履，领边绣，即承云也。沈并八物为十咏，又有〈忆来时〉、〈忆坐时〉、〈忆食时〉、〈忆眠时〉四咏，俱为梦兰作也，当时传诵之。
　　裙
　　周昭王延娟以奇锦为裙，昼看成凤，夜看成龙，名「交龙鬪凤裙」。
　　巾
　　羊侃姬孙荆玉，拂履皆用轻丝合璧锦巾。
　　镜
　　李月素大镜名「正衣」，小镜名「约黄」，中镜名「圆氷」。
　　玉拨
　　隋炀帝朱贵儿，插昆山润毛之玉拨，不用兰膏而鬓发鲜润。
　　生香屧
　　无瑕屧墙之内皆衬沉香，谓之「生香屧」。
　　太华毡
　　光武后阴丽华，步处皆铺太华精细之毡，故足底纤滑与手掌同。
　　熨斗
　　姚月华熨斗名「麟首」，黄金为之。
　　剪刀
　　潘炕姬解愁，有双龙夺珠之剪。
　　尺
　　吴主亮洁华，有杂寳黄金尺。
　　盈盈有画尺。
　　辟尘麈
　　无瑕当执辟尘麈，礼观世音，误落香垆中　，火炽不及取，至今名为「无尘殿」。
　　磲盌
　　盈盈家奴婢皆用黄金饰磲盌。
　　莫难珠
　　李愿姬玄寳　，腕绳恒贯莫难珠。
　　珊瑚
　　宋袆侍女数百，挂镜皆用珊瑚枝。
　　翠眊
　　临川王宏妾江无畏，善骑，马翠眊珠羁，玉珂金鑬　。
　　踟蹰
　　梭一名「踟蹰」。
　　璘籍
　　蚕箔一名「璘籍」。
　　钗帔
　　燕昭王赐旋娟以金梁却月之钗，玉角红轮之帔。
　　索钩
　　〈崇兰馆序〉云：「绮幔高褰，结金索皆神麦之穗；珠帘不卷，悬银钩尽仙蒜之条。」
　　杵
　　杵之神曰「细腰」。庾信诗曰：「北塘细腰杵。」
　　帐
　　梁惠王为闲娵制鸾凤帐　，焚百花香于内，则鸾凤俱飞舞。古老云：「鸾凤乃仙蜂血所染，仙蜂出休与山，其形如猫，爱花香，闻有异香，不远千里必食之而后返。」
　　琵琶
　　陈后主孔贵嫔琵琶名「怀风」。
　　玉镜台
　　淑文所寳有对凤乘龙玉镜台　。淑文名婉，姓李氏，贾充妻。
　　针
　　许允妇阮氏有古针，一生用之不坏。
　　南华〈谢美人针诗〉曰：「同心欲制锦，岁月好磨礲。眼中如得线，灯下敢辞缝。」
　　衣带
　　桓豁女字女幼，制绿锦衣带，作竹叶样，远视之无二，故无瑕诗云：「带叶新裁竹，簪花巧制兰。」女幼，庾宣妇。
　　圆顶簪
　　魏文帝陈巧笑挽髻，别无首饰，惟用圆顶金簪一只插之。文帝目曰：「玄云黯霭兮金星出。」
　　玳瑁床
　　楚娘，名伎也，寝玳瑁之床，悬翡翠之帐。
　　珰
　　珰，妇人首饰也，诗曰：「明珰间翠钗。」
　　玳瑁屏
　　阳文张玳瑁屏风，黄金为屈膝，长七尺，广二丈，可以卷舒。
　　烛
　　桀爱琰琬，宫中烛心至跋皆用异香寳屑燃之，有异彩，数里皆香。汤伐之，发其残跋，值万金。
　　扇
　　东阳尝赠所欢二扇，一曰「银花」，一曰「寄情」。后复归之，有诗云：「还君与妾扇。」
　　卖眼李白诗：「卖眼掷春心。」
　　〈观美女诗序〉云：「卖眼香屏之中，弄姿渌水之侧，及桃李之芳年，轻金琼之重体。」
　　泪
　　鲛人之泪圆者成明珠，长者成玉筯。
　　眼语
　　宠姐每娇眼一转，宪则知其意，宫中谓之「眼语」。又能作眉言。宪，宁王也。
　　黄姑
　　黄姑，牛郎也，冯妇，勇士也，皆以女名。
　　阿矦
　　语曰：「欲知菡萏色，但请看芙蓉，欲知莫愁美，但看阿矦容。」阿矦，莫愁子也。
　　玉奴
　　东阳诗曰：「夸腕绞罗袖，示音呼玉奴。」玉奴即梅奴也。
　　异姝
　　秦韩出异姝，娇妍委靡，消魂夺目，邻国购之千金，不许。
　　柘弹
　　〈春游诗序〉云：「夸柘弹于禽林，竞韩卢于兽苑。」
　　印检
　　南华笺云：「启印检而含情，睹题书而挥泪。」
　　暮籹
　　令娴荅徐悱诗有云：「落日照靓籹，开帘对春树。」一日薄暮，令娴忽作新籹，夫戏曰：「照靓籹不若更新籹佳也。」令娴大笑，为之罢籹。
　　诗女
　　玄甫远行，吴氏女思之，制吴思玄之曲，其辞曰：「金风响洞房，佳人心自伤。泪随明月下，愁逐漏声长。灯前羞独鹄，枕上怨孤凰。自觉鸳帏冷，谁怜珠被凉。」
　　梦兰美人
　　梦兰，古之美人，见《东阳杂志》。庾信诗云：「何年迎弄玉，今朝得梦兰。」
　　毛女
　　毛女字玉姜，精乘屩术，一披袵而游八荒。谚曰：「谁谓八荒远，玉姜顷刻返。饮我五色霞，食我三清饭。」
　　佳次妇
　　陆夫人好佛，尝梦三神人谓曰：「吾畀汝佳次妇。」夫人不识所谓。后其子一夕室中被盗，明夕少闲之三鼓，闻后园相击声，其子起觇之，则后垣已坏，残月中见一女子与一人鬪，其人力竭仆地，女子顿足探手提之，其形若飞遥掷去之。然后复下至门呼曰：「贼毙吾手矣。安寝。吾，佳次妇也。异日无相忘。」竟不知何人，里中自是无复夜警。
　　香丸妇人
　　贞观时有书生，幼时贫贱，尝为人佣作。一日至二鼓归，其母以馄饨一盂食之。有邻人陈姓者，乘酣嘻笑而来，侧目视其食，食已，复嘻笑而去，生颇不平之。又尝有共佣作者，与生不相能。一夕，伺于道观前欲殴生，生觉逃去。巳而为人佣书，其家奴诬生盗其净巾中金，又有奴匿其主紧要文书，害生不能白，主怒杖之。人由是多谤生无行者，生悲愤，归，取先人业肄之，业稍就，不虑贫苦矣。生一日闲步，经观音里，有一妇人姿甚美，生心动，屡回顾看之。有恶少年数人于路相谓此妇有邪行，语语有实据，生闻贱之，不复有相顾意。生后与妻坐烛下，偶及此事，妻曰：「此吾异姓之从女弟也。妾徒以君贫故，不敢与之往来，闻其独与一侍儿居此里，立身最高洁，亲戚俱畏敬之，岂宜有此？何等恶少年污蔑之也。」生闻之大怒，欲为报之。翌日，妇命侍儿来曰：「主母感郎君恩，虽未行最感之，即为郎君死无恨。幸与郎君有夙缘，后日可一见于某所第，未可向迩，尽欢有日也。」生如期往，果得望见，各以目逆之。翼日，侍儿复至曰：「主母治杯醴，屈郎君少坐。」及至，酒馔甚盛，几筵间所陈器皆人间所无。独命生坐中堂，饮半，侍儿负一革囊至曰：「主母所命也。」启视，则人头数个，颜色未变，乃向侮害生者也。生惊，欲避去，侍儿曰：「郎君请无惊，必不相累。主母固预命以药物待之矣。」怀中出少药，白色有光，用小指甲每头弹断处粟米许，头渐缩小，至于如李子大。侍儿食之，吐核，亦李也。侍儿又曰：「主母恶恶少年，无须臾忘，亦欲假手于郎君。」生愧谢弗能。妇人又命侍儿进一香丸曰：「不劳君举腕，君第扫净室夜坐，焚此香于炉，香烟所至，君急随之，即得志矣。有所获须将纳于革囊，归勿畏也。」生如指焚香，随烟而往。初不觉有墙壁碍，行处皆有光，亦不类阍夜。每至一处，烟袅袅绕恶少年颈，三绕而头自落。或独宿一室，或妻子共床寝，或初就枕，待者执巾若麈尾、如意，围绕未敢退，悉不觉。不知生悉以头纳革囊中，若梦中，殊无畏意。于是烟复袅袅而旋，生复随之而返，到家，未三鼓也。烟甫收，火已寒矣。探之，其香变成金色，圆若弹，倏忽飞去，铿有声。生恐妇复须此物，无以复命，正惶急，侍儿不由门户，忽尔在前，取头弹药食之如前。生告曰：「香丸飞去不可觅，奈何？复须否？」侍儿曰：「得之久矣，主母传语郎君：此畏关也，此关一过，无所不可为，姑了天下事，共作神仙也。」后生与妇俱徙去，不知所之。
　　侠妪
　　修容尝言，幼时其母好善，属里中盗大起，阖门惶骇。忽一老妪至，曰：「汝家从来多阴德，盗虽乱，吾能匿汝，无得骇也。」袖中出黑绫二尺，裂作条子，每人令系一条于臂，曰：「不必备饮食，第随我行耳，家中一切无所损。」修容母子随至一道院。老妪指一神像曰：「是神慈悲，好行善行，汝等可潜其左耳。」于是教修容母子闭目，负之而入。神像亦不大，母子处之如一间屋中。老妪朝夕来视。神像耳孔仅容指，凡饮食，至耳孔辄大。一日，盗突入院中，兵器罗列，甚利。修容从耳孔中窥之，甚寒心。一夕，老妪持一人头示修容，曰：「渠魁已斩，余无足虑。」修容问：「何不早行之？」曰：「虽系盗乱，亦天数。然吾小术耳，何敢违天令，天命吾斩则斩耳。」于是用法如前，负而出，归至家。修容拜以为师，誓修苦行以报德。老妪曰：「汝仙骨尚微，无复劳也。」于是教修容作万寿妆，歌连迁曲，后不知所往。修容归于元雍也。
　　水仙花诗
　　「花光照流雪，叶影散凝氷。不妨当水步，只虑向空凌。」云窓居士诗也。
　　新蒲
　　南华诗云：「姿娇难作牒，力弱讵为轮。」
　　兰
　　甘水之傍出玄兰，香闻数里，有子如初生梅实，种之皆生。昔马师皇治龙病，龙负子一函赠之，于是献黄帝，种之苑中。
　　南华封兰为「世爱君」。
　　竹
　　竹名「郁离」，不知所出。偶睹沈诗云：「繁阴上郁郁，促节下离离。」似出于此。又云：「得生君户牖，不顾夹华池。」故南华封竹为「户牖君」。
　　梅
　　南华封梅为　「寄春君」。
　　琅琊草
　　文宾进上以琅琊草十车，可以染绶。
　　花见羞
　　明宗同王淑妃看花，一花无风摇动，众叶翻然覆之，明宗笑曰：「此淑妃明秀，花见亦为之羞也。」自后宫中呼为「花见羞」。
　　倏
　　成都山有疾兽名「倏」，顷刻万里。
　　嘉蜂
　　丽丘出嘉蜂，酿蜜如雪，和诸香为丸，熏衣数年不散。
　　黄鸟
　　黄鸟一名「绵蛮」。
　　鼠
　　吴兴姚察，少时宿于人家，夜闻一人呼曰「幼卿」，曰「诺」。一人曰：「幼卿视我，岂杀人者哉？今人欲药我，我不能药人乎？」即去。察异之，因效其声呼曰「幼卿」，曰「诺」，曰：「向与而语者何人也？」答曰：「陈二公公，即鼠也。」察曰：「而何人答？」曰：「我床头靧面铜盆也。公平生爱惜物命，当不害我，与主家买我归，能福公，使公至吏部尚书者我也。」明晨闻哭，问其故，乃主人辨色兴，欲会客，食隔宿饭，未尽半盌，即仆地暴死。察乃知其以药毒鼠而为鼠所毒也，遂买其铜盆以归，戒人勿得毒鼠。自后察家日以昌，果仕陈至吏部尚书。今人呼靧面盆为「幼卿」，鼠为「陈二公公」，由此也。

　　龙辅《女红余志》卷下
　　《诗》曰：「无匪无仪，惟酒食是议。」《易》曰：「无攸遂，在中馈。」则操管握牍非妇人之事，明矣。鄙也不才，性多忧愤，不有吟咏，将成大病，与君倡和，时聊为之，以代药石，非敢言诗，然有愧于古训多矣。昔杨子谓「童子雕虫篆刻，壮夫不为」，然综古文辞者往往不鲜，圣贤不之非，鄙敢借以自解。龙辅识。
　　中秋
　　寂寂中秋夜，含情出玉闺。河长看雁远，月皎觉云低。
　　暮闺
　　暮归翘首觉愁添，凿壁书生隔翠烟。独向嫦娥再三拜，殷懃为我到郎边。
　　镜
　　徐淑古铜镜，背多青绿花。收藏敢轻慢，曾得照秦嘉。
　　戏示女伴
　　谁道孤眠苦，孤眠却自强。请看隔宿髻，常是不劳籹。
　　偶成
　　绣窓同刺绣，女伴喜天晴。剪刀当日暖，籹镜隐霜明。
　　晓景
　　春日映朝霞，新籹出绛纱。开帘惊宿鸟，倚树落危花。
　　荅外
　　金徽只自秘，玉匣不曾开。梅花难独弄，袖手待郎来。
　　送外
　　榜人檥舟待，催饭送郎独。谙行郎食性，厨下自谓羹。
　　夏闺
　　日斜未理籹，昼长人易倦。回扑砚上蝇，墨花溅团扇。
　　莲子寄外
　　莲房新摘袖中携，剖寄青青子数枚。若识心头最清净，莫嫌根脚本污泥。
　　莲子诗比成，自觉丑甚，戏题此作以解，发君子一笑耳。
　　书罢题锺字，要君知妾心。虽然非白雪，却是贵黄金。
　　纪梦
　　梦中握手说离愁，梦觉欢娱忽已休。安得人生真似梦，华胥蝴蝶共悠悠。
　　寄外
　　面约随时改，离情睹物含。君风愁少女，妾卉畏宜男。
　　书怀
　　藁砧不可期，莲子空相托。欲寄一封书，惟愁被姑觉。
　　题书斋
　　深闺渐老大，始学谢娘诗。描笔题成句，良人事作师。白头惭卓女，团扇愧班姬。岂敢传千载，聊将遣一时。
　　冬晓
　　积雪带晴雾，闺中事可夸。曙窓留镜月，寒髻集钗花。
　　春日
　　风吹花香熏洞房，白日照镜光射梁。后园草暖双蝶醉，堂前尘落对燕翔。
　　二　春服初裁绛，寒衣始卸绒。花宿全慵蝶，林摇半暖风。
　　三　侵阶草逾碧，明窓日渐迟。携针睹语鸟，牵断绣床丝。
　　偶成
　　阶下苺苔烂熳，墙边竹色萧踈。彩凤绣来有恨，琉鸿读外无书。
　　春日写怀
　　暖气逼房楹，开帘多鸟声。竹春思笋嫩，地日识泥晴。
　　睡起
　　下帏恣午睡，怪杀鸟相呼。起来慵刺绣，窓下理菖蒲。
　　送外
　　绿柳千条映远空，郎君欲别思忡忡。顾得化为江上水，与郎直到赤门东。
　　寄外用前韵
　　未得相携约尚空，小笺一见一忡忡。妾意原非渌江水，无端只向画桥东。
　　写怀
　　初听莺声又燕声，年华不待使人惊。桂花开遍门还掩，风自清时月自明。
　　寄怀
　　莫怪书频断，难传恨万端。虽承结发爱，难作比肩看。泪续笺恒
　　湿，思长笔屡干。临封沾臂血，使识寸心丹。
　　又
　　何处最难禁，思君直至今。双鱼浮水面，对鸟下庭心。
　　恨
　　背人解素袜，裂断寄郎边。须知销玉骨，无兴步金莲。
　　荅外
　　君信问平安，闺中差可欢。竹佳连露倚，云好下阶看。
　　制履寄外
　　何物寄殷勤，宫鞋绿锦文。为郎承素足，指日踏青云。
　　冬至
　　冬至宵虽短，孤眠恨自长。枕单寒入梦，窓破月窥床。
　　十一月初四日五鼓纪梦寄外
　　昨夜有佳梦，驰书报与郎。隔门须是近，有臭必然香。
　　赠外
　　远别当霜雪，留郎且过冬。只愁春色里，离恨更重重。
　　偶成
　　情弱抽思长，腕娇运笔拙。口诵恐易忘，笺书还自裂。
　　兰梅诗
　　兰梅逐候舒，种此欲何如。兰叶堪崇佩，梅花好寄书。
　　荅外
　　郎书来问近何如，性癖如郎只似初。忍冷临风因爱雪，抱痾点烛为看书。
　　寄外读书处
　　玉人之室隔清洲，日日华笺空自酬。书似岘碑看即泪，人非萱草遇还愁。
　　山中寄外并序
　　昔李爽有〈山家闺怨〉，鄙效颦为绝句若干，以寄君观览焉。
　　泊舟古岸傍，松柏日已昫。本非同心期，空似西陵路。
　　二　湖色开明镜，峦光列翠屏。双眉不忍画，羞对远山青。
　　三　一到空山下，同看远俗尘。松枝堪作麈，无计赠情人。
　　四　若得共此栖，松菊长携手。岸上数株松，何须减五柳。
　　五　寄郎以山字，得无无解处。得郎一人来，便可成仙去。
　　六　脚下绣宫鞋，殷勤为郎做。今日贪看山，凤头半已破。
　　七　跻攀不辞远，微汗湿红粉。万一有桃源，当期郎共隐。
　　八　山中白日暗，霏霏云雨动。信此非巫山，安能入郎梦。
　　九　妾在山中来，郎在泪头住。郎若泛舟寻，莫误桃花路。
　　十　闻郎今日来，日斜何不至。应知篙橹迟，羡杀云中翅。
　　十一　利名何足事，山中乐未央，郎如学耕耨，奴便学蚕桑。
　　十二　茅屋拥红炉，聊在山中宿。枉却几上灯，无书供夜读。
　　十三　娇儿渐聪慧，出语解人意。促奴须早归，恐爷书又至。
　　十四　寄郎三片玉，至今无报音。深山多古迹，不得共郎寻。
　　十五　买舟不论价，但愿舟不迟。归时与郎面，不敢效秋时。
　　送外
　　与君非一身，同户恒相忆。而况出门去，宁知南复北。
　　又
　　君言游宦向华京，不得临歧一送行。行行惟有杨花路，飞去飞来似妾情。
　　又为子夜歌
　　明朝将解缆，叮嘱不曾离。文无识顷刻，不久便当归。

　　【附】《四库全书总目》
　　《女红余志》二卷（浙江巡抚采进本）
　　旧本题龙辅撰。据原序所称，乃武康常阳之妻。序不题年月，不知何许人也。上卷皆采掇新艳字句。阳序称外父为兰陵守元度公后，家多异书，细君女红中馈之暇辄阅之，择其当意者编成四十卷。属余游宦京师，细君精差其最佳者手录之，仅四十之一云云。然皆不着出典，又无一语为诸书所经见，殆《云仙散录》之流。下卷皆辅所作小诗，亦浅弱不足采录。钱希言《戏瑕》称为好事者所依托，则明人已灼知其伪。毛晋乃刻之《诗词杂俎》中，失考甚矣。


