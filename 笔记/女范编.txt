
　　女范编　　（明）黄尚文 辑

　　●题古今女范图

　　夫古今者时无古无今者像像不蕲肖形而蕲肖神神不揣妍媸而揣爱憎惟随时之便耳余久迹吴越间染指研精津津窃有得者适倦游还里有商山数君子欲寿女范之传乃肃风纪端化原盛心也因谋图于余余摸拟形形色色局拘挛而不中体要则棘刺白马之诞尘饭涂羹之戏也务更张而不逹权冝则烹鲜治丝之扰夏虫井蛙之陋也故冠服衿带一遵时尚亦自媿其弗工也第上不倍圣眀雅制下有裨闺阃披阅云
　　庆历壬午小春之■〈明上王下〉慕古山人识
　　黄应瑞镌

　　●女范编总目

　　卷之一
　　　圣后【六条】
　　　母仪【一十三条】
　　　附继母【三条】
　　卷之二
　　　孝女【九条】
　　　贤女【十条】
　　　辩女【八条】
　　卷之三
　　　文女【七条】
　　　附武女【二条】
　　　贞女【二十四条】
　　卷之四
　　　烈女【三十八条】

　　●女范编卷之一

　　○圣后

　　圣母太姒
　　周宣姜后
　　明德马后
　　唐文德后
　　宣仁髙后

　　（图畧） 

　　圣母太姒

　　周太姒武王之母禹后有莘氏女也仁明有德静一端庄文王嘉之亲迎于渭造舟为梁及入思媚太姜太任旦夕勤劳以进妇道生十男曲尽教诲卒成武周德播中外化行远迩螽斯麟趾之颂昭昭可覩已

　　（图畧） 

　　周宣姜后

　　周宣姜后齐候之女也贤而有德事非礼不言行非礼不动宣王尝早卧晏起姜后脱簮珥待罪永巷使其傅母通言于王曰妾之不才妾之淫心见矣至使君王失礼而晏朝以见君王乐色而忘德也夫苟乐色必好奢穷欲乱之所兴也原乱之兴从婢子起敢请婢子之罪王曰寡人不德实自生过非夫人之罪也遂复姜后而勤于政事早朝晏起卒成中兴之名

　　（图畧） 

　　明德马后

　　汉明德马后汉明帝后马伏波之女也少岐嶷年十三选为太子贵人德冠后宫遂登后位性不喜游观音乐疾浮华衣大练接妃嫔如承至尊防侍御终未私语好读五经等书輙发其大义志在克己不以私家干朝廷兄为虎贲中郎弟为黄门侍郎讫永平世不迁明帝不豫召黄门侍郎防奉参医药夙夜勤劳帝崩后作起居注省去防参医药事公卿诸侯上书言宜遵旧典封舅氏太后诏止之谕以外戚横恣之故诸王车骑鞍勒纯黑无金银公主缟衣直领置织室蚕室和诸小王视养章帝过所生而章帝亦尽孝云

　　（图畧） 

　　唐文德后

　　唐太宗立长孙氏为后后性孝俭素好读书商确献替禆益弘多太宗尝与计议黜陟赏罚后辞曰牝鸡之晨惟家之索妾妇人安敢与闻国政终不肯对太宗或以非罪谴怒宫人后亦阳怒请自推鞠因命内系俟上怒息徐为申理由是宫壸之中刑无滥枉房玄龄以谴归第后知其贤时疾笃与太宗诀且曰玄龄事陛下小心愼密奇谋秘计未尝宣泄苟无太故愿勿弃之仍愿陛下亲君子远小人纳忠谏屏谗慝省徭役止游畋妾虽没于九泉诚无所恨其荐拔忠谏悉多类此尝采自古妇人得失事为女则三十卷太宗尝出以示群臣而称其书足以范百世及崩后太宗哭之恸或有以天命止之者太宗曰朕非不知天命而为无益之悲但入宫不复闻规谏之言失一良佐故不能忘怀尔

　　（图畧） 

　　宣仁髙后

　　宋髙后宋英宗宣仁后也神宗任王安石变法度乱天下后屡止不从神宗崩哲宗嗣位髙后临朝卽散遣京城役夫止禁庭工技出近侍无状任司马光吕公着辅政除青苗复差役以苏民困天下称为女中尧舜册孟氏为皇后语哲宗曰得贤内助非细事也旣而叹曰斯人贤淑惜福薄尔异日国有事变必此人当之及疾不豫吕大防范纯仁等问疾后曰老身殁后公等亦宜早退其先见之明虑患之深如此

　　（图畧） 

　　○母仪

　　鲁姬敬姜
　　鲁母师
　　齐田稷母
　　王孙贾母
　　邹孟母
　　王陵母
　　陈婴母
　　隽不疑母
　　严延年母
　　陶侃母
　　虞潭母
　　二程母
　　河南尹母

　　附继母
　　齐义继母
　　魏芒慈母
　　慈母柴氏

　　（图畧） 

　　鲁姬敬姜

　　公父文伯退朝朝其母其母方绩文伯曰以歜之家而主犹绩惧于季孙之怒也其以歜为不能事主乎其母叹曰鲁其亡乎使僮子备官而未之闻耶居吾语汝昔圣王之处民也择瘠土而处之劳其民而用之故长王天下夫民劳则思思则善心生逸则忘善忘善则恶心生沃土之民不材淫也瘠土之民莫不向义劳也男女效绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠情其何以避辟吾冀而朝夕修职曰必无废先人尔今曰胡不自安以是承君之官余惧穆伯之絶祀也

　　（图畧） 

　　鲁母师

　　母师鲁九子之寡母也腊日岁祀礼毕悉召诸子谓曰妇人之道非有大故不出夫家然吾父母家多幼稚岁时礼不理吾从汝谒往监之诸子许诺又悉召诸妇曰妇人有三从之义而无专制之行少系于父母长系于夫老系于子今诸子许我归视私家虽踰正礼愿与少子俱以备妇人出入之制诸妇其愼房戸之守吾夕而返于是使少子仆归办家事天阴还失早至闾外而止尽期而入国人美之号曰母师

　　（图畧） 

　　齐田稷母

　　田稷母齐田稷子之母也稷子相齐受下吏金百镒以遗其母母曰子为相禄未尝多若此也岂修士大夫之赀哉安所得此对曰诚受之于下母曰吾闻士修身洁行不为苟得竭情尽实不行诈伪非义之事不计于心非理之利不入于家言行若一夫人臣之事君犹子之事父也尽力竭忠奉命廉洁故遂无患不义之财非吾有也不孝之子非吾子也稷子惭而出反其金自归罪于王宣王舍其罪而赏其母

　　（图畧） 

　　王孙贾母

　　王孙贾事齐闵王王出走贾失王之处其母曰汝朝去而晩来则吾倚门而望汝暮出而不还则吾倚闾而望汝今事王王出走汝不知其处汝尚何归王孙贾乃入市中曰淖齿乱齐国杀闵王欲与我诛齿者袒右市人从之者四百人与诛淖齿刺而杀之

　　（图畧） 

　　邹孟母

　　邹孟母孟轲之母也孟子少时其舍近墓嬉游为墓间之事踊跃筑埋孟母曰此非所以处子也乃去舍市傍其嬉游为贾人衒卖之事孟母又曰此非所以处子也复徙舍学宫之傍其嬉游乃设爼豆揖让进退孟母曰真可以居吾子矣遂居之及孟子旣学而归孟母方绩问曰学所至奚若孟子自若也孟母以刀断其织孟子惧而问其故孟母曰子之废学若吾断斯织也孟子惧勤学不息遂成天下名儒孟子旣娶将入私室其妇袒而在内孟子不悦遂去不入妇辞孟母而求去曰妾闻夫妇之道私室不与焉昔者妾堕在室而夫子见妾勃然不悦是客妾也妇人之义盖不容宿请归父母于是孟母召孟子而谓之曰夫礼将入门问孰存所以致敬也将上堂声必扬所以戒人也将入戸视必下恐见人过也今子不察礼而责礼于人不亦远乎孟子谢遂留其妇

　　（图畧） 

　　王陵母

　　王陵以兵属汉项王取陵母置军中陵使至东乡坐陵母欲招陵陵母泣送使者曰愿为老妾语陵善事汉王毋以老妾故持二心以死送使者遂伏劔而死

　　（图畧） 

　　陈婴母

　　汉陈婴母汉棠邑侯陈婴母也始婴为东阳令佐居县素信为长者秦二世之时东阳少年杀县令相聚数十人欲立长帅未有所用乃请陈婴初婴谢不能后遂强立之县中从之得二万人欲立婴为王婴母曰我为子家妇闻先故不甚贵今暴得大名不祥不如以兵有所属事成犹得封侯败则易以亡可无为人所指名也婴从其言以兵属项梁梁以为上国柱后项氏败婴归汉以功封棠邑侯

　　（图畧） 

　　隽不疑母

　　汉京兆尹隽不疑母赋性纯谨最慈仁居家恂恂善教御诸子姓举有方而一食息言笑间不苟时汉尚吏治以故吏多严刻母谓严刻之重以残民命也每隐痛之不疑为京兆尹行县録囚徒还其母輙问所平反母喜笑饮食言语异于他时或无所出母怒为之不食由是故不疑之为吏也不严不残所全活者甚众人知不疑之治尚寛而不知其母之善教有以致之也

　　（图畧） 

　　严延年母

　　汉东海严延年母生五子皆有吏材至二千石东海号曰万石严妪延年为河南太守所在名曰严能冬月传属县囚论府下流血数里河南号曰屠伯其母常从东海来欲就延年腊到洛阳适见报囚母大惊便上都亭不肯入府延年出谒母闭合不见延年免冠顿首合下母乃见之责数延年曰幸僃郡守专治千里不闻仁义教化有以全安愚民顾乘刑罚多戮杀人欲以致威岂为民父母之意哉延年服罪顿首谢因为御归府舍母毕正腊谓延年曰天道神明人不可独杀我不自意老当见壮子被刑戮也行矣去汝东海扫除墓地耳遂去归郡见昆弟宗族复为言之后岁余为府丞所章结非名十事下御史案验遂弃延年于市东海莫不贤智其母 

　　（图畧） 

　　陶侃母

　　陶侃母湛氏豫章新淦人也陶氏贫贱湛氏纺绩资给侃少为浔阳县吏尝监鱼梁以蚶鲊遗母母封鲊及书责曰尔为县吏以官物遗我非惟不能益吾乃以増吾忧矣鄱阳范逵寓宿于侃湛氏彻所卧新荐自剉给其马又密截发卖供肴馔逵闻之叹息曰非此母不生此子侃竟以功名显

　　（图畧） 

　　虞潭母

　　虞潭母孙氏也潭自幼童母卽训以忠义及苏峻作乱潭守吴兴假节征峻孙戒之曰吾闻忠臣出孝子之门汝当舍生取义勿以吾老为累也时内史王舒遣子允之为督护孙又谓潭曰王府君遣儿征汝何为独不潭以子楚为督护后拜武昌侯太夫人年九十五终成帝遣使吊祭之谥曰宣

　　（图畧） 

　　二程母

　　宋程母侯氏程大中公晌之妻明道伊川二先生母也事舅姑内外闻其孝大中公性刚断处家严厉母敬之以礼平居如对大宾然是故大中公多内助礼敬特甚而母益谦顺自牧罔或悖焉虽小事未尝专必禀命而后行治家有法不严而整不喜笞朴婢侍或儿女诸子小有过责必戒之曰贵贱虽殊人则一也恕仆妾之过惟恐有伤独诸子有过小则诘责大则请命于大中公必求其改而后止尝曰子之所以不肖皆母蔽其过则父不知而无由以正之也故二程夫子于饮食衣服一无所择学成大儒续千载不传之道而有宋一代名儒多出其门下后世颂程母之教为不衰也

　　（图畧） 

　　河南尹母

　　宋和靖处士尹焞母陈氏处家整肃虽贫屡不为戚然焞童幼卽教之动止语默使合于礼甫长授以经义闻程伊川先生有教命焞往师事之行矣戒之曰学有本原必求其得耕弗获菑弗畬弗贵也绍圣初焞应举发语不善不对而出告伊川先生曰焞不复应进士举矣先生曰子有母在归告其母母曰吾知汝以善养不知汝以禄养也伊川先生闻之叹曰贤哉母也焞于是终身不就举

　　（图畧） 

　　齐义继母

　　齐义继母齐二子母也宣王时有闘死于道者吏讯之被一创二子兄弟立其傍吏问之兄曰我杀之弟曰非兄也我杀之期年吏不能决言之相相不能决言之王王曰今皆赦之是纵有罪也皆杀之是诛无辜也寡人度其母能知子善恶试问其母听其所欲杀活相召其母问曰母之子杀人兄弟欲相代死王问母何所欲杀活母泣对曰杀其少者相问曰夫少子者人之所爱也今欲杀之何也母对曰少者妾之子也长者前妻之子也其父疾且死之时谓妾曰善养视之妾曰诺今旣受人之托许人以诺岂可以忘人之托而不信其诺耶且杀兄活弟是以私爱废公义也背言忘信是欺死者也夫言不约束已诺不分何以居于世哉子虽痛乎独谓行何泣下沾襟相入言于王王美其义髙其行皆赦不杀而尊其母号曰义母

　　（图畧） 

　　魏芒慈母

　　魏芒卯之后妻孟阳氏有三子前妻之子五人皆不爱慈母遇之甚异犹不爱慈母乃令其三子不得与前妻子齐衣服饮食起居进退甚相远前妻之子犹不爱于是前妻中子犯魏王令当死慈母忧戚悲哀带围减尺朝夕勤苦以救其罪人有谓慈母曰子不爱母至甚也何为勤劳忧惧如此慈母曰如妾亲子虽不爱妾犹救其祸而除其罪况于假子而不为何以异于无母其父为其孤也而使妾为其继母继母为人母而不能爱其子可谓慈乎亲其亲而偏其假可谓义乎不慈不义何以立于世彼虽不爱妾安可忘义乎遂说魏王闻之髙其情乃赦其子复其家自此五子亲附慈母雍雍若一慈母以礼义率导八子咸为魏大夫卿士各成于礼义

　　（图畧） 

　　慈母柴氏

　　晋秦闰夫继室柴氏生一子与前妻子俱幼值闰夫死柴氏鞠之无二心时有恶少与张福为仇诉其事连坐柴氏长子法当诛氏引次子诣官泣诉曰往从恶吾次子非长子也次子曰寔我之罪加于兄鞠之至死不易言官反疑次子非柴氏所出问之他囚始得其情官义柴氏之行为之断案曰妇执义而不忘其夫之命子趋死而能成其母之志此天理人情之至也乃为之降宥其罪

　　女范编卷之一

　　●女范编卷之二

　　○孝女

　　张氏妇
　　姜诗妇
　　郑义宗妻
　　唐夫人
　　陈氏代养
　　韩太初妻
　　俞新妻
　　顾德谦妻
　　张二娘

　　（图畧） 

　　张氏妇

　　汉张氏妇东海下邳人也少寡无子家道彻贫纺绩事姑不肯他适其姑告邻人曰此妇事我敬谨我哀其无子守寡经年我衰老累孝妇奈何其后母自经死母女告于官曰张妇杀姑郡守不辩其孝竟置于法杀之郡中枯旱三年后郡守卜其故于公曰孝妇无辜前守强刑之以致此咎于是杀牛致祭孝妇之墓天乃甘雨连日田畆沾足岁卽大熟

　　（图畧） 

　　姜诗妇

　　汉姜诗事母至孝妻龎氏奉姑犹谨母性好饮江水妻出汲奉之姑嗜鱼常觅鱼作脍召邻母共食舍侧忽有涌泉味如江水日跃双鲤特取以供母膳

　　（图畧） 

　　郑义宗妻

　　唐郑义宗妻卢氏渉猎经史事舅姑尽妇道常夜有强寇数十持刀鼓噪破门而入家人悉奔窜惟姑在室卢氏冒刅突往姑侧为贼棰击几死金银布帛席卷一空贼去人问何为不惧卢氏曰人之所以异于禽兽者以其有仁义也邻里有急尚当赴援况姑而可委弃耶若百有一危我岂独生

　　（图畧） 

　　唐夫人

　　唐崔山南曽祖母长孙夫人年髙无齿祖母唐夫人每日栉纵拜于阶下升堂乳其姑姑不粒食数年而康宁一日疾笃长幼咸萃宣言无以报新妇恩愿汝孙妇亦如新妇之孝敬也

　　（图畧） 

　　陈氏代养

　　宋陈氏年十六而嫁其夫当行戍临行嘱陈氏曰我去生死未可知倘不来汝能养吾母乎陈氏应曰诺夫果死陈氏养姑不怠终无嫁意父母哀其少而无子欲嫁之陈氏曰夫去时以老母属我我已许诺夫养人老母而不能终许人以诺而不能信何以立于世欲自杀父母惧而止后养其姑八十余太守闻之于朝遣使赐黄金四十觔号曰孝妇

　　（图畧） 

　　韩太初妻

　　韩太初妻刘氏时徙家其姑仆地伤腰刘氏吁天刺臂血和汤遂愈后姑患风疾刘氏昼夜驱蚊不怠蛆生枕席囓其蛆又斩指滴血和粥以进事闻嘉旌表焉

　　（图畧） 

　　俞新妻

　　俞新妻闻氏年少早寡父母欲更嫁之闻氏曰一身二夫烈妇所耻况姑老子幼欲令谁视卽断髪自誓姑目盲闻氏潄口舐其目姑卒亲负土葬之

　　（图畧） 

　　顾德谦妻

　　宋顾德谦妻张氏事姑甚谨适梦有以宿世事责之曰明日当死于雷觉而流泪悲噎姑问之不敢对明日果暴风天昏因念震死旣不可免姑老矣奈雷声惊怖何乃易服出居屋外桑下立以俟死雷电大作渐而静息是夜复梦曰汝实当死孝念可偿也

　　（图畧） 

　　张二娘

　　仪真谷树湾田家妇张二娘者事姑极孝值姑病剧祷于神愿以身代忽梦老母语曰汝要姑好须得人肝妇曰我肝可割取也老母示之曰肝在此地妇割不得肝死已复活忽一乞婆过门俨然梦所见者妇跪请曰割不得肝奈何乞婆曰汝是纵割所以不得肝必横割之妇又横割之肝果吐出自烹以食姑姑病顿愈妇始寝昏死已又复活胸肉旬日皆合而刀痕纵横不除郡邑从父老之请以闻于当道或欲以闻于朝而伤于不经故廵按御史第植坊旌表之曰剖腹活姑云

　　○贤女

　　楚庄樊姬
　　晋伯宗妻
　　晋郄缺妻
　　齐相御妻
　　齐宿瘤女
　　陶答子妻
　　汉梁鸿妻
　　汉鲍宣妻
　　岐阳公主
　　鲍妻女宗

　　（图畧） 

　　楚庄樊姬

　　楚樊姬楚庄王之夫人也庄王卽位好狩猎樊姬谏不止乃不食禽兽肉王改过勤政尝听朝罢晏姬下殿迎曰何晏也得无饥倦乎王曰与贤者语不知饥倦也姬曰王之所谓贤者何也曰虞丘子也姬掩口而笑王曰姬之所笑者何也曰虞丘子贤则贤矣未忠也王曰何谓也对曰妾执巾栉十一年遣人之郑卫求美人进于王今贤于妾者二人同列者七人妾岂不欲擅王之爱宠乎妾闻堂上兼女所以观人能也妾不能以私蔽公欲王多见知人能也妾闻虞丘子相楚十余年所荐非子弟则族昆弟未闻进贤退不肖是蔽君而塞贤路知贤不进是不忠不知其贤是不智也妾之所笑不亦可乎王悦明日王以姬言告虞丘子丘子避席不知所对于是避舍使人迎孙叔敖而进之王以为令尹治楚三年而楚王以霸

　　（图畧）  

　　晋伯宗妻

　　晋大夫伯宗贤而好以直辩凌人每朝其妻常戒之曰盗憎主人民爱其上有爱好人者必有憎妬人者夫子好直言枉者恶之祸必及身矣伯宗不听朝而以喜色归其妻曰子貌有喜色何也伯宗曰吾言于朝诸大夫皆谓我知似杨子妻曰谷实不华至言不餙今杨子华而不实言而无谋是以祸及其身子何喜焉伯宗曰吾欲饮诸大夫酒尔试听之其妻曰诺于是为大会与诸大夫饮旣饮而问妻曰若何对曰诸大夫慕子若也然而民之不能戴其上久矣难必及子子之仕固不可易也且国家多贰其危可立待也子何不预结贤大夫以托州犂焉伯宗曰诺乃得毕羊而交之及栾不忌之难仇害伯宗譛而杀之毕羊乃迎州犂于荆遂得免焉

　　（图畧） 

　　晋郄缺妻

　　晋郄缺冀州人舅季使过冀见缺耨其妻馌之恭敬相待如宾使归言于文公曰敬者德之聚也郄缺能敬必有德德以治民子曰出门如见宾承事如临祭仁之则也君请用之文公召为下军大夫后谥之曰成故曰郄成子

　　（图畧） 

　　齐相御妻

　　齐相晏子仆御之妻号曰命妇晏子将出命妇窥其夫为相御拥大盖策驷马意气洋洋甚自得也旣归其妻曰宜矣子之婢且贱也夫曰何也妻曰晏子长不满三尺身相齐国名显诸侯今者吾从门间观其志气恂恂自下思念深矣今子身长八尺乃为之仆御尔然子之意洋洋若自足者妾是以去也其夫谢曰请自改何如妻曰是怀晏子之智而加以八尺之躯也夫躬仁义事明主其名必扬矣且吾闻宁荣于义而贱不虚受以贵也于是其夫乃深自责学道谦逊常若不足晏子怪而问其故具以实对于是贤其能纳善自改升诸景公以为大夫显其妻以为命妇

　　（图畧）  

　　齐宿瘤女

　　齐东郭采桑女项有大瘤号曰宿瘤初闵王出游至东郭百姓尽观宿瘤采桑如故王怪之召问曰寡人出游车骑甚众百姓无少长皆弃事而观汝采桑道旁曽不一视何也对曰妾受父母教采桑不受教观大王王曰此奇女也惜哉宿瘤女曰婢妾之职属之不二子之不志中心谓何宿瘤何伤王大悦之曰此贤女也令后乘载之女曰赖大王之力父母在内使妾不受父母之教而随大王是奔女也大王又安用之王大惭曰寡人失之又曰贞女一礼不备虽死不从于是王遣女归使使者加金百镒往聘迎之父母惊惶欲其洗沐加之裳餙女曰如是见王则变容更服不见识也请死不往于是卽随使者闵王归见诸夫人告之曰今日出游得一圣女今至斥尔属矣诸夫人皆怪之盛服而卫迟其至也宿瘤骇宫中诸夫人皆掩口而笑左右失貌皆不能自止王大惭乃曰且无笑特不餙耳夫餙与不餙固相去什伯也女曰餙不餙相去千万尚不足言何独什伯也王就问之曰何以言之对曰性相近也习相远也昔者尧舜桀纣俱天子也尧舜自餙以仁义虽为天子安于节俭茅茨不剪采椽不斵后宫衣不重采食不重味然垂拱而治万方协和至今数千岁天下归善焉桀纣不餙以仁义习为苛文造为髙台深池后宫蹈绮縠弄珠玉靡有餍时也乃身死国亡为天下笑至今千余岁天下归恶焉由是观之餙与不餙相去千万尚不足言何独什伯也于是诸夫人皆大惭闵王大感立瘤女以为后出令卑宫室填池泽损膳减乐后宫不得重采期月之间化行邻国诸侯朝之侵三晋惧秦楚一立帝号闵王之至于此也宿瘤与有力焉及女死之后燕遂屠齐闵王逃亡而杀死于外

　　（图畧） 

　　陶答子妻

　　陶答子陶之大夫也治陶三年名誉不兴家富数倍其妻数谏不听及归宗人击牛而贺妻独抱儿而泣姑怒曰何其不祥也妇曰夫能薄而官大是谓婴害无功而家昌是谓积殃今夫子治陶家富国贫败亡之征见矣愿与少子俱脱姑怒遂弃之处期年答子之家果以盗诛唯母老惧免妇乃与少子归养姑终天年

　　（图畧） 

　　汉梁鸿妻

　　汉梁鸿妻右扶风梁伯淳之妻孟氏女也体肥而黑力能举臼德行甚循择对不嫁年三十父母问其故对曰欲节操如梁鸿者时鸿未娶扶风世家多愿妻者亦不许闻孟氏言遂求纳之孟氏盛餙入门七日而礼不成乃跪问曰窃闻夫子髙义斥数妻妾亦偃蹇数夫今来而见摈请问其故鸿曰吾欲得衣裘褐之人与共逃世避时今若衣绮绣傅黛墨非鸿所愿也妻曰妾自有隐居之服乃更麄衣推髻而前鸿喜曰此诚吾妻也字之曰德曜名孟光自名曰运期字俟光共入霸陵山中以耕织为业光每进食于鸿必举案齐眉不敢仰视其敬如此

　　（图畧）  

　　汉鲍宣妻

　　汉鲍宣渤海人妻桓氏字少君装具甚盛宣不悦曰少君生富骄习美餙吾贫贱不敢当礼少君曰大人以先生修德守约令妾侍巾栉旣承君子惟命是从宣曰若然是吾志也乃悉归侍御服餙更着荆布与宣共挽鹿车归乡里拜舅姑毕抱瓮出汲修行妇道内外称之

　　（图畧）  

　　岐阳公主

　　唐宪宗以杜悰尚岐阳公主公主有贤行杜氏大族尊行不但数十人公主谦委恬顺一同家人礼度二十余年内外无间言始至卽与悰谋曰上所赐奴婢卒不肯俯屈奏请纳之悉市寒贱易制役者自是闺门肃然

　　○辩女

　　晋弓工妻
　　齐伤槐女
　　赵津女娟
　　齐威虞姬
　　齐太仓女

　　（图畧）  

　　晋弓工妻

　　晋弓工妻晋繁人女也平公时使其夫为弓三年乃成平公引弓而射不穿一札平公怒将杀之其妻请见平公见之妻曰君闻昔者公刘之行乎羊牛践葭苇恻然为痛之恩及草木岂欲杀不辜者乎秦穆公有盗食其骏马之肉反饮之以酒楚庄王臣援其夫人之衣而絶缨与饮大乐此三君者仁着于天下卒享其报名垂至今昔帝尧茅茨不剪采椽不斵土阶三等犹谓为之者劳居之者逸也今妾之夫治造此弓为之亦劳其干生于太山之阿一日三覩阴三覩阳传以燕牛之角纒以荆麋之筋糊以阿鱼之胶此四者皆天下之妙选也而君不能以穿一札是君不能射也而反欲杀妾之夫不亦谬乎妾闻射之道左手如拒右手如附枝右手发之左手不知此盖射之道也平公以其言而射穿七札繁人之夫立得出而赐金三镒

　　（图畧） 

　　齐伤槐女

　　齐伤槐女伤槐衍之女也名婧景公有所爱槐使人守之植木悬之下令曰犯槐者刑伤槐者死于是衍醉而伤槐景公闻之曰是先犯我令使吏拘之且加罪焉婧惧乃造于晏子之门曰贱妾不胜其欲愿得备数于下晏子闻之笑曰婴有淫色乎何为老而见奔也殆有说内之至哉旣入门晏子望见之曰怪我有深忧乃进而问焉对曰妾父衍幸得充城郭为公民见阴阳不调风雨不时五谷不滋之故祷祠于身山神水不胜曲蘖之味先犯君令醉至于此罪固当死妾闻明君之莅国也不损禄而加刑又不以私恚害公法不为六畜伤民人不为野草伤禾苗昔者宋景公之时大旱三年不雨召太卜而卜之曰当以人祀景公乃降堂北面稽首曰吾所以请雨者乃为吾民也今必当以人祀寡人请自当之言未卒天大雨方千里所以然者何也以能顺天慈民也今吾君树槐犯令者死欲槐之故杀婧之父孤妾之身妾恐伤执政之法而害明君之义也邻国闻之皆谓君爱树而贼人其可乎晏子惕然而悟明日朝谓景公曰婴闻之穷民财力谓之暴崇玩好威严令谓之逆刑杀不正谓之贼夫是三者守国之大殃也今君穷民财力以美饮食之具繁钟鼓之乐极宫室之观行暴之大者也崇玩好威严令是逆民之明者也犯槐者刑伤槐者死刑杀不正贼民之深者也公曰寡人敬受命晏子出景公卽时命罢守槐之役拔植悬之木废伤槐之法出犯槐之囚

　　（图畧） 

　　赵津女娟

　　赵津女娟赵简子夫人也初简子南击楚与津吏期简子至津吏醉卧不能渡简子欲杀之娟惧持檝而走简子曰女子走何为对曰津吏息女妾父闻主君来渡不测之水恐风波之起水神动骇故祷祀九江三淮之神供具备礼御厘受福不胜王祝杯酌余沥醉至于此君欲杀之妾愿以鄙躯易父之死简子曰非女子之罪也娟曰主君欲因其醉而杀之妾恐其身之不知痛而其死之不知罪也若其不知罪而杀之是杀不知也愿醒而杀之使知其罪简子曰善遂释之而不诛简子将渡用檝者有一人娟攘卷操檝而请曰妾愿代父持檝简子曰不谷将行选士大夫斋戒沐浴义不与妇人同舟而渡也娟对曰妾闻之昔者汤之伐夏也左骖牝骊右骖牝靡而遂放桀武王之伐殷也左骖牝骐右骖牝騜而遂克纣至于华山之阳主君不欲渡则已与妾同舟又何伤乎简子悦遂与渡中流为简子发河激之歌其辞曰升彼阿兮面覩清水扬波兮杳冥冥祷求福兮醉不醒诛将加兮妾心惊罚旣释兮渎乃清妾持檝兮操其维蛟龙助兮主将归呼来擢兮行无疑简子大悦曰昔者不谷梦娶妻岂此女乎将使人祝祓以为夫人娟乃再拜而辞曰夫妇人之礼非媒不嫁严亲在内不敢闻命遂辞而去简子归乃纳币于娟之父母而娶之立为夫人

　　（图畧） 

　　齐威虞姬

　　虞姬名捐之齐威王之姬也威王卽位九年不治委政大臣佞臣周破胡专权擅势嫉贤妬能卽墨大夫贤而日毁之阿大夫不肖反日誉之虞姬谓王曰破胡谗谀之臣也不可不退齐有北郭先生者贤明有道可置左右破胡闻之乃恶虞姬曰其幼弱在于闾巷之时尝与北郭先生通王疑之乃闭虞姬于九层之台而使有司卽穷验问破胡赂执事者使竟其罪执事诬其辞而上之王视其辞不合于意乃召虞姬而自问焉虞姬对曰妾娟之幸得蒙先人之遗体生于天壤之间去蓬庐之下侍明王之燕昵附王者荐床蔽席供执扫除掌奉汤沐至今十余年矣惓惓之心冀幸补一言而为邪臣所挤湮于百里之下不意大王乃复而与之语妾闻玉石坠泥不为污柳下覆寒女不为乱积之于素雅故不见疑也经瓜田不纳履过李园不整冠妾不避此罪一也旣陷难中有司受赂听用邪人卒见覆冒不能自明妾闻寡妇哭城城为之崩亡士叹市市为之罢诚信发内感动城市妾之冤明于白日虽独号于九层之内而众人莫为毫厘妾之罪二也旣有污名而加此二罪义固不可以生所以生者为莫白妾之污名也且自古有之伯奇放野申生被患孝顺至明反以为贱妾旣当死不复重陈然愿戒大王群臣为邪破胡最甚王不执政国殆危矣于是王大寤出虞姬显之于朝市封卽墨大夫以万戸烹阿大夫与周破胡遂起兵收故侵地齐国震惧人知烹阿大夫不敢餙非务尽其职齐国大治

　　（图畧） 

　　齐太仓女

　　汉太仓令淳于意有罪当刑诏狱逮系长安淳于公无男有女五人当行骂其女曰生女不生男缓急非有益其少女缇萦自伤悲泣随父至长安上书曰妾父为吏齐中皆称其廉平今坐法当刑妾伤夫死者不可复生戕者不可复全虽后欲改过自新其道亡繇也妾愿没入为官婢以赎父罪使得自新书奏天子怜其意下令除肉刑

　　女范编卷之二

　　●女范编卷之三

　　（阙文）

　　（图畧） 

　　汉曹大家

　　曹大家后汉曹世叔妻班彪之女也博学多才世叔早丧有节行法度尝谓诸女曰女子之事父母也孝故终可移于舅姑事姊妹也义故顺可移于娣姒居家理故理可闻于六亲是以古者女子出嫁曰归事舅姑竭力而尽礼奉娣姒倾心而罄义女子之事夫也纚笄而朝则有君臣之严沃盥馈食则有父子之敬报反而行则有兄弟之道受期必诚则有朋友之信言行无玷则有理家之度诸凡教语种种足法大都类此汉和帝数召入宫令皇后及贵人师事之号曰大家

　　（图畧） 

　　唐徐充容

　　徐充容者湖州人名惠徐孝德之女唐太宗之充容也生五月能言四岁通论语毛诗八岁晓属文父试使拟离骚为小山篇曰仰幽嵓而流盼抚桂枝以凝想将千龄兮此遇筌何为兮独往孝德大惊知不可掩太宗闻之召为才人后屡迁充容手未尝废卷而辞采赡蔚文无淹思帝甚礼之时帝有事四夷而土木之工亦起充容上书谏息兵罢役文甚丰典后帝崩充容哀慕成疾不进药曰上遇我厚得先犬马侍寝国吾志也复为诗连珠以示己志竟以疾卒赠贤妃

　　（图畧） 

　　唐郑氏

　　郑氏者郑氏之女朝散郎陈邈之妻也郑赋性聪敏幼好读书长益不倦每览先圣垂言前贤行事未尝不三复抚躬而欲并余芳步遗躅焉唐永平间郑之女侄策为永王妃郑虑其少长闺闱不闲诗礼欲教以为妇之道申以执巾之礼乃述经史正义祖汉曹大家之言编女孝经一十八章各为篇目一如孝经章体因作表奏闻大畧谓天地之性贵刚柔夫妇之道重礼义仁义礼智信者是谓五常而总五常为主者实在于孝夫孝者感鬼神动天地精神至贯无所不达上至皇后下及庶人不行孝而成名者未之有也后其书大行于世而家庭之间大有补益也君子谓郑氏为有功于世教而其贤足多云

　　[卷三]

　　（图畧） 

　　韦母宋氏

　　韦逞母宋氏不知何郡人也家世以儒学称宋氏幼丧母其父躬养之及长授以周官音义谓之曰吾家世学周官傅业相继此又周公所制经纪典诰百官品物备于此矣吾今无男可传汝可受之令勿絶世属天下丧乱宋氏讽诵不缀其后为石季龙徙之于山东宋氏与夫在徙中推鹿车背负父所授书到冀州依胶东富人程安寿寿养护之逞时年小宋氏昼则樵采夜则教逞然纺绩无废寿每叹曰学家多士大夫得无是乎逞遂学成名立仕符坚为太常坚尝幸其太学问博士经典乃悯礼乐遗阙时博士卢壸对曰废学旣久书传零落比年缀撰正经粗集唯周官礼注未有其师窃见太常韦逞母宋氏世学家女传其父业得周官音义今年八十视听无阙自非此母无以传授后生于是就宋氏家立讲堂置生员百二十人隔绛纱幔而受业号宋氏为宣文君赐侍婢妾十人周官学复行于世时称逞母宋氏焉

　　（图畧） 

　　洗夫人

　　夫人南越洗氏女梁大同初适高梁太守冯宝宝藉其力用能约束诸蛮夷会高广二州叛夫人将兵平之陈永定初勑命为石龙太夫人赐绣幰卤簿如刺史仪后陈亡岭南诸郡悉附夫人隋高祖因遣使遗夫人书且以故所献陈主犀杖为信夫人乃为位哭陈主三日而后遣其孙暄迎隋师岭南于是传檄定后番禺反夫人授其孙盎方略破之高祖嘉其绩拜两孙俱刺史追赠宝为谯国公而进洗为谯国夫人开幕府赐物累数千寻又以招谕诸夷功赐汤沐邑千五百戸卒谥诚敬至今高凉人庙祀之

　　（图畧） 

　　木兰女

　　木兰唐人女也代父戍边十二年人不知其为女归赋戍边诗云促织何喞喞木兰当戸织不闻机杼声惟闻女叹息问女何所思问女何所忆女亦无所思女亦无所忆昨夜见军帖可汗大点兵军书十二卷卷卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买马鞭旦辞爷娘去暮宿黄河边不闻爷娘声唤女但闻黄河流水声溅溅旦辞黄河去暮宿黑山头不闻爷娘唤女声但闻胡骑声啾啾万里赴戎机关山度若飞朔气传金折寒光照铁衣将军百战死壮士十年归归来见天子天子坐明堂策勲十二转赏赐百千强可汗问所欲木兰不用尚书郎愿驰千里足送儿还故乡爷娘闻女来出郊扶相将阿妹问姨来当戸理红妆小弟闻姊来磨刀霍霍向猪羊开我东阁门坐我西间床脱我战时袍着我旧时裳当窗理云鬟挂镜帖花黄出门看火伴火伴皆惊忙同行十二年不知木兰是女郎

　　○贞女

　　齐孝孟姬
　　召南申女
　　卫共伯妻
　　卫宣夫人
　　楚白贞姬
　　黎庄夫人
　　楚平伯嬴
　　梁寡髙行
　　蔡人之妻
　　秦罗敷女
　　曹文叔妻
　　晋王凝妻
　　贾直言妇
　　唐玄龄妻
　　唐余洪妻
　　魏溥之妻
　　陇西张氏
　　张妻甄氏
　　解祯亮妻
　　卢进士妻
　　东城弃女
　　溧阳史女
　　婺源江女
　　吉水周女

　　（图畧） 

　　齐孝孟姬

　　孟姬华氏之长女齐孝公夫人也好礼贞一过时不嫁齐中求之礼不备终不往不蹑男席语不及外远别避嫌齐中莫能备礼求焉齐国称其贞孝公闻之乃修礼亲迎于华氏之室父母送孟姬不下堂母醮房之中结其衿缡而诫之父诫之东阶之上诸母诫之两阶之间姑姊妹诫之门内孝公亲迎孟姬于其父母三顾而出亲迎之绥自御轮三曲顾姬与遂纳于宫三月庙见而后行夫妇之道久之公游于琅琊孟华姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后踰阈必乘安车辎軿下堂必从傅母保阿进退则鸣玉环佩内餙则结纽绸缪野处则帷裳拥蔽所以正心一意自敛制也立车无軿非所敢受命也野处无卫非所敢久居也三者失礼多矣夫无礼而生不若早死使者驰以告公更取安车比其反也则自经矣傅母救之不絶傅母曰使者至辎軿已具姬始苏然后乘而归其好礼如此

　　（图畧） 

　　召南申女

　　召南申女旣许嫁于鄷夫家礼不备而欲迎之女与其人言以为夫妇者人伦之始也不可不正传曰正其本则万物理失之毫厘差之千里是以本立而道生源洁而流清故嫁娶者所以传重承业继续先祖为宗庙主也夫家轻礼违制不可以行遂不肯往夫家讼之于理致之于狱女终以一物不具一礼不备守节持义必死不往而作诗曰虽速我狱室家不足言夫家之礼不备足也其严于守礼者乎

　　（图畧） 

　　卫共伯妻

　　卫共姜者卫世子共伯之妻也共伯蚤死共姜守义父母欲夺而嫁之共姜不许作栢舟之诗以死自誓其诗曰泛彼栢舟在彼中河髧彼两髦实惟我仪之死矢靡他母也天只不谅人只泛彼栢舟在彼河侧髧彼两髦实惟我特之死矢靡慝母也天只不谅人只

　　（图畧） 

　　卫宣夫人

　　卫宣夫人齐侯之女也嫁于卫至城门而卫君死保母曰可以还矣女不听遂入持三年之丧毕弟立请曰卫小国也不容二庖愿请同庖终不听卫君使人愬于齐兄弟齐兄弟皆欲与君使人告女女终不听乃作诗曰我心匪石不可转也我心匪席不可卷也厄穷而不闵荣辱而不苟然后能自致也言不失也然后可以济难矣诗曰威仪棣棣不可选也言其左右无贤臣皆顺其君之意也君子于是美其贞一故举而列之于诗也

　　（图畧） 

　　楚白贞姬

　　楚贞姬楚白公胜妻也白公死其妻纺绩不嫁吴王闻其美且有行使大夫持金百镒白璧一双以聘以辎軿三十乘迎之将以为夫人大夫致币白妻辞之曰白公生之时妾得幸充后宫执箕箒掌衣履拂枕席托为妃匹白公不幸而死妾愿守其坟墓以终天年今王赐金璧之聘夫人之位非愚妾之所闻也且夫弃义从欲者污也见利忘死者贪也夫贪污之人王何以为哉妾闻之忠臣不借人以力贞女不假人以色岂独事生若此哉于死者亦然妾旣不仁不能从死今又去而嫁不亦大甚乎遂辞聘不行吴王贤其有节义号曰贞姬

　　（图畧） 

　　黎庄夫人

　　黎庄夫人卫侯之女黎庄公夫人也旣往而不同欲所务者异未尝得见甚不得意其傅母闵夫人贤公反不纳怜其失意又恐其已见遣而不以时去谓夫人曰夫妇之道有义则合无义则去今不得意胡不去乎乃作诗曰式微式微胡不归夫人曰妇人之道一而已矣彼虽不吾以吾何可以离于妇道乎乃作诗曰微君之故胡为乎中路终执贞一不违妇道以俟君命君子故序之以编诗

　　（图畧） 

　　楚平伯嬴

　　伯嬴楚平王夫人昭王母也昭王时楚与吴为伯莒之战吴胜楚遂入至郢昭王亡吴王阖闾尽妻其后宫次至伯嬴伯嬴执刀曰妾闻天子者天下之表也公侯者一国之仪也天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊揓拁异巾栉所以正分也若诸侯外淫者绝卿大夫外淫者放士庶人外淫者宫割夫然者以为仁失可复以义义失可复以礼男女之失乱亡继焉夫造乱亡之端公侯之所絶天子之所诛也今君王弃表仪之行纵乱亡之欲犯诛絶之事何以行令训民且妾闻生而辱不若死而荣若使君王弃其仪表则无以临国妾有淫端则无以生世一举而两辱妾以死守之不敢承命且凡所欲妾者为乐也近妾而死何乐之有如先杀妾又何益于君王吴王惭遂退舍伯嬴率保阿闭永巷之门皆不释兵三旬秦救至昭王复矣

　　（图畧） 

　　梁寡高行

　　高行梁之寡妇也其为人荣于色而美于行夫死早寡不嫁梁贵人多争欲娶之者不可得梁王闻之使相聘焉髙行曰妾夫不幸早死先狗彘填沟壑妾守养其幼孤曽不得专意贵人多求妾者幸而得免今王又重之妾闻妇人之义一往而不改以全贞信之节忘死而趋生是不信也贵而忘贱是不贞也弃义而从利无以为人乃援镜持刀以割其鼻曰妾已刑矣所以不死者不忍幼弱之重孤也王之求妾者以其色也今刑余之人殆可释矣于是相以报王大其义髙其行乃复尊其号曰髙行

　　（图畧） 

　　蔡人之妻

　　蔡人之妻宋人之女也旣嫁于蔡而夫有恶疾其母将改嫁之女曰夫之不幸乃妾之不幸也奈何去之适人之道一与之醮终身不改不幸遇恶疾不改其意且夫采采芣苢之草虽其臭恶犹始于将采之终于怀撷之浸以益亲况于夫妇之道乎彼无大故又不遣妾何以得去终不听其母乃作芣苢之诗

　　（图畧） 

　　秦罗敷女

　　秦罗敷嫁邑夫王仁后为赵王家令一日敷出采桑于陌上王登台见而悦之欲夺焉敷乃作陌上行以自明其志云使君自南来五马立踌躇使君谢罗敷还可共载否罗敷亦致词使君亦何愚使君自有妇罗敷自有夫王意乃已

　　（图畧） 

　　曹文叔妻

　　魏曹文叔妻名令女因夫死年少无子恐家必嫁乃断髪截耳为信及曹氏尽死父母强迎归讽之嫁令女复割其鼻或谓曰人生在世如轻尘栖弱艹耳何乃自苦令女曰仁者不以盛衰改节义者不以存亡易心禽兽之行吾岂为之

　　（图畧） 

　　晋王凝妻

　　晋王凝之妻李氏之女也凝家青齐之家为号州司戸参军以疾卒于官凝家素贫一子尚幼李氏携其子负遗骸以归东过开封止旅舍旅舍主人见其妇人独携一子而疑之不许其宿李氏顾天已暮不肯去主人牵其臂而出之李氏仰天长恸曰我为妇人不能守节而此手为人执耶不可以一手并污吾身卽引斧自断其臂见者环聚而嗟为之弹指为之泣下开封尹闻之白其事于朝官为赐药封疮厚恤李氏而笞其主人

　　（图畧） 

　　贾直言妇

　　晋贾直言妻董氏贾直言仕宋贬岭南与妻别曰我去生死未可知汝不宜独守妻泣不答以绳束髪誓曰非夫亲手不解夫去二十年董氏兄弟劝之解髪董氏不肯后夫果还亲手解髪朝廷旌表之

　　（图畧） 

　　唐玄龄妻

　　唐房玄龄时疾几危谓妻卢氏曰吾病革君年少不可寡居善事后人卢泣入帷剔一目以示信会玄龄疾愈未几为相与卢氏相敬如宾终身不衰

　　（图畧） 

　　唐余洪妻

　　唐余洪妻郑氏为时草寇窃发郑氏奔窜值唐帅师下建州禆将获之以其有色而不能犯献之主将查文徽文徽欲纳之郑氏大骂曰王师吊伐当褒録节义以励风俗建封行伍尚知敬惮君元帅也而欲为祸首耶因访其夫而归之

　　（图畧） 

　　魏溥之妻

　　魏溥妻房氏幼有烈操年十六而溥遇疾且卒顾谓之曰死不足恨但母老家贫赤子蒙眇抱怨于黄垆耳房垂泣对曰幸承先人余训出事君子义在偕老有志不从命也今夫人在堂弱子襁褓顾当以身少相感永深长往之恨俄而溥卒及将大敛房氏操刀割左耳投之棺中仍曰鬼神有知相期泉壤流血滂然助丧者哀惧姑刘氏辍哭谓曰新妇何至于此对曰新妇少年不幸早寡寔虑父母未量至情持此自誓耳闻者莫不感怆于是时子缉生未十旬鞠育于后房内未尝出门终身不听丝竹不预坐席缉年十二房父母仍存于是归宁父母尚有议缉闻之以启其母房命驾绐云他行因而遂归行数十里方觉兄弟追之房哀叹而不反其执意如此训导其子善诱严明年六十五而终缉子悦后为济阴太守

　　（图畧） 

　　陇西张氏

　　陇西李茂德妻张氏初在襁褓中笑语颖异父张懋奇之及长而难于配时里人结社茂德以童子与焉联对敏捷父老俱谓其善有芛抽过旧竹梅落剰闲枝之句懋大喜遂以女许焉年十七岁茂德生子庸甫六岁而茂德已谢世舅姑怜其少也而令之改适张不可又令左右讽之张曰妇人之道从一而终理无再醮死卽可死适人不可贪生失节何颜见我夫于地下也遂题诗于壁上曰挺志青松操持身白玉姿天如怜薄命此去变男儿书罢求自尽家人防之密卽引刀截其发以誓不他后有司以其贞上闻朝廷旌之锡以扁植以坊庸仕元至正间同知济南路总管府事推恩赠父同知益州路总管府事陇西郡伯封母陇西郡夫人再调关襄宣慰阶中奉大夫而母夫人始卒

　　（图畧） 

　　张妻甄氏

　　张宋毕妻甄氏甄配张三载其夫卒生一子甫五岁亦卒独遗姑在孑无一亲甄事之称孝竟孀守絶外念或有以难病之者甄作歌以自矢焉歌曰泉流不归山雨落不上天妾心死不回金石无全坚白日经中街飘忽沉西海妾心日不如长夜瞳瞳光不改明月悬清辉三五二八圆又缺妾心月不如一团耿耿无亏时妾心一寸铁不与红炉灭妾心万钧石不触洪涛裂妾髪可剪妾头可截妾心之白不可湼忆妾二十春结发事良人焉知三载皇天倾罗帏帐幕生素尘怀中五岁儿水上浮沤沦白发萧萧垂老亲彩衣零落空悲辛吾闻陈孝妇夫死养姑心愈固朱幢入奏丹书来黄金北斗髙万戸又闻杞梁妻一哭梁山倾精神变天地黄土非无情君不见章台女倾城华去年嫁东邻今年归西家颜色皎皎如桃花桃花贪结子红颜不惜污泥沙回首天汉上双凤缥缥凌紫霞蓬莱仰面空咨嗟书罢大泣益励其守而事奉其姑朝夕惟勤终身不愧其所歌云

　　（阙文）

　　（图畧） 

　　卢进士妻

　　妙惠者姓李氏杨州女同里士人卢之妻也卢下礼闱第隐读西山寺中絶音耗成化间有同名者死京中乡人误传卢死父母信之怜惠贫寡欲夺其志不可必强之于是江西盐商谢启聘之惠自缢者再为防守者密不得死旣受聘强之归谢至则操节求死启不能犯置母傍安驯之母亦杨州惠恃其瓜葛恳请为尼母佯许之意其久可成礼时启舟先发归母偕惠后舟过金山寺下因礼醮惠题壁云一自当年拆凤凰至今鱼鴈两茫茫盖棺不作横金妇入地还从折桂郎彭泽晓烟归宿梦潇湘夜雨断愁肠新诗谩冩金山寺髙挂云帆过豫章后署曰杨州卢穿妻李氏题卢后登第承命往江西促宪庙实録至家则虚室矣顷游金山见其诗径抵豫章得徐方伯差台隶歌其诗于各盐船下遂知其在谢接致公馆欢会如初谢商亟叹曰贞妇也乃置之

　　（图畧） 

　　东城弃女

　　刘复立妻姓万氏名弃钟山公幼女也生而秀朗通女孝经及女史烈传诸篇年甫十三归复立舅姑咸称其少而知礼逾四年而复立忽遘疾云逝矣弃时年十六未有胤嗣且里族原非仁俗或有异议者弃闻之泣曰我生自名家我父明经庠序尝闻夫死不嫁二夫又闻忠臣不事二君烈女不更二夫但堂上二姑无托不卽死耳有子无子命也何计耶遂共姜自矢竭孝事二姑暇则理诸经懴足不出门戸家人虽五尺童子不及面焉一日钟山公受书太学归哀女之孀居欲令其返母而思以温慰之女竟不行虽女婢促之数辈益坚拒焉其愼笃类如此

　　（图畧） 

　　溧阳史女

　　史女溧阳史潍之女也生而端凝旣长秉持操不轻笑语潍甚奇之为择佳偶得宜兴之邵一龙者许之旣聘将卜期邵没女哭之哀仆絶者数四遂执哀断荤茹自矢以终寡其身后丧毕庻士多求之父母欲为更许之女曰吾父母无子可留我以代养若再欲得婿恐并失女毋后为悔也潍不听女曰父母之不吾听者未信吾心也乃对妆束针刺中心不改四字于面母见之淋漓面血抱哭殒地女从容引墨渍字一画未明补刺之求者乃止后潍亦早世女竟依其母而终焉

　　女范编卷之三

　　●女范编卷之四

　　○烈女

　　宋恭伯姬
　　楚昭贞姜
　　代赵夫人
　　息君夫人
　　鲁秋胡妻
　　楚昭越姬
　　秦杞良妻
　　汉曹娥
　　皇甫规妻
　　乐羊子妻
　　晋梁纬妻
　　京师节女
　　唐樊生妻
　　窦氏二女
　　徐君宝妻
　　银瓶烈女
　　宋韩希孟
　　谢叠山妻
　　宋忠臣妇
　　王进士妻
　　赵元楷妻
　　徐允让妻
　　李仲义妻
　　汤辉妻
　　临海民妻
　　花云妻
　　蔺氏节
　　唐贵梅
　　毕氏节
　　程镃妻
　　吴一桂妻
　　谢氏节
　　稠墅方女
　　黄氏节
　　待室烈女
　　临溪汪女
　　刘宜人
　　吴氏节

　　（图畧） 

　　宋恭伯姬

　　宋伯姬鲁宣公女也其母曰缪姜嫁伯姬于宋恭公恭公不亲迎伯姬迫于父母之命而行旣入宋三月庙见当行夫妇之道伯姬以恭公不亲迎故不肯听命宋人告鲁鲁使大夫季文子如宋致命于伯姬还复命公享之缪姜出于房再拜曰大夫勤劳于远道辱送小子不忘先君以及后嗣使下而有知先君犹有望也敢再拜大夫之辱伯姬旣嫁十年恭公卒伯姬寡至景公时伯姬常遇夜失火左右曰夫人少避火伯姬曰妇人之义保傅不俱不下堂待保傅来也保母至左右又曰夫人少避火伯姬曰妇人之义傅母未至夜不可下堂越义而生不如守义而死遂逮于火而死

　　（图畧）  

　　楚昭贞姜

　　贞姜者齐侯之女楚昭王夫人也王出游留夫人渐台之上而去王闻江水大至使使者迎夫人忘持符使者至请夫人出夫人曰王与宫人约召必以符今使者不持符妾不当从使者曰今水方大至还取符则恐后矣夫人曰妾闻之贞女之义不犯约勇者不畏死守一节而已妾知从使者必生留必死然弃约负义而生不若留而死耳于是使者取符则水大至台崩夫人流而死王曰嗟夫守义死节不为苟生处约持信以成其贞乃号曰贞姜

　　（图畧） 

　　代赵夫人

　　赵代夫人赵简子女襄子之姊代王之夫人也简子旣葬襄子未除服驰登夏屋诱代王使厨人持斗以食代王及从者行斟阴令宰人各以一斗击杀代王及从者因举兵平代地而迎其姊赵夫人夫人曰吾受先君命事代王今十有余年矣代无大故而主君残之今代已亡吾将奚归且吾闻妇人执义无二夫吾岂有二夫哉欲迎我何之以弟慢夫非义也以夫怨弟非仁也吾不敢怨亦不敢归遂泣而呼天自杀于磨笄之地代人皆怀之

　　（图畧）  

　　息君夫人

　　楚伐息破之虏其君使守门将妻其夫人而纳之于宫楚王出游夫人遂出见息君谓之曰人生要一死而已何至自苦妾无须臾而忘君也终不以身更二醮生离于地上岂如死归于地下哉乃作诗曰谷则异室死则同穴谓予不信有如皦日息君止之夫人不听遂自杀息君亦自杀同日俱死楚王贤其守节有义乃以诸侯之礼合而葬之

　　（图畧）  

　　鲁秋胡妻

　　周鲁秋胡娶妻五日往仕于陈五年始归将至家见一妇人采桑于路旁貌甚美秋胡子悦之下车谓曰若曝采桑吾行道远愿托桑荫下餐下赍休焉妇人采桑不辍秋胡子谓曰力田不如逢丰年采桑不如见贵郎吾有黄金愿以与夫人妇人曰嘻夫采桑力作纺绩织纴以供衣食奉二亲养夫子吾不愿金所愿卿无外意妾亦无淫泆之志收子之赍与笥金秋胡子遂去至家奉金与母母命呼妻出乃桑间妇也秋胡子惭妇曰子束髪辞亲往仕五年乃还当急归省尚尔戏妇桑间是见色弃金而忘其母大不孝也任君别娶遂投河赴水而死诗曰郎恩叶薄妾冰淸郎有黄金妾不应若使偶然通一语半生谁信守孤灯

　　（图畧） 

　　楚昭越姬

　　越姬越王勾践之女楚昭王姬也昭王燕游蔡姬在左越姬参右王亲乘驷以驰逐遂登附社之台以观云梦之囿观士大夫逐者旣驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔敝邑寡人固以其黎民之役事君王之马足故一婢子之身为苞苴玩好今乃比于妃嫔固愿生同乐死同时王顾谓史书之蔡姬许从孤死矣乃复谓越姬越姬对曰乐则乐矣然而不可久也王曰吾愿与子生若此死若此其不可得乎越姬对曰昔者吾先君庄王淫乐三年不听政事终而能改卒霸天下妾以君王为能法吾先君将改斯乐而勤于政也今则不然而要婢子以死其可得乎且君王以束帛乘马取婢子于敝邑寡君受之太庙也不约死妾闻之诸姑妇人以死彰君之善益君之宠不闻其以苟从其闇死为荣妾不敢闻命于是王寤敬越姬之言而犹亲嬖蔡姬也居二十五年王救陈二姬从王病在军中有赤云夹日如飞鸟王问周史史曰是害王身然可移移于将相将相问之将请以身祷于神王曰将相之于孤犹股肱也今移祸焉庸为去是身乎不听越姬曰大哉君王之德以是妾愿从王矣昔日之游淫乐也是以不敢许及君王复于礼国人皆将为君王死而况于妾乎请愿先驱狐狸于地下王曰昔者之游乐吾特戏之耳若将必死是益彰孤之不德也越姬曰昔者妾虽口不言心旣许之矣妾闻之信者不负其心义者不虚设其事妾死王之义不死王之好也遂自杀王病甚让位于王之弟弟不受王死于军中时蔡姬竟不能死王弟子闾与子西子期谋曰母信者其子必仁乃伏师闭壁迎越姬之子熊章立是为惠王然后罢兵归葬昭王焉

　　（图畧）  

　　秦杞良妻

　　秦孟姜富人女也赘范杞良三日夫赴长城之役久而不归为制寒衣送之至长城问知夫已故乃号天顿足哭声震地城崩寻夫骸骨多难认囓指血滴之入骨不可拭者知其为夫骨负之而归至潼关筋骨已竭知不能还家乃置骸岩下坐于傍而死潼关人重其节义立像而祀之

　　（图畧）  

　　汉曹娥

　　汉曹娥曹旴之女也世居昌之西知义理事父母孝一日山涧水涨父乘竹桴欲度娥以水涨难济恐父溺沮之不从行至中流而溺娥哀恸不顾身投水寻父三日抱尸而浮里人怜其为父而死收二尸殡葬之凡九年莫之有表郡守度尚设祭诔之立碑建祠

　　（图畧）  

　　皇甫规妻

　　汉皇甫规妻善属文能草书规卒董卓闻其美计取之规妻诣卓陈情知不免立骂曰胡种毒害天下犹为未足耶妾家奕世清吏夫为汉室忠臣岂能行此非礼卓以其头悬轭鞭朴之遂死车下

　　（图畧）  

　　乐羊子妻

　　后汉乐羊子路得遗金其妻却之及远寻师学半年来归妻问其故羊子曰久出怀思无他异也妻乃引刀趋机而言曰此织生自蚕丝成于机杼一丝而累以至于寸累寸不已遂成丈匹今吾断斯机也则枉用前功徒稽时日今夫子积学当日知其所亡以就懿德若中道废业何异断斯机乎羊子感悟妻言复还终业五年不返学成名就后有盗欲犯其妻先执其母妻操刀而出盗曰汝从我可全姑命不从则杀之妻仰天长叹自刎而死盗感释其姑太守闻而礼葬之

　　（图畧） 

　　晋梁纬妻

　　晋梁纬妻辛氏有美色汉刘曜陷泾阳纬自杀曜见辛氏将欲妻之辛氏大哭曰妾夫已死义不独生且一妇人而事二夫明公又安用之曜曰贞女也亦听其自杀以礼而合葬之

　　（图畧） 

　　京师节女

　　京师节女长安大昌里人妻也其夫有仇人欲杀其夫而无道闻其妻仁孝有义乃刼其妻之父使要其女为中谲父呼其女告之女计念不听则杀父不孝听之则杀夫不义不孝不义虽生不可以行于世欲以身当之乃且许诺曰旦日在楼上新沐东首卧则是矣妾请开戸牗待之还其家乃告其夫使卧他所因自沐居楼上东首开戸牗而卧夜半仇家果至断其头持去明而视之乃其妻头也仇人哀之以为有义遂释不杀其夫

　　（图畧）  

　　唐樊生妻

　　唐敬氏适樊生生子会仁夫早丧其兄欲夺其节敬氏曰妇人无再见男子之礼樊生虽死幸有此儿不敢闻命兄乃潜许与人诈言母疾召之敬氏至见母无疾知其欺乃携子遁归后会仁年十八卒敬氏叹曰吾舅姑已故夫死子亡义无久生号恸而死

　　（图畧）  

　　窦氏二女

　　唐窦氏二女长年十九幼年十六皆有色永泰中群盗掠其村获二女驱逼以前临崖谷深数百丈姊曰吾宁就死不受辱投崖下而死妹亦相继投下群盗大惊而去

　　（图畧）  

　　徐君宝妻

　　徐君宝妻张氏女也时岳州破张氏被虏矢志不污自虑乱军中卒难表白乃乘间题词于壁其词名满庭芳词云溪上繁华江南人物尚遗先政风流緑窻朱戸十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地俱休幸此身未北犹客南州破镜徐郎何在空惆怅相见无由从今后断魂千里夜夜岳阳楼书罢赴水而死

　　（图畧）  

　　银瓶烈女

　　宋银瓶烈女岳鄂王女也女生时母梦吞月生果奇异性敏渉猎百子喜传之有烈有义者苟适意卽终夜玩之无斁也甫言时鄂王从阵归女牵衣膝下问之曰胡不卽一斩贼首耶识者烈之后鄂王被执女痛父之冤求自尽或有止之者女哭应声曰我父戮力报主桧贼卖国害忠身属女郎报复无地卽不如大汉之缇萦何不为曹江之女娥父以为臣死忠我以为子死孝同归九泉足矣若等会当见桧贼之尸粉也言毕负银瓶投于宅之东南井死焉宅址卽今杭之按察司也后按察使梁公立大亭覆其井榜曰孝娥井蜀刘瑞铭曰天柱臲日为月祸忠烈奸桧蘖叫父冤冤莫雪赴井抱瓶泉化血血如霓愤如鑯曹江之娥符尔节噫嘻井可竭名不可灭

　　（图畧） 

　　宋韩希孟

　　韩希孟宋韩魏公琦五世孙女少明慧知读书嫁襄阳之贾琼时始字确供妇职会元兵破巴陵为卒所掠将献其主孟时年十八知不可免乘间作诗一律书之以藏于练带中其诗曰我质本瑚琏宗庙供苹蘩一朝婴祸难失身戎马间宁当血刅死不作衽席完汉上有王猛江南无谢安长号赴洪流激烈摧心肝遂赴水死三日后其尸始出因于练带中见其诗句观者为之栗然

　　（图畧） 

　　谢叠山妻

　　宋李氏谢枋得之妻枋得守安仁兵败逃闽中李氏携二子匿贵溪山采草木而食贼至令曰不获李氏屠而墟李氏闻之曰岂可以我累人遂就俘明年徙囚建康闻当没入为奴遂经死狱中

　　（图畧） 

　　宋忠臣妇

　　宋赵昂发为池州通判摄州事缮璧聚粮为固守计及元兵游骑至都统张林阴遣人纳款昂发知事不济谓妻雍氏曰城将破我守臣不可去汝先出妻曰君为命官我为命妇君为忠臣我独不能为忠臣妇乎昂发笑曰此岂汝所能耶雍请先死昂发笑止之及元将上城卽晨起书几上曰国不可背城不可降夫妇同死节义成双雍氏遂与夫同缢从容堂

　　（图畧） 

　　王进士妻

　　王进士防妻姓黄氏名淑事舅姑以孝谨称与防对如宾客防犹赖其内助焉后防为泗州戸曹以疾卒黄挈柩归未几母又卒号痛几絶服除亲戚议改适庐陵令黄誓不改节咏竹诗以见志其诗曰劲直忠臣节孤髙烈女心四时同一色霜雪不能侵竟忧欝而死临终嘱其妾以藁置柩中以殉葬

　　（图畧） 

　　赵元楷妻

　　赵元楷至河北妻崔氏随之中途遇盗楷得免崔氏被获欲辱之愿死不从贼裂其衣縳于床箦崔氏计得释因取刀立树边曰欲杀我任加刀锯若觅死可来相逼贼怒乱箭射死

　　（图畧） 

　　徐允让妻

　　山阴徐允让妻潘妙圆让从父安避兵山谷兵执安欲杀之让大呼曰宁杀我兵舍安而杀让将辱潘潘绐曰焚我夫尸则从汝矣兵乃聚薪焚之潘卽投烈熖而死

　　（图畧） 

　　唐贵梅

　　烈妇姓唐名贵梅池州贵池人笄年适朱夫贫且弱有老姑悍而淫少与富商有私      富商复至池见妇悦之密以金帛赂姑姑利其有诲妇淫者以百数弗听迫之亦弗听加以棰楚又弗听继以炮烙体无完肤终不听乃以妇不孝讼于官通判毛受赂倍加刑焉妇几死然终不听也商犹怜其色令姑保出之亲党咸劝妇曰何不吐实妇曰若然全吾名而污吾姑乎乃夕易袿襡雉经于后园古梅树下姑不知也及旦持桑杖将入挺之且骂且行曰恶奴早从我得金帛享快乐今定何如也入室无见寻至树下乃大恸亲党咻曰生旣以不孝讼死当称心何哭为姑曰妇在吾犹有望妇死商人必倒赃吾是以哭非哭恶奴也尸悬于树三日颜如生见者咸堕泪每岁梅月之下隐隐见其形有司以府判故终不敢举节太史杨    先生闻之乃为作传以垂不朽传曰呜呼妇生不辰遭此悍姑生以梅为名死于梅之株冰操霜清梅乎何殊旣孝且烈汗青宜书有司失职咄哉可吁 

　　（阙文）

　　女范编卷之四


