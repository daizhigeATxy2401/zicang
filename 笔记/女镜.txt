  
　　女镜　　（明）夏树芳 采辑

　　杨同春刻

　　●女镜叙

　　元时于子曰人知镜局于器也而不知实具不器之用人知镜用于人也而不知实操察人之权可以照一人亦可以照千万人可以照一室亦可以照千万室随其所至而以明应之有余也非不器乎一人之妍媸此照千万人之妍媸此照一室人千万室人之髙下长短此照随其镜也非逹而在上者之镜则穷而在下者之镜也澄江夏孝廉习池力行古道鋭志纂修乃独有取于女镜者何意嘅吴中之闺行多内则之不讲乎其所辑古昔之哲后贤妃令母贞女计四百七十有七人厘为八卷彚为一编以惠予且云名教中文字非有关世道如先生者不足品题也予甚愧然挽颓风维世教予有夙心而习池先得之述前言志往行予有夙好而习池独契之能无一言冠其首也因伤予所见母道之无良者以质诸镜内之母何一不可为母训乎予所闻妇行之不端者以质诸镜内之妇何一不可为妇训乎眞有关世教之书也第无宣布之者耳使上之人以此镜家谕戸晓之将共知内行当肃而闾师族长之相先下之人以此镜家传人习之自共知廉耻当崇而秽行腥风之一洗夫闺门无玷则家道昌女徳有光则王道始世教之赖也岂其微哉嗟乎习池为此镜也必有感而兴予之弁此镜也亦有寓而作风俗人心天下万世同习也则此镜也岂夏氏之书哉乃天下万世所同以为镜者也可以备彤管摅  丹陛者也司世道者慎无忽诸
　　万历己酉冬月金坛于孔兼撰

　　●女镜序

　　古称节谊侠烈之行学士大夫雅言之而独于捆懿何殁殁也家人之六二曰在中鐀无攸遂姤之初六曰系于金柅贞吉羸豕孚蹢躅凶盖阴道之制于贞而闲于止也如此夫男子业已树颐颏列须麋陶以诗书束以名检而一当险夷激撼之冲逐狂澜而并倒者何限而况闺■〈卂〉捆萯阴敛柔伏卑怡而听俯仰于其人者乎乃能蹈谊秉贞砥节励行至性笃发天则旨闲历九死而靡移等一身其若毳宁非坤舆之秀瑶光之精间世而一锺者而胡可令其泯然于彤史而不扬也予同年澄江夏茂卿娴雅博精夙淫于玄晏之癖而以亲老谢公交车温凊之瑕穷搜广猎采摭古今贞淑荟聚成书题曰女镜而问序于予其所抉潜剔幽扬芳削秽皭于冰霜烈于金石以视古家训内则闺范诸书更炳炳乎其言之也或谓玄黄既剖灵閟代锺志臣侠士班班史册而独详于笄袆者何夫诗三百篇灿若日星二南居其风首旨一二干城而外葛覃卷耳小星诸什谁非道室家谈燕婉者欤岂不以王化起于房中人纲先于正始说者谓江沱汝坟之化默兆之关雎要以风气密为转移精微通于溟滓周家王业寔始基之其中见微旨焉兹帙而行也佩衿之侧藋茀之前若捧翔鸾而对照凛乎其神骨之俱竦也所提防风励不亦泱泱乎二南也哉予故为之击节而引其端
　　梁溪周继昌着。

　　●女镜小序

　　盖不佞未握铅椠而茂卿业已噪诸曹耦声籍甚顾善病于制举声律不任浮湛而独好古书工笃研至几不知马之几足故能读所未见书而著作累累矣生平务謇退恬于荣进以母老不上春官好说砥行矜名之士女镜一书于经史子集无所不采一不以已意裒益而纔入其手便自典则隽永大类女德诸家法言岂刘子政所载列女仅止西汉以前而青藜发熖复添此一段波澜也耶夫学者载籍极博淫词丽句于名教无关终属覆瓿读此书而孝女烈妇颜色如新悬之国门虽谓其行地无疆可也
　　婣弟袁一骥识

　　●书女镜后

　　家人利女贞彖曰男正位乎外女正位乎内男女正天地之大义言女不自正本于男正此家人所以利也有如得贞在女失贞在男以女镜男男顽且何所施澄江夏茂卿之录女镜家人女贞之利之系也茂卿举孝廉以母赵夫人春秋高图善养不赴公交车凡四矣父父子子兄兄弟弟夫夫妇妇茂卿能自洁所以修之家者咸庶几焉女无与乎外男有取乎内此随五孚嘉之吉与小畜之初复自道之义茂卿每有严宾之思而谓有家之炯鍳常悬于士氏此女镜所以录若曰录女将以镜男凡须眉丈夫人可尧舜谓有自处其身于女子下而待镜于女子必不其然茂卿用心亦复如是抑闻之镜明已功细道明已功大果细大有两否朱子咏当年寳鉴第云照胆而不及照形胆与形宁有二否系镜于女于男子前而陈女镜固者执之达者通焉道器何分镜即道也形胆俱彻形即胆也茂卿曰嘻余述女镜而子引归男镜寒芒照胆矣当年寳鉴人得镜矣子勿复言
　　万历庚戌春毗陵钱一本识

　　●女镜叙

　　夫乾坤一种灵异秀特之气在天为日星在地为河岳在人为义士忠臣孝女节妇两者并藉以翊世而王政首内治则尤以女德为兢兢刘中垒曰福之兴莫不本乎室家化之衰莫不先乎捆内盖有味乎其云之矣唐宋以还若柳公绰范希文司马 端明胡安定诸君子着为家训家诫与夫女则诸篇犁然备具语曰前事之不忘后事之师又曰我师古人实获我心甚哉观刑之化远而先烈之弗可弗镜也嘅自内则不闲阴教久废草茅卑贱既不闻乎傅母保阿绣阁珠房复竞习乎铅华粉黛性行渐流于憍惰晨民昏弗戢夫盘匜何怪乎窳脆成风而女德之多愆矣稽古盛时若英皇开虞窅窕兴周齐姜霸晋伯嬴造楚洋洋懿美载在简书迨其衰也龙漦潜蹶夫夏庭燕啄血惊夫汉祚至马嵬之役而后戚女谒之祸几至与唐室相终始乱匪降自天生自妇人在帝王犹尔而况闾巷乎山居多暇漫搜彤管凡妇道母仪可以程世者辄不自揣点缀休嘉以为女镜譬夫玉照新开眉睫为之并爽盘龙乍启一时心胆俱澄庶几淑嫕之韦弦而笄帏之准范矣或谓太史公以内行不逾阈故史记不为妇女立传孟坚修汉史仍略之子何以言之娓娓也夫男女等人耳正内正外等义耳男儿堕地业在四方女子一身不离跬步之内如执玉卮如捧盈水幸而安常处顺慈惠以和不幸而遇夺移天贞同匪石或事关家国义迫君亲固有白刃可蹈鼎镬如饴销磨糜烂之际誓九死而不亏陵迟震撼之冲历百折而不改至有堂堂丈夫回面破义反不如妇人女子之烈者是可使之抱恨黄垆湮灭弗耀哉或又谓文藻非妇德所先而武略岂巾帼所尚然伏氏尚书大家汉史宣文之周官惠妃之楚辞崔义成之九经宋尚宫之论语既媺于德复娴于文即青蒲紫宫之上方且为九嫔三事之师而岂区区谐丽辞弄柔翰者比欤若乃木兰戍边曾妇守寨拔草击贼李秀以天女称雄乞师解围荀灌以襄城表绩赵昂妻九出奇制胜功闻朝廷洗夫人三世柄兵食邑万石是皆懦士之所旁观壮夫之所束手而女郎出塞寡妇提兵用以解纷难于仓皇拔君父于锋镝斯已奇矣或又谓三百篇中所载风雅贞淫并列子何以旌善而遗恶有美而无刺也良以中人之才性可移而妇人之情或易溺先王教人亦止于为善而已是编也上下数千余载阐扬数百余人褒节义可泣冰霜录贞节可方珪璧备采之可以裨内史庄读之可以班女诰旦莫师之可以匹孝子友忠臣自姬周而下迄于   熙朝圣善贤明将一览而尽焉即帝青秦梵一出而照曜寰中者不是过矣观止矣
　　万历戊申夏五夏树芳譔并书

　　●女镜目录

　　卷一
　　　太任          太姒
　　　周宣姜后      共姜
　　　卫宣夫人      定姜
　　　息国夫人      文夫人
　　　蔡人之妻      宋恭伯姬
　　　密康公母      晋文齐姜
　　　许穆夫人      赵衰妻
　　　邓曼          管仲妾婧
　　　齐伤槐女      霍里子高妻
　　　齐女傅母      郑瞀
　　　僖负羇妻      羊舌子妻
　　　秦穆姬        齐桓卫姬
　　　卫女姬氏      齐孝孟姬
　　　石窌妇        漆室女
　　　纪叔姬        齐杞梁妻
　　　陶婴          卫宗二顺
　　卷二
　　　老莱妻        郄缺妻
　　　盖将之妻      楚庄樊姬
　　　齐孤逐女      孙叔敖母
　　　范献子妻      楚平伯嬴
　　　赵津女娟      齐相御妻
　　　乐羊子妻      孟姜
　　　魏曲沃负      鲁义姑姊
　　　赵代夫人      齐威虞姬
　　　楚白贞姬      齐宿瘤女
　　　晋弓工妻      齐义继母
　　　魏芒慈母      齐灵仲子
　　　柳下惠妻      楚昭贞姜
　　　锺离春        北宫女
　　　鲁孝义保      陈子仲妻
　　　魏节乳母      鲁母师
　　　晋伯宗妻      阿谷处女
　　　鲁秋胡妻      圣母颜氏
　　　卫灵夫人      接舆妻
　　　楚昭越姬      少原妇
　　　臧孙母        百里奚妻
　　　鲁季敬姜      浣纱女
　　　王孙贾母      乘姒女
　　　采葛妇        陶答子妻
　　卷三
　　　黔娄妻      　濑水义女
　　　季芊        　句践夫人
　　　屈原姊      　楚子发母
　　　韩凭妻      　田稷母
　　　孟母        　罗敷
　　　赵括母      　聂政姊
　　　巴寡妇清      赵娥
　　　陈婴母        漂母
　　　汉吕禄姑      张妇
　　　王陵母        缇萦
　　　缑氏女        隽不疑母
　　　柏谷妪        苏子卿妻
　　　冯昭仪        东海孝妇
　　　秦彭妹        杨敞妻
　　　班婕妤        皇甫谧母
　　　张安世妻      梁鸿妻
　　　金日磾母      严延年母
　　　王章妻        范阳卢氏
　　　桓少君        窦玄妻
　　　孝成王太后    南阳公主
　　　孝平王后      冯异母
　　　王霸妻        冯良妻
　　　贾逵姊        冯夫人
　　　明德马后      陆续母
　　　汉王良妻      崔篆母
　　　曹大家        汉崔寔母
　　　李文姬        盛君达妻
　　　曹娥          范孟博母
　　　季儿          徐淑
　　　梁商后        曹禋妻
　　　梁夫人嫕      和熹邓后
　　　姜诗妇        赵昂妻
　　　刘长卿妻
　　卷四
　　　王经母        翟方进母
　　　袁隗妻        叔先雄
　　　阴瑜妻        弘农王妃
　　　丁廙妻        曹文叔妻
　　　郑袤妻        杨香
　　　许升妻        姜叙母
　　　赵苞母        孔北海女
　　　皇甫规妻      徐庶母
　　　常林妻        吴孙翊妻
　　　许允妇        孙伯符妻
　　　蒋钦母        张茂妻
　　　戴良五女      蜀主之妹
　　　魏武卞后      辛宪英
　　　蜀甘后        魏文甄后
　　　尹虞二女      王宋
　　　龙安李氏      孟宗母
　　　山涛妻        羊祜母
　　　许迈妻        王玄冲妇
　　　卫夫人        吴隐之妻
　　　王献之保母    王览妻
　　　何曾妻        韩康伯母
　　　王处冲妻      虞韪妻
　　　羊缉女        徐藻妻
　　　翾风          朱序母
　　　陶侃母        刘参妻
　　　贾浑妻        刘聪后
　　　晋无忌母      周伯仁母
　　　李奚子        绿珠
　　　刘殷妻        谢道韫
　　　愍怀太子妃    陶靖节妻
　　　虞潭母        刘遐妻
　　　解结女        沈泽之妻
　　　义阳公主      刘眞长母
　　　杜有道妻      戴颙女
　　　李衡妻        朱百年妻
　　　李秀        　桓范妻
　　　高氏女      　韦逞母
　　　草泽老妪    　荀小女
　　卷五
　　　吴孟仁母    　刘秦妹
　　　伶玄妾      　卫敬瑜妻
　　　锦伞夫人    　北齐娄后
　　　杨苕华        孟昶妻
　　　毛惜惜        庾衮兄女
　　　王凝妻        刘孝绰妹
　　　魏溥之妻      彭娥
　　　钮滔母        高行
　　　寡妇淑        左太冲妹
　　　诸葛诞女      章仔钧妻
　　　刘凝之妻      宛陵女子
　　　男玉          鲍昭之妹
　　　李德武妻      周行逢妻
　　　陆让嫡母      泰媖
　　　曹太夫人      宋明恭后
　　　斛律妃        覃孝妇
　　　吴贺之母      刘臻妻
　　　裴伦妻        锺骞妻
　　　倪贞女        杜泰姬
　　　赵元楷妻      王广女
　　　汉阳孝妇      高祖窦后
　　　平阳公主      文德长孙后
　　　独孤乳母      襄城公主
　　　房玄龄妻      唐王珪母
　　　王宪女        樊彦琛妻
　　　贾孝女        王綝妻
　　　常乐公主      郑善果母
　　　薛仁贵妻      徐充容
　　　崔枢夫人      魏征妻
　　　狄梁公姨      薛元暧妻
　　　桓彦范母      崔玄暐母
　　　王义方母      卢献女
　　卷六
　　　侯敏妻        曲昭母
　　　程烈女        颜眞卿母
　　　房景伯母      高睿之妻
　　　符承祖姨      张俭女
　　　江采苹        和政公主
　　　李畬母        柳公绰妻
　　　张廵姊        杨烈妇
　　　王孝女        岐阳公主
　　　陈会母        白乐天女
　　　浣花夫人      张镒母
　　　元徽之母      刘玄佐母
　　　李翱女        赵武孟母
　　　高愍女        朱延寿妻
　　　夏侯氏        董昌龄母
　　　衡方厚妻      坚正节妇
　　　柳子厚母      饶娥
　　　邹待征妻      木兰女
　　　李景让母      崔敬女
　　　韫秀          贾直言妻
　　　杜羔妻        符凤妻
　　　卫孝女        裴羽仙
　　　陈邈妻        宋尚宫
　　　潘孟阳母      乐昌孙氏
　　　郭太后        李吉甫母
　　　唐夫人        汉阳公主
　　　奉天二窦      葛佑二女
　　　郑义宗妻      封景文
　　　李拯妻        郝戭妻
　　　当涂聂氏      李新声
　　　余洪敬妻      刘仁赡妻
　　　侯延广乳母    后唐刘后
　　　宋昭宪后      宋祖黄婆
　　　宋太祖姊      魏国公主
　　　寇莱公母
　　卷七
　　　毕士安母      任梦臣女
　　　苏易简母      夏英公母
　　　秋水          包繶妻
　　　刘温叟母      张待制夫人
　　　吕荣公母      章穆王后
　　　光献曹后      宣仁高后
　　　谢希孟        钦圣向后
　　　信国公主      昭慈孟后
　　　司马光妻      蔡高妻
　　　欧文忠母      房嶙妻
　　　二苏之母      昌化婆
　　　舒王          王安石母
　　　关景仁妻      谢宗源妻
　　　余楚妻        陈尧咨母
　　　二程之母      方勉妻
　　　河南尹母      北神烈妇
　　　种放母        陈公绪妻
　　　时校妻        刘忠定母
　　　张晋卿妻      曹修古女
　　　廖伯妻        杨允妻
　　　李好义妻      谢小娥
　　　杨政母        张魏公母
　　　杨绍宗妻      陈求道妻
　　　洪鸿父女      师骥二女
　　　吕良子        文绍祖妻
　　　鲍女宗        颜文姜
　　　罗江孝女      王木叔妻
　　　吕祉妻        孙神妻
　　　李科妻        晏恭人
　　　剡中陈母      长阳向氏
　　　郑尚宫        银瓶烈女
　　　黄淑          露筋烈女
　　　戴石屏后妻    杨万里妻
　　　韩希孟
　　卷八
　　　赵昂发妇      林空斋妹
　　　徐君宝妻      赵淮使妾
　　　耶律奴妻      张宋毕妻
　　　谢迭山妻      济南张氏
　　　珠崖子母      章氏义嫂
　　　邹媖          宋安康夫人
　　　撒合辇妻      王昭仪
　　　陈寅妻        翟青
　　　郭斌女奴      缉茸女子
　　　姚天福母      冯淑安
　　　谭烈妇        俞新妻
　　　齐关妻        秦氏二女
　　　汤辉妻        张眞妻
　　　杜友开妻      羊叔祎
　　　徐允让妻      曹妙清
　　　虞集母        赵孝妇
　　　周烈妇        徐彩鸾
　　　郝节娥        元琇
　　　陈淑贞        柯节妇
　　　临海王节妇    韩贞女
　　　杨居寛妻      高氏五节妇
　　　韩太初妻      皇明高后
　　　花将军妻      董湄妻
　　　姚少师姊      黄观妻
　　　储福妻        曾凤韶妻
　　　严庸妻        明王良妻
　　　解祯亮妻      诚孝张后
　　　章纶母        郭善理
　　　陈少卿妻      宁庶人妃
　　　康孝女        捣衣女

　　目录终

　　●女镜卷一

　　江阴夏树芳茂卿采辑

　　太任

　　太任娠文王。目不视邪色。耳不听淫声。口不出傲言。生文王而明圣。是为周宗。君子谓太任有胎教。

　　太姒

　　太姒者。武王之母。思媚太姜太任。旦夕勤劳以进妇道。诗曰。太姒嗣徽音。则百斯男。

　　周宣姜后

　　周宣姜后者。齐侯之女也。贤而有德。宣王常早卧晏起。姜后脱簪珥待罪于永巷。使其傅母通言于王曰。妾之不才。妾之淫心见矣。至使君王失礼而晏朝。以见君王乐色而忘德也。夫苟乐色。必好奢穷欲。乱之所兴也。原乱之兴从婢子起。敢请婢子之罪。王曰。寡人不德。实自生过。非夫人之罪也。遂复姜后而勤于政事。早朝晏退。卒成中兴之名。

　　共姜

　　共姜。卫世子共伯之妻也。共伯。僖公子。名余。为弟和所攻。死于公墓。姜年少。父母欲夺而嫁之。作栢舟之诗。以死自誓。

　　卫宣夫人

　　卫宣夫人。齐侯之女也。嫁于卫。至城门而卫君死。保母曰可以还矣。女不听。遂入。持三年之丧毕。弟立。请曰。卫。小国也。不容二庖。请愿同庖。终不听。卫君使人愬于齐。齐兄弟从之。使人告女。女曰。我心匪石。不可转也。我心匪席。不可卷也。异爨同居。洁守终其身。

　　定姜

　　定姜者。卫定公之夫人。定公恶孙林父。孙林父奔晋。晋侯使〈却雠〉为请还。定公欲辞。定姜曰不可。是先君宗卿之嗣也。大国又以请。公而弗许。将亡。虽恶之。不犹愈于亡乎。君其忍之。夫安民而宥宗卿。不亦可乎。定公遂复之。君子谓定姜能远患难。定公卒。立敬姒之子衎为君。是为献公。献公居丧而慢。定姜旣哭而息。见献公之不哀也。不内食飮。叹曰。是将败卫国。必先害善人。夫祸卫国也。夫吾不获鱄也使主社稷。大夫闻之皆惧。后献公暴虐。慢侮定姜。卒见逐走。出亡至境。使祝宗告亡。且告无罪于庙。定姜曰不可。公之行。舍大臣而与小臣谋。一罪也。先君有冡卿。以为师保而蔑之二罪也。余以巾栉事先君而暴妾使余。三罪也。告亡而已。无告无罪。其后赖鱄力。献公复得反国。君子谓定姜能以辞教。

　　息国夫人

　　息国夫人者。息君之夫人也。楚伐息。破之虏其君。幷虏其夫人而纳之于宫。楚王出游。夫人遂出见息君曰。人生要一死而已。何至自苦。妾无须臾而忘君也。终不以身更二醮。生离于地上。岂如死归于地下哉乃作诗曰。谷则异室。死则同穴。谓予不信。有如皦日。遂自杀。

　　文夫人

　　楚令尹子元欲蛊文夫人。为馆于其宫侧而振万焉。夫人闻之泣曰。先君以是舞也。习戎备也。今令尹不寻诸仇雠而于未亡人之侧。不亦异乎。子元曰。妇人不忘袭雠。我乃忘之。秋。子元伐郑。


　　蔡人之妻

　　蔡人之妻。宋人之女也。旣嫁而夫有恶疾。其母将改嫁之。女曰。适人之道。一与之醮。终身不改。不幸遇恶疾。不改其意。且夫采采芣苡。虽臭恶犹始将采之。终怀撷之。浸以益亲。况于夫妇之道乎。彼无大故。又不遣妾。何以得去。终不听。

　　宋恭伯姬

　　伯姬者。鲁宣公之女。成公之妹也。其母曰缪姜。嫁伯姬于宋恭公。恭公不亲迎。伯姬迫于父母之命而行。旣入宋。三月庙见。当行夫妇之道。伯姬以恭公不亲迎故。不肯从。宋人告鲁。鲁使大夫季文子如宋致命于伯姬。还复命。公享之。缪姜出于房。再拜曰。大夫勤劳于远道。辱送小子。不忘先君以及后嗣。敢再拜大夫之辱。伯姬旣嫁十年。恭公卒。伯姬寡。至景公时。伯姬尝遇夜失火。左右曰。夫人少避火。伯姬曰。妇人之义。保傅不俱。夜不下堂。遂逮于火而死。其傅母自伤行迟。悼伯姬之遇灾也。援琴而歌曰。嘉名洁兮行弥彰。托节鼓兮令躬丧。歍钦何辜遇斯殃。嗟嗟奈何罹斯殃。当时诸侯闻之莫不痛悼。以为死者不可以生。财物犹可复故。相与会聚于澶渊偿宋之所丧。春秋善之。

　　密康公母

　　密康公之母姓魏氏。周共王游于泾上。康公从之。有三女奔焉。其母曰必致之王。夫兽三为群。人三为众。女三为粲。王田不取群。公行下众。王御不参一族。夫粲美物也。众以美物归汝。汝何德以堪之。王犹不堪。况尔小丑乎。康公不献。王灭密。

　　晋文齐姜

　　齐姜。齐桓公之宗女。晋文公之夫人也。初文公与舅犯出奔。适齐。齐桓公以宗女妻之。遇之甚善。有马二十乘。文公安之。曰。人生安乐耳。谁知其它。子犯知文公之安齐也。欲行而患之。与从者谋于桑下。蚕妾在焉。告姜氏。姜氏杀之。言于公子曰。从者将以子行。其闻者吾杀之矣。公子必从。不可以贰。自子去晋。晋无宁岁。天未亡晋。有晋国者非子而谁。子其勉之。上帝临子。贰必有咎。公子曰。吾不动。必死于此矣。姜曰不可。周诗曰。駪駪征夫。每怀靡及。夙夜征行。犹恐不及。况于怀安。将何及矣。人不求及。其能及乎。公子不听。姜与舅犯谋醉。载之以行。酒醒。公子以戈逐舅犯。曰。事有济则可。不济。吾食舅氏之肉岂有餍哉。遂行。秦穆公乃以兵纳之于晋。晋人杀怀公而立之。是为文公。迎齐姜以为夫人。遂霸天下。

　　许穆夫人

　　许穆夫人者。卫懿公之女。许穆公之夫人也。初许求之。齐亦求之。懿公将与许。女因其傅母而言曰。许小而远。齐大而近。若今之世。强者为雄。如使边境有寇戎之事。维是四方之故。赴告大国。妾在不犹愈乎。今舍近而就远。离大而附小。一旦有车驰之难。孰与虑社稷。卫侯不听。嫁之于许。其后翟人攻卫。大破之而许不能救。卫侯于是悔不用其言。当败之时。许夫人驰驱而吊唁卫侯。君子善夫人之慈惠而远识也。

　　赵衰妻

　　赵姬。晋文公女也。初文公为公子时。与赵衰奔狄。狄人隗氏入二女。公纳季隗。以叔隗妻衰生盾。及反国。文公又以女赵姬妻之。生元同 屏括 楼婴。赵姬请迎盾与其母。赵衰不敢从。姬曰不可。夫得宠忘旧。安富室而弃贱交。何以使人。诗不云乎。采葑采菲。无以下体。故旧之情不念小过。况同好乎。又曰。燕尔新婚。不我屑以。伤夫道之薄也。君其逆之。衰乃逆叔隗与盾。姬以盾为贤。请立为嫡子。使三子下之。以叔隗为内妇而已下之。

　　邓曼

　　邓曼者。楚武王夫人也。王使屈瑕为将。伐罗。屈瑕号莫敖。与群师悉楚师以行。斗伯比谓其御曰。莫敖必败。举趾高。心不固矣。见王曰。必济师。王以告夫人。邓曼曰。大夫其非众之谓。其谓君抚小民以信。训诸司以德而威莫敖以刑也。莫敖狃于蒲骚之役。将自用也。必小罗君。若不鎭抚。其不设备乎。于是王使赖人追之不及。莫敖令于军中曰。谏者有刑。及鄢。师次乱济。至罗。罗与卢戎击之。大败。莫敖自经荒谷。群师囚于冶父以待刑。王曰孤之罪也。皆免之。王伐随。且行。告邓曼曰。余心荡。何也。邓曼曰。王德薄而禄厚。施鲜而得多。物盛必衰。日中必移。盈而荡。天之道也。先王知之矣。故临武事将发大命而荡王心焉。若师徒毋亏。王薨于行。国之福也。王遂行。卒于樠木之下。

　　管仲妾婧

　　婧。管仲妾也。桓公出齐东门。宁戚击牛角而商歌甚悲。桓公异之。使管仲迎之。宁戚称曰浩浩乎白水。管仲不知所谓。不朝五日而有忧色。婧进曰。今君不朝而有忧色。敢问国家之事耶。君之谋也。仲曰。昔公使我迎宁戚。戚曰浩浩乎白水。吾不知所谓。故忧之。婧笑曰。古有白水之诗。浩浩白水。儵儵之鱼。君来召我。我将安居。国家未定。从我焉如。此宁戚之欲得仕国家也。仲大悦以报桓公。公乃修宫府。斋五日见宁子。因以为相而齐霸。

　　齐伤槐女

　　齐伤槐女。伤槐衍之女也。名婧。齐景公爱槐。使人守之。植木悬之。下令曰。犯槐者刑。伤槐者死。于是衍醉而伤槐。景公使吏拘之。婧惧。乃造晏子之门而告之曰。妾闻明君之莅国也。不损禄而加刑。不以私恚害公法。不以六畜伤民人。不为野草伤禾苗。今吾君树槐。令犯者死。以槐之故杀婧之父。孤妾之身。妾恐伤执政之法而害明君之义也。邻国闻之。皆谓君爱树而贼人。其可乎。晏子惕然而悟。明日言于朝。景公乃罢守槐之役。拔植悬之木。废伤槐之法。出犯槐之囚。君子曰。伤槐之女能以辞免。

　　霍里子高妻

　　霍里子高妻。名丽玉。子高晨起刺船。有一白首狂夫被发提壶。乱流而渡。其妻随呼止之不及。遂堕河而死。于是援箜篌而歌。声甚凄怆。曲终亦投河而死。子高还以语。丽玉伤之。乃引箜篌而写其声曰。公无渡河。公竟渡河。堕河而死。当奈公何。时名此曲为箜篌引。一曰公无渡河。

　　齐女傅母

　　傅母者。齐女之傅母也。女为卫庄公夫人。号曰庄姜。姜狡好。始往。操行衰惰。傅母谕之云。子家世尊荣。当为民表式。衣锦絅裳。餙在舆马。是不贵德也。乃作硕人之诗。砥砺之以风节。以为人君之子弟。为国君之夫人。尤不可有邪僻之行焉。女遂感而自修。君子善傅母之防未然也。

　　郑瞀

　　郑瞀者。楚成王夫人。王将立公子商臣为太子。王问之于令尹子上。子上曰。君之齿未也。而又多宠子。旣置而出之。必为乱矣。且其蜂目而豺声。忍人也。不可立也。王退而问于夫人。子瞀曰。令尹之言信可从也。王不听。遂立之。其后商臣以子上救蔡之事而杀之。子瞀谓其保曰。昔者子上言太子之不可立也。太子怨。谮而杀之。是白黑顚倒。上下错缪也。王多宠子。皆欲得国。庶嫡分争。祸必兴焉。后王又欲立公子职职。商臣庶弟也。子瞀退而与其保言曰。今者王必将以职易太子。吾惧祸乱之作也而言之于王。王不应。其以太子为非吾子。疑吾谮之者乎。不若死以明之。且王闻吾死。必寤太子之不可释也。遂自杀。是时太子知王之欲废之也。遂兴师作乱。围王宫。王请食熊蹯而死不可得也。遂自经。

　　僖负羇妻

　　晋公子重耳亡过曹。曹恭公不礼焉。闻其骈胁。将浴。设帷薄而观之。僖负羇之妻言于夫曰。吾观晋公子。其从亡者三人。皆国相也。以此三人皆善戮力以辅人。必得晋国。若霸诸侯而讨无礼。曹其首也。子盍早自贰焉。且吾闻之。不知其子者视其父。不知其君者视其所使。今其从者皆卿相之俦也。则其君必霸王之主也。若加礼焉。必能报施。若有罪焉。必能讨过。子不早图。祸将及矣。负羇乃遗之壶餐。加璧其上。公子受餐反璧。后反国伐曹。式负羇之闾。令兵士无敢入。士民之欲保其身而赴其闾者门外成市。

　　羊舌子妻

　　羊舌子之妻。叔向 叔鱼之母也。羊舌子好直。不容于晋。去而之三室之邑。邑人攘羊而遗之。羊舌子不受。其妻叔姬曰。不如受而埋之。羊舌子曰。何不饷盻与鲋。姬曰不可。南方有鸟曰干吉。食其子不择肉。子多不义。今盻与鲋童子也。随大人而化。不可食以不义之肉。乃盛以瓮埋垆阴。后攘羊事败。吏至。发而视之。舌尚存。吏曰。君子哉羊舌子。不与攘羊矣。申臣氏之女。夏姬生也。叔向欲娶之。叔姬曰。子灵之妻。杀三大夫。一君一子而亡一国两卿矣。且吾闻之。有奇福者必有奇祸。有甚美者必有甚恶。三代之亡皆是物也。汝何以为哉。夫有尤物足以移人。苟非德义则必有祸。叔向惧。不敢娶。平公强使娶之。生羊食我。叔姬往视之。闻其号也而还。曰是豺狼之声也。狼子野心。灭羊舌氏必矣。遂不见。及长。与祈胜为乱。晋人杀食我。羊舌氏以亡。叔鱼之生也。叔姬曰。是虎目而豕喙。鸢肩而牛腹。溪壑可盈。是不可厌也。必以赂死。长为国赞理。邢侯与雍子争田。雍子入其女于叔鱼以求直。邢侯杀叔鱼与雍子于朝。韩宣子患之。叔向曰。三奸同罪。请杀其生者而戮其死者。乃杀邢侯而尸叔鱼雍子于市。

　　秦穆姬

　　穆姬。晋献公女。惠公之姊也。初惠公为秦所纳。食言背惠。〈秦穆公〉伐之。战于韩原。获惠公。晋大夫拔舍从之。穆姬闻惠公将至。以太子罃。次子弘。与女简璧登台而履薪焉。使以免服衰绖逆。且告曰。上天降灾。使我两君不以玉帛见而以兴戎。晋君朝以入。婢子夕以死。夕以入。则朝以死。惟君裁之。大夫不从。穆公曰。获晋侯。以厚归也。旣而丧。归焉用之。大夫其何有焉。乃许晋平。

　　齐桓卫姬

　　卫姬者。卫侯之女。齐桓公之夫人也。桓公好淫乐。卫姬为之不听郑卫之音。桓公用管仲 宁戚。主盟中夏。诸侯皆朝而卫独不至。桓公与管仲谋伐卫。朝入。卫姬望见桓公。脱簪珥。解环佩。下堂再拜曰。愿请卫之罪。桓公曰。吾与卫无故。姬何请耶。对曰。妾闻之。人君有三色。显然喜悦。容貌淫乐者。钟鼓酒食之色。寂然清静。意沉抑抑者。丧祸之色。忿然充满。手足矜动者。攻伐之色。今妾望君色厉而音扬。意在卫也。是以请。桓公许诺。明日临朝。管仲趋进曰。君之莅朝也。恭而气下。言则徐徐。无伐国之志。是释卫也。桓公曰善。乃立卫姬为夫人。号管仲为仲父。曰。夫人治内。管仲治外。寡人虽愚。足以立于世矣。

　　卫女姬氏

　　姬氏。卫侯之女也。郡王闻其贤。召之未至而王薨。太子欲留之。女不听。拘于深宫。乃援琴而歌曰。娟娟淇水。流于淇兮。有怀于卫。靡日不思。执节不移兮行不诡随。坎坷何辜兮离厥茨。曲终。遂缢而死。

　　齐孝孟姬

　　齐孝公游于琅琊。华孟姬从。车奔。姬堕车碎。孝公使驷马立车载姬以归。姬使侍御者舒帷以自障蔽。而使傅母应使者曰。妾闻妃后踰阈。必乘安车辎軿。下堂必从傅母保阿。进退则鸣玉环佩。内餙则结纽绸缪。野处则帷裳拥蔽。所以正心一意自敛制也。立车无軿。非所敢受命也。野处无卫。非所敢久居也。使者驰以告公。更取安车以归。

　　石窌妇

　　石窌妇者。齐女也。齐顷公败于鞍而免。自徐关入。见保者曰勉之。齐师败矣。辟女子。女子曰君免乎。曰免矣。曰锐司徒免乎。曰免矣。曰苟君与吾父免矣。可若何。乃奔。齐侯以为有礼。使人问之。辟司徒之妻也。与之石窌。

　　漆室女

　　战国时。漆室邑女过时未嫁。倚柱而啸。邻妇曰何啸之悲也。女曰。哀吾君老。太子幼。邻妇曰。此卿大夫之忧也。妇人何与焉。女曰。吾闻河润九里。沮洳三百步。鲁国有患。君臣父子被其辱。妇人独安所归乎。三年。鲁果乱。齐楚攻之。男子战斗。妇人转输。君子曰远矣漆室女之思也。

　　纪叔姬

　　纪叔姬。鲁女也。为纪伯姬之娣。纪灭于齐。止存酅邑。纪侯卒于外。叔姬以庙在酅。不归于鲁宗国而归于酅以奉纪之祭祀。鲁人高其节义。恩礼有加焉。孔子作春秋。特录其始末以褒之。

　　齐杞梁妻

　　齐杞梁殖之妻也。庄公袭莒。殖战而死。庄公归。遇其妻。使使者吊之于路。杞梁妻曰。令殖有罪。君何辱命焉。若令殖免于罪。则贱妾有先人之敝庐在。下妾不得与郊吊。于是庄公乃还车。吊于其室。杞梁妻无子。内外皆无五属之亲。乃枕其夫之尸于城下而哭。十日而城为之崩。旣葬。遂赴淄水死。先是齐庄公伐莒。为车五乘之宾而杞梁 华周不与焉。杞梁归而不食。其母曰。汝生而无义。死而无名。则虽有五乘。孰不笑汝。生而有义。死而有名。则五乘之宾尽汝下也。趣食乃行。杞梁与华周同车。侍于庄公而行。至莒。梁周殊死斗。获甲首三百。庄公止之弗听。遂复进斗。杀三十七人而死。

　　陶婴

　　陶婴者。鲁陶明女也。夫死守义。作黄鹄歌曰。黄鹄早寡兮。七年不双。宛颈独宿兮。想其故雄。天命早寡兮。独宿何伤。念此寡妇兮。泣下数行然以有贤雄兮。终不重行。鲁人闻之。遂不复求。

　　卫宗二顺

　　卫灵王薨。夫人无子。傅妾有子。傅妾侍夫人八年。供养愈谨。夫人谓傅妾曰。吾闻主君之母不妾事人。今我无子。于礼斥绌之人也。得留以尽天年幸矣。孺子不改故节。我实内惭。愿出居以时相见。傅妾泣曰。吾闻忠臣事君。无懈倦时。孝子养亲。患无日也。妾岂敢以少贵变妾之节哉。于是夫人乃许傅妾。居于内。傅妾以妾事夫人。终身不衰。

　　女镜卷一终

　　●女镜卷二

　　江阴夏树芳茂卿采辑

　　老莱妻

　　老莱子耕蒙山之下。楚王闻其贤。请以为辅。其妻负畚臿而来曰。何车迹之众也。老莱具言之。妻曰。妾闻可啖以酒肉者。可随以鞭朴。可饵以官禄者。可继以斧钺。妾不能为人所制。投其畚臿而去。老莱从之。

　　却缺妻

　　晋却缺。冀州人。季舅使冀。见缺耕于野。其妻馌之敬如宾。使归。言于文公曰。敬者德之聚也。却缺能敬必有德。德以治民。仁之则也。君请用之。文公召为下军大夫。后谥之曰成。故曰却成子。

　　盖将之妻

　　戎伐盖。杀其君。令于盖群臣曰。敢有自杀者妻子尽诛。丘子自杀。人救之得不死。旣归。其妻谓之曰。妾闻战阵无勇。非孝也。君亡不死。非忠也。今军败君死。子独何生。忠孝忘于身。归将安往。丘子曰。盖小戎大。吾力毕能尽。固将死也。而以救免。其妻曰前日有救。今又何也。丘子曰。吾非爱身也。戎令曰自杀者诛及妻子。其妻曰。吾闻之。主忧臣辱。主辱臣死。今君死而子在。可谓义乎。多杀士民。不得存国而自活。可谓仁乎。爱妻子而忘仁义。背故君而事强暴。可谓忠乎。周书曰。先君而后臣。先父母而后兄弟。先兄弟而后交友。先交友而后妻子。今子以妻子之故失人臣之节。无事君之礼。偷生苟活。妾犹耻之。况于子乎。吾不能与子蒙耻而生。遂自杀。戎君贤之。祠以太牢而以将礼葬之。

　　楚庄樊姬

　　楚庄王卽位。好狩猎。樊姬谏不止。乃不食禽兽肉。王改过勤政。尝听朝罢晏。姬下殿迎曰何晏也。得无饥倦乎。王曰与贤者语。不知饥倦也。姬曰。王之所谓贤者何也。曰虞丘子也。姬掩口而笑曰。虞丘子贤则贤矣。未忠也。王曰何谓也。对曰。妾执巾栉十一年。遣人之郑卫。求美人进于玉。今贤于妾者二人。同列者七人。妾岂不欲擅王之宠爱乎。妾闻堂上兼女。所以观人能也。今观虞丘子相楚十余年。所荐非子弟则族昆弟。未闻进贤退不肖。是蔽君而塞贤路。知贤不进是不忠。不知其贤是不智也。妾之所笑不亦可乎。王以姬言告虞丘子。丘子避席。使人迎孙叔敖而进之王以为令尹。治楚三年而庄王以霸。楚史书曰。庄王之霸。樊姬之力也。

　　齐孤逐女

　　卽墨有女。少孤而貌陋。三逐于乡。五逐于里。未有聘者。齐相妇死。逐女造襄王之门而入见曰。大王知国之柱乎。相国是也。柱不正则栋不安。栋不安则榱橑堕。榱橑堕则屋几覆矣。国家安与不安在乎相。王曰吾相奚若。女曰。比目之鱼也。外比内比。然后成其事。就其功。王曰吾相可易乎。女曰中材也。求之未可得也。如有过之者易何不可。今则未有。妾闻明王之用人也在知类。故楚用虞丘子而得孙叔敖。燕用郭隗而得乐毅。越王敬螳螂而勇士至。叶公好龙而龙下。类也。顷王曰善。遂尊事国相。以孤逐女妻之。齐国大治。

　　孙叔敖母

　　孙叔敖为儿时出游。见两头蛇杀而埋之。归见其母而泣焉。母问其故。对曰。吾闻见两头蛇者死。今者出游见之。其母曰。蛇今安在。对曰。吾恐他人复见之。杀而埋之矣。其母曰。汝不死矣。夫有阴德者阳报之。德胜不祥。仁除百祸。天之处高而听卑。书不云乎。皇天无亲。惟德是辅。尔嘿矣。必兴于楚。及叔敖长。庄王举为令尹而楚霸。其子封于寝丘。四百戸以奉其祀。

　　范献子妻

　　晋范献子妻。三子游于赵氏。简子乘马园中。园中多株。问曰。奈何。其少子曰。可以三悦使民。简子从。少子归伐其谋。母叹曰。伐功施劳。鲜能布仁。乘伪行诈。莫能久长。终灭范氏。必是子也。及智伯灭范氏。君子谓范氏母为知难本。

　　楚平伯嬴

　　伯嬴者。秦穆公之女。楚平王之夫人。昭王之母也。楚与吴为伯莒之战。吴胜楚。遂入郢。昭王亡。吴王阖闾尽妻其后宫。次至伯嬴。伯嬴招刀曰。妾闻诸侯外淫者绝。卿大夫外淫者放。士庶人外淫者宫割。若使君王弃其仪表。则无以临国。妾有淫端。则无以生世。一举而两辱。妾以死守之。不敢承命。且凡所欲妾者为乐也。近妾而死。何乐之有。如先杀妾又何益于君王。吴王惭。遂退舍。伯嬴率保阿闭永巷之门。手不释兵者三旬。秦救至。昭王乃复。

　　赵津女娟

　　赵津女娟者。赵河津之女。简子之夫人也。初简子南击楚。与津吏期。简子至。津吏醉卧不能渡。简子欲杀之。娟惧。持檝而走。简子曰。女子走何为。对曰。妾父闻主君来渡不测之水。恐风波之起。水神动骇。故祷祠九江三淮之神。御厘受福。不胜杯酌余沥。醉至于此。君欲杀之。妾愿以鄙躯易父之死。简子嘉其意。遂释之。将渡。用檝者缺一人。娟攘拳操檝而请曰。妾愿备父持檝。至中流。为简子发河激之歌。其辞曰。升彼阿兮面覩清。水扬波兮杳冥冥。祷求福兮醉不醒。诛将加兮妾心惊。罚旣释兮渎乃清。妾持檝兮操其维。蛟龙助兮主将归。呼来棹兮行无疑。简子大悦曰。昔者不谷梦娶妻。岂此女乎。遂祝祓以为夫人。

　　齐相御妻

　　晏子出。其御者之妻从门间窥其夫。意气洋洋。甚自得也。旣归。妻请去。曰晏子长不满六尺。身相齐国。名显诸侯。观其意常有以自下。思念深矣。子为人御。自以为足。妾是以求去也。其夫谢曰。请自改何如。妻曰。是怀晏子之智而加以八尺之躯也。夫躬仁义。事明主。其名必扬矣。且吾闻宁荣于义而贱。不虚受以贵也。御者乃重自抑。晏子怪而问之。以实对。升诸景公以为大夫。显其妻为命妇。

　　乐羊子妻

　　乐羊子妻。谷丘人。羊子尝行路得遗金。妻曰。志士不飮盗泉之水。廉者不受嗟来之食。奈何拾遗以污行乎。羊子大惭。乃捐金于野。一夕盗至欲犯之。遂自刎。河南太守闻之。捕杀盗。赐缣帛葬焉。号曰贞义。

　　孟姜

　　孟姜。同官人。适范植仅三日。而植赴役长城。姜送寒衣至城下。植已死。沿城痛哭。城为之崩。寻夫骨无辨。啮指血验得之。负骨归葬。卽死石穴中。

　　魏曲沃负

　　魏哀王使使者为太子纳妃而美。王将自纳焉。曲沃负谓其子如耳曰。王乱而无别。子何不匡之。会如耳使于齐。负因款王门而上书曰。妾闻男女之别。国之大节也。妇人脆于志。窳于心。不可以邪开也。是故必十五而笄。二十而嫁。早成其号谥。所以就之也。聘则为妻。奔则为妾。所以开善遏淫也。节成然后许嫁。亲迎然后随人。贞女之义也。今大王为太子求妃而自纳之于后宫。此毁贞女之行而乱男女之别也。方今敌国五六。南有从楚。北有衡秦。而魏国居其间。可谓仅存矣。王不忧此而从乱无别。父子同女。妾恐大王之国政危矣。王曰然。寡人不知也。遂与太子妃而赐负三十锺。

　　鲁义姑姊

　　义姑姊者。鲁野之妇人也。齐攻鲁至郊。见一妇人抱一儿携一儿以行。齐军追及之。弃其所抱。抱其所携而走山。齐将问所抱者谁也。所弃者谁也。对曰。所抱者妾兄之子。所弃者妾之子也。见军之至。力不能两护。故弃妾之子。齐将曰。子之于母。痛甚于心。今释之而反抱兄子。何也。妇人曰。已之子私爱也。兄之子公义也。夫背公义而向私爱。亡兄子而存妾子。则鲁君不吾畜。大夫不吾养。庶民国人不吾与也。夫如是。则胁肩无所容而累足无所履也。子虽痛乎。独谓义何。故忍弃子而行义。于是齐将按兵言于齐君曰。鲁未可伐也。乃至野境山泽之妇人。犹知持节行义。不以私害公。而况朝臣士大夫乎。请还。齐君许之。鲁君赐妇人束帛百端。号曰义姑姊。

　　赵代夫人

　　赵襄子姊为代王夫人。襄子登夏屋山请代王。使厨人操铜斗击杀。平代地。其姊泣而呼天。磨笄自杀。因名其地为磨笄山。

　　齐威虞姬

　　虞姬者。名娟之。齐威王之姬也。威王卽位。九年不治。委政大臣周破胡。破胡疾贤妬能。卽墨大夫贤而日毁之。阿大夫不肖反日誉之。虞姬乃谓齐王曰。破胡。谗谀之臣也不可不退。齐有北郭先生者。贤明有道。可置左右。破胡闻。乃恶虞姬曰。虞姬幼弱在闾巷时。尝与北郭先生通。王疑之。乃闭虞姬九层之台。而使有司卽穷验问。姬上书自白其冤。王大寤。立出姬。封卽墨大夫以万戸。烹阿大夫与周破胡。齐国大治。

　　楚白贞姬

　　贞姬者。楚白公胜之妻也。白公死。其妻纺绩不嫁。吴王闻其美。且有行使大夫持金百镒。白璧一双为聘。将以为夫人。白妻辞之曰。白公生时。妾幸得充后宫。执箕箒。今不幸而死。妾愿守其坟墓以终天年。金璧之聘。夫人之位。非愚妾之所闻也。且夫忠臣不借人以力。贞女不假人以色。岂独事生若此哉。死亦宜然。遂辞聘不行。吴王贤之。号曰贞姬。

　　齐宿瘤女

　　宿瘤女者。齐东郭采桑女。项有大瘤。号曰宿瘤。初闵王出游东郭。百姓皆弃事来观。宿瘤采桑不顾。王怪问之。对曰。妾受父母教采桑。不受教观大王。王曰此奇女也。惜哉宿瘤。女曰。婢妾之职。属之不二。顾中心谓何。宿瘤何伤。王大奇之曰。此贤女也。令后乘载之。宿瘤至。宫中掩口而笑。王大惭。乃曰且无笑。特不餙耳。夫餙与不餙。固相去什百也。女曰昔者尧舜桀纣俱天子也。尧 舜餙以仁义。安于节俭。后宫衣不重采食不重味。万邦协和。天下称善焉。桀 纣不餙以仁义。习为苛文。后宫蹈绮縠。弄珠玉。靡有餍时也。乃身死国亡。为天下笑。由是观之。餙与不餙相去千万。何啻什百也。宫中诸夫人皆大惭。遂立宿瘤以为后。出令卑宫室。塡池宅。损膳减乐。期月之间。化行邻国。诸侯来朝。宿瘤与有力焉。宿瘤死。燕遂屠齐。闵王逃亡而弑死于外。

　　晋弓工妻

　　弓工妻者。晋繁人之女也。平公使其夫为弓。三年乃成。引弓而射。不穿一札。平公怒。将杀之。其妻请见曰。妾闻羊牛践葭苇。周王恻然伤之。恩且及草木而况不辜乎。秦穆公有盗食其骏马者。反飮之酒。楚庄王有牵夫人之衣者。悉令绝缨。此三君者仁着于天下。卒享其报。名垂至今。愼杀也。今妾之夫治此弓也。其干生于泰山之阿。一日三覩阴。三覩阳。傅以燕牛之角。纒以荆麋之筋。固以阿鱼之胶。此四者天下之妙选也。而君不能穿一札。是君不能射也。而反欲杀妾之夫。不亦谬乎。妾闻左手如拒。右手如附枝。右手发之。左手不知。此射之道也。君射然与。妾夫请死。平公以其言而射。穿七札。繁人之夫立得岀而赐金三镒。

　　齐义继母

　　齐义继母者。齐二子之母也。宣王时。有斗死于道。吏捕杀者。遇二子执讯。兄服曰我杀之。弟曰非兄也。我杀之。争不决。言之相。相又不决。言之王。王曰。皆赦是纵有罪也。皆杀是诛无辜也。寡人度其母能知子善恶。试问之母。听其所欲杀活。母泣而对曰。杀少者。相问之曰。少子人所爱。今欲杀之何也。母对曰。少者妾之子。长者夫前妻之子也。夫且死。嘱妾曰善视之。妾诺之矣。今许人以诺而不信。杀其兄而活弟。是以私爱废公义而欺死者也。子虽痛可奈何。相入言于王。王高其义。并赦之。

　　魏芒慈母

　　魏芒慈母者。魏孟阳氏之女。芒卯之后妻也。有三子。前妻之子五人皆不爱慈母。虽慈母遇之甚异。犹然不爱也。于是前妻中子犯魏王令。当死。慈母忧戚悲哀。带围减尺。朝夕勤苦以救其罪。人谓慈母曰。子不爱母至甚也。何为勤劳忧惧如此。慈母曰。其父为有遗孤也而使妾为其继母。为人母而不能爱其子。可谓慈乎。彼虽不爱。妾则安可忘义乎。魏王高慈母之义。乃赦其子复其家。自此五子亲附慈母。雍雍若一。慈母以礼义之渐率导八子。咸为魏大夫卿士。各成于礼义。

　　齐灵仲子

　　齐灵仲子者。齐灵公之夫人。初灵公娶鲁声姬。生子光以为太子。夫人仲子与其姊戎子皆嬖于公。仲子生子牙。戎子请以牙代光公许之。仲子曰不可。夫废常不祥。光之立也列于诸侯矣。今无故而废之。是专绌诸侯而以难犯不祥也。君必悔之。在我而已。妾非让也。诚祸之萌也。以死争之。公不听逐太子光而立牙为太子。高厚为傅。及公薨。崔杼立光而杀高厚。君子谓仲子明于礼也。

　　柳下惠妻

　　柳下惠为鲁大夫。旣死。门人欲诔之。妻曰。将诔夫子之德耶。则二三子不如妾之知也。乃诔曰。夫子之不伐兮。夫子之不竭兮。夫子之信诚而与人无害兮。屈柔从俗。不强察兮。蒙耻救民。德弥大兮。虽遇三黜。终不蔽兮。恺悌君子。永能厉兮。嗟乎惜哉。乃下世兮。庶几遐年。今遂逝兮。呜呼哀哉。魂神泄兮。夫子之谥。宜为惠兮。门人从之以为诔。莫能窜一字。

　　楚昭贞姜

　　贞姜者。齐侯之女。楚昭王之夫人也。王出游留夫人于渐台之上。闻江水大至。遣使迎夫人。忘持符。夫人曰。王与宫人约令。召宫人必以符。今使者不持符不敢行。使者还取符。台崩。夫人溺死。昭王哀之。号曰贞姜。

　　锺离春

　　锺离春者。齐无盐邑之女也。黄头深目。昂鼻结喉。皮肤若漆。行年三十无所容入。乃自诣齐宣王乞备后宫。因说王以四殆。其辞曰。大王君国。西有衡秦之患。南有强楚之雠。春秋四十。壮男不立。不务众子而务众妇。尊所好。忽所恃。一旦山陵崩弛。社稷不定。一殆也。渐台五重。黄金白玉。琅玕交疏。翡翠珠玑。幕络连餙。万民罢极。二殆也。贤者匿于山林。谄谀强于左右。邪伪立于本朝。谏者不得通入。三殆也。飮酒沉湎。以夜继昼。女乐俳优。纵横燕笑。外不修诸侯之礼。内不秉国家之治。四殆也。宣王喟然叹曰。痛乎无盐君之言。乃今一闻。遂拜为正后。 

　　北宫女

　　北宫女彻其环瑱。至老不嫁以养父母。

　　鲁孝义保

　　孝义保者。鲁孝公称之保母。姓臧氏。初孝公父武公。与其二子长子括中子戏朝周宣王。宣王立戏为鲁太子。武公薨。戏立。是为懿公。孝公时号公子称。最少。义保与其子俱入宫。养公子称。括之子伯御与鲁人作乱。攻杀懿公而自立。求公子称于宫。将杀之。义保闻伯御将杀称。乃衣其子以称之衣。卧于称之处。伯御杀之。义保遂抱称以出。遇称舅鲁大夫于外。舅问称死乎。义保曰不死。在此。舅曰何以得免。义保曰以吾子代之。义保遂以逃。十一年。鲁大夫皆知称之在保。于是请周天子杀伯御立称。是为孝公。鲁国不亡而得全其嗣。义保之力也。

　　陈子仲妻

　　陈定。字子仲。楚王遣使持金百镒聘以为相。仲谓妻曰。今日为相。明日结驷连骑。食方于前。妻曰。结驷连骑。所安不过容膝。食方于前。所甘不过一肉。今以容膝之安。一肉之味。而怀楚国之忧。乱世多害。恐先生不保命也。于是夫妻遁去。为人灌园。

　　魏节乳母

　　秦攻魏。破之。杀魏王瑕。诛诸公子而一公子不得。令魏国曰。得公子者赐金千镒。匿之者罪至夷。乳母与公子俱逃。魏故臣见乳母而识之曰。公子安在。母曰不知。虽知之不可以言。故臣曰。今魏国已破亡。族已灭。子匿之尚谁为乎。且千金。重利也。夷族。极刑也。汝其图之。母吁而言曰。夫见利而反上者。逆也。畏死而弃义者。乱也。今持逆乱而以求利。吾不为也。且夫凡为人养。子者务生之。非为杀之也。岂可利赏畏诛。废正义而行逆节哉。妾不能生而令公子擒也。遂抱公子逃于深泽之中。故臣以告秦军。秦军追见争射之。乳母以身蔽公子。矢着身者数十。遂同死焉。秦王义之。葬以卿礼。祠太牢。宠其兄为五大夫。赐金百镒。

　　鲁母师

　　母师者。鲁九子之寡母也。腊日休作。召诸子谓曰。妇人之义。非有大故不出夫家。然吾父母家多幼稚。岁事不理。吾谒。汝往监焉。九子敬诺。又召诸妇曰。妇人有三从之义。今诸子虽许我归视私家。愿与少子俱以备妇人出入之制。吾夕当反。及其反。天雨。先期至。止于闾外。俟夕乃入。鲁大夫问之。母曰。妾不幸寡。与九子居。腊事礼毕。间从少子归视私家。与诸妇孺子期夕而反。妾恐酺醵醉饱情所有也。妾反过早。不欲遽入。故止闾外。大夫言于穆公。赐号母师。

　　晋伯宗妻

　　晋大夫伯宗贤。而好以直辩凌人。每朝。其妻常戒之曰。盗憎主人。民恶其上。夫子好直言。枉者恶之。祸必及矣。伯宗不听。一日朝。以喜色归。妻问之。伯宗曰。吾言于朝。诸大夫皆谓我智似阳子。妻曰。实谷不华。至言不餙。阳子华而餙。今为覆车。子何喜焉。伯宗曰。吾欲飮诸大夫酒而与之语。尔试听之。其妻曰诺。于是与诸大夫飮。旣飮而问妻曰何若。对曰。诸大夫莫子若也。然而民不戴上久矣。难必及子。子何不结诸贤大夫以托州犁焉。伯宗曰诺。乃得毕羊而交之。及栾不忌之难。仇害伯宗。谮而杀之。毕羊乃迎州犁于荆。遂得免焉。

　　阿谷处女

　　孔子南游。过阿谷之隧。见处子佩瑱而浣。谓子贡曰彼浣者可与言乎。抽觞以授子贡曰。为之辞以观其志。子贡曰。我北鄙之人也。自北徂南。逢天之暑。我思谭谭。愿乞一飮以伏我心。处子曰。阿谷之隧。隐曲之地。其水一清一浊。流入于海。欲飮则飮。何问乎婢子。受子贡觞。迎流而挹之。投而弃之。从流而挹之。满而溢之。跪置沙上曰。礼不亲授。子贡还报孔子。孔子抽琴。去其轸以授子贡曰。为之辞。子贡往曰。向者闻子之言。穆如清风。不拂不寤。私复我心。有琴无轸。愿借子调其音。处子曰。陋固无心。五音不知。安能调琴。子贡以报孔子。孔子抽絺绤五两以授子贡曰。为之辞。子贡曰。我北鄙之人也。将之楚。有絺绤五两。非敢当子之身。愿注之水旁。处子曰。行客之人。嗟然永久。分其资财。弃于野鄙。妾年甚少。何敢受子。子不早命。切有狂夫名之者矣。子贡以告。孔子曰。已知之矣。斯妇达于人情而知礼。

　　鲁秋胡妻

　　周鲁秋胡娶妻。旣纳之五日。去官于陈。五年乃归。未至家。见路傍妇人采桑。秋胡子悦之。妇人采桑不辍。秋胡子谓曰。力田不如逢丰年。采桑不如见国卿。吾有金。愿以与夫人。妇人曰嘻。夫采桑力作以奉二亲。养夫子。吾不愿金。所愿卿无外意。妾亦无淫佚之志收子之赍与笥金。秋胡子遂去。至家。奉金遗母。唤妇至乃向采桑者也。秋胡子惭。妇曰。子束发辞亲往仕。五年乃还。当急归省。尚尔戏妇桑间。是忘母也。忘母不孝。好色淫佚。是污行也。污行不义。夫事亲不孝。则事君不忠。处家不义。则治官不理。孝义并忘。必不遂矣。子其改娶。妾亦不嫁。遂去而东走。投河而死。

　　圣母颜氏

　　鲁国颜氏有二女。孔子父叔梁纥求婚。颜氏父问曰。陬大夫父祖为仕。谁能事之。小女征在曰。从父所制。父曰。女道以顺为正。汝卽宜之矣。遂以征在归纥。诞生仲尼。

　　卫灵夫人

　　灵公与夫人夜坐。闻车声辚辚。至阙而止。过阙复有声。公问夫人曰。知此谓谁。夫人曰。此蘧伯玉也。公曰何以知之。夫人曰。妾闻礼。下公门。式路马。所以广敬也。夫忠臣与孝子。不为昭昭伸节。不为冥冥惰行。蘧伯玉。卫之贤大夫也。仁而有智。敬于事上。此其人必不以暗昩废礼。公视之果伯玉也。

　　接舆妻

　　楚王闻接舆贤。遣使者持金百镒。车马二驷往聘曰。王请先生治江南。接舆笑而不应。使者去。妻从市来曰。先生少而为义。岂老违之哉。门外车迹何深也。妾闻义士非礼不动。妾事先生。躬耕以自食。亲绩以为衣。食饱衣暖。其乐自足矣。不如去之。于是夫荷锄笠。妻戴纴器。变名易姓。游诸名山。

　　楚昭越姬

　　越姬者。越王勾践之女。楚昭王之姬也。昭王燕游。蔡姬在左。越姬参右。乃顾二姬曰乐乎。蔡姬对曰乐。王曰。吾愿与子生若此。死又若此。蔡姬曰。昔敝邑寡人。固以其黎民之役事君王之马足。故以一婢子之身为苞苴玩好。今乃比于妃嫔。固愿生同乐。死同时。王顾谓史书之。蔡姬许从孤死矣。乃复谓越姬。越姬对曰。昔者吾先君庄王淫乐三年。不听政事。终而能改。卒霸天下。妾以君王为能法吾先君。将改斯乐而勤于政也。今则不然而要婢子以死。其可得乎。且君王以束帛乘马取婢子于敝邑。寡君受之太庙也不约死。妾闻之。诸姑妇人以死彰君之善。益君之宠。不闻其以苟从其闇死为荣。妾不敢闻命。于是王寤。敬越姬之言而犹亲嬖蔡姬也。居二十五年。王救陈。二姬从。王病在军中。有赤云夹日如飞鸟。王问周史。史曰是害王身。然可移。移于将相。王曰。将相之于孤。犹股肱也。今移祸焉。庸为去是身乎。不听。越姬曰。大哉君王之德。以是妾愿从王矣。昔日之游淫乐也。是以不敢许。及君王复于礼。国人皆将为君王死而况妾乎。请愿先驱狐狸于地下。王曰。昔者之游。乐。吾特戏之耳。若将必死。是益彰孤之不德也。越姬曰。昔日妾虽不言。心旣许之矣。妾闻之。信者不负其心。义者不虚设其事。妾死王之义。不死王之好也。越姬遂自杀。王病甚。薨于军中。时蔡姬竟不能死。王弟子闾与子西 子期谋曰。母信者其子必仁。乃伏师闭壁。迎越姬之子熊章立。是为惠王。然后罢兵归葬昭王焉。

　　少原妇

　　孔子游少原之野。有妇人哭甚哀。问之。曰向刈蓍薪而亡吾簪。是以哭也。非伤亡簪。不忘故也。

　　臧孙母

　　臧孙母者。鲁大夫臧文仲之母也。文仲将为鲁使至齐。其母送之曰。汝刻而无恩。好尽人力。穷人以威。鲁国不容子矣。而使子之齐。凡奸将作必于动变。害子者其于斯发事乎。汝其戒之。鲁与齐通璧。鲁之宠臣多怨汝。又皆通于齐高子国子。是必使齐图鲁而拘汝。难乎其免也。汝必施恩布惠而后出以求助焉。于是文仲托于三家。厚士大夫而后之齐。齐果拘之而兴兵欲袭鲁。文仲微使人遗公书。公得其书而备兵于境上。齐方发兵将以袭鲁。闻兵在境上。乃还文仲而不伐鲁。君子谓臧母之识致逺矣。

　　百里奚妻

　　百里奚去虞。将适秦。其妻以门关烹母鸡饯之。后奚为秦相。堂上乐作。所赁濣妇自言知音。因援琴抚弦而歌曰。百里奚。五羊皮。忆别时。烹伏雌。炊扊扅。今日富贵忘我为。问之乃其故妻也。遂还为夫妇。

　　鲁季敬姜

　　敬姜者。鲁大夫穆伯之妻。文伯之母。季康子之从叔祖母也。文伯相鲁。退朝。敬姜方绩。文伯曰。以歜之家而主犹绩。惧干季孙之怒也。其以歜为不能事主乎。其母叹曰。鲁其亡乎。使童子备官而未之闻耶。居吾语汝。昔圣王之处民也。择瘠土而处之。劳其民而用之。故长王天下。夫民劳则思。思则善心生。逸则忘善。忘善则恶心生。沃土之民不材。淫也。瘠土之民莫不向义。劳也。男女效绩。愆则有辟。古之制也。自上以下。谁敢淫心。今我寡也。尔又在下位。朝夕虔事。犹恐忘先人之业。况有怠情。其何以避辟。吾冀而朝夕修职。曰必无废先人。尔今曰胡不自安。以是承君之官。吾惧穆伯之绝祀也。仲尼闻之曰。弟子志之。季氏之妇不淫矣。文伯卒。敬姜戒其妻妾曰。吾闻之。好内。女死之。好外。士死之。今吾子夭死。吾恶其以好内闻也。二三妇。毋瘠面。毋挥泪。毋陷膺。毋毁容。有降服。毋加服。从礼而行。是昭吾子。敬姜尝如季氏。康子与之言朝。不应。从之及寝门。不应而入。康子再拜曰。肥也不得闻命。无乃罪耶。敬姜曰。天子诸侯。合民事于内朝。自卿大夫以下。合官职于外朝。合家事于内朝。寝门之内。妇人治其职焉。上下同之。夫外朝。子将业官职。内朝。子将庀家政。皆非吾所敢言也。又何应焉。康子尝至。敬姜■〈门外为内〉门而与之言。不踰阈。祭悼子。康子与焉。酢不受彻。俎不燕宗。不具不绎。绎不尽饫则退。仲尼谓敬姜别于男女之防矣。

　　浣纱女

　　浣纱女。永嘉人。居蜃川。家贫。踰笄不嫁。事母孝。人每见其夜浣纱而旦成布。日丰甘旨未尝啬。母卒。葬毕。抱石投水中。里人怜之为立祠。

　　王孙贾母

　　王孙贾年十五。事齐闵王。国乱。闵王见杀。国人不讨贼。王孙母谓贾曰。汝朝出而晩来。则吾倚门而望。汝暮出而不还。则吾倚闾而望。汝今事王。王出走。汝不知其处。尚何归乎。贾乃入市中。令百姓曰。淖齿乱国杀王。欲与我诛齿者右袒。市中从者四百人。刺淖齿而杀之。

　　乘姒女

　　乘姒者。乘子皮之姊也。其族人死。姒哭之甚悲。子皮止姒曰安之。吾今嫁姊矣。已过时。子皮不复言也。鲁君欲以子皮为相。子皮问姒曰。鲁君欲以我为相。为之乎。姒曰勿为也。子皮曰何也。姒曰。夫临丧而言嫁。一何不习礼也。后过时不复言。一何不达人事也。子内不习礼。外不达人事。子不可以为相。子皮曰。姒欲嫁何不早言。姒曰。妇人之事。唱而后和。吾岂以欲嫁人之故数子乎。子诚不习于礼。不达于人事。以此相一国。据大众。何以理之。譬犹掩目而别黑白也。掩目而别黑白。犹无患也。不习于礼。不达人事而相国。非有天咎。必有人祸。子其勿为也。子皮弗听。卒就相位。居期年。果被诛。

　　采葛妇

　　采葛妇。越人也。越王自吴还（阙文）出入尝（阙文）天颜（阙文）

　　陶答子妻

　　陶答子治陶三年。名誉不兴。家（阙文）败亡见矣。愿与少子俱脱。姑怒。逐之。处期年而答子诛。母以老免。妇乃以少子养。终其天年。

　　女镜卷二终

　　●女镜卷三

　　江阴夏树芳茂卿采辑

　　黔娄妻

　　黔娄先生死。曾子与门人往吊之。见先生之尸在牖下。枕墼席藁。覆以布被。手足不尽敛。覆头则足见。覆足则头见。曾子曰。斜引其被则敛矣。其妻曰。斜而有余。不若正而不足。先生以不斜之故得至于此。生而不斜。死欲斜之。非先生意也。曾子不能应。遂哭之曰。嗟乎。先生之终也何以为谥。妻曰以康乎。曾子曰。先生在时。食不充口。衣不葢形。何乐于此而谥曰康耶。妻曰。先生君尝授之以政。宠以国相。辞而不为。是有余贵也。君尝赐粟三千锺。先生辞而不受。是有余富也。彼先生者。甘天下之澹味。安天下之卑位。不戚戚于贫贱。不欣欣于富贵。求仁而得仁。求义而得义。其斯可谥为康也已。曾子喟然叹曰。惟斯人也而有斯妇。

　　濑水义女

　　濑水女史氏。溧阳人。子胥奔吴。见女子击漂于濑水之上。子胥乞食。女与之饭。子胥曰。掩尔壶浆勿尔露。旣行。回首顾女。已自沉濑水矣。李白有义女碑。

　　季芊

　　吴入郢。楚昭王奔郧。使小臣锺建负其幼妹季芊以从。楚国复宁。王将嫁季芊。芊辞曰。所以为女子。远丈夫也。锺建负我矣。遂妻之。以建为乐尹。

　　句践夫人

　　越王句践为吴所败。主请为臣。妻请为妾。渡钱塘。见乌鹊啄江渚之鰕。飞去复来。乃作古歌曰。仰飞鸟兮乌鸢。凌玄虚兮翩翩。啄鱼鰕兮洲渚。矫风翮兮云间。妾无罪兮冒地。又何辜兮谴天。片帆飞兮长往。知归去兮何年。王闻歌。心动。乃谓夫人曰。孤何忧。孤之六翮备矣。遂入吴。共称臣妾于夫差。后卒灭吴。

　　屈原姊

　　女嬃。屈原姊也。闻屈原放逐来归。喻令自寛。离骚云。女嬃之娟娟兮。申申其詈予。

　　楚子发母

　　楚将子发攻秦。绝粮。使人请于王。因使问母。母问使者曰。士卒无恙乎。对曰。分菽粒而食之。又问将军无恙乎。对曰朝夕刍豢。子发破秦而归。其母闭门不纳。使人数之曰。句践伐吴。客有献醇酒一器。王使人注江上流。使士卒下流飮之。味不加水而士卒战自五也。异日有献一囊糗糒者。王又以赐军士分而食之。甘不踰嗌而士卒战自十也。今子为将。士卒分菽粒而子独刍豢。虽幸而胜。非其术矣。子非吾子也。无入吾门。子发叩首谢。然后纳之。

　　韩凭妻

　　韩凭。战国时为宋康王舍人。妻何氏有美色。王筑青陵台以望之。后竟夺何而囚凭。何氏作乌鹊歌以见志曰。南山有乌。北山张罗。乌自高飞。罗当奈何。乌鹊双飞。不乐凤凰。妾自庶人。不乐宋王遂自缢死。

　　田稷母

　　田稷相齐。受下吏之金百镒以遗其母。母曰。子为相三年。禄未尝若是之多也。安所得此。对曰。受之于下。其母曰。吾闻士修身洁已。不为苟得。竭情尽实。不为诈行。故言行若一而情貌相副。今君设官以待子而子若是。去忠远矣。田稷惭而退。反其金。自归罪于宣王。请就诛焉。宣王闻之。大赏其母而舍稷子之罪。

　　孟母

　　邹孟母仉氏。舍近墓。孟子少时嬉戏为墓间事。踊跃筑埋。孟母曰。此非所以居子也乃去舍市旁。其嬉戏为贾人衒卖之事。母又曰此非所以居子也。复徙舍学宫之旁。其嬉戏乃设俎豆揖让进退。孟母曰。此眞可以居子矣。遂居之。孟子长。旣学而归。母方绩。问学所至。孟子自若也。母以刀断其织曰。子之废学。若吾断斯织矣。君子学以立名。问则广知。奈何废之。孟子惧。旦夕勤学。师事子思。遂成天下名儒。以亚圣称。

　　罗敷

　　秦女罗敷。邯郸人。嫁邑夫王仁。后为赵王家令。一日敷采桑陌上。王登台见而悦之。欲夺焉。敷乃弹筝作陌上桑以自明云。使君自南来。五马立踌躇。使君谢罗敷。还可共载否。罗敷亦致词。使君亦何愚。使君自有妇。罗敷自有夫。王意乃已。

　　赵括母

　　赵括少学兵法。父奢不能诘。然不谓善。曰。兵死地也。而括易言之。败赵者必括也。及赵王以括为将。将行。母上书愿王勿遣。卽有不称。妾得无随坐乎。后果败。王乃原其母。

　　聂政姊

　　聂政姊名嫈。轵深井里人也。政母终。独有姊在。为濮阳严仲子报雠。刺杀韩相侠累。政恐祸及姊。自皮面抉眼。屠膓而死。韩暴其尸于市中。购得其名姓者予千金。姊闻之。乃于邑曰。其是吾弟与。嗟乎。严仲子知吾弟。立起如韩之市而死者果政也。伏尸哭极哀。曰是轵深井里所谓聂政者也。市行者诸众人皆曰。此人暴虐吾国相。王县购其名姓千金。夫人不闻与。嫈应之曰。闻之。然政所以蒙污辱。自弃于市贩之间者。为老母幸无恙。妾未嫁也。亲旣以天年下世。妾已嫁夫。严仲子乃察举吾弟困污之中而交之。泽厚矣。可奈何。士固为知已者死。今乃以妾在故。重自刑以绝踪。妾其奈何畏殁身之。诛。终灭贤弟之名。大惊韩市人。乃大呼天者三。卒于邑悲哀而死政之旁。晋楚齐卫闻之。皆曰非独政能也。乃其姊亦烈女也。

　　巴寡妇清

　　巴寡妇清。其先得丹穴。擅其利数世。家亦不赀。清寡妇能守其业。用财自卫。人不敢犯。始皇以为贞妇而客之。为筑女怀清台。

　　赵娥

　　赵娥。酒泉人。龎涓母也。父安为李寿所杀。乃帷车袖剑。白日刺寿于都亭。诣县曰。父仇已杀。请受戮。令尹喜义之。解印绶欲与俱亡。娥不肯去。曰。怨偿身死。妾之明分。诘罪治狱。君之常礼。何敢偷生枉公法也。后遇赦得免。

　　陈婴母

　　陈婴为东阳令。东阳少年相聚数千人。欲立婴为王。婴母曰。自吾为汝家妇。少见贫贱。卒富贵不祥。不如以兵属人。后子婴附汉。以功封棠邑侯。

　　漂母

　　韩信为布衣时。钓于淮阴城下。诸母漂。有一母见信饥。饭信。竟漂数十日。信喜谓漂母曰。吾必有以重报母母怒曰。大丈夫不能自食。吾哀王孙而进食。岂望报耶。

　　汉吕禄姑

　　吕禄时出游猎。过其姑吕氏婆。大怒曰。若为将。今弃军不守。吕氏将无处矣。乃悉出珠玉宝器散堂上曰。无为他人守也。

　　张妇

　　张妇嫁孙女与陈平。时张富而陈贫。诫之曰。无以贫故事人不谨。

　　王陵母

　　王陵以兵属汉。项王取陵母置军中。陵使至。东乡坐陵母欲以招陵。陵母泣送使者曰。为老妾语陵。善事汉王。汉王诚长者。无以老妾故怀二心。以死送使者。遂伏剑而死。项羽怒。烹之。陵与高祖定天下。位至丞相封侯。传爵五世。

　　缇萦

　　汉太仓令淳于意有罪当刑。诏狱逮系长安。淳于公无男。有女五人。当行。骂其女曰。生女不生男。缓急非所益。缇萦悲泣自伤。随父至长安上书曰。妾父为吏。齐中皆称其平。今坐法当刑。妾伤夫死者不可复生。刑者不可复赎。虽欲改过自新。其道亡繇也。妾愿没入为官婢以赎父罪。使得自新。书奏。天子怜其意乃下诏曰。盖闻有虞之时。画衣冠。异章服而民不犯。何其至治也。今法有肉刑五而奸不止。非朕德薄而教之不明哉。夫训导不明而愚民陷焉。朕甚怜之。刑者至断支体。刻肌肤。何其痛而不德也。其除肉刑。自后凿顚者髠。抽胁者笞。刖足者钳。淳于公得免焉。

　　缑氏女

　　汉陈留郡缑氏女名玉。为父报雠。杀夫家之党。吏执玉以告外黄令梁配。欲论杀玉时同郡申屠蟠年十五为诸生。进谏曰。玉之节义。足以感激无耻之流。风励忍辱之子。不遇明时。尚当表列。况在清朝而可不加哀恤乎。配善其言。乃得减死论。乡邦称之。

　　隽不疑母

　　隽不疑为京兆尹。行县录囚。还。其母辄问有所平反。母喜笑。飮食言语异于曩时。或无所出。母怒为之不食。由是不疑为吏绝无残刻。所全活者甚众。

　　柏谷妪

　　汉武帝始微行。尝夜至柏谷。投逆旅主人求浆。主人翁曰。无浆。止有。溺耳。且疑为盗。聚少年欲攻之。一妪出。覩上状貌魁异。止翁曰。客非常人也。且有备。不可图也。翁不听。妪飮翁以酒。醉而缚之。少年皆散走。妪乃杀鸡为黍以谢客。

　　苏子卿妻

　　苏武。字子卿。天汉初使匈奴。作诗别妻。妻答诗云。与君结新婚。宿昔当别离。凉风动秋草。蟋蟀鸣相随。冽冽寒蝉吟。蝉吟抱枯枝。枯枝时飞扬。身体忽迁移。不悲身体移。当惜岁月驰。月驰无穷极。会合安可知。愿为双黄鹄。悲鸣戏清池。

　　冯昭仪

　　冯昭仪者。光禄勋冯奉世之女也。初入宫为婕妤。生中山王。建昭中。元帝幸虎圈。后宫皆从。熊走出。攀槛欲上殿。左右贵人皆惊走。婕妤当熊而立。左右格杀熊。天子问汝独不畏熊耶。对曰。妾闻猛兽得人而止。妾恐至御座。故以身当之。元帝嗟叹。遂敬礼焉。乃立婕妤为昭仪。

　　东海孝妇

　　于定国传。孝妇。东海人。少寡无子。家极贫。纺绩以奉姑。誓不他适。其姑告邻人曰。是妇事我甚虔。吾以衰老累孝妇。奈何。后母自经死。姑女告妇杀母。郡守莫辩其冤。竟置于法。郡中枯旱三年。后郡守廉得其故。杀牛致祭其冢曰。孝妇无辜。前守强刑之致罹此咎。天乃甘雨连日。岁乃大熟。

　　秦彭妹

　　秦彭。字伯平。建初时为山阳太守。欲嫁寡妹。妹不嫁。乃引镰自害。

　　杨敞妻

　　杨敞。华阴人。庄重谨畏。昭帝时屡迁至御史大夫。霍光与张安世谋废立。议旣定。使大司农田延年报杨敞。敞惊惧不知所言。汗出浃背。延年起至更衣。敞夫人遽从东厢谓敞曰。此国家大事。今大将军议已定。使九卿来报君侯。君侯不疾应。犹豫无决。先事诛矣。延年从更衣还。夫人与延年参语许诺。

　　班婕妤

　　班婕妤者。汉左曹越骑况之女。彪之姑也。负才通辩。始入宫为小使。俄而大幸为婕妤。成帝游后庭。欲与同辇。婕妤曰。妾观古图画贤圣之君。皆有名臣在侧。三代之末王。乃有女嬖。今欲同辇。得无似之乎。太后闻而喜曰。古有樊姬。今有班婕妤。每诵诗及窈窕德家女师之篇。必三复之。进见上疏。必依古礼。鸿嘉后。成帝稍隆于女宠。赵飞燕姊妹谮婕妤怨望。挟邪诅呪。帝考问之。婕妤曰。妾闻修正尚未蒙福。为邪欲以何望。使鬼神有知。不受不臣之愬。如其无知。愬之何益。帝然之。婕妤恐久见危。求供养太后于长信宫。作自悼赋纨扇诗以寄怀。史臣谓其哀而不伤。其捣素一作尤极藻丽云。

　　皇甫谧母

　　皇甫谧。字士安母任氏。安定朝那人。归皇甫无子。以夫兄子谧为后。谧年二十不悦学。遨荡。一日得瓜果以供任氏曰。孝经云。三者不除。虽日用三牲之养。犹非孝也。汝齿则旣长矣。目不存教。心不求道。何以慰我心乎。因叹曰。昔孟母以三徙成子。曾父以烹豚立教。岂我居不卜邻。教有所阙然欤。修身笃学。自汝得之。于我何有。因对之流涕。谧乃感激。就里中席坦受书。遭人而问。少有宁日。武帝借其书二车。遂博览。以太子中庶子议郞征。并不就。

　　张安世妻

　　张安世封富平侯。食邑万戸。而夫人躬自纺绩。勤劬未懈。

　　梁鸿妻

　　梁鸿妻名孟光。其姿貌甚丑而德行甚循。年三十未嫁。父母问所欲。对曰。欲得贤如梁伯鸾者。时鸿亦未娶。闻而聘之。孟氏盛餙入门。七日而礼不成。妻跪问曰。窃闻夫子高义斥数妻。妾亦偃蹇数夫。今来而见摈。请问其故。鸿曰。吾欲衣裘褐之人可与俱隐深山者。今若衣绮缟。傅黛墨。岂〈鸿〉所愿哉。妻曰。以观夫子之志耳。乃更为椎髻布衣操作而前。鸿大喜曰。此眞梁鸿妻也。字之曰德耀。共入霸陵山中。以耕织为业。后至会稽。为人赁舂。虽杂佣保之中。妻每进食。举案齐眉。不敢正视。以礼修身。所在敬而慕之。

　　金日磾母

　　金日磾母。教诲两子有法度。武帝闻而嘉之。病死。诏图画于甘泉宫。署曰休屠王阏氏。日磾每见像涕泣。再拜乃去。

　　严延年母

　　严延年母。生五男。皆有吏才。官至二千石。东海号曰万石严妪。延年为河南太守。所在名为严能。冬月论囚。流血数里。号曰屠伯。其母尝从东海来。欲就延年腊。到洛阳。适见报囚。母大惊。便止都亭。不肯入府。延年出谒。母闭阁不见。延年免冠顿首合下。母乃见之。因责数延年曰。幸备郡守。专治千里。不闻仁义教化有以全安愚民。顾刑罚多戮杀人。欲以致威。岂为民父母之意哉。延年服罪顿首谢。将归。谓延年曰。天道神明。人不可独杀。我不自意老。当见壮子被刑戮也。行矣。去东海为汝扫除墓地耳。遂去。后岁余。延年为府丞所讦。下御史案验遂弃市。东海莫不贤智其母。

　　王章妻

　　王章。字仲卿。平阴人。初为诸生。游学长安。家贫无被。病卧牛衣中。与妻涕泣。妻厉声曰。仲卿京师尊贵。在朝诸臣谁踰仲卿者。今病困不自激昂。乃作儿女子态何鄙也。成帝时章为京兆尹。王凤以帝舅当权。浊乱朝政。杀人指顾间。章虽为凤所举。独不附凤。欲上书弹之。妻曰。人当知足。独不念牛衣中涕泣时耶。章曰。非女子所知。书上。果下廷尉。妻子皆收系。章小女年可十二。夜起号呼曰。平生狱上呼囚。数常至九。今八而止。我君素刚。其先死乎。诘明问之。章果死。妻子皆徙合浦。章为京兆二年。死不以罪。众庶冤之。

　　范阳卢氏

　　卢氏。范阳人。少好读书。造次必以礼。盛年寡居。教授诸子。汉将綦良略山东。以其子务光为记室。及良败。慈州刺史上官政籍务光家。见卢氏逼之。卢氏以死自誓。政凶悍。以烛烧其面。卢氏竟不屈而死。

　　桓少君


　　桓氏。字少君。鲍宣常就少君父学。父奇其清苦。以女妻之。装送甚盛。宣不悦。少君悉屏去侍从服餙。更着短布裳。与宣共挽鹿车。提瓮出汲。修行妇道。乡邦称之。孙昱尝问曰。太夫人宁复识挽车时否。对曰。先姑有言。存不忘亡。安不忘危。吾安敢忘乎。

　　窦玄妻

　　窦玄形貌绝异。天子以公主妻之。其旧妻为玄所弃。乃作古怨歌曰。茕茕白兔。东走西顾。衣不如新。人不如故。

　　孝成王太后

　　元后王氏。王莽之姑。成帝母也。王莽居摄。太后力争以为不可。及莽以符命自立为眞皇帝。太后大惊。莽请玺。太后不肯授莽。莽使安阳侯舜谕指。太后骂曰。而属父子宗族。蒙汉家力。富贵累世。受人孤寄。乘便利时。夺取其国。如此者狗猪不食其余。我汉家老妇。旦暮且死。欲与此玺俱葬。终不可得。因泣数行下。舜亦悲不自止。太后恐莽胁之。以玺投之地曰。我老且死。知而兄弟今族灭也。年八十四。建国五年崩。后十年。汉兵诛莽。

　　南阳公主

　　南阳公主下嫔王咸。汉绥和间。王莽秉政。谓咸曰。国危世乱。但当退而修身以自完耳。咸不能从。公主遂结庐华山修道。潘安仁有公主峰记。

　　孝平王后

　　平帝后。王莽女也。莽秉政。效霍光故事。以女配帝。立岁余。帝崩。后复数年。莽簒汉位。后以刘氏旣废。卽称疾不朝。时年十八。莽意欲嫁之。令立国将军孙建。世子豫将医问疾。后大怒。鞭笞侍御。因废疾不肯起。及汉兵诛莽。延烧未央。后曰。何面目以见汉家。自投火中而死。

　　冯异母

　　冯异从光武。其母嘱之曰。汝今尽忠。莫思尽孝。我宁死。遂自缢。后建庙于饶阳祀之。

　　王霸妻

　　王霸。字孺仲。少立高节。光武时连征不仕。妻亦美志行。霸初与同郡令狐子伯善。后子伯相楚。其子为郡功曹。尝诣霸。霸子耕于野。投耒见客。颜色惭沮。客去。霸卧不起。妻问故。霸曰。彼子容服甚都。吾儿蓬发历齿。对之殊有惭色。父子恩深。不觉自失耳。妻曰。子伯之贵。孰与君之高。奈何忘夙志而惭儿女子乎。霸崛然起笑曰。有是哉。遂共隐终其身。

　　冯良妻

　　汉冯良。南阳人。少作县吏。耻在厮役。因坏车杀马。裂衣冠而遁。妻亦庄洁有志操。与良相对如君臣然。

　　贾逵姊

　　贾逵。字景伯。明帝时为侍中。逵五岁。聪慧过人。其姊韩瑶之妇。嫁瑶无嗣而归。以贞明见称。闻邻中读书。旦夕抱逵隔篱而听之。逵静听不言。姊以为喜。至年十岁。乃暗诵六经。姊谓逵曰。吾家贫困。未尝有师长入门。汝安知天下有三坟五典而诵无遗句耶。逵曰。忆昔姊抱逵于篱间。听邻家读书。庶几万不遗一耳。

　　冯夫人

　　冯夫人名嫽。汉宫人也。善史书。乘锦车持节和戎而归。见汉书西域传。

　　明德马后

　　明德马后。汉伏波将军援之女。明帝之后也。后身长七尺二寸。方口鬒发。能诵易。好读春秋楚辞。尤善周官董仲舒书。年十三选入后宫。显宗卽位。册立为贵人。时后姊女贾氏亦以选入。生肃宗。帝以后无子。令养之。后尽心抚育。不异所生。永平三年始立为后。后旣正位宫闱。愈自谦肃。以皇嗣未广。每怀忧叹。荐达左右若恐不及。兄为虎贲中郞。弟黄门侍郞。讫永平之世不迁。明帝不豫。召黄门侍郞防参医药。夙夜勤劳。帝崩。后作起居注。削去防参医药事。曰吾不欲令后世闻先帝数亲后宫之家。故不着。建初元年。欲封爵诸舅。太后不听。明年夏大旱。言事者以为不封外戚之故。有司上奏宜依旧典。太后手诏止之曰凡言事者皆欲媚朕以要福耳。昔王氏五侯同日俱封。其时黄雾四塞。不闻澍雨之应。又田蚡窦婴宠贵横恣。倾覆之祸为世所传。故先帝防愼舅氏。不令在枢机之位。今有司奈何欲以马氏比阴氏乎。吾为天下母而身服大练。食不求甘。政欲以身率下也。前过濯龙门上。见外家问起居者车如流水。马如游龙。苍头衣绿褠。领袖正白。纵肆懈怠。无忧国亡家之虑。吾岂可上负先帝之命。下亏先人之德。重袭西京败亡之祸哉。

　　陆续母

　　陆续。字智初。吴人。汉明帝十四年。楚王英以谋反。连及太守尹兴。陆续为尹兴门下掾。逮拷。备受楚毒。肌肉消烂。终无异辞。母自洛阳来。作食馈续。续见拷。辞色慷慨未尝变。而对食忽悲泣不自胜。狱吏问其故。续曰。母来不得见故悲耳。使者大怒以为吏卒通传。续曰非也。吾母切肉未尝不方。断葱以寸为度。是以知之耳。使者以闻。遂赦归。后拜会稽戸曹。

　　汉王良妻

　　王良。字仲子。王莽时隐居教授。建武初累官至大司徒。居东海。后司徒史鲍恢过东海候其家。妻布裙曵柴自田中归。恢告曰。我司徒史也。欲见夫人。妻曰。妾身是也。恢乃下拜。叹息而还。

　　崔篆母

　　汉崔篆母师氏。通九经百家之言。汉末宠以殊礼。赐号义成夫人。

　　曹大家

　　曹大家。姓班氏。名昭。字惠姬。扶风曹世叔妻。彪之子。固之妹也。世叔早卒。有节行。固尝着汉书。其八表及天文志。未及竟而卒。和帝诏昭就东观藏书阁踵而成之。又数召入宫。令皇后诸贵人师事焉。号曰大家。作女诫七篇。时汉书始出。多未能通者。同郡马融伏于阙下。从昭受读。兄超老在绝域。昭上书哀请。帝感动。卽征超还。所著有大雀赋。针缕东征等赋。年七十余卒。皇太后为素服举哀。遣使者护丧焉。

　　汉崔寔母

　　崔寔母刘氏。有母仪。博览书传。常教寔以临民之政。寔为五原太守。一时善绩。母有助焉。自是崔氏代有美才。兼以沉沦典籍。遂为儒林之宗。

　　李文姬

　　李文姬者。赵伯英妻。汉太尉固之女也。固为梁冀所杀。二子俱死狱中。少子爕为文姬所匿。密托固门生王成曰。李氏一脉惟此儿在。君执义先公。有古人之节。今以六尺奉托。生死惟足下。成遂引爕浮江。入徐州。变姓名为酒家佣。酒家异之。以女妻爕。后遇赦得还。文姬敕之曰。先公为汉忠臣。虽死之日。犹生之年。愼无一言及梁氏。及梁氏则及主上。是再掇祸也。爕从其言。灵帝时为河南尹。

　　盛君达妻

　　盛吉。字君达。为廷尉。狱无冤滞。每至冬罪囚当决。其妻执烛于前。吉持丹笔。妻语吉曰。君为天下执法。若滥一人罪。殃及子孙。因与吉相对垂泣。视事十二年。称吉之平恕者并称其妻之贤。举世以为莫及。后吉生三子皆典州郡。

　　曹娥

　　曹娥者。上虞曹旴之女也。旴能舞剑长歌。婆娑乐神。以汉建安二月五日迎伍君。逆涛而上。为水所没。不得其尸。娥年十四沿江号泣。十七昼夜不绝声。遂自投江以死。经五日抱父尸出。郡守度尚设祭诔之。建祠于江南道旁。立孝女曹娥碑。

　　范孟博母

　　范滂母有贤行。灵帝建宁中。大诛党人。诏捕滂。滂诣狱。其母就之诀。滂白母曰。仲博孝敬足以供养。滂从龙舒君归黄泉。存亡各得其所。惟大人割不忍之恩。勿增悲戚。母曰。汝今与李杜齐名。死亦何恨。旣有令名。复求寿考。可兼得乎。滂跪受教。再拜而辞。

　　季儿

　　季儿。合阳任延寿之妻。季宗之妹也。延寿怨季宗而阴杀之。会赦免。乃告季儿。季儿曰嘻。乃语我乎。遂振衣求去。延寿曰。汝其杀我季儿。曰。杀夫不义。事兄之仇亦不义。与子同枕席而杀吾兄。又纵兄之仇。何面目戴天履地乎。乃告其女曰。吾义不可留。又无所往。汝善视两弟。遂自经。冯翊王闻之。令县复其三子而表其墓。

　　徐淑

　　徐淑。陇西秦嘉妻。刘子玄史通云。徐氏动合礼仪。言成规矩。毁形不嫁。哀恸伤生。东汉一代贤明妇人。淑其首也。

　　梁商后

　　东汉梁后传。顺帝梁商后为贵人。尝持被引御从容辞于帝曰。夫阳以博施为德。阴以不专为义。螽斯则百福之所由兴也。愿陛下思云雨之均泽。识贯鱼之次序。使小妾得免罪谤之累。由是帝加礼焉。遂立为后。

　　曹禋妻

　　曹禋。字礼夫。洛阳人。妻周氏。礼夫以初第卒于长安。周氏为志其墓于凤凰山下。铭曰。其生也天。其死也天。苟达此理。哀复何言。其生也休。其死也休。又何为哉。其母何忧。

　　梁夫人嫕

　　梁夫人嫕。梁竦之女。樊调之妻。孝和皇帝之姨。恭怀皇后之同产姊也。初恭怀皇后章帝有宠。和帝立为太子。窦后母养焉。和帝之生。梁氏喜相庆贺。窦后怒。乃诬陷梁氏。杀竦。家属移九眞。和帝立。窦后崩。诸窦以罪恶诛放。嫕从民间诣阙上书曰。妾同产女弟贵人。蒙先帝厚恩。得见宠幸。皇天佑命。诞生明圣。托体陛下。不幸为窦宪兄弟所谮诉。父竦冤死牢狱。体骨不掩。老母孤弟。远徙万里。独妾脱身窜伏草野。尝恐殁命。无由自达。今遭陛下神圣。揽统万几。宪兄弟奸恶伏诛。海内旷然各得其所。妾伤父旣湮没。不可复生。母垂年七十。弟棠等远在绝域。愿乞母弟归还本郡。收葬父竦枯骨。书上。天子感悟。引见嫕等。上甚宠之称梁夫人。擢夫樊调为郞中。恭怀后改葬西陵。追谥竦为褒亲嫕侯。征还母及弟等。棠旣到。皆封侯。食邑五千戸。君子谓梁夫人以哀辞动帝阍。悟时主。荣父之魂。归母荒徼。为家门开三国之祚。使天子成母子之礼焉。

　　和熹邓后

　　和熹邓皇后讳缓。太傅禹之孙也。六岁通史书。十二通论语韩诗。诸兄每读经传。辄下意难问。志在典籍。父训卒。昼夜号泣。终三年不食盐菜。顦顇毁容。十六选入掖庭为贵人。承事阴后。夙夜兢惕。其衣有与阴后同色者。卽时解易。若并时进见。则不敢正坐。离立行次。则偻身自卑。帝每有所问。常逡廵后对不敢先。时帝数殇皇子。后忧继嗣不广。数进才人以广帝意。阴后见后德日盛。遂造诅呪。期以媒孽。帝尝寝疾危甚。阴后密言我得意。毋令邓氏复有遗类。及阴后以巫蛊事废后。请救不能得。帝欲立后为皇后。辞让者三。然后卽位。和帝崩。殇帝立。尊后为皇太后。殇帝崩。太后定策立安帝。其赐周冯贵人策。大赦天下诏。俱出手裁。又愍阴氏罪废。赦其徙者归乡。敕还资财五百余万。

　　姜诗妇

　　汉姜诗。字仕游。事母至孝。妻龎氏奉姑尤谨。母性好飮江水。妻尝泝流而汲。値风不得还。母渴。诗怒而遣之。妻乃寄止邻舍。昼夜纺绩。市美馔。托邻母以进。母怪问。邻母具言状。姑乃感泣。复呼妇还。赤眉贼入境。戒曰。惊大孝必触鬼神。里中赖以无恙。永平中。诗察孝廉。明帝诏曰。大孝入朝。凡诸举者一听平之。

　　赵昂妻

　　赵昂妻异者。王氏女也。昂为姜道令。异独留。会同郡梁双反。攻西城破之。杀异二子。异恐为所侵。引刀欲自裁。顾女英叹曰。身死汝当谁恃哉。乃以混涅麻而被之。尠食瘠形。自为不靖免于难。事平。昂遣吏迎之。建安中。昂转参军事。徙居冀。会马超反。攻冀。异躬着布鞴与昂守。又悉脱环珥赏战士。及超攻围急。刺史韦康欲与和。昂谏不听。超负约。杀康而刼昂。质其子月以为信。及昂与杨阜 尹奉等合谋讨超。归谓异曰。谋如是。如月何。异厉声曰。雪君父大耻。丧元不足为重。况一子哉。昂曰善。遂闭门拒超。超杀其子奔汉中。从张鲁得兵。还攻昂。昂保祁山。围三十日乃解。功闻朝廷。迁益州刺史。自冀城之难至于祁山。昂九出奇制胜。异辄参焉。

　　刘长卿妻

　　沛刘长卿妻。同郡桓鸾女也。生男五岁而长卿卒。十年不归宁。儿年十五夭死。桓氏虑不免。乃割耳自誓。邻妇谓曰。夫亡子死。无以养节。何贵义轻身若此哉。对曰。昔我先君五更。学为儒宗。尊为帝师。五更以来。男以忠孝显。女以贞顺称。诗云。无忝尔祖。聿修厥德。是以预自刑剪以明我情。沛相王吉上奏。诏旌其门。号曰行义桓嫠。县邑有事必膰焉。

　　女镜卷三终

　　●女镜卷四

　　江阴夏树芳茂卿采辑

　　王经母

　　魏王经少贫苦。仕至二千石。母语之曰。汝。本寒家子。仕至二千石。亦可以止乎。经不能用。后官至尚书。汉晋春秋曰。曹髦将自讨司马昭。经谏曰。昔鲁昭不忍季氏。败走失国。为天下笑。今权在其门久矣。朝廷四方皆为之致死。不顾逆顺之理。非一日也。且宿卫空阙。寸刃无有。陛下何所资用而一旦如此。无乃欲除疾而更深之耶。髦不听。后杀经并其母。将死。垂泣谢母曰。不从母敕以至今日。母语之曰。为子则孝。为臣则忠。何负吾耶。且人谁不死。往所以止汝者。恐不得其所也。以此并命。何恨之有。

　　翟方进母

　　翟方进。后汉上蔡人。年十二失父。为太守府门吏。因责而归。欲西至京师受经。后母怜其幼随至长安。织屦以给方进。十余年不怠。后方进至丞相封侯。母尚在。供养勤备焉。

　　袁隗妻

　　袁隗妻马伦。少有才辩。融家势丰豪。装遣甚盛。隗问曰。妇奉箕帚而已。何乃过珍丽乎。对曰。慈亲垂爱。不敢逆命。君若欲慕鲍宣梁鸿之高。妾亦愿从少君孟光之事矣。隗又曰。弟先兄举。世以为笑。今处姊未适。先行可乎。对曰。妾姊高行殊邈。未遭良匹。不似鄙薄苟然而已。又曰。南郡学穷道奥。文为辞宗。而所在之职辄以货财为损。何耶。对曰。孔子大圣。不免武叔之毁。子路至贤。犹有伯寮之愬。家君获此。固其宜耳。隗不能屈。

　　叔先雄

　　叔先雄者。犍为叔先泥和之女也。汉顺帝永建初。泥和为县功曹。奉檄谒巴郡太守。乘船渡湍水而溺。尸丧不得。雄号泣昼夜。每欲自沉。所生一男一女俱幼。雄各作一囊盛珠环系儿。数为诀别之辞。后乘小船于父溺处恸哭。遂自投水死。越六日与父尸同出。相持浮于江上。郡县表之。为雄立碑图其像焉。

　　阴瑜妻

　　阴瑜妻荀氏。名采。颖川荀爽女也。聪明有才艺。适阴氏。产一女而瑜卒。同郡郭奕丧妻。爽以采许之。因称病笃召采。采归。怀刃自誓。爽令侍婢夺其刃扶抱登车。旣至郭氏。乃伪为喜色。命女仆列侍。明灯盛餙。请奕相见。共谈逹曙。奕出。命左右办浴。尽出侍者掩戸。以彩笔书扉上曰尸还阴氏。遂以衣带自缢。时人伤之。

　　弘农王妃

　　唐姬。汉废帝弘农王妃也。灵帝崩。子辩袭位。董卓废之。置于阁上。使郞中令李儒进酖。王悲歌曰。天道易兮我何艰。弃万乘兮退守藩。逆臣见迫兮命不延。逝将去汝兮适幽玄。因令姬起舞。姬抗袖而歌曰。皇天崩兮后土颓。身为帝兮命夭摧。死生路异兮从此乖。奈何茕独兮心中哀。泣下呜咽。坐者皆欷歔。王谓姬曰。卿王者妃。势不复为吏民妻。幸自爱。从此长辞。遂飮酖死。时年十八。姬归颖川。父会稽太守瑁欲嫁之。姬以死誓。及李傕破长安。下关东。得姬欲妻之。固不听而终不自名。尚书贾诩知之。白献帝。帝感怆。迎姬置园中。使侍中持节拜为弘农王妃。 

　　丁廙妻

　　丁廙。字敬礼。建安中为黄门侍郞。魏文帝卽位。以陈思王故诛廙。妻作寡妇赋以自伤。

　　曹文叔妻

　　梁夏侯令女。曹文叔妻也。文叔早死。父母欲嫁之。乃断发为信。复以刀截两耳。及曹氏灭族时。令女父为相。或谓女曰。人生世间。如轻尘栖弱草耳。何辛苦如是。令女曰。昔曹氏盛时。欲以保终。今衰亡弃捐。禽兽之行吾岂为乎。乃窃入寝室。以刀割鼻。蒙被而卧。血流满床席。太傅懿闻而贤之。

　　郑袤妻

　　郑袤妻曹氏。鲁国薛人也。归袤为继室。事舅姑孝。纺绩充奉养。及袤官司空。子默等并显。曹深惧盛满。食无重味。禄秩必班散亲族。家无余赀。袤元配瘗黎阳。及袤薨。议者逢曹意欲无合葬。曹曰。元配合葬。礼也。备仪从逆之。执鴈行礼。祠祀合葬焉。

　　杨香

　　杨香。顺阳杨丰女也。随父田间获粟。丰为虎所噬。香年甫十四。手无寸刃。乃搤虎颈。虎卽劘牙而逝。丰因获免。

　　许升妻

　　吴许升妻。吕氏之女。升少为博徒。不理撡行。妻尝劝升修学。每有不善。辄流涕进规。升感激自励。乃寻师远游。卒以成名。

　　姜母

　　姜母者。天水姜叙之母也。建安中。马超作乱。杀掠刺史韦康。时叙为抚夷将军。屯兵历下。叙姑子杨阜故为康从事。阴结康客为报仇。未有间。会妻死。请急辞超归。过历下。候叙母言故。涕滂然下。激叙与同难。叙以母老中未决。叙母叱之曰。咄。伯奕。韦使君遇难。一州之耻。亦汝之负。何独义山哉。汝无顾我。无淹事。事淹变生。人谁不死。死国义也。我不以余年累汝矣。于是叙与阜定计约举兵。度兵发超必岀击。阜随后闭冀州门。超可虏也。叙兵发。超果出。阜与赵昻等闭诸门拒之。夷其家。超攻卤城。叙守不下。超夜袭无备入之。执叙母。叙母骂之曰。汝背父逆子。弑君乱贼。天地岂容汝乎。汝复何面目视人。遂遇害。事闻。魏公操嘉叹。送史馆褒录。

　　赵苞母

　　赵苞。字威豪。武城人。灵帝时为辽西太守。名振边俗。遣使迎母。道逢鲜卑。遂刼其母以攻辽西。出母以示苞。苞号泣曰。昔为母子。今为王臣。义不得顾私恩。母遥谓曰。人各有命。何得相顾以亏忠义。昔王陵母对使伏剑以固其志。尔其勉之。苞力战以破鲜卑。母遂遇害。归葬母讫。谓乡人曰。食禄而避难。非忠也。杀母以全义。非孝也。遂呕血而死。

　　孔北海女

　　孔融被诛。时男方九岁。女七岁。以幼弱得全。寄往他舍。或有言于曹操收之。女谓兄曰。若死而有知。得见父母。岂非至愿。遂延颈就刑。

　　皇甫规妻

　　皇甫规。字威明。延熹中上疏论羌事。拜为中郞将。平先零诸种。后党人染逮时贤。规自以西川豪杰。耻不得与。乃上疏自陈前亦与党。坐系廷尉。会赦归。举为弘农太守。卒。规妻善属文。工草隶。董卓闻其美计取之。妻诣卓陈情。词甚酸痛。卓使傅奴侍者拔刀围之。妻知不免。乃起骂曰。君羌胡之种浊乱天下。犹未足耶。妾家奕世清吏。皇甫氏文武上才。为汉忠臣。君非其趋走吏乎。敢欲行非礼于尔君夫人耶。卓怒。令引车。以其头悬轭。鞭朴交下。妻谓持杖者曰。速尽为幸。后人图畵其形。号曰礼宗。

　　徐庶母

　　徐庶。字符直。长社人。尝荐孔明于昭烈。及曹操获其母。庶谓昭烈曰。本欲与将军图事。今失老母。方寸乱矣。遂辞归操。徐母一见庶。怒骂曰。汝自幼读书。卽知忠孝不能两全。曹操欺君罔上之贼。刘玄德仁义布于四方。况乃帝室之胄。吾方谓汝事得其主。胡尔弃明投暗。自取恶名。遂转入屏风后自缢。操躬往祭之。葬于许昌之南原。一时史官题赞曰。贤哉徐母。德被中土。守节无亏。闲家有补。赞美豫州。凌轹魏武。许昌原上。高名万古。

　　常林妻

　　魏常林。字伯槐。常带经耕锄。其妻馌于中野。相敬如宾。

　　吴孙翊妻

　　三国吴。孙翊妻徐氏。有美色。贼妫览杀翊悉取其嫔妾。复逼徐氏。徐氏使人谓览。乞晦日设祭除服乃可。览许之。徐氏遂濳使亲信者语翊旧将孙高 傅婴。欲以求助。又密报平时所恩养者二人。皆许之。谋成而誓。至晦日。徐氏设祭除服。盛容餙以候览览密窥之。无复疑虑。徐氏乃命高婴辈罗伏戸外。使人报览曰。服除矣。览遂礼服而入。徐氏出拜戸外。览答拜。高 婴等徐出杀览。徐氏仍服衰绖。持览首以祭翊墓。一军震骇以为神。

　　许允妇

　　许允妇。阮卫尉女。德如妹。奇丑。交礼竟。允谓妇曰。妇有四德。卿有几。妇曰。新妇所乏惟容耳。然士有百行君有几。许云皆备。妇曰。夫百行以德为首。君好色不好德。何谓皆备。允有惭色。遂相敬重。后允为吏部郞。多用其乡里。魏明帝遣虎贲收之。其妇出诫允曰。明主可以理夺。难以情求。旣至。帝核问之。允对曰。举尔所知。臣之乡人。臣所知也。陛下检校为称职与否。若不称职。臣受其罪。旣检校皆官得其人。于是乃释。初允被收时。举家号哭。阮新妇自若。云勿忧。寻当还。作粟粥以待。顷之。允果至。

　　孙伯符妻

　　孙策功曹魏腾。以忤意见谴。将杀之。夫人吴氏乃倚大井而谓策曰。汝新造江南。其事未集。魏功曹在公尽规。汝今日杀之则明日叛。吾不忍见祸之及。当先投此井。策大惊。遽出腾。

　　蒋钦母

　　吴蒋钦母。练帐缥被。妻妾布裙。吴主孙权叹其能守俭约。敕御府为母作帏被。

　　张茂妻

　　张茂妻陆氏。茂为吴郡守。被江充所害。陆氏倾产。率茂部曲为先登讨充。充败。为陆所杀。

　　戴良五女

　　后汉戴良。五女皆贤。每遇求婚者辄便许之。其奁箧惟练裳布被。竹笥木屐而已。五女皆遵其训。时人以为有隐者之风。

　　蜀主之妹

　　晋南郡公主。桓温妻也。性最悍。温每惮之。温平蜀得李势妹。有奇色。纳置别馆。主闻大恚。偕婢数十操白刃向之。李氏方理发。发长委地。肌色如玉。不为动容。徐徐结发成妆曰。国破家亡。无心在此。今日见杀。得遂所怀。遂引颈就刃。主掷刃抱之曰。我见尤怜。何况老奴。遂与同归而善遇之。

　　魏武卞后

　　武宣卞后。魏文帝母也。太祖于谯纳后为妾。随太祖至洛。董卓乱。太祖微服岀游。袁术传太祖凶问至。时太祖左右至洛者皆欲归。后止之曰。曹公吉凶未可知。今日还家。明日若何相见。太祖闻而善之。文帝为太子。左右请倾府藏赏赐。后曰。王自以丕年大。故用为嗣。何为重赐遗乎。太祖喜曰。怒不变容。喜不失节。政自为难。黄初中封为太后。每见外亲不假以颜色。尝言吾事武帝四十五年。行俭日久。不能自变为奢。有犯科禁者吾且能加罪一等耳。莫望恩贷也。

　　辛宪英

　　辛氏。字宪英。羊躭妻。魏侍中辛毗之女也。魏文帝初立为太子。抱毗项曰。君知我喜否。毗以告女。女叹曰。太子主宗庙社稷者。代君不可以不戚。主国不可以不惧。宜戚而喜。魏其不昌乎。躭友锺会方西征。宪英谓耽曰。会在事纵恣。吾虑有他志也。会请其子琇为参军。宪英戒曰。古之君子。入则致孝于亲。出则效忠于国。在职思其所司。在义思其所立。无遗父母忧患而已。会至蜀果反。琇竟以全归。耽从子祜尝送锦被。宪英嫌其华。反而覆之。其俭约如此。

　　蜀甘后

　　蜀先主甘后。沛人。生自单贱。有相者云此女法当贵。位极宫掖。及后生而玉质冰肌。体貌特异。先主致后于白绡帐中。戸外望之如月下聚雪。河南献玉人高三尺。乃取玉人置后侧。嬖幸者非惟嫉甘后而亦妬玉人。后每欲击坏之。乃戒先主曰。昔子罕不以玉为宝。春秋美之。今吴魏未灭。安得以妖玩经怀。凡诬惑生疑。勿复进焉。先主乃撤玉人像。嬖者皆退。

　　魏文甄后

　　文昭甄后。明帝母也。自少至长。举止端庄。年八岁。门外戏马。家人诸姊皆登阁观之。后独不行。诸姊问之。答曰。此岂女子所观耶。时兵乱。民阻饥馑。百姓卖宝物以易粟。后白母曰。匹夫无罪。怀璧其罪。左右皆饥乏。不如以谷赈贷。广宣恩泽。举家称善。卽从后言。自幼喜读书。兄笑谓曰。汝欲为女博士耶。答曰。自古贤女未尝不观前世得失以为已诫。自非博通经史。何以修身自治哉。比后死。子建作感甄赋。

　　尹虞二女

　　尹虞。长沙人。慷慨有气节。永嘉初。仕至始兴太守。値杜弢之乱战没。时二女为贼所获。曰我父二千石。终不能为贼妇。有死而已。贼并害之。

　　王宋

　　王宋者。平虏将军刘勋妻也。宋嫁勋二十余年。后勋悦山阳司马女。以宋无子出之。还于道中。赋诗自伤曰。谁言去妇薄。去妇情更重。千里不唾井。况乃昔所奉。远望未为遥。踟蹰不得并。

　　龙安李氏

　　李氏。守将冯邈之妻也。邓艾以冬月入阴平。邈不为备。乃归私室与妻拥炉。妻曰。边关告急。君豫然何也。邈曰。主公听信黄浩。溺于酒色。魏兵至。吾其降乎。李唾面曰。负国如此。吾何面目与君共立也。已闻邈出降。李卽自缢。

　　孟宗母

　　孟宗。字公武。江夏人。仕吴为令。每得时物必以奉母。不敢先食。尝作两器鲊封寄。母曰。吾昔尝言惟飮彼水。何吾言之不从也。母亡。宗犯禁委官。得免死。

　　山涛妻

　　山涛初为布衣家贫。谓其妻韩曰。忍饥寒。我后当作三公。但不知卿堪作夫人否耳。及涛荣贵。韩贞愼俭约。虽爵及千乘而无妫婘。

　　羊祜母

　　羊祜前母孔融女。生兄发。初同母兄承与发俱病。祜母度不能两存。乃专心养发。

　　许迈妻

　　许迈妻孙氏。迈总角好道。父母旣终。于永和三年入临安西山。乃遣妻孙氏。为书以谢绝之。孙答书云。愚下不才。轻见斥逐。昔梁生陟岭。孟光是携。萧史登台。秦女不舍。卫人修义。夫妻同行。老莱藏名。伉俪俱逝。岂非古人嘉遯之举者。许君乖离矣。

　　王玄冲妇

　　王司徒浑妻锺氏。字琰。颖川人。太传繇曾孙。父徽黄门郞。琰数岁能属文。及长。弘雅博览记。礼容法度。为中表仪则。旣适浑。生女亦才淑。及笄。有兵家子甚才俊。为子济所鉴赏。欲女之。以请。母曰。须我见裁之。济令此兵子与群小杂处。琰自帏中观之。旣谓济曰。汝赏识绯衣者子乎。济对曰然。母曰。之子才足拔萃。然地寒寿促。不足展其器用。不可与婚。遂止。后数年果夭。浑弟湛妻郝。亦有志行。娣姒雅相亲重。锺不以贵陵郝。郝亦不以贱下锺。人谓东海家内则。郝夫人之法。京陵家内范。锺夫人之礼。

　　卫夫人

　　卫夫人名铄。字茂猗。汝阴太守李矩之妻也。书法规步锺繇。年二十着诗。善草隶。常奉敕写急就章。弟子王逸少学卫眞书。咄咄逼人。又王子敬五岁学书。卫夫人书大雅吟赐之。

　　吴隐之妻

　　吴隐之为晋陵太守。妻刘氏躬自负薪。冬月无被。尝澣衣。乃披絮勤苦。同于士庶。及为广州刺史。刘氏取沉香一片。至中流与隐之共投于江。命曰沉香浦。

　　王献之保母

　　王献之保母。姓李。名意如。广汉人也。志行高秀。善属文。能草书。通释老旨趣。旣殁。以曲水小砚交螭方壶殉葬。

　　王览妻

　　王祥弟览。继母朱氏所生也。朱氏遇祥无道。览动必与祥俱。年数岁。见祥楚挞。必涕泣抱持其母。母又虐使祥妻。览妻亦趋而共之。朱氏乃止。

　　何曾妻

　　何曾。字颖考。阳夏人。性孝友。累官太宰侍中。夫妻正衣冠。相待如宾。曾南面。妻北面。再拜上酒。一岁不过再三。

　　韩康伯母

　　晋韩康伯母居长社。与吴隐之为邻。闻隐之居丧过哀。谓其子曰。汝居铨衡。当举此人。及康伯为吏部尚书。遂举隐之阶清级。康伯母尝隐古几毁坏。甥卞鞠见几恶。欲易之。答曰。我若不隐此。汝何得见古物。

　　王处冲妻

　　晋王湛。字处冲。为汝南内史。少未有婚。因自求郝普女。旣婚。果有令姿淑德。为王氏母仪。或问湛何以识之。曰。尝见井上取水。举动容止不失其常。是以知之。

　　虞韪妻

　　桐乡令虞韪妻。姓赵氏。颖川人也。韪旣没。文皇帝敬其才。诏入宫省。号曰赵母。作列女传解注。赋数十万言。将嫁女。临去。敕之曰愼勿为好。女曰。不为好。可为恶耶。母曰。好尚不可为。其况恶乎。

　　羊缉女

　　羊缉之女佩在。母亡不飮食三日死。乡里号曰女表。

　　徐藻妻

　　徐藻妻陈氏。有丽才。独怀贞操。尝与妹书辟老庄之旨。世以为难。

　　翾风

　　石季伦侍女名翾风。魏末于胡中得之。石氏房中美艳者数千人。翾风最以文辞擅爱。季伦常语之曰。吾百年之后。当指白日。以汝为殉。答曰。生爱死离。不如无爱。妾得相从。身其何朽。于是弥见宠幸。年至三十。妙年者争嫉之。崇受谮言卽退翾风为房老。使主群少。乃作诗曰。春华谁不羡。卒伤秋落时。哽咽追自泣。鄙退岂所期。桂芬徒自蠧。失爱在蛾眉。坐见芳时歇。憔悴空自嗤。识者以为怨而不怒。

　　朱序母

　　朱序鎭襄阳。符坚遣将围之。序母韩氏自登城。谓西北角当先受敌。遂领百余婢。并城中女子于其角斜筑城二十余丈。贼攻西北角果溃。众便守新城。贼乃退。人以此城为夫人城。

　　陶侃母

　　陶侃母湛氏。生侃而贫。每纺绩资给之。使结胜己者。同郡孝廉范逵尝宿于侃家。母乃彻所卧薪荐自剉给其马。又密截发卖以供殽馔。逵闻之叹曰。非此母不生此子。一至洛阳。遂称侃于羊晫顾荣诸人。大获美誉。后侃为浔阳县吏监鱼梁。以坩鲊遗母。母封鲊付使。反书责侃曰。尔作宦。辄以官物遗我。为吏不廉。是吾忧也。

　　刘参妻

　　晋处士刘参妻王氏。参亡。妻为之诔曰。猗猗嘉颖。朝阳方翘。烈风严霜。殒此秀条。璇玑倏忽。四序竞征。清商激宇。蟋蟀吟棂。

　　贾浑妻

　　晋惠帝时。贾浑为介休令。刘渊作乱。遣其将乔晞寇西河取介休。浑抗节不降曰。吾为晋守不能全城。何面目以视息世间哉。晞怒执杀之。其妻宗氏骂晞而哭。并遇害。

　　刘聪后

　　汉主刘聪后名丽华。聪为后起凰仪殿。廷尉陈元达切谏。聪大怒。命左右曵出斩之。并其妻子枭首东市。后闻之。密敕左右停刑。手疏上言。今宫室已备。无烦更营。四海未一。宜爱民力。廷尉之言。社稷之福也。宜加封赏而更诛之。使忠良结舌。远近怨怒。谓陛下何如主哉。妾观自古败国丧家。未始不由妇人。不意今日躬自罹此。妾诚无面目复奉巾栉。愿赐死此堂。聪览之变色。引元达上。以表示之曰。外辅如公。内辅如后。朕复何忧。更命园曰纳言园。堂曰愧贤堂。谓元达曰。卿当畏朕而反使朕畏卿耶。

　　晋无忌母

　　王大将军执司马愍王。夜遣世将载王于车而杀之。当时不尽知也。虽愍王家亦未之皆悉。而无忌兄弟皆稚。王胡之与无忌长甚相昵。胡之尝共游。无忌入告母请为馔。母流涕曰。王敦昔肆虐汝父。假手世将。吾所以积年不告汝者。王氏门强。汝兄弟尚幼。不欲此声着。葢以避祸耳。无忌惊号。抽刃而出。胡之去已远。

　　周伯仁母

　　周顗母李氏。字络秀。汝南人。顗父浚为安东将军。行猎値暴雨。过络秀家。秀闻外有贵人。与一婢于内宰猪羊。作数十人飮食。事事精办。不闻有人声。客觇之。独见一女子状貌非常。浚因求为妾。父兄不许。络秀曰。方今门戸殄瘁。若得连姻贵族。将来或可抗宗。父兄从之。遂生顗及嵩 谟。由此李氏得为方雅之族。

　　李奚子

　　李奚子者。晋举平太守李惠祖母也。不知姓氏。惠祖父抗节丘园。性多慈敏。以阴德为事。奚子立念务在救人。大雪寒冻。每积稻布谷于园庭。恐禽鸟饿死。其用意若此。

　　绿珠

　　石崇妾绿珠。有异姿。孙秀求之弗得。乃劝赵王伦诛崇。崇见收。谓珠曰。我以汝得罪。珠曰。妾旣从君。当效死于君前。遂自投于楼下死之。

　　刘殷妻

　　刘殷。字长盛。晋新兴人。曾祖母王氏。盛冬思蓳殷。方九岁。往泽中恸哭。董忽生。得斛余以归。同郡张宣子劝殷就征。殷曰。吾今王母在堂。旣已应命。无容不竭臣礼。便不得就养。宣子曰。如子所言。岂庸人所及哉。遂以女妻之。因诫其女曰。刘殷至孝冥感。终当远达为世名臣。汝其谨事之。张氏性婉顺。事王母以孝闻。奉殷如君父焉。

　　谢道韫

　　道韫。安西将军谢奕女。左将军王凝之之妻也。聪识有辩。桓玄尝问道韫曰。太傅东山二十余年。遂复不终。其理云何。谢答曰。亡叔先正以无用为心隐显为优劣。始末正当动静之异耳。韫所著诗赋诔颂并传于世。

　　愍怀太子妃

　　愍怀太子妃王氏。太尉衍女也。字惠风。贞婉有志节。太子废。居金墉。衍请绝婚。妃号而过于市。行路为之陨涕。及刘曜陷洛。以妃赐其将乔属。妃跃剑距之。竟不辱而死。其侍婢名六出。复言曰。大者抗节。小亦宜然。复投河中死。六出本姓田。渔阳人。魏故浚仪令田讽之孙。讽曾有阴德之行以及于六出耳。

　　陶靖节妻

　　陶濳妻翟氏。志趣与濳同。居柴桑。能安苦节。夫耕于前。妻锄于后。

　　虞潭母

　　吴兴守虞潭母孙氏。富春人。适潭父忠。恭贞有妇德。忠亡。年甚少。誓无改节。自潭童幼时卽训以忠义。永嘉末。潭为南康守。杜弢乱。潭率众讨之。母倾资以佐战士。遂以克捷。苏峻反。潭守吴兴。假节钺讨峻。母戒之曰。吾闻忠孝不两立。汝当舍生取义。勿以吾老为意也。时会稽内史王舒。遣子允之为督护。母谓潭曰。王府史遣儿从征。汝何为独不然。潭卽以子楚从军。事平。拜武昌侯太夫人。司徒导而下咸就谒。年九十五卒。成帝遣使吊祭。谥曰定。

　　刘遐妻

　　刘遐之妻。邵续女也。骁果有父风。遐为石季伦所围。妻单将数骑。拔出遐于万军中。又田防为乱。遐应之。妻止之不从。乃密烧甲都尽。

　　解结女

　　解结一女适裴氏。明日当嫁而赵王伦收结。裴氏欲活其女。女曰。家旣如此。我何活为。遂亦死之。

　　沈泽之妻

　　山阴沈泽之。年十五废学。其妻石氏拜舅姑曰。新妇姊妹皆为士人妻。房下愿自出束修。延师教之。庶不辱此门戸。

　　义阳公主

　　晋末。群盗蜂起。义阳公主自洛中出奔。至洛南。士卒二千余人留守不去以卫京都。刘曜攻破之。主有殊色。曜将逼之。主手刃曜不中。遂自刃。曜奇其节。遣将士收葬。封义阳公主。邻民怜之。为立庙。今义阳神是也。

　　刘眞长母

　　刘眞长标奇清远。小时。诸人比之袁羊。刘喜。还告其母。母谓之曰。此非汝比。勿受之。又有方之范汪者。刘复喜。母又不听。后眞长年德转升。论者比之荀粲。

　　杜有道妻

　　杜有道妻严氏。字宪。女韡有淑德。傅玄求为继室。宪便许之。时玄与何晏 邓扬不穆。晏等每欲害之。时人莫肯共婚。或曰。何 邓执权。必为玄害。亦犹排山压卵。以汤沃雪耳。奈何与之为亲宪曰。晏等骄侈。必当自败。司马太傅。兽睡耳。吾恐卵破雪消。行自有在。

　　戴颙女

　　戴颙女居润州西山。磨笄其下。誓不适人。

　　李衡妻

　　李衡。武陵人。吴建兴间为丹阳太守。数以事侵琅琊王。其妻习氏谏之。不听。及琅琊王卽位。衡忧惧谓妻曰。不用卿言以至于此。吾欲奔魏何如。妻曰不可。琅琊王好善慕名。欲自显于天下。终不以私嫌杀君明矣。若泥首诣狱。表列前失。自当逆见优饶。衡从之。诏遣还郡。加将军号。授棨戟。衡每欲问生产。习氏止之。衡密遣人于龙阳州作宅。种橘千株。临死。敕儿曰。州里有木奴千头。亦当足衣食耳。习曰。汝父但称太史公言江陵千树橘。其人与千戸侯等。吾曰人患无德义。不患不富。

　　朱百年妻

　　朱百年。山阴人。家贫有高志。携妻孔氏入会稽山。樵箬自给。或遇寒雪资匮。自榜船送妻还孔氏。天晴复迎之。念母氏亡于冬月。附躬无絮。自此衣不装绵。尝寒时就孔顗宿。顗以卧具覆之。旣觉。引卧具去体。卽洒涕悲恸。颜峻为东扬州。饷谷三百斛不受。百年卒。蔡兴宗为会稽太守。赠米以给孔氏。遣婢诣郡门固让。时人美之以比梁鸿妻云。

　　李秀

　　晋李秀。宁州刺史李毅女。毅讨夷寇。五十八部李雄叛。死之。帝嘉其节。谥曰威侯。众推秀领州事秀。领将士固守。城中粮尽。拔草炙鼠而食之。夷稍怠。辄出兵掩击。卒破贼。时以秀所筑之城为天女城。

　　桓范妻

　　桓范持节都督青徐。与徐州刺史邹岐争屋。欲斩岐。坐免。复为兖州刺史。属鎭北将军吕昭。范语妻曰。我宁作诸卿。向三公长屈耳。不能为吕屈也。妻曰。君前欲斩徐州。人谓君难于作下。今复羞为吕屈。是复难于作上。

　　高氏女

　　高氏有美女。谢琨尝挑之。女投梭折其两齿。

　　韦逞母

　　宣文君宋氏。太常韦逞母也。幼丧母。明慧。父授以周官曰。吾家世以周官传业。此经周公所制以经纪典诰者也。今无男可传以授汝。汝必敬受。无令此学遂绝。宋日讽诵。属世乱。研精不辍。石虎徙民实山东。宋在徙中。背负父所授经与之俱。昼出樵采。夜归授子经。逞遂成学。秦王坚悯礼乐废阙。博求通周官有师法者。博士卢壶对曰。学殖久废。太常韦逞母传其父业。精于周官。今年八十。视听无阙。非此母无足授此经者。于是诏就宋氏立讲堂。置生徒百二十人。设绛纱幔传经问业。赐号宣文君。周官学复行于世。宣文君之力也。

　　草泽老妪

　　刘道眞。少时常渔草泽。善歌啸。闻者莫不流连。有一老妪识其非常人。乃杀豚进之道眞食豚尽。了不谢。妪见不饱。又进一豚。食半余半。乃还之。后为吏部郞。妪儿为小令史。道眞超用之。不知所由。问母。母告之。于是赍牛酒诣道眞。道眞曰。去去。无可复用相报。

　　荀小女

　　荀小女名灌。颖川人。父崧晋襄城太守。为杜曾所围。欲求救于故吏平南将军石览。计无从出。灌时年十三。乃率勇士数十人乘夜踰城突出。诣览乞师。又为崧书与南中郞将周访请援。览与访合力救之。遂解围。

　　女镜卷四终

　　●女镜卷五

　　江阴夏树芳茂卿采辑

　　吴孟仁母

　　吴孟仁从南阳李肃学。母送之。为作厚褥大被。或问其故。母曰。小儿无德致客。学者多贫。故为广被。或庶得与气类接也。仁后为骠骑军校。将母在营。夜雨屋漏。因起涕泣。母曰。士但当自勉。贫何足泣也。起为盐池司马。仁结网捕鱼。作鲊寄母。母责之曰。汝为鱼官而以鲊寄我。何以远嫌。

　　刘秦妹

　　刘秦妹善写右军兰亭。及西安帖。足夺眞迹。秦亦翰林。精于书。

　　伶玄妾

　　伶玄。字子于。妾樊通德有才色。颇能言赵飞燕姊弟事。子于曰。斯人俱灰灭矣。当时疲精力。骛嗜欲。宁知终归荒田野草乎。通德占袖。顾视烛影。以手拥髻。凄然泣下曰。夫淫于色。非慧男子不至也。慧则通。通则流。流而不得其防。则变态百出。为沟为壑。无所不往。今婢子所道赵氏姊弟事。盛之至也。主君怅然有荒田野草之悲。婢子拊形属影。俄然奄忽。能无泣乎。

　　卫敬瑜妻

　　卫敬瑜妻名玉京。霸城王氏女也。年十六而敬瑜亡。父母欲嫁之。截耳置盘中为誓。乃止。所居戸有燕巢。常双飞来去。后忽孤飞。女感其偏栖。乃以缕系脚为验。后岁燕来。犹带前缕。女因为诗曰。昔年无偶去。今春犹独归。故人恩义重。不忍复双飞。后贞女病卒。燕来环绕哀鸣。家人语曰。玉京死。坟在南郭。遂至坟所亦死。每风清月明。人见玉京与燕同游灞水之上。

　　锦伞夫人

　　夫人南越洗氏女。梁大同初适高梁太守冯宝。宝藉其力。用能约束诸蛮夷。会高广二州叛。夫人将兵平之。陈永定初。敕命为石龙太夫人。赐锦伞绣幰卤簿如刺史仪。后陈亡。岭南诸郡悉附夫人。隋高祖因遣使遗夫人书。且以故所献陈王犀杖为信。夫人乃为位哭陈王三日。而后遣其孙暄迎隋师岭南。于是传檄定。后番禺反。夫人授其孙盎方略破之。高祖嘉其绩。拜两孙俱刺史。追赠宝为谯国公。进洗为谯国夫人。赐汤沐邑千五百戸。

　　北齐娄后

　　六朝北齐神武明后娄氏。性寛厚不妬。神武侍姬咸加恩待。神武逼于茹茹。欲娶其女而未决。后曰。国家大计。愿勿疑也。及茹茹公主至。后避正室处之。神武愧而拜谢。焉。躬自纺绩。于诸子人赐一袍一袴。手缝戎服以劝左右。

　　杨苕华

　　苕华。姓杨氏。竺僧度妻也。度父母继亡。卽舍俗出家。苕华因悟以诗曰。大道自无穷。天地长且久。巨石故叵消。芥子亦难数。人生一世间。飘若风过牖。荣华岂不茂。日夕就雕朽。川上有余吟。日斜思鼓缶。清音可娱耳。滋味可悦口。罗绮可餙躯。华冠可曜首。安事自剪削。耽空以害有。不道妾区区。但令君恤后。

　　孟昶妻

　　孟昶妻周氏。汝南人。何无忌母刘。征虏将军牢之姊也。桓玄反。刘裕建义讨之。昶 无忌与密谋。昶欲散家财以佐军。难其妻。谓妻曰。我从桓公。卽一生陷缺。卿可先自脱。母共陷于贼。事成迎卿未晩也。周氏曰。君父母在而建非常之举。岂妇人所当谏。事不成。当于奚官中养姑嫜耳。不愿归也。昶怆然久之。欲起去。周追还曰。观君举措。非谋及妇人者。今言之。独欲得资财佐君耳。遂倾资给之。将举事。谓其姒曰。昨一梦凶甚。将除禳。愿付我赤色绘帛为厌胜。姒信之付焉。乃濳自缝以与昶。得数千人衣。及兵发。被服赫然。悉周手所出。家人莫知也。无忌夜于屏风后制檄文。母刘濳以器覆烛于屏风上窥之。见之泣。抚无忌曰。我不如东海吕母明矣。我弟为桓玄所害。每衔之思报。汝能如是。国雠家耻并雪矣。问同谋知事在裕。弥喜。曰。眞其人也。事必成。已竟讨桓玄。

　　毛惜惜

　　端平二年。荣全据高邮叛。召官奴毛惜惜佐酒。骂曰。汝徤儿。官家何负于汝而反。吾有死耳。不能为反贼行酒。全怒。以刀裂口。立命脔之遂骂贼而死后抚臣上其事赐庙祭封英烈夫人潘紫岩诗有恨无匕首学秦女向使裹头眞杲卿古今无限纡金者歌舞筵中过一生末葢刺人臣多降叛也

　　庾衮兄女

　　晋庾衮。字叔褒。鄢陵人。兄女曰芳。将嫁。美服旣备。衮乃刈荆苕为箕箒。命芳曰。汝将事舅姑。洒埽庭内。妇人道也。故赐汝。匪器之为美。欲使汝温恭朝夕。后女敬愼修洁。以贤德称。

　　王凝妻

　　晋王凝妻。李氏女也。凝为虢州司戸参军。以疾卒于官。一子尚幼。李氏携其子负凝遗骸以归。东过开封。止于旅舍。主人不纳。李氏顾天色已暮不肯去。主人牵其臂而出之。李氏仰天大恸曰。我为妇人。不能守节而此手为人所执耶。卽引斧自断其臂。开封尹闻之。白其事于朝。官为赐药封疮。厚恤李氏而笞其主人。欧阳文忠公着五代史纪其事。

　　刘孝绰妹

　　刘孝绰妹。名令娴。太子洗马徐悱之妻也。孝绰三妹。嫁琅琊王叔英。吴郡张嵊。东海徐悱。并有文学而令娴尤为清拔。孝绰罢官不出。为诗题其门曰。闭门罢庆吊。高卧谢公卿。令娴续之曰。落花扫更合。藂兰摘复生。有集六卷。悱卒。令娴自为文以祭。辞甚悲怆。悱父勉欲作哀辞。见之遂阁笔。

　　魏溥之妻

　　魏妻者。慕容房太守湛之女。巨鹿魏溥之妻也。幼有烈操。年十六而溥遇疾。且卒。顾谓之曰。死不足恨。但母老家贫。赤子蒙眇。抱怨于黄垆耳。俄而溥卒。及将大敛。房氏操刀割左耳投之棺中。仍曰鬼神有知。相期泉壤。姑刘氏辍哭谓曰。新妇何至于此。对曰新妇少年。不幸早寡。实虑父母未谅至情。持此自誓耳。闻者莫不感怆。于时子缉生未十旬。鞠育于后房内。未尝出门。终身不听丝竹。年六十五而终。缉子悦后为济阴太守。

　　彭娥

　　六朝晋宜阳县女子彭娥。永嘉之乱。父母昆弟皆为贼所害。娥方负器出汲。闻贼至。走还与贼格斗。贼缚娥驱出溪边。将污之。溪际有峭壁高数十丈。娥大呼曰。皇天有神否。烈烈女子。岂受辱于贼奴耶。遂以手触山石者再。山忽开数丈。娥卽趋入。贼逐之。山复合。贼皆磔死。遂不知所在。所遗汲器化为石。形似鸡。人因号曰石鸡山女娥潭。

　　钮滔母

　　钮滔母孙琼。善诗文。教滔成名。有文集二卷行世。尝好养鹄。从弟孝征相戒。遂与弟书曰。省尔讥我以养鹄。戒我以卫懿之祸。斯言惑矣。卫懿之子。民无后车之载。鹄有乘轩之餙。祸败之由。由乎失所。乃若开圃匹于灵囿。沃池矩乎神沼。文鱼跃于白水。素鸟翔乎高林。岂非周文之德。大雅所修哉。

　　高行

　　高行者。梁之寡妇也。其为人荣于色而美于行。夫死不嫁。梁贵人争欲娶之不可得。梁王闻之。使相聘焉。高行乃援镜持刀以割其鼻曰。妾已刑矣。所以不死者。不忍幼弱之重孤也。且王之求妾者非以色耶。今刑余之人殆可释矣。使相以报。王大义之。乃复其身。号曰高行。

　　寡妇淑

　　寡妇淑落其姓。夫死自誓。兄弟将嫁之。乃作书曰。盖闻烈士有不移之志。贞女无回二之行。淑虽妇人。窃慕杀身成仁。死而后已。夙遘祸罚。丧其所天。僶俛求生。将欲长育二子。上奉宗祊之祀。下修祖祢之礼。然后觐于黄泉。永无惭色。仁兄德弟。旣不能厉高节于弱志。发明明于闇昩。许我他人。逼我干上。乃命官人。讼之简书。夫智者不可惑以事。义者不可胁以死。晏婴不以白刃临颈改正直之辞。梁寡不以毁形之痛忘执节之义。高山景行。岂不思齐。兄弟备托学门。不能匡我以道。过矣。

　　左太冲妹

　　左九嫔名芬。思之妹也。少好学。善缀文。武帝闻而纳之。泰始八年拜修仪。姿陋无宠。以才德见礼。每有方物异宝。必诏为赋颂。以是屡获恩赐焉。赋啄木云。南山有鸟。名为啄木。饥则啄树。暮则巢宿。无干于人。惟志所欲。性清者荣。性浊者辱。太冲尝有感离诗赠芬。芬答诗云。自我去膝下。倏忽踰再期。披省所赐告。髣髴想容仪。何时当奉面。娱目于书诗。何以诉辛苦。告情于文辞。

　　诸葛诞女

　　王广娶诸葛诞女。入室。言语始交。王语妇曰。神色卑下。殊不似公休。妇曰。大丈夫不能髣髴彦云。而令妇人比踪英杰。

　　章仔钧妻

　　章公仔钧之妻。浦城练氏女也。五代时。钧仕闽为王审知将领。兵戍浦城西岩山。遣边镐王 建封求援。失期当斩。练氏以公尝奇二人。请纵之使逸。复使诸子遗以金。二校遂奔南唐。后南唐命查文徽取建州。二校已贵显从行。城陷。议屠之。时钧已谢世。练氏犹存。二校衔旧恩。乃遗练氏金帛。授以一白旗曰。植此于门。可保无虞。练氏举金帛幷旗反之。曰。汝今见报。独活我家。岂足为义。阖城之人不下十万。未必皆有罪。汝能全之。乃为大报国恩。不然。妾何取独生也。二校听之。一城生聚。卒赖以完。练氏封至越国夫人。后其子十五人。孙六十人多跻通显。

　　刘凝之妻

　　刘凝之。字隐安。慕老莱严子陵为人。作舍野外。非其力不食。妻亦不慕荣华。乐持俭苦。日推薄笨车出市卖易周用。

　　宛陵女子

　　梁宣城宛陵有女子。与母同床寝。母为猛兽所搏。女叫号拏兽。兽毛尽落。行十数里。兽乃弃之。女抱母还犹有生气。经时乃绝。太守萧琛赙焉。

　　男玉

　　平原郧县女子名男玉。姓孙氏。夫为人所杀。男玉追执雠人将杀之。或止焉。男玉曰。妇人以夫为天。当亲自复雪。遂杖杀之。有司处以死。文献诏曰。男玉重节轻身。以义犯刑。缘情定罪。理在可原。其特恕之。

　　鲍昭之妹

　　鲍参军有妹名令晖。歌诗往往斵绝清巧。拟古诸诗尤胜。昭尝答孝武云。臣妹才自亚于左芬。臣才不及太冲耳。令晖有才思。着香茗赋。见陆龟蒙小名录。

　　李德武妻

　　李德武妻裴氏。尚书裴矩女也。事父母以孝闻。德武坐事徙岭南。时嫁方踰岁。德武谓裴曰。我方贬无还理。君必俪他族。于此长诀矣。裴答曰。妇无再醮。夫犹天也。天可二乎。后十年德武未还。时有柳直求婚。父矩决欲嫁之。裴乃断发绝粒。矩知不能夺。听之。德武娶尔朱氏赦还。闻其全节。乃遣后妻。与裴为夫妇如初。

　　周行逢妻

　　周行逢为武平节度使。妻郧国夫人邓氏善治生。尝谏行逢用法太严。行逢怒。邓氏独居村墅。一旦自率童仆来纳税。行逢见之曰。夫人何自苦乃尔。邓氏曰。税。官物也。公为节度使。不先输税。何以率下。且独不记为里正。代人输税以免楚挞时耶。

　　陆让嫡母

　　隋陆让嫡母冯氏。上党人。让乃侧室子也。让为刺史。有罪将刑。冯氏上表求哀。词情甚切。上愍然改容。集士庶于朱雀门宣诏曰。冯氏嫡母之德。足为世范。特用矜免以奬风俗。让得减死除名。

　　泰媖

　　泰媖。南郑杨相妻也。有四男二女。相亡。教训六子。动有法矩。长子元珍出醉归。十日不见。曰我在尚如此。我亡何以帅群弟。次子仲珍白母请客。旣至无贤者。母怒责之。兄弟遂为名士。泰媖之教流于三世。

　　曹太夫人

　　晋王还晋阳。连岁出征。凡军府事一委张承业。王须钱给赐伶人。承业靳之曰。此钱所以养战士也。何得妄取。王怒索剑。承业起挽王衣泣曰。仆受先王顾命。誓为国家除汴贼。若以惜库物死于王手。仆得下见先王矣。曹太夫人闻之。遽令召王。王惶恐叩头。请承业痛饮以分其过。承业不肯。王入宫。大夫人使人谕承业曰。小儿失忤。已特笞之矣。明日与王往承业第谢之。

　　宋明恭后

　　宋明帝尝于宫中大集。臝妇人以为欢笑。明恭后独以扇障面。帝曰。外舍家寒乞。今共为笑乐。何独不视。后曰。为乐之事。其方自多。岂有姑姊妹集聚而臝妇人形体以为乐。外舍之为欢。与此不同。帝怒。遣令起。后兄王景文曰。后在家为儜弱妇人。不知今段遂能刚正如此。

　　斛律妃

　　六朝齐主湛以白晕围日再重。欲以其子乐陵百年厌之。百年被召知不免。割带玦。留与其妃斛律氏而入。比入。齐主遣左右乱捶之。气息将尽。乃斩之。弃诸池水。水尽赤。妃把玦哀号不食。月余卒。玦犹在手。拳不可开。其父光自劈之乃开。

　　覃孝妇

　　隋孝妇覃氏。上郡锺氏妇也。归夫家未几而夫死。年方十八。孝事其姑。数年间姑及伯叔相继死。躬自节俭。昼夜纺绩。十年而葬八丧。文帝嘉之。赐米百石。表其门闾。

　　吴贺之母

　　吴贺母谢氏。每贺与宾客语。辄言人长短。谢闻之。笞贺一百。或曰。臧否士之常而笞之若是。谢曰。爱其女者于三复白圭之士妻之。今独产一子使知义命而出语忘亲。岂可久之道哉。因泣不食。贺恐惧。自是谨默。

　　刘臻妻

　　刘臻。字宣摰。年十八。为梁东阁祭酒。躭悦经史。精于两汉书。时称为汉圣。妻陈氏贤明。正旦献椒花颂。

　　裴伦妻

　　柳氏。河东人。裴伦之妻也。少有风训。隋大业末。伦为渭源令。属薛举之乱。城为贼所陷。伦以不屈遇害。柳氏年四十。女及儿妇三人并有姿容。柳氏谓之曰。我辈遭祸乱。父旣效死于国。汝我门风有素。终不点污贼手。我将与汝等同死奈何。女等皆垂泣曰。惟母所命。柳氏遂自投于井中。其女及妇相继而下。皆死于井。

　　锺骞妻

　　锺骞妻蒋氏。临贺人。归锺骞。生二子士雄士略。仕陈时持节岭南。陈主虑其反复。质蒋氏于都城。寻遣归临贺。旣而虞子茂作乱。遣人召士雄。蒋谓士雄曰。汝若背德忘义。我当自杀。士雄不敢从乱。陈主闻而义之。封安乐县君。

　　倪贞女

　　倪女。后魏泾州人。许嫁彭生。家贫常出谷汲水以养母。生往犯之不从。生曰。汝终不为吾妇耶。女曰。女道正终。妇道正始。礼未及成。何得相辱。生怒而刺之。女曰。吾所以执节自固。正为君守身耳。君反见杀耶。言讫而绝。诏旌为贞女。

　　杜泰姬

　　杜泰姬。南郑赵宣妻也。生七男。教之曰。中人情性。可上下也。昔西门豹佩韦以自宽。宓子贱佩弦以自急。汝曹念哉。后七子皆辟孝廉而元珪稚珪更以令德着。

　　赵元楷妻

　　赵元楷妻崔氏。清河人。隋末遇贼欲污之。崔曰。吾士大夫女为仆射子妻。义不受辱。贼缚崔于床。崔绐贼释之。因抱树而骂曰任加刀锯。卒被杀。元楷后得杀崔者支解以祭其墓。

　　王广女

　　王广女美姿容。性慷慨有丈夫之节。广事刘聪为西扬州刺史。蛮杨芳陷扬州。广被杀。女时年十五。芳纳之。女于是夜暗室中击芳不中。芳曰何故反。女曰。蛮触。我诛父贼。吾闻之。父雠不共天。母雠不同地。汝害人父母。复以无礼凌人。所不卽死者欲诛汝耳。吾恨不得枭汝首于通衢以雪大耻。乃自杀。

　　汉阳孝妇

　　汉阳城西有妇。事姑至孝。一日杀鸡为馔。姑食而死。姑女诉之官不能辩。临刑。折石榴花一枝祝曰。妾若毒姑。花卽死。若坐诬枉。花可复生。已而花果生。时人哀之。立塔表其事。名石榴花塔。

　　高祖窦后

　　高祖窦皇后。父毅在周为上柱国。尚武帝姊襄阳长公主。后生时发垂过颈。三岁读女诫。一过辄不忘。武帝爱之。养宫中异他甥。时突厥女为后无宠。后密谏曰。吾国未靖。虏日强。愿抑情抚接以取合从。则江南关东不吾梗。武帝嘉纳。及崩。哀毁同所生。闻隋高祖受禅。自投床下曰。恨我非男子不能救舅家祸。毅遂掩其口曰无妄言。赤吾族。尝谓主曰。此女有奇相。目瞬不凡。何可妄与人。因画二孔雀屏间。请婚者射二矢。阴约中目则许之。射者阅数十皆不合。高祖最后射中各一目。遂归于帝。帝在炀帝时多畜善马。后见曰。上性乐此。盍图以献。留此速罪无益也。不听。顷果坐谴。帝见隋政乱多妄诛殛。乃为自安计。数奏鹰犬异驹。炀帝果喜。擢位上将军。因泣谓诸子曰。早用而母言。得此久矣。

　　平阳公主

　　平阳昭公主下嫁柴绍初。高祖兵兴。主与绍发家赀招南山亡命。得数百人以应帝。远近咸附。勒兵七万。威振关中。帝渡河。绍以数百骑并南山来迎。主引精兵万人与秦王会于渭北。京师号娘子军。帝卽位。以功给赉。武德六年薨。葬加前后部羽葆鼓吹。大路麾幢。虎贲甲卒班剑。太常议妇人葬古无鼓吹。帝不从。曰鼓吹军乐也。往者主身执金鼓。参佐命。于古有耶。宜用之。

　　文德长孙后

　　文德后者。长孙氏晟之女。唐太宗之后也。性孝俭。雅好读书。太宗尝与计议黜陟赏罚。后辞曰。牝鸡之晨。惟家之索。妾妇人何敢与国政。兄无忌与帝布衣交。以佐命为元功。出入卧内。帝将引以辅政。后正色曰。妾托体紫宫。贵幸已极。不愿私亲更据权贵于朝。汉之吕霍可为永鉴。太宗或以非罪谴怒宫人。后亦阳怒。请自推鞠。因命内系。俟上怒息。徐为申理。由是宫壸之中刑无滥枉。一日太宗罢朝。怒曰。会须杀此田舍翁。后问为谁。上曰魏征每廷辱我。后具朝服立于庭下。上惊问其故。后曰。妾闻主圣臣直。今魏征直。由陛下之明圣故也。妾敢不贺。上乃悦。后疾稍亟。太子欲请大赦。泛度道人。祓塞灾会。后曰。死生有命。若修福可延。吾不为恶。使为善无效。我尚何求。群臣乃止。及大渐与帝诀。时房玄龄以小谴归第。后曰。玄龄久事陛下。奇谋秘计未尝宣泄。苟无大故。愿勿弃之。仍愿陛下亲君子。远小人。纳忠谏。屏谗慝。省徭役。止游畋。妾虽没于九泉。诚无所恨。尝采自古妇人得失事。为女则三十卷。及崩。太宗哭之恸。或以天命止之者。太宗曰。朕非不知天命而为无益之悲。但入宫不复闻规谏之言。失一良佐。故不能忘怀耳。

　　独孤乳母

　　唐初有王兰英者。独孤师仁之乳母也。师仁父武都谋归唐。为王世充所杀。师仁甫三岁得不死。兰英哀之。请得髠钳为保养。许之。时天下丧乱。饥死者籍籍。兰英啖土啜水。茹草木自活而丏食以饲师仁。竟生之。居亡何。诈为樵采。窃师仁间关归京师。高祖嘉其义封永寿乡君。

　　襄城公主

　　唐襄城公主者。文皇帝女也。适萧瑀子锐。性孝睦。动遵礼法。帝敕诸公主师焉。有司告营别第。树阙如制。主辞曰。妇事舅姑如事父母。异宫则定省阙。敢卽安乎。帝悦。命卽瑀第立门。列双戟表焉。

　　房玄龄妻

　　相国房玄龄微时。疾几殆。谓妻卢氏曰。吾病革。君年少不可寡居。当善事后人。卢泣。入帷中。剔一目以示信曰。所复有他志者视此矣。会玄龄疾瘳。比隆贵。礼敬偕老焉。

　　唐王珪母

　　唐王珪少与房杜善。母李曰。儿必贵。然未知所与游者何如人。试与偕来。会玄龄 如晦过其家。李氏窥之大惊。速治酒为欢竟日。曰二客公辅才也。汝贵何疑。

　　王宪女

　　唐太宗时。新昌公李纲卒。初王宪女孀居无子。纲赡恤甚厚。纲卒。其女以父礼丧之。

　　樊彦琛妻

　　唐樊彦琛妻魏氏。江都人。彦琛病笃。魏欲殉以死。彦琛固止之。及卒。徐敬业之难。魏氏陷军中。闻其善音律。命弹筝。不许。军士以刀砺其颈。魏瞋目厉声曰狗盗乃欲乱大伦。刺死吾志也。遂遇害。

　　贾孝女

　　贾孝女。濮州鄄城人。年十五。父为宗人玄基所害。其弟强仁尚幼。孝女抚育之。以父雠未复。誓不适嫁。及强仁成童。思为报复。乃候玄基杀之。取其心肝以祭父墓。遣强仁自列于县。有司断以极刑。孝女诣阙自陈。请代强仁死。高宗哀之。特诏孝女及弟免罪。

　　王綝妻

　　王綝。字方庆。武后时为广州都督。境内肃清。妻韦氏亦士族。俗尚僭侈。韦氏不知有簪紃。训二子坚冰有法。皆以名闻。綝卒。独处一室。终身不听音乐。年七十五。着女训行于世。

　　常乐公主

　　唐常乐公主下嫁赵环。生女为周王妃。武后杀之。逐环括州刺史。徙寿州。越王贞将举兵遗环。环假道将应之。主进使者曰。谓我谢王。与其进。不与其退。若诸王皆丈夫。不应淹久至是。我闻杨氏纂周。尉迟迥乃周出。犹能连突。厥使天下响震。况诸王为国懿亲。宗社所托。不舍生取义。尚何须耶。人臣同国患为忠。不同为逆。王等勉之。王败。周兴劾环与主连谋。皆被杀。

　　郑善果母

　　郑善果母崔氏。清河人。年十三。适荥阳郑诚。宇文周末。诚讨尉迟迥力战死之。母年甫二十。善果以父故封开封县公。开皇初善果为鲁郡守。出听事。母辄坐胡床。于帐后察之。闻剖断合理。则大悦。否则终日不食。蒙袂泣。善果伏床下不敢起。母方起慰曰。汝先君忠勤清恪。未尝问所私。汝少而孤。吾寡妇有慈无威。故使汝懵于礼训。其何以负荷忠臣之业乎。汝自童子袭茅土。今位方岳。不思汝先人。将堕失家风以陨世亡爵。何面目见汝先人于地下。善果顿首谢乃止。

　　薛仁贵妻

　　唐薛仁贵妻柳氏曰。夫有高世之才。会须遇时乃发。今天子自征辽东。求猛将。此千载而一时也。

　　徐充容

　　唐太宗贤妃徐惠。湖州人。生五月能言。四岁通论语毛诗。八岁自晓属文。父孝德尝试使拟离骚为小山篇。曰。仰幽岩而流盻。抚桂枝以凝想。将千龄兮此遇。荃何为兮独往。太宗闻之。召为才人。后屡迁充容。擢孝德水部员外郞。贞观末。数调兵讨定四夷。惠上疏极谏。且言东戍辽海。西讨昆丘。士马罢耗。漕饟漂没。运有尽之农功。塡无穷之巨浪。图未获之他众。丧已成之我军。故地广者非常安之术也。人劳者为易乱之符也。又言翠微玉华等宫。虽因山藉水。无架筑之苦。而工力和雇。不谓无烦。作法于俭。犹恐其奢。作法于奢。何以制后。珍翫伎巧。乃丧国之斧斤。珠玉锦绣。寔迷心之酖毒。志骄于业泰。体逸于时安。上改容纳之。后帝崩。充容哀慕成疾。曰。上遇我厚。得先犬马侍寝园。吾志也。复为诗连珠以见志。时年二十四。赠贤妃。陪葬昭陵石室。

　　崔枢夫人

　　崔吏部枢夫人。太尉西平王女也。治家整肃。妇妾皆不许时世妆。勋臣之家。特数西平礼法。

　　魏征妻

　　魏征薨。命百官九品以上皆赴丧。给羽葆鼓吹。陪葬昭陵。其妻裴氏曰。征平生俭素。今葬以一品羽仪。非亡者之志。悉辞不受。以布车载柩而葬。

　　狄梁公姨

　　狄仁杰为相。有卢氏堂姨居桥南别墅。姨有一子未尝入都城。仁杰每伏腊修馈甚谨。适见表弟挟弓矢携雉兔来归进膳。顾揖仁杰。意甚轻简。仁杰因启姨。某今为相。表弟欲何为。愿悉从其旨。姨曰。相自为贵尔。止此一子。不欲令事女主。仁杰大惭而退。

　　薛元暧妻

　　唐隰城丞薛元暧妻林氏。善属文。丹阳太守洋之妹也。元暧早丧于官。子彦辅彦国彦伟彦云及犹子。并早孤。悉为林氏训导成名。开元天宝间。彦辅等七人并举进士。后彦辅因事左贬。其母以诗送之曰。他日初投杼。勤王在隐兵。有辞期不罚。积意许相仍。谪宦今何在。衔冤犹未胜。天涯分越徼。骤骑速毗陵。肠断腹非苦。书传写岂能。泪添江水远。心剧海云蒸。明月珠难识。甘泉赋可称。但将忠报主。何惧点青蝇。

　　桓彦范母

　　桓彦范诛二张。初起事告其母。母曰。忠孝不并立。义先国家可也。

　　崔玄暐母

　　崔玄暐母卢氏。尝戒玄暐曰。吾闻姨兄辛玄驭云。儿子从宦者。有人来云贫乏不自存。此是好消息。若赀货充足。衣马轻肥。此是恶消息。比见亲表中仕宦者。务多财以奉亲。而其亲不究所从来。但以为喜。若出乎廪禄可矣。不然。何异盗乎。纵无大咎。独不内愧于心耶。其后玄暐所至以清白称。

　　王义方母

　　王义方。涟水人。事母孝谨。淹究经术。性謇特。不肯造请贵势。高宗时。李义府欲娶狱中妇人淳于氏。属寺丞毕正义枉法出之。义府恐事泄。逼正义自杀以灭其口。义方欲上弹章。先白其母曰。义方为御史。视奸臣不纠则不忠。纠之则身危而忧及母氏。二者不能自决。母曰。若王陵之母杀身以成子之名。汝能尽忠以事君。死亦何憾。于是义方对仗叱奏义府。他日忽言曰。非但为国除蠧。亦乃名在身前。

　　卢献女

　　则天时。文昌左丞卢献第二女先适郑氏。其夫早亡。誓不再醮。姿容端秀。颜调甚高。姊夫羽林将军李思冲姊亡之后。奏请续亲。许之。思冲择日具礼就宅。卢氏拒关抗声曰。老奴。我非汝匹。乃踰垣至所亲家截发。冲奏以敕。竟不能夺。献操守亦雅正。尝为来俊臣所陷。出为西乡令。尽心邑事。不以左迁介意。

　　东光县主

　　东光县主名楚媛。纪王愼女也。有至性。八岁。王有疾。主持侍左右。不食者累日。王哀之。绐云已愈。主察颜色未平。终不食。王平乃复食。适太子司议裴仲将。以俭素自持。或谓之曰。人生在适志。勤苦何为。对曰。幼而悦礼。今行之不违。非适志而何。武氏专政。怒诸王起兵。纪王非其罪亦坐系狱。徙巴州。行及蒲州而卒。愼有八男。相继被诛。主闻之号恸呕血。不御膏沐者垂二十年。中宗复辟。上书力讼。王冤乃雪。陪葬昭陵。

　　女镜卷五终

　　●女镜卷六

　　江阴夏树芳茂卿采辑

　　侯敏妻

　　上林令侯敏。素事来俊臣。其妻董氏戒曰。俊臣国贼。指日将败。君宜自远可也。敏从之。俊臣怒。出为武隆令。敏欲不往。妻曰。速去勿留。俊臣败。其党皆坐罪流岭南。敏独得免。

　　曲昭母

　　唐曲昭好学。有鬻异书者。母顾笥中金曰。何爱此。不使子有异闻乎。遂持易之。

　　程烈女

　　程烈女。德兴人。盗杀其父兄掠女去。隐忍数年。以计脱。告之刺史颜眞卿。捕盗磔于市。女刳其肉以祭父兄。时取春秋复雠之义颂之。

　　颜眞卿母

　　颜鲁公眞卿少孤。母商氏躬加训导。闲以诗书。

　　房景伯母

　　清和房景伯母崔氏。性严明。有高节。历览书传。尝授子景伯景光九经义略。学行修明。并当世名士。景伯为清河太守。每有疑狱。常先请焉。贝丘人有母告子不孝。吏欲按之。景伯为之悲伤。入白其母。母曰。吾闻名不如见面。小民未知礼教。何足责哉。但呼其母来。吾与之同居。其子置汝左右。令其见汝事吾。或应自改。景伯遂召其母处榻前。与之共食。景伯为之温凊。其子侍立堂下。悔过求还。崔氏曰。此虽颜惭。未知心愧。且置之。凡经二十余日。其子叩头流血。母亦涕泣乞归。然后听之。卒以孝闻。

　　高睿之妻

　　高睿妻。秦氏女也。睿为赵州刺史。为默啜所攻。州陷。睿仰药不死。众舁至默啜所。默啜示以宝刀异袍。曰。尔欲之乎。降我当赐尔官。不降且死。睿视秦。秦曰。君受天子恩。贵为刺史。城不能守。乃以死报。分也。卽受贼官。虽阶一品。何荣之为。自是皆瞑目不语。默啜知不可屈。乃并杀之。

　　符承祖姨

　　姚妇杨氏。阉人符承祖之姨也。承祖为文明太后所宠。亲戚皆借为荣利。杨一无所求。尝谓承祖之母曰。姊虽有一时之荣。不若妹有无忧之乐。姊遗之衣服不受。遣人乘车往迎。杨坚卧不起。从者强舁车上。则大哭曰尔欲杀我耶。符氏内外皆笑。号为痴姨。及承祖败。诛及亲戚。杨独以贫窭免。

　　张俭女

　　皖城公张俭女至孝。生三岁。辄能省颜色如成人。长愈恭顺。闻俭卒。一动而绝。诏以事付史官。

　　江采苹

　　江采苹。唐玄宗妃也。妃莆田人。九岁能诵二南。语父曰。我虽女子。期以此为志。父奇之。故名采苹。开元中侍明皇。大见宠幸。善属文。自比谢女。澹妆雅服而姿态明秀。性喜梅。所居悉植梅。上赐号梅妃。作凤笛梅花。玻璃绮窗八赋。会杨太眞宠盛。竟迁于上阳东宫。乃拟司马相如作楼东赋以寄意。帝尝宴花萼楼。有夷使贡珍珠者至。命封一斛密赐妃。妃不受。以诗付使者进御前曰。桂叶双眉久不描。残妆和泪湿鲛绡。长门尽日无梳洗。何必珍珠慰寂寥。上览诗怅然不乐。令乐府以新声度之。号一斛珠。

　　和政公主

　　和政公主。唐肃宗女也。下嫁柳潭。禄山陷京师。宁国公主其姊也。方嫠居。主曰。天子蒙尘。宁国独处。其谁恤之。乃寄三子于所亲。以潭马乘迎国主。与潭徒步而驱之。跋渉日百里。潭供薪水。主供爨涤以事宁国。得免于难。潭兄澄之妻。杨贵妃姊也。前贵幸时。主泊如不干。及是死。抚其子如子。玄宗在蜀。郭千仞反。玄宗御玄英楼谕之降。不听。下潭击之。主彀弓以授潭。潭殊死斗获之。肃宗有疾。主侍汤药勤悴甚。诏赐田。以女弟宝章公主未有赐也。固辞让以与宝章。一日燕于宫中。见群优剧戏。有绿衣秉简为参军者。询之。乃蕃将阿布思伏法。其妻配掖庭。因隶乐工。主乃谏曰。禁中伎女不少。何必须得此人。布思诚为逆。妻有罪。不容近至尊。诚无罪。陛下当念之。不得与群倡伍。帝为免出之。代宗初立。吐蕃犯京师。主出亡次商于。遇群盗。谕以祸福。皆稽颡称降。吐蕃再入寇。主妊子。请入省陈备御筴。潭止母往。主曰。君独无兄乎。见内殿。入对良久。翌日免乳薨。

　　李畬母

　　李畬为西台监察御史。台中送禄米到宅。其母遣量之。剩三石。问其故。曰御史例不槪。又问车佣钱几何。曰御史例不取佣钱。母怒。敕归余米以责畬。畬乃追仓官科罪。诸御史皆有惭色。

　　柳公绰妻

　　柳公绰妻韩氏。相国休之孙女。家法严整。为缙绅楷范。归柳氏三年。无少长未尝见其露齿。居恒衣练素。每归宁。不用金碧舆。秪乘竹兜子。二青衣步屣以随。常命熊胆和丸赐诸子。永夜习学以资勤苦。

　　张廵姊

　　张廵姊晓练军事。军中号为陆家姑。

　　杨烈妇

　　杨烈妇者。项城令李侃妻也。建中末。李希烈袭陈州。侃为项城令。以城小贼锐欲弃去。妇曰。君而逃。尚谁与守。死职焉可也。侃曰。兵少财乏何以守。妇曰。县不守。则疆土皆贼地也。仓廪府库皆其积也。百姓皆其战士也。于国家何有。请重赏以募死士。侃乃召吏民入庭中约死守。众泣许诺。得数百人。侃披甲躬廵雉堞间。妇亦躬自爨以飨士。侃中流矢欲归卧。妇责之曰。君不临城。孰有固心乎。死于外犹愈死于贼也。侃乃厉气登城。会贼将中流矢死。未几贼引去而城完。烈妇之力也。李翱作杨烈妇传。

　　王孝女

　　孝女。徐州人。元和中父兄皆防秋。屯泾州。吐蕃寇边并战死。孝女年十七。却食跣足。缞绖抵泾州。因丏贷护二丧还葬于乡。剪发坏容庐墓所。节度使王智兴白状。下诏旌之。

　　岐阳公主

　　岐阳公主。宪宗女也。下嫁尚书度支杜悰。开第昌化里。卑委怡顺。承奉夫族。略无贵骄。尚书出为澧州刺史。主后尚书行。郡县闻主且至。击牛为数百人供具。主至不二十人。乘驴阘茸。约所至不得肉食。京师哗说以为异事。姑凉国夫人寝疾。昼夜不解带。亲自尝药。及其丧也。哭泣哀号。感动路人。后悰为大司徒京兆尹凤翔节度使。凡有中外重难。非尚书不可。所在崱崱称贤。主实有内助焉。后谥庄淑。杜牧为之立铭。

　　陈会母

　　陈会。成都人。家以当垆为业。会不扫街市。官吏责之。会母甚贤。激以进修成名。不许归乡井。每岁糇粮纸笔。衣服仆马。皆自成都赍送。会业八韵。惟螳螂赋大行于时。大和元年及第。后为白中令子壻西川副使。实母氏奬训之力也。

　　白乐天女

　　乐天女金銮。十岁忽书北山移文示家人。乐天方买终南紫石欲开文士传。遂辍以勒之。

　　浣花夫人

　　浣花夫人姓任氏。崔宁之妾。按通鉴。成都节度崔旰入朝。杨子琳乘虚突入成都。宁妾任氏。出家财募兵得数千人。自帅以击之。子琳败走。朝廷加旰尚书。赐名宁。任氏封夫人。

　　张镒母

　　张镒。字季权。为殿中侍御史。华原令卢枞为邑人所构。有司承风。以死论。镒不直之。乃白其母曰。今理枞。枞免死而镒坐贬。默则负官。贬则为太夫人忧。敢问所安。母曰。儿无累于道。吾所安也。遂执正其罪。枞得流。镒贬抚州司戸。

　　元徽之母

　　唐比部郞元寛妻。荥阳郑氏。拾遗稹母也。习礼学。归元氏。敬共祀事。元郑皆大族。中外吉凶之礼有疑义。辄于母取衷焉以无愆于礼。比部蚤世。子稹 积方龆龁。郑手书亲授之。皆以通经举高第。入官。持家二十五年。专用训诫。儿童不识榎楚。闺门之内熙如太古时。

　　刘玄佐母

　　唐德宗时。宣武节度使刘玄佐。其母虽贵。日织绢一疋。

　　李翱女

　　李翱尚书牧江淮郡。进士卢储投卷来谒。李礼待之。置文卷几案间。赴公宇视事。长女及笄。见文卷寻绎数四。谓小青衣曰。此人必为状头。李公闻之。深异其语。乃纳为壻。明年果状元及第。

　　赵武孟母

　　赵武孟。张掖人。少游猎。每有获。必以肥鲜供母。母泣曰。汝不好书而敖荡。吾安望哉。竟不食其膳。武孟感激。遂力学淹该书记。自长安丞为右台御史。着河西人物志十篇。

　　高愍女

　　高愍女。唐建中时人。父彦昭。事节度李正已。及李纳叛。质其妻子使守濮阳。彦昭倡义。挈城归河南都统刘玄佐。纳屠其家。时女七岁。母李氏怜其幼。请免死为婢。许之。女不肯曰。母兄皆不免。何赖而生。母兄将被刑。徧告四方。女问故。答曰神可祈也。女曰。我家以忠义诛。神尚何知而拜之。问父所在。西向哭。再拜就死。德宗骇叹。诏太常谥曰愍。诸儒争为之诔。彦昭从玄佐救宁陵。复汴州。累功授颖州刺史。朝廷录其忠。卒赠陜州都督。

　　朱延寿妻

　　朱延寿。舒城人。昭宗擢奉国军节度使。姊归杨行密。行密狎之。延寿怒。阴与田頵谋行密。事泄。行密诈目病。谓夫人曰。不幸丧明。诸子幼。得舅代我无忧矣。夫人以书召延寿至。执而杀之。其妻集家人焚府舍曰。誓不以皎然之躯为雠人所辱。遂付火死。

　　夏侯氏

　　夏侯氏。唐胙城人。刘寂妻也。父长云为盐城丞。丧明无子。时已生二女。求与寂绝归侍父。后五年父亡。毁不胜衣。被发徒跣。负土作冢庐其左。寒不绵。日一食者三年。

　　董昌龄母

　　董昌龄尝为泗州长史。家世居于蔡。至吴元济时为吴房令。母杨氏密戒曰。逆顺成败。儿可图之。昌龄未决。元济又署为郾城令而质其母。母复戒曰。顺死贤于逆生。汝去而吾死。乃孝子也。逆党欺天。天所不福。汝当速降。无以老母为念。于是王师逼郾城。昌龄遂以城降。宪宗闻之喜。召昌龄至。卽拜郾城令。兼监察御史。昌龄谢曰。此皆吾母之训。宪宗嗟叹良久。蔡平。杨氏幸无恙。节度使李逊疏杨氏节义。诏封北平郡太君。

　　衡方厚妻

　　唐衡方厚为董昌龄所杀。妻程氏步行诣阙。自刖其足为夫陈冤。文宗诏封为武安县君。

　　坚正节妇

　　坚正节妇李者。年十七。嫁为郑廉妻。未踰年廉死。夜忽梦一男子求为妻。初不许。后数数梦之。李自疑容貌未衰。丑所召也。卽截发麻衣不熏餙。垢面尘肤。自是不复梦。刺史白大威钦其操。号坚正节妇。

　　柳子厚母

　　柳太君卢氏。涿郡人。侍御史柳鎭妻。宗元子厚母也。侍御官吴中。宗元生四岁。家无书。卢亲授古赋十四首皆讽传之。侍御将改葬其父母而没不克葬。卢痛之。宗元为礼官。辄呼曰。汝忘而父所欲襄者大事乎。吾冢妇也。今宜老而不自暇。为是故也。会宗元以谴谪永州。命之曰。汝惟不自爱底于罚。今将大儆于其后。明者不悼往事。母徒戚戚为也。已竟卒永州。二女。长适博陵崔简。幼适河东裴氏。皆贤孝。人以为太君教训所渐云。

　　饶娥

　　饶娥。乐平人。生小家。颇自修整。父绩渔于江。舟覆。沉其尸。娥年十四哭水上。不食三日死。俄大震电。水虫多死。父尸浮出。乡人异之。立庙。柳宗元勒碑。宋范仲淹诗。有唐孝女号饶娥。哭得严亲上碧波。古渡清风明月夜。令人不忍听渔歌。

　　邹待征妻

　　邹待征妻薄氏。武康尉自牧之女也。从待征官江阴。袁晁乱。薄为贼所掠。将污之。不从。语家媪使报待征曰。我义不辱。卽死于水。贼去得其尸。义声动江南。李华为作哀节妇赋。

　　木兰女

　　木兰。唐人女也。代父戍边。十二年人不知其为女。归赋戍边诗云。促织何喞喞。木兰当戸织。不闻机杼声。惟闻女叹息。问女何所思。问女何所忆。女亦无所思。女亦无所忆。昨夜见军帖。可汗大点兵。军书十二卷。卷卷有爷名。阿爷无大儿。木兰无长兄愿为市鞍马。从此替爷征。旦辞爷娘去。暮宿黄河边。不闻爷娘声唤女。但闻黄河流水声溅溅。旦辞黄河去。暮宿黑山头。不闻爷娘唤女声。但闻胡骑声啾啾。万里赴戎机。关山度若飞。朔气传金柝。寒光照铁衣。将军百战死。壮士十年归。归来见天子。天子坐明堂。策勋十二转。赏赐百千强。可汗问所欲。木兰不用尚书郞。愿驰千里足。送儿还故乡。爷娘闻女来。出郊扶相将。阿妹闻姨来。当戸理红妆。小弟闻姊来。磨刀霍霍向猪羊。开我东阁门。坐我西间床。脱我战时袍。着我旧时裳。当窗理云鬟。挂镜帖花黄。出门看火伴。火伴皆惊忙。同行十二年。不知木兰是女郞。杜牧题木兰庙诗云。弯弓征战作男儿。梦里曾经学画眉。几度思归还把酒。拂云堆上祝明妃。

　　李景让母

　　李景让母郑氏。治家最严。景让为浙西观察使。因怒杖杀一牙将。军中谋变。母召景让庭责曰。天子付汝方面而轻用刑。国家明罚敕法。岂得为汝喜怒之资。尔妄戮无罪以致一方不宁。岂惟上负天子。亦使百岁老母含羞地下。命左右去其衣将挞之。将佐力为之请乃释。一军遂定。方景让幼孤时。宅后古墙因雨渍陷得钱盈船。奴婢喜走告母。母往焚香祝之曰。妾闻无劳而获。身之灾也。天必以先君余庆矜其贫而赐之。惟愿诸孤他日学业有成。此不敢取。亟命掩之。后三子景让 景温 景庄皆进士及第。

　　崔敬女

　　唐冀州长史吉懋。欲为男顼娶南宫县丞崔敬女。敬初不许。因有故迫以求亲。敬惧而许之。择日下函幷花车卒至门。敬妻郑氏初不知。抱女大哭曰。我家门戸底不曾有吉郞。女坚卧不起。其小女白其母曰。父有急难。杀身救解。设令为婢。尚不合辞。望姓之门。何足为耻。姊若不可。儿自当之。遂登车而去。后顼迁天官侍郞。贤妻逹节。谈者荣之。圣历中。张易之以宠盛问计于顼。顼曰。天下思唐久矣。庐陵出外。相王幽闭。公盍从容请相王庐陵以付人望。大事遂定。

　　韫秀

　　王忠嗣鎭北京。以女韫秀归元载。后元载擢拜中书。韫秀寄诸姨妹诗曰。相闼已随麟阁贵。家风第一右丞诗。笄年解笑鸣机妇。耻见苏秦富贵时。载肃代两朝。贵盛无比。复为诗以喻之曰。楚些燕歌动画梁。更阑重换舞衣裳。公孙开馆招佳客。知道浮云不久长。及载被诛。上令王氏入宫。备彤管箴规之任。韫秀叹曰。二十年太原节度使女。十六年宰相妻。谁能书得长信昭阳之事乎。

　　贾直言妻

　　贾直言妻董氏。名德贞。祥符人。直言父道冲以待诏得罪。诏使往鸩之。直言急取鸩自飮曰。愿代父死。使者错愕走以闻。代宗闻而怜之。觇焉。直言毒溃足而出。复不死。徙直言岭南。直言以妻少。与诀曰。吾生死不可期。汝少可亟嫁。无须也。董不答。退引绳束发。封以帛。使直言署其上曰。非君手不解矣。直言在岭南二十年而反。署帛如故。旣见乃汤沐。发堕无余。直言后立奇节。语具唐事中。

　　杜羔妻

　　杜羔妻赵氏。贞元时人。羔性至孝。父死河北。母不知所之。赵劝夫求访。后竟得其母。又不知其父墓处。复得其墓于佛相柱下。后登贞元进士。历官振武节度使。其妻尝有杂言寄羔云。君从淮海游。再过兰杜秋。归来未须臾。又欲问梁州。梁州秦岭西。栈道与云齐。羌蛮万余落。矛戟自高低。已念寡俦侣。复虑劳攀跻。丈夫重志气。儿女空悲啼。临卭滞游地。肯顾浊水泥。人生赋命有厚薄。君但遨游妾寂莫。

　　符凤妻

　　唐符凤妻名玉英。凤为贼所杀。玉英欲与俱死不得。因请更衣以从。贼信之。有顷。盛服立于舟。大骂曰。受贼辱不如死。遂沉于海。

　　卫孝女

　　卫孝女。绛州人。字无忌。父为乡人卫长则所杀。无忌甫六岁。无兄弟。母改嫁。逮长。志报父仇。会从父大延客。长则在坐。无忌抵以甓杀之。诣吏称父冤已报。请受刑。监察使禇遂良以闻。太宗免其罪。给驿徒雍州赐田宅。命州县礼嫁之。

　　裴羽仙

　　羽仙。裴悦妻也。唐诗皆称裴羽仙。悦征匈奴不归。思慕悲切。赋边将诗以自遣。风卷平沙日欲曛。狼烟遥认犬羊群。李陵一战无归日。望断胡天哭塞云。

　　陈邈妻

　　郑氏者。唐朝散郞陈邈之妻。永平间。郑之女侄策为永王妃。乃述经史正义编女孝经一十八章。

　　宋尚宫

　　尚宫名若昭。贝州人。父棻能词章。五女若华 若伦 若宪 若荀皆慧。长若华。善属文。若昭其次也。文尤高洁。贞元中李抱眞表其才。召入禁中。德宗高其风操。不以妾侍命之。穆宗立拜尚宫。宪穆敬三朝皆呼为学士。宝历初。卒赠梁国夫人。

　　潘孟阳母

　　德宗时。有学士潘炎蒙异眷。其刘夫人卽晏相女。京尹有故。候见不得。乃遗阍者缣三百。夫人叹曰。岂有人臣京尹愿一见而遗奴三百缣耶。危可知已。卽劝潘公避位。其子孟阳为戸部侍郞。夫人告之曰。以尔人才在丞郞之位。吾惧祸之及也。试会尔同列。吾当观之。因徧招客至。旣罢会。夫人曰。皆尔之俦不足忧矣。末座绿衫少年何人。曰补阙杜黄裳。夫人曰。此人全别必是有名卿相。

　　乐昌孙氏

　　乐昌孙氏。适进士孟昌期。善为诗。有代夫题白烛诗云。景胜银缸香比兰。一条白玉逼人寒。他时紫禁春风夜。醉草天书仔细看。又有闻琴诗云。玉指朱弦轧复清。湘妃愁怨最难听。初疑飒飒凉风动。又似萧萧暮雨零。近若流泉来碧嶂。远如玄鹤下青冥。夜深弹罢堪惆怅。露湿藂兰月满庭。诗多脍炙人口。后以才藻非妇人之事。一旦并焚其集。自是专以妇道内治。

　　郭太后

　　唐穆宗初立。宦官欲请郭太后临朝称制。太后曰。武后称制。几危社稷。太子虽少。但得贤宰相辅之。卿辈勿预朝政。何患国家不安。自古岂有女子为天下主而能致唐虞之理乎。取制书手裂之。太后兄钊闻有是议。密上笺曰。若果狥其请。臣请先帅诸子纳官爵归田里。太后泣曰。祖考之庆锺于吾兄。

　　李吉甫母

　　安邑李吉甫。初自省郞为信州刺史。时吴武陵郞中。贵溪人也。将欲赴举。以哀情告于州牧而遗以五布三帛。吴嫌轻鲜。以书让之。李颇不平。赞皇母氏谏曰。小儿方求成人。何得与举子相忤。遂与米二百斛。赵郡果为宰辅。竟释其憾焉。

　　唐夫人

　　唐崔管。字从律。为山南节度使。曾祖母长孙夫人年高无齿。祖母唐夫人事姑孝。每旦栉縰拜于阶下。卽升堂乳其姑。长孙夫人不粒食数年而康宁。一日疾笃。长幼咸萃。宣言无以报新妇恩。愿新妇有子有孙亦得如新妇之孝敬。闻者感动。柳玭曰。崔山南昆弟子孙之盛。乡族罕比。如此安得不昌。

　　汉阳公主

　　汉阳公主名畅。顺宗女也。是时戚里争为奢。主终守俭约。尝用铁簪画笔记出纳。尝入宫。文宗问姑所服何法服也。今世服侈甚。始何代而然。对曰。妾自贞元时辞宫。所服皆当时赐衣。未尝敢少变。元和后数用兵。悉出禁藏纎丽物赏战士。由是散于人间。中外相矜狃以成俗。若陛下示好恶以风群下。谁敢不敬应。帝悦。诏宫人视主衣广狭为制。谕戚里式焉。

　　奉天二窦

　　唐窦氏二女居奉天。长年十九。幼年十六。皆有姿容。永泰中。群盗数千剽掠村落。二女匿岩穴间。曵出之。驱迫以前。临崖谷深数百尺。姊曰。吾义不受辱。投崖下而死。妹亦相继自投。折足破面流血。群盗舍之而去。京兆尹第五琦奏于朝。诏旌其门。闻人曹陆海首赋以美之。

　　葛佑二女

　　唐抚州金溪葛佑二女至孝。敬宗时佑为金溪监银场吏。时矿尽。亏于岁额。倾家无以偿。拷掠几殆。佑无子。惟二女愿以身代。乃相与携手跃入冶中。须臾阴霾四起。迅雷飙风。众惊怖。卽发垆取其骨而金已溢冶矣。有司遂释其父。二女旌于朝。诏为立祠。水旱疾疫民必祷焉。甚着灵异。

　　郑义宗妻

　　郑义宗妻卢氏。夜有盗刼其家。家人皆窜匿。惟姑不能去。卢冒刃立姑侧。为贼捶掠几死。贼退。人问何为不惧。答曰。人所以异鸟兽者。以其有仁义也。今邻里急难尚相赴。况姑可委弃耶。姑曰。岁寒然后知松栢之后雕。吾乃今知妇之心矣。

　　封景文

　　殷保诲妻封氏。名绚。字景文。吏部侍郞敖之孙也。能文章草隶。保诲历官台省。始举进士时。文卷皆内子为之。动合规式。中外皆知。黄巢入长安。保诲宵遁。贼悦封色。遂执之。诱悦万端不为动。贼怒曰。从则生。不从请膏我剑。封骂曰。我公卿子。守正而死犹生也。终不从逆贼手。遂遇害。保诲归闻之。一号而绝。

　　李拯妻

　　李拯妻卢氏。美姿容。能属文。拯咸通末擢进士。累迁考功郞。黄巢乱。避地平阳。僖宗召为翰林学士。帝出宝鸡。陷于嗣襄王煴。煴败拯死卢氏伏尸哭。王行瑜以兵逼之不从。胁以刃。断一臂而死。

　　郝戭妻

　　郝戭妻聂氏。石州定胡人。事舅姑以孝闻。戭笃行苦节而不仕。姻族语聂使劝戭。聂曰。吾不德无以助君子。矧敢强其所不欲以累其高哉。

　　当涂聂氏

　　聂氏。南唐当涂人。年十三随母采薪。母为虎攫去。女从后持刀跳虎背。竟抱虎项刺杀之。收母尸归葬。

　　李新声

　　李新声。邯郸李严女也。太和中。张谷纳之以备歌舞。及刘从谏得父封。谷以穷游佐其事。新声谓谷曰。妾侍明公。除歌酒外不足以应顾问。然食人之食。忧人之忧。理也。自刘氏奄有全赵。更改岁时。未尝闻以一缕一蹏为天子寿。况从谏擢自儿女子手中。一旦袭此家业。苟以不法而得。亦以不法而终。是不为齐鬼所酬而死于帐下。幸矣。孰谓公反从其事哉。若不能早折其肘臂。则宜脱履西去。大丈夫勿顾一饭恩。以骨肉腥徤儿衣食。言讫。悲泣流落。谷不决。竟从逆死。

　　余洪敬妻

　　余洪敬妻郑氏。建州人也。南唐平建州。郑有殊色。禆将王建封逼之。刼以白刃不为屈。建封嗜人肉。掠少妇百许。日杀其一具食。引郑示之曰惧乎。郑曰。愿早充君庖。为幸多矣。建封终不忍杀以献查文徽。文徽甚爱之。百计必欲相从。郑大骂曰。王师吊伐。凡义夫节妇。特加旌赏以劝天下。王司徒起自卒伍。不知礼义无足怪。君侯读圣贤书。为国大将。当表率群下。风励远人。乃欲加非礼于一妇人以逞无厌之欲。妾有死而已。文徽大惭。下令军中召其夫付之。

　　刘仁赡妻

　　五代时。周围唐寿州。唐节度使刘仁赡。其幼子崇谏夜泛舟渡淮。为小校所执。仁赡命腰斩之。监军周廷构求救于夫人。夫人曰。妾于崇谏非不爱也。然军法不可私。名节不可亏。若贷之则刘氏为不忠之臣。妾与公何面目见将士乎。趣命杀之。然后成丧。将士皆感泣。后廷构以城降。仁赡死之。世宗遂徙城下蔡而复其军。曰吾以旌仁赡之节也。

　　侯延广乳母

　　五代。汉隐帝时。王景崇杀侯益家七十余人。益子仁矩在外得免。仁矩子延广尚在襁褓。乳母刘氏以己子代死。抱延广而逃。乞食至于大梁。归于益家。

　　后唐刘后

　　后唐太祖至州。上源驿之变。太祖愤忿。欲回军攻之。刘后时随军行。谓太祖曰。公为国讨贼而以杯酒私忿攻城。卽曲在于我。不如回师。自有朝廷可以论列。于是班师。天复中。周德威为汴军所败。太祖危惧。与德威议出保云州。刘后曰。妾闻王欲弃城而入外藩。谁为此画。曰。存信辈所言。刘后曰。存信辈本北藩牧羊儿。谁知成败。王常笑王行瑜弃城失势。被人屠割。今复欲效之耶。王顷岁避难达鞑。几遭陷害。赖遇朝廷多事方得复归。今一旦出城。便有不测。焉能远及北蕃。遂止。居数月。亡散之士复集。军城安堵。刘后之力也。

　　宋昭宪后

　　昭宪后者。安喜杜氏女。宋太祖之母后也。太祖卽帝位。后愀然不乐曰。吾闻为君难。天子置身兆庶之上。若治得其道。则此位可尊。苟或失驭。求为匹夫不可得。此吾所以忧也。当疾革。召太祖谓曰。汝知所以得天下乎。太祖曰。祖考及太后之遗庆也。后曰不然。正由周世宗使幼儿主天下。故汝得至此。汝当传位于弟。以次及子。国有长君。社稷之福也。宋史称其知社稷之至计云。

　　宋祖黄婆

　　宋太祖微时行过黄陂。遇渴求水。黄婆见而异之。具礼数进酒。且曰酒禁严。愼勿泄。太祖曰诺。后卽位。蠲阖邑榷酤。

　　宋太祖姊

　　艺祖将北征。京师喧言欲立点检为天子。太祖告其家曰。外议讻讻。将若之何。时太祖姊在厨下。举面杖击之曰。丈夫临事。可否当自决。乃来家间恐怖妇女耶。

　　魏国公主

　　宋魏国公主。太宗皇帝女也。帝尝发宝藏观诸女。主一无所取。眞宗时归驸马都尉李遵勖。遵勖贤。宾客皆一时贤士。主亲膳饔之。尝有盗入其第。有司多所讯捕。主恐其冤也。请出所逮人而以私钱募告者诇缉之。乃果得眞盗。遵勖卒。衰麻未尝去身。服除燕禁中。帝为簪花。辞曰。未亡人誓不复御此矣。竟不受。疾革。帝召诸子问所欲。主曰。岂可以母病故徼赏耶。戒母得有言。遗令柩中无多藏。以时服敛如驸马没时。卒。

　　寇莱公母

　　寇莱公凖少时不修小节。每爱飞鹰走犬。太夫人性严重。每不胜怒。举秤槌投之。中足流血。由是折节从学。及贵。母已亡。每扪及疮痕。辄感念悲思不能已。

　　女镜卷六终

　　●女镜卷七

　　江阴夏树芳茂卿采辑

　　毕士安母

　　毕士安。字仁叟。云中人。事继母祝氏以孝闻。祝氏曰。学求有获。必参师友。奈此孤陋何。乃相与如宋又如郑。得杨璞韩丕刘锡诸名公为友。因为郑人。景德中。与寇凖并作相。凖好使气。用公重德以鎭之。上谓凖曰。士安君子人也。饬躬愼行有古人风。

　　任梦臣女

　　宋任梦臣。任西川路提点刑狱。以廉节称。及卒。遗二女。赵清献公守成都。怜其家贫女幼。率僚属以俸助之。二女辞不受。曰不敢以此污先君清德。使者强纳之。旣行。以原物牓于门壁。付之守吏。封识宛然。

　　苏易简母

　　苏易简。字太简。桐山人。太宗时翰林学士。一日上赐酒曰。君臣千载会。易简对曰。忠孝一生心。上大喜。母薛氏以贤德闻。太宗召入禁中。赐冠帔。命坐。问之曰。母用何教。子成令器。薛顿首曰。妾无所教也。幼惟束之礼让。长惟敦之诗书。帝太息曰。眞孟母也。

　　夏英公母

　　夏竦为丹阳主簿时。侍母燕坐。见庭雀双舞俱没于地。发之。得金莺二。母命瘗之。竦因筑亭其上。后人掘地求之不得。遂为池。

　　秋水

　　眞宗宴近臣。语及庄子。忽命呼秋水。至则翠鬟绿衣小女童也。诵秋水一篇。闻者竦异。

　　包繶妻

　　宋谭州倅包繶妻崔氏。合肥人。孝肃公拯子妇也。繶蚤亡。惟一稚儿存。拯夫妇意崔不能守。使左右尝之。崔蓬垢涕泣出堂下曰。翁。天下名公也。妇得执澣涤共养。厚幸矣。生为包氏妇。死为包氏鬼。其敢。污家声乎。后稚儿亦卒。母吕自荆州来挟与归。欲嫁之。曰。丧夫守子。子死孰守。崔曰。昔之留非以子也。义不二也。况舅没姑老。其何能去。母怒曰。死宁死此。不独归矣。崔曰。母远来。义不当使母独还。然至荆州傥以不义见迫。必绝于尺组之下。遂偕母归。母见其终不可夺也。卒归之。以节终。

　　刘温叟母

　　刘温叟。方正守道。以名教为己任。幼失怙。母以贤德相砥砺。温叟为翰林学士。私庭拜母。母命二婢擎公服金带置于阶下。谓温叟曰。此汝父长兴中入翰林所赐也。自先君子薨背以来。常惧家门替坠。今汝能致身青云。继父之职。可服之无愧矣。因欷歔掩泣。温叟服地号恸。退就别寝。追慕数日然后服之。士大夫以为得礼。

　　张待制夫人

　　张待制夫人鲁氏。申国夫人之姊也。最钟爱其女。居常微细。教之必有法度。幼女嫁吕荣公。一日夫人来视女。见舍后有锅釡之类。谓申国夫人曰。岂可使小儿辈私作飮食坏家法耶。

　　吕荣公母

　　吕荣公希哲。母申国夫人。庄严有法。每教公事事必循规矩。甫十岁。祈寒暑雨。侍立终日。不命之坐不敢坐也。平居虽盛热。在父母长者之侧。不得去巾袜缚袴。行步出入。无得入茶寮酒肆。市井里巷之语。郑卫之音。未尝一经于耳。不正之书。非礼之色。未尝一接于目。故公德器大异于人。荣公夫人仙源。尝言与侍讲为夫妇。相处六十年。未尝一日面赤。自少至老。虽衽席燕处未尝戏笑。荣公处身如此而每叹范内翰以为不可及。

　　章穆王后

　　宋眞宗欲与章穆王皇后。及后宫游内库。后辞曰。妇人之性。见珍宝财货不能无求。夫府库者。朝廷所以养六军。备非常也。令耗损于妇人。非所以重社稷。眞宗遂止。

　　光献曹后

　　宋仁宗光献曹皇后。仁慈惠下。绝无妬猜。美人张氏册为贵妃。命宋祈就院写诰。内外命官持节授册印。略如册皇后仪。宫闱侧目以为僭上。后独处之裕如。曾欲假后葢出游。帝使自来请。后与之无靳色。庆历八年。卫士作乱。夜入禁中。越屋叩寝殿。后闻变卽起。帝欲奔出。后闭门拥持。趣召都知王守忠引卫兵分入。贼伤宫嫔。声彻帝所。宦者欲以乳媪殴小女绐奏。后叱之曰。贼在禁近杀人。敢妄言耶。阴遣人挈水踵后。贼果举火焚帘。水随灭之。会守忠兵至。贼就擒焉。仁宗夜暴崩。后悉敛诸门钥置于前。召皇嗣子入。及明。宰臣韩琦等至。奉皇储卽位。是为英宗。尊后为皇太后。后检抑曹氏及左右臣仆。分毫不以假借。廷闱肃然。神宗卽位。信任王安石。后流涕道其纷更变乱。帝从之。又李定摭入苏轼诗词。巧肆中伤之计。后力为申捄乃免。

　　宣仁高后

　　宋英宗宣仁高后。亳州蒙城人。禔躬方洁。不阿外氏。英宗以后弟内殿崇班。士林供奉。久欲迁其官。后谢曰。士林获升朝籍。分量已过。岂宜先及后家。比辞之后。侄公给公纪皆啬其秩。从父遵裕坐西征失律。蔡确欲献谀以固位。乞复其官。后弗许。廷试举人。有司奏请循天圣故事。帝后皆御殿。后曰。母后当阳。非国家美事。况天子正衙岂所当御。就崇政殿足矣。神宗信任王安石。变乱法度。后屡止不从。哲宗嗣位。卽散遣京城役夫。止禁庭工伎。出近侍无状者十三人。任司马光吕公着辅政。除青苗复差役以苏民困。后尝有言曰。苟有利于社稷。吾无爱于发肤。天下称为女中尧舜。册立孟氏为皇后。语哲宗曰。得贤内助非细事也。旣而叹曰。斯人贤淑。惜福薄耳。异日国有事变。必此人当之。及疾不豫。吕大防范纯仁等问疾。后曰。老身殁后。公等亦宜早退。其先见之明。虑患之深若此。

　　谢希孟

　　谢希孟。字母仪。景山妹也。希孟诗隐约深厚。守礼而不自放。有古幽闲淑女之风。非特妇人之能言也。有文集行世。欧阳公作序。

　　钦圣向后

　　宋神宗钦圣向皇后。河内人。哲宗立。尊为皇太后。宣仁太后命葺庆寿故宫以居。后辞曰。安有姑居西而妇居东。渎上下之分。不敢徙。遂以庆寿后殿为隆佑宫居之。绍圣元年。有司议造后大安辇。后以元丰中生辰置酒宫中。谓帝曰。宣仁太后之贤。古今未有其比。奸臣肆为谤诬。虽尝下诏明辨而国史尚未删定。吾意在天之灵。不无望于帝也。帝悚然。乃召范冲重修。冲乃为神宗考异。明示去取。旧文以墨书。删去以黄书。新修者以朱书。世称朱墨史。又为哲宗辨诬录。由是二史得正而奸臣情状益着矣。

　　司马光妻

　　清河郡君张氏。尚书存女。温国公司马光妻也。和柔敦实。自始嫁至瞑目。未尝有忿懥之容。婢误以沸汤泼足。病月余。仅一批其颊而止。公居宦邸。一夕遇盗。笥中衣亡。天寒无纩絮。颇嗟叹之。郡君笑曰。但愿身安。衣可复有。公为之释然。

　　蔡高妻

　　蔡高。字君山。襄之弟。景佑中擢进士。迁太康主簿。卒于官。妻程氏。年二十。县人哀其贫。以钱若干为赙。程泣曰。家世廉吏。岂以阿堵污吾夫。却去。旣归乡里。以雪操自持。足不窥戸外。

　　欧文忠母

　　欧阳修母郑氏。生公甫四岁而孤。尝于雪夜。以荻拨地炉寒灰画字教之书。尝谓公曰。汝父尝夜览囚册。屡废而叹。吾问之。曰死狱也。求其生而不得耳。吾曰生可求乎。曰。求其生而不得。则死者与我皆无憾也。矧求而有得耶。夫常求其生犹失之死。而世常求其死。岂天道哉。修服之终身。

　　房嶙妻

　　房嶙妻高氏笔画遒丽。不类妇人。欧阳公云。予集古录已博矣。而妇人笔画名流金石者。高氏一人而已。

　　二苏之母

　　苏明允妻程氏。眉山人。读书识大义。明允少豪喜不悦学。中岁发愤思自力。念无以为生。程曰。君苟务学。吾不以治生累君也。罄服御鬻之治饘饴。而明允得一意于学。二子轼 辙幼。亲戒之曰。汝读书。勿效儿曹辈但以书自名而已。尝夜读东汉范滂传。轼慨然起跽请曰。儿愿为滂。夫人许我乎。夫人喜曰。汝能为滂。吾独不能为滂母耶。后二子皆忠直。敢谏争。母教然也。

　　昌化婆

　　苏子瞻在昌化。负大瓢行歌田亩间。绩妇年七十。曰内翰昔日富贵。浑是一场春梦。东坡然之。里人因呼为春梦婆。

　　舒王

　　舒王。王安石之女。吴安持之妻也。安持有诗寄舒王曰。西风吹入小窗纱。秋色应怜我忆家。极目江山千里恨。依然和泪看黄花。舒王览诗。以楞严经新释付之。并和前韵曰。青灯一点映窗纱。好诵楞严莫念家。能了诸缘如梦幻。世间应有妙莲花。

　　王安石母

　　王介甫母吴氏。抚州荆溪人。喜读书。娴大节。方困时。朝廷召安石至数十不起。或谓母曰盍强诸。曰。士固有志。吾安可强之也。及安石知制诰。法得封其母。敕勿言。安石有归志。以不足于养为忧。夫人曰。义苟当去。吾岂有不安哉。其志行如此。

　　关景仁妻

　　关景仁。字彦长。妻周氏。会稽人。动有仪矩。作诗七百篇。南丰曾巩称其静而正。柔而不屈。约于言而谨于礼。

　　谢宗源妻

　　谢泌妻侯氏。南丰人。家贫奉姑孝谨。时盗贼作乱。远近奔窜。姑疾笃不能行。侯号泣姑侧不忍去。俄盗至逼之。侯曰。宁死不从。贼刃仆沟中。以为旣死遂去。有顷而苏。见一箧在傍。起视皆金珠也。里中妇闻之以为己物。侯悉归之。妇分其一以谢。侯辞曰。旣非吾之所有。虽一毫不可取也。后复遇盗。赴水死。

　　余楚妻

　　余楚妻。建阳人。姓陈氏。生子翼三岁楚卒。陈氏尽以其产与前妻二子。翼年十五。使游学四方。翼在外十五年。以进士归。迎养于官。王安石志其墓。

　　陈尧咨母

　　陈尧咨母冯氏。有贤德。子丞相尧叟。文惠公尧佐。节度使尧咨。皆举进士高等。尧咨善射。号小由基。为荆南太守归。谒其母。母曰。尔典名藩。有何异政。对曰。州当孔道。过客以儿善射。临政之暇。每以弓矢为乐。母曰。忠孝以辅国家。尔父之训也。今汝不务行德化。顾专卒伍一夫之技。岂父之志耶。因击以杖。金鱼堕地。

　　二程之母

　　程母姓侯氏。程大中公晌之妻。明道 伊川二程夫子之母也。大中公性刚断。处家严厉。母敬之以礼。平居相对如大宾然。不喜笞朴婢侍。曰。贵贱虽殊。人则一也。惟诸儿有过。则侃侃不事姑息。尝曰。子之不肖。由母蔽其过而父不知耳。子六人。所存惟二。每食置之坐侧。食絮羮。曰。幼求称欲。长当何如。与群儿争必责之曰。患汝不能屈。不患不能伸耳。故二程夫子。平生于飮食衣服一无所择。学业大进。有宋一代名儒多出其门。

　　方勉妻

　　方勉妻许氏。虞部之女。好学能诗。尝与勉看晁错传。作诗云。匣剑未磨晁错血。已闻刺客杀袁丝。其得佳句每如此。后勉与文士飮于市。犯夜禁被囚。许氏投诗于二尹郑毅夫。遂释归。

　　河南尹母

　　尹母姓陈氏。河南和靖处士尹焞之母也。焞于童幼卽教之。甫长授以经义。命从伊川先生游。戒之曰。学有本源。必求其得。耕弗获。菑弗畬。弗贵也。绍圣初。焞应举发策。有诛元佑诸臣议。焞不对而出。谓伊川曰。焞不复应进士举矣。先生曰。子有母在。归告其母。母曰。吾知汝以善养。不知汝以禄养。伊川闻之叹曰。贤哉母也。焞自是终身不应举。

　　北神烈妇

　　烈妇少有美色。夫为小商。载之同行。夫死。贫无以殓。同行富商为毕其丧事。自恃有德。日逼欲乱之。旣葬归。抱其婴儿呼天号恸。赴淮死。宋徐积尝记其事。复作诗哀之曰海水犹可泛。君身不可犯。海水犹可猪。君身不可污。鸾鳯犹可驯。君身不可亲。不是云间月。卽是月边云。

　　种放母

　　种放母。洛阳人。性乐道。薄滋味。诸子皆干进。独放沉默好学。母说之。与俱隐终南豹林谷中。放授徒以养。结草为庐。仅蔽风雨。后以荐被征。入告母。母恚曰。尝劝汝勿聚徒讲学。今果为人知而不得安处。吾将弃汝入穷山矣。放称疾不起。母尽取其笔砚焚之。太宗诏赐放缗钱养母。勿夺其志。令有司岁时存焉。

　　陈公绪妻

　　陈公绪妻刘氏。海州朐山人。宋绍兴末。金人犯山东。公绪倡义归宋。遇刘归宁。不得。与偕。惟挈其子以行。宋授以官。刘居北地。音问不通。或劝之改适。刘曰。吾知守吾志而已。遑恤乎他。公绪亦不他娶。子庚浸长。辄思念涕泣。后宁母以归。刘在海州二十五年。惟纬萧自给。

　　时校妻

　　宋时校。阳武人。妻年四十无子。以白金百两授其夫。至成都买妾。至则买一女。窥见以白布总发。诘之。泣言都下人。父为州掾暴卒。扶榇不能归。鬻以办丧也。校为恻然。携金见其母助行。同至都下。殡毕方辞归。妻迎问。具以实告。妻曰。济人危急。为德甚大。当更为君图之。未几妻有孕。生子彦。字邦美。擢进士第一。官至吏部尚书。

　　刘忠定母

　　刘安世母有贤名。安世除谏官。未拜命入白母曰。朝廷不以儿不肖。使居言路。须明目张胆。以身任国。脱有触忤。祸谴立至。主上方以孝治天下。若以母老请。可免也。母曰。吾闻谏官为天子耳目。天下事得具言。汝父平生欲为之而弗得。汝幸居此地。当捐身以报国恩。正使得罪流放。无问逺近。吾当从汝所之。安世受命而行。正色立朝。面折廷诤。人目之为殿上虎。

　　张晋卿妻

　　张晋卿妻丁氏。新郑人。靖康中。与夫避兵大隗山。为金兵所得。挟之鞍上。丁自投于地。戟手大骂。誓不受辱。复挟之上马者三。怒骂不已。金兵举挺纵击。遂死杖下。

　　曹修古女

　　曹修古。字述之。官侍御。以敢言忤旨出知兴化军。卒于官。贫不能归葬。僚吏醵民钱三十万致之曰以共窆。女曰。我先人在。未尝受宾佐馈遗。奈何以赙钱累其身后。告其母辞焉。僚吏曰。卽茔葬有具。请以嫁公女。女曰。吉凶有常礼。男女有常位。父没用于丧且不敢。而曰以为嫁。不乱常礼乎。以室中而受门外之私遗。不乱常位乎。卒不受。

　　廖伯妻

　　广汉廖伯妻者。同郡段氏之女。名纪配。廖伯亡。父母将有所许。纪配曰。梁高行割鼻自誓以全其节。求生害仁。仁者不为。纪配生见礼义。岂独使古人擅名哉。作诗三章以讽父母。乃援刀断指。

　　杨允妻

　　宋时海州富民杨允妻刘氏。寡居。二子皆幼。时用兵燕云。厚赋缗钱。民皆被害。一日刘氏语子曰。国家用兵。敛及下戸。官司督责甚峻。刑法惨酷。吾家私钱列屋。坐视乡党受罪。窃不自安。遂请于官。以钱百万充下戸之赋。后子春为太仆卿。富厚累世。

　　李好义妻

　　宋李好义妻马氏。开禧间。好义为兴州正将。蜀吴曦反。好义誓死报国。麾众授甲。与昆季子侄拜诀于家庙。嘱马氏曰。日出当自为计。死生从此决矣。马氏奋声曰。汝为朝廷杀贼。何以家为。决不辱李家门戸。好义喜曰。妇人女子。尚念朝廷。不爱性命。我辈当何如。众皆踊跃。诛曦而还。

　　谢小娥

　　谢小娥。豫章人。幼有志操。许聘历阳段居贞。居贞与小娥父作贾江湖。盗申兰 申春杀之。小娥诡服为男子托佣申家。群盗会饮。兰 春与群盗皆醉卧。娥闭戸斩兰首。大呼捕贼。乡人踰墙擒春。得赃巨万。余党数十。小娥悉疏其人上之官。皆抵死。乃始自言状。刺史张锡嘉其烈。白观察使。使不为请。小娥还豫章。人争聘之。不许。乃削发隐于浮图。垢衣粝饭以终其身。

　　杨政母

　　杨政。字直夫。徽宗时。夏人举国入寇。父忠战殁。政甫七岁。哀号如成人。母大奇之曰。孝于亲者必忠于君。是儿必大吾门。建炎时与金人战。积官至环庆路经略安抚使。时母留敌境。遣人往省。母前后缄书。一惟勉以忠义。后政官至太尉。诏封其母为感义夫人。

　　张魏公母

　　张魏公浚母夫人计氏。赠太师尹悦妻。绵州广汉人也。方正有仪法。太师官华州蚤卒。时年二十五。砥砺教子。浚甫冠。计偕入国学。母送之。拊其背泣曰。门戸寒薄。赖汝成立。当朝夕以尔祖尔父之业为念。条勖戒语数十端。书之策授焉。浚隆贵。所为不当意。必变色示戒。谪永州。彗星见西方。痛桧相误国。祸天下日甚。又念母春秋高。卽言之。恐触祸。母不能堪。日夜忧惶。体为之瘠。母怪问。以实对。母不应。惟诵其父绍圣初所对策辞曰。臣宁言而死于斧钺。不忍不言以负陛下。浚意遂决。书上。窜封州。母送之曰。行矣。汝以忠直得祸何恨。惟勉读圣人书。无以家为念。

　　杨绍宗妻

　　杨绍宗妻王氏。华阴人。甫三岁。所生母亡。为继母鞠养。年十五。父以征辽殁。继母寻亦亡。王氏收所生母。及继母尸柩。并设父遗像招魂葬之。庐于墓侧。有紫芝白鹿之祥。唐高宗诏旌其闾。特赐绢三十疋。粟五十石。

　　陈求道妻

　　陈求道。康民子。举进士。尝挈家就食嘉鱼。鎭抚刘忠叛。欲奉求道为主将。求道正色厉词。贼怒杀之。求道妻蔡氏。及二子符 佺。骂声愈厉。贼斫其口。拔出舌断之。

　　洪鸿父女

　　宣和末。洪鸿父羽女。适繁昌焦洧。一日遇群盗于江中欲逼之。女投江而死。两侍儿大曰宜恩。小曰均奴。亦相随赴水死。焦之甥徐伯远传其事。周紫芝为赋二诗云。就死由来不自疑。玉颜那为贼锋低。了知今日投渊妇。犹胜当年断臂妻。虏骑骎骎战舰桥。春江漫漫湿金翘。耻将红袖供歌舞。却为周郞笑二乔。紫芝名少隐。号竹坡老人。

　　师骥二女

　　师骥。眉山人。仕宋为右正言。十余日疏凡七八上。靖康中避乱还蜀。至唐州方城驿。遇贼执二女。欲强之。伯骂曰。我中朝言官女。岂受辱耶。仲亦抱姊大骂。贼并害之。士人收葬二女。号曰正女冢。

　　吕良子

　　吕氏。晋江人。名良子。父仲洙病殆。良子焚□□□□□□□□□□□□□□空中。有大星□□□□□□□□□□眞德秀表其居曰懿孝。

　　文绍祖妻

　　文绍祖。福清人。有子与柴公行议亲。旣聘。柴女忽中风。绍祖欲更之。其妻大怒曰。我有儿。当使其顺天理。自然久长。悖礼伤义。是为速祸。因劝绍祖娶柴氏归。后柴女风疾亦痊。生三子皆登第。

　　鲍女宗

　　女宗者。宋鲍苏之妻也。鲍苏仕卫三年而娶外妻。女宗独养姑不衰。姒谓之曰。夫子旣有所好。子何留乎。女宗曰。妇人一醮不改。执麻枲。治丝茧。职衽组紃以供衣服。澈漠酒醴以事舅姑。若以淫意为心而扼夫室之好。吾未知其善也。夫礼。天子十二。诸侯九。大夫三。士二。今吾夫诚士也。有二不亦宜乎。宋公闻之。表其闾曰女宗。

　　颜文姜

　　颜文姜。齐人。适李氏。事姑至孝。尝踰历山汲新泉以供姑嗜。忽感泉涌于室。遂流成河。后人名其里曰颜神里。河曰孝妇河。宋进士王余诗。好将此穴无穷水。洗尽人间不孝心。

　　罗江孝女

　　罗江张氏者。家富夫亡。妻杨氏与一女寡居。一日亲党婚会。母携女行。其典库雍乙者从行。先归。死于库。提刑张文饶疑杨有私。命石泉军劾治。考掠备至。终不服。女曰。母以冰雪受污。吾将请于帝矣。遂号泣呼天而死于厅事。于是石泉连三日地大震。有声如雷。大雨雪。瓦屋皆落。邦人震恐。勘官李志宁求之弗得。忽夜坐。恍若有猿堕于前。自念杀人非袁氏乎。有门卒忽言张氏佣夫曰袁大。执而讯之。卽伏。曰适盗库金。遇乙恐以泄败。遂杀之。杨乃得免。人以为孝感。郡守扁其居曰孝感坊。

　　王木叔妻

　　宋何氏。永嘉王木叔妻也。以辛苦佐夫起家。一日谓夫曰。子出仕。奈弟妹贫寒何。槖中余赀。久蓄安用。木叔叹曰。此吾志也。旦日尽散。簪珥不遗。里巷贤之。

　　吕祉妻

　　吕祉。字安老。建阳人。绍兴七年秋。淮西统制郦琼叛。降于刘豫。祉为都督府参军。不屈而死。时有得祉括发之帛归吴中者。祉妻吴氏持帛自缢以殉葬。一时夫死忠而妻死节。众共哀之。

　　孙神妻

　　河北孙神妻陈氏。神当戍夏州。有一孤侄欲代其行。神意犹豫。陈曰。为国征戍。义不当代。且道路辽远。艰危万状。岂容令孤侄受劳。神感其言乃自行。卒殁于夏州。柩至。陈望见哀恸。一哭而绝。

　　李科妻

　　李科妻姓谢氏。保昌故村人。绍兴间陷于虔贼中数日。有欲犯之者。谢唾其面曰。宁剉万段。我不汝狥也。贼怒。剉之而去。宋洪迈为传其事。

　　晏恭人

　　曾妇晏氏。汀州宁化人。夫死。守幼子不嫁。宋绍定间。寇破宁化。令佐俱逃。将乐令黄垺令土豪各为结寨。约以拒贼。晏首助兵给粮。多杀获。贼结党来攻。诸寨不能御。晏独依黄牛山傍。自结寨以居。一日贼遣数十人来索妇女金帛。晏召田丁谕曰。汝曹衣食我家。贼求妇女意在我。汝等必用命奋击之。不胜。杀我降未晩也。倾资赍犒之。众感奋。晏自抱桴鼓。使诸婢鸣金作其气。贼复退败。乡人挈家趋寨者甚众。又析寨为五。有急互掎角相援。全活老幼数万计。知南剑州陈韡号其寨曰万安。事闻封恭人。赐冠帔。补其子承信郞。

　　剡中陈母

　　陈婺妻。剡县人。少与二子寡居。好飮茶茗。宅中有古冢。每飮辄先祠之。二子曰。冢何知。徒自劳苦。欲掘去之。母苦禁而止。及夜母梦一人曰。吾止此冢三百余年。赖相保护。又飨佳茗。虽泉壤朽骨。岂忘翳桑之报。及晓。于庭内获钱数万。似久埋者。母告二子。二子惭。从是祷酹愈至。母寿九十余终。

　　长阳向氏

　　向氏。长阳人。宋建炎中。保山栅以避寇。贼皮仲破栅。向义不辱被杀。人见其白乳自吭流踵。向之子。后诱贼醉而杀之以复母雠。

　　郑尚宫

　　金胡沙虎举兵入寇。金主乘素车出宫。尚宫左夫人郑氏职掌宝玺。胡沙虎自欲除拜官吏。遣黄门入收玺。郑氏曰。玺。天子所用以为劝赏黜陟之符。胡沙虎一将校。欲取何为。黄门白言。天时大变。主上且不保。况玺乎。郑氏奋骂曰。若辈宫中近侍。恩遇犹隆。君难不以死报。反为逆竖夺玺耶。我首领可得。玺必不可得。遂瞑目不语。黄门还。

　　银瓶烈女

　　银瓶烈女者。宋岳鄂王女也。性敏异。渉猎子史。传记中激烈有义者终夜玩之无斁。甫能言。鄂王从阵归。女牵衣膝下问之曰。胡不卽一斩贼首耶。后鄂王被执。女痛父之冤求自尽。或有止之者。女哭应声曰。我父戮力报主。桧贼卖国害忠。身属女郞。报复无地。卽不如大汉之缇萦。何不为曹江之女娥。父为臣而死忠。我为子而死孝。同归九泉足矣。若等会当见贼桧之尸粉也。言毕。负银瓶投宅之东南井死焉。后按察使梁公立大亭覆其井。榜曰孝娥井。蜀刘瑞铭曰。天柱臲。日为月。祸忠烈。奸桧糵。叫父冤。冤莫雪。赴井抱瓶泉化血。血如霓。愤如铁。曹江之娥符尔节。后王原吉有银瓶娘子词。

　　黄淑

　　黄淑。字致柔。建宁进士王防妻也。防为泗州戸曹卒。黄挈柩归。亲戚共议改适庐陵令。黄誓不从。因咏竹诗以见志曰。劲直忠臣节。孤高烈女心。四时同一色。霜雪不能侵。众议遂寝。

　　露筋烈女

　　江南有一女子父系狱。无兄弟供朝夕。女与嫂往省之。过高邮。其郡蚊盛。夜若轰雷。非帐中不能避。有男子招入帐者嫂从之。女曰。男女别嫌。阿家为谁而可入耶。独宿莽中。竟为蚊嘬而死。筋有露者。土人立祠祀之。世传为露筋庙。

　　戴石屏后妻

　　戴复古。号石屏。未遇时流寓江右。武宁有富家翁爱其才。以女妻之。居三年。忽作归计。妻问以故。告以曾娶其妻。白之父。父怒。妻宛曲解释。尽以奁具赠夫。仍饯以辞。夫旣别。遂赴水死。石屏走吴越襄汉。北淮南粤。凡乔岳巨浸。灵洞珍苑。空迥绝特之观。荒怪古僻之踪。靡不登历。凡二十余年然后归。

　　杨万里妻

　　吉水杨万里。字廷秀。举进士调零陵丞。时张浚谪居。勉以正心诚意之学。遂号诚斋。夫人罗氏生四子三女。悉自乳。曰饥人之子以哺吾子。是诚何心哉。其子东山守吴。夫人尝于郡圃种苎。躬纺绩以为衣。屏纨绮不御。

　　韩希孟

　　韩希孟者。韩魏公琦五世之孙女也。嫁襄阳贾琼。元兵破巴陵。为卒所掠。孟时年十八。知不可免。乘间作诗一律书练带中。其诗曰。我质本瑚琏。宗庙供苹蘩。一朝婴祸难。失身戎马间。宁当血刃死。不作衽席完。汉上有王猛。江东无谢安。长号赴洪流。激烈摧心肝。遂赴水死。郝伯常作巴陵女子行吊之云。巴陵女子尚书妇。生平不识门前路。乱兵驱出势仓皇。夫壻翁姑在何处。吞声掩泪行且啼。啼痕沾湿越罗衣。此身忍使人再辱。裂帛暗写临终诗。上言社稷安危事。下说投江誓天志。一回宛转一悲辛。心折魂飞不成字。诗成泪尽赴江流。蛾眉萧瑟天为愁。芙蓉零乱入秋水。玉骨直葬青海头。古来烈妇纔一二。谁似巴陵更文理。名与长江万古流。丞相魏公犹不死。

　　女镜卷七终

　　●女镜卷八

　　江阴夏树芳茂卿采辑

　　赵昂发妇

　　赵昂发为池州通判。缮壁聚粮以图固守。及元兵游骑至。都统张林阴遣人纳款。昂发知事不济。谓妻雍氏曰。城将破。我守臣不可去。汝先出。妻曰。君为命官。我为命妇。君为忠臣。我独不为忠臣妇乎。昂发笑止之。及元将入城。晨起书几上曰。国不可背。城不可降。夫妇同死。节义成双。遂与夫同缢从容堂。

　　林空斋妹

　　宋亡。福建招抚使刘仝祖倡义抗元死。有司执其妻林勒反状。林叱曰。林刘二族世宋臣。今以忠义报国何谓反。事不成。天也。岂顾辱哉。汝知去岁有血书题壁义不辱而死者乎。是吾兄也。吾死且求治汝于地下。何以生为。遂遇害。兄谓林空斋也。父公遇。亦知名士。

　　徐君宝妻

　　徐君宝妻。张氏女也。时岳州破。张氏被虏。自虑乱军中卒难表白。乃题辞一阕名满庭芳。词云。汉上繁华。江南人物。尚遗宣政风流。绿窗朱戸。十里烂银钩。一旦刀兵齐举。旌旗拥百万貔貅。长驱入歌楼舞榭。风卷落花愁。清平三百载。典章文物。扫地俱休。幸此身未死。犹客南州。破镜徐郞何在。空惆怅相见无由。从今后。断魂千里。夜夜岳阳楼。书罢赴水死。

　　赵淮使妾

　　赵淮。长沙人。德佑中携妾戍银树坝。元兵至被执。至瓜州。元将使淮招李庭芝降。淮至城下大呼曰。庭芝。男子死耳。无降也。将怒。杀之。弃尸江濵。妾入元军泣曰。妾夙事赵运使。今尸弃不收。情不能忍。愿得掩埋卽事公无憾。元将怜之。使数兵舆至江上。妾聚薪焚淮骨。置瓦缶中。仰天恸哭曰。葬君江上。遂抱淮骨跃入中流而死。

　　耶律奴妻

　　辽耶律奴妻萧氏。小字意辛。尝与娣姒会。皆言厌魅以取夫宠。意辛曰。厌魅不如礼法。众问以故。意辛曰。修已以洁。奉长以敬事夫以柔。抚下以寛。使君子敬而爱之。此之谓礼法。若以厌魅获宠。独不内愧于心乎。闻者大惭。

　　张宋毕妻

　　张宋毕妻甄氏。甄配张三载。其夫卒。生一子甫五岁亦卒。独遗姑在。或有以难病之者。甄作歌以自矢焉。歌曰。泉流不归山。雨落不上天。妾心死不回。金石无全坚。白日经中街。飘忽沉西海。妾心日不如。长夜曈曈光不改。明月悬清辉。二八圆又缺。妾心月不如。一团耿耿无亏时。妾心一寸铁。不与红垆灭。妾心万钧石。不触洪涛裂。妾发可剪。妾头可截妾心之白不可涅。书罢。抚姑大泣。励栢舟之守。终身不愧所歌云。

　　谢迭山妻

　　谢枋得守安仁。兵败逃闽中。武万戸者以枋得豪。恐且扇变。必得之。捕其家。妻李氏携二子匿贵溪山。采草木而食。贼至令曰所不获李氏者屠而墟。李氏闻之曰。岂可以我故累人乎。出就俘。明年徙囚建康。闻当没入为奴。遂经死狱中。枋得母桂氏贤。自枋得逋播。妇与孙幽远方。处之泰然。人问之。曰义当然也。何悸。人莫不太息贤之。又枋得女嫁周氏早寡。闻父母死节。悉出奁赀作桥。桥成投水死。时谓一门节义世所未有。

　　济南张氏

　　张氏。济南邹平县人。年十八适于李。夫戍福宁州死于戍。时舅姑老。家贫无子。张蚕绩以养。及舅姑没。张叹曰。夫死数千里外。不能归骨以葬者。以舅姑无依。不能远离也。今大事尽矣而夫骨终暴远土。妾何以生。乃卧积冰上誓曰。使妾能归夫骨以葬。卽幸不冻死。卧月余不死。乡人异之。乃相率赠以钱帛。大书其事于衣以行。由邹平至福宁五千余里。不四十日而至。其侄补戍在焉。遂收其骸骨以归。有司上其事。诏旌其闾。

　　珠崖子母

　　珠崖令死。后妻生子九岁。前妻之女名初。十三岁。相携扶榇以归。法。携珠入关者死。继母有珠系臂。弃之。其子拾而置之母奁。皆不知也。至海关。关吏索之得珠。曰嘻死矣。谁当坐者。初恐母服罪。对曰。父亡之日。母弃系臂。初心惜之。取而置诸镜奁。母不知也。继母以初为实然。怜之。因谓吏曰。愿且待。幸勿劾儿。儿诚不知也。夫不幸。妾解系臂。忘而置诸奁中。妾当坐。母子相与泣涕哽咽。送葬者尽哭。路人莫不下泪。关吏执笔垂泣。终不能就一字。乃曰吾宁坐之。不忍刑慈母孝女也。因俱遣之。

　　章氏义嫂

　　昌化章氏。兄弟二人皆未有子。兄先抱族人子育之。未几其妻生子诩。弟曰。兄旣有子。安用所抱之儿为。幸以与我。兄告其妻。妻曰。无子抱之。有子弃之。人其谓我何。弟固请。嫂曰。无已。宁与吾所生者。弟不敢当。嫂竟与之。二子长曰栩。季曰诩。栩之子樵槱。诩之子铸 镒。宋开熙嘉定间相继登第。樵学宗伊洛。所在以廉公称。铸立朝谠直敢言。俱以风节自树。

　　邹媖

　　邹媖。宋人。继母之女也。前母。娶妻荆氏。见恶于继母。飮食尝不给。媖私以已食继之。母每责荆。媖跪而泣曰。女他日不为人妇耶。有姑若是。吾母乐乎。奈何令嫂氏父母日蹙忧女之眉耶。母怒欲笞媖。媖曰。愿为嫂受笞。嫂实无罪。后适为士人妻。媖归宁。抱数月儿以归。嫂置诸床上。儿偶堕火烂额。母大怒。媖曰。吾卧儿于嫂室不愼。嫂不知也。儿竟死。荆悲悔不食。媖为好语相慰曰。嫂作意耶。我夜梦见凶。儿当死。不则我将不利。强嫂食而后食。后媖病。嫂为素食三年而母竟成慈母。媖五子。四登进士。年九十三而卒。

　　宋安康夫人

　　至元十三年。故宋宫人安定夫人陈氏。安康夫人朱氏。与二小姬沐浴整衣。焚香自缢。朱夫人遗四言一篇于衣中云。旣不辱国。幸免辱身。世食宋禄。羞为北臣。妾辈之死。守于一贞。忠臣孝子。期以自新。

　　撒合辇妻

　　撒合辇妻独吉氏。金平章政事千家奴之女也。元兵围中京。辇时为留守。疽发背不能军。独吉度城必破。谓辇曰。君恩良厚。当率精兵力战而死。幸无以我为虑。辇力疾寻城。独吉取平日衣餙玩好悉以分人。谓女使曰。我死则舁之榻上。覆面以衾。闭戸举火。母令军士见吾尸也。言讫而缢。辇归痛哭曰。夫人不辱我。我肯辱朝廷乎。因命家人焚之。俄而城陷。辇力战不克。赴水死。

　　王昭仪

　　至元丙子。伯颜入临安。宋谢 全两后以下皆赴北。有王昭仪者题满江红辞于驿云。太液芙蓉。浑不似旧时颜色。曾记得春风雨露。玉楼金阙。名播兰簪妃后里。晕潮莲脸君王侧。忽一朝鼙鼓揭天来。繁华歇。龙虎散。风云灭。千古恨。凭谁说。对山河百二。泪沾襟血。驿馆夜惊尘土梦。宫车晓碾关山月。愿嫦娥相顾肯从容。随圆缺。旣抵上都。恳请女道士。不入元宫。

　　陈寅妻

　　陈寅为西和知州。时元兵薄城。寅竭力固守不能支。城遂陷。寅谓妻杜氏令避兵锋。杜氏厉声曰。安有生同君禄。死不共王事者。遂飮药自杀。寅亦伏剑死。子姓宾客同死者凡二十八人。朝廷立庙祀焉。

　　翟青

　　会稽翟素。士族之女也。聘而未嫁。贼至欲犯之。临以白刃不从。其房婢名青者。跪泣曰。无惊我姑氏。青乞代死。贼竟杀素。又欲犯青。青曰。本欲代姑。姑旣见杀。我生何为。遂骂贼。贼怒并杀之。

　　郭斌女奴

　　郭斌为金将。金亡。斌出保金兰定会四州。元兵围会州城。斌力战不屈。驱妻子聚一室焚之。已而自投火中。有女奴自火中抱儿出。泣授人曰。将军尽忠。忍使绝祀。此其儿也。幸哀而收之。言毕。复赴火中死。元将闻之。恻然为保其孤。

　　缉茸女子

　　元世祖出猎。道渴。至一帐。见女子缉驼茸。世祖觅马湩。女子曰。马湩有之。但我父母诸兄不在。我女子难以与汝。世祖欲去。女子又曰。我独居此。汝自来去于礼不宜。我父母卽归。姑待之。须臾父归。出湩飮世祖。世祖叹曰。此等女子为人冢妇。岂不美耶。后择为裕宗妃。已立正后。生成宗。

　　姚天福母

　　元姚天福母最贤。初天福拜监察御史。母戒之曰。旣已委质为臣。当罄所衷以砥厥职。勿以未亡人为念。天福亦请于宪府曰。御史责当言路。有犯无隐。设有获谴。乞不为母累。世祖闻之叹曰。天福母子虽生近代。其义烈当于古人中求之。

　　冯淑安

　　冯氏名淑安。字静居。山阴尹山东李如忠继室也。如忠初娶蒙古氏。生子任。大德五年如忠卒。遗腹生一子。蒙古氏之族闻如忠死于官。宦槖甚厚。相率来山阴尽夺其家资。取子任以去。冯恬然不与之较。一室萧然。惟余如忠及蒙古氏二柩而已。冯时年二十二。嬴形苦节。为民间女师以自给。父母欲更嫁。冯爪面流血不肯从。居二十年。始护二丧归葬于汶水之上。齐鲁学士先生闻之。莫不叹息。

　　谭烈妇

　　谭烈妇赵氏。吉州永新人。元兵破城。赵氏抱婴儿同夫匿学舍。兵杀其夫。欲污赵氏。赵氏痛骂不从。并其子杀之。血渍文庙两楹之间八砖。为妇与婴儿状久而宛然。若写影在地。见者神竦发立。凛如有生气也。或磨以砂石终不灭。煅以炽炭。状益显如新。有赵氏传行于世。

　　俞新妻

　　闻氏。绍兴俞新妻也。大德四年新卒。闻氏年尚少。父母欲更嫁之。闻氏九死不移。姑久病风失明闻氏手涤溷秽。时潄口上堂舐其目。目为复明。及姑卒。家贫。亲负土为茔。时人语曰。欲学孝妇。当问俞母。

　　齐关妻

　　齐关妻姓刘氏。河南人。关应募为千夫长战死。刘守节不夺。有来议婚者逼以必从。刘绐曰。吾三月三日有愿欲偿。事竣当从所言。是日径往彰德天宁寺登浮图绝顶。祝天曰。妾本河南名家夫已死不敢失节。遂投塔抢地而死。

　　秦氏二女

　　二女。元宜阳人。姓秦氏。父尝有危疾。医不能疗。姊闭戸默祷。凿脑和丸以进。病遂愈。父后复病欲绝。妹私割股肉置粥中。父小啜卽苏。事闻。诏旌异之。

　　汤辉妻

　　元汤辉妻张氏。处州兵乱。其家财先以携入山麓。夫与姑共守之。舅以疾未行。张妇任药膳。且以舆自随。旣而贼至卽命以舆载其舅而己遏贼。贼以刃胁之。张抗颜受刃。贼艳其姿未忍杀。张惧污。卽夺其刃自剚死。年二十七。

　　张眞妻

　　益都耆旧传。僰道有张眞者。娶黄氏女名帛。眞因渡江覆没。帛求夫尸不得。于溺所仰天长叹。遂自沉。积十四日。帛抱夫尸出于滩下。

　　杜友开妻

　　杜友开。字阳父。卜居君山之麓。家贫授徒为业。天历中岁大饥。生徒散亡。食尽不知所出。或劝以鬻墓木可延须臾。开谢不可。竟饥死。妻胡氏悲伤。不忍苟活。遂相枕籍而卒。邑人王逢作双环歌以哀之曰。白玉双连环。瘗在春申山。山前夫妇义同死。心与连环鎭相似。日月合照无欠亏。天地相依共终始。天地日月如弹丸。环兮环兮冰雪寒。

　　羊叔祎

　　萧矫妻羊氏。名叔祎。南兰陵人。性至孝。居父丧。哭辄吐血。母尝有疾。叔祎昼夜祈祷。忽有一人自称枯桑君。曰。若人无患。令泄气在亥西南。求白石鎭之。叔祎如其言。母病立愈。

　　徐允让妻

　　潘氏。字妙圆。山阴人。适同邑徐允让。甫三月。値元兵围城。潘同夫匿岭西。贼得之。允让死于刃。执潘欲辱之。潘颜色自若曰。家破夫亡。旣已见执。欲不从君安往。愿焚吾夫。得尽一恸。兵从之。乃为坎燔柴。火正烈。潘跳入烈焰而死。

　　曹妙清

　　曹妙清。字比玉。钱塘人。善鼓琴。行草皆有法。事母孝谨。三十不嫁而风撡可尚。着有诗集。诸曁杨廉夫为之叙。妙清尝歌竹枝词云。美人绝似董娇娆。家住南山第一桥。不肯随人过湖去。月明夜夜自吹箫。

　　虞集母

　　虞集母姓杨氏。父文仲。世以春秋名家。明于性理之学。杨氏能通其说。适成都虞汲生集。宋末兵乱。汲挈家趋岭外。无书可携。杨氏口授论孟左氏传欧苏文。比还始得刻本。则已尽读诸经通大义矣。后集以文翰擅名当代。皆杨内训之力。

　　赵孝妇

　　孝妇姓赵氏。元应城人。早寡。事姑孝。家贫佣织于人。得美食必持归奉姑。念姑老。以次子鬻富家买木为棺。南邻失火。风烈。孝妇扶姑出避。以棺重不可携。乃抚膺大哭曰。吾卖儿得棺。乃不能救。天乎天乎。言讫反风。棺得不焚。

　　周烈妇

　　烈妇姓毛氏。美姿容。元末随夫避乱山中。为贼所得。贼胁之曰。从我多与若金。否则杀汝。毛氏曰。宁割我心。不愿汝金。贼以刀搪其身。毛氏因大詈曰。碎剐贼。汝碎则臭。我碎则香。贼怒。刳其膓而去。

　　徐彩鸾

　　李文景妻徐氏。名彩鸾。略通经史。每诵文天祥六歌。必为之感慨欷歔泣下。元末。青田贼寇浦城。彩鸾从父嗣源逃山谷。贼欲害嗣源。彩鸾前曰。宁杀我。贼舍其父。彩鸾语父曰。儿必死。父可速去。贼拘彩鸾至桂林桥。彩鸾题诗壁间。末云。惟有桂林桥下水。千年照见妾心清。乃厉声骂贼投水死。

　　郝节娥

　　郝节娥。嘉州人。生五岁。母娼苦贫。卖于洪雅良家。始笄。夺归逼为娼。娥曰。少育良家。愿习女工以供母膳。母益怒。且棰且骂。娼与邑少年期。因祠蚕藂具酒邀娥。娥见少年卽惊走。母挽捽强飮之。呕血满地。少年卒不得侵。娥恐他日不可脱。遂投江死。乡人谓之节娥云。

　　元琇

　　费氏名元琇。上海名家女。归广陵朱氏。元末时为苗军所执。费氏攀堂槛厉声曰。苗狗敢辱我耶。苗怒。刳爪入楹木。血沁于指。

　　陈淑贞

　　陈淑贞。富州陈璧之女。璧故业儒。移家龙兴。淑贞七岁。能诵诗鼓琴。元末陈友谅寇龙兴。淑贞取琴弹之。曲终。泫然流涕曰。吾之哀弦其绝于斯乎。父母怪问之。淑贞曰。城陷必遭辱。不如早死。明日贼果至。遂溺东湖。

　　柯节妇

　　节妇。长乐石梁人。姓陈氏。元至正末。海贼刼石梁。其夫适在县。陈氏被执。且行且骂。贼乱捶之。挟以登舟。忽振厉投江以死。明日尸逆流而上。止石梁峰旁。其夫验其背有黑子。恸哭曰是吾妻也。舁归葬之。

　　临海王节妇

　　至元十三年冬。元师至天台。有千戸掠得一王氏妇。夫家临海人。妇有美色。千戸尽杀其舅姑与夫。欲强胁之不可。明年春。遂驱之北行。至嵊县清风岭。妇仰天窃叹曰。吾知所以死矣。卽啮拇指出血题诗石上。书毕。投崖而死。杨廉夫题节妇诗云。介马驮驮百里程。青峰后夜血书成。秪应刘阮桃花水。不似巴陵汉水清。后廉夫无子。一夕梦一妇人谓曰。尔知所以无后乎。曰不知。妇人曰。尔忆题王节妇诗否。毁谤节义。其罪至重。故天绝尔后。廉夫大悔。遂更作诗曰。天随地老妾随兵。天地无情妾有情。指血啮开霞峤赤。苔痕化作雪江清。愿随湘瑟声中死。不逐胡儿拍里生。三月子规啼断血。秋风无泪写哀铭。后复梦妇人来谢。未几果得一子。

　　韩贞女

　　韩氏。保宁人。年十七。元末遭明玉珍兵乱。虑为所掠。乃伪为男子服溷处民间。旣而被虏。居兵伍七年。人莫知其为女子也。后从玉珍兵掠云南还。遇叔父赎归成都以适尹氏。称为韩贞女云。

　　杨居寛妻

　　杨居寛继室马氏。至元十四年。桑葛奏立尚书省。诬居寛以死。籍没之。以马氏赐卫士。马氏托狂疾。遗矢溺不可近。竟免侵迫。后桑葛事雪。马氏以无子。乞归钱塘养亲。日纺绩给食。其乳生疡。或曰当迎医。马氏曰。吾杨氏寡妇也。宁死此疾。终不令男子相近。竟死。时年四十。

　　高氏五节妇

　　国初光州固始有五节妇。刘氏。高希凤妻也。希凤在辽东。为乱军所掠。拒而不伏。军怒。断其腕而死。刘氏行十余里。骂不绝口。被杀。希凤仲弟药师奴。妻李氏。早寡。因乱携子侄避难高丽。  国初。挈家归守夫墓。誓不再适。希凤季弟伯颜不花。为纳哈出所杀。其妻郭氏自缢于马枥。希凤从子高搭失丁为父雠陷而死。其妻金氏与姑邢氏俱自缢一室。一门五节。世所罕有。

　　韩太初妻

　　韩太初妻刘氏。眞定人。太初故元时为知印。洪武七年例迁和州。姑宁氏在道遇疾。刘氏刺臂血和汤以进。姑疾愈。比至和州太初卒。刘氏种蔬给食。奉姑尤谨。姑患风疾不能起。时盛暑蛆生席间。又为啮蛆。蛆不复生。姑卒。刘氏欲还合葬于舅墓。哀号凡五年不得归。事闻。  高皇帝遣中使送其归葬。十五年。诏旌其门。

　　皇明高后

　　高后姓马氏。慈仁恭俭。  事高庙于微时无间言。居建康。与吴汉战。  后亲率妾媵完辑衣鞵。助给将士。时有规画。动合事机。后尝谓  高庙曰。方今豪杰并争。以妾观之。惟以不嗜杀人为本。人心所归卽天命所在彼纵杀掠以失人心天命所恶虽其身亦难保也  高庙深嘉纳之。  帝尝念  皇后起布衣同甘苦。罢朝辄以语后。后曰。夫妇相保易。君臣相保难。  陛下旣不忘妾于贫贱。愿无忘群臣百姓于艰难。一日闻元府货财入  京师。谓  帝曰。元氏有宝何以失之。盖货财非可宝。抑帝王自有宝也。  帝以  后贤。尝比之长孙皇后。  后曰。妾安敢比长孙皇后。但愿陛下以尧舜为法耳。

　　花将军妻

　　花将军。妻郜氏。妾孙氏。俱怀远人。郜赋性刚烈。识理道。每对云语及王事。则曰报国为忠。语及诸将。则曰不妄杀为良。识者重之。云守太平。伪汉陈友谅攻城。城陷。云乃被执。骂贼至死不辄。郜闻城将破。以牲酒祭家庙。会家人泣曰。城陷。花将军必死。吾岂能独生哉。然不可使花氏无后。有婴儿在。若等善视之。遂赴水死。郜生子炜。甫三岁。妾孙氏收瘗郜尸。遂抱儿以行。觅渔舟渡江。遇乱军夺舟。弃孙于水。孙抱儿随断木浮至。附之入苇洲。采莲实哺儿。七日不死。夜半闻人语声呼之。逢一翁自称雷老。引逹帝所。孙抱儿哭且拜。帝亦哭。置儿于膝曰。此将种也。雷老忽不见。炜后拜水军左卫指挥使。偕孙至太平。奉郜骸骨。为云刻像。合葬上元县。

　　董湄妻

　　董湄妻虞氏。海宁人。少慧知书。年十六归董。甫两月而湄卒。痛疾欲死。父母劝以再醮。女不应。吟菊诗以自见。刻木为夫像。晨昏事之。年五十余卒。人皆称为董节妇云。其咏菊诗脍炙人口。移得春苗爱护周。柴桑无主为谁秋。寒芳甘抱枯枝萎。羞坠西风逐水流。

　　姚少师姊

　　姚少师姊。性端严。不喜音乐杂剧。广孝初为僧。姊尝戒之曰。汝旣作和尚。当发慈悲心。及广孝预靖难。姊闻之叹息曰。和尚慈悲当如是耶。后广孝进爵太子少师。还吴往见姊。姊拒之曰。贵人何用至贫家为。遂不复见。

　　黄观妻

　　黄观。字润伯。贵池人。官授翰林修撰。建文四年。观奉诏募兵上游。且督诸部兵勤王。至安庆闻变。谓人曰。吾妻有志节必不辱。当招魂葬之江上。明日家人至。言夫人二女同被执。有象奴得之。索钗钏市酒肴。夫人携二女率家属十余人。投淮清桥下死。观痛哭东向再拜。于罗刹矶湍急处自沉。

　　储福妻

　　国朝燕山卫军储福。年二十。颇好义。母韩。妻范。  靖难兵起。挈母妻逃去。  文皇卽位。  诏挨购戍卒入。福在录中。调曲靖卫。仰天大哭曰。吾虽一介贱卒。义不事二君。舟中日夜哭。竟不食而死。范年二十。有姿容。奉姑甚谨。每哭其夫。则走出山谷中大号。不欲闻之姑也。一日范往涧水浣衣。见其傍草生。若姑苏席草。因取之织席养姑。姑赖以存。姑死。极力茔葬。庐于墓傍。年八十余卒。席草遂不生。土人义之。卽其庐葺为庵。名节孝庵。

　　曾凤韶妻

　　曾凤韶。庐陵人。建文时为监察御史。靖难后。  成祖以御史召不赴。寻加侍郞召亦不赴。乃刺血书愤词于襟上曰。予生庐陵忠节之邦。素负刚鲠之膓。读书而登进士第。仕宦而至绣衣郞。旣一死之得宜。可以含笑于地下而不愧吾文天祥。嘱妻李氏及子公望曰。我死勿易衣。遂自杀。时年二十九。李氏亦执节而死。

　　严庸妻

　　严庸妻。姓袁氏。龙州人。永乐间庸补州学生。因归省。坠兴文栈道溺死。袁氏年十八。亟趋夫溺处寻尸不获。因恸哭赴水死。后两月渔人于沙头河得二尸同处。人以为节义所感。

　　明王良妻

　　王良。字天性。河南祥符人。历官刑部侍郞。左迁浙江按察使。谒岳鄂王墓誓曰。苟愧武穆非人也。闻建文逊位大恸。九月  诏召良。良谓妻曰。我分应死。未知所以处汝耳。妻曰。我何难。君为男子。乃为妇人谋乎。遂抱其子欷歔如厕。置之池旁。自投池死。良殓妻毕。卽列薪于戸。令妾抱幼子匿某佥事家。遂举火阖室自焚死。

　　解祯亮妻

　　永乐初。胡广 解缙侍燕文渊阁。  文皇曰。缙 广少同业。仕同官。今缙已有子。广宜妻之以女。广俯首曰。臣妻有娠。未卜男女。文皇曰。定生女勿疑矣。越数月。广妻果生女。遂订盟缙子祯亮。旣而缙遭谗死。举家戍边。广女未及归而祯亮已戍行矣。逾数年。父母欲令女改适。女厉声曰。薄命之婚。皇上主之。父面承之。背主违父。何以生为。遂窃入室。以刀截耳。家人觉之。急往救焉。已血披两颊。异议遂寝。  仁庙时祯亮举家召还。女乃归解氏。事姑徐氏。尤极孝谨。

　　诚孝张后

　　诚孝张后者。  仁祖昭皇帝之后也。事仁庙极严谨。  宣庙握枢。  后高拱深宫。虽于论列有所献替而卒未始干预外朝。及  宣庙宾天。主少国疑。浮言藉藉。有迎立长君之说。时三杨在朝。然非  后则无以主其是。有王振濳行不律。或政出王振自断。不付各臣议者。必召振诘责之。一日御便殿。欲诛振。加刃振头。以  英庙及诸大臣之请而止。宫中一切玩好不急之务悉皆罢去。正统初年。天下休息。皆  后之力。君子谓其为女中尧舜。

　　章纶母

　　国朝台州章某聘某氏。未成婚。纳妾有娠而章得疾且死。某氏请往视。父母谓未成婚不许。后坚意欲往。抵其家一见卽逝。凭棺哭之。遂偕其妾守夫丧。妾生子纶。亲教读书成进士。官至礼部侍郞。景泰正统时。国家多故。纶卒以危忠显。先是纶欲草疏复立旧太子。恐贻母忧未果。某氏闻之谓曰。吾平生教汝何为。汝能谏死职。虽为官婢无所恨也。纶遂以疏入。忤  旨谪戍。母怡然安之。  宪皇还正储宫。首录其忠出之狱。复官终养。尝咏诗见志。人共传之。诗曰。谁云妾无夫。犹幸一见夫方徂。谁云妾无子。侧室生儿与夫似。儿读书。妾辟纑。空房夜夜闻啼乌。儿能成名妾不嫁。良人瞑目黄泉下。

　　郭善理

　　郭爱。字善理。凤阳人。  宣宗闻其贤。迎至京师。俄报病遂不起。先数日自知死期。书楚声以自哀曰。修短有数兮。不足较也。生而如梦兮。死则觉也。先吾亲而归兮。独惭予之不孝也。心凄凄而不能已兮。是则可悼也。

　　陈少卿妻

　　陈少卿。温州南溪人。宦游京师。娶妾甚宠。弃妻于家。其妻作诗以寄。野鸡羽毛好。不如家鸡能报晓。新人貌如花。不如旧人能绩麻。绩麻做衫郞得着。眼见花开又花落。

　　宁庶人妃
　　宁王妃娄氏。侍宸濠。每极忠谏。  武庙喜游畋。宸濠内结中贵。及诸权要。妃跪谏曰。贿赂公行。非福也。愿千岁急止之。濠不听。竟有异谋。会召燕阳春别院。妃手不及杯。濠怪问之。妃泣曰。妾闻有德者王。无德者亡。今千岁觊觎神器。实不德矣。妾恐阳春之乐不能常保。后兵败鄱阳。妃投水死。濠（阙文）

　　女镜卷八终
