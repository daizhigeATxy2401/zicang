《孀妹殊遇》 [清] 毛祥麟

　　明末虞山刘氏，世业儒，家虽落，名楣也。兄弟守田庐。伯曰赓虞，邑诸生，品行修饬；仲曰肇周，则狡黠嗜利，不务恒业；有妹曰三秀，慧而艳。生时，母梦紫气绕室，醒有异香。六岁母死，父教之读，过目辄了了，捉笔作楷，秀逸独绝。时里有黄亮功者，居任阳之大桥，素雄于财。亮更善居奇。崇祯间，吴中水旱频仍，物价腾贵，藉之囤盈粜虚，家益富。亮貌温厚，而中多机诈，蓄资巨万，节缩常若寒士。年逾二十，始议娶妇，妇则丧夫而挟重资者。父曰：“嫠也，里多请婚者，何必是？”亮曰：“我以车往，彼以贿迁。嫠何害？”遂娶焉。妇姓陈，善操持，勤纺织，相夫二十年，其业因之愈炽。亮素闻三秀之美，适陈病瘵死，乃挽郁某为媒，曰：“果字我，聘仪惟命，冰上人亦当厚报耳。”郁乃商之刘仲，仲曰：“吾兄素迂阔，事必不谐。若能以二百金为聘，四十金酬我，我当曲为成之。”亮如命。仲遂乘间言于伯曰：“妹年十四矣，凡求婚者，卜咸不合意，良缘或自有在。顷郁某来云：‘大桥黄氏，拥资百万，宅第连云，婢仆数十辈，现以丧偶，乏内助，欲为我妹议姻。’弟思此事得成，妹终身可以无虑。”伯默然。顷之，仲夏言曰：“事固有不可执者，忆我母弥留时，执妹手，顾父及我兄弟言曰：‘此女吾所爱，他日务嫁家之裕于我者，无与寒士，酸秀才能有几人自奋为妻拿福者？但愿其安享朝夕，不至碌碌井臼旁，我瞑目矣。’其言犹历历在耳。若今黄氏之富，罗绮盈箱，仓瘐如栉，母若在，必诺无疑矣。”伯顿作色曰：“汝何言！我家虽贫，固儒也。岂贪富厚，而以妹为贾人妻者？且彼之先，陈氏奴也。本姓王，以背主而易为黄，居昆之石浦。乃祖名元甫，复归虞，家塘市。元母为某宦乳姬，宦有田三千亩在虞，以妪故，委元课租，元自正犒外，复蚀其十之三，诡言农欠，积久而成小康。乃父洪，尤凶暴。尝女一佃女，乃假佃以金，初不责偿。越三年权之，遂攫其女为妾，不久爱弛，将转鬻，女闻而缢。时某宦已死，子弟皆纨袴，不问生产，田皆分裂授他姓，洪欺宦无主，吞匿其半。自是大营宅地，居然为乡里富人，然里之衣冠士，未尝与之接也。今亮之为人，固稍敛迹，然计升斗，权子母，刻剥图利，亦足称黄之肖子。巨妹年十四，彼已四十余，年既不相若，门户又不相当，何可婚乎？”仲知言不能入，事遂寝。无何，伯幕游山左，至维扬，见婚嫁者络绎。询其故，缘讹传朝命，有中使至江浙，采民女以充掖庭耳。乃寄书于仲曰：“此信至吴，亦必惊扰。然是讹言，万不可信，误妹终身事。”仲得书，喜曰：“四十金入我囊矣。”因招郁曰：“前议可成，然宜速为择吉。”遂复书于伯：“兄书未至，事已遍传通国，不择人而婚者，不下数百家。目里恐临期不克应命，预稽烟户，欲将妹之年貌登册。不得已，仍诺黄请矣。然此番作合，非由人谋，幸勿以为弟罪。”伯得书，抚膺顿足，复作书让仲。书未至，而婚已成。

　　婚之夕，亮忽患眩晕，草草成礼。庙见时，木主无故倒地，家人咸疑不祥。逾年生一女，刘爱之甚，曰：“此我掌上珍也。”因名珍珍。时有熊耳山人者，善推五行，言多奇中。适游虞山，刘延至家，使推珍命。山人曰：“是命，能富贵其夫，一生无蹇运。”刘喜，乃以己造令推。山人沉吟久之，拍案大叫曰：“安所得是命，而绐我哉！女子坐台垣，有执政王家气象，乡村妇，安得有是？”问：“命中有子否？”曰：“有二，且生而即贵。”已而推亮，则摇首曰：“此如病膈人，馨香滋味，罗列满前，而欲啖不得，纵使腰缠十万，亦难享用一钱也。”问：“何时得子？”又摇首曰：“命中无子。”尔时，举座哄然，咸笑其妄。然刘以星家言，每为嗣续虑。有张媪者，为刘乳妪，寡而无子，依于刘。刘尝私与语曰：“痴老年半百，只一女，犹兀兀然朝夕持筹握算，竟不思身后依托者为谁也，将若何？”媪曰：“俗有先取他姓子，养为己儿而引之者，往往如所愿，盍试之。”刘点首。时刘伯兄有子三，季曰金印，始受读，温文俊雅，刘爱之，欲抚为义子，乃言于亮。亮以刘才敏心细，平时为亮筹画，无不中，久已奉若神明。刘即庸奴其夫，亦不敢违颜色。因言曰：“诺。”乃治馔邀二刘。时，伯归里已五六年矣，而未尝一至黄所。刘恐其固却也，私遣张媪致书，大略言：妹非私奔，既归此家，前事亦姑含忍，兄妹之伦，不可绝也。今仅薄具杯酌，为戚里一申款洽，念兄素怜妹，来则愈有光，不然，则是张其贱也，妹亦置颜无地矣。

　　伯见日，不得已，乃偕仲往，始与亮相见。宴毕入辞，刘谓伯曰：“珍将就学，苦无伴。金哥来此依我，与珍同塾，可乎？”伯曰：“婴孩不能离母，且徐之。”仲闻，遽曰：“我家七舍可来也。”刘未应，而仲即于次日携子往。

　　初，刘之为亮谋也，以伯品谊为乡里所重，故欲藉以修好，即为后日门户。第仲则其素所心鄙者，其子亦丸猥不足数。而亮见伯落落难合，不如仲之易笼络，因反怂恿之，遂留焉。七性暴戾。比长，而横益甚，尝戏珍。珍怒，白于刘。刘挞之。遂宿之外舍，食亦不令同席，任其去来。七乃日逐群恶少游，虎而翼矣。无何，刘宇珍于直塘钱氏。钱籍娄东，徙于虞。贫年五十余，仅一子，美秀而文。尝侍其母出观竞渡，邻舫则刘与珍也。两家通问，知里居近接，乃各过船，款语甚洽。钱母归，语翁曰：“黄氏妇固倩丽，其女则尤娴雅淑婉也。”翁遂请婚。刘以亲见故，遂许焉。七忽怒詈曰：“父曾嘱我勿游荡，姑将以珍字我也，故抚我。今乃背约别宇，将焉置我？”刘闻，怒甚。邀仲呼七而笞之。且诘以珍字汝何据，七无以应。因谓仲曰：“七第欲我娶妇耳，然直言亦何害，乃敢以横语突激哉？”爰以百金为七娶妇，复置庄房一所令居，且以己之奁田三十亩果之。曰：“刘产仍归刘氏，愿汝守之，若荡废，无入我门矣。”七好博，未逾年，而田屋尽售，妻无所依，自溺死。仲亦恶其无赖也，屏弗子。七遂寄身博场。钱生则游娄东，出赘于黄。刘爱珍及婿，一应衣服之需，盘飧之奉，倍极丰美。既弥月，生奉父母命告归，课举业。刘慰留不获，始饮饯焉。

　　时，七为败类，苦饥寒，常仰于刘。一日，适遇珍。七曰：“珍姊，向问尔几时招婿，辄怒骂。前日衣蓝衫，冠方巾者谁耶？”珍不答。又曰：“姊夫归矣，姊寂寞否？”珍怒，遂入。及晚，珍于寝所觉有异，急出呼父，曰：“房中似有贼！”亮率仆妇持梃入，搜至床下，得一足，痛击之，贼大号。视之，七也。刘忿汲，以剪搠其股，流血盈地，缚而闭之室。厥明，仲闻而至，欲投之河。刘不可，令仲锢于家。甫一日，仲妻复阴脱之。自是，七遂欲甘心于黄矣。黄年及周甲，而嗜利益甚。催租索逋，事必亲历，碌碌城乡，日无刻暇。一日晨起，持簿书将至刘寝，忽扑地，家人急扶至寝处，日未中而气绝矣。亮死，刘痛哭成礼。既殓，七自外至，突入繐帐，凭棺呼爹，为号泣状。既呼刘曰：“娘，取斩衰来！”刘曰：“死者无子，安用衰？”七曰：“我固子也。”刘厉声曰：“汝自姓刘，与黄何涉？”七曰：“幼而抚我，长而室我，田畴畀我，虽非亲生，亦是义子。今黄乏嗣，婿外人，能独享此乎？”刘曰：“汝今何欲？”七大言欲分遗资。刘怒甚，令仆妇之有力者缚诸庭，自取臼杵痛击数十，曰：“此我分汝之资也！”七初出恶言，继以不胜楚，号呼求免，遂释之。七出，且走且誓曰：“必有以报！”刘乃集童仆，人给钲一具，戒以每日晚即以此分市四野，伺有所闻，当即相应。无何，果有盗自檐而下，刘急令媪启小门，于宅后鸣钲。四处钲声齐起，盗遂惊逸，家人咸相庆。刘曰：“未也。”乃更坎宝之行道为阱；穴壁数处，中贮石灰末，而承以风车。数日后，复有盗数十，舣舟屋后之水门。夜将半，各明火执仗，斩门而入，将及内寝，前导者遇坎即陷，余盗知有备，方仓皇间，壁穴中灰末骤飞，尽眯贼目，乃各弃械窜。烛之，落陷者七也。跣足散发，皂衣黑面，形同鬼魅。刘曰：“我固知此兽所为。俟天明当鸣之官。”珍曰：“鸣官恐伤舅氏心，不若纵之。”刘乃驱使出。

　　自是，里中无七之迹矣。刘连被惊扰，心常恐。因谓珍曰：“盗犹可御，纵火奈何？我当先安死者。”即葬亮于泖湖之祖莹。事竣，谓婿曰：“此不可居，我将依汝。”于是，先举什器，运至直塘。遣珍归，以一册付之，曰：“除汝房中物，余俱在此册。囊米二百余斛，每贮银二锭，须亲检收。大小衣箱六十有四，各有银若干；柜三十七，或贮银，或贮钱，皆有号可稽。汝先发，我将踵至也。”乃佣工百人，连运数日。既毕，刘复遍召乡里贫户，饫以酒肉，尽焚其积年债券。且开仓凛，人给二斗，麦半之，棉花五觔，菽五升。众罗拜曰：“夫人施恩，遍及我等，将以何报？”刘曰：“报何以敢言，第有积粟二千余石，能为我运至直塘否？”众曰：“唯命。”时值岁饥，乡间富室囤谷，每为贫民攘夺，刘反得而用之。不三日，而运已尽。时刘本欲即赴直塘，视历连日不宜迁徙，三日后乃吉。越二日，夜将半，而难作矣。

　　先是，明总戍李成栋，既降我朝，统兵南下，过辄残破，所掳妇女十余艘，为嘉定乡民所焚，死与逸各半。成栋责兵弁务掠吴妹以偿所失。旅奉命征粤，乃嘱其弟侍母居松江，令麾下某统兵守之。某有汛卒，七党也。当七受杖而逃，即走松投卒，得近某将。因言：“任阳黄氏，尝党逆，家私千万，虎噬乡里，得数百人剿之，既除民害，且实军饷。”某乃令神将率众由刘河经昆山，至七浦塘而进。是晚，刘方与张媪封楼房，处细事，待旦而发。忽闻门外炮声轰然，响震屋瓦，李兵破扉而入。启廪，廪空；搜房，房洗。遍索无一物，裨将恚甚。俄见众拥刘至，注视久之，曰：“赖有此，不然，何以复主帅。”众以劳而无获，怒七之诳，即杀七，纵火烧黄居，掠近村数十家，遂掳刘去，张媪从焉。珍闻变，惊绝，终日长号。钱翁令子赴松探耗。途次，即闻成栋以粤东叛降永历，亲属被收，所掠妇女悉于南京安置。生遂邀刘仲偕往江宁，觅至一都统署，见有遵奉令条：“凡逆栋所掳妇女，俱准亲人具领。”钱甚喜。方欲投诉，适有武弁自内出，钱揖而告之故。弁曰：“我本以吴人投旗，与汝岂无乡谊？”乃携钱手至静处，语之曰：“王爷固有是令，但司其事者，为黑都统，非阿堵物不可。”钱问所欲，则曰：“视年貌以定多寡。美而少者，必需百金。”钱以所持不足，遂偕仲归。珍曰：“诚得我母，金何足惜。”遂以千金，促生复往。钱至，即觅所识弁，且许事成后，另酬五十金。弁以诸妇女系掌家婆二太所管，每百两例予十金。曰：“可。”弁即取刘之年貌、籍贯去。久之，出谓钱曰：“无其人也。”钱皇遽曰：“余已访确，何乃无之？”弁曰：“我亦欲得金尔，岂绐尔者？适据二太言，三百余人中，遍询竟无有，得无误耶？”仲曰：“事已至此，果否，乞查一确据，当有以报。”弁踌躇间，曰：“得之矣。”疾趋入。有顷，袖一册至，谓二人曰：“此确据也。”钱阅至末页，果有黄刘氏及从媪张氏，而朱圈标其上，傍注：“选入王府。”如是者，共有四名。弁曰：“如何？我不尔诳。”钱神呆僵立，仲亦无如何也。嗒然返虞，拟筹别策。乃不数日，而刘书至。初，刘被掠至松，李母见而悦之，曰：“此必宦家女，姑以母事我，行将送汝还也。”未几，成栋叛，家属皆槛送京师。一应婢仆悉置南京，俱听本旗发遣，刘亦挂名籍中，为黑都统承管。妇女三百余，初至江宁，席棚露宿，几不欲生。

　　越日，而满洲太太至，盖王府中总管老妪也。年已七十余，发白如雪，鬓簪花朵，衣履皆男子式，善汉语，滑稽多智。至则都统以下皆跪迎之。掌家婆二太上前叩首，恭引至棚。妪先作汉语曰：“诸姊妹无恐，我来作降福符官耳。特不知谁真有福者。”乃侧身入队，择当意者，拽裾使行，令至别所排列，共三十余人。妪上下睨视，指曰：“彼太长，此略短，甲似肥，乙较瘦。”乃去其半。令留者至前，谛视发肤掌臂，复隔衣扪其乳，十又去七，仅存其五。乃列坐待茶，殷勤问讯，审其音而耳属焉。一妇声微窳，复去之。旋立起，语四妇曰：“无动，我欲一观履式。”因以指量其履，戏语曰：“无乃唐突，然不尔，则不见真才耳。”徐向一妇微笑曰；“塞楞，塞楞！”塞楞者，满语。盖言“最好”。其妇即刘是也。因顾二太作满语曰：“雅海沁兀律罕。”言：“渠婢令随去可也。”俄佣四妇登舆进王府。刘持张媪痛哭曰：“入此，万无见珍时，我命亦不久矣。”至暮，王宴，命四妇侍酒。满妪戒之曰：“至王前，宜各叩首俯伏，命乃起，慎毋哭泣，致王怒也。”已而，三妇如所言。刘独倚左柱，向壁侧立，而额光煜煜，时与灯烛光相射，目泪睫，晕微红，如晓花含露。王见甚异。问何籍，不应；问年几何，又不应；问有夫否，刘忽大恸，曰：“我民间寡妇，为李兵所掳，以恋恋于一女，故不遽死，今至此已矣，盍速杀我！我良家女，决不肯为奴婢。”声呖呖如娇莺啭树。俄以首触柱，硁然有声，满妪抱持之。刘且踊且号，鬟髻尽解，发长委地，光黑如漆。王怜之。命妪引去，嘱善护持，勿令悲损。妪遂引刘入己寝以安之。朝夕进参饮糜粥，糖霜果品满几案。刘勺粒不入口，坐卧唯泣。张媪忧之，私语满妪曰：“刘之悲毁，痛念其女耳。前在松江，传闻李兵复扰直塘一带，乃今三旬无耗，若得通一音，以慰其念，饮食或可少进也。”满妪为启于王。王曰：“速令作书，当命疾足往探耳。”妪告刘，刘乃修书寄珍。首言：“我生不辰，叠罹险难。河干一送，岂意竟为长别。”中言：“七兽肆毒，唆掳往松。方幸李母仁慈，生还有日，不料挂名眷籍，忽又送入掖庭。所以不即死者，诚欲得汝一音，以瞑我目。”又云：“直塘一带，是否亦遭焚掠？或七兽未遂所欲，致汝家为破巢之卵，亦未可知。我书得达，急盼归鸿。”未言：“茕茕嫠妇，现已密制衵衣，洁身自守。倘罹横暴，愿投清风之崖。汝尚自爱，弗我念云。”珍接书，且读且泣。方与钱生议复，而刘仲适至，反复阅书，作咄嗟状。谓珍曰：“汝母亦太拗矣。王非他，乃入关时从龙第一功臣也。下江宁，降宏光，平两浙，以懿亲典枢务，功高威重。但得为王婢，亦足安乐半生，何必峻拂其意。回书宜劝其遇事婉从。设使激发雷霆，恐我与若俱无噍类耳。”珍复书，始慰以无恙，后云：“母生儿亦生，母死儿亦死。”情殊依恋，而恰无激劝语。仲乃私致书，盛言“王功盖复宇，得侍为幸。”又云：“妹固女中智士，小谅宜所不为，矧绎昔年熊耳山人之言，或者事有前定。”末则告以“房毁无归，婿家究是外人，难以倚托，不如自发根枝，使余等亦叨庇荫。”乃于书尾署伯名，而己附之。先是，刘知王为发书，心颇感之，已日进粥糜。及回书至，知珍无恙，色为之喜。继阅两兄书，沉吟久之，忽愠曰：“此非伯兄言，乃刘二所为耳。岂四十金未满渠愿，以故又欲卖我乎？”趣张媪火之。无何，王妃忽喇氏薨京邸。计至，设位中堂。按国制，本旗妇女，灶下者，例合哭临，在外则穿素而已。满妪语媪，媪以告刘。刘曰：“业啖此间饭，曷敢不遵大典？”乃缟衣练裙而出。王适遇于中霤，淡冶若仙，飘目时，光恰两射。王曰：“此非触往求死者乎？何亦雅素乃尔？”因语满妪：“以刘骨相不凡，当善视，无与群婢为伍。”自是，满妪侍刘愈谨，启事辄跪。

　　未几，王赐刘满汉衣服各一箱。越日，又赐参十斤，东珠百颗，刘若弗闻。旋又赐首饰一箧，宫扇二柄，荷包、帕各四件，金银锭各一盘。满妪跪告：“此皆王爷所赐，意良重。”又曰：“王赐，宜叩谢。”刘惟偃卧，俱置不省。是夜，王命刘侍寝。刘乃大号曰：“果也！将婢妾我也，我难妇耳，生长良家，岂有罪而输为城旦者，任彼朝朝暮暮耶？”王闻即已。满妪殊讶之，私谓张媪曰：“刘自入府以来，王待之者，恩礼亦已备至。无论馈食、沃盥等事，俱不令值，且又赏给稠叠，实为非常异数。王尚无于，今忽喇氏薨，群婢中亦无宠幸者，而独注意于刘，此大福将至时也，乃刘尚有不豫色者何哉？”媪曰：“刘性高抗，居家喜南面坐，诸婢仆屏息听指挥惟谨。今一旦欲其卑躬屈膝，辱充下陈，宜其宁死不愿也。”满妪微会意，乘间语王。王遂以金凤花冠、一品命服为赐。既宣命，张媪低语刘：“王今尊礼至此，宜若可从。”时刘虽仍不言，而手受冠服，颜色甚和。满妪从屏隙中窥知其隐，即宣言：“朝廷定例，凡正室不孕，而侧室有子者，奏闻后，即册立为妃。今服止一品夫人耳，或尚有贵于此者。”至夜，王以御赐金莲蜡炬导刘人寝。刘顾妪，谓：“独忘拜谢天恩乎？”王即命移炬中堂。王中立，刘立其后之左偏，齐行九叩礼。至寝，刘徐卸冠，易补服，向王三拜三叩起。王见其知大体，有淑嫔风，喜极，几无复平时威重。是夕，刘侍寝。次日，王常满妪钱六十缗。妪率阖府男妇三百余叩贺刘。刘出白金四百两酌犒之，众皆感悦。

　　有貂珰二：陈某、刘某，系故明宦者，年皆七十余矣。王以二监给刘，听使令。刘乃作书，饬令赍赴虞山，以慰珍。曰：

　　汝母受王恩礼，此身已不及自持矣。特念汝父生前，初无一语忤我，以故覆水之势虽成，而故剑之思弥切。今为之计，莫如访立本宗，授以半产，继宗祧而绵血食，既尽生者之心，即安死者之魂，善体我意，是诚望汝。来监乃先期内臣，同日归旗者，须加礼款，使知汝非寒俭儿也。东珠十颗，可为甥孙帽饰；京样手镯一付，俾汝佩之，如见我耳。

　　书发，二监未至，钱生先偕刘氏伯仲赴江宁探信。适王以浙西民叛，奉旨往抚，三人得径入王府。刘见之，涕泣不能发声。得刘仲慰劝，始渐破涕为欢。既而满妪奉茶至，皆跪进，称舅爷、姑爷。时，刘伯犹未知改节事，见妹盛饰华服，及颐指气使处，公甚疑之，私以问仲。仲曰：“妹已处于王宫，又何疑？”伯大恚，作书绝妹，拂衣竟归。仲阅书，笑曰：“腐儒语耳，何可令妹见。”遂火之。既而钱将告归，刘私语之曰：“我欲玉成汝名，汝入京姑勿见我。且我行踪，南北亦尚未定，为语珍，探的后，音书频寄可也。”钱遂归。仲独盘桓府中，结刘监为宗人，共处值房。

　　未几，王自浙归。仲上谒，得司府中出纳册。俄王内召还京，途次济宁，而刘病气逆，登舆辄呕。王檄中丞召医诊视，或高湿阻，或云水土不服，各拟方进奉。刘阅未毕，即碎而谩骂。以王未解吴俗语，乃强起拥被坐，牵王袖于卧所，附耳曰：“我病妊耳。群奴皆用利导之剂，岂欲以之杀我耶？”王闻大喜。越数日，刘体果安，乃就道。抵京陛见，回奏一二军国事后，上问王：“年已四十，何尚无子？”对曰：“臣在江南纳本旗妇刘，现有身。”上喜曰：“男也，则亟告宗人府以闻。”未几，刘果生男。上闻，赐人参，果品等物，太后复赐洗儿钱百万，例册刘氏为某王妃。适遇皇太后万寿，刘遵例，统串福晋等入宫庆贺。太后见刘，问曰：“闻某王妻美，此其是乎？”又问年几何矣，刘以三十有五对。太后曰：“如二十许人耳。”更问何籍及进身始末。刘以实对。曰：“不意民间乃有此妇。”翌日，又赐锦缎百端、糖果八盒、黄金四十锭、玉带一围。

　　时，朝廷新开科举，命王监阅国学录科试牍。刘得遍视诸卷，则其婿钱生与焉。钱以拔萃生入京肄业，因遵刘诫，不入见。刘乃语王曰：“顷见诸生录科卷，内有钱姓名沈坤者，我婿也。”王不语。及榜发，而钱以经魁获隽。明年，复成进士，选部曹，始因公诣王第。王即延入中堂，令刘出见。刘服黄锦袍，垂紫貂皮，银鼠帕首，珠额翠翘，皂靴款步，喜形于色。谓钱曰：“我思珍久，近已为之置宅一区，汝归可速挈眷来。仲兄现患消渴，恐不测，汝当偕之返。”钱遂偕仲行，半途仲死，护榇归。即携珍至都。刘年四十，复生一子。尝为汉装，安车紫盖，女从百余，过珍禽欢宴累日。一日，谓钱曰：“昨我梦处故居，簿书文券积几案，宛如黄氏盛时，觉而戚然。我前以立后嘱汝，今得之否？”钱曰：“黄自塘市迁任阳之大桥，三世单传，别无支派。其先自虞而昆，复自昆而虞，系皆无考，故虽遍访以示求后意，竟无应者。”刘闻怅然。姑出金钱，遣纪纲赴泖，为黄修墓道，且拟置田供岁祀。至则墓木已刊，四望平畴野水，黄兆域无由别识。盖兵燹之余，已毁其墓为河道矣。仆乃封土三杯，藉以复命。时，珍已举三子，刘嘱以甥嗣黄，俟其长成，即于遗址营第，奉黄祀。珍诺之。乃不二年，而钱次子死；更命其季，季又殇，黄遂无嗣。刘后安富尊荣，又二十年薨，时岁已周甲。

　　康熙癸丑，张媪以年老南归，为述其颠末如此。曩余客金阊，尝于残书铺中得是事稿本，前后百纸，草率多讹，标面目《过墟志感》。首篇即载任阳事，后半类日纪，而无撰人名。近阅《纪载汇编》，知曾采辑，则直目为《过墟志》，并有墅西逸叟序。然系琉璃厂排版，刷以牟利者，仅赏新奇，一过即已。故其篇虽较稿本为约，而亦未遑剪裁。余以其非见闻所习也，因特芟繁就简，且别其目为《孀姝殊遇》。其间虽尽有点窜，而无失本真，将广其传，后遂镌入是录云。

　　本篇选自《墨余录》卷五。

