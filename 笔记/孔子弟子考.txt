
孔子弟子考　 （清）朱彝尊 撰

　　（四库全书 集部 别集类 曝书亭集卷五十六）

　　序曰孔氏之徒三千人身通六艺者七十子其云三千不取盈于三千也其云七十不限止以七十也自孔子徒人法既亡而文翁石室象在显晦之间世儒据以考定弟子之籍惟史记之传家语之解而已议配祀之典先横七十之目于心胷虑溢七十二人之外于是论者纷纶以臆断为进退举凡论语春秋传礼记漫不知省或又于复姓者改姓一字书之栗主自国学下至府州县学皆然是尚得为知礼也乎归田之暇爰作孔子弟子考下及门人暨孟子弟子窃思杏坛设教必先长幼之序斯史记家语咸纪弟子之年兹先书三十二人而莱芜侯无年岁次于卫公者依侍坐四子伦序书之不可以郕公先之也余从羣书采获具列焉

　　鲁秦子商字丕兹（家语作不慈史记作子丕）少孔子四岁唐开元二十七年追赠上洛伯宋大观四年赠冯翊侯
　　按髙邮夏氏孔门弟子记略及阙里广志皆云商少孔子四十岁然秦子父堇父偪阳之役与叔梁纥俱以力闻宜与孔子生年相近今据家语旧闻暨史记索隠苏氏古史文正之又宋大中祥符元年赠孔门弟子侯爵商未得与至大观四年礼局上言遂补赠冯翊侯阙里志误以秦祖鄄城之封移之商非也

　　鲁颜子无繇（家语少无字繇作由）字季路少孔子六岁唐追赠杞伯宋赠曲阜侯元进杞国公谥文裕

　　蒲大夫卞仲子由字子由（子亦作季）少孔子九岁唐追赠卫侯宋赠河内侯进卫公

　　鲁南武曽子蒧（亦作点）字子晳唐追赠宿伯宋赠莱芜侯

　　蔡漆雕子开字子若（史记作子开）少孔子十一岁习尚书唐追赠滕伯宋赠平舆侯
　　汉艺文志漆雕子十二篇
　　郑康成曰鲁人
　　按龟山杨氏先圣大训以开为凭恐误

　　鲁闵子损字子骞少孔子十五岁唐追赠费侯宋赠琅琊公改费公
　　按闵子少孔子十五岁史记家语文同小司马索隠可证今本家语多讹作五十岁夏氏从之非也

　　鲁冉子雍字仲弓少孔子二十九岁唐追赠薛侯宋赠下邳公改薛公
　　按今本家语仲弓无年岁而史记索隠文有之

　　鲁冉子求字子有（家语仲弓之宗族）少孔子二十九岁唐追赠徐侯宋赠彭城公改徐公

　　鲁商子瞿字子木少孔子二十九岁唐赠蒙伯宋赠须昌侯

　　齐梁子鳣（或作鲤）字叔鱼少孔子二十九岁（家语作三十九岁）唐赠赵伯宋赠千乘侯

　　鲁颜子回字子渊少孔子三十岁唐追赠兖国公宋因之元至顺中赠复圣公

　　卫士师齐髙子柴字子羔（左传作季羔檀弓韩非子作子皋）少孔子三十岁（家语作四十岁）唐赠共伯宋赠共城侯
　　郑康成曰卫人
　　王应麟曰卫髙柴为孔子弟子后居于鲁

　　单父宰陈巫马子施字子期（史记作旗）少孔子三十岁唐赠鄫伯宋赠东阿侯
　　郑康成曰鲁人

　　鲁卫相卫端木子赐字子贡少孔子三十一岁唐赠黎侯宋赠黎阳公进黎公

　　鲁有子若字子有（或作子若）少孔子三十三岁唐赠卞伯宋赠平阴侯
　　按小司马据家语文云少三十三岁今本家语作三十六岁殆误也

　　武城宰呉言子偃字子游少孔子三十五岁（史记作四十五）唐赠呉侯宋赠丹阳公改吴公（许慎说文偃作于象旌旗之游字子游）

　　鲁樊子须字子迟少孔子三十六岁（家语作四十六）唐赠凡伯宋赠益都侯
　　郑康成曰齐人

　　宋原子宪（檀弓称仲宪）字子思少孔子三十六岁唐赠原伯宋赠任城侯
　　郑康成曰鲁人

　　鲁大夫武城澹台子灭明字子羽少孔子三十九岁唐赠江伯宋赠金乡侯

　　单父宰鲁宓子不齐字子贱少孔子三十九岁唐赠单伯宋赠单父侯
　　按史记索隠引家语云少孔子四十九岁而今本家语无九字索隠又引史记文三十而今本史记作四十流传既久均失其故矣

　　陈陈子亢（说文作伉）字子禽少孔子四十岁唐赠颍伯宋赠南顿侯
　　按班固古今人表其载孔门弟子甚略独陈子三见一陈亢一陈子禽居中中一陈子亢居中下不得其解

　　鲁公西子赤字子华少孔子四十二岁唐赠郜伯宋赠巨野侯

　　莒父宰卫卜子商字子夏少孔子四十四岁晩为卫文侯师唐赠魏侯宋赠东阿公（或作河东公）改魏公
　　郑康成曰温国人

　　南武城曽子参字子舆少孔子四十六岁初仕于莒其后齐迎以相楚迎以令尹晋迎以上卿唐开元中追赠郕伯宋大中祥符二年进郕侯政和元年改赠武城侯咸淳三年进郕国西元至顺中赠宗圣公

　　汉艺文志曽子十八篇
　　王应麟曰参与弟子公明仪乐正子春单居离曾元曾华之徒论述立身孝行之要天地万物之理

　　鲁颜子幸（通典作栁咸淳临安志作韦或作辛）字子栁少孔子四十六岁唐赠蕃伯宋赠阳谷侯

　　陈颛孙子师字子张少孔子四十八岁唐赠陈伯宋赠宛丘侯改陈公

　　鲁冉子孺字子鲁（或作曽）少孔子五十岁唐赠纪伯宋赠临沂侯

　　蔡曹子恤字子循少孔子五十岁唐赠曹伯宋赠上蔡侯

　　鲁伯子虔（家语作处）字子析（家语作晳）少孔子五十岁唐赠聊伯宋赠沐阳侯

　　按伯虔史记家语不着何地人考咸淳临安志云是鲁人宋思陵赞曰有虔子析全鲁之彦当必有所本也聊伯志作骈伯

　　鲁颜子髙（史记索隠云家语名产今本家语作颜刻）字子骄少孔子五十岁唐赠琅琊伯宋赠雷泽侯

　　鲁叔仲子会字子期少孔子五十岁（鲁嵈石壁画像云）唐赠瑕丘伯宋赠博平侯
　　郑康成曰晋人

　　楚公孙子龙字子石少孔子五十三岁唐赠黄伯宋赠枝江侯
　　按家语称龙卫人然唐宋追封皆楚地盖从北海郑氏之说若为坚白异同之论者乃赵人乐正子舆谓其行无师学无友非孔子弟子可知

　　右有年岁着于家语史记隶续者三十有一人并曾蒧共三十二人内颜渊年数王肃疑其错误

　　中都宰鲁冉子耕字伯牛唐赠郓侯宋赠东平侯改郓公
　　按圣门志阙里广志称伯牛少孔子七岁不审何据

　　临淄大夫鲁宰子予字子我唐赠齐侯宋赠临淄公改齐公

　　鲁（史记作齐）公冶子长（家语作苌）字子长唐赠莒伯宋赠髙宻侯
　　范宁曰名芝字子长

　　鲁南宫子绦（或作韬）一名括（或作适）字子容唐赠郯伯宋赠袭丘侯改汝阳侯
　　夏洪基曰南宫适之为敬叔非也按史记南宫括字子容初未尝云是孟僖子之子孟懿子之兄也而索隠注遽云是孟僖子之子仲孙阅论语集注亦云谥敬叔孟懿子之兄史无其文也可疑一也适见家语一名绦是适已有二名矣而左传孟僖子云必属说与何忌于夫子索隠又云仲孙阅是有二名天下岂有一人而四名者乎可疑二也孔子在鲁族姓颇微而南宫敬叔公族元子遣从孔子时定已娶于强家矣岂孔子得以兄子妻之可疑三也礼记檀弓载南宫敬叔反必载寳而朝孔子曰丧不如速贫之为愈也若而人岂能抑权力而伸有徳谨言语而不废于有道之邦邪愚以敬叔之与南宫适皎然二人矣
　　按史记南宫括字子容论语括作适家语南宫绦字子容郑康成注檀弓称南宫绦孟僖子之子南宫阅也字子容其妻孔子兄女又称南宫敬叔鲁孟僖子之子仲孙阅也左氏传昭公七年孟僖子属说与何忌于夫子使事之杜预注云说南宫敬叔僖子之子然则括也适也绦也说也阅也一子容而名有五也崇崇祯末髙邮夏弘基开元辑孔门弟子传略以南宫绦适括字子容为一人以仲孙说阅谥敬叔者为一人至于说苑所载南宫边子谓是适字之讹然汉书古今人表既有南容又有南宫敬叔又有南宫边子颜师古注于南容则云南宫绦也于敬叔则名南宫适也是绦与适适与边子均未可混而为一矣

　　齐公晳子哀（家语作克）字季次（或作沉）唐赠郳伯宋赠北海侯
　　顾炎武曰汶上县有汉卫尉卿衡方碑其文曰履该颜原兼修季由洪适以颜原为颜渊原宪而都穆以季由即季路与兼修义不协按公晳哀字季次不为家臣太史公与原宪并称一称字一名名亦古文所尝有也

　　陈公良子孺字子正唐赠东牟伯宋赠牟平侯

　　宋司马子耕（家语耕上冇黎字）字子牛唐赠向（或作滕）伯宋赠楚丘侯改睢阳侯

　　卫琴子牢字子开一字子张唐赠南陵侯宋赠顿丘侯改赠阳平侯
　　家语有史记无

　　秦秦子祖字子南唐赠少梁伯（咸淳临安志作沙梁）宋赠鄄城侯

　　卫奚容子蒧字子晳（一云字子楷）唐赠下邳伯宋赠济阳侯

　　鲁公祖子句兹字子之唐赠期思伯宋赠即墨侯

　　卫亷子洁字子庸唐赠莒父伯宋大观中补赠胙城侯

　　齐公西子舆如字子上唐赠重丘伯宋赠临胊侯

　　宰（或作■〈罒上干下〉）父子黒字子素唐赠乗丘伯宋大观中补赠祁乡侯

　　鲁公西子蒧字子尚唐赠祝阿伯宋赠徐城侯

　　秦壤驷子赤字子徒（或作从）唐赠北卫伯宋赠上邽侯

　　鲁冉子季字子产唐赠东平伯宋赠诸城侯

　　薛子邦字子从

　　郑子国字子徒唐赠荥阳伯宋赠朐山侯
　　司马贞曰家语薛邦字从史记作国而家语称邦者盖避汉祖讳而改郑与薛字讹也
　　按仲尼之徒名字间有同者既有曾蒧亦有奚容蒧又有公西蒧既有冉耕亦有司马耕既有宓不齐又有任不齐既有公西赤亦有壤驷赤既有卜商亦有秦商既有原亢亦有陈亢既有狄黒亦有宰父黒既有冉孺亦有公良孺既有秦祖亦有颜祖此名不嫌同也冉求字子有有若漆雕徒父亦字子有颜无繇字季路仲由亦字季路颛孙师字子张琴牢亦字子张巫马施字子期叔仲会亦字子期公西蒧字子上公西舆如亦字子上秦非字子之公祖句兹亦字子之原宪字子思燕伋亦字子思曾蒧字子晳伯虔狄黒奚容蒧亦字子晳壤驷赤字子徒郑国亦字子徒秦冉字子开琴牢亦字子开申绩字子周公伯缭亦字子周荣旗字子祺县成亦字子祺颜哙字子声乐欬亦字子声漆雕哆字子敛邽巽亦字子敛此字不嫌同也然则薛邦郑国子徒子从安见其名字相类而并疑其姓氏之误邪乃议祀典者封郑而罢薛安见其必为一人揆之于礼终有未安也

　　齐后（今本家语误石）子处字子里唐赠营丘伯宋大观中补赠胶东侯

　　鲁左人子郢字子行唐赠临淄伯宋赠南华侯

　　卫狄子黒字子晳（家语作晳之）唐赠临济伯宋赠林虑侯

　　鲁商子泽字子秀唐赠睢阳伯宋赠邹平侯

　　楚任子不齐字子选唐赠任城伯宋赠当阳侯

　　鲁荣子旗（家语作祈）字子祺（家语作子颜）唐赠雩娄伯宋赠厌次侯

　　鲁颜子哙字子声唐赠朱虚伯宋赠济阴侯

　　原子亢（家语作忼或作桃）字子藉唐赠莱芜伯宋赠乐平侯

　　晋（或作鲁）公肩子定字子中唐赠新田伯宋大观中补赠梁父侯

　　鲁秦子非字子之唐赠汧阳伯宋赠华亭侯

　　漆雕子徒父（家语名从）字子文（或云字子友）唐赠须句伯宋赠髙苑侯

　　燕子伋（或作级）字子思唐赠渔阳伯宋赠汧源侯

　　鲁公夏子守字子乘宋大观中补赠巨平侯
　　按魏志有公夏浩或子乗之后

　　卫勾子井疆字子疆唐赠淇阳伯宋赠滏阳侯

　　齐少叔子乘字子车唐赠淳于伯宋赠博昌侯
　　按应劭风俗通云凡氏于字伯仲叔季是也氏有太叔仲叔则有少叔无足异者子车之姓家语史记诸书皆作步而广韵注云孔子弟子有少叔乘系复姓今从之

　　石作子蜀字子明唐赠石邑伯宋赠成纪侯

　　鲁邽子巽（史记索隠作邦巽文翁石室图作国选家语巽亦作选）字子敛唐赠平陆伯宋赠髙堂侯

　　鲁施子之常字子恒唐赠乘氏伯宋赠临濮侯

　　鲁申子续字子周（家语今本作绩）

　　申子棠字周（史记今本作党礼殿图作傥）唐赠邵陵伯宋赠淄川侯

　　申子枨（论语）字子续（咸淳临安志）唐赠鲁伯（临安志作阿伯）宋赠文登侯陆
　　徳明曰申枨郑康成云盖孔子弟子申续史记云申棠字周家语云申续字周也
　　司马贞曰文翁图所记有申枨申棠
　　王应麟曰史记申棠字周家语申续字周今史记以棠为党家语以续为绩传写之误也后汉王政碑云有羔羊之絜无申棠之欲亦以枨为棠则申棠申枨一人耳唐开元封申党召陵伯又封申枨鲁伯本朝祥符封枨文登侯又封党淄川侯俱列从祀党即棠也一人而为二人失于详考陆氏释文也史记索隠谓文翁图有申棠申枨今所传礼殿图有申党无申枨
　　按七十子颜氏居其八冉氏居其五秦氏居其四公西氏漆雕氏居其三商氏县氏原氏居其二若申枨申棠文翁图记并列开元祥符亦并追封郑康成陆徳明疑为一人则以续党并字周也夫棠党字义相近合之可耳而髙邮夏洪基强以棠枨为谐声字亦近凿且如公西蒧公西舆如同字子上未尝不并祀何独续与党同字必当去其一乎窃谓唐宋议礼诸儒未为不是有其举之莫或废也记有之矣

　　鲁乐子欬（或作欣）字子声唐赠昌平伯宋大观中补赠建成侯
　　按春秋定公十二年费宰公山不狃率费人以袭鲁孔子命申须句乐颀勒士众下伐之费人北遂隳三都之城杜预注以二人为鲁大夫考乐欬家语作乐欣欣与颀偏旁相同疑颀即是欣且文云孔子命之其为弟子未可知也

　　鲁颜子之仆字子叔唐赠东武伯宋赠冤句侯

　　鲁孔子忠（或作弗）字子蔑孔子兄孟皮子唐赠汶阳伯宋赠郓城侯

　　鲁漆雕子哆字子敛唐赠武城伯宋赠濮阳侯

　　鲁县子成字子祺（今本家语作子横）唐赠巨野伯宋赠武城侯

　　鲁颜子相（史记作祖）字子襄唐赠临邑伯宋大观中补赠富阳侯
　　司马贞曰家语无此人
　　按孟子昔者曽子谓子襄曰或是语颜子亦未可定

　　鲁公伯子寮（论语作寮史记索隠作缭令本作僚又作辽或云即申缭）字子周唐赠任伯宋赠寿张侯
　　马融曰寮鲁人弟子也
　　按公伯缭见史记弟子传又见文翁礼殿图必非无稽之言后儒以愬子路一事断为非圣人之徒然论语圣门六十人所记公是公非有过未尝少隠即宰我冉有陈亢过皆不免似未可以一眚而尽掩其生平也子长引孔子之言受业身通者七十有七人皆异能之士寮盖其一矣而致堂胡氏因家语不列其名氏谓史记失之迨明程敏政乃建议谓是圣门之蟊螣请罢其祀嘉靖中行人司正薛侃复谓公伯寮及秦冉颜何皆不见于家语而傅会于史记请均去之愚谓家语史记周公礼殿图传闻异辞则有之若专信家语以史记为傅会未免失之偏矣

　　鄡子单字子家唐赠铜鞮伯宋大观中补赠聊城侯
　　史记礼殿图有家语无

　　秦子冉字子开唐赠彭衙伯宋赠新息侯
　　史记礼殿图有家语无

　　鲁颜子何字子冉唐赠开阳伯宋赠堂邑侯
　　史记有家语无
　　按秦冉颜何二子于弘治元年少詹事程敏政请正祀典疑为字画相近之误而罢其祀食自诩不舛于礼一洗前代相习之陋永为百世可遵之典然生数千载之后安见二子必无其人释昙积上言于周太祖曰孔子领徒三千达者七十有二升堂入室者莫过数人自余已外岂容斥逐彼释氏之言尚然乃以臆见斥先贤之祀天资刻薄之言吾未信为百世可遵也

　　廉子瑀
　　礼殿图有家语史记无

　　鲁孺子悲
　　按小戴礼杂记恤由之丧哀公使孺悲之孔子学士丧礼士丧礼于是乎书郑康成注云士之丧礼已废矣孔子以教孺悲国人乃复书而存之方悫注云丧礼将亡圣人不可以不书必待孺悲学之然后孔子书之者以明礼之不废亦有所因也盖孔门自子夏兼通六艺而外若子木之受易子开之习书子舆之述孝经子贡之问乐有若仲弓闵子骞言游之撰论语而传士丧礼者实孺悲之功也惟因论语记悲欲见而孔子以疾辞疑孔子拒之门墙之外不屑教诲当知始则辞疾终授以礼以亲受礼于孔子之儒反不得与配食之列斯则祀典之阙矣

　　公罔子之裘
　　序子点
　　按二子从射矍相之圃孔子使扬觯而语见礼记射义射既阙子路进曰由与二三子者之为司马何如孔子曰能用命矣则家语载之记首言孔子与门人习射于矍相之圃子路之云曰二三子是二子为孔子弟子无疑也

　　仲孙子何忌僖子貜之子也卒谥懿子
　　按春秋左氏传孟僖子将死召其大夫曰孔丘圣人之徒也臧孙纥有言曰圣人有明徳者若不当世其后必有达人今其将在孔丘乎我若获后必属说与何忌于孔子使事之而学礼焉故孟懿子与南宫敬叔师事仲尼据此縁僖子病不相礼故曰礼人之干也无礼无以立乃属二子事孔子学礼焉懿子问孝对曰无违盖语以无违僖子学礼之命樊迟不知子告之以生事之以礼死葬之以礼祭之以礼舍礼无以教懿子也孔丛子又载懿子问书钦四邻之义不可不附弟子之列云

　　仲孙子说（亦作阅）孟僖子之子懿子之弟居南宫又曰南宫敬叔
　　按世本仲生貜生南宫绦孔安国以南宫适即敬叔鲁大夫郑康成注礼云敬叔鲁孟僖子之子仲孙阅是也又云南宫绦孟僖子之子南宫阅也字子容其妻孔子兄女陆德明释文云南宫阅一名绦司马贞史记索隠亦云南宫括家语作南宫绦按其人是鲁孟僖子之子仲孙阅也近髙邮夏洪基辨南宫适括绦字子容是一人仲孙阅说字敬叔是一人考春秋名号归一图仲孙即阅南宫敬叔僖子之子孔子弟子也而不及括绦则夏说似属可从昔孔子将适周敬叔言于昭公资车一乘马二匹与敬叔俱至周问礼于老聃问乐于苌弘歴郊射之所考明堂之制察庙朝之度自周反鲁弟子稍益进焉子曰自南宫敬叔之乘我车也而道加行是敬叔在弟子之列有功于圣门者矣今祀典配适而无阅不无可议焉

　　孔子璇
　　按嘉靖中张孚敬改定祀典以秦冉颜何疑为字画之误而罢其祀又以薛邦疑即郑国遂亦罢祀而并黜孔璇其说本于程敏政考秦冉开元中追封彭衙伯大中祥符间加封新息侯颜何开元中封开阳伯大中祥符间加封堂邑侯自唐迄明从祀已久所谓有其举之莫或敢废而孚敬废之过矣家语孔璇叔仲会年相比俱执笔迭侍孔子孟武伯见孔子而问曰此二孺子之幼也于学岂能识于壮哉孔子曰然少成则天性也习掼若自然也惟因二子合传故不复别标璇名今会既得祀璇不应独遗矣此则祀典之阙也

　　卫司寇惠叔兰
　　按家语子游尝从孔子适卫与将军子兰相善使之受学于夫子司寇惠子之丧檀弓文也郑司农注云惠子卫将军文子弥牟之弟惠叔兰也古今议弟子从祀者率本家语而孔璇惠叔兰独遗之不当补其阙乎又荀卿法行篇南郭惠子问于子贡曰夫子之门何其杂也子贡曰君子正身以俟欲来者不距欲去者不止且夫良医之门多病人櫽括之侧多枉木是以杂也杨倞注云夫子弟子未详其姓名盖居南郭因以为号据此疑即兰也

　　鲁太史左丘子明唐贞观十三年诏与颜渊同从祀庙庭宋祥符中赠瑕丘伯政和中改赠中都伯
　　叶梦得曰古有左氏左丘氏太史公称左丘失明厥有国语今春秋传作左氏而国语出左丘氏则不得为一家文体亦自不同其非一家书明甚
　　按左氏为孔子弟子主其说者众矣谓孔子将修春秋与左丘明乘如周观书于周史归而修春秋之经丘明为之传者严彭祖也谓左丘明亲见夫子好恶与圣人同者刘歆也谓仲尼与丘明观鲁史记有所褒贬口授弟子弟子退而异言丘明恐弟子各安其意以失其真故论本事而作传者班固也谓左氏传理长至明至切至直至顺长于二传者贾逵也谓春秋诸家去孔子逺左氏传出孔子壁中近得其实者王充也谓丘明之传囊括古今表里人事者卢植也谓丘明受经于仲尼是为素臣者杜预也谓孔子作春秋丘明子夏造膝亲受者荀崧也谓丘明之传释孔氏之经子应乎母以胶投漆者孔颖达也谓丘明躬为鲁史受经于仲尼者刘知几也谓左氏受经于仲尼博采诸家叙事尤备能令万代之下见其本末比余传功最髙者啖助也谓仲尼明周公之志而修经丘明受仲尼之经而为传者权徳舆也谓孔氏之门左氏富而不诬有以见圣贤之心者刘轲也谓丘明与圣人同时接其闻见参求其长左氏为上者陈岳也葢自唐以前诸儒之论皆以丘明受业孔门故贞观永徽中祀周公为先圣孔子为先师是时孔庭配食止颜渊左丘明二人褒崇之礼若此迨宋羣儒尽舍三传说春秋久而论世者惑于赵匡之说则疑左氏在孔子之前惑于王安石之说则疑左氏生孔子之后众口纷纶迄无定论遂使唐代特祀之先贤并不得与七十子之列然则汉晋以来经生之说均不足信邪窃以为议礼者之失矣
　　又按司马迁报任少卿书左丘失明厥有国语应劭风俗通丘姓鲁左丘明之后然则左丘为复姓甚明孔子作春秋明为作传春秋止获麟传乃详书孔子卒孔子既卒周氏以讳事神名终将讳之为弟子者自当讳师之名此第称左氏传而不书左丘也

　　鲁林子放唐赠清河伯宋赠长山侯
　　按家语弟子解史记弟子传均无林放姓名惟蜀礼殿图有之

　　牧子皮
　　赵岐曰牧皮事孔子学者
　　按孟子与琴张曾晳并称此必孔子之所与似不宜置之祀典之外

　　常子季
　　按庄子徳充符篇常季问于仲尼曰王骀兀者也从之游者与夫子中分鲁郭象注常季孔子弟子

　　鲁大夫子服子何景伯
　　按汉鲁峻石壁画七十二子像有子服景伯唐刘懐玊作孔圣真宗录以子服景伯在七十七子之间

　　宾牟子贾
　　广韵注汉复姓鲁有宾牟贾
　　按乐记宾牟贾侍坐于孔子孔子与之言及乐宾牟贾起免席而请斯弟子之职也子曰居吾语女论语之命季路孝经之命子舆皆然孔子葢以师道自居则贾在弟子之列明矣惟是孔子语弟子必呼其名而记称之曰吾子岂记礼者去圣人之世稍后遂有此失乎

　　鞠子语
　　按晏子春秋景公上路寝闻哭声曰吾若闻哭声何为者也梁丘据对曰鲁孔丘之徒鞠语者也明于礼乐审于服丧其母死葬埋甚厚服丧三年哭泣甚哀公曰岂不可哉而色恱之孔丛子诘墨篇亦载其事葢曾参闵损髙柴仲由孺悲而外又一孝子也

　　齐大夫颜子涿聚（或作浊邹）
　　按吕览云颜涿聚梁父之大盗也学于孔子为天下名士以终其寿而史记孔子世家称弟子三千身通六艺者七十有二人如颜浊邹之徒受业者甚众则虽不在七十子之列然不可谓非孔氏之徒矣

　　右家语弟子解七十六人又与叔孙会合传有孔璇又别见者惠叔兰共七十八人史记弟子传七十七人别见孔子世家者有颜涿聚共七十八人苏辙撰古史著录七十九人家语有而史记无者琴牢薛邦申续陈亢县亶也史记有而家语无者公伯寮郑国申棠鄡单秦冉颜何也益以文翁礼殿之廉瑀林放鲁峻石壁画象之子服何礼杂记之孺悲射义之公罔之裘序点春秋左氏传之仲孙何忌仲孙阅晏子之鞠语孟子之牧皮庄子之常季通计九十八人窃谓中有姓氏相近者不当以臆见去留先师之庭宜槩应从祀他若论语之阙党互乡二童子鲁峻石壁画象之□子虑襄子孺襄子鲁公子庶颜子思夫子髙韦续书品为素王纪瑞制麒麟书之申姓名阙失又蘧伯玊孔子严事之友施存虽载陶弘景真诰在三千人之数不与弟子之列不复著录恐滋后学之惑也

　　又按孔门弟子籍汉艺文志有孔子徒人图法二巻隋经籍志有郑康成论语孔子弟子目录一巻（唐艺文志作论语篇目弟子）惜俱失传议礼者止以家语为凭至斥史记为附会若文翁礼殿图置之不复参详矣又会要通典祖庭广记素王纪事孔门佥载阙里志等编纪诸弟子连书姓名统不分析以致明南北雍阙里庙暨海内外府州县卫学从祀弟子率改复姓为一字姓沿其误而不知今依广韵注如奚容壤驷左人少叔石作左丘悉为更正冀信古之君子有取焉

　　又按古今人表于孔子弟子居第二等者左丘明颜渊闵子骞冉伯牛仲弓居第三等者宰我子贡冉有季路子游子夏曾子子张曽晳子贱南容公冶长公西华有若漆雕启澹台灭明樊迟巫马期司马牛子羔原宪颜路商瞿季次公良颜刻颜栁居第四等者孟懿子南宫敬叔公伯寮公肩子子石琴牢宾牟贾居第五等者颜烛雏陈亢林放申枨子服景伯

　　曝书亭集巻五十六
