康有为：孔子改制考
　　叙
　　孔子卒后二千三百七十六年，康有为读其遗言，渊渊然思，凄凄然悲，曰：嗟夫！使我不得见太平之治，被大同之乐者，何哉？使我中国二千年，方万里之地，四万万神明之裔，不得见太平之治，被大同之乐者，何哉？使大地不早见太平之治，逢大同之乐者，何哉？
　　天既哀大地生人之多艰，黑帝乃降精而救民患，为神明，为圣王，为万世作师，为万民作保，为大地教主。生于乱世，乃据乱世而立三世之法，而垂精太平。乃因其所生之国，而立三世之义，而注意于大地远近、大小若一之大一统。乃立元以统天，以天为仁，以神气流形而教庶物，以不忍心而为仁政。合鬼神山川、公侯庶人、昆虫草木一统于其教，而先爱其圆颅方趾之同类，改除乱世勇乱战争角力之法，而立《春秋》新王行仁之制。其道本神明，配天地，育万物，泽万世，明本数，系末度，小大精粗，六通四辟，无乎不在。此制乎，不过于元中立诸天，于一天中立地，于一地中立世，于一世中随时立法，务在行仁，忧民忧，以除民患而已。《易》之言曰：书不尽言，言不尽意。《诗》、《书》、《礼》、《乐》、《易》、《春秋》，为其书，口传七十子后学为其言。此制乎，不过其夏葛冬裘，随时救民之言而已。
　　若夫圣人之意，窈矣！深矣！博矣！大矣！世运既变，治道斯移，则始于粗粝，终于精微。教化大行，家给人足。无怨望忿怒之患，强弱之难。无残贼妒疾之人。民修德而美好，被发衔哺而游，毒蛇不螫，猛兽不搏，扺虫不触。朱草生，醴泉出，凤凰麒麟游于郊陬。囹圄空虚，画衣裳而民不犯。则斯制也，利用发蒙，声色之以化民，末也！
　　夫两汉君臣儒生，尊从《春秋》拨乱之制，而杂以霸术，犹未尽行也。圣制萌芽，新歆遽出，伪《左》盛行，古文纂乱。于是削移孔子之经而为周公，降孔子之圣王而为先师；《公羊》之学废，改制之义湮，三世之说微；太平之治，大同之乐，暗而不明，郁而不发。我华我夏，杂以魏晋隋唐佛老词章之学，乱以氐羌、突厥、契丹、蒙古之风，非惟不识太平，并求汉人拨乱之义，亦乖剌而不可得。而中国之民遂二千年被暴主夷狄之酷政，耗矣。哀哉！
　　朱子生于大统绝学之后，揭鼓扬旗而发明之。多言义，而寡言仁；知省身救过，而少救民患；蔽于据乱之说，而不知太平大同之义。杂以佛老，其道觳苦。所以为治教者，亦仅如东周、刘蜀、萧察之偏安而已。大昏也，博夜也，冥冥汶汶，雺雾雰，重重锢昏，皎日坠渊。万百亿千缝掖俊民，跂跂脉脉而望，篝灯而求明，囊萤而自珍，然卒不闻孔子天地之全，太平之治，大同之乐。悲夫！
　　天哀生民，默牖其明，白日流光，焕炳莹晶。予小子梦执礼器而西行，乃睹此广乐钧天，复见宗庙百官之美富。门户既得，乃扫荆榛而开涂径，拨云雾而览日月，非复人间世矣。不敢隐匿大道，乃与门人数辈，朝夕钩掸，八年于兹。删除繁芜，就成简要，为《改制考》三十卷。同邑陈千秋礼吉、曹泰箸伟，雅才好博，好学深思，编检尤劳，墓草已宿。然使大地大同太平之治可见，其亦不负二三子铅椠之劳也夫！
　　嗟夫！见大同太平之治也，犹孔子之生也。《孔子改制考》成书，去孔子之生二千四百四十九年也。
　　光绪二十四年正月元日，南海康有为广厦记
　　孔子改制考 卷01
　　○上古茫昧无稽考（人生六七龄以前，事迹茫昧，不可得记也；开国之始，方略缺如，不可得详也。况太古开辟，为萌为芽，漫漫长夜，舟车不通，书契难削，畴能稽哉？大地人道皆蓲敷于洪水后。然印度婆罗门前，欧西希腊前，亦已茫然。岂特秘鲁之旧劫，墨洲之古事，黯芴渺昧，不可识耶？吾中国号称古名国，文明最先矣，然六经以前，无复书记。夏、殷无征，周籍已去，共和以前，不可年识。秦汉以后，乃得详记，而谯周、苏辙、胡宏、罗泌之流，乃敢于考古，实其荒诞，崔东壁乃为《考信录》以传信之，岂不谬哉？夫三代文教之盛，实由孔子推托之故，故得一孔子而日月光华，山川焜耀。然夷考旧文，实犹茫昧，虽有美盛，不尽可考焉。）
　　子曰：夏礼吾能言之，杞不足征也，殷礼吾能言之，宋不足征也，文献不足故也。足，则吾能征之矣。（《论语八佾》）
　　子曰：吾说夏礼，杞不足征也。吾学殷礼，有宋存焉。吾学周礼，今用之，吾从周。（《礼记中庸》）
　　子曰：我欲观夏道，是故之杞，而不足征也，吾得夏时焉。我欲观殷道，是故之宋，而不足征也，吾得《坤》、《干》焉。（《礼记礼运》）
　　（杞宋无征，说凡三见，且着于《论语》、《中庸》，引于《史记世家》、《白虎通》，并非僻书。则孔子时夏殷之道，夏殷之礼，不可得考，至明。孔子谓足，则吾能征之，则二代之不足，孔子之不征，可征者仅有夏时，《坤》、《干》二书，自此外皆无存。此可为夏殷礼制全亡无征之据。）
　　北宫问曰：周室班爵禄也，如之何？孟子曰：其详不可得闻也。诸侯恶其害己也，而皆去其籍。（《孟子万章》）
　　《诗》云：雨我公田，遂及我私。惟助为有公田。由此观之，虽周亦助也。（《孟子滕文》）
　　（北宫锜在周时能来问学，必是士大夫。本朝班爵禄，最粗浅之事，无人不知。即无《大周会典》，亦有《缙绅》可考，且亦耳目习闻，何待问于孟子？孟子为当时大贤巨儒，自应博闻强记，熟谙本朝掌故，乃亦不闻其详，又着去籍之故，出于诸侯恶其害己，可知成周之书籍亦不传。今《周礼》及经子杂史所传，以《礼书纲目》、《五礼通考》之例，补编一《大周会典》、《会典则例》、《大周通礼》、《大周会要》，尚极详博，而孟子乃谓不闻其详；所言其略者，乃仅如《缙绅》头数句，是孟子为空疏抃陋之村学究也。若孟子为通博大儒，则是周籍之已去，而无征可信也。又与滕文公言田制，自当征引《会典》、《会要》乃足为据，乃一字不能引出，仅引一《诗》言为证，则当时绝无掌故之书，无可引据，与“去籍”之说正合。此可存为周籍已去不可闻之据。）
　　杨子曰：太古之事灭矣，孰志之哉！三皇之事，若存若亡，五帝之事，若觉若梦。三王之事，或隐或显，亿不识一；当身之事，或闻或见，万不识一；目前之事，或存或废，千不识一。太古至于今日，年数固不可胜纪。伏羲已来，三十余万岁，贤愚好丑，成败是非，无不消灭。（《列子杨朱》）
　　（太古之事已灭，若存若亡，若觉若梦，可为三古茫昧之据。而崔东壁尚欲为《考信录》以实之，不亦谬乎？又谓伏羲以来，三十余万岁，则当无正史可考。杨朱不从孔学，故述旧闻如此。渺茫拟议，各述传闻，如后世《皇王大纪》、《路史》之类，茫昧极矣！泰西之述亚当、夏娃，日本之述开国八神，亦同此义，皆渺茫不可考者也。其云三王之事，亿不识一，亦可为三代无征之证。）
　　五帝之外无传人。非无贤人也，久故也。五帝之中无传政。非无善政也，久故也。（《荀子非相》）
　　（后世一代之兴，名贤名士传述充栋，功绩典章志略弥满，而五帝时，人与政无一传者，可见茫昧极矣。）
　　圣王有百，吾孰法焉？故曰，文久而息，节族久而绝。（《荀子非相》）（文息，节绝，可知百王之道，皆茫昧而无稽矣。）
　　孔子、墨子俱道尧舜，而取舍不同，皆自谓真尧舜。尧舜不复生，将谁使定儒墨之诚乎？殷周七百余岁，虞夏二千余岁，而不能定儒墨之真。今乃欲审尧舜之道于三千岁之前，意者其不可必矣。无参验而必之者，愚也。弗能必而据之，诬也。故明据先王，必定尧舜者，非愚则诬也。（《韩非子显学》）
　　（孔子谓尧舜，明堂五采，服丧三年。墨子谓尧舜，茅茨葛衣，服丧三月。所谓取舍不同。韩非当时已谓儒墨近称殷周虞夏，不能定其真，至称尧舜，尤无参验，不可信据，则尧舜事迹，必已茫昧，故孔子、墨子得各托其义。若有古书可参验，如今之汉晋唐宋之史，则引用者岂能相反乎？韩非又谓尧舜在三千年前，虞夏在二千年前，殷亦七百岁，则与今《五帝德》、《帝系》、《世本》、《史记》，所传绝异，与杨朱称伏羲以来三十余万岁，张寿王述黄帝历，称黄帝以来六千余岁各传，异说正同。虽不合儒家经术，然尧舜三代之茫昧，无实在年代事迹可据依，可见。故韩非遍引群说，疑以传疑，谓皆无参验，明据先王，必定尧舜，非愚则诬。此当时实情，正可藉诸子之纷呶，以考太古之情状矣。）
　　管仲曰：古者封泰山、禅梁父者七十二家，而夷吾所记者十有二焉。（《管子封禅》）
　　（封禅大典，泰山又在齐。管子既不能详，则古事之湮没者，何可胜道！）
　　自伏羲以来，汉永和元年，凡四十万九千三百八十九岁。（《易纬辨终备》）伏羲以上未有闻焉。（《礼纬稽命征》）
　　（伏羲实无可稽考，《五帝德》不敢详焉。《列子》谓伏羲以来三十余万岁，其传闻之谬俱同。大约开辟之始，传闻有伏羲其人，如泰西之称亚当。孔子系《易》，托为人元，而亚当于埃及古音，即为“人”之称，则伏羲之究为何如，亦不得而知也。）
　　五帝三代之记尚矣。自殷以前，诸侯不可得而谱，周以来乃颇可着。（《史记三代世表》）
　　（殷以前不可得而谱，盖孔子时，夏殷无征，非惟五帝然。则夏殷之事茫昧无稽可见。）
　　百家言黄帝，其文不雅驯，荐绅先生难言之。（《史记五帝本纪》）
　　余尝西至空峒，北过涿鹿，东渐于海，南浮江淮矣。至长老皆各往往称黄帝、尧、舜之处，风教固殊焉。书缺有间矣，其轶乃时时见于他说。（并同上）
　　（黄帝之言，皆百家所托。荐绅为孔子后学，茫昧之说，故难言之。东西南朔言黄帝、尧、舜，风教皆殊。盖事迹已远，皆百家所托，故言人人殊。韩非所谓尧舜不可复生，谁使定尧舜之真也。见于他说皆百家所托。其实黄帝、尧、舜之事，书缺有间，茫昧无稽也。）
　　太史公曰：农、工、商交易之路通，而龟、贝、金钱、刀、布之币兴焉，所从来久远。自高辛氏之前尚矣，靡得而记云。（《史记平准书》）
　　（高辛前靡得而记，则伏羲、神农、黄帝、颛顼，茫昧无稽，而百家所称，出于假托，可见矣。）
　　盖闻昔者黄帝合而不死，名察度验，定清浊，起五部，建气物分数，然盖尚矣。书缺乐弛，朕甚闵焉。朕唯未能循明也。（《史记历书》）（欲定星历而书缺，盖茫昧无稽，实无如何。）
　　秦以前尚略矣，其详靡得而记焉。（《史记》）
　　（秦前尚略，其详靡记，与孟子其详不可得闻、诸侯去籍同。然则周制亦茫昧矣。此条最为确据。惟其不详，故诸子得以纷纷假托，或为神农之言，或多称黄帝，或法夏，或法周，或称三代。皆由于书缺籍去，混混茫茫，然后诸子可以随意假托。惟秦之后，乃得其详，故汉志艺文事迹日着。然东平王欲乞《史记》，奏请而未得，扬雄欲见群书，假观于班嗣。故刘歆尚得伪为钟鼎，假托金丝，造作古文，遍伪传记。降自晋、唐，书册日盛，孟蜀刻书，刊传益易，近世事迹，乃如日中。虽有王肃、刘炫、杨慎、丰坊之流，只能间伪逸书，不复能乱史事。古今迥异，不能以近世而律太古也。）
　　先王之道，乍存乍亡。公责卜者言必信，不亦惑乎？（《史记日者列传》）
　　寿王及待诏李信，治黄帝《调历》，课皆疏阔，又言黄帝至元凤三年，六千余岁。丞相属宝长安、单安国、安陵桮育治《终始》，言黄帝以来三千六百二十九岁，不与寿王合。寿王又移帝王，录舜、禹年岁，不合人年。寿王言化益为天子代禹，骊山女亦为天子，在殷、周间，皆不合经术。（《汉书律历志》）
　　（武帝时，孔学已一统，然旧说尚存，可以参证。夏后有化益为天子，周前有骊山女为天子，寿王述黄帝历，必非杜撰。此如后世王莽、武后更世易朝，大统虽为汉、唐，朝代实易新、周。孔子欲裁成三代以为三统，又恶阴乘阳位，女为天子，故去之。其实王莽、武后，后世尚有之，况太古乎！至黄帝纪年各不相合，共和以上无得称焉。要太古削简艰难，难传久远，况结绳之后，草昧荒荒？今欲考美洲以前秘鲁古事，已是极难，何疑于上古乎？合比考之，三代文明，皆藉孔子发扬之，实则茫昧也。）
　　百王太平，升封太山。太山之上封可见者，七十有二，纷纶湮灭者，不可胜数。（《论衡书虚》）纷纶湮灭，盖太古简削艰难，流传已失，故无可考。
　　五经之前至于天地始开、帝王初立者，主名为谁，儒生又不知也。（《论衡谢短》）
　　（太古茫昧，孔子无从杜撰，儒生安得而知？仲任以刘歆博古伪派傲儒生，其实少昊、羿、促率多伪造，儒生不必知也。）
　　儒生犹曰：上古久远，其事暗昧，故经不载而师不说也。（《论衡谢短》）
　　（世传三王五帝，多以为伏羲、神农为三皇，其一者或曰燧人，或曰祝融，或曰女娲，其是与非未可知也。）
　　我闻古有天皇、地皇、人皇，以为或及此谓，亦不敢明。凡斯数者，于五经皆无正文。（《潜夫论五美志》）
　　盖天地剖分，万物萌毓，非有典艺之文，坚基可据。推当今以览太古，自昭昭而本冥冥，乃欲审其事而建其论，董其是非而综其详矣，言也实为难哉！（《风俗通王霸》）
　　孔子改制考 卷02
　　○周末诸子并起创教考（凡物积粗而后精生焉，积贱而后贵生焉，积愚而后智生焉。积土石而草木生，积虫介而禽兽生。人为万物之灵，其生尤后者也。洪水者，大地所共也。人类之生，皆在洪水之后，故大地民众，皆蓲萌于夏禹之时。积人积智，二千年而事理咸备。于是才智之尤秀杰者，蜂出挺立，不可遏靡，各因其受天之质，生人之遇，树论语，聚徒众，改制立度，思易天下。惟其质毗于阴阳，故其说亦多偏蔽，各明一义，如耳目鼻口不能相通，然皆坚苦独行之力，精深奥玮之论，毅然自行其志，思立教以范围天下者也。外国诸教，亦不能外是矣。当是时，印度则有佛、婆罗门及九十六外道，并创术学；波斯则有祚乐阿士对，创开新教；泰西则希腊文教极盛，彼国号称同时七贤并出，而索格底集其成。故大地诸教之出，尤盛于春秋、战国时哉！积诸子之盛，其尤神圣者，众人归之，集大一统，遂范万世。《论衡》称孔子为诸子之卓，岂不然哉！天下咸归依孔子，大道遂合，故自汉以后无诸子。今考春秋、战国，诸子有门户者，举其宗旨，明其时会。其立一说，树一行，索隐行怪，后世无述者，亦附及之。虽不能尽，抑可考万年古今之会，大地学术之变矣。）
　　假今之世，饰邪说，文奸言，以枭乱天下，欺惑愚众，矞宇嵬琐，使天下混然不知是非治乱之所存者，有人矣！纵情性，安恣睢，禽兽之行，不足以合文通治，然而其持之有故，其言之成理，足以欺惑愚众，是它嚣、魏牟也。忍情性，綦溪利跂，苟以分异人为高，不足以合大众，明大分，然而其持之有故，其言之成理，足以欺惑愚众，是陈仲、史軿也。不知壹天下、建国家之权称，上功用，大俭约，而僈差等，曾不足以容辨异，悬君臣，然而其持之有故，其言之成理，足以欺惑愚众，是墨翟、宋掞也。尚法而无法，下修而好作，上则取听于上，下则取从于俗，终日言，成文典，及抃察之，则倜然无所归宿，不可以经国定分，然而其持之有故，其言之成理，足以欺惑愚众，是慎到、田骈也。不法先王，不是礼义，而好治怪说，玩琦辞，甚察而不惠，辩而无用，多事而寡功，不可以为治纲纪，然而其持之有故，其言之成理，足以欺惑愚众，是惠施、邓析也。略法先王而不知其统，犹然而材剧志大，闻见杂博，案往旧造说，谓之“五行”，甚僻违而无类，幽隐而无说，闭约而无解，案饰其辞而祗敬之曰：“此真先君子之言也！”子思唱之，孟轲和之，世俗之沟犹瞀儒，嚾嚾然不知其所非也，遂受而传之，以为仲尼、子游为兹厚于后世，是则子思、孟轲之罪也。若夫总方略，齐言行，壹统类，而群天下之英杰而告之以太古，教之以至顺，奥窔之间，簟席之上，敛然圣王之文章具焉，佛然平世之俗起焉，则六说者不能入也，十二子者不能亲也；无置锥之地，而王公不能与之争名，在一大夫之位，则一君不能独畜，一国不能独容，成名况乎诸侯，莫不愿以为臣，是圣人之不得势者也，仲尼、子弓是也。一天下，财万物，养长生民，兼利天下，通达之属莫不服从，六说者立息，十二子者迁化，则圣人之得势者，舜、禹是也。今夫仁人将何务哉？上则法舜、禹之制，下则法仲尼、子弓之义，以务息十二子之说。如是，则天下之害除，仁人之事毕，圣王之迹着矣。信信，信也，疑疑亦信也。贵贤，仁也，贱不肖亦仁也。言而当，知也，默而当亦知也。故知默犹知言也。故多言而类，圣人也；少言而法，君子也；多少无法，而流湎然，虽辩，小人也。故劳力而不当民务，谓之奸事；劳知而不律先王，谓之奸心；辩说譬谕，齐给便利，而不顺礼义，谓之奸说：此三奸者，圣王之所禁也。知而险，贼而神，为诈而巧，言无用而辩，辩不惠而察：治之大殃也。行辟而坚，饰非而好，玩奸而泽，言辩而逆：古之大禁也。知而无法，勇而无惮，察辩而操僻淫，大而用之，好奸而与众，利足而迷，负石而坠：是天下之所弃也。兼服天下之心，高上尊贵，不以骄人，聪明圣智，不以穷人，齐给速通，不争先人，刚毅勇敢，不以伤人，不知则问，不能则学，虽能必让，然后为德。遇君则修臣下之义，遇乡则修长幼之义，遇长则修子弟之义，遇友则修礼节辞让之义，遇贱而少者则修告导宽容之义，故无不爱也，无不敬也，无与人争也，恢然如天地之苞万物。如是，则贤者贵之，不肖者亲之。如是而不服者，则可谓怪狡猾之人矣，虽则子弟之中，刑及之而宜。诗云“匪上帝不时，殷不用旧；虽无老成人，尚有典刑。曾是莫听，大命以倾”，此之谓也。古之所谓士仕者，厚敦者也，合群者也，乐富贵者也，乐分施者也，远罪过者也，务事理者也，羞独富者也，今之所谓士仕者，污漫者也，贼乱者也，恣睢者也，贪利者也，触抵者也，无礼义而唯权势之嗜者也。古之所谓处士者，德盛者也，能静者也，修正者也，知命者也，着是者也。今之所谓处士者，无能而云能者也，无知而云知者也，利心无足而佯无欲者也，行伪险秽而强高言谨悫者也，以不俗为俗、离纵而跂訾者也。士君子之所不能为。君子能为可贵，不能使人必贵己；能为可信，不能使人必信己；能为可用，不能使人必用己。故君子耻不修，不耻见污，耻不信，不耻不见信，耻不能，不耻不见用。是以不诱于誉；不恐于诽，率道而行，端然正己，不为物倾侧。夫是之谓诚君子。诗云“温温恭人，维德之基”，此之谓也。士君子之容。其冠进，其衣逢，其容良，俨然，壮然，祺然，蕼然，恢恢然，广广然，昭昭然，荡荡然：是父兄之容也。其冠进，其衣逢，其容悫，俭然，恀然，辅然，端然，訾然，洞然，缀缀然，瞀瞀然：是子弟之容也。吾语汝学者之嵬容：其冠絻，其缨禁缓，其容简连，填填然，狄狄然，莫莫然，鹔鹔然，瞿瞿然，尽尽然，盱盱然；酒食声色之中，则瞒瞒然，瞑瞑然；礼节之中，则疾疾然，訾訾然；劳苦事业之中，则鹴鹴然，离离然；偷儒而罔，无廉耻而忍謑诟，是学者之嵬也。第佗其冠，衶衤覃其辞，禹行而舜趋，是子张氏之贱儒也。正其衣冠，齐其颜色，嗛然而终日不言，是子夏氏之贱儒也。偷儒惮事，无廉耻而耆饮食，必曰君子固不用力：是子游氏之贱儒也。彼君子则不然，佚而不惰，劳而不慢，宗原应变，曲得其宜。如是，然后圣人也。（《荀子非十二子》）
　　天下之治方术者多矣，皆以其有，为不可加矣。古之所谓道术者，果恶乎在？曰：无乎不在。曰：神何由降？明何由出？圣有所生，王有所成，皆原于一。不离于宗，谓之天人。不离于精，谓之神人。不离于真，谓之至人。以天为宗，以德为本，以道为门，兆于变化，谓之圣人。以仁为恩，以义为理，以礼为行，以乐为和，熏然慈仁，谓之君子。以法为分，以名为表，以参为验，以稽为决，其数一二三四是也，百官以此相齿，以事为常，以衣食为主，蕃息畜藏，老弱孤寡为意，皆有以养民之理也。古之人其备乎！配神明，醇天地，育万物，和天下，泽及百姓；明于本数，系于末度，六通四辟，大小精粗，其运无乎不在。其明而在数度者，旧法世传之史尚多有之。其在于《诗》、《书》、《礼》、《乐》者，邹、鲁之士、搢绅先生多能明之。《诗》以道志，《书》以道事，《礼》以道行，《乐》以道和，《易》以道阴阳，《春秋》以道名分。其数散于天下而设于中国者，百家之学，时或称而道之。天下大乱，贤圣不明，道德不一，天下多得一察焉以自好，譬如耳目鼻口皆有所明，不能相通，犹百家众技也，皆有所长，时有所用。虽然，不该不遍，一曲之士也，判天地之美，析万物之理，察古人之全，寡能备于天地之美，称神明之容。是故内圣外王之道，暗而不明，郁而不发，天下之人，各为其所欲焉以自为方，悲夫！百家往而不反，必不合矣！后世之学者，不幸不见天地之纯，古人之大体，道术将为天下裂。不侈于后世，不靡于万物，不晖于数度，以绳墨自矫而备世之急，古之道术有在于是者，墨翟、禽滑厘闻其风而说之。为之大过，已之大顺，作为《非乐》，命之曰节用，生不歌，死无服。墨子泛爱兼利而非斗，其道不怒，又好学而博不异，不与先王同，毁古之礼乐。黄帝有《咸池》，尧有《大章》，舜有《大韶》，禹有《大夏》，汤有《大》，文王有辟雍之乐，武王、周公作《武》；古之丧礼，贵贱有仪，上下有等，天子棺瑽七重，诸侯五重，大夫三重，士再重。今墨子独生不歌，死不服，桐棺三寸而无瑽，以为法式，以此教人，恐不爱人，以此自行，固不爱己。未败墨子道。虽然，歌而非歌，哭而非哭，乐而非乐，是果类乎？其生也勤，其死也薄，其道大觳。使人忧，使人悲，其行难为也。恐其不可以为圣人之道，反天下之心，天下不堪，墨子虽独能任，奈天下何？离于天下，其去王也远矣！墨子称道曰：“昔者禹之湮洪水、决江河而通四夷九州岛也，名川三百，支川三千，小者无数。禹亲自操橐耜，而九杂天下之川，腓无胈，胫无毛，沐甚风，栉疾雨，置万国。禹，大圣也，而形劳天下也如此。”使后世之墨者，多以裘褐为衣，以跂为服，日夜不休以，自苦为极。曰“不能如此，非禹之道也，不足为墨”。相里勤之弟子，五侯之徒，南方之墨者，苦获、已齿、邓陵子之属，俱诵《墨经》，而倍谲不同，相谓“别墨”。以坚白同异之辩相訾，以奇偶不仵之辞相应，以巨子为圣人，皆愿为之尸，冀得为其后世，至今不决。墨翟、禽滑厘之意则是，其行则非也。将使后世之墨者，必自苦以腓无胈，胫无毛，相进而已矣，乱之上也，治之下也。虽然，墨子真天下之好也，将求之不得也，虽枯槁不舍也，才士也夫！不累于俗，不饰于物，不苟于人，不忮于众，愿天下之安宁以活民命，人我之养，毕足而止，以此白心，古之道术有在于是者，宋掞、尹文闻其风而悦之。作为华山之冠以自表，接万物以别宥为始，语心之容，命之曰“心之行”，以聏合欢，以调海内，请欲置之以为主；见侮不辱，救民之斗，禁攻寝兵，救世之战；以此周行天下，上说下教，虽天下不取，强聒而不舍者也。故曰，上下见厌而强见也。虽然，其为人太多，其自为太少，曰：“请欲固置五升之饭足矣，先生恐不得饱，弟子虽饥，不忘天下。”日夜不休，曰：“我必得活哉？图傲乎救世之士哉！”曰：“君子不为苛察，不以身假物，以为无益于天下者，明之不如已也。”以禁攻寝兵为外，以情欲寡浅为内。其小大精粗，其行适至是而止。公而不当，易而无私，决然无主，趣物而不两，不顾于虑，不谋于知，于物无择，与之俱往，古之道术有在于是者，彭蒙、田骈、慎到闻其风而悦之。齐万物以为首，曰：“天能覆之，而不能载之；地能载之，而不能覆之；大道能包之而不能辩之。”知万物皆有所可，有所不可，故曰：“选则不遍，教则不至，道则无遗者矣。”是故慎到弃知去己，而缘不得已，泠汰于物，以为道理，曰：“知不知，将薄知而后邻伤之者也。”摐髁无任，而笑天下之尚贤也，纵脱无行，而非天下之大圣。椎拍甗断，与物宛转，舍是与非，苟可以免，不师知虑，不知前后，魏然而已矣。推而后行，曳而后往，若飘风之还，若羽之旋，若磨石之隧，全而无非，动静无过，未尝有罪。是何故？夫无知之物，无建己之患，无用知之累，动静不离于理，是以终身无誉。故曰：“至于若无知之物而已，无用贤圣，夫块不失道。”豪杰相与笑之曰：“慎到之道，非生人之行，而至死人之理，适得怪焉。”田骈亦然，学于彭蒙，得不教焉。彭蒙之师曰：“古之道人，至于莫之是莫之非而已矣。”其风窢然，恶可而言？常反人不见观，而不免于魭断。其所谓道非道，而所言之韪不免于非。彭蒙、田骈、慎到不知道，虽然概乎皆尝有闻者也。以本为精，以物为粗，以有积为不足，澹然独与神明居，古之道术有在于是者，关尹、老聃闻其风而悦之。建之以常无有，主之以太一，以濡弱谦下为表，以空虚不毁万物为实。关尹曰：“在己无居，形物自着，其动若水，其静若镜，其应若响，芴乎若亡，寂乎若清，同焉者和，得焉者失，未尝先人而常随人。”老聃曰：“知其雄，守其雌，为天下溪。知其白，守其辱，为天下谷。”人皆取先，己独取后，曰：“受天下之垢。”人皆取实，己独取虚，无藏也故有余，岿然而有余。其行身也，徐而不费，无为也而笑巧，人皆求福，己独曲全，曰：“苟免于咎。”以深为根，以约为纪，曰：“坚则毁矣，锐则挫矣。”常宽容于物，不削于人，可谓至极。关尹、老聃乎，古之博大真人哉！芴漠无形，变化无常，死与？生与？天地并与？神明往与？芒乎何之？忽乎何适？万物毕罗，莫足以归，古之道术有在于是者，庄周闻其风而悦之。以谬悠之说，荒唐之言，无端崖之辞，时恣纵而不傥，不以奇见之也。以天下为沈浊，不可与庄语，以卮言为曼衍，以重言为真，以寓言为广。独与天地精神往来，而不傲倪于万物，不谴是非以与世俗处。其书虽瑰玮，而连犿无伤也。其辞虽参差，而珝诡可观。彼其充实，不可以已，上与造物者游，而下与外死生、无终始者为友。其于本也，弘大而辟，深闳而肆。其于宗也，可谓稠适而上遂矣！虽然，其应于化而解于物也，其理不竭，其来不蜕，芒乎昧乎，未之尽者。惠施多方，其书五车，其道舛驳，其言也不中。历物之意曰：“至大无外，谓之大一，至小无内，谓之小一；无厚不可积也，其大千里；天与地卑，山与泽平；日方中方睨，物方生方死。大同而与小同异，此之谓小同异。万物毕同毕异，此之谓大同异。南方无穷而有穷，今日适越而昔来，连环可解也。我知天下之中央，燕之北、越之南是也。泛爱万物，天地一体也。”惠施以此为大观于天下，而晓辩者。天下之辩者相与乐之。卵有毛，鸡三足，郢有天下，犬可以为羊，马有卵，丁子有尾，火不热，山出口，轮不蹍地，目不见，指不至，至不绝，龟长于蛇，矩不方，规不可以为圆，凿不围枘；飞鸟之景，未尝动也；镞矢之疾，而有不行不止之时；狗非犬，黄马骊牛三，白狗黑，孤驹未尝有母；一尺之棰，日取其半，万世不竭。辩者以此与惠施相应，终身无穷。桓团、公孙龙，辩者之徒，饰人之心，易人之意，能胜人之口，不能服人之心，辩者之囿也。惠施日以其知与人之辩，特与天下之辩者为怪，此其柢也。然惠施之口谈，自以为最贤。曰：“天地其壮乎！”施存雄而无术。南方有倚人焉，曰黄缭，问天地所以不坠不陷、风雨雷霆之故。惠施不辞而应，不虑而对，遍为万物说，说而不休，多而无已，犹以为寡，益之以怪。以反人为实，而欲以胜人为名，是以与众不适也。弱于德，强于物，其涂隩矣。由天地之道，观惠施之能，其犹一蚊一虻之劳者也，其于物也何庸？夫充一尚可，曰愈贵道，几矣。惠施不能以此自宁，散于万物而不厌，卒以善辩为名。惜乎惠施之才，骀荡而不得，逐万物而不反，是穷响以声、形与影竞走也，悲夫！（《庄子天下》）
　　乃论六家之要指曰：《易大传》：“天下一致而百虑，同归而殊涂。”夫阴阳、儒、墨、名、法、道德，此务为治者也。直所从言之异路，有省不省耳。尝窃观阴阳之术大祥，而众忌讳，使人拘而多所畏，然其序四时之大顺，不可失也。儒者博而寡要，劳而少功，是以其事难尽从，然其序君臣父子之礼，列夫妇长幼之别，不可易也。墨者俭而难遵，是以其事不可遍循，然其强本节用，不可废也。法家严而少恩，然其正君臣上下之分，不可改矣。名家使人俭，而善失真，然其正名实，不可不察也。道家使人精神专一，动合无形，赡足万物。其为术也，因阴阳之大顺，采儒、墨之善，撮名、法之要，与时迁移，应物变化，立俗施事，无所不宜；指约而易操，事少而功多。儒者则不然。以为人主，天下之仪表也，主倡而臣和，主先而臣随，如此则主劳而臣逸，至于大道之要，去健羡，绌聪明，释此而任术。夫神大用则竭，形大劳则敝，形神骚动，欲与天地长久，非所闻也。夫阴阳四时八位十二度二十四节，各有教令，顺之者昌，逆之者不死则亡，未必然也，故曰使人拘而多畏。夫春生，夏长，秋收，冬藏，此天道之大经也，弗顺则无以为天下纲纪，故曰四时之大顺，不可失也。夫儒者以六艺为法。六艺经传以千万数，累世不能通其学，当年不能究其礼，故曰博而寡要，劳而少功。若夫列君臣父子之礼，序夫妇长幼之别，虽百家弗能易也。墨者亦尚尧舜道，言其德行，曰堂高三尺，土阶三等，茅茨不剪，采椽不刮；食土簋，啜土刑，粝粱之食，藜藿之羹；夏日葛衣，冬日鹿裘。其送死，桐棺三寸，举音不尽其哀；教丧礼，必以此为万民之率，使天下法；若此则尊卑无别也。夫世异时移，事业不必同，故曰俭而难遵。要曰强本节用，则人给家足之道也，此墨子之所长，虽百家弗能废也。法家不别亲疏，不殊贵贱，一断于法，则亲亲尊尊之恩绝矣，可以行一时之计而不可长用也，故曰严而少恩。若尊主卑臣，明分职不得相逾越，虽百家弗能改也。名家苛察缴绕，使人不得反其意，专决于名而失人情，故曰使人俭而善失真。若夫控名责实，参伍不失，此不可不察也。道家无为，又曰无不为，其实易行，其辞难知。其术以虚无为本，以因循为用，无成势，无常形，故能究万物之情，不为物先，不为物后，故能为万物生。有法无法，因时为业，有度无度，因物与合，故曰圣人不朽，时变是守。虚者道之常也，因者君之纲也，群臣并至，使各自明也。其实中其声者谓之端，实不中其声者谓之窾。窾言不听，奸乃不生，贤不肖自分，白黑乃形，在所欲用耳，何事不成？乃合大道，混混冥冥，光耀天下，复反无名。凡人所生者神也，所托者形也。神大用则竭，形大劳则敝，形神离则死。死者不可复生，离者不可复反，故圣人重之。由是观之，神者生之本也，形者生之具也，不先定其神，而曰我有以治天下，何由哉？（《史记太史公自序》）
　　老子学商容，见舌而知守柔矣。列子学壶子，观景柱而知持后矣。故圣人不为物先，而常制之。（《淮南子缪称训》）
　　或曰：庄周有取乎？曰：少欲。邹衍有取乎？曰：自持至周，罔君臣之义，衍无知于天地之间，虽邻不觌也。（《法言问道》）
　　客曰：将为太子奏方术之士有资略者，若庄周、魏牟、杨朱、墨翟、便蜎、詹何之伦，使之论天下之精微，理万物之是非，孔老览观，孟子持筹而算之，万不失一。此亦天下之要言妙道也。（《枚乘七发》）
　　百家异说，各有所出。若夫墨、杨、申、商之于治道，犹盖之无一橑，而轮之无一辐，有之可以备数，无之未有害于用也。己自以为独擅之，不通之于天地之情也。（《淮南子俶真训》）
　　杨朱、墨翟之言盈天下。天下之言，不归杨，则归墨。（《孟子滕文》）
　　故圣人听于无声，视于无形，詹何、田子方、老聃是也。（《吕氏春秋重言》）
　　枝于仁者，擢德塞性以收名声，使天下簧鼓以奉不及之法，非乎？而曾、史是已。骈于辩者，累瓦结绳窜句，游心于坚白同异之间，而敝跬誉无用之言，非乎？而杨、墨是已。（《庄子骈拇》）
　　周衰之末，战国纵横，用兵争强，以相侵夺。当世取士，务先权谋，以为上贤。先王大道，陵迟隳废。异端并起，若杨朱、墨翟放荡之言，以干时惑众者非一。（《孟子题辞》）
　　故吴子以法治楚、魏，申、商以法强秦、韩也。（《盐铁论申韩》）
　　昔杨朱、墨翟、申不害、韩非、田骈、公孙龙，汩乱乎先王之道，张乎战国之世。（《中论考伪》）
　　墨子蔽于用而不知文，宋子蔽于欲而不知得，慎子蔽于法而不知贤，申子蔽于势而不知知，惠子蔽于辞而不知实，庄子蔽于天而不知人。故由用谓之道尽利矣，由欲谓之道尽嗛矣，由法谓之道尽数矣，由势谓之道尽便矣，由辞谓之道尽论矣，由天谓之道尽因矣，而此数具者，皆道之一隅也。（《荀子解蔽》）
　　百川异源而皆归于海，百家殊业而皆务于治。（《淮南子泛论训》）──右诸子并起创教总义。仲弓问子桑伯子。子曰：“可也，简。”（《论语雍也》）
　　孔子见子桑伯子，伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去，子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰文质修者，谓之君子；有质而无文，谓之易野。子桑伯子易野，欲同人道于牛马，故仲弓曰太简。（《说苑修文》）
　　孔子问子桑虖曰：“吾再逐于鲁，伐树于宋，削迹于卫，穷于商、周，围于陈、蔡之间。吾犯此数患，亲交益疏，徒友益散，何与？”子桑虖曰：“子独不闻假人之亡与？林回弃千金之璧，负赤子而趋。或曰：‘为其布与？赤子之布寡矣。为其累与？赤子之累多矣。弃千金之璧，负赤子而趋，何也？’林回曰：‘彼以利合，此以天属也。’夫以利合者，迫穷祸患害相弃也；以天属者，迫穷祸患害相收也。夫相收之与相弃，亦远矣。且君子之交淡若水，小人之交甘若醴。君子淡以亲，小人甘以绝。彼无故以合者，则无故以离。”孔子曰：“敬闻命矣。”徐行翔佯而归，绝学捐书，弟子无挹于前，其爱益加进。异日，桑虖又曰：“舜之将死，真冷禹曰：‘汝戒之哉：形莫若缘，情莫若率；缘则不离，率则不劳；不离不劳，则不求文以待形；不求文以待形，固不待物。’”（《庄子山木》）
　　──右子桑伯子创教。
　　孔子之故人曰原壤。其母死，夫子助之沐椁。原壤登木曰：“久矣！予之不托于音也。”歌曰：“狸首之斑然，执女手之卷然。”夫子为弗闻也者而过之。（《礼记檀弓》）
　　──右原壤创教。棘子成曰：“君子质而已矣，何以文为！”（《论语颜渊》）
　　棘子成欲弥文。子贡讥之，谓：“文不足奇者，子成之徒也。”（《论衡书解》）──右棘子成创教。
　　齐桓公之时，天子卑弱，诸侯力征，南夷北狄交伐中国，中国之不绝如线。齐国之地，东负海而北彰河，地狭田少而民多智巧。桓公忧中国之患，苦夷狄之乱，欲以存亡继绝，崇天子之位，广文、武之业，故管子之书生焉。（《淮南子要略》）
　　管子曰：“四维，一曰礼，二曰义，三曰廉，四曰耻。四维不张，国乃灭亡。”（《新书俗激》）
　　管子曰：“仓廪实而知礼节，衣食足而知荣辱。”（《新书无蓄》）──右管子创教。
　　晏平仲祀其先人，豚肩不掩豆；贤大夫也，而难为下也。君子上不僭上，下不逼下。（《礼记杂记》）
　　晏平仲祀其先人，豚肩不掩豆，浣衣濯冠以朝。君子以为隘矣。（《礼记礼器》）──右晏子创教。
　　门人进问曰：“夫少正卯，鲁之闻人也。夫子为政而先诛，得无失乎？”孔子曰：“居！吾语汝其故。人有恶者五，而窃盗奸私不与焉：一曰心达而险，二曰行僻而坚，三曰言伪而辩，四曰强记而博，五曰顺非而泽。此五者有一于人，则不免君子之诛。而少正卯兼有之，故居处足以聚徒成群，言谈足以饰邪荧众，强记足以反是独立，此小人雄桀也。”（《尹文子大道》）
　　少正卯在鲁，与孔子并。孔子之门，三盈三虚。（《论衡讲瑞》）──右少正卯创教。
　　有为神农之言者许行，自楚之滕，踵门而告文公曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦织席以为食。陈良之徒陈相，与其弟辛，负耒耜而自宋之滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言曰：“滕君则诚贤君也，虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”（《孟子滕文》）
　　──右许行创教。
　　子莫执中。执中为近之，执中无权，犹执一也。所恶执一者，为其贼道也，举一而废百也。（《孟子尽心》）──右子莫创教。
　　白圭，周人也。当魏文侯时，李克务尽地力，而白圭乐观时变。故人弃我取，人取我与，能薄饮食，忍嗜欲，节衣服，与用事僮仆同苦乐，趋时若猛兽挚鸟之发。故曰：“吾治生产，犹伊尹、吕尚之谋。孙、吴用兵，商鞅行法是也。”（《史记货殖传》）
　　白圭曰：“吾欲二十而取一，何如？”孟子曰：“子之道，貉道也。”（《孟子告子》）──右白圭创教。
　　“陈仲子，岂不诚廉士哉？居于陵，三日不食，耳无闻，目无见也。井上有李，螬食实者过半矣，匍匐往将食之，三咽，然后耳有闻，目有见。”孟子曰：“于齐国之士，吾必以仲子为巨擘焉。虽然，仲子恶能廉？充仲子之操，则蚓而后可者也！”（《孟子滕文》）
　　孟子曰：“仲子，不义与之齐国而弗受，人皆信之。”（《孟子尽心》）──右陈仲子创教。
　　墨家者流，盖出于清庙之守。茅屋采椽，是以贵俭。养三老五更，是以兼爱。选士大射，是以上贤。宗祀严父，是以右鬼。顺四时而行，是以非命。以孝视天下，是以上同。此其所长也。及蔽者为之，见俭之利，因以非礼；推兼爱之意，而不知别亲疏。（《汉书艺文志》）
　　墨子学儒者之业，受孔子之术，以为其礼烦扰而不悦，厚葬靡财而贫民，复伤生而害事，故背周道而用夏政。禹之时，天下大水，禹身执蔂垂以为民先，剔河而道九歧，凿江而通九路，辟五湖而定东海。当此之时，烧不暇，濡不给扢，死陵者葬陵，死泽者葬泽，故节财、薄葬、闲服生焉。（《淮南子要略》）
　　兼爱，尚贤，右鬼，非命，墨子之所立也。（《淮南子泛论训》）──右墨家创教。
　　道家者流，盖出于史官。历记成败存亡祸福，古今之道，然后知秉要执本，清虚以自守，卑弱以自持。此君人南面之术也，合于尧之克攘，《易》之嗛嗛。一谦而四益，此其所长也。及放者为之，则欲绝去礼学，兼弃仁义，曰独任清虚，可以为治。（《汉书艺文志》）
　　老子者，楚苦县厉乡曲仁里人也。姓李氏，名耳，字伯阳，谥曰聃，周守藏室之史也。孔子适周，将问礼于老子。老子曰：“子所言者，其人与骨皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德，容貌若愚。去子之骄气与多欲，态色与淫志，是皆无益于子之身。吾所以告子，若是而已。”孔子去，谓弟子曰：“鸟，吾知其能飞。鱼，吾知其能游。兽，吾知其能走。走者可以为罔，游者可以为纶，飞者可以为矰。至于龙，吾不知其能乘风云而上天。吾今日见老子，其犹龙邪？”老子修道德，其学以自隐无名为务。居周久之，见周之衰，乃遂去。至关，关令尹喜曰：“子将隐矣，强为我著书。”于是老子乃著书上下篇，言道德之意，五千余言而去，莫知其所终。或曰：老莱子，亦楚人也，著书十五篇，言道家之用，与孔子同时云。盖老子百有六十余岁，或言二百余岁，以其修道而养寿也。自孔子死之后百二十九年，而史记周太史儋见秦献公曰：“始秦与周，合而离，离五百岁而复合，合七十岁而霸王者出焉。”或曰儋即老子，或曰非也，世莫知其然否。老子，隐君子也。老子之子名宗。宗为魏将，封于段干。宗子注。注子宫。宫玄孙假。假仕于汉孝文帝，而假之子解，为胶西王卬太傅，因家于齐焉。世之学老子者则绌儒学，儒学亦绌老子。道不同不相为谋，岂谓是邪？李耳无为自化，清静自正。（《史记老子韩非列传》）
　　南荣趎曰：“里人有病，里人问之。病者能言其病，然其病病者，犹未病也。若趎之闻大道，譬犹饮药以加病也。趎愿闻卫生之经而已矣。”老子曰：“卫生之经，能抱一乎，能勿失乎，能无卜筮而知吉凶乎？能止乎，能已乎，能舍诸人而求诸己乎？能翛然乎，能侗然乎？能儿子乎？儿子终日嗥而嗌不嗄，和之至也；终日握而手不掜，共其德也；终日视而目不瞬，偏不在外也。行不知所之，居不知所为，与物委蛇而同其波，是卫生之经已。”（《庄子庚桑楚》）
　　常皞张其口而示老子曰：“吾舌存乎？”老子曰然。“吾齿存乎？”老子曰亡。常皞曰：“子知之乎？”老子曰：“夫舌之存也，岂非以其柔耶？齿之亡也，岂非以其刚耶？”常皞曰：“嘻！是已。天下之事已尽矣，无以复语子哉！”（《说苑敬慎》）
　　孔子见温伯雪子，不言而出。子贡曰：“夫子之欲见温伯雪子好矣，今也见之而不言其故，何也？”孔子曰：“若夫人者，目击而道存矣，不可以容声矣。”故未见其人而知其志，见其人而心与志皆见，天符同也。圣人之相知，岂待言哉！（《吕氏春秋精谕》）
　　全性保真，不以物累形，杨子之所立也。（《淮南子泛论训》）
　　杨朱曰：伯成子高不以一毫利物，舍国而隐耕。大禹不以一身自利，一体偏枯。古之人，损一毫利天下，不与也；悉天下奉一身，不取也。人人不损一毫，人人不利天下，天下治矣。（《列子杨朱》）
　　庄子者，蒙人也，名周。周尝为蒙漆园吏，与梁惠王、齐宣王同时。其学无所不窥，然其要本归于老子之言。故其著书十余万言，大抵率寓言也。作《渔父》、《盗跖》、《胠箧》，以诋訾孔子之徒，以明老子之术；畏累虚、亢桑子之属，皆空语无事实。然善属书离辞，指事类情，用剽剥儒墨，虽当世宿学，不能自解免也。其言洸洋自恣以适己，故自王公大人不能器之。楚威王闻庄周贤，使使厚币迎之，许以为相。庄周笑谓楚使者曰：“千金、重利，卿相、尊位也。子独不见郊祭之牺牛乎？养食之数岁，衣以文绣，以入太庙，当是之时，虽欲为孤豚，岂可得乎？子亟去，无污我！我宁游戏污渎之中自快，无为有国者所羁，终身不仕，以快吾志焉。”（《史记老子韩非列传》）
　　郑之神巫相壶子林，见其征，告列子。列子行，泣报壶子，壶子持以天壤。名实不入，机发于踵，壶子之视死生亦齐矣。子求行年五十有四，而病伛偻，脊管高于顶，曷下迫颐，两脾在上，烛营指天，匍匐自窥于井，曰：“伟哉造化者，其以我为此拘拘邪！”此其视变化亦同矣。故睹尧之道，乃知天下之轻也。观禹之志，乃知天下之细也。原壶子之论，乃知生死之齐也。见子求之行，乃知变化之同也。（《淮南子精神训》）
　　夫列子御风而行，泠然善也，旬有五日而后反。彼于致福者，未数数然也。此虽免乎行，犹有所待者也。（《庄子逍遥游》）
　　列御寇为伯无人射，引之盈贯，措杯水其肘上，发之，适矢复沓，方矢复寓，当是时，犹象人也。伯无人曰：“是射之射，非不射之射也。尝与汝登高山，履危石，临百仞之渊，若能射乎？”于是无人遂登高山，履危石，临百仞之渊，背逡巡，足二分垂在外，揖御寇而进之。御寇伏地，汗流至踵。伯无人曰：“夫至人者，上窥青天，下潜黄泉，挥斥八极，神气不变。今女怵然有恂目之志，尔于中也殆矣夫！”（《庄子田子方》）
　　子列子问关尹曰：“至人潜行不窒，蹈火不热，行乎万物之上而不栗，请问何以至于此？”关尹曰：“是绝气之守也，非知巧果敢之列。”（《庄子达生》）
　　先物行、先理动之谓前识。前识者，无缘而忘意度也。何以论之？詹何坐，弟子侍，有牛鸣于门外。弟子曰：“是黑牛也而白题。”詹何曰：“然，是黑牛也而白在其角。”使人视之，果黑牛而以布裹其角。以詹子之术，婴众人之心，华焉殆矣！故曰“道之华也”。尝试释詹子之察，而使五尺之愚童子视之，亦知其黑牛而以布裹其角也。故以詹子之察，苦心伤神，而后与五尺之愚童子同功，是以曰“愚之首也”。故曰：“前识者，道之华也而愚之首也。”（《韩非子解老》）
　　单豹好术，离俗弃尘，不食谷实，不衣芮温，身处山林岩堀以全其生，不尽其年而虎食之。（《吕氏春秋必己》）
　　或曰：“以德报怨，何如？”子曰：“何以报德？以直报怨，以德报德。”（《论语宪问》）（以德报怨，其学出于老子。）──右道家创教。
　　法家者流，盖出于理官。信赏必罚，以辅礼制。《易》曰：“先王以明罚饬法。”此其所长也。及刻者为之，则无教化，去仁爱，专任刑法而欲以致治，至于残害至亲，伤恩薄厚。（《汉书艺文志》）
　　秦国之俗，贪狼强力，寡义而趋利，可威以刑而不可化以善，可劝以赏而不可厉以名。被险而带河，四塞以为固，地利形便，畜积殷富。孝公欲以虎狼之势而吞诸侯，故商鞅之法生焉。（《淮南子要略》）
　　昔商君相秦也，内立法度，严刑罚，饰政教，奸伪无所容，外设百倍之利，收山泽之税，国富民强，器械完饰，蓄积有余。是以征敌伐国，攘地斥境，不赋百姓而师以赡，故用不竭而民不知。（《盐铁论非鞅》）
　　今申不害言术，而公孙鞅为法。术者，因任而授官，循名而责实，操杀生之柄，课群臣之能者也。此人主之所执也。（《韩非子定法》）
　　申不害者，京人也，故郑之贱臣，学术以干韩昭侯，昭侯用为相。内修政教，外应诸侯，十五年，终申子之身，国治兵强，无侵韩者。申子之学本于黄老，而主刑名，著书二篇，号曰《申子》。（《史记老子韩非列传》）
　　申子者，韩昭厘之佐。韩，晋别国也，地民险，而介于大国之间。晋国之故礼未灭，韩国之新法重出。先君之令未收，后君之令又下。新故相反，前后相缪，百官背乱，不知所用，故刑名之书生焉。（《淮南子要略》）
　　韩非者，韩之诸公子也，喜刑名法术之学，而其归本于黄老。非为人口吃，不能道说，而善著书。与李斯俱事荀卿，斯自以为不如非。非见韩之削弱，数以书谏韩王，韩王不能用。于是韩非疾治国不务修明其法制，执势以御其臣下，富国强兵而以求人任贤，反举浮淫之蠹而加之于功实之上。以为儒者用文乱法，而侠者以武犯禁，宽则宠名誉之人，急则用介胄之士。今者所养非所用，所用非所养，悲廉直不容于邪枉之臣，观往者得失之变，故作《孤愤》、《五蠹》内外《储》、《说林》、《说难》，十余万言。（《史记老子韩非列传》）
　　邓析操两可之说，设无穷之辞。当子产执政，作《竹刑》，郑国用之。数难子产之治，子产屈之。（《列子力命》）
　　子产治郑。邓析务难之，与民之有狱者约，大狱一衣，小狱襦鳷。民之献衣襦鳷而学讼者，不可胜数。以非为是，以是为非，是非无度，而可与不可日变，所欲胜因胜，所欲罪因罪。（《吕氏春秋离谓》）
　　──右法家创教。
　　名家者流，盖出于礼官。古者名位不同，礼亦异数。孔子曰：“必也正名乎！名不正则言不顺，言不顺则事不成。”此其所长也。及譥者为之，则苟钩鋋析乱而已。（《汉书艺文志》）
　　公孙龙，六国时辩士也。疾名实之散乱，因资材之所长，为守白之论，假物取譬，以守白辩。（《公孙龙子迹府》）或问：公孙龙诡辞数万以为法，法欤！（《法言吾子》）
　　宋子曰：“圣人与圣法何以异？”彭蒙曰：“子之乱名，甚矣！圣人者，自己出也。圣法者，自理出也。理出于己，己非理也；己能出理，理非己也。故圣人之治，独治者也，圣法之治则无不治矣。此万世之利，唯圣人能该之。”宋子犹惑，质于田子。田子曰蒙之言然。（《尹文子犬道》）
　　惠子曰：“不益生，何以有其身？”庄子曰：“道与之貌，天与之形，无以好恶，内伤其身。今子外乎子之神，劳乎子之精，倚树而吟，据高梧而瞑，天选子之形，子以坚白鸣。”（《庄子德充符》）
　　──右名家创教。
　　阴阳者流，盖出于羲和之官。敬顺昊天，历象日月星辰，敬授民时，此其所长也。及拘者为之，则牵于禁忌，泥于小数，舍人事而任鬼神。（《汉书艺文志》）
　　阴阳者，顺时而发，推刑德，随斗击，因五胜，假鬼神而为助者也。
　　天文者，序二十八宿，步五星日月，以纪吉凶之象，圣王所以参政也。《易》曰：“观乎天文，以察时变。”然星事凶悍，非湛密者，弗能由也。夫观景以谴形，非明王，亦不能服听也。以不能由之臣，谏不能听之主，此所以两有患也。
　　历谱者，序四时之位，正分至之节，会日月五星之辰，以考寒暑杀生之实。故圣王必正历数，以定三统服色之制，又以探知五星日月之会、凶阨之患、吉隆之喜，其术皆出焉。此圣人知命之术也，非天下之至材，其孰与焉。道之乱也，患出于小人而强欲知天道者，坏大以为小，削远以为近。是以道术破碎而难知也。（并同上）
　　邹衍大言天事，谓之谈天。（《五经通义》）
　　郑有神巫曰季咸，知人之死生存亡、祸福寿夭，期以岁月旬日若神。郑人见之，皆弃而走。列子见之而心醉，归以告壶子曰：“始吾以夫子之道为至矣，则又有至焉者矣！”（《庄子应帝王》）
　　──右阴阳家创教。
　　从横家者流，盖出于行人之官。孔子曰：“诵《诗》三百，使于四方，不能颛对，虽多，亦奚以为？”又曰：“使乎使乎！”言其当权事制宜，受命而不受辞，此其所长也。及邪人为之，则上诈谖而弃其信。（《汉书艺文志》）
　　晚世之时，六国诸侯，溪异谷别，水绝山隔，各自治其境内，守其分地，握其权柄，擅其政令。下无方伯，上无天子，力征争权，胜者为右。恃连与国，约重致，剖信符，结远援，以守其国家，持其社稷。故纵横修短生焉。（《淮南子要略》）
　　仪、秦学乎鬼谷术，而习乎纵横言，安中国者各十余年。（《法言渊骞》）
　　文学曰：苏秦以从，显于赵；张仪以衡，任于秦。（《盐铁论褒贤》）
　　景春曰：公孙衍、张仪，岂不诚大丈夫哉！一怒而诸侯惧，安居而天下熄。（《孟子滕文》）──右纵横家创教。
　　兵家者，盖出古司马之职，王官之武备也。《洪范》八政，八曰师。孔子曰，为国者足食足兵，以“不教民战，是谓弃之”。明兵之重也。《易》曰：“古者弦木为弧，剡木为矢，弧矢之利，以威天下。”其用上矣。后世耀金为刃，割革为甲，器械甚备。下及汤、武受命，以师克乱而济百姓，动之以仁义，行之以礼让。《司马法》是其遗事也。自春秋至于战国，出奇设伏，变诈之兵并作。汉兴，张良、韩信，序次兵法，凡百八十二家，删取要用，定着三十五家，诸吕用事而盗取之。武帝时，军政杨仆，捃摭遗逸，纪奏兵录，犹未能备。至于孝成，命任宏，论次兵书为四种。（《汉书艺文志》）
　　齐之田单，楚之庄蹻，秦之卫鞅，燕之缪虮，是皆世俗之所谓善用兵者也。（《荀子议兵》）吴起长兵攻取，楚人骚动，相与泣悼王。（《盐铁论非鞅》）
　　──右兵家创教。
　　诸子十家，其可观者，九家而已。皆起于王道既微，诸侯力政，时君世主，好恶殊方。是以九家之术，蜂出并作，各引一端，崇其所善，以此驰说，取合诸侯。其言虽殊，辟犹水火，相灭亦相生也。仁之与义，敬之与和，相反而皆相成也。《易》曰：“天下同归而殊涂，一致而百虑。”今异家者各推所长，穷知究虑以明其指，虽有蔽短，合其要归，亦六经之支与流裔。使其人遭明王圣主，得其所折中，皆股肱之材已。仲尼有言，“礼失而求诸野”。方今去圣久远，道术缺废，无所更索。彼九家者，不犹愈于野乎？若能修六艺之术，而观此九家之言，舍短取长，则可以通万方之略矣。（《汉书艺文志》）
　　──右附录诸家创教绪论。
　　孔子改制考 卷03
　　○诸子创教改制考（孔子改制之说，自今学废没，古学盛行后，迷惑人心，人多疑之。吾今不与言孔子，请考诸子。诸子何一不改制哉？后世风俗，法密如网。天下皆俯首奉法，无敢妄作者。然江充之见武帝，纱縠衣，禅纚步摇，飞翮之英；隽不疑之见暴胜之，冠进贤冠，褒衣博带；宋世司马公、朱子尚自制深衣。明张凤翼，尚以菊花绣衣谒巡抚；则儒服之创，何异哉？其它悬为虚论，待之后王，则有若黄梨州之《明夷待访录》，顾亭林之《日知录》，更何足言乎！今揭诸子改制之说。诸子之改制明，况大圣制作之孔子，坐睹乱世，忍不损益，拨而反之正乎？知我罪我，惟义所在，固非曲士夏虫所能知矣。）
　　子墨子制为葬埋之法曰：棺三寸，足以朽骨；衣三领，足以朽肉。掘地之深，下无菹漏，气无发泄于上，垄足以期其所，则止矣。哭往哭来，反从事乎衣食之财，佴乎祭祀，以致孝于亲。故曰，子墨子之法，不失死生之利者，此也。（《墨子节葬》）
　　故古圣王制为葬埋之法曰：棺三寸，足以朽体。衣衾三领，足以覆恶。以及其葬也，下无及泉，上无通臭，陇若参耕之亩，则止矣。死者既以葬矣，生者必无久哭，而疾而从事，人为其所能，以交相利也。（同上）
　　（不久哭而疾从事，宜孟子以为薄而无父矣。荀子以为知用而不知文，诚切中其病。）
　　子墨子游。魏越曰：“既得见四方之君，子则将先语？”子墨子曰：“凡入国，必择务而从事焉。国家昏乱，则语之尚贤尚同。国家贫，则语之节用节葬。国家喜音湛湎，则语之非乐非命。国家淫僻无礼，则语之尊天事鬼。国家务夺侵凌，则语之兼爱非攻。故曰择务而从事焉。”（《墨子鲁问》）
　　公孟子谓子墨子曰：“子以三年之丧为非，子之三日之丧亦非也。”（三日当为三月）子墨子曰：“子以三年之丧非三日之丧，是犹果谓撅者不恭也。”（《墨子公孟》）
　　上稽之尧、舜、禹、汤、文、武之道而政逆之，下稽之桀、纣、幽、厉之事犹合节也。若以此观，则厚葬久丧，其非圣王之道也。今执厚葬久丧者言曰：“厚葬久丧，果非圣王之道，夫胡说中国之君子，为而不已，操而不择哉？”子墨子曰：“此所谓便其习而义其俗者也。昔者越之东，有嵒沭之国者，其长子生则解而食之，谓之宜弟；其大父死，负其大母而弃之，曰鬼妻不可与居处。此上以为政，下以为俗，为而不已，操而不择，则此岂实仁义之道哉？此所谓便其习而义其俗者也。楚之南，有炎人国者，其亲戚死，朽其肉而弃之，然后埋其骨，乃成为孝子。秦之西，有仪渠之国者，其亲戚死，聚柴薪而焚之，熏上谓之登遐，然后成为孝子。此上以为政，下以为俗，为而不已，操而不择，则此岂实仁义之道哉？此所谓便其习而义其俗者也。若以此，若三国者观之，则亦犹薄矣；若中国之君子观之，则亦犹厚矣。如彼则大厚，如此则大薄，然则葬埋之有节矣。故衣食者，人之生利也，然且犹尚有节，葬埋者，人之死利也，夫何独无节于此乎？”（《墨子节葬》）
　　堂高三尺，土阶三等，茅茨不剪，采椽不刮。食土簋，啜土刑，粝粱之食，藜藿之羹。夏日葛衣，冬日鹿裘。其送死桐棺三寸，举音不尽其哀。（《墨子》佚文）
　　兼爱，尚贤，右鬼，非命，墨子之所立也。（《淮南子泛论训》）
　　昔者圣王为法曰：丈夫年二十，毋敢不处家；女子年十五，无敢不事人。此圣王之法也。圣王既没，于民次也，其欲蚤处家者，有所二十年处家；其欲晚处家者，有所四十年处家。以其蚤与其晚相践，后圣王之法十年，若纯三年而字子，生可以二三年矣。此不惟使民蚤处家，而可以倍与！（《墨子节用》）
　　子墨子曰：为乐，非也。何以知其然也？曰：先王之书，汤之《官刑》有之，曰：“其恒舞于宫，是谓巫风。其刑，君子出丝二卫，小人否。”似二伯黄径，乃言曰：“呜呼！舞佯佯，黄言孔章，上帝弗常，九有以亡。上帝不顺，降之百殃，其家必坏丧。”察九有之所以亡者，徒从饰乐也。于《武观》曰：“启乃淫溢康乐，野于饮食，将将铭苋磬以力；湛浊于酒，渝食于野，《万》舞翼翼，章闻于天，天用弗式。”故上者天鬼弗戒，下者万民弗利。（《墨子非乐》）
　　且惟昔者虞夏商周，三代之圣王，其始建国营都日，必择国之正坛，置以为宗庙，必择木之修茂者，立以为菆位，必择国之父兄慈孝贞良者，以为祝宗，必择六畜之胜腯肥倅，毛以为牺牲，圭璧琮璜称财为度；必择五谷之芳黄，以为酒醴粢盛，故酒醴粢盛，与岁上下也。故古圣王治天下也，故必先鬼神而后人者，此也。故曰：官府选效，必先祭器祭服，毕藏于府，祝宗有司，毕立于朝，牺牲不与昔聚群。故古者圣王之为政，若此。（《墨子明鬼》）
　　（按，此《墨子》诸篇，皆墨子特创之义，即墨子所改之制也。然曰“择务而从事”，则亦深观时势，曲有斟酌，非持偏论而概施之。庄子谓墨子“真天下之好”，求之天下无有，诚哉是言！但总诸篇之旨，《节葬》、《非命》、《非乐》、《非儒》，皆显与孔子之学为敌，又其声名徒众与孔子相比，故述孔子者必力攻之。非独孔子义理之粹，亦所谓子不私其父，则不成为子，臣不私其君，则不成为臣也。若韩愈，谓孔子必用墨子，墨子必用孔子，二家交攻，非二师之道本然，则褷言也。虽然，退之一文人之雄耳，安足责以大道之源流哉！）
　　不侈于后世，不靡于万物，不晖于数度，以绳墨自矫而备世之急，古之道术有在于是者，墨翟、禽滑厘闻其风而悦之。为之大过，已之大顺，作为《非乐》，命之曰节用，生不歌，死无服。墨子泛爱兼利而非斗，其道不怒。又好学而博不异，不与先王同，毁古之礼乐。黄帝有《咸池》，尧有《大章》，舜有《大韶》，禹有《大夏》，汤有《大》，文王有辟雍之乐，武王、周公作《武》；古之丧礼，贵贱有仪，上下有等，天子棺椁七重，诸侯五重，大夫三重，士再重。今墨子独生不歌，死不服，桐棺三寸而无椁，以为法式，以此教人，恐不爱人；以此自行，固不爱己。未败墨子道。虽然，歌而非歌，哭而非哭，乐而非乐，是果类乎？其生也勤，其死也薄，其道大觳。使人忧，使人悲。其行难为也。恐其不可以为圣人之道，反天下之心，天下不堪。墨子虽独能任，奈天下何？离于天下，其去王也远矣！墨子称道曰：“昔者禹之湮洪水，决江河，而通四夷九州岛也，名山三百，支川三千，小者无数。禹亲自操橐耜，而九杂天下之川，腓无，胫无毛，沐甚风，栉疾雨，置万国。禹，大圣也，而形劳天下也如此。”使后世之墨者，多以裘褐为衣，以跂蹻为服，日夜不休，以自苦为极。曰“不能如此，非禹之道也，不足谓墨”。相里勤之弟子，五侯之徒，南方之墨者，苦获、已齿、邓陵子之属，俱诵《墨经》，而倍谲不同，相谓“别墨”。以坚白同异之辨相訾，以觭偶不仵之辞相应，以巨子为圣人，皆愿为之尸，冀得为其后世，至今不决。墨翟、禽滑厘之意则是，其行则非也。将使后世之墨者，必自苦以腓无胈，胫无毛，相进而已矣，乱之上也，治之下也。虽然，墨子真天下之好也，将求之不得也，虽枯槁不舍也，才士也夫！（《庄子天下》）
　　墨者之法曰：“杀人者死，伤人者刑。”此所以禁杀伤人也。夫禁杀伤人者，天下之大义也。（《吕氏春秋去私》）
　　墨者亦尚尧舜道，言其德行，曰：堂高三尺，土阶三等，茅茨不剪，采椽不刮。食土簋，啜土刑，粝粱之食，藜藿之羹。夏日葛衣，冬日鹿裘。其送死，桐椁三寸，举音不尽其哀。教丧礼，必以此为万民之率。（《史记太史公自序》）
　　──右墨子改制。管仲镂簋朱纮，山节藻棁，君子以为滥矣。（《礼记礼器》）
　　孔子曰：管仲镂簋而朱纮，旅树而反坫，山节而藻棁，贤大夫也，而难为上也。（《礼记杂记》）管仲会国用三分，二在宾客，其一在国。（《管子中匡》）
　　公曰：“民办君事矣，则可乎？”对曰：“不可。甲兵未足也，请薄刑罚以厚甲兵。”于是死罪不杀，刑罪不罚，使以甲兵赎。死罪以犀甲一戟，刑罚以胁盾一戟，过罚以金。军无所计而讼者，成以束矢。（同上）
　　桓公曰：“参国奈何？”管子对曰：“制国以为二十一乡。商工之乡六，士农之乡十五。公帅十一乡，高子帅五乡，国子帅五乡。参国，故为三军。公立三官之臣，市立三乡，工立三族，泽立三虞，山立三衡。制五家为轨，轨有长；十轨为里，里有司；四里为连，连有长；十连为乡，乡有良人；三乡一帅。”桓公曰：“五鄙奈何？”管子对曰：“制五家为轨，轨有长；六轨为邑，邑有司；十邑为率，率有长；十率为乡，乡有良人；三乡为属，属有帅；五属一大夫。武政听属，文政听乡，各保而听，毋有淫佚者。”（《管子小匡》）
　　管子对曰：“修旧法。择其善者，举而严用之。”
　　管子对曰：“作内政而寓军令焉。为高子之里，为国子之里，为公里，三分齐国以为三军。择其贤民，使为里君。乡有行伍卒长，则其制令，且以田猎，因以赏罚，则百姓通于军事矣。”桓公曰善。于是乎管子乃制五家以为轨，轨为之长；十轨为里，里有司；四里为连，连为之长；十连有乡，乡有良人以为军令。是故五家为轨，五人为伍，轨长率之；十轨为里，故五十人为小戎，里有司率之；四里为连，故二百人为卒，连长率之；十连为乡，故二千人为旅，乡良人率之；五乡一师，故万人一军，五乡之师率之。三军，故有中军之鼓，有高子之鼓，有国子之鼓。春以田，曰搜，振旅；秋以田，曰狝，治兵。是故卒伍政定于里，军旅政定于郊。内教既成，令不得迁徙。
　　管子对曰：“制重罪入以兵甲犀胁二戟，轻罪入兰盾鞈革二戟；小罪入以金钧，分宥薄罪入以半钧。无坐抑而讼狱者，正三禁之而不直，则入束矢以罚之。美金以铸戈剑矛戟，试诸狗马；恶金以铸斤斧锄夷锯，试诸木土。”（并同上）
　　其后齐中衰，管子修之，设轻重九府。（《史记货殖传》）
　　管仲父出朱盖青衣，置鼓而归，庭有陈鼎，家有三归。（《韩非子外储》）──右管子改制。
　　曾子曰：“晏子可谓知礼也已，恭敬之有焉。”有若曰：“晏子一狐裘三十年，遣车一乘，及墓而反。国君七个，遣车七乘；大夫五个，遣车五乘。晏子焉知礼？”曾子曰：“国无道，君子耻盈，礼焉。国奢则示之以俭，国俭则示之以礼。”（《礼记檀弓》）
　　晏平仲祀其先人，豚肩不掩豆，浣衣濯冠以朝，君子以为隘矣。（《礼记礼器》）
　　晏平仲祀其先人，豚肩不掩豆，贤大夫也，而难为下也。（《礼记杂记》）──右晏子改制。棘子成曰：“君子质而已矣，何以文为？”（《论语颜渊》）
　　原壤夷俟。（《论语宪问》）
　　孔子之故人曰原壤。其母死，夫子助之沐椁。原壤登木曰：“久矣！予之不托于音也。”歌曰：“狸首之班然，执女手之卷然。”夫子为弗闻也者而过之。从者曰：“子未可以已乎？”夫子曰：“丘闻之，亲者毋失其为亲也，故者毋失其为故也。”（《礼记檀弓》）
　　或曰：“以德报怨，何如？”子曰：“何以报德？以直报怨，以德报德。”（《论语宪问》）
　　（《说苑》谓以德报怨为老子说，则与孔子并时改制之人也。其道不近人情，自难行。）──右棘子成、原壤、老子改制。
　　杨朱曰：古语有之，“生相怜，死相捐。”此语至矣！相怜之道，非唯情也，勤能使逸，饿能使饱，寒之能使温，穷能使达也。相捐之道，非不相哀也，不含珠玉，不服文锦，不陈牺牲，不设明器也。（《列子杨朱》）
　　（“死相捐”，与墨子薄葬同。杨、墨殊途，其制间合，犹三统之因革也。）
　　季梁之死，杨朱望其门而歌。随梧之死，杨朱抚其尸而哭。（《列子仲尼》）（《论语》：“子于是日哭，则不歌。”临丧而歌，必非孔子之制。《檀弓》载季武子丧，曾点倚其门而歌。案，季武子卒于昭公七年，是时孔子才十八岁。《论语》序曾甗在子路后。子路少孔子九岁，是时曾甗尚未十岁，安有倚门而歌事？殆后儒伪窜耳。若杨朱、原壤，同出老子，望门登木，后先一辙。后世《蒿里》、《薤露》，此风固有自来欤？）
　　──右杨子改制。
　　不累于俗，不饰于物，不苟于人，不忮于众，愿天下之安宁以活民命，人我之养毕足而止，以此白心，古之道术有在于是者，宋掞尹文闻其风而悦之。作为华山之冠以自表，接万物以别宥为始，语心之容命之曰“心之行”，以胹合欢，以调海内，请欲置之以为主；见侮不辱，救民之斗，禁攻寝兵，救世之战。以此周行天下，上说下教，虽天下不取，强聒而不舍者也。（《庄子天下》）
　　名有三科，法有四呈。一曰命物之名，方员白黑是也；二曰毁誉之名，善恶贵贱是也；三曰况谓之名，贤愚爱憎是也。一曰不变之法，君臣上下是也；二曰齐俗之法，能鄙同异是也；三曰治众之法，庆赏刑罚是也；四曰平准之法，律度权衡是也。（《尹文子大道》）
　　士不兼官则职寡，寡则易守，故士位可世。（《慎子威德》）（世官为诸子之制，可见选举实为孔子创制。）
　　故古之为国者，无使民自贫富。贫富皆由于君，则君专所制，民知所归矣。（《尹文子大道》）（君专所制，开后世君主之风。）
　　明君动事分官由慧，定赏分财由法，行德制中由礼。故欲不得于时，爱不得犯法，贵不得逾亲，禄不得逾位；士不得兼官，工不得兼事，以能受事，以事受利。若是者，上无羡赏，下无羡财。（《慎子威德》）
　　──右宋掞、尹文、慎到改制。
　　惠子为魏惠王为法，为法已成，以示诸民人，民人皆善之，献之惠王。惠王善之，以示翟翦。翟翦曰：“善也。”惠王曰：“可行耶？”翟翦曰：“不可。”惠王曰：“善而不可行，何故？”翟翦对曰：“今举大木者，前呼舆騑，后亦应之。此其于举大木者善矣，岂无郑、卫之音哉？然不若此其宜也。夫国亦木之大者也。”（《吕氏春秋淫辞》）
　　（按，惠子为法，而翟翦以为不可行，此则必非魏之旧法矣。）──右惠子改制。
　　有为神农之言者许行，自楚之滕，踵门而告文公曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦织席以为食。陈良之徒陈相，与其弟辛，负耒耜而自宋至滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言曰：“滕君则诚贤君也，虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”（《孟子滕文》）
　　从许子之道，则市贾不贰，国中无伪，虽使五尺之童适市，莫之或欺。布帛长短同，则贾相若。麻缕丝絮轻重同，则贾相若。五谷多寡同，则贾相若。屦大小同，则贾相若。（同上）
　　──右许子改制。
　　白圭曰：“吾欲二十而取一，何如？”孟子曰：“子之道，貉道也。万室之国，一人陶，则可乎？”曰：“不可。器不足用也。”曰：“夫貉，五谷不生，惟黍生之，无城郭、宫室、宗庙、祭祀之礼，无诸侯、币帛、饔飧，无百官有司，故二十取一而足也。今居中国，去人伦，无君子，如之何其可也？陶以寡，且不可以为国，况无君子乎？欲轻之于尧舜之道者，大貉、小貉也；欲重之于尧舜之道者，大桀、小桀也。”（《孟子告子》）
　　──右白圭改制。
　　驺衍睹有国者益淫侈，不能尚德，若大雅整之于身，施及黎庶矣。乃深观阴阳消息，而作《怪迂之变》、《终始》、《大圣》之篇，十余万言。其语闳大不经。必先验小物，推而大之，至于无垠。先序今，以上至黄帝，学者所共术，大并世盛衰；因载其禨祥度制，推而远之，至天地未生，{穴幻}冥不可考而原也。先列中国名山大川、通谷禽兽，水土所殖，物类所珍，因而推之及海外，人之所不能睹。称引天地剖判以来，五德转移，治各有宜，而符应若兹。以为儒者所谓中国者，于天下乃八十一分居其一分耳。中国名曰赤县神州。赤县神州内自有九州岛；禹之序九州岛是也，不得为州数。中国外，如赤县神州者九，乃所谓九州岛也。于是有裨海环之，人民禽兽莫能相通者如一区中者，乃为一州。如此者九，乃有大瀛海环其外，天地之际焉。其术，皆此类也。（《史记孟子荀卿列传》）
　　──右驺子改制。
　　或问：“公孙龙诡辞数万以为法，法欤？”曰：“断木为棋，梡革为鞠，亦皆有法焉。不合乎先王之法者，君子不法也。”（《法言吾子》）──右公孙龙改制。
　　世俗之为说者曰：“治古无肉刑，而有象刑：墨黥，慅婴，共艾毕，菲鉴屦，杀、赭衣而不纯。治古如是。”（《荀子正论》）（荀子谓治古不然。是象刑之制，为诸子所改定无疑。）
　　──右邓析改制。
　　林既衣韦衣而朝齐景公，齐景公曰：“此君子之服也？小人之服也？”林既逡巡而作色曰：“夫服事何足以端士行乎？”（《说苑善说》）
　　（按，朝觐之服，本有一定。林既衣韦衣，而景公以君子小人疑之，可知林既所衣之衣，必自为改制，异于常人矣。子华子作华山之冠以自表，庄子衣儒服而见楚王。战国诸子纷纷改制，大率如是。）
　　──右林既改制。
　　孝公既用卫鞅。鞅欲变法，恐天下议己。卫鞅曰：疑行无名，疑事无功。且夫有高人之行者，固见非于世，有独知之虑者，必见敖于民。愚者暗于成事，知者见于未萌。民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故，苟可以利民，不循其礼。（《史记商君列传》）
　　常人安于故俗，学者溺于所闻。以此两者，居官守法可也，非所与论于法之外也。三代不同礼而王，五伯不同法而霸。智者作法，愚者制焉。贤者更礼，不肖者拘焉。
　　卫鞅曰：治世不一道，便国不法古。故汤、武不循古而王，夏、殷不易礼而亡。反古者不可非，而循礼者不足多。（并同上）
　　鞅去卫适秦，能明其术，强霸孝公。后世遵其法。（《史记太史公自序》）
　　公孙鞅之法也，重轻罪。重罪者，人之所难犯也，而小过者，人之所易去也。（《韩非子内储》）
　　今申不害言术，而公孙鞅为法。术者，因任而授官，循名而责实，操杀生之柄，课群臣之能者也。此人主之所执也。法者，宪令着于官府，刑罚必于民心，赏存乎慎法，而罚加乎奸令者也。此臣之所师也。君无术则弊于上，臣无法则乱于下，此不可一无，皆帝王之具也。（《韩非子定法》）
　　申子之学，本于黄、老，而主刑名。（《史记韩非列传》）
　　殷之法，刑弃灰于街者。子贡以为重，问之仲尼。仲尼曰：“知治之道也。夫弃灰于街必掩人，掩人人必怒，怒则斗，斗必三族相残也。此残三族之道也，虽刑之可也。且夫重罚者，人之所恶也，而无弃灰，人之所易也。使人行之所易而无离所恶，此治之道。”一曰：殷之法，弃灰于公道者，断其手。子贡曰：“弃灰之罪轻，断手之罚重，古人何太毅也？”曰：“无弃灰，所易也；断手，所恶也。行所易不关所恶，古人以为易，故行之。”（《韩非子内储》）
　　故明主之国，无书简之文，以法为教；无先王之语，以吏为师；无私剑之捍，以斩首为勇。是境内之民，其言谈者必轨于法，动作者归之于功，为勇者尽之于军。是故无事则国富，有事则兵强，此之谓王资。既畜王资，而承敌国之，超五帝、侔三王者，必此法也。（《韩非子五蠹》）
　　故明主之行制也天，其用人也鬼。天则不非，鬼则不因。势行教严，逆而不违，毁誉一行而不议。（《韩非子八经》）
　　是故明君之蓄其臣也，尽之以法，质之以备（谓薄其赏赐也），故不赦死，不宥刑。赦死，宥刑，是谓威淫，社稷将危，国家偏威。是故大臣之禄虽大，不得藉威城市，党与虽众，不得臣士卒。故人臣处国无私朝，居军无私交，其府库不得私贷于家。此明君之所以禁其邪。是故不得四从，不载奇兵。非传非遽，载奇兵革，罪死不赦。此明君之所以备不虞者也。（《韩非子爱臣》）
　　七术：一曰众端参观，二曰必罚明威，三曰信赏尽能，四曰一听责下，五曰疑诏诡使，六曰挟知而问，七曰倒言反事。（《韩非子内储》）
　　──右商君、申子、韩非子改制。
　　孔子改制考 卷04
　　○诸子改制托古考（荣古而虐今，贱近而贵远，人之情哉！耳目所闻睹，则遗忽之，耳目所不睹闻，则敬异之，人之情哉！慧能之直指本心也，发之于己，则捻道人、徐遵明耳；托之于达摩之五传，迦叶之衣钵，而人敬异矣，敬异则传矣。袁了凡之创《功过格》也，发之于己，则石奋、邓训、柳比耳；托之于老子、文昌，而人敬异矣，敬异则传矣。汉高之神丛狐鸣，摩诃末、西奈之天使，莫不然。庄子曰：其言虽教，谪之实也；古之有也，非吾有也。古之言莫如先王，故“百家多言黄帝”，“尚矣”，一时之俗也。当周末，诸子振教，尤尚寓言哉！）
　　世俗之人，多尊古而贱今。故为道者，必托之于神农、黄帝，而后能入说。（《淮南子修务训》）
　　（《淮南子》尚知诸子托古之风俗，此条最为明确。盖当时诸子纷纷创教，竞标宗旨，非托之古，无以说人。）
　　寓言十九，重言十七。卮言日出，和以天倪。寓言十九，藉外论之，亲父不为其子媒，亲父誉之，不若非其父者也。非吾罪也，人之罪也：与己同则应，不与己同则反；同于己为是之，异于己为非之。重言十七，所以已言也，是为耆艾。年先矣，而无经纬本末，以期年耆者，是非先也。人而无以先人，无人道也。人而无人道，是之谓陈人。卮言日出，和以天倪，因以曼衍，所以穷年。（《庄子寓言》）
　　（《庄子》一书，所称黄帝、尧、舜、孔子、老聃，皆是寓言，既自序出，人皆知之。然此实战国诸子之风，非特《庄子》为然，凡诸子皆然，所谓“亲父不为其子媒，亲父誉之，不若非其父者也”。故必托之他人而为寓言。寓言于谁？则少年不如耆艾，今人不如古人，耆古之言则见重矣。耆艾莫如黄帝、尧、舜，故托于古人以为重，所谓重言也。凡诸子托古皆同此。《庄子》既皆寓言，故皆不录。）
　　今逮至昔者三代圣王既没，天下失义，后世之君子，或以厚葬久丧，以为仁也，义也，孝子之事也；或以厚葬久丧，以为非仁义，非孝子之事也。曰：二子者，言则相非，行即相反；皆曰吾上祖述尧、舜、禹、汤、文、武之道者也，而言即相非，行即相反。于此乎后世之君子，皆疑惑乎二子者言也。（《墨子节葬》）
　　（“皆曰吾上祖述尧、舜、禹、汤、文、武”云云，则当时诸子纷纷托古矣。然同托于尧、舜、禹、汤、文、武而相反若是，与韩非《显学》所谓孔子、墨翟皆自以为真尧舜，“尧、舜不复生，谁使定孔、墨之诚乎”？可知当日同为托古，彼此互知，以相攻难。）
　　孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？（《韩非子显学》）
　　（同是尧、舜，而孔、墨称道不同。韩非当日着说，犹未敢以为据，非托而何？不能定尧、舜之真，则诸子皆托以立教，可无疑矣。）
　　今儒、墨者称三代文、武而弗行，是言其所不行也。（《淮南子泛论训》）有为神农之言者许行。（《孟子滕文》）
　　（许行托古，人多信之者，得无孟子辟之乎？然信此而疑彼，是亦知二五而不知一十之数也。）
　　且夫世之愚学，皆不知治乱之情，讘讠夹多诵先古之书，以乱当世之治。（《韩非子奸劫弑臣》）
　　夫称上古之传，颂辩而不悫，道先王仁义而不能正国者，此亦可以戏，而不可以为治也。（《韩非子外储说左》）
　　太史公曰：“学者多称五帝，尚矣。然《尚书》独载尧以来，而百家言黄帝，其文不雅驯，荐绅先生难言之。孔子所传宰予问《五帝德》及《帝系姓》，儒者或不传。余尝西至空桐，北过涿鹿，东渐于海，南浮江、淮矣，至长老皆各往往称黄帝、尧、舜之处，风教固殊焉。总之，不离古文者近是。予观《春秋》、《国语》，其发明《五帝德》、《帝系姓》章矣，顾弟弗深考。其所表见皆不虚，书缺有间矣，其轶乃时时见于他说，非好学深思，心知其意，固难为浅见寡闻者道也。余并论次，择其言尤雅者，故着为本纪，书首。”（《史记五帝本纪》）
　　（见于《大戴》，安得谓儒者或不传？此与古文近是，皆刘歆窜改。百家多称黄帝，可见托古之盛。）
　　公见乎谈士辩人乎？虑事定计，必是人也。然不能以一言说人主意，故言必称先王，语必道上古。虑事定计，饰先王之成功，语其败害，以恐喜人主之志，以求其欲。多言夸严，莫大于此矣。（《史记日者列传》）
　　（战国诸子皆谈士辩人，言必称先王，饰先王之成功。至汉时人尚知之。）──右托古要旨。
　　子墨子言曰：古者明王圣人，所以王天下、正诸侯者，彼其爱民谨忠，利民谨厚，忠信相连，又示之以利；是以终身不餍，殁世而不倦。古者明王圣人，其所以王天下、正诸侯者，此也。是故古者圣王制为节用之法，曰凡天下群百工，轮车、翙匏、陶冶、梓匠，使各从事其所事能；曰凡足以奉给民用则止，诸加费不加于民利者，圣王弗为。古者圣王制为饮食之法，曰足以充虚继气，强股肱，使耳目聪明则止，不极五味之调、芬香之和，不致远国珍恢异物。何以知其然？古者尧治天下，南抚交址，北降幽都，东西至日所出入，莫不宾服。逮至其厚爱，黍稷不二，羹胾不重，饮于土塯，啜于土形，斗以酌。俯仰周旋威仪之礼，圣王弗为。古者圣王制为衣服之法，曰冬服绀泬之衣，轻且暖，夏服绤之衣，轻且清，则止，诸加费不加于民利者，圣王弗为。古者圣人为猛禽狡兽暴人害民，于是教民以兵行，日带剑，为刺则入，击则断，旁击而不折，此剑之利也。甲为衣，则轻且利，动则兵且从，此甲之利也。车为服重致远，乘之则安，引之则利；安以不伤人，利以速至，此车之利也。古者圣王为大川广谷之不可济，于是利为舟楫，足以将之则止，虽上者三公诸侯至，舟楫不易，津人不饰，此舟之利也。古者圣王制为节葬之法，曰衣三领，足以朽肉，棺三寸，足以朽骸，堀穴深不通于泉、流不发泄则止；死者既葬，生者毋久丧用哀。古者人之始生，未有宫室之时，因陵丘堀穴而处焉。圣王虑之，以为堀穴，曰冬可以辟风寒；逮夏，下润湿，上熏烝，恐伤民之气。于是作为宫室而利。然则为宫室之法，将奈何哉？子墨子言曰：其旁可以圉风寒，上可以圉雪霜雨露，其中蠲洁可以祭祀，宫墙足以为男女之别则止，诸加费不加民利者，圣王弗为。（《墨子节用》）（《内则》：八珍笾豆鼎俎之实。《春秋说》：天子四十豆，诸公二十六豆；又有玉瓒玉豆。《书》称日、月、星、辰、山、龙、华、虫、藻、火、粉、米，以五采章施于五色作服。《士丧礼》：衣衾绞紟十九袭，棺椁七寸，天子七重。宫室则明堂、清庙，四阿重屋，丹漆雕几，灵台灵沼。固知黍稷不二，羹胾不重，土簋土形，夏止絺绤，冬止绀袴，衣三领，棺三寸，皆墨子之制，而托之先王也。）
　　昔之圣王禹、汤、文、武，兼爱天下之百姓，率以尊天事鬼，其利人多。故天福之，使立为天子。（《墨子法仪》）（尊天事鬼，皆墨子之法，而托之先王。）
　　故《夏书》曰：“禹七年水。”《殷书》曰：“汤五年旱。”此其离凶饿甚矣！然而民不冻饿者，何也？其生财密，其用之节也。（《墨子七患》）
　　（节用，墨法，而托之先王。）
　　子墨子曰：古之民，未知为宫室时，就陵阜而居，穴而处，下润湿伤民，故圣王作为宫室。为宫室之法，曰高足以辟润湿，边足以圉风寒，上足以待雪霜雨露，宫墙之高足以别男女之礼，谨此则止。（《墨子辞过》）
　　（《礼》有明堂，四阿重屋，丹楹刻桷。以为仅足避润湿，圉风寒，待雪霜雨露。此墨子之制，而托之先王。）
　　古之民，未知为衣服时，衣皮带茭，冬则不轻而温，夏则不轻而清。圣王以为不中人之情，故作诲妇人，治丝麻，捆布绢，以为民衣。为衣服之法，冬则练帛之中，以为轻且暖，夏则絺绤之中，足以为轻且清，谨此则止。（《墨子辞过》）
　　（《礼》有五服五章、裘冕、黼黻。此墨子法，而托之先王。）
　　凡回于天地之间，包于四海之内，天壤之情，阴阳之和，莫不有也，虽至圣不能更也。何以知其然？圣人有传：天地也则曰上下，四时也则曰阴阳，人情也则曰男女，禽兽也则曰牡牝雄雌也。真天壤之情，虽有先王，不能更也。虽上世至圣，必蓄私不以伤行，故民无怨；宫无拘女，故天下无寡夫。内无拘女，外无寡夫，故天下之民众。（《墨子辞过》）
　　（墨子以久丧为败男女之交，故尚短丧，其意专欲繁民也。）
　　程繁问于子墨子曰：“夫子曰圣王不为乐。昔诸侯倦于听治，息于钟鼓之乐；士大夫倦于听治，息于竽瑟之乐；农夫春耕、夏耘、秋敛、冬藏，息于聆缶之乐。今夫子曰圣王不为乐。此譬之犹马驾而不税，弓张而不弛，无乃非有血气者之所不能至邪？”子墨子曰：“昔者尧、舜，有《茅茨》者，且以为礼，且以为乐。汤放桀于大水，环天下自立以为王，事成功立，无大后患，因先王之乐，又自作乐，命曰《頀》，又修《九招》。武王胜殷，杀纣，环天下自立以为王，事成功立，无大后患，因先王之乐，又自作乐，命曰《象》。周成王因先王之乐，命曰《驺虞》。周成王之治天下也，不若武王。武王之治天下也，不若成汤。成汤之治天下也，不若尧、舜。故其乐逾繁者，其治逾寡。自此观之，乐非所以治天下也。”程繁曰：“子曰圣王无乐。此亦乐已！若之何其谓圣王无乐也？”子墨子曰：“圣王之命也，多寡之。食之利也，以知饥而食之者智也，固为无智矣。今圣王有乐而少，此亦无也。”（《墨子三辩》）
　　（墨子以尧、舜之乐为《茅茨》，以《招》为汤。墨子非乐，当非伪托，或旧名也。《頀》、《象》、《驺虞》，亦即旧名，孔子因之而制新乐耳。）
　　故古者圣王之为政，列德而尚贤。虽在农与工肆之人，有能则举之，高予之爵，重予之禄，任之以事，断予之令。（《墨子尚贤》）
　　故古者尧举舜于服泽之阳，授之政，天下平。禹举益于阴方之中，授之政，九州岛成。汤举伊尹于庖厨之中，授之政，其谋得。文王举闳夭、泰颠罝罔之中，授之政，西土服。
　　是故子墨子言曰：得意，贤士不可不举；不得意，贤士不可不举。尚欲祖述尧、舜、禹、汤之道，将不可以不尚贤。夫尚贤者，政之本也。（并同上）
　　（三代时尚世爵，故孔、墨皆尚贤，而托其义于古人。）
　　且以尚贤为政之本者，亦岂独子墨子之言哉！此圣人之道，先王之书，距年之言也。传曰“求圣君哲人，以裨辅而身”，《汤誓》曰“聿求元圣，与之戮力同心，以治天下”，则此言圣之不失以尚贤使能为政也。故古者圣王唯能审以尚贤使能为政，无异物杂焉，天下皆得其利。古者舜耕历山，陶河濒，渔雷泽。尧得之服泽之阳，举以为天子，与接天下之政，治天下之民。伊挚，有莘氏女之私臣，亲为庖人。汤得之，举以为己相，与接天下之政，治天下之民。傅说被褐带索，庸筑乎傅岩。武丁得之，举以为三公，与接天下之政，治天下之民。（《墨子尚贤》）
　　然昔吾所以贵尧、舜、禹、汤、文、武之道者，何故以哉？以其唯毋临众发政而治民，使天下之为善者可而劝也，为暴者可而沮也。然则此尚贤者也，与尧、舜、禹、汤、文、武之道同矣。
　　故古圣王以审以尚贤使能为政，而取法于天。虽天亦不辩贫富贵贱、远迩亲疏，贤者举而尚之，不肖者抑而废之。然则富贵为贤以得其赏者谁也？曰：若昔者三代圣王尧、舜、禹、汤、文、武者是也。
　　是故昔者尧之举舜也，汤之举伊尹也，武丁之举傅说也，岂以为骨肉之亲、无故富贵、面目美好者哉？惟法其言，用其谋，行其道，上可而利天，中可而利鬼，下可而利人，故推而上之。（并同上）
　　（墨子恶时之专用世爵，故托古圣以申尚贤之义。）
　　是故子墨子言曰：古者圣王为五刑，诚以治其民，譬若丝缕之有纪，罔罟之有纲，所以连收天下之百姓不尚同其上者也。（《墨子尚同》）
　　子墨子曰：方今之时，复古之民，始生未有正长之时，盖其语曰，天下之人异义，是以一人一义，十人十义，百人百义。其人数兹众，其所谓义者亦兹众。是以人是其义而非人之义，故相交非也。内之父子兄弟作怨仇，皆有离散之心，不能相和合，至乎舍余力不以相劳，隐匿良道不以相教，腐朽余财不以相分。天下之乱也，至如禽兽然，无君臣上下长幼之节，父子兄弟之礼，是以天下乱焉。（同上）
　　（墨子虽尚同，亦有君臣上下之节，父子兄弟之礼矣。）
　　故古者圣王明天鬼之所欲，而避天鬼之所憎，以求兴天下之利，除天下之害。是以率天下之万民，齐戒沐浴，洁为酒醴粢盛，以祭祀天鬼。其事鬼神也，酒醴粢盛不敢不蠲洁，牺牲不敢不腯肥，圭璧币帛不敢不中度量，春秋祭祀不敢失时几，听狱不敢不中，分财不敢不均，居处不敢怠慢，曰其为正长若此。是故出诛胜者，何故之以也？曰：唯以尚同为政者也，故古者圣王之为政若此。（《墨子尚同》）
　　（凡墨子之尊天事鬼，皆托之先王。）
　　故古者圣人之所以济事成功、垂名于后世者，无他故异物焉，曰：唯能以尚同为政者也。是以先王之书《周颂》之道之曰：“载来见辟王，聿求厥章。”则此语古者国君诸侯之以春秋来朝聘天子之廷，受天子之严教，退而治国，政之所加，莫敢不宾。当此之时，本无有敢纷天子之教者。《诗》曰：“我马维骆，六辔沃若，载驰载驱，周爰谘度。”又曰：“我马维骐，六辔若丝，载驰载驱，周爰谘谋。”即此语也。古者国君诸侯之闻见善与不善也，皆驰驱以告天子。是以赏当贤，罚当暴，不杀不辜，不失有罪，则此尚同之功也。（《墨子尚同》）
　　故曰，治天下之国若治一家，使天下之民若使一夫，意独子墨子有此而先王无有此邪？则亦然也。圣王皆以尚同为政，故天下治。何以知其然也？于先王之书也《大誓》之言然。曰：“小人见奸巧，乃闻不言也，发罪钧。”此言见淫辟不以告者，其罪亦犹淫辟者也。故古之圣王治天下也，其所差论，以自左右羽翼者皆良，外为之人助之视听者众。故与人谋事，先人得之，与人举事，先人成之，光誉令闻，先人发之。唯信身而从事，故利若此。古者有语焉，曰：一目之视也，不若二目之视也，一耳之听也，不若二耳之听也，一手之操也，不若二手之强也。夫唯能信身而从事，故利若此。是故古之圣王之治天下也，千里之外有贤人焉，其乡里之人皆未之均闻见也，圣人得而赏之；千里之内有暴人焉，其乡里未之均闻见也，圣王得而罚之。（同上）
　　古者禹治天下，西为西河、渔窦以泄渠孙皇之水；北为防原泒，注后之邸、嘑池之窦，洒为底柱，凿为龙门，以利燕、代、胡、貉与西河之民；东为漏大陆，防孟诸之泽，洒为九浍，以楗东土之水，以利冀州之民；南为江、汉、淮、汝，东流之注五湖之处，以利荆、楚、于越、南夷之民。此言禹之事，吾今行兼矣。昔者文王之治西土，若日若月，乍光于四方，于西土。不为大国侮小国，不为众庶侮鳏寡，不为暴势夺穑人黍稷狗彘。天屑临文王慈，是以老而无子者有所得终其寿，矜独无兄弟者有所杂于生人之间，少失其父母者有所放依而长。此文王之事，则吾今行兼矣。昔者武王将事泰山隧，传曰：“泰山，有道曾孙周王有事。大事既获，仁人尚作，以祗商、夏，蛮夷丑貉。虽有周亲，不若仁人，万方有罪，惟予一人！”此言武王之事，吾今行兼矣。（《墨子兼爱》）
　　（言禹治水，与《禹贡》同意异名。文王则与《康诰》、《孟子》有相同者，词则迥异。是墨子之《书经》，与儒教之《书经》不同也。“虽有周亲，不如仁人”四语，与《论语》同。此二家采集古书并同处，必确为古书语矣。）
　　今若夫兼相爱，交相利，此自先圣六王者亲行之。何知先圣六王之亲行之也？子墨子曰：吾非与之并世同时，亲闻其声，见其色也，以其所书于竹帛，镂于金石，琢于盘盂，传遗后世子孙者知之。《泰誓》曰：“文王若日若月，乍照光于四方，于西土。”即此言文王之兼爱天下之博大也，譬之日月兼照天下之无有私也，即此文王兼也。虽子墨子之所谓兼者，于文王取法焉。且不惟《泰誓》为然，虽《禹誓》即亦犹是也。禹曰：“济济有众，咸听朕言：非惟小子，敢行称乱。蠢兹有苗，用天之罚。若予既率尔群对诸群，以征有苗。”禹之征有苗也，非以求以重富贵、干福禄、乐耳目也，以求兴天下之利，除天下之害，即此禹兼也。虽子墨子之所谓兼者于禹求焉。且不惟《禹誓》为然，虽《汤说》即亦犹是也。汤曰：“惟予小子履，敢用玄牡，告于上天后曰：今天大旱，即当朕身履，未知得罪于上下，有善不敢蔽，有罪不敢赦，简在帝心。万方有罪，即当朕身，朕身有罪，无及万方！”即此言，汤贵为天子，富有天下，然且不惮以身为牺牲，以祠说于上帝鬼神，即此汤兼也。虽子墨子之所谓兼者，于汤取法焉。且不惟《誓命》与《汤说》为然，《周诗》即亦犹是也。《周诗》曰：“王道荡荡，不偏不党，王道平平，不党不偏，其直若矢，其易若底。君子之所履，小人之所视。”若吾言非语道之谓也，古者文、武为正均分，赏贤罚暴，勿有亲戚弟兄之所阿，即此文、武兼也。虽子墨子之所谓兼者，于文、武取法焉。（《墨子兼爱》）（《泰誓》、《禹誓》、《汤说》、《周诗》，皆墨子之《诗》、《书》也，与孔子之《诗》、《书》同，而删定各异，以行其说。今伪古文采用之人忘之矣。）
　　昔者有三苗大乱，天命殛之，日妖宵出，雨血三朝，龙生庙，犬哭乎市，夏冰，地坼及泉，五谷变化，民乃大振。高阳乃命玄宫。禹亲把天之瑞令，以征有苗。四电诱祗，有神人面鸟身，若瑾以侍，扼矢有苗之祥。苗师大乱，后乃遂几。禹既已克有三苗，焉磨为山川，别物上下，卿制大极，而神民不违，天下乃静。则此禹之所以征有苗也。还至乎夏王桀，天有告命，日月不时，寒暑杂至，五谷焦死，鬼呼国，鹤鸣十夕余。天乃命汤于镳宫，用受夏之大命：“夏德大乱，予既卒其命于天矣，往而诛之，必使汝堪之。”汤焉敢奉率其众，是以乡有夏之境。帝乃使阴暴毁有夏之城，少少有神来告曰：“夏德大乱，往攻之，予必使汝大堪之。予既受命于天，天命融隆火，于夏之城间西北之隅。”汤奉桀众以克有，属诸侯于薄，荐章天命，通于四方，而天下诸侯莫敢不宾服，则此汤之所以诛桀也。还至乎商王纣，天不序其德，祀用失时，兼夜中，十日雨土于薄，九鼎迁止，妇妖宵出，有鬼宵吟，有女为男，天雨肉，棘生乎国道，王兄自纵也。赤乌衔圭降周之岐社，曰：“天命周文王伐殷有国。”泰颠来宾，河出《绿图》，地出乘黄。武王践功，梦见三神，曰：“予既沈渍殷纣于酒德矣，往攻之，予必使汝大堪之。”武王乃攻狂夫，反商之周。天赐武王黄鸟之旗。王既已克殷，成帝之来，分主诸神，祀纣先王，通维四夷，而天下莫不宾，焉袭汤之绪。此即武王之所以诛纣也。（《墨子非攻》）
　　（此言征有苗事，亦必墨子之《书》。经必是旧文，而墨子稍附己意者。儒《书》文王无伐殷事，三分服事，孔子所以发明文王为纯臣也，据《墨子》则有之。必有一家托古者。）
　　昔者圣王为法曰：丈夫年二十，毋敢不处家，女子年十五，毋敢不事人。此圣王之法也。圣王既没，于民次也，其欲蚤处家者，有所二十年处家；其欲晚处家者，有所四十年处家。以其蚤与其晚相践，后圣王之法十年，若纯三年而字子，生可以二三年矣，此不惟使民蚤处家，而可以倍与？（《墨子节用》）
　　（墨子恐人败男女之交，故婚嫁特早。礼：男子三十而娶，女子二十而嫁。故知为墨子改制之托先王也。）
　　故古圣王制为葬埋之法，曰：棺三寸，足以朽体，衣衾三领，足以覆恶。以及其葬也，下毋及泉，上毋通臭，垄若参耕之亩，则止矣。死者既以葬矣，生者必无久哭，而疾而从事，人为其所能，以交相利也。此圣王之法也。今执厚葬久丧者之言曰：“厚葬久丧，虽使不可以富贫众寡、定危治乱，然此圣王之道也。”子墨子曰：“不然。昔者尧北教乎八狄，道死，葬蛩山之阴，衣衾三领，谷木之棺，葛以缄之，既氵犯而后哭；满坎无封，已葬，而牛马乘之。舜西教乎七戎，道死，葬南己之市，衣衾三领，谷木之棺，葛以缄之；已葬，而市人乘之。禹东教乎九夷，道死，葬会稽之山，衣衾三领，桐棺三寸，葛以缄之，绞之不合，通之不坎。掘地之深，下毋及泉，上无通臭，既葬，收余壤其上，垄若参耕之亩，则止矣。若以此若三圣王者观之，则厚葬久丧，果非圣王之道。故三王者，皆贵为天子，富有天下，岂忧财用之不足哉？以为如此葬埋之法。”（《墨子节葬》）
　　（太古不知重魂，惟重尸体。埃及古王陵，至今犹在，裹尸亦在博物院焉。二婢夹我，三良为殉，骊山虽暴，尚是旧俗，故汉陵尚沿其制。乃知孔子之制，已损之尽。制衣衾三领，桐棺三寸，荀子攻之，以为刑徒之礼，而墨子制之，其为托古犹明。韩非所谓孔子、墨翟同称尧、舜，尧、舜不可复生，谁使定尧、舜之真也。）
　　故昔三代圣王，禹、汤、文、武，欲以天之为政于天子，明说天下之百姓，故莫不牛羊，豢犬彘，洁为粢盛酒醴，以祭祀上帝鬼神，而求祈福于天。我未尝闻天下之所求祈福于天子者也，我所以知天之为政于天子者也。故天子者，天下之穷贵也，天下之穷富也。故于富且贵者，当天意而不可不顺。顺天意者，兼相爱，交相利，必得赏。反天意者，别相恶，交相贼，必得罚。然则是谁顺天意而得赏者？谁反天意而得罚者？子墨子言曰：昔三代圣王，禹、汤、文、武，此顺天意而得赏也；昔三代之暴王，桀、纣、幽、厉，此反天意而得罚者也。然则禹、汤、文、武，其得赏何以也？子墨子言曰：其事上尊天，中事鬼神，下爱人。然则桀、纣、幽、厉，得其罚何以也？子墨子曰：其事上诟天，中诟鬼，下贱人。（《墨子天志》）
　　夫爱人利人、顺天之意、得天之赏者，谁也？曰：若昔三代圣王，尧、舜、禹、汤、文、武者是也。尧、舜、禹、汤、文、武焉所从事？曰：从事兼，不从事别。（同上）
　　（墨子少条理，以孔子多条理为别，因以其制托于先王。）
　　何以知天之爱百姓也？吾以贤者之必赏善罚暴也。何以知贤者之必赏善罚暴也？吾以昔者三代之圣王知之。故昔也三代之圣王，尧、舜、禹、汤、文、武之兼爱之天下也，从而利之，移其百姓之意，焉率以敬上帝山川鬼神。（《墨子天志》）
　　昔者，武王之攻殷诛纣也，使诸侯分其祭，曰：“使亲者受内祀，疏者受外祀。”故武王必以鬼神为有，是故攻殷伐纣，使诸侯分其祭。若鬼神无有，则武王何祭分哉？非惟武王之事为然也，故圣王其赏也必于祖，其僇也必于社。赏于祖者何也？告分之均也；僇于社者何也？告听之中也。非惟若《书》之说为然也。且惟昔者虞、夏、商、周三代之圣王，其始建国营都日，必择国之正坛，置以为宗庙，必择木之修茂者，立以为僇位，必择国之父兄慈孝贞良者，以为祝宗，必择六畜之胜腯肥倅，毛以为牺牲，圭璧琮璜，称财为度，必择五谷之芳黄，以为酒醴粢盛，故酒醴粢盛，与岁上下也。故古圣王治天下也，故必先鬼神而后人者，此也。故曰：官府选效，必先祭器祭服，毕藏于府。祝宗有司，毕立于朝，牺牲不与昔聚群。故古者圣王之为政若此。古者圣王必以鬼神为，其务鬼神厚矣。又恐后世子孙不能知也，故书之竹帛，传遗后世之子孙；咸恐其腐蠹绝灭，后世之子孙不得而记，故琢之盘盂，镂之金石，以重之，有恐后世子孙不能敬莙以取羊。故先王之书，圣人一尺之帛，一篇之书，语数鬼神之有也，重有重之，此其故何？则圣王务之。今执无鬼者曰，鬼神者固无有。则此反圣王之务，反圣王之务，则非所以为君子之道也。今执无鬼者之言曰，先王之书，慎无一尺之帛，一篇之书，语数鬼神之有，重有重之，亦何书之有哉？子墨子曰：《周书大雅》有之。《大雅》曰：“文王在上，于昭于天。周虽旧邦，其命维新。有周不显，帝命不时。文王陟降，在帝左右。穆穆文王，令闻不已。”若鬼神无有，则文王既死，彼岂能在帝之左右哉？此吾所以知《周书》之鬼也。且《周书》独鬼而《商书》不鬼，则未足以为法也。然则姑尝上观乎《商书》，曰：“呜呼！古者有夏方未有祸之时，百兽贞虫，允及飞鸟，莫不比方。矧佳人面，胡敢异心？山川鬼神亦莫敢不宁，若能共允，佳天下之合，下土之葆。”察山川鬼神之所以莫敢不宁者，以佐谋禹也。此吾所以知《商书》之鬼也。且《商书》独鬼而《夏书》不鬼，则未足以为法也。然则姑尝上观乎《夏书》。《禹誓》曰：“大战于甘，王乃命左右六人，下听誓于中军曰：‘有扈氏威侮五行，怠弃三正，天用剿绝其命。’有曰：‘日中，今予与有扈氏争一日之命。且尔卿大夫庶人，予非尔田野葆士之欲也，予共行天之罚也。左不共于左，右不共于右，若不共命，御非尔马之政，若不共命，是以赏于祖而僇于社。’”赏于祖者何也？言分命之均也。僇于社者何也？言听狱之事也。故古圣王必以鬼神为赏贤而罚暴，是故赏必于祖而僇必于社，此吾所以知《夏书》之鬼也。故尚者《夏书》，其次商周之书，语数鬼神之有也。重有重之，此其故何也？则圣王务之。以若书之说观之，则鬼神之有，岂可疑哉？于古曰：“吉日丁卯，周代祝社方，岁于社者考，以延年寿。”若无鬼神，彼岂有所延年寿哉？（《墨子明鬼》）
　　巫马子谓子墨子曰：“鬼神孰与圣人明智？”子墨子曰：“鬼神之明智于圣人，犹聪耳明目之与聋瞽也。昔者夏后开使蜚廉采金于山川，而陶铸之于昆吾，是使翁难乙卜于目若之龟，龟曰：‘鼎成三足而方，不炊而自烹，不举而自臧，不迁而自行，以祭于昆吾之墟，上乡。’乙又言兆之由曰：‘飨矣！逢逢白云，一南一北，一西一东。九鼎既成，迁于三国，夏后氏失之，殷人受之；殷人失之，周人受之。’夏后、殷、周之相受也，数百岁矣。使圣人聚其良臣，与其桀相而谏，岂能智数百岁之后哉？而鬼神智之。是故曰，鬼神之明智于圣人也，犹聪耳明目之与聋瞽也。”（《墨子耕柱》）
　　（托禹卜以明鬼神之明智，然后能申其明鬼之说。）
　　是故子墨子曰：为乐非也。何以知其然也？曰：先王之《书》，汤之《官刑》有之，曰“其恒舞于宫，是谓巫风”，其刑，君子出丝二卫，小人否，似二伯黄径。乃言曰：“呜呼！舞佯佯，黄言孔章。上帝弗常，九有以亡；上帝不顺，降之百鸑，其家必坏丧。”察九有之所以亡者，徒从饰乐也。于武观曰：“启乃淫溢康乐，野于饮食，将将铭苋磬以力，湛浊于酒，渝食于野，万舞翼翼，章闻于天，天用弗式。”故上者天鬼弗戒，下者万民弗利。（《墨子非乐》）
　　（六代之乐，岂非先王者乎，墨子何不引之？故知托古以申其说。）
　　尝尚观于先王之书。先王之书，所以出国家、布施百姓者，宪也。先王之宪，亦尝有曰，“福不可请，祸不可讳，敬无益，暴无伤者乎”？所以听狱制罪者，刑也。先王之刑，亦尝有曰，“福不可请，祸不可讳，敬无益，暴无伤者乎”？所以整设师旅进退师徒者，誓也。先王之誓，亦尝有曰，“福不可请，祸不可讳，敬无益，暴无伤者乎”？故子墨子言曰：“吾当未盐（此尽字之讹）数，天下之良书，不可尽计数，大方论数，而五者是也。”（《墨子非命》）
　　（“福不可请，祸不可讳”，此墨子自申其无命之说。其言先王之誓，亦皆有此说。则此誓，盖墨子之书托先王以明之者。孔子之《书》，《汤誓》有曰：“天命殛之。”《甘誓》曰：“天用剿绝其命。”此何尝非言命者哉！）
　　于《仲虺之告》曰：“我闻于夏，人矫天命，布命于下；帝伐之恶，龚丧厥师。”此言汤之所以非桀之执有命也。于《太誓》曰：“纣夷处，不肯事上帝鬼，神祸厥先，神禔不祀，乃曰吾民有命，无廖排漏。天亦纵之，弃而弗葆。”此言武王所以非纣执有命也。（《墨子非命》）
　　（《仲虺之告》，今为伪古文所窃，此墨子《书》之篇名，言汤之执有命，武王之执有命，皆所以托先王而言命之不可恃也。今《书》，《高宗彤日》曰“民中绝命”，《咎繇谟》曰“天命有德”，《召诰》曰“天既遐终大邦殷之有命”，《康诰》曰“惟命不如常”。孔子之言命多矣。）
　　（墨子专持无命之说，以攻孔子。翟之意，盖以人人皆以命为可恃，则饥以待食，寒以待衣。翟仁而愚，急欲行其道，故坚守此义，托之先王，当时儒者亦莫如之何也。夫即孔子之浅而论之，《论语》则首以学，而后知命。孔子立名之后，命即随之。盖命所以视其有一定之理，不可强求，即孟子所云，孔子得不得之义也。名则兴起拨乱之治矣。夫有行而后有命，无行是无命也。翟独昧于此而力争之，真庄子所谓“其道大觳”，徒成其为才士也夫！）
　　今夫有命者言曰：“我非作之后世也，自昔三代有若言以传流矣。”今故先生（毕注：生当为王）对之，曰：“夫有命者，不志昔也三代之圣善人与？意亡昔三代之暴不肖人也？何以知之！”（《墨子非命》）
　　（墨子谓三代先王不言命。夫先王，禹、汤、文、武耳，而《书》，《般庚》有曰“恪谨天命”，《金縢》又曰“无坠天之降宝命”，皆显明言命者，今《书》中不可缕指。然则墨子之言非命，非托之先王而何？墨子托先王以非命，孔子之言命，亦何莫非托先王以明斯义哉！）
　　圣王之患此也，故书之竹帛，琢之金石。于先王之《书》，《仲虺之告》曰：“我闻有夏，人矫天命，布命于下。帝式是恶，用阙师。”此语夏王桀之执有命也，汤与仲虺共非之。先王之《书》，《太誓》之言然，曰：“纣夷之居，而不肯事上帝，弃阙其先神而不祀也，曰：我民有命，毋戮其务。天亦不弃，纵而不葆。”此言纣之执有命也，武王以《太誓》非之。有于三代不国有之，曰“女毋崇天之有命也”，命三不国，亦言命之无也。于召公之执令于然，且“敬哉！无天命，惟予二人，而无造言，不自降天之哉得之”。在于商、夏之《诗》、《书》，曰“命者暴王作之”。（《墨子非命》）
　　（《仲虺之告》，《太誓》之言，皆墨子之《书》，绝不言命，与今《书》不符，可知皆出于托也。）
　　禹之《总德》有之曰：“允不着，惟天民不而葆，既防凶心，天加之咎，不慎厥德，天命焉葆！”《仲虺之告》曰：“我闻有夏，人矫天命于下，帝式是增，用爽厥师。”彼用无为有，故谓矫。若有而谓有，夫岂为矫哉？昔者，桀执有命而行，汤为《仲虺之告》以非之。《太誓》之言也，于去发曰：“恶乎君子！天有显德，其行甚章，为鉴不远，在彼殷王，谓人有命，谓敬不可行，谓祭无益，谓暴无伤。上帝不常，九有以亡，上帝不顺，祝降其丧。惟我有周，受之大帝。”昔纣执有命而行，武王为《太誓》去发以非之。曰，子胡不尚考之乎商、周、虞、夏之记，从十简之篇以尚皆无之，将何若者也？（《墨子非命》）
　　（《书》，《大诰》曰“予惟小子不敢替上帝命”，《康诰》“天乃大命文王”。固知墨翟非命，而言禹、汤、文、武者，托古也。）
　　（墨子攻孔子立命之说，引《书》为证，而今《书》则频称天命。足见墨子之《书》，亦墨子删改而成。其言皆托古，墨子之《书》，而非三代之《书》。其《明鬼》篇引《大雅》“其命维新”，则安得谓十简无之？益以见其假托也。墨子以《书》十简以上皆无命，可征《书》之言命者折之。）
　　公孟子曰：“君子必古言服，然后仁。”子墨子曰：“昔者，商王纣、卿士费仲，为天下之暴人，箕子、微子，为天下之圣人，此同言而或仁不仁也。周公旦为天下之圣人，关叔为天下之暴人，此同服或仁或不仁。然则不在古服与古言矣。且子法周而未法夏也，子之古非古也。”（《墨子公孟》）
　　禽滑厘问于墨子曰：“锦绣絺纮，将安用之？”墨子曰：“恶，是非吾用务也！古有无文者得之矣，夏禹是也。卑小宫室，损薄饮食，土阶三等，衣裳细布。当此之时，黻无所用，而务在于完坚。殷之盘庚，大其先王之室，而改迁于殷。茅茨不剪，采椽不斫，以变天下之视。当此之时，文采之帛将安所施？夫品庶非有心也，以人主为心，苟上不为，下恶用之？二王者，以化身先于天下，故化隆于其时，成名于今世也。且夫锦绣絺纮，乱君之所造也，其本皆兴于齐景公喜奢而忘俭，幸有晏子以俭镌之，然犹几不能胜。夫奢安可穷哉！纣为鹿台、糟丘、酒池、肉林，宫墙文画，雕琢刻镂，锦绣被堂，金玉珍玮，妇女优倡，钟鼓管弦，流漫不禁，而天下愈竭，故卒身死国亡，为天下戮，非惟锦绣絺纮之用邪？今当凶年，有欲予子隋侯之珠者，不得卖也，珍宝而以为饰；又欲予子一钟粟者。得珠者不得粟，得粟者不得珠，子将何择？”禽滑厘曰：“吾取粟耳，可以救穷。”墨子曰：“诚然，则恶在事夫奢也！长无用，好末淫，非圣人之所急也。故食必常饱，然后求美，衣必常暖，然后求丽，居必常安，然后求乐，为可长，行可久，先质而后文，此圣人之务。”禽滑厘曰：“善。”（《墨子》佚文）
　　（墨子多托于禹，以尚俭之故。禹卑宫室，以开辟洪荒，未善制作之故，当是实事，故儒、墨交称之。至孔子谓致美黻冕，墨子谓衣裳细布，黻无所用，此则各托先王以明其宗旨。至于盘庚之世，茅茨不剪，则不可信，且与墨制同，其为墨子所托，不待言矣。萧道成谓使我治天下十年，当使黄金与粪土同价。黄金不可与粪土同，锦绣絺纻亦必不可去，以非人情也。）
　　尧葬于谷林，通树之；舜葬于纪市，不变其肆；禹葬于会稽，不变人徒。是故先王以俭节葬死也。（《吕氏春秋安死》）（墨子薄葬，托于尧、舜、禹以发之，其义更明。）
　　墨者亦尚尧、舜道，言其德行，曰：堂高三尺，土阶三等，茅茨不剪，采椽不刮。食土簋，啜土刑，粝粱之食，藜藿之羹。夏日葛衣，冬日鹿裘。其送死，桐棺三寸，举音不尽其哀，教丧礼必以此为万民之率，使天下法。（《史记太史公自序》）
　　（墨者所称尧、舜与孔子相反，太史公亦知当时诸子皆托古矣。）──右墨子托古。
　　老聃曰：小子少进，余语女三王五帝之治天下。黄帝之治天下，使民心一，民有其亲死不哭，而民不非也。尧之治天下，使民心亲，民有为其亲杀其杀，而民不非也。舜之治天下，使民心竞，民孕妇十月生子，子生五月而能言，不至乎孩而始谁，则人始有夭矣。禹之治天下使民心变，人有心而兵有顺，杀盗非杀，人自为种而天下耳，是以天下大骇，儒、墨皆起，其作始有伦，而今乎妇女，何言哉？余语女三皇五帝之治天下，名曰治之，而乱莫甚焉。（《庄子天运》）
　　（此老、庄之托古以申其在宥、无为之宗旨。岂知太古之世，人兽相争，部落相争，几经治化，乃有三代圣王作为治法。安得三皇五帝乱天下之说？）
　　古之善为士者，微妙玄通，深不可识。（老子《道德经》）古之善为道者，非以明民，将以愚之。（同上）
　　俈、尧之时，混吾之美在下，其道非独出人也。山不童而用赡，泽不弊而养足，耕以自养，以其余应良，天子故平。牛马之牧不相及，人民之俗不相知，不出百里而来足，故卿而不理，静也。其狱一飐腓、一飐屦，而当死。今周公断指满稽，断首满稽，断足满稽，而死，民不服，非人性也，敝也。（《管子侈靡》）
　　（此老氏学。百里之地，鸡犬相闻，使民老死不相往来，即是义。其狱一踦腓、一踦屦而当死，则老学亦有制度矣。）
　　黄帝言，曰声禁重，色禁重，衣禁重，香禁重，味禁重，室禁重。尧有子十人，不与其子而授舜，舜有子九人，不与其子而授禹，至公也。（《吕氏春秋去私》）
　　黄帝曰，帝无常处也，有处者乃无处也。以言不刑蹇，圜道也。人之窍九，一有所居则八虚，八虚甚久则身毙。故唯而听，唯止；听而视，听止。以言说一，一不欲留，留运为败，圜道也。一也，齐至贵，莫知其原，莫知其端，莫知其始，莫知其终，而万物以为宗。（《吕氏春秋圜道》）
　　黄帝曰：芒芒昧昧，从天之道，与元同气。（《淮南子缪称训》）
　　为天下及国，莫如以德，莫如行义。以德以义，不赏而民劝，不罚而邪止，此神农、黄帝之政也。（《吕氏春秋上德》）（凡言黄帝，皆老氏所托古者。）
　　──右老子托古。
　　杨朱曰：太古之人，知生之暂来，知死之暂往。故从心而动，不违自然所好，当身之娱，非所去也，故不为名所劝；从性而游，不逆万物所好，死后之名，非所取也，故不为刑所及。名誉先后，年命多少，非所量也。（《列子杨朱》）
　　杨朱曰：古语有之：“生相怜，死相捐。”此语至矣。相怜之道，非唯情也，勤能使逸，饥能使饱，寒能使温，穷能使达也。相捐之道，非不相哀也，不含珠玉，不服文绵，不陈牺牲，不设明器也。
　　杨朱曰：伯成子高不以一毫利物，舍国而隐耕。大禹不以一身自利，一体偏枯。古之人，损一毫利天下，不与也；悉天下奉一身，不取也。人人不损一毫，人人不利天下，天下治矣。
　　杨朱曰：丰屋，美服，厚味，姣色，有此四者，何求于外？有此而求外者，无厌之性。无厌之性，阴阳之蠹也。忠不足以安君，适足以危身。义不足以利物，适足以害生。安上不由于忠，而忠名灭焉。利物不由于义，而义名绝焉。君臣皆安，物我兼利，古之道也。（并同上）
　　（杨朱以为我为宗旨，所言以纵欲为事，拔一毫利天下不为，而皆托之于古。）──右杨子托古。
　　南伯子葵曰：“子独恶乎闻之？”曰：“闻诸副墨之子。副墨之子闻诸洛诵之孙。洛诵之孙闻之瞻明。瞻明闻之聂许。聂许闻之需役。需役闻之于讴。于讴闻之玄冥。玄冥闻之参寥。参寥闻之疑始。”（《庄子大宗师》）
　　（如此名目，庄子书中甚多，盖随意假托，非真实有其人。其余诸子亦然。）
　　若夫乘道德而浮游，则不然。无誉无訾，一龙一蛇，与时俱化，而无肯专为，一上一下，以和为量。浮游乎万物之祖，物物而不物于物，则胡可得而累邪？此神农、黄帝之法则也。（《庄子山木》）
　　颜渊东之齐，孔子有忧色。子贡下席而问曰：“小子敢问，回东之齐，夫子有忧色，何邪？”孔子曰：“善哉女问！昔者管子有言，丘甚善之，曰‘褚小者不可以怀大，绠短者不可以汲深’。夫若是者，以为命有所成，而形有所适也，夫不可损益。吾恐回与齐侯言尧、舜、黄帝之道，而重以燧人、神农之言，彼将内求于己而不得，不得则惑人，惑则死。”（《庄子至乐》）
　　犬希韦氏得之，以絜天地。伏戏得之，以袭气母。维斗得之，终古不忒。日月得之，终古不息。堪坏得之，以袭昆仑。冯夷得之，以游大川。肩吾得之，以处太山。黄帝得之，以登云天。颛顼得之，以处玄宫。禺强得之，立乎北极。西王母得之，坐乎少广，莫知其始，莫知其终。彭祖得之，上及有虞，下及五霸。傅说得之，以相武丁，奄有天下，乘东维，骑箕尾，而比于列星。（《庄子大宗师》）
　　（庄子寓言，人皆知之，不知当时风气实如此。）
　　北门成问于黄帝曰：帝张《咸池》之乐于洞庭之野，吾始闻之惧，复闻之怠，卒闻之而惑，荡荡默默，乃不自得。（《庄子天运》）
　　啮缺问于王倪，四问而四不知。缺因跃而大喜，行以告蒲衣子。蒲衣子曰：“而今乃知之乎？有虞氏不及泰氏。有虞氏其犹藏仁以要人，亦得人矣，而未始出于非人。泰氏其卧徐徐，其觉于于，一以己为马，一以己为牛，其知情信，其德甚真，而未始入于非人。”（《庄子应帝王》）
　　阳子居见老聃曰：“有人于此，向疾强梁，物彻疏明，学道不倦，如是者可比明王乎？”老聃曰：“是于圣人也，胥易技爇、劳形怵心者也。且也虎豹之文来田，猿狙之便，执之狗来藉，如是者可比明王乎？”阳子居蹴然曰：“敢问明王之治？”老聃曰：“明王之治，功盖天下而似不自已，化贷万物而民弗恃，有莫举名，使物自喜，立乎不测，而游于无有者也。”（同上）
　　（庄子寓言，无人不托，即老聃亦是托古也。）
　　尧让天下于许由，曰：“日月出矣，而爝火不息，其于光也，不亦难乎？时雨降矣，而犹浸灌，其于泽也，不亦劳乎？夫子立而天下治，而我犹尸之。吾自视缺然，请致天下。”许由曰：“子治天下，天下既已治也，而我犹代子，吾将为名乎？名者，实之宾也，吾将为宾乎？鹪璟巢于深林，不过一枝。偃鼠饮河，不过满腹。归休乎君，予无所用天下为！庖人虽不治庖，尸祝不越樽俎而代之矣。”（《庄子逍遥游》）
　　故昔者尧问于舜曰：“我欲伐宗、脍、胥敖，南面而不释然，其故何也？”舜曰：“夫三子者，犹存乎蓬艾之间，若不释然，何哉？昔者十日并出，万物皆照，而况德之进乎日者乎？”（《庄子齐物》）
　　昔者尧攻丛枝、胥敖，禹攻有扈，国为虚厉，身为刑戮。其用兵不止，其求实无已，是皆求名实者也。而独不闻之乎？（《庄子人间世》）
　　黄帝立为天子十九年，令行天下，闻广成子在于空同之上，故往见之，曰：“我闻吾子达于至道，敢问至道之精。吾欲取天地之精，以佐五谷，以养民人，吾又欲官阴阳以遂群生，为之奈何？”广成子曰：“而所欲问者，物之质也。而所欲官者，物之残也。自而治天下，云气不待族而雨，草木不待黄而落，日月之光，益以荒矣！而佞人之心剪剪者，又奚足以语至道？”黄帝退，捐天下，筑特室，席白茅，间居三月，复往邀之。广成子南首而卧，黄帝顺下风，膝行而进，再拜稽首而问曰：“闻吾子达于至道，敢问治身奈何而可以长久？”广成子蹶然而起曰：“善哉问乎！来，吾语女至道。至道之精，窈窈冥冥。至道之极，昏昏默默。无视无听，抱神以静，形将自正，必静必清，无劳女形，无摇女精，乃可以长生。目无所见，耳无所闻，心无所知，女神将守形，形乃长生。慎女内，闭女外，多知为败。我为女遂于大明之上矣，至彼至阳之原也，为女入于窈冥之门矣，至彼至阴之原也。天地有官，阴阳有藏，慎守女身，物将自壮。我守其一以处其和，故我修身千二百岁矣，吾形未尝衰。”黄帝再拜稽首曰：“广成子之谓天矣。”（《庄子在宥》）
　　夫赫胥氏之时，民居不知所为，行不知所之，含哺而熙，鼓腹而游，民能已此矣。及至圣人，屈折礼乐，以匡天下之形，县跂仁义，以慰天下之心，而民乃始踶好知，争归于利，不可止也。此亦圣人之过也。（《庄子马蹄》）
　　门无鬼与赤张满稽，观于武王之师。赤张满稽曰：“不及有虞氏乎！故离此患也。”门无鬼曰：“天下均治而有虞氏治之邪？其乱而后治之与？”赤张满稽曰：“天下均治之为愿，而何计以有虞氏为？有虞氏之药疡也，秃而施髢，病而求医。孝子操药以修慈父，其色燋然。圣人羞之。”（《庄子天地》）
　　昔者舜问于尧曰：“天王之用心何如？”尧曰：“吾不敖无告，不废穷民苦死者，嘉孺子而哀妇人，此吾所以用心已。”舜曰：“美则美矣，而未大也。”尧曰：“然则何如？”舜曰：“天德而出宁，日月照而四时行，若昼夜之有经，云行而雨施矣。”尧曰：“胶胶扰扰乎？子，天之合也；我，人之合也。”夫天地者，古之所大也，而黄帝、尧、舜之所共美也。故古之王天下者，奚为哉？天地而已矣。（《庄子天道》）
　　文王观于臧，见一丈人钓，而其钓莫钓，非持其钓，有钓者也，常钓也。文王欲举而授之政，而恐大臣父兄之弗安也；欲终而释之，而不忍百性之无天也。于是旦而属之大夫曰：“昔者寡人梦，见良人黑色而髯，乘驳马而偏朱蹄，号曰‘寓而政于臧丈人，庶几乎民有瘳乎！’”诸大夫蹴然曰：“先君王也。”文王曰：“然则卜之。”诸大夫曰：“先君之命，王其无它，又何卜焉？”遂迎臧丈人而授之政，典法无更，偏令无出。三年，文王观于国，则列士坏植散群，长官者不成德，斞斛不敢入于四竟。列士坏植散群，则尚同也。长官者不成德，则同务也。斞斛不敢入于四竟，则诸侯无二心也。文王于是焉以为太师，北面而问曰：“政可以及天下乎？”臧丈人昧然而不应，泛然而辞，朝令而夜遁，终身无闻。颜渊问于仲尼曰：“文王其犹未邪？又何以梦为乎！”仲尼曰：“默！女无言。夫文王尽之也，而又何论刺焉，彼直以循斯须也。”（《庄子田子方》）
　　知不得问，反于帝宫，见黄帝而问焉。黄帝曰：“无思无虑始知道，无处无服始安道，无从无道始得道。”知问黄帝曰：“我与若知之，彼与彼不知也，其孰是邪？”黄帝曰：“彼无为谓，真是也，狂屈似之。我与汝终不近也。”夫“知者不言，言者不知”，故圣人行不言之教。道不可致，德不可至，仁可为也，义可亏也，礼相伪也；故曰“失道而后德，失德而后仁，失仁而后义，失义而后礼”。礼者，“道之华”，而“乱之首”也。（《庄子知北游》）
　　黄帝将见大隗乎具茨之山，方明为御，昌寓骖乘，张若、绩朋前马，昆阍、滑稽后车，至于襄城之野，七圣皆迷，无所问涂，适遇牧马童子，问涂焉，曰：“若知具茨之山乎？”曰然。“若知大隗之所存乎？”曰然。黄帝曰：“异哉，小童！非徒知具茨之山，又知大隗之所存。请问为天下。”小童曰：“夫为天下者，亦若此而已矣，又奚事焉！予少而自游于六合之内。予适有瞀病，有长者教予曰：‘若乘日之车，而游于襄城之野。’今予病少痊，予又且复游于六合之外。夫为天下亦若此而已，予又奚事焉？”黄帝曰：“夫为天下者，则诚非吾子之事。虽然，请问为天下？”小童辞，黄帝又问。小童曰：“夫为天下者，亦奚以异乎牧马者哉？亦去其害马者而已矣。”黄帝再拜稽首，称天师而退。（《庄子徐无鬼》）
　　啮缺遇许由，曰：“子将奚之？”曰：“将逃尧。”曰：“奚谓邪？”曰：“夫尧畜畜然仁，吾恐其为天下笑，后世其人与人相食与？夫民不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假夫禽贪者器。是以一人之断制利天下，譬之犹一覕也。夫尧知贤人之利天下也，而不知其贼天下也，夫唯外乎贤者知之矣。”有暖姝者，有濡需者，有卷娄者。所谓暖姝者，学一先生之言，则暖暖姝姝而私自说也，自以为足矣，而未知未始有物也。是以谓暖姝者也。濡需者，豕虱是也，择疏鬛自以为广宫大囿，奎蹄曲隈，乳间股脚，自以为安室利处，不知屠者之一旦鼓臂布草操烟火，而已与豕俱焦也。此以域进，此以域退，此其所谓濡需者也。卷娄者，舜也。羊肉不慕蚁，蚁慕羊肉，羊肉膻也。舜有膻行，百姓悦之，故三徙成都，至邓之虚，而十有万家。尧闻舜之贤，举之童土之地，曰“冀得其来之泽”。舜举乎童土之地，年齿长矣，聪明衰矣，而不得休归，所谓卷娄者也。（同上）
　　舜以天下让其友北人无择。北人无择曰：“异哉！后之为人也。居于畎亩之中，而游尧之门。不若是而已，又欲以其辱行漫我。吾羞见之。”因自投清冷之渊。汤将伐桀，因卞随而谋。卞随曰：“非吾事也。”汤曰：“孰可？”曰：“吾不知也。”汤又因瞀光而谋。瞀光曰：“非吾事也。”汤曰：“孰可？”曰：“吾不知也。”汤曰：“伊尹何如？”曰：“强力忍垢，吾不知其它也。”汤遂与伊尹谋伐桀，克之，以让卞随。卞随辞曰：“后之伐桀也，谋乎我，必以我为贼也。胜桀而让我，必以我为贪也。吾生乎乱世，而无道之人，再来漫我，以其辱行。吾不忍数闻也。”乃自投椆水而死。汤又让瞀光曰：“智者谋之，武者遂之，仁者居之，古之道也。吾子胡不立乎？”瞀光辞曰：“废上，非义也。杀民，非仁也。人犯其难，我享其利，非廉也。吾闻之曰，‘非其义者，不受其禄；无道之世，不践其土’，况尊我乎！吾不忍久见也”；乃负石而自沈于庐水。昔周之兴，有士二人，处于孤竹，曰伯夷、叔齐。二人相谓曰：“吾闻西方有人，似有道者，试往观焉。”至于岐阳。武王闻之，使叔旦往见之，与之盟曰，“加富二等，就官一列”，血牲而埋之。二人相视而笑曰：“嘻，异哉！此非吾所谓道也。昔者神农之有天下也，时祀尽敬而不祈喜。其于人也，忠信尽治而无求焉，乐与政为政，乐与治为治，不以人之坏自成也，不以人之卑自高也，不以遭时自利也。今周见殷之乱，而遽为政，上谋而下行货，阻兵而保威，割牲而盟以为信，扬行以说众，杀伐以要利，是推乱以易暴也”。（《庄子让王》）
　　──右庄子托古。
　　《黄帝书》曰：形动不生形而生影，声动不生声而生响，无动不生无而生有，形必终者也。天地终乎？与我偕终，终进乎不知也。道终乎本无始，进乎本不久。有生则复于不生，有形则复于无形。不生者，非本不生者也。无形者，非本无形者也。生者，理之必终者也。终者不得不终，亦如生者之不得不生，而欲恒其生，画其终，惑于数也。（《列子天瑞》）
　　粥熊曰：运转亡已，天地密移，畴觉之哉？故物损于彼者盈于此，成于此者亏于彼。损盈成亏，随世随死，往来相接，间不可省，畴觉之哉？凡一气不顿进，一形不顿亏，亦不觉其成，不觉其亏。亦如人自世至老，貌色智态，亡日不异，皮肤爪发，随世随落，非婴孩时有停而不易也，间不可觉，俟至后知。杞国有人，忧天地崩坠，身亡所寄，废寝食者。又有忧彼之所忧者，因往晓之，曰：“天积气耳，亡处亡气。若屈伸呼吸，终日在天中行止，奈何忧崩坠乎？”其人曰：“天果积气，日月星宿，不当坠邪？”晓之者曰：“日月星宿，亦积气中之有光耀者，只使坠，亦不能有所中伤。”其人曰：“奈地坏何？”晓者曰：“地积块耳，充塞四虚，亡处亡块。若躇步跐蹈，终日在地上行止，奈何忧其坏？”其人舍然大喜，晓之者亦舍然大喜。长庐子闻而笑之曰：“虹也，云雾也，风雨也，四时也，此积气之成乎天者也。山岳也，河海也，金石也，火木也，此积形之成乎地者也。知积气也，知积块也，奚谓不坏？夫天地空中之一细物，有中之最巨者，难终难穷，此固然矣，难测难识，此固然矣。忧其坏者，诚为大远。言其不坏者，亦为未是。天地不得不坏，则会归于坏。遇其坏时，奚为不忧哉？”子列子闻而笑曰：“言天地坏者亦谬，言天地不坏者亦谬。坏与不坏，吾所不能知也。虽然，彼一也，此一也，故生不知死，死不知生，来不知去，去不知来，坏与不坏，吾何容心哉！”舜问乎烝曰：“道可得而有乎？”曰：“汝身非汝有也，汝何得有夫道？”舜曰：“吾身非吾有，孰有之哉？”曰：“是天地之委形也。生非汝有，是天地之委和也。性命非汝有，是天地之委顺也。孙子非汝有，是天地之委蜕也。故行不知所往，处不知所持，食不知所以。天地，强阳气也，又胡可得而有邪？”（同上）
　　状不必童，（童，当作同）而智童，智不必童，而状童。圣人取童智而遗童状，众人近童状而疏童智。状与我童者，近而爱之，状与我异者，疏而畏之。有七尺之骸，手足之异，戴发含齿，倚而趣者，谓之人，而人未必无兽心。虽有兽心，以状而见亲矣。傅翼戴角，分牙布爪，仰飞伏走，谓之禽兽，而禽兽未必无人心。虽有人心，以状而见疏矣。庖牺氏，女娲氏，神农氏，夏后氏，蛇身人面，牛首虎鼻，此有非人之状，而有大圣之德。夏桀，殷纣，鲁桓，楚穆，状貌七窍，皆同于人，而有禽兽之心。而众人守一状以求至智，未可几也。黄帝与炎帝战于阪泉之野，帅熊罴狼豹纻虎为前驱，雕鹖鹰鸢为旗帜，此以力使禽兽者也。尧使夔典乐，击石拊石，百兽率舞，箫韶九成，凤凰来仪，此以声致禽兽者也。（此引《书》，可知出孔子后也。）然则禽兽之心奚为异人？形音与人异，而不知接之之道焉。圣人无所不知，无所不通，故得引而使之焉。禽兽之智有自然与人童者，其齐欲摄生，亦不假智于人也。牝牡相偶，母子相亲；避平依险，违寒就温；居则有群，行则有列；少者居内，壮者居外；饮则相携，食则鸣群。太古之时，则与人同处，与人并行。帝王之时，始惊骇散乱矣。逮于末世，隐伏逃窜，以避患害。今东方介氏之国，其国人数数解六畜之语者，盖偏知之所得。太古神圣之人，备知万物情态，悉解异类音声，会而聚之，训而受之，同于人民。故先会鬼神魑魅，次达八方人民，末聚禽兽虫蛾，言血气之类，心智不殊远也。神圣知其如此，故其所教训者，无所遗逸焉。（《列子黄帝》）
　　（与佛氏树教众生同义，而托之太古神圣。）
　　殷汤问于夏革曰：“古初有物乎？”夏革曰：“古初无物，今恶得物？后之人将谓今之无物，可乎？”殷汤曰：“然则物无先后乎？”夏革曰：“物之终始，初无极已。始或为终，终或为始，恶知其纪？然自物之外，自事之先，朕所不知也。”殷汤曰：“然则上下八方有极尽乎？”革曰：“不知也。”汤固问。革曰：“无则无极，有则有尽，朕何以知之？然无极之外，复无无极；无尽之中，复无无尽。无极复无无极，无尽复无无尽，朕以是知其无极无尽也，而不知其有极有尽也。”汤又问曰：“四海之外奚有？”革曰：“犹齐州也。”汤曰：“汝奚以实之？”革曰：“朕东行至营，人民犹是也，问营之东，复犹营也。西行至豳，人民犹是也，问豳之西，复犹豳也。朕以是知四海四荒四极之不异是也。故大小相含，无穷极也。含万物者亦如含天地。含万物也故不穷，含天地也故无极。朕亦焉知天地之表，不有大天地者乎？亦吾所不知也。然则天地亦物也。物有不足，故昔者女娲氏练五色石以补其阙，断鳌之足以立四极。其后共工氏与颛顼争为帝，怒而触不周之山，折天柱，绝地维，故天倾西北，日月星辰就焉；地不满东南，故百川水潦归焉。”汤又问：“物有巨细乎？有修短乎？有同异乎？”革曰：“勃海之东，不知几亿万里，有大壑焉，实惟无底之谷。其下无底，名曰归墟。八纮九野之水，天汉之流，莫不注之，而无增无减焉。其中有五山焉，一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里，其顶平处九千里，山之中间相去七万里，以为邻居焉。其上台观皆金玉，其上禽兽皆纯缟，珠玕之树皆丛生，华实皆有滋味，食之皆不老不死。所居之人，皆仙圣之种，一日一夕飞相往来者，不可数焉。而五山之根，无所连着，常随潮波上下往还，不得蹔峙焉。仙圣毒之，诉之于帝。帝恐流于西极，失群圣之居，乃命禺强使巨鳌十五举首而戴之，迭为三番，六万岁一交焉，五山始峙。而龙伯之国，有大人，举足不盈数步而暨五山之所，一钓而连六鳌，合负而趣，归其国，灼其骨以数焉。于是岱舆、员峤二山，流于北极，沉于大海，仙圣之播迁者巨亿计。帝凭怒，侵减龙伯之国使厄，侵小龙伯之民使短。至伏羲、神农时，其国人犹数十丈。从中州以东四十万里，得僬侥国，人长一尺五寸。东北极有人名曰诤，人长九尺。荆之南有冥灵者，以五百岁为春，五百岁为秋。上古有大椿者，以八千岁为春，八千岁为秋。朽壤之上有菌芝者，生于朝，死于晦。春夏之月有蠓蚋者，因雨而生，见阳而死。终发北之北，有溟海者，天池也，有鱼焉，其广数千里，其长称焉，其名为鲲；有鸟焉，其名为鹏，翼若垂天之云，其体称焉。世岂知有此物哉！大禹行而见之，伯益知而名之，夷坚闻而志之。江浦之间生么虫，其名曰焦螟，群飞而集于蚊睫，弗相触也，栖宿去来，蚊弗觉也。离朱、子羽，方昼拭眦扬眉而望之，弗见其形。干俞、师旷，方夜眦耳俯首而听之，弗闻其声。唯黄帝与容成子居空峒之上，同斋三月，心死形废，徐以神视，块然见之若嵩山之阿，徐以气听，砰然闻之若雷霆之声。吴、楚之国，有大木焉，其名为柚，碧树而冬生，实丹而味酸，食其皮汁，已愤厥之疾，齐州珍之，渡淮而北，而化为枳焉。鹦鹆不逾济，貉逾汶则死矣，地气然也。虽然，形气异也，性钧已，无相易已，生皆全已，分皆足已，吾何以识其巨细，何以识其修短，何以识其同异哉？”（《列子汤问》）
　　是故圣人见出以知入，观往以知来，此其所以先知之理也。度在身，稽在人。人爱我，我必爱之。人恶我，我必恶之。汤、武爱天下，故王。桀、纣恶天下，故亡。此所稽也。稽度皆明而不道也，譬之出不由门，行不从径也。以是求利，不亦难乎！尝观之神农、有炎之德，稽之虞、夏、商、周之书，度诸法士贤人之言，所以存亡废兴而非由此道者，未之有也。（《列子说符》）
　　──右列子托古。
　　驺衍睹有国者益淫侈，不能尚德，若大雅整之于身，施及黎庶矣。乃深观阴阳消息，而作《怪迂之变》、《终始》、《大圣》之篇，十余万言。其语闳大不经，必先验小物，推而大之，至于无垠。先序今以上至黄帝。（《史记孟荀列传》）
　　（驺衍书，史公及刘向时皆见之，惜其不传。其言仁义六亲犹是儒术，盖托之黄帝，不从孔子也。）──右驺子托古。
　　尧养无告，禹爱罪人汤、武及禽兽。此先王之所以安危而怀远也。（《尸子绰子》）
　　尧瘦，舜墨，禹胫不生毛，文王日昃不暇饮食，故富有天下，贵为天子矣。（《尸子》卷下）
　　人之言君天下者，瑶台九累，而尧白屋，黼衣九种，而尧大布，宫中三市，而尧鹑居，珍羞百种，而尧粝饭菜粥，骐蠙青龙，而尧素车元驹。
　　禹治水，为丧法，曰毁必杖，哀必三年，是则水不救也。故使死于陵者葬于陵，死于泽者葬于泽，桐棺三寸，制丧三月。（并同上）（所称尧、禹，皆述墨学。）
　　神农氏夫负妻戴以治天下。尧曰：“朕之比神农，犹旦与昏也。”（《尸子》卷下）有虞氏身有南亩，妻有桑田。神农并耕而王。（同上）（此皆并耕之说，托古以行道者。）
　　古者明王之求贤也，不避远近，不论贵贱，卑爵以下贤，轻身以先士。故尧从舜于畎亩之中，北面而见之，不争礼貌。此先王之所以能正天地，利万物之故也。（《尸子明堂》）
　　尧问于舜，曰“何事？”舜曰“事天。”问“何任？”曰“任地。”问“何务？”曰“务人。”（《尸子仁意》）
　　尧南抚交址，北怀幽都，东西至日月之所出入，有余日而不足以治者，恕也。（《尸子》卷下）
　　务成昭之教舜，曰：避天下之逆，从天下之顺，天下不足取也。避天下之顺，从天下之逆，天下不足失也。舜云：从道必吉，反道必凶，如影如响。（并同上）
　　──右尸子托古。
　　伏牺、神农，教而不诛。黄帝、尧、舜诛而不怒。及至文、武，各当时而立法，因事而制礼。（《商子更法》）
　　昔者昊英之世，以伐木杀兽，人民少而木兽多。黄帝之世，不麛不卵，官无供备之民，死不得用椁。事不同，皆王者，时异也。神农之世，民耕而食，妇织而衣，刑政不用而治，甲兵不起而王。神农既没，以强胜弱，以众暴寡，故黄帝作为君臣上下之仪，父子兄弟之礼，夫妇妃匹之合，内行刀锯，外用甲兵。故时变也。（《商子画策》）
　　地方百里者，山陵处什一，薮泽处什一，溪谷流水处什一，都邑蹊道处什一，恶田处什二，良田处什四，以此食作夫五万。其山陵溪谷薮泽可以给其材，都邑溪道足以处其民。先王制土分民之律也。（《商子俫民》）
　　（商子有什一什二什四而税之说，而皆托之先王。）──右商君托古。
　　昔者，舜使吏决洪水，先令有功，而舜杀之。禹朝诸侯之君会稽之上，防风之君后至，而禹斩之。以此观之，先令者杀，后令者斩，则古者先贵如令矣。（《韩非子饰邪》）
　　（韩非以法为法，故附会古圣。韩非盖法家者流也。）
　　古人亟于德，中世逐于智，当今争于力。古者寡事而备简，朴陋而不尽，故有珧铫而推车者。古者人寡而相亲，物多而轻利易让，故有揖让而传天下者。（《韩非子八说》）
　　黄帝有言，曰：上下一日百战。下匿其私，用试其上。上操度量，以割其下。（《韩非子杨权》）（韩非本法家者流，尊上抑下，刻酷少恩，故所称引如此。）
　　尧以天下让许由，许由逃之，舍于家人，家人藏其皮冠。夫弃天下，而家人藏其皮冠，是不知许由者也。（《韩非子说林》）
　　尧之王天下也，茅茨不剪，采椽不斫；粝粢之食，藜藿之羹；冬日麑裘，夏日葛衣，虽监门之服养，不亏于此矣。禹之王天下也，身执耒臿以为民先，股无胈，胫不生毛，虽臣虏之劳，不苦于此矣。以是言之，夫古之让天子者，是去监门之养，而离臣虏之劳也。（《韩非子五蠹》）
　　（此墨子之所托古，韩非引之。）
　　昔者黄帝合鬼神于泰山之上，驾象车而六蛟龙。毕方并辖，蚩尤居前，风伯进扫，雨师洒道。虎狼在前，鬼神在后，腾蛇伏地，凤皇覆上，大合鬼神，作为《清角》。（《韩非子十过》）
　　（方士多托黄帝，多言鬼神。韩非引之，瑰奇诡异，与佛称诸天、阿修罗、干闼婆、紧那罗等。）
　　臣闻：昔者，尧有天下，饭于土簋，饮于土。其地南至交址，北至幽都，东西至日月之所出入者，莫不宾服。尧禅天下，虞舜受之，作为食器，斩山木而财之，削锯修之迹，流漆墨其上，输之于宫，以为食器。诸侯以为益侈，国之不服者十三。舜禅天下，而传之于禹。禹作为祭器，墨染其外，而朱画其内，缦帛为茵，蒋席颇缘，觞酌有采，而樽俎有饰。此弥侈矣，而国之不服者三十三。夏后氏没，殷人受之，作为大路而建九旒，食器雕琢，觞酌刻镂，四璧垩墀，茵席雕文。此弥侈矣，而国之不服者五十三。君子皆知文章矣，而欲服者弥少。臣故曰：俭其道也。（《韩非子十过》）
　　（《书》称尧、舜服，山龙衮冕，与土簋土筼相反。道皆不称，而同托之尧。至谓舜作漆器，国多不服，尚足为舜哉？禹尤以俭着。朱器，缦茵，缘席，采觞，饰尊，弥侈弥不服，此尚俭之谬说。但知通其托古之意，不足辨也。）
　　二世责问李斯曰：“吾有私议而有所闻于韩子也，曰：尧之有天下也，堂高三尺，采椽不斫，茅茨不剪，虽逆旅之宿，不勤于此矣。冬日鹿裘，夏日葛衣，粢粝之食，藜藿之羹，饭土匦，啜土，虽监门之养，不觳于此矣。禹凿龙门，通大夏，疏九河，曲九防，决渟水致之海，而股无胈，胫无毛，手足胼胝，面目黎黑，遂以死于外，葬于会稽，臣虏之劳，不烈于此矣。”（《史记李斯列传》）
　　（凡韩非所传，皆墨学也。）
　　尧欲传天下于舜。鲧谏曰：“不祥哉！孰以天下而传之于匹夫乎？”尧不听，举兵而诛杀鲧于羽山之郊。共工又谏曰：“孰以天下而传之于匹夫乎！”尧不听，又举兵而诛共工于幽州之都。于是天下莫敢言无传天下于舜。仲尼闻之曰：“尧之知舜之贤，非其难者也。夫至乎诛谏者，必传之舜，乃其难也。”一曰：“不以其所疑，败其所察，则难也。”（《韩非子外储说右》）
　　（此必韩非托古，并托为孔子之言，以自成其说。）
　　方吾子曰：“吾闻之古礼：行不与同服者同车，不与同族者共家。”（《韩非子外储说右》）（韩非是荀学，故知儒礼。）──右韩非托古。
　　汤七年旱，禹五年水，民之无卖子者。汤以庄山之金，铸币而赎民之无卖子者，禹以历山之金，铸币而赎民之无卖子者。故天权失，人地之权皆失也。（《管子山权》）
　　昔者，桀霸有天下，而用不足，汤有七十里之薄，而用有余。天非独为汤雨菽粟，而地非独为汤出财物也。伊尹善通移轻重，开阖决塞，通于高下徐疾之策，坐起之费时也。黄帝问于伯高曰：“吾欲陶天下，而以之为一家，为之有道乎？”伯高对曰：“请刈其莞而树之，吾谨逃其蚤牙，则天下可陶而为一家。”黄帝曰：“此若言可得闻乎？”伯高对曰：“上有丹沙者，下有黄金。上有慈石者，下有铜金。上有陵石者，下有铅、锡、赤铜。上有赭者，下有铁。此山之见荣者也。”（《管子地数》）
　　（管子创轻重，开阖矿学，亦托于禹、汤、伊尹、黄帝。）
　　“燧人以来，未有不以轻重为天下也。共工之王，水处什之七，陆处什之三，乘天势以隘制天下。至于黄帝之王，谨逃其爪牙，不利其器，烧山林，破增薮，焚沛泽，逐禽兽，实以益人，然后天下可得而牧也。至于尧、舜之王，所以化海内者，北用禺氏之玉，南贵江汉之珠，其胜禽兽之仇，以大夫随之。”桓公曰：“何谓也？”管子对曰：“令诸侯之子将委质者，皆以双虎之皮，卿大夫豹饰，列大夫豹幨。大夫散其邑粟与其财物，以市虎豹之皮，故山林之人刺其猛兽，若从亲戚之仇。此君冕服于朝，而猛兽胜于外，大夫已散其财物，万人得受其流，此尧、舜之数也。”（《管子揆度》）
　　（又以轻重遍托古皇。然古者人与兽争地，其说或有自来。）
　　管子对曰：“夫昔者，武王有巨桥之粟，贵籴之数。”桓公曰：“为之奈何？”管子对曰：“武王立重泉之戍，令曰‘民自有百鼓之粟者不行’。民举所最粟，以避重泉之戍，而国谷二什倍，巨桥之粟亦二什倍。武王以巨桥之粟二什倍而市缯帛，军五岁毋籍衣于民。以巨桥之粟二什倍而衡黄金百万，终身无藉于民，准衡之数也。”（《管子地数》）
　　（又以轻重之法，托之武王。）
　　昔者，桀之时，女乐三万人，端噪晨乐，闻于三衢，是无不服文绣衣裳者。伊尹以薄之游女工文绣，纂组一纯，得粟百钟于桀之国。夫桀之国者，天子之国也。桀无天下忧，饰妇女钟鼓之乐，故伊尹得其粟而夺之流。此之谓来天下之财。（《管子轻重甲》）
　　管子曰：女华者，桀之所爱也，汤事之以千金。曲逆者，桀之所善也，汤事之以千金。内则有女华之阴，外则有曲逆之阳。阴阳之议合，而得成其天子。此汤之阴谋也。（同上）
　　（此并以阴谋托之汤、伊尹矣。故战国诸子，无事不托古。）
　　（女乐三万，桀之恶未必至是，想亦托也。汤事女华，亦类此。）
　　桓公问于管子曰：“轻重安施？”管子对曰：“自理国，虙戏以来，未有不以轻重，而能成其王者也。”公曰“何谓”？管子对曰：“虙戏作造六峜，以迎阴阳，作九九之数，以合天道，而天下化之。”（《管子轻重戊》）
　　昔者，尧之治天下也，犹埴之在埏也，唯陶之所以为，犹金之在罅，恣冶之所以铸。其民引之而来，推之而往，使之而成，禁之而止。故尧之治也，善明法禁之令而已矣。黄帝之治天下也，其民不引而来，不推而往，不使而成，不禁而止。故黄帝之治也，置法而不变，使民安其法者也。所谓仁义礼乐者，皆出于法，此先圣之所以一民者也。（《管子任法》）
　　尧、舜，古之明主也。天下推之而不倦，誉之而不厌，久远而不忘者，有使民不忘之道也。（《管子形势解》）
　　古者，武王地方不过百里，战卒之众不过万人。然能战胜攻取，立为天子，而世谓之圣王者，知为之之术也。（同上）
　　（武王乘文王戡黎、伐密、伐崇、伐邗之后，三分有二，岂止百里？此皆称孔制，而托之古。）
　　昔者，黄帝得蚩尤，而明于天道，得大常，而察于地利，得奢龙，而辩于东方，得祝融，而辩于南方，得大封，而辩于西方，得后土，而辩于北方。黄帝得六相，而天地治，神明至。蚩尤明乎天道，故使为当时。大常察乎地利，故使为廪者。奢龙辩乎东方，故使为土师。祝融辨乎南方，故使为司徒。大封辨于西方，故使为司马。后土辨乎北方，故使为李。是故春者土师也，夏者司徒也，秋者司马也，冬者李也。
　　昔黄帝以其缓急，作五声以政五钟，令其五钟：一曰青钟，大音；二曰赤钟，重心；三曰黄钟，洒光；四曰景钟，昧其明；五曰黑钟，隐其常。（《管子五行》）
　　（六官之始出管子，而亦托之黄帝。）
　　黄帝立明台之议者，上观于贤也。尧有衢室之问者，下听于人也。舜有告善之旌，而主不蔽也。禹立谏鼓于朝而备讯唉。汤有总街之庭，以观人诽也。武王有灵台之复，而贤者进也。此古圣帝明王，所以有而勿失，得而勿忘者也。桓公曰：“吾欲效而为之，其名云何？”对曰：“名曰啧室之议。”（《管子桓公问》）
　　（管子创议院，亦托先王。）
　　凡万物阴阳两生而参视。先王因其参，而慎所入所出。以卑为卑，卑不可得，以尊为尊，尊不可得，桀、舜是也。先王之所以最重也，得之必生，失之必死者，何也？唯无得之尧、舜、禹、汤、文、武者，己斯待以成天下，必待以生，故先王重之。一日不食比岁歉，三日不食比岁饥，五日不食比岁荒，七日不食无国土，十日不食无畴类、尽死矣。先王贵诚信。诚信者，天下之结也。（《管子枢言》）
　　昔者，圣王之治其民也不然。废上之法制者，必负以耻。财厚博，惠以私，亲于民，正经而自正矣。乱国之道，易国之常，赐赏恣于己者，圣王之禁也。（《管子法禁》）
　　昔者，圣王之治人也，不贵其人博学也，欲其人之和同以听令也。（同上）（此愚民之术，而托之古昔圣王。）
　　昔者，三代之相授也，安得二天下而杀之？贫民伤财，莫大于兵，危国忧主，莫速于兵。此四患者明矣，古今莫之能废也。兵当废而不废，则古今惑也。此二者不废而欲废之，则亦惑也。此二者伤国，一也。黄帝、唐、虞，帝之隆也，资有天下，制在一人，当此之时也兵不废。今德不及三帝，天下不顺，而求废兵，不亦难乎？（《管子法法》）
　　──右管子托古。
　　舜自为诗曰：“普天之下，莫非王土；率土之滨，莫非王臣。”所以见尽有之也。（《吕氏春秋慎人》）
　　（按注，王伯厚云：疑与咸邱蒙同一说，而托之于舜。此见今《诗》，未必为舜。古人随意引用，托古之义明矣。）
　　五帝先道而后德，故德莫盛焉。三王先教而后杀，故事莫功焉。五伯先事而后兵，故兵莫强焉。当今之世，巧谋并行，诈术递用，攻战不休，亡国辱主愈众，所事者末也。夏后相与有扈战于甘泽而不胜，六卿请复之。夏后相曰：“不可，吾地不浅，吾民不寡，战而不胜，是吾德薄而教不善也。”于是乎处不重席，食不贰味，琴瑟不张，钟鼓不修，子女不饬，亲亲长长，尊贤使能，期年而有扈氏服。（《吕氏春秋先己》）
　　（夏启当天地开辟时，安得盛琴瑟钟鼓？与五帝、三王、五伯，皆托也。其言六卿，《周官》说盖出于此。）
　　昔者，神农氏之有天下也，时祀尽敬，而不祈福也。其于人也，忠信尽治，而无求焉。乐正与为正，乐治与为治，不以人之坏自成也，不以人之庳自高也。（《吕氏春秋诚廉》）
　　故子华子曰：厚而不博，敬守一事，正性是喜，群众不周，而务成一能，尽能既成，四夷乃平，唯彼天符，不周而周。此神农之所以长，而尧，舜之所以章也。（《吕氏春秋知度》）
　　尧治天下，伯成子高立为诸侯。尧授舜，舜授禹，伯成子高辞诸侯而耕。禹往见之，则耕在野。禹趋就下风，而问曰：“尧理天下，吾子立为诸侯，今至于我而辞之故何也？”伯成子高曰：“当尧之时，未赏而民劝，未罚而民畏。民不知怨，不知说，愉愉其如赤子。今赏罚甚数，而民争利，且不服，德自此衰，利自此作，后世之乱自此始。夫子盍行乎？无虑吾农事。”协而耰，遂不顾。（《吕氏春秋长利》）
　　尧战于丹水之浦，以服南蛮。舜却苗民，更易其俗。禹攻曹、魏、屈骜、有扈，以行其教。三王以上，固皆用兵也。（《吕氏春秋召类》）
　　神农师悉诸，黄帝师大挠，帝颛顼师伯夷父，帝喾师伯招，帝尧师子州父，帝舜师许由，禹师大成贽，汤师小臣，文王、武王师吕望、周公旦。（《吕氏春秋尊师》）（周公为文子武弟，安得师之？此不待辨。战国人自申其说，无往而不托之古人矣。）
　　尧葬于谷林，通树之。舜葬于纪市，不变其肆。禹葬于会稽，不变人徒。是故先王以俭节葬死也，非爱其费也，非恶其劳也，以为死者虑也；先王之所恶，惟死者之辱也。发则必辱，俭则不发，故先王之葬，必俭，必合，必同。何谓合？何谓同？葬于山林则合乎山林，葬于阪隰则同乎阪隰。此之谓爱人。（《吕氏春秋安死》）
　　维秦八年，岁在涒滩，秋，甲子朔。朔之日，良人请问十二纪。文信侯曰：“尝得学黄帝之所以诲颛顼矣，爰有大圜在上，大矩在下，汝能法之，为民父母。”（《吕氏春秋序意》）
　　凡帝王者之将兴也，天必先见祥乎下民。黄帝之时，天先见大螾大蝼。黄帝曰“土气胜”。土气胜，故其色尚黄，其事则土。及禹之时，天先见草木秋冬不杀。禹曰“木气胜”。木气胜，故其色尚青，其事则木。及汤之时，天先见金刃生于水。汤曰“金气胜”。金气胜，故其色尚白，其事则金。及文王之时，天先见火，赤鸟衔丹书集于周社。文王曰“火气胜”。火气胜，故其色尚赤，其事则火。（《吕氏春秋名类》）
　　（神农之治法，黄帝诲颛顼之言，岂复可考？皆托古之言。百家多称黄帝，故托黄帝之言尤多，发明于此。）
　　神农之教曰：士有当年而不耕者，则天下或受其饥矣，女有当年而不绩者，则天下或受其寒矣。故身亲耕，妻亲绩，所以见致民利也。（《吕氏春秋爱类》）
　　（此亦托古，所谓有为神农之言。神农荒远，安得有遗言乎？）──右吕氏托古。
　　昔在黄帝，生而神灵，弱而能言，幼而徇齐，长而敦敏，成而登天。乃问于天师曰：“余闻上古之人，春秋皆度百岁，而动作不衰。今时之人，年半百而动作皆衰者，时世异邪？人将失之耶？”岐伯对曰：“上古之人，其知道者，法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。今时之人，不然也。以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。夫上古圣人之教下也，皆谓之虚邪贼风，避之有时，恬淡虚无，真气从之，精神内守，病安从来？是以志闲而少欲，心安而不惧，形劳而不倦，气从以顺，各从其欲，皆得所愿。故美其食，任其服，乐其俗，高下不相慕，其民故日朴。是以嗜欲不能劳其目，淫邪不能惑其心，愚智贤不肖不惧于物，故合于道，所以能年皆度百岁而动作不衰者，以其德全不危也。”（《内经上古天真论》）
　　黄帝曰：余闻上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。中古之时，有至人者，淳德全道，和于阴阳，调于四时，去世离俗，积精全神，游行天地之间，视听八达之外，此盖益其寿命而强者也，亦归于真人。其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章举不欲观于俗；外不劳形于事，内无思想之患，以恬愉为务，以自得为功，形体不敝，精神不散，亦可以百数。其次有贤人者，法则天地，象似日月，辩列星辰，逆从阴阳，分别四时，将从上古，合同于道，亦可使益寿而有极时。（同上）
　　黄帝问曰：“余闻古之治病，惟其移精变气，可祝由而已。今世治病，毒药治其内，针石治其外，或愈或不愈，何也？”岐伯对曰：“往古人居禽兽之间，动作以避寒，阴居以避暑。内无眷慕之累，外无伸宦之形，此恬憺之世邪，不能深入也。故毒药不能治其内，针石不能治其外，故可移精祝由而已。”（《内经移精变气论》）（祝由之科，传流必极古。今琼州生番、广西苗人、云南野人山之野人，皆有蛊术，亦能移之。印度无来由人，即穆拉油人，有降乩术，亦其类也。皆野番之俗尚之故。祝由必传自太古，若《素问》文词，皆战国时语。其所称黄帝、岐伯，皆托古之词。《史记》所谓百家多称黄帝，其言不雅驯，搢绅难言。盖当时无人不托古，而托黄帝尤多也。）
　　帝曰：“上古圣人作汤液醪醴，为而不用，何也？”岐伯曰：“自古圣人之作汤液醪醴者，以为备耳。夫上古作汤液，故为而弗服也。中古之世，道德稍衰，邪气时至，服之万全。”（《内经汤液醪醴论》）
　　帝曰：“善其法星辰者，余闻之矣。愿闻法往古者。”岐伯曰：“法往古者，先知针经也。”（《内经八正神明论》）
　　黄帝坐明堂，召雷公而问之，曰：“子知医之道乎？”雷公对曰：“诵而颇能解，解而未能别，别而未能明，明而未能彰。足以治群僚，不足治侯王。愿得受树天之度，四时阴阳合之，别星辰与日月光，以彰经术，后世益明。上通神农，着至教，疑于二皇。”帝曰：“善！无失之。”（《内经着至教论》）
　　──右《内经》托古。泰上成鸠之道，一族用之，万八千岁。（《鹖冠子王鋋》）
　　成鸠氏之道，未有离天曲日术者。天曲者，明而易循也。日术者，要而易行也。庞子曰：“愿闻天曲日术。”鹖冠子曰：“其制邑理都使雚习者，五家为伍，伍为之长；十伍为里，里置有司；四里为扁，扁为之长；十扁为乡，乡置师；五乡为县，县有啬夫治焉；十县为郡，有大夫守焉；命曰官属。郡大夫退修其属，县啬夫退修其乡，乡师退修其扁，扁长退修其里，里有司退修其伍，伍长退修其家。事相斥正，居处相察，出入相司。里五日报扁，扁十日报乡，乡十五日报县，县三十日报郡，郡四十五日报柱国，柱国六十日以闻天子，天子七十二日遣使勉有功，罚不。如此，所以与天地总下情，六十日一上闻上惠，七十二日一下究，此天曲日术也。”（并同上）
　　（泰上成鸠之道，亦托古也。）
　　泰一者，执大同之制，调泰鸿之气，正神明之位者也。故九皇受傅，以索其然之所生。傅谓之得天之解，傅谓之得天地之所始。傅谓之道，得道之常。傅谓之圣人之道与神明相得。故曰，道德郄始穷初，得齐之所出，九皇殊制，而政莫不效焉，故曰泰一。泰皇问泰一曰：“天地人事，三者孰急？”泰一曰：“爱精养神内端者，所以希天。天也者，神明之所根也，醇化四时，陶埏无形，刻镂未萌，离文将然者也。地者，承天之演，备载以宁者也。吾将告汝神明之极，天地人事三者复一也。”（《鹖冠子泰鸿》）
　　五帝在前，三王在后。上德已衰矣，兵知俱起。黄帝百战，蚩尤七十二。尧代有唐，禹服有苗。天不变其常，地不易其则，阴阳不乱其气，生死不俯其位，三光不改其用，神明不徙其法，得失不两张，成败不两立，所谓贤不者，古今一也。（《鹖冠子世兵》）
　　──右《鹖冠子》托古。
　　昔者，神农之治天下也，神不驰于胸中，智不出于四域，怀其仁诚之心。甘雨时降，五谷蕃植，春生，夏长，秋收，冬藏。月省时考，岁终献功，以时尝谷，祀于明堂。明堂之制，有盖而无四方，风雨不能袭，寒暑不能伤。迁延而入之，养民以公。其民朴重端悫，不忿争而财足，不劳形而功成。因天地之资而与之和同。是故威厉而不杀，刑错而不用，法省而不烦，故其化如神。其地南至交趾，北至幽都，东至旸谷，西至三危，莫不听从。当此之时，法宽刑缓，囹圄空虚，而天下一俗，莫怀奸心。（《淮南子主术训》）
　　昔者，黄帝治天下，而力牧太山稽辅之，以治日月之行律，治阴阳之气，节四时之度，正律历之数。别男女，异雌雄，明上下，等贵贱，使强不俺弱，众不暴寡，人民保命而不夭，岁时熟而不凶，百官正而无私，上下调而无尤，法令明而不暗，辅佐公而不阿。田者不侵畔，渔者不争隈，道不拾遗，市不豫贾，城郭不关，邑无盗贼，鄙旅之人相让以财，狗彘吐菽粟于路，而无忿争之心。于是日月精明，星辰不失其行，风雨时节，五谷登孰，虎狼不妄噬，鸷鸟不妄搏，凤皇翔于庭，麒麟游于郊，青龙进驾，飞黄皂伏，诸北儋耳之国，莫不献其贡职。然犹未及虙戏氏之道也。（《淮南子览冥训》）
　　（托于极治，安得若此？此亦托古也）。
　　五帝三王，轻天下，细万物，齐死生，同变化，抱大圣之心，以镜万物之情，上与神明为友，下与造化为人。今欲学其道，不得其清明玄圣，而守其法籍宪令，不能为治，亦明矣。（《淮南子齐俗训》）
　　（细万物，齐生死，是道家说。彼托之五帝三王，又如此攻儒者，则谓其法籍宪令矣。）
　　故神农之法，曰丈夫丁壮而不耕，天下有受其饥者；妇人当年而不织，天下有受其寒者。故身自耕，妻亲织，以为天下先。其导民也，不贵难得之货，不器无用之物。是故其耕不强者，无以养生；其织不强者，无以揜形。有余不足，各归其身，衣食饶溢，奸邪不生，安乐无事，而天下均平。故孔丘、曾参，无所施其善，孟贲、成荆，无所行其威。（《淮南子齐俗训》）
　　（此许行并耕之说，而托始于神农者。）
　　是故古者明堂之制，下之润湿弗能及，上之雾露弗能入，四方之风弗能袭，土事不文，木工不斫，金器不镂，衣无隅差之削，冠无觚蠃之理。堂大足以周旋理文，静洁足以享上帝，礼鬼神，以示民知俭节。（《淮南子本经训》）
　　（此墨子明堂之制，引以托之古。）
　　夫钳且、大丙，不施辔衔，而以善御闻于天下。伏戏、女娲，不设法度，而以至德遗于后世。何则？至虚无纯一，而不珣喋苛事也。（《淮南子览冥训》）
　　禹之趋时也，履遗而弗取，冠挂而弗顾，非争其先也，而争其得时也。（《淮南子原道训》）
　　是故禹之决渎也，因水以为师；神农之播谷也，因苗以为教。（同上）
　　及世之衰也，至伏羲氏，其道昧昧芒芒然，吟德怀和，被施颇烈，而知乃始，昧昧釭釭，皆欲离其童蒙之心，而觉视于天地之间，是故其德烦而不能一。乃至神农、黄帝，剖判太宗，窍领天地，袭九窾，重九袴，提挈阴阳，专捖刚柔，枝解叶贯，万物百族，使各有经纪条贯。于此万民，睢睢盱盱然，莫不悚身而载听视，是故治而不能和下。（《淮南子俶真训》）
　　故皋陶瘖而为大理，天下无虐刑，有贵于言者也；师旷瞽而为太宰，晋无乱政，有贵于见者也。故不言之令，不视之见，此伏牺、神农之所以为师也。（《淮南子主术训》）
　　（皋陶昌言赓歌，见于《书》，至明，而谓之为瘖，此不待辨。诸子皆随意托古人以成其说，不计事实也。）
　　昔者，夏鲧作三仞之城，诸侯背之，海外有狡心。禹知天下之叛也，乃坏城平池，散财物，焚甲兵，施之以德，海外宾伏，四夷纳职，合诸侯于涂山，执玉帛者万国。故机械之心，藏于胸中，则纯白不粹，神德不全。（《淮南子原道训》）
　　（作城之害，坏城之利，托之鲧、禹以申其说。）
　　昔东户季子之世（注：东户季子，古之人君），道路不拾遗，耒耜余粮，宿诸亩首，使君子小人，各得其宜也。（《淮南子缪称训》）
　　五帝三王，殊事而同指，异路而同归。晚世学者，不知道之所一体，德之所总要，取成之迹，相与危坐而说之，鼓歌而舞之，故博学多闻，而不免于惑。（《淮南子本经训》）
　　（取成之迹，至危坐而说，鼓歌而舞，当时托古之风，盛极一时。）
　　尧之有天下也，非贪万民之富，而安人主之位也。以为百姓力征，强凌弱，众暴寡，于是尧乃身服节俭之行，而明相爱之仁，以和辑之。是故茅茨不剪，采椽不斫，大路不画，越席不缘，太羹不和，粢食不毁，巡狩行教，勤劳天下，周流五岳。岂其奉养不足乐哉？举天下而以为社稷，非有利焉。年衰志悯，举天下而传之舜，犹却行而脱也。（《淮南子主术训》）
　　故葬埋足以收敛盖藏而已。昔舜葬苍梧，市不变其肆；禹葬会稽之山，农不易其亩。明乎生死之分，通乎侈俭之适者也。（《淮南子齐俗训》）
　　故伊尹之兴土功也，修胫者使之跖筜，强脊者使之负土，眇者使之准，伛者使之涂，各有所宜，而人性齐矣。（同上）
　　禹之时，以五音听治，悬钟、鼓、磬、铎，置鼗，以待四方之士。为号曰：“教寡人以道者击鼓，谕寡人以义者击钟，告寡人以事者振铎，语寡人以忧者击磬，有狱讼者摇鼗。”当此之时，一馈而十起，一沐而三捉发，以劳天下之民。此而不能达善效忠者，则才不足也。（《淮南子泛论训》）
　　自古及今，五帝三王，未有能全其行者也。故《易》曰：“小过，亨，利贞。”言人莫不有过，而不欲其大也。（同上）
　　昔者，五帝三王之莅政施教，必用参五。何谓参五？仰取象于天，俯取度于地，中取法于人。（《淮南子泰族训》）──右《淮南子》托古。
　　少君言于上曰：祠灶则致物。致物而丹砂可化为黄金。黄金成，以为饮食器，则益寿。益寿而海中蓬莱仙者可见。见之以封禅，则不死，黄帝是也。（《史记孝武本纪》）
　　（方士谬托黄帝，最易惑人主听闻。）
　　亳人薄诱忌奏祠泰一方，曰：“天神贵者泰一，泰一佐曰五帝。古者，天子以春秋祭泰一东南郊，用太牢，具七日，为坛开八，通之鬼道。”于是天子令太祝立其祠长安东南郊，常奉祠如忌方。其后人有上书，言“古者，天子三年一用太牢具祠神三一，天一，地一，泰一”。天子许之。令太祝领祠之忌泰一坛上，如其方。后人复有上书，言“古者天子常以春秋解祠，祠黄帝用一枭破镜，冥羊用羊，祠马行用一青牡马，泰一、皋山、山君、地长用牛，武夷君用干鱼，阴阳使者以一牛”。令祠官领之如其方，而祠于忌泰一坛旁。（《史记孝武本纪》）
　　（方士谬论，尚多托于先王。）
　　天子既闻公孙卿及方士之言，黄帝以上封禅，皆致怪物，与神通。欲放黄帝，以尝接神仙人蓬莱士，高世比德于九皇，而颇采儒术以文之。（《史记孝武本纪》）
　　（方士既谬托先王，又文饰儒术，其计甚巧。人主所以易为所惑也。）
　　齐人公孙卿曰：“今年得宝鼎，其冬辛巳朔旦冬至，与黄帝时等。”卿有札书曰：“黄帝得宝鼎。宛侯问于鬼臾区。区对曰：黄帝得宝鼎神策，是岁己酉朔旦冬至，得天之纪，终而复始。于是黄帝迎日推策，后率二十岁得朔旦冬至，凡二十推，三百八十年，黄帝仙登于天。”卿因所忠欲奏之。所忠视其书不经，疑其妄。书谢曰：“宝鼎事已决矣，尚何以为？”卿因嬖人奏之。上大说，召问卿。对曰：“受此书申功，申功已死。”上曰：“申功，何人也？”卿曰：“申功，齐人也，与安期生通，受黄帝言，无书，独有此鼎书，曰：‘汉兴，复当黄帝之时，汉之圣者在高祖之孙且曾孙也。宝鼎出而与神通封禅，封禅七十二王，唯黄帝得上泰山封。’申功曰：‘汉主亦当上封，上封则能仙登天矣。黄帝时万诸侯，而神灵之封居七千，天下名山八，而三在蛮夷，五在中国。中国华山、首山、太室、泰山、东莱，此五山，黄帝之所常游与神会。黄帝且战且学仙，患百姓非其道，乃断斩非鬼神者，百余岁然后得与神通。黄帝郊雍上帝，宿三月。鬼臾区号大鸿，死葬雍，故鸿冢是也。其后黄帝接万灵明廷。明廷者，甘泉也。所谓寒门者，谷口也。黄帝采首山铜，铸鼎于荆山下。鼎既成，有龙垂胡髯下迎黄帝。黄帝上骑，群臣后宫从上龙七十余人，龙乃上去。余小臣不得上，乃悉持龙髯。龙髯拔，堕黄帝之弓。百姓仰望。黄帝既上天，乃抱其弓与龙胡髯号。故后世因名其处曰鼎湖，其弓曰乌号。’”（《史记孝武本纪》）
　　（方士托古诞谬，人皆易知，然亦战国之余风。）济南人公玉带上黄帝时明堂图。（《史记孝武本纪》）
　　公玉带曰：黄帝时虽封泰山，然风后、封鉅、岐伯，令黄帝封东泰山，禅凡山，合符，然后不死焉。（同上）（按，公玉带尚托黄帝，而以不死为主，是老子之学派也。）
　　公卿曰：古者祠天地皆有乐，而神祗可得而礼。或曰：泰帝使素女鼓五十弦瑟，悲，帝禁不止，故破其瑟为二十五弦。（《史记孝武本纪》）（汉时以传闻为学，未一儒统，托古之谬说尚纷纷。）
　　──右方士托古。
　　孔子改制考 卷05
　　○诸子争教互攻考（人莫不尊知而火驰，自是而人非。抱有者，咸有之，匪振以私。夫天之道圆，圆则无宗无相，人能之哉？足趺若圆，不能自立。有形体则碍，有墙壁则蔽，奈之何哉？于是坚壁树垒，立沟营家，纷而封哉！自信而攻人，自大而灭人，争政者以兵，争教者以舌，树颏立说，徒党角立，衍而弥溢，佛与婆罗门九十六外道，立坛腾辨。然则诸子互攻，固宜然哉。编其诸说，考古今之故焉。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。兼爱，尚贤，右鬼，非命，墨子之所立也，而杨子非之。全性保真，不以物累形，杨子之所立也，而孟子非之。（《淮南子泛论训》）
　　（墨子本孔子后学，杨子为老子弟子。战国时，诸子虽并争，而兼爱以救人，为我以自私，皆切于人情，故徒属极众，与孔子并。故当时杨、墨与儒相攻最多。）
　　墨子贵兼。孔子贵公。皇子贵衷。田子贵均。列子贵虚。料子贵别囿。其学之相非也数世矣，而己皆弇于私也。天，帝，后，皇，辟，公，弘，廓，宏，溥，介，纯，夏，怃，蒙，至，反，皆大也，十有余名，而实一也。若使兼，公，虚，均，衷，平，易，别囿一实，则无相非也。（《尸子广泽》）
　　（皇子、田子、料子之学不传。然尸子以与孔、墨并称，亦其时改制巨子也。贵均，贵别，其学皆可想。）
　　（贵衷不知若何？孟子云“子莫执中”。中、衷音义俱同，殆即一人也。）
　　巫马子谓子墨子曰：“子兼爱天下，未云利也。我不爱天下，未云贼也。功皆未至，子何独自是，而非我哉？”子墨子曰：“今有燎者于此，一人奉水将灌之，一人掺火将益之。功皆未至，子何贵于二人？”巫马子曰：“我是彼奉水者之义，而非夫掺火者之意。”子墨子曰：“吾亦是吾意，而非子之意也。”（《墨子耕柱》）
　　今诸侯异政，百家异说，则必或是或非，或理或乱。（《荀子解蔽》）
　　故惠子从车百乘，以过孟诸，庄子见之，弃其余鱼。鹈胡饮水数斗而不足。祇鲔入口若露而死。智伯有三晋而欲不赡。林类、荣启期衣若县衰，而意不慊。由此观之，则趣行各异，何以相非也？（《淮南子齐俗训》）
　　古者，杨、墨塞路，孟子辞而辟之，廓如也。后之塞路者有矣，窃自比于孟子。或曰：人各是其所是而非其所非，将谁使正之？（《法言吾子》）
　　──右诸子互攻总义。
　　今天下之士君子之书不可胜载，言语不可尽计，上说诸侯，下说列士，其于仁义，则大相远也。何以知之？曰，我得天下之明法以度之。（《墨子天志》）（书不胜载，语不可计，则当时子书多甚，如今诸教之藏经矣。墨子皆遍攻之，以为远于仁义。盖墨子《经上》篇以算言理也。）
　　──右墨攻诸子。
　　禽子问杨朱曰：“去子体之一毛以济一世，汝为之乎？”杨子曰：“世固非一毛之所济。”禽子曰：“假济，为之乎？”杨子弗应。禽子出，语孟孙阳。孟孙阳曰：“子不达夫子之心。吾请言之，有使若肌肤获万金者，若为之乎？”曰：“为之。”孟孙阳曰：“有断若一节，得一国，子为之乎？”禽子默然。有间孟孙阳曰：“一毛微于肌肤，肌肤微于一节，省矣。然则积一毛以成肌肤，积肌肤以成一节。一毛固一体万分中之一物，奈何轻之乎？”禽子曰：“吾不能所以答子。然则以子之言问老聃、关尹，则子之言当矣；以吾言问大禹、墨翟，则吾言当矣。”孟孙阳顾与其徒说他事。（《列子杨朱》）（拔一毛以济天下不为，儒攻之，墨亦攻之，而孟孙阳竟能张其宗旨以绌人。杨朱得此后劲，老学所由遍天下哉！）
　　──右墨攻杨朱。
　　鲁之南鄙人有吴虑者，冬陶夏耕，自比于舜。子墨子闻而见之。吴虑谓子墨子：“义耳义耳，焉用言之哉！”子墨子曰：“子之所谓义者，亦有力以劳人，有财以分人乎？”吴虑曰有。子墨子曰：“翟尝计之矣。翟虑耕天下而食之人矣，盛，然后当一农之耕，分诸天下，不能人得一升粟。籍而以为得一升粟，其不能饱天下之饥者，既可睹矣！翟虑织而衣天下之人矣，盛，然后当一妇人之织，分诸天下，不能人得尺布。籍而为得尺布，其不能暖天下之寒者，既可睹矣！翟虑被坚执锐，救诸侯之患，盛，然后当一夫之战。一夫之战，其不御三军，既可睹矣！翟以为不若诵先王之道，而求其说，通圣人之言，而察其辞。上说王公大人，次匹夫徒步之士。王公大人用吾言，国必治。匹夫徒步之士用吾言，行必修。故翟以为虽不耕而食饥，不织而衣寒，功贤于耕而食之、织而衣之者也。故翟以为虽不耕织乎，而功贤于耕织也。”吴虑谓子墨子曰：“义耳义耳，焉用言之哉！”子墨子曰：“籍设而天下不知耕，教人耕，与不教人耕而独耕者，其功孰多？”吴虑曰：“教人耕者其功多。”子墨子曰：“籍设而攻不义之国，鼓而使众进战，与不鼓而使众进战，而独进战者，其功孰多？”吴虑曰：“鼓而进众者其功多。”子墨子曰：“天下匹夫徒步之士，少知义而教天下以义者，功亦多，何故弗言也？若得鼓而进于义，则吾义岂不益进哉！”（《墨子鲁问》）
　　（吴虑盖丈人、荷蒉、沮、溺之流，专尚躬行，独善其身，自尚其力，然自比于舜，则自命甚至。盖亦当时一巨子，如颜习斋之比。墨子专以救人为主，故辨之甚力。）
　　──右墨攻吴虑。
　　故孔、墨之后，儒分为八，墨离为三，取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真。今乃欲审尧、舜之道，于三千余岁之前，意者其不可必乎？无参验而必之者，愚也。弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也，是孔子之孝，将非墨子之戾也。今孝戾侈俭，俱在儒、墨，而上兼礼之。（《韩非子显学》）
　　（孔、墨俱改制，上托尧、舜。韩非在儒、墨外，犹知其托古，故得而攻之。异教相攻，原不足计，然儒、墨之托古可为据矣。）
　　儒以文乱法，侠以武犯禁，而人主兼礼之，此所以乱也。夫离法者罪，而诸先王以文学取；犯禁者诛，而群侠以私剑养。（《韩非子五蠹》）
　　国平养儒侠，难至用介士，所利非所用，所用非所利。是故服事者简其业，而游学者日众，是世之所以乱也。（同上）
　　（韩非学于荀子，本为儒家。然《解老》、《喻老》，专言刑名法术，归宿在老学，故攻儒、墨也。墨子之学，以死为义，以救人为事，侠即其流派，故与儒并攻。当时诸子之学，亦无与儒并驰者。墨之为侠，犹孔之为儒，或以姓行，或以道显耳。）
　　以为儒者用文乱法，而侠者以武犯禁。（《史记老庄申韩列传》）（儒者孔子也，侠者墨子也，流派各分。墨子之学，不畏死，故其学为侠。侠者，墨学之号，犹孔学之称儒。诸子史中或称孔、墨，举其姓，或称儒、侠，举其号；至称儒、墨者，杂举之也。太史公云者，盖史谈为老学，不满于儒、墨也；而云二者交讥，亦见二学之至盛也。）
　　孔、墨之弟子，皆以仁义之术，教导于世，然而不免于儡身，犹不能行也，又况所教乎！是何则？其道外也。（《淮南子泛真训》）（此老氏学攻儒、墨之言。老氏内学为多。）
　　夫三年之丧，是强人所不及也，而以伪辅情也。三月之服，是绝哀而迫切之性也。夫儒、墨不原人情之终始，而务以行相反之，制五缞之服。（《淮南子齐俗训》）
　　（此在儒、墨之外，而兼讥二教者。）
　　今世殊死者相枕也，桁杨者相推也，刑戮者相望也，而儒、墨乃始离跂攘臂乎桎梏之间，意！甚矣哉，其无愧而不知耻也！（《庄子在宥》）（此道家攻儒墨之说。）
　　道之所一者，德不能同也。知之所不能知者，辩不能举也。名若儒、墨而凶矣。故海不辞东流，大之至也。圣人并包天地，泽及天下，而不知其谁氏。（《庄子徐无鬼》）
　　故有儒、墨之是非，以是其所非，而非其所是。（《庄子齐物》）──右老攻儒、墨。
　　二世责问李斯曰：吾有私议而有所闻于韩子也，曰：“尧之有天下也，堂高三尺，采椽不斫，茅茨不剪，虽逆旅之宿，不勤于此矣。冬日鹿裘，夏日葛衣，粢粝之食，藜藿之羹，饭土匦，啜土铏，虽监门之养，不觳于此矣。禹凿龙门，道大夏，疏九河，曲九防，决渟水致之海，而股无胈，胫无毛，手足胼胝，面目黎黑，遂以死于外，葬于会稽，臣虏之劳，不烈于此矣。”然则夫所贵于有天下者，岂欲苦形劳神，身处逆旅之宿，口食监门之养，手持臣虏之作哉！此不肖人之所勉也，非贤者之所务也。彼贤人之有天下也，专用天下适己而已矣。此所以贵于有天下也。（《史记李斯列传》）
　　（韩非有《解老》、《喻老》之篇，是老氏学。故太史公以之与老子同传。此为杨氏学。杨朱为老子弟子，即老氏学，故韩非兼收老、杨之学者。秦始愚民，韩非以老学行之，遂至今日。然则统论诸子，为害之大莫若韩非，关系之重亦莫若韩非矣。）
　　──右老攻墨学。
　　惠子为惠王为国法，已成，而示诸先生，先生皆善之。奏之惠王，惠王甚说之。以示翟煎，曰“善”。惠王曰：“善可行乎？”翟煎曰：“不可。”惠王曰：“善而不可行，何也？”翟煎对曰：“今夫举大木者，前呼邪许，后亦应之，此举重劝力之歌也，岂无郑卫激楚之音哉？然而不用者，不若此其宜也。治国有礼，不在文辩。故老子曰：‘法令滋彰，盗贼多有。’此之谓也。”（《淮南子道应训》）
　　（翟煎引老子，盖是老学而攻名家者。）──右老攻名家。
　　问者曰：“徒术而无法，徒法而无术，其不可，何哉？”对曰：“申不害，韩昭侯之佐也。韩者，晋之别国也。晋之故法未息，而韩之新法又生，先君之令未收，而后君之令又下。申不害不擅其法，不一其宪令，则奸多故。利在故法前令则道之，利在新法后令则道之，利在故新相反，前后相悖，则申不害虽十使昭侯用术，而奸臣犹有所谲其辞矣。故托万乘之劲韩，七十年而不至于霸王者，虽用术于上，法不勤饰于官之患也。公孙鞅之治秦也，设告相坐而责其实，连什伍而同其罪，赏厚而信，刑重而必，是以其民用力劳而不休，逐敌危而不却，故其国富而兵强。然而无术以知奸，则以其富强也，资人臣而已矣。及孝公、商君死，惠王即位，秦法未败也，而张仪以秦殉韩、魏。惠王死，武王即位，甘茂以秦殉周。武王死，昭襄王即位，穰侯越韩、魏，而东攻齐五年，而秦不益尺土之地，乃城其陶邑之封；应侯攻韩八年，城其汝南之封。自是以来，诸用秦者，皆应、穰之类也。故战胜则大臣尊，益地则私封立，主无术以知奸也。商君虽十饰其法，人臣反用其资，故乘强秦之资，数十年而不至于帝王者，法不勤饰于官，主无术于上之患也。”（《韩非子定法》）
　　问者曰：“主用申子之术，而官行商君之法，可乎？”对曰：“申子未尽于法也。申子言治不逾官，虽知弗言。治不逾官，谓之守职可也，知而弗言，是谓过也。人主以一国目视，故视莫明焉，以一国耳听，故听莫聪焉。今知而弗言，则人主尚安假借矣？商君之法曰：斩一首者爵一级，欲为官者为五十石之官；斩二首者爵二级，欲为官者为百石之官。官爵之迁，与斩首之功相称也。今有法曰，斩首者令为医、匠，则屋不成而病不已。夫匠者手巧也，而医者齐药也，而以斩首之功为之，则不当其能。今治官者，智能也。今斩首者，勇力之所加也。以勇力之所加，而治智能之官，是以斩首之功为医匠也。故曰，二子之于法术，皆未尽善也。”（同上）
　　（韩非学于申、商而并攻之，然以军功为吏，至今犹从焉，是亦不可解矣。后世英主驾驭臣下，多有术相传，此申子之后学哉！）
　　故商鞅立法而支解，吴起刻削而车裂。治国辟若张琴，大弦绽，则小弦绝矣。（《淮南子缪称训》）──右老攻法术家。
　　公孙龙粲于辞而贸名，邓析巧辩而乱法，苏秦善说而亡国。由其道，则善无章。修其理，则巧无名。（《淮南子诠言训》）
　　吴起、张仪，智不若孔、墨，而争万乘之君。此其所以车裂支解也。（《淮南子主术训》）
　　今商鞅之《启塞》，申子之《三符》，韩非之《孤愤》，张仪、苏秦之从横，皆掇取之权，一切之术也，非治之大本，事之恒常，可博闻而世传者也。（《淮南子泰族训》）
　　（刑名、法术、纵横之术，施之于一时，而不能行于后世者，以其权术逐末，如乌喙、天雄，非可常服。治天下之大本，事之恒常、可博闻而世传者，儒道也。此尊儒而攻刑名、法术、纵横家者。）
　　──右老攻刑名法术纵横家。
　　且夫世之愚学，皆不知治乱之情。絺谈多诵先古之书，以乱当世之治，智虑不足以避阱井之陷，又妄非有术之士。听其言者危，用其计者乱，此亦愚之至大，而患之至甚者也。俱与有术之士，有谈说之名，而实相去千万也。此夫名同而实有异者也。夫世愚学之人，比有术之士也，犹蚁垤之比大陵也，其相去远矣。（《韩非子奸劫弑臣》）
　　先物行、先理动之谓前识。前识者，无缘而忘意度也。何以论之？詹何坐，弟子侍，有牛鸣于门外。弟子曰：“是黑牛也而白题。”詹何曰：“然，是黑牛也，而白在其角。”使人视之，果黑牛而以布裹其角。以詹子之术，婴众人之心，华焉殆矣！故曰“道之华也”。尝试释詹子之察，而使五尺之愚童子视之，亦知其黑牛而以布裹其角也。故以詹子之察，苦心伤神，而后与五尺之愚童子同功，是以曰“愚之首”也。（《韩非子解老》）
　　（詹何为前识之学，与老又不同，故韩非攻之。）
　　枝于仁者，擢德塞性，以收名声，使天下簧鼓以奉不及之法，非乎？而曾、史是已。骈于辩者，累瓦结绳窜句，游心于坚白同异之间，而敝跬誉无用之言，非乎？而杨、墨是已。（《庄子骈拇》）
　　削曾、史之行，钳杨、墨之口，攘弃仁义，而天下之德始玄同矣。（《庄子胠箧》）
　　故苌弘、师旷，先知祸福，言无遗策，而不可与众同职也。公孙龙折辩抗辞，别同异，离坚白，不可与众同道也。北人无择非舜，而自投清泠之渊，不可以为世仪。鲁般、墨子，以木为鸢而飞之，三日不集，而不可使为工也。故高不可及者，不可以为人量；行不可逮者，不可以为国俗。（《淮南子齐俗训》）
　　（至理精言，凡不可乎人情者，必不能大行。佛说微妙而不能尽人从之，儒术以人治人，故人人可从。）──右老攻诸子。
　　《周书》曰：“掩雉不得，更顺其风。”今若夫申、韩、商鞅之为治也，挬拔其根，芜弃其本，而不穷究其所由生。何以至此也？凿五刑为刻削，乃背道德之本，而争于锥刀之末；斩艾百姓，殚尽大半，而忻忻然常自以为治，是犹抱薪而救火，凿窦而出水。（《淮南子览冥训》）
　　（此儒、道攻法术之说。）──右儒、道攻法术家。
　　百家异说，名有所出。若夫墨、杨、申、商之于治道，犹盖之无一橑，而轮之无一幅，有之可以备数，无之未有害于用也。己自以为独擅之，不通之于天地之情也。（《淮南子原道训》）
　　──右儒、道攻诸子。
　　白圭谓魏王曰：“市邱之鼎以烹鸡，多洎之则淡而不可食，少洎之则焦而不熟。然而视之蝺焉美，无所可用。惠子之言，有似于此。”惠子闻之，曰：“不然。使三军饥而居鼎旁，适为之甑，则莫宜之此鼎矣。”白圭闻之，曰：“无所可用者，意者徒加其甑邪？”白圭之论自悖，其少魏王大甚！以惠子之言“蝺焉美，无所可用”，是魏王以言无所可用者为仲父也，是以言无所用者为美也。（《吕氏春秋应言》）
　　解在乎白圭之非惠子也，公孙龙之说燕昭王以偃兵及应空洛之遇也，孔穿之议公孙龙，翟煎之难惠子之法。此四士者之议，皆多故矣，不可不独论。（《吕氏春秋听言》）
　　魏惠王谓惠子曰：“上世之有国，必贤者也。今寡人实不若先生，愿得传国。”惠子辞。王又固请，曰：“寡人莫有之国于此者也，而传之贤者，民之贪争之心止矣，欲先生之以此听寡人也。”惠子曰：“若王之言，则施不可而听矣。王固万乘之主也，以国与人犹尚可。今施，布衣也，可以有万乘之国而辞之，此其止贪争之心愈甚也。”惠王谓惠子曰古之有国者，必贤者也。夫受而贤者舜也，是欲惠子之为舜也。夫辞而贤者许由也，是惠子欲为许由也。传而贤者尧也，是惠王欲为尧也。尧、舜、许由之作，非独传舜而由辞也，他行称此。今无其它，而欲为尧、舜、许由，故惠王布冠而拘于鄄，齐威王几弗受。惠子易衣变冠、乘舆而走，几不出乎魏境。凡自行不可以幸，为必诚。匡章谓惠子于魏王之前曰：“蝗螟，农夫得而杀之，奚故？为其害稼也。今公行，多者数百乘，步者数百人，少者数十乘，步者数十人，此无耕而食者，其害稼亦甚矣。”惠王曰：“惠子施也，难以辞与公相应。虽然，请言其志。”惠子曰：“今之城者，或者操大筑乎城上，或负畚而赴乎城下，或操表掇以善晞望。若施者，其操表掇者也。使工女化而为丝不能治丝，使大匠化而为木不能治木，使圣人化而为农夫不能治农夫。施而治农夫者也。公何事比施于螣螟乎？”惠子之治魏为本，其治不治。当惠王之时，五十战而二十败，所杀者不可胜数，大将爱子有禽者也。大术之愚，为天下笑，得举其讳，乃请令周太史更着其名。围邯郸三年而弗能取，士民罢潞，国家空虚，天下之兵四至，众庶诽谤，诸侯不誉。谢于翟翦而更听其谋，社稷乃存。名宝散出，土地四削，魏国从此衰矣。仲父，大名也；让国，大实也。说以不听不信，听而若此，不可谓工矣。不工而治，贼天下莫大焉，幸而独听于魏也！以贼天下为实，以治之为名，匡章之非，不亦可乎？白圭新与惠子相见也，惠子说之以强，白圭无以应。惠子出，白圭告人曰：“人有新取妇者，妇至，宜安矜烟视媚行。竖子操蕉火而巨，新妇曰‘蕉火大巨’。入于门，门中有敛陷，新妇曰‘塞之，将伤人之足’。此非不便之家氏也，然而有大甚者。今惠子之遇我尚新，其说我有大甚者。”惠子闻之曰：“不然。《诗》曰：‘恺悌君子，民之父母。’恺者，大也；悌者，长也。君子之德，长且大者，则为民父母。父母之教子也，岂待久哉！何事比我于新妇乎？诗岂曰‘恺悌新妇’哉！”诽污因污，诽辟因辟，是诽者与所非同也。白圭曰“惠子之遇我尚新，其说我有大甚者”，惠子闻而诽之，因自以为为之父母。其非有甚于白圭，亦有大甚者。（《吕氏春秋不屈》）
　　（白圭似墨子尚质而不尚文者，而公孙龙、惠子名家者流，尚文而不尚质者也。孔穿为孔子六世孙，亦儒家者。然而白圭、惠子相攻甚力，以其一文一质，宗旨不同，所以交讥。此皆不该不遍一曲之士也。孔子云：“文质彬彬，然后君子。”二子不知孔子改制文质相因之义，故交攻如是。）
　　──右名、法家交攻。
　　赵惠王谓公孙龙曰：“寡人事偃兵十余年矣而不成，兵不可偃乎？”公孙龙对曰：“偃兵之意，兼爱天下之心也。兼爱天下，不可以虚名为也，必有其实。今蔺、离石入秦，而王缟素布总；东攻齐得城，而王加膳置酒。秦得地而王布总，齐亡地而王加膳，所非兼爱之心也，此偃兵之所以不成也。今有人于此，无礼慢易而求敬，阿党不公而求令，烦号数变而求静，暴戾贪得而求定，虽黄帝犹若困。”（《吕氏春秋审应》）
　　（公孙龙为墨子弟子，以坚白鸣者，故亦言兼爱。──右名家攻纵横家。
　　人君唯无好全生，则群臣皆全其生，而生又养生。养，何也？曰：滋味也，声色也，然后为养生。然则从欲妄行，男女无别，反于禽兽。然则礼义廉耻不立，人君无以自守也。故曰全生之说胜，则廉耻不立。（《管子立政》九败解）
　　（全生之说，则杨学也。
　　──右法家攻杨学。
　　孔子改制考 卷06
　　○墨老弟子后学考（表附）
　　（大教之行，各有龙象。其教力之所嘘吸，皆有聪敏坚强之士，为之先后疏附，奔走御侮焉。虽然，读辽、金、大理、南诏之书，其人才光诵于口、脍炙于时者，寡矣。若王猛、慕容恪、王朴之流，才略冠古今，独不能与萧、张、房、魏争功臣之享，况范增、荀彧者哉？嗟夫，仕非其主，功名夭枉，况事师从教，垂于万世者乎！颜、冉、由、赐之徒，俎豆莘莘，乐舞铿锵，烹牛莘羊，既既芬，翼翼瞽宗，万方严宏，龙衮缝掖，匍匐振振，若诸子后世可述者，其有几人哉？拾遗补坠，表附于后。此皆当时之误于攀龙鳞、附凤翼者，盖湮没暗汶于草土不齿数者久矣。士青云之附，岂可不善择耶？）
　　墨子弟子后学孔子弟子七十，养徒三千人，皆入孝出悌，言为文章，行为仪表，教之所成也。墨子服役者百八十人，皆可使赴火蹈刃、死不还踵，化之所致也。（《淮南子泰族训》）
　　（百八十人死不旋踵，疑即孟胜之事附于墨子者。观其称孔子之徒曰“孝悌”、“文章”、“仪表”，而称墨子之徒曰“赴火蹈刃、死不还踵”，合于孟胜之传巨子，墨子之答战死者之父。则墨子以死为教，确乎其为任侠之传哉！耶苏及摩诃末，徒众仅十二，犹能大成，况此百八十乎？）
　　孔丘、墨翟，修先圣之术，通六艺之论，口道其言，身行其志，慕义从风而为之服役者，不过数十人。使居天子之位，则天下遍为儒、墨矣。（《淮南子主术训》）
　　孔、墨之后学，显荣于天下者众矣，不可胜数。（《吕氏春秋当染》）
　　诸侯放恣，处士横议，杨朱、墨翟之言盈天下。天下之言，不归杨，则归墨。（《孟子滕文》）
　　（孟子去墨子、杨子为时不远，而其徒盈天下，其道亦可谓盛矣。）
　　书传之微者，惟圣人能论之。今取新圣人书，名之孔、墨，则弟子句指而受者，必众矣。（《淮南子修务训》）
　　（盖当时孔、墨之号为圣人久矣，托于其名，受者必众。然则诸子改制之托于先王，有以夫。）禽滑厘（许犯田系索卢参）
　　禽滑厘学于墨子，许犯学于禽滑厘，田系学于许犯。（《吕氏春秋当染》）
　　（庄子称墨子，亦并称禽滑厘。禽盖墨子第一传道巨子。许犯、田系，当亦再三传之巨子也。）
　　子墨子曰：公输子之意，不过欲杀臣。杀臣，宋莫能守，可攻也。然臣之弟子禽滑厘等三百人，已持臣守圉之器，在宋城上而待楚寇矣。（《墨子公输》）
　　禽滑厘之事子墨子，三年，手足胼胝，面目黧黑，役身给使，不敢问欲。（《墨子备梯》）
　　（禽滑厘之事墨子如此，与邵子之事李之才，黄勉斋之见朱子，皆备极真实刻苦，宜其冠墨门也。）索卢参，东方之巨狡也，学于禽滑黎。（《吕氏春秋尊师》）
　　孟胜（田襄子徐弱）
　　墨者巨子孟胜，善荆之阳城君。阳城君令守于国，毁璜以为符，约曰“符合听之”。荆王薨，群臣攻吴起，兵于丧所，阳城君与焉，荆罪之。阳城君走，荆收其国。孟胜曰：“受人之国，与之有符，今不见符，而力不能禁，不能死，不可。”其弟子徐弱谏孟胜曰：“死而有益阳城君，死之可矣。无益也，而绝墨者于世，不可。”孟胜曰：“不然。吾于阳城君也，非师则友也，非友则臣也。不死，自今以来，求严师必不于墨者矣，求贤友必不于墨者矣，求良臣必不于墨者矣。死之，所以行墨者之义而继其业者也。我将属巨子于宋之田襄子。田襄子，贤者也，何患墨者之绝世也？”徐弱曰：“若夫子之言，弱请先死以除路。”还殁头前于。孟胜因使二人传巨子于田襄子。孟胜死，弟子死之者百八十。三人以致令于田襄子，欲反死孟胜于荆。田襄子止之曰：“孟子已传巨子于我矣。”不听，遂反死之。墨者以为不听巨子不察。严罚厚赏，不足以致此。今世之言治，多以严罚厚赏，此上世之若客也。（《吕氏春秋上德》）
　　（墨道尚侠。以友失国之故，而为之死。弟子以其师故而为死者，至百余人。轻身尚气，与西教之十三传弟子，皆丧身狮口，略同。盖专以悍胜，不必其精义也。然悍则可畏矣！儒者无自命为大贤者，亦无人赍送之者。墨子巨子有传授，有赍送，则必有衣钵印绶之类矣。死而后传，则不并立。此如佛之有达赖、班禅，天主之有教皇矣。故谓中国墨学若行，必有教皇出焉。此所以异于孔子之道乎？）
　　相里勤五侯苦获已齿邓陵子相夫氏相里勤之弟子，五侯之徒，南方之墨者苦获、已齿、邓陵子之属，俱诵《墨经》，而倍谲不同，相谓“别墨”。以坚白同异之辩相訾，以奇偶不仵之辞相应。以巨子为圣人，皆愿为之尸，冀得为其后世，至今不决。墨翟、禽滑厘之意则是，其行则非也。（《庄子天下》）
　　（相里、邓陵、相夫三家，见于《韩非》，诚为当时大宗矣。而倍谲不同，争为后世，如儒之孟、荀、朱、陆然。一师之门，其哄如市，诸教皆然。争为之尸，如宋人之论“道统”然。墨氏有巨子，如天主之有教皇，故其争尤甚哉！坚白同异之说，则公孙龙亦墨子之大宗也。）
　　自墨子之死也，有相里氏之墨，有相夫氏之墨，有邓陵氏之墨。故孔、墨之后，儒分为八，墨离为三。（《韩非子显学》）公孙龙桓团惠施黄缭桓团、公孙龙，辩者之徒。饰人之心，易人之意，能胜人之口，不能服人之心，辩者之囿也。惠施日以其知与人之辩，特与天下之辩者为怪，此其柢也。然惠施之口谈自以为最贤，曰“天地其壮乎”。施存雄而无术。南方有倚人焉，曰黄缭，问天地所以不坠、不陷、风雨雷霆之故。惠施不辞而应，不虑而对，遍为万物说。（《庄子天下》）
　　孔穿、公孙龙相与论于平原君所，深而辩，至于藏三牙。公孙龙言藏之三牙甚辩。孔穿不应。少选，辞而出。明日，孔穿朝。平原君谓孔穿曰：“昔者公孙龙之言甚辩。”孔穿曰：“然，几能令藏三牙矣！虽然，难。愿得有问于君：谓藏三牙甚难而实非也，谓藏两牙甚易而实是也，不知君将从易而是者乎？将从难而非者乎？”平原君不应。明日谓公孙龙曰：“公无与孔穿辩。”（《吕氏春秋淫辞》）
　　（公孙龙名家之学，本于墨子《经上》、《经下》。庄子亦以为学墨者，以奇仵不偶之辞相应，是也。）
　　赵惠王谓公孙龙曰：“寡人事偃兵十余年矣而不成，兵不可偃乎？”公孙龙对曰：“偃兵之意，兼爱天下之心也。兼爱天下，不可以虚名为也，必有其实。今蔺、离石入秦，而王缟素布总；东攻齐得城，而王加膳置酒。秦得地而王布总，齐亡地而王加膳，所非兼爱之心也，此偃兵之所以不成也。今有人于此，无礼慢易而求敬，阿党不公而求令，烦号数变而求静，暴戾贪得而求定，虽黄帝犹若困。”（《吕氏春秋审应》）
　　（公孙龙言兼爱，当为墨学无疑。）程繁程繁问于子墨子曰：圣王不为乐。昔诸侯倦于听治，息于钟鼓之乐；士大夫倦于听治，息于竽瑟之乐；农夫春耕夏耘，秋敛冬藏，息于聆缶之乐。今夫子曰“圣王不为乐”，此譬之犹马驾而不税，弓张而不弛，乃非有血气者之所不能至邪？（《墨子三辩》）
　　程繁曰：子曰“圣王无乐”，此亦乐已，若之何其谓圣王无乐也？（同上）（墨子非乐，其徒程繁亦有不安于心者。）荆耕柱子墨子游荆耕柱子于楚。二三子过之，食之三升，客之不厚。二三子复于子墨子曰：“耕柱子处楚无益矣。二三子过之，食之三升，客之不厚。”子墨子曰：“未可智也。”毋几何而遗十金于子墨子，曰：“后生不敢死：有十金于此，愿夫子之用也。”（《墨子耕柱》）
　　管黔氵放高石子子墨子使管黔氵放游高石子于卫。卫君致禄甚厚，设之于卿。高石子三朝必尽言，而言无行者。去而之齐，见子墨子曰：“君以夫子之故，致禄甚厚，设我于卿。石三朝必尽言，而言无行，是以去之也。卫君无乃以石为狂乎？”子墨子曰：“去之苟道，受狂何伤？古者周公旦非关叔，辞三公，东处于商盖，人皆谓之狂，后世称其德，扬其名，至今不息。且翟闻之，为义非避毁就誉。去之苟道，受狂何伤？”高石子曰：“石去之焉敢不道也？昔者夫子有言曰：‘天下无道，仁士不处厚焉。’今卫君无道，而贪其禄爵，则是我为苟陷人长也。”子墨子说，而召子禽子曰：“姑听此乎！”（《墨子耕柱》）
　　高何县子石高何、县子石，齐国之暴者也，指于乡曲，学于子墨子。（《吕氏春秋尊师》）
　　县子硕问于子墨子曰：“为义孰为大务？”子墨子曰：“譬若筑墙然，能筑者筑，能实壤者实壤，能欣者欣，然后墙成也。”（《墨子耕柱》）（按县子硕即县子石。）
　　骆滑牦子墨子谓骆滑牦曰：“我闻子好勇。”骆滑牦曰：“然。我闻其乡有勇士焉，吾必从而杀之。”子墨子曰：“天下莫不欲与其所好，度其所恶。今子闻其乡有勇士焉，必从而杀之，是非好勇也，是恶勇也。”（同上）
　　弦唐子子墨子南游使卫，关中载书甚多。弦唐子见而怪之，曰：“吾夫子教公尚过，曰‘揣曲直而已’。今夫子载书甚多，何有也？”（《墨子贵义》）
　　（朱子谓陆梭山，言其弟子静竟夜不寝读书，而教人束书不观古今。六祖自谓不识字。教主多此类，墨子有焉。）跌鼻子墨子有疾。跌鼻进而问曰：“先生以鬼神为明，能为祸福，善者赏之，为不善者罚之。今先生，圣人也，何故有疾？意者先生之言有不善乎？鬼神不明知乎？”（《墨子公孟》）
　　（墨子弟子，皆以墨子为圣人。）公尚过子墨子游公尚过于越。公尚过说越王，越王大说，谓公尚过曰：“先生苟能使子墨子于越而教寡人，请裂故吴之地，方五百里，以封子墨子。”公尚过许诺。遂为公尚过束车五十乘，以迎子墨子于鲁，曰：“吾以夫子之道说越王，越王大说，谓过曰：‘苟能使子墨子至于越，而教寡人，请裂故吴之地，方五百里，以封子。’”（《墨子鲁问》）（墨子极能荐其徒属弟子于时王，如游耕柱于楚，使管黔氵放游高石子于卫，游公尚过于越，使胜绰事项子牛。而其弟子得禄，待其师友极厚，故其徒属甚盛。）
　　曹公子曹公子而于宋，三年而反。睹子墨子曰：“始吾游于子之门，短褐之衣，藿羹，朝得之，则夕弗得。祭祀鬼神，而以夫子之政。家厚于始也，有家厚。谨祭祀鬼神，然而人徒多死，六畜不蕃，身湛于病。吾未知夫子之道之可用也。”（《墨子鲁问》）
　　彭轻生子彭轻生子曰：“往者可知，来者不可知。”子墨子曰：“藉设而亲在百里之外，则遇难焉”。（《墨子鲁问》）胜绰高孙子子墨子使胜绰事项子牛。项子牛三侵鲁地，而胜绰三从。子墨子闻之，使高孙子请而退之。（《墨子鲁问》）
　　（墨子以非攻立义，胜绰犯戒，故退之。亦可见墨子行道之严。）魏越子墨子游。魏越曰：“既得见四方之君，子则将先语？”（《墨子鲁问》）宋尹文不累于俗，不饰于物，不苟于人，不忮于众，愿天下之安宁，以活民命，人我之养，毕足而止，以此白心，古之道术有在于是者，宋掞、尹文闻其风而悦之。作为华山之冠以自表，接万物以别宥为始，语心之容，命之曰“心之行”。以聏合欢，以调海内，请欲置以为主。见侮不辱，救民之斗，禁攻寝兵，救世之战。以此周行天下，上说下教，虽天下不取，强聒而不舍者也。（《庄子天下》）
　　夷之墨者夷之，因徐辟而求见孟子。（《孟子滕文》）腹抃墨者有巨子腹綍，居秦，其子杀人。秦惠王曰：“先生之年长矣，非有他子也，寡人已令吏弗诛矣。先生之以此听寡人矣。”腹綍对曰：“墨者之法曰：‘杀人者死，伤人者刑。’此所以禁杀伤人也。夫禁杀伤人者，天下之大义也。王虽为之赐，而令吏弗诛，腹綍不可不行墨子之法。”不许惠王，而遂杀之。子，人之所私也，忍所私以行大义，巨子可谓公矣。（《吕氏春秋去私》）
　　（墨之巨子皆有高义，如孟胜之死友，腹枿之杀子，宜其能风动当世也。）谢子唐姑果东方之墨者谢子，将西见秦惠王。惠王问秦之墨者唐姑果。唐姑果恐王之亲谢子贤于己也，对曰：“谢子，东方之辩士也。其为人甚险，将奋于说以取少主也。”王因藏怒以待之。谢子至，说王，王弗听。谢子不说，遂辞而行。（《吕氏春秋去宥》）
　　田鸠墨者有田鸠。（《吕氏春秋首时》）墨者师司马喜难墨者师于中山王前以非攻，曰：“先生之所术非攻夫？”墨者师曰：“然。”曰：“今王兴兵而攻燕，先生将非王乎？”墨者师对曰：“然则相国是攻之乎？”司马喜曰：“然。”墨者师曰：“今赵兴兵而攻中山，相国将是之乎？”司马喜无以应。（《吕氏春秋应言》）
　　（墨者师必如儒者之博士，西教牧师、神甫之类。）聂政荆轲田光高渐离聂政者，轵深井里人也。杀人避仇。濮阳严仲子与韩相侠累有郄，恐诛，求人可以报侠累者。至齐，齐人或言聂政。严仲子至门请，数反。聂政曰：“老母在，政身未敢以许人也。”久之，聂政母死。乃西至濮阳见严仲子，曰：“前日所以不许仲子者，徒以亲在。今不幸母以天年终。仲子所欲报仇者为谁？请得从事焉。”严仲子具告曰：“臣之仇，韩相侠累。侠累又韩君之季父也。”聂政乃辞，独行，仗剑至韩。韩相侠累方坐府上，持兵戟而卫侍者甚众。聂政直入上阶，刺杀侠累。（《史记刺客传》）
　　荆卿好读书击剑，爱燕之狗屠，及善击筑者高渐离。燕之处士田光先生，知其非庸人也，偻行见荆轲曰：“光与子相善，燕人莫不知。今太子闻光壮盛之时，不知吾形已不逮也，幸而教之曰：‘燕、秦不两立，愿先生留意也。’光窃不自外，言足下于太子也，愿足下过太子于宫。”荆轲曰：“谨奉教。”田光曰：“吾闻之，长者为行，不使人疑之。今太子告光曰：‘所言者国之大事也，愿先生勿泄。’是太子疑光也。夫为行而使人疑之，非节侠也。”因自杀以激荆卿。荆卿遂见太子。至秦。秦王发图，图穷而匕首见。因左手把秦王之袖，而右手持匕首揕之。未至身，秦王起。于是左右前杀轲。其明年，秦并天下，逐太子丹、荆轲之客，皆亡。高渐离变名姓为人庸保，匿作于宋子。宋子传客之。闻于秦始皇，秦始皇召见。人有识者，乃曰：“高渐离也。”秦皇帝惜其善筑，重赦之，使击筑，稍益近之。高渐离乃以铅置筑中，举筑扑秦始皇，不中。于是遂诛高渐离。（同上）
　　（田光之行义与孟胜略同，当为墨学。）
　　太史公曰：“吾尝过薛，其俗闾里率多暴桀子弟，与邹、鲁殊。问其故，曰：孟尝君招致天下任侠奸人入薛中，盖六万余家矣。”（《史记孟尝君传》）
　　（墨学任侠，其流或为强暴，盖有之。六万余家，盖盛极矣。）──右战国墨子后学。朱家（田仲）
　　鲁朱家者，与高祖同时。鲁人皆以儒教，而朱家用侠闻，所藏豪士以百数。（《史记游侠传》）
　　楚田仲以侠闻，喜剑，父事朱家，自以为行弗及。田仲已死，而雒阳有剧孟。周人以商贾为资，而剧孟以任侠显诸侯。（同上）季布（季心）
　　季布者，楚人也，为气任侠，有名于楚。（《史记季布栾布列传》）
　　季布弟季心，气盖关中，遇人恭谨，为任侠。方数千里士，皆争为之死。（同上）
　　剧孟王孟闲氏陈氏周庸白氏韩无辟薛况韩况韩孺郭解（籍少公樊仲子赵王孙高公子郭公仲卤公孺儿长卿田君孺姚氏杜氏仇景赵他羽赵调）
　　盎曰：剧孟虽博徒，然母死，客送葬，车千余乘，此亦有过人者。且缓急人所有，夫一旦有急叩门，不以亲为解，不以存亡为辞，天下所望者，独季心、剧孟耳。（《史记袁盎晁错列传》）
　　符离人王孟，亦以侠称江、淮之间。是时济南氏、陈氏、陈周庸，亦以豪闻。景帝闻之，使尽诛此属。其后，代诸白，梁韩无辟，阳翟薛况，侠韩孺，纷纷复出焉。（《史记游侠列传》）
　　郭解，轵人也，字翁伯，善相人者许负外孙也。解父以任侠，孝文时诛死。及解年长，折节为俭，以德报怨，厚施而薄望，然其自喜为侠益甚。临晋籍少公，素不知解。解冒因求出关。籍少公已出解，解转入太原，所过辄告主人家。吏逐之，迹至籍少公。少公自杀，口绝。
　　自是之后，为侠者极众，敖而无足数者。然关中长安樊仲子，槐里赵王孙，长陵高公子，西河郭公仲，太原卤公孺，临淮儿长卿，东阳田君孺，虽为侠，而逡逡有退让君子之风。至若北道姚氏，西道诸杜，南道仇景，东道赵他羽公子，南阳赵调之徒，此盗跖居民间者耳，曷足道哉！此乃乡者朱家之羞也。（并同上）
　　灌夫夫不善文学，好任侠，已然诺。（《史记魏其武安侯传》）郑当时汲黯孝文时，当时以任侠自喜，脱张羽于厄，声闻梁、楚间。孝景时，为太子舍人。每五日洗沐，常置驿马长安诸郊，请谢宾客，夜以继日，至明旦，常恐不遍。当时好黄、老言，其慕长者，如恐不称。（《汉书郑当时传》）
　　黯为人性倨，少礼，面折，不能容人之过，合己者善待之，不合己者不能忍见，士亦以此不附焉。然好学，游侠，任气节，内行修絜，好直谏，数犯主之颜色，常慕傅柏、袁盎之为人也。（《史记汲郑列传》）
　　宛侠野王侠种代侠宛亦一都会也，俗杂，好事，业多贾。其任侠交通颍川，故至今谓之夏人。（《史记货殖传》）野王好气，任侠，卫之风也。
　　种、代，石北也。地边胡，数被寇。人民矜懻忮，好气，任侠。（并同上）（游侠之风，开于墨氏。故所载游侠诸人，皆列为墨子后学。）原涉（杜君敖韩幼孺绣君宾漕中叔子少游）
　　原涉，字巨先。祖父武帝时以豪桀徙茂陵，季父为茂陵秦氏所杀。涉居谷口半岁所，自劾去官，欲报仇。谷口豪桀为杀秦氏。亡命岁余，逢赦出。郡国诸豪及长安五陵诸为气节者，皆归慕之。（《汉书游侠列传》）
　　自哀、平间，郡国处处有豪桀，然莫足数。其名闻州郡者，霸陵杜君敖，池阳韩幼孺，马领绣君宾，西河漕中叔，皆有谦退之风。中叔子少游，复以侠闻于世云。（并同上）
　　──右西汉墨子后学。刘林时赵缪王子林，好奇数，任侠于赵、魏间，多通豪猾。（《后汉王昌传》）隗崔季父崔，素豪侠，能得众闻。（《后汉隗嚣传》）
　　王遵遵少豪侠，有才辩。（《后汉隗嚣传》）窦融连结闾里豪杰，以任侠为名。（《后汉窦融传》）
　　马严马敦初，兄子严、敦，并喜讥议，而通轻侠客。（《后汉马援传》）杜保杜季良豪侠好义，忧人之忧，乐人之乐，清浊无所失。父丧致客，数郡毕至。（《后汉马援传》）杜硕杜笃子硕，豪侠，以货殖闻。（《后汉文苑列传》）
　　王涣涣少好侠，尚气力。（《后汉循吏列传》）郑飒董腾中常侍郑飒，中黄门董腾，并任侠。（《后汉千乘贞王伉传》）──右东汉墨子后学。老子弟子后学以本为精，以物为粗，以有积为不足，澹然独与神明居，古之道术有在于是者，关尹、老聃闻其风而悦之。建之以常无有，主之以大一。以濡弱谦下为表，以空虚不毁万物为实。关尹曰：“在己无居，形物自着。其动若水，其静若镜，其虚若响，芴乎若亡，寂乎若清，同焉者和，得焉者失，未尝先人而常随人。”老聃曰：“知其雄，守其雌，为天下溪；知其白，守其辱，为天下谷。”人皆取先，己独取后，曰“受天下之垢”。人皆取实，己独取虚，无藏也故有余，岿然而有余。其行身也徐而不费，无为也而笑巧。人皆求福，己独曲全，曰“苟免于咎”。以深为根，以约为起，曰“坚则毁矣，锐则挫矣”。常宽容于物不削于人，可谓至极。关尹、老聃乎，古之博大真人哉！（《庄子天下》）
　　关尹老子修道德，其学以自隐无名为务。居周久之。见周之衰，乃遂去。至关，关令尹喜曰：“子将隐矣，强为我著书。”于是老子乃著书上下篇，言道德之意，五千余言而去，莫知其所终。（《史记老庄申韩列传》）
　　杨朱（孟孙阳心都子）
　　阳子居南之沛，老聃西游于秦，邀于郊，至于梁而遇老子。老子中道仰天而叹曰：“始以汝为可教，今不可也。”阳子居不答。至舍，进盥漱巾栉，脱履户外，膝行而前，曰：“向者弟子欲请夫子，夫子行不闲，是以不敢。今闲矣，请问其故？”老子曰：“而睢睢盱盱，而谁与居？大白若辱，盛德若不足。”阳子居蹴然变容曰：“敬闻命矣。”其往也，舍者迎将其家，公执席，妻执巾栉，舍者避席，炀者避灶。其反也，舍者与之争席矣。（《庄子寓言》）（子居即“朱”音转，盖杨朱也。《论语》太师挚，《史记》作太师疵。《书》西伯戡黎，《史记》作伐饥。此类书传甚多，古人重音不重字也。故杨朱即老子弟子。）
　　禽子问杨朱曰：“去子体之一毛以济一世，汝为之乎？”杨子曰：“世固非一毛之所济。”禽子曰：“假济，为之乎？”杨子弗应。禽子出语孟孙阳。孟孙阳曰：“子不达夫子之心。吾请言之，有侵若肌肤获万金者，若为之乎？”曰：“为之。”孟孙阳曰：“有断若一节，得一国，子为之乎？”禽子默然，有间孟孙阳曰：“一毛微于肌肤，肌肤微于一节，省矣。然则积一毛以成肌肤，积肌肤以成一节，一毛固一体万分中之一物，奈何轻之乎？”禽子曰：“吾不能所以答子。然则以子之言问老聃、关尹，则子之言当矣；以吾言问大禹、墨翟，则吾言当矣。”孟孙阳顾与其徒说他事。（《列子杨朱》）（拔一毛以济天下不为，儒攻之，墨亦攻之，而孟孙阳竟能张其宗旨以绌人。杨朱得此后劲，老学所由遍天下哉？）
　　杨子之邻人亡羊，既率其党，又请杨子之竖追之。杨子曰：“嘻，亡一羊，何追者之众？”邻人曰：“多岐路。”既反，问获羊乎？曰：“亡之矣。”曰：“奚亡之？”曰：“歧路之中又有歧焉，吾不知所之，所以反也。”杨子戚然变容，不言者移时，不笑者竟日。门人怪之，请曰：“羊，贱畜，又非夫子之有，而损言笑者何哉？”杨子不答。门人不获所命，弟子孟孙阳出，以告心都子。心都子他日与孟孙阳偕入而问曰：“昔有昆弟三人，游齐、鲁之间，同师而学，进仁义之道而归。其父曰：‘仁义之道若何？’伯曰：‘仁义使我爱身而后名。’仲曰：‘仁义使我杀身以成名。’叔曰：‘仁义使我身名并全。’彼三术相反，而同出于儒，孰是孰非邪？”杨子曰：“人有滨河而居者，习于水，勇于泅，操舟鬻渡，利供百口。裹粮就学者成徒，而溺死者几半。本学泅，不学溺，而利害如此，若以为孰是孰非？”心都子默然而出。孟孙阳让之曰：“何吾子问之迂，夫子答之僻？吾惑愈甚。”心都子曰：“大道以多歧亡羊，学者以多方丧生。学非本不同，非本不一，而末异若是，唯归同反一，为亡得丧。子长先生之门，习先生之道，而不达先生之况也，哀哉！”（《列子说符》）（孟孙阳、心都子俱称杨朱为先生，又能阐杨朱之意以拒外教，当为杨朱两大弟子。）
　　庚桑楚（南荣趎）
　　老聃之役有庚桑楚者，偏得老聃之道，以北居畏垒之山。（《庄子庚桑楚》）南荣趎赢粮七日七夜，至老子之所。（同上）
　　昔者南荣畴耻圣道之独亡于己身，淬霜露，敕夭趹，跋涉山川，冒蒙荆棘，百舍重跰，不敢休息，南见老聃。受教一言，精神晓冷，钝闻条达，欣然七日不食，如飨太牢。是以明照四海，名施后世，达略天地，察分秋毫，称誉叶语，至今不休。此所谓名可强立者。（《淮南子修务训》）
　　《庄子》作南荣趎，盖“趎”“畴”亦音转也。庄周庄子者，蒙人也，名周。周尝为蒙漆园吏，与梁惠王、齐宣王同时。其学无所不窥，然其要本归于老子之言。故其著书十余万言，大抵率寓言也。（《史记老庄申韩列传》）
　　列御寇（百丰）
　　子列子穷，容貌有饥色。客有言之于郑子阳曰：“子列御寇，盖有道之士也。居君之国而穷，君无乃为不好士乎？”郑子阳令官遗之粟数十秉。子列子出见使者，再拜而辞。使者去。子列子入，其妻望而拊心曰：“闻为有道者妻子，皆得逸乐。今妻子有饥色矣，君过而遗先生食，先生又弗受也，岂非命也哉！”子列子笑而谓之曰：“君非自知我也，以人之言而遗我粟也，至已而罪我也，有罪且以人言。此吾所以不受也。”（《吕氏春秋观世》）
　　子列子适卫，食于道。见百岁髑髅，攓蓬而指。顾谓其弟子百丰曰：“惟予与彼知而未尝生、未尝死也。”（《列子天瑞》）彭蒙田骈慎到接子环渊颜斶公而不当，易而无私，决然无主，趣物而不两，不顾于虑，不谋于知，于物无择，与之俱往，古之道术有在于是者，彭蒙、田骈、慎到闻其风而悦之。齐万物以为首，曰：“天能覆之，而不能载之；地能载之，而不能覆之；大道能包之，而不能辩之。”知万物皆有所可，有所不可，故曰：“选则不遍，教则不至，道则无遗者矣。”是故慎到弃知去己，而缘不得已，冷汰于物，以为道理，曰：“知不知，将薄知而后邻伤之者也。”摐髁无任，而笑天下之尚贤也，纵脱无行，而非天下之大圣，椎拍甗断，与物宛转，舍是与非，苟可以免，不师知虑，不知前后，魏然而已矣。推而后行，曳而后往，若飘风之还，若羽之旋，若磨石之隧，全而无非，动静无过，未尝有罪。是何故？夫无知之物，无建己之患，无用知之累，动静不离于理，是以终身无誉。故曰：“至于若无知之物而已，无用贤圣，夫块不失道。”豪杰相与笑之，曰：“慎到之道，非生人之行，而至死人之理，适得怪焉。”田骈亦然，学于彭蒙，得不教焉。彭蒙之师曰：“古之道人，至于莫之是莫之非而已矣。”其风窢然，恶可而言？常反人不见观，而不免于鋔断，其所谓道非道，而所言之韪不免于非。彭蒙、田骈、慎到不知道，虽然，概乎皆尝有闻者也。（《庄子天下》）
　　慎到，赵人；田骈、接子，齐人；环渊，楚人；皆学黄、老道德之术，因发明序其指意。故慎到着十二论，环渊着上下篇，而田骈、接子皆有所论焉。（《史记孟子荀卿列传》）
　　君子曰：斶知足矣。归真反璞，则终身不辱。（《战国策齐策》）
　　（按，斶称引《老子》，又以“知足不辱”自处，必老子后学也。）
　　鬼谷苏秦苏代苏厉州侯张仪陈轸史举甘茂甘罗虞卿范雎蔡泽尉缭齐之苏秦，楚之州侯，秦之张仪，可谓态臣者也。（《荀子臣道》）
　　苏秦者，东周雒阳人也。东事师于齐，而习之于鬼谷先生。（《史记苏秦传》）苏秦之弟曰代，代弟苏厉，见兄遂，亦皆学。（同上）
　　张仪者，魏人也。始尝与苏秦俱事鬼谷先生，学术。（《史记张仪列传》）陈轸者，游说之士，与张仪俱事秦惠王，皆贵重争宠。（同上）
　　甘茂者，蔡人也，事下蔡史举先生，学百家之说。（《史记樗里子甘茂列传》）甘茂有孙曰甘罗。（同上）（太史公云然，亦战国之策士也。则甘罗亦学纵横之术者也。）
　　虞卿者，游说之士也。蹑夭担簦，说赵孝成王。一见，赐黄金百镒，白璧一双。再见，为赵上卿。故号虞卿。（《史记平原君虞卿列传》）（虞卿所著，有曰《揣摩》、《政谋》，则虞卿亦纵横家也。）
　　范雎者，魏人也，字叔。游说诸侯，欲事魏王。家贫无以自资，乃先事魏中大夫须贾。（《史记范雎蔡泽传》）蔡泽者，燕人也，游学于诸侯。（同上）
　　大梁人尉缭来说秦王，曰：以秦之强诸侯，譬如郡县之君臣。但恐诸侯合从，翕而出不意，此乃智伯、夫差、愍王之所以亡也。愿大王毋爱财物，赂其豪臣，以乱其谋，不过亡三十万金，则诸侯可尽。（《史记秦始皇本纪》）
　　（纵横家乃鬼谷子后学，其原实出于老子，是即为老子后学。）申不害韩非申子之学，本于黄、老，而主刑名。著书二篇，号曰《申子》。（《史记老庄申韩列传》）
　　韩非者，韩之诸公子也。喜刑名法术之学，而其归本于黄、老。（同上）（申、韩之学，皆出老子。盖老子为阴谋之宗，攻去仁义，自重刑名，乃势之必然。其托为道德，乃刑名之术耳。其所谓道，以无为为本，故视万物为刍狗，以天地圣人为不仁，与孔子之以仁为天心，义正相反。根本如此，枝叶安得不为刑名法术哉？）
　　──右战国老子后学。
　　河上丈人安期生毛翕公乐瑕公乐臣公盖公蒯通田叔乐巨公学黄帝、老子，其本师号曰河上丈人，不知其所出。河上丈人教安期生，安期生教毛翕公，毛翕公教乐瑕公，乐瑕公教乐臣公，乐臣公教盖公。盖公教于齐高密、胶西，为曹相师。（《史记乐毅传赞》）
　　乐臣公善修黄帝、老子之言，显闻于齐，称贤师。（《史记乐毅列传》）
　　蒯通者，善为长短说，论战国之权变，为八十一首。通善齐人安期生。安期生尝干项羽，项羽不能用其策。已而项羽欲封此两人，两人终不肯受，亡去。（《史记田儋列传》）
　　（上一条，叙老学名家巨子宗派最详。其大盛于汉，尚于文、景者，当即此脉。河上丈人五传至盖公。河上丈人于老子当去不远矣。然蒯通尚及见安期生，安期生尝干项羽，或耆寿过人欤？称盖公教于齐，则当时老学亦开门授徒，如儒者矣。）
　　田叔者，赵陉城人也。其先，齐田氏苗裔也。叔喜剑，学黄、老术于乐臣公所。叔为人刻廉自喜，喜游诸公。（《史记田叔列传》）（乐巨公当即乐臣公也。）
　　──右秦、汉间老子后学。黄石张良“去！后五日复蚤来。”五日，良夜半往。有顷，父亦来，喜曰：“当如是。”出一编书，曰：“读是即为王者师，后十年兴。十三年，孺子见我。济北谷城山下黄石，即我已。”遂去不见。旦日视其书，乃《太公兵法》。良因异之，常习诵，居下邳，为任侠。（《汉书张良传》）
　　诏报曰：“黄石公记曰：‘柔能制刚，弱能制强。’”（《后汉臧宫传》）
　　
　　孔子改制考 卷07
　　○儒教为孔子所创考（伪《周官》谓“儒以道得民”，汉《艺文志》谓儒出于司徒之官，皆刘歆乱教倒戈之邪说也。汉自王仲任前，并举儒、墨，皆知孔子为儒教之主，皆知儒为孔子所创。伪古说出，而后{勿口}塞掩蔽，不知儒义。以孔子修述《六经》，仅博雅高行，如后世郑君、朱子之流，安得为大圣哉！章学诚直以集大成为周公，非孔子。唐贞观时，以周公为先圣，而黜孔子为先师，乃谓“特识”，而不知为愚横狂悖矣。神明圣王，改制教主，既降为一抱残守阙之经师，宜异教敢入而相争也。今发明儒为孔子教号，以着孔子为万世教主。）
　　礼义由孔氏出。（《盐铁论论儒》）
　　（儒教礼制义理，皆孔子所制，此条最可据，盖汉诸儒皆知之。）
　　儒家之宗孔子也，墨家之祖墨翟也。且案，儒道传，而墨法废者，儒之道义可为，而墨之法议难从也。（《论衡案书》）
　　（王仲任时，尚知孔子为儒者之宗。《周礼》“儒以道得民”之说，盖未行也。又知儒道传而墨法废，又知儒之道义可为，墨之法议难从。两两对校，合《韩非》、《论衡》观之，可见二家兴废之由，亦知儒于先王无与矣。）
　　世之显学，儒、墨也。儒之所至，孔丘也。墨之所至，墨翟也。（《韩非子显学》）
　　孔子修成、康之道，述周公之训，以教七十子。使服其衣冠，修其篇籍，故儒者之学生焉。（《孔子集语》引《淮南子要略》）
　　（“儒者之学生焉”一语，为孔子创儒教之确据。今幸得此微言，以考见吾教所自出。然则刘歆抑儒为九流，其罪直上通于天矣！或者惑于修成、康，述周公，以为孔子之道，皆本诸此。不知此即刘歆所据，作伪经以夺孔子者。然改制托古，当时诸子皆然。韩非谓儒、墨皆称先王（《五蠹》），又谓儒、墨俱道尧、舜而取舍不同（《显学》）。夫称先王而不同，非托而何？通乎此，儒为孔子所创，益明矣。）
　　鲁国服儒者之礼，行孔子之术。（《淮南子齐俗训》）（儒为孔子所创，故服其礼而行其术，所谓鲁人皆以儒教也。）──右孔子创儒显证。
　　鲁哀公问于孔子曰：“夫子之服，其儒服欤？”孔子对曰：“丘，少居鲁，衣逢掖之衣；长居宋，冠章甫之冠。丘闻之也，君子之学也博，其服也乡。丘不知儒服。”哀公曰：“敢问儒行。”孔子对曰：“遽数之不能终其物，悉数之乃留，更仆未可终也。”哀公命席。孔子侍，曰：“儒有席上之珍以待聘，夙夜强学以待问，怀忠信以待举，力行以待取。其自立有如此者。儒有衣冠中，动作慎，其大让如慢，小让如伪，大则如威，小则如愧，其难进而易退也，粥粥若无能也。其容貌有如此者。儒有居处齐难，其坐起恭敬，言必先信，行必中正，道涂不争险易之利，冬夏不争阴阳之和，爱其死以有待也，养其身以有为也。其备豫有如此者。儒有不宝金玉，而忠信以为宝，不祈土地，立义以为土地，不祈多积，多文以为富，难得而易禄也，易禄而难畜也，非时不见，不亦难得乎？非义不合，不亦难畜乎？先劳而后禄，不亦易禄乎？其近人有如此者。儒有委之以货财，淹之以乐好，见利不亏其义，劫之以众，沮之以兵，见死不更其守，鸷虫攫搏不程勇者，引重鼎不程其力；往者不悔，来者不豫，过言不再，流言不极，不断其威，不习其谋。其特立有如此者。儒有可亲而不可劫也，可近而不可迫也，可杀而不可辱也；其居处不淫，其饮食不溽，其过失可微辨而不可面数也。其刚毅有如此者。儒有忠信以为甲胄，礼义以为干橹，戴仁而行，抱义而处，虽有暴政，不更其所。其自立有如此者。儒有一亩之宫，环堵之室，筚门圭窬，蓬户瓮牖，易衣而出，并日而食；上答之不敢以疑，上不答不敢以谄。其仕有如此者。儒有今人与居，古人与稽，今世行之，后世以为楷；适弗逢世，上弗援，下弗推；谗谄之民有比党而危之者，身可危也，而志不可夺也；虽危，起居竟信其志，犹将不忘百姓之病也。其忧思有如此者。儒有博学而不穷，笃行而不倦，幽居而不淫，上通而不困；礼之以和为贵，忠信之美，优游之法，慕贤而容众，毁方而瓦合。其宽裕有如此者。儒有内称不辟亲，外举不辟怨，程功积事，推贤而进达之，不望其报，君得其志，苟利国家，不求富贵。其举贤援能有如此者。儒有闻善以相告也，见善以相示也，爵位相先也，患难相死也，久相待也，远相致也。其任举有如此者。儒有澡身而浴德，陈言而伏，静而正之，上弗知也，粗而翘之，又不急为也；不临深而为高，不加少而为多；世治不轻，世乱不沮，同弗与，异弗非也。其特立独行有如此者。儒有上不臣天子，下不事诸侯；慎静而尚宽，强毅以与人，博学以知服；近文章，砥厉廉隅，虽分国如锱铢，不臣不仕。其规为有如此者。儒有合志同方，营道同术，并立则乐，相下不厌，久不相见，闻流言不信；其行本方立义，同而进，不同而退。其交友有如此者。温良者，仁之本也。敬慎者，仁之地也。宽裕者，仁之作也。孙接者，仁之能也。礼节者，仁之貌也。言谈者，仁之文也。歌乐者，仁之和也。分散者，仁之施也。儒皆兼此而有之，犹且不敢言仁也，其尊让有如此者。儒有不陨获于贫贱，不充诎于富贵，不鸢君王，不累长上，不闵有司，故曰儒。今众人之命儒也妄，常以儒相诟病。”孔子至舍，哀公馆之。闻此言也，言加信，行加义，终没吾世，不敢以儒为戏。（《礼记儒行》）
　　（此篇是孔子为其教所定之行，如佛之有百法明门，禅之有百丈法规。考后汉人行谊，皆与之合。而程子讥为汉儒之说，此不知孔子教术之大者也。如儒有上不臣天子，樊英实行之，而朱子以为行之大过矣。人性万品，而以一律限之，自谓析理于秋毫，岂知圣人之理，广博无量，不可以一端尽哉？吾有《儒行传》，编汉人为之。）
　　子谓子夏曰：“女为君子儒，无为小人儒。”（《论语雍也》）（儒为孔子时创教名。孔子且口自述之，箸于《论语》。但儒为教名，虽为儒教中人，而或为大儒，或为小儒，或为雅儒，或为俗儒，或为通儒，或为愚儒，或为迂儒、陋儒，此君子小人之别也。如辕固、公孙弘皆学六经，则皆儒也，而辕为君子，弘为小人。以辕正学直言，弘曲学阿世也。）
　　──右孔子自明创儒大义。
　　孟子曰：逃墨必归于杨，逃杨必归于儒。归，斯受之而已矣。（《孟子尽心》）
　　（孟子为儒教大宗。杨、墨门下，多有逃而归之者。孟子道广，归则受之，如后世之自佛还俗者，不必追其既往。昌黎送灵彻诗，所谓“材调真可惜，朱丹在磨研，方将敛之道，且欲冠其巅”，广吾道之招徕，甚得孟子意也。若儒是先王之教，则墨子日述禹、汤、文、武，何所逃而何所归哉？以其为孔子创立之教，杨、墨鼎立，故其门下有逃有归耳。若陈良之徒陈相，学于许行，是逃儒而归于墨者也。）
　　秦昭王问孙卿子，曰：“儒无益于人之国。”孙卿子曰：“儒者法先王，隆礼义，谨乎臣子而致贵其上者也。人主用之，则势在本朝而宜，不用则退编百姓而悫，必为顺下矣。虽穷困冻馁，必不以邪道为贪。无置锥之地，而明于持社稷之大义，呜呼而莫之能应。然而通乎财万物养百姓之经纪。势在人上，则王公之材也；在人下，则社稷之臣、国君之宝也。虽隐于穷闾漏屋，人莫不贵之，道诚存也。仲尼将为司寇，沈犹氏不敢朝饮其羊，公慎氏出其妻，慎溃氏逾境而徙，鲁之粥牛马者不豫贾，必蚤正以待之也。居于阙党，阙党之子弟罔不必分，有亲者取多，孝弟以化之也。儒者在本朝则美政，在下位则美俗。儒之为人下如是矣。”（《荀子儒效》）
　　（一明儒效，便举孔子，所谓宗师仲尼也。）
　　大儒者，善调一天下者也，无百里之地，则无所见其功。舆固马选矣，而不能以至远一日而千里，则非造父也。弓调矢直矣，而不能以射远中微，则非羿也。用百里之地，而不能以调一天下，制强暴，则非大儒也。彼大儒者，虽隐于穷闾漏屋，无置锥之地，而王公不能与之争名；在一大夫之位，则一君不能独畜，一国不能独容；成名况乎诸侯，莫不愿得以为臣；用百里之地，而千里之国莫能与之争胜，笞棰暴国，齐一天下，而莫能倾也。是大儒之征也。其言有类，其行有礼，其举事无悔，其持险应变曲当，与时迁徙，与世偃仰，千举万变，其道一也。是大儒之稽也。其穷也俗儒笑之，其通也英杰化之，嵬琐逃之，邪说畏之，众人鬼之；通则一天下，穷则独立贵名。天不能死，地不能埋，桀、跖之世不能污，非大儒莫之能立，仲尼、子弓是也。故有俗人者，有俗儒者，有雅儒者，有大儒者。不学问，无正义，以富利为隆，是俗人者也。逢衣浅带，解果其冠，略法先王而足乱世术，缪学杂举，不知法后王而一制度，不知隆礼义而杀《诗》、《书》；其衣冠行伪已同于世俗矣，然而不知恶者；其言议谈说已无以异于墨子矣，然而明不能别；呼先王以欺愚者而求衣食焉，得委积足以揜其口，则扬扬如也，随其长子，事其便辟，举其上客，亻患然若终身之虏而不敢有他志，是俗儒者也。法后王，一制度，隆礼义而杀《诗》、《书》，其言行已有大法矣，然而明不能齐法教之所不及，闻见之所未至，则知不能类也；知之曰知之，不知曰不知，内不自以诬，外不自以欺，以是尊贤畏法而不敢怠傲，是雅儒者也。法先王，统礼乐，一制度，以浅持博，以古持今，以一持万；苟仁义之类也，虽在鸟兽之中，若别白黑；倚物怪变，所未尝闻也，所未尝见也，卒然起一方，则举统类而应之，无所儗怍，张法而度之，则晻然若合符节，是大儒者也。（同上）
　　（儒创自孔子，见于《论语》，此条亦最详明。然儒者，但服儒服，从儒礼者，便得有此名，如为墨为道为僧之类。《庄子》“郑人缓也为儒”，“儒以《诗》、礼发冢”。既已为儒，尚有君子小人之别也。自伪《周礼》昧没此义，乃与师对举，谓“儒以道得民”。于是儒为通道艺之人，而儒尊焉。今从祀文庙之贤，亦仅称先儒。不知其为大儒乎，雅儒乎？抑为曲儒、俗儒、小人儒乎？盖久而忘其本矣。若称先僧先道，何贵之有？）
　　论德使能而官施之者，圣王之道也，儒之所谨守也。（《荀子王霸》）（老子言失德后仁，又言不尚贤，不使能，大与孔子论德使能之义相悖，故明为儒道也。）
　　伤国者何也？曰：以小人尚民而威，以非所取于民而巧，是伤国之大灾也。大国之主也，而好见小利，是伤国。其于声色台谢园囿也，愈厌而好新，是伤国。不好循正其所以有，啖啖常欲人之有，是伤国。三邪者在匈中，而又好以权谋倾覆之人，断事其外，若是，则权轻名辱，社稷必危，是伤国者也。大国之主也，不隆本行，不敬旧法，而好诈故，若是，则夫朝廷群臣亦从而成俗，不隆礼义而好倾覆也。朝廷群臣之俗若是，则夫众庶百姓，亦从而成俗于不隆礼义而好贪利矣。君臣上下之俗，莫不若是，则地虽广，权必轻，人虽众，兵必弱，刑罚虽繁，令不下通，夫是之谓危国，是伤国者也。儒者为之不然，必将曲辨。朝廷，必将隆礼义而审贵贱；若是，则士大夫莫不敬节死制者矣。百官，则将齐其制度，重其官秩；若是，则百吏莫不畏法而遵绳矣。关市，几而不征；质律，禁止而不偏；如是，则商贾莫不敦悫而无诈矣。百工，将时斩伐，佻其期日而利其巧任；如是，则百工莫不忠信而不楛矣。县鄙，将轻田野之税，省刀布之敛，罕举力役，无夺农时；如是，则农夫莫不朴力而寡能矣。士大夫务节死制，然而兵劲。百吏畏法循绳，然后国常不乱。商贾敦悫无诈，则商旅安货通财而国求给矣。百工忠信而不楛，则器用巧便而财不匮矣。农夫朴力而寡能，则上不失天时，下不失地利，中得人和而百事不废。是之谓政令行，风俗美。以守则固，以征则强。居则有名，动则有功。此儒之所谓曲辨也。（《荀子王霸》）
　　佚而治，约而详，不烦而功：治之至也。秦类之矣。虽然，则有其矣。兼是数具者而尽有之，然而悬之以王者之功名，则倜倜然其不及远矣。是何也？则其殆无儒耶。（《荀子强国》）
　　（孔子创儒教，齐、鲁之间先行之。太史公谓鲁人以儒教，是也。儒者传道，不为其国，但以教为主。如佛氏及今耶、回诸教皆然，务欲人国之行其教也。自鲁至秦，相去二千里。当时各国，自为风气，自为政教，讥察甚严，山河阻绝，舟舆不接，非如今日轮船铁路，地球可以旬日至也。故孔子西行不到秦，秦奉儒甚迟。荀子谓秦无儒者，欲秦之从儒。而秦立博士七十人，诸生皆诵说《诗》、《书》，法孔子，则孔教大行于秦矣。）
　　儒者，儒也。儒之为言无也，不易之术也。千举万变，其道不穷，六经是也。若夫君臣之义，父子之亲，夫妇之别，朋友之序，此儒者之所谨守，日切磋而不舍也。（《韩诗外传》）
　　齐宣王问匡倩曰：“儒者博乎？”曰：“不也。”王曰：“何也？”匡倩对曰：“博贵枭。胜者必杀枭。杀枭者，是杀所贵也。儒者以为害义，故不博也。”又问曰：“儒者弋乎？”曰：“不也。弋者从下畏于上者也，是从下伤君也。儒者以为害义故不弋。”又问：“儒者鼓瑟乎？”曰：“不也。夫瑟以小弦为大声，以大弦为小声，是大小易序，贵贱易位。儒者以为害义，故不鼓也。”宣王曰：“善。”（《韩非子外储》）
　　《春秋》大一统者，天地之常经，古今之通谊也。今师异道，人异论，百家殊方，指意不同，是以上亡以持一统，法制数变，下不知所守。臣愚以为诸不在六艺之科、孔子之术者，皆绝其道，勿使并进。邪辟之说灭息，然后统纪可一，而法度可明，民知所从矣。（《汉书董仲舒列传》）
　　平原君曰：“儒之为名，何取尔？”子高曰：“取包众美，兼六艺，动静不失中道。”（《孔丛子儒服》）
　　所以贵儒术者，贵其处谦推让，以道尽人。（《盐铁论国病》）孟子伤杨、墨之议，大夺儒家之论。（《论衡对作》）（杨、墨攻儒者，仲任知之。）
　　──右孔子弟子后学发明创儒大义。
　　儒者曰：“亲亲有术，尊贤有等。”言亲疏尊卑之异也。其礼曰：“丧：父母三年。其，妻后子三年。伯父、叔父弟兄庶子其。戚族人五月。”若以亲疏为岁月数，则亲者多而疏者少矣，是妻后子与父同也。若以尊卑为岁月数，则是尊其妻子与父母同，而亲伯父宗兄而卑子也。逆孰大焉！其亲死，列尸弗，登屋，窥井，挑鼠穴，探涤器，而求其人焉。以为实在，则戆愚甚矣。如其亡也，必求焉，伪亦大矣。取妻，身迎，祗濆为仆。秉辔授绥，如仰严亲，昏礼威仪，如承祭祀。颠覆上下，悖逆父母，下则妻子，妻子上侵事亲。若此，可谓孝乎？儒者：迎妻，妻之奉祭祀，子将守宗庙，故重之。应之曰：此诬言也。其宗兄守其先宗庙数十年，死丧之，期。兄弟之妻奉其先之祭祀弗散，则丧妻子三年，必非以守奉祭祀也。夫忧妻子以大负累，有曰所以重亲也，为欲厚所至私，轻所至重，岂非大奸也哉！有强执有命以说议曰：寿夭贫富，安危治乱，固有天命，不可损益；穷达赏罚幸否有极，人之知力，不能为焉。群吏信之，则怠于分职。庶人信之，则怠于从事。不治则乱，农事缓则贫。贫且乱政之本，而儒者以为道教，是贱天下之人者也。且夫繁饰礼以淫人，久丧伪哀以谩亲，立命缓贫而高浩居，倍本弃事而安怠傲，贪于饮酒，惰于作务，陷于饥寒，危于冻馁，无以违之，是若人气，<鼠并>鼠藏，而羝羊视，贲彘起，君子笑之。怒曰：“散人！焉知良儒？”夫夏乞麦禾，五谷既收，大丧是随，子姓皆从，得厌饮食，毕治数丧，足以至矣。因人之家翠以为，恃人之野以为尊。富人有丧，乃大说，喜曰：“此衣食之端也。”儒者曰：“君子必服古言，然后仁。”应之曰：所谓古之者，皆尝新矣，而古人服之，则君子也。然则必法非君子之服，言非君子之言，而后仁乎？又曰：“君子循而不作。”应之曰：古者羿作弓，伃作甲，奚仲作车，巧垂作舟。然则今之鲍、函、车、匠，皆君子也，而羿、伃、奚仲、巧垂，皆小人邪？且其所循，人必或作之，然则其所循，皆小人道也。又曰：“君子胜不逐奔，揜函弗射，施则助之胥车。”应之曰：皆仁人也，则无说而相与。仁人以其取舍是非之理相告，无故从有故也，弗知从有知也。无辞必服，见善必迁，何故相？若两暴相争，其胜者欲不逐奔，揜函弗射，施则助之胥车，虽尽能犹且不得为君子也。意暴残之国也，圣将为世除害，兴师诛罚，胜将因用传术令士卒曰“毋逐奔，揜函勿射，施则助之胥车”，暴乱之人也得活，天下害不除，是为群残父母，而深贱世也，不义莫大焉！又曰：“君子若钟，击之则鸣，弗击不鸣。”应之曰：夫仁人事上竭忠，事亲得孝，务善则美，有过则谏，此为人臣之道也。今击之则鸣，弗击不鸣，隐知豫力，恬漠待问而后对，虽有君亲之大利，弗问不言；若将有大寇乱，盗贼将作，若机辟将发也，他人不知，己独知之，虽其君亲皆在，不问不言，是夫大乱之贼也。以是为人臣不忠，为子不孝，事兄不弟，交遇人不贞良。夫执后不言之朝物，见利使己虽恐后言。君若言而未有利焉，则高拱下视，会噎为深，曰：惟其未之学也。”用谁急，遗行远矣。夫一道术学业仁义也，昔大以治人，小以任官，远施用遍，近以循身。不义不处，非理不行，务兴天下之利，曲折周旋，利则止。此君子之道也。以所闻孔某之行，则本与此相反谬也。齐景公问晏子曰：“孔子为人何如？”晏子不对。公又复问，不对。景公曰：“以孔某语寡人者众矣，俱以贤人也。今寡人问之，而子不对，何也？”晏子对曰：“婴不肖，不足以知贤人。虽然，婴闻所谓贤人者，入人之国必务合其君臣之亲，而弭其上下之怨。孔某之荆，知白公之谋，而奉之以石乞，君身几灭，而白公僇。婴闻贤人得上不虚，得下不危，言听于君必利人，教行下必于上，是以言明而易知也，行易而从也，行义可谋乎民，谋虑可通乎君臣。今孔某深虑同谋以奉贼，劳思尽知以行邪，劝下乱上，教臣杀君，非贤人之行也。入人之国而与人之贼，非义之类也。知人不忠，趣之为乱，非仁义之也。逃人而后谋，避人而后言，行义不可明于民，谋虑不可通于君臣，婴不知孔某之有异于白公也。是以不对。”景公曰：“呜乎！贶寡人者众矣。非夫子，则吾终身不知孔某之与白公同也。”孔某之齐见景公。景公说，欲封之以尼溪，以告晏子。晏子曰：“不可。夫儒，浩居而自顺者也，不可以教下；好乐而淫人，不可使亲治；立命而怠事，不可使守职；崇丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使议世，劳思不可以补民，絫寿不能尽其学，当年不能行其礼，积财不能赡其乐。繁饰邪术以营世君，盛为声乐以淫遇民。其道不可以期世，其学不可以导众。今君封之，以利齐俗，非所以导国先众。”公曰：“善。”于是厚其礼，留其封，敬见而不问其道。孔乃恚，怒于景公与晏子，乃树鸱夷子皮于田常之门，告南郭惠子以所欲为，归于鲁。有顷，间齐将伐鲁，告子贡曰：“赐乎！举大事，于今之时矣。”乃遣子贡之齐，因南郭惠子以见田常，劝之伐吴；以教高、国、鲍、晏，使毋得害田常之乱。劝越伐吴。三年之内，齐、吴破国之难，伏尸以言术数，孔某之诛也。孔某为鲁司寇，舍公家而奉季孙。季孙相鲁君而走。季孙与邑人争门关，决植。孔某穷于蔡、陈之间，藜羹不糁，十日。子路为享豚，孔某不问肉之所由来而食；号人衣以酤酒，孔某不问酒之所由来而饮。哀公迎孔某，席不端弗坐，割不正弗食。子路进，请曰：“何其与陈、蔡反也？”孔某曰：“来！吾与女。曩与女为苟生，今与女为苟义。”夫饥约则不辞妄取以活身，羸饱伪行以自饰，污邪诈伪，孰大于此！孔某与其门弟子闲坐，曰：“夫舜见瞽叟就然，此时天下圾乎！周公旦非其人也邪？何为亦舍家室而托寓也。”孔某所行，心术所至也。其徒属弟子皆效孔某。子贡、季路辅孔悝乱乎卫，阳货乱乎齐，佛以中牟叛，漆雕刑残，莫大焉。夫为弟子后生，其师，必修其言，法其行，力不足，知弗及而后已。今孔某之行如此，儒士则可以疑矣。（《墨子非儒》）
　　（亲亲，尊贤，丧服，亲迎，皆六经礼义之大者，所谓三代同之。而墨子一则曰“儒者曰”，再则曰“其礼曰”，三则曰“儒者迎妻”，攻之为逆，为伪，为诬，为大奸。然则亲亲，尊贤，丧服，亲迎，皆孔子所创，而非先王之旧，最为明据矣。墨子固动引禹、汤、文、武者。若是先王之旧，墨子岂敢肆口慢骂！至景公、晏子，与田常、白公前后不同时，诬不待辨。至攻及褫衣酤酒，等于市人角口，益为异教攻诬，所见墨子倒戈叛逆，轻薄恣肆而已。孟子攻其无父，尚属大端。昌黎似未读此篇。攘斥佛、老者，岂能谓孔、墨以相用，反若疑孟子攻之过甚耶？然今幸得此篇，从仇家亲供大题，考见孔子创教名目义旨。儒之为孔教，遂成铁证矣！直道守节所谓倨傲自顺崇丧，《玉藻》、《容经》所谓哙噎为深立命，机服盛容，弦歌鼓舞，登降趋翔，皆孔子大义。从异教所攻，亦可考儒家宗旨矣。）
　　子墨子与程子辩，称于孔子。程子曰：“非儒，何故称于孔子也。”（《墨子公孟》）
　　夷子曰：儒者之道“古之人若保赤子”，此言何谓也？之则以为爱无差等，施由亲始。（《孟子滕文》）
　　（“古之人若保赤子”，是《书康诰》之言。墨子亦称说《诗》、《书》，何夷之以属之儒者，于墨无关，何哉？此亦绝异之论。盖六经为孔子所定，以为儒书。墨子所称之《诗》、《书》，乃墨子自定，别是一书。《庄子天下》篇所谓苦获、已齿、邓陵子之属，俱诵《墨经》是也。盖《诗》、《书》是旧典，孔、墨改制，皆托先王，并用其名，其徒俱尊为经，而实各行其道，各成其书。故夷之以《康诰》为儒者之道，则为孔子之书，非先王之书可见。若真是《康诰》，则墨子日称文、武，岂肯独让儒者哉？藉异端之口，以证六经为孔子之作，又见于孟子之书，此条最为明据。）
　　──右异教非儒，专攻孔子，知儒为孔子所特创。
　　鲁哀公问于孔子曰：“夫子之服，其儒服与？”孔子对曰：“丘，少居鲁，衣缝掖之衣；长居宋，冠章甫之冠。丘闻之也，君子之学也博，其服也乡。丘不知儒服。”（《礼记儒行》）
　　（儒服，衣因鲁制，冠因宋制，可考见儒服所自来。亦如殷辂周冕，合集而成。哀公盖闻人有儒服之名而问之。孔子托于乡服而答之。然衣朝鲜之衣，冠本朝之冠，虽生长异地，而装束杂沓，苟非创制，亦觉不伦矣。）
　　孔子对曰：“生乎今之世，志古之道，居今之俗，服古之服，舍此而为非者，不亦鲜乎？”哀公曰：“然则今夫章甫句屦、绅带而搢笏者，此皆贤乎？”（《大戴记哀公》）（章甫、句屦、绅带、搢笏，盖孔子所改定之儒服也。《孝经》所谓“非先王之法服不敢服”，孟子所谓“服尧之服”，此所谓“服古之服”。）
　　鲁哀公问于孔子曰：“绅、委、章甫，有益于仁乎？”孔子蹴然曰：“君号然也？资衰苴杖者不听乐，非耳不能闻也，服使然也；黼衣黻裳者不茹荤，非口不能味也，服使然也。且丘闻之，好肆不守折，长者不为市，窃其有益与其无益，君其知之矣。”（《荀子哀公篇》）
　　（儒者创为儒服，时人多有议之。否亦以为行道自行道，无须变服之诡异。岂知易其衣服，而不从其礼乐丧服，人得攻之。若不易其服，人得遁于礼乐丧服之外，人不得议之。此圣人不得已之苦心，故立改正朔、易服色之制。佛亦必令去发，衣袈裟，而后为归依也。）
　　子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路。子路后儒服委质，因门人请为弟子。（《史记仲尼弟子列传》）
　　（冠雄鸡，佩豭豚，可见春秋衣服甚诡，听人所为。或雄鸡之冠，为当时勇士之服乎？）孔子外变二三子之服。（《盐铁论殊路》）
　　（当时凡入儒教者，必易其服，乃号为儒，可望而识，略如今僧道衣服之殊异矣。）
　　公孟子戴章甫，搢笏，儒服而以见子墨子曰：“君子服然后行乎？其行然后服乎？”（《墨子公孟》）
　　（公孟盖孔子后学，故儒服。凡儒服者百数条，皆章甫，句屦，逢掖，搢笏。）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”庄子曰：“周闻之，儒者冠圜冠者知天时，履句屦者知地形，缓佩玦者事至而断。君子有其道者，未必为其服也；为其服者，未必知其道也。公固以为不然，何不号于国中曰：无此道而为此服者，其罪死。”于是哀公号之，五日而鲁国无敢儒服者。独有一丈夫，儒服而立乎公门。公即召而问以国事，千转万变而不穷。庄子曰：“以鲁国而儒者一人耳，可谓多乎？”（《庄子田子方》）
　　（庄子固多寓言，而鲁人化孔子之教，举鲁国皆儒服，则当时实事矣。）
　　田赞衣儒衣而见荆王。荆王曰：“先生之衣，何其恶也？”（《新序杂事》）今夫子必儒服而见王，事必大逆。（《庄子说剑》）
　　（当时新教异服，有极尊之者，必有极恶之者，略如后世僧道然。为儒见王，必衣儒服，如今僧见君上及贵人，亦衣袈裟也。）
　　子高衣长裾，振褒袖，方屐粗翣，见平原君。君曰：“吾子亦儒服乎？”子高曰：“此布衣之服，非儒服也。儒服非一也。”平原君曰：“请吾子言之。”答曰：“夫儒者，居位行道，则有衮冕之服；统御师旅，则有介胄之服；从容徒步，则有若穿之服：故曰非一也。”平原君曰：“儒之为名，何取尔？”子高曰：“取包众美，兼六艺，动而不失中道。”（《孔丛子儒服》）
　　叔孙通儒服，汉王憎之。乃变其服，服短衣，楚制。（《史记刘敬叔孙通列传》）
　　（丰、沛隶楚，汉高是楚人。叔孙通媚说取容，故服楚制。然则汉高至文、景，五世百年，及萧、曹群臣，盈庭皆楚制矣。《史》、《汉》作于儒术大盛之后，多没旧制而不道。今人读经既熟，忘忽其故，以为长衣乃从古皆然，岂知孔子创儒服，制为衣裳，褒衣逢掖，乃有长衣耳。《鹖冠子》：“齐、鲁荐绅之徒，皆肆长衣。”《孔丛子》：“子高振长裾。”然则自齐、鲁之外，多短衣矣。楚自若敖、蚡冒始启山林，开辟不过数百年，去野番旧俗不远。吴、越尚断发文身，取蔽体，岂能为长衣广裳，以自文饰？楚灵奢侈，不过取资秦之复陶耳。今泰西短衣，不过如吾楚制之旧。然彼教士犹尚长衣。则凡有教之人，莫不以长衣为贵矣。）
　　初，沛公引兵过陈留。郦生踵军门，上谒曰：“高阳贱民郦食其，窃闻沛公暴露，将兵助楚讨不义，敬劳从者，愿得望见，口画天下便事。”使者入通。沛公方洗，问使者曰：“何如人也？”使者对曰：“状貌类大儒，衣儒衣，冠侧注。”沛公曰：“为我谢之，言我方以天下为事，未暇见儒人也。”（《史记郦生陆贾列传》）
　　郦生被儒衣，往说汉王，乃非也。
　　骑士曰：“沛公不好儒。诸侯冠儒冠来者，沛公辄解其冠，溲溺其中。与人言，常大骂。未可以儒生说也。”（并同上）
　　（汉高是一无赖子，又远处沛、丰，不知孔子之大道。犹吾乡人晓起见僧，辄唾为不祥，不论其为高僧与否也。其后为郦、陆所化，过鲁，能以太牢祀孔子，则重儒矣。）
　　夫儒服，先王之服也。（《新序杂事》）劾寿王吏八百石，古之大夫，服儒衣。（《汉书律历志》）
　　（汉至武帝时，儒教一统，盛诵《五经》，故以为古之大夫盛服儒衣也。）
　　文学褒衣博带，窃周公之服；鞠躬谷踖，窃仲尼之容。（《盐铁论利议》）
　　（汉武之后，儒既一统为国教，贤良文学，褒衣博带，以儒服为章服矣。）
　　衣儒衣，冠儒冠，而不能行其道，非真儒也。（《盐铁论刺议》）（子夏从孔子之教时，孔子已有君子儒、小人儒之别。从者既多，虽从其教，服其服，而不行其道者固多。如今僧穿衲衣而不守戒法。当时议之，故以为非真儒也。）
　　衣冠有以殊于乡曲。（《盐铁论相刺》）（汉高尚有溺儒冠事，盖儒者衣冠殊异，一望可知。）进贤冠，古缁布冠也，文儒者之服也。（《后汉舆服志》）
　　（汉世用孔子之制。缁布冠即玄，即章甫。孔子所创之儒冠，至是行于天下。）
　　假儒衣、书，服而读之，三月不归，孰曰非儒也？（《法言孝至》）（当时读儒书，必言服儒服，则儒者之辨，不仅在其书，并在其服矣。今衣袈裟而诵佛书，是僧也。若不剃发，不衣袈裟，而仅读佛典，天下断无有目为僧者。圣者之立法，制其外以养其内，故外之冠服亦甚巨矣。）
　　──右孔子创儒后，其服谓之儒服。
　　公及齐侯、邾子盟于顾。齐人责稽首。因歌之曰：鲁人之皋，数年不觉，使我高蹈。唯其儒书，以为二国忧。（《左传》哀二十一年）
　　《御览》八百九十七引《论衡》：儒书称孔子与颜渊俱登鲁东山。（《孔子集语》附）
　　（“唯其儒书，以为二国忧。”至《论衡》时，尚以六经传记为儒书，犹今称二教书为佛典、道藏，皆以其教名。吾今编《孔子改制考》、《孔子大义考》、《孔子微言考》、《周汉文字记》，写定五经、七十子后学记，统名儒者，还其本也。）
　　哀公二十一年，孔子方没，儒书大行如此，所谓鲁以儒教也。凡教主，皆生前其道大行，佛、回亦然，惟远方外国乃迟之又久耳。白香山诗，鸡林贾人购之；东坡诗，高丽使臣购之；李、杜诗文，生前而冠绝当时；朱子集注，身后而行于金。文人大师，其力犹能自行如此，况圣人乎！）
　　夫儒以六艺为法。（《史记太史公自序》）
　　《诗》、《春秋》，学之美者也，皆衰世之造也。儒者循之，以教导于世。（《淮南子泛论训》）
　　《春秋》之为孔子作，人皆知之。《诗》亦为孔子作，人不知也。儒者多以二学为教，盖《诗》与《春秋》尤为表里也。
　　孔子所传《宰予问》、《五帝德》及《帝系姓》，儒者或不传。（《史记五帝本纪》）
　　（此出戴记，真乃儒者所共传，而史公以为儒者不传，不可解。盖刘歆变乱五帝，故窜改以抑之，以为此乃明说或有不传也。）
　　夫五经，亦汉家之所立。儒生善政大义，皆出其中。（《论衡程材》）
　　传言黄帝龙颜，颛顼戴午，帝喾骈齿，尧眉八采，舜目重瞳，禹耳三漏，汤臂再肘，文王四乳，武王望阳，周公背偻，皋陶马口，孔子反宇。斯十二圣者，皆在帝王之位，或辅主忧世。世所共闻，儒所共说。在经传者校着可信。若夫短书俗记，竹帛胤文，非儒者所见，众多非一。（《论衡骨相》）
　　儒书所载，权变非一。（《论衡答佞》）儒书称尧、舜之德，至优至大。（《论衡儒增》）
　　儒书又言：“溟涬蒙澒，气未分之类也；及其分离，清者为天，浊者为地。”如说《易》之家，儒书之言，天地始分，形体尚少，相去近也。（《论衡谈天》）
　　夫如是，儒书之文，难以实事。案附从以知凤皇，未得实也。（《论衡讲瑞》）儒书言舜葬于苍梧，禹葬于会稽者。（《论衡书虚》）儒书称楚养由基善射。（《论衡儒增》）
　　儒书言，卫有忠臣弘演。儒书言，楚熊渠子出，见寝石，以为伏虎。儒书称鲁般、墨子之巧，刻木为鸢，飞之三日而不集。
　　儒书言，禽息荐百里奚，缪公未听。禽息出，当门仆头碎首而死。儒书言，荆轲为燕太子刺秦王。
　　儒书言，董仲舒读《春秋》，专精一思，志不在他，三年不窥园菜。
　　儒书言，夏之方盛也，远方图物，贡金九牧，铸鼎象物而为之备。（并同上）儒书言，齐王疾痟，使人之宋，迎文挚。（《论衡道虚》）──右孔子创儒后，其书谓之儒书。
　　儒者学，学儒矣。传先师之业，习口说以教。（《论衡定贤》）传者传学，不妄一言，先师古语，到今具存。（同上）
　　（传先师之业，习口说以教，是汉时传孔学大法。刘歆攻博士，谓“信口说而背传记”，于是今学亡矣。）儒者说曰：太平之时，人民侗长，百岁左右。气和之所生也。（《论衡气寿》）（《春秋》言太平，远近大小如一。地球一统之后，乃有此。时烦恼忧悲已无，不食土性盐类质，养生日精，此言必验。）
　　儒者论曰：天地故生人。（《论衡物势》）儒者曰：天，气也。（《论衡谈天》）儒者说孔子周流，应聘不济，闵道不行。（《论衡问孔》）
　　儒者曰：日朝见，出阴中。（《论衡说日》）儒者曰：冬日短，夏日长。儒者或曰：日月有九道。儒者论曰：天左旋，日月之行，不系于天。
　　儒者说曰：日行一度。儒者谓：日月之体，皆至圆。儒者说日及工伎之家，皆以日为一。（并同上）儒者之说，又言：人君失政，天为异。（《论衡谴告》）
　　文王得赤雀，武王得白鱼赤乌。儒者论之，以为雀则文王受命，鱼乌则武王受命。（《论衡初禀》）
　　儒者说，凤皇麒麟为圣王来，以为凤皇麒麟，仁圣禽也。（《论衡指瑞》）儒者咸称凤皇之德，欲以表明王之治。（《论衡指瑞》）
　　《春秋》曰：西狩获死蠙，人以示孔子；孔子曰：“孰为来哉！孰为来哉！”反袂拭面，泣涕沾襟。儒者说之，以为天以蠙命孔子，孔子不王之圣也。（同上）
　　儒者之论，自说见凤皇麒麟而知之。（《论衡讲瑞》）
　　儒者论太平瑞应，皆言气物卓异，朱草、醴泉、翔凤、甘露、景星、嘉禾、萐脯、蓂荚、屈轶之属。（《论衡是应》）
　　儒者又言，太平之时，屈轶生于庭之末，若草之状，主指佞人。（同上）儒者之议，以为人死有命。（《论衡命义》）儒者说夫妇之道，取法于天地。（《论衡自然》）
　　如儒者之言，五代皆一受命。（《论衡恢国》）儒者论曰：王者推行道德，受命于天。（同上）儒者论圣人，以为前知千岁，后知万世。（《论衡实知》）
　　（《中庸》：“至诚之道，可以前知。”编书以秦继周，何疑之有？）儒者或见其义，说不空生。（《论衡祭意》）
　　京房《易传》曰：上不俭，下不节，盛火数起，燔宫室。儒说火以明为德，而主礼。（《后汉五行志》）
　　五年二月，陇西地震。儒说：民，安土者也，将大动，行大震。九月，匈奴单于于除难叛，遣使发边郡兵讨之。
　　七年九月癸卯，京都地震。儒说：奄官，无阳施，犹妇人也。是时，和帝与中常侍郑众谋夺窦氏权，德之，因任用之。及幸常侍蔡伦，二人始并用权。
　　又先儒言：“瑞兴非时，则为妖孽”，而民讹言生龙语，皆龙孽也。儒说：诸侯专权，则其应多在日所宿之国。
　　中元元年十一月甲子晦，日有蚀之，在斗二十度。斗为庙，主爵禄。儒说：十一月甲子时，王日也，又为星纪，主爵禄，其占重。
　　十六年五月戊午晦，日有蚀之，在柳十五度。儒说：五月戊午，犹十一月甲子也。又宿在京都，其占重。后二岁，宫车晏驾。
　　永元七年四月辛亥朔，日有蚀之，在觜觿，为葆旅，主收敛。儒说：葆旅，宫中之象；收敛，贪妒之象。（并同上）
　　（五行之学出于《洪范》，为孔门一说。今《五行志》多出于《尚书》家欧阳、夏侯氏，故为儒说。）
　　诸儒或曰，“今五星失晷，天时谬错，辰星久而不效，太白出入过度，荧惑进退见态，镇星绕带天街，岁星不舍氐房”，以为诸如此占，归之国家。（《后汉书苏竟传》附）
　　──右孔子创儒后，诸弟子传其口说，谓之儒说。孟子、孙卿，儒术之士。（《战国策》刘向序）始皇并有天下，燔烧《诗》、《书》，坑杀儒士。（同上）
　　于是征从齐、鲁之儒生博士七十人，至乎泰山下。（《史记封禅书》）
　　沛公不好儒，诸客冠儒冠来者，沛公辄解其冠，溲溺其中。与人言，常大骂，未可以儒生说也。（《史记郦陆列传》）诸弟子儒生，随臣久矣。（《史记叔孙通列传》）
　　轵有儒生。（《史记郭解列传》）
　　自孔子卒，京师莫崇庠序。唯建元、元狩之间，文辞粲如也。作《儒林传》。（《史记太史公自序》）
　　（太学之制，自古未立，故谓自孔子卒后，未崇庠序。至武帝始立，故谓粲如。《史记》时，儒未一统，故史公创作此传，如后世之考教派创之宜也。后世儒学一统，无人不在儒中，尚何专传之立者？后汉之后，经新歆之乱制，盖已不知此义矣。）
　　天之道，不在仲尼乎？仲尼驾说者也。不在兹儒乎？如将复驾其所说，则莫若使诸儒金口而木舌。（《法言学行》）通天地人，曰儒。通天地而不通人，曰伎。（《法言君子》）
　　（凡从孔子教，衣儒衣冠、读儒书者，便谓之儒。其上者圣儒，次者大儒、通儒、名儒。若夫通天地人，则大儒之列也。扬子之言，尊儒太过，忘教旨矣。彼固知假儒衣、书，服而读之，孰曰非儒；则亦知儒不过服儒衣、读儒书而已。）
　　乡部亲民之吏，皆用儒生。（《后汉左雄传》）雄又奏征海内名儒，为博士。（《后汉左雄传》）
　　（前此盖选吏人及百家者，自是小吏皆儒生为之，儒道大行。而后世吏道，杂而多端，甚者乃至白丁捐纳，而归咎于儒无益人国，可乎？）世儒学者，好信师而是古。（《论衡问孔》）
　　使无孔子，则七十子之徒，今之儒生也。（同上）
　　是故儒者称论，皆言孔子之后当封，以泗水却流为证。（《论衡书虚》）
　　五经以道为务。事不如道，道行事立，无道不成。然则儒生所学者，道也。（《论衡程材》）儒生治本。儒生擿经，穷竟圣意。（并同上）
　　五经之儒，抱经隐匿。（《论衡佚文》）
　　唐、虞、夏、殷，同载在二尺四寸，儒者推读，朝夕讲习。（《论衡宣汉》）（孔子传五经，皆用二尺四寸简。汉时犹然。）案仲舒之书，不违儒家，不及孔子。（《论衡案书》）
　　儒家之徒董无心。（《论衡福虚）著作者为文儒，说经者为世儒。（《论衡书解》）
　　世儒说圣人之经，解贤者之传，义理广博，无不实见。故在官常位，位最尊者为博士。门徒聚众，招会千里，身虽死亡，学传于后。（《论衡书解》）
　　今贤儒怀古今之学，负荷礼义之重。（《论衡状留》）
　　夫儒生，礼义也；耕战，饮食也。贵耕战而贱儒生，是弃礼义求饮食也。（《论衡非韩》）儒者之在世，礼义之旧防也。今儒者之操，重礼爱义。
　　官不可废，道不可弃。儒生，道官之吏也，以为无益而弃之，是弃道也。（并同上）儒生学大义以道事。（《论衡量知》）文儒怀先王之道，含百家之言。（《论衡效力》）
　　能博学问，谓之上儒。（《论衡别通》）而儒生以学问为力。（《论衡效力》）儒生力多者，博达疏通。故博达疏通，儒生之力也。（同上）犹博士之官，儒生所由兴也。（《论衡别通》）
　　或兴论立说，结连篇章者，文人鸿儒也。（《论衡超奇》）
　　故夫能说一经者为儒生，博览古今者为通人，采掇传书以上书奏记者为文人，能精思着文、连结篇章者为鸿儒。故儒生过俗人，通人胜儒生，文人逾通人，鸿儒超文人。故夫鸿儒，所谓超而又超者也。以超之奇，退与儒生相料，文轩之比于敝车，锦绣之方于缊袍也，其相过远矣。
　　孔子改制考 卷08
　　○孔子为制法之王考（乃上古昔，尚勇竞力，乱萌惨黩。天闵振救，不救一世而救百世，乃生神明圣王，不为人主，而为制法主。天下从之，民萌归之。自战国至后汉八百年间，天下学者，无不以孔子为王者，靡有异论也。自刘歆以《左氏》破《公羊》，以古文伪“传记”，攻今学之“口说”，以周公易孔子，以“述”易“作”，于是孔子遂仅为后世博学高行之人，而非复为改制立法之教主圣王，祗为师统而不为君统，诋素王为怪谬，或且以为僭窃，尽以其权归之人主。于是天下议事者，引律而不引经，尊势而不尊道。其道不尊，其威不重，而教主微。教主既微，生民不严不化，益顽益愚。皆去孔子素王之故。异哉！王义之误惑不明，数千载也。夫王者之正名，出于孔氏。何谓之王？一画贯三才谓之王，天下归往谓之王。天下不归往，民皆散而去之，谓之匹夫。以势力把持其民谓之霸。残贼民者谓之民贼。夫王不王，专视民之聚散向背名之，非谓其黄屋左纛，威权无上也？后世有天下者，称帝，以王封其臣子，则有亲王、郡王等名。六朝则滥及善书，渎及奴隶，皆为王。若将就世俗通达之论识言之，则王者，人臣之一爵，更何足以重孔子，亦何足以为僭异哉？然今中国圆颅方趾者四万万，其执民权者二十余朝，问人归往孔子乎？抑归往嬴政、杨广乎？既天下义理制度，皆从孔子，天下执经释菜俎豆莘莘皆不归往嬴政、杨广，而归往大成之殿、阙里之堂，共尊孔子；孔子有归往之实，即有王之实。有王之实，而有王之名，乃其固然。然大圣不得已而行权，犹谦逊，曰假其位号，托之先王，托之鲁君，为寓王为素王云尔。故夫孔子以元统天，天犹在孔子所统之内，于无量数天之中而有一地，于地上无量国中而为一王，其于孔子曾何足数！但考其当时，则事实同称，征以后世，则文宣有号；察其实义，则天下归往；审其通名，则人臣之爵；而上昧神圣行权偶托之文法，下忘天下归往同上之徽称，于素王则攻以僭悖之义，于民贼私其牙爪，则许以贯三才之名，何其舛哉！今遍考秦、汉之说，证明素王之义，庶几改制教主，尊号威力，日光复荧，而教亦再明云尔。）
　　丘为制法之主，黑绿不代苍黄。（《孝经纬援神契》）
　　圣人不空生，必有所制，以显天心。丘为木铎，制天下法。（《春秋纬演孔图》）孔胸文曰：制作定世符运。（《春秋纬演孔图》）
　　（孔子为制法之主，所谓素王也。《论语》曰：“天生德于予”，“天之未丧斯文也，匡人其如予何！”所谓不空生，必有所制也。《左传》：仲子有文在手，曰“为鲁夫人”。《十六国春秋》：刘渊左手有文，曰“渊”。彭神符有文在手，曰“神符”。《东观汉记》：公孙述自言手文有奇瑞，数移书中国；上赐述书曰：“瑞应手掌成文，亦非吾所知。”僭伪之人，尚应符瑞，况制作之圣、治万世者乎！）
　　孟子曰：王者之迹熄而《诗》亡，《诗》亡然后《春秋》作。（《孟子离娄》下）
　　《春秋》，天子之事。是故孔子曰：“知我者其惟《春秋》乎！罪我者其惟《春秋》乎！”（《孟子滕文》下）
　　（考孔子道，至可信据，莫若孟子。时周命未尽，王名未去，而孟子一生不至周，未尝一劝诸侯尊周，但劝诸侯行王政，云“以齐王，犹反手”。故李泰伯攻之，虽以孟子为不臣可矣。然此实后世一端之义也。孟子大义，云“民为贵”。但以民义为主。其能养民、教民者，则为王。其残民、贼民者，则为民贼。周自幽、厉后，威灵不能及天下，已失天子之义。孔子因其实而降为风，夷为列国。《史记儒林传》谓“周道亡于幽、厉”。孟子谓“三代之失天下也以不仁”。盖自周至幽、厉，孔子以为周亡。《春秋》天子之事作，刘向、淮南、董生所谓《春秋》继周也。孟子传孔子之微言，李觏安足以知之？宋人仅知尊王攘夷之义，宜其反却视不信也。）
　　周室既衰，诸侯恣行。仲尼悼礼废乐崩，追修经术，以达王道，匡乱世反之于正，见其文辞，为天下制仪法，垂六艺之统纪于后世。（《史记太史公自序》）
　　孔子之时，上无明君，下不得任用。故作《春秋》，垂空文以断礼义，当一王之法。（同上）（当一王之法，即董子所谓“以《春秋》当新王”也。）
　　是以孔子明王道，干七十余君莫能用，故西观周室，论史记旧闻，兴于鲁而次《春秋》。上记隐，下至哀之获麟，约其文辞，去其烦重，以制义法，王道备，人事浃。七十子之徒，口受其传指，为有所刺讥褒讳挹损之文辞，不可以书见也。（《史记十二诸侯年表》）
　　有非力之所能致而自致者，西狩获麟、受命之符是也。然后托乎《春秋》正不正之间，而明改制之义；一统乎天子，而加忧于天下之忧也，务除天下所患，而欲以上通五帝，下极三王，以通百王之道。（《繁露符瑞》）
　　（董子醇儒，发改周受命之说，昭晰如是。孔门相传之非常异义也。）──右孔子为制法之王显证。
　　成周宣谢灾，何以书？记灾也。外灾不书，此何以书？新周也。何注：孔子以《春秋》当新王，上黜杞，下新周，而故宋。因天灾中兴之乐器，示周不复兴，故系宣谢于成周，使若国，文黜而新之，从为王者后，记灾也。（《公羊》宣十六年）
　　（王降为风，夷于诸侯，盖孔子大义。《诗》云“赫赫宗周，褒姒灭之”。周道亡于幽、厉。自是孔子以《春秋》继周，改周之制，以周与宋，同为二王后。故《诗》之三颂，托王鲁、新周、故宋之义，运之三代，传之口说，着之《公羊》、《谷梁》，大发明于董子。太史公、刘向、何休，皆无异辞。示周不兴，孔子乃作，何邵公所谓非常异义，太史公所谓不可书见、口授弟子者也。）
　　故孔子立新王之道，明其贵志以反和，见其好诚以灭伪，其有继周之弊，故若此也。（《繁露玉杯》）
　　（董子直谓孔子为新王继周。董子一醇儒，岂能为此悖谬之论？盖孔门口说之传也。）
　　《春秋》作新王之事，变周之制，当正黑统。而殷、周为王者之后，绌夏，改号禹，谓之帝，录其后以小国。故曰：绌夏，存周，以《春秋》当新王。（《繁露三代改制》）
　　（董生更以孔子作新王，变周制，以殷、周为王者之后。大言炎炎，直着宗旨。孔门微言口说，于是大着。孔子为改制教主，赖董生大明。）
　　故《春秋》应天作新王之事：时正黑统，王鲁，尚黑，绌夏，亲周，故宋；乐宜亲《韶》舞，故以虞录亲乐；制宜商，合伯、子、男为一等。（《繁露三代改制》）
　　《春秋》曰：“杞伯来朝。”王者之后称公，杞何以称伯？《春秋》上黜夏，下存周，以《春秋》当新王。《春秋》当新王者，奈何？曰：王者之法，必正号，绌王谓之帝，封其后以小国，使奉祀之；下存二王之后以大国，使服其服，行其礼乐，称客而朝。（同上）
　　惟王者然后改元立号。《春秋》托新王，受命于鲁，故因以录即位，明王者当继天，奉元，养成万物。（《公羊》隐元年注）
　　今所谓新王必改制者，非改其道，非变其理。受命于天，易姓更王，非继前王而王也。若一因前制，修故业，而无有所改，是与继前王而王者无以别。受命之君，天之所大显也。事父者承意，事君者仪志，事天亦然。今天大显己，物袭所代而率与同，则不显不明，非天志。故必徙居处，更称号，改正朔，易服色者，无他焉，不敢不顺天志以明自显也。若夫大纲，人伦道理，政治教化，习俗文义，尽如故，亦何改哉？故王者有改制之名，无易道之实。孔子曰：“无为而治者，其舜乎？”言其主尧之道而已。此非不易之效与？问者曰：物改而天授显矣，其必更作乐，何也？曰：乐异乎是。制为应天，改之；乐为应人，作之。彼之所受命者，必民之所同乐也。是故大改制于初，所以明天命也；更作乐于终，所以见天功也。（《繁露楚庄王篇》）
　　（《春秋》为新王，凡五见；亲周，故宋，王鲁，凡再见；新王受命改制，数数见。孔子为继周之王，至明！）──右孔子为新王。
　　孔子作《春秋》，先正王而系万事，见素王之文焉。（《汉书董仲舒传》）
　　（董生为汉醇儒。《汉书》亦录其素王之说，见空王之文，何碍焉？）
　　孔子既西狩获麟，自号素王，为后世受命之君，制明王之法。（《六艺论》）
　　麟出，周亡，故立《春秋》，制素王，授当兴也。（《春秋纬元命苞》）
　　（孟子曰：“三代之失天下也以不仁。”孟子之时，周命未改，然孟子已以为亡。《史记》所谓“周道亡于幽、厉”。平王之后，王降为风，威灵不振。孔子改制，以《春秋》继周，故立素王之制也。）
　　子夏曰：仲尼为素王，颜渊为司徒。（《古微书论语纬》）
　　（孔子为素王，乃出于子夏等尊师之名。素王，空王也。佛亦号空王，又号法王。凡教主尊称，皆取譬于人主，何异焉？）仲尼为匹夫而称素王。（《中论贵验》）
　　制《春秋》之义，着素王之法。（《风俗通穷通》）
　　子夏六十四人，共撰仲尼微言，以事素王。（《古微书论语纬》）
　　（《论语》为微言，“纬”则其说也。素王之称，非徒公羊家，乃齐、鲁《论语》家之说。但古文家乃铲去之，宋儒误拾其绪耳。）
　　曾子撰斯问曰：孝文乎驳不同，何？子曰：吾作《孝经》，以素王无爵禄之赏，斧钺之诛，故称明王之道。曾子辟席复坐。子曰：居，吾语女，顺逊以避灾祸，与先王以托权。（《孝经纬钩命诀》）
　　（《孝经》家亦称素王，且云托先王以明权，此则孔子之自称矣。文王没而“文不在兹”，“天生德于予”，圣人亦何逊焉？）恬澹元圣，素王之道。（《庄子天道》）
　　（庄生为老学，然亦称孔子为素王。盖素王之名遍天下矣。）
　　孔子之通，智过于苌弘，勇服于孟贲，足蹑郊搜，力招城关，能亦多矣。然而勇力不闻，伎巧不知，专行孝道以成素王，事亦鲜矣。（《淮南子主术训》）
　　（《淮南》出自伍被之流，为杂家。称孔子之讳，而亦尊为素王，可知王号为天下达尊。其云专行孝道，盖孔子之仁，以父母为本，实儒教宗旨。淮南实能直揭之矣。）
　　是以孔子历七十二君，冀道之一行，而得施其德，使民生于全育，烝庶安土，万物熙熙，各乐其终。卒不遇，故睹麟而泣，哀道不行，德泽不洽。于是退作《春秋》，明素王之道，以示后人。思施其惠，未尝辍忘，是以百王尊之，志士法焉，诵其文章，传今不绝。（《说苑贵德》）
　　（百王尊，志士法，是所谓众所归往也。尊之为王，又何疑焉？）
　　孔子作《春秋》以示王意，然则孔子之《春秋》，素王之业也；诸子之传书，素相之事也。观《春秋》以见王意，读诸子以睹相指。（《论衡超奇》）
　　孔子不王。素王之业，在于《春秋》。（《论衡定贤》）
　　孔子自因鲁史记，而修《春秋》，制素王之道。（卢钦《公羊序》）──右孔子为素王。
　　王者孰谓？谓文王也。注：文王，周始受命之王。天之所命，故上系天端。方陈受命，制正月，故假以为王法。不言谥者，法其生不法其死，与后王共之，人道之始也。（《公羊》隐元年）
　　（孔子质统为素王，文统则为文王。孔子道致太平，实为文王。法生不法死，则此文王是孔子，非周文王，易见矣。王愆期谓文王即孔子，盖有传授也。）
　　子畏于匡，曰：文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何？（《论语子罕》）
　　（文王既没而文在兹，孔子之为文王，盖可据。此出《论语》，非僻书也。）
　　孔子曰：“文王既没，文不在兹乎？”文王之文传在孔子，孔子为汉制文，传在汉也。（《论衡佚文》）
　　《春秋》曰：“王正月。”传曰：“王者孰谓？谓文王也。曷为先言王而后言正月？王正月也。”何以谓之王正月？曰：王者必受命而后王。王者必改正朔，易服色，制礼乐，一统于天下，所以明易姓非继仁，通以己受之于天也。王者受命而王，制此月以应变，故作科以奉天地，故谓之王正月也。（《繁露三代改制》）
　　（《论语》“文王既没，文不在兹”，孔子已自任之。王愆期谓文王者孔子也，最得其本。人只知孔子为素王，不知孔子为文王也。或文或质，孔子兼之。王者天下归往之谓。圣人天下所归往，非王而何？犹佛称为法王云尔。）
　　文王见礼坏乐崩，道孤无主，故设礼经三百，威仪三千。（《礼纬稽命征》）
　　（周文王时，无礼坏乐崩之说。礼经威仪，皆孔子所制，此文王非孔子而何？右孔子为文王。）
　　孔子惧，作《春秋》。《春秋》，天子之事也，是故孔子曰：“知我者其惟《春秋》乎？罪我者其惟《春秋》乎？”圣王不作，诸侯放恣，处士横议，杨朱、墨翟之言盈天下。（《孟子滕文》）
　　（孔子作《春秋》而世一治。孔子没而杨、墨起，圣王不作，即指孔子，与尧、舜既没一例。）
　　故凡言议期命，是非以圣王为师，而圣王之分，荣辱是也。（《荀子正论》）
　　今圣王没，名守慢，奇辞起，名实乱，是非之形不明；则虽守法之吏，诵数之儒，亦皆乱也。（《荀子正名》）
　　（孔子改制，首先正名。公孙龙以坚白之说乱之，荀子攻之。所谓圣王，即是孔子。）
　　论德使能，而官施之者，圣王之道，儒之所谨守也。（《荀子王霸》）（圣王之道，即孔子之道，故儒谨守之。）
　　《世子》曰：功及子孙，光辉百世，圣王之道，莫美于恕。故子先言《春秋》，详己而略人，因其国而容天下。（《繁露俞序》）──右孔子为圣王。
　　孔子仁知且不蔽，故学乱术，足以为先王者也。一家得周道，举而用之，不蔽于成积也。（《荀子解蔽》）
　　（称孔子足为先王，即庄生谓墨子“离于天下，其去王也远矣”，谓墨子不能为王也，语可反勘。一家得周道，举用之，墨子谓孔子法周未法夏，则上“先王”为孔子，尤明。）
　　《春秋》经世先王之志。（《庄子齐物》）
　　（庄生犹知孔子为先王，盖田子方所传。若以此先王非孔子，则《春秋》为何人所作耶？孔子曰“吾志在《春秋》”，则“先王”之为孔子，益信。）（庄生累称孔子，一曰素王，一曰先王，一曰神明圣王。此非徒庄生之特识，实天下之通称。）
　　夫儒服，先王之服也。（《新序杂事》）
　　（哀公问：“夫子之服，其儒服与？”是儒服为孔子改制之服。儒者尊孔子为“先王”，因尊其服为“先王之服”，此孔门相传之微言也。）
　　礼起于何也？曰：人生而有欲。欲而不得，则不能无求。求而无度量分界，则不能不争。争则乱，乱则穷。先王恶其乱也，故制礼义以分之，以养人之欲，给人之求，使欲必不穷乎物，物必不屈于欲。两者相持而长，是礼之所起也。（《荀子礼论》）
　　（凡孔子后学中引礼，皆孔子之礼。所称先王皆孔子，非三代先王也。）
　　故先王圣人，安为之立中制节，一使足以成文理，则舍之矣。然则何以分之？曰：至亲以期断。是何也？曰：天地则已易矣，四时则已遍矣，其在宇中者，莫不更始矣，故先王案以此象之也。然则三年何也？曰：加隆焉，案使倍之，故再期也。由九月以下何也？曰：案使不及也。故三年以为隆，缌、小功以为杀，期、九月以为间。上取象于天，下取象于地，中取则于人，人所以群居和一之理尽矣。故三年之丧，人道之至文者也。夫是之谓至隆，是百王之所同，古今之所一也。（《荀子礼论》）
　　（三年丧为孔子之制，则此“先王”，非孔子而何？）
　　先王有不忍人之心，斯有不忍人之政矣。（《孟子公孙丑》上）
　　（孟子所称之仁政，尽与《公羊》合，皆孔子之仁政也。所称“先王”，即孔子。《孟子》全书皆然。）守先王之道，以待后之学者。（《孟子滕文》下）
　　（“先王”之道，即孔子之道。所谓笃信好学，守死善道也。）
　　今有仁心仁闻，而民不被其泽，不可法于后世者，不行先王之道也。（《孟子离娄》上）
　　《诗》云“不愆不忘，率由旧章”。遵先王之法而过者，未之有也。
　　事君无义，进退无礼，言则非先王之道者，犹沓沓也。（并同上）
　　《春秋》之于世事也，善复古，讥易常，欲其法先王也。然而介以一言曰：王者必改制。（《繁露楚庄王》）先王制乐，所以节百事。（《乐纬叶图征》）
　　《王制》是孔子之后，大贤所记先王之事。（《五经异义》）──右孔子为先王。
　　后王之成名，刑名从商，爵名从周，文名从礼。散名之加于万物者，则从诸夏之成俗曲期。（《荀子正名》）
　　（当荀子之时，周德虽衰，天命未改，秦又未帝，而立爵名从周，与商并举，则所谓后王者，上非周王，后非秦帝，非素王之孔子而何？孟子称孔子为先王，荀子称孔子为后王，其实一也。云爵名从周，而刑名、文名不从周，则所谓后王正名者，非孔子而何？然则以为礼名、刑名、文名，为周人之旧，而非孔子所改制者，其误不待言矣。）
　　天地始者，今日是也。百王之道，后王是也。君子审后王之道，而论于百王之前，若端拜而议。（《荀子不苟》）（孔子改制为人道之始，故谓今日为天地之始。）
　　故曰，欲观圣王之迹，则于其粲然者矣，后王是也。彼后王者，天下之君也。舍后王而道上古，譬之是犹舍己之君，而事人之君也。（《荀子非相》）
　　（以后王为天下之君，荀子之尊孔子可谓极矣。王者往，君者群。孔子能群天下人，非天下之君而何？）
　　缪学杂举，不知法后王而一制度，不知隆礼义而杀《诗》、《书》。其衣冠行伪，已同于世俗矣。（《荀子儒效》）（诸子杂称神农、黄帝，而不法孔子，所谓缪学杂举也。）
　　法后王，一制度，隆礼义而杀《诗》、《书》。其言行已有大法矣。（《荀子儒效》）
　　言志意之求，不下于士。言道德之求，不二后王。道过三代谓之荡，法二后王谓之不雅。百家之说，不及后王，则不听也。（并同上）王者之制，道不过三代，法不贰后王。（《荀子王制》）
　　（荀子之言，皆为当时战国诸子高谈神农、黄帝者说法。）是散名之在人者也，是后王之成名也。（《荀子正名》）
　　状变而实无别，而为异者，谓之化。有化而无别，谓之一实。此事之所以稽实定数也，此制名之枢要也。后王之成名，不可不察也。（同上）（凡荀子称“后王”者，皆孔子也。）
　　──右孔子为后王。
　　夫王者始受命，改制，布政，施教于天下，自公侯至于庶人，自山川至于草木昆虫，莫不一一系于正月，故云正教之始。（《公羊》隐元年注）王者必改制。（《繁露楚庄王》）
　　故王者有改制之名，无易道之实。（同上）
　　（董子谓《春秋》作新王之事，变周文而从殷质，于《三代改制》一篇，大发其义。然则所称王者改制，即孔子也。）王者必受命而后王。（《繁露三代改制》）
　　王者受命而王。（同上）（孔子受端门之命，非王者而何？）
　　《春秋传》曰：“合伯、子、男以为一爵。”或曰，合从子，贵中也。以《春秋》名郑忽，忽者，郑伯也。此未逾年之君，当称子，嫌为改赴，故名之也。地有三等不变，至爵独变，何？地比爵为质，故不变。王者有改道之文，无改道之实。（《白虎通爵篇》）
　　（此《春秋》公羊家之说，所称王者即指孔子。盖师说相传，皆以《春秋》当新王也。）
　　故王者受命，改正朔，不顺数而往，必迎来而受之者，授受之义也。（《繁露二端》）──右孔子为王者。
　　今《春秋》缘鲁以言王义，杀隐、桓以为远祖，宗定、哀以为考妣，至尊且高，至显且明，其基壤之所加，润泽之所被，条条无疆。前是常数十年，邻之幽人，近其墓而高明。大国齐、宋，离不言会。微国之君，卒葬之礼，录而辞繁。远夷之君，内而不外。当此之时，鲁无鄙疆，诸侯之伐哀者皆言我。“邾娄庶其鼻我”，邾娄大夫其于我无以亲，以近之，故乃得显明。隐、桓亲，《春秋》之先人也。益师卒而不日。于稷之会，言成宋乱，以远外也。黄池之会，以两伯之辞言，不以为外，以近内也。（《繁露奉本》）
　　诸侯来朝者得褒。邾娄仪父称字，滕、薛称侯，荆得人，介葛卢得名。内出言如，诸侯来曰朝，大夫来曰聘，王道之意也。（《繁露王道》）
　　（“缘鲁以言王义”。孔子之意，专明王者之义，不过言托于鲁，以立文字。即如隐、桓，不过托为王者之远祖，定、哀为王者之考妣，齐、宋但为大国之譬，邾娄、滕侯亦不过为小国先朝之影。所谓其义则丘取之也。自伪《左》出，后人乃以事说经。于是周、鲁、隐、桓、定、哀、邾、滕，皆用考据求之。痴人说梦，转增疑惑。知有事而不知有义，于是孔子之微言没，而《春秋》不可通矣。尚赖有董子之说，得以明之。不然，诸侯来曰朝，内出言如，鲁无鄙疆，董子何愚若此？所谓辞之重，意之复，必有美者存焉。）
　　故《春秋》应天作新王之事，时正黑统，王鲁，尚黑，绌夏，亲周，故宋。（《三代改制》）
　　（《诗》有三颂，《周颂》、《鲁颂》、《商颂》，孔子寓新周故宋王鲁之义。不然，鲁非王者，何得有颂哉？自伪《毛》出而古义湮，于是此义不复知。惟太史公《孔子世家》有焉。公羊传《春秋》，托王于鲁，何注频发此义。人或疑之，不知董子亦大发之。盖《春秋》之作，在义不在事，故一切皆托。不独鲁为托，即夏、商、周之三统，亦皆托也。）
　　《春秋》王鲁，托隐公以为始受命王，因仪父先与隐公盟，可假以见褒赏之法，故云尔。（《公羊》隐元年注）
　　曹无大夫，公子手何以书？忧内也。注：《春秋》托王于鲁，因假以见王法，明诸侯有能从王者征伐不义，克胜有功，当褒之，故与大夫。大夫敌君不贬者，随从王者，大夫得敌诸侯也。（《公羊》成二年）
　　滕侯卒。《传》：何以不名？微国也。微国则其称侯何？不嫌也。注：所传闻之世，未可卒。所以称侯而卒者，《春秋》王鲁，托隐公以为始受命王。滕子先朝隐公，《春秋》褒之，以礼嗣子得以其礼祭，故称侯见其义。（《公羊》隐七年）
　　滕侯、薛侯来朝。《传》：其兼言之何？微国也。注：《春秋》托隐公以为始受命王。滕、薛先朝隐公，故褒之。（《公羊》隐十一年）
　　无骇帅师入极。《传》：展无骇也。不氏，疾始灭也。《春秋》之始也。注：《春秋》托王者，始起所当诛也。（《公羊》隐二年）
　　《春秋》王鲁，以鲁为天下化。首明亲来被王化渐渍礼义者，在可备责之域。故从内，小恶举也。（《公羊》隐元年注）
　　《春秋》王鲁，明当先自持正，躬自厚而薄责于人，故略外也。王者不治夷狄。录戎者，来者勿拒，去者勿追。（同上）
　　八月，宋公和卒。注：《春秋》王鲁，死当有王文。圣人之为文辞孙顺，不可言崩，故贬外言卒，所以褒内也。宋称公者，殷后也。王者封二王后，地方百里，爵称公，客待之而不臣也。（《公羊》隐三年）
　　辛亥，宿男卒。注：宿本小国，不当卒。所以卒而日之者，《春秋》王鲁，以隐公为始受命王。宿男先与隐公交接，故卒，褒之也。（《公羊》隐八年）
　　公子友如齐莅盟。注：《春秋》王鲁，故言莅以见王义，使若王者遣使，临诸侯盟，饬以法度。言来盟，亦因鲁都以见王义，使若来之京师盟，白事于王。不加莅者，来就鲁，鲁已尊矣。（《公羊》僖三年）
　　齐侯来献戎捷。注：言献捷系戎者，《春秋》王鲁，因见王义。古者方伯征伐不道诸侯，交格而战者，诛绝其国，献捷于王者。（《公羊》庄三十一年）
　　《春秋》王鲁，因其始来聘，明夷狄能慕王化，修聘礼，受正朔者，当进之，故使称人也。（《公羊》庄二十三年注）
　　王者起，所以必改质文者，为承衰乱，救人之失也。天道本下，亲亲而质省。地道敬上，尊尊而文烦。故王者始起，先本天道以治天下，质而亲亲；及其衰敝，其失也亲亲而不尊。故后王起，法地道以治天下，文而尊尊；及其衰敝，其失也尊尊而不亲，故复反之于质也。质家爵三等者，法天之有三光也。文家爵五等者，法地之有五行也。合三从子者，制由中也。（《公羊》桓十一年注）
　　《春秋》定、哀之间，文致太平，欲见王者治定，无所复为讥。唯有二名，故讥之。此《春秋》之制也。（《公羊》定六年注）──右孔子托王于鲁。
　　其或继周者，虽百世可知也。（《论语为政》）
　　（继周者，即孔子也。百世可知，百世以俟圣人而不惑。由百世之下等百世之王，莫之能违，是也。）
　　夫殷变夏，周变殷，春秋变周。三代之礼不同，何古之从？（《淮南子泛论训》）
　　（以《春秋》为变周，可为孔子改制之证。且以《春秋》为一代，当淮南时已如此，盖莫不知孔子为改制之素王矣。）
　　孔子曰：夏道不亡，商德不作；商德不亡，周德不作；周德不亡，《春秋》不作。《春秋》作，而后君子知周道亡也。（《说苑君道》）
　　（孟子曰：“三代之失天下也，以不仁。”孟子之时，周之天下未尝失也。孔子以夏、殷、周为三代，以《春秋》为一代，继周在《春秋》也。）
　　纪子伯者何？无闻焉尔。注：《春秋》有改周受命之制。孔子畏时远害，又知秦将燔《诗》、《书》，其说口授相传。至汉，公羊氏及弟子胡毋生等，乃始记于竹帛，故有所失也。（《公羊》隐二年）
　　孔子曰：吾因行事加吾王心焉，假其位号以正人伦。（《繁露俞序》）
　　（孟子曰：“《春秋》，天子之事”，王愆期以文王为孔子。自汉前莫不以孔子为素王，《春秋》为改制之书。其它尚不足信，董子号称“醇儒”，岂为诞谩？而发《春秋》作新王、当新王者，不胜枚举。若非口说传授，董生安能大发之？出自董子，亦可信矣。且云变周之制，继周之弊，以周为王者之后，故《诗》以王降为风，《论语》“其或继周，百世可知”，皆指《春秋》王道而言。《淮南子》曰：“殷变夏，周变殷，《春秋》变周。”《说苑》曰：“夏道不亡，殷德不作；殷道不亡，周德不作；周道不亡，《春秋》不作。”皆以《春秋》为一王之治。诸说并同，尚赖口说流传。今得考素王之统者，赖是而传耳。）
　　孔子曰：诗人疾之不能默，丘疾之不能伏，是以东西南北，七十说而不用。然后退而修王道，作《春秋》，垂之万世之后，天下折中焉。（《盐铁论相刺》）
　　周道衰废，孔子为鲁司寇，诸侯害之，大夫壅之。孔子知言之不用，道之不行也，是非二百四十二年之中，以为天下仪表，贬天子，退诸侯，讨大夫，以达王事而已矣。子曰：“我欲载之空言，不如见之于行事之深切着明也。”夫《春秋》上明三王之道，下辨人事之纪，别嫌疑，明是非，定犹豫，善善恶恶，贤贤贱不肖，存亡国，继绝世，补败起废，王道之大者也。（《史记太史公自序》）
　　（《春秋》乱世讨大夫，升平世退诸侯，太平世贬天子。）
　　夫子行说七十诸侯无定处，意欲使天下之民，各得其所，而道不行。退而修《春秋》，采毫毛之善，贬纤介之恶，人事浃，王道备，精和圣制，上通于天，而麟至。此天之知夫子也。（《说苑至公》）
　　孔子曰：丘于《春秋》，始于元，终于麟，王道成也。（《春秋纬元命苞》）
　　
　　孔子改制考 卷09
　　○孔子创儒教改制考（凡大地教主，无不改制立法也，诸子已然矣。中国义理制度，皆立于孔子。弟子受其道而传其教，以行之天下，移易其旧俗。若冠服、三年丧、亲迎、井田、学校、选举，尤其大而著者。今采传记，发其一隅，以待学者引伸触长焉。其详别为专书矣。）
　　有非力之所能致而自致者，西狩获麟、受命之符是也。然后托乎《春秋》正不正之间，而明改制之义。（《繁露符瑞》）
　　夫殷变夏，周变殷，春秋变周。三代之礼不同，何古之从？（《淮南子泛论训》）
　　（以《春秋》为变周，可为孔子改制之证。且以《春秋》为一代，当淮南子时已如此。盖莫不知孔子为改制素王矣。）
　　周室既衰，诸侯恣行。仲尼悼礼废乐崩，追修经术，以达王道，匡乱世，反之于正。见其文辞为天下制义法，垂六艺之统纪于后世。（《史记太史公自序》）
　　礼义由孔氏出。（《盐铁论论儒》）
　　（儒教礼制义理，皆孔子所制，此条最可据。盖汉诸儒皆知之。）
　　《春秋》曰：“王正月。”《传》曰：“王者孰谓？谓文王也。曷为先言王而后言正月？王正月也。”何以谓之王正月？曰：王者必受命而后王。王者必改正朔，易服色，制礼乐，一统于天下，所以明易姓非继仁，通以己受之于天也。王者受命而王，制此月以应变，故作科以奉天地，故谓之王正月也。王者改制作科奈何？曰：当十二色，历各法而正色，逆数三而复。绌三之前曰五帝，迭首一色，顺数五而相复。礼乐各以其法，象其宜，顺数四而相复。咸作国号，迁宫邑，易官名，制礼作乐。故汤受命而王，应天变夏作殷号，时正白统，亲夏故虞，绌唐谓之帝尧，以神农为赤帝，作宫邑于下洛之阳，名相官曰尹；爵谓之帝舜，以轩辕为黄帝，推神农以为九皇，作宫邑于丰，名相官曰宰，作《武》乐，制文礼以奉天。武王受命，作宫邑于狖，制爵五等，作《象》乐，继文以奉天。周公辅成王受命，作宫邑于洛阳，成文、武之制，作《汋》乐以奉天；殷汤之后称邑，示天之变反命。故天子命无常，唯命是德庆。故《春秋》应天作新王之事，时正黑统，王鲁，尚黑，绌夏，亲周，故宋，乐宜亲《招武》，故以虞录亲，乐制宜商，合伯、子、男为一等。然则其略说奈何？曰：三正以黑统初，正日月朔于营室，斗建寅。天统气始通化物，物见萌达，其色黑。故朝正服黑，首服藻黑，正路舆质黑，马黑，大节授帻尚黑，旗黑，大宝玉黑，郊牲黑，牺牲角卵，冠于阼，昏礼逆于庭，丧礼殡于东阶之上，祭牲黑牡，荐尚肝，乐器黑质，法不刑有怀任新产者，是月不杀，听朔废刑发德，具存二王之后也。亲赤统，故日分平明，平明朝正。正白统奈何？曰：正白统者，历正日月朔于虚，斗建丑。天统气始蜕化物，物始芽，其色白，故朝正服白，首服藻白，正路舆质白，马白，大节绶帻尚白，旗白，大宝玉白，郊牲白，牺牲角茧，冠于堂，昏礼逆于堂，丧事殡于楹柱之间，祭牲白牡，荐尚肺，乐器白质，法不刑有身怀任，是月不杀，听朔废刑发德，具存二王之后也。亲黑统，故日分鸣晨，鸣晨朝正。正赤统奈何？曰：正赤统者，大节绶帻尚赤，旗赤，大宝玉赤，郊牲霡，牺牲角栗，冠于房，昏礼逆于户，丧礼殡于西阶之上，祭牲霡牡，荐尚心，乐器赤质，法不刑有身，重怀藏以养微，是月不杀，听朔废刑发德，具存二王之后也。亲白统，故日分夜半，夜半朝正。改正之义，奉元而起。古之王者，受命而王，改制称号正月，服色定，然后郊告天地及群神，远追祖祢，然后布天下，诸侯庙受，以告社稷宗庙、山川，然后感应一其司。三统之变，近夷遐方无有，生煞者独中国。然而三代改正，必以三统天下，曰三统五端，化四方之本也。天始废始施，地必待中，是故三代必居中国，法天奉本，执端要以统天下、朝诸侯也。是以朝正之义，天子纯统色衣，诸侯统衣缠缘纽，大夫、士以冠参，近夷以绥，遐方各衣其服而朝，所以明乎天统之义也。其谓统三正者，曰：正者正也，统致其气，万物皆应，而正统正，其余皆正。凡岁之要，在正月也。法正之道，正本而末应，正内而外应，动作举错，靡不变化随从，可谓法正也。故君子曰：武王其似正月矣。《春秋》曰：“杞伯来朝。”王者之后称公，杞何以称伯？《春秋》上黜夏，下存周，以《春秋》当新王。《春秋》当新王者奈何？曰：王者之法，必正号，绌王谓之帝，封其后以小国，使奉祀之，下存二王之后以大国，使服其服，行其礼乐，称客而朝，故同时称帝者五，称王者三，所以昭五端，通三统也。是故周人之王，尚推神农为九皇，而改号轩辕谓之黄帝，因存帝颛顼，帝喾、帝尧之帝号，绌虞而号舜曰帝舜，录五帝以小国，下存禹之后于杞，存汤之后于宋，以方百里爵称公，皆使服其服，行其礼乐，称先王客而朝。《春秋》作新王之事，变周之制，当正黑统，而殷、周为王者之后，绌夏改号禹谓之帝，录其后以小国，故曰绌夏存周，以《春秋》当新王，不以杞侯，弗同王者之后也。称子又称伯，何？见殊之小国也。黄帝之先谥，四帝之后谥，何也？曰：帝号必存五，帝代首天之色，号至五而反。周人之王，轩辕直首天黄号，故曰黄帝云。帝号尊而谥卑，故四帝后谥也。帝，尊号也，录以小，何？曰：远者号尊而地小，近者号卑而地大，亲疏之义也。故王者有不易者，有再而复者，有三而复者，有四而复者，有五而复者，有九而复者。明此，通天地阴阳四时日月星辰山川人伦。德侔天地者称皇帝。天佑而子之，号称天子。故圣王生则称天子，崩迁则存为三王，绌灭则为五帝，下至附庸，绌为九皇，下极其为民。有一谓之三代。故虽绝地庙位，祝牲犹列于郊号，宗于代宗。故曰，声名魂魄施于虚，极寿无疆。何谓再而复、四而复？《春秋》郑忽何以名？《春秋》曰：伯、子、男一也，辞无所贬。何以为一？曰：周爵五等，《春秋》三等。《春秋》何三等？曰：王者以制，一商一夏，一质一文。商质者主天，夏文者主地，《春秋》者主人，故三等也。主天法商而王，其道佚阳，亲亲而多仁朴，故立嗣予子，笃母弟，妾以子贵；冠昏之礼，字子以父，别眇夫妇，对坐而食，丧礼别葬，祭礼先臊，夫妻昭穆别位；制爵三等，禄士二品；制郊宫明堂员，其屋高严侈员，惟祭器员，玉厚九分，白藻五丝；衣制大上，首服严员；鸾舆尊盖，法天列象，垂四鸾；乐载鼓，用《锡》舞，舞溢员，先血毛，而后用声；正刑多隐，亲戚多讳；封禅于尚位。主地法夏而王，其道进阴，尊尊而多义节；故立嗣与孙，笃世子，妾不以子称贵号；昏冠之礼，字子以母；别眇夫妇，同坐而食，丧礼合葬，祭礼先亨，妇从夫为昭穆；制爵五等，禄士三品；制郊宫明堂方，其屋卑污方，祭器方，玉厚八分，白藻四丝；衣制大下，首服卑退，鸾舆卑，法地周象载，垂二鸾；乐设鼓，用《纤施》舞，舞溢方，先烹而后用声；正刑天法，封坛于下位。主天法质而王，其道佚阳，亲亲而多质爱，故立嗣予子，笃母弟，妾以子贵；昏冠之礼，字子以父，别眇夫妇，对坐而食，丧礼别葬，祭礼先嘉疏，夫妇昭穆别位；制爵三等，禄士二品；制郊宫明堂内员外椭，其屋如倚靡员椭，祭器椭，玉厚七分，白藻三丝；衣长前衽，首服员转；鸾舆尊盖，备天列象，垂四鸾；乐程鼓，用《羽钥》舞，舞溢椭，先用玉声而后烹；正刑多隐，亲戚多赦，封坛于左位。主地法文而王，其道进阴，尊尊而多礼文，故立嗣予孙，笃世子，妾不以子称贵号；昏冠之礼，字子以母；别眇夫妻，同坐而食，丧礼合葬，祭礼先，妇从夫为昭穆；制爵五等，禄士三品，制郊宫明堂内方外衡，其屋习而衡，祭器衡同，作秩机，玉厚六分，白藻三丝；衣长后衽，服首习而垂流，鸾舆卑，备地周象载，垂二鸾，乐县鼓，用《万》舞，舞溢衡，先烹而后用乐，正刑天法，封坛于左位。四法修于所故，祖于先帝。故四法如四时然，终而复始，穷则反本。四法之天施符授圣人，王法则性命形乎先祖，大昭乎王君。故天将授舜，主天法商而王，祖锡姓为姚氏。至舜，形体太上而员首，而明有二童子，性长于天文，纯于孝慈。天将授禹，主地法夏而王，祖锡姓为姒氏。至禹，生发于背，形体长，长足肵，疾行先左，随以右，劳左佚右也。性长于行，习地明水。天将授汤，主天法质而王，祖锡姓为子氏，谓契母吞玄鸟卵生契。契先发于胸，性长于人伦。至汤，体长专小，足左扁而右便，劳右佚左也。性长于天光，质易纯仁。天将授文王，主地法文而王，祖锡姓姬氏，谓后稷。母姜原履天之迹，而生后稷。后稷长于邰土，播田五谷。至文王，形体博长，有四乳而大足，性长于地文势。故帝使禹、皋论性，知殷之德，阳德也，故以子为姓；知周之德，阴德也，故以姬为姓。故殷王改文，以男书子，周王以女书姬。故天道各以其类动，非圣人孰能明之？（《繁露三代改制》）
　　（孔子作《春秋》改制之说，虽杂见他书，而最精详可信据者，莫如此篇。称《春秋》当新王者凡五。称变周之制，以周为王者之后，与王降为风，周道亡于幽、厉同义。故以《春秋》继周为一代。至于亲周、故宋、王鲁，三统之说亦着焉，皆为《公羊》大义。其它绌虞、绌夏、五帝、九皇、六十四民，皆听孔子所推。姓姚、姓姒、姓子、姓姬，皆听孔子所象。白黑、方圆、异同、世及，皆为孔子所制。虽名三代，实出一家，特广为条理，以待后人之行，故有再、三、四、五、九之复。博厚配地，高明配天，游入其中，乃知宗庙之美，百官之富，别有世界，推之不穷。邵子谓：“日月星辰齐照耀，皇王帝霸大铺舒。”惟孔子乃有之。董子为第一醇儒，安能妄述无稽之谬说？此盖孔门口说相传非常异义，不敢笔之于书，故虽公羊未敢骤着其说。至董生时，时世殊易，乃敢着于竹帛，故《论衡》谓孔子之文传于仲舒也。苟非出自醇实如董生者，虽有此说，亦不敢信之矣。幸董生此篇犹传，足以证明孔子改制大义。）
　　《春秋》之于世事也，善复古，讥易常，欲其法先王也。然而介以一言，曰：王者必改制。（《繁露楚庄王》）
　　今所谓新王必改制者，非改其道，非变其理。受命于天，易姓更王，非继前王而王也。若一因前制，修故业而无有所改，是与继前王而王者无以别。受命之君，天之所大显也。事父者承意，事君者仪志，事天亦然。今天大显己物，袭所代而卒与同，则不显不明，非天志。故必徙居处、更称号、改正朔、易服色者，无他焉，不敢不顺天志而明自显也。若夫大纲，人伦道理政治教化习俗文义，尽如故，亦何改哉？故王者有改制之名，无易道之实。孔子曰：“无为而治者，其舜乎？”言其主尧之道而已。此非不易之效欤？问者曰：物改而天授显矣，其必更作乐，何也？曰：乐异乎是。制为应天改之，乐为应人作之。彼之所受命者，必民之所同乐也。是故大改制于初，所以明天命也；更作乐于终，所以见天功也。（同上）
　　故孔子立新王之道，明其贵志以反和，见其好诚以灭伪，其有继周之弊，故若此也。（《繁露玉杯》）
　　故王者受命，改正朔，不顺数而往，必迎来而受之者，授受之义也。（《繁露二端》）
　　（庄子以孔子为神明圣王，孟子称先王，荀子法后王。当时多有以孔子为王者。即秘纬亦以素王称之。《公羊》：“王者孰谓？谓文王。”《论语》“文王既没，文不在兹”。盖孔子改制，文质三统。素者，质也。质家则称之素王，文家则称为文王。《春秋》改周之文，从殷之质。故《春秋纬》多言素王，而《公羊》首言文王者，则又见文质可以周而复之义也。《繁露》之言王者受命改制，正与纬言孔子受端门之命同。孔子既为素王，则百王受治亦固其所，改制之说，何足怪哉！）
　　孔子之时，上无明君，下不得任用，故作《春秋》，垂空文以断礼义，当一王之法。（《史记太史公自序》）
　　是以孔子明王道，干七十余君莫能用，故西观周室，论史记旧闻，兴于鲁而次《春秋》。上记隐，下至哀之获麟，约其文辞，去其烦重，以制义法，王道备，人事浃。七十子之徒，口受其传指，为有所刺讥褒讳挹损之文辞，不可以书见也。（《史记十二诸侯年表》）
　　夫子行说七十诸侯无定处，意欲使天下之民，各得其所，而道不行。退而修《春秋》，采毫毛之善，贬纤介之恶。人事浃，王道备，精和圣制，上通于天而麟至。此天之知夫子也。（《说苑至公》）
　　五帝殊时，不相沿乐，三王异世，不相袭礼。乐极则忧，礼粗则偏矣。及夫敦乐而无忧，礼备而不偏者，其唯大圣乎？（《礼记乐记》）
　　立权度量，考文章，改正朔，易服色，殊徽号，异器械，别衣服，此其所得与民变革者也。（《礼记大传》）（揭改制大义。）
　　故圣人事穷而更为，法弊而改制，非乐变古易常也，将以救弊扶衰，黜淫济非，以调天地之气，顺万物之宜也。（《淮南子泰俗训》）
　　（《春秋》有改制之说，盖初汉先师所共传共知，故淮南犹有是说，不止董子矣。）──右明孔子改制总义。
　　颜渊问为邦。子曰：行夏之时，乘殷之辂，服周之冕，乐则《韶舞》。（《论语卫灵》）
　　（此条为改制之确证。譬如今日言用元朝之历，乘明朝车，戴国朝朝帽，听宋朝戏曲，岂非大异闻乎？非圣人岂能定之？）
　　子张问：十世可知也？子曰：殷因于夏礼，所损益可知也。周因于殷礼，所损益，可知也。其或继周者，虽百世可知也。（《论语为政》）
　　（《淮南子》：殷变夏，春秋变周，三代之礼不同，以春秋为一代。《说苑》：夏道不亡，殷德不作；殷道不亡，周德不作；周道不亡，《春秋》不作。以此证之，继周者，《春秋》也。百世以俟圣人，由百世之后，等百世之王，以《春秋》治百世也。百世之后，穷则变通，又有三统也。此改制之微言也。）
　　子路曰：卫君待子而为政，子将奚先？子曰：必也正名乎！子路曰：有是哉！子之迂也。奚其正？子曰：野哉！由也。君子于其所不知，盖阙如也。名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所措手足。故君子名之必可言也，言之必可行也。君子于其言，无所苟而已矣。（《论语子路》）
　　（荀子有《正名》篇，董子有《深察名号》篇，皆孔学大义。荀子谓后王之成名，刑名从商，爵名从周，文名从礼，散名之加于万物者，则从诸夏之成俗曲期。既云从商从周，则后王非商、周可知，非孔子而何？刑名、爵名、文名、散名，非改制而何？此条为《论语》微言，孔子改制明义也。盖改制必改名，而制乃定。）
　　曾子撰斯问曰：孝文乎驳不同，何？子曰：吾作《孝经》，以素王无爵禄之赏，斧钺之诛，故称明王之道。曾子辟席复坐。子曰：居，吾语女，顺逊以避灾祸，与先王以托权。（《孝经纬钩命诀》）
　　──右孔子与弟子商定改制大义。
　　宰我曰：以予观于夫子，贤于尧、舜，远矣！子贡曰：见其礼而知其政，闻其乐而知其德，由百世之后，等百世之王，莫之能违也；自生民以来，未有夫子也。（《孟子公孙丑》）
　　（孔子、尧、舜，后世疑其差等。王阳明有“尧、舜万镒，孔子九千镒”说，固为大谬。朱子谓孔子贤于尧、舜，在事功似矣；然不知孔子改制，治定百世，乃为功德无量。不然，区区删述，仅比老彭，宰我不诚阿好哉？）
　　伤国者何也？曰：以小人尚民而威，以非所取于民而巧，是伤国之大灾也。大国之主也，而好见小利，是伤国。其于声色、台谢、园囿也，愈厌而好新，是伤国。不好循正其所以有，啖啖常欲人之有，是伤国。三邪者在匈中，而又好以权谋倾覆之人，断事其外。若是，则权轻名辱，社稷必危，是伤国者也。大国之主也，不隆本行，不敬旧法，而好诈故。若是，则夫朝廷群臣，亦从而成俗于不隆礼义而好倾覆也。朝廷群臣之俗若是，则夫众庶百姓，亦从而成俗于不隆礼义而好贪利矣。君臣上下之俗，莫不若是，则地虽广，权必轻，人虽众，兵必弱，刑罚虽繁，令不下通，夫是之谓危国，是伤国者也。儒者为之不然，必将曲辨。朝廷，必将隆礼义而审贵贱。若是，则士大夫莫不贵节死制者矣。百官，则将齐其制度，重其官秩。若是，则百吏莫不畏法而遵绳矣。关市，讥而不征，质律，禁止而不偏。如是，则商贾莫不敦悫而无诈矣。百工，将时斩伐，佻其期日，而利其巧任。如是，则百工莫不忠信而不楛矣。县鄙，将轻田野之税，省刀布之敛，罕举力役，无夺农时。如是，则农夫莫不朴力而寡能矣。士大夫务节死制，然后兵劲。百吏畏法修绳，然后国常不乱。商贾敦悫无诈，则商旅安，货通财，而国求给矣。百工忠信而不楛，则器用巧便而财不匮矣。农夫朴力而寡能，则上不失天时，下不失地利，中得人和，而百事不废。是之谓政令行，风俗美。以守则固，以征则强，居则有名，动则有功。此儒之所谓曲辨也。（《荀子王霸》）
　　（荀子所言，与孟子告齐宣王、《中庸》九经之义相出入，盖同为孔子所嫡传者也。然伪经一出，而凡百制度，遂归周制。其知为儒制者，盖亦寡焉。荀子以为儒者为之，又曰此儒者之所谓曲辨。孔子为儒教之祖，改制之义，不昭然若揭哉？）
　　礼起于何也？曰：人生而有欲。欲而不得，则不能无求。求而无度量分界，则不能不争。争则乱，乱则穷。先王恶其乱也，故制礼义以分之，以养人之欲，给人之求，使欲必不穷乎物，物必不屈于欲，两者相持而长，是礼之所起也。故礼者，养也。刍豢稻粱，五味调香，所以养口也。椒兰芬，所以养鼻也。雕琢刻镂，黼黻文章，所以养目也。钟鼓管磬，琴瑟竽笙，所以养耳也。疏房檖貌越席，床笫几筵，所以养体也。故礼者，养也。君子既得其养，又好其别。曷谓别？曰：贵贱有等，长幼有差，贫富轻重皆有称者也。故天子大路越席，所以养体也，侧载芷，所以养鼻也；前有错衡，所以养目也；和鸾之声，步中《武》、《象》，趋中《韶》、《》，所以养耳也；龙旗九斿，所以养信也；寝兕、持虎、蛟显、丝末、弥龙，所以养威也。故大路之马必倍至，教顺然后乘之，所以养安也。孰知夫出死要节之所以养生也？孰知夫出费用之所以养财也？孰知夫恭敬辞让之所以养安也？孰知夫礼义文理之所以养情也？故人苟生之为见，若者必死；苟利之为见，若者必害；苟怠惰偷懦之为安，若者必危；苟情说之为乐，若者必灭。故人一之于礼义，则两得之矣，一之于情性，则两丧之矣。故儒者将使人两得之者也，墨者将使人两丧之者也。是儒、墨之分也。（《荀子礼论》）
　　（《论语》：“有子曰：礼之用，和为贵。先王之道，斯为美。”庄子谓“墨子不与先王同，毁古之礼乐”。先王即孔子，托以制礼者也。墨子以绳墨自矫，以自苦为极，无以养人之欲，无以给人之求，乖戾不和，使人忧悲，故其道大觳，其行难为，不可以为圣王之道也。老子谓：“五色令人目盲，五音令人耳聋，五味令人口爽。驰骋畋猎，令人心发狂。难得之货，令人行妨。”塞人之情，蔽人之欲，是乱天下也。又曰：“礼者，忠信之薄，而乱之首。”开魏、晋清谈放诞之风，乖谬尤甚。老、墨皆攻孔子之礼制者也。）
　　百王之道，后王是也。君子审后王之道，而论于百王之前，若端拜而议。（《荀子不苟》）
　　故曰：欲观圣王之迹，则于其粲然者矣，后王是也。（《荀子非相》）
　　（当荀子之前，则有禹、汤、文、武谓之先王，可为百王之法，论于百王之前。后王之道如此，舍孔子其谁当之？世之治古文者，若犹以《春秋》“王正月”之王为周王者，其谬可见。）
　　今夫辟地殖谷以养生送死，锐金石、杂草药以攻疾苦，各知构室屋以避暑雨，累台榭以避润湿。入知亲其亲，出知尊其君，内有男女之别，外有朋友之际。此圣人之德教。儒者受之传之，以教诲于后世。今夫晚世之恶人，反非儒者，曰“何以儒为”？如此人者，是非本也。（《说苑建本》）
　　（耕凿、医药、宫室、五伦，刘向以为出于儒者。非知孔子改制，岂能为是言？）──右孔子弟子后学发明改制大义。
　　且夫繁饰礼以淫人，久丧伪哀以谩亲，立命缓贫而高浩居。（《墨子非儒》）
　　夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。（同上）
　　公孟子曰：国乱则治之，治则为礼乐，国治则从事，国富则为礼乐。子墨子曰：国之治，治之废，则国之治亦废。国之富也，从事，故富也；从是废，则国之富亦废。故虽治国，劝之无餍，然后可也。今子曰国治则为礼乐，乱则治之，是譬犹噎而穿井也，死而求医也；古者三代暴王桀、纣、幽、厉，薾为声乐，不顾其民，是以身为刑僇，国为戾虚者，皆从此道也。公孟子曰无鬼神，又曰君子必学祭祀。子墨子曰：执无鬼而学祭礼，是犹无客而学客礼也，是犹无鱼而为鱼罟也。公孟子谓子墨子曰：子以三年之丧为非，子之三日之丧亦非也（三日，当为三月）。子墨子曰：子以三年之丧非三日之丧，是犹果谓撅者不恭也。公孟子谓子墨子，曰知有贤于人则可谓知乎？子墨子曰：愚之知有以贤于人，而愚岂可谓知矣哉？公孟子曰：三年之丧，学吾之慕父母。子墨子曰：夫婴儿子之知，独慕父母而已。父母不可得也，然号而不止，此其故何也？即愚之至也，然则儒者之知，岂有以贤于婴儿子哉？子墨子曰：问于儒者，何故为乐？曰：乐以为乐也。子墨子曰：子未我应也。今我问曰：何故为室？曰：冬避寒焉，夏避暑焉，室以为男女之别也，则子告我为室之故矣；今我问曰：何故为乐？曰：乐以为乐也，是犹曰何故为室？曰室以为室也。子墨子谓程子，曰儒之道足以丧天下者，四政焉：儒以天为不明，以鬼为不神，天鬼不说，此足以丧天下；又厚葬久丧，重为棺椁，多为衣衾，送死若徙，三年哭泣，扶后起，杖后行，耳无闻，目无见，此足以丧天下；又弦歌鼓舞，习为声乐，此足以丧天下；又以命为有，贫富寿夭、治乱安危有极矣，不可损益也，为上者行之不必听治矣，为下者行之不必从事矣，此足以丧天下。程子曰：甚矣！先生之毁儒也！子墨子曰：儒固无此各四政者，而我言之，则是毁也；今儒固有此四政者，而我言之，则非毁也，告闻也。（《墨子公孟》）
　　（墨子尚质，贵用，故力攻孔子之礼乐、厚葬、久丧最甚。他篇攻三年丧皆不明，此谓以三年攻三日（三日，当三月之误），“犹果为撅者不恭”，以同非先王之制，并是创造。若是三代旧教，大周定礼，墨子岂敢肆口诋诃，且又举与自己所制之三月丧同比哉？盖当时考据通博之人，彼此皆知非三代之制矣。墨子以儒丧三年，愚若婴儿。忘本逐识，此孟子所以谓二本也。乐以为乐，乃欢乐之乐，孔子因人之情而文之，乃制度至精处。墨子听闻未审，乃谓犹“室以为室”，以此垂之箸书，非惟诞肆，亦太粗心。若夫尊天明鬼，孔学中固有之义，墨子不过窃而提倡，何得据而全有之？）
　　为圃者曰：子奚为者邪？曰：孔丘之徒也。为圃者曰：子非夫博学以拟圣，于于以盖众，独弦哀歌以卖名声于天下者乎？汝方将忘汝神气，堕汝形骸，而庶几乎！而身之不能治，何暇治天下乎？（《庄子天地》）
　　（孔子为创教之人，儒服周游，人皆得别识之。此为圃是老学者，故讥孔子。）
　　古者，非不知繁升降盘还之礼也，蹀《采齐》、《肆夏》之容也，以为旷日烦民而无所用，故制礼足以佐实喻意而已矣。古者，非不能陈钟鼓，盛管箫，扬干戚，奋羽旄，以为费财乱政，制乐足以合欢宣意而已，喜不羡于音。非不能竭国縻民，虚府殚财，舍珠鳞施，纶组节束，追送死也，以为穷民绝业而无益于槁骨腐肉也。（《淮南子齐俗训》）
　　（此道家攻儒之说，而益知《采齐》、《肆夏》、羽旄、干戚、纶组、节束为孔子所定之礼矣。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　（墨子之所非，则弦歌、揖让、久丧之礼，皆为孔子所改，必非先王之旧矣。）──右据异教攻儒，专攻制度，知制为孔子所改。
　　子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路。子路后儒服，委质，因门人请为弟子。（《史记仲尼弟子列传》）
　　（冠雄鸡，佩豭豚，可见春秋衣服甚诡，听人所为。或雄鸡之冠，为当时勇士之服乎？）孔子外变二三子之服。（《盐铁论殊路》）
　　（当时凡入儒教者必易其服，乃号为儒，可望而识，略如今僧道衣服之殊异矣。）
　　鲁哀公问于孔子曰：“夫子之服，其儒服与？”孔子对曰：“丘少居鲁，衣缝掖之衣，长居宋，冠章甫之冠。丘闻之也，君子之学也博，其服也乡。丘不知儒服。”（《礼记儒行》）
　　（儒服，衣因鲁制，冠因宋制，可考见儒服所自来。亦如殷辂、周冕，合集而成。哀公盖闻人有儒服之名而问之，孔子托于乡服而答之。然衣朝鲜之衣，冠本朝之冠，虽生长异地而装束杂沓，苟非创制，亦觉不伦矣。）
　　鲁哀公问于孔子曰：“绅委章甫，有益于仁乎？”孔子蹴然曰：“君号然也？资衰苴杖者不听乐，非耳不能闻也，服使然也。黼衣黻裳者不茹荤，非口不能味也，服使然也。且丘闻之，好肆不守折，长者不为市，窃其有益与其无益，君其知之矣。”（《荀子哀公问》）
　　（儒者创为儒服，时人多有议之者。亦以为行道自行道，无须变服之诡异。岂知易其衣服而不从其礼乐丧服，人得攻之；若不易其服，人得遁于礼乐丧服之外，人不得议之。此圣人不得已之苦心。故立改正朔、易服色之制。佛亦必令去发、衣袈裟而后皈依也。）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”庄子曰：“周闻之，儒者冠圆冠者知天时，履句屦者知地形，缓佩玦者事至而断。君子有其道者未必为其服也，为其服者未必知其道也。公固以为不然，何不号于国中曰：无此道而为此服者，其罪死。”于是哀公号之，五日而鲁国无敢儒服者。独有一丈夫儒服而立乎公门。公即召而问以国事，千转万变而不穷。庄子曰：“以鲁国而儒者一人耳，可谓多乎？”（《庄子田子方》）
　　（庄子固多寓言，而鲁人化孔子之教，举鲁国皆儒服，则当时实事矣。）进贤冠，古缁布冠也，文儒者之服也。（《后汉舆服志》）
　　（汉世用孔子之制。缁布冠即玄，即章甫。孔子所创之儒冠，至是行于天下。）──右明儒服为孔子创制。
　　“九月，纪履襜来逆女。”《传》曰：“外逆女不书，此何以书？讥。何讥尔？讥始不亲迎也。始不亲迎昉于此乎？前此矣。前此，则曷为始乎此？托始焉尔。曷为托始焉尔？《春秋》之始也。”（《公羊》隐二年）
　　夫人姜氏至自齐。其不言翚之以来，何也？公亲受之于齐侯也。子贡曰：“冕而亲迎，不已重乎？”孔子曰：“合二姓之好，以继万世之后，何谓已重乎？”（《谷梁》桓公三年）
　　（古未尝有亲迎之礼。尊男卑女，从古已然。孔子始发君聘于臣，男先下女，创为亲迎之义。故当时陈于哀公，公讶其重。盖为孔子空言也，托于纪履騑逆女之事，讥其非礼，以着《春秋》一王之大义。后世行亲迎之礼，是用此制。通于此制而后敬之如宾，夫妇之道乃不苦。《谷梁》同义。伪《左》以卿为君逆女，则是巡抚委道员往直隶迎妇，何足劳孔子之笔削哉？）
　　公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地宗庙社稷之主，君何谓已重乎？”（《大戴礼记哀公问》）
　　（孔子最重父子。然夫妇不重，则父子不亲，故特制亲迎之礼以重其事，至于服冕。以事非先王，故哀公疑之。）
　　孔子曰：《易》本阴阳，以譬于物也。掇序帝乙、箕子、高宗，着德《易》者，所以昭天道、定王业也。上术先圣，考诸近世，采美善以见王事。言帝乙、箕子、高宗，明有法也。美帝乙之嫁妹，顺天地之道，以立嫁娶之义。义立则妃匹正，妃匹正则王化全。（《易纬》卷上）
　　取妻身迎，祇褍为仆。秉辔授绥，如仰严亲。昏礼威仪，如承祭祀。（《墨子非儒》）儒者迎妻。妻之奉祭祀，子将守宗庙，故重之。（同上）
　　古者夫妇之好，一男一女而成家室之道。及后士一妾，大夫二，诸侯有侄姊九女而已。（《盐铁论散不足》）
　　（此条犹可考旧制男女平等。自后世尊阳抑阴，乃广备妾媵，以繁子姓。泰西一男一女，犹中国古法也。）──右明孔子亲迎之制。
　　公仪仲子之丧，檀弓免焉。仲子舍其孙而立其子。檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也。夫仲子，亦犹行古之道也。”子游问诸孔子。孔子曰：“否！立孙。”（《礼记檀弓》）（孔子三统，虽有世有及，而《春秋》之制，尊尊多义节，法夏法文，笃世子，立嗣予孙。《公羊》明大居正之义，《仪礼》有承重之服，与《檀弓》此条，皆明世嫡，至今制袭爵犹行之。名分既定，民无争心。立子，旧制也。立孙，孔子所改之制也。）
　　主天法商而王，其道佚阳，亲亲而多仁朴。故立嗣予子，笃母弟，妾以子贵。（《繁露三代改制》）──右明孔子立嗣之制。
　　宰我问三年之丧：“期，已久矣。君子三年不为礼，礼必坏。三年不为乐，乐必崩。旧谷既没，新谷既升，钻燧改火。期，可已矣。”子曰：“食夫稻，衣夫锦，于女安乎？”曰：“安。”“女安则为之。夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎！”（《论语阳货》）
　　（宰我为孔门高弟，盛德大贤。后世不肖之人，犹能勉而行三年之丧，岂有宰我反欲短丧者？证以滕国父兄百官之不欲，滕、鲁先君莫之行，可知大周通礼，本无此制。孔子厚于父子，故特加隆为三年。《礼记三年问》云，“至亲以期断”，《孟子公孙丑》曰，“为期之丧，犹愈于已”，与宰我所称“可已矣”，可见古制父母期年。《墨子》：公孟子谓墨子，“子以三年之丧为非，子之三月之丧亦非也。”墨子谓，“子以三年之丧非三月之丧，是犹果谓撅者不恭也。”三月之丧，墨子改制。墨子非儒，故攻三年之丧。以均非时制，皆是创义，故谓同为不恭也。）
　　儒者曰：亲亲有术，尊贤有等，言亲疏尊卑之异也。其礼曰：丧，父母三年，其妻后子三年，伯父、叔父、弟兄、庶子期，戚族人五月。（《墨子非儒》）
　　（此数条虽攻儒之言，然从仇家之辞，更可证改制之实。若三年丧、亲迎、好乐、立命果是三王之制，墨子称述三代者，岂能非之？）
　　子墨子谓公孟子曰：丧礼，君与父母、妻、后子死，三年丧服；伯父、叔父、兄弟期；族人五月；姑、姊、舅、甥皆有数月之丧。或以不丧之间，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治？庶人何日以从事？（《墨子公孟》）
　　（大功废业，则小功不废。墨子不知此义，其宗旨贵用，故以此相难。然所攻丧礼，即今《礼经》，所称三百之诗，即今《诗经》。可见《诗》、《礼》皆孔子之作。）
　　景公祭路寝，闻哭声，问梁邱据。对曰：“鲁孔子之徒也，其母死，服丧三年，哭泣甚哀。”公曰：“岂不可哉？”晏子曰：“古圣人非不能也，而不为者，知其无补于死者而深害生事故也。”（《墨子》佚文）
　　（无补死者，深害生事，是墨子薄葬短丧之所由。岂知乘车旷左，齿马有诛，所以广敬。况罔极之恩，创深痛巨，三年之爱，报以三年，人人亲亲而天下平。足立者数寸之土，而翔步须广庭大原。若掂足而黄泉，则数寸之土，谁敢立之？故庄子以为离天下之心，去王远也。）
　　齐宣王欲短丧。公孙丑曰：“为期之丧，犹愈于已乎？”孟子曰：“是犹或紾其兄之臂，子谓之姑徐徐云尔，亦教之孝弟而已矣。”王子有其母死者，其傅为之请数月之丧。公孙丑曰：“若此者何如也？”曰：“是欲终之而不可得也，虽加一日愈于已，谓夫莫之禁而弗为者也。”（《孟子尽心》）
　　（宰我称，“旧谷既没，新谷既升，钻燧改火。期，已可矣。”《礼记三年问》称，“至亲以期断”。此条公孙丑称，“为期之丧”，而叙为短丧，盖以孔子所改三年之制律之，故以为短丧。以宰我之问及“至亲以期断”之说考之，当时盖父母服，期也。今日本及欧洲各国皆服期，亦用谷没火改之义。罗马旧制则三年，与孔子同。孔子最本孝，故以《孝经》传曾子，以为天经地义，独加隆为三年也。）
　　晏子对曰：西郭徒居布衣之士盆成括也，父之孝子，兄之顺弟也，又尝为孔子门人。今其母不幸而死，祔柩未葬。家贫，身老、子孺，恐力不能合祔，是以悲也。（《晏子春秋外篇》）
　　（为孔子门人，从孔子之礼，故当合葬。与《诗》、《檀弓》互证。）
　　景公上路寝，闻哭声，曰：“吾若闻哭声，何为者也？”梁邱据对曰：“鲁孔丘之徒鞠语者也。明于礼乐，审于服丧。其母死，葬埋甚厚，服丧三年，哭泣甚疾。”（同上）
　　（从儒教守儒律者，丧服最其大别，时人得而辨之。）
　　刻死而附生谓之墨，刻生而附死谓之惑，杀生而送死谓之贼。大象其生以送其死，使死生终始，莫不称宜而好善，是礼义之法式也。儒者是矣。（《荀子礼论》）
　　薄葬、厚葬、殉葬，皆旧制也。墨子修薄葬之义，立短丧之制，生不歌，死不服，桐棺三寸而无椁，以为法式，是之谓刻死而附生。桓魋石椁，三年不成，孔子讥之，是之谓刻生而附死。秦穆之薨，三良殉葬，诗人哀之，是之谓杀生而送死。皆非儒者礼义之法式也。以此证丧礼之制，为孔子所改定，无疑矣。
　　故先王圣人，安为之立中制节，一使足以成文理，则舍之矣。然则何以分之？曰：至亲以期断。是何也？曰：天地则已易矣，四时则已遍矣，其在宇中者，莫不更始矣。故先王案以此象之也。然则三年何也？曰：加隆焉，案使倍之，故再期也。由九月以下何也？曰：案使不及也。故三年以为隆，缌、小功以为杀，期、九月以为间。上取象于天，下取象于地，中取则于人，人所以群居和一之理尽矣。故三年之丧，人道之至文者也。夫是之谓至隆，是百王之所同，古今之所一也。（《荀子礼论》）
　　儒者破家而葬，服丧三年，大毁扶杖。世主以为孝而礼之。（《韩非子显学》）
　　（孔子传教，盖以三年丧为第一义。父子天性，人心同具，故易于感动。世主以为孝而礼之，盖孔教流行之实情也。）
　　季武子成寝，杜氏之葬在西阶之下，请合葬焉，许之。入宫而不敢哭。武子曰：“合葬，非古也。自周公以来，未之有改也。”（《礼记檀弓》）
　　（《繁露三代改制质文》虽有别葬、合葬，而质家别葬，文家合葬。《白虎通》曰，合葬所以固夫妇之道。《春秋》定制，盖以合葬。故《诗》云“死则同穴”。孔子合葬于防，与此互证。旧制盖别葬，故《檀弓》以为非古欤？）
　　孔子既得合葬于防，曰：“吾闻之，古也墓而不坟。今丘也，东西南北之人也，不可以弗识也。”于是封之，崇四尺。（《礼记檀弓》）
　　（孔子尚魂贵精，送形而往，迎精而返，故尚庙而不尚墓。以周游，故识以四尺之坟，否则不坟矣。坟是权制，墓是经制，合葬是孔子定制。）
　　遣车视牢具，疏布飖，四面有章，置于四隅，载寔。有子曰：“非礼也。丧奠，脯醢而已。”（《礼记杂记》）
　　（丧奠脯醢，盖孔子所改之制，而有子述之。遣车视牢具，盖旧制也。）
　　夫三年之丧，非强而致之。听乐不乐，食旨不甘，思慕之心未能绝也。晚世风流俗败，嗜欲多，礼义废，君臣相欺，父子相疑，怨尤充胸，思心尽亡，被衰戴绖，戏笑其中，虽致之三年，失丧之本也。（《淮南子本经训》）
　　子生三年，然后免于父母之怀，故制丧三年，所以报父母之恩也。期年之丧，通乎诸侯。三年之丧，通乎天子。礼之经也。（同上）
　　子夏三年之丧毕，见于孔子。孔子与之琴，使之弦。援琴而弦，衎衎而乐，作而曰：“先王制礼，不敢不及也。”子曰：“君子也。”闵子骞三年之丧毕，见于孔子。孔子与之琴，使之弦。援琴而弦，切切而悲，作而曰：“先王制礼，不敢过也。”孔子曰：“君子也。”子贡问曰：“闵子哀不尽，子曰君子也；子夏哀已尽，子曰君子也。赐也惑，敢问何谓？”孔子曰：“闵子哀未尽，能断之以礼，故曰君子也。子夏哀已尽，能引而致之，故曰君子也。夫三年之丧，固优者之所屈，劣者之所勉。”
　　齐宣王谓田过曰：“吾闻儒者丧亲三年，丧君三年。君与父孰重？”田过对曰：“殆不如父重。”王忿然怒曰：“然则何为去亲而事君？”田过对曰：“非君之土地，无以处吾亲。非君之禄，无以养吾亲。非君之爵位，无以尊显吾亲。受之君，致之亲。凡事君，所以为亲也。”宣王邑邑而无以应。（《说苑修文》）
　　（惟儒者丧亲，乃服三年。然则非儒者不为三年丧，可知。此最明矣。）──右明丧葬之制为孔子改定者。
　　“何言乎王正月？大一统也。”何注：夫王者始受命改制，布政施教于天下，自公侯至于庶人，自山川至于草木昆虫，莫不一一系于正月，故云政教之始。（《公羊》隐公元年）
　　周有千八国诸侯，尽京师之地，不足以容，不合事理。（《孝经纬》附录）
　　（《王制》有一千八百国之说，此云不合事理，则周时必无此制，而为孔子所改者明矣。百里亦孔子之制。此发明孔子建国之义。）
　　李斯议曰：周文、武所封子弟同姓甚众，然后属疏远，相攻击如仇雠，诸侯相诛伐，周天子弗能禁止。今海内赖陛下神灵一统，皆为郡县，诸子弟功臣以公赋税重赏赐之，甚足易制。天下无异意，则安宁之术也。置诸侯不便。（《史记秦始皇本纪》）
　　（《春秋》开端发大一统之义，孟、荀并传之。李斯预闻斯义，故请始皇罢侯为郡县，固《春秋》义也。有列侯则有相争，故封建诚非圣人意也。）
　　──右孔子定削封建、大一统之制。
　　河阳冬言狩，获麟春言狩者，盖据鲁变周之春以为冬，去周之正而行夏之时。（《公羊》哀公十四年何注）
　　（何氏言，春言狩者，变周之春以为冬，去周之正而行夏之时，此说与《论语》颜渊问为邦之说同。苟非改制以为百王法，不几圣人为悖理之尤哉？然则历学亦孔子所改定者。）
　　孔子承周之弊，行夏之时，知继十一月正者，当用十三月也。天道左旋，改正者右行，何也？改正者非改天道也，但改日月耳。日月右行，故改正亦右行也。（《白虎通三正》）
　　──右明授时乃孔子之制。
　　圣人制井田之法，而口分之。一夫一妇受田百亩，以养父母妻子，五口为一家。公田十亩，即所谓什一而税也；庐舍二亩半。凡为田一顷十二亩半。八家而九顷，共为一井，故曰井田。庐舍在内，贵人也。公田次之，重公也。私田在外，贱私也。（《公羊》宣公十五年何注）
　　季康子欲以田赋，使冉有访诸仲尼。仲尼不对，私于冉有曰：“求来，汝不闻乎？先王制土，籍田以力，而砥其远迩；赋里以入，而量其有无；任力以夫，而议其老幼。于是乎有鳏寡孤疾，有军旅之出，则征之，无则已。其岁，收田一井，出稯禾、秉刍、缶米，不是过也，先王以为足。若子季孙，欲其法也，则有周公之籍矣；若欲犯法，则苟而赋，又何访焉？”（《国语》）
　　（鲁为秉礼之国，季为世禄之家。先祖周公之籍尚不能守，季虽不道，当不如是，此必无之事也。盖制土籍田，实为孔子定制。但世多是古而非今，故不得不托先王以明权，且以远祸矣。井田，孔子之制也。）
　　──右明孔子制土籍田之制。
　　当春秋时，废选举之务，置不肖于位，辄退绝之以生过失，至于君臣忿争出奔，国家之所以昏乱，社稷之所以危亡，故皆录之。录所奔者，为受义者，明当受贤者，不当受恶人也。（《公羊》隐公元年何注）
　　“夏四月辛卯，尹氏卒。”《传曰》：其称尹氏何？贬。曷为贬？讥世卿。世卿，非礼也。（《公羊》隐公三年）
　　（世卿之制，自古为然，盖由封建来者也。孔子患列侯之争，封建可削，世卿安得不讥？读《王制》选士、造士、俊士之法，则世卿之制，为孔子所削，而选举之制，为孔子所创，昭昭然矣。选举者，孔子之制也。）
　　──右明选举为孔子之制。
　　杀人者死，伤人者刑，是百王之所同，未有知其所由来者也。（《荀子正论》）
　　（舜命皋陶，明于五刑，宥过无大，刑故无小，《虞书》详言之。成王命康叔，敬明乃罚，杀越人于货，愍不畏死，罔不憝，《康诰》详言之。而《议兵》篇引帝尧之治天下也，盖杀一人，刑二人，而天下治。《正论》篇引《书》曰：“刑罚世轻世重。”恶得谓未有知其所由来者哉？况说者谓治古者无肉刑，有象刑，以为治古如是，又恶得谓是百王之所同哉？此实为孔子托先王以明改制之证也。）
　　──右明孔子定刑罚之制。
　　孔子曰：丘吹律定姓，一言得土曰宫，三言得火曰征，五言得水曰羽，七言得金曰商，九言得木曰角。（《乐纬篇》）孔子吹律，自知殷后。（《论衡奇怪》）
　　（《繁露三代改制质文》篇：“知殷德为阳德，以子为姓”；“周德为阴德，以姬为姓”。又曰：“非圣人其谁知之？”然则姓者，孔子所定也。不然，吹律而定，虽师旷之聪所不能，盖圣人托言之耳。姓者，孔子之制也。）
　　孔子生不知其父，若母匿之。吹律自知殷宋大夫子氏之世也。不按图书，不闻人言，吹律精思，自知其世，圣人前知千岁之验也。（《论衡实知》）
　　（孔子创姓，故托于吹律耳。岂有吹律能定世乎？）──右明孔子定姓之义。
　　子曰：吾自卫反鲁，然后乐正，《雅》、《颂》各得其所。（《论语子罕》）（《诗》、《乐》皆作于归鲁之后，时孔子六十二岁矣。）
　　子曰：先进于礼乐，野人也；后进于礼乐，君子也。如用之，则吾从先进。（《论语先进》）
　　（野人，质家也；君子，文家也。孔子作《春秋》，改周之文，从殷之质，故从先进。）孔子曰：丘援律而吹，命阴，得羽之宫。（《乐纬》）孔子谓子夏曰：礼以修外，乐以制内，丘已矣夫。（《礼纬》）
　　（礼者所以治人之魄也，乐者所以治人之魂也，魂魄治则内外修，而圣人之能事毕矣。礼乐为孔子之制作，故曰“丘已矣夫”。）──右明孔子定礼乐之义。
　　六经所以明君父之尊，天地之开辟，皆有教也。（《春秋纬说题辞》）
　　孔子论经，有鸟化为书。孔子奉以告天，赤雀集书上，化为黄玉，刻曰“孔提命，作应法，为赤制”。（《春秋纬演孔图》）五经之兴，可谓作矣。（《论衡对作》）
　　孔子作法五经，运之天地，稽之图像，质于三王，施于四海。（同上）（此为孔子作《六经》之明证。）
　　《孝经》者，篇题就号也，所以表恉，括意序中，书名出义，见道日箸。（《孝经钩命诀》）
　　孔子在庶，德无所施，功无所就，志在《春秋》，行在《孝经》。（同上）
　　孔子制作《孝经》，使七十二弟子，向北辰而磬折，使曾子抱《河》、《洛》事北向，孔子簪缥笔，衣绛单衣，向北辰而拜。（《孝经援神契》）
　　孔子曰：欲观我褒贬诸侯之志，在《春秋》；崇人伦之行，在《孝经》。（《孝经纬》）
　　徐子以告夷子。夷子曰：儒者之道，古之人若保赤子，此言何谓也？（《孟子滕文》）
　　（“古之人如保赤子”，为《书康诰》文。此为文、武之道。《墨子》诸篇莫不称说文、武，安肯尽割以归儒者？取《墨子》一读可见。而夷子乃归之于儒，可知《康诰》为孔子之《书》，而二十八篇之《书》，亦皆出孔子矣。若墨子所引之《书》，乃墨子所定，与孔子之经各别。其或辞亦略同，而义必相反。可知其它篇名之同异多寡，亦必不同。其《书》之同者，当亦采之先王，而附以己意，各定其《书》以行其教。今《墨子》中所引《书》篇，如《相年》，皆二十八篇之所无，盖墨子之诵《墨经》指此，与吾孔子之经不相关。其它经亦类此，故谓六经皆孔子所作。以此推之，若王鸣盛、孙星衍之徒，引墨子之《书》以解百篇之逸伪，彼未知学术之源，固不足责。此幸出孟子，尤可信据也。）
　　恤由之丧，哀公使孺悲之孔子学士丧礼。《士丧礼》于是乎书。（《礼记杂记》）
　　（刘歆变乱后，咸以礼为周公之制。然恤由丧之前，未有士丧礼，《士丧礼》由此出。则礼为孔子之所制作，此条可为证据。）
　　王道缺而《诗》作。周室废，礼义坏，而《春秋》作。《诗》、《春秋》，学之美者也，皆衰世之造也。儒者循之，以教导于世，岂若三代之盛哉？（《淮南子泛论训》）
　　（以《诗》、《春秋》为衰世之造，儒者所教，不若三代之盛，则《诗》亦非三代之文可知。盖皆为孔子所作，汉人皆知之。）《王制》是孔子之后大贤所记先王之事。（《五经异义》）
　　（此尚知《王制》为孔门大贤之记，异于以为文帝博士刺取者矣。）
　　孔子所以定五经者何？以为孔子居周之末世，王道凌迟，礼乐废坏，强陵弱，众暴寡，天子不敢诛，方伯不敢伐，闵道德之不行，故周流应聘，冀行其道德。自卫反鲁，自知不用，故追定五经以行其道。故孔子曰：“《书》曰‘孝乎，惟孝友于兄弟，施于有政，是亦为政’也。”孔子未定五经如何？周衰道失，纲散纪乱，五教废坏，故五常之经咸失其所。象《易》失理，则阴阳万物失其性而乖，设法谤之言，并作《书》三千篇，作《诗》三百篇，而歌谣怨诽也。（《白虎通五经》）
　　（五经皆出于孔子，所以不云“作”者，以《盘庚》、《周诰》诸篇之类，实有旧文，故云“定”也。）仲尼不遇，故论六经以俟来辟。（《后汉张衡传》）
　　（张衡是古学，尚知六经为孔子所论定。）
　　孔子不得富贵矣，周流应聘，行说诸侯，智穷策困，还定《诗》、《书》。（《论衡问孔》）
　　六经之文，圣人之语，动言天者，欲化无道、惧愚者。之言非独吾心，亦天意也。（《论衡谴告》）
　　孔子之门讲习五经。五经皆习，庶几之才也。（《论衡别通》）
　　（秦、汉诸子，无不以六经为孔子所作者。《书》言“稽古”，使为当时之史笔，则无古可稽。中国开于大禹，当夏时必有征伐之威，加于外夷者，故世以中国为中夏，亦如秦、汉、唐之世，交涉于外国者多，故号称中国为“大秦”、为“汉人”、为“唐人”也。当舜之时，禹未立国，安得有夏？而《舜典》有“蛮夷猾夏”之语。合此二条观之，《书》非圣人所作，何人所作哉？然则诸经亦莫不然矣。）
　　──右明孔子作经以改制。
　　孔子改制考 卷10
　　○六经皆孔子改制所作考（孔子为教主，为神明圣王，配天地，育万物。无人无事无义，不围范于孔子大道中，乃所以为生民未有之“大成至圣”也。而求孔子之大道，乃无一字，仅有弟子所记之语录，曰《论语》，据赴告策书钞誊之断烂朝报，曰《春秋》耳。若《诗》、《书》、《礼》、《乐》、《易》，皆伏羲、夏、商、文王、周公之旧典，于孔子无与，则孔子仅为后世之贤士大夫，比之康成、朱子，尚未及也，岂足为生民未有、范围万世之至圣哉？章实斋谓集大成者周公也，非孔子也，其说可谓背谬极矣！然如旧说，《诗》、《书》、《礼》、《乐》、《易》，皆周公作，孔子仅在明者述之之列，则是说岂非实录哉？汉以来皆祀孔子为先圣也。唐贞观乃以周公为先圣，而黜孔子为先师。孔子以圣被黜，可谓极背谬矣。然如旧说，《诗》、《书》、《礼》、《乐》、《易》，皆周公作，孔子仅在删赞之列，孔子之仅为先师而不为先圣，比于伏生、申公，岂不宜哉？然以《诗》、《书》、《礼》、《乐》、《易》，为先王周公旧典，《春秋》为赴告策书，乃刘歆创伪古文后之说也。歆欲夺孔子之圣，而改其圣法，故以周公易孔子也。汉以前无是说也。汉以前咸知孔子为改制教主，知孔子为神明圣王。庄生曰：“《春秋》经世先王之志。”荀子曰：“孔子明智且不蔽，故其术足以为先王也。”故宰我以为贤于尧、舜，子贡以为生民未有也。孔子之为教主，为神明圣王，何在？曰：在六经。六经皆孔子所作也，汉以前之说莫不然也。学者知六经为孔子所作，然后孔子之为大圣，为教主，范围万世而独称尊者，乃可明也。知孔子为教主、六经为孔子所作，然后知孔子拨乱世、致太平之功，凡有血气者，皆日被其殊功大德，而不可忘也。汉前旧说犹有存者，披录而发明之，拯坠日于虞渊，洗雺雾于千载，庶几大道复明，圣文益昭焉。
　　孔子所作谓之“经”。弟子所述谓之“传”，又谓之“记”。弟子后学辗转所口传，谓之“说”。凡汉前传经者无异论。故惟《诗》、《书》、《礼》、《乐》、《易》、《春秋》六艺，为孔子所手作，故得谓之“经”。如释家，佛所说为“经”，禅师所说为“论”也。弟子所作，无敢僭称者。后世乱以伪古，增以传记。《乐》本无文。于是南朝增《周礼》、《礼记》，谓之七经。唐又不称《春秋》，增三传，谓之九经。宋明道时增《孟子》，甚至增伪训诂之《尔雅》，亦冒经名，为十三经。又增《大戴记》为十四经。僭伪纷乘，经名谬甚。朱子又分《礼记大学》首章为经，余章为传，则又以一记文分经传，益更异矣。皆由不知孔子所作，乃得为“经”之义。今正定旧名，惟《诗》、《书》、《礼》、《乐》、《易》、《春秋》为六经。而于经中，虽《系辞》之粹懿，《丧服》之敦悫，亦皆复其为传。如《论语》、《孟子》，大、小《戴记》之精粹，亦不得不复其为传，以为经佐。而《尔雅》、伪《左》咸黜落矣。今正明于此。六经文辞，虽孔子新作，而书名实沿旧俗之名。盖无征不信，不信民弗从，欲国人所共尊而易信从也。《诗》，旧名。有三千余篇。今三百五篇，为孔子作，齐、鲁、韩三家所传是也。
　　《诗》皆孔子作也。古诗三千，孔子间有采取之者。然《清庙》、《生民》，皆经涂改，《尧典》、《舜典》，仅备点窜，既经圣学陶铸，亦为圣作。况六经同条，《诗》、《春秋》表里，一字一义，皆大道所托。观墨氏所攻及儒者所循，可知为孔子之辞矣。）
　　子墨子谓公孟子曰：丧礼：君与父母、妻、后子死，三年丧服；伯父、叔父、兄弟，期；族人，五月；姑、姊、舅、甥，皆有数月之丧。或以不丧之间，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治？庶人何日以从事？（《墨子公孟》）
　　（墨子开口便称禹、汤、文、武，而力攻丧礼三年期月之服。《非儒》篇称为其礼，以此礼专属之儒者，而儒在当时，与杨、墨对举，为孔子教号。（见《儒为孔子创教》及《儒墨对举》。）篇则此礼及《诗》，非孔子所作而何？三百之数，亦符弦诵歌舞，与《礼记王制》、《世子》，学礼学《诗》，可兴可立，乃孔门雅言。而墨子攻之，以为君子无暇听治，庶人无暇从事。反而观之，则《诗》三百为孔子所作，至明据矣。）
　　《诗》、《春秋》，学之美者也，皆衰世之造也。儒者循之，以教导于世，岂若三代之盛哉？以《诗》、《春秋》为古之道而贵之，又有未作《诗》、《春秋》之时。（《淮南子泛论训》）
　　（《春秋》之为孔子作，人皆知之，《诗》亦为孔子作，人不知也。儒者多以二学为教，盖《诗》与《春秋》，尤为表里也。儒者乃循之，以教导于世，则老、墨诸子不循之以教，可知也。《诗》作于文、武、周公、成、康之盛，又有商汤、伊尹、高宗，而以为衰世之造，非三代之盛，故以为非古，非孔子所作而何？）
　　──右《诗》为孔子所作。
　　（《书》，旧名。旧有三千余篇，百二十国。今二十八篇，孔子作，伏生所传本是也。
　　《尧典》、《皋陶谟》、《弃稷谟》、《禹贡》、《洪范》，皆孔子大经大法所存。其文辞自《尧典》光被四表，格于上下，九族既睦，平章百姓，协和万邦；旸谷、幽都，南讹、朔易；《禹贡》之既修太原，至于岳阳，覃怀底绩，至于衡、漳；九山刊旅，九川涤源，九泽既陂，四海会同，六府孔修，四事交正；皆整丽谐雅，与《易》乾坤卦辞“云行雨施，品物流形，大明终始，六位时乘”，“云从龙，风从虎，圣人作，万物睹，本乎天者亲上，本乎地者亲下”略同，皆纯乎孔子之文也。况《尧典》制度巡狩语辞，与《王制》全同，《洪范》五行与《春秋》灾异全同，故为孔子作也。其殷《盘》周《诰》、《吕刑》聱牙之字句，容据旧文为底草，而大道皆同，全经孔子点窜，故亦为孔子之作。）
　　问说《书》者：“钦明文思”以下，谁所言也？曰：篇家也。篇家谁也？孔子也。然则孔子鸿笔之人也。自卫反鲁，然后乐正，雅、颂各得其所也。鸿笔之奋，盖斯时也。（《论衡须颂》）
　　（说《书》自“钦明文思”以下，则自《尧典》直至《秦誓》，言全书也。直指为孔子，称为鸿笔，著作于自卫反鲁之时，言之凿凿如此。仲任颇杂古学，何以得此？盖今学家所传授，故微言时露。今得以考知《书》全为孔子所作，赖有此条，仲任亦可谓有非常之大功也。存此，可谓《尚书》为孔子所作之铁案。）
　　夷子曰：儒者之道古之人“若保赤子”，此言何谓也？（《孟子滕文公》上）
　　（古之人“若保赤子”，在今《书康诰》中。考墨子动称三代圣王文武，动引《书》，则《康诰》亦墨者公有之物，断不肯割归之于儒。夷子欲援儒入墨，以其道治其身，以彼教之《书》说人，必不见听，引儒书以折儒乃能相服。然则二十八篇之中《康诰》，夷子称为儒者之道，与彼墨教无关，虽为文武之道，实是儒者之道。以此推之，二十八篇皆儒《书》，皆孔子所作，至明。若夫墨子所引之《书》，乃墨子所删定，与孔子虽同名，而选本各殊；即有篇章辞句，取材偶同，而各明其道，亦自大相反。如《墨子兼爱》篇：“周诗曰：王道荡荡，不偏不党，王道平平，不党不偏，其直如矢，其易若底。君子之所履，小人之所视。”孔子于“王道”四语，乃采之为《洪范》，“其直如矢”四语，采之为《大雅》，而墨子则以为诗。今无从考其是诗是书，要孔、墨之各因旧文，剪裁为《书》，可见矣。若《七患》篇所引：“禹七年水”，“汤七年旱”。皆今《书》所无。若孔《书甘誓》，《墨子明鬼》则作《禹誓》，其中有曰“日中，今予与有扈氏争一日之命。且尔卿大夫庶人，予非尔田野葆士之欲也，予共行天之罚也”五语，皆孔《书》所无，盖墨子所定也。若《汤誓》则作《汤说》，是又篇名互岐。若《非乐》所引《武观》曰：“启乃淫溢康乐，野于饮食，将将铭苋磬以力，湛浊于酒，渝食于野，万舞翼翼，章闻于天，天用弗式。”《非命》篇所引《禹之总德》有之曰：“允不着，惟天民不而葆，既防凶心，天加之咎，不慎厥德，天命焉葆？”此皆篇名与辞，皆今《书》所无者。又《非乐》所引汤之《官刑》有之曰：“其恒舞于宫，是谓巫风。其刑，君子出丝二卫，小人否。似二伯黄径。乃言曰：呜呼！舞佯佯，黄言孔章，上帝弗祥，九有以亡，上帝不顺，降之百殃，其家必坏丧。”《尚同》引先王之《书》，《术令之道》曰：“惟口出好兴戎。”又引先王之《书》，《相年之道》曰：“夫建国设都，乃作后王君公，否用泰也，轻大夫师长，否用佚也，维辩使治天均。”皆今《书》所无。惟王肃伪古文采其辞，而亦不敢用其篇名。其它《秦誓》、《仲虺之告》皆然。可知孔、墨之引《书》虽同，其各自选材成篇绝不相同。知墨子之自作定一《书》，则知孔子之自作定一《书》矣。对勘可明。）
　　──右《书》为孔子所作。
　　《礼》，旧名。三代列国旧制，见予所著《旧制考》。今十七篇，孔子作，高堂生传本是也，即今《仪礼》。今文十七篇皆完好，为孔子完文。汉前皆名为《礼》，无名《仪礼》，亦无名《士礼》者。自刘歆伪作《周官》，自以为“经礼”，而抑孔子十七篇为“仪礼”，又伪《天子巡狩》等礼三十九篇，今目为《逸礼》，而抑《仪礼》为“士礼”。辨详《伪经考》。
　　文王见礼坏乐崩，道孤无主，故设礼经三百，威仪三千。（《礼纬稽命征》）（王愆期谓文王即孔子。）
　　恤由之丧，哀公使孺悲之孔子，学士丧礼。《士丧礼》于是乎书。（《礼记杂记》）
　　（《士丧礼》在《仪礼》中，后世皆以为周公旧礼。然既是大周通礼，鲁为秉礼之邦，哀公为周藩侯；恤由之丧，哀公命礼官开具典礼仪注，可矣。何待问之孔子？何待专人诣孔子受学？且《士丧礼》既为大周通礼，则行之天下，颁之邦国，家有其书，缀学之士皆能知之，何待孔子？又何为至此于是乎书也？《士丧礼》出于孔子，至孺悲而后学，恤由之丧而后书，非孔子所作而何？孔子制作已久，至哀公使孺悲来学，乃写授之以为国礼，自此始也。《士丧礼》一盥执事者四人。故晏婴、墨翟讥孔子盛容饰，繁登降，又谓穷年积财不能殚其礼，墨翟讥厚葬久丧，皆与今《士丧礼》合。墨子日称禹、汤、文、武，而取肆意攻击，故知丧礼为孔子所制作，而非禹、汤、文、武之制作也。）
　　宰我问三年之丧：“期，已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火。期，可已矣。”子曰：“食夫稻，衣夫锦，于女安乎？”曰“安”。“女安则为之！夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母？”（《论语阳货》）
　　（宰我为圣门高弟大贤。若三年之丧，是当时国制，天下人人皆已服从，今日虽极不肖之人，不能守礼，亦必勉强素服，从未闻有发言吐论，以为应改短为期丧者，岂有圣门高弟大贤，而背谬恶薄若此？即使背谬恶薄，亦不过私居失礼而已，奚有公然与师长辨攻时王之制，以为只可服期，不应三年之久者？且此事既是时王之制，与孔子辨亦无益；即孔子从之，亦当上书时王言之。而二千年来乱篡弑贼之人，踵接肩望，亦未闻有人敢改短丧者；匪特不敢改，亦未有人敢言短丧者，但日益加隆，如舅姑加三年，妾母加期，嫂叔加大功而已。而高弟大贤，乃敢犯大不韪，为必不可之举，以攻时王之制，有是理乎？盖三年丧为孔子所改，故宰我据旧俗服期，以与孔子商略，谓孔子何必增多为三年？盖当创改之时，故弟子得以质疑问难也。《论语》此条，古今皆疑不能明，非通当时改制之故，宜其不能明也。）
　　子张问曰：“《书》云‘高宗谅闇，三年不言’，何谓也？”子曰：“何必高宗！古之人皆然。”（《论语宪问》）
　　（高宗谅闇，既见于《书》，而子张尚疑问其有否，则当时绝无，故子张不信，而疑问之也。若如后世，谁不行三年之丧，岂足疑问？孔子援引，只得一高宗，乃告子张曰：“古之人皆然。”若皆然，则高宗何独称，而子张何必疑问？盖孔子所改制，故子张疑而问之。）
　　儒者曰“亲亲有术，尊贤有等”，言亲疏尊卑之异也。其礼曰：“丧，父母三年，其妻后子三年；伯父、叔父、弟兄、庶子其，戚族人，五月。”若以亲疏为岁月之数，则亲者多而疏者少矣，是妻、后子与父同也；若以尊卑为岁月数，则是尊其妻子与父母同，而亲伯父宗兄而卑子也；逆孰大焉！其亲死，列尸弗，登屋窥井，挑鼠穴，探涤器，而求其人焉；以为实在，则戆愚甚矣！如其亡也，必求焉，伪亦大矣！取妻，身迎，祗篸为仆，秉辔授绥，如仰严亲；昏礼威仪，如承祭祀。颠覆上下，悖逆父母；下则妻子，妻子上侵事亲。若此可谓孝乎？儒者：“迎妻，妻之奉祭祀，子将守宗庙，故重之。”应之曰：此诬言也。其宗兄，守其先宗庙数十年，死丧之，其；兄弟之妻，奉其先之祭祀，弗散；则丧妻子三年，必非以守奉祭祀也。夫忧妻子以大负累，有曰所以重亲也，为欲厚所至私，轻所至重，岂非大奸也哉？（《墨子非儒》）
　　（诸子群书，皆以儒墨对举。虽孟子亦云，“逃墨必归于杨，逃杨必归于儒”，又标名墨者夷之，下云“儒者之道若是”之类，不胜枚举。已见儒墨对举相攻等篇。墨子开口便称禹、汤、文、武，若儒为禹、汤、文、武之旧，墨子不敢肆口慢骂。韩非谓儒之所至，孔子也。故知儒为孔子创教之名，故墨子指其名，述其说，而攻之。丧父母妻后子三年，伯父叔父弟子期，升屋而号，娶妻亲迎，皆今之《仪礼》。而墨子攻儒者谓为其礼，是于墨氏无预者。詈为大逆、大伪、戆愚、诬言、大奸，则礼为孔子之制，而非禹、汤、文、武之制，《仪礼》一书为孔子所作，而非周公所作，可为明据。）
　　公孟子谓子墨子曰：“子以三年之丧为非，子之三月之丧亦非也。”子墨子曰：“子以三年之丧非三月之丧，是犹果谓撅者不恭也。”公孟子谓子墨子曰：“知有贤于人，则可谓知乎？”子墨子曰：“愚之知有以贤于人，而愚岂可谓知矣哉？”公孟子曰：“三年之丧，学吾之慕父母。”子墨子曰：“夫婴儿子之知，独慕父母而已。父母不可得也，然号而不止，此其故何也？即愚之至也。然则儒者之知，岂有以贤于婴儿子哉！”（《墨子公孟》）
　　（孔子创三年之丧，墨子创三月之丧。盖当时丧礼无定制，故听教主随意改作。汉时尚无丧制，故翟方进服丧三十六日，王恂服丧六年。至晋武帝，乃始定从孔子之制，服丧三年。孔子谓“予也有三年之爱于其父母”，故公孟子亦谓“三年之丧，学吾之慕父母”。）
　　滕定公薨。世子谓然友曰：“昔者，孟子尝与我言于宋，于心终不忘。今也不幸至于大故，吾欲使子问于孟子，然后行事。”然友之邹，问于孟子。孟子曰：“不亦善乎！亲丧固所自尽也。曾子曰：‘生，事之以礼；死，葬之以礼，祭之以礼；可谓孝矣。’诸侯之礼，吾未之学也。虽然，吾尝闻之矣：三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也，至于子之身而反之，不可。且《志》曰：‘丧祭从先祖。’”曰：“吾有所受之也。”（《孟子滕文》）
　　（孟子所谓礼者，“三年之丧，齐疏之服，筜粥之食”，乃今《仪礼》、《士丧礼》中之制，古今所通。而滕之父兄百官皆不欲，则如今之亲郡王贝勒贝子至四品宗室、大学士至翰詹科道以下会议皆不画诺矣。如果大周通礼、大周会典、大周律例，有此定制，滕之人臣虽背谬，何至举国若狂？鲁号秉礼之邦，何以自周公、伯禽至平公，无一服从周制者？滕则自叔绣至文公数十君，亦皆显悖王朝定制？自成、康至宣王王灵赫濯，独不畏变礼易服，则君流乎？又着明《志》亦无之，则当时会典通礼，无三年之制，至明。然则此礼非孔子所作而何？与宰我问短丧合观之，其义自明。）
　　处丧之法将奈何哉？曰“哭泣不秩声翁，缞绖垂涕，处倚庐，寝苫枕块”，又相率强不食而为饥，薄衣而为寒，使面目陷巉，颜色黧黑，耳目不聪明，手足不劲强，不可用也。又曰“上士之操丧也，必扶而能起，杖而能行”。以此共三年；若法若言，行若道。使王公大人行此，则必不能蚤朝，五官六府，辟草木，实仓廪；使农夫行此，则必不能蚤出夜入，耕稼树艺；使百工行此，则必不能修舟车为器皿矣；使妇人行此，则必不能夙兴夜寐，纺绩织巘。细计厚葬，为多埋赋之财者也。计久丧，为久禁从事者也。财以成者，扶而埋之；后得生者，而久禁之。以此求富，此譬犹禁耕而求获也，富之说无可得焉。是故求以富家，而既已不可矣，欲以众人民，意者可邪？其说又不可矣。今惟毋以厚葬久丧者为政，君死，丧之三年，父母死，丧之三年，妻与后子死者，五皆丧之三年；然后伯父、叔父、兄弟、孽子，其；族人，五月；姑、姊、甥、舅皆有月数；则毁瘠必有制矣。“使面目陷巉，颜色黧黑，耳目不聪明，手足不劲强，不可用也”。又曰“上士操丧也，必扶而能起，杖而能行”。以此共三年，若法若言，行若道，苟其饥约又若此矣。是故百姓冬不仞寒，夏不仞暑，作疾病死者，不可胜计也。（《墨子节葬》）
　　（哭泣不绝声，缞绖倚庐，寝苫枕块，三年期月丧服，皆今《仪礼丧服》之制，而墨子攻之。墨子日称禹、汤、文、武。若是三代先王旧制，墨子不敢肆攻。其为孔子所作，可见。）
　　景公上路寝，闻哭声，曰：“吾若闻哭声，何为者也？”梁邱据对曰：“鲁孔丘之徒鞠语者也。明于礼乐，审于服丧，其母死，葬埋甚厚，丧三年，哭泣甚疾。”公曰：“岂不可哉？”而色说之。晏子曰：“古者圣人，非不知能繁登降之礼、制规矩之节、行表缀之数以教民，以为烦人留日，故制礼不羡于便事；非不知能扬干戚钟鼓竽瑟以劝众也，以为费财留工，故制乐不羡于和民；非不知能累世殚国以奉死、哭泣处哀以持久也，而不为者，知其无补死者而深害生者，故不以导民。”（《晏子外篇》）
　　（惟孔子之徒乃能明于礼乐，审于服丧三年哭泣，而晏子攻之。益可知礼乐为孔子所作，凡此皆从邻证而得之。）──右《礼》为子所作。
　　《乐》，旧名。郑、卫之声，倡优侏儒，犹杂子女。是今六代之乐，黄帝《咸池》、尧《大章》、舜《大韶》、禹《大夏》、汤《大翙》、文王《象》、武王《武》，皆孔子作，制氏所传，是也。孔子新作雅乐，故放郑声。郑声之名为郑，如今昆曲弋阳腔之以地得名也，盖当时所风行天下者，非徒一国之乐。
　　子墨子曰：“问于儒者，何故为乐？”曰：“乐以为乐也。”子墨子曰：“子未我应也。今我问曰何故为室？曰冬避寒焉，夏避暑焉，室以为男女之别也，则子告我为室之故矣。今我问曰：何故为乐？曰：乐以为乐也。是犹曰何故为室，曰室以为室也。”（《墨子公孟》）
　　（墨子问“儒者何故为乐”？然则非儒者不为乐矣。儒为孔子所创，故知乐为孔子所制，墨子乃敢肆其轻薄诋诽也。“乐所以为乐”，欢乐之义，乃真“为乐”之故也。墨子乃云“犹室以为室”，戏侮之甚！可见异教相攻，无所不至。此孟、荀所不能不发愤者欤？）
　　是故子墨子曰：为乐非也。何以知其然也？曰：先王之《书》，《汤之官刑》有之，曰：“其恒舞于宫，是谓巫风。其刑，君子出丝二卫，小人否。似二伯黄径。乃言曰：呜呼！舞佯佯，黄言孔章，上帝弗常，九有以亡，上帝不顺，降之百搜，其家必坏丧。”察九有之所以亡者，徒从饰乐也。于《武观》曰：“启乃淫溢康乐，野于饮食，将将铭苋磬以力，湛浊于酒，渝食于野，万舞翼翼，章闻于天，天用弗式。”故上者天鬼弗戒，下者万民弗利，是故子墨子曰：今天下士君子，诚将欲求兴天下之利，除天下之害，当在乐之为物，将不可不禁而止也。（《墨子非乐》）
　　王者治定制礼，功成作乐。未制作之时，取先王之礼乐宜于今者用之。尧曰《大章》，舜曰《箫韶》，夏曰《大夏》，殷曰《大沄》，周曰《大武》，各取其时民所乐者名之。（《公羊》隐五年何注）
　　黄帝之乐曰《咸池》。（《乐纬动声仪》）颛顼之乐曰《五茎》。帝喾之乐曰《六英》。尧乐曰《大章》。
　　舜乐曰《箫韶》。禹乐曰《大夏》。殷乐曰《大沄》。周曰《酌》。
　　孔子曰：《箫韶》者，舜之遗音也。（并同上）乐则《韶舞》。（《论语卫灵公》）
　　故《春秋》应天作新王之事，时正黑统，王鲁，尚黑，绌夏，亲周，故宋，乐宜亲《招武》，故以虞录亲乐。（《繁露三代改制》）
　　（乐声要眇，其传最难，以其音节铿锵，寄之于声，易于变失。三百篇之古乐存于汉者，大戴《投壶》仅存《关雎》、《卷耳》、《葛覃》、《鹊巢》、《驺虞》、《鹿鸣》、《白驹》、《伐檀》等八篇。汉人乐府，至六朝仅存《上之回》、《艾如张》、《将进酒》廿四曲。六朝乐府，至唐仅存《清波》、《白鸠》、《乌栖》、《子夜》等六十四曲。唐之“黄河远上”，见于宋吴曾《能改斋漫录》，尚有音节，余则亡矣。宋词之《九张机》、《滚板》、《尾声》，至元而亡。元《九宫曲谱》，北曲，亦至今亡矣。晋荀勖复古乐之八十四调，至龟兹乐入而废；耶律破晋而取之，宋、金则亡之矣。龟兹四旦二十八调，至宋而亡。宋之十六字调，至元而亡。元九调，工上尺合士生一凡五六，今则仅用七字调而已。通计古今乐无能久存者。汉以后文字日备，然自汉至元三百年前之乐，无一存者。即乐器，亦自琴瑟易而筝琶，今则筝琶亦废。曲声之存于今者，最古仅有明嘉靖之昆曲，然自梆子、乱弹出后，亦几等《广陵散》矣。嘉靖去今仅三百余岁，若嘉靖前之乐，则无几微之存。汉章帝谒鲁孔子庙堂，尚能陈六代之乐，安有黄帝、尧、舜至章帝，将三千年，而《咸池》、《韶乐》乃能存乎？观墨子之所攻，故知孔子之制作，明矣。《韶乐》托之于舜，有揖让之盛德，民主之大公，尤孔子所愿望，故《春秋》录之。制氏传其“铿锵鼓舞”，是也。《汉艺文志》“雅琴”五种，孔子之乐声哉？又有《周歌声曲折》七十篇，久佚矣。）
　　子墨子谓公孟子曰：“丧礼：君与父母妻后子死，三年丧服；伯父叔父兄弟，期；族人，五月；姑姊舅甥皆有数月之丧。或以不丧之间，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治？庶人何日以从事？”公孟子曰：“国乱则治之，治则为礼乐；国治则从事，国富则为礼乐。”子墨子曰：“国之治。治之废，则国之治亦废。国之富也，从事，故富也。从是废，则国之富亦废。故虽治国，劝之无餍，然后可也。今子曰国治则为礼乐、乱则治之，是譬犹噎而穿井也，死而求医也。古者三代暴王桀、纣、幽、厉，为声乐，不顾其民，是以身为刑僇、国为戾虚者，皆从此道也。”（《墨子公孟》）
　　（攻服丧及诵《诗》，无暇听治从事。富而后教，文以礼乐，攻为噎而穿井，死而求医。此墨子遍攻《诗》、《礼》、《乐》者。指明丧礼，歌《诗》三百、舞《诗》三百、弦《诗》三百，而后攻之，可为《礼》、《诗》、《乐》皆孔子作之明证。若出于三代先王，墨子不应归之儒者而攻之。）
　　子墨子谓程子曰：儒之道，足以丧天下者，四政焉。儒以天为不明，以鬼为不神，天鬼不说，此足以丧天下。又厚葬久丧，重为棺椁，多为衣衾，送死若徙，三年哭泣，扶后起，杖后行，耳无闻，目无见，此足以丧天下。又弦歌鼓舞，习为声乐，此足以丧天下。（《墨子公孟》）
　　（墨子攻儒而述其丧礼，曰“重为棺椁，多为衣衾，三年哭泣”，“弦歌鼓舞，习为声乐”，皆孔子《仪礼》、《诗》、《乐》之说。故知《礼》、《乐》为孔子作而非先王。）
　　仲尼之齐见景公。景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐缓于民，不可使亲治；立命而建事，不可守职；厚葬破民贫国，久丧道哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄；声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼、趋翔之节以观众；博学不可以仪世，劳思不可以补民，兼寿不能殚其教，当年不能究其礼，积财不能赡其乐。繁饰邪术以营世君，盛为声乐以淫愚其民。”（《晏子外篇》）
　　晏子曰：夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使议世，劳思不可以补民，絫寿不能尽其学，当年不能行其礼，积财不能赡其乐。繁饰邪术以营世君，盛为声乐以淫遇民。”（《墨子非儒》）
　　（墨子尚俭，故称晏子攻孔子盛声乐以淫民侈世，饰弦歌鼓舞、繁登降趋翔以聚徒观众。今考《仪礼》，登降趋翔之节最繁。诸生以时习礼，其家最盛。至于高祖围鲁，弦歌之音不辍。故知《礼》、《乐》二经，为孔子所制。若夫当时淫礼俗乐，则是时固有之，孔门所不听，亦非墨子之所攻也。）
　　──右《乐》为孔子所作。
　　《易》，旧名。孔子卜，得《阳豫》，又得《坤》、《干》。是今上下二篇，孔子作，杨何、施、孟、梁丘、京所传本，是也。卦彖爻象之辞，皆散附本卦，伪古本分之，抑为“十翼”，乱孔子篇数之次第者也。《系辞》，《太史公自序》称为《大传》，则传而非经。《说卦》出宣帝河内老屋，与《序卦》、《杂卦》皆伪书，非孔子作。
　　西伯盖即位五十年。其囚羑里，盖益易之八卦为六十四卦。（《史记周本纪》）
　　自伏羲作八卦，周文王演三百八十四爻，而天下治。（《史记日者传》）
　　《易》始八卦，而文王六十四，其益可知也。（《法言问神篇》）
　　是以宓牺氏之作《易》也，绵络天地，经以八卦，文王附六爻，孔子错其象而彖其辞。（《汉书扬雄传》）
　　《易》曰：“宓戏氏仰观象于天，俯观法于地，观鸟兽之文与地之宜，近取诸身，远取诸物，于是始作八卦，以通神明之德，以类万物之情。”至于殷、周之际，纣在上位，逆而暴物。文王以诸侯顺命而行道，天人之占可得而效，于是重《易》六爻。（《汉书艺文志》）
　　《易》言伏羲作八卦。前是未有八卦，伏羲造之，故曰“作”也。文王图八，自演为六十四，故曰“衍”。（《论衡对作》）
　　伏羲作八卦，非作之。文王得成六十四，非演也。（《论衡正说》）
　　伏羲作八卦，文王演为六十四，孔子作《彖》、《象》、《系辞》，三圣重业，《易》乃具足。（《论衡谢短》）
　　（据《史记周本纪》、《日者传》，《法言问神篇》，《汉书艺文志》、《扬雄传》，《论衡对作篇》，皆谓文王重卦，为六十四卦、三百八十四爻，无有以为作卦辞者。是自汉以前，皆以为孔子作，无异辞。惟王辅嗣以六十四卦为伏泬所自重。《周易正义》“论卦辞爻辞谁作”云：“一说以卦辞、爻辞并是文王所作”，“按《系辞》云《易》之兴也，其于中古乎？作《易》者其有忧患乎？又曰《易》之兴也，其当殷之末世、周之盛德耶？当文王与纣之事耶？郑学之徒，并依此说也。”则影响附会，妄变《杨何传》史公之真说，其可信乎？至周公作爻辞之说，西汉前无之。《汉书艺文志》云“人更三圣”。韦昭注曰“伏羲、文王、孔子”。即《正义》所引：“《干凿度》云垂皇策者泬，卦道演德者文，成命者孔。《通卦验》又云苍牙通灵昌之成，孔演命明道经。”晋纪瞻曰：“昔庖泬画八卦，阴阳之理尽矣。文王、仲尼系其遗业，三圣相承，共同一致，称《易》准天，无复其余也。”（见《晋书纪瞻传》）亦无有及周公者。唯《左传》昭二年，韩宣子来聘，见《易象》与《鲁春秋》，曰“吾乃今知周公之德”，涉及周公。此盖刘歆窜乱之条，与今学家不同。歆《周官》、《尔雅》、《月令》，无事不托于周公。《易》爻辞之托于周公，亦此类。唯马融学出于歆，故以为爻辞周公所作（见《周易正义》“论卦辞爻辞谁作”）。或以爻辞并是文王作。《周易正义》“论卦辞爻辞谁作”，云“以为验爻辞，多是文王后事。案《升卦》六四‘王用享于岐山。武王克殷之后，始追号文王为王，若爻辞是文王所制，不应云‘王用享于岐山’。又《明夷》六五‘箕子之明夷’。武王观兵之后，箕子始被囚奴，文王不宜豫言箕子之明夷。又《既济》九五‘东邻杀牛，不如西邻之礿祭’。说者皆云，西邻谓文王，东邻谓纣，文王之时，纣尚南面，岂容自言己德，受福胜殷，又欲抗君之国？遂言东西相邻而已。”如《正义》言，爻辞又不得为文王作，则《艺文志》谓文王“重《易》六爻”，作上下篇者，谬矣！三圣无周公，然则舍孔子，谁作之哉？故《易》之卦爻，始画于牺、文，《易》之辞全出于孔子。“十翼”之名，史迁父受《易》于杨何，未之闻，殆出于刘歆之说。按《史记孔子世家》有《文言》、《说卦》，而无《序卦》、《杂卦》、《汉艺文志》亦无《杂卦》。《论衡正说》，“孝宣皇帝之时，河内女子发老屋，得逸《易》、《礼》、《尚书》各一篇，奏之宣帝，下示博士，然后《易》、《礼》、《尚书》各益一篇”。此说《易》益一篇，盖《说卦》也。《隋志》“及秦焚书，《周易》独以卜筮得存，唯失《说卦》三篇，后河内女子得之”。《易》既以卜筮得存，自商瞿传至杨何，以至史迁，未尝云亡失，又未尝有《序卦》、《杂卦》，《论衡》以《说卦》出于宣帝时，则史迁所未睹，其为后出之伪书，《孔子世家》为伪窜可知。王充云益《易》一篇，《隋志》云失三篇，因河内得之事，而附《序卦》、《杂卦》，是《序卦》、《杂卦》为刘歆伪作。可见三篇非孔子作，明矣。《系辞》，欧阳永叔、叶水心以为非孔子作。考其辞，频称“子曰”，盖孔子弟子所推补者，故史迁以为《大传》也。彖象与卦辞爻辞相属，分为上下二篇，乃孔子所作原本。歆以上下二篇，属之演爻之文王，既不可通，因以己所伪作之《序卦》、《杂卦》附之河内女子所得之事，而以为孔子作十篇为“十翼”，夺孔子所作而与之文王、周公，以己所作而冒之孔子，诪张为幻，可笑可骇。然孔子作传而非经，《易》有“十翼”而非止上下二篇，则二千年相沿，无有能少窥其作伪之迹者矣！今援引汉以前说，发露大旨，定《易》上下二篇，为孔子所作。）
　　伏牺作八卦，丘合而演其文，渎而出其神，作《春秋》以改乱制。（《春秋纬》）
　　（此条则以演六十四卦，亦归孔子矣。然谓演其文，或指八卦之辞言之，而六十四卦仍文王所演欤？但文辞则一字皆孔子所作。）──右《易》为孔子所作。
　　（《春秋》，旧名。《墨子》云“百国《春秋》”，《公羊》云“不修《春秋》”，《楚语》“教之《春秋》”，是今十一篇，孔子作，公羊、谷梁所传，胡母生、董子所传本，是也。《春秋》为孔子作，古今更无异论。但伪古学出，力攻改制，并铲削“笔削”之义，以为赴告策书，孔子据而书之，而善恶自见。杜预倡之，朱子尤主之。若此，则圣人为一誊录书手，何得谓之作乎？今特辨此。言“作《春秋》者”不胜录，略自变量条，以成例尔。）
　　孔子惧，作《春秋》。《春秋》，天子之事也。孔子曰：“知我者其惟《春秋》乎！罪我者其惟《春秋》乎！”（《孟子尽心》）孔子成《春秋》，而乱臣贼子惧。（《孟子滕文》）
　　王者之迹熄而《诗》亡，《诗》亡然后《春秋》作。（《孟子离娄》）
　　孔子作《春秋》，先正王而系万事，见素王之文焉。（《汉书董仲舒传》）仲尼之作《春秋》也，上探正天端。（《繁露俞序》）
　　孔子受端门之命，制《春秋》之义，使子贡等十四人，求周史记，得百二十国宝书。九月，经立。（《春秋纬考异邮》）
　　孔子作《春秋》，陈天人之际，记异考符。（《春秋纬握诚图》）
　　哀十四年春，西狩获麟，作《春秋》。九月，书成。（《春秋纬演孔图》）
　　孔子曰：丘于《春秋》，始于元，终于麟，王道成也。（《春秋纬元命苞》）
　　孔子曰：丘作《春秋》，天授《演孔图》。（《春秋纬演孔图》）
　　孔子曰：“诗人疾之不能默，丘疾之不能伏。”是以东西南北七十说而不用，然后退而修王道，作《春秋》，垂之万世之后，天下折中焉。（《盐铁论相刺》）
　　孔子“因史记作《春秋》，上至隐公，下讫哀公十四年，十二公。据鲁，亲周，故殷，运之三代。约其文而指博。”（《史记孔子世家》）
　　周德不亡，《春秋》不作。《春秋》作，而后君子知周道亡也。（《说苑君道》）于是退作《春秋》，明素王之道。（《说苑贵德》）
　　以为孔子作《春秋》，为赤制，而断十二公。（《后汉书公孙述传》）
　　孔子得史记以作《春秋》。及其立义创意、褒贬赏诛，不复因史记者，眇思自出于胸中也。（《论衡超奇》）
　　孔子作《春秋》以示王意。然则孔子之《春秋》，素王之业也。（同上）故孔子不王，作《春秋》以明意。（《论衡定贤》）
　　问：周道不弊，孔子不作《春秋》，《春秋》之作，起周道弊也；如周道不弊，孔子不作者，未必无孔子之才，无所起也。夫如是，孔子之作《春秋》，未可以观圣，有若孔子之业者，未可知贤也？曰：周道弊，孔子起而作之。（同上）
　　使孔子得王，《春秋》不作。（《论衡书解》）至周之时，人民久薄，故孔子作《春秋》。（《论衡齐世》）
　　玄之闻也，孔子时，周道衰亡，己有圣德，无所施用，作《春秋》以见志。其言少从，以为天下法。（《五经异义》）
　　孔子作《春秋》，周何王时也？自卫反鲁，然后乐正，《春秋》作矣。自卫反鲁，哀公时也。自卫，何君也？俟孔子以何礼，而孔子反鲁作《春秋》乎？孔子录史记以作《春秋》，史记本名《春秋》乎？制作以为经，乃归《春秋》也。（《论衡谢短》）
　　（论作《春秋》之时，制作以为经，最详。）
　　孔子，周世多力之人也，作《春秋》，秘书微文，无所不定。（《论衡效力》）──右《春秋》为孔子所作。仲尼作经，本一而已。（《申鉴时事》）
　　《诗》、《书》、《礼》、《春秋》，或因或作，而成于仲尼乎？其益可知也。（《扬子问神》）孔子定六经以行其道。（《白虎通五经》）六经之作皆有据。（《论衡书解》）
　　孔子修成、康之道，述周公之训，以教七十子，使服其衣冠，修其篇籍，故儒者之学生焉。（《淮南说林》）治世有孔子之经。（《潜夫论思贤》）
　　孔子作法五经，运之天地，稽之图像，质于三王，施于四海。（《春秋纬演孔图》）
　　（此义与《中庸》“君子之道本诸身，征之庶民，考诸三王而不谬，建诸天地而不悖，质诸鬼神而无疑，百世以俟圣人而不惑”同。若其直指五经为孔子作，尤为明显。自刘歆篡乱诸经，归之周公，而孔子制作之义晦矣。幸赖孔门口说遗文犹有存者，足以证知。吉光片羽，可谓鸿宝。）
　　孔子曰：“文王既没，文不在兹乎！”文王之文，传在孔子。孔子为汉制文，传在汉也。受天之文。文人宜遵五经六艺为文。（《论衡佚文》）
　　（五经六艺之文，孔子为汉制之，则五经六艺非孔子所作而何？王仲任犹传微言哉。）孔子之胸有文，曰：“制作定世符运。”（《春秋纬演孔图》）
　　孔子谓老聃曰：“某治《诗》、《书》、《礼》、《乐》、《易》、《春秋》六经。”（《庄子天运》）
　　古之人其备乎！配神明，醇天地，育万物，知天下，泽及百姓，明于本数，系于末度，六通四辟，小大精粗，其运无乎不在。其明而在数度者，旧法世传之史，尚多有之；其在于《诗》、《书》、《礼》、《乐》者，邹鲁之士，缙绅先生，多能明之。《诗》以道志，《书》以道事，《礼》以道行，《乐》以道和，《易》以道阴阳，《春秋》以道名分。其数散于天下，而设于中国者，百家之学，时或称而道之。天下大乱，贤圣不明，道德不一。天下多得一察焉以自好。譬如耳目鼻口，皆有所明，不能相通，犹百家众技也，皆有所长，时有所用。虽然，不该不遍，一曲之士也。判天地之美，析万物之理，察古人之全，寡能备于天地之美，称神明之容。是故内圣外王之道，暗而不明，郁而不发，天下之人，各为其所欲焉以自为方。悲夫！百家往而不反，必不合矣。后世之学者，不幸不见天地之纯，古人之大体，道术将为天下裂。（《庄子天下》）
　　（庄子学出田子方。田子方为子夏弟子，故庄生为子夏再传，实为孔子后学。其《天下》篇遍论当时学术，自墨子、宋铏、田骈、慎到、关尹、老聃、惠施，庄周亦自列一家，而皆以为耳目鼻口，仅明一义，不该不遍，一曲之士，不见纯体而裂道术，云邹鲁之士，缙绅先生，能明之。缙绅是儒衣，邹、鲁皆孔子后学，则古人非孔子而何？所以尊孔子者，云配神明，醇天地，育万物，和天下，泽及百姓，明于本数，系于末度，六通四辟，小大精粗，其运无乎不在。又开篇称为神明圣王。自古尊孔子、论孔子，未有若庄生者。虽子思称孔子曰“洋洋乎发育万物，峻极于天，上律天时，下袭水土”，不若庄子之该举。子贡、有若、宰我所称，益不若子思矣。固由庄生之聪辨，故一言而能举其大，亦由庄生曾为后学，能知其深也。后世以《论语》见孔子，仅见其庸行；以《春秋》见孔子，仅见其据乱之制；以心学家论孔子，仅见其本数之端倪；以考据家论孔子，仅见其末度之一二。有庄生之说，乃知孔子本数末度，小大精粗，无乎不在。信乎惟天为大！固与后儒井牖之见异也。云“《诗》以道志，《书》以道事，《礼》以道行，《乐》以道和，《易》以道阴阳，《春秋》以道名分”。朱子谓其以一字断语，如大斧斫下。非知之深，安能道得？六经之大义，六经之次序，皆赖庄生传之。云“其明而在数度”，“其在《诗》、《书》、《礼》、《乐》”，皆孔子所作，数度殆即纬欤？庄子又称“孔子祇十二经以见老子”。十二经者，六经、六纬也。孔子后学，传六经以散于天下，设教于中国，于孔学传经传教之绪，亦赖此而明。庄生称孔子“内圣外王”，与荀子“圣者尽伦者也，王者尽制者也”，悲其暗而不明，郁而不发，叹后学者不见之不幸，而疾呼道术之将裂。卫道之深，虽孟、荀之放淫辞而卫大道，岂有过哉？特庄生阅世过深，以为浊世不可与庄语，故危言、寓言、重言，故为曼衍，遂千年无知庄生者。或以古人属禹、汤、文、武，则开端云“天下之治方术者多矣，皆以其有为不可加”，指当时春秋战国创教立说之诸子而言，故谓为治方术。《论衡》谓孔子“诸子之杰者”也。孔子在当时，道未一统。孔、墨并称，儒、墨相攻，故列在当时天下治方术诸家之内。若“古之人”，为三代先王，则当言古今之为治道多矣，不当言“天下之治方术”。文质三正，循环递嬗，三王方听人人用二代之礼乐，何尝以为无以加？故知“古之人”非三代先王也。时非三代先王，则“古之人”为孔子尤确，而“古之人”所为《诗》、《书》、《礼》、《乐》，非孔子而何？能明庄子此篇，可明当时诸子纷纷创教；益可明孔子创儒，其道最大，而六经为孔子所作，可为铁案。）
　　五经之兴，可谓作矣。（《论衡对作》）
　　丘生苍际，触期稽度，为赤制；故作《春秋》，以明文命，缀纪撰《书》，定礼乐。（《尚书纬考灵曜》）（此云撰《书》定礼，则《书》、《礼》为孔子所作明矣。）
　　圣人之制经，以遗教后贤也；譬犹巧倕之为规矩准绳，以遗后工也。（《潜夫论赞学》）据周史，立新经。（《春秋纬演孔图》）
　　圣人不空生，必有所制以显天心。丘为木铎，制天下法。（《春秋纬演孔图》）丘为制法之主，黑绿不代苍黄。（《春秋纬援神器》）
　　──右总论六经为孔子所作。
　　孔子改制考 卷11
　　○孔子改制托古考（孟子曰：“大人者，言不必信，惟义所在。”斯言也，何为而发哉？大人莫若孔子，其为孔子改制六经言耶？慈母之养子也，托之鬼神古昔以耸善戒恶；圣人爱民如子，其智岂不若慈母乎？子思曰“无征不信，不信民弗从”。欲征信莫如先王。传曰：“可与立，未可与权。”《易》曰：“《巽》以行权。”权者知轻重之谓。拨乱救民，硁硁必信，义孰重轻？巽辞托先王，俾民信从，以行权救患。孔子乎，将为硁硁必信之小人乎？抑为唯义所在之大人乎？况寓言尤诸子之俗哉。）
　　子曰：“吾作《孝经》，以素王无爵禄之赏，斧钺之诛，故称明王之道。”曾子避席复坐。子曰：“居，吾语女，顺孙以避灾祸，与先王以托权”。（《孝经纬钩命诀》）
　　（孔子改制托古大义，全见于此。一曰素王之诛赏，一曰与先王以托权。守经之徒，可与立者也。圣人但求有济于天下，则言不必信，惟义所在。无征不信，不信民不从，故一切制度托之三代先王以行之。若谓圣人行事不可依托，则是以硁硁之小人，律神化之孔子矣。布衣改制，事大骇人，故不如与之先王，既不惊人，自可避祸。）
　　文王，周始受命之王，天之所命，故上系天端。方陈受命，制正月，故假以为王法。（《公羊》隐元年何注《春秋》以新王受命，而文王为受命之王，故假之以为王法，一切制度皆从此出。必托之文王者，董子《繁露》所谓时诡其实，以有所讳也。必如是而后可以避祸，而后可以托王。《论语》“文王既没，文不在兹乎”，孔子明以自谓矣。何邵公非嫡传口说，何敢谓为假乎？）
　　仲尼之作《春秋》也，上探正天端王公之位，万民之所欲；下明得失，起贤才以得后圣。故引史记，理往事，正是非，见王公。史记十二公之间，皆衰世之事，故门人惑。孔子曰：吾因其行事而加乎王心焉，以为见之空言，不如行事博深切明。（《繁露俞序》）
　　孔子明得失，见成败，疾时世之不仁，失王道之体，故缘人情，赦小过。《传》又明之曰：君子辞也。孔子曰：吾因行事，加吾王心焉，假其位号以正人伦，因其成败以明顺逆。（同上）
　　（孔子以布衣而改乱制，加王心，达王事，不得不托诸行事，以明其义。当时门人犹惑之，况门外者乎？此孔子之微言，董子能发明之。）
　　有非力之所能致而自至者，西狩获麟，受命之符是也。然后托乎《春秋》正不正之间，而明改制之义，一统乎天子，而加忧于天下之忧也，务除天下所患，而欲上通五帝，下极三王，以通百王之道。（《繁露符瑞》）
　　（孔子受天命，改乱制，通三统，法后王，托古改制之义，此条最为显碻，可无疑矣。）
　　托记高祖以来，事可及问闻知者，犹曰我但记先人所闻，辟制作之害。（《公羊》哀十四年何注略与《钩命诀》义同，本文自明显。邵公盖深知口说者。）
　　《春秋》假行事以见王法。圣人为文辞孙顺，善善恶恶，不可正言其罪。（《公羊》庄十年何注）
　　太史公曰：余闻董生曰：周道衰废。孔子为鲁司寇，诸侯害之，大夫壅之。孔子知言之不用，道之不行也，是非二百四十二年之中，以为天下仪表，贬天子，退诸侯，讨大夫，以达王事而已矣。子曰：“我欲载之空言，不如见之于行事之深切着明也。”（《史记太史公自序》）
　　（太史公，董生嫡传。《春秋》之学，皆有口说相传，故深知孔子托古改制之义。）
　　明《春秋》之道亦通于三王，非主假周以为汉制而已。（《公羊》桓三年何注）（夏、殷、周三统，皆孔子所托，故曰“非主假周”也。）
　　昔者三代圣王既没，天下失义。后世之君子，或以厚葬久丧以为仁也、义也、孝子之事也，或以厚葬久丧以为非仁义、非孝子之事也。曰二子者，言则相非，行即相反。皆曰吾上祖述尧、舜、禹、汤、文、武之道者也，而言即相非，行即相反，于此乎后世之君子，皆疑惑乎二子者言也。（《墨子节葬》）
　　（厚葬久丧，孔子之制，当时未有定论。墨子攻之为言相非，行相反，则儒教托古之义不待辨。）
　　孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？（《韩非子显学》）
　　（孔子称尧舜五服五章，山龙藻火，大章《韶乐》，而墨子称尧舜土阶茅茨，夏葛冬裘，所谓取舍不同也，皆自谓真尧、舜。可见当时托古于先王之风，韩非犹及知之。）
　　且夫世之愚学，皆不知治乱之情，讘讠夹多诵先古之书，以乱当世之治。（《韩非子奸劫弑臣》）
　　夫称上古之传，颂辩而不悫，道先王仁义而不能正国者，此亦可以戏，而不可以为治也。（《韩非子外储说左》）
　　《春秋》之于世事也，善复古，讥易常，欲其法先王也。然而介以一言曰：“王者必改制。”自僻者得此以为辞，曰：“古苟可循，先王之道何莫相因？”世迷是闻，以疑正道而信邪言，甚可患也。（《繁露楚庄王》）
　　（孔子之作《春秋》，托新王以改制，而其于世事，则欲人之法先王，岂不自相剌谬？不知改制者，孔子之隐志；法先王者，《春秋》之托词。在当时莫知其故。自后世口说微言，流布天下，改制之义既彰，僻者乃有“先王之道何莫相因”之说，盖犹未明托之义，反以为口实而相难也。）
　　古者天下散乱，莫之能一，是以诸侯并作。语皆道古以害今，饰虚言以乱实。人善其所私学，以非上之所建立。（《史记秦始皇纪》）
　　（“侯”字疑“子”字之误，盖谓诸子并作，道古虚言，皆托先王以非当世也。）
　　孔子曰：我欲观夏道，是故之杞，而不足征也，吾得“夏时”焉。我欲观殷道，是故之宋，而不足征也，吾得《坤》、《干》焉。《坤》、《干》之义，“夏时”之等，吾以是观之。（《礼记礼运》）
　　（夏、殷之礼皆无征，而仅得《坤》、《干》之义，夏时之等。何为尚有此琐碎丧祭之典，如《檀弓》所杂称引者？然则为儒者之称托，何疑？）
　　《春秋》王鲁，托隐公以为始受命王，因仪父先与隐公盟，可假以见褒赏之法。（《公羊》隐元年何注）（此发诸侯归命、新王蒙褒之制，孔子托此以见义。）
　　定、哀多微辞，主人习其读而问其传，则未知己之有罪焉尔。（《公羊》定元年传）孟子道性善，言必称尧、舜。（《孟子滕文》）
　　（孟子书多称引尧、舜，故言性善，亦托之尧、舜，以明其旨。董子亦言性善。盖皆公羊家言也。）
　　予观《春秋》、《国语》，其发明《五帝德》、《帝系姓》，章矣！顾弟弗深考。其所表见皆不虚。书缺有间矣，其轶乃时时见于他说，非好学深思，心知其意，固难为浅见寡闻道也。（《史记五帝本纪》）
　　（系姓古无之。孔子吹律定姓。《大传》系之以姓而不殊，百世而婚姻不通，周道然也，则夏、殷已不然。盖孔子特立托之五帝耳。《春秋繁露三代改制质文》篇言殷阳周阴，详言之。此谓顾弟弗深考，时时见于他说，又谓非深思知意，难为浅见寡闻者道，又谓其所表见皆不虚，更以坚人之信。史公盖深知托古之旨矣。）
　　太史公曰：学者多称五帝，尚矣。然《尚书》独载尧以来，而百家言黄帝，其文不雅驯，荐绅先生难言之，孔子所传《宰予问》、《五帝德》及《帝系姓》，儒者或不传。（《史记五帝本纪》）
　　（《五帝德》及《帝系姓》，皆孔子所定。然尧、舜三代，同出黄帝，尧、舜周亲，何舜至耕稼陶渔，尧须明扬侧陋？若夫玄鸟生商，履武降稷，诗人所歌，则皆无父而生，平林寒冰，鸟覆牛腓，决非帝王之家。姓别男女，周道乃然，古无是制，何有系姓？稷母为帝喾元妃，不应逾越挚尧将二百年，乃见用于舜。世疑皆孔子所托，或疑以传疑，故两传之。以理而言，《诗》文可证也。）
　　古者棺椁无度。中古棺七寸，椁称之，自天子达于庶人，非直为观美也，然后尽于人心。不得，不可以为悦。无财，不可以为悦。得之为有财，古之人皆用之，吾何为独不然？（《孟子公孙丑》）
　　“诸侯之礼，吾未之学也。虽然，吾尝闻之矣，三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也。”（《孟子滕文》）
　　（三年之丧，为孔子增改之制，托于三代圣王以行之。孟子为孔子后学，故日以推行孔道为事。若本是三代旧制，则鲁自周公、伯禽至平公，滕自叔绣至定公，中间非无贤君，岂敢悖当王定制，何至绝无一人行之？鲁为秉礼，亦无人行之，何也？且自亲臣、重臣、言官盈廷会议具奏，无一人以为可者。若《大周会典》、《大周通礼》，显有此条，且上溯夏、殷《会要》皆有之，百官议奏能引《志》曰，观瞻具在，有不知而公然违悖者乎？与宰我问短丧、齐宣王欲短丧，三说参考之，自悟其为孔子新改之制，托古以为三代矣，而尤莫若此条之明晰。国朝满洲臣工，皆服丧百日。乾隆时舒赫德请令满洲臣工一律服三年丧，不行。舒赫德即孟子也。以今证古，何足异乎？）
　　子张曰：《书》云“高宗谅阴，三年不言”，何谓也？子曰：何必高宗？古之人皆然。君薨，百官总己以听于冢宰三年。（《论语宪问》）
　　（孔子立三年丧之制，而着之于《书》，盖古者高宗尝独行之。孔子托古定制，故推之为古之人皆然。）
　　子张问曰：《书》云“高宗三年不言，言乃讙”，有诸？仲尼曰：胡为其不然也？古者天子崩，王世子听于冢宰三年。（《礼记檀弓》）（义同上。）
　　王曰：“寡人有疾，寡人好货。”对曰：“昔者公刘好货。《诗》云：‘乃积乃仓，乃裹糇粮，于橐于囊，思戢用光，弓矢斯张，干戈戚扬，爰方启行。’故居者有积仓，行者有裹囊也，然后可以爰方启行。王如好货，与百姓同之，于王何有？”王曰：“寡人有疾，寡人好色。”对曰：“昔者太王好色，爱厥妃。《诗》云：‘古公亶父，来朝走马，率西水浒，至于岐下，爰及姜女，聿来胥宇。’当是时也，内无怨女，外无旷夫。王如好色，与百姓同之，于王何有？”（《孟子梁惠王》）
　　（公刘、太王皆非好货好色之君，而孟子乃托之以勉宣王。盖当时人情皆厚古而薄今，儒者之说，又迁远而难于信，故必借古人以为据，然后使其无疑而易于入。此虽孟子引导时君之法，而儒家之善于托古，亦可见矣。《淮南子》所谓故为道者必托之神农、黄帝而后能入说，此类是也。）
　　古者冠缩缝，今也衡缝，故丧冠之反吉，非古也。（《礼记檀弓》）
　　幼名，冠字，五十以伯仲，死谥，周道也。绖也者，实也。掘中溜而浴，毁灶以缀足，及葬，毁宗躐行，出于大门，殷道也。学者行之。（《礼记檀弓》）
　　县子曰：绤衰裳，非古也。（《礼记檀弓》）
　　质家亲亲先立娣，文家尊尊先立侄。嫡子有孙而死，质家亲亲先立弟，文家尊尊先立孙。其双生也，质家据见立先生，文家据本意立后生。（《公羊》隐元年何注）
　　（质家文家，孔子所托三统之别号。《春秋》诡辞诡实，故不必言夏、殷、周，而曰质家、文家也。）
　　“讥始不亲迎也”。何注：礼，所以必亲迎者，所以示男先女也。于庙者，告本也。夏后氏逆于庭，殷人逆于堂，周人逆于户。（《公羊》隐三年传）
　　（古未有亲迎之礼，盖尊男卑女，从古已然。孔子始发君聘臣，男下女，创为亲迎之义，故于《春秋》着之。何邵公所云夏、殷、周之逆，盖皆儒者假托以为说。不然，亲迎果为三代所有，煌煌巨典，昭布天下，而孔子何为独陈于哀公之前，而公讶其已重，一若闻所未闻者？（见《大戴礼》哀公问于孔子）墨子亦称三代先王，而讥儒者亲迎“祇褍若仆”。盖孔子创制托古耳。）
　　二月三月皆有王者。二月，殷之正月也。三月，夏之正月也。王者存二王之后，使统其正朔，服其服色，行其礼乐，所以尊先圣，通三统。师法之义，恭让之礼，于是可得而观之。（《公羊》隐三年何注）
　　（《春秋》于十一月、十二月、十三月皆书王，余则无之。盖三正皆孔子特立，而托之三王。其实秦、汉皆用十月，疑古亦当有因，未必用三正也。）
　　黄帝之乐曰《咸池》。（《乐纬动声仪》）颛顼之乐曰《五茎》。帝喾之乐曰《六英》。尧乐曰《大章》。
　　舜乐曰《箫韶》。禹乐曰《大夏》。殷曰《大沄》。周曰《酌》。
　　孔子曰：《箫韶》者，舜之遗者也。（并同上）
　　王者治定制礼，功成作乐。未制作之时，取先王之礼乐宜于今者用之。尧曰《大章》，舜曰《箫韶》，夏曰《大夏》，殷曰《大沄》，周曰《大武》，各取其时民所乐者名之。（《公羊》隐五年何注）
　　（《繁露三代改制质文》篇：“礼乐各以其法，象其宜。”又曰：“《春秋》应天作新王之事，王鲁，绌夏，亲周，故宋，乐宜亲《招》、《武》，故以虞录亲，乐制宜商。”可见孔子托古以定乐制。不然，凡乐律音曲恒易失传，难以传之五百年者。孔子去黄帝、顼、喾已二千余载，尧、舜、夏、商亦千余载，乌得有闻《韶》忘味之理乎？其托无疑矣。）
　　乐所由来者尚也，必不可废。有节有侈、有正有淫矣，贤者以昌，不肖者以亡。昔古朱襄氏之治天下也，多风而阳气畜积，万物散解，果实不成，故士达作为五弦瑟，以来阴气，以定群生。昔葛天氏之乐，三人操牛尾，投足以歌八阕：一曰《载民》，二曰《玄鸟》，三曰《遂草木》，四曰《奋五谷》，五曰《敬天常》，六曰《建帝功》，七曰《依地德》，八曰《总禽兽之极》。昔陶唐氏之始，阴多滞伏而湛积，水道壅塞，不行其原，民气郁阏而滞着，筋骨瑟缩不达，故作为舞以倡导之。昔黄帝令伶伦作为律。伶伦自大夏之西，乃之阮隃之阴，取竹于嶰溪之谷，以生空窍厚钧者，断两节间，其长三寸九分，而吹之以为黄钟之宫，吹曰舍少。次制十二筒，以之阮隃之下，听凤凰之鸣，以别十二律，其雄鸣为六，雌鸣亦六，以比黄钟之宫，适合；黄钟之宫，皆可以生之。故曰黄钟之宫，律吕之本。黄帝又命伶伦与荣将，铸十二钟，以和五音，以施英韶，以仲春之月，乙卯之日，日在奎，始奏之，命之曰《咸池》。帝颛顼生自若水，实处空桑，乃登为帝，惟天之合，正风乃行，其音若熙熙凄凄锵锵。帝颛顼好其音，乃令飞龙作效八风之音，命之曰《承云》，以祭上帝。乃令先为乐倡，乃偃寝，以其尾鼓其腹，其音英英。帝喾命咸黑作为声歌，九《招》六《列》六《英》。有倕作为鼙鼓、钟、磬、吹苓、管、埙、篪、鼗、椎钟。帝喾乃令人扌卞，或鼓鼙击钟磬，吹苓展管篪，因令凤鸟、天翟舞之。帝喾大喜，乃以康帝德。帝尧立，乃命质为乐。质乃效山林溪谷之音以歌，乃以麋躭置缶而鼓之，乃拊石击石以象上帝玉磬之音，以致舞百兽。瞽叟乃拌五弦之瑟，作以为十五弦之瑟，命之曰《大章》，以祭上帝。舜立，命延乃拌瞽叟之所为瑟，益之八弦，以为二十三弦之瑟。帝舜乃命质修九《招》、六《列》、六《英》，以明帝德。禹立，勤劳天下，日夜不懈，通大川，决壅塞，凿龙门，降通漻水以导河，疏三江五湖，注之东海，以利黔首。于是命皋陶作为《夏钥》九成，以昭其功。殷汤即位，夏为无道，暴虐万民，侵削诸侯，不用轨度，天下患之。汤于是率六州以讨桀罪，功名大成，黔首安宁。汤乃命伊尹作为《大沄》，歌《晨露》，修九《招》、六《列》以见其善。周文王处岐，诸侯去殷三淫而翼文王。散宜生曰：“殷可伐也。”文王弗许。周公旦乃作诗曰：“文王在上，于昭于天。周虽旧邦，其命维新。”以绳文王之德。武王即位，以六师伐殷。六师未至，以锐兵克之于牧野。归，乃荐俘馘于京太室，乃命周公为作《大武》。成王立，殷民反，王命周公践伐之。商人服象，为虐于东夷。周公遂以师逐之，至于江南，乃为《三象》，以嘉其德。故乐之所由来者尚矣，非独为一世之所造也。（《吕氏春秋古乐》）
　　（按，孔子三百篇，据大戴《投壶篇》，仅传《关雎》、《卷耳》、《葛覃》、《鹊巢》、《驺虞》、《鹿鸣》、《白驹》、《伐檀》八篇。汉时《上之回》、《艾如张》等乐府，至六朝仅传二十四篇。六朝《子夜》、《清鸠》、《白珝》、《乌栖》等曲，至唐时仅传六十余曲。唐时诗皆入律，旗亭雏鬟，皆歌诗人绝句。至宋时，见吴曾《能改斋漫录》，仅传“黄河远上”一诗之节拍。宋词及《九张机》、《滚拍》，其音节元时已亡。今乐府古音传于今者，只有明嘉靖时之魏良辅，若元时北曲之音节，已亡矣。至于乐律，则隋时苏提婆之龟兹二十八调，宋时已亡。宋时十六调至今已亡，笛孔中勾字一调，今亦亡矣。曲乐之音节要眇，宫商分析，尤易舛错，苟失传人，即不可考。由此推之，乐无能传至五百年者。孔子于黄帝、顼、喾相去二千余年，唐、虞、夏、商亦千余岁，安能传至汉章帝时尚舞六代之乐？其为孔子所托无疑，故墨子敢非之也。）
　　禹之法犹存，而夏不世王。（《荀子君道》）
　　（按《论语》、《中庸》、《礼记礼运》称夏礼能言，杞不足征。既不足征，则禹之法度典章，今日安有存乎？此为儒托古无疑矣。）
　　古者百王之一天下，臣诸侯也，未有过封内千里者也。（《荀子强国》）（按，此与孟子所引夏后、殷之盛未有过千里之说，同。）
　　古者汤以亳，武王以滈，皆以百里之地也。（《荀子议兵》）汤居亳，武王居狖，皆百里之地也。（《荀子正论》）
　　（按，《孟子》，齐宣王谓文王之囿七十里，孟子谓“于传有之”，则当时事实也。囿既七十里，以百里大国计之，已占其七分，岂复成国哉？当时境地寥廓，随地皆可迁徙，随地皆可垦拓，非有如今日此疆彼界之严也，则非百里明矣。乃孟子谓文王以百里，荀子谓汤、武皆百里之地，可知百里为孔子之制，托古以明之耳。又《贾子新书》，欲天下之治安，莫若“众建诸侯而少其力”，所谓“力少则易使以义，国小则无邪心”。贾子发明孔子制者也。）
　　凡礼，事生，饰欢也；送死，饰哀也；祭祀，饰敬也；师旅，饰威也。是百王之所同，古今之所一也，未有知其由来者也。（《荀子礼论》）
　　故三年之丧，人道之至文者也，夫是之谓至隆。是百王之所同，古今之所一也。（《荀子礼论》）
　　（按，事生、送死、祭祀、师旅之礼，国家重典也。既为百王所同，则皇皇巨制，彪曜古今，岂有不知厥由来者哉？何以夏礼、殷礼、杞、宋皆不足征？且既为百王所同，何以墨子所称述者又不同也。至墨子丧制三月，孔子三年，故滕文欲行之，父兄百官皆不欲，援引先君以挠之。不然，是为百王所同，古今一致，滕文行之，百官敢诬先君以不孝者哉？可无疑于孔子托先王者矣。）
　　古者什一而藉。古者曷为什一而藉？什一者，天下之中正也。多乎什一，大桀小桀；寡乎什一，大貉小貉。什一者，天下之中正也。什一行而颂声作矣。（《公羊》宣十五年传）
　　（按《孟子》，貉稽言“吾欲二十而取一”。孟子攻之，盖非孔子中正之制也。古无是制，孔子托之耳。）
　　“作三军”。《传》曰：古者上卿、下卿、上士、下士。（《公羊》襄十一年传）
　　（三代前无是制，孔子托之耳。与《管子法法》之言四士说，同。）
　　子曰：大哉！尧之为君也。巍巍乎！惟天为大，唯尧则之。荡荡乎！民无能名焉。（《论语泰伯》）
　　（“民无能名”，固见尧之大，然亦可考见尧无事实流传。凡孔、墨所称，同为托古也。）
　　夫学者载籍极博，犹考信于六艺。《诗》、《书》虽缺，然虞、夏之文可知也。（《史记伯夷列传》）
　　（按三代以上茫昧无稽，列子所谓若觉若梦若存若亡也。虞、夏之文，舍六经无从考信。韩非言尧、舜不复生，将谁使定儒、墨之诚？可见六经中先王之行事，皆孔子托之以明其改作之义。“《诗》、《书》虽缺”句，疑刘歆伪窜。）
　　孔子曰：殷路车为善而色尚白。（《史记殷本纪》）（董子《三代改制质文》篇详言之。孔子立三统之义。）
　　子谓《韶》，尽美矣，又尽善也；谓《武》，尽美矣，未尽善也。（《论语八佾》）
　　（孔子最尊禅让，故特托尧、舜，已详《孔子特尊尧舜篇》。《韶乐》即孔子所定之乐。《繁露三代改制质文》篇：《春秋》应天作新王之事，时正黑统，王鲁，尚黑，绌夏，亲周，故宋，乐宜亲《韶》、《武》，故以虞录亲乐。非孔子之乐而何？）
　　儒者称法古而言訾当世，贱所见而贵所闻。（《盐铁论论诽》）
　　子路问于孔子曰：“请释古之学，而行由之意，可乎？”孔子曰：“不。”（《说苑建本》）
　　今世儒者之说人主，不善今之所以为治，而语已治之功，不审官法之事，不察奸邪之情，而皆道上古之传，誉先王之成功。（《韩非子显学》）（儒者道上古，誉先王，托古以易当世也。）
　　据古人以应当世，犹辰参之错，胶柱而调瑟，固而难合矣。孔子所以不用于世，而孟轲见贱于诸侯也。（《盐铁论相刺》）
　　文学守死渣滓之语而终不移。夫往古之事，昔有之语，已可睹矣。（《盐铁论国病》）
　　今以近世观之，自以目有所见，耳有所闻，世殊而事异。（同上）
　　（此盖当时攻儒者之托古。然则托古之风，沿袭已久，故人皆得知而攻之也。）
　　孔子修成、康之道，述周公之训，以教七十子，使服其衣冠，修其篇籍，故儒者之学生焉。（《淮南子要略》）
　　孔子先反，门人后，雨甚，至。孔子问焉，曰：“尔来何迟也？”曰：“防墓崩。”孔子不应。三。孔子泫然流涕曰：“吾闻之，古者不修墓。”（《礼记檀弓》）
　　易墓，非古也。（同上）
　　（葬义，孟子发之至详，不过备棺椁、蔽骸体而已。孔子重魂不重魄，故有庙祭而无墓祭，《记》所谓送形而往，迎精而反，是也。门人厚葬颜子，犹非之。盖厚葬修墓，乃是旧制，孔子反言非古，正是托古。）
　　孔子曰：五帝出，受图箓。（《尚书纬璇机钤》）帝喾以上，朴略难传；唐、虞以来，焕炳可法。（同上）
　　自三皇以下，天命未去，飨善，使一姓不再命。（《尚书纬帝命验》）
　　河图曰：“仓帝之治八百二十岁，立戊午蔀。”（《尚书纬运期授》）黄帝冠黄文，白帝冠白文，黑帝冠黑文。（《春秋纬合诚图》）黄帝德冠帝位。
　　黄帝请问太一长生之道，太一曰：“齐戒六丁，道乃可成。”黄帝布迹，必稽功务法。
　　黄帝游玄扈洛水上，与大司马容光、左右辅周昌等百二十人临观。凤凰衔图置黄帝前。帝再拜受图。
　　伏羲龙身，牛首，渠肩，达腋，山准，日角，奯目，珠衡，长九尺有一寸。望之广，视之专。（并同上）尧时气充盛，上感皇天，景星出。（《春秋纬感精符》）
　　黄帝坐于扈阁，凤凰衔书至帝前，其中得五始之文。（《春秋纬》卷三十五）
　　（黄帝、伏羲皆茫渺无可考，观于宰我问于孔子曰：“昔者予闻诸荣伊令，黄帝三百年。请问黄帝者人耶？抑非人耶？何以至于三百年乎？”孔子曰：“予！禹、汤、文、武、成王、周公可胜观耶？夫黄帝尚矣，女何以为？先生难言之。”（见《大戴礼五帝德》）然则三皇五帝之事，列子所谓若存若亡，若觉若梦，安有上世之遗书，黄白之帝冠，黄帝观凤凰衔图，伏羲之龙身牛首，瑰矞诡琐，如此之实迹耶？其为称托何疑。）
　　孔子对曰：“生乎今之世，志古之道，居今之俗，服古之服，舍此而为非者，不亦鲜乎？”哀公曰：“然则今夫章甫、句屦、绅带而搢笏者，此皆贤乎？”（《大戴记哀公》）
　　（章甫，句屦，绅带，搢笏，盖孔子所改定之儒服也。《孝经》所谓非先王之法服不敢服，孟子所谓服尧之服，此所谓服古之服，皆托也。）文学褒衣博带，窃周公之服。（《盐铁论利议》）
　　（儒服创自孔子，哀公见而惊问，而云“窃周公之服”，知必孔子之托周公也。）
　　古者税什一，丰年补败，不外求而上下皆足也。（《谷梁》庄二十八年传）
　　古者十一，藉而不税，初税亩，非正也。古者三百步为里，名曰井田。井田者九百亩，公田居一。私田稼不善则非吏，公田稼不善则非民。初税亩者，非公之去公田，而履亩十取一也，以公之与民为已悉矣。古者公田为居，井灶葱韭尽取焉。（《谷梁》宣十五年传）
　　古者立国家，百官具，农工皆有职，以事上。古者有四民，有士民，有商民，有农民，有工民。夫甲非人人之所能为也。丘作甲，非正也。（《谷梁》成元年传）
　　非先王之法服不敢服，非先王之法言不敢道，非先王之德行不敢行。（《孝经卿大夫章》）
　　（法服者，儒服也。儒服为孔子之服，鲁哀公之问孔子曰：“夫子之服，其儒服与？”此云先王，盖孔子托也。）
　　子曰：夫召我者而岂徒哉？如有用我者，吾其为东周乎！（《论语阳货》）
　　（平王东迁而周亡，故孔子作春秋，绌周王鲁，直以春秋为继周之一代，托始于隐公，适当平世，何尚东周之可为乎？此言为东周，盖托也。）
　　孔子改制考 卷12
　　○孔子改制法尧舜文王考（尧舜为民主，为太平世，为人道之至，儒者举以为极者也。然吾读《书》，自《虞书》外，未尝有言尧舜者。《召诰》曰：“我不可不监于有夏，亦不可不监于有殷。”又曰：“我不敢知曰有夏服天命，惟有历年”；“我不敢知曰有殷受天命，惟有历年。”又曰：“丕若有夏历年，式勿替有殷历年。”《多方》曰：“非天庸释有夏，非天庸释有殷。”《立政》曰：“古之人，迪惟有夏”，“亦越成汤陟，丕厘上帝之耿命。”皆夏殷并举，无及唐虞者。盖古者大朝，惟有夏、殷而已，故开口辄引以为鉴。尧舜在洪水未治之前，中国未辟，故《周书》不称之。惟《周官》有“唐、虞稽古，建官惟百”之言，然是伪书，不足称也。《吕刑》有“三后”矣，“皇帝清问下民”，古人主无称“皇帝”者，盖“上帝”也。则亦无称尧舜者。若《虞书尧典》之盛，为孔子手作，观《论衡》所述“钦明文思”以下为孔子作。皋陶有“蛮夷猾夏”之辞，尧、舜时安得有夏？其为孔子所作至明矣。韩非谓孔、墨同称尧舜，而取舍相友，尧舜不可复生，谁使定孔、墨之真？由斯以推，尧、舜自让位盛德，然太平之盛，盖孔子之七佛也。《孝经纬》所谓托先王以明权。孔子拨乱升平，托文王以行君主之仁政，尤注意太平，托尧、舜以行民主之太平，然其恶争夺，而重仁让，昭有德，发文明。《易》曰“言不尽意”，其义一也。特施行有序，始于粗粝而后致精华。《诗》托始文王，《书》托始尧舜，《春秋》始文王终尧舜。《易》曰“言不尽意”，圣人之意，其犹可推见乎？后儒一孔之见，限于乱世之识，大鹏翔于寥廓，而罗者犹守其薮泽，悲夫！）
　　仲尼祖述尧、舜，宪章文、武。（《礼记中庸》）
　　（孔子改制，专托尧、舜、文、武。公羊既发大义，子思传之与公羊合，可谓独提宗旨，发揭微言。孔子最尊文王之让德，志在文王。然墨子谓孔子法周而未法夏，荀子谓孔子一家得周道举而用之，故亦并称文、武也。）
　　昔者三代圣王既没，天下失义，后世之君子，或以厚葬久丧为仁也，义也，孝子之事也；或以厚葬久丧以为非仁义，非孝子之事也。曰二子者，言则相非，行则相反，皆曰吾上祖述尧、舜、禹、汤、文、武之道者也。（《墨子节葬》）
　　（孔子厚葬久丧，墨子薄葬短丧，相非相反，而皆自谓尧、舜、禹、汤、文、武之道。此与韩非《显学篇》谓孔子、墨翟“俱道尧、舜，而取舍不同，皆自谓真尧、舜”，尧、舜不可复生，谁使定尧、舜之真，全合。比两书观之，藉仇家之口以明事实，可知六经中之尧、舜、文王，皆孔子民主君主之所寄托，所谓尽君道，尽臣道，事君治民，止孝止慈，以为轨则，不必其为尧、舜、文王之事实也。若尧、舜、文王之为中国古圣之至，为中国人人所尊慕，孔、墨皆托以动众，不待言矣。）
　　──右孔子法尧舜文王总义。
　　君子曷为为《春秋》？拨乱世，反诸正，莫近诸《春秋》。则未知其为是与，其诸君子乐道尧舜之道与？末不亦乐乎尧舜之知君子也？（《公羊》哀十四年传）
　　（《春秋》始于文王，终于尧舜。盖拨乱之治为文王，太平之治为尧舜，孔子之圣意，改制之大义，公羊所传微言之第一义也。）
　　尧舜当古历象日月星辰，百兽率舞，凤凰来仪。《春秋》亦以王次春，上法天文，四时具，然后为年，以敬授民时，崇德致麟，乃得称太平。道同者相称，德合者相友，故曰乐道尧舜之道。（《公羊》哀十四年何注）
　　（《春秋》据乱，未足为尧舜之道；至终致太平，乃为尧舜之道。）
　　孔子曰：“行夏之时，乘殷之辂，服周之冕，乐则《韶舞》。放郑声，远佞人。”道而行之于世，虽非尧舜之君，则亦尧舜也。（《新语思务》）
　　孔子生于乱世，思尧、舜之道，东西南北，灼头濡足，庶几世主之悟。（《盐铁论大论》）
　　曰若稽古帝尧，曰放勋。钦明文思安安，允恭克让，光被四表，格于上下。克明俊德，以亲九族；九族既睦，平章百姓；百姓昭明，协和万邦，黎民于变时雍。乃命羲和，钦若昊天，历象日月星辰，敬授人时。分命羲仲，宅暐夷，曰旸谷，寅宾出日，平秩东作，日中星鸟，以殷仲春，厥民析，鸟兽孳尾。申命羲叔，宅南交，平秩南讹，敬致，日永星火，以正仲夏，厥民因，鸟兽希革。分命和仲，宅西，曰昧谷，寅饯纳日，平秩西成，宵中星虚，以殷仲秋，厥民夷，鸟兽毛毨。申命和叔，宅朔方，曰幽都，平在朔易，日短星昂，以正仲冬，厥民隩，鸟兽氄毛。帝曰：“谘，汝羲暨和，期，三百有六旬有六日，以闰月定四时，成岁。允厘百工，庶绩咸熙。”帝曰：“畴谘若时登庸。”放齐曰：“胤子朱，启明。”帝曰：“吁！嚚讼，可乎？”帝曰：“畴谘若予采。”兜曰：“都，共工方鸠僝功。”帝曰：“吁！静言庸违，象恭滔天。”帝曰：“谘四岳，汤汤洪水方割，荡荡怀山襄陵，浩浩滔天，下民其谘，有能俾乂。”佥曰：“于，鲧哉！”帝曰：“吁，咈哉。方命圯族。”岳曰：“异哉，试可乃已。”帝曰：“往，钦哉。”九载，绩用弗成。帝曰：“谘，四岳。朕在位七十载，汝能庸命，巽朕位。”岳曰：“否德忝帝位。”曰：“明明扬侧陋。”师锡帝曰：“有鳏在下，曰虞舜。”帝曰：“俞，予闻。如何？”岳曰：“瞽子。父顽，母嚚，象傲，克谐以孝，烝烝乂，不格奸。”帝曰：“我其试哉！”女于时，观厥刑于二女。厘降二女于妫汭，嫔于虞。帝曰：“钦哉！”慎徽五典，五典克从。纳于百揆，百揆时叙。宾于四门，四门穆穆。纳于大麓，烈风雷雨弗迷。帝曰：“格汝舜，询事考言，乃言底可绩。三载，汝陟帝位。”舜让于德，弗嗣。正月上日，受终于文祖。在璇玑玉衡，以齐七政。肆类于上帝，禋于六宗。望于山川，遍于群神。辑五瑞，既月，乃日觐四岳群牧，班瑞于群后。岁二月，东巡守，至于岱宗，柴，望秩于山川，肆觐东后，协时月正日，同律度量衡，修五礼，五玉，三帛，二生，一死，贽，如五器，卒乃复。五月南巡守，至于南岳，如岱礼。八月西巡守，至于西岳，如初。十有一月朔巡守，至于北岳，如西礼。归，格于艺祖，用特。五载一巡守，群后四朝，敷奏以言，明试以功，车服以庸。肇十有二州，封十有二山，浚川。象以典刑，流宥五刑：鞭作宫刑，扑作教刑，金作赎刑，眚灾肆赦，怙终贼刑。“钦哉钦哉！惟刑之恤哉！”流共工于幽州，放兜于崇山，窜三苗于三危，殛鲧于羽山，四罪而天下咸服。二十有八载，帝乃殂落。百姓如丧考妣，三载，四海遏密八音。月正元日，舜格于文祖，询于四岳，辟四门，明四目，达四聪。谘十有二牧，曰：“食哉惟时。柔远能迩，惇德允元，而难任人，蛮夷率服。”舜曰：“谘四岳，有能奋庸熙帝之载，使宅百揆，亮采惠畴。”佥曰：“伯禹作司空。”帝曰：“俞，谘禹，汝平水土，惟时懋哉！”禹拜稽首，让于稷、契暨皋陶。帝曰：“俞，汝往哉！”帝曰：“弃，黎民阻饥，汝后稷，播时百谷。”帝曰：“契，百姓不亲，五品不逊。汝作司徒，敬敷五教，在宽。”帝曰：“皋陶，蛮夷猾夏，寇贼奸宄，汝作士。五刑有服，五服三就，五流有宅，五宅三居，惟明克允。”帝曰：“畴若予工？”佥曰：“垂哉！”帝曰：“俞，谘垂，汝共工。”垂拜稽首，让于殳昚暨伯与。帝曰：“俞，往哉！汝谐。”帝曰：“畴若予上下草木鸟兽？”佥曰：“益哉！”帝曰：“俞，谘益，汝作朕虞。”益拜稽首，让于朱虎、熊罴。帝曰：“俞，往哉！汝谐。”帝曰：“谘四岳，有能典朕三礼？”佥曰：“伯夷。”帝曰：“俞，谘伯，汝作秩宗，夙夜惟寅，直哉惟清。”伯拜稽首，让于夔、龙。帝曰：“俞，往，钦哉！”帝曰：“夔，命汝典乐，教胄子。直而温，宽而栗，刚而无虐，简而无傲。诗言志，歌永言，声依永，律和声。八音克谐，无相夺伦，神人以和。”夔曰：“于予击石拊石，百兽率舞。”帝曰：“龙，朕堲谗说殄行，震惊朕师。命汝作纳言，夙夜出纳朕命，惟允。”帝曰：“谘汝二十有二人，钦哉！惟时亮天功。”三载考绩，三考，黜陟幽明，庶绩咸熙，分北三苗。舜生三十征庸，三十在位。五十载，陟方乃死。（《尚书尧典》）
　　（《尧典》一字皆孔子作，凡有四证：王充《论衡》：《尚书》自“钦明文思”以下，何人所作也？曰篇家也；篇家者谁也？鸿笔之人也；鸿笔之人何人也？曰孔子也。则仲任尚知此说，其证一。《尧典》制度与《王制》全同，巡狩一章文亦全同。《王制》为素王之制，其证二。文辞若“光被四表，格于上下，克明俊德，以亲九族”等，调谐词整，与《干卦》彖辞爻辞“云行雨施，品物流行，大明终始，六位时成”同，并为孔子文笔，其证三。夏为禹年号，尧、舜时禹未改号，安有夏？而不云蛮夷猾唐猾虞，而云猾夏，盖夏为大朝，中国一统，实自禹平水土后，乃通西域，故周时人动称夷夏、华夏，如近代之称汉、唐。故虽以孔子之圣，便文称之，亦曰猾夏也。证四。《春秋》、《诗》皆言君主，惟《尧典》特发民主义。自“钦若昊天”后，即舍嗣而巽位，或四岳共和，或师锡在下，格文祖而集明堂，辟四门以开议院，六宗以祀，变生万物，象刑以期刑措。若斯之类，皆非常异义托焉。故《尧典》为孔子之微言。素王之巨制，莫过于此！）
　　尧舜氏作，通其变，使民不倦，神而化之，使民宜之。（《易系辞》）
　　孔子、墨子俱道尧舜，而取舍不同，皆自谓真尧舜。尧舜不复生，将谁使定儒墨之诚乎？殷周七百余岁，虞夏二千余岁，而不能定儒、墨之真。今乃欲审尧、舜之道于三千岁之前，意者其不可必乎？无参验而必之者，愚也。弗能必而据之者，诬也。故明据先王、必定尧舜者，非愚则诬也。（《韩非子显学》）
　　（儒墨同道尧舜而相反。当时托尧舜，如许行托神农，百家称黄帝，出于时风，学人颇知之。韩非虽不足信据，而并在儒墨外，谓其无参验，不可必，亦见其时外论。《孝经纬》所谓托先王以明权，非圣人孰可行之？）
　　子曰：“大哉！尧之为君也。”“惟天为大，惟尧则之，荡荡乎民无能名焉。”（《论语泰伯》）
　　（党人称“大哉孔子”，“无所成名”，与孔子称尧同。荀子、列子皆谓五帝不传政，尧无政传，安能名之？）
　　子曰：无为而治者，其舜也与！夫何为哉？恭己正南面而已矣。（《论语卫灵》）
　　子曰：舜其大知也与？舜好问而好察迩言，隐恶而扬善，执其两端，用其中于民。其斯以为舜乎！（《礼记中庸》）
　　子曰：舜其大孝也与？德为圣人，尊为天子，富有四海之内，宗庙飨之，子孙保之。故大德必得其位，必得其禄，必得其名，必得其寿。（同上）孔子曰：舜其至孝矣，五十而慕。（《孟子告子》）
　　故孔子曰：孝弟之至，通于神明，光于四海，舜之谓也。（《新序杂事第一》）
　　孔子曰：《箫韶》者，舜之遗音也。温润以和，似南风之至。其为音，如寒暑风雨之动物，如物之动人，雷动兽禽，风雨动鱼龙，仁义动君子，财色动小人，是以圣人务其本。（《乐纬动声仪》）
　　乐则《韶舞》。（《论语卫灵》）子谓《韶》，尽美矣，又尽善也。（《论语八佾》）以虞录亲乐。（《繁露三代改制》）（孔子录乐取《韶》。《韶乐》即孔子乐，辨见前。）
　　《河图》命纪也。图天地帝王终始存亡之期，录代之矩。使帝王受命用吾道，述尧理代平，制礼放唐之文，化洽作乐，名斯在。（《尚书纬璇机钤》）
　　若稽古帝曰重华，钦翼皇象。建寅，授正朔。（《尚书纬尚书中候》）──右孔子法尧、舜。
　　子畏于匡，曰：文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！（《论语子罕》）
　　（孔子以文自任，直继文王，绝不辞让，反复言之，号为“斯文”，并不以为谥法。事出《论语》。此为孔门微言，至可信据。）元年春王正月。王者孰谓？谓文王也。（《公羊》隐元年传）
　　《春秋》曰：“王正月。”《传》曰：“王者孰谓？谓文王也。”（《繁露三代改制》）
　　文王，周始受命之王，天之所命，故上系天端，方陈受命，制正月，故假以为王法。不言谥者，法其生不法其死，与后王共之，人道之始也。（《公羊》隐元年何注）
　　（文王但假为王法，非真王也。又云法生不法死，与后王共之。生文王为谁？非孔子而何？开宗明义，特揭徽号，此为孔门微言。知其本原，乃可通大道。）
　　文王见礼坏乐崩，道孤无主；故礼经三百，威仪三千。正经三百五，动仪三千四。（《礼纬稽命征》）
　　（周文王之时，无礼坏乐崩，然则此文王非孔子而何？故《礼经》三百，《威仪》三千，皆孔子所制。）王者孰谓？谓文王也。疑三代谓疑文王。（《春秋纬元命苞》）
　　引文王者，文王始受命，制法度。（《公羊》文九年何注）
　　王者无求。曰：是子也，继文王之体，守文王之法度。文王之法无求而求，故讥之也。（《公羊》文九年传）
　　（凡后世诵儒书，任儒统，衣儒服，皆所谓继文王之体，守文王之法度者。）
　　孔子曰：“文王既没，文不在兹乎？”文王之文在孔子，孔子之文在仲舒。（《论衡超奇》）
　　孔子曰：“文王既没，文不在兹乎？”文王之文，传在孔子。孔子为汉制文，传在汉也。（《论衡佚文》）（周文王为周制，孔子之文王为汉制。）
　　古者《诗》三千余篇。及至孔子，去其重，取可施于礼义，上采契、后稷，中述殷、周之盛，至幽、厉之缺，始于衽席。故曰《关雎》之乱，以为《风》始，《鹿鸣》为《小雅》始，《文王》为《大雅》始，《清庙》为《颂》始。三百五篇，孔子皆弦歌之，以求合《韶》、《武》、《雅》、《颂》之音。礼乐自此可得而述，以备王道，成六艺。（《史记孔子世家》）
　　子夏问曰：“《关雎》何以为国风始也？”孔子曰：“《关雎》至矣乎！夫《关雎》之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉！《关雎》之道也！万物之所系，群生之所悬命也。河洛出书图，麟凤翔乎郊，不由《关雎》之道，则《关雎》之事将奚由至矣哉？夫六经之策，皆归论汲汲，盖取之乎《关雎》。《关雎》之事大矣哉！冯冯翊翊，自东自西，自南自北，无思不服，子其勉强之，思服之，天地之间，生民之属，王道之原，不外此矣。”子夏喟然叹曰：“大哉《关雎》！乃天地之基也。”《诗》曰“钟鼓乐之”。（《韩诗外传》）
　　（“四始”之义，《韩诗》、史迁皆同。此为孔门微言大义。《关雎》、《鹿鸣》、《文王》、《清庙》，皆文王之诗也。《生民》、《公刘》、《思文》，皆文王远祖，而诗反在后。盖孔子以文王至德，托始焉尔。《诗》托始文王，《书》托始尧舜，《春秋》始终之，盖孔子圣心所托焉。自伪毛《诗大序》以风雅颂为四始，于是托始文王之义灭焉。始者，初哉首基之谓，岂可以风雅颂当之？不可通亦极矣。而伪假子夏之作，虽有《史记》、《韩诗》之证，人亦信之，岂不异哉？盖刘歆于孔子大义，无不攻灭如此。）
　　三分天下有其二，以服事殷。周之德，可谓至德也已矣。（《论语泰伯》）
　　（孔子之道，恶争夺而贵让。尧、舜、文王、隐公、泰伯、伯夷，皆贵其让也。子西不欲封孔子，畏其群弟子之多才。孟子、荀子俱谓得百里之地而君之，可朝诸侯，有天下，是当时实事。然孔子虑杀一不辜而不为，其道在春秋末，亦几三分有二，有类文王。故孔子最乐记之，以至德相近也。）
　　内文明而外柔顺，以蒙大难，文王以之。（《易》下经）
　　命之不易，无遏尔躬，宣昭义问，有虞殷自天。上天之载，无声无臭，仪刑文王，万邦作孚。（《大雅文王》）
　　故君子大其不鼓不成列，临大事而不忘大礼，有君而无臣，以为虽文王之战，亦不过此也。（《公羊》僖二十二年传）
　　（托文王以立战法，所谓杀人之中又有礼焉。既不能寝兵，亦不能不为立义也。）文王之祭，事死如事生，孝子之至也。（《公羊》桓八年何注）
　　穆穆文王，于缉熙敬止。为人君止于仁，为人臣止于敬，为人子止于孝，为人父止于慈，与国人交止于信。（《礼记大学》）（托文王为人伦之至。）
　　孔子曰：文王似元年，武王似春王，周公似正月。文王以王季为父，以太任为母，以太姒为妃，以武王、周公为子，以泰颠、闳夭为臣，其本美矣。（《说苑君道》）
　　王者受命，必先祭天，乃行王事。《诗》曰：“济济辟王，左右奉璋。”此文王之郊也。（《诗纬汛历枢》）
　　盖闻孔丘、墨翟，昼日讽诵习业，夜亲见文王、周公旦而问焉。（《吕氏春秋博志》）
　　孔子曰：文王得四臣，丘亦得四友焉。自吾得回也，门人加亲，是非胥附与？自吾得赐也，远方之士日至，是非奔辏与？自吾得师也，前有辉，后有光，是非先后与？自吾得由也，恶言不入于门，是非御侮与？（《尚书大传西伯戡耆》）
　　有间曰：“邈然远望，洋洋乎，翼翼乎，必作此乐也。黯然黑，几然而怅，以王天下，以朝诸侯者，其惟文王乎！”师襄子避席再拜曰：“善，师以为文王之操也。”故孔子持文王之声，知文王之为人。（《韩诗外传》）
　　昔乎仲尼潜心于文王矣，达之。（《法言问神》）
　　文、武之道，未坠于地，在人。贤者识其大者，不贤者识其小者，莫不有文、武之道焉。夫子焉不学，而亦何常师之有？（《论语子张》）
　　子曰：文、武之政，布在方策。其人存，则其政举。（《礼记中庸》）
　　（此三条虽并称文、武，墨子称孔子法周未尝法夏，《中庸》、《论语》称孔子从周，故兼称武王。其实孔子之心，但法文王。武未尽善，孔子有不满意焉。）
　　──右孔子法文王。孟子道性善，言必称尧舜。（《孟子滕文》）
　　（孔子之道托之尧舜，故孟子言必称之。凡孟子之尧舜，即孔子也。）
　　颜渊曰：舜何人也，予何人也，有为者亦若是。（《孟子滕文》）尧舜与人同耳。（《孟子离娄》）
　　尧舜之知而不遍物，急先务也；尧舜之仁不遍爱人，急亲贤也。（《孟子尽心》）（孔子之道，务民义为先，亲贤为大，尧、舜之道也。）
　　尧舜之道，孝弟而已矣。子服尧之服，诵尧之言，行尧之行，是尧而已矣。（《孟子告子》）
　　（孔子之道在仁。孝弟也者，其为仁之本，故尧舜之道，孝弟而已。）
　　欲为君，尽君道，欲为臣，尽臣道，二者皆法尧舜而已矣。不以舜之所以事尧事君，不敬其君者也。不以尧之所以治民治民，贼其民者也。（《孟子离娄》）
　　自以为是，不可与入尧舜之道。（《孟子尽心》）
　　夫曰尧舜擅让，是虚言也，是浅者之传，陋者之说也，不知顺逆之理，小大至不至之变者也，未可与及天下之大理者也。世俗之为说者曰：“尧舜不能教化。是何也？”曰：朱、象不化。是不然也。尧舜，至天下之善教化者也，南面而听，天下生民之属，莫不振动从服，以化顺之，然而朱、象独不化，是非尧舜之过，朱、象之罪也。尧舜者，天下之英也。朱、象者，天下之嵬，一时之琐也。今世俗之为说者，不怪朱、象，而非尧舜，岂不过甚矣哉！（《荀子正论》）
　　夫尧舜者，一天下者也，不能加毫末于是矣。（《荀子王制》）
　　请成相，道圣王，尧舜尚贤身辞让，许由、善卷，重义轻利行显明。尧让贤，以为民，泛利兼爱德施均，辨治上下，贵贱有等明君臣。尧授能，舜遇时，尚贤推德天下治，虽有贤圣，适不遇世孰知之？尧不德，舜不辞，妻以二女任以事，大人哉舜，南面而立万物备。舜授禹，以天下，尚得推贤不失序，外不避仇，内不阿亲贤者予。禹劳心力，尧有德，干戈不用三苗服，举舜川亩，任之天下身休息。（《荀子成相》）
　　古者，帝尧之治天下也，盖杀一人、刑二人而天下治。（《荀子议兵》）
　　子夏读《书》毕，见夫子。夫子问焉，“子何为于书？”对曰：“《书》之论事也，昭昭若日月之明，离离若参辰之错行，上有尧舜之道，下有三王之义。商所受于夫子者，志弗敢忘也。虽退而穷居河、济之间，深山之中，壤室编蓬，为户于中，弹琴咏先王之道，则可谓发愤慷慨矣。”（《尚书大传略说》）
　　子张曰：“尧舜之王，一人不刑而天下治。何则？教诚而爱深也。今一夫而被此五刑。”子龙子曰：“未可谓能为书。”孔子曰：“不然也，五刑有此教。”（《尚书大传甫刑》）
　　尧者，高也，饶也，言其隆兴焕炳，最高明也。舜者，推也，循也，言其推行道德，循尧绪也。（《尚书大传略说》）《尧典》可以观美。（《尚书大传甫刑》）
　　《诗》之于事也，昭昭乎若日月之光明，燎燎乎如星辰之错行，上有尧舜之道，下有三王之义。（《韩诗外传》）
　　然则观物之动，而先觉其萌，绝乱塞害，于将然而未行之时，《春秋》之志也，其明至矣。非尧舜之智，知礼之本，孰能当此？（《繁露仁义法》）
　　苟能述《春秋》之法，致行其道，岂徒除祸哉？乃尧舜之德也。（《繁露俞序》）
　　化大行故法不犯，法不犯故刑不用，刑不用则尧舜之功德，此大治之道也。（《繁露身之养》）尧舜之盛，《尚书》载之。（《史记太史公自序》）
　　儒书称尧舜之德，至优至大，天下太平。（《论衡儒增》）
　　五帝三王，颜渊独慕舜者，知己步驺有同也。（《论衡案书》）圣王莫过尧舜。尧舜之治，最为平矣。（《论衡是应》）今文学言治则称尧舜。（《盐铁论相刺》）
　　孟子曰：“尧、舜之道，非远人也，而人不思之耳。”（《盐铁论执务》）
　　（孔子祖述尧舜，孟子言必称尧舜，尤多托以为人道之极，故随事皆称焉。下仿此。）
　　万章问曰：“舜往于田，号泣于旻天，何为其号泣也？”孟子曰：“怨慕也。”万章曰：“父母爱之，喜而不忘。父母恶之，劳而不怨。然则舜怨乎？”曰：“长息问于公明高曰：‘舜往于田，则吾既得闻命矣。号泣于旻天，于父母则吾不知也。’公明高曰：‘是非尔所知也。’夫公明高以孝子之心为不若是恝，我竭力耕田，共为子职而已矣。父母之不我爱，于我何哉？帝使其子九男二女百官牛羊仓廪，备以事舜于畎亩之中，天下之士多就之者。帝将胥天下而迁之焉。为不顺于父母，如穷人无所归。天下之士悦之，人之所欲也，而不足以解忧。好色，人之所欲，妻帝之二女而不足以解忧。富，人之所欲，富有天下而不足以解忧。贵，人之所欲，贵为天子而不足以解忧。人悦之，好色，富贵，无足以解忧者，惟顺于父母可以解忧。人少则慕父母，知好色则慕少艾，有妻子则慕妻子，仕则慕君，不得于君则热中。大孝终身慕父母。五十而慕者，予于大舜见之矣。”（《孟子万章》）
　　孟子曰：天下大悦而将归己。视天下悦而归己，犹草芥也，惟舜为然。不得乎亲不可以为人，不顺乎亲不可以为子。舜尽事亲之道，而瞽瞍厎豫。瞽瞍厎豫而天下化，瞽瞍厎豫而天下之为父子者定。此之谓大孝。（《孟子离娄》）
　　舜为法于天下，可传于后世，我犹未免为乡人也，是则可忧也。忧之如何？如舜而已矣。（《孟子离娄》）
　　大舜有大焉，善与人同，舍己从人，乐取于人以为善，自耕稼陶渔以至为帝，无非取于人者。取于人以为善，是与人为善者也。故君子莫大乎与人为善。（《孟子公孙丑》）
　　如是则舜禹还至，王业还起，功壹天下。名配舜禹，物由有可乐如是其美焉者乎？（《荀子王霸》）昔者，舜之治天下也，不以事诏而万物成。（《荀子解蔽》）
　　好义者众矣，而舜独传者，壹也。（同上）法禹舜而能揜迹者邪？（《荀子赋篇》）
　　昔舜巧于使民，而造父巧于使马。舜不穷其民，造父不穷其马。是舜无失民，造父无失马。（《荀子哀公》）
　　舜不登而高，不行而远，拱揖于天下，而天下称仁。（《尚书大传略记》）昔者舜欲以乐传教于天下。（《吕氏春秋察传》）──右孔子改制后弟子后学皆称尧舜。
　　于乎！不显文王之德之纯，盖曰文王之所以为文也，纯亦不已。（《礼记中庸》）（文王所以为文，即孔子也。孔子之道，纯粹不可以已。）公明仪曰：文王，我师也。（《孟子滕文》）
　　如耻之，莫若师文王。师文王，大国五年，小国七年，必为政于天下矣。（《孟子离娄》）
　　诸侯有行文王之政者，七年之内，必为政于天下矣。（《孟子离娄》）
　　（以文王为师，孔子之法也。文王既没，文不在兹，则师文王而师孔子也。）
　　待文王而后兴者，凡民也。若夫豪杰之士，虽无文王犹兴。（《孟子尽心》）
　　（孟子去孔子少远，义仅私淑，而崛然接大道之传，所谓豪杰也。）
　　昔者文王之治岐也，耕者九一，仕者世禄，关市讥而不征，泽梁无禁，罪人不孥。老而无妻曰鳏，老而无夫曰寡，老而无子曰独，幼而无父曰孤。此四者，天下之穷民而无告者。文王发政施仁，必先斯四者。《诗》云：“哿矣富人，哀此茕独。”（《孟子梁惠》）
　　（文王之政，即孔子井田学校之仁政也。）
　　所谓西伯善养老者，制其田里，教之树畜，导其妻子，使养其老。五十非帛不暖，七十非肉不饱，不暖不饱谓之冻馁。文王之民，无冻馁之老者，此之谓也。（《孟子尽心》）
　　（养老亦孔子之仁政。）
　　伯夷辟纣，居北海之滨，闻文王作，兴曰：“盍归乎来？吾闻西伯善养老者。”太公辟纣，居东海之滨，闻文王作，兴曰：“盍归来乎？吾闻西伯善养老者。”天下有善养老，则仁人以为己归矣。（《孟子尽心》）
　　文王以民力为台为沼，而民欢乐之，谓其台曰灵台，谓其沼曰灵沼，乐其有麋鹿鱼鳖。古之人与民偕乐，故能乐也。（《孟子梁惠》）（灵台亦孔子三雍之制。）
　　文王之囿方七十里，刍荛者往焉，雉兔者往焉，与民同之。民以为小，不亦宜乎？（《孟子梁惠》）
　　宣王问于春子曰：“寡人欲行孝弟之义，为之有道乎？”春子曰：“昔者卫闻之乐正子曰：文王之治岐也，五十者杖于家，六十者杖于乡，七十者杖于朝（朝当作国），见君揖杖。八十者杖于朝，见君揖杖。君曰：趣见客，毋俟朝。以朝乘车端轮，御为仆，送至于家，而孝弟之义达于诸侯。九十杖而朝，见君建杖。君曰：趣见，毋俟朝。以朝车送之舍。天子重乡养，卜筮巫医御于前，祝咽祝哽以食，乘车端轮，胥与就膳彻，送至于家。君如有欲问，明日就其室，以珍从，而孝弟之义达于四海。此文王之治岐也。君如欲行孝弟之大义，盍反文王之治岐？”（《尚书大传略说》）
　　《诗》云：“忧心悄悄，愠于群小。”孔子也。“肆不殄厥愠，亦不陨厥问”。文王也。（《孟子尽心》）
　　由汤至于文王，五百有余岁，若伊尹、莱朱，则见而知之，若文王则闻而知之。由文王至于孔子，五百有余岁，若太公望、散宜生，则见而知之，若孔子则闻而知之。（同上）
　　文王亦可谓大儒已矣。（《韩诗外传》）
　　文王卒受天命，作物配天，制法任地，行三明，亲亲，尚贤，民明教，通于四海。（《大戴记少间》）
　　天之命文王，非涘涘然有声音也。文王在位而天下大服，施政而物皆听命，则行禁则止，摇动而不逆天之道。故曰天乃大命文王，文王受命。（《尚书大传康诰》）
　　若此而不为意者，羞法文王也。（《吕览开春》）
　　──右孔子改制后弟子后学皆称文王。
　　孔子改制考 卷13
　　○孔子改制弟子时人据旧制问难考孔子以布衣改周之制，本天论，因人情，顺时变，裁自圣心，虽游、夏不能赞一辞。然人情多安旧习，难与图始，骤予更革，鲜不惊疑。虽以帝王之力，变法之初，固莫不衔撅惊蹙者，况以一士之力，依托古先，创立新法者哉？后世尊用孔子之制，视为固然。吾考其时，虽高弟子犹彷徨有惑言，况时人耶？今略考当时事实，以着改制之难焉。
　　宰我问：“三年之丧，期，已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火。期，可已矣。”子曰：“食夫稻，衣夫锦，于女安乎？”曰：“安。”“女安则为之！夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”（《论语阳货》）
　　（《论语》为天下功令之书，童习之千年，而此章滋疑，无有能断者。三年之丧，若是《大周通礼》之制，岂有圣门高弟大贤，而恶薄若是，且敢攻难于圣师之前乎？近世虽有不肖子，假有大故，犹不敢公然短为期丧，衣冠犹缘饰蓝白，岂有高弟大贤，日渐圣训，而悖谬过之？若以宰我故陈此论以待圣诲，他事犹可，安有显犯名教，冒不韪恶薄之名，而为此哉？盖三年丧，为孔子新改定之制。期丧，盖是旧俗。宰我故据旧制与孔子论之。今泰西自罗马外，各国及日本服期，用宰我之说也。《记》云：“至亲以期断。三年之丧，加隆焉尔。”已可知期是旧俗，三年是孔子加隆。考三年之丧，自古实无定制。）
　　子张问曰：“《书》云‘高宗三年不言，言乃讙。’有诸？”仲尼曰：“胡为其不然也？古者天子崩，王世子听于冢宰三年。”（《礼记檀弓》）
　　子张曰：“《书》云‘高宗谅阴，三年不言’，何谓也？”子曰：“何必高宗！古之人皆然。君薨，百官总己以听于冢宰三年。”（《论语宪问》）
　　（高宗服三年丧，如后世晋武帝、周武帝、宋孝宗及国朝耳。子张通博，夫何不信而问其有诸？孔子云“古之人皆然”，而又别无所闻，盖孔子所托也。）
　　子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为缋组抃织衽者，女子之所有事也，黼黻文章之义，妇人之所有大功也。必十五以往，渐乎二十，然后可以通乎此事；通乎此事，然后乃能上以孝于舅姑，下以事夫养子也。”（《孔丛子嘉言》）
　　（孔子之道：造端夫妇。《诗》存《葛覃》、《桃夭》，言可许嫁。盖婚姻以时，所以慎乎情欲之感也。若旧制尊男抑女，则有过时、不及时者矣。组纮织衽，黼黻文章，二十然后可通。孔子改制而重女学如此。）
　　子见南子，子路不说。夫子矢之曰：“予所否者，天厌之！天厌之！”（《论语雍也》）
　　（孔子立男女远别之制，着于六经，与门人讲论熟矣，而见南子。子路刚者，疑夫子言行之不合也，故夫子呼天以明之。盖当时旧制，见国君必及其夫人，如今泰西诸国皆然。夫子虽改之，初犹未能遽行也。）
　　子路曰：“卫君待子而为政，子将奚先？”子曰：“必也正名乎？”子路曰：“有是哉！子之迂也。奚其正？”子曰：“野哉由也！君子于其所不知，盖阙如也。名不正，则言不顺。言不顺，则事不成。事不成，则礼乐不兴。礼乐不兴，则刑罚不中。刑罚不中，则民无所措手足。故君子名之必可言也，言之必可行也。君子于其言，无所苟而已矣。”（《论语子路》）
　　（考周末诸子并起创教，析言破律，名实混淆。孔子恶其害道，改制亟以正名为先。《春秋》正名分，《王制》诛乱作，咸着斯恉。于是荀子《正名》、董子《深察名号》，皆发明孔子大义，而惠施、公孙龙辈始不得以倍谲诡辨之言惑乱天下，盖二千年之治，皆孔子名学治之也。子路不知，故谬相诘难耳。）
　　子路曰：“桓公杀公子纠，召忽死之，管仲不死，曰：未仁乎？”子曰：“桓公九合诸侯，不以兵车，管仲之力也。如其仁！如其仁！”（《论语宪问》）
　　子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。”（同上）
　　（旧制论人，当如后世儒者责魏征之于太宗，曹彬之于艺祖，薄其德而没其功，而圣人论事，重功不重德，有能救世全民者则与之。《春秋》美齐桓存亡继绝之功，而于管仲无贬辞，二子所由疑问欤？）
　　公仪仲子之丧，檀弓免焉。仲子舍其孙而立其子。檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。”子游问诸孔子。孔子曰：“否！立孙。”（《礼记檀弓》）
　　子贡曰：“冕而亲迎，不已重乎？”孔子曰：“合二姓之好，以继万世之后，何谓已重乎？”（《谷梁》桓二年）
　　（子贡尚以亲迎为已重，与宰我疑三年丧为已久，正同。盖皆举旧制以诘难孔子之新制者。）
　　曾子撰斯问曰：“孝文乎驳不同，何？”子曰：“吾作《孝经》，以素王无爵禄之赏，斧钺之诛，故称明王之道。”曾子辟席复坐。子曰：“居，吾语汝。顺逊以避祸灾，与先王以托权。”（《孝经纬钩命诀》）
　　（孔子改制，托先王称素王，此条最明。然骤改旧制，自然文驳不同。曾子亲见之，故讶之如此。）──右孔子改制，弟子据旧制问难。
　　公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地社稷宗庙之主，君何谓已重乎？”（《大戴哀公问于孔子》）
　　（亲迎之礼，墨子《非儒》攻为娶妻亲迎，“祇褍若仆”。盖孔子创儒所改定之制也。俟堂俟着，实是旧俗，至今犹行之。孔子作《春秋》，于纪履緰来逆女，发明男下女之大义，讥不亲迎，以为孔子所改定，故哀公疑其已重也。若大周旧制，服行有素，习而安之，俟堂无讥，何有已重之疑乎？）
　　鲁哀公问于孔子曰：“夫子之服，其儒服与？”孔子对曰：“丘少居鲁，衣逢掖之衣；长居宋，冠章甫之冠。丘闻之也，君子之学也博，其服也乡，丘不知儒服。”（《礼记儒行》）
　　（儒服是孔子改制，故哀公见而疑问。孔子逊词答之。然章甫缝掖实为从儒教者所服，（见《孔子创儒篇》）如僧之着僧伽犁然，故谓之儒冠、儒服也。）
　　──右孔子改制，时人据旧制问难。
　　子路有姊之丧，可以除之矣而弗除也。孔子曰：“何弗除也？”子路曰：“吾寡兄弟而弗忍也。”孔子曰：“先王制礼，行道之人皆弗忍也。”子路闻之，遂除之。（《礼记檀弓》）
　　（孔子定姊妹出嫁，降服大功。子路不忍，欲同之昆弟也。当时孔子初改制，故门人随其意之所欲如此。）
　　伯鱼之母死，期而犹哭。夫子闻之，曰：“谁与哭者？”门人曰：“鲤也。”夫子曰：“嘻，其甚也！”伯鱼闻之，遂除之。（《礼记檀弓》）（孔子定母丧期，伯鱼欲同之父。当时初改制，故如此。）
　　──右弟子仍旧制，孔子以所改之制定之。
　　哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”（《论语颜渊》）
　　（彻是孔子改定之制，实皆什一。鲁旧制什而取二，故哀公疑其不可行。）──右时人仍旧制，弟子以孔子所改之制告之。
　　曾子谓子思曰：“伋，吾执亲之丧也，水浆不入于口者七日。”子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”（《礼记檀弓》）
　　（孔子定制，亲丧，水浆不入口者三日。曾子过之，故子思正之。）
　　子思之母死于卫，赴于子思，哭于庙。门人至，曰：“庶氏之母死，何为哭于孔氏之庙乎？”子思曰：“吾过矣，吾过矣！”遂哭于他室。（《礼记檀弓》）
　　子上之母死，而不丧。门人问诸子思，曰：“昔者子之先君子丧出母乎？”曰：“然。”“子之不使白也丧之，何也？”子思曰：“昔者吾先君子无所失道，道隆则从而隆，道污则从而污。伋则安能？为伋也妻者是为白也母，不为伋也妻者是不为白也母。”故孔氏之不丧出母，自子思始也。（同上）
　　（丧出母是旧制，故孔氏先世行之。孔子改制，不丧出母。）──右孔子改制后，弟子从之而舍旧制。
　　鲁人有朝祥而莫歌者，子路笑之。夫子曰：“由，尔责于人，终无已夫？三年之丧，亦已久矣夫！”子路出。夫子曰：“又多乎哉！逾月则其善也。”（《礼记檀弓》）
　　（朝祥暮歌，义实未善。但制为新创，鲁人能从教已极难得，故孔子不复责之。）──右孔子改制后，时人从之而舍旧制。
　　滕定公薨，世子谓然友曰：“昔者孟子尝与我言于宋，于心终不忘。今也不幸至于大故，吾欲使子问于孟子，然后行事。”然友之邹，问于孟子。孟子曰：“不亦善乎！亲丧，固所自尽也。曾子曰：‘生，事之以礼；死，葬之以礼；祭之以礼，可谓孝矣。’诸侯之礼，吾未之学也。虽然，吾尝闻之矣，三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也，至于子之身而反之，不可。且《志》曰‘丧祭从先祖’。”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事。子为我问孟子。”然友复之邹，问孟子。孟子曰：“然不可以他求者也。”（《孟子滕文》）
　　（三年丧若是大周通礼，则鲁如今兖州知府，滕如今滕县知县，安有自伯禽至悼公，自叔绣至文公未行之理？李贤、张居正夺情一事，罗伦、赵用贤、艾中行之流，纷纷弹劾。岂有鲁为周公之国，秉礼之邦，而化外若是乎？至于父兄百官不欲，则又自亲郡王至宗室九卿科道会议无以为然者。如三年丧为周制，何至盈廷悖谬，争议大礼，至于短丧如此？至于引《志》曰，则又援据典文律例，云受之先祖，则又笃守祖宗成法，惊疑违驳如此。必非周制可知。合宰我短丧考之，盖为孔子改制而孟子传教，至易明矣。）
　　齐宣王欲短丧。公孙丑曰：“为期之丧，犹愈于已乎？”孟子曰：“是犹或紾其兄之臂。子谓之姑徐徐云尔，亦教之孝弟而已矣。”王子有其母死者，其傅为之请数月之丧。公孙丑曰：“若此者何如也？”曰：“是欲终之而不可得也，虽加一日愈于已。谓夫莫之禁而弗为者也。”（《孟子尽心》）
　　（如公孙丑言，宣王盖服期，与宰我所请短为期丧合。盖孔子既加隆为三年，自以期为短丧矣。然当时自无定制，与汉人同。王修服丧六年，赵宣二十六年，翟方进三十六日。今泰西亦然。然泰西虽无定制，厚薄听人，然服期为多。故公孙丑以为愈也。）
　　齐宣王谓田过曰：“吾闻儒者亲丧三年。君与父孰重？”田过对曰：“殆不如父重。”王忿然曰：“曷为士去亲而事君？”对曰：“非君之土地，无以处吾亲；非君之禄，无以养吾亲；非君之爵，无以尊显吾亲。受之于君，致之于亲，凡事君以为亲也。”宣王悒然。（《韩诗外传》）
　　（孔子改制，惟亲丧三年，儒者行之，故宣王怪而问之。）
　　戴盈之曰：“什一，去关市之征，今兹未能。请轻之，以待来年，然后已，何如？”孟子曰：“今有人日攘其邻之鸡者，或告之曰‘是非君子之道’，曰：‘请损之，月攘一鸡，以待来年，然后已。’如知其非义，斯速已矣，何待来年？”（《孟子滕文》）
　　（什一是孔子改定之制，当时实未能行。孟子传教发明之，戴盈之欲行此制而未能，故先稍轻，待来年乃行之也。）
　　万章问曰：“《诗》云：‘娶妻如之何？必告父母。’信斯言也，宜莫如舜。舜之不告而娶，何也？”孟子曰：“告则不得娶。男女居室，人之大伦也。如告，则废人之大伦，以怼父母。是以不告也。”万章曰：“舜之不告而娶，则吾既得闻命矣。帝之妻舜而不告，何也？”曰：“帝亦知告焉则不得娶也。”（《孟子万章》）
　　（鲁季姬遇鄫子于防，使鄫子来请己。可知古娶妻无媒，不待告父母。孔子改定此制，托之于《诗》，故万章疑之。）
　　任人有问屋庐子曰：“礼与食孰重？”曰：“礼重。”“色与礼孰重？”曰：“礼重。”曰：“以礼食，则饥而死，不以礼食则得食，必以礼乎？亲迎则不得妻，不亲迎则得妻，必亲迎乎？”屋庐子不能对。明日之邹，以告孟子。孟子曰：“于！答是也何有？不揣其本而齐其末，方寸之木可使高于岑楼。金重于羽者，岂谓一钩金与一舆羽之谓哉？取食之重者与礼之轻者而比之，奚翅食重？取色之重者与礼之轻者而比之，奚翅色重？往应之曰：紾兄之臂而夺之食，则得食，不紾则不得食，则将紾之乎？逾东家墙而搂其处子，则得妻，不搂则不得妻，则将搂之乎？”（《孟子告子》）
　　（儒教至战国既大行，而时人犹多据旧制以攻孔子之制者。三年丧、亲迎，尤为数见。可见改制之难。）
　　齐宣王问曰：“文王之囿方七十里，有诸？”孟子对曰：“于传有之。”曰：“若是其大乎？”曰：“民犹以为小也。”曰：“寡人之囿方四十里，民犹以为大，何也？”曰：“文王之囿方七十里，刍荛者往焉，雉兔者往焉，与民同之，民以为小，不亦宜乎？臣始至于境，问国之大禁然后敢入。臣闻郊关之内，有囿方四十里，杀其麋鹿者如杀人之罪。则是方四十里为阱于国中，民以为大，不亦宜乎？”（《孟子梁惠》）
　　（孔子所定民之公囿，孟子传教发明之。故齐宣王疑之。）
　　齐宣王问曰：“汤放桀，武王伐纣，有诸？”孟子对曰：“于传有之。”曰：“臣弑其君，可乎？”曰：“贼仁者谓之贼，贼义者谓之残，残贼之人谓之一夫。闻诛一夫纣矣，未闻弑君也。”（《孟子梁惠》）
　　（汤、武革命，顺天应人。圣人上奉天，下爱民，岂其使一人肆于民上？《春秋》义，失民则不君。孟子述其大义，故以为诛残贼。齐宣王骇此异义，故疑问之。）
　　──右时人惑旧制，后学以孔子所改之制辟之。
　　白圭曰：“吾欲二十而取一，何如？”孟子曰：“子之道，貉道也。万室之国一人陶，则可乎？”曰：“不可，器不足用也。”曰：“夫貉五谷不生，惟黍生之。无城郭、宫室、宗庙、祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？陶以寡，且不可以为国，况无君子乎？欲轻之于尧舜之道者，大貉小貉也；欲重之于尧舜之道者，大桀、小桀也。”（《孟子告子》）
　　（什一是孔子改定之制，孔子托之尧、舜者，白圭更欲加而上之。
　　右时人别创新制，后学以孔子所改之制折之。）
　　
　　孔子改制考 卷14
　　○诸子攻儒考（冒顿之寇汉，耶律之入宋，皆于大朝一统犯之。若夫称戈并起，荥阳、成皋之战，邯郸之走，鄱阳之攻，高、光、明祖所固然。当战国时，孔道未一，诸子并起，不揣德量力，咸欲篡统。其墨、老二家，骎骎乎项羽、王郎、陈友谅，故相攻尤力哉！《易》曰：“龙战于野，其血玄黄”，“阴疑于阳必战”。诸子自张其教，阴疑于阳者也。然圣道至中，人所归往，偏蔽之道，入焉而败。今藉诸子之相攻，明仲尼之不可毁也。然而儒为孔子所创，非先王所传，益明矣。）
　　子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”（《论语八佾》）
　　（孔子以博学知礼闻，时人已久忌之，寻隙摘瑕，时时攻难。或之语带讥嘲如此。）
　　叔孙武叔毁仲尼。子贡曰：“无以为也，仲尼不可毁也。他人之贤者，丘陵也，犹可逾也。仲尼，日月也，无得而逾焉。人虽欲自绝，其何伤于日月乎！多见其不知量也。”（《论语子张》）
　　（叔孙武叔公然毁孔子于子贡之前，尤其悍然相诋者。毁辞虽不知其如何，然可见当时贵人之难相容矣。）
　　微生亩谓孔子曰：“丘何为是栖栖者与？无乃为佞乎！”孔子曰：“非敢为佞也，疾固也。”（《论语宪问》）
　　（孔子周流，席不暇暖。微生亩讥其为佞，而孔子答以疾固，亦可见时人讽刺，虽圣人亦不免针锋相对者。）
　　子击磬于卫。有荷篑而过孔氏之门者，曰：“有心哉击磬乎！”既而曰：“鄙哉硁硁乎！莫己知也，斯己而已矣。深则厉，浅则揭。”（《论语宪问》）
　　楚狂接舆歌而过孔子，曰：“凤兮凤兮，何德之衰！往者不可谏，来者犹可追。已而已而，今之从政者殆而。”（《论语微子》）
　　长沮、桀溺耦而耕。孔子过之，使子路问津焉。长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”问于桀溺。桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者天下皆是也，而谁以易之？且而与其从辟人之士也，岂若从辟世之士哉！”耰而不辍。
　　子路从而后，遇丈人，以杖荷。子路问曰：“子见夫子乎？”丈人曰：“四体不勤，五谷不分，孰为夫子？”植其杖而芸。（并同上）
　　公伯寮子路于季孙。子服景伯以告，曰：“夫子固有惑志。于公伯寮，吾力犹能肆诸市朝。”（《论语宪问》）
　　景公上路寝，闻哭声，曰：“吾若闻哭声，何为者也？”梁邱据对曰：“鲁孔丘之徒鞠语者也，明于礼乐，审于服丧。其母死，葬埋甚厚，服丧三年，哭泣甚疾。”公曰：“岂不可哉？”而色悦之。晏子曰：“古者圣人，非不知能繁登降之礼、制规矩之节、行表缀之数以教民，以为烦人留日，故制礼不羡于便事；非不知能扬干戚钟鼓竽瑟以劝众也，以为费财留工，故制乐不羡于和民；非不知能累世殚国以奉死、哭泣处哀以持久也，而不为者，知其无补死者而深害生者，故不以导民。今品人饰礼烦事，羡乐淫民，崇死以害生。三者，圣王之所禁也，贤人不用。德毁俗流，故三邪得行于世，是非贤不肖杂，上妄说邪，故好恶不足以导众。此三者路世之政，单事之教也。公曷为不察，声受而色悦之？”（《晏子春秋外篇》）
　　（墨子引之，不知为《晏子》原文与否？然晏子豚肩不掩豆，浣衣以朝，与孔子盛礼乐，宗旨自不同。尼溪之沮，必是实事。晏攻儒，亦攻儒之礼乐、厚葬、久丧、立命。数者当是改制大义，故人皆得知而攻之。）
　　始吾望儒而贵之，今吾望儒而疑之。（《晏子春秋外篇》）
　　（淮南子谓晏子为孔子后学，故望儒而贵之。其后叛教自立，则疑之也。）
　　晏子对曰：是乃孔子之所以不逮舜，孔子行一节者也。（《晏子春秋外篇》）
　　（孔门后学，皆谓孔子贤于尧、舜，且推为生民未有。盖素王改制，以范围古今，百王受治也。观晏子之言，可知当时讥弹，无不与圣门针锋相对者。）
　　仲尼之齐见景公。景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐缓于民，不可使亲治；立命而建事，不可守职；厚葬破民贫国，久丧道哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭、周室之卑也，威仪加多，而民行滋薄，声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼、趋翔之节以观众。博学不可以仪世，劳思不可以补民。兼寿不能殚其教，当年不能究其礼，积财不能赡其乐。繁饰邪术以营世君，盛为声乐以淫愚其民。其道也，不可以示世。其教也，不可以导民。今欲封之以移齐国之俗，非所以导众存民也。”公曰：“善。”于是厚其礼而留其封，敬见不问其道。仲尼乃行。（《晏子春秋外篇》）
　　晏子对曰：“君其勿忧。彼鲁君，弱主也；孔子，圣相也。君不如阴重孔子，设以相齐。孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居期年，孔子去鲁之齐，景公不纳，故困于陈、蔡之间。（同上）
　　景公说，将欲以尼溪田封孔子。晏婴进曰：“夫儒者滑稽而不可轨法，倨傲自顺不可以为下，崇丧遂哀、破产厚葬不可以为俗，游说乞贷不可以为国。自大贤之息，周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以易齐俗，非所以先细民也。”（《史记孔子世家》）
　　昭王将以书社地七百里封孔子。楚令尹子西曰：“王之使使诸侯，有如子贡者乎？”曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男，五十里。今孔丘述三王之法，明周、召之业。王若用之，则楚安得世世堂堂方数千里者乎？夫文王在丰，武王在镐，百里之君卒王天下。今孔丘得据土壤，贤弟子为佐，非楚之福也。”（同上）
　　孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”（《说苑修文》）
　　少正卯在鲁，与孔子并。孔子之门，三盈三虚。（《论衡讲瑞》）（少正卯在孔子时为一国大师，能与孔子争教，其才可想。）──右春秋时诸子攻儒。
　　孔某之齐见景公。景公说，欲封之以尼溪，以告晏子。晏子曰：“不可。夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔丘盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使讥世，劳思不可以补民，累寿不能尽其学，当年不能行其礼，积财不能赡其乐，繁饰邪术以营世君，盛为声乐以淫愚民。其道不可以期世，其学不可以导众。今君封之，以利齐俗，非所以导国先众。”（《墨子非儒》）
　　且夫繁饰礼以淫人，久丧伪哀以谩亲，立命缓贫而高浩居，倍本弃事而安怠傲，贪于饮酒，惰于作务，陷于饥寒，危于冻馁，无以违之。是若人气，鼸鼠藏，而羝羊视，贲彘起。君子笑之。怒曰：“散人！焉知良儒？”夫夏乞麦禾，五谷既收，大丧是随，子姓皆从，得厌饮食，毕治数丧，足以至矣。因人之家翠，以为，恃人之野以为尊。富人有丧，乃大说喜曰：“此衣食之端也。”（同上）（婚冠丧祭，相礼必以儒者，如佛之斋醮故事。盖礼为孔礼，舍孔门外无知之者也。亦可见诸儒行道之苦心矣。后世冠婚丧事，一以巫祝主之，而儒者又不知礼节，无怪孔教之日衰也。）
　　其徒属弟子皆效孔丘。子贡、季路辅孔悝乱乎卫，阳虎乱乎齐，佛以中牟叛，黍雕刑残，莫大焉。夫为弟子后生，其师必修其言，法其行，力不足，知弗及，而后已。今孔丘之行如此，儒士则可以疑矣。（《墨子非儒》）
　　（诸贤急于行道，如负礼器《诗》、《书》见陈涉之类耳。墨子有意攻之，故深文其言。）
　　孔子见。景公曰：“先生素不见晏子乎？”对曰：“晏子事三君而得顺焉，是有三心，所以不见也。”公告晏子。晏子曰：“三君皆欲其国安，是以婴得顺也。闻君子独立不惭于影，今孔子伐树削迹，不自以为辱，身穷陈、蔡，不自以为约。始吾望儒贵之，今则疑之。”景公祭路寝，闻哭声，问梁邱据。对曰：“鲁孔子之徒也，其母死，服丧三年，哭泣甚哀。”公曰：“岂不可哉？”晏子曰：“古者圣人非不能也，而不为者，知其无补于死者，而深害生事故也。”（《墨子》佚文）
　　（墨子攻儒以久丧厚葬为第一义，故托晏子以攻之。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　鲁平公将出，嬖人臧仓者请曰：“他日君出，则必命有司所之；今乘舆已驾矣，有司未知所之，敢请。”公曰：“将见孟子。”曰：“何哉君所为轻身以先于匹夫者，以为贤乎？礼义由贤者出，而孟子之后丧逾前丧。君无见焉。”公曰：“诺。”乐正子入见曰：“君奚为不见孟轲也？”曰：“或告寡人曰，孟子之后丧逾前丧，是以不往见也。”曰：“何哉君所谓逾者？前以士，后以大夫；前以三鼎，而后以五鼎与？”曰：“否，谓棺椁衣衾之美也。”曰：“非所谓逾也，贫富不同也。”乐正子见孟子曰：“克告于君，君为来见也。嬖人有臧仓者沮君，君是以不果来也。”曰：“行，或使之；止，或尼之；行止，非人所能也。吾之不遇鲁侯，天也，臧氏之子焉能使予不遇哉？”（《孟子梁惠》）
　　（孟子将行道，而有臧仓之沮，尹士之讥。程子则有孔文仲之劾。朱子则有林栗、胡宏、沈继祖之劾，至谓吃菜事魔，挟二尼为妾，拽孔子之木象，其子盗牛。从古已然。况以孔子之圣，犹伐树于宋，削迹于陈，微服避祸，饿至七日，奚有于区区之讥乎？）
　　然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也，至于子之身而反之，不可。且《志》曰‘丧祭从先祖’。”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事，子为我问孟子。”（《孟子滕文》）
　　（儒者创教，非先王之旧法，故滕父兄百官考于旧志，不肯相从。）
　　有为神农之言者许行，自楚之滕，踵门而告文公曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦、织席以为食。陈良之徒陈相与其弟辛，负耒耜而自宋之滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言曰：“滕君则诚贤君也，虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”（《孟子滕文》）
　　（道者，并耕之道。仓廪府库，儒者之道。滕文公首尊儒术，许行欲以其道易天下，故先攻儒。）
　　万章问曰：“或谓孔子于卫主痈疽，于齐主侍人瘠环，有诸乎？”孟子曰：“否，不然也，好事者为之也。”（《孟子万章》）（当时诸子并行，而儒道至显，故时人妒而诬之。）
　　淳于髡曰：“先名实者，为人也；后名实者，自为也。夫子在三卿之中，名实未加于上下而去之，仁者固如此乎？”（《孟子告子》）
　　曰：“鲁缪公之时，公仪子为政，子柳、子思为臣，鲁之削也滋甚。若是乎贤者之无益于国也。”
　　曰：“昔者王豹处于淇而河西善讴，绵驹处于高唐而齐右善歌，华周、杞梁之妻善哭其夫而变国俗，有诸内必形诸外。为其事而无其功者，髡未尝睹之也。是故无贤者也，有则髡必识之。”（同上）
　　（淳于髡与惠施同派，殆名家者流也。名家为墨氏之后学，故亦攻儒。）
　　无趾语老聃曰：“孔丘之于至人，其未邪？彼何宾宾以学子为？彼且蕲以诡幻怪之名闻，不知至人之以是为己桎梏邪？”（《庄子德充符》）（孔子之道尚名，老学不尚名，故庄子假托而攻之。）
　　名，公器也，不可多取；仁义，先王之蘧庐也，止可以一宿，而不可以久处。（《庄子天运》）（此亦庄子述老子之言以攻孔子。）
　　意而子见许由。许由曰：“尧何以资汝？”意而子曰：“尧谓我，汝必躬服仁义而明言是非。”许由曰：“而奚来为轵？夫尧既已黥汝以仁义，而劓汝以是非矣，汝将何以游夫遥荡恣睢转徙之涂乎？”意而子曰：“虽然，吾愿游于其藩。”许由曰：“不然，夫盲者无以与乎眉目颜色之好，瞽者无以与乎青黄黼黻之观。”意而子曰：“夫无庄之失其美，据梁之失其力，黄帝之亡其知，皆在炉捶之间耳”。（《庄子大宗师》）
　　枝于仁者，擢德塞性，以收名声，使天下簧鼓以奉不及之法，非乎？而曾、史是已。骈于辩者，累瓦结绳窜句，游心于坚白同异之间，而敝跬誉无用之言，非乎？而杨、墨是也。（《庄子骈拇》）
　　自虞氏招仁义以挠天下也，天下莫不奔命于仁义。是非以仁义易其性与？故尝试论之，自三代以下者，天下莫不以物易其性矣。小人则以身殉利，士则以身殉名，大夫则以身殉家，圣人则以身殉天下。（同上）
　　及至圣人，蹩躠为仁，踶跂为义，而天下始疑矣；澶漫为乐，摘僻为礼，而天下始分矣。故纯朴不残，孰为牺樽？白玉不毁，孰为圭璋？道德不废，安取仁义？性情不离，安用礼乐？五色不乱，孰为文采？五声不乱，孰应六律？夫残朴以为器，工匠之罪也；毁道德以为仁义，圣人之过也。（《庄子马蹄》）
　　故跖之徒，问于跖曰：“盗亦有道乎？”跖曰：“何适而无有道邪？夫妄意室中之藏，圣也；入先，勇也；出后，义也；知可否，知也；分均，仁也。五者不备，而能成大盗者，天下未之有也。”由是观之，善人不得圣人之道不立，跖不得圣人之道不行。天下之善人少，而不善人多，则圣人之利天下也少，而害天下也多。故曰：唇竭则齿寒，鲁酒薄而邯郸围，圣人生而大盗起，掊击圣人，纵舍盗贼，而天下始治矣。夫川竭而谷虚，丘夷而渊实，圣人已死，则大盗不起，天下平而无故矣。圣人不死，大盗不止，虽重圣人而治天下，则是重利盗跖也。为之斗斛以量之，则并与斗斛而窃之。为之权衡以称之，则并与权衡而窃之。为之符玺以信之，则并与符玺而窃之。为之仁义以矫之，则并与仁义而窃之。何以知其然邪？彼窃钩者诛，窃国者为诸侯，诸侯之门而仁义存焉，则是非窃仁义圣知邪？故逐于大盗，揭诸侯，窃仁义，并斗斛权衡符玺之利者，虽有轩冕之赏弗能劝，斧钺之威弗能禁。此重利盗跖，而使不可禁者，是乃圣人之过也。故曰，鱼，不可脱于渊，国之利器，不可以示人。彼圣人者，天下之利器也，非所以明天下也。故绝圣弃知，大盗乃止，擿玉毁珠，小盗不起。焚符破玺，而民朴鄙，掊斗折衡，而民不争，殚残天下之圣法，而民始可与论议。擢乱六律，铄绝竽瑟，塞瞽旷之耳，而天下始人含其聪矣。灭文章，散五采，胶离朱之目，而天下始人含其明矣。毁绝钩绳，而弃规矩，工倕之指，而天下始人有其巧矣。故曰，大巧若拙。削曾、史之行，钳杨、墨之口，攘弃仁义而天下之德始玄同矣。彼人含其明，则天下不铄矣，人含其聪，则天下不累矣，人含其知，则天下不惑矣，人含其德，则天下不僻矣。彼曾、史、杨、墨、师旷、工倕、离朱者，皆外立其德，而以爚乱天下者也，法之所无用也。（《庄子胠箧》）
　　而且说明邪？是淫于色也；说聪邪？是淫于声也；说仁邪？是乱于德也；说义邪？是悖于理也；说礼邪？是相于技也；说乐邪？是相于淫也；说圣邪？是相于艺也；说知邪？是相于疵也。天下将安其性命之情，之八者，存可也，亡可也。天下将不安其性命之情，之八者，乃始脔卷獊囊而乱天下也，而天下乃始尊之惜之。甚矣！天下之惑也。岂直过也而去之邪？乃齐戒以言之，跪坐以进之，鼓歌以舞之，吾若是何哉？（《庄子在宥》）
　　为圃者曰：“子奚为者邪？”曰：“孔丘之徒也。”为圃者曰：“子非夫博学以拟圣，于于以盖众，独弦哀歌，以卖名声于天下者乎？汝方将忘汝神气，堕汝形骸，而庶几乎？而身之不能治，而何暇治天下乎？子往矣，无乏吾事？”（《庄子天地》）
　　孔子西藏书于周室。子路谋曰：“由闻周之征藏史，有老聃者，免而归居。夫子欲藏书，则试往因焉。”孔子曰：“善。”往见老聃，而老聃不许，于是十二经以说。老聃中其说，曰：“大谩，愿闻其要。”孔子曰：“要在仁义。”老聃曰：“请问仁义人之性邪？”孔子曰：“然。君子不仁则不成，不义则不生。仁义，真人之性也，又将奚为矣？”老聃曰：“请问何谓仁义？”孔子曰：“中心物恺，兼爱无私，此仁义之情也。”老聃曰：“意！几乎后言。夫兼爱，不亦迂乎？无私焉，乃私也。夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋，已至矣，又何偈偈乎揭仁义，若击鼓而求亡子焉？意，夫子乱人之性也！”（《庄子天道》）
　　（庄子虽攻儒而甚得儒之实，故录之。）商大宰荡问仁于庄子。庄子曰：“虎狼，仁也。”曰：“何谓也？”庄子曰：“父子相亲，何为不仁？”曰：“请问至仁。”庄子曰：“至仁无亲。”大宰曰：“荡闻之，无亲则不爱，不爱则不孝。谓至仁不孝可乎？”庄子曰：“不然。夫至仁尚矣，孝固不足以言之。此非过孝之言也，不及孝之言也。夫南行者至于郢，北面而不见冥山，是何也？则去之远也。故曰，以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。夫德遗尧舜而不为也，利泽施于万世，天下莫知也，岂直太息而言仁孝乎哉！夫孝悌仁义，忠信贞廉，此皆自勉以役其德者也，不足多也。故曰：至贵，国爵并焉；至富，国财并焉；至愿，名誉并焉。是以道不渝。”（《庄子天运》）
　　孔子围于陈、蔡之间，七日不火食。大公任往吊之，曰：“子几乎？”曰：“然。”“子恶死乎？”曰：“然。”任曰：“予尝言不死之道。东海有鸟焉，名曰意怠。其为鸟也，翂翂翐々，而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。”（《庄子山木》）
　　（老子之学，藏身甚固，运用甚巧，后世多用之。其与儒有阴阳之分。饰知惊愚，修身明污，揭日月而行，所谓阳也，然多蒙祸患。但儒者直道而行，不肯为老学之曲则全耳。）
　　老莱子之弟子出薪，遇仲尼，反以告，曰：“有人于彼，修上而砂下，末偻而后耳，视若营四海，不知其谁氏之子。”老莱子曰：“是丘也，召而来。”仲尼至。曰：“丘，去汝躬矜，与汝容知，斯为君子矣。”仲尼揖而退，蹙然改容而问曰：“业可得进乎？”老莱子曰：“夫不忍一世之伤，而骜万世之患，抑固窭邪，亡其略弗及邪？惠以欢为骜，终身之丑。中民之行进焉耳，相引以名，相结以隐。与其誉尧而非桀，不如两忘而闭其所誉。反无非伤也，动无非邪也。圣人踌躇以兴事，以每成功，奈何哉其载焉终矜尔。”（《庄子外物》）
　　儒以《诗》、礼发冢。大儒胪传曰：“东方作矣，事之若何？”小儒曰：“未解裙襦，口中有珠。”“《诗》固有之曰：‘青青之麦，生于陵陂。生不布施，死何含珠为！’接其鬓，压其顪。”儒以金椎控其颐，徐别其颊，“无伤口中珠！”（同上）
　　（庄子述老子之学以攻孔子，内外篇中开口辄言之，可知当时声满天下矣。名为孔子所特立。其攻之，曰“以俶诡幻怪之名闻”，又曰“独弦哀歌以卖名声于天下”，又曰“饰知惊愚修身以明污”，又曰“相引以名”。盖皆取名为实宾、为身赘之意也。《诗》、《书》、《礼》、《乐》为孔子所定。其攻之，曰“性情不离，安用礼乐”，又曰“澶漫为乐，摘僻为礼”，又曰“圣人死，大盗止，斗斛权衡符玺所以重盗跖而不可禁，”皆“圣人之过”也，又曰说礼“是相于忮”，说乐“是相于淫”，又曰“儒以《诗》礼发冢”。盖皆祖尚老子清净无为之旨，以相攻诋也。仁以爱人，义以正我，古今之公理，推之东西南北而皆准者也。其攻之，曰黥人以仁义，劓人以是非，“蹩躠为仁，踶跂为义”，以圣人为利器而大盗乃攘臂其中，以博学为拟圣而天下不可为俗，无亲者至爱，而狼虎为仁，自勉者役德，而天下易性。其颠倒乎是非，谬悖其议论，只顾一时之安，不恤天下之乱，老氏之祸惨哉！彼固知孔子之改制立教而故为剌谬者也。迨至《天下篇》则尊之为神明圣王，且以裂天下者咎诸子之道术，然则庄子亦知言者哉）！
　　孔子西游于卫。颜渊问师金曰：“以夫子之行为奚如？”师金曰：“惜乎！而夫子其穷哉。”颜渊曰：“何也？”师金曰：“夫刍狗之未陈也，盛以箧衍，巾以文绣，尸祝齐戒以将之；及其已陈也，行者践其首脊，苏者取而爨之而已。将复取而盛以箧衍，巾以文绣，游居寝卧其下，彼不得梦，必且数眯焉。今而夫子亦取先王已陈刍狗，聚弟子游居寝卧其下，故伐树于宋，削迹于卫，穷于商、周，是非其梦邪？围于陈、蔡之间，七日不火食，死生相与邻，是非其眯邪？夫水行莫如用舟，而陆行莫如用车。以舟之可行于水也，而求推之于陆，则没世不行寻常。古今非水陆与？周、鲁非舟车与？今蕲行周于鲁，是犹推舟于陆也，劳而无功，身必有殃。彼未知夫无方之传，应物而不穷者也。且子独不见夫桔槔者乎？引之则俯，舍之则仰。彼人之所引，非引人也，故俯仰而不得罪于人。故夫三皇五帝之礼义法度，不矜于同，而矜于治。故譬三皇五帝之礼义法度，其犹柤梨橘柚邪？其味相反，而皆可于口。故礼义法度者，应时而变者也。今取猿狙而衣以周公之服，彼必龁啮挽裂，尽去而后慊。观古今之异，犹猿狙之异乎周公也。故西施病心而颦其里，其里之丑人，见而美之，归亦捧心而宾其里。其里之富人见之，坚闭门而不出，贫人见之，挈妻子而去之走。彼知宾美，而不知宾之所以美。惜乎！而夫子其穷哉。”（《庄子天运》）
　　（古今水陆、周鲁舟车之说，盖讥孔子之托古以改制，《春秋》新周王鲁之事。故曰“行周于鲁，是犹推舟于陆也，劳而无功”。）
　　庄子曰：“周闻之：儒者冠圜冠者知天时，履句屦者知地形，缓佩玦者事至而断。君子有其道者，未必为其服也，为其服者，未必知其道也。”（《庄子田子方》）
　　孔子游乎缁帷之林，休坐乎杏坛之上，弟子读书，孔子弦歌鼓琴。奏曲未半，有渔父者，下船而来，须眉交白，被发揄袂，行原以上，距陆而止，左手据膝，右手持颐以听，曲终而招子贡、子路。二人俱对，客指孔子曰：“彼何为者也？”子路对曰：“鲁之君子也。”客问其族。子路对曰：“族孔氏。”客曰：“孔氏者，何治也？”子路未应。子贡对曰：“孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下，此孔氏之所治也。”又问曰：“有土之君与？”子贡曰：“非也。”“侯王之佐与？”子贡曰：“非也。”客乃笑而还行，言曰：“仁则仁矣，恐不免其身。苦心劳形，以危其真。呜呼远哉！其分于道也。”子贡还报孔子。孔子推琴而起曰：“其圣人与？”乃下求之，至于泽畔，方将杖挐而引其船，顾见孔子，还乡而立。孔子反走，再拜而进。客曰：“子将何求？”孔子曰：“曩者先生有绪言而去。丘不肖，未知所谓，窃待下风，幸闻咳唾之音，以卒相丘也。”客曰：“嘻，甚矣！子之好学也！”孔子再拜而起曰：“丘少而修学，以至于今，六十九岁矣，无所得闻至教，敢不虚心。”客曰：“同类相从，同声相应，固天之理也。吾请释吾之所有，而经子之所以。子之所以者，人事也。天子、诸侯、大夫、庶人，此四者自正，治之美也。四者离位，而乱莫大焉，官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也；能不胜任，官事不治，行不清白，群下荒怠，功美不有，爵禄不持，大夫之忧也；廷无忠臣，国家昏乱，工技不巧，贡职不美，春秋后伦，不顺天子，诸侯之忧也；阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饬，百姓淫乱，天子有司之忧也。今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎？”（《庄子渔父》）
　　鲁哀公问于颜阖曰：“吾以仲尼为贞干，国其有瘳乎？”曰：“殆哉圾乎！仲尼方且饰羽而画，从事华辞，以支为旨，忍性以视民，而不知不信，受乎心，宰乎神，夫何足以上民？彼宜汝与？予颐与？误而可矣。今使民离实学伪，非所以视民也，为后世虑，不若休之，难治也。”施于人而不忘，非天布也。（《庄子列御寇》）
　　（《庄子渔父》、《列御寇》非真文，前人辨之已详。以其流传甚久，亦庄子之后学也，故存之。）
　　语曰：“流丸止于瓯臾，流言止于智者。”此家言邪学之所以恶儒者也。（《荀子大略》）（按家言邪学，指战国诸子之攻儒者也。）
　　仲尼闲居，子贡入侍，而有忧色。子贡不敢问，出告颜回。颜回援琴而歌。孔子闻之，果召回入问，曰：“若奚独乐？”回曰：“夫子奚独忧？”孔子曰：“先言尔志。”曰：“吾昔闻之夫子曰：‘乐天知命故不忧。’回所以乐也。”孔子愀然有间曰：“有是言哉？汝之意失矣。此吾昔日之言尔，请以今言为正也。汝徒知乐天知命之无忧，未知乐天知命有忧之大也。今告若其实，修一身，任穷达，知去来之非我，亡变乱于心虑，尔之所谓乐天知命之无忧也。曩吾修《诗》、《书》，正礼乐，将以治天下，遗来世，非但修一身，治鲁国而已。而鲁之君臣，日失其序，仁义益衰，性情益薄，此道不行一国与当年，其如天下与来世矣！吾始知《诗》、《书》礼乐无救于治乱，而未知所以革之之方，此乐天知命者之所忧。虽然，吾得之矣。夫乐而知者，非古人之所谓乐知也，无乐无知，是真乐真知。故无所不乐，无所不知，无所不忧，无所不为，《诗》、《书》礼乐，何弃之有？革之何为？”（《列子仲尼》）
　　（此是华严第八地境界。）
　　（周、秦诸子多创异说，其以为孔子、颜子之言，本不足据。惟引用乐天知命两语，出于《系辞》。盖列子远在孔子后，亦读孔子书，后从老氏以叛教者也。其曰修《诗》、《书》，正《礼》、《乐》，可知六经皆孔子手作，而分见于诸经之义理制度为孔子者无疑矣。）
　　孔子明帝王之道，应时君之聘，伐树于宋，削迹于卫，穷于商、周，围于陈、葵，受屈于季氏，见辱于阳虎，戚戚然以至于死，此天民之遑遽者也。（《列子杨朱》）
　　杨朱曰：原宪窭于鲁，子贡殖于卫。原宪之窭损生，子贡之殖累身。然则窭亦不可，殖亦不可，其可者焉在？曰：可在乐生，可在逸身。故善乐生者不窭，善逸身者不殖。（同上）
　　杨子之邻人亡羊，既率其党，又请杨子之竖追之。杨子曰：“嘻，亡一羊，何追者之众？”邻人曰：“多歧路。”既反，问：“获羊乎？”曰：“亡之矣。”曰：“奚亡之？”曰：“歧路之中又有歧焉，吾不知所之，所以反也。”杨子戚然变容，不言者移时，不笑者竟日。门人怪之，请曰：“羊，贱畜，又非夫子之有，而损言笑者，何哉？”杨子不答。门人不获所命。弟子孟孙阳出，以告心都子。心都子他日与孟孙阳偕入而问曰：“昔有昆弟三人，游齐、鲁之间，同师而学，进仁义之道而归。其父曰：‘仁义之道若何？’伯曰：‘仁义使我爱身而后名。’仲曰：‘仁义使我杀身以成名。’叔曰：‘仁义使我身名并全。’彼三术相反而同出于儒，孰是孰非邪？”杨子曰：“人有滨河而居者，习于水，勇于泅，操舟鬻渡，利供百口。裹粮就学者成徒，而溺死者几半。本学泅，不学溺，而利害如此。若以为孰是孰非？”心都子嘿然而出。孟孙阳让之曰：“何吾子问之迂，夫子答之僻？吾惑愈甚。”心都子曰：“大道以多歧亡羊，学者以多方丧生。学非本不同，非本不一，而末异若是，唯归同反一，为亡得丧。子长先生之门，习先生之道，而不达先生之况也，哀哉！”（《列子说符》）
　　（《韩非子显学篇》：儒分为八，墨分为三。后师各分门户，所造不同，故多歧也。且孔子条理纷繁，无所不有，庄生以为明本数，系末度，其义理之多可想矣。多而攻之为歧，盖有以也。然方其体者无转圜之用，得一面者无肆应之功，道乌可以执一哉？何歧之有也？）
　　故曰：农战之民千人，而有《诗》、《书》辩慧者一人焉，千人者皆怠于农战矣。（《商君书农战》）
　　《诗》、《书》、礼、乐、善、修、仁、廉、辩、慧，国有十者，上无使守战。国以十者治，敌至必削，不至必贫。（同上）
　　（攻儒者亦多端，然无有商、韩之无道者。《诗》、《书》礼乐固勿论，仁廉善修亦恶之，此真异闻。战国时，精论谬论无所不有如此。）
　　虽有《诗》、《书》，乡一束，家一员，独无益于治也，非所以反之术也。（《商君书农战》）
　　国有礼、有乐、有《诗》、有《书》、有善、有修、有孝、有悌、有廉、有辩。国有十者，上无使战，必削至亡。国无十者，上有使战，必兴至王。（《商君书去强》）
　　国用《诗》、《书》、礼、乐、孝、悌、善、修治者，敌至必削国，不至必贫。（同上）
　　（攻及孝悌，尤为悖谬。岂秦固贵不孝不悌乎？相攻至此，固不可以理论矣。）
　　仁者，能仁于人而不能使人仁。义者，能爱于人而不能使人相爱。是以知仁义之不足以治天下也。（《商君书画策》）
　　辩慧，乱之赞也。礼乐，淫佚之征也。慈仁，过之母也。任誉，奸之鼠也。（《商君书说民》）
　　故事《诗》、《书》谈说之士，则民游而轻其君。（《商君书算地》）
　　六虱：曰礼乐，曰《诗》、《书》，曰修善，曰孝悌，曰诚信，曰贞廉，曰仁义，曰非兵，曰羞战。国有十二者，上无使农战，必贫至削。十二者成群，此谓君之治，不胜其臣，官之治，不胜其民，此谓六虱胜其政也。十二者成朴必削。（《商君书靳令》）
　　（《诗》、《书》礼乐仁义皆弃绝，亦不复责。诚信、贞廉亦以为虱，则是以欺贪为能治乎？横议之无理至此，孟子所谓于禽兽奚难也。然敢发此论，其心思亦不可解矣。）
　　《禹贡》亦着山川高下原隰，而不知大道之遥。（《盐铁论论邹》）（此邹衍攻儒而及《禹贡》，谓《禹贡》为孔子之笔也。）
　　邹子疾晚世之儒、墨，不知天地之弘，昭旷之道，将一曲而欲道九折，守一隅而欲知万方，犹无准平而欲知高下，无规矩而欲知方圆也。（《盐铁论论邹》）
　　（邹子之学，有君臣上下六亲，亦与儒同。而史迁多微辞，以其疾儒也。其道自小推至大，又谓治各有宜，陈义必甚多，惜于今不传。）
　　田子读《书》，曰“尧时太平”。宋子曰：“圣人之治，以致此乎？”彭蒙在侧，越次答曰：“圣法之治以至此，非圣人之治也。”宋子曰：“圣人与圣法何以异？”彭蒙曰：“子之乱名甚矣。”（《尹文子大道下》）
　　老子曰：道者，万物之奥，善人之宝，不善人之所宝。是道治者，谓之善人；藉名、法、儒、墨者，谓之不善人。（《尹文子大道上》）──右战国时诸子攻儒。
　　客有见田骈者，被服中法，进退中度，趋翔闲雅，辞令逊敏。田骈听之毕而辞之。客出，田骈送之以目。弟子谓田骈曰：“客，士欤？”田骈曰：“殆乎非士也。今者客所弇敛，士所术施也；士所弇敛，客所术施也。客殆乎非士也。故火烛一隅，则室偏无光。骨节蚤成，空窍哭历，身必不长。众无谋方，乞谨视见，多故不良，志必不公，不能立功。好得恶予，国虽大，不为王，祸灾日至。故君子之容，纯乎其若钟山之玉，桔乎其若陵上之木，淳淳乎慎谨畏化，而不肯自足，干干乎取舍不悦，而心甚素朴。”（《吕氏春秋士容》）
　　（田骈、慎到，庄子谓其无生人之行，至于死人之理者。此客被服中法，进退中度，趋翔闲雅，是儒者也。田骈近黄、老学，故攻之。）
　　孔穿、公孙龙相与论于平原君所，深而辩，至于藏三牙。公孙龙言藏之三牙甚辩，孔穿不应。少选，辞而出。明日，孔穿朝。平原君谓孔穿曰：“昔者公孙龙之言甚辩。”孔穿曰：“然，几能令藏三牙矣。虽然，难。愿得有问于君，谓藏三牙甚难而实非也，谓藏两牙甚易而实是也，不知君将从易而是也者乎，将从难而非者乎？”平原君不应。明日，谓公孙龙曰：“公无与孔穿辩。”（《吕氏春秋淫辞》）
　　（公孙龙子习于名家，为墨子余派。儒、墨不相能，故亦攻儒。）
　　孔、墨之弟子徒属充满天下，皆以仁义之术教导于天下，然而无所行。教者术犹不能行，又况乎所教。是何也？仁义之术外也。（《吕氏春秋有度》）
　　人有恶孔子于卫君者，曰：“尼欲作乱。”卫君欲执孔子，孔子走，弟子皆逃。（《韩非子外储说左》）
　　卫将军文子见曾子。曾子不起，而延于坐席，正身于奥。文子谓其御曰：“曾子，愚人也哉！以我为君子也，君子安可毋敬也？以我为暴人也，暴人安可侮也？”曾子不僇命也。（《韩非子说林下》）
　　夫婴儿相与戏也，以尘为饭，以涂为羹，以木为胾，然至日晚必归饷者，尘饭涂羹，可以戏而不可食也。夫称上古之传，颂辩而不悫，道先王仁义而不能正国者，此亦可以戏而不可以为治也。夫慕仁义而弱乱者，三晋也；不慕而治强者，秦也，然而未帝者，治未毕也。（《韩非子外储说左》）
　　或曰仲尼以文王为智也，不亦过乎！夫智者，知祸难之地，而辟之者也，是以身不及于患也。使文王所以见恶于纣者，以其不得人心耶？则虽索人心以解恶可也。纣以其大得人心而恶之，己又轻地以收人心，是重见疑也，固其所以桎梏囚于羡里也。郑长者有言：“体道，无为无见也。”此最宜于文王矣，不使人疑之也。仲尼以文王为智，未及此论也。（《韩非子难二》）
　　（攻仲尼，攻文王，亦犹攻尧、舜、汤、武也。）
　　是故乱国之俗，其学者则称先王之道以籍仁义，盛容服而饰辩说，以疑当世之法，而贰人主之心。其言古者为设诈称借于外力，以成其私，而遗社稷之利。（《韩非子五蠹》）
　　今世儒者之说人主，不善今之所以为治，而语已治之功；不审官法之事，不察奸邪之情，而皆道上古之传，誉先王之成功。儒者饰辞曰：“听吾言则可以霸王。”（《韩非子显学》）
　　故孔、墨之后，儒分为八，墨离为三，取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真。今乃欲审尧、舜之道于三千岁之前，意者其不可必乎？无参验而必之者，愚也。弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也；是孔子之孝，将非墨子之戾也。今孝戾侈俭俱在儒、墨而上兼礼之。（同上）
　　（韩非子以孔、墨为显学，且明其后学之盛。儒分为八，墨离为三，二教并行，其披倡于周、秦之际者，亦盛矣。《荀子非十二子》有子张、子夏、子游之儒，《庄子天下篇》有苦获、邓陵、南北墨、别墨之号。盖儒、墨争教，势力均敌，互相颉颃，而墨子以苦人之道，卒败于孔子，固由后学之不及，亦其道有以致此也。）
　　天下皆以孝悌忠顺之道为是也，而莫知察孝悌忠顺之道而审行之，是以天下乱。皆以尧舜之道为是而法之，是以有乱君，有曲父。尧、舜、汤、武，或反君臣之义，乱后世之教者也。尧为人君而君其臣，舜为人臣而臣其君，汤、武人臣而弑其主，刑其尸，而天下誉之。此天下所以至今不治者也。夫所谓明君者，能畜其臣者也；所谓贤臣者，能明法辟，治官职，以戴其君者也。今尧自以为明而不能以畜舜，舜自以为贤而不能以戴尧，汤、武自以为义而弑其君长，此明君且常与，而贤臣且常取也。故至今为人子者，有取其父之家，为人臣者，有取其君之国矣。父而让子，君而让臣，此非所以定位一教之道也。（《韩非子忠孝》）
　　（商君攻孝悌诚信，韩非攻尧、舜、汤、武孝弟忠顺，亘古悖论，未有甚于是者！然其端实老子开之。老子弃仁义孝慈，绝圣智，故韩非承之。）
　　故明主之国，无书简之文，以法为教；无先王之语，以吏为师。（《韩非子五蠹》）
　　（《孝经纬》托先王以明权，则先王之语，亦儒者之语也。“以法为教”，“以吏为师”，孔子未改制之先，时君之治国者，大率如此。韩非援上古之世以攻儒术，多见其不知量也，何明主之国之有？）
　　今学者之言也，不务本作而好末事，道虚惠以说民，此劝饭之说。劝饭之说，明主不受也。（《韩非子八说》）
　　或曰：仲尼不知善赏矣。夫善赏罚者，百官不敢侵职，群臣不敢失礼，上设其法而下无奸诈之心。如此，则可谓善赏罚矣。（《韩非子难一》）
　　（赏罚严明，所以用法也。韩非尚法，故赏罚为专家之学，是以讥孔子不知善赏。）
　　或曰：仲尼之对，亡国之言也。恐民有倍心，而说之，“悦近而来远”，则是教民怀惠。惠之为政，无功者受赏而有罪者免，此法之所以败也。法败而政乱，以乱政治败民，未见其可也。且民有倍心者，君上之明，有所不及也。不绍叶公之明，而使之悦近而来远，是舍吾势之所能禁，而使与天下行惠以争民，非能持势者也。夫尧之贤，六王之冠也，舜一从而咸包，而尧无天下矣。有人无术以禁下，恃为舜而不失其民，不亦无术乎？（《韩非子难三》）
　　（不知让天下之盛德而讥御下之无术，是笑伯夷之饿不解为盗也。）
　　主上有令，而民以文学非之；官府有法，民以私行矫之；人主顾渐其法令，而尊学者之智行；此世之所以多文学也。夫言行者，以功用为之的彀者也。夫砥砺杀矢，而以妄发，其端未尝不中秋毫也，然而不可谓善射者，无常仪的也。设五寸之的，引十步之远，非羿、逄蒙不能必中者，有常也。故有常则羿、逄蒙以五寸的为功，无常则以妄发之中秋毫为拙。今听言观行，不以公用为之的彀，言虽至察，行虽至坚，则妄发之说也。是以乱世之听言也，以难知为察，以博文为辩；其观行也，以离群为贤，以犯上为抗。人主者，说辩察之言，尊贤抗之行。故夫作法术之人，立取舍之行，别辞争之论，而莫为之正。是以儒服带剑者众，而耕战之士寡，坚白无厚之词章，而宪令之法息。故曰：上不明则辩生焉。（《韩非子问辩》）
　　（韩非与李斯同学于荀子，而二人之败，其事同，其祸同。观《史记李斯传》斯辞荀子之言，从可知矣。盖二人皆以急功名之故，遂严法酷令以投时君，时君说之，其祸中于人，亦反及于己。辩察之言，贤抗之行，非以为乱世，无怪其与李斯同也。）
　　夫上之所贵，与其所以为治相反也。夫立名号，所以为尊也，今有贱名轻实者，世谓之高；设爵位，所以为贱贵基也，而简上不求见者，世谓之贤；威利所以行令也，而无利轻威者，世谓之重；法令所以为治也，而不从法令为私善者，世谓之忠；官爵所以劝民也，而好名义不进仕者，世谓之烈士；刑罚所以擅威也，而轻法不避刑戮死亡之罪者，世谓之勇夫。民之急名也甚，其求利也如此，则士之饥饿乏绝者，焉得无岩居苦身以争名于天下哉？故世之所以不治者，非下之罪，上失其道也。常贵其所以乱，而贱其所以治，是故下之所欲，常与上之所以为治相诡也。今下而听其上，上之所急也，而惇悫纯信，用心怯言，时谓之窭；守法固，听令审，则谓之愚；敬上畏罪，则谓之怯；言时节，行中适，则谓之不肖；无二心私学，听吏从教者，则谓之陋；难致谓之正，难予谓之廉，难禁谓之齐，有令不听从谓之勇，无利于上谓之愿，少欲宽惠行德谓之仁；重厚自尊，谓之长者，私学成群，谓之师徒，闲静安居，谓之有思；损仁逐利谓之疾，险躁佻反复谓之智；先为人而后自为，类名号，言泛爱天下，谓之圣；言大本称而不可用，行而乖于世者，谓之大人；贱爵禄，不挠上者谓之杰。下渐行如此，入则乱民，出则不便也；上宜禁其欲，灭其迹，而不止也，又从而尊之，是教下乱上以为治也。（《韩非子诡使》）
　　（韩非以险隘酷烈之术求售于天下，而尚名节、贱爵禄者皆欲禁绝之，甚之先为人而后自为，类名号，言泛爱，亦攻之不遗余力。使其道大行，孔子之教扫地矣，呜呼惨哉！）
　　圣智成群，造言作辞，以非法令于上。上不禁塞，又从而尊之，是教下不听上、不从法也。（《韩非子诡使》）
　　学道立方，离法之民也，而世尊之曰文学之士。（《韩非子六反》）
　　博习辩智如孔、墨，孔、墨不耕耨，则国何得焉？修孝寡欲如曾、史，曾、史不战攻，则国何利焉？匹夫有私便，人主有公利。不作而养足，不仕而名显，此私便也；息文学而明法度，塞私便而一功劳，此公利也。错法以道民也，而又贵文学，则民之所师法也疑；赏功以劝民也，而又尊行修，则民之产利也惰。夫贵文学以疑法，尊行修以贰功，索国之富强，不可得也。（《韩非子八说》）
　　故举先王、言仁义者盈廷，而政不免于乱；行身者竞于为高，而不合于功，故智士退处岩穴，归禄不受，而兵不免于弱。政不免于乱，此其故何也？民之所誉，上之所礼，乱国之术也。（《韩非子五蠹》）
　　国平养儒侠，难至用介士，所利非所用，所用非所利；是故服事者简其业，而于游学者日众，是世之所以乱也。
　　儒以文乱法，侠以武犯禁，而人主兼礼之，此所以乱也。夫离法者罪，而诸先王以文学，犯禁者诛，而群侠以私剑养。故法之所非，君之所取，吏之所诛，上之所养也。法趣上下，四相反也而无所定，虽有十黄帝，不能治也。故行仁义者非所誉，誉之则害功；文学者非所用，用之则乱法。今修文学，习言谈，则无耕之劳而有富之实，无战之危而有贵之尊，则人孰不为也？（并同上）
　　国平则养儒侠，难至则用介士，所养者非所用，所用者非所养，此所以乱也。且夫人主于听学也，若是其言，宜布之官而用其身；若非其言，宜去其身而息其端。今以为是也，而弗布于官，以为非也，而不息其端。是而不用，非而不息，乱亡之道也。澹台子羽，君子之容也，仲尼几而取之，与处久而行不称其貌；宰予之辞，雅而文也，仲尼几而取之，与处而智不充其辩。故孔子曰：“以容取人乎，失之子羽；以言取人乎，失之宰予。”故以仲尼之智，而有失实之声。今之新辩滥乎宰予，而世主之听眩乎仲尼。为悦其言，因任其身，则焉得无失乎？（《韩非子显学》）
　　儒侠毋军劳，显而荣者，则民不使，与象人同事也。夫祸知盘石象人，而不知祸商官儒侠，为不垦之地、不使之民，不知事类者也。（同上）
　　（韩非祖尚老子，一变而为刑法之学，故所言多急功近利愚人之术。战国之世，儒、墨后学，盛行于时。韩非目击其所传之道，与己之法大相剌谬，遂倡言剖声，谓无耕之劳、有富之实，无战之危、有贵之尊，一则曰乱人之法，再则曰乱人之国。呜呼！食功食志，彭更之见何迂？何韩非以学道立方，为离法之民也？其比于彭更有间矣。）
　　故其论儒也，谓之不耕而食，比之于一蠹。论有益与无益也，比之于鹿马。马之似鹿者千金，天下有千金之马，无千金之鹿，鹿无益、马有用也。儒者犹鹿，有用之吏犹马也。（《论衡非韩》）
　　鲁缪公问于子思曰：“吾闻庞是子不孝，不孝其行奚如？”子思对曰：“君子尊贤以崇德，举善以劝民。若夫过行，是细人之所识也，臣不知也。”子思出。子服厉伯见，君问庞是子。子服厉伯对以其过，皆君子所未曾闻。自是之后，君贵子思而贱子服厉伯。韩子闻之，以非缪公，以为明君求奸而诛之，子思不以奸闻，而厉伯以奸对，厉伯宜贵，子思宜贱。
　　韩子非儒，谓之无益有损。盖谓俗儒无行操，举措不重礼，以儒名而俗行，以实学而伪说，贪官尊荣，故不足贵。（并同上）
　　（韩非尚老。及申、韩，与儒为反，即有儒行，不贪官荣，亦攻之。）
　　由余，其先晋人也，亡入戎，能晋言。闻缪公贤，故使由余观秦。秦缪公示以宫室积聚，由余曰：“使鬼为之则劳神矣，使人为之亦苦民矣。”缪公怪之，问曰：“中国以《诗》、《书》礼乐法度为政，然尚时乱。今戎夷无此，何以为治？不亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，仅以小治。及其后世，日以骄淫，阻法度之威，以责督于下，下罢极则以仁义怨望于上。上下交争，怨而相篡弑，至于灭宗，皆以此类也。夫戎夷不然，上含淳德以遇其下，下怀忠信以事其上，一国之政犹一身之治，不知所以治，此真圣人之治也。”（《史记秦本纪》）
　　（以礼乐为乱世，以夷狄为圣人。亦厌礼乐之烦，故为此言。）
　　今陛下创大业，建万世之功，固非愚儒所知。（《史记秦始皇本纪》）──右秦时诸子攻儒。
　　于是博学以疑圣，华诬以胁众，弦歌鼓舞、缘饰《诗》、《书》，以买名誉于天下，繁登降之礼，饰绂冕之服，聚众不足以极其变，积财不足以赡其费。于是万民乃始鹩觟离跂，各欲行其知伪，以求凿枘于世，而错择名利；是故百姓曼衍于淫荒之陂，而失其大宗之本。夫世之所以丧性命，有衰渐以然，所由来者久矣。（《淮南子俶真训》）
　　（老氏以无为为宗旨，墨子以尚俭为宗旨，故买名誉、饰礼貌者，二氏皆攻之也。）
　　故鲁国服儒者之礼，行孔子之术，地削名卑，不能亲近来远。越王勾践，矰发文身，无皮弁搢笏之服，拘罢拒折之容，然而胜夫差于五湖，南面而霸天下，泗上十二诸侯，皆率九夷以朝。胡、貉、匈奴之国，纵体拖发，箕倨反言，而国不亡者，未必无礼也。楚庄王裾衣博袍，令行乎天下，遂霸诸侯。晋文君大布之衣，牂羊之裘，韦以带剑，威立于海内。岂必邹、鲁之礼之谓礼乎。（《淮南子齐俗训》）
　　（此皆攻儒之衣服礼容者。儒不尚诈谋，不言兵，故国弱；然鲁人从儒，其君实未专用儒道也。）
　　古者非不知繁升降盘还之礼也，蹀《采齐》、《肆夏》之容也，以为旷日烦民而无所用，故制礼足以佐实喻意而已矣。古者非不能陈钟鼓、盛管箫、扬干戚、奋羽旄，以为费财乱政，制乐足以合欢宣意而已，喜不羡于音。非不能竭国麋民，虚府殚财，含珠鳞施，纶组节束，追送死也，以为穷民绝业，而无益于槁骨腐肉也，故葬薶足以收敛盖藏而已。（《淮南子齐俗训》）
　　（淮南是老学，其攻儒亦采墨学为之。）
　　乱国则不然，言与行相悖，情与貌相反，礼饰以烦，乐优以淫，崇死以害生，久丧以招行。是以风俗浊于世，而诽誉萌于朝。（《淮南子齐俗训》）
　　饰礼淫乐，崇死久丧，其攻与墨子同。是老学亦大不以为然者。老学为法净自然，不为饰外也。夫三年之丧，是强人所不及也，而以伪辅情也。（《淮南子齐俗训》）
　　武王伐纣，载尸而行，海内未定，故不为三年之丧始。禹遭洪水之患，陂塘之事，故朝死而暮葬。此皆圣人之所以应时耦变，见形而施宜者也。今之修干戚而笑插，知三年，非一日，是从牛非马，以征笑羽也。（同上）
　　（汉时遗书尚有以禹、武不为三年之丧、三月之葬者，引古以攻儒。）
　　跖之徒问跖曰：“盗亦有道乎？”跖曰：“奚适其无道也？夫意而中藏者，圣也；入先者，勇也；出后者，义也；分均者，仁也；知可否者，智也。五者不备，而能成大盗者，天下无之。”由此观之，盗贼之心，必托圣人之道，而后可行。故老子曰：“绝圣弃智，民利百倍。”（《淮南子道应训》）
　　（此文与《庄子胠箧》同，可知是周、秦诸子异说，而孔学以大名而见讥，可想矣。）
　　《诗》、《春秋》，学之美者也，皆衰世之造也。儒者循之，以教导于世，岂若三代之盛哉？（《淮南子泛论训》）
　　（《诗》是商、周诗，而淮南以为不若三代之盛，可见《诗》为孔子所作，故以为衰世之造，与三代无与矣。此以旧制攻孔子者。）
　　今夫儒者不本其所以欲，而禁其所欲，不原其所以乐，而闭其所乐，是犹决江、河之源，而障之以手者也。（《淮南子精神训》）孔氏不丧出母，此礼之失者。（《淮南子说山训》）
　　（丧服无出母之服，时人讥之。）哀公好儒而削。（《淮南子人间训》）
　　（战国人多以鲁好儒而削，为儒罪。其实哀公未尝听用孔子也。）富国何必用本农？足民何必井田也？（《盐铁论力耕》）
　　（井田是孔子所立。有若之对哀公，孟子之对滕文，使为大周定制，则鲁为秉礼，滕亦姬宗，煌煌大典，谁敢不从，又何必二子言之？汉亦未有行此制，故汉人犹攻之。）
　　山泽无征则君臣同利，刀币无禁则奸贞并行。夫臣富相侈，下专利则相倾也。（《盐铁论错币》）
　　（孔子之制，不征山泽，不言钱币。汉廷俗吏溺守旧法，岂肯用之？）故未遑扣扃之义，而录拘儒之论。（《盐铁论复古》）（汉人开口以儒为拘，则儒之守礼而遵师法可知。）
　　自千乘儿宽以治《尚书》位冠九卿，及所闻睹选举之士，擢升赞宪甚显，然未见绝伦比，而为县官兴滞立功也。（《盐铁论刺复》）
　　公孙丞相以《春秋》说先帝，遽即三公，而无益于治。博士褚泰、徐偃等承明诏，建节驰传，巡省郡国，举孝廉，劝元元，而流俗不改。（同上）
　　（武帝擢用儒者以不次，虽未尽得其人，而儒术之行实赖之，桓宽何足以知此？）
　　孟轲守旧术，不知世务，故困于梁、宋。孔子能方不能圆，故饥于黎邱。今晚世之儒，勤德时有乏匮，言以为非，因此不行。自周室以来，千有余岁，独有文、武、成、康，如言必参一焉。取所不能及而称之，犹躄者能言远不能行也。（《盐铁论论儒》）
　　（当战国时，异学竞出，故以孟子为守旧。至孔子之饥于黎邱，亦常事耳。訾诋及此，夫亦何所不至哉？）
　　御史曰：《论语》云：“亲于其身为不善者，君子不入也。”有是言而行不足从也。季氏为无道，逐其君，夺其政，而冉求、仲由臣焉。礼：男女不授受，不交爵。孔子适卫，因嬖臣弥子瑕以见卫夫人。子路不悦。子瑕，佞臣也，夫子因之，非正也。男女不交，孔子见南子，非礼也。礼义由孔氏出，且贬道以求容，恶在其释事而退也？（《盐铁论论儒》）
　　（“礼义由孔氏出”，盖御史亦知孔子改制也。）
　　原宪、孔伋，当世被饥寒之患，颜回窭空于穷巷。当此之时，迫于窟穴，拘于缊袍，虽欲假财信奸佞，亦不能也。（《盐铁论贫富》）
　　（饥寒亦常事耳，安足以病诸贤？观其言，若以假财信奸佞为能者，何其谬也？然可见时人忌而讥之甚至矣。）
　　儒、墨内贪外矜，往来游说，栖栖然亦未为得也。（《盐铁论毁学》）
　　（孔子为行道救时计，凡有所以行吾道者则为之，故曰“内贪”一；不直则道不行，故曰“外矜”。往来游说，虽未有得，亦栖栖然而不止，亦可见传道之勤矣。）
　　戍卒陈胜释挽辂，首为叛逆，自立张楚。素非有回、由处士之行，宰相列臣之位也，奋于大泽，不过旬月，而齐、鲁儒墨荐绅之徒，肆其长衣；长衣，官之也；负孔氏之礼器《诗》、《书》，委质为臣。孔甲为涉博士，卒俱死陈，为天下大笑。（《盐铁论褒贤》）
　　（孔子卒后，澹台灭明居楚，子贡居卫，子夏居西河，大者为师傅卿相，小者友教士大夫，七十弟子，六万徒侣，专以传教为事。故以涉之微浅而负礼器《诗》、《书》委质为臣，孔甲且为博士，虽死而不辞。传教为主，则不必择其人，但以行其教也。）
　　赵绾、王臧之等，以儒术擢为上卿，而有奸利残忍之心；主父偃以口舌取大官，窃权重，欺绐宗室，受诸侯之赂：卒皆诛死。（《盐铁论褒贤》）
　　今儒者释耒耜而学不验之语，旷日弥久而无益于理，往来浮游，不耕而食，不蚕而衣，巧为良民以夺农妨政，此亦当世之所患也。（《盐铁论相刺》）
　　（攻儒者往来浮游，亦可见传道之勤矣。攻儒术为不验之语，以其创说，自古未尝行之也。）
　　昔鲁缪公之时，公仪为相，子思、子原为之卿，然北削于齐，以泗为境，南畏楚人，西宾秦国。孟轲居梁，兵折于齐，上将军死而太子虏，西败于秦，地夺壤削，亡河内河外。夫仲尼之门，七十子之徒，去父母，捐室家，负荷而随孔子，不耕而学，乱乃愈滋。故玉屑满箧，不为有宝，《诗》、《书》负笈，不为有道，要在安国家，利人民，不苟文繁众辞而已。（《盐铁论相刺》）
　　（公仪、子思原固无负于鲁，孟氏子舆亦何害于梁？鲁削梁亡，实由积势。且二国究非用贤，其至此亦宜哉！七十子之徒，去父母，捐室家，负荷而随孔子，其为道亦至矣。乱之愈滋，安足为诸贤害哉？）
　　据古人以应当世，犹辰参之错，胶柱而调瑟，固而难合矣。孔子所以不用于世，而孟轲见贱于诸侯也。（《盐铁论相刺》）
　　今文学言治则称尧、舜，道行则称孔、墨，授之政则不达，怀古道而不能行，言直而行之枉，道是而情非，衣冠有以殊于乡曲，而实无以异于凡人。（同上）
　　（衣冠殊于乡曲，当时一受儒教，辄变冠服，如今一为僧道，即变冠服然。）
　　七十子躬受圣人之术，有名列于孔子之门，皆诸侯卿相之才。可南面者数人。可政事者冉有、季路，言语宰我、子贡。宰我秉事，有宠于齐，田常作难，道不行，身死庭中，简公杀于檀台。子路仕卫，孔悝作乱，不能救君出亡，身菹于卫。子贡、子皋遁逃，不能死其难。食人之重禄不能更，处人尊官不能存，何其厚于己而薄于君哉？同门共业，自以为知古今之义，明君臣之礼，或死或亡，二三子殊路，何道之悖也？（《盐铁论殊路》）
　　（诸贤既传道于孔子，而或死，或几于死，其为道亦勤矣！俗人不知，且不谅其苦，既死则笑其愚，不死则讥其悖，何口舌之酷至此哉？）
　　孔子外变二三子之服而不能革其心，故子路解长剑，去危冠，屈节于夫子之门，然摄齐师友，行行尔鄙心犹存。宰予昼寝，欲损三年之丧。孔子曰：“粪土之墙，不可杇也。”若由不得其死然。故内无其质而外学其文，虽有贤师良友，若画脂镂冰，费日损功。（《盐铁论殊路》）
　　（儒者之服，三年之丧，皆孔子所特立者也。孔子变二三子之服，而子路长剑危冠之服去；定三年之丧，而宰予之礼败乐崩之说兴。不然，大周定制，愚者犹不敢疑之，况宰予哉！）
　　仲由、冉求，无檀柘之材，隋和之璞，而强文之。（《盐铁论殊路》）
　　季由以强梁死，宰我以柔弱杀。使二子不学，未必不得其死。何者？矜己而伐能，小知而巨收。（《盐铁论讼贤》）
　　（“不学未必不得其死”，其语诚是，然为道而死，死得所矣。季由强梁，宰我柔弱，不亦可以瞑目乎哉？）
　　晏子有言：儒者华于言而寡于实，繁于乐而舒于民，久丧以害生，厚葬以伤业，礼烦而难行，道近而难遵，称往古而言訾当世，贱所见而贵所闻。比人本狂，以己为拭，此颜异所以诛黜，而狄山死于匈奴也。（《盐铁论论诽》）
　　（当时诸家贱儒，行不逮言，故来当世之讥。然荣华其言，亦可见儒者之移人亦在此。）
　　往者陈余背汉，斩于泜水；伍被邪逆，而夷三族。近世主父偃行不轨而诛灭，吕步舒弄口而见戮，行身不谨，诛及无罪之亲。由此观之，虚礼无益于己也。（《盐铁论孝养》）
　　（弄口见戮，无益于己，而广说法则有益于人也。）
　　文学褒衣博带，窃周公之服；鞠躬惸踖，窃仲尼之容；议论称诵，窃商、赐之辞，刺讥言治，过管、晏之才；心卑卿相，志小万乘，及授之政，昏乱不治。（《盐铁论利议》）
　　（褒衣博带，儒服也。鞠躬绩踖，礼容也。议论称诵，法言也。于诋毁之家，可见儒教面目。）
　　诸生抵茸无行，多言而不用，情貌不相副，若穿逾之盗，自古而患之，是孔丘斥逐于鲁君，曾不用于世也。何者？以其首摄多端，迂时而不要也。故秦王燔去其术而不行，坑之渭中而不用，乃安得鼓口舌，申颜眉，预前论议，是非国家之事也。（《盐铁论国病》）
　　（孔子陈义甚广，故以为首摄多端。）
　　巫祝不可与并祀，诸生不可与逐语，信往疑今，非人自是。夫道古者稽之今，言远者合之近。日月在天，其征在人。菑异之变，夭寿之期，阴阳之化，四时之叙，水火金木，妖祥之应，鬼神之灵，祭祀之福，日月之行，星辰之纪，曲言之故，何所本始？不知则默，无苟乱耳。（《盐铁论论菑》）
　　（读此可知阴阳灾异之说为孔子所独创。）（以下难阴阳五行者，尚有数条，以非相攻，姑不录。俟录入《孔子大义》耳。）
　　文学所称圣知者，孔子也。治鲁不遂，见逐于齐，不用于卫，遇围于匡，困于陈、蔡。夫知时不用犹说，强也；知困而不能已，贪也；不知见欺而往，愚也；困辱不能死，耻也。若此四者，庸民之所不为也，何况君子乎？（《盐铁论大论》）
　　至于汉世，犹攻孔诋儒若此，以其匹夫创说，未尝行之也。儒者口能言治乱，无能以行之。（《盐铁论能言》）故使言而近，则儒者何患于治乱。（同上）
　　（谈治术者多攻之，即迂远不切于事情之意也。）世人有言，鄙儒不如都士。（《盐铁论国病》）
　　儒皆贫羸，衣冠不完，安知国家之政，县官之事乎？何什辟造阳也！（《盐铁论地广》）惑于愚儒之文词，以疑贤士之谋。（《盐铁论刑德》）
　　徐偃王行义而灭，好儒而削。（《盐铁论和亲》）儒者不知治世而善訾议。（《盐铁论诏圣》）
　　（庄子谓“《春秋》经世先王之志”，然则儒以孔子之学治世亦可也。不治世者，不合于时人之见耳。）
　　文学祖述仲尼，称诵其德，以为自古及今，未之有也。然孔子修道齐、鲁之间，教化洙、泗之上，弟子不为变，当世不为治，鲁国之削滋甚。齐宣王褒儒尊学，孟轲、淳于髡之徒，受上大夫之禄，不任职而论国事。盖齐稷下先生千有余人，当此之时，非独一公孙弘也。弱燕攻齐，长驱至临淄，愍王遁逃，死于莒而不能救；王建禽于秦，与之俱虏而不能存。若此，儒者之安国尊君，未始有效也。（《盐铁论论儒》）
　　（时相之攻儒若此，然孔门后学之尊孔子，以为生民未有，是众口一论也。）
　　会窦太后治黄、老言，不好儒术，使人微伺得赵绾等奸利事，召案绾、臧。绾、臧自杀。（《史记孝武本纪》）
　　（汉世儒之见绌尚如此。至董生以非六艺之科者绝勿进，公孙宏亦以儒学显，而儒术遂行于世。）
　　而黯常毁儒，面触弘等徒怀诈饰智，以阿人主取容。（《史记汲郑列传》）
　　世俗共短儒生，儒生之徒亦自相少。何则？并好仕学宦，用吏为绳表也。儒生有阙，俗共短之。（《论衡程材》）是故世俗常高文吏，贱下儒生。（同上）
　　（高文吏，下儒生，世俗尊富贵，薄道义，故至此。）
　　论者多谓儒生不及彼文吏，见文吏利便而儒生陆落，则诋訾儒生以为浅短。（《论衡程材》）
　　（后汉最崇儒术，百官尽用儒生，然诋訾堕落犹如此，况后世乎？）
　　其高志妙操之人，耻降意损崇，以称媚取进，深疾才能之儒。洎入文吏之科，坚守高志，不肯下学；亦时或精闇不及，意疏不密，临事不识，对向谬误，拜起不便，进退失度，奏记言事，蒙士解过，援引古义，割切将欲，直言一指，触讳犯忌，封蒙约缚，简绳检署，事不如法，文辞卓诡，辟刺离实，曲不应义。故世俗轻之，文吏薄之，将相贱之。（《论衡程材》）
　　儒者说五经，多失其实。前儒不见本末，空生虚说。后儒信前师之言，随旧述故，滑习辞语，苟名一师之学，趋为师教授，及时蚤仕，汲汲竞进，不暇留精用心，考实根核。故虚说传而不绝，实事没而不见，五经并失其实。（《论衡正说》）
　　五经之后，秦、汉之事，无不能知者，短也。夫知古不知今，谓之陆沉。然则儒生所谓陆沉者也。五经之前，至于天地始开，帝王初立者，主名为谁，儒生又不知也。夫知今不知古，谓之盲瞽。五经比于上古，犹为今也。徒能说经，不晓上古。然则儒生所谓盲瞽者也。（《论衡谢短》）
　　然则儒生不能知汉事，世之愚蔽人也。
　　夫总问儒生以古今之义，儒生不能知，别名以其经事问之，又不能晓。斯则坐守，何言师法？不颇博览之咎也。（并同上）
　　（合上二条观之，汉儒生已如今日从事八股者之陋，不通古今，不谙经义，宜刘歆得出而夺之。
　　右两汉时诸子攻儒。）
　　孔子改制考 卷15
　　○墨老攻儒尤盛考儒者曰：“亲亲有术，尊贤有等。”言亲疏尊卑之异也。其礼曰：丧，父母三年；其，妻、后子三年；伯父、叔父、弟兄、庶子，其；戚族人，五月。若以亲疏为岁月之数，则亲者多而疏者少矣，是妻、后子与父同也。若以尊卑为岁月数，则是尊其妻子与父母同，而亲伯父宗兄而卑子也，逆孰大焉？其亲死，列尸弗，登屋窥井，挑鼠穴，探涤器，而求其人焉。以为实在，则戆愚甚矣！如其亡也，必求焉，伪亦大矣。取妻，身迎，祗篸为仆，秉辔授绥，如仰严亲；昏礼威仪，如承祭祀。颠覆上下，悖逆父母，下则妻子，妻子上侵事亲，若此可谓孝乎？儒者，“迎妻，妻之奉祭祀，子将守宗庙，故重之”。应之曰：此诬言也。其宗兄守其先宗庙数十年，死，丧之其。兄弟之妻，奉其先之祭祀弗散，则丧妻子三年，必非以守奉祭祀也。夫忧妻子以大负累，有曰“所以重亲也”，为欲厚所至私，轻所至重，岂非大奸也哉？有强执有命以说议曰：“寿夭贫富，安危治乱，固有天命，不可损益，穷达赏罚幸否有极，人之知力，不能为焉。”群吏信之，则怠于分职。庶人信之，则怠于从事。不治则乱，农事缓则贫。贫且乱政之本，而儒者以为道教，是贱天下之人者也。且夫繁饰礼以淫人，久丧伪哀以谩亲，立命缓贫而高浩居，倍本弃事而安怠傲，贪于饮酒，惰于作务，陷于饥寒，危于冻馁，无以违之，是若人气，鼸鼠藏，而羝羊视，贲彘起。君子笑之。怒曰：“散人！焉知良儒？”夫夏乞麦禾，五谷既收，大丧是随，子姓皆从，得厌饮食，毕治数丧，足以至矣。因人之家翠，以为；恃人之野，以为尊。富人有丧，乃大说喜曰：“此衣食之端也。”儒者曰：“君子必服古言，然后仁。”应之曰：所谓古之者，皆尝新矣，而古人服之，则君子也，然则必法非君子之服，言非君子之言，而后仁乎？又曰：“君子循而不作。”应之曰：古者羿作弓，伃作甲，奚仲作车，巧垂作舟，然则今之鲍函车匠，皆君子也，而羿、伃、奚仲、巧垂，皆小人邪？且其所循，人必或作之，然则其所循，皆小人道也？又曰：“君子胜不逐奔，揜函弗射，施则助之胥车。”应之曰：若皆仁人也，则无说而相与，仁人以其取舍是非之理相告，无故从有故也，弗知从有知也。无辞必服，见善必迁，何故相？若两暴交争，其胜者欲不逐奔，揜函弗射，施则助之胥车，虽尽能，犹且不得为君子也。意暴残之国也，圣将为世除害，兴师诛罚，胜将因用传术令士卒，曰“毋逐奔，揜函勿射，施则助之胥车”，暴乱之人也得活，天下害不除，是为群残父母，而深贱世也，不义莫大焉！又曰：“君子若钟，击之则鸣，弗击不鸣。”应之曰：夫仁人事上谒忠，事亲得孝，务善则美，有过则谏，此为人臣之道也。今击之则鸣，弗击不鸣，隐知豫力，恬漠待问而后对，虽君亲之大利，弗问不言。若将有大寇乱，盗贼将作，若机辟将发也，他人不知，己独知之，虽其君亲皆在，不问不言，是夫大乱之贼也。以是为人臣不忠，为子不孝，事兄不弟；交，遇人不贞良。夫执后不言之朝物，见利使已，虽恐后言。君若言而未有利焉，则高拱下视，会噎为深，曰“惟其未之学也”。用谁急，遗行远矣。夫一道术学业仁义也，昔大以治人，小以任官，远施用遍，近以循身，不义不处，非理不行，务兴天下之利，曲直周旋，利则止，此君子之道也。以所闻孔某之行，则本与此相反谬也。齐景公问晏子曰：“孔子为人何如？”晏子不对。公又复问，不对。景公曰：“以孔某语寡人众矣，俱以贤人也。今寡人问之，而子不对，何也？”晏子对曰：“婴不肖，不足以知贤人。虽然，婴闻所谓贤人者，入人之国，必务合其君臣之亲，而弭其上下之怨。孔某之荆，知白公之谋，而奉之以石乞，君身几灭，而白公僇。婴闻贤人得上不虚，得下不危，言听于君必利人，教行下必于上，是以言明而易知也，行易而从也，行义可明乎民，谋虑可通乎君臣。今孔某深虑同谋以奉贼，劳思尽知以行邪，劝下乱上，教臣杀君，非贤人之行也；入人之国，而与人之贼，非义之类也；知人不忠，趣之为乱，非仁义之也；逃人而后谋，避人而后言，行义不可明于民，谋虑不可通于君臣。婴不知孔某之有异于白公也，是以不对。”景公曰：“呜呼！贶寡人者众矣。非夫子，则吾终身不知孔某之与白公同也。”孔某之齐见景公。景公说，欲封以尼溪，以告晏子。晏子曰：“不可。夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使议世，劳思不可以补民，累寿不能尽其学，当年不能行其礼，积财不能赡其乐，繁饰邪术以营世君，盛为声乐以淫遇民。其道不可以期世，其学不可以导众。今君封之，以利齐俗，非所以导国先众。”公曰：“善。”于是厚其礼，留其封，敬见而不问其道。孔乃恚，怒于景公与晏子。乃树鸱夷子皮于田常之门，告南郭惠子以所欲为，归于鲁。有顷，间齐将伐鲁，告子贡曰：“赐乎！举大事，于今之时矣。”乃遣子贡之齐，因南郭惠子以见田常，劝之伐吴；以教高、国、鲍、晏，使毋得害田常之乱。劝越伐吴。三年之内，齐、吴破国之难，伏尸以言术数，孔某之诛也。孔某为鲁司寇，舍公家而奉季孙。季孙相鲁君而走。季孙与邑人争门关，决植。孔某穷于蔡、陈之间，藜羹不裛，十日。子路为享豚，孔某不问肉之所由来而食，褫人衣以酤酒，孔某不问酒之所由来而饮。哀公迎孔某，席不端弗坐，割不正弗食。子路进，请曰：“何其与陈、蔡反也？”孔某曰：“来！吾与女。曩与女为苟生，今与汝为苟义。”夫饥约，则不辞忘妄取，以活身；羸饱，伪行以自饰。污邪诈伪，孰大于此？孔某与其门弟子闲坐，曰：“夫舜见瞽瞍就然，此时天下圾乎！周公旦非其人也邪，何为亦舍家室而托寓也？”孔某所行，心术所至也。其徒属弟子皆效孔某。子贡、季路辅孔悝，乱乎卫，阳虎乱乎齐，佛以中牟叛，厀雕刑残，莫大焉。夫为弟子后生，其师必修其言，法其行，力不足知弗及而后已，今孔某之行如此，儒士则可以疑矣。（《墨子非儒》）
　　（孔子大义微言，条理万千，皆口授弟子。若传之于外，导引世人，大率以三年丧、亲迎、立命三者。其士大夫，则以礼乐辅之。故墨子力翻孔案，有意攻难，必先此数义。而《非乐》、《非命》，着有专篇，短丧薄葬，且有特制，此其义最相反者。然使三年丧、亲迎，果为先王制，则墨子言必三代圣王，既不能谓之为儒者之制，更不敢肆口诋排，谓为逆伪戆愚大奸矣。以为“其礼”，即今《礼经》，然则《礼经》为孔子作，非周公之文，断断矣。正可藉异教攻词，明圣人制作。《学记》言“官先事，士先志”。王子垫问孟子，“士何事”？孟子答以“尚志”。故墨翟诮为倍本弃事而安怠傲。孔子不言利，忧道不忧贫。孟子发明之，曰“何必曰利”？董生亦云“不谋其利”。故墨子攻为惰于作务，陷于饥寒，危于冻馁。益可想见颜子箪瓢陋巷，曾子声出金石，原宪肘见踵决之高节。盖孔教行义多如此者，故墨子诮之。至谓富人有丧，则大说喜，以为饮食之道，几类近时僧道斋醮之所为，固为异教攻诋之词，然可见当时富贵之家，多从孔子之教。以父子天性，动以至仁，故莫不乐行三年之丧。既从其丧服，即用其礼。其礼极繁，非孔子后学日习其礼者，莫能通之，故丧家必延孔子后学，以为相礼护丧而供养焉。故墨者以是为谤。然益可考孔学传教，以三年丧为得力。泰西罗马，丧服亦用再期，人心之同然，故人易从也。今日正赖墨子此文，得以考见孔子传教之法。“高拱下视，会噎为深”，孔学容貌如绘，皆可反而得之。）
　　（墨子在孔子之后，有意争教，故攻孔子者无所不至。乃谓孔子助白公之乱，则白公在晏子之后，既时代不同，至诬孔子助田常之叛，则请讨之义，有《论语》可证。至谓子路褫人衣以酤酒，孔子为苟生而不得，此则里巷詈骂之辞，可无庸辨。子贡未尝辅孔悝。阳虎、佛非弟子。墨教诋諆诬罔，不可听闻，有德之人不忍出口，而墨子为之，其人乖僻褊谬，不待论其学术之是非矣。墨翟倒戈如此，孟、荀安得不攘臂而争之？韩愈乃谓孔子必用墨子，墨子必用孔子，两家弟子相攻，非二师之道本然，真为妄言。退之于《非儒篇》殆未用心乎？墨家之谬，桀犬吠尧，固无足怪，而当时争教之情状可见矣。）
　　叶公子高问政于仲尼，曰：“为善政者若之何？”仲尼对曰：“善为政者，远者近之，而旧者新之。”子墨子闻之曰：“叶公子高未得其问也，仲尼亦未得其所以对也。叶公子高岂不知善为政者之远者近也，而旧者新是哉？问所以为之若之何也。不以人之所不智告人，以所智告之，故叶公子高未得其问也，仲尼亦未得其所以对也。”（《墨子耕柱》）
　　（远者必忘，故当近；旧者必坏，故当新。史佚之告成王，愿王近于民。《康诰》之戒康叔，“作新民”。《大学》且欲其“日日新”。伊尹曰“用其新，去其陈”。后世疏远其民，泥守旧法，故致败亡。此论政极精之论。墨子有意攻孔子，故无论何说，皆生排击。）
　　公孟子曰：“善。吾闻之，曰宿善者不祥。请舍忽，易章甫，复见夫子，可乎？”子墨子曰：“请因以相见也。”（《墨子公孟》）
　　（易章甫而后见，弃儒服而故从墨教也。公孟子未必如此，墨子自点缀，以见能夺儒家后学归教。）
　　子墨子曰：夫知者，必尊天事鬼、爱人节用，合焉为知矣。今子曰：孔子博于《诗》、《书》，察于礼乐，详于万物，而曰可以为天子。是数人之齿，而以为富。（《墨子公孟》）
　　墨子轻《诗》、《书》、礼乐如此，则《诗》、《书》、礼乐为孔子之文，可知矣。
　　子墨子谓公孟子曰：“丧礼：君与父母、妻、后子死，三年丧服；伯父、叔父、兄弟，期；族人，五月；姑姊舅甥，皆有数月之丧。或以不丧之间，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治，庶人何日以从事？”公孟子曰：“国乱则治之，治则为礼乐。国治则从事，国富则为礼乐。”子墨子曰：“国之治。（卢云此下脱‘治之故治也’五字）治之废，则国之治亦废。国之富也，从事故富也，从是废则国之富亦废。故虽治国，劝之无餍，然后可也。今子曰，国治则为礼乐，乱则治之，是譬犹噎而穿井也，死而求医也。古者三代暴王桀、纣、幽、厉，薾为声乐，不顾其民，是以身为刑僇，国为戾虚者，皆从此道也。”（《墨子公孟》）
　　公孟子曰“无鬼神”，又曰“君子必学祭祀”。子墨子曰：“执无鬼而学祭祀，是犹无客而学客礼也，是犹无鱼而为鱼罟也。”（《墨子公孟》）
　　（儒者未尝言无鬼神，而公孟子言之。未知是墨子藉以自张其说否？墨子主张明鬼，立意难儒，大义所在，故欲自专其义也。）
　　公孟子谓子墨子曰：“子以三年之丧为非，子之三月之丧亦非也。”子墨子曰：“子以三年之丧非三月之丧，是犹果谓撅者不恭也。”公孟子谓子墨子曰：“知有贤于人，则可谓知乎？”子墨子曰：“愚之知有以贤于人，而愚岂可谓知矣哉？”公孟子曰：“三年之丧，学吾之慕父母。”子墨子曰：“夫婴儿子之知，独慕父母而已；父母不可得也，然号而不止。此其故何也？即愚之至也。然则儒者之知，岂有以贤于婴儿子哉？”子墨子曰：“问于儒者，何故为乐？”曰：“乐以为乐也。”子墨子曰：“子未我应也。今我问曰，何故为室？曰冬避寒焉，夏避暑焉，室以为男女之别也。则子告我为室之故矣。今我问曰，何故为乐？曰乐以为乐也，是犹曰何故为室？曰室以为室也。”子墨子谓程子曰：“儒之道足以丧天下者，四政焉。儒以天为不明，以鬼为不神，天鬼不说，此足以丧天下。又厚葬久丧，重为棺椁，多为衣衾，送死若徙，三年哭泣，扶后起，杖后行，耳无闻，目无见，此足以丧天下。又弦歌鼓舞，习为声乐，此足以丧天下。又以命为有，贫富寿夭、治乱安危有极矣，不可损益也，为上者行之，不必听治矣，为下者行之，必不从事矣，此足以丧天下。”程子曰：“甚矣！先生之毁儒也！”子墨子曰：“儒固无此各四政者，而我言之，则是毁也。今儒固有此四政者，而我言之，则非毁也，告闻也。”（《墨子公孟》）
　　（“子之三月之丧”，盖墨子改制。以三年之制与三月比，譬于裸谓撅不恭，则孔子所改至明矣。攻儒者之知等于婴儿，此孟子所为攻以无父，岂为过哉？）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）（淮南时尚能考出孔子学派及墨子攻儒之实。）
　　然而今天下之士君子，或以命为有，益盖尝尚观于先王之书。先王之书，所以出国家，布施百姓者，宪也。先王之宪，亦尝有曰福不可请，而祸不可讳，敬无益，暴无伤者乎？所以听狱制罪者，刑也。先王之刑亦尝有曰福不可请，祸不可讳，敬无益，暴无伤者乎？所以整设师旅，进退师徒者，誓也。先王之誓亦尝有曰福不可请，祸不可讳，敬无益，暴无伤者乎？是故子墨子言曰：吾当未盐（此“尽”字之讹）数，天下之良书不可尽计数。大方论数，而五者是也。今虽毋求执有命者之言，不必得，不亦可错乎？今用执有命者之言，是覆天下之义。覆天下之义者，是立命者也。（《墨子非命》）
　　今夫有命者言曰：“我非作之后世也，自昔三代有若言以传流矣，今故先王对之。”曰：“夫有命者，不志昔也三代之圣善人与？意亡昔三代之暴不肖人也，何以知之？”（同上）
　　（命为孔子一大义。《论语》“死生有命”，“赐不受命”，“不知命无以为君子”。六经称命尤多。故墨子攻之。藉异教之攻词，证孔门之大义，益知罕言之非也。《论语》“子罕言利与”为句，若“命与仁达”为句。“巷党”，则《礼记曾子问》孔子与老聃“助葬于巷党”，本是地名，“达”字属上读至明。墨子之《书经》，盖有宪、有刑、有誓矣。孔子言命，何尝不言祸福？“永言配命，自求多福”，何尝知命而谓敬无益，谓暴无伤乎？有意攻难，殆不足辨也。）
　　今惟毋以厚葬久丧者为政。君死，丧之三年，父母死，丧之三年，妻与后子死者，五皆丧之三年。然后伯父、叔父、兄弟、孽子，其（同期），族人，五月，姑姊甥舅皆有月数，则毁瘠必有制矣。使面目陷巉，颜色黧黑，耳目不聪明，手足不劲强，不可用也。又曰“上士操丧也，必扶而能起，杖而能行”，以此共三年。若法若言，行若道，苟其饥约，又若此矣，是故百姓冬不仞寒，夏不仞暑，作疾病死者，不可胜计也，此其为败男女之交多矣。以此求众，譬犹使人负剑，而求其寿也，众之说无可得焉。（《墨子节葬》）
　　（孔子立义本父子，故制三年丧；教人敦厚，故久丧为传教第一义。墨子爱无差等，故薄父子；重生贵用，故短丧。至以败男女之交攻孔子，尤为异谬。则以时当战国王公欲众其民，故墨子所首攻孔子者在此。）
　　程繁问于子墨子曰：“‘圣王不为乐。’昔诸侯倦于听治，息于钟鼓之乐；士大夫倦于听治，息于竽琴之乐；农夫春耕夏耘、秋敛冬藏，息于聆缶之乐。今夫子曰‘圣王不为乐’，此譬之犹马驾而不税，弓张而不弛，无乃非有血气者之所不能至邪？”子墨子曰：“昔者尧、舜有茅茨者，且以为礼，且以为乐。汤放桀于大水，环天下自立以为王，事成功立，无大后患，因先王之乐，又自作乐，命曰《》，又修九《招》。武王胜殷杀纣，环天下自立以为王，事成功立，无大后患，因先王之乐，又自作乐，命曰《象》。周成王因先王之乐，命曰《驺虞》。周成王之治天下也，不若武王。武王之治天下也，不若成汤。成汤之治天下也，不若尧、舜。故其乐逾繁者，其治逾寡。自此观之，乐非所以治天下也。”程繁曰：“子曰圣王无乐，此亦乐已，若之何其谓圣王无乐也？”子墨子曰：“圣王之命也，多，寡之。食之利也，以知饥而食之者智也，因为无智矣。今圣王有乐而少，此亦无也。”（《墨子三辨》）
　　子墨子言曰，仁之事者，必务求兴天下之利，除天下之害，将以为法乎天下。利人乎？即为。不利人乎？即止。且夫仁者之为天下度也，非为其目之所美，耳之所乐，口之所甘，身体之所安。以此亏夺民衣食之财，仁者弗为也。是故子墨子之所以非乐者，非以大钟鸣鼓琴瑟竽笙之声，以为不乐也；非以刻镂文章之色，以为不美也；非以刍豢煎炙之味，以为不甘也；非以高台厚榭邃野之居，以为不安也。虽身知其安也，口知其甘也，目知其美也，耳知其乐也，然上考之不中圣王之事，下度之不中万民之利，是故子墨子曰“为乐非也”。今王公大人，虽无造为乐器，以为事乎国家，非直掊潦水、拆壤垣而为之也，将必厚措敛乎万民，以为大钟鸣鼓琴瑟笙竽之声。譬之若圣王之为舟车也，即我弗敢非也。古者圣王亦尝厚措敛乎万民，以为舟车，既以成矣，曰：“吾将恶许用之？”曰：“舟用之水，车用之陆，君子息其足焉，小人休其肩背焉。”故万民出财赍而予之，不敢以为戚恨者，何也？以其反中民之利也。然则乐器反中民之利亦若此，即我弗敢非也。然则当用乐器，民有三患，饥者不得食，寒者不得衣，劳者不得息。三者民之巨患也。然即当为之撞巨钟、击鸣鼓、弹琴瑟、吹竽笙而扬干戚，民衣食之财将安得乎？即我以为未必然也。意舍此。今有大国即攻小国，有大家即伐小家，强劫弱，众暴寡，诈欺愚，贵傲贱，寇乱盗贼并兴，不可禁止也。然即当为之撞巨钟、击鸣鼓、弹琴瑟、吹竽笙而扬干戚，天下之乱也，将安可得而治与？即我未必然也。是故子墨子曰：姑尝厚措敛乎万民，以为大钟鸣鼓琴瑟竽笙之声，以求兴天下之利，除天下之害，而无补也。是故子墨子曰“为乐非也”。今王公大人，惟毋处高台厚榭之上而视之，钟犹是延鼎也，弗撞击，将何乐得焉哉？其说将必撞击之。惟勿撞击，将必不使老与迟者。老与迟者，耳目不聪明，股肱不毕强，声不和调，明不转朴，将必使当年，因其耳目之聪明，股肱之毕强，声之和调，眉之转朴。使丈夫为之，废丈夫耕稼树艺之时。使妇人为之，废妇人纺绩织之事。今王公大人惟毋为乐，亏夺民衣食之时，以拊乐如此多也。是故子墨子曰“为乐非也”。今大钟鸣鼓琴瑟竽笙之声，既已具矣，大人锈然奏而独听之，将何乐得焉哉？其说将必与贱人不与君子。与君子听之，废君子听治。与贱人听之，废贱人之从事。今王公大人惟毋为乐，亏夺民之衣食之财以拊乐如此多也，是故子墨子曰“为乐非也”。昔者齐康公兴乐《万》，《万》人不可衣短褐，不可食糠糟，曰“食饮不美，面目颜色不足视也，衣服不美，身体从容丑羸不足观也”，是以食必粱肉，衣必文绣。此掌不从事乎衣食之财，而掌食乎人者也。是故子墨子曰，今王公大人惟毋为，亏夺民衣食之财，以拊乐如此多也。是故子墨子曰“为乐非也”。今人固与禽兽、麋鹿、蜚鸟、贞虫异者也，今之禽兽、麋鹿、蜚鸟、贞虫，因其羽毛以为衣裘，因其蹄蚤以为裤屦，因其水草以为饮食，故唯使雄不耕稼树艺，雌亦不纺绩织，衣食之财固已具矣。今人与此异者也。赖其力者生，不赖其力者不生。君子不强听治，即刑政乱。贱人不强从事，即财用不足。今天下之士君子，以吾言不然，然即姑尝数天下分事，而观乐之害。王公大人蚤朝晏退，听狱治政，此其分事也；士君子竭股肱之力，亶其思虑之智，内治官府，外收敛关市、山林、泽梁之利，以实仓廪府库，此其分事也；农夫蚤出暮入，耕稼树艺，多聚升粟，此其分事也；妇人夙兴夜寐，纺绩织，多治麻丝葛绪捆布縿，此其分事也。今惟毋在乎王公大人说乐而听之，即必不能蚤朝暮退，听狱治政，是故国家乱而社稷危矣。今惟毋在乎士君子说乐而听之，即必不能竭股肱之力，亶其思虑之智，内治官府，外敛关市山林泽梁之利，以实仓廪府库，是故仓廪府库不实。今惟毋在乎农夫说乐而听之，即必不能蚤出暮入，耕稼树艺，多聚升粟，不足。今惟毋在乎妇人说乐而听之，即不必能夙兴夜寐，纺绩织，多治麻丝葛绪，捆布縿，是故布縿不兴。曰：“孰为大人之听治而废国家之从事？”曰：“乐也。”是故子墨子曰“为乐非也”。何以知其然也？曰：先王之《书》，《汤之官刑》有之，曰：“其恒舞于宫，是谓巫风。其刑，君子出丝二卫，小人否。似二伯黄径。乃言曰：呜乎！舞佯佯，嘉言孔章，上帝弗常，九有以亡！上帝不顺，降之百搜，其家必坏丧。”察九有之所以亡者，徒从饰乐也。于《武观》曰：“启乃淫溢康乐，野于饮食，将将铭苋磬以力，湛浊于酒，渝食于野，《万》舞翼翼，章闻于天，天用弗式。”故上者天鬼弗戒，下者万民弗利。是故子墨子曰：今天下士君子，诚将欲求兴天下之利，除天下之害，当在乐之为物，将不可不禁而止也。（《墨子非乐》）
　　乐者，圣王之所非也，而儒者为之过也。（《墨子佚文》）──右墨学攻儒。
　　老子曰：子所言者，其人与骨，皆已朽矣，独其言在耳。且君子得其时则驾，不得其时则蓬累而行。吾闻之，良贾深藏若虚，君子盛德容貌若愚。去子之骄气与多欲，态色与淫志，是皆无益于子之身。吾所以告子，若是而已。（《史记老子韩非列传》）
　　（托老子以攻儒耳。箸书之老子与孔子不同时，无缘相攻辨。）
　　道隐于小成，言隐于荣华，故有儒墨之是非，以是其所非，而非其所是。（《庄子齐物论》）
　　孔子适楚。楚狂接舆游其门，曰：“凤兮凤兮，何如德之衰也？来世不可待，往世不可追也。天下有道，圣人成焉，天下无道，圣人生焉，方今之时，仅免刑焉。福轻乎羽，莫之知载；祸重乎地，莫之知避。已乎已乎！临人以德。殆乎殆乎！画地而趋。迷阳迷阳，无伤吾行，吾行却曲，无伤吾足。”山木，自寇也。膏火，自煎也。桂可食，故伐之。漆可用，故割之。人皆知有用之用，而莫知无用之用也。（《庄子人间世》）
　　无趾语老聃曰：“孔丘之于至人，其未邪？彼何宾宾以学子为？彼且蕲以诡幻怪之名闻，不知至人之以是为己桎梏邪？”老聃曰：“胡不直使彼以死生为一条，以可不可为一贯者？解其桎梏，其可乎？”无趾曰：“天刑之，安可解？”（《庄子德充符》）
　　枝于仁者，擢德塞性，以收名声，使天下簧鼓以奉不及之法，非乎？而曾、史是已。（《庄子骈拇》）
　　下有桀、跖，上有曾、史，而儒、墨毕起，于是乎喜怒相疑，愚知相欺，善否相非，诞信相讥，而天下衰矣。（《庄子在宥》）
　　夫子问于老聃曰：“有人治道若相放，可不可，然不然。辩者有言曰：离坚白，若县寓。若是，则可谓圣人乎？”老聃曰：“是胥易技系，劳形怵心者也。执狸之狗成思，猿狙之便自山林来。丘！予告若，而所不能闻，与而所不能言。”（《庄子天地》）
　　子贡南游于楚，反于晋，过汉阴，见一丈人，方将为圃畦，凿隧而入井，抱瓮而出灌，搰搰然用力甚多而见功寡。子贡曰：“有械于此，一日浸百畦，用力甚寡而见功多，夫子不欲乎？”为圃者卬而视之曰：“奈何？”曰：“凿木为机，后重前轻，挈水若抽，数如泆汤，其名为槔。”为圃者忿然作色而笑曰：“吾闻之吾师，有机械者必有机事，有机事者必有机心。机心存于胸中，则纯白不备。纯白不备，则神生不定。神生不定者，道之所不载也。吾非不知，羞而不为也。”子贡瞒然惭，俯而不对。有间，为圃者曰：“子奚为者邪？”曰：“孔丘之徒也。”为圃者曰：“子非夫博学以拟圣，于于以盖众，独弦哀歌以卖名声于天下者乎？汝方将忘汝神气，堕汝形骸，而庶几乎？而身之不能治，而何暇治天下乎？”（同上）
　　孔子西藏书于周室。子路谋曰：“由闻周之征藏史，有老聃者，免而归居。夫子欲藏书，则试往因焉。”孔子曰：“善。”往见老聃，而老聃不许。于是十二经以说。老聃中其说，曰：“大谩，愿闻其要。”孔子曰：“要在仁义。”老聃曰：“请问仁义人之性邪？”孔子曰：“然。君子不仁则不成，不义则不生。仁义，真人之性也，又将奚为矣。”老聃曰：“请问何谓仁义？”孔子曰：“中心物恺，兼爱无私，此仁义之情也。”老聃曰：“意！几乎后言。夫兼爱，不亦迂乎？无私焉，乃私也。夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋，已至矣，又何偈偈乎揭仁义，若击鼓而求亡子焉？意！夫子乱人之性也。”（《庄子天道》）
　　孔子西游于卫。颜渊问师金曰：“以夫子之行，为奚如？”师金曰：“惜乎！而夫子其穷哉。”颜渊曰：“何也？”师金曰：“夫刍狗之未陈也，盛以箧衍，巾以文绣，尸祝齐戒以将之。及其已陈也，行者践其首脊，苏者取而衅之而已。将复取而盛以箧衍，巾以文绣，游居寝卧其下，彼不得梦，必且数眯焉。今而夫子亦取先王已陈刍狗，聚弟子游居寝卧其下，故伐树于宋，削迹于卫，穷于商、周，是非其梦邪？围于陈、蔡之间，七日不火食，死生相与邻，是非其眯邪？”（《庄子天运》）
　　孔子行年五十有一，而不闻道，乃南之沛，见老聃。老聃曰：“子来乎？吾闻子，北方之贤者也。子亦得道乎？”孔子曰：“未得也。”老子曰：“子恶乎求之哉？”曰：“吾求之于度数，五年而未得也。”老子曰：“子又恶乎求之哉？”曰：“吾求之于阴阳，十有二年而未得。”老子曰：“然。使道而可献，则人莫不献之于其君。使道而可进，则人莫不进之于其亲。使道而可以告人，则人莫不告其兄弟。使道而可与人，则人莫不与其子孙。然而不可者，无他也，中无主而不止，外无正而不行。由中出者不受于外，圣人不出。由外入者无主于中，圣人不隐。名，公器也，不可多取。仁义，先王之蘧庐也，止可以一宿，而不可以久处。觏而多责。”
　　孔子见老聃而语仁义。老聃曰：“夫播糠眯目，则天地四方易位矣；蚊虻曌肤，则通昔不寐矣。夫仁义憯然，乃愤吾心，乱莫大焉。吾子使天下无失其朴，吾子亦放风而动，总德而立矣，又奚杰然若负建鼓而求亡子者邪？”
　　孔子谓老聃曰：“丘治《诗》、《书》、《礼》、《乐》、《易》、《春秋》六经，自以为久矣，孰知其故矣。以奸者七十二君，论先王之道，而明周、召之迹，一君无所钩用。甚矣夫人之难说也！道之难明邪？”老子曰：“幸矣！子之不遇治世之君也。夫六经，先王之陈迹也，岂其所以迹哉？今子之所言，犹迹也。夫迹，履之所出，而迹岂履哉！”（并同上）
　　孔子围于陈、蔡之间，七日不火食。太公任往吊之，曰：“子几死乎”曰：“然。”“子恶死乎？”曰：“然。”任曰：“予尝言不死之道。东海有鸟焉，名曰意怠。其为鸟也，翂翂翐々瑀瑀，而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。”（《庄子山木》）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”庄子曰：“周闻之，儒者冠圜冠者，知天时；履句屦者，知地形；缓佩玦者，事至而断。君子有其道者，未必为其服也；为其服者，未必知其道也。公固以为不然，何不号于国中，曰无此道而为此服者，其罪死。”于是哀公号之，五日，而鲁国无敢儒服者。（《庄子田子方》）
　　君子之人若儒、墨者师，故以是非相也，而况今之人乎？（《庄子知北游》）
　　道之所一者，德不能同也。知之所不能知者，辩不能举也。名若儒、墨而凶矣。（《庄子徐无鬼》）
　　儒以《诗》、《礼》发冢。大儒胪传曰：“东方作矣，事之何若？”小儒曰：“未解裙襦，口中有珠。”“《诗》固有之曰：‘青青之麦，生于陵陂，生不布施，死何含珠为？’”接其鬓，压其。儒以金椎控其颐，徐别其颊，“无伤口中珠”。（《庄子外物》）
　　老莱子之弟子出薪，遇仲尼，反以告曰：“有人于彼，修上而趋下，末偻而后耳，视若营四海，不知其谁氏之子？”老莱子曰：“是丘也，召而来。”仲尼至。曰：“丘！去汝躬矜与汝容知，斯为君子矣。”（同上）
　　“鲁人孔丘，闻将军高义，敬再拜谒者。”谒者入通。盗跖闻之，大怒，目如明星，发上指冠，曰：“此夫鲁国之巧伪人孔丘非邪？为我告之：尔作言造语，妄称文、武；冠枝木之冠，带死牛之胁；多辞缪说，不耕而食，不织而衣，摇唇鼓舌，擅生是非，以迷天下之主，使天下学士，不反其本，妄作孝弟，而徼幸于封侯富贵者也。”（《庄子盗跖》）
　　昔者桓公小白，杀兄入嫂，而管仲为臣；田成子常杀君窃国，而孔子受币。论则贱之，行则下之，则是儒者伪辞。（并同上）
　　鲁哀公问于颜阖曰：“吾以仲尼为贞干，国其有瘳乎？”曰：“殆哉圾乎！仲尼方且饰羽而画，从事华辞，以支为旨，忍性以视民，而不知不信，受乎心，宰乎神，夫何足以上民！彼宜女与？予颐与？误而可矣。今使民离实学伪，非所以视民也。为后世虑，不若休之，难治也。”施于人而不忘，非天布也。商贾不齿。（《庄子列御寇》）
　　宋阳里华子，中年病忘，朝取而夕忘，夕与而朝忘，在涂则忘行，在室则忘坐，今不识先，后不识今。阖室毒之。谒史而卜之，弗占。谒巫而祷之，弗禁。谒医而攻之，弗已。鲁有儒生，自媒能治之。华子之妻子，以居产之半请其方。儒生曰：“此固非封兆之所占，非祈请之所祷，非药石之所攻。吾试化其心，变其虑，庶几其瘳乎？”于是试露之而求衣，饥之而求食，幽之而求明。儒生欣然告其子曰：“疾可已也，然吾之方密传世，不以告人。试屏左右，独与居室七日。”从之，莫知其所施为也，而积年之疾，一朝都除。华子既悟，乃大怒，黜妻罚子，操戈逐儒生。宋人执而问其以。华子曰：“囊吾忘也，荡荡然不觉天地之有无。今顿识，既往数十年来，存亡得失，哀乐好恶，扰扰万绪起矣。吾恐将来之存亡得失、哀乐好恶之乱吾心如此也，须臾之忘，可复得乎？”（《列子周穆王》）
　　秦人逢氏有子，少而惠，及壮而有迷罔之疾，闻歌以为哭，视白以为黑，飨香以为朽，尝甘以为苦，行非以为是。意之所之，天地四方，水火寒暑，无不倒错者焉。杨氏告其父曰：“鲁之君子多术艺，将能已乎？汝奚不访焉。”其父之鲁，过陈，遇老聃，因告其子之证。老聃曰：“汝庸知汝子之迷乎？今天下之人，皆惑于是非，昏于利害，同疾者多，固莫有觉者。且一身之迷，不足倾一家，一家之迷，不足倾一乡，一乡之迷，不足倾一国，一国之迷。不足倾天下。天下尽迷，孰倾之哉？向使天下之人，其心尽知汝子，汝则反迷矣。哀乐、声色、臭味、是非，孰能正之？且吾之言未必非迷，而况鲁之君子，迷之邮者，焉能解人之迷哉！”（同上）
　　曩吾修《诗》、《书》，正礼乐，将以治天下，遗来世，非但修一身，治鲁国而已。而鲁之君臣，日失其序，仁义益衰，性情益薄。此道不行一国与当年，其如天下与来世矣？吾始知《诗》、《书》礼乐无救于治乱，而未知所以革之之方。（《列子仲尼》）
　　昔有昆弟三人，游齐、鲁之间，同师而学，进仁义之道而归。其父曰：“仁义之道若何？”伯曰：“仁义使我爱身而后名。”仲曰：“仁义使我杀身以成名。”叔曰：“仁义使我身名并全。”彼三术相反，而同出于儒，孰是孰非邪？（《列子说符》）
　　杨朱曰：原宪窭于鲁，子贡殖于卫。原宪之窭损生，子贡之殖累身。然则窭亦不可，殖亦不可，其可焉在？曰：可在乐生，可在逸身。故善乐生者不窭，善逸身者不殖。（《列子杨朱》）
　　孔子明帝王之道，应时君之聘，伐树于宋，削迹于卫，穷于商、周，围于陈、蔡、受屈于季氏，见辱于阳虎，戚戚然以至于死，此天民之遑遽者也。凡彼四圣者，生无一日之欢，死有万世之名。名者，固非实之所取也，虽称之弗知，虽赏之弗知，与株块无以异矣。（同上）
　　世之学术者说人主，不曰乘威严之势，以困奸邪之臣，而皆曰仁义惠爱而已矣。世主美仁义之名，而不察其实，是以大者国亡身死，小者地削主卑。（《韩非子奸劫弑臣》）
　　或问儒者曰：“方此时也，尧安在？”其人曰：“尧为天子。”然则仲尼之圣尧奈何？圣人明察在上位，将使天下无奸也。今耕渔不争，陶器不窳，舜又何德而化？舜之救败也，则是尧有失也。贤舜则去尧之明察，圣尧则去舜之德化，不可两得也。（《韩非子难一》）
　　襄子围于晋阳中，出围，赏有功者五人，高赫为赏首。张孟谈曰：“晋阳之事，赫无大功，今为赏首，何也？”襄子曰：“晋阳之事，寡人国危，社稷殆矣，吾群臣无有不骄侮之意者，惟赫子不失君臣之礼，是以先之。”仲尼闻之曰：“善赏哉，襄子赏一人，而天下为人臣者，莫敢失礼矣。”或曰：仲尼不知善赏矣。夫善赏罚者，百官不敢侵职，群臣不敢失礼，上设其法而下无奸诈之心，如此，则可谓善赏罚矣。使襄子于晋阳也，令不行，禁不止，是襄子无国，晋阳无君也，尚谁与守哉？今襄子于晋阳也，知氏灌之，曰灶生蛙，而民无反心，是君臣亲也。襄子有君臣亲之泽，操令行禁止之法，而犹有骄侮之臣，是襄子失罚也。为人臣者，乘事而有功则赏。今赫仅不骄侮，而襄子赏之，是失赏也。明主赏不加于无功，罚不加于无罪。今襄子不诛骄侮之臣，而赏无功之赫，安在襄子之善赏也？故曰：仲尼不知善赏。（同上）
　　人主者，说辩察之言，尊贤抗之行，故夫作法术之人，立取舍之行，别辞争之论，而莫为之正。是以儒服带剑者众，而耕战之士寡。（《韩非子问辩》）
　　今学者皆道书策之颂语，不察当世之实事，曰：上不爱民，赋敛常重，则用不足而下恐上，故天下大乱。此以为足其财用以加爱焉，虽轻刑罚可以治也。此言不然矣。（《韩非子六反》）
　　儒以文乱法，侠以武犯禁，而人主兼礼之。此所以乱也。（《韩非子五蠹》）
　　是故乱国之俗，其学者则称先王之道，以藉仁义、盛容服，而饰辩说，以疑当世之法，而贰人主之心；其言古者，为设诈称借于外力，以成其私，而遗社稷之利。（同上）
　　今世儒者之说人主，不善今之所以为治，而语已治之功；不审官法之事，不察奸邪之情，而皆道上古之传，誉先王之成功。儒者饰辞曰：听吾言则可以霸王。此说者之巫祝，有度之主不受也。（《韩非子显学》）
　　臣曰：孔子本未知孝悌忠顺之道也。（《韩非子忠孝》）
　　韩非者，韩之诸公子，喜刑名法术之学，而其归本于黄、老。非为人口吃，不能道说，而善著书，与李斯俱事荀卿，斯自以为不如非。非见韩之削弱，数以书谏韩王。韩王不能用。于是韩非疾治国不务修明其法制，执势以御其臣下，富国强兵，而以求人任贤，反举浮淫之蠹，而加之于功实之上；以为儒者用文乱法，而侠者以武犯禁，宽则宠名誉之人，急则用介胄之士；今者所养非所用，所用非所养。（《史记老子韩非列传》）
　　（韩非者，出儒学，兼墨学、法术，而实同于老学，故攻儒最甚，即以《诗》、《书》、《礼》、《乐》为虱，儒家之蠹，未有甚于韩非者。）
　　道家使人精神专一，动合无形，赡足万物。其为术也，因阴阳之大顺，采儒、墨之善，撮名、法之要，与时迁移，应物变化，立俗施事，无所不宜。指约而易操，事少而功多。儒者则不然，以为人主，天下之仪表也，主倡而臣和，主先而臣随，如此则主劳而臣逸。至于大道之要，去健羡，绌聪明，释此而任术。夫神大用则竭，形大劳则敝，形神骚动，欲与天地长久，非所闻也。（《史记太史公自序》）
　　（太史谈是黄、老学，故尊道而抑儒。）
　　夫儒者以六艺为法。六艺经传以千万数，累世不能通其学，当年不能究其礼。故曰：博而寡要，劳而少功。（《史记太史公自序》）
　　（太史谈虽受易于杨何，然本为黄、老学，性好简易，畏经传之繁，故以为太博而过劳也。）
　　黯常毁儒，面触弘等徒怀诈饰智，以阿人主取容。（《史记汲郑列传》）（汲黯是黄、老学者，亦攻儒。）
　　世之学老子者则黜儒学，儒学亦黜老子。道不同不相为谋，岂为是邪？（《史记老子韩非列传》）
　　（文、景之世，尚黄、老，故老学大盛。于时墨学已衰，故与儒争教者，惟有老学也。故在武帝博士弟子未立以前百年，为儒、老互争之世。
　　右老学攻儒。）
　　孔子改制考 卷16
　　○儒墨争教交攻考（昌黎谓孔子必用墨子，墨子必用孔子，二家相攻，非二师之道本然。干言哉！孔子开教在先，道无不包。墨子本其后学，乃自创新教，锐夺孔席以自立，所以攻难者无不至。所谓蠹生于木，而自喙其木耶？挟坚苦之志，侠死之气，横厉无前，不数十年，遂与儒分领天下，真儒之劲敌也。攻儒者亦未有过墨者矣。王肃之攻康成，阳明之攻朱子，皆后起争胜之习，墨子真其类也。孟、荀之力辟，岂能已哉，岂能已哉！昌黎真干言也！今别着交攻之言，亦犹汉史存楚、汉大案云耳。）
　　公孟子谓子墨子曰：“子以三年之丧为非，子之三日之丧亦非也（三日当为三月）。”子墨子曰：“子以三年之丧非三日之丧，是犹果（当为裸）谓撅者不恭也。”（《墨子公孟》）
　　（以子之矛，攻子之盾，公孟子固善于攻，而墨子乃不特善攻而且善守也。）
　　二三子复于子墨子曰：“告子曰，言义而行甚恶。请弃之。”子墨子曰：“不可。称我言以毁我行，愈于亡。有人于此，翟甚不仁，尊天事鬼爱人，甚不仁，犹愈于亡也。今告子言谈甚辩，言仁义而不吾毁，告子毁，犹愈亡也。”二三子复于子墨子曰：“告子胜为仁。”子墨子曰：“未必然也。告子为仁，譬犹谕以为长，隐以为广，不可久也。”告子谓子墨子曰：“我治国为政。”子墨子曰：“政者，口言之，身必行之。今子口言之，而身不行，是子之身乱也。子不能治子之身，恶能治国政？子姑亡，子之身乱之矣。”（《墨子公孟》）
　　（告子言不类异教，当是孔门后学，虽与孟子殊，而与墨子辩，亦如荀子之类耳。惟告子与孟子同时，而又反与墨子辩，则墨子去孟子时不远，必非与孔子同时者。然其教已大行如此，亦可谓非常巨力矣。）
　　公孟子曰“无鬼神”，又曰“君子必学祭祀”。子墨子曰：“执无鬼而学祭礼，是犹无客而学客礼也，是犹无鱼而为鱼罟也。”（《墨子公孟》）
　　公孟子曰：“贫富寿夭，齰然在天，不可损益。”又曰：“君子必学。”子墨子曰：“教人学而执有命，是犹命人葆而去丌冠也。”（同上）
　　（墨子右鬼非命，杨子已攻之，岂独公孟子？而墨氏反唇相稽，强辞夺理，知儒、墨交攻，不遗余力矣。）
　　故有儒、墨之是非，以是其所非，而非其所是。（《庄子齐物》）（诸子中儒、墨最盛，故相攻之是非最多。）
　　郑人缓也，呻吟裘氏之地，只三年而缓为儒。河润九里，泽及三族，使其弟墨。儒、墨相与辩，其父助翟。十年而缓自杀。其父梦之曰：“使而子为墨者，予也。阖胡尝视其良？既为秋柏之实矣。”（《庄子列御寇》）
　　（缓以为儒而得富贵，乃使其弟为墨。通道不笃，乃复辩之，有死之道焉。然当时两教大盛，听人择所从，有一家父子兄弟而异教者，亦可见大道经几许辩争，而后一统矣。）
　　夫施及三王，而天下大骇矣。下有桀、跖，上有曾、史，而儒、墨毕起。于是乎喜怒相疑，愚知相欺，善否相非，诞信相讥，而天下衰矣。（《庄子在宥》）
　　（庄子在儒、墨之外，坐观两教之争。如墨子谓子路褫人衣而酤酒，孔子苟生，不问所由，真所谓相疑相讥者矣。）
　　君子之人若儒、墨者师，故以是非相絜也，而况今之人乎！（《庄子知北游》）（儒、墨辩争是庄子时事，日日有此人，有此案，故频举之。）
　　墨家之论，以为人死无命。儒家之议，以为人死有命。（《论衡命义》）
　　儒家之徒董无心，墨家之役缠子，相见讲道。缠子称墨家佑鬼神。（《论衡福虚》）（想见两教人聚会争教之风。）
　　儒家之宗，孔子也。墨家之祖，墨翟也。且案儒道传而墨法废者，儒之道义可为，而墨之法议难从也。何以验之？墨家薄葬右鬼，道乖相反，违其实，宜以难从也。乖违如何？使鬼非死人之精也，右之未可知。今墨家谓鬼，审人之精也。厚其精而薄其尸，此于其神厚而于其体薄也，薄厚不相胜，华实不相副，则怒而降祸，虽有其鬼，终以死恨，人情欲厚恶薄，神心犹然。用墨子之法，事鬼求福，福罕至而祸常来也。以一况百，而墨家为法，皆若此类也。（《论衡案书》）
　　（仲任能知儒宗孔，墨宗墨，又知孔道所以传，墨法所以废，于诸子改制托先王之事，盖犹能知之也。）（想东汉人皆能明之，亦视为固然之义矣。）
　　圣贤之业，皆以薄葬省用为务。然而世尚厚葬，有奢泰之失者，儒家论不明、墨家议之非故也。墨家之议右鬼，以为人死辄为神鬼而有知，能形而害人，故引杜伯之类以为效验。儒家不从，以为死人无知，不能为鬼。然而赙祭备物者，示不负死，以观生也。陆贾依儒家而说，故其立语，不肯明处。刘子政举薄葬之奏，务欲省用，不能极论。是以世俗内持狐疑之议，外闻杜伯之类，又见病且终者，墓中死人来与相见，故遂信是。谓死如生，闵死独葬，魂孤无副，丘墓闭藏，谷物乏匮，故作偶人以侍尸柩，多藏食物以歆精魂。积浸流至，或破家尽业，以充死棺，杀人以殉葬，以快生意。非知其内无益，而奢侈之心外相慕也。以为死人有知，与生人无以异。孔子非之，而亦无以定实。然而陆贾之论，两无所处，刘子政奏，亦不能明儒家无知之验。墨家有知之故。事莫明于有效，论莫定于有证，空言虚语，虽得道心，人犹不信。是以世俗轻愚信祸福者，畏死不惧义，重死不顾生，竭财以事神，空家以送终。辩士文人有效验，若墨家之以杜伯为据，则死无知之实可明，薄葬省财之教可立也。今墨家非儒，儒家非墨，各有所持，故乖不合；业难齐同，故二家争论。（《论衡薄葬》）
　　（王充在东汉时，犹知儒、墨各自创说改制，以制不同，各相攻难。然则诸子改制之义，至东汉时，人人犹知之。经伪古文家变乱后，尽以六经归之先王、周公，于是此说乃始不明耳。）
　　──右儒、墨互攻。
　　墨者夷之因徐辟，而求见孟子。孟子曰：“吾固愿见。今吾尚病。病愈，我且往见。”夷子不来。他日又求见孟子。孟子曰：“吾今则可以见矣。不直则道不见，我且直之。吾闻夷子，墨者。墨之治丧也，以薄为其道也。夷子思以易天下，岂以为非是而不贵也？然而夷子葬其亲厚，则是以所贱事亲也。”徐子以告夷子。夷子曰：“儒者之道古之人若保赤子，此言何谓也？之则以为爱无差等，施由亲始。”徐子以告孟子。孟子曰：“夫夷子信以为人之亲其兄之子为若亲其邻之赤子乎？彼有取尔也。赤子匐匍将入井，非赤子之罪也。且天之生物也，使之一本，而夷子二本故也。盖上世尝有不葬其亲者，其亲死，则举而委之于壑。他日过之，狐狸食之，蝇蚋姑嘬之。其颡有泚，睨而不视。夫泚也，非为人泚，中心达于面目。盖归反蔂梩而掩之，掩之诚是也。则孝子仁人之掩其亲，亦必有道矣。”徐子以告夷子。夷子怃然为间，曰：“命之矣。”（《孟子滕文》）
　　（夷子思易天下，则亦墨之巨子，如苦获、邓陵之比也。孔子慎终，墨子薄葬，各以其道传之天下。然夷之以为施由亲始，则已爱有差等矣。孟子传孔子之道，故攻其二本也。）
　　墨子兼爱，摩顶放踵利天下为之。（《孟子尽心》）
　　杨、墨之道不息，孔子之道不着，是邪说诬民，充塞仁义也。仁义充塞，则率兽食人，人将相食，吾为此惧。闲先圣之道，距杨、墨，放淫辞，邪说者不得作。（《孟子滕文》）
　　故儒术诚行，则天下大而富，使有功，撞钟击鼓而和，《诗》曰：“钟鼓喤喤，管磬玱玱，降福穰穰。降福简简，威仪反反，既醉既饱，福禄来反。”此之谓也。故墨术诚行，则天下尚俭而弥贫，非斗而日争，劳苦顿萃而愈无功，愀然忧戚非乐而日不和。（《荀子富国》）
　　故儒者将使人两得之者也，墨者将使人两丧之者也，是儒、墨之分也。（《荀子礼论》）
　　刑余罪人之丧，不得合族党，独属妻子。棺椁三寸，衣衾三领，不得饰棺，不得昼行，以昏堇，凡缘而往埋之。反无哭泣之节，无衰麻之服，无亲疏月数之等。名反其平，各复其始。已葬埋，若无丧者而止。夫是之谓至辱。
　　刻死而附生谓之墨。刻生而附死谓之惑。杀生而送死谓之贼。大象其生以送其死，使死生终始莫不称宜而好善，是礼义之法式也，儒者是矣。（并同上）
　　（儒、墨之殊绝而相反，莫如丧葬一事，故彼此攻辨最多。《荀子礼论》既发明儒者之丧服，而亦专以辟墨焉。）
　　我以墨子之非乐也，则使天下乱；墨子之节用也，则使天下贫。（《荀子富国》）
　　人主者，以官人为能者也。匹夫者，以自能为能者也。人主得使人为之，匹夫则无所移之，百亩一守，事业穷无所移之也。今以一人兼听天下，日有余而治不足者，使人为之也。大有天下，小有一国，必自为之然后可，则劳苦耗悴莫甚焉。如是，则虽臧获不肯与天子易势业。以是县天下，一四海，何故必自为之？为之者，役夫之道也，墨子之说也。论德使能而官施之者，圣王之道也，儒者之所谨守也。（《荀子王霸》）
　　（荀子攻墨最多，过于孟子远甚，孟子仅三条耳。然则攘墨之功，以荀子为大也。）
　　兼足天下之道在明分。掩地表亩，刺殖谷，多粪肥田，是农夫众庶之事也。守时力民，进事长功，和齐百姓，使人不偷，是将率之事也。高者不旱，下者不水，寒暑和节，而五谷以时熟，是天下之事也。若夫兼而覆之，兼而爱之，兼而制之，岁虽凶败水旱，使百姓无冻馁之患，则是圣君贤相之事也。墨子之言，昭昭然为天下忧不足。夫不足，非天下之公患也，特墨子之私忧过计也。（《荀子富国》）
　　故儒者将使人两得之者也，墨者将使人两失之者也，是儒、墨之分，治辨之极也。（《史记礼书》）（此《荀子礼论》文，史公述也。）墨者俭而难遵，是以其事不可遍循。（《史记太史公自序》）
　　（墨道不行，以其太苦。庄生固谓离天下之心，天下不堪。）
　　轵有儒生，侍使者坐。客誉郭解。生曰：“郭解专以奸犯公法，何谓贤？”解客闻，杀此生，断其舌。吏以此责解。解实不知杀者，杀者亦竟绝，莫知为谁。吏奏解无罪。御史大夫公孙弘议曰：“解布衣，为任侠行权，以睚眦杀人，解虽弗知，此罪甚于解杀之。当大逆无道。”遂族郭解翁伯。（《史记游侠列传》）
　　（史迁谓儒以文弄法，侠以武犯禁。儒、侠对举，疑侠亦出于墨。致一巨子而杀百四十人，墨道固以死为义者。汉武时，崇儒，抑禁侠学，而后墨道废耳。盖兼爱之余，自流为侠也。）
　　墨者亦尚尧舜道，言其德行，曰：堂高三尺，土阶三等，茅茨不翦，采椽不刮。食土簋，啜土刑，粝粱之食，藜藿之羹。夏日葛衣，冬日鹿裘。其送死，桐棺三寸，举音不尽其哀。教丧礼必以此为万民之率，使天下法。若此，则尊卑无别也。夫世异时移，事业不必同。故曰俭而难遵。（《史记太史公自序》）
　　（庄子以为其道太苦，使民忧悲，去王远矣。最确。）杨、墨之学不乱传义，则孟子之传不造。（《论衡对作》）（不读墨子之《非儒》，亦不知孟子之辨杨、墨为不得已也。）
　　王者之堂，墨子称尧、舜高三尺，儒家以为卑下。（《论衡是应》）
　　（儒、墨同称尧、舜、禹、汤、文、武，而一堂之制不同。故知并是改制，非复先王之旧制也。）
　　墨议不以心而原物，苟信闻见，则虽效验章明，犹为失实。失实之议难以教，虽得愚民之欲，不合知者之心，丧物索用，无益于世。此盖墨术所以不传也。（《论衡薄葬》）
　　（王仲任实实推求墨学所以致败之由，汉人亦寡此高识。）
　　墨家之议，自违其术。其薄葬而又右鬼，右鬼引效以杜伯为验。杜伯死人，如谓杜伯为鬼，则夫死者审有知，如有知而薄葬之，是怒死人也。情欲厚而恶薄，以薄受死者之责，虽右鬼，其何益哉？如以鬼非死人，则其信杜伯非也；如以鬼是死人，则其薄葬非也。术用乖错，首尾相违，故以为非。非与是不明，皆不可行。（《论衡薄葬》）
　　昔杨、墨塞群儒之路，车不得前，人不得步。孟轲辟之，乃知所从。（《牟子》）
　　墨子称景公问晏子以孔子而不对，又问三皆不对。公曰：“以孔子语寡人者众矣，俱以为贤人。今问子而不对，何也？”晏子曰：“婴闻孔子之荆，知白公谋而奉之以石乞，劝下乱上，教臣弑君，非圣贤之行也。”诘之曰：楚昭王之世，夫子应聘如荆，不用而反，周旋乎陈、宋、齐、卫。楚昭王卒，惠王立，十年，令尹子西乃召王孙胜以为白公。是时鲁哀公十五年也，夫子自卫反鲁，居五年矣。白公立一年，然后乃谋作乱，乱在哀公十六年秋也，夫子已卒十旬矣。墨子虽欲谤毁圣人，虚造妄言，奈此年世不相值何？（《孔丛子诘墨》）
　　墨子曰：孔子至齐，见景公，公悦之。封之以尼溪，晏子曰：“不可。夫儒倨法而自顺，立命而怠事，崇丧遂哀，盛用繁礼，其道不可以治国，其学不可以导家。”公曰“善”。诘之曰：即如此言，晏子为非儒恶礼，不欲崇丧遂哀也。察传记，晏子之所行，未有以异于儒焉。又景公问所以为政，晏子答以礼云。景公曰：“礼其可以治乎？”晏子曰：“礼于政，与天地并。”此则未有以恶于礼也。晏桓子卒，晏婴斩衰枕草，苴绖带柱，菅菲食粥，居于倚庐，遂哀三年。此又未以异于儒也。若能以口非之而躬行之，晏子所弗为。
　　墨子曰：孔子怒景公之不封己，乃树鸱夷子皮于田常之门。诘之曰：夫树人，为信己也。记曰：孔子适齐，恶陈常而终不见（即田常）；常病之，亦恶孔子。交相恶而又任事，其然矣。记又曰：陈常弑其君，孔子斋戒沐浴而朝，请讨之。观其终不树子皮审矣。
　　墨子曰：孔子为鲁司寇，舍公家而奉季孙。诘之曰：若以季孙为相，司寇统焉，奉之自法也。若附意季孙，季孙既受女乐，则孔子去之，季孙欲杀囚，则孔子赦之，非苟顺之谓也。
　　墨子曰：孔子厄于陈、蔡之间。子路烹豚。孔子不问肉之所由来而食之；剥人之衣以沽酒，孔子不问酒之所由来而饮之。诘之曰：所谓厄者，沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义，纵有豚酒，不以义，不取之可知也，又何问焉？
　　墨子曰：孔子诸弟子，子贡、季路辅孔悝以乱卫，阳虎乱鲁，佛以中牟畔，漆雕开形残。诘之曰：如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？佛以中牟叛，召孔子则有之矣，为孔子弟子，未之闻也。且漆雕开形残，非行己之致，何伤于德哉？
　　墨子曰：孔子相鲁。齐景公患之，谓晏子曰：“邻国有圣人，国之忧也。今孔子相鲁，为之若何？”晏子对曰：“君其勿忧。彼鲁君，弱主也；孔子，圣相也。不如阴重孔子，欲以相齐，则必强谏鲁君；鲁君不听，将适齐，君勿受，则孔子困矣。”诘之曰：按如此辞，则景公、晏子畏孔子之圣也，上乃云非圣贤之行。上下相反，若晏子悖可也，不然则不然矣。
　　墨子曰：孔子见景公。公曰：“先生素不见晏子乎？”对曰：“晏子事三君而得顺焉，是有三心，所以不见也。”公告晏子。晏子曰：“三君皆欲其国安，是以婴得顺也。闻君子独立不惭于影，今孔子伐树削迹，不自以为辱；身穷陈、蔡，不自以为约；始吾望儒贵之，今则疑之。”诘之曰：若是乎，孔子、晏子交相毁也，小人有之，君子则否。孔子曰：“灵公污而晏子事之以洁，庄公怯而晏子事之以勇，景公侈而晏子事之以俭。晏子，君子也。”梁丘据问晏子曰：“事三君而不同心，而俱顺焉，仁人固多心乎？”晏子曰：“一心可以事百君，百心不可以事一君。故三君之心非一也，而婴之心非三也。”孔子闻之曰：“小子记之，晏子以一心事三君，君子也。”如此，则孔子誉晏子，非所谓毁而不见也。景公问晏子曰：“若人之众则有孔子贤乎？”对曰：“孔子者，君子行有节者也。”晏子又曰：“盈成匡，父之孝子，兄之悌弟也。其父尚为孔子门人，门人且以为贵，则其师亦不贱矣。”是则晏子亦誉孔子可知也。夫德之不修，己之罪也，不幸而屈于人，己之命也。伐树削迹，绝粮七日，何约乎哉？若晏子以此而疑儒，则晏子亦不足贤矣。
　　墨子曰：景公祭路寝，闻哭声，问梁丘据。对曰：“鲁孔子之徒也。其母死，服丧三年，哭泣甚哀。”公曰：“岂不可哉？”晏子曰：“古者圣人，非不能也，而不为者，知其无补于死者，而深害生事故也。”诘之曰：墨子欲以亲死不服，三日哭而己于意安者，卒自行之，空用晏子为引而同于己，适证其非耳。且晏子服父礼，则无缘非行礼者也。（并同上）
　　（《孔丛子》为王肃伪书，虽不足据，然墨子之毁诬孔子，无所不至，以鼓惑时流，相攻亦甚矣。《孔丛子》能辨正之，故亦节取焉。）──右儒攻墨。
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　夫一道术学业仁义也，昔大以治人，小以任官，远施用遍，近以循身，不义不处，非理不行，务兴天下之利，曲直周旋，利则止，此君子之道也。以所闻孔某之行，则本与此相反谬也。（《墨子非儒》）
　　儒者曰：“亲亲有术，尊贤有等。”言亲疏尊卑之异也。其礼曰：“丧：父母三年，其（其与期同）。妻后子三年。伯父、叔父、弟兄、庶子，其（与期同）。戚族人，五月。”若以亲疏岁月数，则是尊其妻子与父母同，而亲伯父宗兄而卑子也：逆孰大焉？其亲死，列尸弗（与祓同），登屋窥井，挑鼠穴，探涤器，而求其人焉。以为实在，则戆愚甚矣。如其亡也，必求焉，伪亦大矣。取妻，身迎，祗篸为仆，秉辔授绥，如仰严亲；昏礼威仪，如承祭祀。颠覆上下，悖逆父母，下则妻子，妻子上侵事亲，若此可谓孝乎？儒者“迎妻，妻之奉祭祀，子将守宗庙，故重之”。应之曰：此诬言也。其宗兄守其先宗庙数十年，死丧之，其（同期）；兄弟之妻，奉其先之祭祀弗散，则丧妻子三年，必非以守奉祭祀也。夫忧妻子以大负累，有曰“所以重亲也”，为欲厚所至私，轻所至重，岂非大奸也哉？（同上）
　　昔者，桀执有命而行，汤为《仲虺之告》以非之。《太誓》之言也，于去发（未详）。曰：“恶乎君子！天有显德，其行甚章。为鉴不远，在彼殷王。谓人有命，谓敬不可行，谓祭无益，谓暴无伤。上帝不常，九有以亡，上帝不顺，祝降其丧。惟我有周，受之大帝。”昔纣执有命而行，武王为《太誓》去发以非之，曰“子胡不尚考之乎商、周、虞、夏之记”。从十简之篇以尚，皆无之，将何若者也？是故子墨子曰：今天下之君子之为文学出言谈也，非将勤劳其喉舌，而利其唇呡也，中实将欲其国家邑里万民刑政者也。今也王公大人之所以早朝晏退，听狱治政，终朝均分，而不敢息怠倦者，何也？曰：彼以为强必治，不强必乱，强必宁，不强必危，故不敢怠倦。今也卿大夫之所以竭股肱之力，殚其思虑之知，内治官府，外敛关市山林泽梁之利，以实官府而不敢怠倦者，何也？曰：彼以为强必贵，不强必贱，强必荣，不强必辱，故不敢怠倦。今也农夫之所以蚤出暮入，强乎耕稼树艺，多聚升粟，而不敢怠倦者，何也？曰：彼以为强必富，不强必贫，强必饱，不强必饥，故不敢怠倦。今也妇人之所以夙兴夜寐，强乎纺绩织，多治麻籞葛绪，捆布縿，而不敢怠倦者，何也？曰：彼以为强必富，不强必贫，强必暖，不强必寒，故不敢怠倦。今虽毋在乎王公大人蒉，若信有命而致行之，则必怠乎听狱治政矣，卿大夫必怠乎治官府矣，农夫必怠乎耕稼树艺矣，妇人必怠乎纺绩织矣。王公大人怠乎听狱治政，卿大夫怠乎治官府，则我以为天下必乱矣。农夫怠乎耕稼树艺，妇人怠乎纺绩织，则我以为天下衣食之财，将必不足矣。若以为政乎天下，上以事天鬼，天鬼不使（当为便字），下以待养百姓，百姓不利，必离散不可得用也。是以入守则不固，出诛则不胜。故虽昔者三代暴王桀、纣、幽、厉之所以共抎其国家，倾覆其社稷，此也。是故子墨子言曰：今天下之士君子，中实将欲求兴天下之利，除天下之害，当若有命者言也。曰，命者，暴王所作，穷人所术，非人者之言也。今之为仁义者，将不可不察而强非者，此也。（《墨子非命》）
　　今虽毋法执厚葬久丧者言，以为事乎国家，此存乎王公大人有丧者，曰：棺椁必重，葬埋必厚，衣衾必多，文绣必繁，邱陇必巨。存乎正夫贱人死者，殆竭家室，乎诸侯死者，虚车府。然后金玉珠玑北乎身，纶组节约，车马藏乎圹；又必多为屋幕，鼎鼓几梴壶滥，戈剑羽旄齿革，寝而埋之满；意若送从，曰：天子杀殉，众者数百，寡者数十；将军大夫杀殉，众者数十，寡者数人。处丧之法将奈何哉？曰：哭泣不秩声，翁缞绖垂涕，处倚庐，寝苫枕块；又相率强不食而为饥，薄衣而为寒，使面目陷巉，颜色黧黑，耳目不聪明，手足不劲强，不可用也。又曰：上士之操丧也，必扶而能起，杖而能行，以此共三年。（《墨子节葬》）
　　子夏之徒问于子墨子曰：“君子有斗乎？”子墨子曰：“君子无斗。”子夏之徒曰：“狗豨犹有斗，恶有士而无斗矣？”子墨子曰：“伤矣哉！言则称于汤、文，行则譬于狗豨，伤矣哉！”（《墨子耕柱》）
　　（子夏之徒未知果有此问否，即有，亦子夏门中不才。按以儒家微言，不类，亦墨家有意攻儒而已。）
　　子墨子谓公孟子曰：“丧礼：君与父母、妻、后子死，三年丧服；伯父、叔父、兄弟，期；族人，五月；姑姊舅甥，皆有数月之丧。或以不丧之闲，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治？庶人何日以从事？”（《墨子公孟》）
　　公孟子曰：“三年之丧，学吾之慕父母。”子墨子曰：“夫婴儿子之知，独慕父母而已。父母不可得也，然号而不止，此丌故何也？即愚之至也。然则儒者之知，岂有以贤于婴儿子哉！”
　　子墨子与程子辩，称于孔子。程子曰：“非儒，何故称于孔子也？”子墨子曰：“是亦当而不可易者也。今鸟闻热旱之忧则高，鱼闻热旱之忧则下，当此虽禹、汤为之谋，必不能易矣。鸟鱼可谓愚矣，禹、汤犹云因焉，今翟曾无称于孔子乎？”
　　公孟子谓子墨子曰：“昔者圣王之列也，上圣立为天子，其次立为卿大夫。今孔子博于《诗》、《书》，察于礼乐，详于万物，若使孔子当圣王，则岂不以孔子为天子哉？”子墨子曰：“夫知者，必尊天事鬼，爱人节用，合焉为知矣。今子曰孔子博于《诗》、《书》，察于礼乐，详于万物，而曰可以为天子，是数人之齿，而以为富。”
　　子墨子谓程子曰：“儒之道足以丧天下者，四政焉。儒以天为不明，以鬼为不神，天鬼不说，此足以丧天下。又厚葬久丧，重为棺椁，多为衣衾，送死若徙，三年哭泣，扶后起，杖后行，耳无闻，目无见，此足以丧天下。又弦歌鼓舞，习为声乐，此足以丧天下。又以命为有，贫富寿夭、治乱安危有极矣，不可损益也，为上者行之，不必听治矣，为下者行之，必不从事矣，此足以丧天下。”程子曰：“甚矣！先生之毁儒也。”子墨子曰：“儒固无此各四政者，而我言之，则是毁也。今儒固有此四政者，而我言之，则非毁也，告闻也。”（并同上）
　　有强执有命以说议曰：“寿夭贫富，安危治乱，固有天命，不可损益；穷达赏罚幸否有极，人之知力不能为焉。”群吏信之，则怠于分职。庶人信之，则怠于从事。不治则乱，农事缓则贫。贫且乱政之本。而儒者以为道教，是贱天下之人者也。（《墨子非儒》）
　　孔某穷于蔡、陈之间，藜羹不裛，十日。子路为享豚，孔某不问肉之所由来而食；褫人衣以酤酒，孔某不问酒之所由来而饮。哀公迎孔某，席不端弗坐，割不正弗食。子路进请曰：“何其与陈、蔡反也？”孔某曰：“来！吾与女。曩与女为苟生，今与女为苟义。”夫饥约则不辞忘（此衍字）妄取以活身，羸饱伪行以自饰，污邪诈伪，孰大于此？（同上）
　　（异教相攻，不可听闻。）
　　齐景公问晏子曰：“孔子为人何如？”晏子不对。公又复问，不对。景公曰：“以孔某语寡人者众矣，俱以为贤人也。今寡人问之，而子不对，何也？”晏子对曰：“婴不肖，不足以知贤人。虽然，婴闻所谓贤人者，入人之国，必务合其君臣之亲，而弭其上下之怨。孔某之荆，知白公之谋，而奉之以石乞，君身几灭，而白公僇。婴闻贤人得上不虚，得下不危，言听于君必利人，教行下必于上，是以言明而易知也，行易而从也，行义可明乎民，谋虑可通乎君臣。今孔某深虑同谋以奉贼，劳思尽知以行邪，劝下乱上，教臣杀君，非贤人之行也；入人之国而与人之贼，非义之类也；知人不忠，趣之为乱，非仁义之也。（脱字）逃人而后谋，避人而后言，行义不可明于民，谋虑不可通于君臣。婴不知孔某之有异于白公也。”（《墨子非儒》）
　　孔某之齐见景公。景公说，欲封之以尼溪，以告晏子。晏子曰：“不可。夫儒，浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服免容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使议世，劳思不可以补民，累寿不能尽其学，当年不能行其礼，积财不能赡其乐。繁饰邪术以营世君，盛为声乐以淫遇民。其道不可以期世，其学不可以导众。今君封之，以利齐俗，非所以导国先众。”公曰：“善。”于是厚其礼，留其封，敬见而不问其道。孔乃恚怒于景公与晏子，乃树鸱夷子皮于田常之门，告南郭惠子以所欲为，归于鲁。（同上）
　　（墨攻儒多诬言，此虽力攻孔子，而孔子好礼乐之真面目，亦略见矣。）
　　儒者曰：“君子必服古言，然后仁。”应之曰：所谓古之者，皆尝新矣，而古人服之，则君子也。然则必法非君子之服，言非君子之言，而后仁乎？又曰：“君子循而不作。”应之曰：古者羿作弓，伃作甲，奚仲作车，巧垂作舟。然则今之鲍函车匠，皆君子也，而羿、伃、奚仲、巧垂，皆小人邪？且其所循，人必或作之，然则其所循，皆小人道也？又曰：“君子胜不逐奔，揜函弗射，施则助之胥车。”应之曰：若皆仁人也，则无说而相与，仁人以其取舍是非之理相告，无故从有故也，弗知从有知也。无辞必服，见善必迁，何故相？若两暴交争，其胜者欲不逐奔，揜函弗射，施则助之胥车，虽尽能，犹且不得为君子也。意暴残之国也，圣将为世除害，兴师诛罚，胜将因用传术令士卒，曰“毋逐奔，揜函勿射，施则助之胥车”，暴乱之人也得活，天下害不除，是为群残父母而深贱世也，不义莫大焉！又曰：“君子若钟，击之则鸣，弗击不鸣。”应之曰：夫仁人事上竭忠，事亲得孝，务善则美，有过则谏，此为人臣之道也。今击之则鸣，弗击不鸣，隐知豫力，恬漠待问而后对，虽有君亲之大利，弗问不言。若将有大寇乱，盗贼将作，若机辟将发也，他人不知，己独知之，虽其君亲皆在，不问不言，是夫大乱之贼也。以是为人臣不忠，为子不孝，事兄不弟；交，遇人不贞良。夫执后不言之朝物，见利使己，虽恐后言。君若言而未有利焉，则高拱下视，会噎为深，曰“惟其未之学也”，用谁急，遗行远矣。（《墨子非儒》）
　　──右墨攻儒。
　　孔子改制考 卷17
　　○儒攻诸子考（兴国者必平僭伪，任道者必攘异端。异说嵬琐怪伟，足以惑世诬民，充塞大道。为儒之宗子，为儒之将帅，张惶六师，无害寡命，以推行大道，固守圣法，岂得已哉！传曰：执德不宏，信道不笃，焉能为有，焉能为无？当诸子之朋兴，天下之充塞，而摧陷廓清，道日光大，战国则遍行天下，后世则一统大教。孟、荀扬其镳，董子定其业。呜呼！儒家而编功臣传耶，其淮阴、中山哉？）
　　假今之世，饰邪说，文奸言，以枭乱天下，欺惑愚众，矞宇嵬琐，使天下混然不知是非治乱之所存者，有人矣。纵情性，安恣睢，禽兽之行，不足以合文通治；然而其持之有故，其言之成理，足以欺惑愚众，是它嚣、魏牟也。忍情性，綦溪利跂，苟以分异人为高，不足以合大众，明大分；然而其持之有故，其言之成理，足以欺惑愚众，是陈仲、史軿也。不知一天下、建国家之权称，上功用，大俭约，而僈差等，曾不足以容辨异，悬君臣；然而其持之有故，其言之成理，足以欺惑愚众，是墨翟、宋掞也。尚法而无法，下修而好作，上则取听于上，下则取从于俗，终日言成文典，及抃察之，则倜然无所归宿，不可以经国定分；然而其持之有故，其言之成理，足以欺惑愚众，是慎到、田骈也。不法先王，不是礼义，而好治怪说，玩琦辞，甚察而不惠，辩而无用，多事而寡功，不可以为治纲纪；然而其持之有故，其言之成理，足以欺惑愚众，是惠施、邓析也。（《荀子非十二子》）
　　夫当世之愚，饰邪说，文奸言，以乱天下，欺惑愚众，使混然不知是非治乱之所存者，即是范雎、魏牟、田文、庄周、慎到、田骈、墨翟、宋铏、邓析、惠施之徒也。此十子者，皆顺非而泽，闻见杂博，然而不师上古，不法先王，按往旧造说，务而自功，道无所遇，二人相从。故曰，十子者之工说，说皆不足合大道，美风俗，治纪纲；然其持之各有故，言之皆有理，足以欺惑众愚，交乱扑鄙，则是十子之罪也。（《韩诗外传》）
　　（《韩诗》无思、孟，但攻十子，宜得其确。则攻思、孟者，或荀氏后学傅益之欤？它嚣作范雎，或是名字之异。庄周添出。）
　　万物为道一，一物为万物一，愚者为一物一，而自以为知道，无知也。慎子有见于后，无见于先。老子有见于诎，无见于信。墨子有见于齐，无见于畸。宋子有见于少，无见于多。有后而无先，则群众无门。有诎而无信，则贵贱不分。有齐而无畸，则政令不施。有少而无多，则群众不化。（《荀子天论》）
　　（孔子之道，六通四辟，无夫不在，诸子之学悉受范围。然当时诸子改制纷如，竞标宗旨，守执一偏，以自高异。天下学者，靡然从风。荀子特揭其所短，指其所蔽，极力遍攻。儒教光大，荀子最有力焉。）
　　礼之理，诚深矣！坚白同异之察，入焉而溺，其理诚大矣。擅作典制僻陋之说，入焉而丧，其理诚高矣。暴慢恣睢轻俗之属，入焉而队。（《荀子礼论》）
　　（擅作典制，当时诸子纷纷改作，以与儒教为难者。坚白同异，则墨及公孙龙。暴慢恣睢，则杨、列、申、韩。荀子攻之，以昌儒学。）
　　周、秦之际，诸子并作，皆论他事，不颂主上，无益于国，无补于化。（《论衡佚文》）
　　百家异说，各有所出。若夫墨、杨、申、商之于治道，犹盖之无一橑，而轮之无一辐，有之可以备数，无之未有害于用也。己自以为独擅之，不通之于天地之情也。（《淮南子俶真训》）
　　苏秦、吴起以权势自杀，商鞅、李斯以尊重自灭，皆贪禄慕荣以没其身。从车百乘，曾不足以载其祸也。（《盐铁论毁学》）
　　小人知浅而谋大，羸弱而任重，故中道而废，苏秦、商鞅是也。（《盐铁论遵道》）
　　陶著书数十万言，又作《七曜论》，匡老子，反韩非，复孟轲。（《后汉刘陶传》）
　　（陶亦扬雄、昌黎之比。以其书不传，故后贤忘之。然陶生后汉时，孔学大明，攻诸子不足为功矣；惟独尊孟子，最为先河。其识之高，亦在昌黎、皮日休之前驱矣。）
　　──右儒攻诸子总义。
　　子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭？”“然则管仲知礼乎？”曰：“邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？”（《论语八佾》）
　　管仲相齐，曰：“臣贵矣，然而臣贫。”桓公曰：“使子有三归之家。”曰：“臣富矣，然而臣卑。”桓公使立于高、国之上。曰：“臣尊矣，然而臣疏。”乃立为仲父。孔子闻而非之，曰：“泰侈逼上。”一曰：管仲父出，朱盖青衣，置鼓而归，庭有陈鼎，家有三归。孔子曰：“良大夫也，其侈逼上。”（《韩非子外储说左》）
　　子路曰：“桓公杀公子纠，召忽死之，管仲不死。”曰：“未仁乎？”（《论语宪问》）
　　子贡曰：“管仲非仁者与？桓公杀公子纠，不能死，又相之。”（同上）
　　仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”（《晏子春秋外篇》）
　　相三君而善不通下，晏子细人也。（同上）
　　孟子曰：子诚齐人也，知管仲、晏子而已矣。或问乎曾西曰：“吾子与子路孰贤？”曾西蹴然曰：“吾先子之所畏也。”曰：“然则吾子与管仲孰贤？”曾西艴然不悦，曰：“尔何曾比予于管仲？管仲得君如彼其专也，行乎国政如彼其久也，功烈如彼其卑也。尔何曾比予于是！”曰：管仲，曾西之所不为也，而子为我愿之乎？（《孟子公孙丑》）
　　──右儒攻管子、晏子。
　　仲弓问子桑伯子。子曰：“可也，简。”仲弓曰：“居敬而行简，以临其民，不亦可乎？居简而行简，无乃太简乎？”子曰：“雍之言然。”（《论语雍也》）
　　（庄子称子桑户、孟子反、子琴张三人相与为友，曰：“孰能相与于无相与，相为于无相为？孰能登天游雾，挠排无极，相忘以生，无所终穷？”）
　　《说苑》谓子桑户“不衣冠而处”，盖开杨学之先声者，故仲弓不以为然。
　　孔子曰：“可也，简。”简者，易野也。易野者，无礼文也。孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”故曰：文质修者，谓之君子；有质而无文，谓之易野。子桑伯子易野，欲同人道于牛马，故仲弓曰太简。（《说苑修文》）
　　──右儒攻子桑伯子。
　　原壤夷俟。子曰：“幼而不孙弟，长而无述焉。老而不死，是为贼。”以杖叩其胫。（《论语宪问》）──右儒攻原壤。
　　棘子成曰：“君子质而已矣，何以文为？”子贡曰：“惜乎！夫子之说君子也，驷不及舌。文犹质也，质犹文也。虎豹之鞟，犹犬羊之鞟。”（《论语颜渊》）
　　棘子成欲弥文，子贡讥之。谓文不足奇者，子成之徒也。（《论衡书解》）──右儒攻棘子成。
　　孔子为鲁司寇，七日而诛少正卯于两观之下。门人闻之，趋而进，至者不言，其意皆一也。子贡后至，趋而进，曰：“夫少正卯者，鲁国之闻人矣，夫子始为政，何以先诛之？”孔子曰：“赐也，非尔所及也。夫王者之诛有五，而盗窃不与焉。一曰心逆而险，二曰言伪而辨，三曰行辟而坚，四曰志愚而博，五曰顺非而泽。此五者皆有辨知聪达之名，而非其真也。苟行以伪，则其智足以移众，强足以独立。此奸人之雄也，不可不诛。夫有五者之一，则不免于诛，今少正卯兼之，是以先诛之也。”（《说苑指武》）
　　──右儒攻少正卯。
　　窦太后好老子书，召辕固生问老子书。固曰：“此是家人言耳。”（《史记儒林传》）
　　恬澹无欲，志不在于仕，苟欲全身养性为贤乎？是则老聃之徒也。道人与贤殊科者，忧世济民于难。是以孔子栖栖，墨子遑遑，不进与孔、墨合务，而远与黄、老同操，非贤也。（《论衡定贤》）
　　（儒与杨、墨，其道为三，而老氏为我，儒、墨救世，则虽三而实为二焉。故在战国，儒、墨最盛，而老氏逊之，以其俱救世也。至于汉初，老氏最盛，儒学骎骎其间，而墨亡矣。盖救世之道同，而儒顺墨逆，故墨归于儒；老氏与儒相反，故后世反有存也。）
　　儒学亦黜老子。道不同不相为谋，岂谓是耶？（《史记老子韩非列传》）
　　老聃死，秦失吊之，三号而出。弟子曰：“非夫子之友邪？”曰：“然。”“然则吊焉若此，可乎？”曰：“然。始也吾以为其人也，而今非也。向吾入而吊焉，有老者哭之，如哭其子，少者哭之，如哭其母。彼其所以会之，必有不蕲言而言，不蕲哭而哭者。是遁天倍情，忘其所受，古者谓之遁天之刑。”（《庄子养生主》）
　　──右儒攻老子。
　　圣王不作，诸侯放恣，处士横议，杨朱、墨翟之言盈天下。天下之言，不归杨，则归墨。杨氏为我，是无君也；墨氏兼爱，是无父也。无父无君，是禽兽也。公明仪曰：“庖有肥肉，厩有肥马，民有饥色，野有饿莩，此率兽而食人也。”杨、墨之道不息，孔子之道不着，是邪说诬民，充塞仁义也。仁义充塞，则率兽食人，人将相食，吾为此惧。闲先圣之道，距杨、墨，放淫辞，邪说者不得作。作于其心，害于其事。作于其事，害于其政。圣人复起，不易吾言矣。昔者禹抑洪水而天下平，周公兼夷狄、驱猛兽而百姓宁，孔子成《春秋》而乱臣贼子惧。《诗》云：“戎狄是膺，荆、舒是惩，则莫我敢承。”无父无君，是周公所膺也。我亦欲正人心，息邪说，讵厘行，放淫辞，以承三圣者，岂好辩哉？予不得已也。能言距杨、墨者，圣人之徒也。（《孟子滕文》）
　　（孟子终日以明孔道、辟杨墨为事，至引三圣自比，攻之以洪水猛兽，厉其词如此。率子弟辟之，谓能距杨、墨即为圣徒，其树之标、立之党也如此。圣门有此坚劲之师，此杨、墨所以败绩矣。）
　　孟子伤杨、墨之议，大夺儒家之论，引平直之说，褒是抑非，世人以为好辩。孟子曰：“予岂好辩哉？予不得已。”（《论衡对作》）杨、墨之学不乱传义，则孟子之传不造。（《论衡对作》）
　　（墨子、孟子俱与告子辨，则相去不远。杨朱为老子弟子，亦相去不远。而言盈天下，二氏之力劲甚。墨子短丧，尤攻儒道，故孟子以“无父”斥之，诚不得已。扬雄谓杨、墨当道，孟子辟之，“廓如也”。此真功不在禹下哉！或以昌黎谓孔子必用墨子，墨子必用孔子，孔、墨互攻，乃其后学，非二师之道本然。是未读墨子《非儒》、《公孟》。墨氏实挟全力以倒戈孔门，实无两立之理。昌黎生在唐时，已不知孔、墨改制争教之由，固不足辨也。）
　　孟子曰：杨子取为我，拔一毛而利天下，不为也；墨子兼爱，摩顶放踵，利天下为之。（《孟子尽心》）
　　全性保真，不以物累形，杨子之所立也，而孟子非之。（《淮南子泛论训》）
　　墨者夷之因徐辟而求见孟子。孟子曰：“吾固愿见。今吾尚病，病愈，我且往见。”夷子不来。他日又求见孟子。孟子曰：“吾今则可以见矣。不直则道不见，我且直之。吾闻夷子，墨者。墨之治丧也，以薄为其道也。夷子思以易天下，岂以为非是而不贵也。然而夷子葬其亲厚，则是以所贱事其亲也。”徐子以告夷子。夷子曰：“儒者之道古之人若保赤子，此言何谓也？之则以为爱无差等，施由亲始。”徐子以告孟子。孟子曰：“夫夷子信以为人之亲其兄之子为若亲其邻之赤子乎？彼有取尔也。赤子匍匐将入井，非赤子之罪也。且天之生物也使之一本，而夷子二本故也。”（《孟子滕文》）
　　墨子之言，昭昭然为天下忧不足。夫不足，非天下之公患也，特墨子之私忧过计也。（《荀子富国》）
　　夫有余不足，非天下之公患也，特墨子之私忧过计也。天下之公患，乱伤之也。胡不尝试相与求乱之者谁也？我以墨子之非乐也，则使天下乱；墨子之节用也，则使天下贫。非将隳之也，说不免焉。墨子大有天下，小有一国，将蹙然衣粗食恶，忧戚而非乐，若是则瘠。瘠则不足欲，不足欲则赏不行。墨子大有天下，小有一国，将少人徒，省官职，上功劳苦，与百姓均事业，齐功劳，若是则不威，不威则赏罚不行。赏不行，则贤者不可得而进也；罚不行，则不肖者不得而退也。贤者不可得而进也，不肖者不可得而退也，则能不能不可得而官也。若是，则万物失宜，事变失应，上失天时，下失地利，中失人和，天下敖然若烧若焦。墨子虽为之衣褐带索，啜菽饮水，恶能足之乎？既以伐其本，竭其原，而焦天下矣。（同上）
　　故墨术诚行，则天下尚俭而弥贫，非斗而日争，劳苦顿萃而愈无功，愀然忧戚非乐而日不和。（并同上）
　　大有天下，小有一国，必自为之然后可，则劳苦耗悴莫甚焉。如是，则虽臧获不肯与天子易势业。以是县天下，一四海，何故必自为之？为之者，役夫之道也，墨子之说也。（《荀子王霸》）
　　（孟子无君子莫治野人，无野人莫养君子，上下有等，孔子之义也。墨子主张兼爱、尚同，无差等之义，不与先王同。然其道大觳，耗悴莫甚，“役夫之道”也。庄子谓墨子虽独能任，奈天下何？是也。墨子之道所以败绩也，其道高而难行，非孔子中庸之义，故荀子极力攻之。）
　　世俗之为说者曰：太古薄葬，棺厚三寸，衣衾三领，葬田不妨田，故不掘也。乱今厚葬饰棺，故抇也。（《荀子正论》）
　　（薄葬之制为墨子所改定。盖上古发骸之风甚盛，故墨子定为此制，所以防其患也。然孔子已为之防，比太古已薄矣，墨子则俭不中礼矣。）
　　故人一之于礼义，则两得之矣；一之于情性，则两丧之矣。故儒者将使人两得之者也，墨者将使人两丧之者也，是儒、墨之分也。（《荀子礼论》）
　　夫厚其生而薄其死，是敬其有知而慢其无知也，是奸人之道，而倍叛之心也。（同上）
　　（墨子之学本出于孔子，乃倍叛而反攻，故荀子攻其倍叛也。陈相弃陈良之学，而从许行之学，孟子攻其倍师。坚守孔教而攻异教，荀、孟两大儒为最有大也。）
　　刑余罪人之丧，不得合族党，独属妻子；棺椁三寸，衣衾三领，不得饰棺，不得昼行，以昏堇，凡缘而往埋之；反无哭泣之节，无衰麻之服，无亲疏月数之等；各反其平，各复其始；已葬埋，若无丧者而止。夫是之谓至辱。（《荀子礼论》）
　　（此为攻墨子短丧之制，目为刑余罪人之丧，是谓至辱，攻之甚也。）
　　一朝而丧其严亲，而所以送葬之者不哀不敬，则嫌于禽兽矣，君子耻之。（《荀子礼论》）
　　故情貌之变，足以别吉凶，明贵贱亲疏之节，斯止矣。外是奸也，虽难，君子贱之。（同上）
　　（《公羊传》“而得君子疑焉”。何休解诂：“君子，孔子也。”则此君子即为创儒改制之孔子也。耻之为禽兽，贱之为奸人。此儒者援孔子以攻墨子短丧之制者也。）
　　君者国之隆也，公者家之隆也。隆一而治，二而乱。自古及今，未有二隆争重而能长久者。（《荀子致士》）
　　（此亦攻墨子者也。墨子兼爱、尚同，视至亲如路人，无尊卑亲疏之别，与儒者异。故荀子攻其二而乱，与孟子攻墨氏无父无君、夷子二本之意同。）
　　──右儒攻杨、墨。法家严而少恩。（《史记太史公自序》）
　　法家不别亲疏，不殊贵贱，一断于法，则亲亲尊尊之恩绝矣；可以行一时之计而不可长用也，故曰严而少恩。（同上）
　　商君违礼义，弃伦理，并心于进取。行之三岁，秦俗日败。（《新书时变》）今商鞅、吴起，反圣人之道。（《盐铁论申韩》）
　　商鞅、吴起以秦、楚之法为轻而累之，上危其主，下没其身。（《盐铁论周秦》）
　　今秦怨毒商鞅之法，甚于私仇。故孝公卒之日，举国而攻之，东西南北莫可奔走，仰天而叹曰：“嗟乎，为政之弊，至于斯极也！”卒车裂族夷，为天下笑。斯人自杀之也。（《盐铁论非鞅》）
　　商鞅法行而亡。（《盐铁论遵道》）
　　今商鞅弃道而用权，废德而任力，峭法盛刑，以虐戾为俗，欺旧友以为功，刑公族以立威；无恩于百姓，无信于诸侯；人与之为怨，家与之为仇；虽以获功见封，犹食毒肉愉饱而罹其咎也。（《盐铁论非鞅》）
　　商鞅以重刑峭法为秦国基，故二世而夺。刑既严峻矣，又作为相坐之法，造诽谤，增肉刑，百姓斋栗，不知所措手足也。赋敛既烦数矣，又外禁山泽之原，内设百倍之利，民无所开说容言。崇利而简义，高力而尚功，非不广壤进地也，然犹人之病水，益水而疾深。知其为秦开帝业，不知其为秦致亡道也。（同上）
　　昔者商鞅相秦，后礼让，先贪鄙，尚首功，务进取，无德序于民，而严刑罚于国，俗日坏而民滋怨，故惠王烹菹其身以谢天下。（《盐铁论国病》）
　　商鞅以权数危秦。（同上）
　　太史公曰：商君，其天资刻薄人也。迹其欲干孝公以帝王术，挟持浮说，非其质矣。且所因由嬖臣，及得用，刑公子虔，欺魏将卬，不师赵良之言，亦足发明商君之少恩矣。余尝读商君《开塞》、《耕战》书，与其人行事相类。卒受恶名于秦，有以也夫！（《史记商君列传》）
　　韩非非先王而不遵，舍正令而不从。（《盐铁论刑德》）──右儒攻法家。名家使人俭而善失真。（《史记太史公自序》）
　　名家苛察缴绕，使人不得反其意，专决于名而失人情，故曰使人俭而善失真。（同上）
　　子舆曰：公孙龙之为人也，行无师，学无友，佞给而不中，漫衍而无家，好怪而妄言；欲惑人之心，屈人之口，与韩檀等肄之。（《列子仲尼》）
　　言非而博，巧而不理，此固无所不答也。（《孔丛子公孙龙》）（此孔子高攻公孙龙白马非白马之说。）
　　夫坚白同异、有厚无厚之察，非不察也，然而君子不辨，止之也。（《荀子修身》）
　　孔穿、公孙龙相与论于平原君所，深而辩，至于藏三牙。公孙龙言藏之三牙甚辩，孔穿不应。少选，辞而出。明日，孔穿朝。平原君谓孔穿曰：“昔者公孙龙之言甚辩。”孔穿曰：“然。几能令藏三牙矣。虽然，难。愿得有问于君，谓藏三牙甚难而实非也，谓藏两牙甚易而实是也，不知君将从易而是也者乎，将从难而非者乎？”平原君不应。明日，谓公孙龙曰：“公无与孔穿辩。”（《吕氏春秋淫辞》）
　　或问：“公孙龙诡辞数万以为法，法欤？”曰：“断木为棋，梡革为鞠，亦皆有法焉。不合乎先王之法者，君子不法也。”（《法言吾子》）──右儒攻名家。
　　文学曰：苏秦以从显于赵，张仪以衡任于秦，方此之时，非不尊贵也，然知士随而忧之，知夫不以道进必不以道退，不以义得者必不以义亡。（《盐铁论褒贤》）
　　苏秦合从连衡，统理六国，业非不大也。桀、纣与尧、舜并称，至今不亡，名非不长也。然非者不足贵，故事不苟多，名不苟传也。（《盐铁论非鞅》）
　　景春曰：“公孙衍、张仪，岂不诚大丈夫哉？一怒而诸侯惧，安居而天下息。”孟子曰：“是焉得为大丈夫乎！子未学礼乎？丈夫之冠也，父命之。女子之嫁也，母命之，往送之门，戒之曰：往之女家，必敬必戒，无违夫子。以顺为正者，妾妇之道也。”（《孟子滕文》）
　　太史公曰：三晋多权变之士。夫言从衡强秦者，大抵皆三晋之人也。夫张仪之行事，甚于苏秦。然世恶苏秦者，以其先死，而仪振暴其短以扶其说，成其衡道。要之，此两人真倾危之士哉！（《史记张仪列传》）
　　──右儒攻纵横家。
　　我能为君约与国，战必克。今之所谓良臣，古之所谓民贼也。君不乡道，不志于仁，而求为之强战，是辅桀也。（《孟子告子》）
　　孟子曰：有人曰，我善为陈，我善为战。大罪也。（《孟子尽心》）
　　鲁欲使慎子为将军。孟子曰：“不教民而用之，谓之殃民。殃民者不容于尧舜之世。”（《孟子告子》）
　　故齐之田单，楚之庄蹻，秦之卫鞅，燕之缪虮，是皆世俗之所谓善用兵者也，是皆巧拙强弱则未有以相君也，若其道一也，未及和齐也。持契司诈，权谋倾覆，未免盗兵也。（《荀子议兵》）
　　（孟子“殃民不容于尧、舜之世”，“善战者服上刑”，盖即卫鞅、缪虮之流。法尚权谋倾轧者，为《春秋》所疾也。）──右儒攻兵家。
　　宋巠将之楚。孟子遇于石丘，曰：“先生将何之？”曰：“吾闻秦、楚构兵。我将见楚王，说而罢之。楚王不悦，我将见秦王说而罢之。二王，我将有所遇焉。”曰：“轲也请无问其详，愿闻其指。说之将何如？”曰：“我将言其不利也。”曰：“先生之志则大矣，先生之号则不可。先生以利说秦、楚之王。秦、楚之王悦于利以罢三军之师，是三军之士乐罢而悦于利也。为人臣者怀利以事其君，为人子者怀利以事其父，为人弟者怀利以事其兄，是君臣父子兄弟终去仁义，怀利以相接，然而不亡者，未之有也。先生以仁义说秦、楚之王，秦、楚之王悦于仁义而罢三军之师，是三军之士乐罢而悦于仁义也。为人臣者怀仁义以事其君，为人子者怀仁义以事其父，为人弟者怀仁义以事其兄，是君臣父子兄弟去利，怀仁义以相接也，然而不王者，未之有也。何必曰利？”（《孟子告子》）
　　（宋巠，《庄子天下》篇作“铏”，古音通也。庄子称其禁攻寝兵，周行天下，上说下教，虽天下不取，强聒不舍，与此合。近世欧洲有禁兵会，亦其比也。于《春秋》之义，疾灭国、善向戍相合。故孟子称其志也。其道浅而不谬，故孟子许之而少正之。）
　　子宋子曰：“明见侮之不辱，使人不斗。人皆以见侮为辱，故斗也。知见侮之为不辱，则不斗矣。”应之曰：“然则亦以人之情为不恶侮乎？”曰：“恶而不辱也。”曰：“若是，则必不得所求焉。凡人之斗也，必以其恶之为说，非以其辱之为故也。今俳优侏儒，狎徒詈侮而不斗者，是岂巨知见侮之为不辱哉？然而不斗者，不恶故也。今人或入其央渎，窃其猪彘，则援剑戟而逐之，不避死伤，是岂以丧猪为辱也哉？然而不惮斗者，恶之故也。虽以见侮为辱也，不恶则不斗，虽知见侮为不辱，恶之则必斗。然则斗与不斗邪，亡于辱之与不辱也，乃在于恶之与不恶也。夫今子宋子不能解人之恶侮，而务说人以勿辱也，岂不过甚矣哉！金舌弊口，犹将无益也。不知其无益，则不知知其无益也。直以欺人，则不仁。不仁不知，辱莫大焉。将以为有益于人邪？则与无益于人也，则得大辱而退耳。说莫病是矣。。”子宋子曰：“见侮不辱。”应之曰：“凡议必将立隆正然后可也，无隆正，则是非不分，而辩讼不决。故所闻曰，天下之大隆，是非之封界，分职名象之所起，王制是也。故凡言议期命，是非以圣王为师。而圣王之分，荣辱是也。”（《荀子正论》）
　　（圣王者，孔子也。王制者，孔子之法也。孔子之法有荣辱。）
　　“有义荣者，有势荣者；有义辱者，有势辱者。志意修，德行厚，知虑明，是荣之由中出者也，夫是之谓义荣。爵列尊，贡禄厚，形势胜，上为天子诸侯，下为卿相士大夫，是荣之从外至者也，夫是之谓势荣。流淫污漫，犯分乱理，骄暴贪利，是辱之由中出者也，夫是之谓义辱。詈侮捽搏，捶笞膑脚，斩断枯磔，藉靡舌，是辱之由外至者也，夫是之谓势辱。是荣辱之两端也。故君子可以有势辱，而不可以有义辱。小人可以有势荣，而不可以有义荣。有势辱无害为尧，有势荣无害为桀。义荣势荣，唯君子然后兼有之；义辱势辱，唯小人然后兼有之，是荣辱之分也。圣王以为法，士大夫以为道，官人以为守，百姓以为成俗，万世不能易也。今子宋子案不然，独诎容为己，虑一朝而改之，说必不行矣。譬之是犹以砖涂而塞江海也，以焦侥而戴太山也，蹎跌碎折，不待顷矣。二三子之善于子宋子者，殆不若止之，将恐得伤其体也。”子宋子曰：“人之情欲寡，而皆以己之情欲为多，是过也。”故率其群徒，辩其谈说，明其譬称，将使人知情欲之寡也。应之曰：“然则亦以人之情为欲，目不欲綦色，耳不欲綦声，口不欲綦味，鼻不欲綦臭，形不欲綦佚。此五綦者，亦以人情为不欲乎？曰：人之情欲是矣。曰：若是，则说必不行矣。以人之情为欲此五綦者而不欲多，譬之是犹以人之情为欲富贵而不欲货也，好美而恶西施也。古之人为之不然，以人之情为欲多而不欲寡，故赏以富厚，而罚以杀损也，是百王之所同也。故上贤禄天下，次贤禄一国，下贤禄田邑，愿悫之民完衣食。今子宋子以是之情为欲寡而不欲多也，然则先王以人之所不欲者赏，而以人之所欲者罚邪，乱莫大焉。今子宋子严然而好说，聚人徒，立师学，成文曲，然而说不免于以至治为至乱也，岂不过甚矣哉？”（《荀子正论》）
　　（宋铏以见侮为不辱，与佛法忍辱略同。娄师德唾面自干，未尝非长者处世之行。然荣辱为治法所由，人道未能去也。荀子负荷儒学，以其过高而攻之。）
　　──右儒攻宋蒨。
　　有为神农之言者许行，自楚之滕，踵门而告文公，曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦、织席以为食。陈良之徒陈相，与其弟辛，负耒耜而自宋之滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言，曰：“滕君则诚贤君也。虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”孟子曰：“许子必种粟而后食乎？”曰：“然。”“许子必织布然后衣乎？”曰：“否。许子衣褐。”“许子冠乎？”曰：“冠。”曰：“奚冠？”曰：“冠素。”曰：“自织之与？”曰：“否。以粟易之。”曰：“许子奚为不自织？”曰：“害于耕。”曰：“许子以釜甑爨，以铁耕乎？”曰：“然。”“自为之与？”曰：“否。以粟易之。”“以粟易械器者，不为厉陶冶，陶冶亦以其械器易粟者，岂为厉农夫哉？且许子何不为陶冶，舍皆取诸其宫中而用之？何为纷纷然与百工交易？何许子之不惮烦？”曰：“百工之事，固不可耕且为也。”“然则治天下独可耕且为与？有大人之事，有小人之事。且一人之身而百工之所为备，如必自为而后用之，是率天下而路也。故曰：或劳心，或劳力；劳心者治人，劳力者治于人；治于人者，食人，治人者食于人，天下之通义也。当尧之时，天下犹未平，洪水横流，泛滥于天下。草木畅茂。禽兽繁殖，五谷不登，禽兽逼人，兽蹄鸟迹之道，交于中国。尧独忧之，举舜而敷治焉。舜使益掌火。益烈山泽而焚之，禽兽逃匿。禹疏九河，瀹济、漯而注诸海，决汝、汉，排淮、泗而注之江，然后中国可得而食也。当是时也，禹八年于外，三过其门而不入，虽欲耕，得乎？后稷教民稼穑，树艺五谷。五谷熟而民人育。人之有道也，饱食暖衣，逸居而无教，则近于禽兽；圣人有忧之，使契为司徒，教以人伦，父子有亲，君臣有义，夫妇有别，长幼有序，朋友有信。放勋曰：‘劳之来之，匡之直之，辅之翼之，使自得之，又从而振德之。’圣人之忧民如此，而暇耕乎？尧以不得舜为己忧，舜以不得禹、皋陶为己忧。夫以百亩之不易为己忧者，农夫也。分人以财谓之惠，教人以善谓之忠，为天下得人者谓之仁。是故以天下与人易，为天下得人难。孔子曰：‘大哉！尧之为君。惟天为大，惟尧则之，荡荡乎民无能名焉。君哉！舜也，巍巍乎有天下而不与焉。’尧、舜之治天下，岂无所用其心哉？亦不用于耕耳。吾闻用夏变夷者，未闻变于夷者也。陈良，楚产也，悦周公、仲尼之道，北学于中国，北方之学者，未能或之先也，彼所谓豪杰之士也。子之兄弟，事之数十年，师死而遂倍之。昔者孔子没，三年之外，门人治任将归，入揖于子贡，相向而哭，皆失声，然后归。子贡反，筑室于场，独居三年然后归。他日，子夏、子张、子游以有若似圣人，欲以所事孔子者事之，强曾子。曾子曰：‘不可。江、汉以濯之，秋阳以暴之，皓皓乎不可尚已。’今也南蛮鴂舌之人，非先王之道，子倍子之师而学之，亦异于曾子矣。吾闻出于幽谷，迁于乔木者，未闻下乔木而入于幽谷者。《鲁颂》曰：‘戎狄是膺，荆、舒是惩。’周公方且膺之，子是之学，亦为不善变矣。”“从许子之道，则市贾不贰，国中无伪，虽使五尺之童适市，莫之或欺。布帛长短同，则贾相若；麻缕丝絮轻重同，则贾相若；五谷多寡同，则贾相若；屦大小同，则贾相若。”曰：“夫物之不齐，物之情也，或相倍蓗，或相什伯，或相千万。子比而同之，是乱天下也。巨屦小屦同，贾人岂为之哉？从许子之道，相率而为伪者也，恶能治国家？”（《孟子滕文》）
　　（许行被褐织席，高谈并耕，其道甚苦，盖本为墨学而稍变之，欲自立门户者。当时创教纷纷，少自立者，辄思创宗旨以自名一教。庄子谓墨者以裘褐为衣，以跂蹻为服，日夜不休，以自苦为极，其道大觳。被褐织席，亦大觳矣。并耕同贾，则尚同之余义。故许行必墨氏后学，皆假托先王，力与孔子为难，故孟子极力攻之。）
　　──右儒攻许子。
　　匡章曰：“陈仲子岂不诚廉士哉？居于陵，三日不食，耳无闻，目无见也。井上有李，螬食实者过半矣，匍匐往将食之，三咽，然后耳有闻，目有见。”孟子曰：“于齐国之士，吾必以仲子为巨擘焉。虽然，仲子恶能廉？充仲子之操，则蚓而后可者也。夫蚓上食槁壤，下饮黄泉。仲子所居之室，伯夷之所筑与？抑亦盗跖之所筑与？所食之粟，伯夷之所树与？抑亦盗跖之所树与？是未可知也。”曰：“是何伤哉？彼身织屦，妻辟纑，以易之也。”曰：“仲子，齐之世家也。兄戴，盖禄万钟。以兄之禄为不义之禄而不食也，以兄之室为不义之室而不居也，辟兄离母，处于于陵。他日归，则有馈其兄生鹅者，己频顣曰：‘恶用是鶂鶂者为哉？’他日，其母杀是鹅也，与之食之。其兄自外至，曰：‘是鶂鶂之肉也。’出而哇之。以母则不食，以妻则食之，以兄之室则弗居，以于陵则居之，是尚为能充其类也乎？若仲子者，蚓而后充其操者也。”（《孟子滕文》）
　　（陈仲子亦当时创教之人，其学虽不可见，然织屦辟纑，节用苦行，避兄离母，薄于人伦，殆闻墨子之风者。荀子以为盗名，大约以苦行动人而不尚言论也。孔子之道，以人治人，可而止。陈仲子知义而不知仁，失其本矣。）
　　忍情性，綦溪利跂，苟以分异人为高，不足以合大众，明大分；然而其持之有故，其言之成理，足以欺惑愚众，是陈仲、史軿也。（《荀子非十二子》）
　　孟子曰：仲子，不义与之齐国而弗受，人皆信之，是舍箪食豆羹之义也。人莫大焉亡亲戚君臣上下。以其小者信其大者，奚可哉？（《孟子尽心》）
　　（仲子宗旨虽不可考，而孟子攻其亡亲戚君臣上下，则其说与佛氏略同，但有妻耳。其苦行亦与佛同，故能风动天下。赵威后至欲杀之，想以其无君也。显违孔子之道，故孟子不得不攻之。）
　　──右儒攻陈仲子。
　　驺衍睹有国者益淫侈，不能尚德，若大雅整之于身，施及黎庶矣。乃深观阴阳消息，而作《怪迂之变》，《终始》、《大圣》之篇十余万言。其语闳大不经，必先验小物，推而大之，至于无垠。先序今以上至黄帝，学者所共术，大并世盛衰，因载其禨祥度制，推而远之，至天地未生，窈冥不可考而原也。先列中国名山大川，通谷禽兽，水土所殖，物类所珍，因而推之及海外，人之所不能睹。称引天地剖判以来，五德转移，治各有宜，而符应若兹。以为儒者所谓中国者，于天下乃八十一分居其一分耳。中国名曰赤县神州。赤县神州内自有九州岛，禹之序九州岛是也，不得为州数。中国外如赤县神州者九，乃所谓九州岛也，于是有裨海环之，人民禽兽莫能相通者，如一区中者，乃为一州。如此者九，乃有大瀛海环其外，天地之际焉。其术皆此类也。然要其归必止乎仁义节俭君臣上下六亲之施，始也滥耳。（《史记孟荀列传》）
　　邹衍非圣人，作怪误，惑六国之君以纳其说，此《春秋》所谓匹夫荧惑诸侯者也。（《盐铁论论邹》）──右儒攻驺子。
　　淳于郚曰：“男女授受不亲，礼与？”孟子曰：“礼也。”曰：“嫂溺则援之以手乎？”曰：“嫂溺不援，是豺狼也。男女授受不亲，礼也。嫂溺援之以手者，权也。”曰：“今天下溺矣，夫子之不援，何也？”曰：“天下溺，援之以道；嫂溺，援之以手。子欲手援天下乎？”（《孟子离娄》）
　　（淳于髡盖当时辨者之囿，稷下之客，惑惠施之徒欤？能引男女之礼，盖稍知儒旨而攻子思、公明子，则亦异教攻儒者也。）──右儒攻淳于髡。
　　子莫执中。执中为近之。执中无权，犹执一也。所恶执一者，为其贼道也，举一而废百也。（《孟子尽心》）
　　（子莫执中，盖与孔子近矣。然彼究别创一教，不从孔子。孟子为孔门御侮，故并攻之也。）──右儒攻子莫。
　　白圭曰：“丹之治水也，愈于禹。”孟子曰：“子过矣，禹之治水，水之道也，是故禹以四海为壑。今吾子以邻国为壑。水逆行谓之洚水，洚水者，洪水也，仁人之所恶也。吾子过矣。”（《孟子告子》）
　　白圭曰：“吾欲二十而取一，如何？”孟子曰：“子之道，貉道也。万室之国一人陶，则可乎？”曰：“不可，器不足用也。”曰：“夫貉，五谷不生，惟黍生之，无城郭宫室宗庙祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？陶以寡，且不可以为国，况无君子乎？欲轻之于尧舜之道者，大貉小貉也；欲重之于尧舜之道者，大桀小桀也。”（同上）
　　（以《史记》考之，白圭亦当时有道术者，但是粗才，以孟子辟之固易易。）──右儒攻白圭。
　　世俗之为说者曰：“桀、纣有天下，汤、武篡而夺之。”是不然。（《荀子正论》）
　　今世俗之为说者，以桀、纣为君，而以汤、武为弑，然则是诛民之父母而师民之怨贼也，不祥莫大焉。以天下之合为君，则天下未尝合于桀、纣也。然则以汤、武为弑，则天下未尝有说也，直隳之耳。（同上）
　　（《书》称“抚我则后，虐我则仇”。孟子称“残贼之人谓之一夫”。《礼》称“刑人于市，与众共之”。则为民贼者，人人皆得而僇之也。夫天生民而树之君，使司牧之，勿失其性，故尧、舜兢兢于天禄永终，四海困穷，以见天命之不易假也。此为孔子非常异义，学者疑惑，每为世俗之说所动。荀子力辟之，与孟子同。又按司马迁《史记》立项羽为本纪，陈涉为世家，见秦王无道，人人皆得而诛之，而陈涉、项羽首先亡秦，可以代秦，是亦一汤、武也。特以暴易暴，故不终耳。史公为之立本纪、世家，即是意乎？）
　　夫曰尧舜擅让，是虚言也，是浅者之传，陋者之说也，不知逆顺之理，小大至不至之变也，未可与及天下之大理也。（《荀子正论》）
　　（孟子：“天与贤则与贤，天与子则与子。”王者奉天治民，视民心之向背而验天命之所归，不得私相转授，擅以天下与人者。故当时子哙授燕于子之，卒启乱亡之祸，盖为浅陋者之说所惑焉。）
　　今世俗之为说者，不怪朱、象而非尧、舜，岂不过甚矣哉，夫是之谓嵬说。（《荀子正论》）
　　（当时诸教之微言大义，全在口说，故荀子攻之为世俗之说，“陋者之说”，“是之谓嵬说”，墨子之说，“奸人”之说，则非孔子之说明矣。）
　　世俗之为说者曰：“治古无肉刑而有象刑，墨黥，慅婴，共艾毕，菲鉴屦，杀赭衣而不纯，治古如是。”是不然。（《荀子正论》）
　　──右皆不知名杂教，荀子攻之，与孟子同。
　　孔子改制考 卷18
　　○儒墨最盛并称考（孔子一统之后，如汉高、明太囊括四海，悉主悉臣。人不知孔子为创教诸子之一人，更不知与孔子同时争教之巨子。然在战国时，国既诸雄并立，而秦、楚为强，教亦诸子并争，而儒、墨最盛。其时传教各视其力，各竭其才，而儒、墨二字充满天下，实中分天下。孟子谓“杨朱、墨翟之言盈天下”，又谓“天下之言，不归杨则归墨”，又谓“逃墨必归杨，逃杨必归儒”。老、杨之学，似若为吴、蜀之鼎立。然墨学濡首救人，又多才艺，人多归之，当战国末，遂与儒并对立，若南北朝。于时老、杨之学，仅如萧詧一线之传，不足比于大国矣。夫原儒、墨所以最盛者，岂不以行仁兼爱哉？人道莫不赖于仁，固非为我之私所可比矣。然墨道节用、非乐，薄父子之恩，失生人之性，其道枯稿太觳，离天下之心。天下弗堪，咸归孔子，岂非圣人之道得中和哉？墨学微，而老学以为我之私，阴行汉世，至今不废，则阴道隐缘之故。然汉人尚以墨翟与孔子并称。项羽虽败，汉人独立本纪，岂非兼爱尚同之遗烈耶？凡教之光大于世者，未有不出于仁爱，谅哉！今考儒、墨大盛之条，及秦、汉人以儒、墨对举者附焉。）
　　孔、墨之弟子徒属充满天下，皆以仁义之术教导于天下。（《吕氏春秋有度》）
　　（孔、墨以仁立教，其弟子徒属充满天下，殆有由也。故诸子并出，孔、墨独盛，而墨卒败。大道之行，岂苟然哉？儒于战国虽未一统，而半分天下矣。）
　　世之显学，儒、墨也。儒之所至，孔丘也；墨之所至，墨翟也。自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲良氏之儒，有孙氏之儒，有乐正氏之儒。自墨子之死也，有相里氏之墨，有相夫氏之墨，有邓陵氏之墨。故孔、墨之后，儒分为八，墨离为三。取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真，今乃欲审尧、舜之道于三千岁之前，意者其不可必乎？无参验而必之者，愚也；弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世主以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也；是孔子之孝，将非墨子之戾也。今孝戾侈俭俱在儒、墨，而上兼礼之。（《韩非子显学》）
　　（韩非与李斯同事始皇，去汉不远，为诸子之殿。于时犹孔、墨并称显学，盖宗派散布，徒属满天下。然孔学有八家，墨学仅三。比之南宋，朱子学徒胜于陆子，而朱学遂行，至于延佑遂立科举。孔子入汉，六经立于学宫，甲科射策，事正相同。鉴后可以推前。孔子大道之行，亦可考其端绪矣。）
　　儒以文乱法，侠以武犯禁，而人主兼礼之。（《韩非子五蠹》）
　　儒、侠毋军劳，显而荣者，则民不使，与象人同事也。夫祸知盘石象人，而不知祸商官儒侠，为不垦之地，不使之民，不知事类者也。（《韩非子显学》）
　　（上称儒、墨，此称儒、侠，侠即墨也。孔、墨则举姓，儒、侠则举教名，其实一也。太史公云：“儒以文乱法，侠以武犯禁。”有《儒林传》，复有《游侠传》；时墨者尚盛，故二传并录，亦对举儒、墨也。《淮南子》“喜武，非侠也，喜文，非儒也”，亦然。太史公虽有儒、墨摈侠不载之说，疑侠为墨之别派乎？）
　　孔、墨，布衣之士也，万乘之主，千乘之君，不能与之争士也。自此观之，尊贵富大，不足以来士矣。（《吕氏春秋不侵》）
　　（孔、墨徒属充满天下，不可数计，故万乘之主莫能与之争。以国主不能与争，其盛大流行可想。）
　　孔子学于老聃、孟苏、夔靖叔。鲁惠公使宰让请郊庙之礼于天子，桓王使史角往。惠公止之，其后在于鲁，墨子学焉。此二士者，无爵位以显人，无赏禄以利人，举天下之显荣者，必称此二士也；皆死久矣，从属弥众，弟子弥丰，充满天下，王公大人从而显之，有爱子弟者随而学焉，无时乏绝。子贡、子夏、曾子学于孔子，田子方学于子贡，段干木学于子夏，吴起学于曾子，禽滑膋学于墨子，许犯学于禽滑膋，田系学于许犯。孔、墨之后学，显荣于天下者众矣，不可胜数，皆所染者得当也。（《吕氏春秋当染》）
　　（当时孔、墨二家徒属弥满天下，故韩非以二家为显学。王公大人爱子弟皆从之学，盖吕氏时，两教之人中分天下矣。时孔子虽未一统，有墨梗之，亦已得半，传教亦极速哉！墨子后孔子数十年，而徒属半天下，则尤速矣，真儒教之劲敌也。盖墨子悍甚，故传极速。）
　　惠盎见宋康王。康王蹀足謦咳疾言曰：“寡人之所说者，勇有力也，不说为仁义者也，客将何以教寡人？”惠盎对曰：“臣有道于此，使人虽勇，刺之不入，虽有力，击之弗中，大王独无意耶？”宋王曰：“善。此寡人之所欲闻也。”惠盎曰：“夫刺之不入，击之不中，此犹辱也。臣有道于此，使人虽有勇弗敢刺，虽有力弗敢击。夫弗敢，非无其志也。臣有道于此，使人本无其志也。夫无其志者，未有爱利之心也。臣有道于此，使天下丈夫女子，莫不欢然皆欲爱利之，此其贤于勇有力也，四累之上也，大王独无意邪？”宋王曰：“此寡人之所欲得也。”惠盎对曰：“孔、墨是已。孔丘、墨翟，无地而为君，无官而为长。天下丈夫女子，莫不延颈举踵而愿安利之。今大王，万乘之主也，诚有其志，则四境之内皆得其利矣，其贤于孔、墨也远矣。”（《列子黄帝》）
　　（天下丈夫女子皆知孔、墨，皆延颈举踵而思安利孔、墨，所谓天下归往谓之王，故曰无地而为君也。孔、墨当时大行于天下，下逮于妇孺，殊方绝域莫不景从，非其徒属盛传之故哉？）
　　惠盎见宋康成公，而谓足声速，疾言曰：“寡人之所说者勇有力，而无为仁义者，客将何以教寡人？”惠盎对曰：“臣有道于此，使人虽勇，刺之不入，虽有力，击之弗中，大王独无意耶？”王曰：“善，此寡人所欲闻也。”惠盎曰：“夫刺之不入，击之不中，此犹辱也。臣有道于此，使人虽有勇弗敢刺，虽有力不敢击，大王独无意耶？”王曰：“善，此寡人之所欲知也。”惠盎曰：“夫不敢刺不敢击，非无其志也。臣有道于此，使人本无其志也，大王独无意耶？”王曰：“善，此寡人之所愿也。”惠盎曰：“夫无其志也，未有爱利之心也。臣有道于此，使天下丈夫女子莫不欢然皆欲爱利之，此其贤于勇有力也，居四累之上，大王独无意耶？”王曰：“此寡人之所欲得。”惠盎对曰：“孔、墨是也。孔丘、墨翟，无地为君，无官为长，天下丈夫女子莫不延颈举踵而愿安利之。今大王，万乘之主也，诚有其志，则四境之内皆得其利，其贤于孔、墨也远矣。”宋王无以应。惠盎趋而出。宋王谓左右曰：“辨矣！客之以说服寡人也。”（《吕氏春秋顺说》）
　　（丈夫女子皆愿安利孔、墨，则当时服教者无所不遍矣。近世自诸生外，不得入庙谒孔子，况女子乎？甚非古义也。）
　　惠盎对曰：“孔、墨是已。孔丘、墨翟，无地而为君，无官而为长，天下丈夫女子莫不延颈举踵而愿安利之者。今大王，万乘之主也，诚有其志，则四境之内皆得其利矣。此贤于孔、墨也远矣。”（《淮南子道应训》）
　　（此与《列子黄帝篇》、《吕氏春秋顺说篇》引惠盎之说同。孔、墨之教盛传，具见左证。）
　　故儒者将使人两得之者也，墨者将使人两丧之者也，是儒、墨之分也。（《荀子礼论》）
　　荀子为孔门后学，传经大儒，其书攻墨子之教，直过于孟子，而犹以儒、墨对举，则当时墨学与儒分道扬镳，可知矣。
　　孔、墨、宁越，皆布衣之士也，虑于天下，以为无若先王之术者，故日夜学之。有便于学者，无不为也；有不便于学者，无肯为也。盖闻孔丘、墨翟，昼日讽诵习业，夜亲见文王、周公旦而问焉。（《吕氏春秋博志》）
　　（战国以还，称博闻勤学者，必以孔、墨为称首，而诸子不与焉，其并名如此。盖孔子、墨子，皆以学问制度胜人，诸子多空虚，非其比也。虽宜于时者，墨不如孔，而荀胜孟，朱胜陆，后人皆荀、孟并称，朱、陆对举，正与此同。观后以知前，最足胜据者矣。）
　　今儒、墨皆称先王，兼爱天下，则视民如父母。（《韩非子五蠹》）
　　（儒、墨并称而谓之皆称先王，兼爱天下。可知儒、墨所以大行者，惟称先王，则于古有征，惟兼爱，则生民共慕。此所以万流向风，而诸子不能比之也。）
　　子张曰：昔者桀、纣贵为天子，富有天下，今谓臧聚曰“汝行如桀、纣”，则有怍色，有不服之心者，小人所贱也。仲尼、墨翟，穷为匹夫，今为宰相曰“子行如仲尼、墨翟”，则变容易色，称不足者，士诚贵也。故势为天子，未必贵也；穷为匹夫，未必贱也。贵贱之分，在行之美恶。（《庄子盗跖》）
　　（当时开口辄称孔、墨，人人敬服，自谓不如，其所以入人心者，至矣！）
　　是以天下大骇，儒、墨皆起。其作始有伦，而今乎妇女，何言哉？（《庄子天运》）
　　昔有舜欲服海外而不成，既足以成帝矣。禹欲帝而不成，既足以王海内矣。汤、武欲继禹而不成，既足以王通达矣。五伯欲继汤、武而不能成，既足以为诸侯长矣。孔、墨欲行大道于世而不成，既足以成显荣矣。夫大义之不成，既有成已，故务事大。（《吕氏春秋务大》）
　　（以孔、墨继舜、禹、汤、武，盖以孔、墨皆为天子之事，所谓行大道于世也。）
　　禹之裸国，裸入衣出，因也。墨子见荆王，锦衣吹笙，因也。孔子道弥子瑕见厘夫人，因也。汤、武遭乱世，临苦民，扬其义，成其功，因也。（《吕氏春秋贵因》）
　　（孔子道弥子瑕事虽谬，然当时人论事说理，或单举孔、墨，或以孔、墨与三代圣王同举，其尊之如此。）
　　孔丘、墨翟，修先圣之术，通六艺之论。口道其言，身行其志，慕义从风，而为之服役者，不过数十人。使居天子之位，则天下遍为儒、墨矣。（《淮南子主术训》）
　　（以此言之，不独《诗》、《书》、《礼》、《乐》为三代旧名，《易》、《春秋》亦然。《坤》、《干》之义，不修《春秋》，固墨子所同者也，惟删定不同耳。）
　　孔子弟子七十，养徒三千人，皆入孝出悌，言为文章，行为仪表，教之所成也。墨子服役者百八十人，皆可使赴火蹈刃，死不还踵，化之所致也。（《淮南子泰族训》）
　　孔、墨之弟子皆以仁义之术教导于世。（《淮南子泛真训》）周室衰而王道废，儒、墨乃始列道而议，分徒而讼。（同上）──右儒墨最盛。
　　下有桀、跖，上有曾、史，而儒、墨毕起。（《庄子在宥》）
　　君子之人，若儒、墨者师，故以是非相幰也，而况今之人乎？（《庄子知北游》）
　　庄子曰：“然则儒、墨、杨、秉四，与夫子为五，果孰是邪？”（《庄子徐无鬼》）
　　故有儒、墨之是非，以是其所非，而非其所是。（《庄子齐物》）
　　而儒、墨乃始离跂攘臂乎桎梏之间。意，甚矣哉！其无愧而不知耻也！（《庄子在宥》）
　　儒者伪辞，墨者兼爱。五纪六位，将有别乎？（《庄子盗跖》）墨子贵兼。孔子贵公。（《尸子广泽》）
　　夫祸之始也，犹熛火蘖足也，易止也。及其措于大事，虽孔子、墨翟之贤，弗能救也。（《尸子贵言》）
　　（于时称圣智者，人人皆知有孔子、墨子，故论事辄举以喻理焉。）孔子贵仁。墨子贵兼。（《吕氏春秋不二》）
　　博习辩智如孔、墨。孔、墨不耕耨，则国何得焉？（《韩非子八说》）非有仲尼、墨翟之贤。（《新书过秦》）为儒而踞里闾，为墨而朝吹竽。（《淮南子说山训》）
　　喜武，非侠也；喜文，非儒也。（同上）
　　今取新圣人书，名之孔、墨，则弟子句指而受者必众矣。故美人者，非必西施之种；通士者，不必孔、墨之类，晓然意有所通于物，故作书以喻意，以为知者也。（《淮南子修务训》）
　　当此之时，丰衣博带而道儒、墨者，以为不肖。逮至暴乱已胜，海内大定，继文之业，立武之功，履天子之图籍，造刘氏之貌冠，总邹、鲁之儒、墨，通先圣之遗教。（《淮南子泛论训》）
　　今儒、墨者，称三代文、武而弗行，是言其所不行也。（同上）
　　孔、墨博通，而不能与山居者入榛薄险阻也。（《淮南子主术训》）
　　吴起、张仪，智不若孔、墨，而争万乘之君，此其所以车裂支解也。（同上）
　　夫三年之丧，是强人所不及也，而以伪辅情也；三月之服，是绝哀而迫切之性也。夫儒、墨不原人情之终始，而务以行相反之制。（《淮南子齐俗训》）
　　大夫曰：邹子疾晚世之儒、墨不知天地之弘，昭旷之道。（《盐铁论论邹》）
　　儒、墨内贪外矜，往来游说，栖栖然亦未为得也。（《盐铁论毁学》）（儒、墨大盛，故外人毁之。）
　　山东儒、墨咸聚于江、淮之间，讲议集论。（《盐铁论晁错》）
　　（江、淮大盛，则中原可想。虽淮南王招致之故，亦可见儒、墨之推行矣。）
　　陈王赫然奋爪牙，为天下首事。道虽凶，而儒、墨或干之者，以为无王久矣，道拥遏不得行，自孔子以至于兹，而秦复重禁之，故发愤于陈王也。（《盐铁论褒贤》）
　　昔鲁听季孙之说逐孔子，宋信子冉之计逐墨翟。夫以孔、墨之辩，而不能自免。（《新序杂事》）儒家之宗，孔子也。墨家之祖，墨翟也。（《论衡案书》）
　　（王仲任，后汉时尚知儒、墨之宗派，而对举之。）使当今说道深于孔、墨，名不得与之同立。（《论衡齐世》）
　　上自孔、墨之党，下至孟、荀之徒，教训必作垂文，何也？（《论衡对作》）孔、墨之籍，季孟不肯读。（《论衡自纪》）
　　（孔、墨弟子固多寒士，当时贵人自少从之，必俟学者，乃能相以成学也。）
　　夫未进也，身被三累；已用也，身蒙三害。虽孔子、墨翟不能自免，颜回、曾参不能全身也。（《论衡累害》）
　　（王仲任能知墨翟之短谬，且生在东汉，宗尚孔子，可谓至矣，而开口犹孔、墨并引。盖风俗所沿，顺口辄及，犹今乡曲称考试犹言七篇，论职官犹言五府，沿明之遗说故也。）
　　今墨家非儒，儒家非墨。（《论衡薄葬》）
　　是以孔子栖栖，墨子遑遑，不进与孔、墨合务，而还与黄、老同操，亦贤也。（《论衡定贤》）
　　墨家之论，以为人死无命。儒家之议，以为人死有命。（《论衡命义》）
　　故盗泉、朝歌，孔、墨不由，恶其名也，顺其心也。（《申鉴俗嫌》）
　　──右儒、墨并称。
　　孔子改制考 卷19
　　○鲁国全从儒教考（光之行也最速，必自近而至远者，势也。将使日月所照，霜露所坠，大小远近若一，声教遍于大地，必先行于诸夏。将使楚、魏、齐、秦咸立博士，汉夷四表咸诵六经，必先行于鲁国。康成经学，朱、王理学，皆数十年而遍天下。彼瞿昙之于迦维卫，摩诃末之于麦加，犹然。天山万里，东走碣石，渡海而起泰岱，青青未了，圣神崛兴，云滃雨浡，其居不远，其时甚近，举国而为儒，虽戎马生郊，而弦歌不绝，岂非圣人之大化哉！）
　　鲁人皆以儒教。（《史记游侠列传》）鲁国服儒者之礼，行孔子之术。（《淮南子齐俗训》）──右鲁人从儒通论。
　　达巷党人曰：“大哉孔子！博学而无所成名。”（《论语子罕》）
　　大宰问于子贡曰：“夫子圣者与？何其多能也？”子贡曰：“固天纵之将圣，又多能也。”（同上）
　　陈大夫聘鲁，私见叔孙氏。叔孙曰：“吾国有圣人。”曰：“非孔丘邪？”曰：“是也。”（《列子仲尼》）
　　──右孔子负圣人之誉，吴太宰、鲁叔孙、陈大夫所言，中外皆称之如此。
　　仲尼将为司寇，沈犹氏不敢朝饮其羊，公慎氏出其妻，慎溃氏逾境而徙，鲁之粥牛马者不豫贾，必蚤正以待之者也。居于阙党，阙党之子弟罔不分，有亲者取多，孝弟以化之也。（《荀子儒效》）
　　孔子始用于鲁。鲁人诵之曰：“麛裘而<韦毕>，投之无戾；<韦毕>而麛裘，投之无邮。”用三年，男子行乎涂右，女子行乎涂左，财物之遗者，民莫之举。（《吕氏春秋乐成》）
　　孔子为鲁司寇，道不拾遗，市贾不豫贾，田渔皆让长，而斑白不负戴，非法之所能致也。（《淮南子泰族训》）
　　郈，叔孙氏所食邑。费，季氏所食邑。二大夫宰吏数叛，患之，以问孔子。孔子曰：“陪臣执国命，采长数叛者，坐邑有城池之固，家有甲兵之藏故也。”季氏说其言而堕之。（《公羊》定公十二年解诂）
　　鲁有沈犹氏者，旦饮羊饱之，以欺市人，公慎氏有妻而淫；慎溃氏奢侈骄佚；鲁氏之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏逾境而徙，鲁之鬻马牛不豫贾，布正以待之者也。既为司寇，季孟堕郈、费之城，齐人归所侵鲁之地，由积正之所致也。（《新序杂事一》）
　　──右孔子为吏自行其道。
　　秋八月，公及齐侯、邾子盟于顾。齐人责稽首，因歌之曰：“鲁人之皋，数年不觉，使我高蹈。唯其儒书，以为二国忧。”（《左传》哀公二十一年）
　　（当时称孔子书为“儒书”，如今曰称“佛书”、“道藏”，以教名之。鲁人皆从儒教，自尊，故齐人忧之。儒书之盛于当时，虽伪《左》亦传其说也。）
　　鲁人有朝祥而莫歌者，子路笑之。夫子曰：“由，尔责于人终无已夫！三年之丧，亦已久矣夫。”（《礼记檀弓》）（孔子生时创制，鲁人已从其教，行三年之丧。）
　　景公祭路寝，闻哭声，问梁邱据。对曰：“孔子其母死，服丧三年，哭泣甚哀。”（《墨子》佚文）
　　宓子贱治亶父，恐鲁君之听谗人，而令己不得行其术也，将辞而行，请近吏二人于鲁君，与之俱至于亶父。邑吏皆朝，宓子贱令吏二人书。吏方将书，宓子贱从旁时掣摇其肘。吏书之不善，则宓子贱为之怒。吏甚患之，辞而请归。宓子贱曰：“子之书甚不善，子勉归矣。”二吏归报于君，曰：“宓子不得为书。”君曰：“何故？”吏对曰：“宓子使臣书，而时掣摇臣之肘，书恶而有甚怒。吏皆笑宓子，此臣所以辞而去也。”鲁君太息而叹曰：“宓子以此谏寡人之不肖也。寡人之乱子，而令宓子不得行其术，必数有之矣。微二人，寡人几过。”遂发所爱，而令之亶父，告宓子曰：“自今以来，亶父非寡人之有也，子之有也。有便于亶父者，子决为之矣，五岁而言其要。”宓子敬诺，乃得行其术于亶父。三年，巫马旗短褐，衣弊裘，而往观化于亶父。见夜渔者，得则舍之。巫马期问焉，曰：“渔为得也，今子得而舍之，何也？”对曰：“宓子不欲人之取小鱼也，所舍者小鱼也。”巫马旗归告孔子，曰：“宓子之德至矣，使民暗行，若有严刑于旁，敢问宓子何以至于此？”孔子曰：“丘尝与之言曰：诚乎此者刑乎彼。宓子必行此术于亶父也。”（《吕氏春秋具备》）
　　（《王制》：“禽兽鱼鳖不中杀，不鬻于市。”《淮南子主术训》言“先王之法”，“鱼不长尺不得取”。《王制》者，孔子之制也；先王之法者，孔子之法也。宓子贱治亶父，渔者不取小鱼，其殆能行孔子之道也欤？）
　　鲁国之法，鲁人为人妾于诸侯，有能赎之者，取金于府。（《淮南子道应训》）
　　孔子葬鲁城北泗上，弟子皆服三年。三年心丧毕，相诀而去，则哭，各复尽哀，或复留。唯子贡庐于冢上，凡六年然后去。弟子及鲁人往从冢而家者，百有余室，因命曰孔里。鲁世世相传，以岁时奉祠孔子冢，而诸儒亦讲礼乡饮大射于孔子冢。孔子冢大一顷，故所居堂，弟子内，后世因庙藏孔子衣冠琴车书，至于汉，二百余年不绝。（《史记孔子世家》）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”（《庄子田子方》）
　　适鲁，观仲尼庙堂，车服礼器，诸生以时习礼其家。（《史记孔子世家》）
　　──右鲁人尽服孔子之教。事效至先，盖道必行于乡，教必起于近。佛教先行于迦维释族，摩西先行于迦南、犹太，摩诃末先行于麦加，皆自然之理也。
　　昔者，鲁缪公无人乎子思之侧，则不能安子思。（《孟子公孙丑》）缪公之于子思也，亟问，亟馈鼎肉。（《孟子万章》）
　　缪公亟见于子思曰：“古千乘之国以友士，何如？”子思不悦，曰：“古之人有言曰事之云乎，岂曰友之云乎？”（同上）
　　鲁缪公之时，公仪子为政，子柳、子思为臣。（《孟子告子》）公仪休者，鲁博士也，以高弟为鲁相。（《史记循吏列传》）
　　南宫敬子问颜涿聚曰：“季孙养孔子之徒，所朝服与坐者以十数。”（《韩非子外储说左》）鲁欲使乐正子为政。（《孟子告子》）──右鲁能尊敬孔子之子孙弟子后学，加崇异礼。
　　宋阳里华子，中年病忘，朝取而夕忘，夕与而朝忘，在涂则忘行，在室则忘坐，今不识先，后不识今，阖室毒之。谒史而卜之，弗占；谒巫而祷之，弗禁；谒医而攻之，弗已。鲁有儒生，自媒能治之。华子之妻子，以居产之半请其方。儒生曰，“此固非卦兆之所占，非祈请之所祷，非药石之所攻。吾试化其心，变其虑，庶几其瘳乎？”于是试露之而求衣，饥之而求食，幽之而求明。儒生欣然告其子曰：“疾可已也，然吾之方密传世，不以告人，试屏左右，独与居室七日。”从之，莫知其所施为也，而积年之疾，一朝都除。华子既悟，乃大怒，黜妻罚子，操戈逐儒生。宋人执而问其以。华子曰：“曩吾忘也，荡荡然不觉天地之有无；今顿识既往，数十年来存亡得失，哀乐好恶，扰扰万绪起矣。吾恐将来之存亡得失哀乐好恶之乱吾心如此也，须臾之忘，可复得乎？”（《列子周穆王》）
　　（此虽列子自述其学，而鲁多儒生，儒生多术，天下求学术者必于鲁儒，亦可见矣。）
　　昔有昆弟三人游齐、鲁之间，同师而学，进仁义之道而归。（《列子说符》）
　　如田子方、段干木、吴起、禽滑厘之属，皆受业于子夏之伦，为王者师。是时独魏文侯好学。后陵迟以至于始皇，天下并争于战国，儒术既绌焉，然齐、鲁之间，学者独不废也。于威、宣之际，孟子、荀卿之列，咸遵夫子之业而润色之，以学显于当世。（《史记儒林列传》）
　　（齐、鲁学者不废，则儒术自绌于上而自行于下，若元世之学者矣，岂不盛乎？）
　　陈涉之王也，而鲁诸儒持孔子之礼器往归陈王，于是孔甲为陈涉博士。（《史记儒林列传》）
　　（归陈涉者有诸儒，则鲁儒甚盛矣。此皆读秦焚以前之书者，足见先秦儒术之盛也。）
　　及高皇帝诛项籍，举兵围鲁。鲁中诸儒尚讲诵习礼乐，弦歌之音不绝。岂非圣人之遗化，好礼乐之国哉？（《史记儒林列传》）
　　夫齐、鲁之间于文学，自古以来，其天性也。故汉兴而后，诸儒始得修其经艺，讲习大射乡饮之礼。叔孙通作汉礼仪，因为太常。诸生弟子共定者，咸为选首。（同上）
　　（围城之际，犹诵习弦歌不辍，况干戈大定后哉？孔子之教，入人深矣！谓之诸儒，可见坑焚无恙，孔教大行。）
　　讲业齐、鲁之都观孔子之遗风，乡射邹、峄。（《史记太史公自序》）
　　（齐、鲁先行孔子之教，至史公少年当益盛，乡射之礼尤盛行者。）
　　而邹、鲁滨洙、泗，犹有周公遗风，俗好儒，备于礼。（《史记货殖列传》）（太史公称邹、鲁好儒备礼，盖邹、鲁于时儒教极盛矣。）
　　汉五年已并天下，诸侯共尊汉王为皇帝于定陶。叔孙通就其仪，号高帝，悉去秦苛仪法为简易。群臣饮酒争功，醉或妄呼，拔剑击柱。高帝患之。叔孙通知上益厌之也，说上曰：“夫儒者难与进取，可与守成。臣愿征鲁诸生，与臣弟子共起朝仪。”高帝曰：“得无难乎？”叔孙通曰：“五帝异乐，三王不同礼。礼者，因时世人情，为之节文者也。故夏、殷、周之礼，所因损益可知者，谓不相复也。臣愿颇采古礼与秦仪杂就之。”上曰：“可试为之，令易知，度吾所能行为之。”于是叔孙通使征鲁诸生三十余人。鲁有两生不肯行，曰：“公所事者且十主，皆面谀以得亲贵。今天下初定，死者未葬，伤者未起，又欲起礼乐。礼乐所由起，积德百年而后可兴也，吾不忍为。公所为不合古，吾不行。公往矣，无污我！”叔孙通笑曰：“若真鄙儒也，不知时变。”遂与所征三十人西，及上左右为学者，与其弟子百余人，为绵蕞野外，习之月余。叔孙通曰：“上可试观。”上即观，使行礼，曰：“吾能为此。”乃令群臣习肄。（《史记叔孙通传》）
　　（此三十余人为叔孙所请，征定礼乐，必皆耆儒英博，为叔孙闻名敬服者。若其未征之儒，多如牛毛，殆不可计可知。）
　　万石君家以孝谨闻乎郡国，虽齐、鲁诸儒质行，皆自以为不及也。（《史记万石君列传》）（以齐、鲁为名，齐、鲁之多儒高行可知。）
　　贤良茂陵唐生、文学鲁万生之伦六十余人，咸聚阙廷，舒六艺之讽，论太平之原，知者赞其虑，仁者明其施，勇者见其断，辩者陈其词。（《盐铁论杂论》）
　　（顾亭林谓后汉风俗气节之美，由光武、明、章表章之功。岂知昭、宣之时，诸生能与御史大夫抗辨，百折不挠，守死善道，故知孔子之泽、邹、鲁之风长矣。）
　　──右鲁之儒生，战国、秦、汉时尤盛。
　　孔子改制考 卷20
　　○儒教遍传天下战国秦汉时尤盛考（七雄争，刘、项战，如猘狗二蛇之斗，何关理道哉？古有斗马、斗鸡、斗人俗，大秦有斗牛。一哄之市若狂，迷于旌旗金鼓，津津乐道之，以为是时也，儒术绌焉。夷考其时，服儒衣冠传教者充塞天下，弥满天下，得游行教导于天下，不知禄爵，不择人主，惟以行教为事。所至强聒其君相，诱导其士民，立博士，开黉舍，虽经焚坑不悔。此儒教所由光被哉！后生受其成，不知前哲传教之苦，仅以闭户洁身为事，其嗤孔子为佞也固宜。其不肖者困于禄位，知有国而不知有教。欲不微也得乎？窃用恐惧，着春秋、战国、秦、汉时孔子弟子后学传教之故，着于篇，俾后儒知所法焉。）
　　孔、墨之弟子徒属充满天下，皆以仁义之术教导于天下。（《吕氏春秋有度》）
　　（孔子弟子徒属充满天下，则多有无量数可知。此为孔子身后，教大行之铁证。惟墨子与分立，未能一统耳。）
　　孔、墨之弟子，皆以仁义之术教导于世。（《淮南子俶真训》）
　　自孔子卒后，七十子之徒，散游诸侯，大者为师傅卿相，小者友教士大夫，或隐而不见。故子路居卫，子张居陈，澹台子羽居楚，子夏居西河，子贡终于齐。如田子方、段干木、吴起、禽滑厘之属，皆受业于子夏之伦，为王者师。是时独魏文侯好学。后陵迟以至于始皇，天下并争于战国，儒术既绌焉，然齐，鲁之门，学者独不废也。于威、宣之际，孟子、荀卿之列，咸遵夫子之业而润色之，以学显于当世。（《史记儒林传》）
　　澹台灭明，武城人，字子羽，少孔子三十九岁。状貌甚恶，欲事孔子。孔子以为材薄。既已受业，退而修行，行不由径，非公事不见卿大夫。南游至江，从弟子三百人，设取予去就，名施乎诸侯。（《史记仲尼弟子列传》）
　　世之显学，儒、墨也。（《韩非子显学》）
　　自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲良氏之儒，有孙氏之儒，有乐正氏之儒。儒分为八。（并同上）
　　──右孔子弟子后学遍传儒教于天下。
　　孔子学于老聃、孟苏、夔靖叔。鲁惠公使宰让请郊庙之礼于天子，桓王使史角往。惠公止之，其后在于鲁，墨子学焉。此二士者（高诱注：二士指孔子、墨翟），无爵位以显人，无赏禄以利人，举天下之显荣者，必称此二人也。皆死久矣，从属弥众，弟子弥丰，充满天下。王公大人从而显之，有爱子弟者随而学焉，无时乏绝。（《吕氏春秋当染》）
　　孔、墨之后学显荣于天下者众矣，不可胜数。（同上）
　　子张，鲁之鄙家也，颜涿聚，梁父之大盗也，学于孔子。段干木，晋国之大驵也，学于子夏。高何、县子石，齐国之暴者也，指于乡曲，学于子墨子。索卢参，东方之巨狡也，学于禽滑黎。此六人者，刑戮死辱之人也，今非徒免于刑戮死辱也，由此为天下名士显人，以终其寿，王公大人从而礼之。（《吕氏春秋尊师》）
　　（《论语》称“有教无类”。鄙家盗驵，皆为大贤，亦可见圣门甚大，无所容心，至斯受耳。）
　　孔丘、墨翟，无地为君，无官为长，天下丈夫女子莫不延颈举踵而愿安利之。（《吕氏春秋顺说》）
　　孔丘、墨翟，无地而为君，无官而为长，天下丈夫女子莫不延颈举踵而愿安利之。（《列子黄帝》）
　　孔丘、墨翟，无地而为君，无官而为长，天下丈夫女子莫不延颈举踵而愿安利之。（《淮南子道应训》）
　　仲尼无置锥之地，诚义乎志意，加义乎身行，箸之言语。济之日，不隐乎天下，名垂乎后世。（《荀子王霸》）
　　孔丘、墨翟，修先圣之术，通六艺之论。口道其言，身行其志，慕义从风，而为之服役者，不过数十人。使居天子之位，则天下遍为儒、墨矣。（《淮南子主术训》）
　　子思之母死于卫。柳若谓子思曰：“子，圣人之后也，四方于子乎观礼，子盖慎诸？”（《礼记檀弓》）──右天子皆尊慕孔子，服从儒教。
　　王登为中牟令，上言于襄主曰：“中牟有士曰中章、胥已者，其身甚修，其学甚博，君何不举之？”主曰：“子见之，我将为中大夫。”相室谏曰：“中大夫，晋重列也，今无功而受，非晋臣之意，君其耳而未之目耶？”襄主曰：“我取登，既耳而目之矣。登之所取，又耳而目之，是耳目人绝无已也。”王登一日而见二中大夫，予之田宅。中牟之人弃其田耘，卖宅圃而随文学者邑之半。（《韩非子外储说左上》）
　　（身修学博，是儒者之学也。观此，知孔子之学当时已大行矣。）子夏居西河教授，为魏文侯师。（《史记仲尼弟子》）
　　孟尝君请学于闵子，使车往迎闵子。闵子曰：“礼有来学，无往教。致师而学，不能礼，往教则不化君也。君所谓不能学者也，臣所谓不能化者也。”于是孟尝君曰：“敬闻命矣。”明日，袪衣请受业。《诗》曰：“日就月将。”（《韩诗外传》卷三）
　　鲁缪公之时，公仪为相，子思、子原为之卿。（《盐铁论相刺》）公仪休者，鲁博士也，以高弟为鲁相。（《史记循吏》）
　　（观此，可见鲁有博士。《孟子》：鲁缪公之时，公仪子为相。即是其人。）
　　公季成谓魏文侯曰：“田子方虽贤人，然而非有土之君也，君常与之齐礼；假有贤于子方者，君又何以加之？”文侯曰：“如子方者，非成所得议也。子方，仁人也。仁人也者，国之宝也；智士也者，国之器也；博通士也者，国之尊也。故国有仁人，则君臣不争，国有智士，则无四邻诸侯之患，国有博通之士，则人主尊。固非成之所议也。”公季成自退于郊三日，请罪。（《新序杂事第四》）
　　孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也。卜相则曰：‘成与黄孰可？’此功之所以不及五伯也。以私爱妨公举，在职者不堪其事，故功废。然而名号显荣者，三士翊之也。如相三士，则王功成，岂特霸哉！”（同上）
　　魏文侯过段干木之闾而轼，其仆曰：“君何为轼？”曰：“此非段干木之闾乎？段干木，盖贤者也，吾安敢不轼？且吾闻段干木未尝以己易寡人也，吾安敢高之？段干木光乎德，寡人光乎地，段干木富乎义，寡人富乎财。地不如德，财不如义，寡人当事之者也。”遂致禄百万，而时往问之。国人皆喜，相与诵之，曰：“吾君好正，段干木之敬；吾君好忠，段干木之隆。”居无几何，秦兴兵欲攻魏。司马唐且谏秦君曰：“段干木，贤者也，而魏礼之，天下莫不闻，无乃不可加兵乎？”秦君以为然，乃案兵而辍不攻。（《新序杂事》第五）
　　臣进李克而魏国大治。（《说苑臣术》）文侯于是乃发粟百钟，送之庄周之室。（《说苑善说》）
　　庄周为田子方弟子，则亦儒者也。子夏、田子方、吴子，皆为文侯所师友，乃于庄周复发粟百钟送之，其尊儒亦至矣。
　　孟子曰：“君子之泽，五世而斩；小人之泽，五世而斩。予未得为孔子徒也，予私淑诸人也。”（《孟子离娄》）
　　而孟轲乃述唐、虞、三代之德，是以所如者不合，退而与万章之徒，序《诗》、《书》，述仲尼之意，作《孟子》七篇。（《史记孟子荀子列传》）
　　滕定公薨。世子谓然友曰：“昔者，孟子尝与我言于宋，于心终不忘。今也不幸至于大故，吾欲使子问于孟子，然后行事。”然友之邹，问于孟子。孟子曰：“不亦善乎？亲丧，固所自尽也。曾子曰：‘生，事之以礼；死，葬之以礼，祭之以礼；可谓孝矣。’诸侯之礼，吾未之学也。虽然，吾尝闻之矣，三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也。至于子之身而反之，不可。且《志》曰：‘丧祭从先祖。’”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事，子为我问孟子。”然友复之邹，问孟子。孟子曰：“然。不可以他求者也。孔子曰：君薨，听于冢宰，饘粥，面深墨，即位而哭，百官有司莫敢不哀，先之也。上有好者，下必有甚焉者矣。君子之德，风也，小人之德，草也，草上之风必偃，是在世子。”然友反命。世子曰：“然。是诚在我。”五月居庐，未有命戒，百官族人，可谓曰知。及至葬，四方来观之，颜色之戚，哭泣之哀。吊者大悦。（《孟子滕文公》）
　　滕文公问为国。孟子曰：“民事不可缓也。诗云：‘昼尔于茅，宵尔索，亟其乘屋，其始播百谷。’民之为道也，有恒产者有恒心，无恒产者无恒心。苟无恒心，放辟邪侈，无不为矣。及陷乎罪，然后从而刑之，是罔民也。焉有仁人在位，罔民而可为也？是故贤君必恭俭礼下，取于民有制。阳虎曰：‘为富不仁矣，为仁不富矣。’夏后氏五十而贡，殷人七十而助，周人百亩而彻，其实皆什一也。彻者彻也，助者藉也。龙子曰：治地莫善于助，莫不善于贡。贡者，校数岁之中以为常。乐岁，粒米狼戾，多取之而不为虐，则寡取之。凶年，粪其田而不足，则必取盈焉。为民父母，使民盻盻然将终岁勤动，不得以养其父母，又称贷而益之，使老稚转乎沟壑，恶在其为民父母也？夫世禄，滕固行之矣。《诗》云：‘雨我公田，遂及我私。’惟助为有公田。由此观之，虽周亦助也。设为庠序学校以教之，庠者养也，校者教也，序者射也。夏曰校，殷曰序，周曰庠，学则三代共之，皆所以明人伦也。人伦明于上，小民亲于下，有王者起，必来取法，是为王者师也。《诗》云：‘周虽旧邦，其命维新。’文王之谓也。子力行之，亦以新子之国。”使毕战问井地。孟子曰：“子之君将行仁政，选择而使子，子必勉之。夫仁政必自经界始。经界不正，井地不均，谷禄不平。是故暴君污吏必慢其经界。经界既正，分田制禄，可坐而定也。夫滕壤地褊小，将为君子焉，将为野人焉。无君子莫治野人，无野人莫养君子。请野，九一而助，国中什一使自赋。卿以下必有圭田，圭田五十亩，余夫二十五亩。死徙无出乡，乡田同井，出入相友，守望相助，疾病相扶持，则百姓亲睦。方里而井，井九百亩，其中为公田。八家皆私百亩，同养公田，公事毕，然后敢治私事，所以别野人也。若夫润泽之，则在君与子矣。”（《孟子滕文》）
　　（孔子之道，仁而已矣。仁始于父母，故孝弟为仁之本。仁极于天下，故井田为仁之极。国君首从孔子之道者，魏文侯为先，滕文公次之，二君诚贤主哉！后世得行孔子之道，二君有功焉，宜配享孔庙者也。）
　　陈良，楚产也，悦周公、仲尼之道，北学于中国。北方之学者，未能或之先也。（《孟子滕文》）
　　孟子曰：“逃墨必归于杨，逃杨必归于儒。归，斯受之而已矣。”（《孟子尽心》）（当时七十子后学传道甚盛，杨、墨之徒多有逃而来归者。）
　　齐宣王褒儒尊学。孟轲、淳于郚之徒，受上大夫之禄，不任职而论国事。盖齐稷下先生，千有余人。（《盐铁论论儒》）孟子、荀卿，儒术之士。（《战国策》刘向序）
　　牛缺居上地，大儒也。下之邯郸，遇盗于耦沙之中。盗求其橐中之载，则与之；求其车马，则与之；求其衣被，则与之。牛缺出而去。盗相谓曰：“此天下之显人也，今辱之如此，此必我于万乘之主。万乘之主必以国诛我，我必不生。不若相与追而杀之，以灭其迹。”（《吕氏春秋必己》）
　　（当时学儒者超旷如此，虽盗亦畏其贤，宜其教之盛也。）
　　牛缺为上地大儒，下之邯郸，则赵人从儒教而有盛名者。且当时惟荀卿得称大儒，然则牛缺之成就可想，否亦陈良之俦也。）
　　齐宣王问匡倩曰：“儒者博乎？”曰：“不也。”王曰：“何也？”匡倩对曰：“博贵枭，胜者必杀枭。杀枭者，是杀所贵也。儒者以为害义，故不博也。”又问：“儒者弋乎？”曰：“不也。弋者，从下害于上者也，是从下伤君也，儒者以为害义，故不弋。”又问：“儒者鼓瑟乎？”曰：“不也。夫瑟以小弦为大声，以大弦为小声，是大小易序，贵贱易位，儒者以为害义，故不鼓也。”宣王曰：“善。”仲尼曰：“与其使民谄下也，宁使民谄上。”（《韩非子外储说》）
　　（当时战国之儒教盛行天下，以儒者为一异教异人，戒律甚严，故有此问。匡倩所答，或有为而言，或是时儒教持戒更严，如宋儒之严谨，故能变动天下欤？）
　　吴起事悼王，使私不害公，谗不蔽忠，言不取苟合，行不取苟容，行义不顾毁誉。（《战国策秦》）
　　（吴起为曾子弟子，虽有失行，而曾闻儒者之道，故其行可取如是。）
　　燕将攻下聊城，人或谗之。燕将惧诛，遂保守聊城不敢归。田单攻之岁余，士卒多死，而聊城不下。鲁连乃书约之，矢以射城中，遗燕将。燕将曰：“敬闻命矣。”因罢兵，到读而去。故解齐国之围，救百姓之死，仲连之说也。（《战国策齐》）
　　鲁仲连谓孟尝君曰：“君好士，未也。”（同上）
　　十三年，诸侯举兵以伐齐。齐王闻之，惕然而恐，召其群臣大夫告曰：“有智为寡人用之。”于是博士淳于郚仰天大笑而不应。（《说苑尊贤》）
　　（《汉书》：贾山之祖为魏文侯博士。《史记循吏传》：“公仪休者，鲁之博士也。”《汉书伏胜传》：“伏生故为秦博士。”则孔子之道，已行于魏、鲁、秦之国矣。此云博士淳于髡，齐亦立博士而尊孔子矣。）
　　故商君以王道说孝公，不用，即以强国之道，卒以就功。邹子以儒术干世主，不用，即以变化始终之论，卒以显名。（《盐铁论论儒》）（商君、邹衍，固儒家后学也，但稍曲学阿世耳。）
　　魏惠王死，葬有日矣，天大雨雪，至于牛目。群臣多谏于太子者曰：“雪甚如此而行葬，民必甚疾之，官费又恐不给，请弛期更日。”太子曰：“为人子者，以民劳与官费用之故，而不行先王之葬，不义也。子勿复言。”（《吕氏春秋开春论》）
　　魏有老儒而不善济阳君。客有与老儒私怨者，因攻老儒杀之，以德于济阳君，曰：“臣为其不善君也，故为君杀之。”济阳君因不察而赏之。一曰：济阳君有少庶子，有不见知欲入爱于君者。齐使老儒掘药于马梨之山。济阳少庶子欲以为功，入见于君，曰：“齐使老儒掘药于马梨之山，名掘药也，实间君之国。君杀之，是将以济阳君抵罪于齐矣，臣请刺之。”君曰：“可。”于是明日得之城阴而刺之，济阳君还益亲之。（《韩非子内储》）
　　子鱼生于战国之世，长于兵戍之间，然独乐先王之道，讲习不倦。（《孔丛子独治》）贾山“祖父袪，故魏王时博士弟子也”。（《汉书贾山传》）
　　是时诸侯多辩士，如荀卿之徒，著书布天下。（《史记吕不韦传》）
　　齐襄王时，而荀卿最为老师。齐尚修列大夫之缺，而荀卿三为祭酒焉。齐人或谗荀卿，乃适楚，而春申君以为兰陵令。春申君死而荀卿废，因家兰陵。李斯尝为弟子，已而相秦。（《史记孟荀列传》）
　　客说春申君曰：“汤以亳，武王以狖，皆不过百里以有天下。今孙子，天下贤人也。君籍之以百里之势，臣窃以为不便于君，何如？”春申君曰：“善。”于是使人谢孙子。孙子去之赵，赵以为上卿。客又说春申君曰：“昔伊尹去夏入殷，殷王而夏亡，管仲去鲁入齐，鲁弱而齐强。夫贤者之所在，其君未尝不尊，国未尝不荣也。今孙子，天下贤人也，君何辞之？”春申君又曰：“善。”于是使人请孙子于赵，孙子为书谢。（《战国策楚》）
　　元王惕然而悟，乃召博士卫平而问之。（《史记龟策列传》）（由是言之，楚亦立博士矣。）──右儒教盛行于战国。
　　藏书策，习谈论，聚徒役，服文学而议说，世主必从而礼之，曰：敬贤士，先王之道也。（《韩非子显学》）儒服带剑者众而耕战之士寡。（《韩非子问辨》）
　　（观此可知儒教大行于秦，故谓之众。）李斯与包丘子俱事荀卿。（《盐铁论毁学》）斯知六艺之归。（《史记李斯列传》）
　　秦始皇帝既吞天下，乃召群臣而议，曰：“古者五帝禅贤，三王世继，孰是？将为之。”博士七十人未对。（《说苑至公》）
　　（案，秦以武力得天下，然能立博士，以尊孔子之经，且多至七十人，孔子之学亦盛矣。）
　　臣等谨与博士议曰：“古有天皇，有地皇，有泰皇，泰皇最贵。臣等昧死上尊号，王为泰皇，命为制，令为诏，天子自称曰朕。”（《史记秦始皇本纪》）
　　始皇三十四年，置酒咸阳宫。博士仆射周青臣等颂称始皇威德。（《史记李斯列传》）
　　博士齐人淳于越进曰：“臣闻殷、周之王千余岁，封子弟功臣自为枝辅。今陛下有海内，而子弟为匹夫，卒有田常六卿之臣，无辅拂，何以相救哉？事不师古而能长久者，非所闻也。”（《史记秦始皇本纪》）
　　二十八年，始皇东行郡县，上邹峄山，立石；与鲁诸儒议刻石颂秦德，议封禅望祭山川之事。（同上）诸儒疾秦焚《诗》、《书》，诛僇文学。（《史记封禅书》）
　　于是征从齐、鲁之儒生博士七十人，至乎泰山下。诸儒生或议曰：“古者封禅，为蒲车，恶伤山之土石草木；扫地而祭，席用苴秸，言其易遵也。”始皇闻此议各乖异，难施用，由此黜儒生。诸儒既黜，不得与封禅之礼。闻始皇遇风雨，即讥之。（同上）
　　博士曰：“水神不可见，以大鱼蛟龙为候。今上祷祠备谨，而有此恶神，当除去，而善神可致。”（《史记秦始皇本纪》）使博士为《仙真人诗》。
　　非博士官所职，天下敢有藏《诗》、《书》百家语者，悉诣守尉杂烧之。
　　始皇闻亡，乃大怒曰：“吾前收天下书，不中用者尽去之，悉召文学方术士甚众，欲以兴太平。”
　　“诸生在咸阳者，吾使人廉问，或为妖言以乱黔首”。于是使御史悉案问诸生。诸生传相告引乃自除，犯禁者四百六十余人，皆坑之咸阳。
　　始皇长子扶苏谏曰：“天下初定，远方黔首未集。诸生皆诵法孔子，今上皆重法绳之，臣恐天下不安，唯上察之。”（并同上）（或疑博士仅掌通古今，岂知其皆诵法孔子乎？）
　　叔孙通者，薛人也，秦时以文学征，待诏博士。（《史记刘敬叔孙通传》）
　　二世召博士诸儒生问曰：“楚戍卒蕲入陈，于公如何？”博士诸生三十余人前曰：“人臣无将，将即反，罪死无赦。”乃赐叔孙通帛二十匹，衣一袭，拜为博士。（并同上）
　　张苍，阳武人也，好书律历。秦时为御史，主柱下方书。（《汉书张苍列传》）
　　子鱼居卫，与张耳、陈余相善。耳、余，魏之名士也。秦灭魏，求耳、鱼。惧走。会陈胜、吴广起兵于陈，欲以诛秦。余谓陈王曰：“今必欲定天下，取王侯者，其道莫若师贤而友智。孔子之孙今在魏，居乱世能正其行，修其祖业，不为时变。其父相魏，以圣道辅战国，见利不易操，名称诸侯，世有家法。其人通材，足以干天下，博知，足以虑未形。必宗此人，天下无敌矣。”陈王大悦，遣使者赍千金，加束帛，以车三乘聘焉。耳又使谓子鱼曰：“天下之事已可见矣。今陈王兴义兵，讨不义，子宜速来以集其事。王又闻子贤，欲谘良谋，虚意相望也。”子鱼遂往。陈王郊迎，而执其手议世务。子鱼以霸王之业劝之。王悦其言，遂尊以博士，为太师，谘度焉。（《孔丛子独治》）
　　良尝学礼淮阳。（《汉书张陈王周传》）陈余，大梁人，好儒术。（《汉书陈余列传》）伏生，济南人也，故为秦博士。（《汉书伏胜传》）
　　──右儒教盛于秦。高皇帝过鲁，以太牢祠焉。（《史记孔子世家》）（当时孔子未一统，高祖以其为一方教主，故尊祀之。）
　　陆生时时前说，称《诗》、《书》。高帝骂之曰：“乃公居马上而得之，安事《诗》、《书》！”陆生曰：“居马上得之，宁可以马上治之乎！且汤、武逆取而以顺守之，文武并用，长久之术也。昔者吴王夫差、智伯极武而亡，秦任刑法不变，卒灭赵氏。乡使秦已并天下，行仁义，法先圣，陛下安得而有之？”高帝不怿，而有惭色，乃谓陆生曰：“试为我着秦所以失天下，吾所以得之者何？及古成败之国。”陆生乃粗述存亡之征，凡着十二篇。每奏一篇，高帝未尝不称善，左右呼万岁。号其书曰《新语》。（《史记郦生陆贾列传》）
　　上折随何之功，谓何为腐儒，“为天下安用腐儒？”随何跪曰：“夫陛下引兵攻彭城，楚王未去齐也。陛下发步卒五万人，骑五千，能以取淮南乎？”上曰：“不能。”随何曰：“陛下使何与二十人使淮南，至如陛下之意，是何之功贤于步卒五万人，骑五千也。然而陛下谓何腐儒，为天下安用腐儒，何也？”（《史记黥布列传》）
　　（陆贾、随何、郦生，今人以为开国辨士者，而皆儒也。盖自战国来，儒生以辩定天下，故四科以言语次德行。儒生无操干戈之功者。闻俎豆而未习军旅，盖教之宗旨；疾火攻，疾灭国，疾取邑，故不言兵学。后世儒生争言兵学，失教旨矣。）
　　骑士曰：“沛公不好儒。诸客冠儒冠来者，沛公辄解其冠，泄溺其中。与人言，常大骂，未可以儒上说也。”郦生曰：“弟言之。”骑士从容言如郦生所诫者。沛公至高阳传舍，使人召郦生。郦生至，入谒。沛公方倨床，使两女洗足，而见郦生。郦生入，则长揖不拜，曰：“足下欲助秦攻诸侯乎？且欲率诸侯破秦也？”沛公骂曰：“竖儒！夫天下同苦秦久矣，故诸侯相率而攻秦，何谓助秦攻诸侯乎？”（《史记郦生陆贾列传》）
　　沛公方洗，问使者曰：“何如人也？”使者对曰：“状貌类大儒，衣儒衣，冠侧注。”沛公曰：“为我谢之，言我方以天下为事，未暇见儒人也。”郦生瞋目案剑，叱使者曰：“走！复入言沛公：吾高阳酒徒也，非儒人也！”使者惧而失谒，跪拾谒，还走，复入报曰：“客，天下壮士也，叱臣，臣恐，至失谒。曰：‘走！复入言，而公高阳酒徒也。’”沛公据雪足杖矛曰：“延客入。”郦生入揖沛公，曰：“足下甚苦，暴衣露冠，将兵助楚讨不义，足下何不自喜也？臣愿以事见，而曰‘吾方以天下为事，未暇见儒人也’。”（同上）
　　（汉高以儒不言兵，且迂腐，故不好。犹方有事之际，有僧来见，自未暇见之。当时见儒别一衣冠，别一道术，有类此。）
　　叔孙通儒服，汉王憎之。乃变其服，服短衣楚制，汉王喜。叔孙通之降汉，从儒生弟子百余人，然通无所言进，专言诸故群盗壮士进之。（《史记刘敬叔孙通列传》）
　　（短衣楚制，可知自楚以来至汉高，皆用短衣。如今泰西君相俱短衣，惟神父牧师皆衣长衣，故当时惟儒服乃长衣也。）
　　汉王拜叔孙通为博士，号稷嗣君。汉五年，已并天下，诸侯共尊汉王为皇帝于定陶。叔孙通就其仪，号高皇帝，悉去秦苛仪法为简易。群臣饮酒争功，醉或妄呼，拔剑击柱。高帝患之。叔孙通知上益厌之也，说上曰：“夫儒者难与进取，可与守成。臣愿征鲁诸生与臣弟子共起朝仪。”（同上）
　　乃拜叔孙通为太常，赐金五百斤。叔孙通因进曰：“诸弟子儒生，随臣久矣，与臣共为仪，愿陛下官之。高帝悉以为郎。”（同上）
　　高祖以征伐定天下，而缙绅之徒骋其知辩师古曰：缙绅，儒者之服也，并成大业。（《汉书郦陆朱刘叔孙传》）
　　高帝崩，孝惠即位，乃谓叔孙生曰：“先帝园陵寝庙，群臣莫能习。”徙为太常。定宗庙仪法，及稍定汉诸仪法，皆叔孙生为太常所论箸也。（《史记刘敬叔孙通传》）
　　楚元王交，字游，高祖同父少弟也。好书，多材艺。少时，尝与鲁穆生、白生、申公，俱受《诗》于浮丘伯。伯者，孙卿门人也。（《汉书楚元王传》）
　　元王既至楚，以穆生、白生、申公为中大夫。高后时，浮丘伯在长安，元王遣子郢客与申公俱卒业。文帝时，闻申公为《诗》最精，以为博士。元王好《诗》，诸子皆读《诗》。申公始为《诗》传，号《鲁诗》。元王亦次之《诗》传，号曰《元王诗》。
　　初，元王敬礼申公等。穆不耆酒，元王每置酒，常为穆生设醴。及王戊即位，常设，后忘设焉。穆生退曰：“可以逝矣。醴酒不设，王之意怠。不去，楚人将钳我于市。”称疾卧。申公、白生强起之，曰：“独不念先王之德与？今王一旦失小礼，何足至此？”穆生曰：“《易》称‘知几其神乎？’‘几者，动之微，吉凶之先见者也。君子见几而作，不俟终日。’先王之所以礼吾三人者，为道之存故也。今而忽之，是忘道也。忘道之人，胡可与久处？岂为区区之礼哉？”遂谢病去。（并同上）
　　梁怀王揖，文帝少子也，好《诗》、《书》。（《汉书文三王传》）
　　而苍乃自秦时为柱下御史，明习天下图书计籍，又善用算律历；故令苍以列侯居相府，领主郡国上计者。（《汉书张苍列传》）
　　悼惠王富于春秋。参尽召长老诸先生，问所以安集百姓，而齐故诸儒以百数，言人人殊。参未知所定。（《汉书曹参传》）
　　（曹参相齐时，诸儒百数言治；则知秦、汉之际，儒生固多矣。）
　　贾生名谊，洛阳人也。年十八，以能诵《诗》，属书，闻于郡中。吴廷尉为河南守，闻其秀才，召至门下，甚幸爱。孝文皇帝初立，闻河南守吴公治平为天下第一，故与李斯同邑而常学事焉，乃征为廷尉。廷尉乃言贾生年少，颇通诸子百家之书。文帝召以为博士。（《史记屈贾列传》）
　　贾生以为汉兴，至孝文二十余年，天下和洽，而固当改正朔，易服色，法制度，定官名，兴礼乐。乃悉草具其事仪法，色尚黄，数用五，为官名悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。
　　孝武皇帝立，举贾生之孙二人至郡守。而贾嘉最好学，世其家，与余通书。至孝昭时，列为九卿。（并同上）（吴公为李斯弟子，即荀卿再传。贾谊实荀卿后学也。）
　　宋忠为中大夫，贾谊为博士，同日俱出洗沐，相从论议，诵《易》先王圣人之道术，究遍人情，相视而叹。（《史记日者列传》）
　　鲁人公孙臣上书陈终始，传五德事。言方今土德时，土德应黄龙见，当改正朔、服色、制度。天子下其事，与丞相议。丞相推以为今水德始明，正十月，上黑事，以为其言非是，请罢之。十五年，黄龙见成纪。天子乃复召鲁公孙臣以为博士，申明土德事。（《史记孝文本纪》）
　　（公孙臣请改正朔、服色、制度，盖用《春秋》改制。五德终始，亦是儒家三统义。不得以邹衍黜之。）
　　光又属意于殷，曰：“意好数，公必谨遇之，其人圣儒。”（《史记扁鹊仓公列传》）
　　（儒之极者为“圣儒”。荀子所称于礼旁皇周洽之圣人也，即圣儒也。盖儒教中之极品名号。创教者不能名之，只能谓之“神人”矣。）
　　贾山，颍川人也。祖父袪，故魏时博士弟子也。山受学袪，所言涉猎书记，不能为醇儒。（《汉书贾山列传》）
　　太史公学天官于唐都，受《易》于杨何。（《史记太史公自序》）（天官名义与七纬合，亦孔学也。）
　　孝文帝时，天下无治《尚书》者，独闻济南伏生，故秦博士，治《尚书》，年九十余，老，不可征。乃诏太常使人往受之。太常遣错，受《尚书》伏生所。（《史记袁盎晁错列传》）
　　河间献王德，以孝景帝前二年，用皇子为河间王，好儒学，被服造次必于儒者。山东诸儒多从之游。（《史记五宗世家》）
　　梁孝王令与诸生同舍。相如得与诸生游士居数岁。（《史记司马相如列传》）婴、蚡俱好儒术。（《汉书田蚡传》）
　　儒有邪辟者，而先王之道不废，何也？其行之者多也。（《淮南子修务训》）
　　──右儒教盛行于汉初。
　　
　　卷二十一
　　孔子改制考 卷21
　　○汉武帝后儒教一统考（孔子之道，配神明，醇天地，育万物，本末精粗，六通四辟，无乎不在。诸子奋其螳斧，自取灭亡。自获麟至元狩三百年，削莠铲乱，芟墨夷老，天下归往，大道统一；非特郡国立学，乃至裔夷遣子，章缝遍于外域，六经揭于日月。《春秋》继周，范围百世，盛矣哉！）
　　《春秋》大一统者，天地之常经，古今之通谊也。今师异道，人异论，百家殊方，指意不同，是以上亡以持一统，法制数变，下不知所守。臣愚以为，诸不在六艺之科、孔子之术者，皆绝其道，勿使并进。邪辟之说灭息，然后统纪可一，而法度可明，民知所从矣。（《汉书董仲舒传》）
　　自武帝初立，魏其、武安侯为相，而隆儒矣。及仲舒对册，推明孔氏，罢黜百家；立学校之官，州郡举茂材孝廉，皆自仲舒发之。（同上）
　　孝武初立，卓然罢黜百家，表章六经。遂畴谘海内，举其俊茂，与之立功。兴太学，修郊祀，改正朔，定历数，协音律，作诗乐，建封撝，礼百神，绍周后。号令文章，焕焉可述。后嗣得遵洪业，而有三代之风。（《汉书武帝本纪》）
　　汉武帝材质高妙，有崇先广统之规，故即位而开发大志，考合古今，模范前圣故事，建正朔，定制度，招选俊杰，奋扬威怒，义四加，所征者服，兴起六艺，广进儒术。自开辟以来，惟汉家为最盛焉，故显为世宗，可谓卓尔绝世之主矣！（《新论识通》）
　　（孔子制度，至孝武乃谓大行，乃谓一统，佛法之阿育大天王也。自此至今，皆尊用孔子。）
　　孝惠、吕后时，公卿皆武力有功之臣。孝文时颇征用，然孝文帝本好刑名之言。及至孝景，不任儒者，而窦太后又好黄老之术，故诸博士具官待问，未有进者。及今上即位，赵绾、王臧之属明儒学，而上亦乡之，于是招方正、贤良、文学之士。自是之后，言《诗》，于鲁则申培公，于齐则辕固生，于燕则韩太傅；言《尚书》，自济南伏生；言《礼》，自鲁高堂生；言《易》，自菑川田生；言《春秋》于齐鲁自胡母生，于赵自董仲舒。及窦太后崩，武安侯田蚡为丞相，绌黄老刑名百家之言，延文学儒者数百人。而公孙弘以《春秋》，白衣为天子三公，封以平津侯。天下之学士，靡然乡风矣。（《史记儒林列传》）
　　自武帝以后，崇尚儒学。（《后汉党锢传》）
　　自武帝立五经博士，开弟子员，设科射策，劝以官禄，讫于元始，百有余年，传业者浸盛，支叶蕃滋，一经说至百余万言，大师众至千余人。（《汉书儒林传》）
　　（古无学校选举，三桓七穆，只有世卿。虽颜、冉龙翰凤雏，曾、闵兰熏雪白，不登孝廉，岂有甲乙？自孔子讥世卿，立科举，田野之秀，乃有登进。《春秋》虽改制，而未行。至汉武，乃始创行之。迄今二千年，虽少有更变，大端仍自汉武始。汉武之功亦大矣！）
　　──右汉武帝罢黜百家，专崇儒教。
　　建武五年，冬十月，还幸鲁，使大司空祠孔子。（《后汉光武帝纪》）建武十四年，四月辛巳，封孔子后志，为褒成侯。（同上）
　　永平十五年，幸孔子宅，祠仲尼及七十二弟子，亲御讲堂，命皇太子诸王说经。（《后汉明帝纪》）（明帝最尊孔子，为帝王诣阙里之始。）
　　元和二年春，帝东巡狩，还过鲁，幸阙里。以太牢祠孔子及七十二弟子，作六代之乐，大会孔氏男子二十以上者六十三人，命儒者讲论。（《后汉儒林传》）
　　（后汉时，六代之乐犹存。大合孔子之乐，亲谒阙里，自此始。）
　　延光三年戊辰，祀孔子及七十二弟子于阙里，自鲁相令丞尉及孔氏亲属妇女，诸生悉会。赐褒成侯以下帛各有差。（《后汉安帝纪》）
　　光和元年，遂置鸿都门学，画孔子及七十二弟子像。（《后汉蔡邕传》）备博士，广太学，而祀孔子焉，礼也。（《申鉴时事》）──右汉武后特尊孔子，加崇异礼。
　　绥和五年，又上宝磬十六。刘向以为美化所降，用立辟雍，而士多仁孝，女性贞。（《华阳国志》）
　　莽奏起明堂、辟雍、灵台，为学者筑舍万区，作市常满仓，制度甚盛。立《乐经》。益博士员，经各五人。征天下通一艺教授十一人以上。（《汉书王莽传》）
　　昭帝时，举贤良文学，增博士弟子员，满百人。宣帝末，增倍之。元帝好儒，能通一经者皆复。数年，以用度不足，更为设员千人。郡国置五经百石卒史。成帝末，或言孔子布衣，养徒三千人，今天子太学弟子少，于是增弟子员三千人；岁余，复如故。平帝时，王莽秉政，增元士之子，得受业如弟子，勿以为员。岁课甲科四十人为郎中，乙科二十人为太子舍人，丙科四十人补文学掌故云。（《汉书儒林传》）
　　夏，安汉公奏车服制度，吏民养生送终嫁娶、奴婢田宅器械之品。立官稷及学官。郡国曰学，县、道、邑、侯国曰校，校学置经师一人；乡曰庠，聚曰序，庠序置《孝经》师一人。（《汉书孝平皇帝纪》）
　　及王莽为宰衡，欲耀众庶，遂兴辟雍，因以篡位，海内畔之。世祖受命中兴，拨乱反正，改定京师于士中。即位三十年，四夷宾服，百姓家给：政教清明，乃营立明堂辟痈。显宗即位，躬行其礼，宗祀光武皇帝于明堂，养三老五更于辟痈。（《汉书礼乐志》）
　　建武五年，初起太学，车驾还宫，幸太学，赐博士弟子各有差。（《后汉儒林列传》）建武五年，乃修起太学。稽式古典，笾豆干戚之容，备之于列。
　　帝临辟痈，于行礼中拜恭为司空，儒者以为荣。
　　论曰：自光武中年以后，干戈稍戢，专事经学，自是其风世笃焉。其服儒衣，称先王，游庠序，聚横塾者，盖布之于邦域矣。若乃经生所处，不远万里之路，精庐暂建，赢粮动有千百，其耆名高义，开门受徒者，编牒不下万人；皆专相传祖，莫或讹杂。
　　中元元年，初建三雍。明帝即位，亲行其礼，天子始冠通天，衣日月，备法物之驾，盛清道之仪，坐明堂而朝群后，登灵台以望云物，袒割辟雍之上，尊养三老五更。飨射礼毕，帝正坐自讲诸，儒执经问难于前，冠带缙绅之人，圜桥门而观听者，盖亿万计。其后复为功臣子孙、四姓末属，别立校舍，搜选高能以受其业。自期门羽林之士，悉令通《孝经》章句。匈奴亦遣子入学。济济乎，洋洋乎，盛于永平矣！（并同上）
　　（三雍为明堂、太学、灵台。王莽行之不成。光武三十年营之，至明帝始行，为行孔子三雍之制之始。冠通天，冕也；衣日月，衮也。明帝从孔子衣服之制，直至明世犹用之。今蟒袍朝服，尚有藻火粉米，亦衮之余也。养老亦孔子之制。明帝袒割养老，飨射遍举，执经自讲，圜桥亿万，孔学之行，古今为最盛矣。）
　　孝明皇帝：垂情古典，游意经艺；每飨射礼毕，正坐自讲，诸儒并听，四方欣欣。虽阙里之化，矍相之事，诚不足言。又多征名儒，以充礼官。（《后汉樊宏传》）
　　永平九年。为四姓小侯，开立学校，置五经师。（《后汉明帝纪》）
　　车驾幸太学，会诸博士论难于前。荣被服儒衣，温恭有蕴藉，辩明经义，每以礼让相厌，不以辞长胜人，儒者莫之及。特加赏赐。又诏诸生雅吹击磬，尽日乃罢。后荣入会庭中，诏赐奇果，受者皆怀之，荣独举手捧之以拜。帝笑指之曰：“此真儒生也。”（《后汉桓荣传》）
　　建初三年。十一月壬戌，诏曰：“盖三代导人，教学为本。汉承暴秦，褒显儒术，建立五经，为置博士。其后学者精进，虽曰承师，亦别名家。孝宣皇帝以为去圣久远，学不厌博，故遂立大小夏侯《尚书》。后又立京氏《易》。至建武中，复置颜氏、严氏《春秋》、大小戴《礼》博士。此皆所以扶进微学，尊广道艺也。中元元年诏书，五经章句烦多，议欲减省。至永平元年，长水校尉儵奏言，先帝大业，当以时施行，使诸儒共正经义，颇令学者得以自助。孔子曰：‘学之不讲，是吾忧也。’又曰：‘博学而笃志，切问而近思，仁在其中矣。’于戏，其勉之哉！”于是下太常，将大夫、博士、议郎、郎官及诸生诸儒会白虎观，讲议五经同异。
　　使五官中郎将魏应承制问，侍中淳于恭奏，帝亲称制临决，如孝宣甘露石渠故事，作《白虎议奏》。（《后汉章帝纪》）
　　元和二年，赐博士员弟子见在太学者布，人三匹。令郡国上明经者，口十万以上五人，不满十万三人。（《后汉章帝纪》）
　　初，酺之为大匠，上言：孝文皇帝始置一经博士，武帝大合天下之书，而孝宣论六经于石渠，学者滋盛，弟子万数。光武初兴，愍其荒废，起太学，博士舍内外讲堂，诸生横卷，为海内所集。明帝时，辟雍始成，欲毁太学。太尉赵熹以为太学、辟雍，皆宜兼存，故并传至今。（《后汉翟酺传》）
　　时郡学久废，德乃修起横舍，备俎豆，黻冕行礼，奏乐；又尊飨国老，宴会诸儒。百姓观者，莫不劝服。（《后汉鲍永传》）
　　永元十二年壬子，赐博士员弟子在太学者布，人三匹。（《后汉和殇帝纪》）永元十四年三月戊辰，临辟雍飨射，大赦天下。（同上）延光三年壬戌，车驾还京师，幸太学。（《后汉安帝纪》）
　　永建六年秋九月辛巳，缮起太学。（《后汉顺帝纪》）阳嘉元年庚寅，帝临辟雍飨射，大赦天下。（同上）
　　阳嘉元年，太学新成，诏试明经者补弟子，增甲乙之科，员各十人；除京师及郡国耆儒年六十以上为郎、舍人，诸王国郎者，百三十八人。（《后汉左雄列传》）
　　顺帝感翟酺之言，乃更修黉宇，凡所造构二百四十房，千八百五十室。（《后汉书儒林列传》）
　　熹平四年，灵帝乃诏诸儒正定五经，刊于石碑，为古文、篆、隶三体书法，以相参检。树之学门，使天下咸取则焉。（《后汉儒林传》）
　　邕以经籍去圣久远，文字多谬，俗儒穿凿，疑误后学。熹平四年，乃与五官中郎将堂溪典，光禄大夫杨赐，谏议大夫马日磾，议郎张驯、韩说，太史令单扬等，奏求正定六经文字。灵帝许之。邕乃自书册于碑，使工镌刻，立于太学门外。于是后儒晚学，咸取正焉。（《后汉蔡邕传》）
　　（今欲考孔子正字，当以邕《石经》为定。邕所书有《公羊》、《欧阳尚书》，盖今学正宗也。）光和五年十二月，还幸太学。（《后汉灵帝纪》）
　　夫《五经》亦汉家之所立，儒生善政大义皆出其中。董仲舒表《春秋》之义，稽合于律，无乖异者。然则《春秋》，汉之经，孔子制作，垂遗于汉。（《论衡程材》）
　　（《春秋》汉之经，汉家善政皆出其中。盖汉人政事皆法孔经，非同后世仅资考据也。）──右汉武后崇尚儒术，盛行孔子学校之制。
　　公孙弘为学官，悼道之郁滞，乃请曰：“丞相御史言，制曰：‘盖闻导民以礼，风之以乐。婚姻者，居室之大伦也。今礼废乐崩，朕甚愍焉。故详延天下方正博闻之士，咸登诸朝。其令礼官劝学讲议，洽闻兴礼，以为天下先。太常议与博士弟子崇乡里之化，以广贤材焉。’谨与太常臧、博士平等议曰：‘闻三代之道，乡里有教，夏曰校，殷曰序，周曰庠。其劝善也显之朝廷，其惩恶也加之刑罚。故教化之行也，建首善自京师始，由内及外。今陛下昭至德，开大明，配天地，本人伦，劝学修礼，崇化厉贤，以风四方，太平之原也。古者政教未洽，不备其礼，请因旧官而兴焉。为博士官置弟子五十人，复其身。太常择民年十八已上、仪状端正者，补博士弟子。郡国县道邑有好文学、敬长上、肃政教、顺乡里、出入不悖所闻者，令相长丞上属所二千石，二千石谨察可者，当与计偕，诣太常，得受业如弟子。一岁皆辄试，能通一艺以上，补文学掌故缺。其高弟可以为郎中者，太常籍奏，即有秀才异等，辄以名闻。其不事学若下材及不能通一艺，辄罢之。而请诸不称者罚。’臣谨案诏书律令下者，明天人分际，通古今之义，文章尔雅，训辞深厚，恩施甚美。小吏浅闻，不能究宣，无以明布谕下。治礼，次治掌故，以文学礼义为官，迁留滞，请选择其秩比二百石以下，及吏百石通一艺以上，补左右内史、大行卒史；比百石以下，补郡太守卒史；皆各二人，边郡一人，先用诵多者。若不足，乃择掌故补。中二千石属，文学掌故补郡属，备员。请着功令。佗如律令。”制曰：“可。”自此以来，则公卿大夫士吏，斌斌多文学之士矣。（《史记儒林列传》）
　　（以孔子之学立学官选举，自此始，遂至于今。）
　　建元元年，天子初即位，招贤良文学之士。是时弘年六十，征以贤良为博士。（《史记平津侯主父列传》）太常令所征儒士各对策，百余人。上方乡文学，招俊乂，以广儒、墨。（并同上）
　　武帝时，征北海太守诣行在所，有文学卒史王先生者，自请与太守俱。（《史记滑稽传》）上召视诸儒。（《汉书董仲舒传》）胶西王闻仲舒大儒，善待之。（同上）
　　公孙弘年四十余，乃学《春秋》杂说。武帝初即位，招贤良文学士。是时弘年六十，以贤良征，为博士。（《汉书公孙弘传》）
　　喜举孝廉，为郎，曲台署长。病免，为丞相掾。博士缺。（《前汉书儒林传》）
　　建元元年，议立明堂。遣使者安车蒲轮，束帛加璧，征鲁申公。（《汉书武帝纪》）五年，置五经博士。元光元年，冬十一月，初令郡国举孝廉各一人。
　　夏六月，诏曰：“盖闻导民以礼，风之以乐。今礼坏乐崩，朕甚闵焉。故详延天下方闻之士，咸荐诸朝。其令礼官劝学，讲议洽闻，举遗兴礼，以为天下先。太常其议予博士弟子崇乡党之化，以厉贤材焉。”丞相弘请为博士置弟子员，学者益广。（并同上）
　　始元五年，诏曰：“朕以眇身，获保宗庙，战战栗栗，夙兴夜寐，修古帝王之事，通保傅，传《孝经》、《论语》、《尚书》，未云有明。其令三辅太常，举贤良各二人，郡国文学高第各一人。”（《汉书孝昭皇帝纪》）
　　孝宣承统，纂修洪业，亦讲论六艺，招选茂异；而萧望之、梁丘贺、夏侯胜、韦玄成、严彭祖、尹更始，以儒术进，刘向、王褒，以文章显。（《史记平津侯列传》）
　　夏四月庚午，地震，诏内郡国举文学高第各一人。（《汉书孝宣皇帝纪》）
　　丞相御史，其与列侯、中二千石、博问经学之士，有以应变，辅朕之不逮，毋有所讳。令三辅太常内郡国，举贤良方正各一人。
　　元康元年秋八月，诏曰：“朕不明六艺，郁于大道，是以阴阳风雨未时。其博举吏民，厥身修正，通文学，明于先王之术，宣究其意者各二人，中二千石各一人。”（并同上）
　　是时宣帝循武故事，招选名儒俊材，置左右。（《汉书刘向传》）
　　丞相御史中二千石，举茂材异等直言极谏之士，朕将亲览焉。（《汉书孝元皇帝纪》）永光元年二月，诏丞相御史，举质朴敦厚逊让有行者。其令内郡国举茂材异等贤良直言之士，各一人。
　　建昭四年，遣谏大夫博士赏等二十一人，循行天下，存问耆老鳏寡孤独乏困失职之人，举茂材特立之士。相将九卿，其帅意无怠，使朕获观教化之流焉。（并同上）
　　元帝少而好儒，及即位，征用儒生，委之以政。贡、薛、韦、匡，迭为宰相。（《汉书孝元帝纪赞》）
　　建始二年二月，诏三辅内郡举贤良方正各一人。（《汉书孝成皇帝纪》）
　　丞相御史与将军、列侯、中二千石及内郡国，举贤良方正能直言极谏之士，诣公交车，朕将览焉。
　　阳朔二年，诏曰：古之立太学，将以传先王之业，流化于天下也。儒林之官，四海渊源，宜皆明于古今，温故知新，通达国体，故谓之博士，否则学者无述焉，为下所轻，非所以尊道德。工欲善其事，必先利其器。丞相御史其与中二千石、二千石，杂举可充博士位者，使卓然可观。
　　帝王之道，日以陵夷，意乃招贤选士之路，郁滞而不通与？将举者未得其人也？其举敦厚有行义，能直言者，冀闻切言嘉谋，匡朕之不逮。
　　元延元年，诏曰：乃者日蚀星陨，谪见于天，大异重仍，在位默然，罕有忠言。今孛星见于东井，朕甚惧焉。公卿、大夫、博士、议郎，其各悉心惟思变意，明以经对，无有所讳。与内郡国举方正能直言极谏者，各一人。（并同上）
　　贡禹，字少翁，琅邪人也。以明经絜行着闻，征为博士。（《汉书贡禹传》）
　　彭宣，字子佩，淮阳阳夏人也。治《易》，事张禹，举为博士。（《汉书彭宣传》）
　　王吉，字子阳，琅邪皋虞人也。少时学明经，以郡吏，举孝廉为郎。（《汉书王吉传》）
　　贤为人质朴少欲，质志于学，兼通《礼》、《尚书》，以《诗》教授，号称邹鲁大儒，征为博士。（《汉书韦贤传》）
　　玄成字少翁，以父任为郎，常侍骑。少好学，修父业，尤谦逊下士，出遇知识步行，辄下从者与载送之，以为常。其接人，贫贱者益加敬，繇是名誉日广。以明经，擢为谏大夫。（同上）
　　疏广，字仲翁，东海兰陵人也。少好学，明《春秋》，家居教授，学者自远方至，征为博士，太中大夫。（《汉书疏广传》）
　　愿与大臣延及儒生，述旧礼，明王制，驱一世之民，济之仁寿之域。（《汉书礼乐志》）
　　宣帝时闻京房为《易》明，求其门人得贺。（《汉书儒林传》）
　　宣帝时，汝南桓宽次公，治《公羊春秋》，举为郎。（《汉书公孙刘田王杨蔡陈郑传赞》）
　　方进读经，博士受《春秋》。积十余年，经学明习，徒众日广，诸儒称之。以射策甲科，为郎二三岁，举明经，迁议郎。（《前汉书翟方进传》）
　　永少为长安小史，后博学经书。建昭中，御史大夫繁延寿闻其有茂材，除补属，举为太常丞。（《汉书谷永传》）
　　师丹治《诗》，事匡衡，举孝廉为郎。元帝末为博士。（《汉书师丹传》）
　　袁安祖父良，习孟氏《易》。平帝时举明经，为太子舍人。（《后汉袁安传》）
　　儿宽，千乘人也。治《尚书》，事欧阳生，以郡国选，诣博士。（《汉书儿宽传》）
　　魏相徙平陵，少学《易》，为郡卒史，举贤良，以对策高第，为茂陵令。（《汉书魏相传》）
　　眭弘少时好侠，斗鸡走马。长乃变节，从嬴公受《春秋》，以明经为议郎。（《前汉书眭弘传》）
　　胜少孤，好学，从始昌受《尚书》及《洪范五行传》，说灾异。后事简卿，又从欧阳氏问。为学精孰，所问非一师也。善说礼服，征为博士。（《汉书夏侯胜传》）
　　京房，字君明，东郡顿丘人也。治《易》，事梁人焦延寿。延寿字赣。赣贫贱，以好学得幸梁王。（《前汉书京房传》）
　　望之好学，治《齐诗》，事同县后仓且十年，以令诣太常受业，复事同学博士白奇，又从夏侯胜问《论语》礼服，京师诸儒称述焉。是时大将军霍光秉政，长史丙吉荐儒生王仲翁与望之等数人，皆召见。（《汉书萧望之传》）
　　衡好学，家贫，庸作以供资用，尤精力过绝人。诸儒为之语曰：“无说《诗》，匡鼎来；匡说《诗》，解人颐。”衡射策甲科，以不应令，除为太常掌故，调补平原文学。学者多上书荐衡经明，当世少双。（《前汉书匡衡传》）
　　子咸亦明经，历位九卿。家世多为博士者。（同上）
　　马宫字游卿，东海戚人也。治《春秋》严氏，以射策甲科为郎。（《前汉书马宫传》）
　　禹壮，至长安学，从沛郡施雠受《易》，琅邪王阳、胶东庸生问《论语》。既皆明习，有徒众，举为郡文学。（《前汉书张禹传》）
　　臣请选郎通经术、有行义者，与王起居，坐则诵《诗》、《书》，立则习礼容，宜有益。王许之，遂乃选郎中张安等十人。（《汉书循吏传龚遂》）
　　自孝武兴学，公孙弘以儒相，其后蔡义、韦贤、玄成、匡衡、张禹、翟方进、孔光、平当、马宫及当子晏，咸以儒宗居宰相位，服儒衣冠，传先王语。（《汉书匡张孔马传赞》）
　　建武六年，敕公卿举贤良方正各一人。（《后汉光武帝纪》）
　　建武七年夏四月壬午，诏曰：比阴阳错谬，日月薄食，百姓有过，在予一人。大赦天下。公卿司隶州牧举贤良方正各一人，遣诣公交车，朕将览试焉。（同上）
　　光武即位，知湛名儒旧臣，欲令干任内职，征拜尚书，使典定旧制。（《后汉伏湛传》）后以儒术举为侍郎，给事黄门。（《后汉卓茂传》）
　　蔡茂，字子礼，河内怀人也。哀、平间以儒显，征试博士。（《后汉蔡茂传》）
　　永平十年，召校官弟子作雅乐，奏《鹿鸣》，帝自御埙篪和之，以娱嘉宾。还幸南顿，劳飨三老官属。（《后汉明帝纪》）
　　（校官奏乐，帝御埙篪，极行孔子之礼乐矣。后世校官弟子，岂能望清光乎？）
　　杨终，年十三，为郡小吏。太守奇其才，遣诣京师受业，习《春秋》。显宗时，征诣兰台，拜校书郎。（《后汉杨终传》）
　　荀爽、郑玄、申屠蟠，俱以儒行为处士，累征。（《后汉荀韩钟陈列传》）
　　建初五年，公卿已下其举直言极谏、能指朕过失者各一人，遣诣公交车，将亲览问焉。其以岩穴为先，勿取浮华。（《后汉章帝纪》）
　　令太傅、三公、中二千石、二千石、郡国守相，举贤良方正、能直言极谏之士各一人。夏五月辛卯，初举孝廉郎中宽博有谋，任典城者以补长相。秋七月辛亥，诏以上林池御田赋与贫人。（同上）
　　永元六年，其令三公、中二千石、二千石、内郡守相，举贤良方正、能直言极谏之士各一人，昭岩穴，披幽隐，遣诣公交车，朕将悉听焉。帝乃亲临策问，选补郎吏。（《后汉和殇帝纪》）
　　永元十三年正月丁丑，帝幸东观览书林，阅篇籍，博选术艺之士以充其官。
　　永元十三年丙辰，诏曰：幽、并、凉州，户口率少，边役众剧，束修良吏，进仕路狭。抚接夷狄，以人为本。其令缘边郡口十万以上，岁举孝廉一人，不满十万，二岁举一人，五万以下，三岁举一人。（并同上）
　　永初元年三月癸酉，日有食之。诏公卿、内外众官、郡国守相举贤良方正，有道术之士，明政术，达古今，能直言极谏者各一人。（《后汉安帝纪》）
　　永初二年，诏公卿举儒术笃学者。大将军邓骘举丕。（《后汉鲁恭传》）
　　永初五年，其令三公、特进侯、中二千石、二千石、郡守、诸侯相，举贤良方正，有道术，达于政化，能直言极谏之士，各一人，及至孝与众卓异者，并遣公交车，朕将亲览焉。（《后汉安帝纪》）
　　永初六年壬子，诏三府选掾属高第能惠利牧养者各五人，光禄勋与中郎将选孝廉郎，宽博有谋，清白行高者五十人，出补令长丞尉。（同上）
　　先是，博士选举多不以实。震举荐明经名士陈留杨伦等显传学业，诸儒称之。（《后汉书杨震传》）
　　建光元年己巳，令公卿、特进侯、中二千石、二千石、郡国守相，举有道之士各一人。赐鳏寡孤独贫不能自存者谷，人三斛。（《后汉安帝纪》）
　　延光二年八月庚午，初令三署郎通达经术任牧民者，视事三岁以上，皆得察举。（同上）
　　辛卯，初令郡国举孝廉，限年四十以上，诸生通章句，文吏能笺奏，乃得应选；其有茂才异行若颜渊、子奇，不拘年齿。（《后汉顺帝纪》）
　　闰月丁亥，令诸以诏除为郎，年四十以上课试如孝廉科者得参廉选，岁举一人。（同上）
　　太学新成，诏试明经者补弟子，增甲乙之科员各十人，除京师及郡国耆儒年六十以上为郡舍人、诸王国郎者百三十八人。（《后汉左雄传》）
　　雄又奏征海内名儒为博士，使公卿子弟为诸生，有志操者加其俸禄。及汝南谢廉、河南赵建，年始十二，各能通经，雄并奏拜童子郎。于是负书来学，云集京师。（同上）
　　二年辛酉，除京师耆儒年六十以上四十八人，补郎、舍人及诸王国郎。（《后汉顺帝纪》）
　　辛亥，诏公卿、郡守、国相，举贤良方正、能直言极谏之士，各一人。（同上）
　　宋登少传欧阳《尚书》，教授数千人。顺帝以登明识礼乐，使持节临太学，奏定典律。（《后汉儒林传宋登》）
　　蔡玄学通五经，门徒常千人，其著录者万六千人。顺帝特诏征拜议郎，讲论五经异同。（《后汉儒林传蔡玄》）
　　二月丙辰，诏大将军、公卿举贤良方正、能探赜索隐者各一人。（《后汉顺冲质帝纪》）
　　选遣八使徇行风俗，皆耆儒知名，多历显位。（《后汉张皓传》）
　　庚戌，诏三公、特进侯、卿、校尉，举贤良方正、幽逸修道之士，各一人。（《后汉冲帝纪》）
　　本初元年，夏四月庚辰，令郡国举明经年五十以上、七十以下诣太学，自大将军至六百石皆遣子受业，岁满课试，以高第五人补郎中，次五人太子舍人；又千石、六百石、四府掾属、三署郎、四姓小侯，先能通经者，各令随家法，其高第者上名牒，当以次赏进。（《后汉质帝纪》）
　　建和元年，诏大将军、公卿、校尉，举贤良方正、能直言极谏者各一人。（《后汉桓帝纪》）
　　建和元年，又诏大将军、公卿、郡国，举至孝、笃行之士各一人。
　　建和三年六月庚子，诏大将军、三公、特进侯其与卿、校尉，举贤良方正、能直言极谏之士各一人。
　　永兴二年癸卯，京师地震，诏公卿、校尉，举贤良方正、能直言极谏者各一人。延熹八年，诏公卿校尉，举贤良方正。（并同上）
　　典少笃行隐约，博学经书，弟子自远方至。建和初，四府表荐，征拜议郎，侍讲禁内。（《后汉赵典传》）
　　长好经学，博通书传，以《尚书》教授，举孝廉。（《后汉寒朗传》）
　　建宁元年五月丁未朔，日有食之。诏公卿以下各上封事。及郡国守相，举有道之士各一人。又故刺史二千石清高有遗惠，为众所归者，皆诣公交车。（《后汉灵帝纪》）
　　灵帝初，代周景为太尉。矩再为上公，所辟召皆名儒宿德，不与州郡交通。（《后汉循吏列传刘矩》）
　　熹平五年，试太学生年六十以上百余人，除郎中、太子舍人，至王家郎、郡国文学吏。（《后汉灵帝纪》）
　　初平四年九月甲午，试儒生四十余人，上第，赐位郎中，次太子舍人，下第者罢之。诏曰：“孔子叹学之不讲，不讲则所识日忘。今耆儒年逾六十，去离本土，营求粮资，不得专业。结童入学，白首空归，长委农野，永绝荣望，朕甚愍焉。其依科罢者，听为太子舍人。”（《后汉献帝纪》）
　　──右汉武后崇尚儒术，盛行孔子选举之制。
　　初，上年二十九，乃得太子，甚喜，为立礻某，使东方朔、枚皋作礻某祝。少壮，诏受《公羊春秋》，又从瑕丘江公受《谷梁》。（《汉书武五子传》）
　　孝武皇帝曾孙病已，有诏掖廷养视；至今年十八，师受《诗》、《论语》、《孝经》，操行节俭，慈仁爱人。（《汉书孝宣皇帝纪》）
　　孝昭皇帝八岁即位，大臣辅政，亦选名儒韦贤、蔡义、夏侯胜等入授于前，平成圣德。（《后汉桓荣传》）
　　宪王壮大，好经书法律，聪达有材，帝甚爱之。太子宽仁，喜儒术。上数嗟叹宪王曰：“真我子也！”（《汉书宣元六王传》）
　　宣帝即位八岁，立为太子，壮大柔仁，好儒。（《汉书孝元皇帝纪》）元帝即位，帝为太子，壮好经书。（《汉书孝成皇帝纪》）
　　光武数引公卿郎将讲论经理，夜分乃寐。（《后汉光武帝纪》）睦少好学，博通书传。（《后汉宗室四王三侯列传》）睦性谦恭好士，千里交结，自名儒宿德，莫不造门。
　　顺阳怀侯嘉。与伯升俱学长安，习《尚书》、《春秋》。（并同上）
　　辅矜严有法度，好经书，善说京氏《易》、《孝经》、《论语》传。（《后汉光武十王列传》）苍少好经书，雅有智思。（同上）明帝十岁，能通《春秋》。（《后汉明帝纪》）
　　明帝师事桓荣学，通《尚书》。（同上）章帝好儒术。（《后汉章帝纪》）
　　长安侯佑能通《诗》、《论》，笃学乐古。（《后汉安帝纪》）──右汉世帝者及诸侯王皆受经，通儒术。马皇后能诵《易》，好读《春秋》。（《后汉马皇后纪》）
　　（皇后通经，孔学于是大盛。）
　　邓皇后十二通《诗》、《论语》。诸兄每读经传，辄下意难问，志在典籍，不问居家之事。（《后汉邓皇后纪》）
　　太后自入宫掖，从曹大家受经书，兼天文算数。昼省王政，夜则诵读，而患其谬误，惧乖典章，乃博选诸儒刘珍等，及博士、议郎、四府掾史五十余人，诣东观记雠校传记。（同上）
　　（马、邓二后皆深于经学，俨如诸生。）
　　梁皇后九岁能诵《论语》，治《韩诗》。（《后汉梁皇后纪》）──右两汉帝者及诸侯王皆受经，通儒术。（皇后附）
　　诏诸儒讲五经同异，太子太傅萧望之等平奏其议，上亲称制临决焉。乃立梁丘《易》、大小夏侯《尚书》、《谷梁春秋》博士。（《汉书孝宣皇帝纪》）
　　秋八月乙卯晦，日有蚀之。光禄大夫刘向校中秘书，谒者陈农使使求遗书于天下。（同上）
　　是时少府五鹿充宗贵幸，为梁丘《易》。自宣帝时善梁丘氏说，元帝好之，欲考其异同，令充宗与诸《易》家论。充宗乘贵辩口，诸儒莫能与抗。（《汉书杨胡朱梅云传》）
　　玄成受诏与太子太傅萧望之，及五经诸儒，杂论同异于石渠阁。（《汉书韦贤传》）征更生受《谷梁》，讲论五经于石渠。（《汉书刘向传》）
　　建初中，大会诸儒于白虎观，考详同异，连月乃罢。肃宗亲临称制，如石渠故事。（《后汉儒林传》）（《白虎通义》集今学之大成，传至于今，可为瑰宝。）
　　终又言：“宣帝博征群儒，论定五经于石渠阁。方今天下少事，学者得成其业，而章句之徒，破坏大体。宜如石渠故事，永为后世则。”于是诏诸儒于白虎观论考同异焉。（《后汉杨终列传》）
　　肃宗集诸儒于白虎观。恭特以经明得召，与其议。（《后汉鲁恭传》）
　　羡博涉经书，有威严，与诸儒讲论白虎殿。（《后汉孝明八王列传》）
　　李育少习《公羊春秋》，诏与诸儒论五经于白虎观。育以《公羊》义，难贾逵，往返皆有理证，最为通儒。（《后汉儒林传》）（国王及诸儒同论经义，当与石渠为儒宗二大会。）
　　于是下太常，将大夫、博士、议郎、郎官及诸生诸儒会白虎观，讲议五经同异，使五官中郎将魏应承制问，侍中淳于恭奏，帝亲称制临决，如孝宣甘露石渠故事。作《白虎议奏》。（《后汉章帝纪》）
　　永初四年，诏谒者刘珍及五经博士，校定东观五经诸子传记百家艺术，整齐脱误，是正文字。（《后汉安帝纪》）──右两汉帝者屡诏诸儒评定五经，以一学术。
　　四月，还至奉高。上念诸儒及方士言封禅，人殊，不经，难施行。天子至梁父，礼祠地主。至乙卯，令侍中儒者皮弁搢绅，射牛行事，封泰山下东方，如郊祠泰一之礼。（《汉书郊祀志》）
　　（侍中是汉官，而皮弁缙绅，皆用孔制矣。）
　　有司与太史公、祠官宽等，议天地牲角茧栗。（《史记武帝本纪》）（是孔子之制，诸人皆儒者故也。）
　　建章宫后邠重栎中，有物出焉，其状似麋，以闻。武帝往临视之，问左右群臣习事通经术者。（《史记滑稽列传》）
　　匈奴来请和亲。群臣议上前，博士狄山曰：“和亲便。”（《史记酷吏列传》）
　　昭帝即位，六年，诏郡国举贤良文学之士，问以民所疾苦，教化之要。皆对：愿罢盐铁、酒榷、均输官，毋与天下争利，视以俭节，然后教化可兴。（《汉书食货志》）
　　贤良文学臻者六十余人，怀六艺之术。（《盐铁论刺复》）
　　贤良茂陵唐生、文学鲁万生之伦六十余人，咸聚阙廷，舒六艺之讽，论太平之原；知者赞其虑，仁者明其施，勇者见其断，辩者陈其辞。（《盐铁论杂论》）
　　中山刘子雍，言王道，矫当世，复诸正，务在乎反本，直而不徼，切而不索，斌斌然，斯可谓弘博之君子矣。九江祝生，奋由路之勇，推史鱼之节，发愤懑，刺讥公卿，介然直而不挠，可谓不畏强御矣。（同上）
　　（贤良文学，皆七十子后学，皆能据儒术以折时宰，直节謇謇，群才汸汸，无败类者，人才之盛，极矣！今对策，欲求一人明道言事，不可得。何故今相去之远哉！）
　　在位议论，多言盐铁官及北假田官、常平仓，可罢。（《汉书食货志》）
　　会八月饮酎，行祠孝昭庙。先驱旄头剑挺堕坠，首垂泥中，刃乡乘舆车，马惊。于是召贺筮之，有兵谋，不吉。上还，使有司侍祠。是时霍氏外孙、代郡太守任宣坐谋反诛。宣子章为公交车丞，亡在渭城界中，夜玄服入庙，居郎间，执戟立庙门，待上至，欲为逆。发觉，伏诛。故事，上常夜入庙。其后待明而入，自此始也。贺以筮有应，繇是近幸，为太中大夫，给事中，至少府。为人小心周密，上信重之。年老终官。传子临，亦入说为黄门郎。甘露中，奉使问诸儒于石渠，临学精孰，专行京房法。琅邪王吉通五经，闻临说，善之。时宣帝选高材郎十人从临讲。吉乃使其子郎中骏上疏，从临受《易》。临代五鹿充宗君孟为少府。（《汉书儒林传》）
　　儁不疑定北阙之前，夏侯胜辩常阴之验，然后朝士益重儒术。（《后汉儒林传》）（儒术能行之故由此，两《汉书》尚可考其故。）
　　江博士复死，乃征周庆、丁姓待诏保宫，使卒授十人。自元康中始讲，至甘露元年，积十余岁，皆明习。乃召五经名儒，太子太傅萧望之等，大议殿中，平《公羊》、《谷梁》同异，各以经处是非。（《汉书儒林传》）
　　戴凭习京氏《易》，年十六，郡举明经，征试博士，拜郎中。时诏公卿大会，群臣皆就席，凭独立。光武问其意。凭对曰：“博士说经皆不如臣，而坐居臣上，是以不得就席。”帝即召上殿，令与诸儒难说。凭多所解释，帝善之。故京师为之语曰：“解经不穷戴侍中。”（《后汉儒林传》）
　　时侍中贾逵，荐丕道艺深明，宜见任用。和帝因朝会召见诸儒。丕与侍中贾逵、尚书令黄香等，相难数事，帝善丕说。（《后汉鲁恭传》）──右两汉廷议多召儒生。
　　孔子布衣，传十余世，学者宗之。自天子王侯，中国言六艺者，折中于夫子。（《史记孔子世家》）
　　申公者，鲁人也。高祖过鲁，申公以弟子从师入见高祖于鲁南宫。吕太后时，申公游学长安，与刘郢同师。已而郢为楚王，令申公傅其太子戊。戊不好学，疾申公。及王郢卒，戊立为楚王，胥靡申公。申公耻之，归鲁，退居家教，终身不出门，复谢绝宾客。独王命召之，乃往。弟子自远方至，受业者百余人。申公独以《诗经》为训以教，无传疑，疑者则阙不传。兰陵王臧既受《诗》，以事孝景帝，为太子少傅，免去。今上初即位，臧乃上书宿卫上。累迁，一岁中为郎中令。及代赵绾，亦尝受《诗》申公。绾为御史大夫。绾、臧请天子，欲立明堂以朝诸侯，不能就其事，乃言师申公。于是天子使使束帛加璧，安车驷马，迎申公，弟子二人乘轺传从。至，见天子。天子问治乱之事。申公时已八十余，老，对曰：“为治者不在多言，顾力行何如耳。”是时天子方好文词，见申公对，默然。然已招致，则以为太中大夫，舍鲁邸，议明堂事。太皇窦太后好老子言，不说儒术，得赵绾、王臧之过以让上。上因废明堂事，尽下赵绾、王臧吏，后皆自杀。申公亦疾免以归，数年卒。弟子为博士者十余人。孔安国至临淮太守，周霸至胶西内史，夏宽至城阳内史，砀鲁赐至东海太守，兰陵缪生至长沙内史，徐偃为胶西中尉，邹人阙门庆忌为胶东内史。其治官民皆有廉节，称其好学，学官弟子行虽不备，而至于大夫、郎中、掌故以百数。言《诗》虽殊，多本申公。（《史记儒林传》）
　　清河王太傅辕固生者，齐人也。以治《诗》，孝景时为博士。
　　窦太后好老子书，召辕固生问老子书。固曰：“此是家人言耳。”太后怒，曰：“安得司空城旦书乎？”乃使固入圈刺豕。景帝知太后怒，而固直言无罪，乃假固利兵。下圈刺豕，正中其心，一刺，豕应手而倒。太后默然，无以复罪，罢之。居顷之，景帝以固为廉直，拜为清河王太傅。久之，病免。今上初即位，复以贤良方正征固。诸谀儒多疾毁固，曰“固老”。罢归之，时固已九十余矣。固之征也，薛人公孙弘亦征，侧目而视固。固曰：“公孙子，务正学以言，无曲学以阿世。”自是之后，齐言《诗》，皆本辕固生也。诸齐人以《诗》显贵，皆固之弟子也。
　　韩生者，燕人也。孝文帝时为博士，景帝时为常山王太傅。韩生推《诗》之意，而为内外传数万言，其语颇与齐、鲁间殊，然其归一也。淮南贲生受之。自是之后，而燕、赵间言《诗》者由韩生。韩生孙商，为今上博士。
　　伏生者，济南人也，故为秦博士。孝文帝时，欲求能治《尚书》者，天下无有，乃闻伏生能治，欲召之。是时伏生年九十余，老，不能行。于是乃诏太常，使掌故朝错往受之。伏生教济南张生及欧阳生。欧阳生教千乘儿宽。儿宽既通《尚书》，以文学应郡举，诣博士受业，受业孔安国。儿宽贫无资用，常为弟子都养，及时时间行佣赁以给衣食。行常带经，止息则诵习之。以试第次补廷尉史。是时张汤方乡学，以为奏谳掾，以古法议决疑大狱，而爱幸宽。宽为人温良，有廉智，自持，而善著书，书奏敏于文，口不能发明也。汤以为长者，数称誉之。及汤为御史大夫，以儿宽为掾，荐之天子。天子见问，说之。张汤死，后六年，儿宽位至御史大夫，九年，而以官卒，张生亦为博士。
　　诸学者多言礼，而鲁高堂生最本礼。
　　鲁徐生善为容。孝文帝时，徐生以容，为礼官大夫。传子至孙徐延、徐襄。襄，其天姿善为容，不能通《礼经》，延颇能，未善也。襄以容，为汉礼官大夫，至广陵内史。延及徐氏弟子公户满意、桓生、单次，皆常为汉礼官大夫，而瑕丘萧奋，以礼为淮阳太守。是后能言礼为容者，由徐氏焉。
　　自鲁商瞿受《易》孔子。孔子卒，商瞿传《易》，六世至齐人田何，字子庄，而汉兴。田何传东武人王同子仲，子仲传菑川人杨何，何以《易》，元光元年征，官至中大夫。齐人即墨成，以《易》至城阳相。广川人孟但，以《易》为太子门大夫。鲁人周霸、莒人衡胡、临菑人主父偃，皆以《易》至二千石。然要言《易》者，本于杨何之家。
　　董仲舒，广川人也。以治《春秋》，孝景时为博士。下帷讲诵，弟子传以久次相受业，或莫见其面。盖三年，董仲舒不观于舍园，其精如此。进退容止，非礼不行，学士皆师尊之。居家，至卒，终不治产业，以修学著书为事。故汉兴，至于五世之间，唯董仲舒名为明于《春秋》，其传公羊氏也。（并同上）
　　建元元年，丞相绾奏：所举贤良，或治申、商、韩非、苏秦、张仪之言，乱国政，请皆罢。奏可。（《汉书孝武本纪》）（诸教进用者罢斥，故无人再从异教者。）
　　仲舒下帷发愤，潜心大业，令后学者有所统壹，为群儒首。（《汉书董仲舒传》）
　　（大业一统于董子，故为群儒首。此汉高之韩信，艺祖之曹彬，明祖之徐达也。故论功作配，应以董子充四配之列。）
　　胡母生，齐人也，孝景时为博士，以老归教授。齐之言《春秋》者，多受胡母生。公孙弘亦颇受焉。瑕丘江生为《谷梁春秋》。自公孙弘得用，尝集比其义，卒用董仲舒。仲舒弟子遂者，兰陵褚大、广川殷忠、温吕步舒。褚大至梁相。步舒至长史，持节，使决淮南狱，于诸侯擅专断不报，以《春秋》之义正之，天子皆以为是。弟子通者，至于命大夫，为郎、谒者、掌故者以百数。而董仲舒子及孙，皆以学至大官。（《史记儒林列传》）
　　（传经诸大儒，天下学术所自出，皆博士之学也。）
　　是时上方乡文学。汤决大狱，欲傅古义，乃请博士弟子治《尚书》、《春秋》，补廷尉史。（《史记酷吏列传》）
　　主父偃者，齐临菑人也。学长短纵横之术，晚乃学《易》、《春秋》百家言，游齐诸生间，莫能厚遇也。齐诸儒生相与排摈，不容于齐。（《史记平津侯列传》）
　　朱买臣，会稽人也，读《春秋》。（《史记酷吏列传》）
　　武帝时，齐人有东方生，名朔，以好古传书，爱经术。（《史记滑稽列传》）
　　迁生龙门，耕牧河山之阳。年十岁，则诵古文。二十而南游江、淮，上会稽，探禹穴，窥九疑，浮于沅、湘，北涉汶、泗，讲业齐、鲁之都，观孔子之遗风，乡射邹峄。（《史记太史公自序》）
　　自孔子卒，京师莫崇庠序。唯建元、元狩之间，文辞粲如也。作《儒林传》。（同上）
　　丁宽，字子襄，梁人也。初，梁项生从田何受《易》，时宽为项生从者，读《易》精敏，材过项生，遂事何。学成，何谢宽。宽东归，何谓门人曰：“《易》以东矣。”（《汉书儒林传》）
　　宽授同郡砀田王孙。王孙授施雠、孟喜、梁邱贺。繇是《易》有施、孟、梁邱之学。
　　孟卿以《礼经》多，《春秋》烦杂，乃使喜从田王孙受《易》。喜好自称誉，得《易》家候阴阳灾变书。
　　喜授同郡白光、少子沛、翟牧子兄，皆为博士。繇是有翟、孟、白之学。梁邱贺从大中大夫京房受《易》。
　　贺荐雠“结发事师数十年，贺不能及”。诏拜雠为博士。甘露中，与五经诸儒杂论同异于石渠阁。雠授张禹、琅邪鲁伯。伯为会稽太守，禹至丞相。禹授淮彭宣、沛戴崇、子平。崇为九卿，宣大司空，禹、宣皆有传。鲁伯授太山毛莫如少路，琅邪邴丹曼容，着清名。莫如至常山太守。此其知名者也。繇是施家有张、彭之学。
　　充宗授平陵士孙张仲方、沛邓彭祖子夏、齐衡咸长宾。张为博士，至扬州牧，光禄大夫，给事中，家世传业。彭祖，真定太傅。咸，王莽讲学大夫。繇是梁丘有士孙、邓、衡之学。
　　京房受《易》梁人焦延寿。延寿云，尝从孟喜问《易》。
　　房授东海殷嘉、河东姚平、河南乘弘，皆为郎、博士。繇是易有京氏之学。
　　欧阳生事伏生，授倪宽，宽又授业孔安国，至御史大夫，自有传。宽有俊材，初见武帝，语经学，上曰：“吾始以《尚书》为朴学，弗好，及闻宽说，可观。”乃从宽问一篇。欧阳、大、小夏侯氏学，皆出于宽。宽授欧阳生子，世世相传，至曾孙高子阳为博士。高孙地余长宾，以太子中庶子授太子，后为博士，论石渠。元帝即位，地余侍中贵幸，至少府。戒其子曰：“我死，官属即送汝财物，慎毋受。汝九卿儒者子孙，以廉洁着，可以自成。”及地余死，少府官属共送数百万，其子不受。天子闻而嘉之，赐钱百万。地余少子政，为王莽讲学大夫。由是《尚书》世有欧阳氏学。
　　林尊，事欧阳高，为博士，论石渠。后至少府，太子太傅。授平陵平当、梁陈翁生。
　　翁生，信都太傅，家世传业。由是欧阳有平、陈之学。翁生授琅邪殷崇、楚国龚胜。崇为博士。胜右扶风，自有传。而平当授九江朱普公文、上党鲍宣。普为博士。宣司隶校尉，自有传，徒众尤盛，知名者也。
　　夏侯胜，其先夏侯都尉，从济南张生受《尚书》，以传族子始昌。始昌传胜。胜又事同郡简卿。简卿者，儿宽门人。胜传从兄子建，建又事欧阳高。胜至长信少府。建太子太傅，自有传。由是《尚书》有大、小夏侯之学。周堪与孔霸俱事大夏侯胜。霸为博士。堪译官令，论于石渠，经为最高。
　　堪授牟卿及长安许商长伯。牟卿为博士。霸以帝师，赐爵号褒成君，传子光，亦事牟卿，至丞相，自有传。由是大夏侯有孔、许之学。
　　商善为算，着《五行论历》，四至九卿，号其门人沛唐林子高为“德行”，平陵吴章伟君为“言语”，重泉王吉少音为“政事”，齐炔钦幼卿为“文学”。王莽时，林、吉为九卿，自表上师冢，大夫、博士、郎、吏为许氏学者，各从门人会，车数百两，儒者荣之。钦、章皆为博士，徒众尤盛。
　　张山罝，事小夏侯建，为博士，论石渠，至少府。授同县李寻、郑宽中少君、山阳张无故子儒、信都秦恭延君、陈留假仓子骄。无故善修章句，为广陵太傅，守小夏侯说文。恭增师法至百万言，为城阳内史。仓以谒者论石渠，至胶东相。寻善说灾异，为骑都尉，自有传。宽中有俊材，以博士授太子。
　　申公卒，以《诗》、《春秋》授。而瑕丘江公尽能传之，徒众最盛。及鲁许生、免中徐公，皆守学教授。韦贤治《诗》，事博士大江公及许生，又治《礼》，至丞相。传子玄成，以淮阳中尉，论石渠，后亦至丞相。玄成及兄子赏以《诗》授哀帝，至大司马、车骑将军，自有传。由是《鲁诗》有韦氏学。
　　王式事免中徐公及许生。式为昌邑王师。昭帝崩，昌邑王嗣立，以行淫乱废。昌邑群臣皆下狱诛，唯中尉王吉、郎中令龚遂，以数谏减死论。式系狱当死，治事使者责问曰：“师何以亡谏书？”式对曰：“臣以《诗》三百五篇，朝夕授王，至于忠臣孝子之篇，未尝不为王反复诵之也；至于危亡失道之君，未尝不流涕为王深陈之也。臣以《诗》三百五篇谏，是以亡谏书。”
　　山阳张长安幼君，先事式。后东平唐长宾、沛褚少孙，亦来事式，问经数篇。式谢曰：“闻之于师具是矣，自润色之。”不肯复授。唐生、褚生应博士弟子选，诣博士，抠衣登堂，颂礼甚严，试诵说有法，疑者丘盖不言。诸博士惊问何师？对曰：“事式。”
　　张生、唐生、褚生，皆为博士。张生论石渠，至淮阳中尉。唐生，楚太傅。由是《鲁诗》有张、唐、褚氏之学。张生兄子游卿为谏大夫，以《诗》授元帝。其门人琅邪王扶为泗水中尉，陈留许晏为博士。由是张家有许氏学。初，薛广德亦事王式，以博士论石渠，授龚舍。
　　后苍事夏侯始昌。始昌通五经。苍亦通《诗》、《礼》，为博士，至少府，授翼奉、萧望之、匡衡。奉为谏大夫，望之前将军，衡丞相。
　　衡授琅邪师丹、伏理斿君、颍川满昌君都。君都为詹事，理，高密太傅，家世传业。
　　由是《齐诗》有翼、匡、师、伏之学。满昌授九江张邯、琅邪皮容，皆至大官，徒众尤盛。赵子，事燕韩生，授同郡蔡谊。谊授同郡食子公与王吉。
　　食生为博士，授泰山栗丰。吉授淄川长孙顺。顺为博士。丰，部刺史。由是《韩诗》有王、食、长孙之学。丰授山阳张就，顺授东海发福，皆至大官，徒众尤盛。
　　孟卿，事萧奋，以授后仓、鲁闾丘卿。仓说《礼》数万言，号曰《后氏曲台记》，授沛闻人通汉子方、梁戴德延君、戴圣次君、沛庆普孝公。孝公为东平太傅。德号大戴，为信都太傅。圣号小戴，以博士论石渠，至九江太守。由是《礼》有大戴、小戴、庆氏之学。通汉以太子舍人论石渠，至中山中尉。普授鲁夏侯敬，又传族子咸，为豫章太守。大戴授琅邪徐良斿卿，为博士，州牧郡守，家世传业。小戴授梁人桥仁季卿、杨荣子孙。仁为大鸿胪，家世传业。荣，琅邪太守。由是大戴有徐氏、小戴有桥、杨氏之学。
　　严彭祖，与颜安乐俱事眭孟。孟弟子百余人，唯彭祖、安乐为明，质问疑谊，各持所见。孟曰：“《春秋》之意，在二子矣。”孟死，彭祖、安乐各颛门教授。由是《公羊春秋》有颜、严之学。彭祖为宣帝博士，廉直，不事权贵。或说曰：“天时不胜人事。君以不修小礼曲意，亡贵人左右之助，经谊虽高，不至宰相。愿少自勉强。”彭祖曰：“凡通经术，固当修行先王之道，何可委曲从俗、苟求富贵乎？”彭祖竟以太傅官终。授琅邪王中，为元帝少府，家世传业。中授同郡公孙文、东门云。云为荆州刺史。文，东平太傅，徒众尤盛。
　　颜安乐，家贫，为学精力。授淮阳冷丰次君、淄川任公。公为少府。丰，淄川太守。由是颜家有冷、任之学。始贡禹事嬴公，成于眭孟，至御史大夫。疏广事孟卿，至太子太傅。
　　广授琅邪管路，路为御史中丞。禹授颍川堂溪惠。惠授泰山冥都，都为丞相史。都与路又事颜安乐。故颜氏复有管、冥之学。路授孙宝，为大司农。
　　丰授马宫、琅邪左咸。咸为郡守九卿，徒众尤盛。
　　武帝时，诏太子受《公羊春秋》，由是《公羊》大兴。太子既通，复私问《谷梁》而善之。其后浸微，唯鲁荣广王孙皓星公二人受焉。广尽能传其《诗》、《春秋》，高材捷敏，与公羊大师眭孟等论，数困之。故好学者颇复受《谷梁》。沛蔡千秋少君、梁周庆幼君、丁姓子孙，皆从广受。千秋又事皓星公，为学最笃。宣帝即位，闻卫太子好《谷梁春秋》，以问丞相韦贤、长信少府夏侯胜，及侍中乐陵侯史高，皆鲁人也，言谷梁子本鲁学，公羊氏乃齐学也，宜兴《谷梁》。
　　蔡千秋死，征江公孙为博士。刘向以故谏大夫通达待诏，受《谷梁》，欲令助之。江博士复死，乃征周庆、丁姓待诏保宫，使卒授十人，自元康中始讲，至甘露元年，积十余岁，皆明习。乃召五经名儒、太子太傅萧望之等大议殿中，平《公羊》、《谷梁》同异，各以经处是非。时《公羊》博士严彭祖、侍郎申免、伊推、宋显，《谷梁》议郎尹更始、待诏刘向、周庆、丁姓并论。公羊家多不见从，愿请内侍郎许广。使者亦并内谷梁家中郎王亥各五人，议三十余事。望之等十一人各以经谊对，多从《谷梁》，由是《谷梁》之学大盛，庆、姓皆为博士。姓至中山太傅。授楚申章昌曼君，为博士，至长沙太傅，徒众尤盛。（并同上）
　　（凡《儒林传》授经诸儒，皆孔教也。）钦字子夏，少好经书。（《汉书杜周传》）
　　朱买臣，字翁子，吴人。家贫，好读书。（《汉书朱买臣传》）
　　梅福，字子真，九江寿春人也。少学长安，明《尚书》、《谷梁春秋》，为郡文学，补南昌尉。（《汉书杨胡朱梅云传》）
　　吾丘寿王字子赣，赵人也。年少，以善格五召，待诏。诏使从中大夫董仲舒受《春秋》。（《汉书吾丘寿王传》）
　　云敞字幼孺，平陵人也。师事同县吴章。章治《尚书》经为博士。（《汉书杨胡朱梅云传》）初，章为当世名儒，教授尤盛，弟子千余人。（同上）
　　陈汤字子公，山阳瑕丘人也。少好《书》，博达善属文。（《汉书陈汤传》）
　　隽不疑字曼倩，勃海人也。治《春秋》，为郡文学，进退必以礼，名闻州郡。（《汉书隽不疑传》）
　　两龚，皆楚人也。胜字君宾，舍字君倩，二人相友，并著名节，故世谓之楚两龚。少皆好学，明经。（《汉书两龚传》）
　　薛广德字长卿，沛郡相人也。以《鲁诗》教授楚国，龚胜、舍师事焉。（《汉书薛广德传》）
　　鲍宣字子都，渤海高城人也。好学明经，为县乡啬夫，守束州丞。（《汉书鲍宣传》）上以宣名儒，优容之。
　　宣坐距闭使者，亡人臣礼，大不敬，不道，下廷尉狱。博士弟子济南王咸举幡太学下曰：“欲救鲍司隶者会此下！”诸生会者千余人。
　　自成帝至王莽时，清名之士，琅邪又有纪逡王思，齐则薛方子容，大原则郇越臣仲、郇相稚宾，沛郡则唐林子高、唐尊伯高，皆以明经饬行，显名于世。
　　王莽居摄，郭钦、蒋诩皆以病免官，归乡里卧，不出户，卒于家。齐栗融客卿、北海禽庆子夏、苏章游卿、山阳曹子期皆儒生，去官不仕于莽。（并同上）
　　是以揽仲舒，别向、歆，传载眭孟、夏侯胜、京房、谷永、李寻之徒所陈行事，讫于王莽，举十二世以传《春秋》，着于篇。（《汉书五行志》）
　　景、武之世，董仲舒治《公羊春秋》，始推阴阳，为儒者宗。宣、元之后，刘向治《谷梁春秋》，数其祸福，传以《洪范》，与仲舒错。至向子歆治《左氏传》，其《春秋》意亦已乖矣。（同上）
　　韦丞相贤者，鲁人也。以读书术为吏，至大鸿胪。（《史记张丞相传》）邴丞相吉者，鲁国人也。以读书，好法令，至御史大夫。
　　韦丞相玄成者，即前韦丞相子也。代父，后失列侯。其人少好读书，明于《诗》、《论语》。
　　黄丞相霸者，淮阳人也。以读书为吏，至颍川太守，治颍川以礼义。丞相匡衡者，东海人也。好读书，从博士受《诗》。（并同上）野王字君卿，受业博士，通《诗》。（《汉书冯奉世传》）
　　翼奉字少君，东海下邳人也。治《齐诗》，与萧望之、匡衡同师，三人经术皆明。（《汉书翼奉传》）李寻字子长，平陵人也。治《尚书》。（《汉书李寻传》）
　　韩延寿字长公，燕人也，徙杜陵。少为郡文学。（《汉书韩延寿传》）
　　敞本治《春秋》，以经术自辅，其政颇杂儒雅。（《汉书张敞传》）
　　盖宽饶字次公，魏郡人也。明经，为郡文学，以孝廉为郎。”（《汉书盖宽饶传》）又好言事刺讥，奸犯上意。上以其儒者，优容之。（同上）
　　夏侯始昌，鲁人也。通五经，以《齐诗》、《尚书》教授。（《汉书夏侯始昌传》）族子胜亦以儒显名。
　　胜复为长信少府，迁太子太傅。受诏撰《尚书》、《论语说》，赐黄金百斤。年九十卒，官赐冢茔，葬平陵。太后赐钱二百万，为胜素服五日，报师傅之恩。儒者以为荣。
　　胜从父子建，字长卿。自师事胜及欧阳高，左右采获，又从五经诸儒问与《尚书》，相出入者，牵引以次章句，具文饰说。胜非之曰：“建所谓章句小儒，破碎大道。”建亦非胜“为学疏略，难以应敌”。建卒自颛门名经，为议郎博士。（并同上）
　　司马相如字长卿，蜀郡成都人也。少时好读书。（《汉书司马相如传》）
　　息夫躬字子微，河内河阳人也。少为博士弟子，受《春秋》，通览记书。（《汉书蒯伍江息夫传》）
　　诸葛丰字少季，琅琊人也。以明经为郡文学。（《汉书诸葛丰传》）
　　孙宝字子严，颍川鄢陵人也。以明经为郡吏。（《汉书孙宝传》）门下掾赣遂，耆老大儒，教授数百人。（《汉书朱博传》）
　　龚遂字少卿，山阳南平阳人也。以明经为官。（《汉书循吏列传》）召信臣字翁卿，九江寿春人也。以明经甲科为郎。（同上）
　　褚先生曰：“臣以通经术，受业博士，治《春秋》，以高第为郎。”（《史记龟策列传》）
　　武诣博士受业，治《易》，以射策甲科为郎。（《汉书何武传》）
　　王嘉字公仲，平陵人也。以明经射策甲科为郎。（《汉书王嘉传》）
　　汉兴，文学既缺，时亦草创，承秦之制。后稍改定，参稽六经，近于雅正。孔子曰：“其或继周者，行夏之正，乘殷之辂，服周之冕，乐则《韶舞》。”故撰舆服，着之于篇，以观古今损益之义云。（《后汉书舆服志》）
　　睦性谦恭好士，千里交结，自名儒宿德，莫不造门。（《后汉齐王絪传》）邓禹年十三，能诵《诗》，受业长安。（《后汉邓禹传》）邓弘少治欧阳《尚书》，授帝禁中，诸儒多归附之。（同上）
　　贾复少好学，习《尚书》。（《后汉贾复传》）
　　复知帝欲偃干戈，修文德，不欲功臣拥众京师。乃与高密侯邓禹并剽甲兵，敦儒学。贾宗兼通儒术。（并同上）祭遵少好经书。（《后汉祭遵传》）
　　祭彤从帝东巡狩，过鲁，坐孔子讲堂，顾指子路室谓左右曰：“此太仆之室，吾之御侮也。”（同上）祜为人质直，尚儒学。（《后汉朱祜传》）
　　祜奏：“古者人臣受封，不加王爵，可改诸王为公。”帝即施行。又奏：“宜令三公并去大名，以法经典。”（同上）
　　朱勃字叔阳，年十二，能诵《诗》、《书》。（《后汉马援列传》）
　　茂，元帝时学于长安，事博士江生，习《诗》、《礼》及历算；究极师法，称为通儒。（《后汉卓茂传》）
　　鲁恭，十五与母及丕俱居太学，习《鲁诗》。闭户讲诵，绝人间事。兄弟俱为诸儒所称，学士争归之。（《后汉鲁恭传》）
　　丕字叔陵，性沈深好学，孳孳不倦；遂杜绝交游，不答候问之礼，士友常以此短之，而丕欣然自得。遂兼通五经，以《鲁诗》、《尚书》教授，为当世名儒。（同上）
　　湛父理为当世名儒，以《诗》授成帝，为高密太傅，别自名学。（《后汉伏湛传》）
　　杜诗上疏荐湛曰：臣前为侍御史上封事，言湛公廉爱下，好恶分明，累世儒学，素持名信，经明行修，通达国政，尤宜近侍，纳言左右。（同上）
　　霸笃志好学，师事九江太守房元，治《谷梁春秋》，为元都讲。（《后汉侯霸传》）
　　彪孝行纯至，父母卒，哀毁，三年不出庐寝。服竟，羸瘠骨立异形，医疗数年乃起。好学洽闻，雅称儒宗。建武末，举孝廉，除郎中，以病免。复归教授，安贫乐道，恬于进趣。三辅诸儒莫不慕仰之。（《后汉韦彪传》）
　　良少好学，习小夏侯《尚书》。王莽时寝病不仕，教授诸生千余人。（《后汉王良传》）永少有志操，习欧阳《尚书》。（《后汉鲍永传》）
　　竟以明《易》为博士，讲书祭酒。善图纬，能通百家之言。（《后汉苏竟传》）
　　郎帟字雅光，北海安丘人也。父宗，字仲绥，学京氏《易》，善风角、星算、六日七分，能望气占候吉凶，常卖卜自奉。安帝征之，对策为诸儒表。（《后汉郎蠙传》）
　　林从张竦受学，博洽多闻，时称通儒。（《后汉杜林传》）北海周泽、琅邪承宫并海内大儒。（《后汉樊儵传》）
　　初，儵删定《公羊严氏春秋》章句，世号樊侯学。教授门徒，前后三千余人。（同上）准少励志行，修儒术。（《后汉樊准传》）徐子盛者，以《春秋》经授诸生数百人。（《后汉承宫传》）
　　衍子豹，长好儒学，以《诗》、《春秋》教丽山下。（《后汉冯衍传》）
　　统子松，博通经书，明习故事，与诸儒修明堂、辟雍、郊祀、封禅礼仪；常与论议，宠幸莫比。（《后汉梁统传》）松弟竦，字叔敬，少习孟氏《易》，弱冠能教授。（同上）
　　曹褒字叔通，鲁国薛人也。父充，持庆氏《礼》，建武中为博士。（《后汉曹褒列传》）
　　玄自游学十余年，乃归乡里。家贫，客耕东莱。学徒相随，已数百千人。（《后汉郑玄传》）
　　范升，字辩卿，代郡人也。少孤，依外家居。九岁，通《论语》、《孝经》。及长，习梁丘《易》、《老子》，教授后生。（《后汉范升传》）
　　郑、贾之学行乎数百年中，遂为诸儒宗。（《后汉郑范陈贾张列传》）
　　霸子楷，字公超，通《严氏春秋》、《古文尚书》，门徒常百人。宾客慕之，自父党夙儒，偕造门焉。（《后汉张霸传》）伏氏自东、西京相袭为名儒。（《后汉桓荣传》）
　　鸿以才高，论难最明，诸儒称之。（《后汉丁鸿传》）冯绲少学《春秋》。（《后汉冯绲传》）班彪以通儒上才，倾侧危乱之间。（《后汉班彪传》）
　　固字孟坚，年九岁，能属文，诵《诗》、《书》；及长，遂博贯载籍，九流百家之言，无不穷究，所学无常师，不为章句，举大义而已。性宽和容众，不以才能高人。诸儒以此慕之。（《后汉班固传》）
　　晖卒业于太学，性矜严，进止必以礼。诸儒称其高。（《后汉朱晖传》）
　　宋意字伯志。父京，以《大夏侯尚书》教授。（《后汉宋均传》）爰延，字季平，清苦好学，能通经教授。（《后汉爰延传》）
　　充少孤，乡里称孝。后到京师，受业太学，师事扶风班彪，好博览而不守章句。家贫无书，常游洛阳市肆，阅所卖书，一见辄能诵忆，遂博通众流百家之言。后归乡里，屏居教授。（《后汉王充传》）
　　肱博通五经，兼明星纬。士之远来就学者三千余人。（《后汉姜肱传》）
　　震少好学，受《欧阳尚书》于太常桓郁，明经博览，无不穷究。诸儒为之语曰：“关西孔子杨伯起。”（《后汉杨震传》）
　　震前后所上，转有切至。帝既不平之，而樊丰等皆侧目愤怒，俱以其名儒，未敢加害。
　　尚书令周景与尚书边韶议奏，秉儒学侍讲，常在谦虚。（并同上）球少涉儒学。（《后汉陈球传》）
　　诩为朝歌长，始到，谒太守马棱。棱勉之曰：“君儒者，当谋谟庙堂，反在朝歌耶？”（《后汉虞诩传》）
　　衡少善属文，游于三辅，因入京师观太学，遂通五经，贯六艺。（《后汉张衡传》）初，京兆挚恂以儒术教授。（《后汉马融传》）
　　融才高博洽，为世通儒，教养诸生常有千数。涿郡卢植、北海郑玄皆其徒也。善鼓琴，好吹笛，达生任性，不拘儒者之节。（同上）
　　周举姿貌短陋，而博学洽闻，为儒者所宗。（《后汉周举传》）
　　荀淑少有高行，博学而不好章句，多为俗儒所非。（《后汉荀淑列传》）
　　爽字慈明，一名。幼而好学，年十二，能通《春秋》、《论语》。爽以著述为事，遂称为硕儒。（并同上）
　　笃论解经传，多所驳正。后儒服虔等以为折中。（《后汉延笃传》）卢植名著海内，学为儒宗。（《后汉卢植传》）
　　时济北戴宏父为县丞，宏年十六，从在丞舍。佑每行园，常闻讽诵之音，奇而厚之，亦与为友，卒成儒宗。（《后汉吴佑传》）
　　李恂。少习《韩诗》，教授诸生，常数百人。（《后汉李恂传》）实宜增修谦节，辅以儒术。（《后汉皇甫规传》）
　　后归乡里，衣冠诸儒送至河上，车数千两。（《后汉郭太传》）刘宠。父丕，博学号为通儒。（《后汉循吏传》）
　　王涣。少好侠，尚气力，数通剽轻少年。晚而改节，敦儒学，习《尚书》。
　　任延，字长孙，南阳宛人也。年十二，为诸生，学于长安。明《诗》、《易》、《春秋》，显名太学，学中号为任圣。（并同上）
　　刘淑，少学，明五经，遂隐居，立精舍讲授，诸生常数百人。（《后汉党锢传》）
　　魏郎。从博士郄仲信学《春秋》图纬，又诣太学受五经。（同上）李章。习《严氏春秋》，经明教授。（《后汉酷吏传》）
　　黄昌。本出孤微，居近学宫，数见诸生修庠序之礼，因好之，遂就经学。（同上）李合。父颉以儒学称。（《后汉方术传》）
　　刘昆。少习容礼，平帝时，受《施氏易》于沛人戴宾，能弹雅琴，知清角之操。王莽世教授弟子，恒五百余人。每春秋飨射，常备列典仪，以素木瓠叶为俎豆，桑弧蒿矢以射菟首。每有行礼，县宰辄率吏属而观之。二十二年征，代杜林为光禄勋。乃令入授皇太子及诸王小侯五十余人。中元二年卒。子轶，字君文，传昆业，门徒亦盛。（《后汉书儒林传》）
　　洼丹，字子玉。世传《孟氏易》。王莽时常避世教授，专志不仕，徒众数百人。建武初为博士。十一年为大鸿胪。作《易通论》七篇，《易》家宗之，称为大儒。时中山觟阳鸿，亦以《孟氏易》教授，有名称。
　　任安，字定祖。少游太学，受《孟氏易》，兼通数经。又从同郡杨厚学图谶，究极其术。时人称曰：“欲知仲桓问任安。”又曰：“居今行古任定祖。”学终，还家教授，诸生自远而至。建安七年，卒于家。
　　杨政，字子行。少好学，从代郡范升受《梁丘易》，善说经书。京师为之语曰：“说经铿铿杨子行。”教授数百人。
　　张兴。习《梁丘易》，以教授。建武中，举孝廉为郎，谢病去，复归聚徒。后辟司徒冯勤府。十年，拜太子少傅。显宗数访问经术，既而声称着闻，弟子自远至者，著录且万人。
　　孙期。习《京氏易》。事母至孝，牧豕于大泽中，以奉养焉。远人从其学者，皆执经垄畔以追之。里落化其仁让。黄巾贼起，过期里陌，相约不犯孙先生舍。
　　自欧阳生传伏生《尚书》，至歙八世，皆为博士。曹曾，字伯山，从歙受《尚书》，门徒三千人。
　　牟长。少习《欧阳尚书》，不仕王莽。世祖建武二年，特辟，拜博士。诸生讲学者常有千余人，著录前后万人。子纡，隐居教授，门生千人。
　　宋登。少传《欧阳尚书》，教授数千人。尹敏。建武二年上疏陈《洪范》消灾之术。周防。师事徐州刺史盖豫。
　　孔僖。与崔篆、孙沴相友善，同游太学，习《春秋》，校书东观。子季彦，守其家业，门徒数百人。杨伦。讲授于大泽中，弟子至千余人。
　　高诩。曾祖父嘉以《鲁诗》授元帝。诩以父任为郎，世传《鲁诗》。光武即位，征为博士。
　　包咸。少为诸生，受业长安，师事博士右师细君，习《鲁诗》、《论语》。魏应。经明行修，弟子自远方至，著录数千人。任末。少习《齐诗》，游京师，教授十余年。
　　景鸾。少随师学经，涉七州之地，能理《齐诗》、《施氏易》，兼受河、洛图纬。
　　薛汉。世习《韩诗》，教授常数百人。当世言《诗》者推汉为长。
　　杜抚。受业于薛汉，定《韩诗章句》，后归乡教授，弟子千余人。
　　召驯。少习《韩诗》，博通书传。以志义闻。乡里号之曰：“德行恂恂召伯春。”
　　杨仁，建武中诣师学习《韩诗》。拜什邡令，宽惠为政，劝课掾史弟子，悉令就学，其有通明经术者，显之右署，或贡之朝。由是义学大兴，垦田千余顷。
　　赵晔。诣杜抚受《韩诗》，究竟其术。时山阳张匡亦习《韩诗》，作章句。
　　董钧。习《庆氏礼》，事大鸿胪王临。永平中为博士。时草创五郊祭祀及宗庙礼乐、威仪章服，辄令钧参议，多见从用，当世称为通儒。常教授门生百余人。
　　丁恭。习《公羊严氏春秋》。恭学义精明，教授常数百人，州郡请召不应。建武初，为谏议大夫、博士，封关内侯。十一年，迁少府。诸生自远方至者，著录数千人。当世称为大儒。
　　周泽。少习《公羊严氏春秋》，隐居教授，门徒常数百人。孙堪，明经学，有志操。
　　钟兴。从丁恭受《严氏春秋》。光武召见，问以经义，应对甚明。帝善之，拜郎中，稍迁左中郎将。诏令定《春秋》章句，去其复重，以授皇太子。又使宗室诸侯从兴受章句。
　　甄宇。习《严氏春秋》，教授常数百人。传业子普。普传子承。承尤笃学，讲授常数百人。
　　楼望。少习《严氏春秋》。教授不倦，世称儒宗。诸生著录九千余人。
　　程曾。受业长安，习《严氏春秋》，积十余年，还家讲授。会稽顾奉等数百人常居门下。著书百余篇，皆《五经通难》。
　　张玄。少习《颜氏春秋》，兼通数家法。诸儒皆伏其多通，著录千余人。时右扶风琅邪徐业，亦大儒也。
　　何休。为人质朴，讷口，而雅有心思，精研六经，世儒无及者。作《春秋公羊解诂》，覃思不窥门十有七年。（并同上）──右两汉学人皆从儒教。
　　唯江都相董仲舒、内史公孙弘、儿宽居官可纪。三人皆儒者，通于世务，明习文法，以经术润饰吏事。（《汉书循吏传》）
　　文翁，庐江舒人也。少好学，通《春秋》，以郡县吏察举。景帝末，为蜀郡守，仁爱好教化。见蜀地辟陋，有蛮夷风。文翁欲诱进之，乃选郡县小吏开敏有材者张叔等十余人，亲自饬厉，遣诣京师，受业博士。
　　又修起学官于成都市中，招下县子弟以为学官弟子，为除更繇。高者以补郡县吏，次为孝弟力田。常选学官僮子，使在便坐受事。每出行县，益从学官诸生明经饬行者与俱，使传教令，出入闺阁。县邑吏民见而荣之，数年争欲为学官弟子，富人至出钱以求之，繇是大化。蜀地学于京师者，比齐、鲁焉。至武帝时，乃令天下郡国皆立学校官，自文翁为之始云。文翁终于蜀，吏民为立祠堂，岁时祭祀不绝。至今巴、蜀好文雅，文翁之化也。（同上）
　　孝文帝末年，以庐江文翁为蜀守，穿湔江口，溉灌繁田千七百顷。是时世平道治，民物阜康，承秦之后，学校陵夷，俗好文刻。翁乃立学，选吏子弟就学，遣隽士张叔等十八人东诣博士，受七经，还以教授，学徒鳞萃。蜀学比于齐、鲁，巴、汉亦立文学。孝景帝嘉之，令天下郡国皆立文学，因翁倡其教，蜀为之始也。（《华阳国志》卷三）
　　德，为南阳太守。时岁多荒灾，唯南阳丰穰，吏人爱悦，号为神父。时郡学久废，德乃修起横舍，备俎豆黻冕，行礼奏乐。又尊飨国老，宴会诸儒。百姓观者，莫不劝服。（《后汉鲍永传》）
　　均以父任为郎，时年十五，好经书，每休沐日，辄受业博士，通《诗》、《礼》，善论难。至二十余，调补辰阳长。其俗少学者，而信巫鬼。均为立学校，禁绝淫祀，人皆安之。（《后汉宋均列传》）
　　伏湛。弟黯，字稚文，以明《齐诗》，改定章句，作解说九篇。无子，以恭为后。少传黯学，以任为郎。建武四年，除剧令，视事十三年，以惠政公廉闻，青州举为尤异。太常试经第一，拜博士，迁常山太守。敦修学校，教授不辍，由是北州多为伏氏学。（《后汉儒林传伏恭》）
　　遵为将军，取土皆用儒术，对酒设乐，必雅歌投壶。又建为孔子立后，奏置五经大夫，虽在军旅，不忘俎豆。（《后汉祭遵传》）
　　忠以丹阳越俗，不好学，嫁娶礼义衰于中国；乃为起学校，习礼容，春秋乡饮，选用明经。郡中向慕之。（《后汉李忠传》）
　　四迁桂阳太守，以郡处南垂，不闲典训，为吏人定婚姻丧纪之礼，兴立学校以奖进之。（《后汉栾巴传》）
　　迁桂阳太守。郡与交州接境，颇染其俗，不知礼则。飒下车，修庠序之教，设婚姻之礼。期年间，邦俗从化。（《后汉循吏传卫飒》）
　　又骆越之民无嫁娶礼法，各因淫好，无适对匹，不识父子之性，夫妇之道。延乃移书属县，各使男年二十至五十，女年十五至四十，皆以年齿相配；其贫无礼聘，令长吏以下各省奉禄以赈助之，同时相娶者二千余人。（《后汉循吏任延传》）
　　又造立校官，自掾吏子孙，皆令诣学受业，复其徭役。章句既通，悉显拔荣进之，郡遂有儒雅之士。（同上）
　　光武中兴，锡光为交址任延守九真。于是教其耕稼，制为冠履，初设媒聘，始知姻娶，建立学校，导之礼义。（《后汉南蛮西南夷列传》）乡部亲民之吏，皆用儒生。（《后汉左雄传》）
　　刘宽。迁南阳太守，典历三郡，温仁多恕，虽在仓卒，未尝疾言遽色。常以为齐之以刑，民免而无耻，吏人有过，但用蒲鞭罚之，示辱而已，终不加苦。事有功善，推之自下，灾异或见，引躬克责。每行县，止息亭传，耳学宫祭酒及处士诸生执经对讲。见父老，慰以农里之言；少年，勉以孝悌之训。人感德兴行，日有所化。（《后汉刘宽传》）
　　建初元年，迁山阳太守。以礼训人，不任刑罚。崇好儒雅，敦明庠序，每春秋飨射，辄修升降揖让之仪。乃为人设四诫，以定六亲长幼之礼。有遵奉教化者擢为乡三老，常以八月致酒肉以劝勉之。（《后汉循吏传秦彭》）
　　和帝时，稍迁桂阳太守。郡滨南州，风俗脆薄，不识学义。荆为设丧纪婚姻制度，使知礼禁。（《后汉循吏传许荆》）
　　乃更大作讲舍，延聚生徒数百人，朝夕自往劝诫，身执经卷，试策殿最，儒化大行。此邑至后犹称其教焉。（《后汉文苑传刘梁》）（犹今筑书院也，于时儒教大行于边远。）
　　自建武以后，群儒修业，开按图纬，汉之宰相当出坤乡。于是司徒李公屡登七政，太傅子坚奕世论道。其珪璋瑚琏之器，则陈伯台、李季子、陈申伯之徒，文秀玮炜。其州牧郡守冠盖相继，如西州为盛，盖济济焉。（《华阳国志》卷二）
　　成都县，郡治，有十二乡五部尉，汉户七万，晋三万七千，名难治。时广汉冯颢为令，而太守京兆刘宣不奉法，颢奏免之。立文学学徒八百人，实户口万八千。（《华阳国志》卷三）
　　章帝时，蜀郡王阜，为益州太守，治化尤异。神马四匹，出滇池河中，甘露降，白乌见始兴文学，渐迁其俗。（《华阳国志》卷四）
　　明、章之世，毋敛人尹珍，字道真，以生遐裔，未渐庠序，乃远从汝南许叔重受五经，又事应世叔学图纬，通三才，还以教授。于是南域始有学焉。珍以经术选用，历尚书丞郎、荆州刺史，而世叔为司隶校尉，师主并显平夷。（同上）
　　张霸字伯饶，谥曰文父，成都人也。年数岁，以知礼义，诸生孙林、刘固、段着等宗之，移家其宇下，启母求就师学。母怜其稚，曰“饶能”。故字伯饶也。为会稽太守，拨乱兴治，立文学，学徒以千数，风教大行，道路但闻诵声，百姓歌咏之。致达名士顾奉、公孙松、毕海、胡母官、万虞先、王演、李根，皆至大位。在郡十年，以有道征。（《华阳国志》卷十）
　　
