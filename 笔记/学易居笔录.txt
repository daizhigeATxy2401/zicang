学易居笔录 元 俞镇

    《易》曰：“君子以莅众用晦而明。”故于国有不闻，于家有不见，隰朋所以事齐也。小事糊涂，大事不湖涂，吕端所以相宋也。狱市不扰，曹参所以佐汉也。不痴不聋，不为家翁，子仪所以有终也。察见渊鱼，斯为不祥；聪明好察，是谓近死。故曰：“勿察察而明。”
    周尚文，殆非也。周视商则文，非尚之也，欲其质而不可也。民之质矣，以祈于鬼神，以为其君福，岂尚文乎？先进之从宁俭之意，圣人之情可见矣。乞巧文贱巧，拙赋贵拙。舞文之诛，先赃吏；啬夫之对，后上林，皆以挽世趋也。
    《张雎阳诗》云：“安知天地心。”然张潮以天道说之，则确乎其不可夺，可谓正谊明道，不计功利者也。诸葛《出师表》，意亦如此。忠臣一道也。
    天理人欲，同行异情。上蔡读史，与明道异，非必背而驰也。象山云：“作文苟且，即是不敬。”程子作字时甚敬，云：“即此是学。”故道之与艺一理。
    鸡之伏卵，不至其日则戕；果之不时，则不可食。故曰：“化不可为也。”又曰：“不可助长，君子行法以俟命而已矣。”
    《否》之象曰：“俭德辟难，未有难也。”何以言辟？否之时，仕则难矣。故《诗》曰：“孔亟且殆。”汉时魏桓，告其乡人者是已。君子固不能为胡广之中庸，冯道之长乐，以免难也。见机而作，明哲保身，知矣哉！
    诚自不妄语始。言常失之多也。诚信讹诈，字皆从言，以此。
    白圭人弃我取，人取我与。计然旱则资舟，水则资车。亦是识得阴阳消长之理。老子翕张取与皆然。其所以异于尧、舜之道者，有意无意也。
    百艺百穷，九十九艺空。言多，则不精也。鄙语虽小，可以喻大。
    红颜多薄命，非失身，则夭若寡。自古而叹之，以为造物者若害其美也，予独以有人事焉。盖有尤物，必将移人。怀璧之罪，诚难免耳。故非美而艳，则何至篡于人？而非二姬，则蛊安从生哉！此可推而知也。
    乐羊为魏将，与庄子林回之亡同意。
    仲尼《探元化一》章，似接舆语，以幽鸿诮凤。
    崔颢《孟门行》言，人心之险于孟门也。
    柳子《行路难》，以喻炎盛；至风台露榭，则死灰不复然矣。
    王仲初《猛虎行》，本侯景谓绍宗、宇文谓贺拔意。唐太宗亦以是蓄李绩，悲夫！
    《杨白花》，盖惜时也，或以为刺后德之乱。杨白，人名也。
    杜诗“无贵贱不悲，无富贵亦足”，盖《庄子》“荣辱立见所病”之意；至骂及结绳，亦祖蒙庄。
    “粉蝶过墙，疑春之在邻，而不知已皆去也。”伤春之词也。
    日月笼中鸟，言一往一来；乾坤水上萍，言一依一附。以小喻大。
    李、杜之诗，一则玉润，得之自然；一则金精，得之锻炼。天人之分，固较然矣。然李常自言其志，杜则有耽句而欲惊人之癖。此又其所以不同也。
    秦舞阳杀人，莫敢迕视；及至秦庭，则变色，犹是有秦王也。
    正士失之拘，通人失之诈。于鲁两生、叔孙通见之矣。两生斥通所事且十主，非其人。天下初定，疮痍未起，非其时。不亦正乎？曾不思礼乐，不可斯须去身。而武城虽小，非礼不治也。见武王、周公之然后大行，而不知文王之治，无二礼乐也，是其拘也。通斥两生不达时变，用绵蕞正君臣，以革其拔剑击柱之陋，不亦通乎？而通之意，不以辅世长民，而以希时取宠，故所就多尊君、卑臣、暴秦之绪，而无复《关雎》、《麟趾》、《周官》之法，是则通之诈也。
    漂母以施而图报为耻，故怒。与田畴让爵，耻卖卢龙之塞。屠羊说辞赏，复返屠羊之肆。鲁连辞金，而肆志。介推逃禄，而立槁。皆卓然不欺其志也。后世施恩不报，则以为难，悲夫！
    大义灭亲，则以其义之至重，而不能使之无绝也，君子盖伤之焉。管、蔡、叔牙、石厚是也。若秦王灭亲以有天下，乐羊灭亲以图功名，则是养一指而失肩背，所厚者薄，无所不薄矣。
    程子举汉儒近似者，以仲舒、扬雄并称。窃惑之。子云自不识字，安得为儒？其可谓博学能文之士矣。
    求仁得仁，非以正行也。故不见知不悔，天下非之不顾，而庄生以为死名首阳之下也，悲夫！流芳遗臭之言，自此语误之也。
    烈士徇名，史迁以拟伯夷也。王铁枪诸人，意皆如此。至庄生讥之以臧谷，东晋述之弃灭名教，遂有不如一杯酒之论。嗟乎！彼安知性与天道哉？
    女Ч詈屈平，以鲧为喻。鲧，幸直士也。谓之凶人，何哉？盖仁莫如进贤，不仁莫如冒嫉。鲧始以方命杞族见疑，竟以此败。盖私智自用之人，鲜不为国大患。非不有湮水之勤，所伤多矣。尧方明日达聪，舍己以从天下之善，而鲧独杞族自用，恶能容于休休仁人之朝也哉！
    范景仁以司马当国，不复仕。所谓善与人同，人之有技，若已有之也，其用心亦大矣。
    公孙述长清水称神明，而卒乱蜀；王安石行“青苗”称便，而卒乱天下，不可大受也。庞士元非百里才，而为汉名臣，不可小知也。
    昔人有车，以使人不敢借也，而焚其车。君子之责己盖严矣。不假盖护其短也，其责人也盖恕矣。
    耳目诸窍，异学谓之漏。故养生家便液即闭气。而秘方便液固齿，可以已龋，皆是理也。漏且慎之，况劳神摇精之大者乎？
    佛学有南顿、北渐，是有二法门也。当是人品不齐，根性利钝异尔。如三兽渡河，有难有易，河则一也。
    “飞鸟之影，未尝动也。”虽荒唐之词，而有艮静之理。
    释氏外形骸、空万有，而先儒谓其自私自利者，何也？私其精神，故曰不灭；私其生，故曰无生。非真能空之、外之也。
    以盗之贼民也，以兵去之。不善为兵者，兵反为盗矣。盗之贼民也小，而兵之贼民也大。故曰：“宁逢赤眉，毋逢大师。”是民重困也。惟疾亦然，故药不可不慎也。
    有心无相，相逐心生，志壹之动气也。如裴晋公、二宋之事是已。寿夭穷通，有一定之象，而古今所传，延龄减算、锡福用极之事，亦时有之，而亦莫非命也。故曰：“神不可知。”蜂目豺声以成弑，熊虎豺狼以灭宗。此气之至驳，而性之甚蔽者也。然使商臣、食我闻而亟反焉，安知其不为有相无心、相随心灭乎？
    阴阳往来屈伸，常也。时而变焉，君子不谓之常也。释氏轮回，时时有之。仙人冲举，时时有之。卒不能以易其屈伸往来之常，犹之伯有之厉，久则散焉，而儒者往往惑之。不亦误乎？
    置水于泽，久则鱼生焉；盈醯于缶，久则芮集焉。孰为轮回乎？长平四十万，新安二十万，皆轮回何所乎？故知羊祜探环，日月偶符，皆事理或然之变耳。
    盗憎主人，民恶其上，情之自然，而非有以取之也。故察渊鱼，谓之不祥。寄狱市，期于不扰，不欲为盗之主人尔。
    《咸》动《艮》静，《咸》辞皆凶，《艮》辞皆吉。圣人主静，君子慎动之情见矣。《艮》非无所为也，动静不失其时，则常感常寂。《艮》其辅，而曰言有序，非默而已也。
    割股以事亲，不知礼也，不知命也。割股而有一毫为名之心者，其归与吴起杀妻、乐羊食子同矣。
    文子举库之士，不属其子；王猛相秦，不私其子官，非远其子也。大而石昔之灭亲，微而韩亿之索杖，非不为其子隐也。一切溺爱，任情禽犊矣。
    偷儿之言曰：“我入人之室，虽逐吾者千百欢噪我，我不畏也。主人常不利焉。吾出在野，即一二辈逐而噪，我败矣。”此可以知兵矣。贼在内，死地也，愈孤愈奋。在外，生地也，愈众愈离。
    “卜以决疑，不疑何卜？”谅哉是言。故不疑而卜，如其义也，如其道也，是无勇也。如其非义也，如其非道也，是徼幸也。古今之以卜败者多矣，非神之弗告，盖卜之不当耳。
    专直翕辟，白天地不能以常张也，可以人而不向晦晏息乎？故夜居于外，吊之可也。
    颜氏乐而夭，禹、稷忧而寿。寿夭，天也，尽义而已。孔明不逆成败利钝是也。虽然，罚二十以上，必亲以观。杨禺之苦口，司马之旁觇，则义亦有未尽者乎！
    孔子之穷，颜氏之天，或曰天之未定也，或曰天之不可诘也。于是，苏子救之以天定有后之说，昌黎、禹锡著论纷如。余以为：大德必得其位，必得其寿，则治；大德不受，命穷而夭，则乱。治乱，命也。循环之数，不得不然。犹昼而阳明胜，夜而阴浊行，夫岂天之得已哉。四凶之于尧，犹魑魅之在昼也；三仁之于纣，犹芝兰之被霜也。不知昼夜、春秋、荣悴之理，而以怨天尤人，是之谓不知命。
