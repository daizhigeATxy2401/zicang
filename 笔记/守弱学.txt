
   守弱学（西晋）杜预
   
　　世之强弱，天之常焉。
　　
　　
　　强者为尊，不敬则殃，生之大道，乃自知也。
　　
　　
　　君子不惧死，而畏无礼。小人可欺天，而避实祸。
　　
　　
　　非敬，爱己矣。智不代力，贤者不显其智。弱须待时，明者毋掩其弱。
　　
　　
　　奉强损之，以其自乱也。示弱愚之，以其自谬焉。
　　
　　
　　人不知者多矣。知之幸也，不知未咎。
　　
　　
　　智以智取，智不及则乖。愚以愚胜，愚有余则逮。
　　
　　
　　智或难为，余则克之，得无人者皆愚乎？上不忌愚，忌异志也。
　　
　　
　　下不容诈，容有诚也。上明而下愚，危亦安。下聪而上昏，运必尽。言智者莫畏，畏言愚也。
　　
　　
　　贫无所依，不争惟大，困有心贼，抑之无恙。
　　
　　
　　不恶窘者，知天也。惰以致贫，羞也。廉以不富，荣也。蹇以无货，嗟也。
　　
　　
　　贵生败儿，贱出公卿。达无直友，难存管鲍。
　　
　　
　　勿失仁者终富，天酬焉。莫道苦者终盛，人敬矣。
　　
　　
　　智尊者未必强，名实弗契也。霸者存其弱，胜败无常焉。
　　
　　
　　弱不称尊，称必害。强勿逾礼，逾则寇。
　　
　　
　　至善无迹，然惠存也。至尊无威，然心慑耳。
　　
　　
　　人卑莫僭，赢马勿驰。草木同衰，威存其荣。
　　
　　
　　君不正臣谲，君之过也。上无私下谠，上之功也。
　　
　　
　　宠不树敌，绝焉。陋不论道，暴焉。堪亲者非贵，远之不辱也。毋失者乃节，恃之者必成矣。
　　
　　
　　天非尽善，人无尽美。不理之璞，其真乃存。求人休言吾能。
　　
　　
　　悦上故彰己丑。治下不夺其功。君子示其短，不示其长。小人用其智，不用其拙。
　　
　　
　　不测之人，高士也。内不避害，害止于内焉。外不就祸，祸拒于外哉。
　　
　　
　　至辱非辱，乃自害也，至忍非忍，乃自谅也，君子不怨小人，怨天也，小人不畏君子，畏罚也，君子小人辱之可鉴也，强而无仁，天辱之。弱而不振，人辱之，辱不灭人，灭于纵怒，大辱加于智者，寡焉。大难止于忍者，息焉。
　　
　　
　　名弱者，实大用也。致胜者，未必优也。弱而人怜，怜则助。劣而人恕，恕则幸。庸而人纳，纳则遇。以贱为耻，其人方奋。以拙为缄，其人乃进。无依者自强，势所迫焉。贤以义胜，义不容恶也，忠以诚归，诚不容奸也。
　　
　　
