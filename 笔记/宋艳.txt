宋艳  清 徐士銮
　　　宋艳提要
　　　清天津徐士銮撰，凡十二卷。举南北宋婢妾倡伎之事，沿世说新语例，区三十六门，分类编次，颜曰宋艳。匪直引人入胜，盖亦名实相符耳。篇中丽以历朝掌故，或先正格言，义存劝惩，煞费婆心。迥非丽情集、妇人集等所能抗行也。谈赵宋一代艳史者，当推此书为骊渊矣。
　　　
　　　宋艳题辞
　　　摘艳纷披碎锦丛，几多白白与红红。一言括尽诗三百，不出无邪两字中。
　　　宋史高标道学名，风流天子却多情。安安唐与师师李，尽得承恩入禁城。[风流道学，千古竟难其人]
　　　乐既不淫哀不伤，关雎好色亦何妨。眼中有艳心无艳，任尔常窥宋玉墙。
　　　色界茫茫结净因，须弥破后一微尘。笑他欲障鸠罗什，只把吞针骇世人。
　　　我梦游仙恨不真，胡麻饭熟几经春。开编笑语霞城守，阮肇刘晨是部民。[君旧守台州，天台仙子或亦望北鹤]
　　　贞淫正变尽师资，一片婆心托艳辞。君是南朝徐孝穆，闲情应续玉台诗。[陵有玉台新咏序]
　　　光绪辛卯子月上浣 乐亭史梦兰香崖题
　　　
　　　宋艳序
　　　吾人编辑一书，必义存劝戒，方可问世。第先贤语录，直接心传，而读古者或不终篇，辄置之。置之不读，虽家置一编，其如未尝一寓目何？是知强以所不欲观，不若姑即情之所近以引之，如孟子进齐君以王政，好货好色岂王政哉，孟子不斥其所好之非，而货也色也，王政即于是乎在，此真善于劝戒者矣。徐子沅青以所辑宋艳十二卷请序，其事虽不外情欲之私，而或自致之，或非自致之，一念之邪正，如黑与白不相假。使阅之者时则懔若神明，时则视同犬彘，因以作其刚方之气，激其羞恶之良。人非下愚，皆知自好，而漠然不动于中者其谁？且所以致夫情欲者，其人特出于婢妾倡伎，初无谈人闺阃之嫌，其用意实有足多者。以视世所传妇人集、丽情集、小名录等书，未可同日语矣。抑又思之，沅青精力未衰，而世局又正多隐忧，若能充其精力于往籍所载一切长驾远驭之雄图，与夫应变沉机之伟略，其有可取以宏济时艰、挽回劫运者，更汇而编辑之，质之当世，以待其人，是则余之厚望也夫！ 光绪辛卯秋八月友生杨光仪香吟氏序
　　　序二
　　　且夫一代之文，兴一代之事，皆一代之风气所关。自宋儒高谈性理、聚徒讲诵，动累千百万言，其间阐明经训，虽系人心风俗之大，固自万古不磨；而清净寂灭、遁于虚无者，亦所在多有。至细而极之，妾伎可传之事，愚夫愚妇闻之或泣或歌，尤讲学家所不欲言，而亦不愿言者，惧其亵也，惧其不足传也。然而魁儒硕彦，搜求一代文献，大者勒之史乘、垂之方策，懿铄今古，一无所遗；小者虑其散佚，多籍私家纪载而传之。若夫取裁一代，编次一书，义关劝惩而说不腐，事属情欲而旨不纤，则美恶相形，亦自有可以兴、可以观者。吾宗沅青太守，息居里门，纂辑宋艳一书，沿世说新语例，分门别类，悉寓箴规，是匪惟感发中材，即士夫慧业灵心，亦足惩其逸志。沅青守台郡，极有政声，士人至今颂之。今积岁手录成编，尚不忘人心风俗之系；且详人所略，不使一代掌故湮而弗传，诚有心世道者。彼一麾数年即摭拾政事裒然成书，持为欺饰后人之具，其存心又岂可同日语哉？是为序。光绪癸巳仲冬之月上浣宗弟郙序
　　　
　　　引
　　　　　余自旋里后，杜门却扫，日手一编，借以摄心息虑，曾辑《医方丛话》八卷付梓。余性善忘，而阅过辄不记忆，因于书中可惊可喜之事随手录之，或同一事而纪述互异，亦并录之；其与彼事有辨论有佐证，与夫引用故实之可考核者，亦附录之。至若载籍中箴语格言，余尤喜其得以自警也。岁月既久，手录积多，爰规《世说新语》例，分门三十有六，将所录南北宋事逐类排次。虽事故限以婢妾倡伎，然各有缘由，固可区分。即于各类所载后，或附以历朝事实，或系以先正法言，其间虽片语单词，皆有所本，要非鄙人妄逞臆说也。此书凡三易稿，见者佥谓有关劝惩，怂恿镂板。余以所辑尽宋事也，即以《宋艳》名，盖欲引人观览云尔。光绪辛卯荷月徐士銮识
　　　
　　　卷一 端方 德义 耿直 警悟 惭悔 遏绝
　　　卷二 瑕颣 间隙 懊恼 窘辱
　　　卷三 苦累 患害 忿激 矜诩
　　　卷四 逸豫 纰缪 诡谲
　　　卷五 狭邪 佻薄 狂妄
　　　卷六 卑污 狎昵
　　　卷七 嬉戏 讥诮 爱慕
　　　卷八 感戚 惑溺 侈纵
　　　卷九 僭窃 残暴 覆亡
　　　卷十 果报 奇异
　　　卷十一 驳辨 傅会
　　　卷十二 丛杂
　　　
　　　宋艳卷一
　　　端方
　　　　　◎杨邦乂，字晞稷，吉州吉水人。博通古今，以舍选登进士第。遭时多艰，每以节义自许。历婺源尉，蕲、庐、建康三郡教授，改秩知溧阳县。建炎三年，金人济江，鼓行逼城。时李棁以户部尚书董军饷，陈邦光以显谟阁直学士守建康，皆具降状，逆之十里亭。金帅完颜宗弼既入城，棁、邦光率官属迎拜，惟邦乂不屈膝，以血大书衣裾，曰：“宁为赵氏鬼，不为他邦臣！”宗弼不能屈。翼日，遣人说邦乂，许以旧官。邦乂以首触柱础流血，曰：“世岂有不畏死而可以利动者哉！速杀我！”已而宗弼再引邦乂，邦乂不胜愤，遥望大骂。宗弼大怒，杀之，剖取其心。年四十四。事闻，赠直秘阁，赐田三顷，官为敛葬，即其地赐庙褒忠，谥忠襄，官其四子。邦乂少处郡庠，目不视非礼，同舍欲隳其守，拉之出，托言故旧家，实娼馆也。邦乂初不疑，酒数行，娼女出，邦乂愕然，疾趋还舍，解其衣冠焚之，流涕自责。绍兴七年，枢密院言邦乂忠节显著，上曰：“颜真卿异代忠臣，朕昨已官其子孙。邦乂为朕死节，不可不厚褒录，以为忠义之劝。”加赠徽猷阁待制，增赐田三顷。「宋史」
　　　　　《鹤林玉露》：杨忠襄公少处郡庠，足不涉茶坊酒肆。同舍生欲坏其守，拉之出饮，托言朋友家，实娼馆也。公初不疑，酒数行，娼艳妆而出，公愕然，疾趋而归，解其衣焚之，流滞自责。人徒见胡忠简公铨以编修官乞斩秦桧，甘心流窜。忠襄以金陵一倅唾骂兀术，视死如归，岂知其为布衣时，所立已卓然矣！
　　　　　◎岳少保飞至孝。母留河北，遣人求访迎归；母有痼疾，药饵必亲；母卒，水浆不入口者三日。家无姬侍。吴玠夙服飞，愿与交欢，饰名妹遗之。飞曰：“主上宵旰，岂大将安乐时耶？”却不受，玠益敬服。飞少好饮，帝戒之曰：“卿异时到河朔乃可饮。”遂绝不饮。帝初为飞营第，飞辞曰：“敌未灭，何以家为？”或问天下何时太平，飞曰：“文臣不爱钱，武臣不惜死，天下太平矣！”「宋史」
　　　　　蝶访案，《宋史》称吴玠夙服岳少保，愿与交欢，遗以名姝。然君子爱人以德，其用意盖左。因考赵崇绚《鸡肋》，载唐韩宏恶李光颜忠力，思有以抗蔑之，乃饰名姝遗光颜。光颜大合将校，置酒，使者引侍姝至，秀曼都雅，一军惊视。光颜徐曰：“我去室家久，以为公忧，诚无以报德。然将士皆弃妻子，蹈白刃，奈何独以女色为乐？”厚赂使者遣之，将士感激。蝶访曰：李、岳之不受则同，韩、吴之遗迥异。观玠之饰而遗，及岳却而不受，玠益敬服，知玠殆试岳耳。
　　　　　◎丁度，字公雅，谥文简。性淳质，不为威仪。居一室十余年，左右无姬侍。然喜论事。在经筵岁久，帝每以学士呼之而不名，尝问蓍龟占应之事，乃对：“卜筮虽圣人所为，要之一技而已，不若以古之治乱为监。”「宋史」
　　　　　◎李焘，字仁甫。绍兴八年擢进士第。焘性刚大，特立独行。早著书，桧尚当路，桧死始闻于朝。暨在从列，每正色以订国论。张栻尝曰：“李仁甫如霜松雪柏。”无嗜好，无姬侍，不殖产。平生生死文字间，《长编》一书用力四十年，叶适以为春秋以后才有此书。「宋史」
　　　　　◎包恢，字宏父，谥文肃，建昌人。知隆兴府兼江西转运，沈妖妓于水，化为狐，人皆神之。历仕所至，政声赫然。「宋史」
　　　　　蝶访曰：“倩盼作妖狐未惨，肥甘藏毒鸩犹轻”，陆放翁句也。张文和公廷玉谓此二语，可作富贵人座右铭。
　　　　　◎杨简，字敬仲，慈溪人。乾道五年举进士。后知温州，移文首罢妓籍，尊贤敬士。「宋史」
　　　　　蝶访案：《杨简传》简论治务中，亦有罢妓籍从良一事，洵仁人之用心也。《宋史》论杨简之学，非世儒所能及，施诸有政，使人百世而不能忘。然虽享高年，不究于用，岂不重可惜哉！
　　　　　◎司马温公与庞元鲁，俱为张存龙图婿。张夫人贤惠。庞颖公帅太原，温公从辟，是年三十余，未有子。庞公与刘夫人欲有所置。刘发之，张欣然莫逆，未几得之。凡岁几朝，温公未尝盼睐。庞、刘知之，必以主母在嫌。一日召张夫人赏花，温公不出。食已具，是婢靓妆就书院供茶，温公怫然曰：“这下人，今日院君不在宅，尔出来此作甚么？”明日，颍公幕府曰：“司马院丞却有祖风。”谓相如、卓氏也。县君孙兆曰：“司马院丞可惜不会弹琴，却会鳖厮趯。”闻者大笑。「画墁录」
　　　　　《清波别志》：刘蒙贤良书干司马温公，乞以鬻下一婢之资五十万，以济其贫。又责公不效韩退之所为，盖已欲为刘叉之攫金也。公复书，其略曰：“某家居食不敢常有肉，衣不敢纯衣帛，何敢以五十万市一婢乎？”又曰：“退之文为天下贵，故当时王公碑碣靡不请焉。受其厚谢，随散之亲旧以行义，某岂敢望退之哉！”一书千余言，逊谢甚苦，讫无一语诋其妄。旧传公未有子，清河郡君为置一妾，一日乘间俾盛饰入书室，觊一顾，而公略不领。妾思所以尝之，取一帙问曰：“中丞，此是何书？”公拱手庄色对曰：“此是《尚书》。”妾乃逡巡而退。公尝答孙察为其伯之翰求铭志书，历叙多年不为人作碑志，所辞拒者数十家，后复辞刘原父垂绝之托，于《十国纪年·序》载之甚详。以是知买婢之资，撰碑之谢，公岂有之！蒙既登公门，公之介特清淳，岂不素知！顾乃凿空而举二事，非公宏度，孰能非意理遣一笑容之乎？
　　　　　◎韩魏公在政府，家有女乐二十余辈，及崔夫人亡，一日尽厚遣之。同列多劝其且留为暮年欢，公曰：“所乐几何，而尝令人心劳，孰若吾简静之乐也？”「人谱类记」
　　　　　◎沈持正名枢，绍兴中参政。和议成，语同列曰：“官家好呆。”上闻之，谪筠州。携一鬟去，数年归嫁，仍处子。安吉尉潘方寿以诗寄曰：“昔年单骑赴筠州，觅得歌姬共玩游。去日正宜供夜直，归来浑未识春愁。禅人尚有香囊愧，道士犹怀炭妇羞。铁石心肠延寿药，不风流处却风流。”盖以叹持正云。「啽呓集」
　　　　　◎二程先生，一日同赴士夫家会饮，座中有二红裙侑觞。伊川见妓，即拂衣起去。明道同他客尽欢而罢。次早，明道至伊川斋头，语及昨事，伊川犹有怒色。明道笑曰：“某当时在彼与饮，座中有妓，心中原无妓；吾弟今日处斋头，斋中本无妓，心中却还有妓。”伊川不觉愧服。「人谱类记」
　　　　　◎诏赐楚州孝子徐积，绢三十匹，米三十石。积从胡瑗学，一见异待之。尝延食中堂，二女子侍立。将退，积问曰：“门人或问见侍女否，何以答之？”瑗曰：“莫安排。”积闻此言省悟，所学顿进。此段不但见于诸公纪闻，亦载在《哲宗实录》，乃元丰八年事也。其警后学，要妙在“莫安排”三字，故史臣从而书焉。「清波杂志」
　　　　　蝶访曰：“菩提本非树，明镜亦非台。本来无一物，何处惹尘埃？”此《传灯录》中慧能大师偈也。合观程、胡两贤，所谓天理浑然常存，无一毫人欲之私。
　　　　　◎京师百官上日，惟翰林学士敕设用乐，他虽宰相亦无此礼。优伶并开封府点集。陈和叔除学士时，和叔知开封府，遂不用女优。学士院敕设不用女优，自陈和叔始。「梦溪笔谈」
　　　　　◎陈淳祖为贾似道之客，守正为诸客所疾，内人亦恶之。一日诸姬争宠，密窃一姬鞋，藏淳祖床下，意欲并中二人。贾入斋见之，心疑焉。夜驱此姬至斋门诱之，淳祖不答，继以大怒。贾方知其无他，遂勘诸妾，得其情，由是极契淳祖，后遂有知南军之命。金、元院本演其事。「警心录」
　　　　　◎旧传宗本至京师，有一贵戚欲试之，因以猾娼荐寝。本登榻，鼻息如雷，其娼为般若光所烁，通夕不寐。翌旦，炷香拜之曰：“不意今日得见古佛。”「中吴纪闻」
　　　　　蝶访曰：猾娼不敢近宗本，由宗本所持戒律坚定也。因考《闽中摭闻》，方灵皋纪黄石斋道周轶事云：黄冈杜苍略先生客金陵，习明季遗事，尝言崇祯末年，余中丞集生与谭友夏结社金陵，适石斋黄公来游，与订交，意颇洽。黄公造次必于礼，诸公心向之而苦其拘，思试之。妓顾氏，国色也。聪慧通书史，抚节按歌，见者靡不心醉。一日大雨雪，觞黄公于余氏园，召顾佐酒。公意适无忤，诸公更劝酒，剧饮大醉，送公卧特室榻上，衾枕茵席各一，使顾尽弛亵衣入，随键户，诸公伺焉。公惊起，索衣不得，因引衾自覆荐，而命顾以茵卧。茵厚且狭，不可转，乃使就衾。顾昵就公，公曰：‘无庸侧身内向，息数十转即安寝。’漏下四鼓觉，转面向外。顾佯寝无觉，而以体傍公。俄顷，公酣寝如初。诘旦顾出，具言其状，且曰：‘公等为名士，赋诗饮酒是乐而已矣。为圣为佛，成忠成孝，终归黄公。”观此，则石斋先生更胜宗本，可谓真道学矣。案：文庙《通考》“石斋先生，国朝道光三年从祀，称先儒。”
　　　
　　　德义
　　　　　◎袁韶，字彦淳，庆元府人。淳熙十四年进士，为临安府尹几十年，理讼精简，道不拾遗。里巷争呼为佛子，平反冤狱甚多。卒赠少傅，后以郊恩累赠太师、越国公。韶之父为郡小吏，给事通判厅，勤慎无失。岁满当代，不听去。后通判至，复留用之，因致丰饶。夫妻俱近五十无子，其妻资遣之庄临安置妾。既得妾，察之有忧色，且以麻束发，外以彩饰之。问之，泣曰：“妾故赵知府女也，家西川。父殁家贫，故鬻妾以为归葬计耳。”即送还之，其母泣曰：“计女聘财，犹未足以给归费，且用破矣，将何以酬汝？”徐曰：“贱吏不敢辱娘子，聘财尽以相奉。”且闻其家尚不给，尽以囊中资与之，遂独归。妻迎问之曰：“妾安在？”告以其故，且曰：“吾思之，无子命也！我与汝周旋久，若有子，汝岂不育，必待他妇人乃育哉？”妻亦喜曰：“君设心如此，行当有子矣！”明年生韶。「宋史」
　　　　　◎冯京，字当世。其父商也，壮年无子，将如京师，其妻授以白金数笏，曰：“君未有子，可以此为买妾之资。”及至京师，买一妾，立券偿钱矣，问妾所自来，涕泣不肯言。固问之，乃言其父有官，因纲运欠折，鬻妾以为赔偿之计。遂恻然不忍犯，遣还其父，不索其钱。及归，妻问买妾安在，具告以故，妻曰：“君用心如此，何患无子！”居数月，妻有娠。将诞，里中人皆梦鼓吹喧阗迎状元。京生，家贫甚，读书于灊山僧舍。后作三元。有诗号《灊山集》，皆其未遇时所作，如“琴弹夜月龙魂冷，剑击秋风鬼胆粗。”“吟气老怀长剑古，醉胸横得太行宽。”“丰年足酒容身易，世路无媒著脚难。”皆不凡。「鹤林玉露」
　　　　　蝶访曰：能与贫人共荒谷，定有明珠出蚌胎。因以叹济人之急，教人之难，其所保全者为正多。
　　　　　◎时邦彦，阳武人。父为郑州牙校，补军将吏，部差押纲至成都，时年六十四。妇方四十余，未有子，谓其夫曰：“我有白金百星，可携行至蜀，求一妾归，冀得子为身后计。”父至成都输纳毕，访牙侩，见一女甚端丽，诘其家世，不对。窥见以布总发，怪问之，悲泣曰：“父本都下人，为雅州掾官，卒，扶护至此不能归，鬻妾欲办装耳！”父恻然，携金往见其母，以助其行，又为干行计，同上道。路中谨事掾妻如部曲。至都下，僦居菆殡毕，方辞归。妻迎问买妾状，具以实告。未几妻有孕。一夕，梦有数人披衲袄，舆一金紫人留堂中。及旦，邦彦生，后堂犬亦生九子，故小字十狗。后登进士第一，官至吏部尚书。「东皋杂录」
　　　　　案：《泊宅编》载状头时邦彦之母梦云云，故小名十狗。《同年录》见之。并谓《东皋录》载邦彦之父有阴德事甚详。
　　　　　蝶访曰：孤寡之人，最堪怜悯，仁人用心，宜加矜恤。以上三则，事实相同，皆确而有据，盖古人于此等优为之。彼夫多蓄姬妾以求子嗣，而于矜孤恤寡、利物利人等善行绝不一为，又安望得子且贵哉？
　　　　　◎冯京，字当世，鄂州江夏人。少隽迈不群，举进士，自乡举、礼部以至廷试，皆第一。时犹未娶，张尧佐方负宫掖势，欲妻以女。拥至其家，束之以金带，曰：“此上意也。”顷之，宫中持酒肴来，直出奁具目示之。京笑不视，力辞。尝过外兄朱适，出侍妾，询知为同年进士妻，亟请而嫁之。京拜太子少师，致仕。薨年七十四。赠司徒，谥曰文简。「宋史」
　　　　　◎陈规，字元则，密州安丘人。中明法科。自绍兴以来，文臣镇抚使有威声者，惟规而已。规端毅，寡言笑，然待人和易。以忠义自许，尤好振施，家无赢财。尝为女求从婢，得一妇甚闲雅，怪而询之，乃云梦张贡士女也，乱离夫死无所托，鬻身求活。规即辍女奁嫁之，闻者感泣。「宋史」
　　　　　◎查道，字湛然，奉养以孝闻。母尝病，思鳜羹，方冬苦寒，市之不获。道泣祷于河，凿冰取之，得鳜尺许以馈。又刲臂血写佛经，母疾寻愈。儿时尝戏画地为大第，曰：“此当分赡孤遗。”及居京师，家甚贫，聚族之茕独者，禄赐所得，散施随尽，不以屑意。与人交，情分切至，废弃孤露者待之愈厚，多所周恤。初赴举，贫不能上，亲族裒钱三万遗之，道出滑台，过父友吕翁家。翁丧，贫窭无以葬，其母兄将鬻女以襄事。道倾褚中钱，且为其女择婿，别加资遗。又故人卒，贫甚，质女婢于人，道为赎之，嫁士族。搢绅服其履行。尝梦神人谓曰：“汝位至正郎，寿五十七。”而享年六十四，论者以为积善所延也。「宋史」
　　　　　《国老谈苑》：查道初应举，自荆州湖游索，获十余万。至襄阳逆旅，见女子端丽秀出，非尘中之偶，因诘其所来，乃故人之女也。遂以行囊求良谨者嫁之，是岁由此罢举。
　　　　　◎丰有俊，字宅之。登青楼，偶见小娼，疑故人女，累目之。酒罢，女入曰：“丰官人识妾否？”诘之，果故人女。丰曰：“汝且退。”丰与临安尹有契，明日以白尹，且云：“某仅有钱百千，从公更贷二百千嫁之。”尹嘉其谊，即取入府，厚奁具，择良士嫁焉。尹即王宣子佐也。「行营杂录」
　　　　　◎滕洙，字希尹，世家徽之婺源。五子皆业进士。公为人恭俭好义，凡少年所为，饮酒歌呼，饶乐放纵事，未尝一接也。自奉菲薄，食不二味，苦节力行，终身如一日，不以丰约易其度。尝有一士族女，年甫龆龀，家贫母病，父为牙侩所欺，鬻之娼家。闻者不平而莫能谁何。君独愤然，呼娼侩，许偿值还女。娼阳诺，而实谋挟之遁。君廉知之，亟诉诸官，未决。娼与侩谋伪契，增其值，累数倍，觊君惮费而止。君喜女得还，不复斥其伪，即谋所以酬之，然未有处也。会君长子璘举乡贡，郡馈鹿鸣劝驾之金，即以取女还其家。县令张安中闻之，击节称叹，书其牍，誉君良美。盖虽居困约，犹自拔为义，至他嫁亲戚孤遗之女，与矜其贫而恤之者犹多，不能尽书也。「尊德性斋小集」
　　　　　蝶访阅《云溪友议》：李尚书翱在潭州席上，有舞柘枝者，颜色忧悴，问之，是故韦左司爱姬之女。李公速命更其舞衣，延入与韩夫人相见。见其言语清楚，宛有冠盖风仪，遂于宾榻中选士嫁之。舒侍郎元舆闻之，赠李诗曰：“湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。”知此等德义之举，前人已有行之者矣。若查，若丰，若滕，较李尚书为难，非勇于为义者乎？
　　　　　◎司马旦，字伯康，以熙宁八年致仕，历官十七迁，至太中大夫。元祐二年卒，年八十二。旦澹泊无欲，奉养苟完，人不见其贵。与弟光尤友爱终始，人无间言。旦与人交以信义，喜周其急。尝有以罪免官，贫不能存者，月分俸济之，其人无以为报，愿以女为妾。旦惊谢之，亟出妻奁中物使嫁之。「宋史」
　　　　　◎李丞相沆，有长者誉。一世仆逋宅金数十千，忽一夕遁去。有女将十岁，美姿格，自写一券系于带，愿卖于宅以偿焉。丞相大恻之，祝夫人曰：“愿如己子育于室，训教妇德，俟成求偶嫁之。且请夫人亲结褵以主婚，然而务在明洁。”夫人如所诲，及笄，择一婿亦颇良，具奁币归之。女范果坚白，其二亲后归旧京，闻之沦感心骨。丞相病，夫妇刲股为羹馈之；至薨，衰绖三年以报。「厚德录」
　　　　　◎韩琦在政府，以三十万钱买女妇张氏，姿色美丽。券成，张忽潸然曰：“妾本修职郎郭守义妻也，部使者挟私，劾以败官。今秋高岁晚，实恐举家饿死京师，愿身从人，活守义儿女耳！”琦恻然悯之，遣张持钱还舍，令语守义曰：“败官果非辜，可诉诸朝。”“事白，汝却归我家。”郭后辩雪，张来如约。琦使退曰：“吾位宰相，岂可妾士人妻！向日之钱，用应尽矣，即以前券包二十金，助以之官，善视儿女。”张感激百拜而去。「昨非录」
　　　　　◎赵忠简公秉政日，使臣关永坚趋承云：“久乃丐官淮上，贫不办行，欲货息女。”公怜之，随给所须。永坚乞纳女，公却之。力请不已，姑留之。后永坚解秩还，公一见语之曰：“尔女无恙。”永坚谓宿逋未偿，公笑不答，且助资送费，嘱求良配，遂归监平江梅里镇宗室汝霖。女言虽累年日侍丞相巾栉，及嫁，尚处子也。汝霖与知泗州王伯路厚，语其详。伯路云：“前辈于此等优为之，特今之人为难能。”「清波杂志」
　　　　　◎宋翰林学士沈公，字文通，讳遘，钱塘人。举进士，累迁知制诰，出知杭州。英宗召见劳问，除龙图阁直学士、知开封府。公为人俊敏，通世务。杭，公乡郡也。郡人有贫不能葬，及女子孤无以嫁者，公以公使钱葬嫁数百人。娼优养良家女为己子者，夺归其父母。令行禁止，事至立断，众骇服，屏息不敢犯。其治开封亦然，事见《国史》及《临安志》。「钱塘先贤传赞」
　　　　　《武林纪事》：沈遘，字文通。嘉祐中以礼部尚书知杭州，令行禁止。人有贫无以葬、孤不能嫁者，悉用公府钱为葬嫁者数百人。良家妾入娼优者，悉以钱赎归其父母。
　　　　　《燕翼贻谋录》：祖宗旧制，州郡公使库钱酒，专馈士大夫入京往来与之官、罢任旅费。所馈之厚薄，随其官品之高下，妻孥之多寡。此损有余补不足，周急不继富之意也。其讲睦邻之好，不过以酒相遗，彼此交易，复还公帑，换易答之，不敢自饮也。
　　　　　◎开禧中有苗氏女，本宦族也，失身为妾于某朝士。临行作诗别其母云：“桃花飞尽马塍春，此日辞家泪满巾。岂是比邻无嫁处，千山万水逐行人？”朝士者知之，遂厚给资以嫁焉。「浩然斋雅谈」
　　　　　◎吕文仲，歙人。为中丞，有阴德。咸平中，鞠曹南滑民赵谏狱。谏豪于财，结士大夫，根蒂特固。忽御宝封轩裳姓名七十余辈，自中降出，皆昔委谏营产买妾者，悉令穷治。文仲从容奏曰：“更请察其为人，密籍姓名，候举选对敡之日，斥之未晚。”真宗从之。「玉壶清话」
　　　　　◎李和文都尉好士，一日召从官呼左右军官妓，置会夜午。台官论之，杨文公以告王文正。文正不答，退朝以红笺书小诗，遗和文，且以不得预会为恨。明日，真宗出章疏，文正曰：“臣尝知之，亦遗其诗，恨不得往也！太平无象，此其无象乎！”上意遂释。「厚德录」
　　　　　《避暑录话》：李公武尚太宗献穆公主。好学，从杨大年学作诗，以师礼事之，死为制服。士大夫以此推重。私第为闲燕、会贤二堂，一时名公卿皆从之游。卒谥和文，外戚未有得文谥者，人不以为过。
　　　　　蝶访考王巩《闻见近录》，亦载此则。巩，王文正公旦之孙也。卷中称先文正，所载与《厚德录》无异。惟《厚德录》“和文”误“文和”，证以《避暑录话》为改之。
　　　　　◎刘德初为仪真教授，日与官奴密游，监司欲发其事。晁美叔秘监，时为大漕，其子之道说之，从容言刘某与某气类不相合，然其人必贵。美叔因营救之，德初甚惑焉。「曲洧旧闻」
　　　　　《周礼·天官·酒人》“奚三百人”注：“今之侍史官婢。”
　　　　　《辍耕录》谓：“今以妓为官奴，即官婢也。”
　　　　　《惜抱轩笔记》：王子敬小名官奴，若唐宋人自呼妓女为官奴。李义山似误认《乐毅论》之官奴亦为妓也。《妓席》诗“请书为小字，切莫唤官奴”，此误用右军语也。若东坡诗“欲借官奴遣吹笛”，及在湖州有“遣官奴持烛”语，此皆指妓女，与子敬无与。
　　　　　《梅道人遗墨》：东坡先生守湖州日，游何道两山，遇风雨，回憩贾耘老溪上澄晖亭，命官奴执烛，画风竹于壁间。后好事者刻于石，置郡庠。
　　　　　◎张宣徽安道守成都，眷籍娼陈凤仪。后数年，王懿敏仲仪出守蜀，安道祝仲仪，致书与之。仲仪至郡，呼凤仪曰：“张尚书顷与汝留情乎？”凤仪泣下。仲仪曰：“亦尝遗尺牍，今且存否？”曰：“迨今蓄之。”仲仪曰：“尚书有信至，汝可尽索旧帖，吾欲观之，不可隐也。”遂悉取呈，韬于锦囊甚密。仲仪曰：“尚书以刚劲立朝，少与多雠。汝毋以此黩公！”乃取书付凤仪，并囊尽焚之。后语安道，张甚感之。王张姻家也。「墨庄漫录」
　　　　　《词苑丛谈》：陈凤仪，成都乐妓也，有《一络索》词送人云：“蜀江春色浓如雾，拥双旌归去。海棠也似别君难，一点点，啼红雨。/ 此去马蹄何处？向沙堤新路。禁林赐宴赏花时，还忆著、西楼不？”
　　　　　朱彝尊《词综》：“陈凤仪，成都乐妓”，而《一络索》词列在元人词末，不知何据？蝶访绎词中“拥双旌归去”及“禁林赐宴”句意，似即送张宣徽之作，俟再考。
　　　　　◎钱公若水为同州推官，有富民走失一小女奴，莫知所在。父母以诉于州，州委录参鞫之。录参旧有求于富民，不获，遂劾其父子共杀女奴，投水中。法外凌窘，不胜其苦。遂自诬伏。狱具，上于州，州委官审覆，亦无反异，独若水迟疑。录参诣厅诟骂曰：“岂公受富民钱，故出之乎？”若水但笑曰：“今数日当死，安可容易不熟察？”又越旬，不决。知州亦有语，若水终不夺，上下皆怪讶。一日，若水诣知州，屏人告曰：“向某所以迟留此狱者，盖虑其冤，尝以家财访求女奴，今得之矣。”知州惊曰：“女奴安在？”若水归，使人密送女奴于知州所。知州垂帘呼其父母，谓曰：“汝女今至，还识之否？”曰：“安有不识！”即揭帘推出，父母喜曰：“是也！”于是引出富民释之。富民号泣，谢曰：“非使君，某一旦遂至灭门。”知州曰：“此乃推官，非我也！”富民亟诣推官求谢，若水闭门不纳。富民遮垣而哭，归倾家财饭僧，以为若水寿。知州欲以其事闻，若水曰：“休也！某初心止欲拔冤，非敢希赏，万一敷奏，在某固好，于录参却如何？”知州益加敬重。太宗闻知，骤加进擢，自幕职不半年知制诰，又二年为枢密。「乐善录」
　　　
　　　耿直
　　　　　◎王安礼，字和甫，安石之弟也。早登科，其以翰林学士知开封府日,事至立断。前滞讼不得其情，及具案而未论者几万人，安礼剖决未三月，三狱院及畿赤十九邑囚系皆空。书揭于府前，辽使过而见之，叹息夸异。宗室令騑以数十万钱买妾，久而斥归之，诉府督元直。安礼视妾，既灸败其面矣。即奏言：“妾之所以直数十万者，以姿首也。今灸败之，则不复可鬻，此与炮烙之刑何异？请勿理其直，而加厚谴以为戒。”诏从之，仍夺令騑俸。「宋史」
　　　　　◎杜杲，字子昕，邵武人。知六安县，民有嬖其妾者，治命与二子均分。二子谓妾无分法，杲书其牍云：“《传》云：子从父令，《律》曰：违父教令，是父之言为令也。父令子违，不可以训。然妾守志则可，或去或终，当归二子。”部使者季衍览之，击节曰：“九州三十三县令之最也！”「宋史」
　　　　　◎范纯仁知河中，录事参军宋儋年暴死。纯仁使子弟视丧，小殓，口鼻血出。纯仁疑其非命，案得其妾与小吏奸，因会置毒鳖肉中。纯仁问食肉在第几巡，曰：“岂有既中毒，而尚能终席者乎？”再讯之，则儋年素不食鳖，其曰毒鳖肉者，盖妾与吏欲为变狱张本，以逃死尔。实儋年醉归，毒于酒而杀之。遂正其罪。「宋史」
　　　　　◎明镐，字化基，密州安丘人，中进士第，卒谥文烈。镐端挺寡言，所至安静有体，而遇事不苟为，世所推重。镐擢龙图阁直学士知并州日，大巡边以备贼。时边任多纨绔子弟，镐乃取尤不职者杖之，疲软者皆目解去，遂奏择习事者守堡寨。军行，娼妇多从之。镐欲驱逐，恶伤士卒心。会有忿争杀娼妇者，吏执以白，镐曰：“彼来军中何耶？”纵去不治，娼妇闻皆散走。「宋史」
　　　　　蝶访曰：杲有决断，达通事理。王、杜诸人之明决有可取者，要皆直正无私者也。
　　　　　◎泰伯一日与处士陈烈同赴蔡君谟饭。时正春时，营妓皆在后圃卖酒，相与至筵前声诺，君谟留以佐酒，烈已不乐。酒行，众妓方歌，烈并酒掷于案上，作惶惧之状，逾垣攀木而遁。时泰伯坐上赋诗云：“七闽山水掌中窥，乘兴登临对落晖。谁作画楼沽酒处，几多鸣橹送潮归？晴来海色依稀见，醉后乡心积渐微。山鸟不知红粉乐，一声檀板便惊飞。”既而烈闻之，遂投牒云：“李觏本无士行，辄簉宾筵，诋释氏为妖胡，指孟子为非圣。按吾圣经云，非圣人者无法，合依名教肆诸市朝。”君谟览牒，笑谓来者云：“传语先生，今后不使弟子也。”君谟后每会客，必以示坐上，以供一笑云。「道山清话」
　　　　　◎王陶乐道二子，寔字仲弓，宁字幼安，卜居许昌。仲弓与光禄行游，笃厚博学君子也，好客喜酒。先子叔父常请见之，必委曲留连，饮食教诲而归。虽乡里庸夫贱士，莫不谨睦诚接，得其欢心。平居未尝释卷。先子一日剧暑中迫昏会归，皆已大醉，偶遗衣，后往取之，见仲弓披衣执策，就视之，乃《礼记疏》也，其精勤如此。乡人敬其德。幼安晚以上书关元祐得幸，致身台辅。时曾存之在许，谢客，独以声妓自奉。仲弓尝曰：“若存之之富，舍弟之贵，寔寔不爱。”盖仲弓口吃也。「过庭录」
　　　　　◎昔忠宣尹洛，其佛牙院主不自检束，秽行甚彰，然不犯有司，忠宣初不问也。时五侍郎从居，嫉恶之，力劝忠宣抵其罪。忠宣曰：“彼有犯，固在不宥，岂可无犯而求之乎？吾则未能，俟尔守此未晚。”后数年，侍郎果守洛，久患其事。有茶肆妇人，文及甫之旧妾也，与佛牙主通。被盗，讼至府，事连佛牙主。侍郎忽省前过，知其文氏妾，恐有所请，就庭下直面鞫勘。案成，僧罪应徒而背有大瘤。吏以闻，侍郎判曰：“非疮非病，特决。”戒阍者扃门即行。及甫继至，嘱闻无及，复回。僧二杖而瘤落，三杖而至毙，一境莫不惊伏。「过庭录」
　　　　　◎罗点春伯为浙西仓、摄平江府，忽有故主讼其逐仆欠钱者，究问虽得实，而仆黠甚，反欲污其主，乃自陈尝与主馈之姬通，既而物色，则无有也。于是遂令仆自供奸状甚详，因判云：“仆既欠主人之钱，又且污染其婢。事之有无，虽未可知，然其自供罪状已明，合从奸罪定断，徒配施行。所有女使，候主人有词日根究。”闻者无不快之。「齐东野语」
　　　　　◎常州某寺长老，年过五十，事母孝谨，家既无兼侍，职置丈室。一日称暴亡，时当暑月，即治棺收敛，舁致圃仆之舍，终夕修营哭泣，将以翌早出殡。寓客张推官自新安罢归，携一娼女赵寿儿来，赵有色艺，张氏待之不能满欲，是夜忽失之，以为逃去。经厢官立赏捕缉，其子弟云：“主僧日言徽州人与寿儿接谈，寿儿每以见僧母为词在省之。意其窃去而诈云母亡耳。”后三日，果有人告僧母原不死，乃僧趁黄昏时候，装着寿儿就木，然后呼仵匠分付焉。扣之如所言，僧、娼至郡庭。太守莫伯虚囚诸狱，荷枷掠讯，僧受杖，毁度牒为民。寿儿乞免罪而执事乐籍中，理掾以其胜诸妓，亦为呈请。太守不听，竟挞之，仵仆辈连坐者十余人。娼录赴牙侩。「夷坚志」
　　　　　蝶访曰：不逐时趋者，必清刚耿介一流人，按狱问罪，主张自在官司。彼理掾冒昧代娼妓求请，直好色而忘廉耻，亦肆无忌惮矣！
　　　　　◎徐俯，字师川，山谷之甥。然自为一家，不似渭阳高自标树，藐视一世，同时诸人多推下之。师川在靖康中，朝列有改名避伪楚讳者，师川名婢曰“昌奴”，朝士至则呼之。以名节自任，故其诗云：“直道庶几师柳下，不应四海独诗名。”可谓实录。诸人所以推下之者，盖不独以其诗也。俯有《东湖集》。「江西诗派小序」
　　　　　《宋史新编》：徐俯，字师川，号东湖。七岁能诗，为山谷所知。以父禧死事，受通直郎。邦昌僭位，遂致仕。工部侍郎何昌言与弟昌辰避邦昌讳，皆改名。俯买婢名“昌奴”，客至，即呼前驱使之。
　　　　　《尧山堂外记》：徐师川是山谷外甥，晚年欲自立其名。客有称其源自山谷者，公读之不乐，答以小启曰：“涪翁之妙天下，君其问诸水滨；斯道之大域中，我独知之濠上。”按此，则师川久已无渭阳之情矣，且借阉寺以进身，倒行逆施，皆晚年之事。以“昌奴”名其婢，颇觉可嘉，特表出之。
　　　　　蝶访曰：是非之公，人心具在，况关名节，公论自存，清议良可畏也。
　　　
　　　警悟
　　　　　◎杨掞，字纯父，抚州临川人。少能词赋，里陈氏馆之，教子数月，拂衣去游襄汉，既而代陈中选。陈谢之万缗，辇之入娼楼，箧垂尽，夜忽自呼曰：“纯父来此何为？”明日遂行。用故人荐，出淮阃杜杲幕。杲曰：“风神如许，他日不在我下。”[宋史]
　　　　　◎谢希孟在妓所，一日恍然有悟，忽起归兴，不告而行。妓追送江浒，悲恋而啼。希孟毅然取领巾，书一词与之，词曰：“双桨浪花平，夹岸青山锁。你自归家我自归，说著如何过？我断不思量，你莫思量我。将你从前与我心，付与他人可。”[词苑丛谈]
　　　　　考《黄岩县志》希孟轶事，引庞元英《谈薮》，述希孟在妓所，一日恍然有悟云云，与《词苑丛谈》同，惟词句以下有“其风流豪俊，气韵可想”二语。
　　　　　蝶访曰：业海洪波，回头是岸，悬崖勒马，可谓大智慧矣。
　　　　　◎王仲言云：天台左誉与言策名之后，籍甚宦途。钱塘幕府乐籍有名姝张芸女，名秾，色艺妙天下。君颇顾之，如“盈盈秋水，澹澹春山”与“一段离愁堪画处，横风斜雨挹衰柳”及“帷云翦水，滴粉搓酥”之句，皆为秾作。当时都人有“晓风残月柳三变，滴粉搓酥左与言”之对。后秾委身立勋大将家，易娃章，疏封大国。绍兴中，觅官行省，暇日访西湖两山间，忽逢车舆甚盛，中一丽人，搴帘顾君而颦曰：“如今若把菱花照，犹恐相逢是梦中。”君醒然悟入，即拂衣东渡，一意空门[词综]
　　　　　筠翁长短句“眼儿媚”为钱塘名姝张秾作，词云：“楼上黄昏杏花寒，斜月小阑干。一双燕子，两行征雁，画角声残。绮窗人在东风里，洒泪对春闲。也应似旧，盈盈秋水，澹澹春山。”
　　　　　南湖张綖《诗余图谱》：“眼儿媚”一名“秋波媚”，作秦少游词，词中“征雁”作“归雁”：“洒泪”作“无语”，此外一字不差。案：与言为张秾作此词，一时盛传“盈盈秋水，澹澹春山”之句，不解张綖何据，以为秦作？
　　　
　　　惭悔
　　　　　◎忠宣守洛，游师雄景叔，忠宣门生也，赴陕漕任，过洛留数日。启行，忠宣饯于郊，拉程正叔会，而使妓侑酒，盖忘正叔之来，旋悔之无及。景叔以正叔年德高，让居上坐，正叔亦不辞。酒数行，景叔启白忠宣曰：“数妓远出颇劳，某愿各酬一杯。”遂执爵遍劝诸妓，正叔不乐，忠宣甚惶怖。正叔厉言曰：“景叔，愿公爱陕之百姓亦如此！”景叔执爵，从容操西音言曰：“复侍讲，只有此一勺里。”正叔亦为一嗤，忠宣意遂解。[过庭录]
　　　　　朱文公《语录》：杨至说，王十朋詹事守泉州，初到任会七邑宰劝酒，历告以爱民之意，出一绝以示之曰：“九重天子爱民深，令尹宜怀恻隐心。今日黄堂一杯酒，使君端为庶民斟。”邑宰皆为感动。
　　　　　考《学斋占毕》，谓邑令乃字民之官，关系攸重。《鲁论》一书，夫子独丁宁于为宰为邑之戒，实以得百里之地而君之，乃斯民休戚之寄，并援及《朱子语录》云云。因叹王梅溪固自得圣门勉邑宰之遗意，而朱文公表而出之。以为儒生作牧之式，民之幸也。蝶访引此一则，见正叔之不乐，洵得圣贤之正道，而景叔此举，实得罪于名教，忠宣当日能无内愧于心乎？
　　　　　◎杨诚斋名万里，为监司时，巡历至一郡，郡守宴之，官妓歌《贺新郎》词以送酒，其中有“万里云帆何时到”之句，诚斋遽曰：“万里昨日到。”守大惭，监系此妓。[行都纪事]
　　　　　◎蔡文忠齐，擢进士第一，以将作丞倅兖，将母之官，年少气锐，日沉酣以酒色废务。贤良贾公餗居都中，屡谒不得见，因书一绝屏间云：“圣君宠厚龙头选，慈母恩深鹤发随。君宠母恩俱未报，酒如为患悔何追？”文忠见之，亟往泣谢，自是终身不饮酒。[类苑]
　　　　　《东山谈苑》载此则，末云文忠矍然起谢之，自是节饮，终身未尝至醉，与《类苑》称终身不饮酒异。蝶访曰：“闲情究累韩光政，醇酒终伤魏信陵”，洪北江哭屠琴坞刺史句也。蔡文忠之泣谢节饮，自是天姿过人处。
　　　　　◎司马温公昔在西都，每复被独乐园，动辄经月。诸老时过之，间亦投壶，来者必为冷淘，然亦未尝置庖，特呼于市耳。会文潞公守洛，携妓行春，日邀致公。一日，自至独乐园，吏视公叹息，公怪而诘之，答曰：“方花木盛时，公一出数十日，不惟老却春色，亦不曾看一行书，可惜澜浪却相公也。”公深愧之，于是遣马还第，誓不复出，诸老争来邀公，必以园吏语谢之。公之克己雅素，固绝人远甚，彼园吏者，亦以突过郑康成奴婢矣。[五总志]
　　　　　◎闽士刘乙，尝乘醉与人争妓女。既醒惭悔，集书籍因酒致失贾祸者，编以自警，题曰《百悔经》。自后不饮至于终身。[清异录]
　　　　　蝶访曰：“置之瓶中，酒也；酌于杯，注于肠，善恶喜怒交矣，祸福得失歧矣。倘夫性昏志乱，胆胀身狂，平日不敢为者为之，平日不容为者为之；言腾烟焰，事堕阱机。一言蔽之曰：祸泉而已。”此陶穀《清异录》中语也。事有不可测，人当防未然。刘乙可谓勇于改过者矣。案：闽士刘乙，录中未叙何时人，惟陶穀既仕宋，此则且可取以为诫，故录之。
　　　
　　　遏绝
　　　　　◎乖崖帅蜀时，仕蜀者不挈家，止带给浣濯缝纫二人。乖崖悦一姬，中夜心动，绕屋而行，但云：“张咏小人，张咏小人。”后稍令自近。及将归，出帖子议亲云：“某家室女，房奁五百千。”以礼遣之，果未尝有犯也。[吾师录]
　　　　　《厚德录》：张忠定公詠知益州，单骑赴任。是时一府官属惮张之严峻，莫敢蓄婢使者。张不欲绝人情，遂自买一婢以侍巾栉，自此官属稍稍置姬侍矣。张在蜀四年，被召还阙，呼婢父母出资以嫁，仍处女也。
　　　　　《梦溪笔谈》：蔡君谟尝书小吴笺云：“张乖崖镇蜀，当邀游时，士女环左右，终三年未尝回顾。此君殊重厚，可以为薄夫之检。”
　　　　　◎赵清献公抃，号阅道。帅蜀日，有妓戴杏花，清献喜之，戏语之曰：“髻上杏花真有幸。”妓应声曰：“枝头梅子岂无媒？”逼晚，使直宿老兵呼之，几二鼓不至，复令人速之。公周行室中，忽高声叫曰：“赵抃不得无礼！”旋令止之，老兵忽自幕后跃出，公怪问之，兵曰：“某度相公，不过一个时辰此念息矣。虽承命，实未尝往。”[蕙亩拾英集]
　　　　　《宋史》：赵清献长厚清修，人不见其喜愠。平生不治资业，不蓄声伎。嫁兄弟之女十数，他孤女二十余人。施德茕贫，盖不可胜数。日所为事，入夜必衣冠露香，以告于天，不可告，则不敢为也。宰相韩琦尝称抃“真世人标表”，盖以为不可及云。
　　　　　案：《吾师录》“窒欲”一条，即述乖崖帅蜀、清献帅蜀事，惟叙清献事太略，因照《拾英集》录出，而“窒欲”条后总论数语可录也。论云：“夫乖崖之勇也，阅道之清也，而皆未免强制人欲，洵可畏哉！两公之贤于人者，正以能制也。苏子卿啮雪冰天，犹与胡妇生子；胡忠简飞章远窜，乃为黎倩题诗，是皆一念不能自持耳！”故曰忍过事堪喜。
　　　　　◎去年访曾幼卿通判，携歌舞者同游凤山，仆有“歌舞不容人不醉，樽前方见董娇娆”之句。今岁到凤山，又辟西隅，筑堤种柳，新作数亭，且欲建藏书阁，后堂佳丽，皆屏去之矣。仆嘉其志，又有数语并录之：“别驾长怀物外心，黄金屡费买山林。后堂不肯著歌舞，高阁惟思贮古今。”[石屏集]
　　　　　◎山谷《再和元礼春怀十首》并序：“元礼蒲君，成都之佳少年，风调清越，好狎使酒。顷尝下三蛱，窥九疑，探禹穴，观涛江，故其诗清壮崛奇，一挥毫数千字，澡雪尘翳，动摇人心。然钱塘江东一都会，风烟花月，不知其几坊几曲，变态恍惚，使少年心醉而忘返。元礼盖入其乡啖其炙者也，今已持节自苦，恂恂退避，从容学问文章。然时时酒后耳热，稍出其故态，而又激于声诗。夫不塞不流，不止不行，此物之情也。故极道狭邪游冶之乐，江湖契阔之愁，至萧然疲役，不可支持，乃反之以正云。”[山谷全集]
　　　　　“京师素号酒色海，溺者常多济者稀。吾子堂前有老母，布衣须换锦衣归。”此《苕溪渔隐丛话》所载诗也。谓不知谁氏作此规诲之言。蝶访曰：都会风烟花月之盛，今古不殊，少年至繁华地者，当三复是诗以自惕。
　　　　　◎冯枢密京，熙宁初以端明殿学士帅太原，时王左丞安礼以池州司户参军掌机宜文字，冯雅相好，因以书诧于王平甫曰：“并门歌舞妙丽，吾闭目不窥，但日与和甫谈禅耳。”平甫答曰：“所谓禅者，直恐明公未达也！盖闭目不窥，已是一重公案。”冯深服其言。[东轩笔录]
　　　　　《避暑录话》：佛氏论持律，以隔墙闻钗钏声为破戒，人疑之久矣。苏子由为之说曰：“闻而心不动，非破戒，心动为破戒。”子由盖自谓深于佛者，而言之陋如此，何也？夫淫坊酒肆，皆是道场内外壁墙，初谁恨隔此耳？本何所在，今见有墙为隔，是一重公案，知声为钗钏，是一重公案，尚问心动不动乎？
　　　　　案：《避暑录话》所论与王平甫之论相同，因录以为证。
　　　　　蝶访曰：淫声艳色，惑人深者也！老子目盲耳聋之戒，宜置于座右。
　　　　　◎孟子曰“养心莫善于寡欲”，老子曰“不见可欲，使心不乱”。圣贤拳拳然以欲为害道，可不慎乎？刘元城南迁日，尝求教于涑水翁：“闻南地多瘴，设有疾以贻亲忧，奈何？”翁以绝欲少疾之语告之。元城时盛年，乃毅然持戒惟谨。赵清献、张乖崖至抚剑自誓，甚至以父母影象设之帐中者，盖其初未始不出于勉强，久乃相忘于自然。甚矣，欲之难遣也如此。坡翁云：“服气养生，难在去欲。”苏子卿啮雪啖毡，踏背出血，无一语少屈，可谓了生死之际，然不免与胡妇生子。穷海之上且如此，况洞房纨绮之下乎？乃知此事未易销除。香山翁佛地位人，晚年病风放妓，犹赋不能忘情吟。王处仲凶悖小人，知体敝于色，乃能一日感悟，开阁放妓。盖天下勇决为之，乃可进道。余少年多病，间有一二执巾栉供浣纫者，或归咎于此，兵火败家，一切散去。近止一小获，亦复不留，然犹不免有霜露之疾。好事不察者，复以前说戏之，殊不知散花之室已空久矣，虽然戏之者，所以爱之也。余行年五十，已觉四十九年之非，其视秀慧温柔，不啻伐命之斧，鸩毒之杯。一念勇猛，顿绝斯事，以徼数年清净之福。闭阁焚香，澄怀观道，自此精进不已，亦庶乎其几于道矣。然则疾疚者，安知非吾之药石乎？[癸辛杂识]
　　　　　蝶访曰：夫不观梅龙图公仪之说乎？盛拣姬妾以娱声色，此帷薄之瘴也。安者必疚，疚者必殒，殆有甚于瘴疠者矣。涑水翁绝欲少疾之语，当终身持戒惟谨。
　　　
　　　宋艳卷二
　　　瑕颣
　　　　　◎真宗临御岁久，中外无虞，与群臣燕语，或劝以声妓自娱。王文正公性俭约，初无姬侍，其家以二直省官治钱。上使内东门司呼二人者，责限为相公买妾。仍赐银三千两。二人归以告，公不乐，然难逆上旨，遂听之。盖公自是始衰，数岁而损馆。初，沈伦家破，其子孙鬻银器，皆钱塘钱氏昔以遗中朝将相者，花篮火筒之类，非家人所有。直省官与沈氏议，止以银易之，具言于公，公颦蹙曰：“吾家安用此？”其后姬妾既具，乃呼二人，问：“昔沈氏什器尚在可求否？”二人谢曰：“向私以银易之，今现在也。”公喜，用之如素有。声色之移人如此！张公安道守金陵，二直省官有一人自南方替还，具为公道此。[龙川别志]
　　　　　《孙公谈圃》：真宗一日晡时宣两府于崇政殿，众疑今日别无奏事，少顷乃赐食。比暮，召入禁中，每人设一小閤子，令易衫帽，上曰：“太平无事，与卿等饮酒为乐。”左右列宫人，上曰：“卿等家亦有之否？”独王旦对曰：“无有。”上以二人赐之，及罢，又赐香药，皆珍宝也。宫人解红绡金项帕，系于袖中，拜赐而出。
　　　　　《师友谈记》：曾诚存之尝曰：“近见少师韩持国，云仁皇一日与宰相议政，既罢，因赐坐，从容语曰：‘幸兹太平，君臣亦宜以礼自娱乐，卿等各有声乐之奉否？’各言有无多寡，惟宰相王文正公不迩声色，素无后房姬媵。上乃曰：‘朕赐旦[旦当作曾]细人二十，卿等分为教之，俟艺成皆送旦家。’一时君臣相悦如此。”
　　　　　考《宋史·宰辅表》，真宗朝王旦作相最久，仁宗朝则王曾相，原注“旦当作曾”最是。然合观二则，疑即一事，或真宗赐旦误记仁宗，抑仁宗赐曾另是一事。而宋人记载等书皆未及此也，俟再考证。
　　　　　《宋史》：真宗召旦饮，欢甚，赐以尊酒曰：“此酒甚佳，归与妻孥共之。”既归，发之，皆珠也。自是凡天书封禅等事，旦不复异议。〇旦与杨亿素厚，延至卧内，请撰遗表。且言：“忝为宰辅，不可以将尽之言为宗亲求官，止叙生平遭遇，愿日亲庶政，进用贤士，少减焦劳之意。”仍戒子弟：“我家盛名清德，当务俭索，保守门风，勿事于泰侈，勿为厚葬以金宝置柩中。”表上，真宗叹之，遂幸其第，赐白金五千两。旦作奏辞之，即舁至内闼。诏不许，还至门，旦已薨。
　　　　　《青箱杂记》：世传王公尝记前世为僧，与房玄龄事相类，及将捐馆，遗命剃发，以僧服敛。家人不欲，止以缁褐一袭，纳诸棺而已。然公风骨清峭，颈项下微结喉，有僧相。人皆谓其寒薄，独一善相者目之曰：“公名位俱极，但禄气不丰耳。”故旦虽位极一品，而饮啖全少，不蓄声妓。晚年移疾在告，真宗尝密赉白金五千两。旦表谢曰：“已恨多藏，况无用处。”竟不受之。其清苦如此。[案：《宋史》作“益惧多藏，况无用处。见欲散施，以息咎殃。”盖稿末自益四句云。]
　　　　　蝶访曰：人言籍甚，岂尽无因？观真宗尊酒之赐，至旦不复异议云云，旦之志已夺矣。宫人之赐，姬妾之置，二者恐难无一，《宋史》或讳言之，然本传亦未称其室无姬侍也。
　　　　　◎范文正公守饶，善妓籍一小鬟，既去，以诗寄魏介曰：“庆朔堂前花自栽，便移官去未曾开。年年长忆别离恨，已托春风干当来。”介买送去。王衍曰“情之所钟，正在我辈”，以范公而不能免。慧远曰：“顺境如磁石遇针，不觉合为一处。无情之物尚尔，况我终日在情里做活计耶！”张衡作《定情赋》，蔡邕作《静情赋》，渊明作《闲情赋》，盖尤物能移人情，荡则难反，故防闲之。[吹剑录外集]
　　　　　《西溪丛语》：范文正守鄱阳，喜乐籍。未几召还，作诗寄后政云：“庆朔堂前花自栽，为移官去未曾开。年年忆著成离恨，只托春风管领来。”到京以绵胭脂赠其人，诗云：“江南有美人，别后长相忆。何以慰柑思，赠汝好颜色。”至今墨迹在鄱阳士大夫家。
　　　　　《客中闲集》：赵阅道为铁面御史，乃悦一营妓，令老兵夜召之，又令促之。范文正守鄱阳，属意小妓，既去，乃以诗寄魏介而取之。其事皆与其人绝不相类，当是色戒未易破除。宋璟正色立朝，而善羯鼓赋梅花，又似极风流人物，尤不可晓。
　　　　　《香祖笔记》：世谓宋文贞铁心石肠，而赋梅花，殊不类其为人。愚按南卓《羯鼓录》云：宋开府虽耿介，亦深好声乐，尤善羯鼓，尝与明皇论鼓事曰“头如青山峰，手如白雨点”云云，大类教坊乐人语，文贞岂宜有此！
　　　　　《羯鼓录》：宋开府虽耿介不群，亦深好声乐，尤善羯鼓。[乐部行王询云“南山起云，北山起雨”即开府所为也。]始承恩顾，与上论鼓事云云。
　　　　　◎文章纯古，不害其为邪；文章艳丽，亦不害其为正。然世或见人文章铺张仁义道德，便谓之正人君子；若言及花草月露，便谓之邪人，兹亦不尽也。皮日休曰：“余尝慕宋璟之为相，疑其铁肠与石心，不解吐婉媚辞。及睹其文而有《梅花赋》，清便富艳，得南朝徐庚体。”然余观近世所谓正人端士者，亦皆有艳丽之词，如前世宋璟之比，今并录之。乖崖张公咏《席上赠官妓小英歌》曰：“天教抟百花，抟作小英明如花。住近桃花坊北面，门庭掩映如仙家。美人宜称言不得，龙脑熏衣香入骨。维扬软縠如云英，亳都轻纱似蝉翼。我疑天上婺女星之精，偷入筵中名小英。又疑王母侍儿初失意，谪向人间为饮妓。不然何得肤如红玉初碾成，眼似秋波双脸横。舞态因风欲飞去，歌声遏云长且清。有时歌罢下香砌，几人魂魄遥相惊。人看小英心已足，我看小英心未足。为我高歌送一杯，我今赠汝新翻曲。”韩魏公晚年镇北州，一日病起，作《点绛唇》小词曰：“病起恹恹，画堂花谢添憔悴。乱红飘砌，滴尽胭脂泪。/惆怅前春，谁向花前醉？愁无际，武陵回睇，人远波空翠。”司马温公亦尝作《阮郎归》小词曰：“渔舟容易入春山，仙家日月闲。绮窗纱幌映朱颜，相逢醉梦间。/松露冷，海霞殷，匆匆整棹还。落花寂寂水潺潺，重寻此路难。”又曾修古立朝，最号刚方謇谔，尝见池上有所似者，亦作小诗寓意曰：“荷叶罩芙蓉，圆青映嫩红。佳人南陌上，翠盖立春风。”[青箱杂记]
　　　　　◎司马温公《西江月》词云：“宝髻匆匆梳就，铅华澹澹妆成。青烟紫雾罩轻盈，飞絮游丝无定。/相见争如不见，有情何似无情。笙歌散后酒初醒，深院月斜人静。”赵德麟云：“温公之刚风劲节，耸动朝野，疑其金心铁意不能吐婉嫩词。今观此阕，雅亦风情不薄。”[阳春白雪]
　　　　　《坚瓠集》：人传温公《西江月》词流播已久。《群谈采余》载《锦堂春》词，后撷云：“今日笙歌丛里，特地咨嗟。席上青衫湿透，算感旧、何止琵琶。怎不教人易老？多少离愁，散在天涯。”
　　　　　◎洛中士人张起宗，以教小童为生，居于会节园侧，年四十余。一日行于内前，见有西来行李甚盛，问之，曰：“文枢密知成都回也。”姬侍皆骑马，锦绣兰麝，溢人眼鼻。起宗自叹曰：“我丙午生，相远如此。”傍有瞽卜辄曰：“秀才，我与汝算命。”因与藉地，卜者出算子约百余，布地上几长丈余，凡关两时，曰： “好笑！诸事不同，但三十年后，有某星临某所，两人皆同，当并案而食者九个月。”起宗后七十余岁，时文公亦居于洛。起宗视其交游饮宴者，皆一时贵人，辄自疑曰：“余安得并案而食乎？”一日公独游会节园，问其下曰：“吾适来，闻园侧教学者甚人？”对曰：“老张先。”公曰：“请来。”及见，大喜。问其甲子，又与之同，因呼为会节先生。公每召客，必预召；赴人会，无先生则不往；公为主人，则拐于左；公为客，则拐于右。并案而食者，将及九月。公之子及甫知河阳府，公往视之。公所居私第地名东田，有小姬四人，谓之东田小籍。共升大车随行，祖于城西。有伶人素不平之，因为口号曰：“东田小籍，已登油壁之车；会节先生，暂别玳筵之宴。”坐客微笑。自此潞公复归洛，不复召之矣。瞽之言异哉。闻之于司马文季。[懒真子]
　　　　　《锄经书舍零墨》：文潞公四朝元老，望隆海内，而其赠妓诗亦有“弹筝两行雁，约指一驱银”之句。后人每以之借口，竞作香奁语。
　　　　　蝶访曰：《春秋》责备贤者，理如是矣。世于逾越规矩之事，动曰某某曾为之。自古以来，何事不曾有人为之，可一一据以借口乎？《宋史》称文潞公立朝端重，顾盼有威，远人来朝仰望风采，其声望亦云重矣。而姬侍之盛，自壮岁以至暮年，竟未少减，似未免为盛德累。
　　　　　◎大臣有少时虽修谨，然亦性通脱，有数小词传于世可见矣。庆历中，签书滑州节度判官行县至韦城，饮于县令家，复以邑娼自随。逮晓，畏人知，以金钗赠娼，期缄口，亦终不能秘也。嘉祐中，大臣为馆职，奉使契丹，归语同舍吴奎曰：“世言雨逢甲子则连阴，信有之。昨夜契丹至长垣往来，无不沾湿。”长文戏曰：“长垣逢甲子，可对‘韦县赠庚申’也。”[注：庚申似应为庚辛]大臣终无恨悔。[临汉隐居诗话]
　　　　　◎胡澹庵十年贬海外，北归之日，饮于湘潭胡氏园，题诗云：“君恩许归此一醉，旁有梨颊生微涡。”谓侍妓黎倩也。厥后朱文公见之，题绝句云：“十年浮海一身轻，归对梨涡尚[“尚”一作“却”]有情。世上无如人欲险，几人到此误平生！”文公全集载此诗，但题曰自警云。余观《东坡志林》载张元忠之说，曰苏子卿啮雪啖毡，踏背出血，无一语少屈，可谓了生死之际矣。然不免与胡妇生子，而况洞房绮绣之下乎。乃知此事未易销除。朱文公之论澹庵，亦犹张元忠之论苏子卿也。近时郑叔友论刘项曰：“项王有吞岳渎意气，咸阳三月火，骸骨如麻，哭声惨怛天日，而眉容不敛，是必铁作心肝者。然当垓下诀别之际，宝区血庙，了不经意，惟眷眷一妇人，悲歌怅饮，情不自禁。高帝非天人欤，能决意于太公、吕后，而不能决意于戚夫人。杯羹可分，则笑嫚自若；羽翼已成，则欷歔不止。乃知尤物移人，虽大智大勇不能免。由是言之，世上无如人欲险，信哉！”[鹤林玉露]
　　　　　《四库全书提要》：今本不载此诗，殆后人因朱子此语，讳而删之。然铨孤忠劲节，照映千秋，乃以偶遇歌筵，不能作陈烈逾墙之遁，遂坐以自误平生，其操之为已蹙矣！平心而论，是固不足以为铨病也。
　　　　　《四库全书简明目录》：铨受《春秋》于萧楚，故集中持论多本《春秋》义例，不但争和议一疏震耀千古。《鹤林玉露》记其《饮湘潭胡氏园》诗为朱子所诋，此集不载，殆讳而删之。然铨大节懔然，乃以歌筵一咏，斥为尽丧生平之操，未免已蹙矣。
　　　　　《甘露园短书》：胡澹庵上高宗封事，是范左司璿作。范拟上，澹庵虑其亲老，祸且不测，取以为己意上之。非澹庵笔也。今人知有澹庵，而不知有范璿，范璿之不幸耳！
　　　　　《宋稗类钞》：乾道初金使来，犹问胡铨今安在。
　　　　　蝶访曰：盛名之下，责备愈严。珠颣玉瑕，执为谈柄，人言可畏哉！
　　　　　◎胡铨，字邦衡，庐陵人。以资政殿学士致仕。卒谥忠简。《玉楼春》一词，赠李都监侍儿是夕歌《六么》，词曰：“十年目断鲸波阔，万里相逢歌怨咽。髻鬟春雾翠微重，眉黛秋山烟雨抹。/小槽夜滴真珠滑，断送一生花十八。醉中扶上木肠儿，酒醒梦回空对月。”[澹庵长短句]
　　　　　案：《词综补遗》前叙黎倩一事，后载《玉楼春》词，谓此词亦北归时作，而风趣正复不减。
　　　　　《香祖笔记》：《琵琶录》云：“羽调绿腰”注云即“录要”也。本自乐工进曲，上令录出要者以为名，误为“绿腰”也。白乐天诗注又讹为“六么”，乃其曲又有高平仙吕，非羽调，吴楚材《强识略》云然。
　　　　　◎韩世忠晚年好游宴，常赴诸统制之请，莫不以妻妾劝酒，世忠必酣醉而后归。惟呼延通忿忿有不平之意，虽备礼邀世忠到私宅，然未尝辄离左右。一日，世忠与水军统制郭宗仪会于通家。世忠略寝，通以手捉世忠之佩刀，宗仪适见之，搦通之手而呼曰：“统制不可！”世忠觉而大惊，急驰马奔归，而令擒呼延通。既至，世忠数其罪，责为崔德明军中自效。德明戍淮阴，故通在淮阴。世忠以十二月二十三日诞生，是日诸军献寿者甚盛，世忠临厅事坐而受之。最后通献寿酒，世忠见通，即走入府第，不出，通伏于地，滴泪成泓。众劝促通，通乃起身而去，出门上马奔还淮阴。德明献寿回，数通不合擅自离军之罪，决通十下，通怏怏，投运河。运河水深，急救之出水，已不苏。倒控其水，以身著毛衫领窄，水胀束止颈，水不得出而死。人皆惜之，世忠后亦深自悔恨。[中兴遗史]
　　　　　《林泉野记》：公讳世忠，字良臣，延安府人。少无赖，隶兵籍焉。
　　　　　《韩蕲王神道碑》：时崇宁四年也，属西方多事。王每闻边遽至，辄上马，或不俟鞍而奋。喜与交游痛饮，资用通有无。或不持一钱相从，诣酒肆贳酒，期于战获鬻级以偿。王出必多获，由是同列皆饶给。
　　　　　《夷坚志》：韩蕲王督兵淮楚，领背嵬军猎于郊，道逢虎群出，下令打围。甲士环合，各以神臂克敌弓射之，凡毙三十余。其一最雄鸷，目光如镜，毛茸皆紫色，锐头丰下，爪距异常，羽镞不能入，跳勃哮吼，众辟易。大将呼延通奋怒驰马与击当，誓必死之，伺其张口，发大羽箭正中舌上。虎雷吼山立，宛转而死。命从骑四辈舁归，剥皮为鞍鞯，一军壮其勇。
　　　　　《云麓漫钞》：建炎中兴，张、韩、刘、岳为将，人自为法。当时有“张家军”、“韩家军”之语。四帅之中，韩、岳兵尤精，常时于军中角其勇健者，另为之籍。每旗头押队阙，于所籍中又角其勇力出众者为之。将副有阙，则于诸队旗头押队内取之。别置亲随军，谓之“背峞”，悉于四等人内角其优者补之。一人背峞，诸军统制而下，与之亢礼，犒赏异常，勇健无比。凡有坚敌，遣背峞军无有不破者。见范参政致能说：“燕北人呼酒瓶为峞，大将之酒瓶，必令亲信人负之。”范尝使燕，见道中人有负罍者，则指云：“此背峞也！”故韩兵用以名军。峞即罍，北人语讹，故云韩军误用字耳。[《康熙字典》：《集韵》：嵬或作峞，音隗。罍，音雷，酒尊也。]
　　　　　案：《南宋杂事诗》注引《云麓漫钞》系节录：“人自为法”作“人以为法”：“韩兵用以名军”作“韩岳用以名军”。又《分甘余话》谓：范石湖云：“燕中呼酒瓶曰峞，其大将酒瓶，皆令亲随人负之，故号背峞。韩、岳取其名，以名亲军尔。”是王渔洋亦谓韩、岳皆有背峞军也。而《云麓漫钞》独谓韩军误用字，未及岳也，俟再考。
　　　　　蝶访曰：以节钺之尊严，而肆情游宴，犹是少年嗜酒豪纵，不治绳检时。《三朝北盟会编》于绍兴十年十二月标目书“呼延通投淮阴县运河卒”，下援《中兴遗史》以证之。夫蕲王中兴名将，定国元勋也。晚年仍以不治绳检致此，我虽不杀伯仁，伯仁由我而死，深自悔恨，亦已晚矣！
　　　
　　　间隙
　　　　　苏舜钦，字子美，参知政事易简之孙。舜钦少慷慨有大志，状貌怪伟。范仲淹荐其才，召试为集贤校理、监进奏院。舜钦娶宰相杜衍女。衍时与仲淹、富弼在政府，多引用一时闻人，欲更张庶事。御史中丞王拱宸等不便其所为。会进奏院祠神，舜钦与右班殿直刘巽辄用鬻故纸公钱召妓乐，间夕会宾客。拱宸廉得之，讽其属鱼周询等劾奏，因欲摇动衍。事下开封府劾治，于是舜钦与巽俱坐自盗除名。同时会者皆知名士，因缘得罪逐出四方者十余人。世以为过薄，而拱宸等方自喜曰：“吾一网尽矣！”[宋史]
　　　　　《宋史》：杜衍，字世昌，越州山阴人。总发苦志厉操，尤笃于学。擢进士甲科，后拜同平章事，集贤殿大学士兼枢密使。衍好荐引贤士，而沮止侥幸，小人多不悦。其婿苏舜钦，少年能文章，论议稍侵权贵。监进奏院，循前例祠神，以妓乐娱宾。集贤校理王益柔为衍所知，或言益柔尝戏作傲歌，御史皆劾奏之，欲因以危衍。及衍罢，丁度草制，指衍为朋比。时范仲淹、富弼欲更理天下事，与用事者不合，仲淹、弼既出宣抚，言者附会，益攻二人之短。帝欲罢仲淹，弼政事，衍独左右之。然衍平日议论，实非朋比也。
　　　　　《宋史》：王洙，字原叔，少聪悟博学，记问过人。再举中甲科。后以预修《崇文总目》成，迁尚书工部员外郎、修《国朝会要》，加直龙图阁、权同判太常寺，坐赴进奏院赛神与女妓杂坐，为御史劾奏，黜知濠州，徙襄州。
　　　　　《东轩笔录》：京师百司库务，每年春秋赛神，各以本司余物贸易，以具酒馔。至时吏史列坐，合乐终日。庆历中，苏舜钦提举进奏院，至秋赛，承例卖拆封纸以充。舜钦欲因其举乐而召馆阁同舍，遂自以十千助席。预会之客，亦醵金有差。酒酣，命去优伶，却吏史，而更召两军女妓。先是洪州人太子中舍李定，愿预醵厕会，而舜钦不纳。定衔之，遂腾谤于都下；既而御史刘元瑜有所希合，弹奏其事。事下右军，穷治舜钦，以监主自盗论，削籍为民。坐客皆斥逐，尧臣亦被逐者也。尧臣作《客至》诗曰：“客有十人至，共食一鼎珍。一客不得食，覆鼎伤众宾。”盖为定发也。
　　　　　《清波别志》：奏邸祀神之狱，世但知苏子美为杜祁公婿，欲并以倾之。时同监进奏院、右班殿直刘巽，亦遭除勒。朝士自翰林学士王洙以降，连坐逐去者凡十人。众皆惜之。然其间有服惨未除而与此妓乐会者，亦岂俱出于文致耶？
　　　　　蝶访曰：小人躁进，是必排挤；至于排挤，则不问人之贤否，而问党之异同；不计事之可否，而计己之胜负，流弊有不可胜言者矣。君子之于小人，当谨备之。奈何舜钦予人以可乘之隙哉！
　　　　　◎王安国，字平甫，安礼之弟也。幼敏悟，未尝从学，而文词天成。后屡以新法力谏安石，又质责曾布误其兄，深恶吕惠卿之奸。先是安国教授西京，颇溺于声色，安石在相位，以书戒之曰：“宜放郑声。”安国复书曰：“亦愿兄远佞人。”惠卿衔之。及安石罢相，惠卿遂因郑侠事陷安国坐，夺官放归田里。诏以谕安石，安石对使者泣下。既而复其官，命下而安国卒。[宋史]
　　　　　《东轩笔录》：王安国性亮直，嫉恶太甚。王荆公初为参知政事，闲日因阅读晏元献公小词而笑曰：“为宰相而作小词，可乎？”平甫曰：“彼亦偶然自喜而为尔！顾其事业，岂止如是耶？”时吕惠卿为馆职，亦在坐，遽曰：“为政必先放郑声，况自为之乎？”平甫正色曰：“放郑声，不若远佞人也！”吕大以为议己，自是尤与平甫相失。
　　　　　《宋史·吕惠卿传》：郑侠疏惠卿朋奸壅蔽，惠卿怒，又恶冯京异己。而安石弟安国，恶惠卿奸谄而辱之。于是乘势陷三人，皆获罪。安石以安国之故，始有隙。惠卿既叛安石，凡可以害王氏者无不为。〇右司谏苏辙条奏其奸曰：“惠卿怀张汤之辨诈，有卢杞之奸邪。诡变多端，敢行非度。安石于惠卿有卵翼之恩，父师之义。方其求进，则胶固为一；及势力相轧，化为敌仇，发其私书，不遗余力。犬彘之所不为，而惠卿为之。”
　　　　　蝶访曰：此辈结党营私，朋求进取，以同异为爱恶，以爱恶为是非，势孤则攀附以求援，力敌则排挤以互噬；翻云覆雨，倏忽万端，操戈入室，理所必然。
　　　　　◎放翁在朝日，尝与馆阁诸人会饮于张功甫南湖园。主人出小姬新桃者，歌自制曲以侑樽，以手中团扇求诗于翁。翁书一绝云：“寒食清明数日中，西园春事太匆匆。[《剑南诗钞》太作又]梅花自避新桃李，不为高楼一笛风。”盖戏寓小姬名于句中，以为一笑。当路有恚之者，遽指为有所讥，竟以此去。[浩然斋雅谈]
　　　　　◎刘过改之，尝游富沙，与友人吴仲平饮于吴所欢吴盼儿家。尝赋词赠之，所谓：“云一窝，玉一棱。澹澹衫儿薄薄罗，轻颦双黛蛾。”盼遂属意改之。吴愤甚，挟刃刺之，误伤其妓，遂悉系有司。时吴居父为帅，改之以启上之云：“韩擒虎在门，顾丽华而难恋；陶朱公有意，与西子以偕来。”居父遂释之，然自是不复合矣。改之有“春风重到凭阑处，肠断妆楼不敢登。”盖为此耳。[浩然斋雅谈]
　　　　　◎天台营妓严蕊，字幼芳，善琴奕歌舞、丝竹书画，色艺冠一时。间作诗词有新语，颇通古今。善逢迎，四方闻其名，有不远千里而登门者。唐与正守台州日，酒边尝命赋红白桃花，即成《如梦令》云：“道是梨花不是，道是杏花不是。白白与红红，别是东风情味。曾记，曾记，人在武陵微醉。”与正赏之双缣。又七夕郡斋开宴，坐有谢元卿者，豪士也，夙闻其名，因命之赋词，以己之姓为韵。酒方行，而已成《鹊桥仙》云：“碧梧初坠，桂香才吐，池上水花微谢。穿针人在合欢楼，正月露、玉盘高泻。/蛛忙鹊懒，耕慵织倦，空做古今佳话。人间刚道隔年期，在天上、方才隔夜。”元卿为之心醉，留其家半载，尽客囊橐馈赠之而归。其后朱晦庵以庾节行部至台，欲摭与正之罪，遂指其尝与蕊为滥，系狱月余。蕊虽备受箠楚，而一语不及唐，然犹不免受杖。移籍绍兴，且复就越置狱鞫之，久不得其情。狱吏因好言诱之曰：“汝何不早认，亦不过杖罪，况已经断罪不重科，何为受此辛苦耶？”蕊答云：“身虽贱妓，纵是与太守有滥，科亦不至死罪。然是非真假，岂可妄言以污士大夫！虽死不可诬也！”其辞既坚，于是再痛杖之，仍系于狱。两月之间，一再受杖，委顿几死，然蕊声价益腾，至彻阜陵之听。未几朱公改除，而岳霖商卿为宪，因贺朔之际，怜其病瘠，命之作词自陈。蕊略不构思，即口占《卜算子》云：“不是爱风尘，似被前缘误。花开花落自有时，总赖东君主。/去也终须去，住也如何住。若得山花插满头，莫问奴归处。”即日判令从良，继而宗室近属纳为小妇以终身焉。《夷坚志》亦略载其事而不能详，余盖得之天台故家云。[齐东野语]
　　　　　《太平清话》：严幼芳不特天韵韶秀，即其不肯证唐仲友一事，至今侠骨犹香，宜其彻阜陵之听也。
　　　　　谢元卿疑即谢希孟，黄岩人，名直，学于陆象山，豪俊不羁，尝为妓造鸳鸯楼，并为之记。淳熙中，金华唐仲友守台。唐乡人陈同甫来访，希孟与同甫有旧，借郡中妓乐，宴之东湖，见吴荆溪《林下偶谈》。
　　　　　案：《三台名媛诗辑》载严蕊小词，并援《齐东野语》，后又附此二则。今据《齐东野语》元本录出，并将此二则亦附录之。
　　　　　◎朱晦庵按唐仲友事，或曰吕伯恭尝与仲友同书会有隙，朱主吕故抑唐，是不然也。盖唐平昔恃才轻晦庵，而陈同甫颇为朱所进，与唐每不相下。同甫游台，尝狎籍妓，属唐为脱籍，许之。偶郡集，唐语妓云：“汝果欲从陈官人耶？”妓谢。唐曰：“汝须忍冻受饿乃可。”妓闻大恚。自是陈至妓家，无复前之奉承矣。陈知为唐所卖，亟往见朱。朱问：“近见小唐云何？”答曰：“唐谓公尚不识字，如何作监司？”朱衔之，遂以部内有冤狱，乞再巡按。既至台，适唐出迎少稽，朱益以陈言为信，立索郡印付以次官，乃摭唐罪具奏，而唐亦作奏驰上。时唐乡相王淮当轴，既进呈，上问王，王奏曰：“此秀才争闲气也。”遂两平其事。详见周平园、王季海日记。而朱门诸贤所著《年谱》、《道统录》，乃以季海右唐而并斥之，非公论也。其说闻之陈伯玉式卿，盖亲得婺之诸吕云。[齐东野语]
　　　　　《词苑丛谈》：朱晦庵为仓使时，某郡太守遭捃摭，几为按治，忧惶百端。未几，晦庵易节他路，有寄居官署者，因召太守饮，出宠姬歌《大圣乐》，其后撷云：“临风对月恣乐，便好把千金邀艳娥。幸太平无事，击壤鼓腹，携手高歌。富贵安居，功名天赋，争奈皆由时命何。休眉锁，问朱颜去了，还更来么？”太守听“朱颜去了”句，不觉起舞。
　　　　　蝶访曰：天下事，起于微，成于慎；微之不慎，渐起衅端，遂成仇隙。所谓有讥毁，则必有怨仇；有怨仇，则必有患害也。
　　　　　◎先君子于绍定四年辛卯出宰富春。九月到任。壬辰岁，余实生于县斋。其时李文清方闲居于邑中，其家强干数十，把握县道，难从之请，盖无虚月。先人惟理自循，不能一一尽奉其命也，以此积怨得罪焉。有官妓曰蔡润为文清所盼，每欲与之脱籍而未能。一日酒边曰：“此妓，某未尘忝时已见其在籍中矣。”意欲言其系籍已久也。先子因顾蔡润曰：“汝入籍几何时？今几岁矣？”蔡不悟，直述所以，考之则李公登科之岁，此妓方生十年耳。李不觉面发赤，以为先子有意相窘，其实出于无心也。于是衔之。及入台，先子已满去，乃首章见劾焉。[癸辛杂识]
　　　　　◎戴复古，字式之，居南塘石屏山，因自号焉。有书事一律云：“喜作羊城客，忘为鹤发翁。问天求酒量，翻悔洗诗穷。已过西南道，适遭东北风。扁舟载明月，枉作卖油公。”自注：“西南道，乃广东一大税场。前李约作漕时，请游月湖，出新宠佐樽，一意顾盼，无暇与宾客语。仆有诗云：‘手拍锦囊空索句，眼看檀板遇知音。’漕大怒，谓舟中有麻油不投税，拘留其船”[石屏集]
　　　　　《石屏集》中尚有书事一绝云：“打鼓行船未有期，恰如江上沮风时。诗中一段闲公事，幸不妨人吃荔枝。”案：此诗意盖亦因此而作，语亦冷隽，因附录之。
　　　　　◎永康之俗，固号珥笔，而亦数十年必有大狱。龙川陈亮既以书御孝宗，为大臣所沮，报罢。居里落魄醉酒，与邑之狂士甲命妓饮于萧寺，目妓为妃。旁有客曰乙，欲陷陈罪，则谓甲曰：“孰为相？”甲谓乙曰：“陈亮为左。”乙又谓曰：“何以处我？”曰：“尔为右，吾用二相，大事其济矣。”乙遂请甲位于僧之高座，二相奏事讫，降阶拜甲，甲穆然端委而受。妃遂捧筋歌《降黄龙》为寿。妃与二相具以次呼万岁，盖戏也。先是亮试南宫，何澹校其文而黜之。亮不能平，遍语朝之故旧曰：“亮老矣，反为小子所辱。”澹闻而衔亮未有间。时澹为刑部侍郎，乙探知其事，遂不复告之县若州，亟走刑部上首状。澹即缴状以奏，事下廷尉。廷尉，刑部属也。笞亮无全肤，诬服为不轨。案具，闻于孝宗。上固知，为亮阴遣左右往永康，廉知其事。大臣奏入取旨，上曰：“秀才醉了，胡说乱道，何罪之有？”以御笔画其牍于地，亮与甲俱掉臂出狱。[四朝闻见录]
　　　　　黄山谷《江西道院赋·序》，其略曰：“江西之俗，其细民险而健，以终讼为能，名曰珥笔之民。惟筠为州，独不嚚于讼，然与南康、庐陵、宜春三郡并蒙恶声。庐陵即吉州也。”
　　　　　蝶访曰：人心叵测，险于山川；机阱万端，由斯隐伏。然苟无其隙，虽小人不能伺。绿樽红妓，取快一时，皆恣意欢宴者自遗伊戚耳。
　　　
　　　懊恼
　　　　　◎宣和戊戌冬，予道由颖昌之汝坟，驿壁间得廖正一明略手题三诗。其一云：“阿怜二十颇有余，秀眉丰颊冰琼肤。无端欲作商人妇，更枉方寻海畔夫。”其二云：“阿梅笄岁得同欢，懊恼情深解梦兰。燕语轻清花里话，柳条弱嫩雨中看。”其三云：“淮源距襄阳，亭堠逾十舍。征鞍背绣帷，云雨怅昨夜。双艳尽倾城，一姝偏擅价。独怒蕙心轻，误许商人嫁。”初不晓其意，是年至唐州外氏家，因举是诗，邦人任喻义可云：顷年明略与郡之二营妓往来，情好甚笃。其一小字怜怜，其一名梅时。怜怜将为大贾所纳，明略既去，道过汝坟作诗，盖有所感也。怜怜竟随贾去：“方寻海畔夫”，用海上有逐臭夫之事讥之也。[墨庄漫录]
　　　　　◎晁次膺薄游南京，尝作词云：“花前月下堪垂泪，水边楼上总关心。”后过其家，已与客饮，复作诗曰：“去日玉刀封断恨，见来金斗熨愁眉。黄昏饮散歌阑后，懊恼水边楼上时。”[侯鲭录]
　　　　　◎许左之寓饮妓坊，欲狎之，妓密有所欢在矣。许赋词云：“谁知花有主，误入花深处。放直下，酒杯干，便归去。”盖绍兴间籍太学休浣日漫饮酒边作也。[深雪偶谈]
　　　　　蝶访曰：附热趋炎、朝秦暮楚、傍人门户者，比比然也。而顾以之责贱妓乎？使由此幡然改悔，未始非若辈玉成之，奈执迷不悟者多耳！烦恼自寻，于人乎何尤！
　　　　　◎煇居建康，春晚赴张德，共会于西园，呼数辈为侑酒。酒酣，忽有传府命呼其人。时张安国开府方两日，其人临去，求自解之说，众谓但以实告，况社中二客不至，必留铃斋。翌旦询之，如所料。歌者既去，坐客骆适正即席赋诗云：“花随春尽觅无痕，尚续余欢索侑樽。一曲未终人已去，西园灯火欲黄昏。”煇尝赓和不记也。[清波杂志]
　　　　　《冷斋夜话》：遵式讲师将赴金陵谒王冀公，林和靖以诗送之曰：“虎牙熊轼隐铃斋，棠树阴阴长碧苔。丞相望崇宾谒少，清谈应喜道人来。”
　　　　　《晋书·羊祜传》：祜都督荆州军诸事，铃阁之下，侍卫不过十数人。案：唐制称太守曰“节下”，又云“铃下”。铃下者，即铃阁之下，其制竟与开府都督同，何也？附此二则，俟再详考焉。
　　　　　◎文忠与其弟书云：“轼始谪黄州，举目无亲，君猷一见，相待如骨肉，此意岂可忘哉？”君猷后房甚盛，东坡常闻堂上丝竹，词中谓“表德元来是胜之”者，所最宠也。东坡北归，过南都，则其人已归张乐全之子厚之恕矣。厚之开宴，东坡复见之，不觉掩面号恸，妾乃顾其徒而大笑。东坡每以语人，为蓄婢之戒。[眉山诗案广证附载]
　　　　　《苏诗施注》：徐君猷名大受，东海人。东坡来黄州，厚礼之，无迁谪意。君猷秀惠列屋，杯觞流行，多为赋词。满去而殂，东坡有祭文挽词，意甚凄恻。
　　　　　《官闺小名录》：妩卿、胜之、庆姬，徐君猷家三侍人，东坡赠《木兰花》词。
　　　　　蝶访曰：回首前尘，已成昨梦；感怀良友，悲恸难禁。而若辈琵琶别抱，掉首无情，又何足深责哉！
　　　　　◎邵伯温子文，康节先生子也。才而有文，为陕西宣抚司书写机宜文字。与路钤李君交往甚熟，李家有数侍婢，每遇歌宴，子文必与。后十余年，子文与李氏邂逅长安，而李君已死。适值其妻生辰，命子侄宴子文于书舍，遣旧婢出舞。酒酣，子文感怆宿昔，即席作词。末章云：“翩翻绣袖上红裀，舞姬犹是旧精神。坐中莫怪无欢意，我与将军是故人。”诸子得之，入呈其母，皆感泣不自胜。乃令谓子文曰：“宅中得公佳词，情绪作恶，难复行酒。即容别日款会。”子文不终席而退，良久怃然曰：“所谓口乃祸门。”此事即传于时。外日，子文谒一当位而不相识。问之，[不记姓氏]答曰：“此乃李家作调笑者。”[过庭录]
　　　　　蝶访曰：子文感怆宿昔，即席作词，亦一时情难自禁，而人竟谓之作调笑者，顾可不慎乎？旨哉，磨兜坚之铭曰：“人各有心，山高水深；言出诸口，祸随其后。惟口之则，守之以默。”
　　　
　　　窘辱
　　　　　◎石曼卿为集贤校理，微行娼馆，为不逞者所窘。曼卿醉与之校，为街司所录。曼卿诡怪不羁，谓主者曰：“只乞就本厢科决，欲诘旦归馆供职。”厢帅不喻其谑，曰：“此必三馆吏人也。”[《拊掌录》吏人作仆人]杖而遣之。[梦溪笔谈]
　　　　　《晁氏读书记》：石曼卿善书札，纵酒不羁。
　　　　　案：《茶香室丛钞》引元怀《拊掌录》所载，谓曼卿虽以诡词免，然不免受杖，亦可为文士轻佻者之戒。蝶访曰：亏体辱亲，留千秋话柄矣！
　　　　　◎冯文简公当世，早年薄游里巷，夜为街卒所系。鄂守王素亟释之。后冯使关中，王方帅渭，宾宴甚欢。冯贻以诗有“吞炭难忘当日事，积薪甚愧后来恩。”前辈血气方刚，不拘小节，盖或有之，迨夫贵显，自常人言，昔之过举或不乐闻，顾乃因道旧形于篇什，初不以为讳，可谓贤已。[清波别志]
　　　　　蝶访曰：冯文简难忘当日之事，正是其反躬自愧，内疚于心处，讳奚益哉！
　　　　　◎陆太傅轸，尝守会稽。上元夕，放灯特甚，士女骈阗。有一士人，从贵宦幕外过，见其女乐甚都，注目久之。观者狎至触坠其幕。贵官执其士以闻于府。公呼而责之曰：“为士不克自检，何耶？”对曰：“观者皆然，竟自脱去；独某居后，所以被辱。”公观其应对不凡，必是佳士，因谓曰：“子能赋此斑竹帘诗，当释子罪。”盖用斑竹帘为幕也。士子索笔立就，其诗曰：“春风槭槭动帘帷，绣户朱门镇日垂。为爱好花成片段，故教直节有参差。”又曰：“昔年珠泪裛虞姬，今日侯门作妓衣。世事乘除每如此，荣华到底是危机。”公览诗，大奇之。[耆旧续闻]
　　　　　◎绍兴间一郎官，不欲言其姓氏，疏荡不检，一朝士与之善。朝士家有数妓，客至必出以侑酒。郎官者与一妓私相悦慕，而未得间。一日，郎官折简寄妓，与为私约。朝士适见之，妓不敢隐，具言其故。朝士曰：“然则非尔之过，当为尔辈为一笑资。姑答简与之，期以来夕密会于西厢，且云主人者适有故之城外，越日乃归，此机不可失。”郎官得简，喜不自胜，如期赴之。妓已待于会所，引入屏后曲房。妓先登榻垂幔，郎官解衣而登，暨前搴幔，则妓已自榻后潜去。朝士者方仰卧榻上，瞪目视之。郎官裸露，惶遽欲走，则门已闭。朝士谩为好词谑之曰：“与君厚善，何为如此？妓女鄙陋，不足奉君子之欢，已遣归矣！惟公勿讶！”徐起，复曰：“某家使令稍众，不略惩，彼将观望，无所惮畏。”乃呼群仆掖之于柱，以巨竹梃挞之二十。流血及髁，呼服谢罪。复谓曰：“与公素善，故不欲闻官，薄示庭训，亦不泄于他人也。”乃遣去，亦不与衣，其人狼狈遁还。明日，朝路仍复相见如故云。[睽车志]
　　　　　◎观察使张渊，绍兴中为江东副总管，居建康，招邑士冯伯起为馆宾，待之特异，仍治宅西一室，使挈妻子入处之。元宵之节，为张灯百盏，渊赴府宴，长姬领众妾访其妻。小鬟见床褥华雅，戏卧其上，冯窃至，遂与之合。既罢，长姬知之，归以白渊，渊隐而弗问。经旬，又约冯共饭，饭毕，设茶于他轩。望砌下横一剑、一竹篦，一小缸置粪，冯掩鼻谓守兵不谨，将使屏之。渊笑曰：“此正为先生设，元宵之事，岂忘耶？”先呼长姬及小鬟，杖之三十，然后云：“先生须均受此辱，已乃伏剑。”冯趋下受杖，泣而请命，渊曰：“然则只以不洁待之可也！”冯度不能免，拱手言：“愿赐清汁，许行破文书。”渊逼使满杓而食，乃遂食之。后十年，叶枢密督视军马驻建康，冯投书陈御戎方略，彼人云：“此正是吃屎秀才耳！”传以为笑。[夷坚志]
　　　　　蝶访曰：甚矣，欲之害人也！人之为不善，欲诱之也；诱之而弗知，则至于天理灭而不知反。故目则欲色，耳则欲声，以至鼻则欲香，口则欲味，体则欲安，此皆有以便之也。不观《献丑集》之言乎：尧行舜趋，周冠孔裳，恐未可以貌定也。使其见遗金于旷寂之途，遇色妇于空闲之室，而一不动心，是尧舜返魂，周孔复肉。不然，仁义是贼也。
　　　
　　　宋艳卷三
　　　苦累
　　　　　◎至和中，陈恭公秉政，会嬖妾张氏笞女奴迎儿杀之。时蔡襄权知开封府，事下开封府穷治，而仁宗于恭公宠眷未衰，别差正郎齐廓看详公案。时王素为待制，以诗戏廓曰：“李膺破柱擒张朔，董夸回车击主奴。前世清芬宛如在，未知君可及肩无？”廓知事不可直，以简报王曰：“不用临坑推人。”[东轩笔录]
　　　　　《宋史》：陈执中嬖妾笞小婢，出外舍死。御史赵抃列八事奏劾执中，欧阳修亦言之。〇及议谥，礼官韩维曰：“闺门之内，礼分不明；夫人正室，疏薄自绌；庶妾贱人，悍逸不制，其治家无足言者。宰相不能秉道率礼，正身齐家，方杜门深居，谢绝宾客，曰‘我无私也，我不党也。’岂不陋哉？”
　　　　　《宋史》：孙抃，字梦得，眉山人，皇祐中以右谏议大夫权御史中丞。宰相陈执中婢，为嬖妾张氏搒杀。置狱取证左，执中弗遣，有诏勿推。抃复与官属请对论列，疏十上，适、执中卒皆罢。[注：适，即宰相梁适。]
　　　　　《宋史》：崔峄，字之才，京兆长安人。迁给事中，纠察在京刑狱。谏官、御史言宰相陈执中纵嬖妾杀婢，命案治。峄以为执中自以婢不恪笞之死，非妾杀之，颇左右执中。峄所至贪奸，比老益甚。〇又张择行字行先，青州益都人。进士起家，累迁吏部员外郎。御史皆言宰相陈执中嬖妾笞小婢，殆外舍。择行以为主命妾笞婢，于律不当坐。御史固迫之，因中风不能语。
　　　　　《宋史》：范镇，字景仁，成都华阳人。镇独务引大体，非关朝廷安危，生民利疚，则阔略不言。陈执中为相，镇论其无学术，非宰相器。及嬖妾笞杀婢，御史劾奏，欲逐去之。镇言：“今阴阳不和，财匮民困，盗贼滋炽，狱犴充斥，执中当任其咎。御史舍大责细，暴扬燕私。若用此为进退，是因一婢逐宰相，非所以明等级、辨堂陛。”识者韪之。《居易录》：赵(抃)《清献集》有劾陈恭公执中嬖妾杀婢之奏，反复不遗余力，予窃谓不然。一日，读范蜀公疏，言“今阴阳不和，财匮民困”云云，不觉叹服。如蜀公者，真可以为宰相。元祐之初独高卧不肯起，其风概又出元祐诸贤之上。
　　　　　◎夏竦妻杨氏，杨亦工笔札，有钩距。及竦显，多内宠，寖与杨不谐。杨悍妒，即与弟媦疏竦阴事，窃出讼之。又竦母与杨母相诟詈，偕诉开封府。府以事闻，下御史台置劾，左迁职方员外郎、知黄州。竦积家财累巨万，自奉尤侈，蓄声妓甚众。所在阴间僚属，使相猜阻，以钩致其事，遇家人亦然。子安期虽乘世资，颇以才自厉，朝廷数器使之。然无学术，而求入侍经筵，为世所讥。其奉养声妓，不减其父云。[宋史]
　　　　　《直斋书录解题》：竦父死王事，身中贤科，工为文词，复多材术，而不自爱重，甘心奸邪，声妓之盛，冠于承平。夫妇反目，阴慝彰播，皆可为世戒也。
　　　　　蝶访曰：离间谗构，密运阴谋，益己损人，人莫能测，自谓用心亦巧矣。岂知变生不测，祸起闺门，讦讼纷争，罔循礼法，不足见夭道好还哉？
　　　　　◎秦熺本王氏子，桧素不悦。桧畏内，妾尝孕，其妻逐之。生子为仙游林氏子，曰一飞，以桧故，仕至侍郎兼给事中。其兄一鸣，弟一鹗，皆位朝列。曹咏尝劝桧还一飞，未果而桧死。[齐东野语]
　　　　　《挥麈余话》：秦熺本王唤孽子，嫡母郑妒，熺既诞，逐所生，以为桧之乞子。
　　　　　《金罍子》：《宋史》秦桧曾孙钜，通判蕲州。金人犯境，与郡守李诚之竭力捍贼。城破，钜率兵巷战，复归署自焚死，子浚、瀈皆死。奸臣之后，一门死忠孝，岂复系其世类乎？然桧无子，以妻兄王唤子为后，则秦氏世绝于桧久矣。
　　　　　◎陈慥字季常，公弼之子，居于黄州之岐亭，自称龙丘先生，又曰方山子。好宾客，喜蓄声妓。然其妻柳氏绝凶妒，故东坡有诗云：“龙丘居士亦可怜，谈空说有夜不眠。忽闻河东狮子吼，拄杖落手心茫然。”河东狮子，指柳氏也。坡也尝醉中与季常书，云“一绝乞秀英君”，想是其妾小字。黄鲁直元祐中有与季常简曰：“审柳夫人时须医药，今已安平否？公暮年来，想渐求清净之乐，姬媵无新进矣。柳夫人比何所忿，以致疾矣？”又一帖云：“承谕老境情味，法当如此，所苦既不妨游观山川，自可损药石，调护起居饮食而已，河东夫人亦能哀怜老大，一任放不解事耶！”则柳氏之妒名，固彰著于外，是以二公皆言之云。[容斋三笔]
　　　　　《苕溪渔隐丛话》：东坡云，龙丘子自洛之蜀，载二侍女，戎装骏马，至溪山佳处，辄留数日。见者以为异人。后十年，筑室黄冈之北，号静庵居士。作《临江仙》赠之云：“细马远驮双侍女，青巾玉带红靴。溪山好处便为家。谁知巴峡路，却是洛阳花。/面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。”龙丘子即陈季常也。秦太虚寄之以诗，亦云：“侍童双瓘玉，华发光可照。骏马锦障泥，相随穷海峤。暮年更折节，学佛得心要。鬻马放阿樊，幅巾对沈燎。”《西清诗话》云，季常自以为饱禅学，妻柳颇悍忌，季常畏之，故东坡因诗戏之，有“忽闻河东狮子吼，拄杖落手心茫然”之句。观此，则知季常载二侍女以远游，及暮年甘于枯寂，盖有所制而然，亦可悯笑也。
　　　　　王十朋《东坡诗注》：龙丘居士，指陈季常“河东狮子”事。有王卲者，字达观，本嘉州犍为人，因在江南武昌后，名天常，尝从先生游。达观为坡公言，季常之妻柳氏最悍妒，每季常设客有声妓，柳氏则以杖击照壁大呼，至客为散去。
　　　　　《唐宋诗醇》：苏轼《岐亭道上见梅花戏赠季常》诗云：“蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆秸灰。行当更向钗头见，病起乌云正作堆。”注云：“陈慥喜蓄声妓，此作体近香奁，似有所指者，故谓之戏赠。”轼与慥交好，诗文无所拘忌，若河东君、秀英君之名，因而流布，是非轻薄为文，正可见忘形无间也。
　　　　　《瀛奎律髓》云：“一点劳心雀啅开”此句最佳。坡天人也，作诗不拘法度，而自有生意。雀之为物，尝冻啅梅开，本无情于梅，下此语乃若不胜情者。尾句盖谓季常侍儿，病起新妆，行当于钗头见此花，欲其出以侑樽也：“豆秸灰”，出《文酒清话》王勉《雪》诗：“上天烧下豆秸灰，乌李从教作白梅。”亦俚语，世传以为戏者。
　　　　　《宫闺小名后录》：秀英，陈季常妾，东坡有绝句。
　　　　　◎仁庙时，皇族中太尉夫人一日入内，再拜告帝曰：“臣妾有夫，不幸为婢妾所惑。”帝怒，流婢于千里，夫人亦得罪居瑶华宫。太尉罚俸而不得朝。经岁，方春暮，夫人为词，曲名《极相思》，或加令字，收煞有“秋波绽处，相思泪迸，天沮深诚”句。[墨客挥犀]
　　　　　◎华亭胡朝散亶，夏夜纳凉，因据胡床而睡，梦一伟丈夫，着白道服，撼之使起曰：“君家有不恰好一事，宜急起理会。”胡惊寤，亟出户，果见一人自经于廊下，往视之，其子妇房中所使妾也。妇者同邑张氏女，赋性惨妒。此妾少有过，杖之百数，不能胜楚毒，乃就死。胡使呼妇就旁熟视。妇略不动色，徐云：“他人不须管，若不可救，我自当其责！”即取凳登之，解缢索，移时复苏。胡氏供事广德张王甚严敬，举家不食猪肉，故蒙神力云。张妇之恶，犹不少悛也。[夷坚志]
　　　　　◎陆放翁宿驿中，见题壁云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”放翁询之，驿卒女也，遂纳为妾。方半载余，夫人逐之。妾赋《卜算子》而别，词云：“只知眉上愁，不识愁来路。窗外有芭蕉，阵阵黄昏雨。/晓起理残妆，整顿教愁去。不合画春山，依旧留愁住。”[随隐漫谈]
　　　　　《池北偶谈》：按《剑南集》，此诗乃放翁在蜀时所作。前四句云：“西风繁杵捣征衣，客子关情正此时。万事从初聊复尔，百年强半欲何之？”“玉阶”作“画堂”：“闹”作“怨”，后人稍窜易数字，辄附会或收入闺秀诗，可笑也。
　　　　　◎周益公夫人妒。有媵妾，公盼之，夫人縻之庭。公过之，当暑，媵以渴告，公以熟水酌之。夫人窥于屏曰：“好个相公，为婢取水！”公笑曰：“独不见建义井者乎？”[韦居听舆]
　　　　　◎吕婆即吕正己之妻，淳熙间名达天听。京畿有二漕，一吕搢，一吕正己。搢家诸姬甚盛，必约正己通宵饮。一日，吕婆大怒，逾墙詈之。搢子一弹碎其冠，事彻孝皇，两漕即日罢。吕婆有女事辛幼安，以微事触怒，逐之。今稼轩《桃叶渡》词，因此而作。[贵耳集]
　　　　　案：《稼轩长短句·祝英台近》有“宝钗分，桃叶渡，烟柳暗南浦”之句，所谓《桃叶渡》词者即此。
　　　　　蝶访曰：甚矣，妇之悍妒，其为害有莫可穷究者矣。夫岂徒元直捉跗，太傅闭帷，王茂宏之犊车，房玄龄之鸩酒，堪为殷鉴也哉！
　　　　　◎方务德侍郎帅绍兴，赴召，士人姚某以书投诚，其略曰：“某流落江湖二十年，兄弟异立，未能成家。重以场室蹉跌，遂失身于娼馆马慧。岁月滋久，根深蒂结，生育男女，于义有不可负者。兼渠孑然一身，无所依倚，处性不能自立，万一有叛此盟，终身废弃，存亡或未可保。不于侍郎还朝之日，得遂脱身从良，他日必困此门户中，不惟无以释儿女之恨，而某亦从此销缩。区区欲望矜怜，使鱼鸢之属，川泳云飞，侍郎之德大矣！敢不下拜。”方书其后云：“姚某解元，文词英丽，早以俊称，杯酒流连，遂至于忘反，露由衷之恳，不愧多言；遂成家之名，何爱一妓？韩公之于戎昱，既徇所求；奇章之望牧之，更宜自爱。”能从其请，可见宽厚之德，且引事尤切当。[清波杂志]
　　　　　◎李公可斋开阃日，士人吴南金假馆于人，恋妓周惜。及归，行囊枵然，周亦厌之。吴悔之，将别，饮于其家。令仆碎其器具，吴捶周有伤，讼于官。吴供状甚文，公喜之。佥厅议罪其仆，吴罚赎。公花判云：“娼馆寓情，斯游未免。讼庭交恶，有识所羞。吴某以新丰逆旅之余，为樊川街吏之报。傍人骑马，月束几何。命侣骖鸾，风流如许。但慕子云之载酒，不思元亮之无钱。半年鱼水之欢，迷于当局；一旦鹬蚌之隙，做此出场。既乏孔方兄之交，是宜沙叱利之属。何事风僝雨僽，顿令玉挫花摧。甑巳破矣奈何，镜欲圆而莫得。鲍其知我者，岂止于斯；秦真少恩哉，不思甚矣！切详佥议，不审事情。止以主人之失，罪仆何辜？岂以营妓之词，置士于罚？—笔勾断，两家罢休。吴某亟思梓里之归，休作桃源之梦。周惜责状附案，勿相往来。如复延纳登门，定行重罚！”[庶斋老学丛谈]
　　　　　蝶访曰：有好都能累此身。郑元和以李娃故，行乞安邑，几为馁鬼。一朝落魄，千载遗羞。流连忘反者，尚其知所悔悟哉！
　　　　　◎秦少游侍儿朝华，姓边氏，京师人也。元祐癸酉岁纳之，尝有诗云：“天风吹月入阑干，乌鹊无声子夜闲。织女明星来枕上，了知身不在人间。”时朝华年十九也。后三年，少游欲修真断世缘，遂遣朝华归父母家，资以金帛而嫁之。朝华临别泣不已，少游作诗云：“月雾茫茫晓柝悲，玉人挥手断肠时。不须重向灯前泣，百岁终当一别离。”朝华既去二十余日，使其父来，云不愿嫁，却乞归。少游怜而复取归。明年，少游出倅钱塘，至淮上，因与道友论议，叹光景之遄归，谓朝华曰：“汝不去，吾不得修真矣！”亟使人走京师，呼其父来，遣朝华随去。复作诗云：“玉人前去却重来，此度分携更不回。肠断龟山离别处，夕阳孤塔自崔嵬。”时绍圣元年五月十一日，少游尝手书记其事，未几遂窜南荒去。[墨庄漫录]
　　　　　◎《癸辛杂识》载：银花，高文虎炳如婢，善小唱五百余曲，又善双韵弹五六十套。以元宵时近点灯来，因取古人诗句有“银花垂院榜”，又“银花无奈冷”，又“火树银花合”等句为名。时高已近七旬，丧偶多年，买此以侍汤药，后携归越。[南宋杂事诗注]
　　　　　案：《癸辛杂识》载高文虎给银花之照，琐琐千余言，惟恐伊死后，家人不能相容。文虎年老，宠爱一婢，实属自寻苦累，宜其为当时訾议矣。
　　　　　◎山谷《和曹子方杂言》“冷卿小坞颇藏春”注，《外集》有冷庭叟诗，其序云庭坚与庭叟有十八年之旧。庭叟有佳侍儿，因早朝而逸去。其后，乃插椒藩甚密。诗云：“四望楼台皆我有，一原花竹住中间。初无狗盗窥篱落，底事蛾眉失锁关。”《前集》诗云：“往事尽醉冷卿酒，侍儿琵琶春风手。”又云“谁怜相逢十载后”。其事迹及岁月皆相似，疑庭叟即冷卿也。[山谷诗外集注]
　　　　　◎丁讽病废，常令两女奴掖侍，见客于堂中。讽之病以好色致疾，既废无赖，[案：另一则云，讽以馆职病风，废于家]益求妙年殊质以厌其心。客出不能送，另一婢送至中门曰：“谢访。”以故宾客至者加多，乃逾于未病时。盖其来不专为讽也。[孔氏谈苑]
　　　　　《至正直记》：年老多蓄婢妾最为不幸，辱身丧家，陷害子弟，靡不有之。吾家先人，晚年亦坐此患。乡里蹈此辙者多矣。又见荆溪王德翁晚年买二伶女为妾，生子不肖，甚至翁死未逾月，而私通于外。此《袁氏世范》言之甚详，兹不再述，有家者当深玩之。[案：此则论年老蓄婢妾]
　　　　　《至正直记》：且以吾家言之，先祖晚年托外孙黄澣纳妾。有姿色，先与之通，有娠已三月。既入门，虽察知其情状，为其色所眩惑，一时置之不问。后七月生子，复归之黄，命名遂初。自是复与黄通，或私仆隶，生子不肖，为吾家之患五十余年。其耻辱之事不一，可谓至恨。先人晚年，尝置半细婢三四人，虽以家法素守之严，且先妣制御之谨，犹为欺蔽，或为中外子弟私通，亦不能觉察，甚为清明之累。《袁氏世范》之言甚详，不可不深思远虑。覆辙之祸，后当痛戒。[案：此则论买妾不可不谨]
　　　　　《袁氏世范·婢妾常宜防闲》云：婢妾与主翁亲近，或多挟此私通仆辈，有子则以主翁借口，蓄愚贱之裔，至破家者多矣。凡有婢妾，不可不谨其始，亦不可不防其终。〇又《暮年不宜置宠妾》云：妇人多妒，有正室者少蓄婢妾，蓄婢妾多者无正室。夫蓄婢妾者，内有子弟，外有仆隶，皆当关防。制以主母，犹有他事，况无所统辖，以一人之耳目临之，岂难欺蔽哉！暮年尤非所宜，使有意外之事，当如之何？
　　　　　蝶访曰：美婢列庭，防闲匪易。阮仲容之幸姑婢，王僧弥之私嫂婢，荡检逾闲，有乖名教。记刘禹锡和白居易诮失婢榜者一律，后四句云：“把镜朝犹在，添香夜不归。新知正相乐，从此脱青衣。”观于此，则好蓄美婢及久锢侍婢者，当知所反矣。
　　　　　◎洪忠宣公以苏武节为秦桧所忌，孝宗怜之。其子迈以宏博中选，历官清显。孝宗有意大用，廉知其子弟不能遵父兄之教，恐居政府则非所以示天下，故特迟之。洪公每劝上早谕庄文，上为首肯。间因左右物色洪公子正饮娼楼，上亟命快行宣谕洪公云：“也请学士教子！”[时洪为制诰]快行言讫，无他诏。洪惊愕，莫知其端，但对使唯唯奉诏。退而研其子所如往，方悟上旨，遂抗章谢罪求去。[四朝闻见录]
　　　　　蝶访曰：父兄之教不先，子弟之率不谨。洪文敏临安词科之试，与何伯明并文敏族叔邦直诸人同饮抱剑街娼孙小九家楼上。是夕两烛结花，文敏曾赋《临江仙》词以志喜，继果获隽。文敏之少年如此。孟子不有言乎：“夫子教我以正，夫子未出于正也！”其受子之累也，固宜。
　　　
　　　患害
　　　　　◎文潞公帅成都，(多燕集)。有飞语至朝廷，遣御史何剡因谒告归，俾伺察之。(何将至)，潞公亦为之动，遍询幕客，孰与御史密者，得张俞字少愚者，使迎于汉州。且携营妓名王宫花者往。伪作家姬，舞以佐酒。御史醉中取其领巾，题诗云：“按彻《梁州》更《六么》，西台御史惜妖娆。从今改作王宫柳，舞尽春风万万条。”至成都，此妓出迎，遂不复措手而归。一说王宫花一名阳台柳，诗首句云“蜀国家人爱细腰”。何字圣从，亦蜀人也。[清波杂志]
　　　　　◎绍兴中，王铁帅番禺，有狼藉声。朝廷除司谏韩璜为广东提刑，令往廉按。宪治在韶阳，韩才建台即行部指番禺。王忧甚，寝食俱废。有妾故钱塘娼也，问：“主公何忧？”王告之故。妾曰：“不足忧也。璜即韩九，字叔夏，旧游妾家，最好欢。须其来，强邀之饮，妾当有以败其守。”已而韩至，王郊迎，不见。入城乃见，岸然不交一谈。次日报谒，王宿治具于别馆。茶罢，邀游郡圃，不许，固请乃可。至别馆，水陆毕陈，妓乐大作，韩踧踖不安。王麾去妓乐，阴命诸娼澹妆，诈作姬侍，迎入后堂剧饮。酒半，妾于帘内歌韩昔日所赠之词，韩闻之心动，狂不自制，曰：“汝乃在此耶！”即欲见之，妾隔帘故邀其满饮，至再至三，终不肯出。韩心益急，妾乃曰：“司谏曩在妾家最善舞，今日能为妾舞一曲，即当出也。”韩醉甚，不知所以，即索舞衫，涂抹粉墨，踉跄而起，忽跌于地。王亟命索舆，诸娼扶掖而登，归船昏然酣寝。五更酒醒，觉衣衫拘绊，索烛览镜，羞愧无以自容。即解舟还台，不敢复有所问。此声流播，旋遭弹劾。王迄善罢。夫子曰：“桭也欲，焉得刚？”韩璜之谓矣。[鹤林玉露]
　　　　　蝶访曰：圣人之诫酒祸也，深矣！在《书》为沈湎，在《诗》为童羖，在《礼》为豢豕，在《史》为狂药。好欢者，又被故欢所惑，狂不自制，已为酒使，复满饮狂药，至再至三，不自知其丑态百出矣！其遭弹劾也，不亦宜乎！抑又闻之，曲蘖有毒，平地生出醉乡。何剡醉中题妓领巾，亦狂药所使，要皆色害之也。
　　　　　◎朝廷遣陶穀使江南，以假书为名，实使觇之。既至，崖岸高峻。宴席谈笑，未尝启齿。韩熙载谓所亲曰：“观秀实公妄也，非端人介士，其守可隳。”夜遣歌妓秦弱兰，诈为驿卒之女，敝衣持帚，洒扫驿庭，五柳公乘隙因询其述。翌日，以词赠之曰：“好因缘，恶因缘。只得邮亭一夜眠，别神仙。琵琶拨尽相思调，知音少。待得鸾胶续断弦，是何年？”后数日，宴于澄心堂，李主命玻璃巨钟满酌之，陶毅然不顾。乃出弱兰于席，歌前阕以侑之。穀惭笑，不敢不釂。阕罢复灌，倒载吐茵，尚未许罢，大为主礼所薄。还朝日，止遣数小吏饯于郊亭。逮归京，卒不大用。[五代诗话。〇案：此则，王渔洋剪裁《玉堂清话》]
　　　　　《词名集解》：宋初遣陶穀使江南，假书为名，实使觇之。穀骄甚。韩熙载以李献言，知穀非端介。至日，令(穀)誊六朝书半年。(穀)狎歌妓秦弱兰，作长短句赠之。一日穀入宴，弱兰歌所赠“邮亭一夜眠”之句，穀大惭而罢。词名《风光好》。《墨庄漫录》云，一名《愁倚阑令》。
　　　　　《艺苑卮言》：陶穀使江南，遇秦弱兰，作《风光好》词，见宋人小说。或有以为曹翰者，翰能作老将诗，其才固有之，终非武人本色。沈睿达《云巢编》谓：陶使吴越，惑娼女任社娘，因作此词。任大得陶资，后用以创仁王院，落发为尼。李唐、吴越，未审孰是，要之近陶所为耳。
　　　　　《苕溪渔隐丛话》：小词《风光好》“待得鸾胶续断弦，是何年”之句，《江南野录》谓是曹翰使江南赠妓词，《本事曲》谓是陶穀使钱塘赠驿女词，《冷斋夜话》谓是陶穀使江南赠韩熙载歌姬，是一词而有三说也。其他类此者甚众，殆不可遍举。
　　　　　《渑水燕谈录》：陶穀姓唐，唐宰相莒公俭之后。祖彦谦，有诗名，号鹿门先生。穀避晋祖名改娃陶，后历仕累朝，不复还本姓，士大夫讥之。
　　　　　《南部新书》：陶穀小名铁牛，李涛尝有书与之曰：“每至河源，即思令德。”唐彦谦之孙也，以石晋讳改姓焉。
　　　　　《宋景文公笔记》：陶穀本唐彦谦后，石晋时避讳改曰陶，后纳唐氏为婿，亦可怪。
　　　　　《释常谈》：沈醉谓之倒载。晋山简字季伦，为荆州牧，每出，酣畅而归。人歌曰：“山翁住何处？来往高阳池。日夕倒载归，酩酊无所知。”
　　　　　案：《缃素杂记》载周世宗时陶尚书穀奉使江南，韩熙载遣家妓以奉盥匜，及旦有书谢云云。是穀使江南在周世宗时，熙载已以家妓奉盥匜，岂宋初穀使江南，熙载尚烦谋画以隳其守耶？总之，陶穀非端人介士，易遗话柄，人当洁以自爱也。
　　　　　◎《刘公是集》七十五卷。原父累迁知制诰，出知永兴，惑官妓，得惊眩疾，力求便郡。仁宗尝谓执政曰：“如敞者，岂易得耶！”赐以新橙五十。为人明白俊伟，自六经百氏，下至传记，无所不通。为文章尤敏赡，好摹仿古语句度。在西掖时，尝食顷挥九制，各得其体。英宗尝语及原父，韩魏公对以有文学，欧阳公曰：“敞文章未佳，特其博学可称耳。”[郡斋读书志]
　　　　　元丰六年十月十二日夜，友有得风疾者，急往视之已不能言矣。方生死之争，其苦有甚于刀锯木索者矣。予知其不可救，默为祈死而已。呜呼哀哉，此复何罪乎？酒色之娱而已！古人云“甘嗜毒药，戏猛兽之爪牙”，岂虚言哉！明日见一少年，以此戒之，少年笑曰：“甚矣，子言之陋也。色，吾之所甚好，而死生疾苦，非吾之所怖也！”予曰：“有行乞于道，偃而号曰，遗我一盂饭，吾今以千斛之粟报子。则市人皆掩口笑之：有千斛之粟，无一盂之饭，不可以欺于小儿。怖生于爱，子能不怖死生而犹好色，其可以欺我哉？”今世之为高者，皆少年之徒也。戒生定，定生慧，此不刊之论也。如其不从戒定生者，皆妄也，如慧而实痴也，如觉而实梦也。悲夫！[东坡志林]
　　　　　《癸巳类稿》：《苕溪渔隐丛话》云，刘贡父晚年得恶疾，须眉堕落，鼻梁断坏，怆感惭愧，转加困剧而毙。东坡先有“大风起兮眉飞扬，安得壮士守鼻梁”之谑，其事不见《刘攽传》，而检《东坡志林》有一条云：“元丰六年十月十二夜，有得风疾者，口不能言，死生之争，有甚于刀锯木索者。知其不可救，默为祈死而已。此复何罪乎？酒色之娱而已！”必系刘事：“元丰”应作“元祐”。攽兄敞，亦知永兴军，惑官妓得惊眩疾，但时犹谓之风，未有洋霉名。明嘉靖时，汪道贯赠王稚登诗云：“身上杨梅疮作果，眼中莱菔翳为花。”其名杨梅，以形象言之也。
　　　　　案：《癸巳类稿》此则论古之所谓恶疾、风疾，即今之洋霉也。杨梅当作洋霉。蝶访阅《东坡志林》，证以《乐善录》，东坡嘲刘贡父“大风起兮眉飞扬”之谑，亦疑即贡父。嗣见《癸巳类稿》正同余所见，因节录之。
　　　　　◎章子厚惇，初来京师赴省试，年少美丰姿。尝日晚独步御街，见雕舆数乘，从卫甚都。后一舆有一妇人美而艳，揭帘以目挑章。章因信步随之，不觉至夕。妇人以手招与同舆，载至一甲第，甚雄壮。妇人以身蔽章，杂众人以入，至一院极深邃，若无人居者。少选，前妇人始至，备酒馔珍异。因问此何所，妇人笑而不答。自是妇人引侪辈迭相往来颇众，俱亦姣丽，询之皆不顾而言他。每去则以巨锁扃之，如是累日夕，章为之体疲甚窘。一姬年差长，忽发问曰：“此岂郎所游之地，何为至此？我主翁行事多不循道理，宠婢甚多而无嗣息，每勾致少年之徒与群婢合，久则毙之此地，数人矣！”章骇曰：“果尔，为之奈何？”姬曰：“观子之容，盖非碌碌者，似必能脱。我主人翌日入朝甚早，今夕解我衣以衣之，我且不锁门，待至五更，我来叫子，亟随我到厅事前。我当以厮役之服被子，随前驺以出，可以无患矣。尔后慎勿以语人，亦勿复由此街游也。不然，我与若皆将不免矣。”诘旦果来叩户。章用其术，遂免于难。及既贵，始以语所厚善者，而不欲言主翁之姓名。少年辈不可不知所戒也。[投辖录]
　　　　　蝶访曰：最是五更留不住，向人枕畔着衣裳。此主翁明开揖盗之门，更有甚于韩熙载者。惟章一闻“久则毙之此地数人矣”之语，骇曰：“果尔，为之奈何？”是怖死之心，胜好色之心。怖生于爱，坡翁其知道乎。人多好色，能常持怖死之心，则好色之心自熄矣。
　　　　　◎京师士人出游，迫暮过人家，墙缺似可越，被酒试逾以入，则一大园也。花术繁茂，迳路交互，不觉深入。天渐暝，望见红纱笼烛而来，惊惶寻归路，迷不能识。亟入道左小亭，毡下有一穴，试窥之，先有壮士伏其中，见人惊奔而去，士人就隐焉。已而烛渐近，乃妇人十余辈，靓妆丽服，俄趋亭上竞举毡，见生惊曰：“又不是那一个！”内一妇熟视，笑曰：“也得，也得！”执其手以行，生不敢问。引入洞房曲室，群饮交戏，至五鼓乃散。士人惫倦不能行，众妇贮以巨箧，舁而缒之墙外。天将晓，惧为人所见，强起扶持而归。他日迹其所遇，乃蔡太师花圃也。[谈薮]
　　　　　蝶访曰：窟室洞房，私藏年少，贾南风达奚盈盈，已开其先；而少年出游者，不可以不慎，切勿以父母之遗体，自蹈于陷阱中也。
　　　　　◎曲堤周氏以财雄于齐，有秘书丞高者，尤骄纵不法，尝自京师载妓妾数十人游杭州，其一人以妒害自沈死。及还齐，其父母邀贿谢，不满意，诉之长清令张次山，取证佐治之，亦无他矣。会次山之婢，本周氏隶也，自牖窥之，历指所从来一人本高父妾，尝生一子。次山即以长吏举行之，高坐刺配海岛而死，齐人快之。李诚之尝语及此称善，予曰：“使我为长清，决不举也！”诚之日t“何故？”日t“民间如此事不为少也。偶一婢子知之，因而发之以为明，彼不知者独何幸，高独何不牵也！事发有端，长吏不得已治之可也，其发无端，自非叛逆，不问可也。”诚之曰：“此长者之论，次山之流，固不可及。”[龙川略志]
　　　　　◎从事郎刘恕，吉州安福人，历阳守子昂之子也。丧其妻，使二妾主家政，一既生子，又娶于高氏，携媵婢四人。淳熙初，为道州判官。高氏妊娠，是时妾子年十一二矣。妾性悍狡，虑正室得权，则异日将分析资产，且己宠必衰。密以淫邪之说蛊惑之，而高志操洁清，复不妒忌，无疵玷可指，谋不得施。但日夜教其子，伺乃父出治外事或对客，辄啼呼奔叫。恕甚爱此子，每归拊之，子无言而于屏处诉云“为母所箠。”恕固已疑焉。一日馈食，妾亲手作羹，倩一媵持以与子，有针贯于菜茎中，子微为所刺，吐之，大呼曰：“人欲杀我！”恕惊问，见针，穷诘所来。二妾共证，谓：“媵承主母意，规儿性命。”恕以为然，尽执四婢送狱，讯鞫不得情。郡守念闺门芒昧，难以置法，只挞杖而逐之，高氏竟罹决绝。外间皆明知为诬，恕独弗之悟。旋用他事罢去，甫还乡而卒。[夷坚志]
　　　　　蝶访曰：《鹤林玉露》载世传《听谗诗》云：“谗言谨莫听，听之祸殃结。君听臣当诛，父听子当决。夫妻听之离，兄弟听之别。朋友听之疏，骨肉听之绝。堂堂八尺躯，莫听三寸舌。舌上有龙泉，杀人不见血。”观此，知谗之为害大矣。贱妾庶人，狡悍不制，离间谗构，密运阴谋，使罹毒者含冤，旁观者切齿，而为所蛊惑者，卒之不悟，不祸谴及之，何以见天道之公哉！
　　　　　◎姚宋佐，郴州人。乾道八年登第，为静江府教授。能诗文，颇擅名其乡，而举措多失之轻易。尝赴经略司干官宴席，坐客受劝觞，适当酌主人。姚见酒黑色，而侍妾所执樽又非适所用者，疑为紫苏水，作色而起曰：“客则饮酒，主人则饮水，何哉？”主人曰：“此亦酒也，安得有二！”姚以所疑对，主人笑谓不然，姚未之信，别酌以酬之，而自掠取所斟者，一饮而尽，始知为酒，但云：“比向来者味差醇。”未几，觉腹大痛，急归。俄脏腹洞下，继之以血，旦而死。一城皆言姚教授遭经干所毒。府帅深疑焉，谓彼方有京秩之请，而为姚所先，怨恨必由于此，乃劾罢之。已乃审其实，盖执樽之妾，本专房擅爱，其后宠稍替，将不利于主公，故置毒酒中，而姚攘臂掇其祸。帅逮此妾，鞭杀之。干官旋亦病废。[夷坚志]
　　　　　蝶访曰：妇人婢妾，其类为阴，阴者必惨必毒，妒宠争妍，祸胎隐伏，其患害有防不胜防者。故君子正身处家，必严内教也。
　　　　　◎后主李煜在赐第，因七夕命故妓作乐，声闻于外。太宗闻之大怒。又传“小楼昨夜又东风”及“一江春水向东流”之句，并坐之，遂被祸云。[默记]
　　　　　《诗余图谱》：李后主《虞美人》词“春花秋月何时了？往事知多少！小楼昨夜又东风，故国不堪回首月明中！ /雕阑玉砌应犹在，只是朱颜改。问君能有几多愁？恰似一江春水向东流。”
　　　　　◎熙宁新法行，督责监司尤切，两浙路张靓、王庭老、潘良器等因阅兵赴妓乐，筵席侵夜，皆黜责。[东轩笔录]
　　　　　◎徐伸，字幹臣，三衢人。有《青山乐府》一卷。政和初，以知音律为太常典乐，出知常州。尝自制《转调二郎神》之词云：“闷来弹鹊，又搅碎、一帘花影。漫试著春衫，还思纤手，薰彻金猊烬冷。动是愁端如何向，但怪得、新来多病。噬旧日沈腰，而今潘鬓，怎[一作不]堪临镜？ /重省。别时泪滴，罗襟犹凝。想[一作料]为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚遍，昼长人静。”既成，会开封府尹李孝寿来牧吴门，李以严治京兆，号李阎罗。道出郡下，幹臣大合乐宴劳之，喻群娼令讴此词，必待其问乃止。娼如戒，歌至三四，李果询之，幹臣蹙额云：“某顷有一侍婢，色艺冠绝。前岁以亡室不容，逐去。今闻在苏州一兵官处，屡遣信欲复来，而今之主公靳之，感慨赋此。词中所叙，多其书中语。今焉适有天幸，公拥麾于彼，不审能为我致之否？”李云：“此甚不难，可无虑也！”既次无锡，宾赞者请受谒次第，李云：“郡官当至枫桥。”桥距城十里而远，翌日舣舟其所，官吏上下望风股栗。李一阅刺字，忽大怒云：“都监在法不许出城，乃亦至此！使郡中万一有火盗之虞，岂不殆哉！”斥都监下阶，荷校送狱。又数日，取其供牍判奏字。其家震惧求援，宛转哀鸣至恳。李笑云：“且还徐典乐之妾了来理会。”兵官者解其旨，即日承命，然后舍之。[挥麈余话]
　　　　　◎师宪少年日，尝驰马出游湖山，小憩栖霞岭下，忽有布裘道者瞪视曰：“官人可自爱重，将来不在韩魏公下。”贾意其见侮，不顾而去。既而醉博平康，至于败面。他日复遇，道者顿足惊叹曰：“可惜，可惜！天官已破，必不能令终矣！”其后悉验。[齐东野语]
　　　　　蝶访曰：吕简叔《呻吟语》云： “凡祸患以安乐生，以忧勤免；以奢侈生，以谨约免；以多事生，以慎动免。”洵老成阅历之言也，可铭座右。
　　　　　◎臣僚上言：“近日进对，恭闻圣训，论及亲征之事，谓‘联此行当大明诛赏，诸将有功者，不惜官爵金帛重赏之；其不用命者，付之有司，诛其—二，以警其余。’大哉，圣人之言！其真得古帝王御将之要术也！顾于此时将非其人，至于营私背公，纵敌玩寇，罪恶显著，为国家之辱，如王权者，若置之轻典，是为失罚，其何以示诸将乎？臣谨按：御前诸军统制王权，以驵侩之资，恣溪壑之欲，遭时多故，夤缘结托，滥膺阃寄。不知忠义以报国，但务掊克以谋身。其前后过恶，未易悉数，姑摭其大者言之：近虏人败盟，朝廷命王权进屯淮上。为王权计者，义当身先士卒，奋不顾身，朝受命，夕引道。乃惑于内宠，心怀顾恋，与其爱姬数十泣别，三日而不能行。士卒闻之，无不窃笑。及至淮，宣言欲犒军，悉出其家金宝，厚载而往。既至中途，复传令未用，且于新河伺候。实欲缓急之际易于他入之故，假犒军之名以持去耳！其谋出此，夫岂有斗志哉！[以下叙权沿淮不为守御之备。虏人犯淮，不应援姚兴之师，致兴师俱陷。又欺罔退避等事，兹节录]绍兴三十一年十一月十八日，三省、枢院同奉圣旨：“王权可特贷命，除名勒停，永不收叙，送琼州编管，月具存亡奏闻。”[三朝北盟会编]
　　　　　蝶访曰：《司马法》云：“将受命之日，则忘其家；临军约束，则忘其亲；援枹鼓之急，则忘其身。”若王权者，受命出师，乃惑于内宠，与爱姬泣别三日而后行，贻笑士卒，律以兵法，已当受穰苴之戮矣！
　　　　　◎王仁赡，唐州方城人。初，剑南之役，大将王全斌等贪财，军政废弛，寇盗充斥。太祖知之，每使蜀来者，令陈全斌等所入贿赂、子女及发官库分取珠金等事，尽得其罪。及全斌等归，帝诘仁赡。仁赡历诋诸将过失，欲自解。帝曰：“纳李廷珪妓，开丰德库取金宝，岂全斌辈耶？”仁赡不能对。廷珪，故蜀将也。帝怒，令送中书鞫全斌等罪。仁赡以新立功，第行降黜而已。王全斌等入成都，行营都监王仁赡案籍诘所在军须。李廷珪惧，以告都监康延泽。延泽曰：“王公志在声色，苟得其所欲，则置而不问矣。”廷珪素俭约，不蓄妓乐，遂求于姻戚家，得女妓四人，复假贷金帛直数百万以遗仁赡，由是获免。[宋史]
　　　　　◎蒋堂，字希鲁，常州宜兴人。擢进士第。后以枢密直学士知益州。建铜壶阁。其制宏敞，而材不预具。功既半，乃伐乔木于蜀先主惠陵、江渎祠，又毁后土及刘禅祠。蜀人浸不悦，狱讼滋多。或以为私官妓，徙河中府，又徙杭州、苏州。[宋史]
　　　　　◎来之邵，字祖德，开封咸平人。登进士第。元丰中，官大理评事，御史中丞黄履荐为监察御史。未几，买娼家女为妾，履勘其污行，左迁将作丞。[宋史]
　　　　　◎宋乔年，字仙民，宰相庠之孙也。乔年用父荫监市易，坐与娼女私及私役吏失官。落拓二十年。女嫁蔡京子攸。京当国，始复起用。[宋史]
　　　　　◎刘涣，字仲章，文质子也。以父任为将作监主簿，监并州仓，仁宗亲政，擢为右正言。会河东走马承受奏，涣顷官并州，与营妓游，黜通判磁州。[宋史]
　　　
　　　忿激
　　　　　◎韩魏公帅定，狄青为总管。一日会客，妓有名白牡丹者，因酒酣劝青酒曰：“劝斑儿一盏。”讥其面有涅文也。青来日遂笞白牡丹者。后青旧部曲焦用押兵过定州，青留用饮酒，而卒徒因诉请给不整，魏公命擒焦用，欲诛之。青闻而趋客次救之。魏公不召，青立于阶下，恳魏公曰：“焦用有军功，好儿！”魏公曰：“东华门外以状元唱出者乃好儿！此岂得为好儿耶？”立青而面诛之，青甚战灼。久之，或曰：“总管立久。”青乃敢退，盖惧并诛也。[默记]
　　　　　《泊宅编》：狄武襄公青，本拱圣兵士，累战功致位枢府。既贵，时相或请去其面文者，但笑不答。仁庙亦宣谕之，对曰：“臣非不能，姑欲留以为天下士卒之劝。”上由此益爱之。
　　　　　◎晏元献初罢政事，守亳社，每叹士风雕落。一日，营妓曰刘苏哥，有约终身而寒盟者，方春物暄妍，驰骏马出郊，登高冢旷望，长恸遂卒。元献谓士大夫受人眄睐，随燥湿变渝如翻覆手，曾狂女子不若。为序其事，以诗吊之云：“苏哥风味逼天真，恐是文君向上人。何日九原芳草绿，大家携酒哭青春。”[西清诗话]
　　　　　《苕溪渔隐丛话》：《东轩笔录》云：“昔晏元献当国，子京为翰苑。晏爱宋之才，雅欲旦夕相见，遂税一第于旁近，延居之，其亲密如此。遇中秋，晏启宴召宋，出妓饮酒赋诗，达旦方罢。翌日罢相，宋当草词，颇极诋斥，至有‘广蓄产以殖私，多役兵而规利’之语。方子京挥毫之际，昨夕馀酲尚在，左右观者亦骇叹。”苕溪渔隐曰：“元献《吊刘苏哥》诗序，盖指宋子京而言也，吾故录此事以附益之。”
　　　　　《侯鲭录》：颍妓曹苏哥，往岁与悦己者密约相从，而其母禁之至苦，不胜郁悒。以盛春美景邀同约者，联骑出城，登高冢相对恸哭，既而酣饮。诸客闻之，赏其旷绝于流辈。晏元献闻之，为戏题绝句云。
　　　　　案：《渔隐丛话》援《东轩笔录》，以证《西清诗话》元献《吊刘苏哥》诗序，盖指子京而言，当非傅会其说。至《侯鲭录》所载晏诗，则一字不差，而情节迥异，且作曹苏哥，殊不可解，俟再考。
　　　
　　　矜诩
　　　　　◎韩魏公为陕西安抚，开府长安，李待制师中过之。李有诗名，席间使为官妓贾爱卿赋诗云：“愿得貔貅十万兵，犬戒巢穴一时平。归来不用封侯印，只向君王乞爱卿。”[后山诗话]
　　　　　◎绍兴十五年三月十五日，予在临安试词科，第三场毕，出院时尚早，同试者何作善伯明、徐摶升甫，相率游市。时族叔邦直应贤、乡人许良佐舜举省试罢，相与同行。因至抱剑街，伯明素与娼孙小九家来往，遂拉访其家，置酒于小楼。夜月如昼，临栏望月，两烛结花，灿然若连珠。孙娼固慧黠解事，乃白坐中曰：“今夕桂魄皎洁，烛花呈祥，五君皆较艺兰省，其为登名高第可证。愿各为一词纪实，且为他日一段佳话。”遂取吴笺五幅置于桌，升甫、应贤、舜举皆谢不能。伯明俊爽敏捷，即操笔作《浣溪沙》词一阕，曰：“草草杯盘访玉人，灯花呈喜坐添春。邀郎觅句要清新。/黛浅颜娇情脉脉，云轻柳弱意真真。从今风月属闲人。”众传观叹赏，独恨其末句失意。予续成《临江仙》曰：“绮席留欢欢正洽，高楼佳气重重。钗头小篆烛花红。直须将喜事，来报主人翁。/桂月十分春正半，广寒宫殿葱葱。姮娥相并曲栏东。云梯知不远，平步蹑东风。”孙满酌一觥，相劝曰：“学士必高中，此瑞殆为君设也。”已而予果奏名赐第，馀四人皆不偶。[夷坚志]
　　　　　◎世传魏野尝从莱公游陕府僧舍，各有留题，后复同游，见莱公之诗已用碧纱笼护，而野诗独否，尘昏满壁。时有随行官妓，颇慧黠，即以袂就拂之。野顾莱公笑咏曰：“世情冷暖由分别，何必区区较异同！若得常将红袖拂，也应胜似碧纱笼。”[青箱杂记]
　　　　　《池北偶谈》：《湘山野录》云：“添苏，长安名妓也。孙仅尹京兆日，野寄诗云：‘见说添苏亚苏小，随轩应是佩珊珊。’孙爱之，以示添苏，喜如获宝，求善笔札者，大书其诗于壁。野以事抵长安，孙邀置府宅，人未之知也。有好事者与密过添苏家，见其风貌鲁质，固不前席。野忽举头见壁所题，乃索笔于侧别记一绝云：‘谁人把我狂诗句，写向添苏绣户中。闲暇若将红袖拂，还应胜得碧纱笼。’添苏始知是野，大加礼敬。”
　　　　　案：《池北偶谈》并载《青箱杂记》一则，仅于其末缀“二说不同”四字。
　　　　　◎刘过，字改之。能诗词。流落江湖，酒酣耳热，出语豪纵，自谓晋宋间人物。其诗篇警策者，已载《江湖集》。尤好作《沁园春》，上稼轩词，已见岳侍郎珂《桯史》，最为辛所喜。尝于友人张正子处，见改之亲笔词一卷，云：“去年秋，予求牒四明，尝赋《贺新郎》词与一老妓，至今天下与禁中皆歌之。江西人来，以为邓南秀词，非也。‘老去相如倦。向文君、说似而今，如何消遣。[龙洲词“如何”作“怎生”]衣袂京尘曾染处，空有香红尚软。料彼此、魂销肠断。一枕新凉眠客舍，听梧桐、疏雨秋风战。[“风战”作“声颤”]灯晕冷，记初见。/楼低不放珠帘卷。晚妆残、翠蛾狼藉，泪痕凝面。人道愁来须殢酒，无奈愁深酒浅。但托意、焦桐纨扇。莫鼓琵琶江上曲，怕荻花、枫叶俱凄怨。云万迭，寸心远。’”[游宦纪闻]
　　　　　◎张文懿既致政，而安健如少年。一日西京看花回，道貌道服，乘马张盖，以女乐从，入郑门，监门官不之识也，且禁其张盖，以门藉请书其职位。文懿以小诗大书其纸末云：“门吏不须相怪问，三曾身到凤池来。”监门即以诗进，仁宗遣中使赐以酒饩问劳。[闻见近录]
　　　　　◎辛稼轩守甫徐，已多病谢客。予试既不利，归官下，时一招去。稼轩以词名，每宴必命侍妓歌其所作。特好歌《贺新郎》词，自诵其警句曰：“我见青山多妩媚，料青山见我应如是。”又曰：“不恨古人吾不见，恨古人不见吾狂耳。”每至此，辄拊髀自笑，顾问坐客何如，皆叹誉如出一口。既而又作一《永遇乐》序北府事，首章曰：“千古江山，英雄无觅孙仲谋处。”又曰：“寻常巷陌，人道寄奴曾住。”其寓感慨者则曰：“不堪回首，佛貍祠下，—片神鸦社鼓。凭谁问，廉颇老矣，尚能饭否？”特置酒召数客，使妓迭歌，益自击节。遍问客，必使摘其疵，逊谢不可。客或措一二词，不契其意，又弗答。[桯史]
　　　　　◎后山居士有《放歌行》两首，一云：“春风永巷闭娉婷，长使青楼误得名。不惜卷帘通一顾，怕君著眼未分明。”又云：“当年不嫁惜娉婷，抹白施朱作后生。说与旁人须卑计，随宜梳洗莫倾城。”山谷云：“无己他日作诗，语极高浑。至于此篇，则顾影徘徊，炫耀太甚。”[王立之诗话]
　　　　　蝶访曰：风流自赏，名士结习难除。然炫耀太甚，傲睨一切，不免为世所讥诮，适自形其浅耳。
　　　　　◎东坡在徐州，送郑彦能还都下，问其所游，因作词云：“十五年前，我是风流帅。为向青楼寻旧事，花枝缺处留名字。”并记坐中人语，尝题于壁。后少游薄游京师见此词，遂和之，其中有“我曾从事风流府”。公闻而笑之。[侯鲭录]
　　　　　《能改斋漫录》谓：《蝶恋花》词，东坡在黄时送潘邠老赴省试作也，今集不载。
　　　　　案：《漫录》作“三十年前”，词中有“清润潘郎，更是何郎婿”之语，送潘作较是，俟再考。
　　　
　　　宋艳卷四
　　　逸豫
　　　　　◎嘉祐以前，惟提点刑狱不得赴妓乐。熙宁以后，监司率禁，至属官亦同。惟圣节一日，许赴州郡大排筵，于便寝别设留娼，徒用小乐，号呼达旦。或咏东野《三月晦》诗云：“共君今夜不须睡，未到晓钟犹是春。”(注：查《全唐诗》，系贾岛《三月晦日赠刘评事》诗)又咏《中秋》诗云：“莫辞终夕有，动是隔年期。”[画墁录]
　　　　　◎欧阳文忠公知扬州，建平山堂，壮丽为淮南第一。堂据蜀冈，下临江南数百里，真、润、金陵隐隐若可见。公每暑时辄凌晨携客往游，遣人走邵伯，取荷花千余朵，以画盆分插百许，盆与客相间。遇酒行，即遣妓取一花传客，以次摘其叶，尽处则饮酒。往往侵夜载月而归。[避暑录话]
　　　　　◎钱文僖惟演守西都，谢绛、欧阳修俱在幕下。一日游嵩山，自颍阳归，将暮抵龙门香山。雪作，登石楼望都城，各有所怀。忽于烟霭中有车马渡伊水来者，既至，则文僖遣厨传歌妓至。吏传语曰：“山行良劳，少留龙门赏雪，府事简，无遽归也。”[东山谈苑]
　　　　　《宋史》：王曙，字晦叔，其妻寇准女也。初钱惟演留守西京，欧阳修、尹洙为官属。修等颇游宴，曙后至，尝厉色戒修等，曰：“诸君纵酒过度，独不知寇公晚年之祸耶？”修起对曰：“以修闻之，莱公正坐老而不知止尔。”曙默然，终不怒。
　　　　　《清波杂志》：“禄岂须多，防满则退；年不待暮，有疾便辞。仕者若守此戒，则不辱不殆，可全始终进退之节。”顷见洪庆善书此语于座屏，然晚有南荒之谪，盖亦昧于勇退。士大夫能明哲保身以全终始者寡矣！
　　　　　蝶访曰：知足不辱，知止不殆。欧阳公见几勇退，能如其言，固非仅明于责人者比。然游宴不时，纵酒过度，得谓无祸患耶？欧阳公时方壮年，未免负气强辩，不受善言。若王晦叔者，不愧诤友矣。
　　　　　◎淳熙间，寿星每奉德寿三殿，游幸湖山，御大龙舟。凡堤上游观买卖，皆无所禁，或有以轻桡趁逐求售者。歌妓舞鬟，严装自炫，以待招呼，谓之水仙子，时有喧呼赐予。[武林旧事]
　　　　　◎中兴以来，承平日久。庆元间，京尹赵师{睪廾}奏请从故事排办香宴，即唐曲江之遗意也。即于行都西湖用舟船妓乐，至寒食前排日宴会。先宴使相两府、亲王，次即南班郡王，以及公卿、六曹郎中、郎官，并是京尹馆伴。开禧以后兵兴，及追扰百色行铺，害及于民，此宴不复举矣。[朝野类要]
　　　　　《方舆胜览》：西湖在州西，周回三十里，山川秀发，四时画舫遨游，歌声不绝。
　　　　　《四朝诗选》，高孝藉诗云：“白帘朱舫乱湖光，隔岸龙舟舣夕阳。今日欢游复明日，便将京洛看钱塘。”
　　　　　《西湖游览志》：绍兴、淳熙之间，颇称康裕，君相纵逸，耽乐湖山，无复新亭之泪。士人林昇题一绝于旅邸云：“山外青山楼外楼，西湖歌舞几时休？暖风熏得游人醉，直把杭州作汴州。”
　　　　　蝶访曰：溺意游观之乐，沈酣声色之奉，知恤国事者有几人哉？尝记陈简斋诗云：“龙沙此日西风冷，谁折黄花寿两宫？”较前两诗尤激切。
　　　　　◎孙何帅钱塘，柳耆卿作《望海潮》词赠之，云：“东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮竞豪奢。重湖迭巘清佳。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。”此词流播，金主亮闻歌，欣然有慕于“三秋桂子，十里荷花”，遂起投鞭渡江之志。近时谢处厚诗云：“谁把杭州曲子讴，荷花十里桂三秋。那知卉木无情物，牵动长江万里愁。”余谓此词虽牵动长江之愁，然卒为金主送死之媒，未足恨也。至于荷艳桂香妆点湖山之清丽，使士夫流连于歌舞嬉游之乐，遂忘中原，是则深可恨耳。因和其诗云：“杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。”[鹤林玉露]
　　　　　《都城纪胜》：柳永咏钱塘词云“参差十万人家”，此元丰以前语也，今中兴行都已百余年，其户口蕃息何止百万余家。
　　　　　《西湖游幸记》：西湖天下景，朝昏晴雨，四时总宜，杭人亦无时而不游。春游特盛，禁省台府，贵珰要地，大贾豪民，无不在焉。日糜金钱，靡有纪极，故杭谚有“销金锅”之号，不为过也。
　　　　　《禅寄笔谈》：西湖之盛始于唐，至宋南渡建都，则游人士女，画舫笙歌，日费千金，侈靡极矣。时人目为“销金锅”，相传到今。其说乃元人上饶熊进德所作竹枝词云：“销金锅边玛瑙坡，争似侬家春最多。蝴蝶满园飞不去，好花红到翦春罗。”词旨幽婉可玩。予游宝叔山天然阁，评阁上诸作，惟苏吴杜庠一联，深恰予意，其词云：“分明似镜凭谁铸？多少黄金向此销！”与“销金锅”同意。
　　　　　《寄园寄所寄》：湖心亭旧有一联云：“四季笙歌，尚有穷民悲夜月；六桥花柳，全无隙地种桑麻。”更关国计民生，又蕴藉可玩。
　　　　　《古杭杂记》：文及翁登第后，期集游西湖，一同年戏之曰：“西蜀有此景否？”及翁即席赋《贺新郎》云：“一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇拥红妆摇画舫，问中流、击楫何人是。千古恨，几时洗？ /余生空负澄清志。更有谁、磻溪未遇，傅岩未起。国事如今谁倚仗，衣带一江而已。便都道、波神可恃。借问孤山林处士，但掉头、笑指梅花蕊。天下事，可知矣！”
　　　　　◎成都官妓赵才卿，性慧黠，能词。值帅府作会送都钤，帅令才卿作词，应命立赋《燕归梁》云·“细柳营中有亚夫，华宴簇名姝。雅歌长许佐投壶，无一日、不欢娱。/汉王拓境思名将，捧飞诏欲登途。从前密约尽成虚，空赢得、泪如珠。”帅大赏之，尽以饮器遗之。[词苑丛谈]
　　　　　◎江浙间路歧伶女，有慧黠知文墨，能于席上指物题咏应命辄成者，谓之“合生”。其滑稽含玩讽者，谓之“乔合生”，盖京都遗风也。张安国守临川，王宣子解庐陵郡印，归次抚。安国置酒郡斋，招郡士陈汉卿参会，适散乐一妓言学作诗，汉卿语之曰：“太守呼为五马，今日两使君对席，遂成十马，汝体此意做八句。”妓凝立良久，即高吟曰：“同是天边侍从臣，江头相遇转情亲。莹如临汝无瑕玉，暖作庐陵有脚春。五马今朝成十马，两人前日压千人。便看飞诏催归去，共坐中书秉化钧。”安国为之叹赏竟日，赏以万钱。[夷坚志]
　　　　　《珊瑚钩诗话》：五马之事，不见于《书》，以《诗》言之：“孑孑干旟，在浚之都。素丝组之，良马五之。”《周礼》注云：“州长建旟，太守视之，法御五马。”或云古乘驷马车，至汉，太守出则加一马，《汉官仪》注云。
　　　　　《许彦周诗话》：五马事无知者，陈正敏云：“孑孑干旟，在浚之都。素丝组之，良马五之。以谓州长建旟作太守事。”又《汉官仪》注：“驷马，加左骖右騑，二千石有左骖以为五马。”然前辈杨、刘、李、宋，最好知僻事，岂不知读《汉官仪》注而疑之耶？故俱存之，不敢以为是，以俟后之知者。
　　　　　◎张才翁风韵不羁，初仕临邛秋官，郡守张公庠待之不厚。会有白鹤之游，郡守率属官同往，才翁不与，乃语官妓杨皎曰：“老子到彼必有诗词，可速寄来！”公庠既到白鹤，便留题云：“初眠官柳未成阴，马上聊为拥鼻吟。远宦情怀销壮志，好花时节负归心。别离长恨人南北，会合休辞酒浅深。欲把春愁闲抖擞，乱山高处一登临。”皎录寄才翁。才翁增减作《雨中花》云：“万缕青青，初眠官柳，向人犹未成阴。据雕鞍马上，拥鼻微吟。远宦情怀谁问，空嗟壮志销沉。正是好花时节，山城留滞，忍负归心。/别离长恨，飘蓬无定，谁念会合难凭。相聚里，休辞金盏，酒浅还深。欲把春愁抖擞，春愁转更难禁。乱山高处，凭栏垂袖，聊寄登临。”公庠再坐，皎歌于侧，公庠问之，皎前禀曰：“张司理却寄来，令皎歌之，以献台座。”公庠遂青顾才翁尤厚。[能改斋漫录]
　　　　　◎淳祐间，丹阳太守重修多景楼，高宴落成，一时席上皆湖海名流。酒余，主人命妓持红笺征诸客词，秋田李演广翁词先成，众人惊赏，为之阁笔。[浩然斋雅谈]
　　　　　◎李公山节，汾州人也。端平中，朱湛卢复之使北展觐八陵，引李与王仲偕南。李初任乡郡节制司干官，后任西山倅。时正倅陈三屿松龙会僚属于多景楼，赏杨妃菊，令诸妓各持纸笔，侍众官请诗。李自江下后至，酒一行，起，背手数步吟云：“命委马嵬坡畔泥，惊魂飞上傲霜枝。西风落日东篱下，薄倖三郎知不知！”辞至精切，或至阁笔。[山房随笔]
　　　　　◎范右丞彝叟居许，太守韩持国秋日于郡圃会景亭置宴张乐，会诸郡公。程正叔及右丞以故不至，持国以诗寄云：“曲肱饮水[《南阳集》作“闭门读易”]程夫子，燕坐焚香[作“隐几烧香”]范使君。顾我未能忘旧[作“外”]乐，绿樽红妓对西曛。”[过庭录]
　　　　　《清波杂志》：韩黄门持国典藩觞客，早食则懔然谈经史节义，及政事设施。晚集则命妓劝饮，尽欢而罢。虽簿尉小官，悉令登车上马而去。
　　　　　◎陆放翁闲居三山日，方务德帅绍兴，携妓访之。公有词云：“三山山下闲居士，巾履萧然。小醉闲眠，风引飞花落钓船。”此词不载于集。[耆旧续闻]
　　　　　◎侍读刘原父敞守维扬，宋景文赴寿春，道出治下。原父为具以待，又为《踏莎行》词以侑欢：“南山宾客东山妓”本乐天诗，宋即席为《浪淘沙》词以别原父。[能改斋漫录]
　　　　　《词综补遗》：刘原父《踏莎行》词，其后半阕云：“桃叶新声，榴花美味。南山宾客东山妓。利名不肯放人间，忙中偷取工夫醉。”
　　　　　◎黄叔旸云：孙巨源于元丰间为翰苑，与李端愿太尉往来尤数。会一日锁院，宣召者至，其家则出数十辈踪迹，得之于李氏。时李新纳妾能琵琶，公饮不肯去，而迫于宣命入院，几二鼓矣。遂草三制罢，复作《菩萨鬘》以记恨，迟明遣以示李。词云：“楼头尚有三通鼓，何须抵死催人去？上马苦匆匆，琵琶曲未终。/回头凝望处，那更廉纤雨。漫道玉为堂，玉堂今夜长”。[词综]
　　　　　《唐宋诗醇》：苏轼和王晋卿诗后注：刘克庄《西园雅集图跋》曰：“本朝戚畹，惟孝端愿、王晋卿二驸马好文喜士，世传孙巨源‘三通鼓’、眉山公‘金钗坠’之词，想见一时风流酝藉。未几乌台鞫诗案，宾主俱谪。”
　　　　　《淳熙玉堂杂记》：凡镇院，御药、监门、中官各一员，御药留宿其厅，[锁赦或先去，恐是大礼别有职事]昧爽再相见。以小字制书本授之。送至中门，先启钥，入内即复扃院，俟朝退宣麻讫，学士乃得归。
　　　　　《春明退朝录》：京师街衢置鼓于小楼之上，以警昏晓。太宗时，命张公洎制坊名，列牌于楼上，按唐马周始建置冬冬鼓，惟两京有之。后北都亦有冬冬鼓，是则京都之制也。二纪以来，不闻街鼓声，金吾之职废矣。
　　　　　◎芸叟迁流远谪，历时三，涉水六，过州十有五。自汴抵郴，所至流连。南京孙莘老、扬州孔周翰、泗州蒋颖叔、江宁王介甫、黄州苏子瞻、衡州刘贡父皆相遇焉。谈诗觅胜，无复行役之劳。未离江宁日，因送人入京，及同士子数辈饮饯，游清凉寺。抵暮回，属营妓数人，同舟宛转，趣赏心亭，未至，闻亭上有散乐声，逼而询之，乃府公讶妓籍疏索，俾申刻集之。既见共载，野服披猖，但一笑而止。今日放臣逐客容如是乎？一段胜概，宜入画图。府公，陈和叔也。[清波杂志]
　　　　　◎文潞公守洛，富郑公致政，温公宫祠，范蜀公自许下来，同过郡会，出四玉杯劝酒，官妓不谨，碎其一。潞公将治之，温公请书牍尾云：“玉爵弗挥，典礼虽闻于往记；彩云易散，过差可恕于斯人。”潞公大笑，乃释之。[东皋杂录]
　　　　　《许彦周诗话》：人传温公家有一琉璃盏，为官奴所碎。洛尹怒，令纠录听温公区处，公判云云。
　　　　　《清波杂志》：唐裴行俭破外国，得玛瑙盘，广三尺。出以示诸将，为军吏捧盘升阶，跌而碎之，叩头流血请罪。行俭笑曰：“尔何罪！”国朝韩魏公得二玉杯、玉盘，觞客次，籍以锦置于案，为执事者触案碎于地，非但一时略不变色，竟无追惜之意。
　　　　　◎“去年今日，从驾游西苑。彩仗压金坡，看水戏、鱼龙曼衍。宝津南殿，宴坐近天颜。金杯酒，君王劝。头上宫花颤。/六军锦绣，万骑穿杨箭。日暮翠华归，拥钧天、笙歌一片。如今关外，千里未归人，前山雨，西楼晚。望断君王眼。”此陈济翁《蓦山溪》词也。舍人张孝祥知潭州，因宴客，妓有韵此者，至“金杯酒，君王劝。头上宫花颤”，其首自为之摇动者数四，坐客忍笑。指目者甚众，而张竟不螬也。[能改斋漫录]
　　　　　◎山谷《次韵周德夫经行不相见之》诗云：“高会无吏讥，琵琶二十四。”注：前有诗题庐陵郡宴寄郡僚，云“今夕传杯定何处，应无二十四琵琶”。当是言吉州官妓琵琶之数，如东坡云“琵琶一抹四十弦”也。[山谷诗外集注]
　　　　　◎山谷先生弟黄元明，宰庐陵，赴郡会。座中巾带偶脱，太守谕令妓缀之。既毕，俾元明撰词，云：“画堂银烛明如昼。见林宗、巾垫羞蓬首。针插花枝，线赊罗袖。须臾两带还依旧。/劝君倒戴休令后，也不须、更漉渊明酒。宝箧深藏，浓香熏透。为经十指如葱手。”[词苑丛谈]
　　　　　《复斋漫录》：自贺方回为《青玉案》词，山谷尤爱之，故作小诗以纪之。及谪宜州，山谷兄元明和以送之。
　　　　　案：《词综补遗》黄大临字元明，山谷兄。因见《复斋漫录》此则亦云山谷兄，特附录之。《词苑丛谈》作山谷弟误。〇又案：《宋稗类钞》载此则，词名《七娘子》：“如昼”作“明如昼”，多一字。
　　　　　◎东坡《百步洪二首并叙》云：“王定国访余于彭城，一日棹小舟，与颜长道携盼、英、卿三子游泗水。北上圣女山，南下百步洪，吹笛饮酒，乘月而归。余时以事不得往，夜著羽衣，伫立于黄楼上，相视而笑，以为李太白死，世间无此乐三百余年矣。定国既去逾月，复与参寥师放舟洪下，追怀曩游，已为陈迹，喟然而叹。故作二诗，一以遗参寥，一以寄定国，且示颜长道、舒尧文邀同赋云。”第二诗有“轻舟弄水买一笑，醉中荡浆肩相摩。不学长安闾里侠，貂裘夜走胭脂坡”、“归来笛声满山谷，明月正照金叵罗”等句。[东坡全集]
　　　　　案：英、盼，即张英英、马盼盼也，详《感戚》门后山《寄晁大夫》诗。所谓卿者，不知姓名，俟考。
　　　　　◎轼先与将官雷胜并同官寄居等十一人，出猎作诗各一首，计十首。后批：“请王定国转示晋卿，都尉当输我一筹也。”王诜字晋卿。诜令书表司张遵寄轼诗十一首，并后序云：“子瞻所寄新诗，并会猎事迹，夸示一时之乐。余因回示报乐，侍寝清歌者云英等凡十有一人，辄效子瞻十家之诗，各以其名制词一篇，寄子瞻。不知却复输此一筹否？”其意说富贵作乐即无讥讽。上件诗，不系册子内。[眉山诗案广证]
　　　　　东坡镇钱塘，无日不在西湖。尝携妓谒大通，禅师愠形于色。东坡作长短句，令妓歌之曰：“师唱谁家曲，宗风嗣阿谁？借君拍板与门捶，我也逢场作戏、莫相疑。溪女方偷眼，山僧莫皱眉。却嫌弥勒下生迟，不见阿婆三五、少年时。”时有僧仲殊在苏州，闻而和之曰：“解舞《清平乐》，如今说向谁？红炉片雪上钳锤，打就金毛狮子、也堪疑。木女明开眼，泥人暗皱眉。蟠桃已是著花迟，不向东风一笑、待何时。”[冷斋夜话]
　　　　　《西湖游览志余》：大通禅师操律高洁，人非斋沐不敢登堂。东坡一日携妙妓谒之，大通愠形于色。公乃作《南歌子》词，即令妙妓歌之，大通亦为解颐。公曰：“今日参破老禅矣！”案：此则即《冷斋夜话》上载事，所述稍异耳。
　　　　　《尧山堂外纪》：仲殊，名挥，姓张氏。安州进士，弃家为僧，居杭州吴山宝月寺。能诗，与东坡为方外交。明圣湖观仲殊嗜蜜，思聪嗜琴，东坡诗“只有琴聪与蜜殊”是也。
　　　　　东坡有歌舞妓数人，每留宾客饮酒，必云：“有数个搽粉虞侯，欲出来祗应也。”[轩渠录]
　　　　　◎姚舜明庭辉知杭州，有老姥自言故娼也，及事东坡先生。云：公春时每遇休暇，必约客湖上，早食于山水佳处。饭毕，每客一舟，令队长一人，各领数妓，任其所适。晡后，鸣锣以集之，复会望湖楼或竹阁之类，极欢而罢。至一二鼓，夜市犹未散，列烛以归城中，士女云集，夹道以观千骑之还，实一时之盛事也。[挥麈录]
　　　　　乐天《九日思杭州》云：“笙歌委曲声延耳，金翠动摇光照身。”子瞻有《怀钱塘》云：“剩看新翻眉倒晕，未应泣别脸销红。”黎元耆旧何遽忘之耶？徐考其集，白《送姚杭州赴任因思旧游》云：“闾里固宜勤抚恤，楼台亦要数跻攀。”苏亦云：“细雨晴时一百六，画船鼍鼓莫违民。”是未尝无意于民庶也。然白又有“故妓数人凭问讯，新诗两首倩流传”。坡又云：“休惊岁岁年年貌，且对朝朝暮暮人。”大抵淫乐之语多于抚养之语耳。夫子称未见好德如好色，而伤之曰已矣乎。二公未能免俗，馀人不必言。[碧溪诗话]
　　　　　《容斋三笔》：苏公谪居黄州，始自称东坡居士。详考其意，盖专慕白乐天而然。白公有《东坡种花》二诗，又有《步东坡》诗，又有《别东坡花树》诗，皆为忠州刺史时所作也。苏公在黄，正与白公忠州相似。因忆苏诗，如《赠写真李道士》云：“他时要指集贤人，知是香山老居士。”又《赠善相程杰》云：“我是乐天君记取，华颠赏遍洛阳春。”《送程懿叔》云：“我甚似乐天，但无素与蛮。”《入侍迩英》云：“定是香山老居士，世缘终浅道缘深。”《去杭州》诗云：“出处依稀似乐天，敢将衰朽较前贤。”序曰：“平生自觉出处老少粗似乐天。”则公之所仰慕者，不止一再言之。非东坡之名偶尔暗合也。
　　　　　《王直方诗话》：东坡平日最爱乐天之为人，而东坡在钱塘与乐天所留岁月略相似。其诗云“在郡依前六百日”者是也。
　　　　　蝶访案： 《冷斋夜话》、《挥麈录》、《巩溪诗话》，所述东坡在杭事迹，其游宴亦与乐天相似；而《中吴纪闻》所载一条，则有可疑者。《纪闻》称白乐天为郡时，尝携容满、蝉态等十妓夜游西武丘寺，尝赋纪游诗，可见当时郡政多暇而吏议甚宽，使在今日，必以罪去矣。据此，则东坡何以纵游若是？且不仅在杭为然，未闻干吏议也。他如监司郡守宴乐率用妓乐，虽亦有遭黜责者，究不多见。《东轩笔录》谓熙宁新法行，督责监司尤切，两浙路张靓等，因阅兵赴妓筵侵夜，皆黜责。考东坡之守杭，即以沮止新法而被出，当督责严切之时，坡公犹恣意游宴，此又余之所不解也。总之，士大夫与人家国事，无论吏议宽严，终当力戒逸豫耳。
　　　　　蝶访曰：耽酒淫湎，以夜继昼，女乐娼优，纵逸无度，此丑女无盐之奏对宣王而指为怠也。则凡有官守者，顾可般乐怠傲恣纵若斯乎？当时吏议之宽与严，更有不必论者，惟当奉公守法，尽其在我而已。胡太初《昼帘绪论》一则，特录于后：
　　　　　《昼帘绪论·远嫌篇》曰：“且节序宴会所不可废，自聚集娼妓出入宅堂，其间子弟馆客相见既密，戏谑宁无？贤者固不为是，然瓜田李下，宁免相疑？一语乖邪，便辄传播，万口喧籍，动生风波。而非亵之谤兴矣。其甚者多买姬妾，却令妓女之精于乐艺者教习歌舞，出入无间，笑语无时，岂惟管弦之声转彻于街坊，抑亦淫辟之语浸入于闺阃。情好稠密，事体叵量，纵能洁身，其他尤有难于防闲检柅者，令亦何利而为此举哉？愚谓燕会之时，非得台旨，妓女不许辄入宅堂。若旬休公暇，欲与寮寀士友会聚，只为文字清谈，彼当不以我为简也。”
　　　　　案：宋胡太初《昼帘绪论》十有五篇，自序云：“因外舅通直，天材家学，见称于时。试邑香溪，将有行也，规规问政、特冥搜畴昔鲤庭所亲见、所习闻者，条分而著于篇也。”观其所论，证以集中分类所载，实中当时流弊，可谓法语之言，岂惟作宰者宜懔懔哉！
　　　
　　　纰缪
　　　　　◎周邦彦在李师师家，闻道君至，遂匿床下。道君自携新橙一颗，云是江南初进，遂与师师谑语。邦彦悉闻之，隐括成《少年游》云：“并刀如水，吴盐胜雪，纤指破新橙。锦幄初温，兽香不断，相对坐调笙。/低声问：向谁行宿？城上已三更。马滑霜浓，不如休去，直[一作自]是少人行。”师师因歌此词，道君问谁作，师师以直对。道君大怒，因加邦彦迁谪，押出国门。越一二日，道君复幸师师家，不遇。至更初，师师归，愁眉泪眼，憔悴可掬。道君问故，师师奏言：“邦彦得罪去国，略致一杯相别，不知得官家来。”道君问：“曾有词否？”李云：“有《兰陵王》词。”道君云：“唱一遍看。”李因奉旨歌云：“柳阴直。烟里丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。/闭寻旧踪迹。又酒趁哀弦，灯映离席。[《清真集》映作照]梨花榆火催寒食。愁一箭风快，半篙波暖，回头迢递便数驿。望入在天北。/凄恻。恨堆积。渐别浦萦回，津堠岑寂，斜阳冉冉春无极。记月榭携手，露桥闻笛。沉[沉作追]思前事，似梦里，泪暗滴。”道君大喜，复召邦彦为大晟乐正。[词苑丛谈]
　　　　　《浩然斋雅谈》：宣和中，李师师以能歌舞称。时周邦彦为太学生，每游其家。一夕，值祐陵临幸，仓卒隐去，既而赋小词，所谓“并刀如水，吴盐胜雪”者，盖纪此夕事也。未几，李被宣唤，遂歌于上前，问谁所为，则以邦彦对。于是遂与解褐，自此通显。既而朝廷赐酺，师师又歌《大酺》、《六丑》二解，上顾教坊使袁绹问，绹曰：“此起居舍人新知潞州周邦彦作也。”问《六丑》之义，莫能对。急召邦彦问之，对曰：‘此犯六调，皆声之美者，然绝难歌。昔高阳氏有子六人，才而丑，故以比之。”上喜，意将留行，且以近者祥瑞沓至，将使播之乐府。命蔡元长微叩之，邦彦云：“某老矣，颇悔少作。”会起居郎张果与之不咸，廉知邦彦尝于亲王席上作小词赠舞鬟，云：“歌席上，无赖是横渡。宝髻玲珑欹玉燕，绣巾乘腻掩香罗。何况会婆娑。/无个事，因甚敛双蛾。浅澹梳妆疑是画，惺松言语胜闻歌。好处是情多。”为蔡道其事，上知之，由是得罪。李师师后入禁中，封瀛国夫人。朱希真有诗云：“解唱《阳关》别谓声，前朝惟有李夫人。”即谓师师也。[案：此则与《词苑丛谈》互异。]
　　　　　《玉海》：崇宁初，议大乐。四年八月二十七日，赐名“大晟”，置府建官隶礼部，以大司乐、典乐为长贰，次曰大乐令、主簿、协律郎，工有乐正至舞师。
　　　　　《乐府指迷》：周邦彦诸入移宫换羽，为三犯四犯之曲。案：张叔夏炎《词源》上下二卷，陈氏《秘笈》割去上卷，以下卷并入陆辅之《词旨》，改称《乐府指迷》，不知沈伯时义父另有其书。
　　　　　◎宣和五年七夕，道君宿李师师家，临别约再会，乃解龙凤鲛绡直系为信。都巡官贾奕，师师结发之情也，深妒其事，题《南乡子》词云：“闲步小楼前，见个佳人貌似仙。暗想圣情浑似梦，追欢。执手兰房恣意眠。/一夜说盟言，满掬沉檀喷瑞烟。报道早朝归去晚，回銮。留下鲛绡当宿钱。”[宣和遗事]
　　　　　史梦兰《全史宫词》咏其事云：“翠华深夜访娇娆，恰值银河驾鹊桥。离别漫添牛女恨，君思有约在鲛绡。”
　　　　　《宋史·曾辅传》：政和后，多微行，置行幸局。局中以帝出日谓之有排当。〇史梦兰《全史宫词》云：“游宴遍开行幸局，连宵排当在谁家？”即咏此也。
　　　　　《宫闺小名录》：李师师，汴京妓，有侠气，号“飞将军”，道君幸之。
　　　　　◎宣和间，林灵素希世宠幸，数召入禁中，赐坐便殿。一日，灵素倏起趋阶下曰：“九华安妃且至，玉清上真也。”有顷果中宫至，灵素再拜殿下。继又曰：“神霄某夫人来。”已而果有贵嫔继至者。灵素曰：“在仙班中，与臣等列，礼不当拜。”长揖而坐。俄忽愕视唶曰：“此间何乃有妖魅气耶？”时露台妓李师师者出入宫禁，言讫而师师至。灵素怒目攘袂，起取御炉火箸，逐而击之。内侍救护得免。灵素曰：“若杀此人，其尸无狐尾者，臣甘罔上之诛。”上笑而不从。[睽车志]
　　　　　《贵耳录》：道君北狩，更有《李师师小传》。
　　　　　《读书敏求记》：《牵师师小传》一卷，临安刊于榷场中。
　　　　　《板桥杂记》：昔宋徽宗在五国城，犹为李师师立传，盖恐佳人之湮没不传，作此情痴狡狯耳。
　　　　　《山堂肆考》：宋道君北狩至五国城，衣上见虱，呼为琵琶虫，以其形似琵琶也。
　　　　　《啸亭杂录》：五国城，今在伯都纳地方。乾隆中，副都统绰克托筑城，掘得宋徽宗所画鹰轴，用紫檀匣盛瘗，千余年墨迹如新。又获古瓷器数千件。因得碑碣录徽宗晚年日记，尚可得其崖略，云于天会十三年寄迹于此，业经数载。始知金时所谓五国城，即此地矣。
　　　　　◎近世敢言之士，虽间有之，然能始终一节、明目张胆言人主所难者，绝无而仅有，曰温陵洪公天锡君畴一人而已。宝祐乙卯元正，以公为御史。公来自孤远，时莫知为何如人，首疏以“正心格君”为说，且曰：“臣职在宪府，不惟不能奉承大臣风旨，亦不敢奉承陛下风旨。”固已耸动听闻矣。次月囊封言：“古今为天下患者三：宦官也，外戚也，小人也。谨按内侍省东头供奉官干办内东门司董宋臣，宦寺之贪黠者也。并缘造寺豪夺民田，密召娼优入亵清禁，[先是正月内呼营妓数辈入内祗应]搂揽番商大开贿赂。不斥宋臣，必为圣德之累。”[齐东野语]
　　　　　宝祐三年春正月己未，迅雷。起居郎牟子才疏言：“元夜张灯侈靡，娼优下贱，奇技献笑，媟污清禁，上累圣德。今因震霆示威，臣愿圣明觉悟，天意可回。”帝纳其言。[宋史]
　　　　　《宋史新编》：理宗在位久，董宋臣、卢允升作芙蓉阁、香兰亭，宫中进娼优傀儡，以奉帝游宴。
　　　　　《经济类编》：董宋臣逢迎上意，宫中进娼优傀儡诸戏，以奉帝为娱乐。
　　　　　《宋季三朝政要》：御史洪天锡劾内官卢允升、董宋臣，疏不行而去国。巨珰董宋臣，逢迎上意，起梅堂芙蓉阁，豪夺民田，引倡优入宫，招权纳贿，无所不至。人以董阎罗目之。〇理宗端平初，厉精为治，信向真、魏，号端平为元祐。在位久，嬖宠浸盛，宫中排当频数，倡伎傀儡得入应奉，端平之政衰矣。
　　　　　《宋史纪事本末》：似道既相，引荐奔竞之士，又引外戚子弟为监司郡守，进娼优奉帝为游宴。台臣有谏者，宣谕使裁去，谓之节帖。
　　　　　《东城杂记》：理宗癸丑元夕，上呼妓入禁中。有唐安安者，歌色绝伦，帝爱幸之。侍郎牟子才谏曰：“此皆董宋臣辈坏陛下素履。”
　　　　　《武林旧事》：歌馆近世目击者，惟唐安安最号富盛：凡酒器、沙锣、冰盆、火箱、妆合之类，悉以金银为之，帐幔、茵褥，多用锦绮；器玩、珍奇，他物称是。
　　　　　《云麓漫钞》：今人呼洗为“沙锣”，又曰“厮锣”。国朝赐契丹、西夏使人，皆用此语。究其说，军行不暇持洗，以锣代之，书传目养马为厮，以所执之锣为洗，曰“厮锣”。军中以锣为洗，正如秦汉用刁斗可以警夜，又可以炊饭，取其便耳。
　　　　　《康熙字典》：《南宋市肆记》亦言酒器沙锣，盖水盆以金银为之，如今之铜面盆。沙、厮、{金厮}，皆{金沙}音相近。《两般秋雨庵随笔》：《宣和遗事》载徽宗幸李师师家，师师，妓名也。又理宗于元夕召妓唐安安入禁中，见《东城杂记》。孙祖荒淫，后先一辙，欲不亡得乎？
　　　　　《宋史》谓徽宗君臣逸豫，相为诞谩，怠弃国政，日行无稽。自古人君玩物而丧志，纵欲而败度，鲜不亡者。徽宗甚焉，故特著以为戒。
　　　　　《宋史》谓理宗中年嗜欲既多，怠于政事，权移奸臣。经筵性命之讲，徒资虚谈，固无益也。
　　　　　蝶访曰：人君耽娱佚之乐，起骄怠之志，倦勘废政，乱是用长；女谒干乎王度，奸微窃乎事权，帑藏以淫费而耗竭，赏刑以私昵而谬乱。召祸当日，垂鉴后人，良可哀也。
　　　　　◎绍熙四年，帝以疾不朝重华宫。陈源与内侍杨舜卿、林亿年数有闲言。宁宗即位，命三人俱事光宗于泰安宫。御史章颖论其离间君亲，乞行诛窜，以慰寿皇生天之灵。诏罢源等官。其后，源等卒听自便。亿年养娼女以别业，源在贬所与妓滥，俱以淫媟闻。人疑其非宦者云。[宋史]
　　　　　《齐东野语》：思陵朝掖庭有菊夫人者，善歌舞，妙音律，为仙韶院之冠，宫中号为“菊部头”。然颇以不获际幸为恨，既而称疾告归。宦者陈源以厚礼聘，归蓄于西湖之适安园。一日，德寿按《梁州曲》舞，屡不称旨。提举官关礼，知上意不乐，因从容奏曰：“此事非菊部头不可。”上遂令宣唤。于是再入九禁，陈遂感怅成疾。有某士者颇知其事，演而为曲，名曰《菊花新》以献之。陈大喜，酬以田宅金帛甚厚。其谱则教坊都管王公谨所度也。陈每闻歌咏，泪下不胜情，未几物故。
　　　　　◎贾似道，字师宪，台州人，制置使涉之子也。少落魄为游博，不事操行，以父荫补嘉兴司仓。会其姊入宫，有宠于理宗为贵妃，遂召赴廷对，擢太常丞军器监。益恃宠不检，日游诸妓家，至夜，即宴游湖上不反。理宗尝夜凭高望西湖中灯火异常时，语左右曰：“此必似道也。”明日询之，果然。〇时襄阳围已急，似道日坐葛岭，起楼阁亭榭，取宫人娼尼有美色者为妾，日淫乐其中。惟故博徒日至纵博，人无敢窥其第。其妾有兄立府门若将入者，似道见之，缚投火中。尝与群妾踞地斗蟋蟀，所狎客入，戏之曰：“此军国重事也。”[宋史]
　　　　　《宋季三朝政要》：贾似道占湖山之胜，作半阔堂，延羽流，塑己象其中。内殖贷利，蛊声色，宠妾叶氏本淑妃阁宫人，潘氏、倪氏妓也，取而有之。
　　　　　《三朝野史》：贾似道阃才有余，相才不足。又云以元老之尊眉，与贱娼潘称心亵狎。
　　　　　《东城杂记》：妓潘称心，为贾秋壑所狎。
　　　　　《蟋蟀经》三卷，相传贾秋壑著，词颇雅驯，有“更筹帷幄，选将登场”诸语。
　　　　　《随隐漫录》：襄樊之围，食子爨骸。权奸方怙权妒贤，沈溺声色，论功周召，粉饰太平。杨佥判《一翦梅》词有“朱门日日买朱娥，军事如何，民事如何”句。
　　　　　《西湖游览志余》：张淑芳，西湖樵家女。理宗选妃日，贾似道匿以为己妾，即德祐太学生《百字令》中所指“新塘杨柳”也。有无名氏题壁曰：“山上楼台湖上船，平章醉后懒朝天。羽书莫报樊城急，新得蛾眉正少年。”淑芳亦知必败，营别业以遁迹焉。木棉之后，自度为尼，结庵九溪，栽花种竹以老，罕有知者。传有《更漏子》词。
　　　　　《湖海新闻》：德祐太学生作《百字令》云：“半堤花雨，对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韶华留此孤主。/真个恨杀东风，几番过了，不似今番更苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。”“东风”谓贾似道也：“新塘杨柳，小腰犹自歌舞”谓贾妾。
　　　　　《三台词录》：张淑劳《更漏子》词云：“墨痕香，红蜡泪，点点愁人离思。桐叶落，蓼花残，雁声天外寒。/五云岭，九溪坞，待到秋来更苦。风淅淅，水淙淙，不教蓬径通。”
　　　　　◎孙沔，字元规，越州会稽人。谏官吴及、御史沈起奏沔淫纵无检，守杭及并所为不法，乃徙寿州。诏按其迹，而使者奏沔在处州时，于游人中见“白牡丹”者，遂诱与奸。沔喜宴游女色，故中间坐废。妻边氏悍妒，亦为一时所传。[宋史]
　　　　　◎向拱，字星民，怀州河内人。拱尹河南十余年，专治园林第舍，好声妓纵酒为乐。府政废弛，群盗昼劫。太祖闻之怒，移镇安州。[宋史]
　　　　　案：《宋史》谓向拱旧臣功高，故犹移镇，然究非是也。
　　　　　◎刘过，字改之，吉州太和人也。性疏豪好施。辛稼轩客之。稼轩帅淮时，改之以母病告归，囊橐萧然。是夕，稼轩与改之微服纵登娼楼，适一都吏命乐饮酒，不知为稼轩也，命左右逐之。二公大笑而归，即以为有机密文书唤某都吏，其夜不至。稼轩欲籍其产而流之。言者数十，皆不能解。遂以五千缗为改之母寿，请言于稼轩。稼轩曰：“未也！”令倍之，都吏如数增为万缗。稼轩为买舟于岸，举万缗于舟中，戒曰：“可即行，无如常日轻用也。”改之又号龙渊。太和，邑称也。[江湖纪闻]
　　　　　《瀛奎律髓》方回书戴石屏诗卷后：“嘉定以来，乃有诗人为谒客者，龙州刘过改之之徒，指不胜屈。石屏亦其一也。相率成风，至不务举子业，干求一二要路之书为介，谓之阔匾。往往雌黄士大夫，口吻可畏，至于望门倒屣。石屏为人则否，于广座中口不谈世事，搢绅多之。”
　　　　　《赤城诗集》，王居安《赠刘改之》诗有“名满江湖刘改之，半生穷困只吟诗”之句。
　　　　　蝶访曰：姑容墨吏，自以为阴功，而穷民之卖儿贴妇，皆未一思，此特为博长厚名者言耳。至竭巨蠹之私囊，充谒客之行橐，吏罪以重赇邀免，此后之枉法营私为民间害，更有不堪设想者矣。
　　　　　◎晏丞相殊知南京，王琪、张亢为幕客。泛舟湖中，以诸妓随。晏公把舵，王、张操篙。琪是南人，知行舟次第，至桥下，故使船触柱而横，厉声曰：“晏梢使舵不正也！”见孔平仲《谈苑》。《语林》记之，茅顺甫云：“晏同叔亦如是诞耶。”[黄嬭余话]
　　　　　《归田录》：晏元献公以文章名誉，少年居富贵，性豪俊，所至延宾客，一时名士多出其门。罢枢密副使为南京留守时，年三十八。幕下王琪、张亢，最为上客。亢体肥大，琪目为牛。琪瘦骨立，亢目为猴。二人以此自相讥诮。琪尝嘲亢曰：“张亢触墙成八字。”亢应声曰：“王琪望月叫三更。”一坐为之大笑。
　　　　　◎秦太师娶王禹玉孙女，故诸王皆用事。有王子溶者，为浙东仓司官属，郡宴必与提举者同席，陵忽玩戏，无所不至。提举者事之反若官属。已而又知吴县，尤放肆。郡守宴客方就席，子溶遣县吏呼妓乐，伶人即皆驰往，无敢留者。上元，吴县放灯，召太守为客，郡治乃无一人。又尝夜半遣厅吏叩府门，言知县传语必面见。守醉中狼狈揽衣，秉烛出问之，乃曰：“知县酒渴，闻有咸齑，欲觅一瓯。”其陵侮如此，守遣人遗之，不敢较也。[老学庵笔记]
　　　　　◎强渊明帅长安，求辞蔡京，京曰：“公至彼，且吃冷茶。”盖谓长安妓籍步武小，行迟，所度茶必冷也。初不晓所以，后叩习彼风物者，方知之。煇曾以此说，叩于宣和故老，答曰：“虽当时语言，非国论所宜。”[清波杂志]
　　　　　◎《顺庵乐府》五卷，康与之伯可撰，父倬惟章诡诞不检，事见《挥麈录》。与之又甚焉，尝挟吴下妓赵芷以遁。与苏师德仁仲有隙，遂兴苏玭训直之狱。玭，仁仲之子，而常同子正之婿也。与之受知于子正，一朝背之，士论不齿。周南仲尝为作传，道其实如此。世所传康伯可词，鄙亵之甚。此集颇多佳语，陶定安世为之序。王性之、苏养直皆称之，而其人不自爱如此，不足道也。[直斋书录解题]
　　　　　◎萧贯，字贯之，俊迈能文，尚气概。举进士甲科，为大理评事，通判安、宿二州，累迁尚书刑部员外郎。坐前使江东不察所部吏受赇，降知饶州。有抚州司法参军孙齐者，初以明法得官，以其妻杜氏留里中，而绐娶周氏入蜀。后周欲诉于官，齐断发誓出杜氏。久之，又纳娼陈氏，挈周所生子之抚州。未逾月，周氏至，齐摔置庑下，出伪券曰：“若佣婢也！敢尔耶！”乃杀其所生子。周诉于州及转运使，皆不受。人或告之曰：“得知饶州萧使君者诉之，事当白矣。”周以布衣书姓名，乞食道上，驰告贯。抚非所部，而贯特为治之。更赦，犹编管齐濠州。贯临事敢为，不苟合于时。初感疾，梦绿衣中人召至帝所，赋《禁中晓寒歌》，词语清丽。人以比唐李贺。[宋史]
　　　　　蝶访曰：忍心害理，罪莫斯甚，孙齐所为，令人发指，孽由自作，难邀宽典也。
　　　　　◎章子厚作宰相日，齐州奏孙耿镇监镇武巨私官奴，乃本镇富民所蓄也。一夕诣官奴，为富民结客殴之，伤重垂尽而逸，且阴遣人诉于州。州奏监罪，请置于法。子厚为请，富民诛于镇市中，监官放罪还任。[默记]
　　　　　◎湖州吴秀才女，慧而能诗词，貌美家贫，为富民子所据，或投牒诉其奸淫。王龟龄为太守，逮系司理狱，既伏罪，且受徒刑。郡僚相与诣理院观之，仍具酒引使至席，风格倾一座。遂命脱枷侍饮，谕之曰：“知汝能长短句，宜以一章自咏，当宛转白待制，为汝解脱。不然危矣。”女即请题，时冬末雪消，春日且至，命道此景。作《长相思令》，捉笔立成。曰：“烟霏霏，雨霏霏。雪向梅花枝上堆，春从何处回？/醉眼开，睡眼开。疏影横斜安在哉，从教塞管催。”诸客叹赏，为之尽饮。明日以告王公，言其冤。王诚正，不疑人欺，亟使释放。其后无人肯礼娶，周介卿石之子买为妾，名曰淑姬。王三恕时为司户摄理，正治此狱，小词藏其处。[夷坚志]
　　　　　蝶访曰：是非倒置，紊乱常刑，律以悖礼，伤教之罪犹轻。
　　　　　◎秦九韶，字道古，秦凤间人。年十八，在乡里为义兵首，豪宕不羁，尝随其父守郡。父方宴宾客，忽有弹丸出其父后，众宾骇愕，莫知其由。顷加物色，乃九韶与一妓狎，时亦抵筵，此弹之所以来也。[癸辛杂识]
　　　　　◎群赴郡宴，甲年少，勇于见色。甫就席，乙以服辞，乃命撤乐。劝酬次，甲尤乙曰：“败一席之欢者尔也！真所谓不自殒灭、祸延过客也！”宾主为之哄堂。五十年前，服亲丧终制不觞客人，亦不敢招致亲旧。欲相款，必就寺观具素馔，仍不置酒。时谓当然，不以为异。[清波杂志]
　　　　　《铁围山丛谈》：宣和后，起复者虽在家，奉其几筵如故，至接宾客宴亲旧，盖与常人无异，礼义于是扫地。李丞相士美邦彦，由起复中拜相。鲁公时复入政府，吾得出入禁闼。一日遣邀吾，吾已诺之矣。适访其亲密李公弼孺者，乃是置酒，出家妓作优戏以见待。吾得此大惧，力辞不去。由是致疑，因以得罪，此亦获戾之一端焉。然实贤者，但必谅吾之狂也。书以著当时之习俗。
　　　　　《日知录·居丧饮酒》：唐宪宗元和九年，四月癸未，京兆府奏，故法曹陆赓男慎馀与兄博文，居丧华服，过坊市饮酒食肉。诏各决四十，慎馀流循州，博文递归本贯。[原注《册府元龟》]十二年四月辛丑，驸马都尉于季友，坐居嫡母丧与进士刘师服宴饮，季友削官爵，笞四十，忠州安置。师服笞四十,配流连州。于頔以不能训子削阶。[原注《旧唐书本纪》]以礼防民而法行于贵戚，此唐室之所以复振也。
　　　　　案：《日知录》载居丧饮酒获罪，仅此二则，皆唐室事。想五代至宋，士大夫此礼不讲，刑教久失，上行下效，相习成风。此人心之所以日偷也。
　　　　　◎周恭叔于酒席间属意一妓，既而密告人曰：“勿令尹彦明知之。”伊川归，和靖偶言及之，伊川曰：“此禽兽不若也，父母遗体以偶贱娼可乎？”[人谱类记]
　　　　　蝶访曰：诱于耳目，不胜血气，舍其良心，而慢其遗体，此逸居无教者触情纵欲，自越乎礼法也。若既畏人知，是知其不可为也，奈何犹为之哉？
　　　　　◎康待制执权，奉祠寓居永嘉。籍妓中有姓山者，颇慧丽，康时命之侑樽俎。一日，妓之父以事系县中，当坐罪。妓泣涕，历求救于士大夫。康悯之，戏为一绝云：“昔日缇萦亦如许，尽道生男不如女。河阳满县皆春风，忍使梨花偏带雨。”明日，妓诣县投状，乞代父罪，且连此诗于状前。邑宰一见，遂笑而释之。[庚溪诗话]
　　　　　蝶访曰：乡宦邑绅，寓公谒客，于官衙公事请托营求，有干例禁。按此妓之父，以事系县中，既当坐罪，顾以在我徇爱妓之私情，而令人枉大廷之公法，可乎？尝记袁(枚)《随园诗话》，自述其为苏娼金蕊仙、京口娼戴兰，函求孔、章两太守事，书札诗句亦皆载入，殆自诩为风流佳话。以余观之，正与康执权同一纰缪也。
　　　
　　　诡谲
　　　　　◎思陵时，百工技艺咸精其能，故挟技术者率多遇，而亦有命焉。吴郡王益偶致棋客，关西人，精悍短小。王试命与国手敌，俱出其右。王因侍上弈，言之。翌日宣唤，国手夜以大白浮之，出处子极妍靓，曰：“此吾女也，我今用妻尔，但来日于御前饶我第一局，我第二局却又饶尔。我与尔永为翁婿，都在御前。不信吾说，吾岂以女轻许人？”国手实未尝有女，女盖教坊妓也。关西朴而性直，翌日上诏与国手弈，上与王视第一局，关西阳逊国手。上拂衣起，命王且酌酒，曰：“终是外道人，如何敌得国手？”关西才出，知为所卖，郁闷不食而死。[四朝闻见录]
　　　　　◎装局取物，俗语谓之“设法”。王安石新法既行，散青苗钱于设厅，而置酒肆于谯门，民持钱而出者，诱之使饮。[《燕翼贻谋录》“使饮”句下，有“十费二三矣”句]又恐其不顾也，则令妓女坐肆作乐，以蛊惑之。小民无知，争竞斗殴，[又此句下有“官不能禁”句]则又差兵校列枷杖以弹压之，名曰“设法卖酒”。此“设法”之名所由始也。呜呼，安石忍人哉！[北轩笔记]
　　　　　《燕翼贻谋录》：太宗之爱民，宁损上以益下。新法惟剥下以奉上，而且诱民为恶，陷民于罪，岂为民父母之意乎？今官卖酒用妓乐如故，无复弹压之制，而“设法”之名不改，州县间无一肯厘正之者，何耶？
　　　　　《清波杂志》：榷酤创始于汉，至今赖以佐国用。群饮者惟恐其饮不多，而课不羡也。为民之蠹，大戾于古今。祭祀、晏飨、馈遗，非酒不行，田亩种秫，三之一供酿材，曲囊犹不充用。州县刑狱，与夫淫乱杀伤，皆因酒而致，甚至设法集妓女以诱其来，尤为害教。龟山杨中立虽有是说，徒兴叹焉，曾无策以革其弊。
　　　　　《梦梁录》：自景定以来，诸酒库设法卖酒，官妓及私名妓女数内，拣择上中下者，委有娉婷秀媚，歌喉宛转，道得字真韵正，令人侧耳，听之不厌。官妓如金赛兰、范都宜、唐安安、倪都惜、潘称心、梅丑儿、钱保奴、吕作娘、康三娘、桃师儿、沈三姐等。
　　　　　《乾淳岁时记》：户部检点所十三酒库，例于四月初开煮，九月初开清。先是提领所呈样品尝，然后迎引至诸所隶官府而散。每库各用疋布书库名，高品以长竿悬之，谓之布牌。以木床铁檠为仙佛鬼神之类，驾空飞动，谓之台阁杂剧。百戏诸艺，各库争谓新好。库妓之铮铮者，皆珠翠盛饰，销金红背，乘绣鞯宝勒骏骑。少年狎客，往往簇饤持杯争劝。马首所经之地，高楼邃阁，绣幕如云，累足骈肩，盖真所谓万人海也。
　　　　　《梦粱录》：南库，元名升阳宫。煮界库，在社坛南。新界库，在清和坊南酒楼，匾曰‘和乐”。诸库皆有官名角妓设法卖酒，此郡风流才子欲买一笑，则径往库内点花牌，惟意所择。
　　　　　蝶访曰：利己者必损人，种种机械因是而生，种种冤愆因是而造，甚至流毒四海，遗臭万年，皆此一念为害也。
　　　　　◎宣和中，吴人沈将仕调官京师，方壮年，携金数万，肆意为欢。适近邸郑、李二生与之游，一饮一食，三子者必参会周旋。且半年，歌楼酒场所之既倦，颇思逍遥野外。一日约偕行，过一池，见数圉人浴马，望三子来，迎喏颇肃。沈惊异，以为非所应得。郑、李曰：“此吾故人王朝议使君之隶也。”去之而行，又数百步，李谓沈曰：“与其信步浪游，泛泛然无所归宿，曷若跨王公之马就谒之乎？王尝为大郡，家资殷富，多姬侍，喜宾客。今老而抱疾，诸姬悉有离心，而防禁苛密，幸吾曹至，必倾倒承迎，一夕之欢可必得，君有意否乎？”郑又侈言动之，沈大喜，即回池边。李唤马，圉人谨奉令，既乘，请所往，曰：“诣汝使君宅。”遂联镳并辔，转两坊曲得大门，门内宅宇华邃。李先入，报曰：“主人闻有客，喜甚，但久病倦懒，不能具冠带，愿许便服相延。”已而主人出，乃一衰翁也。容止固如士大夫，而老态殊甚。揖坐东轩，命设席，杯盘肴馔，咄嗟而办，虽不甚腆饫，皆雅洁适口。小童酌酒过三行，翁忽嗽且喘，喉间痰声如曳锯不可枝梧，起谢曰：“体中不佳，而上客惠顾，弗能尽宾主礼，奈何！顾郑生代居东道，幸随意剧饮。仆姑小歇，煮药并服，少定复出矣。”沈大失望，而兴亦阑矣。散步于外，将舍去，忽闻堂中喧笑掷骰子声，自屏隙窥之，明烛高张，中列巨案，美姬七八人，环立聚博。李迳入，众姬曰：“李秀才，汝又来厮搅！”遂厮其间，且掷且笑。沈神志摇荡，顿足曰：“真神仙境界也，何由使我预此胜会乎？”郑曰：“诸姬皆主翁侍儿，翁方在寝，恐难与接对，非若我曹与之无间也。”沈浼郑曰：“吾随身箧中适有茶券子，善为我辞，倘得一晌乐，愿毕矣。”郑逡巡乃入，睢盱侦伺良久，介沈至局前，众姬咄曰：“何处儿郎，突然到此？”郑曰：“吾友也，知今宵良会，愿拭耳目。”姬曰：“汝得无引狂子来诱我耶！”一姬取酒满酶，沈饮酹无余。姬诧曰：“俊人也。”戒小鬟伺朝议睡觉，亟报，乃共博。沈志得意逞，每采辄胜，须臾得千缗。诸姬钗珥首饰，为之一空。郑引其肘曰：“可止矣。”沈心不在赌，索酒无算。有一姬最少艾，败最多，愠而起，挟空樽置前曰：“只作孤注一决，此主人物也，幸而胜固善，脱有不如意，明日当遭鞭箠，势不得不然。”同席争劝止，皆不听。沈拈一掷，败焉。倾樽倒物尽，实以金钗珠琲，计共三千缗。沈反其所赢，又探取腰间券，尽赏之。尚有余镪，方拟再角胜，俄闻朝议大嗽，索唾壶急，诸姬推客出，奔入房。三人趋原饮处，翁使人追谢，约后数日复相过。沈归邸，卧不交睫，鸡鸣而起，欲寻盟再往。再召二子，云已出。候之至午，杳不至，遽走王氏宅，审之，空屋无人。询旁舍居者，云：“素无王朝议者。畴昔之夜，有恶少年数辈，偕平康诸姬，饮博于此耳。”始悟堕奸计，是时囊装垂罄，而郑、李不复再见云。[汴京勼异记]
　　　　　蝶访曰：设机布阱，百怪千奇，然要必投其好而入，网雉者必媒以雉，捕鹿者必囮以鹿，皆投其所好也。甚矣，好色之害人也！
　　　　　◎富人子张锐，少孤弱。同里车氏，规取其财，乃取锐父弃妾他姓子养之，比长，使自诉，阴赇吏为助。州断使归张氏，锐莫敢辨。既同居逾年，车即导令求析居。陈元瑜徙襄州日，察知，穷治得奸状，黥车窜之。人伏其明。[宋史]
　　　　　《齐东野语》：吴兴富翁莫氏者，暮年忽有婢作娠。翁惧其妪妒，且以年迈，惭其子妇若孙，亟遣嫁之。已而得男，翁岁时给钱米缯絮不绝。其夫以鬻粉羹为业，子稍长，令羹于市。且十许岁，莫翁告殂。里巷群不逞，遂指为奇货，悉造婢家唁之。婢方哭，则谓之曰：“汝富贵至矣，何以哭为？”问其说，乃曰：“汝之子，莫氏也。其家田园屋业，汝子皆有分，盍归取之，不听则讼之可也！”其夫妇皆曰：“吾固知之，奈贫无资何？”曰：“我辈当贷汝。”即为作数百千文约，且曰：“我为汝经营，事济则归我。”然实无一钱，止为作衰服被其子，使往，且戒曰：“汝至灵帏，则大恸且拜，拜讫可亟出。人问汝，谨勿应。我辈当伺汝于屋左某家，当即告官可也。”其子谨受教，既入其家，哭且拜。一家骇然辟易。妪骂，欲殴逐之，莫氏长子亟前曰：“不可，是将破吾家！”遂抱持之曰：“汝非花楼桥卖羹之子乎？”曰：“然。”遂引拜其母曰：“此汝母也，吾乃汝长兄也，汝当拜。”又遍指其家人曰：“此为汝长嫂，此为汝次兄若嫂，汝皆当拜。”又指云：“此为汝长侄，此为次侄，汝当受其拜。”既毕告去，曰：“汝，吾弟，当在此执丧，安得去！”即命栉濯，尽去故衣易新衣，使与诸兄弟同寝处。已又呼其所生喻之，以月廪岁衣如翁在日，且戒以非时毋辄至，亦欣然而退。群小方聚委巷茶肆，俟之久不至，既而物色之，乃知已纳，相视大沮，计略不得施。他日，投牒持券，诉其子负贷。郡逮莫妪及其子，问之，遂备陈首尾。太守唐少尉彖(注：别本作“唐少刘掾”)叹服曰：“其子可谓孝义矣！”于是尽以群小置狱，杖脊编置焉。
　　　　　《袁氏世范·庶孽遗服宜早辨》云：别宅子、遗腹子，宜及早收养教训，免至身后论讼。或已习为愚下之人，方欲归宗，尤难处也。女亦然，或与杂滥之人通私，或婢妾因他事逐出，皆不可不于生前早有辨明，恐身后有求归宗，而暗昧不明，子孙被其害者。
　　　　　蝶访曰：忍事敌灾星，而莫氏子之智能尤可取。
　　　　　◎韩彦古，字子师，诡谲任数，处性不常。尹京日，范仲西叔为谏议大夫，阜陵眷之厚，大用有日矣。范素恶韩，将奏黜之，语颇泄。韩窘甚，思所以中之。范门清峻，无间可入，乃以白玉为小合，满贮大北珠，缄封于大合中，厚赂铃下老兵，使因间通之。范大怒，叱使持去。所爱亦在旁，怪其奁大而轻，曰：“此何物也？”试取观之，则见玉合，益怪之。方复取视，玉滑而珠圆，分迸四出，失手堕地。合既碎，益不可收拾。范见而益怒，自起捽妾之冠而气中仆地，竟不起，其无状至此。[癸辛杂识]
　　　
　　　宋艳卷五
　　　狭邪
　　　　　◎近有士人，[不欲书名]尝于钱塘江涨桥为狭邪之游，作乐府名《玉珑璁》云：“城南路，桥南树。玉帘钩卷香横雾。新相识，旧相识。浅颦低笑，嫩红轻碧。惜，惜，惜！/刘郎去，阮郎住。为云为雨朝还暮。心相忆，空相忆。露荷心性，柳花踪迹。得，得，得！”其后，朝廷收复河南，士人陷而不反。其友[不欲书名]作诗寄之，且附以龙涎香。诗云：“江涨桥边花发时，故人曾共著征衣。请君莫唱桥南曲，花已飘零人不归。”士人在河南得诗，酬之云：“记得吴家心字香，玉窗春梦紫罗囊。馀薰未歇人何许，洗破征衣更断肠。”[能改斋漫录]
　　　　　◎余少时戏作《清平乐》曲，赠妓卢姓者，云：“卢家白玉为堂，于飞多少鸳鸯。纵是东墙隔断，莫愁应念王昌。”黄载万亦有《更漏子》曲云：“怜宋玉，许王昌，东西邻短墙。”予每戏谓人曰：“载万似曾经界两家来。”盖宋玉《好色赋》称“东邻之子”，即玉为西邻也，东家王即东邻也，载万用事之工如此。[碧鸡漫志]
　　　　　《颐堂词》，王灼著也。灼字晦叔，其《清平乐》云：“坠红飘絮，收拾春归去。长恨春归无觅处，心事欲谁分付？/卢家小苑回塘，于飞多少鸳鸯。纵使东墙隔断，莫愁应念王昌。”
　　　　　《词综补遗》：黄大舆，字载万，自称岷山耦耕。爵里未详，《宋诗纪事》云蜀人。
　　　　　◎张子野咏美人吹笛《醉落魄》，后半阕云：“朱唇浅破樱桃萼。倚楼人在阑干角。夜寒指冷罗衣薄。声入霜林，簌簌惊梅落。”[张子野词]
　　　　　杭妓胡楚、龙靓，皆有诗名。胡云：“不见当时丁令威，年来处处是相思。若将此恨同芳草，却恐青青有尽时。”张子野老于杭，多为官妓作词，而不及靓。靓献诗云：“天与群芳十样葩，独分颜色不堪夸。牡丹芍药人题遍，自分身如鼓子花。”子野于是为作词也。[后山诗话]
　　　　　《张子野词补遗》，《望江南》词(与龙靓)云：“青楼宴，靓女荐瑶杯。一曲白云江月满，际天拖练夜湘来。人物误瑶台。/醺醺酒，拂拂上双腮。媚脸已非朱澹粉，香红全胜雪笼梅。标格外尘埃。”又有《雨中花令》一词，原注赠胡楚草也。
　　　　　张子野往玉仙观，道中逢谢媚卿，有《谢池春慢》词，其后半阕云：“尘香拂马，逢谢女城南道。秀艳过施粉，多媚生轻笑。斗色鲜衣薄，碾玉双蝉小。欢难遇，舂过了。琵琶流怨，都入相思调。”[张子野词]
　　　　　《复斋漫录》：玉仙观在京城东南宣化门七八里间，仁宗时陈道士所修葺。花木亭台，四时游客不绝，东坡诗所谓“玉仙洪福花如海”是也。
　　　　　张子野《减字木兰花·咏舞》，一作《赠妓》，词云：“垂螺近额，走上红茵初趁拍。”又晏小山词云“垂螺拂黛青楼女”，又云“双螺未学同心绾，已占歌名”，又云“红窗碧玉新名旧，犹绾双螺。一寸秋波，千斛明珠觉未多”。按“垂螺”、“双螺”，盖宋时角妓未破瓜时发饰之名。[词苑丛谈]
　　　　　◎东坡在黄冈，每用官妓侑觞，群妓持纸乞歌词，不违其意而予之。李琦者[《春渚纪闻》“琦”作“琪”]独未蒙赐，一日有请，坡乘醉书：“东坡五载[五载作七岁]黄州住，何事无言赠李琦。”后句未续，移时乃以“却似城南[城南作西川]杜工部，海棠虽好不吟诗”足之。奖许乃出诸人右，其人自此声价增重，殆类子美诗中黄四娘也。[清波杂志]
　　　　　《庚溪诗话》：东坡谪居齐安时，以文章游戏三昧。齐安乐籍中李宜者，色艺不下他妓。他妓因宴席中，有得诗曲者。宜以语讷，不能有所请，人皆咎之。坡将移临汝，于饮饯处，宜哀鸣力请。坡半酣，笑谓之曰：“东坡居士文名久，何事无言及李宜？恰似西川杜工部，海棠虽好不吟诗。”蝶访曰：唐崔涯、张祐，题诗娼肆，誉之则车马盈门，毁之则杯盘失措，苏文忠当无取于此。
　　　　　◎《龙洲词》题云：“安远楼小集，侑觞歌板之姬黄其姓者乞词于龙洲道人，为赋此《唐多令》，同柳阜之、刘去非、石民瞻、周嘉仲、陈孟参、孟客，时八月五日也。”词曰：“芦叶满汀洲，寒沙带浅流。二十年、重过南楼。柳下系船犹未稳，能几日、又中秋。/黄鹤断矶头，故人今在否？旧江山、浑是新愁。欲买桂花同载酒，终不似，少年游。”[绝妙好词]
　　　　　◎连应山文凤，有《赠卖花湖妓》一绝云：“春来不惜买花钱，客醉青楼月在天。欲尽樽前歌舞意，湖头已有早开船。”[百正集]
　　　　　◎李端叔有赠人二小诗云：“通中[通中，枕名也]玉冷梦偏长，花影笼阶月浸凉。挽断罗巾留不住，觉来犹有去时香。”一云：“情随榆荚不胜飘，心似杨花暖欲消。拟借琼林大盈库，与君孤注赌妖娆。”盖有所为也。或云是与当涂杨珠者。博者以胜彩累注数者至乘，败者惟有畸零，不累注数，谓之孤注，故端叔戏云。[墨庄漫录]
　　　　　《姑溪词》，李端叔著也。《如梦令》云：“回首芜城旧苑，还是翠深红浅。春色已无多，斜日满帘飞燕。不见，不见，门掩落花庭院。”亦有所为而作。
　　　　　◎杨冠卿有代人书扇《好事近》二小词。第一阕云：“晚起倦妆梳，斜亸翠鬟云鬓。手捻花枝一笑，问青鸾音信。/绣帘慵卷玉钩垂，风篁奏余韵。灯花黄昏院落，报雕鞍人近。”[客亭类稿]
　　　　　◎杭之西湖一倅，闲唱少游《满庭芳》，偶然误举一韵云“画角声断斜阳”。妓琴操在侧曰：“画角声断谯门，非斜阳也。”倅因戏之曰：“尔可改韵否？”琴即改作阳字韵，云：“山抹微云，天连衰草，画角声断斜阳。暂停征辔，聊共饮离觞。多少蓬莱旧侣，频回首、烟霭茫茫。孤村里，寒鸦万点，流水绕红墙。/魂伤，当此际，轻分罗带，暗解香囊。漫赢得秦楼，薄倖名狂。此去何时见也？襟袖上、空有余香。伤心处，长城望断，灯火已昏黄。”东坡闻而称赏之。[能改斋漫录]
　　　　　《淮海词·满庭芳》云：“山抹微云，天连衰草，画角声断谯门。暂停征棹，聊共饮离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。/销魂，当此际，香囊暗解，罗带轻分。漫赢得秦楼，薄倖名存。此去何时见也？袖襟上，空有[一作染]啼痕。伤情处，高城望断，灯火已黄昏。”
　　　　　◎徐参政清叟，微时赠建宁妓唐玉诗云：“上国新行巧样花，一枝聊插鬓云斜。娇羞未肯从郎意，故把芳容半面遮。”吴履斋丞相和以《贺新郎》词，云：[案：履斋名潜，有《履斋诗余》三卷]“可意人如玉。小帘栊、轻匀澹抹，道家装束。长恨春归无寻处，全在波明黛绿。看冶叶、倡条浑俗。比似江梅清有韵，更临风、对月斜依竹。看不足，咏不足。/曲屏半掩春山簇。正轻寒、夜深花睡，半欹残烛。缥缈九霞光梦里，香在衣裳剩馥。又只恐铜壶声促。试问道人归去后，对一奁、花影垂金粟。肠易断，恨难续。”[豹隐纪谈]
　　　　　◎周密，字公谨，自号弁阳啸翁，著有《草窗词》。《一枝春·酒边和韵》，其警句云：“妆眉媚粉，料无奈弄颦佯妒。还只怕帘外笼鹦，笑人醉语。”盖即席为妓作也。[词综]
　　　　　◎晁次膺尝即席赠歌舞妓云：“寻常只有司空见，咫尺宁忧丞相嗔。”雅不减张、杜“骰子裹手”之句。[漫叟诗话]
　　　　　王定保《唐摭言》：张祜客河南幕赴宴，时杜紫薇为支使，南坐，有属意之处，索骰子赌酒。杜微吟曰：“骰子巡巡裹手拈，无由得见玉纤纤。”祜应曰：“但教报道金钗落，彷佛还应露指尖。”
　　　　　◎杨无咎，字补之，自号清夷长者。有《明月棹孤舟》小词，为周三五作：“宝髻双垂烟缕缕，年纪小、未周三五。压众精神，出群标格，偏向众中翘楚。记得谯门初见处，禁不定、乱红飞去。掌托鞋儿，肩拖裙子，悔不做、闲男女。”[逃禅集]
　　　　　◎吴白，字少白，豪逸负气，诗文立成，嗜酒穷空。晚为僧于广化寺，时籍中有杨韵者，能小诗，善墨竹。一日诸公会饮，少白持白纨扇，(韵)为作小枝于上。少白即题一绝云：“风枝露叶有余清，转盼还从玉笋生。愿得此君长在眼，子猷虽老未忘情。”[浩然斋雅谈]
　　　　　◎武衍《湖亭席上赠商素》诗：“一曲春风已擅场，浅颦低啭更传觞。令人忆杀香山老，旧日玲珑也姓商。”[适安藏拙稿]
　　　　　◎刘澜，字养源，吴兴郡宴遇旧人，赋《齐天乐》，前半阕云：“玉钗分向金华后，回头路迷仙苑。落翠惊风，流红逐水，谁信人间重见！花深半面，尚歌得新词，柳家三变。绿叶阴阴，可怜不似那时看。”按：《蘋洲渔笛谱》有再和刘养源《六幺令》、《明月引》诸词。[词综补遗]
　　　　　《梅磵诗话》：天台刘澜以诗游江湖，后村、西涧二公尝跋其吟稿。
　　　　　◎吴文英，字君特。《倦寻芳》题注：“花翁遇旧欢吴门老妓李怜怜，邀分韵同赋此词。”其后半阕云：“听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。”[梦窗四稿]
　　　　　◎李石，字知几，有赠鼎湖官妓《渔家傲》词云：“西去征鸿东去水，几重别恨千山里。梦绕绿窗书半纸。何处是？桃花溪畔人千里。/瘦玉倚香愁黛翠，劝人须要人先醉。问道明朝行也未。犹自记，灯前背立偷垂泪。”[方舟集]
　　　　　◎政和间，—贵人未达时，尝游名妓崔念匹之馆，因其行第，作《踏青游》词。都下盛传词云：“识个人人，恰止二年欢会。似赌赛、六只浑四。向巫山、重重去，如鱼水。两情美。同倚画楼十二，[《墨庄漫录》“楼”作“栏”]倚了又还重倚。/两日不来，时时在人心里。拟问卜、常占归计。拚三八清斋，望永同鸳被。到梦里，蓦然被人惊觉，梦也有头无尾。”[能改斋漫录]
　　　　　案：张邦基《汴都平康记》“政和间，李师师、崔念月二妓名著一时。”即邦基《墨庄漫录》亦载此词，而此称崔念四，政和间名妓，殆即崔念月也。
　　　　　◎李邴，字汉老，《玉堂春》词(咏美人书字)云：“沈吟不语晴窗畔，小字银钩题欲遍。云情散乱未成篇，花骨欹斜终带软。/重重说尽情和怨，珍重提携常在眼。暂时得见玉纤纤，翻羡镂金红象管。”[云龛草堂集]
　　　　　◎赵崇嶓，字汉宗，号白云山人，宋宗室。有《南柯子》二词，咏小妹作，第一词云：“丝发风轻掠，酥胸冷不侵。背人小立卸瑶簪，一缕柔情系得、几人心？/绾带番罗结，交钗绿玉枝。看看又误踏青期，倚遍阑干心事、只春知。”[白云小稿]〇(注：后阕系第二词后阕)
　　　　　◎赵总怜能著棋、分茶、写字、弹琴，以扇头乞词于芗林向子諲。戏作《浣溪沙》云：“艳赵倾燕花里仙，乌丝阑写永和年。有时闲弄醒心弦。/茗碗分云微醉后，纹楸斜倚髻鬟偏。风流模样总堪怜。”[酒边集]
　　　　　《宫闺小名后录》：赵总怜、王称心二妓，能琴棋、写字、品茶，芗林赠《浣溪沙》词。
　　　　　◎刘秘监几，字伯寿，磊落有气节，善饮酒，洞晓音律。知保州，大集宾客，饮至夜分，忽告外有卒谋为变者。几不问，益令折花，劝坐客尽戴，益酒行，密令人分捕。有顷皆擒至，几遂极饮达旦。人皆服之，号戴花刘使。几本进士，元丰间换文资，以中大夫致仕，居洛中。尝召至京议大乐，旦以朝服趋局，暮则易布裘，徒步市廛间或娼优所集处，率以为常。神宗亦不之责。其自度曲有《戴花正音集》，行于世，人少有得其声者。[石林燕语]
　　　　　刘几在神宗时与范蜀公重定大乐。洛阳花品曰状元红，为一时之冠。乐工花日新，能为新声。汴妓郜懿以色著。秘监致仕刘伯寿尤精音律。熙宁中，几携花日新，就郜懿欢饮，因制《花发状元红慢》以纪之，盖自度腔也。有“矫姿嫩质冠群品，共赏倾城颇国”之句。郜懿第六，即蔡奴之母也。李定之父与郜六游，生定而郜六死，定不之知也。及王荆公为宰相，擢用李定，言官交攻，以为母死不持服为此。蔡奴亦以色著云。[花草粹编]
　　　　　◎潘子贱《题蔡奴传神》云：“嘉祐间，风尘中人亦如此，呜呼盛哉！”然蔡实元丰间人也。仇氏初在民间，生子为浮屠，曰了元，所谓佛印禅师也。已而为广陵人国子博士李问妾，生定。出嫁郜氏，生蔡奴，故京师人谓蔡奴为郜六。[老学庵笔记]
　　　　　《后村诗话》：汴妓郜六，即蔡奴也。命待诏崔白图其貌，入禁中。
　　　　　史梦兰《全史宫词》云：“乐部风流属旧京，平康人物最关情。蔡奴小影师师传，共播芳名入禁城。”
　　　　　《宫闺小名录》：郜懿，汴妓，李定其所生也，女蔡奴。
　　　　　◎徐鼎臣，江舍人宅筵上，有妓唱和州韩舍人歌词，因寄以诗：“良宵丝竹偶成欢，中有佳人俯翠鬟。白雪飘飘传乐府，阮郎憔悴在人间。清风朗月长相忆，佩蕙纫兰早晚还。深夜酒空筵欲散，向隅惆怅发堪斑。”[骑省集]
　　　　　◎汪元量，号水云，以善琴受宋主知，随三宫留燕，后为黄冠师南归。曩在蜀日，有《歌妓许冬冬携酒郊外小集》诗：“益州歌妓许冬冬，客里相逢似燕鸿。醉拥蜀琴抽白雪，舞回班扇割西风。山炰野馔荒山里，浪蕊浮花古寺中。偶尔流连借馀景，出门一笑夕阳红。”[永云集]
　　　　　◎姚勉，字述之。宝祐元年，廷对第一。有《贺新郎》词，程秋幹席上作也。妓唤惜惜，善琵琶。勉词后半阕云：“人间此手真难得!向樽前、有分相连，底须相识。愁浅恩深千万意，惆怅故人云隔。怕立损、弓鞋红窄。换取明珠知肯否？绿窗深、长共春怜惜。休恼乱，坐中客。”[雪坡词]
　　　　　◎山谷寓荆州，除吏部郎，再辞得请，守当涂。才到官七日而罢，又数日乃去。其诗曰：“欧靓腰肢柳一涡，大梅催拍小梅歌。[皆太平官妓]舞余细点[一作“片片”]梨花雨，奈此当涂风月何!”庾元镇，山谷四十年翰林故人。山谷守当涂，元镇穷，不入州县。席上作乐府长短句劝酒，有“欧舞梅歌君酌酒”之句，自注云：“欧、梅，当时二妓也。”[能改斋漫录]
　　　　　太平州小妓杨妹弹琴送酒，黄山谷有《好事近》二词。其第一词云：“一弄醒心弦，情在两山斜迭。弹到古人愁处，有真珠承睫。/使君来去本无心，休泪界红颊。自恨老来憎酒，负十分金叶。”[山谷集]
　　　　　◎曾旉文既眄陈湘歌舞，便出其类，学书亦进，来求小楷，山谷作《阮郎归》词付之也。词云：“盈盈娇女似罗敷，湘江明月珠。起来管髻又重梳，弄妆仍学书。/歌调态，舞工夫，湖南都不如。他年未厌白髭须，同舟归五湖。”[山谷集]
　　　　　◎蒋捷，字胜欲，《高阳台·送翠英》前半阕云：“燕卷晴丝，蜂粘落絮，天教绾住闲愁。闲里清明，匆匆粉涩红羞。灯摇缥晕茸窗冷，语朱阑、娥影分收。好伤情，春也难留，人也难留。”[竹山词]
　　　　　◎石孝友，字次仲，《减字木兰花·赠何藻》云：“新荷小小，比目鱼儿翻翠藻。小小新荷，点破清光景趣多。/青青半卷，一寸芳心浑未展。待到圆时，罩定鸳鸯一对儿。”[金谷遗音]
　　　　　◎林正大，字敬之，嘉泰中人。《满江红》词，有所思作也。其间警句云：“羞向姮娥谈往事，几经三五盈还缺。望翠眉、蝉鬓一天涯，伤离别！”[风雅遗音]
　　　　　◎姜特立，字邦杰，宁宗朝拜庆远军节度使。有送妓《蝶恋花》词云：“飘粉吹香三月暮。病酒情怀，愁绪浑无数。有个人人来又去，归期有恨留难住。明日樽前无觅处。伊轧篮舆，只向双溪路。我辈钟情君漫与，为云为雨应难据。”[梅山续稿词]
　　　　　◎元丰己未，明略、无咎同登科。明略所游田氏，姝丽也。一日，明略邀无咎晨过田氏。田氏遽起，对鉴理发，且盼且语，草草妆掠，以与客对。无咎以明略故有意而莫传也，因为《下水船》一阕：“上客骊驹至，[《鸡肋集》至作“系”]鹦唤银屏睡起。困倚妆台，盈盈正解螺髻。凤钗坠，缭绕金盘玉指，巫山一段云委。/半窥镜，向我横秋水。斜领[《鸡肋集》领作“颔”]花枝交镜里，澹拂铅华，匆匆自整罗绮。敛眉翠，虽有愔愔密意，空作江边解佩。”顷在上饶，得此说于晁族。无咎跋云：“大观庚寅四月十三日，伯比、季良、无咎，集国东之逆旅话此事。季良云可书也。”伯比、季良当是群从。风流酝藉，寓诸乐府，虽曰纤丽，不妨游戏于杯酒间。[清波杂志]
　　　　　《老学庵笔记》：晁以道，名说之，字伯以。又记：晁以道与其弟季比同应举。
　　　　　《曲洧旧闻》：晁检讨说之，字季比。
　　　　　案：《词律补注》、《苕溪渔隐丛话》载此词，系作“至”，金盘作“金环”，花下无“枝”字，愔愔下无“密”字，“解佩”句下多“情何寄”三字。[伯比、季良之名，于所阅书中未之见也，俟再考。]
　　　　　◎阮阅，[一作闳]字阅休。建炎初，致仕寓居宜春，有赠宜春官妓赵佛奴《洞仙歌》云：“赵家姊妹，合在昭阳殿。因甚人间有飞燕？见伊底，尽道独步江南，即江北、也何曾惯见？/惜伊情性好，不解嗔人，长带桃花笑时面。向樽前酒底，见了须归，似恁地、能得几回细看？待不眨眼儿、觑著伊，将眨眼底工夫，看伊几遍。”[诗话总龟]
　　　　　蝶访曰：粉白黛绿者，俱是大宅中狐狸、射干之流，愿以道眼点破。此言为喜声色者诫也。舞席歌场，能如程明道心中无妓者，盖寡矣。
　　　　　◎刘儗，[一云名仙伦]字叔儗。赠建康郑玉脱籍《贺新郎》词云：“郑玉非娟女。叹尘缘、未了依然，被春留住。肠断胭脂坡下路，有甚心情意绪。生怕入、梨园歌舞。寂寞阳台云雨散，算人间、谁是吹箫侣？空买断，两眉聚。/新来镜里惊如许。暗伤怀、柳老花残，几番春暮。事逐孤鸿人已去，月落千山杜宇。念修竹、天寒何处？不恋玉窗并绣户。妾从前、薄命甘荆布。谁为作，解绦主？”[阳春白雪]
　　　　　《花庵绝妙词选》：黄叔旸云，叔儗有《招山诗集》，乐府尤为人所脍炙。
　　　　　◎张炎，字叔夏，自号乐笑翁，循王俊后裔也。《国香》词题注：“沈梅娇，杭妓也。忽于京都见之，把酒相劳苦，犹能歌周清真《意难忘》、《台城路》二曲。嘱余记其事，词成以罗帕书之。”[山中白云词]
　　　　　《山中白云词》，张叔夏《声声慢》和韩竹间韵，赠歌者关关；《甘州》词，为小玉赋梅并柬韩竹间；又《甘州》词，赋散乐妓桂卿；《恋绣衾》词，代题武桂卿扇；又《蝶恋花》词，赠杨柔卿作；[别本作“赠爱卿”]《惜红衣》词，赠妓双波作也。
　　　　　◎濠守侯德裕侍郎，藏东坡一帖云：“杭州营妓周韶，多蓄奇茗，尝与君谟斗，胜之。”韶又知作诗。子容过杭，述古饮之，韶泣求落籍。子容曰：“可作一绝。”韶援笔立成，曰：“陇上巢空岁月惊，忍看回首自梳翎。开笼若放雪衣女，长念观音般若经。”韶时有服，衣白，一座嗟叹，遂落籍。同辈皆有诗送之，二人者最善。胡楚曰：“澹妆轻素鹤翎红，移入朱阑便不同。应笑西园桃与李，强匀颜色待东风。”龙靓云：“桃花流水本无尘，一落人间几度春。解佩暂酬交甫意，濯缨还作武陵人。”固知杭人多慧也。[侯鲭录]
　　　　　《苏诗补注》按：熙宁甲寅，坡公往来常、润道中，有《怀钱塘寄述古》之作，其次章云：“去年柳絮飞时节，记得金笼放雪衣。”自注：“杭人以放鸽为太守寿。”此不欲明言所指，而托之放鸽，文字之狡狯也。鸽无“雪衣”之号，故王注必援天宝中白鹦鹉事，以明其为借用。且鸽非白色，亦非“雪衣”字所能该得也。注家但知其借用雪衣鹦鹉，而不知其实指此雪衣女也。陈述古和韵云：“缑笙一去人何在，辽鹤重来事已非。犹忆去年题别处，鸟啼花落客沾衣。”语意更明，然则陈太守放营妓事，在熙宁六年癸丑春也。
　　　　　《唐宋诗醇》注苏轼雪衣句：“自注故作隐语，岂其避谤欤？”〇谨案：注中亦援周韶事，未及陈述古和韵。
　　　　　《苏东坡集·荔支叹》中，有“君不见武夷溪边粟粒芽，前丁后蔡相笼加”句，自注：“大小龙茶，始于丁晋公，成于蔡君谟。欧阳永叔闻君谟进小龙团，惊叹曰：君谟士人也，何至作此事？”
　　　　　◎苏庠，字养直，过湖阴席上赠妓《鹧鸪天》词云：“梅妒晨妆雪妒轻，远山依约学眉青。樽前无复歌《金缕》，梦觉空余月满林。/鱼与雁，两浮沈。浅颦微笑总关心。相思恰似江南柳，一夜春风一夜深。”[后湖词]
　　　　　◎潘牥，字庭坚，号紫岩。有《紫岩集》。《南乡子》词云：“生怕倚阑干，阁下溪声阁外山。容有旧时山共水，依然。暮雨朝云去不还。/相见蹑飞鸾，月下时时认佩环。月又渐低霜又下，更阑。折得梅花独自看。”刘(克庄)《后村诗话》题云：镡津怀旧。《花庵绝妙词选》题云：题南剑州妓馆。[绝妙好词笺]
　　　　　◎舒直，字信道，越州席上官妓献梅花，赋《醉花阴》词。后半阕云：“寿阳妆罢人微困，更玉钗斜衬。拟插一枝归，只恐风流，羞上潘郎鬓。”又《木兰花》词(次韵赠歌妓)收句云：“伤春还是懒梳妆，想见绿云垂鬓脚。”[乐府雅词]
　　　　　◎李祁，字萧远。探梅早春亭，逾凤栖岭，至三山阁，折花而归。用欧公《朝中措》腔，作“照江梅”词，寄任蕴明。蕴明尝许缘檄载侍儿见过，又于汉籍妓有目成者，因以为戏。词云：“郎官湖上探春回，初见照江梅。过尽竹溪流水，无人知道花开。/佳人何处，江南梦远，殊未归来。唤取小丛教看，隔江烟雨楼台。”[乐府雅词]
　　　　　◎江楼席上，歌姬盼盼弹琵琶，舞《梁州》。南丰宗室赵长卿赠《水龙吟》词。[宫闺小名后录]
　　　　　《词综》：赵长卿自号仙源居士，南丰宗室，有《惜香乐府》十卷。
　　　　　蝶访曰：红裙是醉，有如聚蚊。绮语艳词，风流自逞。记少游有和参寥诗，末句云：“平康在何处，十里带垂杨。”莘老尝读此诗，至末句曰：“这小子又贱发也。”少游后编《淮海集》，遂改之。如以上所录各诗词，知不免有讥贱发者矣。
　　　
　　　佻薄
　　　　　◎梅津尹惟晓焕，未第时，尝薄游苕溪籍中，适有所盼。后十年，自吴来霅，舣舟碧澜，问讯旧游，则久为一宗子所据，已育子而犹挂名籍中。于是假之郡将，久而始来。颜色瘁赧，不足膏沐，相对若不胜情。梅津为赋《唐多令》云：“蘋末转清商，溪声供夕凉。缓传杯、催唤红妆。慢[《梅津集》作“斜”]绾乌云新浴罢，裙拂地，水沈香。/歌短旧情长，重来惊鬓霜。怅绿阴、青子成双。说著前欢佯不睬，飏莲子，打鸳鸯。”数百载而下，真可与杜牧之“寻芳较晚”之为偶也。[齐东野语]
　　　　　《履斋示儿编·杂记·人物异名》，郡将：《前汉书·严延年传》“延年新将”，师古曰：“新为郡将也。谓郡将者，以其兼领武事也。”
　　　　　◎周美成初在姑苏，与营妓岳七楚云者追游甚久。后归自京师，首访之，则岳已从人数年矣。明日，饮于太守蔡峦子高席中，见其妹，作《点绛唇》曲寄之云：“辽鹤西归，[《清真集》作“归来”]故乡多少伤心事！短书不寄，鱼浪空千里。/凭仗桃根，说与相思意。愁何[何一作“无”]际，旧时衣袂，犹有东风泪。”[碧鸡漫志〇案：《夷坚志》戟此则词末有“楚云览之，为之感泣数日。”]
　　　　　蝶访曰：“侯门一入深如海，从此萧郎是路人。”美成作词寄之，胡为哉！《宋史》谓美成疏隽少检，不为州里推重。观此则其佻薄已见，至在李师师家，适道君至，伏匿床下，竟以所闻谑语，形诸词章，轻佻尤甚，直毫无忌惮矣！
　　　　　◎何文缜丞相初登科在馆阁，饮于宗戚一贵人家。侍儿惠柔者，丽黠人也，慕何公风标，密解手帕子为赠，共约牡丹开时再集。何亦甚关抱，既归，赋《虞美人》一词，隐其小名，以寓绻绻结恋之意云：“分香帕子揉蓝腻，欲去殷勤惠。重来直待[《词综》作“约在”]牡丹时，只恐花枝知后、[《词综》作“相妒”]故开迟。/别来看尽闲桃李，日日阑干倚。催花无计问东风，梦作一双甜蝶、绕芳丛。”何自书此词示蜀人赵咏道，言其张本如此。[夷坚志〇案：《词综》何文缜樐《虞美人》词题下注：“赠妓惠柔。”]
　　　　　《朝野佥言》：何樐初主议不割地，既而守城事，数自谓宗社将危。后闻金人讲和，反倾意信之，复从驾见二酋，割西河地申降于虏。可谓主辱臣死之时。樐归都堂，曾无愧色，见执政，但喜讲和而已；与宴会，饮酒食肉，谈笑终日。自古大臣愚昧无知，未有若此之甚者！
　　　　　◎李邦彦，字士美，怀州人。父名浦，为银匠，惟喜与进士游。河东举人入京师城者，至怀州必投其父。罢工为买卖干置，仍量资给以津送其行，时人谓之结秀才缘。邦彦性俊爽，同学者服其敏，而公然习下，喜闾阎猥鄙事，自号为李浪子。大观二年释褐，第一人及第。善事内侍，内侍多荐之，累三迁中书舍人、翰林学士。阿谀粱师成，至是师成荐其才美风姿。宣和三年，迁尚书左丞，惟以谄佞取容，略无建明，喜讴善谑，尤能为市井鄙俚之语。每以鄙俚之语缀戚小词，无赖子得之喧传里巷。邦彦尝自言：“赏尽天下花，踢尽天下球，做尽天下官。”而都人亦呼邦彦为浪子宰相。[幼老春秋]
　　　　　蝶访曰：鄙夫可与事君也与哉？脂韦成性，媚世悦人，淟涩依违，希荣固宠，可谓狡黠无赖之尤。若何、李者而作宰相，天下事可知矣。
　　　　　◎王韶罢枢密副使，以礼部侍郎知鄂州。一日宴客，出家妓奏乐。入夜，席客张缋沈醉，挽家妓不前，据将拥之。家妓泣诉于韶，坐客皆失色。韶徐曰：“比出尔曹以娱宾，而乃令宾客失欢！”命取大杯罚家妓。既而容色不动，谈笑如故，人亦服其量也。[东轩笔录〇案：此则载入《宋史·王韶传》中]
　　　　　蝶访曰：楚庄王云“饮人以酒，责人以礼，吾不为也”。此夜饮得绝缨士也。王韶殆得此旨。彼张缋岂绝缨士比哉？酒为狂药，古人所以戒沈湎也。且闻之士女杂坐，乱而不分，指以为乐，娱酒不废，沈湎日夜，举以为欢，荒淫之意也。斯语盖有所鉴矣！
　　　　　◎程伊川一日见少游，问：“‘天若有情，天也为人烦恼。’是公之词否？”少游意伊川赏之，拱手逊谢。伊川云：“上穹尊严，安得易而侮之!”少游惭而退。近日郑闻眷一官妓周韵者，作《瑞鹤仙》遗之。其末句云：“醉归来，不悟人间天上，云雨难寻旧迹。但余香暗著罗衾，怎生忘得？”其词固佳也，但天上岂是作欢处，其亵慢又甚于少游。[瓮牖闲评]
　　　　　◎成都富春坊，群娼所聚。一夕遗火，黎明有钉一牌，大书绝句诗于其上：“夜来烧了富春坊，可是天公忒肆行。只恐夜深花睡去，高烧银烛照红妆。”乃伊洛名德之后，号道山公子者所作。[清波杂志]
　　　　　案：《坚瓠集》载《改海棠诗》，谓宋郑刚中镇蜀，眷妓阎玉。忽民间遗火，延烧所居富春坊。郑于火中获一旗，上有诗云云。与《清波杂志》及他所见记述皆作“钉一牌”异，不知褚人穫何所据也。
　　　　　◎花光寺仁老作墨花，陈去非题五绝句。徽庙见而喜之，召对擢用。画因诗重，人遂为此画。绍兴初，僧仁老来居清江慧力寺。士人杨补之、谭逢原与之往来，遂得其传。补之所作，后益超出，格韵尤高。然觞次醉余，虽娼馆墙壁肯为之。他有求者，往往作难。[独醒杂志]
　　　　　蝶访曰：小有才而不用于正，皆薄于操行，不自贵重顾藉者也。久而悖谬乖张，有使人不屑齿录者。
　　　
　　　狂妄
　　　　　◎谢希孟每狎娼，陆象山责之曰：“士君子朝夕与贱娼居，独不愧名教乎？”希孟敬谢。他日，复为娼建鸳鸯楼，象山又言。谢曰：“非特建楼，且有记。”象山喜其文，不觉曰：“楼记云何？”即口占云：“自逊、抗、机、云之死，而天地英灵之气，不钟于男子而钟于妇人。”象山默然，知其侮也。[豪谱]
　　　　　◎柳三变，字景庄，[一名永，字耆卿]有《乐章集》，然薄于操行。当时有荐其才者，上曰：“得非填词柳三变乎？”曰：“然。”上曰：“且去填词。”由是不得志，日与儇薄子纵游娼馆酒楼间，无复检约。自称云：“奉圣旨填词柳三变。”呜呼，小有才而无德以将之，亦士君子所宜戒也![艺苑雌黄]
　　　　　《词苑丛谈》：仁宗留意儒雅，深斥浮艳虚华之文。初，进士柳三变好为浮艳讴歌之曲，传播四方。尝赋《鹤冲天》词，末云：“风流事，平生畅。青春都一晌。忍把浮名，换了浅斟低唱。”柳后改名永，景祐元年方及第。
　　　　　《画墁录》：柳三变既以调词忤仁庙，吏部不放改官。三变不能堪，诣政府。晏公曰：“贤俊作曲子么？”三变曰：“只如相公，亦作曲子。”公曰：“殊虽作曲子，不曾道得绿线[一作“绣线”]慵拈伴伊坐。”柳遂退。
　　　　　《梦溪笔谈》：和鲁公有艳词一编，名《香奁集》。凝后贵，乃嫁其名为韩偓。今世传韩偓《香奁集》，乃凝所为也。凝生平蓍述，分为《演纶》、《游艺》、《孝悌》、《疑狱》、《香奁》、《籯金》六集，自为《游艺集》序云：“予有《香奁》、《籯金》二集，不行于世。”凝在政府，避议论，讳其名，又欲后人知，故于《游艺集·序》述之，此凝之意也。予在秀州，其曾孙和惇家藏诸集，皆鲁公旧物，未有印记，甚完。
　　　　　蝶访曰：细行不矜，予人口实。石晋和凝，曾贻“曲子相公”之讥，晏元献殆相类耳。至柳三变之纤佻狂悖，卒以此不致显位，尤足为戒也。
　　　　　◎林乔，泉州人。颇有记问。初游京庠，淳祐丙午，宗学时芹斋与太学提身斋争妓魏华。乔挟府学诸仆为助，遂成大哄，押往信州听读。因与时贵游从赓唱，放浪狎耶，题诗于茶肆云：“斗州无顿闲身处，时向梅花走一遭。”士论薄之。[癸辛杂识]
　　　　　《贵耳录》：学舍宴集点妓，各斋集正自出帖子，用斋印，明书仰弟子某人到何处，祗直本斋宴集。专有一等野猫儿卜庆等十余人，专充告报。
　　　　　◎吴中一士人，曾为转运司别设解头，以此自负，好附托显位。是时，侍御史李制知常州，丞相庄敏庞公知湖州。士人游毗陵，挈其徒饮娼家，顾谓一驺卒曰：“汝往白李二，我在此饮，速遣有司持酒看来。”李二谓李御史也。俄顷，郡厨以饮食至，甚为丰腆。有一蓐医适在其家见其事，后至御史处，因语及之。李君极怪，使人捕得驺卒，乃兵马都监所假，受士人教戒，就使庖买饮食，以绐坐客耳。李乃杖驺卒，使街司白士人出城。郡僚有相善者，出与之别，慰之曰：“仓卒遽行，当何所诣？”士人应之曰：“且往湖州依庞九耳。”闻者莫不大笑。[梦溪笔谈]
　　　　　蝶访曰：若林乔、若士人者，孟子所谓此亦妄人也已矣，何足齿论！所可异者，以习礼敦诗之地，为征歌选舞之场，悖礼伤教，罪莫斯甚。宋季三学益横，亦积渐使然。谁秉国钧，不能辞其咎矣！
　　　　　◎吴兴东林沈偕君与，即东老之子，家饶于财。少游京师入庠，好狎游，时蔡奴声价甲于都下。沈欲访之，乃呼一卖珠人，于其门首茶肆中议价再三，不售，撤其珠于屋上。卖珠者窘甚，君与笑曰：“第随我来，汝所索还钱。”蔡于帘中窥见，令取视之，珠也。大惊，惟恐依其不来。后数日，诣之其家，喜相报曰：“前日撤珠郎至矣！”接之甚至，自是常往来。一日，携上樊楼，乃京师酒肆之甲，饮徒常千余人。沈遍语在坐，皆令极量尽饮，至夜尽为还所直而去。于是豪侈之声满三辅。既而擢第，尽买国子监书以归。时贾收耘老隐居苕城南横塘上，沈尝以诗遗之蟹曰：“黄粳稻熟坠西风，肥入江南十月雄。横跪蹒跚钳齿白，圆脐吸胁斗膏红。齑须园老香研柚，羹借庖丁细擘葱。分寄横塘溪上客，持螫莫放酒杯空。”耘老得之，不乐曰：“吾未之识，后进轻我!”且闻其不羁，因和韵诋之云：“彭越孙多伏下风，蝤蛑奴视敢称雄。江湖纵养膏腴紫，鼎镬终烹爪眼红。嗍称吴儿牙似镀，擘惭湖女手中葱。独怜盘内秋脐实，不比溪边夏壳空。”君与怒曰：“吾闻贾多与郡将往还预政，言人短长，曾为人所讼。吾以长上推之，乃鄙我若此！”复用韵报之云：“虫腹无端苦动风，团雌还却胜尖雄。水寒且弄双钳利，汤老难逃一背红。液入几家烦海卤，醢成何处污园葱!好收心躁潜蛇穴，毋使雷惊族类空。”贾晚娶真氏，人谓“贾秀才娶真县君”以为笑。沈所指“团雌”为此。贾寻悔之，而戏语已传播矣。[癸辛杂识]
　　　　　《墨庄漫录》：毗陵一士人姓常，为蟹诗云：“水清讵免双螯黑，秋老难逃一背红。”盖讥朱缅父子。
　　　　　《宫闺小名录》：双荷叶，贾耘老侍儿。
　　　　　案：《渊鉴类函》、《分类字锦》，皆引《墨庄漫录》毗陵士人诗，而未及沈、贾诗句，因考《子史精华·动植部介类》引《齐东野语》，从贾隐居苕城载起，与此则无异，惟贾诗内作“嘲称吴儿牙似镀”，“嘲”字盖误。检查《康熙字典》嗍字：“《集韵》色角切，音朔，吮也。”字意与“牙似镀”相叫应，亦断无明用“嘲”字之理，殆钞胥误耳。
　　　　　◎杨文中将北渡，何武翼出妓作会。文中清狂，不喜武人，迳饮三杯，不揖坐客，上马驰去。索觉范诗送行，诗云：“兰丛聚桂客，花轮环侍儿。三杯吾径醉，四座汝为谁!但觉眩红碧，了不闻歌吹。翩然上马去，海月解相随。”[石门文字禅]
　　　　　◎庚子辛丑岁，先君子佐闽漕幕，时方壶山大琮为漕。臞轩王迈实之，与方为年家，气谊相好。用此实之留富沙之日多，而壶山资给亦良厚，然亦仅资一时饮博之费耳。籍中有吴宜者，王所狎也。一日三司宴集，大合乐于公厅。吴方舞遍，实之被酒，直造舞筵，携之迳去，旁若无人，一座为之愕然。壶山起谢曰：“此吾狂友王实之也。”时以为奇事。实之，莆人。登甲科，甚有文名，落魄不羁。为正字日，因轮对及故相擅权，理宗曰：“姑置卫王之事。”迈即抗声曰：“陛下一则曰卫王，二则曰卫王，何容保之至耶？”上怒不答，迳转御屏，曰：“此狂生也!”迈后归里，自称“敕赐狂生”。尝赋《沁园春》词曰：“狂如此，更狂狂不已。”押赴琼崖。[齐东野语]
　　　　　《词综补遗》：王迈字实之，兴化军仙游人，有《臞轩集》十六卷，词附。闽娃吴宜善舞，王迈狎之。
　　　　　《词苑丛谈》：王迈，丁丑第四人及第。刘后村贺启云：“声名早著，不数黄香之无双；科目小低，犹压杜牧之第五。”又赠之词云：“天壤王郎，数人物、方今第一。谈笑里、风霆惊坐，云烟生笔。落落元龙湖海气，琅琅董相天人策。”其重之如此。
　　　　　◎韩魏公门人有击关夜出者，门吏不得赂，诘旦以锁损诉[《晁氏客话》作讦]于公。公曰：“锁不堪用，付市买修来！”滕达道为范文正公客，公镇南府每宴客，达道必出追妓。文正虽不乐，终不禁也。时谓非二公之贤，岂容不拘小廉曲谨之士。前哲宽厚类如此。[清波杂志]
　　　　　韩魏公镇中山，有门客夜逾墙，宿娼家。公知，作《种竹》诗云：“殷勤冼濯加培植，莫遣狂枝乱出墙。”客诗云：“主人若亦怜高节，莫为狂枝赠斧斤。”公赠一女奴。[辍耕录]
　　　　　案：《青琐诗话》载此则，韩魏公门客逾墙宿妓室者，为彭知芳。
　　　　　◎有名妓侍宴开府，一士访之，相候良久，遂赋《玉楼春》一词，投诸开府。词曰：“东风捻就腰儿细，系得粉裙儿不起。看来只管掌中行，怎教在烛花影里？/酒红应是铅华退，暗蹙损眉峰双翠。夜深著緉小鞋儿，靠那个屏风立地。”开府见此词，喜其纤丽，呼士人，以妓与之。[词苑丛谈]
　　　　　案：《豹隐记谈》载《玉楼春》词，作“阮郎中赠妓”。《词综》载此词，词名作《步蟾宫》，列在宋词。
　　　　　蝶访曰：客主异形，贵贱异势。恃才兀傲，悍然为之，不遇宽容长厚者，若辈皆可危矣。
　　　
　　　宋艳卷六
　　　卑污
　　　　　◎韩侂胄用事，赵师睪附之，遂得尹京。尹胄生日，百官争贡珍异。师睪最后至，出小合，曰：“愿献少果核侑觞。”启之，乃粟金葡萄小架，上缀大珠百余，众惭沮。侂胄有爱妾十四人，或献北珠冠四枚于侂胄，侂胄以遗四妾，其十人亦欲之。侂胄未有以应也。师睪闻之，亟出钱十万缗市北珠，制十冠以献。妾为求迁官，得转工部侍郎。[宋史]
　　　　　《庆元党禁》：侂胄妻早死，有四妾，皆得郡封，所谓四夫人也。其次又十人，亦有名位。丁巳秋冬之间，有献北珠冠四枚者，侂胄喜以遗四夫人，其十人皆愠曰：“等人耳，我辈不堪戴耶!”侂胄患之。赵师郎时以列卿守临安，微闻其事。侂胄入朝未归，京尹忽着人致馈，启之，十珠冠也。十人者大喜，分持以去。侂胄归，左右以告，侂胄未及有言，十人者咸来致谢，遂已。翌日都市行灯，群婢皆顶珠冠而出。明日，语侂胄曰：“我曹夜来过朝天门，都人聚观，直是喝采。郡王奈何不与赵大卿转官耶？”翌日，又言之。于是有工部侍郎之命，正月十八也。
　　　　　《鹤林玉露》：韩平原作南园于吴山之上，其中有所谓村庄者，竹篱茅舍，宛然田家气象。平原常游其间，甚喜曰：“撰得绝似，但欠鸡鸣犬吠耳！”既出庄游他所，忽闻庄中鸡犬声，令人视之，乃府尹所为也。平原大笑，益亲爱之。太学诸生有诗曰：“堪笑明庭鹓鹭，甘作村庄犬鸡。一日冰山失势，汤燖镬煮刀刲”。
　　　　　《升庵全集》：赵师睪，字从善，号东墙，赵千里侄也，尹京有政声，戳杭州奸僧尤奇。尝学犬吠以媚侂胄。其后韩侂胄败，有赠之谑词：“侍郎自号东墙，曾学犬吠村庄。今日不须摇尾，且寻土洞深藏。”[“睪廾”即古择字，观其字曰从善，盖取“择其善者而从”之义也。俗士多讹其音]
　　　　　《续资治通鉴》：韩侂胄之爱妾张、谭、王、陈四人，皆封郡夫人。
　　　　　《古夫于亭杂录》：宋初，上元、中元、下元，京师皆张灯，上元御乾元门，中元、下元御东华门。后罢中元、下元二节。见《春明退朝录》。
　　　　　《癸辛杂识》：王宣子尝为太学博士，适一婢有孕，而不容于内，出之女侩之家。韩平原之父同乡与之同朝，无子。闻王妇有孕婢在外，遂明告而纳之。未几得男，即平原也。
　　　　　◎程松，字冬老，池州人。登进士第，调湖州长兴尉。章森、吴曦使北，松为傔从。庆元中，韩侂胄用事，曦为殿帅，时松知钱塘县，谄事曦以结侂胄。侂胄以小故出爱姬，松闻，以百千市之，至则盛供帐舍诸堂中，夫妇奉之谨。居无何，侂胄意解，复召姬，姬具言松谨待之意。侂胄大喜，除松干办行在诸军审计司，守太府寺丞。未阅旬，迁监察御史，擢右正言谏议大夫。松满岁未迁，意殊怏怏，乃献一妾于侂胄，曰松寿。侂胄讶其名，问之，答曰：“欲使疵贱姓名常蒙记忆尔。”除同知枢密院事，自宰邑至执政才四年。[宋史]
　　　　　《宋四六话》：无名氏《庆元党禁》：钱塘知县程松，迁谏议大夫，市一妾献之，名松寿。侂胄曰：“奈何与大谏同名？”曰：“欲使常达钧听耳。”后贬官，责词有“处污秽而不羞，莫此为甚”之语。盖谓此也。
　　　　　《丹铅总录》：宁宗时，武学生华岳，池州人。上书极论韩侂胄之恶，并诋程松之纳妾，倪僎售妹，苏师旦献妻。书奏，侂胄大怒，下之大理，贬建宁圜土中，死于狱。近观《历代名臣奏议》，可谓详矣，而岳奏不在其中，故表出之。
　　　　　《南宋杂事诗》：钱塘沈嘉辙有诗咏其事云：“呵殿归来报举觞，迎门三十六鸳鸯。南园又有闲风月，旱逐笙歌过别房。”
　　　　　考《宋史·华岳传》，岳上书具详传中，有“程松之纳妾求知，或以售妹入府，或以献妻入阁”等语。
　　　　　蝶访曰：此辈蝇营狗苟，谄事权奸，以求禄位，正如宋之问为二张持溺器，不复知世有羞耻事，遑顾千秋唾骂乎！
　　　　　◎陈自强在禁林事师旦尤甚，有爱妾曰蜡梅，以秀慧闻于东南。师旦至其家，则三人参坐纵饮。未几，师旦除带御器械，迁知阁门事、枢密都承旨，干办皇城司，权势日盛。乃自名苏氏之出子。陈韡总蜀，计为建景苏楼于眉州市以悦之。[庆元党禁]
　　　　　◎方李宪用事时，士大夫或奴事之，穆衍、孙路至为执袍带。王中正盛时，俞充至令妻执板而歌，以侑中正饮，若此类不可胜数。而彭孙本以劫盗招出，气凌公卿，韩持国至诣其第，出妓饮酒，酒酣慢持国，持国不敢对。然常为李宪濯足，曰：“太尉足何香也。”宪以足踏其头曰：“奴谄我不太甚乎？”孙在许下造私宅，招逃军三百人役之。予时乞许觊至郡考其实，斩讫乃奏，会除颖州而止。[东坡志林]
　　　　　◎有王永年者，娶宗室女，得右班殿直，监汝州税。时窦卞通判汝州，与之接熟。尔后，卞知深州，永年复为州监押，益相亲昵，遂至通家。既而卞在京师，永年求监金曜门书库。卞为干提举监司杨绘，绘遂荐之。永年置酒延卞、绘于私室，出其妻间坐，妻以左右手掬酒以饮卞、绘，谓之曰“白玉莲花杯”，其亵狎至是。后永年盗卖库书，事发下狱。永年引卞、绘尝受其馈送，乃罢纳玑贝于两家，方穷治未竟，而永年死狱中。朝议以两制交通匪人，至为奸利，落绘翰林学士知制诰，降为荆南副使；落卞待制，降监舒州灵仙观。明年，卞卒于贬所。绘性少慎无检操，居荆南日事游宴，往往与小人接。一日，出家妓筵客夜饮，有选人胡师文预会。师文本鄂州豪民子，及第为荆南府学教授，尤少士检，半醉狎侮绘之家妓，无所不至。绘妻自屏后窥之，大以为耻，叱妓入，挞于屏后。师文离席排绘，使呼妓出；绘愧于其妻，遽彻席。师文狂怒，奋拳殴绘，赖众客救之，几至委顿。近臣不自重，至为小人凌暴，士论尤鄙之。[东轩笔录〇案：《宋史·窦卞传》载王永年延绘、卞至私室，出妻侑饮事]
　　　　　蝶访曰：此辈希荣慕禄，献媚乞怜，久而秽迹恶声，有使人不屑齿录者。因忆《明末纪事补遗》，谓钱谦益以弥缝阮大铖得进用，乃出其妾柳氏，为阮奉酒。阮赠珠冠值千金，谦益命柳姬谢，且移席近阮。闻者绝倒。合观后先，淫昏谄媚，如出一辙，若辈盖有师承矣，异哉!
　　　　　◎韩之纯，轻薄不顾士行之人也。平日以浪子自名，喜嬉游娼家，好为淫媟之语，又刺淫戏于身肤，酒酣则示人，人为羞之，而不自羞也。知汉阳军，不为吏民所钦重。汪澈以中司宣谕荆襄，之纯谄奉之。澈问湖北漕臣李某财计事，李某儒者，据案牍行移而已，诸州财计则未尝经心，不能对。之纯知其然，之纯尝为湖北总领司属官，粗知财赋所出纳。一日间见澈，具言湖北财赋，澈大喜。之纯乃讽汉阳士人诣澈举其才，许以重酬。澈果荐举之纯除湖北运判，填见阙。有赃败失官人王训者，字子厚，居于鄂州南草市，卖私酒起家，妻女婢妾皆娼妓，结识总漕。两司属官时复群饮于训家，训出群娼以奉之，污秽靡所不至。两司公事，独训占断请嘱，鄂州人呼训家为淫窟，又呼为关节塌坊。之纯为总领司属官时，常往来训家。至是惟训昼夜无间，自此通关节、请嘱公事纷纷矣。[三朝北盟会编]
　　　　　◎赵稹，字表微。天圣八年擢枢密副使，迁吏部侍郎。时权出宫掖，稹厚结刘美人家婢，以故致位政府，命未出，人驰告稹，稹问曰：“东头，西头？”盖意在中书也，闻者皆以为笑。[宋史]
　　　　　蝶访曰：君子性能立身，而后可以佐国。《宋史》论稹，目为憸邪，观此进不以正，卑污莫甚。
　　　　　◎冯拯姬媵颇众。在中书，密令堂吏市珠络，自持为遗，或未允所售，出入怀之有及三四夕。[国老谈苑]
　　　　　◎方回，字万里，号虚谷，徽人也。其父南游，殂于广中。回，广婢所生，故其命名及字如此。魏明己遇为守，爱而异待之。忽值娼家有讼，遂俱至庭，魏见之甚骇，而方力求自直，魏为主张，而敬则衰矣。后以别头登第，为池阳提领茶盐所干官，旋以言去。其处乡专以骗胁为事，乡曲无不被其害者，怨之切齿，遂一向寓杭之三桥旅楼而不敢归。老益贪淫，凡遇妓则跪之，略无羞耻之心。有二婢曰周胜雪、刘玉榴，方酷爱之，而二婢实不乐也。既而方游金陵，寄二婢于其母周姬之彖，恣开杜陵之门，胜雪者竟为豪客挟去，方归惟有怅惋而已。遂作二诗云：“鹦鹉笼开采线宽，一朝飞去为谁欢？早知黠妪心肠别，肯作佳人面目看。忍著衣裳辜旧主，便涂脂粉事新官。丈夫未举登科甲，可得妖姬胆不寒。”“一牝犹嫌将两雄，趋新背旧片时中。陡忘前主能为叛，乍事他人更不忠。玉碗空亡无易马，绛桃犹在未随风。何须苦问沙叱利，自是红颜薄老翁。”自刻之梓，揭之通衢，无不笑者。既而复得一小婢曰半细，曲意奉之。每出至亲友家，必以荷叶包饭食肴核，袖于衣中而归遗之。一日遇客于途，正揖间荷包坠地，视之乃半鸭耳。路人无不大笑，而方略不为耻。先是回为庶官时，尝赋《梅花百咏》以谀贾相，遂得朝除。及贾之贬，方时为安吉倅，虑祸及己，遂反风上“十可斩”之疏，以掩其迹，时贾已死矣。识者薄其为人，有士人尝和其韵，有云：“百诗已被梅花笑，十斩空余谏草存。”所谓“十可斩”者，盖指贾之倖、诈、贪、淫、褊、骄、吝、专、谬、忍十事也。以此遂得知严州。未几，北军至，回倡言死封疆之说甚壮。及北军至，忽不知其所在，人皆以为必践初言死矣，遍寻访之不获，乃迎降于三十里外，尽效北装，跨马而还，有自得之色。郡人无不唾之。遂得总管之命，遍括富室金银，数十万两皆入私橐。有老吏见其无耻不才，极恶之。及来杭，复见其跪起于北妓之前，口称小人，食猥妓残杯余炙，遂疏为方回“十—可斩”之说，极可笑。[癸辛杂识〇案：《癸辛杂识》载方回败名隳节、行止卑污处尚多，兹截去秽亵语，连缀录之，已具见淫昏无耻矣]
　　　　　《芸窗词》，张榘作也。中多寿贾师宪词，称为壑相。
　　　　　◎柳耆卿与孙相何为布衣交。孙知杭，门禁甚严。耆卿欲见之不得，作《望海潮》词，[词见前逸豫门，不复录]往诣名妓楚楚曰：“欲见孙相，恨无门路。若因府会，愿朱唇歌之。若问谁为此词，但说柳七。”值中秋夜会，楚楚宛转歌之，孙即席迎耆卿预坐。[词苑丛谈]
　　　　　《宫闱小名录》：柳七词“秀香家住桃花径”，秀香，妓也。
　　　　　《芥舟撮记》：柳永，字耆卿。死后家无余资，郡妓合金葬之，每春月上冢，谓之吊柳七。
　　　　　《避暑录话》：永终屯田员外郎，死旅，殡润州僧寺。王和甫为守时，求其后不得，乃为出钱葬之。
　　　　　《扬州府志》：仙人掌，地名，在仪真县之西，有柳耆卿墓。
　　　　　◎陆游为韩作《南园记》，韩喜陆附己，至出所爱四夫人，擘阮琴起舞，索公为词，有“飞上锦捆红绉”之语。[四朝闻见录]
　　　　　《宋史·陆游传》：晚年再出，为韩侂胄撰《南园阅古泉记》，见讥清议。
　　　　　《词统》：陆放翁之出也，韩平原招致之。一夕，梦故人相语曰：“我为莲花博士，镜湖新置官也，我去矣。君能暂为之乎？月得酒千壶，亦不恶也。”遂以诗纪之云：“白首归修汗简书，每因囊粟叹侏儒。不知月给千壶酒，得以莲花博士无？”[此则录自《南宋杂事诗》注，未见原书，既载《词统》，疑必叙陆《鹊桥仙》词]
　　　　　《词苑丛谈》：陆放翁恃酒颓放，一夕梦故人语曰：“我为莲花博士，镜湖新置官也。”陆遂赋《鹊桥仙·感旧》词云：“华灯纵博，雕鞍驰射，谁记当年豪举？酒徒一一取封侯，独去作、江边渔父。/轻舟八尺，低篷三扇，占断蘋洲烟雨。镜湖原自属闲人，又何必、官家赐与！”
　　　　　《馀冬序录》：韩侂胄当国，欲网罗四方知名士相羽翼。尝筑南园，属杨万里为之记，许以掖垣。万里曰：“官可弃，记不可作！”韩恚，改命他人。万里卧家十五年，皆其柄国日也。
　　　　　《诚斋集》：韩侂胄筑南园，属诚斋为记，许以掖垣。曰：“官可弃，记不可得!”侂胄权日盛，遂忧愤成疾，家人不敢进邸报，适族子自外至，言侂胄近状。万里痛哭，呼纸书曰：“奸臣专权，谋危社稷，吾头颅如许，报国无路，惟有孤愤!”别妻子，落笔而逝。
　　　　　《香祖笔记》：放翁晚节，以韩侂胄《南园记》为世口实。叶绍翁《四朝闻见录》云：“有郑棫者，尝第进士，自作《南园记》，砻石以献。韩以陆记为重，仆郑石，瘗之地。韩败，棫竟得免。”人固有幸不幸哉！
　　　　　《南宋杂事诗》，仁和赵昱有诗咏其事云：“掖垣清职弃如遗，片石休嗟瘗草时。不敌四夫人擘阮，锦裀红绉索新词。”又，钱塘符曾诗云：“报国翻成去国哀，弃官肯许掖垣回。如何鉴水龟堂老，晚为南园撰记来!”[《南宋杂事诗》注：游常自称为龟堂老子]
　　　　　《庶斋老学丛谈》：《宋史》载韩侂胄用事时，其诞日，高似孙献诗九章，每章用一锡字。辛弃疾以词赞其用兵，则用司马昭假黄钺异姓真王故事，是诚何心哉？士大夫所守必正，可仕则仕，可止则止，斯不失为君子。如疏寮、稼轩，负大文名而有此作，悲夫!
　　　　　《直斋书录解题》：《疏寮集》三卷，高似孙撰。似孙少有俊声，不自爱重，为馆职，上韩侂胄生日诗九首，每首皆暗用锡字，寓九锡之意，为时清议所不齿。
　　　　　《齐东野语》：傅伯寿为浙西宪，韩侂胄用事，伯寿首以启贽之曰：“澄清方效于范滂，跋扈遽逢于梁冀。人无耻矣，咸依右相之山；我则异欤，独仰韩公之斗。首明趋向，愿出陶镕。”由是擢用至佥书枢密院事。韩败，追三官，夺执政。
　　　　　《桯史》：庆元间，有宿儒以文名入鳌掖为承旨，朝议谓且大用。会韩平原有归子曰葎，先钤吴门兵时，出妾方娠，鬻当湖巨室鲁氏得男焉，葎也。既贵，无他子，遂以重币请于鲁而归之。始至而平原适有恩制当降麻，偶不详知，遂于廷纶中用鲁公拜后事，意盖指忠献耳。有欲进者忌之，摘其语，谓含讥刺。平原读之，见其姓之偶符，大怒。不逾月遂去国，终其身不复用。当其下笔时，初不自觉转喉之触，谓祸福不可以智力胜，当于此乎占之。
　　　　　蝶访曰：一身之穷达当安命，不安命，则奔竞排轧，无所不至。不惟为造物所嗤，亦定为清议所耻，此士人当修身以俟时也。
　　　　　又曰：一朝蒙垢，千载遗羞。放翁晚年再出，竟不能坚其所守。前明湛甘泉尚书若水以理学名，而严分宜《钤山堂集序》献谀甚至，时甘泉年已八十余。士林鄙之。若不阿权势如诚斋者风骨铮然，洵不易得也。
　　　　　◎胡大监旦知明州，道出维扬，时同年董给事俨知扬州，遇之特欢，截篙投橹以留之。一日，延入后馆，出姬侍，列肴餗，其宴豆皆上方贵器。饮酣，胡谓董曰：“吾辈出于诸生，一作书生，所享若此，粗亦忝矣。敝舟亦有衰鬟二三，客止玩饰，不侔同年之家。人生会合难得，或不弃，来日能枉驾敝舟数杯可乎？”董感其意，大喜。徐又曰：“三品珍器，贫家生平未识，可略假舟中，聊以夸示荆钗得否？”董笑曰：“状元兄见外之甚也。”亟命涤溜，以巨奁尽贮之，对面封讫，令送舟中。明日五鼓，张帆乘风，瞥然不告而行，不旬至杭州。薛大监映，亦榜下生也，首问胡曰：“过维扬见董同年否？”胡曰：“见。”[一作胡曰甚安]又曰：“董望之材气英迈，奇男子也，然止是性贪。”一日樽前，胡谓薛曰：“聊假二千缗，创立鉴湖别墅。[—无立字]鄞麾才罢，便当谢病，一扁舟钓于越溪间，能随蜗蝇竞吻角乎？”薛公不得已，赠白金三百星，聊为钓溪一醉。旦顑颔领之，不为少谢。后知制诰王继恩平蜀有功，恃勋邀宠，潜溢怨讟，将加恩·以银数千两赂旦，托为褒诏。[一作褒词]事败，旦削籍为典午，窜浔州安置焉。[玉壶清话]
　　　
　　　狎昵
　　　　　◎张文潜初官通许，喜营妓刘淑女，[《词苑丛谈》作“漱奴”]为作诗曰：“可是相逢意便深，为郎巧笑不须金。门前一尺春风髻，窗外三更夜雨衾。别宴从教灯见泪，夜船惟有月知心。东西芳草浑相似，欲望高楼何处寻？”又云：“未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著薄胭脂。北城月落乌啼夜，便是孤舟肠断时。”[侯鲭录]
　　　　　《词苑丛谈》：张文潜初官许州，喜营妓刘漱奴。张作《少年游》词云：“含羞倚醉不成歌，纤手掩香罗。偎花映烛，偷传深意，酒思入横波。/看朱成碧心迷乱，翻脉脉，敛双蛾。相见时稀隔别多。又春尽、奈愁何！”其后去任，又为《秋蕊香》寓意云：“帘幕疏疏风透，一线香飘金兽。朱阑倚遍黄昏后，廊上月华如昼。/别离滋味浓如酒，著人瘦。此情不及墙东柳，春色年年依旧。”元祐诸公皆有乐府，惟张仅此二词。
　　　　　案：张文潜名耒，有《宛丘集》。朱竹垞《词综》载耒词三首，《少年游》、《秋蕊香》外，尚有《风流子》，不仅二词也。
　　　　　◎贺方回眷一妓，别久，妓寄诗云：“独倚危阑泪满襟，小园春色懒追寻。深思纵似丁香结，难展芭蕉一寸心。”贺用所寄诗成《柳色黄》词，[一作‘石州慢’]有“欲知方寸，共有几许清愁，芭蕉不展丁香结”之语。[能改斋漫录]
　　　　　《东山寓声乐府》，贺方回《柳色黄》后半阕词云：“将发。画楼芳酒，红泪清歌，顿成轻别。已是经年，杳杳音尘都绝。欲知方寸，共有几许清愁，芭蕉不展丁香结。枉望断天涯，两厌厌风月。”
　　　　　◎杨诚斋帅某处，有教授狎一官妓，诚斋怒，黥妓之面，将遣之。教授酌酒，与妓作别，赋《眼儿媚》云：“髻边一点似飞鸦，莫把翠钿遮。三年两载，千撋百就，今日天涯。/杨花又逐东风去，随分落谁家？若还忘得，除非睡起，不照菱花。”诚斋得词，方知教授是文士，因举妓送之。或曰帅为孟之经，教授为陈诜，非诚斋也。[词苑丛谈]
　　　　　《贵耳录》：杨诚斋帅某处，有教授狎一官妓，诚斋怒，黥妓之面，押往谢辞教授，是欲愧之。教授延入，酌酒为别，赋《眼儿媚》云云。[案：二说微有不同，因录开首云]
　　　　　《宫闺小名录》：江柳与教授陈诜狎。被黜，赋《眼儿媚》词送之。
　　　　　◎王岐公诗，喜用金玉珠翠等字，世谓之“至宝丹”。其犹子仲甫，字明之，在姑苏有所爱，比至京师，公强留之。逾时，作诗云：“黄金冷落大刀头，玉筋归期划到秋。红锦寄鱼风逆浪，紫箫吹凤月当楼。伯劳知我经年别，香蜡窥人彻夜愁。好去渡江千里梦，满天梅雨是苏州。”句意甚工而富艳奇巧，盖得公家法也。[归田诗话]
　　　　　《后山诗话》：王歧公诗，喜用金玉珠璧，以为富贵，而其兄谓之“至宝丹”。
　　　　　◎聂胜琼，长安妓，归李之问，有《鹧鸪天·寄别李生》词云：“玉惨花愁出凤城，莲花楼下柳青青。樽前一唱《阳关》曲，别个人人第五程。/寻好梦，梦难成。有谁知我此时情？枕前泪共阶前雨，隔个窗儿滴到明。”[词综]
　　　　　《宫闺小名录》：聂胜琼，长安妓。李之问昵之，为细君促归，聂寄词云：“枕前泪共帘前雨，隔著窗儿滴到明。”妻子箧中搜得之，大喜，遂出妆奁，资夫取归。
　　　　　蝶访阅《北梦琐言》，载江淮间徐月英亦娼者，其送人诗云：“惆伥人间事久违，两人同去一人归。生憎平望亭中水，忍照鸳鸯相背飞。”又云：“枕前泪与阶前雨，隔个闲窗滴到明。”聂胜琼《鹧鸪天》词收句，盖取徐月英诗，“闲窗”改“窗儿”，恰合词句。
　　　　　◎陈筑，字梦和，莆田人。崇宁初登第，为福州古田尉，既至官，昵一娼周氏。周能诗，尝有诗赠筑曰：“梦和残月过楼西，月过楼西梦已迷。唤起一声肠断处，落花枝上鹧鸪啼。”首句盖寓筑之字也。又有《春晴》诗曰：“瞥然飞过谁家燕，蓦地香来甚处花？深院日长无个事，一瓶春水自煎荣。”[夷坚志]
　　　　　◎刘壎，号水村，宋季隐居不仕，入元以荐官延平教授。有《水云村吟稿》，《谒金门》词注：“临汝有歌者稍慧，咸淳中，尝与吟朋夜醉其楼，对予唱《贺新郎》词，至‘刘郎正是当年少，天教赋与许多才调’之句，笑谓予曰：‘古曲儿今日恰好使得。’予因以此意作小调题壁，明日遂行。后二年访之，壁间醉墨尚存，而人已他适矣。然旧词多有见之者，姑录于此。”词曰：“眉样小，红烛画楼歌绕。唱到刘郎频笑道，古词今恰好。深夜银屏香袅，明日雕鞍尘杳。一晌春风容易晓，三生思不了。”[词综补遗]
　　　　　《四库全书简明目录》：《隐居通议》三十一卷，元刘壎撰。壎虽宋之遗民，初亦遁迹，然晚岁终食元禄，称隐居，非实也。
　　　　　案：《词综补遗》刘壎列在元人中，亦贬之也，例应然也。惟赋此词时，犹宋咸淳年间事，因录之，尚有《湘灵鼓瑟》一诃，录入《感戚》门。
　　　　　◎蜀娼类能文，盖薛涛之遗风也。放翁客自蜀挟一妓归。蓄之别室，率数日一往，偶以病少疏，妓颇疑之，客作词自解，妓即韵答之云：“说盟说誓，说情说意，动便春愁满纸。多应念得脱空经，是那个、先生教底？/不茶不饭，不言不语，一味供他憔悴。相思已是不曾闲，又那得、工夫咒你。”或谤翁尝挟蜀尼以归，即此妓也。又传一蜀妓述送行词云：“欲寄意、浑无所有，折尽市桥宫柳。看君著上征衫，又相将，放船楚江口。/后会不知何日又，是男儿，休要镇长相守。苟富贵、无相忘，若相忘，有如此酒。”亦可喜也。[齐东野语]
　　　　　陆放翁在蜀日有所盼，尝赋诗云：“碧玉当年未破瓜，学成歌舞入侯家。如今憔悴蓬窗底，飞上青天妒落花。”出蜀后，每怀旧游，多见之赋咏，有云：“金鞭珠弹忆春游，万里桥东罨画楼。梦倩晚风吹不断，书凭春雁寄无由。镜中颜发今如此，席上宾朋好在否？箧有吴笺三百个，拟将细字写春愁。”又云：“裘马轻狂锦水滨，最繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否，身与浮名孰重轻？”又以此诗隐括作《风入松》云：“十年裘马锦江滨，酒隐红尘。黄金选胜莺花海，倚疏狂、驱使青春。吹笛鱼龙尽出，题诗风月俱新。/自怜华发满纱巾，犹是官身。凤楼曾记当年语，问浮名、何似身亲。欲写吴笺说与，这回真个闲人。”前辈流风雅韵，犹可想见也。[齐东野语]
　　　　　◎徐铉，字鼎臣，《附书钟郎中因寄京妓越宾》诗云：“暮年桥下手封书，寄向江南问越姑。不道诸郎少欢笑。经年相别忆侬无？”[骑省集]
　　　　　◎徐州有营妓马盼者，性慧丽。东坡守徐日，甚喜之。盼能学公书，得其仿佛。公尝书《黄楼赋》，未毕，盼窃效公书“山川开合”四字，公见之大笑，略为润色，不复易之。今碑中四字，盼之书也。[墨庄漫录]
　　　　　《宫闺小名后录》：马盼盼仿东坡字，补写《黄楼赋》。
　　　　　《胜饮篇》：黄楼在徐州，东坡知州事时建。
　　　　　《舆地志》：黄楼者，城东门楼也。宋熙宁十年河决，苏轼为守，卒全徐城，乃即城东门起大楼，楼成垩以黄土，取克水之义。
　　　　　◎《复斋漫录》云晁元忠《西归》诗：“安得龙山潮，驾回安河水。水从楼前来，中有美人泪。”韩子苍取其意，以代葛亚卿作诗云：“君住江滨起画楼，妾居海角送潮头。潮中有妾相思泪，流到楼前更不流。”苕溪渔隐曰：“余以《陵阳集》阅之，子苍十绝为葛亚卿作，皆别离之词，必亚卿与妓别，子苍代赋此诗。其诗云：‘妾愿为云逐画樯，君言十日看归航。’以此可知也。又云：‘初合双鬟触事羞，离筵酌酒强回头。纵言眼软偏饶泪，莫道心痴不解愁。’亦佳句也。”[苕溪渔隐丛话]
　　　　　案：《陵阳集》韩子苍绝句十首，为葛亚卿作不仅于此二首，可见亚卿与妓别，子苍代赋此诗也。如“君去东山踏乱云，后车何不载红裙？罗衣浥尽伤春泪，只有无言持送君。”又云：“初合双鬟说后期，相盟不在已相知。来时休落春风后，却漫嘲侬子满枝。”意亦显见。
　　　　　◎欧阳文忠公闲居汝阴日，二妓甚颖，[知不足斋本“颖”作“韵”]文忠歌词尽记之，筵上约他年当来作守。后数年，公自维扬果移汝阴，其人不复见矣。视事之明日，饮同官湖上，种黄杨树子，有诗留撷芳亭云：“柳絮已将春色去，[“色去”一作“去远”]海棠应恨我来迟。”后三十年，东坡作守，见诗笑曰：“杜牧之‘绿叶成阴’之句耶!”[侯鲭录]
　　　　　欧阳永叔任河南推官，亲一妓，时钱文僖为西京留守，梅圣俞、尹师鲁同在幕下。一日，宴于后园，客集而欧与妓俱不至。移时方来，钱责曰：“末至何也？”妓云：“中暑往凉堂睡觉，失去金钗犹未见。”钱曰：“若得欧推官一词，当为偿汝。”欧即席云：“柳外轻雷池上雨，雨声滴碎荷声。小楼西角断虹明。阑干倚遍，[《词综》“遍”作“处”]只待月华生。/燕子飞来栖[“栖”作“窥”]画栋，玉钩垂下帘旌。凉波不动簟纹平。水晶双枕，旁有堕钗横。”座皆击节，妓满斟送欧，而令公库偿钱。[词苑丛谈]
　　　　　《野客丛谈》：欧公词曰：“池外轻雷池上雨，雨声滴碎荷声”云云，末曰：“水晶双枕，旁有堕钗横。”此词甚脍炙人口，旧说谓欧公为郡幕日，与一官妓荏苒，郡守得知，令妓求欧词以逸过，公遂赋此词，正祖李商隐《偶题》诗云：“小亭闲眠微醉消，石榴海柏枝相交。水纹簟上琥珀枕，旁有堕钗双凤翘。”又“池外轻雷”亦用李商隐“芙蓉塘外有轻雷”之语，“好风微动帘旌”用唐花间集中语也。
　　　　　《六一居士词》，欧公《浪淘沙》词云：“今日北池游，漾漾轻舟。波光潋滟柳条柔。如此春来春又去，白了人头。/好妓好歌喉，不醉难休。劝君满满酌金瓯。纵使花时常病酒，也是风流。”此词酒边作，风情正复不浅。
　　　　　《吴礼部诗话》：欧公小词，间见诸词集，陈氏《书录》云一卷，多有与《阳春》、《花间》相杂者，亦有鄙亵之语一二厕其中，当是仇人无名子所为。近有《醉翁琴趣外篇》，凡六卷二百余首，所谓鄙亵之语，往往而是，正不止一二也。
　　　　　蝶访曰：水腐而后蠛蠓生，酒酸而后醯鸡集，理之自然也。若欧阳文忠平生绝不作一绮语艳词，彼无名子亦无由而托，况蛇杯弓影，恍惚无凭，而点缀铺张，宛如目睹，传诸后世，真伪难分，是以君子当自慎也。
　　　　　◎杭妓乐宛，[一作苑]与施酒监善。施尝赠以《卜算子》词云：“相逢情更深，恨不相逢早。识尽千千万万人，终不似、伊家好。/别尔登长道，转觉添烦恼。楼外朱楼独倚阑，满目围芳草。”宛答云：“相思似海深，旧事如天远。泪滴千千万万行，更使我，愁肠断。/要见无由见，见了终难判。若是前生未有缘，重结来生愿。”[词苑丛谈]
　　　　　◎梅圣俞宠嬖曹氏，作《一日曲》为曹也。苕溪渔隐曰：“余阅《宛陵集》，见《一日曲》，味其词意，乃为南阳一娼语离而作，然则谨厚者亦复为之耶？其曲云：‘妾家邓侯国，肯愧邯郸姝。世本富缮绮，娇爱比明珠。十五学组紃，未尝开户枢。十六失所适，姓名倾里闾。十七善歌舞，使君邀宴娱。自兹著乐府，不得同罗敷。凉温忽荏苒，屡接朝大夫。相欢不及情，何异逢路衢。昨日一见郎，目色曾不渝。结发从此笃，暂隔犹恐疏。如何遂从宦，去涉千里途。郎跨青璁马，妾乘白雪驹。送郎郎未远，别妾妾仍孤。不如水中鳞，双双依绿蒲。不如云间鹄，两两下平湖。鱼鸟尚有托，妾今谁与俱!去去约春华，终朝怨日赊。一心思杏子，便拟见梅花。梅花几时吐，频掐阑干数。东风若见郎，重为歌《金镂》。’”[苕溪渔隐丛话]
　　　　　◎晁无咎《和李秬双头牡丹》有云：“二乔新获吴宫怯，双隗初临晋帐羞。月底故应相伴语，风前各是一般愁。”政和间，汴都平康之盛而李师师、崔念月二妓名著一时，晁冲之叔用每会饮多招侑席。其后十许年再来京师，二人尚在而声名溢于中国，李生者门第尤峻。报用追感往昔，成二诗以示江子之。其一云：“少年使酒来[《具茨集》“来”作“走”]京华，纵步曾游小小家。看舞《霓裳羽衣曲》，听歌《玉树后庭花》。门侵杨柳垂珠箔，窗对樱桃卷碧纱。坐客半惊随逝水，吾[《具茨集》吾作主]人星散落天涯。”其二云：“春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉照[《具茨集》照作映]纱。莫作一生惆怅事，邻州不在海西涯。”靖康中，李生与同辈赵元奴，及筑球吹笛袁绹、武震辈例，籍其家。李生流落来浙中，士大夫犹邀之以听其歌，然憔悴无复向来之态矣。[墨庄漫录]
　　　　　《宫闺小名录》：崔念月，汴京妓，与师师齐名，晁无咎有《双头牡丹》诗。又有赵元奴。
　　　　　《白獭髓》：中瓦前[案：中瓦通后市街]娼户李博士。
　　　　　《三朝北盟会编》：尚书省直取金银指挥，“奉圣旨，仰聂山、何樐、周懿文、李光。只今直取杨球、张补、姜尧臣、李宗祐、张师贤、宋煇、李宗振、董庠，下项逐家金银，元丰库送纳。赵元奴、李师师、王仲端，曾经祗应娼优之家，并箫管袁绹、武震、史彦、蒋翊、王人及筑球郭老娘，逐人家财藉没。”[案：此盖以金人入汴京，索黄金五百万两、银五千万两，及表段马牛等物也]
　　　　　《续骳骩说》：政和中，袁绹为教坊判官，-一日为蔡京撰《传言玉女》词，[词见《乐府雅词拾遗》]起句云：“眉黛轻分，惯学女真梳掠。”上见之，改“女真”二字为“汉宫”。盖当时已与女真盟于海上矣，而中外未知，帝思其语，故窜易之也。
　　　　　《南宋杂事诗》，钱塘厉鹗诗云：“筑球吹笛共流离，中瓦勾栏又此时。檀板一声双泪落，无人知是李师师。”
　　　　　案：《夷坚志》江浙间伶女，有所谓“合生”、“乔合生”之称。呼妓为生，未知始于何时。徐虹亭《本事诗》载袁宏道中郎《伤周生》诗，题下注“吴人呼妓为生”，盖亦沿宋旧耳。
　　　　　◎刘学箕，字习之，自号种春子，隐居不仕。《贺新郎》词注：“白牡丹，京师妓李师师也，画者曲尽其妙，因赋之：午睡莺惊起。鬓云偏、巃松未整，凤钗斜坠。宿酒残妆无意绪，春恨春愁似水。谁共说、厌厌情味？手展流苏腰支瘦，叹黄金、两钿香销臂。心事远，仗谁寄！/冲帘渐是槐风细。对梧桐、清阴满院，夏初天气。回首春空梨花梦，屈指从头暗记。怨薄倖、抛人容易。目断孤鸿沈双鲤，恨萧郎、不寄相思字。幽恨积，黛眉翠。”[方是闲居士小稿]
　　　　　◎《师师令》，因张子野所制新词赠妓李师师得名也。词云：“香钿宝珥，拂菱花如水。学妆皆道称时宜，粉色有、天然春意。蜀锦[原本作采]衣长胜未起，纵乱霞垂地。/都城池苑夸桃李，问东风何似？不须回扇障清歌，唇一点，小于朱蕊。正值残英和月坠，寄此情千里。”[词苑丛谈]
　　　　　《本事词》云：张子野为汴妓李师师特制新调，直题曰《师师令》。[考《历代诗余》作“蜀锦”，不作“蜀采”，今照改“锦”]
　　　　　◎秦少游赠汴妓李师师《生查子》词云：“远山眉黛长，细柳腰肢袅。妆罢立春风，一笑千金少。/归去凤娥时，说与青楼道。看遍颖川花，不似师师好。”[词苑丛谈]
　　　　　《词律》载秦少游《一丛花》词云：“年来[《淮海集》来作时]今夜见师师，双颊酒红滋。疏帘半卷微灯外，露华上、烟袅凉飔。簪髻乱抛，偎人不起，弹泪唱新词。/佳期谁料久参差，愁绪暗萦丝。相应妙舞清歌夜，又还对、秋色嗟咨。惟有画楼，当时明月，两处照相思。”补注谓：“此词，少游赠汴妓李师师作也。”[词律补注]
　　　　　◎山谷过泸帅，有官妓盼盼，帅尝宠之，山谷戏以《浣溪沙》赠之云：“脚上鞋儿四寸罗。唇边朱麝一楼多。见人无语但回波。/料得有心怜宋玉，低徊无奈楚襄何。今生有分向伊么？”盼盼即筵前唱《忆秦娥》词(注：应为《玉楼春》，即《惜春容》)侑酒，词云：“年少看花双鬓绿，走马章台弦管逐。而今老更惜花深，终日看花看不足。/坐中美女颜如玉。为我同歌《金缕曲》。归时压得帽檐欹，头上春风红簌簌。”[词苑丛谈]
　　　　　案：《词苑丛谈》此则引《古今词话》，而特辨之谓《浣溪沙·脚上鞋儿》一词见《淮海集》。《古今词话》乃以为侑涪翁。蝶访检《秦张诗余合璧》少游诗余中有《浣溪沙》词，“红麝”作“红粉”，“向”作“共”，“低徊”作“只因”。《词综》载泸南官妓盼盼所歌词，词名作《惜春容》侑涪翁，不知朱竹垞何所据也，俟再考。
　　　　　◎秦观，字少游，尝眷蔡州一妓陶心儿者，作《浣溪沙》。词中二句云：“缺月向人舒窈窕，三星当户照绸缪。”缺月三星，盖心字，爱其善状物，故书之。〇注：此乃误记东坡词耳，少游词云“一钩残月带三星”也。[泊宅编]
　　　　　《四库全书提要》：《泊宅编》，宋方勺著。秦观赠妓陶心儿词一条，条下注曰此乃误记东坡词云云，似非勺之自注，然详其词气，亦宋人手笔也。
　　　　　《淮海词》，少游赠陶心儿《南柯子》词云：“玉漏迢迢尽，银潢淡淡横。梦回宿酒未全醒。已被邻鸡催起，怕天明。/臂上妆犹在，襟间泪尚盈。水边灯火渐人行。天外一钩残月，照三星。”末句暗藏心字，子瞻诮其恐为他妓厮赖也。
　　　　　《高斋诗话》：少游在蔡州，与营妓娄婉字东玉者甚密。赠之词云“小楼连苑横空”，又云“玉佩丁东别后”者是也。又有赠陶心儿词云“天外一钩横月，带三星”，谓“心”字也。
　　　　　《困学纪闻》：或答洪舜俞云，鲁直大名有“洁白江梅”之句，少游下蔡无“丁东玉佩”之词。
　　　　　◎程公辟守会稽，少游客焉，馆之蓬莱馆。一日，席上有所悦，自此眷眷不能忘情，因赋长短句，所谓“多少蓬莱旧事，空回首、烟霭纷纷”也。其词极为东坡所称道，取其首句，呼之为“山抹微云”君。中间有“寒鸦万点，流水绕孤村”之句，人皆以为少游自造此语，殊不知亦有所本。予在临安，见梅知录云：“隋炀帝诗云‘寒鸦千万点，流水绕孤村’，少游用此语也”。[艺苑雌黄]
　　　　　◎利登，字履道，有《骳稿》一卷，《绿头鸭》词后攧云：“昔相怜、关山咫尺，今相望、咫尺关山。是妾心阑，是郎意懒，是郎无分妾无缘。都休问、金枝云里，何日跨金鸾？深盟在，香囊暗解，终值双鸳。”案：《隐居通议》履道尝有所属意者，中更睽阻，赋玉台体数十篇以寄兴。此词及《过秦楼》一阕，皆为缘情之作。[词综补遗]
　　　　　◎广汉营妓，小名僧儿，秀外慧中，善填词。有姓戴者，忘其名，两作汉守，宠之。既而得请玉局之词以归，僧儿作《满庭芳》见意云：“团菊苞金，丛兰减翠，画成秋暮风烟。使君归去，千里倍潸然。两度朱幡雁水，全胜得、陶侃当年。如何见，一时盛事，都在送行篇。/愁烦。梳冼懒，寻思陪宴，把月湖边。有多少，风流往事萦牵。闻道霓旌羽驾，看看是、玉局神仙。应相许，冲云破雾，一到洞中天。”[苕溪渔隐丛话]
　　　　　◎成都妓尹温仪，本良家女，失身妓籍。蔡相帅成都，酷爱之。尹告蔡乞除乐籍，蔡戏曰：“若樽前成一小阕，便可除免。”尹曰：“乞腔调。”蔡答以《西江月》。尹又乞严韵，蔡曰：“汝排十九，用九字。”即便应声成词云：“韩愈文章盖世，谢安才调风流。良辰开宴在西楼，敢劝一卮芳酒。/记得南宫高遇，弟兄争占鳌头。金炉玉殿瑞烟浮，名在甲科第九。”盖京奏名第九也。[花草粹编]
　　　　　《复斋漫录》：姑苏官妓姓苏名琼，行第九。蔡元长道过苏州，大守召饮。元长闻琼之能词，因命琼即席为之，乞韵以“九”字，琼即赋词云云。
　　　　　案：《复斋漫录》琼词“才调”作“性情”，“开宴”作“美景”，“高遇”作“高第”，“名在”作“高占”，词同而地与妓名皆异，所叙亦异。《宫闺小名录》载“尹温仪，成都妓”，俟再考。
　　　　　◎张叔夏《淡黄柳·赠苏氏柳儿》词云：“楚腰一捻。羞剪青丝结。力未胜春娇怯怯。暗托莺声细说。愁蹙眉心斗双叶。/正情切，柔枝未堪折，应不解、管离别。奈如今，已入东风睫。望断章台，马蹄何处，闲了黄昏澹月。”又《虞美人》题注：“余昔赋柳儿词，今有杜牧重来之叹。刘梦得诗云：‘春尽絮飞留不住，随风好去落谁家？’因作忆柳曲。词云：‘修眉刷翠春痕聚，难剪愁来处。断丝无力绾韶华，也学落红流水、到天涯。/那回错认章台下，[一作树]却是阳关也。[一作路]待将新恨趁杨花，不识相思一点、在谁家。”[山中白云词]
　　　　　张叔夏《意难忘》题注：“中吴车氏，号秀卿，乐部中之翘楚者，歌周美成曲，得其音旨。余每听辄爱叹不能已，因赋此以赠。余谓有善歌而无善听，虽抑扬高下，声字相宣，倾耳者指不多屈。曾不若春蚓秋蛩，争声响于月篱烟砌间，绝无仅有。余深感于斯，为之赏音，岂不善听者耶。”其词中间有“怕误却周郎醉眼，倚扇佯遮。底须拍碎红牙”之句，已具见其称赏矣。又寄车秀卿《减字木兰花》词云：“锁香亭榭，花艳烘春曾卜夜。空想芳游，不到秋凉不信愁。酒[一作]迟歌[一作声]缓，月色平分窗一半。谁伴孤吟，手擘黄花碎却心。”[山中白云词]
　　　　　张叔夏《长相思·赠别笑倩》[别本作“书寄笑倩、柔香，以致别意”]词云：“去来心，短长亭。只隔中间一片云，不知何处寻？/闷还颦，恨还嗔。同是天涯沦落人，此情烟水深。”又有赠笑倩《好事近》一词，起句云：“葱蒨[一作愁倩]满身云，酒晕浅融香颊。”又收句云：“佯拈花枝微笑，溜晴波一瞥。”盖中寓其名也。[山中白云词]
　　　　　案：张叔夏寄赠各词，如苏柳儿诸妓，及《狭邪》门所录沈梅娇诸妓，又《感戚》门吴子云家姬爱菊，未必尽宋季人。惟叔夏为宋季遗氏，入元不仕，柳儿等借其歌咏以传，正不必拘其为何时人也。
　　　　　◎《词律》载毛滂《剔银灯》词云：“帘下风光自足，春忽到席间屏曲。瑶瓮酥融，羽觞蚁斗，花映酃湖寒绿。汩罗愁独，又何似、红围翠簇。/聚散悲欢箭速，不易一杯相属。频剔银灯，别听牙板，尚有龙膏堪续。罗薰绣馥，锦瑟畔、低迷醉玉。”按：原题云赋侑歌者，盖泽民自制曲，故即以本词句为名，正是此调鼻祖。次句“春忽到”，叶小庚《天簌轩词谱》无“忽”字，《花草粹编》同。[词律补注]
　　　　　《词名集解》：《剔银灯》，宋毛滂制此调，题云：“同公素赋侑歌者，以七疾拍七拜劝酒。”因词中有“频剔银灯”语，遂取为名。
　　　　　苏子瞻守杭时，毛泽民者为法曹，公以众人遇之，而泽民与妓琼芳者善，及秩满辞去，作《惜分飞》词以赠妓云云。子瞻一日宴客，闻妓歌此词，问谁所作，妓以泽民对。子瞻叹曰：“郡僚有词人而不及知，某之罪也！”翌日，折简追回，款洽数月。[西湖游览志]
　　　　　《清波杂志》：“泪湿阑干花著露，愁到眉峰碧聚。[“阑干”泪脸也，见《邱侯家传》。“愁到眉峰碧聚”，乃张泌《思越人》词“黛眉愁聚春碧”]此恨平分取，更无言语空相觑。/断雨残云无意绪，寂寞朝朝暮暮。今夜山深处，断魂分付潮回去。”毛泽民元祐间罢杭州法曹，至富阳所作赠别也。因是受知东坡。语尽而意不尽，意尽而情不尽，何酷似少游也。[案：此则前叙少游郴州赠妓词，故也]
　　　　　《词综》：毛滂，字泽民，有《东堂词》二卷。陈质斋云：“泽民他词虽工，未有能及此者。”
　　　　　蝶访曰：“黯黯愁侵骨，绵绵病欲成。须知潘岳鬓，强半为多情。”此隋帝《忆来梦儿韩俊娥》诗也，甚矣，情之惑人也！致疾殒身，胥由于此，若畏其卒，当怖其始，奈何士人每以多情自诩哉。
　　　
　　　
　　　宋艳卷七
　　　嬉戏
　　　　　◎钱塘一官妓，性善媚惑人，号曰九尾野狐。适是邦阙守，子瞻权摄。九尾野狐者一日下状解籍，遂判云：“五日京兆，判断不难。[《侯鲭录》作“判断自由”]九尾野狐，从良任便。”又有周妓[《侯鲭录》作“复有一名娼”]色技超绝，为一郡之冠，亦援此例。子瞻惜其去，遂判云：“敦召南之化，此意诚可嘉；空冀北之群，所请宜不允。”[东坡志林]
　　　　　案：《渑水燕谈录》作“慕周南之化，此意虽可嘉，空冀北之群，所请宜不允。”其敏捷善谑如此。
　　　　　◎东坡自钱塘被召，过京口，林子中作守，郡有会。坐中营妓出牒，郑容求落籍，高莹求从良。子中命呈东坡，坡索笔为《减字木兰花》词，判其牍尾云：“郑庄好客，容我楼前[《陔余丛考》作“樽前”]先堕帻。落笔生风，籍藉声名满帝京。[“满帝京”作“不负公”]/高山白早，莹骨琼[一作冰]肌那解老。从此南徐，良夜清风月满湖。”暗用此八字于句端也。[东皋杂录]
　　　　　《履斋示儿编·杂记·人物通称》：“妾亦称良人。”原注：“《前汉书·上官皇后传》‘内与父诸良人，侍御皆乱’，师古曰：‘良人，谓妾也，侍御则兼婢矣。’”
　　　　　案：《苕溪渔隐丛话》谓，《聚兰集》载此词，乃东坡赠润守许仲涂，以“郑容落籍，高莹从良”为句首，非林子中也。
　　　　　◎东坡尝饮一豪士家，出侍姬十余人，皆有姿技，其间有一善舞者名媚儿，容质虽丽，而躯干甚伟，豪士特所钟爱，命乞诗于公。公戏为四句云：“舞袖翩跹，影摇千尺龙蛇动。歌喉宛转，声撼半天风雨寒。”妓赧然不悦而去之。[遁斋闲览]
　　　　　◎宋灵景寺了然，不遵戒行，常宿娼家李秀奴，后衣钵一空，为秀奴所绝。僧迷恋不已，乘醉直入击秀奴，毙之。县官得实，具申司府。时东坡为郡，勘之，见僧手臂上刺有字云：“但愿同生极乐国，免教今世苦相思。”东坡挞之，遂成狱，作《踏莎行》以嘲之曰：“这个秃奴，修行忒煞，云山顶上持斋戒。一从迷恋玉楼春，鹑衣百结浑无奈。/毒手伤人，花容粉碎。空空色色今何在？臂间刺道苦相思，这回还了相思债。”[北窗琐语]
　　　　　《珊瑚钩诗话》：杜牧诗云：“南朝四百八十寺，多少楼台烟雨中。”帝王所都而四百八十寺，当时已为多，而诗人侈其楼阁台殿焉。近世二浙福建诸州，寺院至千区，福州千八百区，粳稻桑麻，连亘阡陌，而游惰之民窜籍其间者，十九非为落发修行也，避差役为私计耳。以故居积货财，贪毒酒色，斗殴争讼，公然为之，而其弊未有过而问者。有识之士，每叹息于此。
　　　　　◎《东坡杂录》载张子野语琴妓曰：“此筝不见许时，乃尔黑瘦耶。”[后山诗话]
　　　　　◎夏均文尝言，诗之比类直要相停，尝与客泛舟载肥妓而饮浊酒，其诗曰：“蚁浮金碗浊，妓压画船低。”[诗话隽永]
　　　　　◎唐元微之贬江陵府士曹，少年气俊。过襄阳，夜召名妓剧饮，将别作诗曰：“花枝临水复临堤，也照清江也照泥。寄语东风好抬举，夜来曾有凤凰栖。”谢师厚[师厚名景初，黄山谷外舅也。山谷多与之唱和]作襄倅，闻营妓与二胥相好，此妓乞书扇子，师厚遂改二字云：“寄语东风好抬举，夜来曾有老鸦栖。”[侯鲭录]
　　　　　◎汴京时有戚里子邢俊臣者，涉猎文史，诵唐律五千首，多俚俗语。性滑稽，喜嘲咏。尝出入禁中，善作《临江仙》词，末章必用唐律两句为谑，以调时人之一笑。徽宗朝，内侍梁师成位两府，甚尊显用事，以文章自命，尤自矜为诗。上皇称善，顾谓俊臣曰：“汝可为好词，以咏师成诗句之美。”且命押“诗”字韵。俊臣口占，末云：“用心勤苦是新诗。吟安一个字，拈断数茎髭。”上皇大笑。师成愠，见谮俊臣漏泄禁中语，责为越州钤辖。太守王嶷闻其名，置酒待之，醉归，灯火萧疏。明日，携词见帅，叙其寥落之状，末云：“扪窗摸户入房来。笙歌归院落，灯火下楼台。”席间有妓秀美，而肌白如玉雪，颇有腋气难近。丰甫令乞词，末云：“酥胸露出白皑皑。遥知不是雪，为有暗香来。”有善歌舞而体肥者，词云：“只恐歌舞罢，化作采云飞。”俊臣亦颇有才者，惜其用工止如此耳。[寓简]
　　　　　《教坊记》：范汉女大娘子，亦是竿木家，开元二十一年出内，有姿媚而微愠羝。注：腋气也。
　　　　　《群经字诂》：医书狐臭谓之愠羝。愠羝者，腋气也。
　　　　　蝶访曰：谚云“情人眼里有西施”，鄙语也。黄山谷取以为诗，有“西施逐人眼，称心最为得”之句。古谚一语，道尽世人痼癖。奈好色者，慕膻逐臭，颠倒其中，卒不之悟，盖孽缘也。
　　　　　◎蜀人魏野，隐居不仕宦。喜为诗，以诗著名。卜居陕州东门之外，有《陕州平陆县》诗云：“寒食花藏县，重阳菊绕湾。一声离岸橹，数点别州山。”最为警句，所居颇潇洒，当世显人多与之游。寇莱公尤爱之。尝有《赠莱公》诗云：“好向上天辞富贵，却从平地作神仙。”后来公镇北都，召野坐门下。北都有妓女，美色而举止生硬，土人谓之生张八。因府会，莱公令乞诗于野，野即赠之诗曰：“君为北道生张八，我是西州熟魏三。莫怪樽前无笑语，半生半熟未曾谙。”[墨客挥犀]
　　　　　《司马温公诗话》：魏野处士，陕人，字仲先。
　　　　　放翁题跋《魏先生草堂集跋》按：“《国史》：野，陕人。沈存中《笔谈》以为蜀人，居陕州，不知何所据也。予在蜀十年，亦不闻野为蜀人，《笔谈》盖误也。庆元戊午，得之书肆，龟堂病叟手识。”
　　　　　案：《墨客挥犀》，彭乘以野为蜀人，卜居陕州，据以上所考，彭乘亦误也。
　　　　　◎范内翰祖禹作《唐鉴》，名重天下。坐党锢事久之。其幼子温，[案《东都事略》作“仲温”]字元实，与吾善。政和初，得为其尽力，而朝廷因还其恩数，遂官温焉。温实奇士也。一日，游大相国寺，而诸贵珰盖不辩有祖禹，独知有《唐鉴》而已，见温辄指目，方自相谓曰：“此唐鉴儿也。”又温尝与贵人家会，贵人有侍儿，善歌秦少游长短句，坐间略不顽，温亦谨不敢吐一语。及酒酣欢洽，侍儿者始问：“此郎伺人耶？”温遽起，叉手而对曰：“某乃‘山抹微云’女婿也。”[“山抹微云”，少游词也，为时传颂]闻者多绝倒。[铁围山丛谈]
　　　　　◎陈直方之妾，本钱塘妓也，乞新词于苏子瞻。子瞻因直方新丧正室，而钱塘人好唱《陌上花缓缓曲》，乃因其事以戏之。其词则《江神子》也。词云：“玉人家在凤凰山。水云间。掩门关。门外行人，立马看弓弯。十里春风谁指似，斜日映，绣帘斑。/多情好事与君还。悯新鳏。拭余潸。明月空江，香雾著云鬟。陌上花开看尽也，闻旧曲，破朱颜。”[词苑丛谈]
　　　　　《香祖笔记》：钱武肃王目不知书，然其寄夫人书云：“陌上花开，可缓缓归矣。”不过数言，而姿制无限，虽文人操笔，无以过之。东坡演之为《陌上花》绝句云：“陌上花开蝴蝶飞，江山犹是昔人非。遗民几度垂垂老，游女犹歌缓缓归。”
　　　　　◎稼轩在上饶，属其室病，呼医对脉，吹笛婢名整整者侍侧。乃指以谓医曰：“老妻病安，以此人为赠。”不数日，果勿药，乃践前约。整整既去，因口占《好事近》云：“医者索酬劳，那得许多钱帛？只有一个整整，也盒盘盛得。/下官歌舞转凄惶，剩得几枝笛？觑著这般火色，告妈妈将息。”一时戏谑，风调不群。[清波别志]
　　　　　◎王介甫诡诈不通，外除，自金陵过苏州，刘原父作守，以州郡礼邀之，遂留。方营妓列庭下，介甫作色，不肯就坐。原父辨论久之，遂去营妓，顾介甫曰：“烧车与船。”延之上坐。[侯鲭录]
　　　　　◎有故人喜谐谑，见人家后房或北里娼女多隐讳年岁，往往不肯出二十以上，故友戏谓曰：“汝等亦有减年恩例，尽被烧丹学仙道人买去。”盖道士多诳诞，动辄年数百岁耳。[寓简]
　　　　　◎王梅运勾，骨立有风味，朋从目之为风流骸骨。崇宁癸未，余在金陵府集见官奴中有极瘦者，府尹朱世英语余曰：“亦识生色髑髅否？”余欣然为王勾答对。[萍洲可谈]
　　　　　蝶访曰：夫不观苏文忠《髑髅赞》乎，“黄沙枯髑髅，本是桃李面，而今不忍看，当时恨不见。”了了四语，何异生公说法。蝶访因下一转语：“当时桃李面，即是臭皮囊。”吾愿遏欲者，遇桃李面即作臭皮囊想，再作枯髑髅想。以此二念常持于心，好色之念自然熄矣。
　　　　　◎徐黄州之子叔广，十四秀才，先生与其舅张仲谟书所谓“十三十四皆有俊性”者是也。张无尽过黄州，黄州有四侍人，适张夫人携其一往[“一往”一作“住”]婿家，为浴儿之会。无尽因戏语云：“厥有美妾，良由令妻。”公即续之为小赋云：“道得徵章郑赵，姓称孙姜阎齐。浴儿于玉润之家，一夔足矣。侍坐于冰清之仄，三英粲兮。”[春渚纪闻〇孙梅《四六丛话》案：先生为坡公也]
　　　　　◎杜起莘自蜀入朝，不以家行，高庙闻其清修独处，甚爱之。一日，因得对，褒谕曰：“闻卿出局即蒲团纸帐，如一行脚僧，真难及也。”起莘顿首谢。未几，遂擢为谏官。张真父戏之曰：“吾蜀人，如刘韶美、马圜仲及仆，盖皆无妻妾，块然独处，与君等耳。君乃独以此见知，得拔擢何也？当挝登闻鼓诉之!”因相与大笑而罢。起莘方为言官，而真父戏之如此，虽真父豪气盖一时，亦可见向来风气之厚。[老学庵笔记]
　　　
　　　讥诮
　　　　　◎承平时两学作成之盛，不但英才辈出为国之华，群居萃处，虽一时谑浪之语，人皆喜闻而乐道之。尝见前辈说数事。元祐间，敏求斋有治《春秋》陈生，与宋门一娼狎。一日会饮于曹门，因用《春秋》之文题于壁曰：“春正月，会吴姬于宋，夏四月复会于曹。”有继其文戏之曰：“秋饥，冬大雪，公薨。”其意以为财匮，当有饥寒之厄也。此固知非典，语亦切中后生佚游迷而不返之病。[清波杂志]
　　　　　《清异录》：或曰：“不肖子倾产破业，所病不廖，其终奈何？”司马安仁曰：“为郑世尊而已。”又问：“何谓？”曰：“郑子以李娃故，行乞安邑，几为馁鬼。佛世尊欲与一切众生，结胜因缘，遂于舍卫次第而乞，合二义以名之，非不肖子尚谁？”
　　　　　◎江、淮、闽、浙土俗各有公讳，细民或相犯，至于斗击。宣和中，真州娼迎新守于维扬，扬守置酒大合两部妓乐。扬州讳“缺耳”，真州讳“火柴头”。扬娼自恃会府意，轻属城，故令茶酒兵爇火而有烟焰，使小鬟戒之已而不止，呼责之曰：“贵官在大厅上张筵，如何烧火不谨，却著柴头!”咄置再四。真娼笑语兵曰：“行首三四度指挥，何得不听？汝是何耳朵耶，没耳朵耶！”扬娼大惭。乾道中，滁州教授考试于扬府，既出院，赴郡集，帅命妓侑觞。教授者，儇子也，呼一娼歌于侧，怒其不如指，谓之曰：“大府乐籍，却山野如此！”娼徐徐答曰：“环滁皆山也。”此客愕然，终席不复敢出一话。[夷坚志]
　　　　　蝶访曰：我不侮人者，人自不侮我，唯口启羞。发言宜慎也。儇薄者，自取辱耳！
　　　　　◎宣城守吕士隆，好缘微罪杖营妓。后乐籍中得一客娼，妙丽善歌，有声于江南，士隆眷之。一日，复欲杖营妓并丽华，丽华曰：“不避杖，但恐新到某人者不安此耳！”士隆笑而从之。丽华短肥，故梅圣俞作《莫打鸭》诗以解之曰：“莫打鸭，打鸭惊鸳鸯。鸳鸯新自南洲[“洲”一作“池”]落，不比孤洲老秃鸧。秃鸧尚欲远飞去，何况鸳鸯羽翼长。”[侯鲭录]
　　　　　◎山谷《戏书秦少游壁》诗云：”丁令威，化作辽东白鹤归。朱颜未改故人非，微服过宋风退飞。宋父拥彗待来归，谁馈百牢鸲鹆妃？秦氏乌生八九子，鸦乌之兄毕逋尾。忆炊门牡烹伏雌，未肯增巢令汝栖。[注：细君亦必怨望，不肯增乌巢以容鸲鹆]莫愁野雉疏家鸡，但愿主人卵累累。”注：观此诗意，当是少游过南京有所盼，主公待少游厚，欲令从归而其家难之也。此篇因有秦氏乌故事，遂皆寄言众禽以为戏。丁令威以指少游，鸲鹆以指所盼者，秦氏庭乌以指少游之细君，鸦乌之兄，言其所生之子已长矣。宋都，今南京。宋父指南京主翁。末句戏谓少游异时富贵，虽有姬妾何伤，以广细君之意也。[山谷诗内集注]
　　　　　《月令章句》曰：修键闭。注：键牡，闭牝也。所以止扉，或谓之剡移。
　　　　　山谷《次韵孙子实寄少游》诗：“才难不易得，志大略细谨。”注：少游尝教授蔡州，顾官妓娄婉及陶心儿者，词中往往寄意。《王立之诗话》：“秦少仪云，少游极怨山谷此句，谓言蔡州事少人知者，鲁直诗语重，人既见此语，遂使吹毛耳。”[山谷诗内集注]
　　　　　蝶访曰：洁品不自洁，而人洁之。非然者，寻瘢索垢，冷讥热嘲，皆在己有以召之也，于人乎何怨？语云：“欲人莫知，除己莫为。”
　　　　　◎王荆公暮年喜为集句，唐人号为“四体”，黄鲁直谓正堪一笑尔。司马温公为定武从事，同幕私幸营妓，而公讳之。尝会僧庐，公往迫之，[《潜确类书》作“王荆公往迫之”]使妓逾墙而去，度不可隐，乃具道。公戏之曰：[《潜确类书》作“王荆公为集句，戏之曰”]“年去年来来去忙，暂偷闲卧老僧床。惊回一觉游仙梦，又逐流莺过短墙。”[后山诗话]
　　　　　◎往时青幕之子妇，妓也。善为诗词。同府以词挑之，妓答曰：“清词丽句，永叔子瞻曾独步。似恁文章，写得出来当甚强。”[后山诗话]
　　　　　◎宋子京修《唐书》，尝一日逢大雪，添帟幕，燃椽烛一，秉烛二，左右炽炭两巨炉，诸姬环侍，方磨墨濡毫，以澄心堂纸草某人传。未成，顾诸姬曰：“汝辈俱曾在人家，曾见主人如此否，可谓清矣!”皆曰：“实无有也。”其间一人来自宗子家，子京曰：“汝太尉遇此等天气，亦复何如？”对曰：“只是拥炉命歌舞，间以杂剧，引满大醉而已。如何比得内翰！”子京点头曰：“也自不恶。”乃搁笔掩卷起，索酒饮之，几达晨。明日，对宾客自言其事。后每宴集，屡举此以为笑。[曲洧旧闻]
　　　　　◎古谚云：大将军食饱扪腹而叹曰：“我不负汝。”左右曰：“将军固不负此腹，此腹负将军，未尝少出智虑也。”学士陶穀侍儿，太尉党公故姬也。陶一日以雪水分茶，谓之曰：“党公解此否？”对曰：“党公武人，每遇天寒雪作时，于锦帐中命歌儿度曲，饮羊羔酒，尔安知此乐！”陶怅然自失。党公智虑过人，故为痴绝以保身，因知大将军未易一概言也。[五总志]
　　　　　《黄嬭余话》：独孤及诗“美人挟瑟对芳树，玉颜亭亭与花双。”“双”字下得奇！尝见朱揆《钗小志》记阮文姬鬓插杏花。陶溥公呼为“二花”。所谓“双”者，亦如“二花”之意欤？
　　　　　蝶访曰：一则对以“如何比得内翰”，一则对以“尔安知此乐”，语并冷隽。彼傲睨一切者，往往见轻于人，皆宋子京、陶穀类也。
　　　　　◎有村校书，年已七十方买妾，馔客。东坡杖藜相过，村校书喜，延坐其东，起为寿，且乞诗。东坡问：“所买妾年几何？”曰：“三十。”乃戏为诗，其略曰：“侍者方当而立岁，先生已是古稀年。”此老滑稽，故文章亦如此。[冷斋夜话]
　　　　　◎东坡九日在舟中，望见鲁少卿在吴山有美堂，携妓而饮，遂作二绝戏之曰：“指点云间数点红，笙歌正拥紫髯翁。谁知爱酒龙山客，却在渔舟一叶中。”又曰：“西阁珠帘卷落晖，水沈烟断佩声微。谁知通德凄凉甚，拥髻无言怨未归。”鲁公使事已完，不回朝，家有美妾，故东坡讥之。[武林纪事]
　　　　　《成化杭州府志》：有美堂，嘉祐二年梅挚建。宋神宗赐诗有“地有吴山美”之句，挚乃筑堂名之，欧阳修为记，蔡襄书。宋《淳祐志》：有美堂，钱氏初建江亭于此，当在吴山最高处，左江右湖，故为登临之胜，而前贤题咏，如东坡《九日舟中望见有美堂鲁少卿饮处》诗，言舟中望见堂上宴集，此必西湖也。旧志言在郡城，又可以见古城界于吴山矣。淳祐六年，府尹赵与籄获古刻小碑于山巅太岁殿之侧，即仁宗御赐梅公诗也，此堂故址益显著云。[案：“{己口心}”字，《康熙字典》、《字汇补音》未详，《宋史·宗室表》：与◎，嘉定进士，”
　　　　　案：《西湖游览志》载有美堂在凤凰山者，误也。
　　　　　◎刘贡父知长安，妓有茶娇者，[《侯鲭录》云，所谓添苏者也]以色慧称，贡父惑之·事传一时。贡父被召还朝，茶远送之。贡父为夜宴痛饮，有别诗曰：“画堂[《侯鲭录》作“玳筵”]银烛彻宵明，白玉佳人唱渭城。唱[“唱”一作“更”]尽一杯须起舞，关河风月不胜情。”至关，永叔直出道者院，去城四十五里迓贡父，贡父适病酒未起。永叔曰：“何故未起？”贡父曰：“自长安路中亲识留饮，颇为酒病。”永叔戏之曰：“贡父非独酒能病人，茶亦能病人多矣。”[过庭录]
　　　　　案：《过庭录》、《侯鲭录》所记相同，皆作贡父。余怀《宫闺小名后录》载“茶娇，长安妓，刘原父眷之，有诗”，误作“原”字耶，抑别有所据耶？俟再考。
　　　　　《乐善录》：刘贡父博学有俊才，而滑稽善谑，多所忤犯，人皆嫉之，贡父乃以自夸也。台官马默尝劾其轻薄，不当置在文馆。贡父闻之，遽言曰：“岂是马默，遽合驴鸣。”其所以口给者类如此。晚年得恶疾，[《渑水燕谈录》作“风疾”]须眉堕落，鼻梁断坏，苦不可言。一日，与苏公子瞻数人，各引古人一联以相戏。子瞻遽言曰：“大风起兮眉飞扬，安得猛“猛一作壮士”兮守鼻梁!”坐中大噱，贡父但怆感而已。自此益惭愧，转加困剧而毙。盖好谑人者，但知取快一时，不知一语中人甚酷，甚于毒刃，尚安得望其寿考终吉哉？
　　　　　《宋史》：刘攽，字贡父，与敞同科，拜中书舍人。为人疏俊，不修威仪，喜谐谑，数用以招怨悔，终不能改。
　　　　　《晁氏客话》：东坡好戏谑，语言或稍过，纯夫必戒之。东坡每与人戏，必祝曰：“勿令范十三知。”纯夫旧行第十三也。
　　　　　蝶访曰：戏谑，君子所不免，然不至于虐则善矣。大抵讥诮之语，先发者未必切害，而报复者往往奇险深酷，不知取虐于人者，趋祸之路也。古人嫌隙多起于俳谐，不如戒而无之。岂惟全交，实免祸之道耳。
　　　　　◎杨褒，字之美。嘉祐末，为国子监直讲。治平间，出通判颖州。好收法书，蔡君谟多从借拓。欧阳文忠公见其女奴弹琵琶，戏作《呈圣俞》诗云：“杨君好雅心不俗，太学官卑饭脱粟。娇儿两幅青布裙，三脚木床坐调曲。奇书古画不论价，盛以锦囊装玉轴。披图掩卷有时倦，卧听琵琶仰看屋。客来呼童旋梳洗，满额花钿贴黄菊。虽然可爱眉目秀，无奈长饥头颈缩。”亦可见其人也。[苏诗施注]
　　　　　案：《苏诗施注》叙欧阳公诗，仅“娇儿”以下四句，检阅《文忠公诗钞》，上下添入八句。
　　　　　《南阳集》：韩维，字持国，有《和李寺丞咏杨之美家琵琶妓》诗：“客来呼童理弦索，满目狼藉施铅朱，樽前一听啄木奏，能使四座改观为欢娱。有时陈书出众画，罗列卷轴长短俱。破缣坏纸抹漆黑，笔墨仅辨丝毫余。”与欧阳文忠诗同一嘲戏也。
　　　　　《渑水燕谈录》：杨褒好古博物，尤好书画奇玩，充实中橐。家姬数人，布裙粝食，而歌舞绝妙，故欧阳公赠之诗云“三脚木床坐调曲”，盖言褒之贫也。
　　　　　◎苕溪渔隐曰：山谷《戏闻善遣侍儿来促》诗云：“日遣侍儿来报嘉，草鞋十里踏堤沙。鸠盎茶样施丹粉，只欠一枝莴苣花。”其丑陋可想，山谷亦善谑也。[苕溪渔隐丛话]
　　　
　　　爱慕
　　　　　◎周平园尝出使过池阳，太守赵富文彦博招会饮，坐中有曹盼者，洁自纯静，或病其讷而不颖。公为赋梅以见意云：“踏白江梅，大都玉斫酥凝就。雨肥霜逗，痴呆闺房秀。/莫待冬深，雪压风欺后。君知否，却嫌伊瘦，又怕伊僝僽。”酒酣，又出家姬小琼，舞以侑酒。公又赋一阕云：“秋夜乘槎，客星容到天孙渚。眼波微注，将谓牵牛渡。/见了还非，重理霓裳舞。虽无误，[周必大《近体乐府》“虽”作“都”]几年一遇，莫讶周郎顾。”石湖云：“朝士中姝丽有三杰。”谓韩无咎、晁伯如家姬，及赵彦博家姬小琼也。禁中亦闻之，异时有以此事中伤者，阜陵亦为之一笑。[齐东野语]
　　　　　《宫闰小名录》：曹聘，池州妓，周平园赋《点绛唇》小词赠之。
　　　　　案：《齐东野语》作曹盼，此作曹聘，异俟考。
　　　　　◎襄阳时同官李友谅仲益，赠张子齐思仲家歌人团茶，予题其封云：“色映宫姝粉，香传汉殿春。团团明月魄，却赠月中人。”[侯鲭录]
　　　　　◎南渡初，南班宗子寓居会稽，为近属士家最盛，园亭甲于浙东，一时坐客皆骚人墨士，陆子逸淞尝预焉。有侍姬盼盼者，色艺殊绝，陆每属意焉。一日宴客，偶睡，不预捧觞之列。陆因问之，士即呼至，其枕痕犹在脸。陆为赋《瑞鹤仙》，有“脸霞红印枕”之句，一时盛传之，逮今为雅唱。后盼盼亦归陆氏。二陆兄弟俱有时名，子逸词胜而诗不及弟游。[耆旧续闻]
　　　　　案：陆淞《瑞鹤仙》词，朱竹垞载入《词综》，而张綖《诗余图谱》作欧阳修词，与《词综》所载全词无异。陆词为盼盼而作，一时盛传，纪述家多称之，不知张綖何据，竟为欧阳文忠之作？嗣见《阳春白雪》载黄澹翁中《瑞鹤仙》词，注用陆淞韵，起句云：“睡余倦抛枕，忆篆鼎，香销起来慵整。”即此益证为陆词矣。
　　　　　◎小红，范成大青衣也，有色艺。成大请老，姜夔诣之。一日，授简征新声，夔制《暗香》、《疏影》两曲，成大使二妓歌之，音节清婉，成大寻以小红赠之。其夕大雪，过垂虹，赋诗曰：“自喜[《白石诗集》作“自作”]新词韵最娇，小红低唱我吹箫。曲终过尽松陵路，回首烟波十四[四一作里]桥。”夔喜自度曲，吹洞萧，小红辄歌而和之。夔卒于苏州，范挽诗曰：“所幸小红方嫁了，不然啼损马塍花。”宋时花药出东西马塍，皆名人葬处，夔葬于此，故云。[研北杂志]
　　　　　《白石道人诗集》，尧章有《咏陈日华侍儿读书一绝》诗云：“绎句寻章久未休，花房日晏不梳头。谁教郎主能多事，乞与冥冥千古愁。”
　　　　　《词品》：姜白石诗家名流，词尤精妙，不减清真，其间高处有美成所不能及者。善吹萧，多自制曲，初则率意为长短句，既成乃按以律吕，无不协者。有咏蟋蟀《齐天乐》一阕最胜。其戏张平甫纳妾云：“别母情怀，随郎滋味，桃叶渡江时。翠楼吟云，槛曲萦红，檐牙飞翠。酒祓清愁，花销英气。”句法奇丽，其腔皆自度者，借旧谱零落，未能被之管弦也。
　　　　　◎范成大，吴郡人也。所居石湖在太湖之滨，阜陵宸翰匾之。有《酒边二绝》，咏歌姬之作，诗云：“团扇香中袅袅风，断肠声里看羞红。不须过处催干盏，听彻歌头盏自空。”又云：“日长绣倦酒红潮，闲束罗巾理《六么》。新样筑球《花十八》，丁宁小玉谩吹箫。”
　　　　　《香研居词麈》：欧阳文忠词云“贪看《六么·花十八》”。
　　　　　《碧鸡漫志》此曲内一叠名《花十八》，前后十八拍，又四花拍，共二十二拍。乐家所谓花拍，盖非正也。按花拍，即今之赠板，二字甚雅。吴梦窗有《梦行云》词，自注：“一名《六么·花十八》，《六么》本大曲，此其中之一叠。”
　　　　　《宫闺小名后录》：严子文歌姬遏云，石湖有赠诗。韩子师歌姬莺莺，孟峤之家姬轻云、翠英，皆见石湖诗。
　　　　　◎晁无咎《紫玉箫》词原注：“过尧民金部四叔位，见韩相家姬所留题。”前半阕云：“罗绮丛中，笙歌筵里，眼狂初认轻盈。无花解比，似一钩新月，云际初生。算不虚得，都占与第一佳名。轻归去、那知有人，别后牵情。”[乐府雅词]
　　　　　晁补之，字无咎，《赴广陡道中》诗云：“醉卧符离太守亭，别都弦管记曾称。淮山杨柳春千里，尚有多情忆小胜。”自注：“南都留守使双鬟劝酒，小胜其字也。”[鸡肋集]
　　　　　◎晁无咎之贬玉山也，过彭门，而陈履常废居里中。无咎出小鬟，舞《梁州》以佐洒。履常作《减字木兰花》云：“娉娉袅袅，芍药梢头红样小。舞袖低垂，心到郎边客已知。/金樽玉酒，[后山长短句作“当筵举酒”]劝我花前千万寿。莫莫休休，白发簪花我自羞。”无咎云：“人疑宋开府铁心石肠，及为《梅花赋》，清便艳发，殆不类其为人。履常清通，虽铁心石肠不及开府，而此词清便艳发，过于《梅花赋》矣。”[清波杂志]
　　　　　案：《墨庄漫录》载此则作“出小姬娉娉”。《侍儿小名录拾遗》作“出小鬟招奴”。二书俱张邦基著述，不解何以两歧，可异也。
　　　　　◎李廌方叔，华山人，著有《月岩集》。尝饮襄阳沈氏家，醉中题侍儿小莹裙带云：“旋翦香罗列地垂，娇红嫩绿写珠玑。花前欲作垂垂结，系定春光不放归。”后小莹归郭伋使君家，更名艳琼，尚存也。他日访之，乃襄阳士族家，遂嫁之。[墨庄漫录]
　　　　　◎李商老云：“王直方高资，有园在城南，事诸名流，具杯盘，出声妓以娱客。故山谷诗云：‘重来[《山谷诗集》“来”作“游”樊素病，捧心不能妆。’张文潜诗云：‘执板歌一声，坐客无留觞。’皆为皓齿蛾眉设。”[曾端伯诗选]
　　　　　《王立之诗话》：山谷与余诗云：“欲作短歌凭阿素，丁宁夸与落花风。”后改“歌”字作“章”字，“丁宁”字作“缓歌”字。
　　　　　《山谷诗集》题作《谢王舍人翦送状元红[牡丹名]》诗云：“清香拂袖翦来红，似绕名园晓露丛。欲作短章凭阿素，缓歌夸与落花风。”《内集注》：“阿素，立之家小鬟素素也。”
　　　　　《墨庄漫录》：王直方立之，父名棫，家多侍儿，而小鬟素儿尤妍丽。王尝以腊梅送晁无咎，无咎以诗五绝谢之，诗云：“芳菲意浅姿容澹，忆得素儿如此梅。”
　　　　　◎陆敦礼藻有侍儿名美奴，善缀词，出侑樽酒，每丐韵于坐客，顷刻成章。《卜算子》云：“送我出东门，作别长安道。两岸垂杨锁暮烟，正是秋光老。/一曲古《阳关》，莫惜金樽倒。君向潇湘我向秦，鱼雁何时到？”《如梦令》云：“日暮马嘶人去，船逐清波东注。后夜最高楼，还肯思量人否？无绪，无绪，生怕黄昏疏雨。”[苕溪渔隐丛话]
　　　　　◎王定国岭外归，出歌姬劝东坡酒。坡作《定风波》词，并叙曰：“定国歌儿名柔奴，姓宇文氏，眉目娟丽，善应对，家世京师。定国南迁归，予问柔：‘广南风土应是不好？’柔奴对曰：‘此心安处，便是吾乡。’因为缀此。”词云：“常羡人间琢玉郎，夭教分付点酥娘，自作清歌侍皓齿。风起，雪飞炎海变清凉。/万里归来年愈少，微笑，笑时犹带岭梅香。试问岭南应不好，却道，此心安处是吾乡。”[东皋杂录]
　　　　　《鹤林玉露》：东坡于世家中得王定国，于宗室中得赵德麟，奖许不容口。定国坐坡累谪宾州，瘴烟窟里五年，面如红玉，尤为坡所敬服。然其后乃阶梁师成以进，而德麟亦谄事谭稹。绍兴初，德麟主管大宗正司，有旨令易环卫官，宰相吕颐浩奏曰：“令畴读书能文，苏轼尝荐之，似不须易。”高宗曰：“令畴昔事谭稹，为清议所薄。”竟易之。士大夫晚节持身之难如此。
　　　　　◎太守闾丘公显致仕，居姑苏，坡公饮其家，出后房佐酒。有懿卿者，善吹笛，公赋《水龙吟》赠之，后攧云：“闻道岭南太守，后堂深、绿珠娇小。倚窗学弄，《梁州》初遍，《霓裳》未了。嚼徵含宫，泛商流羽，一声云杪。为使君洗尽，蛮烟瘅雨，作霜天晓。”[词苑丛谈]
　　　　　《中吴纪闻》：闾丘孝终，字公显。东坡谪黄州时，公为太守，与之往来甚密。未几挂其冠而归，与诸名人为九老之会。东坡过苏必见之。今苏集有诗词各二篇，皆为公作也。公后房有懿卿者，颇具才色，诗词俱及之。东坡尝云：“苏州有二丘，不到虎丘，即到闾丘。”
　　　　　《宫闺小名后录》：陈公密侍儿素娥，歌《紫玉箫》曲，劝东坡酒，东坡赋《鹧鸪天》赠之。又赵长卿歌姬文卿，能写东坡字，唱东坡词。
　　　　　◎周益公赠胡邦衡诗，题曰：“邦衡置酒出小鬟，予以‘官柳’名之。闻邦衡近买婢，名‘野梅’以为对。”诗云：“浊水难攀清路尘，偶曾先后掌丝纶。归来久侍茵凭旧，至后初逢梅柳新。湖水欹斜应有意，[苏诗“日出冰澌湖水散，官梅野柳渐欹斜。”]春光漏泄不无因，绛帷幸为天荒破，日日当为问道人。”[益公省斋稿]
　　　　　《二老堂诗话》：胡邦衡多髯，初除吏部郎官，或以“髯吏部”为戏。
　　　　　《益公省斋稿》，周必大《赋诗谢送赐茗，复以丙申小春四銙寄赠胡邦衡》诗云：“淳熙又贡第三春，驿骑星驰渡剑津。七祖师泉难话旧，八功德水且尝新。雪亭烹处休装景，火阁煎时却可人。只恐春从官柳动，乐天还欲醉精醇。”注：“官柳，邦衡侍婢名。”
　　　　　◎韩淲，字仲止，元吉之子。夜饮潘舍人家，有客携家妓来歌，因赋《浣溪沙》云：“小雨初晴作社寒，月娇花院篆香残。杏腮桃脸黛眉弯。/歌拂燕梁牵客恨，醉临鸾镜怕人看。良宵春梦绕屏山。”[涧泉诗余]
　　　　　◎妙奴者，钱塘陈令举家小鬟也。令举宴秦少游，出以佐酒，少游赠之诗云：“西湖水滑多娇娘，[《淮海集》娘作嫱]妙奴十二正芬芳。肌肤雪[雪作皙]白发脚长，含语未发先有香。溪上夜宴侍簪裳，皎如华月堕沧浪。”又末二句云：“妙奴勿倦侑羽觞，主人正欲游醉乡。”[西湖游览志余]
　　　　　◎东坡寄柳子玉诗云：“闻道床头惟竹几，夫人应不解卿卿。”山谷云：“竹夫人乃凉寝竹器，憩臂休膝，似非夫人之职，而冬夏青竹之所长，故名曰青奴。”尝作诗曰：“秾李四弦风拂席，昭华三弄月侵床。我无红袖堪娱夜，正要青奴一味凉。”秾李、昭华，贵人家两女妓也。[王立之诗话]
　　　　　《山谷诗外集注》：山谷《从王都尉觅千叶梅，云已落尽，戏作嘲吹笛侍儿》诗云：“若为可耐昭华得，脱帽看发已微霜。催尽落梅春已半，更吹‘三弄’乞风光。”注：“驸马都尉王晋卿家吹笛妓名昭华。”
　　　　　《坚瓠集》：黄鲁直大署听王晋卿家姬昭华吹笛，赠以诗云：“蕲竹能吹水底龙，玉人应在月明中。何时为洗秋空热，散作霜天落叶风？”
　　　　　◎赵彦端有席上赠侍人《清平乐》词云：“桃根桃叶，一树芳相接。春到江南三二月，迷损东家蝴蝶。/殷勤踏取青阳，风前花正低昂。与我同心栀子，报君百结丁香。”[介庵词]
　　　　　◎吴感，字应之，以文章知名，天圣二年省试为第一，又中天圣九年书判拔萃科，仕至殿中丞。居小市桥，有侍姬曰红梅，因以名其阁，尝作《折红梅》词，前半阕云：“喜轻澌初泮，[《词综》“泮”作“绽”]微和渐入，芳郊时节。春消息、夜来陡觉，红梅数枝争发。玉溪仙馆，不是个、寻常标格。化工别与、一种风情，似匀点胭脂，染成香雪。”其时传播人口，春日郡宴必使娼人歌之。吴死，其阁为林少卿所得，兵火前尚存。子纯，字晦叔，文行亦高，乡人呼为吴先生。[中吴纪闻]
　　　　　《浩然斋雅谈》：天圣中，吴感为殿中丞。吴中丞所居有红梅阁，盖吴有爱姬者红梅，因以名阁，又作《折红梅》词。
　　　　　案：《中吴纪闻》注，杨元素《本事集》误以为蒋堂侍郎有小鬟号红梅，吴殿丞作此词赠之。陶樑《词综补遗》所载《折红梅》另是一词。据《中吴纪闻》，吴感盖赋二词也。所可异者，朱彝尊《词综》、万树《词律》皆以“喜轻澌”一词为杜安世寿域作，不知何据。
　　　　　◎山谷《宴桃源》词，一名《如梦令·书赵伯克家小姬领巾》。云：“天气把人僝僽，落絮游丝时候。茶饭可曾忺，[—本云“去岁迷藏花柳。恰恰如今时候，心绪几曾欢！”]赢得镜中消瘦。生受，生受，更被养娘催绣。”[山谷词]
　　　　　◎向子諲，字伯恭，自号芗林居士，有席上赠侍儿轻轻《殢人娇》词云：“白似雪花，柔于柳絮。蝴蝶儿、镇长一处，春风骀荡，蓦然吹去，争得倩游丝，半空惹住。/波上精神，掌中态度。分明是、彩云团做，当年飞燕，从今不数。只恐是、高唐梦中神女。”[酒边集]
　　　　　《宫闺小名后录》：轻轻，钱卿侍儿，芗林赠《殢人娇》词。又，小桃、小兰，宋侍制家姬，芗林赠《浣溪沙》词。贺全真，张子寔家姬，芗林赠《玉楼春》词。
　　　　　◎乙丑冬，予客寄成都之碧鸡坊妙胜院。自夏涉秋，与王和先、张齐望所居甚近，皆有声妓。日置酒相乐。予亦往来两家不厌也。尝作诗云：“王家二琼芙蓉妖，张家阿倩海棠魄。露香亭前占秋光，红云岛边弄春色。满城钱痴买娉婷，风卷画楼丝竹声。谁似两家喜看客，新翻歌舞劝飞觥。君不见东州钝汉发半缟，日日醉踏碧鸡三井道。”[碧鸡漫志]
　　　　　◎张文潜有《咏海棠》诗，注云：“晁二家去岁海棠花开，晁二呼杜卿家小娃歌舞，花下痛饮。今春花开，复欲招客，而杜已出守。戏以诗调之。”“颇疑蜂蝶过邻家，知是东墙去岁花。骏马无因迎小妾，鸱夷何用强随车。”[海棠谱]
　　　　　◎刘克庄《清平乐》词云：“宫腰束素，只怕能轻举。好筑避风台护职，莫遣惊鸿飞去。/一团香玉温柔，笑颦俱有风流。贪与萧郎眉语，不知舞错伊州。”题注：“顷在维扬陈师文参议家，舞姬绝妙，为赋此词。”[后村别调]
　　　　　◎赵德麟令畴《浣溪沙》词云：“稳小弓鞋三寸罗，歌唇清韵一樱多。灯前秀艳总横渡。/指下鸣琴清杳渺，掌中回旋小婆娑。明朝归路奈情何！”题注：“刘平叔出家妓八人绝艺，乞词，赠之脚绝、歌绝、琴绝、舞绝。”
　　　　　◎曾诚存之，元符间任馆职，尝与同舍诸公饮王诜都尉家。有侍儿辈侍香，求诗求字者以“烟浓近侍香”为韵，存之得“浓”字赋诗云：“俯仰家人看墨踪，和研亲炷宝熏浓。诗情过笔当千里，妙思凝香欲万重。山盎泄云倾白酒，越罗沾露浥黄封。从来粉黛宜灯烛，妙手谁凭写醉容！”又有《七夕王都尉邀同舍听琵琶》诗，其结句云“泪珠散作人间露’最觉更阑润锦绦”。[墨庄漫录]
　　　　　蝶访曰：竞致妖靡，用侈燕席，求之万方，百金不易。持觞一曲，饮釂颜开；主劝客酬，笑言欢咍。夫岂不乐，嗟礼何在？狂者断肠，庄毅色改；戏狎因之，东主亦悔；主宾胥失，顾不足戒此欢饮？箴之垂戒也。今虽异于曩者，而士大夫官职稍如意，后房往往增置不已。夫不观朱伯庐《治家格言》乎，婢美妾娇，非闺房之福。欲齐其家者，当谨戒之于始也。
　　　
　　　宋艳卷八
　　　感戚
　　　　　◎宋驸马都尉王晋卿，得罪外谪，后房善歌者名“啭春莺”，乃东坡所见也，亦遂为密县马氏所得。后晋卿还朝寻访，微知之，作诗云：“佳人已属沙叱利，义士今无古押衙。回首风光虽尚在，春莺休啭上林花。”仆在密县，与马缙辅游甚久，知之最详，缙辅在其兄处犹见之，国色也。《西清诗话》中载此事，云过颖昌见之，传误也。[许彦周诗话]
　　　　　《苕溪渔隐丛话》：晋卿每话此事，客有足成章者：“几年流落向天涯，万里归来两鬓华。翠袖香残歌浥泪，青楼云渺定谁家？佳人已属沙叱利，义士今无古押衙。回首音尘两沈绝，春莺休啭沁园花。”
　　　　　《词苑丛谈》载啭春莺事，王晋卿于客足成诗之后，凄然赋《蝶恋花》词云：“钟送黄昏鸡报晓，昏晓相催，世事何时了？万恨千愁人自老，春来依旧生芳草。/忙处人多闲处少，闲处光阴，几个人知道！独上高楼云杳杳，天涯一点青山小。”[案：《坚瓠集》载此词，标目作《醒世词》]
　　　　　蝶访阅《本事诗》载瞿佑《啭春莺曲》诗曰：“停骖惆怅惜芳时，岭海归来两鬟丝。纵使莺声如旧好，绿杨都是折残枝。”末句诗意，殆调笑晋卿也。[案此诗题注引《西清诗话》，与《许彦周诗话》稍异，中载晋卿南还至汝阴道中，闻歌声曰：“此啭春莺也。”诗首用“停骖”本此]
　　　　　◎蔡持正谪新州，侍儿从焉，善琵琶，尝养一鹦鹉甚慧，丞相呼琵琶，即扣一响板，鹦鹉传呼之“琵琶”。逝后，误扣响板，鹦鹅犹传言。丞相大恸，感疾不起，尝为诗云：“鹦鹅言犹在，琵琶事已非。伤心瘴江水，同渡不同归。”[侯鲭录]
　　　　　◎刘伟明弇，既丧爱妾而不能忘，为《清平乐》词云：“春风依旧，若意隋堤柳。搓得鹅儿黄欲就，天气清明时候。/去年紫陌青门，今宵雨魄云魂。断送一生憔悴，能消几个黄昏？”伟明有《龙云集》。[复斋漫录]
　　　　　案：《清平乐》一词，《乐府雅词》列赵德麟作，俟再考。
　　　　　◎郑周卿，仆乡人也，公肃右丞之孙，能诗。一日，郑之他郡而爱妾死，作诗云：“鹤归空有恨，云散本无心。”于情念中犹稍自在也。后娶熊氏晋如之女。丙午丁未年，知郓州中都县，连年与盗贼鏖战，隤然独存。权朝美曾录其功上之，后不报。今不知消息，可怜哉。[许彦周诗话]
　　　　　◎丁基仲《水龙吟》云‘葱指冰弦，蕙怀春锦”，又云“怅芙蓉城杳”，当是悼其侧室而作。观《梦窗词》可证。[绝妙好词笺]《阳春白雪》：丁基仲《水龙吟》词云：“雁风吹裂云痕，小楼一线斜阳影。残蝉抱柳，寒蛩入户，凄音忍听。愁不禁秋，梦还惊客，青灯孤枕。未更深早是，梧桐泫露，那堪度、兰宵永。/空叹银瓶眢[一作金]井，醉乡醒、温柔乡冷。征尘倦扑，闲花漫舞，何心管颁。葱指冰弦，蕙怀春锦，楚梅风韵。恨芙蓉城杳，蓝云依黯，锁巫峰暝。”
　　　　　《梦窗甲稿·高山流水》：丁基仲有侧室，善丝桐赋咏，晓达音律，备歌舞之妙，云：“素丝一一起秋风。写柔情、都在青葱。徽外断肠声，霜霄暗落惊鸿。低颦处、翦绿裁红。仙郎伴，新制还赓旧曲，映月帘栊。似名花并蒂，日日醉春浓。”
　　　　　◎曹邍，号松山，《齐夭乐·和翁时可悼故姬》前半阕云：“翠箫声断青鸾翼，心期钿钗谁表？夜烛银屏，春风粉袖，犹记琵琶斜抱。瑶池路杳，恨巫女回云，月娥沈照。漫说蓬莱，玉环花貌梦难到。”[词综补遗]
　　　　　◎张叔夏《解语花》题注：“吴子云家姬爱菊，善歌舞，忽有朝云之感，作此以寄。”词云：“行歌趁月，唤酒延秋，多买莺莺笑。蕊枝娇小，浑无奈、一掬醉乡怀抱。筹花斗草，几曾放好春闲了。芳意阑，可惜香心，一夜酸风扫。/海上仙山缥渺，问玉环何事，苦无分晓。旧愁空杳，蓝桥路、深掩半庭闲照。余情暗恼，都缘是、那时年少。惊梦回、懒说相思，毕竟如今老。”[山中白云词]
　　　　　◎东坡在惠州，作梅词云：“玉骨那愁瘴雾，冰肌自有仙风。海仙[“仙”一作“山”]时遣探芳丛，倒挂绿毛么凤。/素面常嫌粉污，洗妆不褪唇红。高情已逐晓云空，不与梨花同梦。”时侍儿朝云新亡，其寓意为朝云作也。[冷斋夜话]
　　　　　《苕溪渔隐丛话》：东坡朝云诗并引云：“予家有数妾，四五年相继辞去，独朝云者随予南迁，因读《乐天集》，戏作此诗。朝云姓王氏，钱塘人。尝有子曰干儿，未期而夭。”[《东坡集·朝云墓志》：“生子遁，未期而夭。”诗云：“不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。”苕溪渔隐曰：“诗意佳绝，善于为戏。略去洞房之气味，翻为道人之家风。若乐天所云‘樱桃樊素口，杨柳小蛮腰’，但自咤其佳丽，尘俗哉！”
　　　　　《东坡先生年谱》：熙宁七年甲寅，先生年三十九，在杭州通判任。是年纳侍妾朝云。
　　　　　《东坡集》：朝云始不识字，晚忽学书，粗有楷法，从泗上比丘尼冲义学佛，亦略闻大义。
　　　　　《青泥莲花记》：王朝云，字子霞，钱塘名妓。子瞻宦钱塘，纳为常侍。初不识字，既事子瞻，遂学书，租有楷法。
　　　　　《艺苑雌黄》：朝云者，东坡侍妾也。尝就令秦少游乞词，少游作《南歌子》赠之云：“霭霭迷春态，溶溶媚晓光。不应容易下巫阳，只恐翰林前世、是襄王。/暂为清歌住，还因暮雨忙。瞥然归去[一作飞去]断人肠(断人肠)，空使兰台公子、赋《高唐》。”何其婉媚也。
　　　　　《瓮牖闲评》：少游为朝云作《南歌子》词，谓朝云死后作，其间言语亦可见，而《艺苑雌黄》乃云《南歌子》者，东坡令朝云就少游乞之，恐非也。
　　　　　案：《瓮牖闲评》载少游词，无叠句“断人肠”三字。
　　　　　《词律拾遗》谓此词后三句叠‘断人肠”三字，他家所无。
　　　　　《浩然斋雅谈》：刘潜夫使广日，经过惠州六如亭，有诗云：“吴儿解记真娘墓，杭俗犹存苏小坟。谁与惠州耆旧说，可无抔土覆朝云？”于是郡守与之修墓，立碑文，题云：“昔人喜说坠楼姬，前辈尤高断臂妃。肯伴主翁来过岭，不妨扶起六如碑。”
　　　　　《唐宋诗醇》：苏轼《过岭二首》，后一首起四句云：“七年来往我何堪，又试曹溪一勺甘。梦里似曾迁海外，醉中不觉到江南。”方回曰：“绍圣元年甲戌，子瞻贬惠州；次年丁丑，贬儋耳；明年元丰戊寅，改元；三年庚辰，量移廉州、永州自便。凡七年。‘梦里似曾迁海外’此联甚佳，殊不以迁谪为意也。”
　　　　　◎东坡在惠州，与朝云闲坐，时青女初至，落木萧萧，凄然有伤秋之意，命朝云把大白，唱“花褪残红”。朝云歌喉将转，泪满衣襟。公诘其故，答云：“奴所不能歌，是‘枝上柳绵吹又少，天涯何处无芳草’也。”公大笑曰：“吾方悲秋，汝又伤春矣。”遂罢。后朝云死，公终身不复听此词。[东坡集]
　　　　　《东坡集》，东坡《蝶恋花》词云：“花褪残红青杏小，燕子飞时，绿水人家绕。枝上柳绵吹又少，天涯何处无芳草？/墙里秋千墙外道，墙外行人，墙里佳人笑。笑渐不闻声渐杳，多情却被无情恼。”
　　　　　蝶访曰：沤珠槿艳，不必多怀。
　　　　　◎有良家女流落可叹者，余同年李南金赠以词曰：“流落今如许。我亦三生杜牧，为秋娘著句。先自多愁多感慨，更值江南春暮。君看取、落花飞絮。也有吹来穿绣幌，有因风、飘堕随尘土。人世事，总无据。/佳人命薄君休诉。若说与、英雄心事，一生更苦。且尽樽前今日意，休记绿窗媚妩。但春到、儿家庭户。幽恨一帘烟月晓，恐明年、雁亦无寻处。浑欲倩，莺留住。”此词凄婉顿挫，不减古作者。《南史》齐范缜谓竟陵王子良曰：“人生如树花同发，随风而散，或拂帘幌落茵席之上，或关篱墙落粪溷之中。坠茵席者，殿下是也；落粪溷者，下官是也。”此词前阕盖祖此说。南金自号三溪冰雪翁，尤工于诗。[鹤林玉露]
　　　　　案：《词综》载李南金《贺新郎》词，注赠妓。
　　　　　◎后山《寄曹州晁大夫[晁端仁宇尧民]》诗曰：“堕絮随风花作尘，黄楼桃李不成春。只今容有名驹子，困倚阑干一欠伸。”注：后山尝有词并序云：“晁大夫增饰披云，[楼名]初欲压黄楼，而张马二子皆当年樽下，世所谓英英、盼盼者。盼卒，英嫁，而盼之子莹，颇有家风；而曹妓未有显者。黄楼不可胜也。”作《南乡子》歌之曰：“风絮落东邻，点缀繁枝旋化尘。关锁玉楼巢燕子，冥冥。桃李摧残不见春。/流转到如今，翡翠生儿翠作衿。花样腰身宫样立，婷婷。因倚阑干一欠伸。”自注曰：“周昉画美人有背立欠伸者，最为妍绝，东坡为赋《续丽人行》也。”按此词，“风絮”以属英，“尘花”以属盼，“名驹子”以属莹。莹之母，盖马氏名家之后也。[后山诗注]
　　　　　《唐宋诗醇》苏轼《续丽人行》诗后，引《菊坡丛话》陈后山寄晁大夫诗，并后山目注“困倚阑干一欠伸”句云云，惟诗首句作“堕絮随风化作尘”，案原诗乃“花作尘”，原注有“尘花以属盼”语也，俟再考。
　　　　　◎淳化三年冬十月，太平兴国寺牡丹红紫盛开，不逾春月，冠盖云拥，僧舍阗骈。有老妓题诗壁云：“曾趁东风看几巡，冒霜开唤满城人。残脂剩粉怜犹在，欲向弥陀借小春。”此妓遂复车马盈门。[枫窗小牍]
　　　　　◎张叔夏毗陵客中，闻老妓歌，作《霜叶飞》词，其收句云：“未赢得春风窈窕，却怜张绪如今老。且慰我留连意，莫说西湖，那时苏小。”[山中白云词]
　　　　　◎张子野云：“往岁吴兴守滕子京席上，见小妓兜娘，子京赏其佳色。后十年，再见于京口，非复当时之容态。感之作诗云：‘十载芳洲采白蘋，移舟弄色赏青春。当时自倚青春力，不信东风解误人。’”[侯鲭录]
　　　　　◎秦妙观，宣和名娼也。色冠都邑，画工多图其貌，售于外方。陆升之客临安，雨中一老妇人蓬首垢面，丐于市，借檐溜以濯足，泣诉于升之曰：“曾闻秦妙观否？妾是也。”虽掩抑困顿，而声音举止固自若也。[玉照新志]
　　　　　蝶访见近人《寰宇琐记》载望月居士《吴门八怪》诗，首列玄都观丐妓。丐妓年五十余，少时灯船妓也。今乞食于市，每遇人，辄津津道其前事焉。诗云：“绿杨阴里旧儿家，卅载沈浮逐浪花。未死形骸归劫数，无情弦管误年华。当筵敢望缠头掷，掩袖犹教半面遮。一样向人歌十索，不堪老泪洒琵琶。”亦一秦妙观也。附录此诗，可合观焉。
　　　　　◎刘壎《湘灵瑟》小调，感故妓作也。题注：“故妓周懿葬桥南。”词曰：“酸风泠泠，哀笳吹数声。碎雨冥冥泣瑶英，花心路，芙蓉城。相思几回魂惊，肠断坟草青。”[水云村吟稿]
　　　　　◎宋有陈袭善者，游钱塘，与营妓周子文狎，携之遍历湖山。袭善去，为河朔掾，宿奉高驿，梦子文搴帷颦蹙，挽之不可，冉冉悲啼而殁。久之，得故人书，云子文死矣。按其日，则宿奉高驿时也。既归，游鹫岭，作《渔家傲》以寄情云：“鹫岭峰前阑独倚，愁眉蹙损愁肠碎。红粉佳人伤别袂。情何已？登山临水年年是。/常记同来今独至，孤舟晚飏湖光里。衰草斜阳无限意。谁与寄？西湖水是相思泪。”词极凄婉。[词苑丛谈]
　　　　　◎黎廷瑞，鄱阳人。咸淳七年进士，官肇庆府司法参军。入元隐居不仕。有濡溪悼旧《诉衷情》一词：“曲屏深院赴幽期，心事梦云知。佩环零乱何处，江上草离离。/日平西，天似幕，月如眉。依稀还记，两岸杨花，送上船时。”[芳洲集]
　　　　　◎高观国，字宾王，有《永遇乐》词(次韵吊青楼)云：“浅晕修蛾，脆痕红粉，犹记窥户。香断奁空，尘生砌冷，谁唤青銮舞？春风花信，秋宵月约，历历此心曾许。衔芳恨、千年怨结，玉骨来应成土。/木兰艇子，莫愁何在，漫系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。”[竹屋痴语]
　　　　　◎宿州营妓张玉姐，字温卿，技冠一时，见者皆属意。沈子山为狱掾，最所钟爱。罢官日，途次南京，念念不忘，为《剔银灯》词云：“江上秋高霜早，云静月华如扫。候雁初飞，啼螀正苦，又是黄花衰草。等闲临照，潘郎鬓、星星易老。/那堪更、酒醒孤棹，望千里、长安西笑。臂上妆痕，胸前粉泪，暗惹离愁多少。此惜谁表？除非是、重相见了。”其后明道中，张子野、黄子思相继为掾，尤赏之。偶陈师之求古以光禄丞来掌榷酤，温卿遂托其家。仅二年而亡，才十九岁。子思以诗吊之云：“人生第一莫多情，眼看仙花结不成。为报两京才子道，好将诗句哭温卿。”[词苑丛谈]
　　　　　《宫闺小名录》：张玉姐，宿州营妓，归陈师之，早夭。黄子思以诗哭之，其爱姬宜哥死，同葬堤下。
　　　　　《能改斋漫录》：魏繁钦与文帝笺曰：“自左嫃、史妠、謇姐名娼”。《魏志》曰：“文帝令吐夔与左嫃等于宾客之中吹笙鼓琴。”李善注曰：“其史妠、謇姐，盖亦当时之乐人。”以是知妇之称姐，汉魏已然。
　　　　　《词律拾遗》：沈子山途次南京，忆营妓张温卿《剔银灯》词云：“一夜隋河风劲，霜湿水夭如镜。古柳堤长，寒烟不起，波上月无流影。那堪频听，疏星外、离鸿相应。/须信道、情多是病，酒未到、愁肠还醒。数迭兰[《词综》“兰”作“罗”]衾，余香未减，甚时枕鸳重并？教伊须更，将盟誓、后约言定。”[《词综》作“将兰约见时先定”]
　　　　　案：《词律拾遗》、《词综》所载同一词，而《词苑丛谈》所述又是一词，当是沈子山为温卿赋二词也。《拾遗》注此词，后阕第一二句各多一字，《丛谈》所述一词正同，惟《词综》各少一字，“须信道”作“须信酒”，“未到”作“酒到”，不知何所据也。
　　　　　蝶访曰：举世只知嗟逝水，何人微解悟空花。舞衫歌扇，仪态万方，弹指繁华，总随逝水茫茫。回首旧事皆空，岂但海市蜃楼为顷刻幻景哉！亦如雁过长空，影沈秋水矣。
　　　　　◎元符中，饶州举子张焘南宫不利归，妓欲与之俱，而张不可，约半岁必再至，若渝盟一日，则任其从人。张偶以亲之命，后约几月始至京师。首访旧游，其邻僦舍者迎谓曰：“君非饶州张君乎？六娘每恨君失约，日托我访来期于学舍。其母痛折之，而念愈切。前三日，母以归洛阳富人张氏，遂偕去矣。临发涕泣，多与我金钱，令俟君来引观故居毕，乃僦后人。”生入观，则小楼、奥室、欢馆宛然。生戚怆不能自持，迹其所向，百计不能知矣。作《雨中花》云：“事往人离，还似暮峡归云，陇上流泉。奈强分圆镜，枉断哀弦。曾记酒阑歌罢，难忘月底花前。旧携手处，层楼朱户，触目依然。/从来惯向，绣帏罗帐，镇效比翼文鸳。谁念我、而今清夜，常是孤眠？入户不如飞絮，傍怀争及炉烟。这回休也，一生心事，为尔萦牵。”其词盛传于都下云。[玉照新志]
　　　　　◎豫章洪玉父炎，黄山谷之甥，有侍儿小九，知书，能为玉父检阅，甚爱之。尝月夜携登滕王阁，玉父赋诗云：“桃花乱打散花楼，南浦西山送客愁。为理伊州十二叠，缓歌声里看洪州。”后因兵乱失之，玉父怅恨不已，又和前诗云：“西江东畔见江楼，江月江风万斛愁。试问海潮应念我，为将双泪到南洲。”[坚瓠集]
　　　　　◎后山《题柱二首并序》：“永安驿廊东柱，有女子题诗云：‘无人解妾心，日夜常如醉。妾不是琼奴，意与琼奴类。’读而哀之，作二绝句：桃李摧残风雨春，天孙河鼓隔天津。主恩不与妍华尽，何限人间失意人。/从昔婵娟多命薄，如今歌舞更能诗。孰知文雅河阳令，不削琼奴柱下题。”注：“《青琐高议》载琼奴姓王氏，王郎中幼女。父死，失身于赵奉常家，为主母凌辱，道出淮上，书其事于壁，见者哀之。王平甫为作歌云。”[后山诗注]
　　　　　◎山谷《次韵马中玉水仙花》诗：“淤泥解出白莲藕，粪壤能开黄玉花。可惜国香天不管，随缘流落小民家。”自注：“时闻民间一事如此。”此诗盖山谷借以寓意也。高子勉所作《国香》诗序云：[案：高子勉名荷，江陵人，诗长不载]“国香，荆渚田氏侍儿名也。黄太守自南溪召为吏部员外郎，留荆州，乞守当涂，待报，所居即此女子邻也。太史偶见之，以为幽闲姝美，目所未睹。后其家以嫁下里贫民，因赋此诗以寓意，俾予和之。后数年，太史卒于岭表，当时宾客云散，此女既生二子矣。会荆南岁荒，其关鬻之田氏家。田氏一日邀予，置酒出之，掩抑憔悴，无复故态。坐间话当时事，相与感叹。予请田氏名曰‘国香’，以成太史之志。政和三年春，京师会表弟汝阴王性之，问太史诗中本意，因道其详，乃为赋之。”[山谷诗内集注]
　　　　　《乐善录》：黄鲁直好作艳语，诗词一出，人争传之。时法云老秀诃之曰：“公文词之富，翰墨之妙，甘施于此乎？”公曰：“某但空语，初非实践，终不以此堕恶道也。岂亦欲置于马腹中乎？”秀曰：“李伯时但以念想在马腹，堕落不过止其一身。今公艳语，实荡天下心，使其信以为然，荡而不返，则逾越礼法，冒犯廉耻，无不至矣！罪报何止入马腹，定当入泥犁也！”公为之动容。
　　　　　《苕溪渔隐丛话》：苕溪渔隐曰：“余尝读鲁直所作晏叔原《小山集》序云‘余少时闲作乐府，以使酒玩世。道人法秀，独罪余以笔墨劝淫，于我法中，当下犁舌之狱，特未见叔原之作耶。’观鲁直此语，似有憾于法秀，不若伯时之能伏善也。”
　　　　　蝶访曰：好色而淫，则发乎情者，不止乎礼义；不止乎礼义，则无廉耻；无廉耻，安得有气节？悦邻女而赋诗，殆发乎情而不止乎礼义者欤，虽非艳语，不得谓但空语也。
　　　　　◎辛稼轩有姬曰钱钱，年老遣去，为赋《临江仙》赠之云：“一自酒情诗兴懒，舞裙歌扇阑珊。好天凉夜月团团。杜陵真好事，留得一钱看。/岁晚人欺程不识，怎教阿堵流连。杨花榆荚雪漫天。从今花影下，只看绿苔圆。”[复斋漫录]
　　　　　《书史会要》：田田、钱钱，辛弃疾二妾也。因其姓而名之，皆善笔札，常代弃疾答尺牍。
　　　　　《稼轩长短句》：侍者阿钱将行，赋“钱”字赠之云。
　　　　　◎先翰林尝谈国初宇文太学叔通，[《中州集》云：“宇文虚中，成都人，宋黄门侍郎，以奉使见留为翰林学士承旨。”]主文盟时，吴深州彦高[《中州集》云：“吴激，宋宰臣栻之子，王履道外孙，而米芾元章婿也。将命帅府，以知名留之，仕为翰林待制，出知深州，到官三日而卒。”]视宇文为后进。宇文止呼为小吴。因会饮酒间有一妇人，宋宗室子流落，诸公感叹，皆作乐章一阕。宇文作《念奴娇》，有“宗室家姬，陈王幼女，曾嫁钦慈族。干戈浩荡，事随天地翻覆”之语。次及吴彦高，作《人月圆》词云：“南朝千古伤心事，犹唱《后庭花》。旧时王谢、堂前燕子，飞向谁家？偶然相见，[《中州乐府》作“恍然一梦”]仙肌胜雪，云鬟堆鸦。江州司马，青衫泪湿，同是天涯。”宇文览之大惊。自是人乞词，辄曰：“当诣彦高也。”彦高词集篇数虽不多，皆精微尽善，虽多用前人诗句，其翦裁缀辑皆若天成，真奇作也。先人尝云：“诗不宜用前人语。若夫乐章，则翦裁古人语亦无害，但要能使用尔。如彦高《人月圆》，半是古人句，其思致含蓄甚远，不露圭角，不尤胜于宇文自作者哉。”[归潜志]
　　　　　《北窗炙輠录》：宇文虚中始陷于金，后仕为国师，遂得其柄，令南北讲和。太后之归，资其力也。后欲挟渊圣以归，为人告变，论死。
　　　　　《容斋随笔》：先公在燕山，赴北人张总侍御家集。出侍儿佐酒，中一人意状摧抑可怜，扣其故，乃宣和殿小宫姬也。坐客翰林直学士吴激，赋长短句记之，闻者挥涕。[案：《随笔》所述吴词同上稍异数字，不再录]
　　　　　《芦浦笔记》载《念奴娇》—词，谓士夫到中原有感而作，词曰：“疏眉秀目，向樽前、依旧宣和装束。贵气盈盈风韵爽，举止知非凡俗。皇室宗姬，陈王爱女，曾嫁貂蝉族。干戈流荡，事随天地翻覆。/珠泪揾了偷弹，劝人饮尽，愁怕吹笙竹。留落天涯俱是客，何必平生相熟。旧日容华，如今憔悴，付与杯中醁。兴亡休问，为子且嚼船玉。”
　　　　　《却扫篇》：政和间，采周之壬姬之称而改公主曰帝姬，郡主曰宗姬，县主曰族姬。公主之号，建炎初复之。
　　　　　《渑水燕谈录》：故事，亲王女皆封郡、县主。赵昔以元勋，诸女封郡主。高怀德二女，特封县主。当时礼官不言其失，谏官不言其非，此典礼之误也。
　　　　　《买愁集》：徽宗行至平顺州，止驿舍，见歌女曰：“我百王宫魏王女孙也。”张孝纯词云：“疏眉秀盼，向春风、犹是宣和装束。”[徽宗见此女于平顺州，张孝纯在云中府粘罕席上见之，因所述独异，故节录之]
　　　　　案：宇文虚中所赋《念奴娇》迭见记载，而《买愁集》所述独异，又作魏王女孙，不知何所据也，俟再考。
　　　　　◎王蒙《忆秦娥》词，自记云：“余观《邵氏闻见录》，宋南渡后，汴京故老呼妓于废圃中豪饮，歌太白《秦楼月》一阕，坐中皆悲感，莫能仰视。良由此词乃北方怀古，故遗老易垂泣也。”[铁网珊瑚]
　　　　　案：《词综补遗》：王蒙字叔明，号黄鹤山樵。元末官理问。入明，官泰州知州。因其所记，盖引述宋南渡后汴京故老遗事，特节录之。
　　　
　　　惑溺
　　　　　◎高疏寮守括日，有籍妓洪渠者，慧黠过人。一日，歌《真珠帘》词，至“病酒情怀犹困懒”，使之演其声，若病酒而困懒者，疏寮极称赏之。适有客云：“卿自用卿法。”高因视洪云：“吾亦爱吾渠。”遂与脱籍而去，以此得啧言者。[癸辛杂识]
　　　　　◎东坡任长安倅，眷一乐妓，为内所制，则自求死，家人惧而从之。后为陕漕，竟留于家。洁白而陋，人目曰“雪兽头”。[江邻几杂志]
　　　　　◎王景，莱州掖人。宋初加守太保，封太原郡王，卒赠太傅，迫赠岐王，谥元靖。初，景之奔晋也，妻坐戮，二子逃获免。晋祖待之厚，赏赐万计。尝问景所欲，对曰：“臣自归国，受恩隆厚，诚无所欲。”固问之，景稽颡再拜曰：“臣昔为卒，尝负胡床从队长出入，屡过官妓侯小师家，意甚慕之。今妻被诛，诚得小师为妻足矣。”晋祖大笑，即以小师赐景，景宠嬖之。后累封楚国夫人。侯氏尝盗景金数百两，私遗旧人，景知而不责。[宋史]
　　　　　◎唐询，字彦猷。少刻励自修，已而不固所守。及知湖州，悦官妓，取以为妾。[宋史]
　　　　　◎汪仲嘉谪南康，寓居僧舍，尝招郡僚宴集，官娼咸在。有姓杨及李者，于群辈中艺色差可采，理椽主李，户掾主杨，席间时时相与嘲戏。理掾顾谓户曰：“‘尔爱其羊，我爱其礼。’固载之《鲁论》，无用相笑也。”坐客哂之，而求其所以为对者。教授糜周卿正与汪公对奕，糜争劫思行，星子沈令从旁咕嗫，汪曰：“我已有对矣！‘旁观者审，当局者迷’。”众击节嗟赏，以为名对，各为之满饮一觞。一时戏语，遂为风流清话。[夷坚志]
　　　　　蝶访曰：女色无定美，宠至美则多，西子、毛嫱未必果美妇人，亦溺于所爱者美之耳。世之各蔽所爱者，互相嘲笑，不知旁观更有齿冷者矣。
　　　　　◎晏元献为京兆，辟张子野为通判。新纳侍儿，公甚属意。子野能为诗词，公雅重之，每张来邸，令恃儿出侑觞，往往歌子野所为之词。其后王夫人寝不容，公即出之。一日子野至，公与之饮。子野作《碧牡丹》词，令营妓歌之，至末句，公闻之怃然，曰：“人生行乐耳，何自苦如此！”亟命于宅库支钱若干，复取前所出侍儿。既来，夫人亦不复谁何也。子野词云：“步帐摇红绮。晓月堕，沈烟砌。缓板香檀，唱彻伊家新制。怨入眉头，敛黛峰横翠。芭蕉寒，雨声碎。/镜华翳。闲照孤鸾戏。思量去时容易。钿盒瑶钗，至今冷落轻弃。望极蓝桥，但暮云千里。几重山？几重水？”[道山清话]
　　　　　《画墁录》：晏丞相领京兆，辟张先都官通判。一日，张议事府中，再三未答。晏公作色，操楚音曰：“本为辟贤会，贤会道无物似情浓，今日却来此事公事！”
　　　　　《过庭录》：张子野郎中《一丛花》词云：“伤高怀远几时穷，无物似情浓。离愁正引千丝乱，更南陌、飞絮濛濛。嘶骑渐遥，征尘不断，何处认郎踪？/双鸳池沼水溶溶，南北小桡通。梯横画阁黄昏后，又还是、斜月帘栊。沉恨细思，不如桃李，犹解嫁东风。”一时盛传，欧阳永叔尤爱之，恨未识其人。子野家南地，以故至都谒永叔，阍者以通，永叔倒屣迎之曰：“此乃桃李嫁东风郎中。”
　　　　　蝶访曰：情根斩断，非大智慧人不能。观晏公何自苦如此，一语知侍儿去后，公有寝不安、食不饱者矣夫，岂关子野之词而取回哉。
　　　　　◎元丰初，虏人来议地界，韩缜玉汝自枢密都承旨出分画。玉汝有爱妾刘氏，临行剧饮通夕，且作乐府词留别。翌日，神宗已密知，忽诏步军司遣兵为搬家追送之。玉汝初莫测所因，久之，方知其自乐府发也。盖上以恩礼待下，虽闺门之私，亦恤之如此，故中外士大夫无不乐尽其力。刘贡父，玉汝姻党，即作小诗寄以戏之云：“票姚不复顾家为，谁谓东山久不归？卷耳幸容携婉娈，皇华何啻有光辉。”玉汝之词，由此亦盛传于天下。[石林诗话]
　　　　　《乐府纪闻》：韩缜有爱姬能词，韩奉使时，姬作《蝶恋花》送之。神宗知之，遣使送行。玉汝莫测中旨何自而出，后乃知姬人别曲传入内庭也。韩亦有“锁离愁”词，此《凤箫吟》咏芳草以留别，与周美成《兰陵王》咏柳以叙别同意。后人竟以“芳草”为调名，则失《凤箫吟》原唱义矣。《词律》载韩缜《芳草》词，首作“锁离愁”，词云：“锁离愁，连绵无际，来时陌上初熏。绣帏人念远，暗垂珠露，泣送征轮。长行长在眼，更重重、远水孤村。[《词综》“村”作“云”]但望极楼高，竟日目断王孙。/消魂。池塘别后，曾行处，绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。”
　　　　　《容斋续笔》：韩庄敏公缜，字玉汝，盖取君子以玉比德，缜密以栗，及王欲玉汝之义，前人未尝用之，最为古雅。
　　　　　《汉书》霍去病为票姚校尉，服虔曰“音票摇”，师古曰：“票音频妙反。姚音羊召反。票姚，劲疾之貌。荀悦《汉纪》作票鹞字。”今读者音飘摇，则不当其义，然如唐李杜及我本朝诸公，亦皆作平声，皆从服音，不取颜说。非不取颜说也，以颜氏未正音义之前，人皆从服音，故后人亦相沿袭而用之欤。
　　　　　◎宋子京多内宠，后庭曳罗绮者甚众。尝宴于锦江，偶微寒，命取半臂，诸姬各送一枚，凡十余枚皆至。子京视之茫然，恐有厚薄之嫌，竟不敢服，忍冷而归。[东轩笔录]
　　　　　《中华古今注》：尚书上仆射马周上疏云：“士庶服章，有所未通者，臣请中单上加半臂，以为得礼。其武官等诸服长衫，亦谓判余，以别文武。”诏从之。
　　　　　◎韩康公绛子华谢事后，自颖入京看上元，至十六日，私第会从官九人，皆门生故吏，尽一时名德。如傅钦之、胡宽夫、钱穆父、东坡、刘贡父、顾子敦，皆在坐。穆父知府至晚，子华不悦。坡云：“今日为本殿烧香人留住。”坐客大笑。[钱形肖九子母丈夫也]方坐，出家妓十余人。中宴后，子华新宠鲁生舞罢，为游蜂所螫。子华意不甚怿久之，呼出，持白团扇，从东坡乞诗。坡书云：“窗摇细浪鱼吞日，舞罢花枝蜂绕衣。不觉南风吹酒醒，空教明月照人归。”上句记姓，下句书蜂事。康公大喜。坡云：“惟恐他姬厮赖，故云耳。”客皆大笑。[侯鲭录]
　　　　　《过庭录》：韩康公子宗武文叔，贤而有才。康公有爱妾曰蟾奴。康公身后家资巨万，妾尽携他适。文叔默然不较，乡里服焉。
　　　　　《老学庵笔记》：钱穆父风姿甚美，有九子。都下九子母祠，作一巾纻美丈夫于西偏，俗以为九子母之夫，故都下谓穆父为九子母夫。
　　　　　◎李资政邦直，有与韩魏公书云：“前书戏问玉梳金篦者，侍白发翁几欲澹死矣。然常山颇多老伶人，吹弹甚熟，日使教此五六人，近者稍便串，异时愿传饮期一嚼觞也。”玉梳金篦，盖邦直之侍姬。人或问其命名之意，邦直笑曰：“此俗所谓和尚置梳篦也。”又有与魏公书云：“旧日梳篦固无恙，亦尝增添三两人，更似和尚撮头带子尔。”[墨庄漫录]
　　　　　◎文潞公洛阳居第，袁象先旧基，屋虽不甚宏大，晚得其旁羡地数亩，为园号“东田”。日挟家童数辈肩舆，与宾客姻戚共游无虚时。既罢，遣声妓，取营籍十余人，月赋以金，每行必命之执事，人以为适。时公年已高，舍家居而适别馆，且未免平昔之好，则犹若有少劳者。[蒙斋笔谈]
　　　　　◎张子野能为诗及乐府，至老不衰。居钱塘，苏子瞻作倅时，子野年已八十余，视听尚精强，家犹蓄声妓。子瞻尝赠以诗云：“诗人老去莺莺在，公子归来燕燕忙。”盖全用张氏故事戏之。[石林诗话]
　　　　　◎东坡公云：日者王寔、王宁见访，实韩持国少傅婿也。因问持国安否，寔、宁皆曰：“自致尤好欢，尝谓：‘吾已癃老，且将声乐酒色以娱年，不尔无以度日。’”东坡曰：“惟其残年，正当不尔。君兄弟至亲且旧，愿为某传一语于持国可乎？”寔、宁曰：“诺。”[师友谈记]
　　　　　《避暑录话》：韩持国喜声乐，遇极暑辄求避，屡徙不如意，则卧一榻，使婢执板缓歌不绝声，展转徐听。或颔首抚掌，与之相应，往往不复挥扇。范德孺喜琵琶，暮年苦夜不能睡，家有琵琶、筝二婢，每就枕即使杂奏于前，至熟寐乃方得去。
　　　　　蝶访曰：有皓齿青娥者，为伐命之斧，此纪道德云然也。若残年而犹嗜声乐酒色，不更自促其年乎？尝闻《隋遗录》谓帝自达广陵，沈湎失度，每睡须摇动四体，或歌吹齐鼓，方就一梦。韩、范殆相类耳。
　　　　　◎章申公在睦州，暮年有妾曰蒨英，有殊色，公宠嬖之。一日，其子援至所居乌龙寺僧房，有玉界尺在案上，乃公所爱。因究其所从，群婢共言与僧通已久。公怒，令为爨婢，布衣执爨而已，未尝箠也，而罪群婢不能防闲，缚而尽箠之。蒨英既执爨，请令十二县君供过，乃援妻也。缚其僧，箠而送郡，其供出事目如牛腰，即械送狱。郡守方通亲鞫而亟断之，杖其背，厅事震动，而僧不动如山。蒨英执爨四十日，衣敝。申公思之，令援曰：“十二县君不须出，令蒨英依旧伏侍，蒨英却著旧衣。”蒨英坚不肯著。呼至前，曰：“相公送至州县则送之，蒨英不著好衣，不伏侍相公！蒨英宁死尔！”言讫，吞气而死。[默记]
　　　　　◎李昭亮，字晦之，明德太后兄继隆子也。虽以恩泽进，然习军中事，既统宿卫，政尚严，多所建请。万胜、龙猛军蒲博争胜负，彻屋椽相击，士皆惶骇，昭亮捕斩之，杖其主者，诸军为之股慓。帝祠南郊，有骑卒亡所挟弓，会赦，当释去，昭亮曰：“宿卫不谨，不可贷！”卒配隶下军，禁兵自是顿肃。昭亮妻早亡，内嬖三妾迭预家政，莫能制也。[宋史]
　　　　　◎李全扰淮时，史相弥远在朝堂束手无策。讹传全军渡江，史夜半披衣起，爱宠林夫人随后，见史欲投池中，林急扶住，泣曰：“相公且少耐区处。”数日后，即得赵揆捷书。[三朝野史]
　　　　　《宋史纪事本末》：李全能运铁枪，号李铁枪。
　　　　　蝶访见《唐文粹》云：“猩猩性喜酒，且好屐，卒为人掩得之。呜呼！酒屐之于猩猩，亦犹利欲之于人也。猩猩知酒屐之祸己，而不免死酒屐之中；人知利欲之丧真，而不能超利欲之外。但知猩猩不能割弃所好，而不知猩猩亦将笑吾之念念恋乎火坑也。”此论语极痛切，发人猛省，亟录之以为惑溺女色者诫。
　　　
　　　侈纵
　　　　　◎张镃功甫，号约斋，循忠烈王诸孙，能诗，一时名士大夫莫不交游。其园池、声妓、服玩之丽甲天下。尝于南湖园作驾霄亭于四古松间，以巨铁絙悬之空半，而羁之松身。当风月清夜，与客梯登之，飘摇云表，直有挟飞仙溯紫清之意。王简卿侍郎尝赴其牡丹会，云：“众宾既集，坐一虚堂，寂无所有。俄问左右曰：‘香已发未？’答云：‘已发。’命卷帘，则异香自内出，郁然满座。群妓以酒肴丝竹次第而至。别有名姬十辈皆衣白，凡首饰衣领皆绣牡丹，首戴照殿红。一妓执板奏歌侑觞，歌罢乐作乃退。复垂帘，谈论自如。良久，香起卷帘，如前别十姬易花与服而出，大抵簪白花则衣紫，紫花则衣鹅黄，黄花则衣红。如是十杯，衣与花凡十易。所讴者皆前辈牡丹名词。酒竟，歌者、乐者无虑百数十人，列行送客。烛光香雾，歌吹杂作，客皆恍然如仙游也。功甫于诛韩有力，赏不满意，又欲以故智去史，事泄，谪象台而殂。[齐东野语]
　　　　　《紫桃轩杂缀》：张功甫豪侈而有清尚，尝来吾郡海盐，作园亭自恣。令歌儿衍曲务为新声，所谓海盐腔也。
　　　　　《云薖淡墨》：张约斋镃，喜延湖海之士。一日午酌数杯后，命左右作“银丝”供，且戒之曰：“调和好，又要有真味。”众谓鲙也。良久，出琴一张，琴师弹《离骚》，始知“银丝”，琴弦也。“调和好”，调弦也。“有真味”，盖取陶渊明琴中有真味也。
　　　　　国朝仁和朱文藻书《南湖集》后云：“牡丹之会，王简卿尝一赴之，如《齐东野语》所述，可谓极声妓之盛矣，而集中拥绣堂看天花《好事近》词云：‘手种满园花，瑞露一枝先坼。[《玉照堂词》原注：瑞露，紫牡丹新名也]拄个杖儿来看，两三入门客。’又何其清况若是。公有小姬，放翁会饮则有赠诗书扇之新桃。公集中于《梦游仙》题下云：‘小姬病起，幡然有入道之志。’正与自咏诗所谓‘红裙遣去如僧榻，白发梳来称道冠’之语合。故史魏公浩《慧云寺记》称其闲居远声色，薄滋味，矻矻诗文，自处不异布衣臞儒。而明之吴本如作公祠记，遂疑史语非实录。然公不云乎，‘光明藏中，孰非游戏？若心常清净，离诸取著于有差别境中，而能常入无差别定，则淫房酒肆遍历道场，鼓乐音声皆谈般若。’后之论公者，正当作如是观耳。”
　　　　　蝶访阅《南湖集》，附录《赏心乐事序》中自谓排比十二月燕游次序，名之曰“四并集”，燕游名目逐月逐事列出。周密《武林旧事》曾载入焉。即史魏公亦谓桂隐[功甫自谓诸处总名]林泉在钱塘为最胜，张子卜筑，池台馆宇，门墙道路，凡经行宴息，悉命佳名而各有诗。[“桂隐林泉”云云，史浩题《南湖集》十二卷后语也，见《永乐大典》]以此证之,谓非席丰履厚，穷极奢侈，能如是乎！味功甫词中“拄个杖儿”句，及诗中“红裙白发”句，又其所论云云，殆晚年疲役，幡然自悟，静持此心，是儒家改过法，亦佛门忏悔法，自是功甫天姿异人处。
　　　　　◎张耆既贵显，尝启章圣，欲私第置酒，以邀禁从诸公，上许之。既昼集尽欢，曰：“愿毕今夕之乐，幸毋辞也。”于是罗帏翠幕，稠迭围绕，继之以烛，列屋娥眉，极其殷勤，豪侈不可状。每数杯，则宾主各少歇。如是者凡三数，诸公但讶夜漏如是之永。暨其彻席，出户询之，则云已再易昼夜矣。[挥麈后录]
　　　　　《云麓漫钞》：王明清，字仲言，有《挥麈录》载“张耆既贵显”一则，谓实恐未必然。盖侍从官有朝衣达旦欲入局治事，凡人一昼夜不寝辄困倦，岂有两昼夜不寝而不觉，朝廷为之废务？殆仙子烂柯之说矣，所以孟子有尽信书之叹。
　　　　　◎大宋居政府，上元夜在书院内读《周易》，闻小宋点华灯拥歌妓，醉饮达旦。谕所亲诮让云：“相公寄语学士，闻昨夜烧灯夜宴，穷极奢侈，不知记得某年上元，同在州学内吃齑煮饭时否？”学士笑曰：“却须寄语相公，不知某年某月某日，同吃齑饭是为甚底？”[豪谱]
　　　　　《老学庵笔记》：宋景文好客，会宾于广厦中，外设重幕，内列宝炬，歌舞相继。坐客忘疲，但觉漏长，启幕视之，已是二昼，名曰不晓天。
　　　　　《宋史》：祁兄弟皆以文学显，而祁尤能文，善议论，然清约庄重不及庠。论者以祁不至公府，亦以此云。
　　　　　《直斋书录解题》：景文清约庄重不逮其兄，以此不至公辅。所撰《唐书》列传，不称良史。
　　　　　考《老学庵笔记》，谓长夜饮，或以为达旦，非也。薛许昌《宫词》云：“画烛烧阑暖复迷，殿帷深密下银泥。开门欲作侵晨散，已是明朝日向西。”此所谓长夜之饮耳。案：放翁辨长夜饮，即援引宋景文好客云云，至《挥麈后录》所载张耆一则，蝶访谓殆与宋景文同，亦是二昼，或饮散又近上灯时，即可云再易昼夜，亦极言其豪侈，夜字未可泥煞，赵彦卫之驳王明清，未免拘执矣。
　　　　　蝶访曰：富贵功名，苟得志如祁者恒多，如庠者盖寡，然有“福不可享尽”一语，正非无所见而云然也，证诸《宋史》之论庠、祁，古人岂欺我哉。
　　　　　◎蒲宗孟，字传正，阆州新井人。第进士，其后拜尚书左丞；仅一岁，御史论其荒于酒色，及缮治府舍过制，罢知汝州。宗孟趣尚严整而性侈汰，藏帑丰。每旦，刲羊十、豕十，然烛三百，入郡舍。或请损之，愠曰：“君欲使我坐暗室忍饥耶！”常日盥洁，有小洗面、大洗面、小濯足、大濯足、小大澡浴之别。每用婢十数人，一浴至汤五斛。他奉养率称是。尝以书抵苏轼云：“晚年学道有所得。”轼答之曰：“闻所得甚高，然有二事相劝：一曰慈，二曰俭也。”盖针其失云。[宋史]
　　　　　◎驸马都尉高怀德，以节制领睢阳岁久，性颇奢靡，而洞晓音律，故声伎之妙，冠于当时。法部中精绝者，殆不过之。宋城南抵汴渠五里有东西二桥，舟车交会，民居繁夥，娼优杂户，厥类亦众，然率多鄙俚，为高之伶人所轻诮。每宴饮乐作，必效其朴野之态，以为戏玩，谓之《河市乐》。迄今俳优常有此戏。[沂公笔录]
　　　　　《懒真子》：驸马都尉之名起于三国，故何晏尚魏公主，谓之驸马都尉。不独官名以驸马给之，盖御马之副，谓之驸马，从而给之，示亲爱也。
　　　　　◎谢伋《曾使君新词序》：“临海使君南丰曾侯惇，字谹父，以故相孙习知台阁，工文辞，年逾二十。当全盛时，官中都，诸公贵人，一口称荐，王邸戚里，名胜豪杰，莫不愿交；而谹父亦善与人交，笑言霍靡，各适其意，名声一日满京师。酒酣耳热，遗簪堕珥之前，滑稽放肆之词播在乐府，下至流传平康诸曲，皆习歌之，以是乐府尤著，盖识其小者。轻千金，重然诺，夸承平公子之豪。政和十三年，岁在丙寅，谹父来守临海，既秩满去郡，门生故吏相与裒次新词，属黄岩长刻诸板。将传之，又属伋为序，伋应之曰：‘曾侯知我不能度曲，尝觞我，顾其侍儿诵东坡前后《赤壁》二赋，曰：听此文也，毕之何敢序侯词！’则又合词来请曰：‘是亦侯之心也。’固辞不获，故序其所见闻者如上。”[赤城集]
　　　　　《药寮丛稿》：谢伋字景思，自号药寮居士。曾谹父使君《招客双岩堂》诗云：“云篆长悬纪岁年，凤池人去政声传。风流继踵今诗伯，物色分留到绮筵。”
　　　　　◎梅执礼，字和胜，家故贫，幼又丧父，其母胡教以读书。中崇宁五年进士第，朝宦日，素与王黼善。黼尝置酒其第，夸示园观女乐之盛，有骄色。执礼曰：“公为宰相，当与天下同忧乐，今方腊流毒吴地，疮痏未平，岂歌舞宴乐时耶!”退又以诗戒之，黼愧怒，执礼上疏求去。[浦阳人物记]
　　　　　《秀水闲居录》：王黼作相，初赐第相国寺东，又赐第城西竹竿巷，穷极华侈，累奇石为山，高十余丈，便作二十余处，种种不同，如螺钿阁子，即梁柱、门窗、什器，皆螺钿也。琴光漆花、罗木雕花、碾玉之类，悉如此。第之西号西村，以巧石作山径，诘屈往返数百步，间以竹篱茅舍，为村落之状。都城相第乃有村名，识者以为不祥也。
　　　　　蝶访曰：富不与骄期，而骄自至；骄不与罪期，而罪自至；罪不与死期，而死自至者，言人受福之过，而不得其制也。夫物禁太盈，日盈则昃，月满则亏，理之必然也。观于此，可不兢兢焉持盈而保泰乎。奈世之过分逾量者多，故鲜有克终之美而无颠覆之患者矣。
　　　　　◎寇莱公有妾蒨桃。公自相府出镇北门，有善歌者至庭下，公取金钟独酌，令歌数阕。公赠之束绫，歌者未满意，蒨桃自帘内窥之，立为诗二首呈公曰：“一曲清歌一束绫，美人犹自意嫌轻。不知织女萤窗下，几度抛梭织得成!/风劲衣单手屡呵，幽窗轧轧度寒梭。腊天日短不盈尺，何似妖姬一曲歌。”公和曰：“将相功名终若何，不堪急景似奔梭。人间万事何须问，且向樽前听艳歌。”[翰府名谈]
　　　　　《国老谈苑》：寇莱公有饮量，每饮宾席，尝阖扉辍骖以留之。未尝点油，虽溷轩马厩，必用蜡炬。
　　　　　《乐善录》：寇莱公自少年富贵，不点油灯，尤好夜宴剧饮，虽寝室亦然烛达旦。杜祁公为人清俭，在官未尝然官烛。油灯一炷，荧然欲灭，与客相对清谈而已。二公皆名臣，而奢俭不同。然祁公寿考终吉，莱公晚年有南迁之祸，遂殁不返，虽其不幸，亦可为戒。
　　　　　蝶访曰：夫物俭则常足，常足则乐而得美名，祸咎远矣。侈财常不足，不足则忧而得訾恶，福亦远矣。世有舍乐美而宁趋忧訾者，信乎为惑也已。
　　　　　◎淳祐间，吴妓徐兰擅名一时，吴兴乌墩镇有沈承务者，其家巨富，慕其名，遂驾大舟往游焉。徐知其富，初至则馆之别室，开宴命乐，极其精腆。至次日，复以精缣制新衣一袭奉之，至于舆台各有厚犒，如此兼旬，未尝略有需索。沈不能自已，以白金五百星，并彩缣百匹馈之。凡流连半年，糜金钱数百万而归。于是徐兰之声播于浙右，豪侠少年无不趋赴。其家虽不甚大，然堂馆曲折华丽，亭榭园池无不具，至以锦缬为地衣，乾红四紧纱为单衾，销金帐幔，侍婢执音乐十余辈，金银、宝玉、器玩、名人书画、饮食受用，莫不精妙。其后死葬于虎丘，太学生边云遇于墓铭云：“此亦娼中之贵者，”其后如富沙之唐媚、魏华、苏翠，京口之邢蕊、韩香，越之杨花、缪翠，皆以色艺称。士大夫之不自检者，往往为其所污，屡见之于白简云。[癸辛杂识]
　　　　　◎晁冲之，字叔用，初字用道。举进士，与陵阳喻汝砺为同门生。少年豪华自放，挟轻肥，游帝京，狎官妓李师师，缠头以千万，酒船歌板，宾从杂沓，声艳一时。绍圣初党祸起，群从多在党中，被谪逐，遂飘然栖遁于具茨之下，号具茨先生。十余年后，重过京师，作无题诗二首，为时所传。[无题二律，即叔用追感往昔所作，以示江子之者。见狎昵门，不复录。(注：查《宋诗纪事》卷三十三，应为《追往昔二首示江子之》)]时诸公谋欲用之，高挹不顾。[宋诗钞]
　　　　　◎张于湖孝祥知京口，王宣子佐代之。多景楼落成，于湖为大书楼匾，公库送银二百两为润笔。于湖却之，但需红罗百匹。于是大宴合乐，酒酣，于湖赋词，命妓合唱甚欢，遂以红罗百匹犒之。[癸辛杂识]
　　　　　《花庵绝妙词选》：黄叔旸云：“于湖有《紫薇雅词》，汤衡为序，称其平昔未尝著稿，笔酣兴健，顷刻即成，却无一字无来处。”
　　　　　◎建中贞元间，藩镇至京师，多于旗亭合乐，郭汾阳缠头彩率千匹，教坊梨园小儿所劳各以千计。元丰中，刘伯寿谢事后，以议乐召至京师，已事得请，薄有沾赉，与唐沈丁竦皆期望日阅于樊楼，凡京籍者率造焉。未几，种谔自鄜延陈边事到阙，一日期集于樊楼，服紫花织成袍，金束带，刘、沈皆葛巾鹤氅，都人观者颇塞。是日，谔挥散亦数千人。神宗密令黄门窥之，既而谔辞，上举贞元故事，勉以郭、浑功名。[画墁录]
　　　　　蝶访曰：“酒满樽中，屡极诙谐之饮；钱流地上，曾无鄙吝之心。”此谢景思《四六谈麈》中语也。时际升平，四方安乐，故士大夫俱尚豪华，而尤喜狭邪之游，流连竟日，传播一时，自诩风流，艳声特著。然而以此丧身破家者有之，以此败名误事者有之，而人不知醒。譬诸饮酒常在醉乡，是诚何心哉！
　　　
　　　宋艳卷九
　　　僭窃
　　　　　◎张俊有爱妾，钱塘妓张秾也。知书，俊文字秾皆与之。柘皋之役，俊发书嘱秾照管家事。秾有书报俊，引霍去病、赵云不问家事以坚其心，且言：“今日之事，惟在于宣抚，不当以家事为念，勉思报国。”俊得书释然而喜，遂以其书缴奏。上大喜，亲书奖谕以赐秾，仍加封雍国夫人。[三朝北盟会编]
　　　　　《清波杂志》，尝得一诰词云：“朕眷礼勋臣，既授异姓王之贵；疏恩私室，并侈如夫人之荣。以尔修态横生，芳性和适，会膺无恤之贵，终隆络秀之家。爰锡命书，靡拘常典。用肇封于大郡，俾正位于小君。往服宠光，盏循素履。”绍兴间，权外制某人行，如夫人及修态横生，或者于王言有疑，时勋臣嫡室尚在，正位小君之语亦有疑。
　　　　　《中兴遗史》：俊之妻秦国夫人魏氏，先俊死，即以其爱妾、荣国夫人张氏继室。嫌其同姓，遂改为章氏。
　　　　　《南宋杂事诗》，钱塘厉太鸿鹗诗云：“春来湖上两高峰，滴粉搓酥梦里逢。修态横生花诰笔，此词应是为张秾。”[案：上二句诗意，即左与言于西湖两高峰遇张秾事，见警悟门。下二句即指此诰词也]
　　　　　《南宋杂事诗》，钱塘吴尺凫焯诗云：“亭深乔木贮张秾，直上彤廷认笔踪。不似韩家失机表，劝君余暇诵《车攻》。”[案：诗意盖咏秾报俊书，勉其报国，并以秾书缴奏也]
　　　　　《剡源集》：张忠烈王开国于循，而置邸于杭，所居之坊曰清河，有乔木亭在焉，因为之记。
　　　　　《续宋中兴编年资治通鉴》：绍兴五年，上书《车攻》诗，以赐辅臣曰：“当与卿等勉励，以修政事。”
　　　　　蝶访阅《雪履斋笔记》，亦载俊有爱妾张秾一则，与《三朝北盟会编》同，皆作“雍国”，而《中兴遗史》作“荣国”独异，俟再考。
　　　　　◎韩蕲王之夫人梁红玉，京口娼也。尝五更入府，伺候贺朔，忽于庙柱下，见一虎蹲卧，鼻息齁齁然，惊骇亟走，出不敢言。已而人至者众，复往视之，乃一卒也。因蹴之起，问其姓名为韩世忠。心异之，密告其母谓：“此卒定非凡人。”乃邀至其家，具酒食，至夜尽欢，深相结纳，资以金帛，约为夫妇。蕲王后立殊勋，为中兴名将，梁遂封两国夫人。蕲王尝邀兀术于黄天荡，几成擒矣，一夕凿河遁去。夫人奏疏，言世忠失机纵敌，乞加罪谪。举朝为之动色，其明智英伟如此。[鹤林玉露]
　　　　　国朝杨复吉《梦阑琐笔》引钱蒙叟《韩蕲王墓碑记》谓：王娶白氏秦国夫人、梁氏杨国夫人、茅氏秦国夫人、周氏蕲国夫人。按世止知梁夫人，观此知蕲王正妻乃白氏，余皆妾也。以王功大，故并受封。周氏亦妓女，见王明清《挥麈三录》，茅则未闻。
　　　　　《夷坚志》：淳熙七年，杭州俞绅来为隆兴府钤辖。妻徐氏梦异僧引诣废寺，有故塔遗址，群鸟聚焉。徐氏夙崇礼西方甚谨，觉以语绅，使访厥祥。或以天王院告，因过之，俨然梦境也。徐少时为韩蕲王妾，后乃嫁绅。饶于财，尽捐囊中所藏以造寺。
　　　　　《雪履斋笔记》：张、韩皆中兴名将，皆有奇女子，又皆出微贱，亦奇矣。
　　　　　案：《夷坚志》所云，韩蕲王尚有出妾徐氏，更罕知者。洪文敏乃韩蕲王稍后生人，所述当非无据。
　　　　　◎唐郑光镇河中，宣宗欲封其妾为郡夫人，上表辞焉。书记田绚之词也。宣宗大喜，曰：“谁教阿舅作此好文？”左右以绚对，便欲以翰林召之，以不繇进士遂止。今士大夫肆情昵爱，恨无以自致其上僭，肯辞朝命乎？顷年见长上说，元符间章子厚作相，宗室宗景请再娶，乃以嬖妾出之于外，而托言仕族女。事闻，重黜之。得不有愧于郑光乎？[清波杂志]
　　　　　《五总志》：唐元舅郑光，作镇河东，媵御有敕封夫人。田绚赞光，以表谢而不受，曰：“白屋同愁，已失凤鸣之侣；朱门自乐，难容乌合之人。”宣宗嘉之。杜佑妻梁氏早卒，既久，嬖姬李氏，有敕策为夫人，崔膺劝佑让封梁氏，且为表，其略曰：“以妻为妾，鲁史所禁。”又云：“岂以身贱之时，妻同勤苦；而于名达之后，妾赏封荣！”上怜之，乃并封梁氏。近者公卿姬氏悉加邑号，而尤者疏封大国，岂惟僭越无度，得毋愧于郑、杜？而为门下士者，视之默默，顾不惭于田、崔乎！
　　　　　《宋四六话》：《春渚纪闻》：元符间，宗室有以妾为妻者，因罢开府仪同三司，及大宗正职事，蔡元长行词曰：“既上大宗之印，复捐开府之仪。”章申公谓曾子宣曰：“此语与‘手持金骨之朵，身坐银交之椅’何异!”
　　　　　《贵耳录》：余于有王德者，僭窃九十日为王。有士人被执，作诏曰：“两条胫脡，马赶不前；一部髭髯，蛇钻难入。身坐银交之椅，手执铜锤之朵。翡翠帘前，好似汉高之祖；鸳鸯殿上，有如秦始之皇。应文武百官，不许著草履上殿。”王德就擒，此士人得以此诏免。
　　　　　蝶访阅孙梅《四六丛话》，亦载此则，章申公所云，即此诏中语也。但少异，殆取以嘲戏元长耳。
　　　　　《宋景文公笔记》：国朝有“骨朵子”，直卫士之亲近者。予尝修日历，曾究其义。关中人谓腹大者为“胍乇”，上孤下都，俗因谓“杖头”，大者亦为“胍乇”。后讹为“骨朵”，“朵”亦平声，然“朵”难得音。今为军额，固不可改矣。〇上虞李衍注《笔记》后云：“如‘骨朵’字，盖‘挝’字，古作‘朵’，尝饰以骨，故曰骨朵。后世吏文略去‘廾’。又‘{艹朵}’、‘朵’二声相近，故讹为‘朵’耳。”
　　　　　《青箱杂记》：昔徐温子知训在广陵，作红漆柄骨朵，选牙队百余人，执以前导，谓之朱蒜。
　　　　　《枫窗小牍》：国朝妇人封，自执政以上封夫人，尚书以上封淑人，侍郎以上封硕人，太中大夫以上封令人，中散大夫以上封恭人，朝奉大夫以上封宜人，朝奉郎以上封安人，通直郎以上封孺人。然夫人有国、郡之异，而武臣一准文阶，其后三公大将封带王爵者，妾亦受封，特视正妻减阶耳。
　　　　　《春明退朝录》：凡官诰之制，国夫人销金团窠，五色罗纸七张，晕锦褾袋。郡夫人常使金花罗纸七张，[现在两府，母妻使团窠]法锦褾袋。
　　　　　《蔡中郎集》：妻者，齐也，惟一适人称妻。其余皆妾，位最下，是以不得言妻云也。
　　　　　蝶访曰：并后匹嫡，自古有禁。张、韩不知辞妾封，皆有愧于郑、杜。若宗景恣意昵爱，直肆无忌惮矣！
　　　　　◎王黼作相，请朝假归咸平焚黄，画舫数十，沿路作乐，固已骇物论。绍兴中，秦熺亦归金陵焚黄。临安及转运司舟舫尽选以行，不足，择取于浙西一路。凡数百艘，皆穷极丹雘之饰。郡县监司迎饯，数百里不绝。平江当运河，结彩楼鼓丈，大合乐官妓舞于其上，缥缈若在云间，熺处之自若。[老学庵笔记]
　　　　　◎蒋八座猷，贤者也。尝为中司，有端直声。政和初，上赍鲁公以女乐二八，[别本并作“二人”]蒋公曰：“唐李晟、马燧用武夫要宠私。晋魏绛实陪卿，以和戎得金石。公今出大儒，盖自周公制礼作乐，方致太平，不应下同此辈。宜塞其渐，愿公力辞焉。”鲁公大喜之，然不克用。及政和末，伯氏既联姻戚里，后大辟第，开河路，作复道，以通宫禁。蒋时与吾俱在书局，数大蹙额而唁吾曰：“约之，[案：约之，蔡絛字也]奈何公家而吾言不克用？徒以狂妄几死而已!”祸乱后痛始定，每怀蒋八座语，君子哉![铁围山丛谈]
　　　　　《挥麈后录》：蔡元长少年鼎贵，建第钱塘，极为雄丽，全占江湖山林之胜，今行在殿前司是也。
　　　　　《南宋杂事诗》，仁和陈芝光有句云：“回首蓬莱云气近，殿司营是太师家。”[案：《南宋杂事诗》注“殿前司在凤凰山大内侧，今呼御校场。”]
　　　　　蝶访曰：《书》云“臣罔以宠利居成功”，又云“居宠思危，罔不惟畏”。诚以祸福相倚，其理最确，其机甚微。况处盛满之地，尤易骄恣。所贵遇亢思惕，履盈防晦，戒谨而恐惧也。若秦、蔡之恃宠而骄，干名犯分，罔顾礼法，造成弥天莫大之恶，酿成诛戮籍没之祸，为当时称快，后世恣骂，其势焰熏灼，曾几何时哉！
　　　
　　　残暴
　　　　　◎王继勋，彰德节度饶之子，孝明皇后同母弟也。生时，其母见一人赤发，状貌怪异，入室中，遂生继勋。及长，美风仪，性凶率无赖。以后故，为内殿供奉官、都知、溪州刺史。后累迁至保宁军节度观察留后、领虎捷左右厢都虞候、权侍卫步军司事。继勋所为多不法。时后已崩，上追念后，故不之罪也。乾德四年，继勋复为部曲所讼，诏中书鞫之。解兵柄，为彰国军留后，奉朝请。继勋自以失职，常怏怏，专以脔割奴婢为乐，前后多被害。一日，天雨墙坏，群婢突出，守国门诉冤。上大骇，命中使就诘之，尽得继勋所为不法事。诏削夺官爵，勒归私第，仍令甲士守之。俄又配流登州，未至，改右监门率府副率。开宝三年，命分司西京。继勋残暴愈甚，强市民家子女备给使，小不如意，即杀食之，而棺其骨弃野外。女侩及鬻棺者出入其门不绝，洛民苦之而不敢告。太宗在藩邸，颇闻其事。及即位，人有诉者，命户部员外郎、知杂事雷德骧乘传往鞫之。继勋具伏，自开宝六年四月至太平兴国二年二月，手所杀婢百余人。乃斩继勋洛阳市，及为强市子女者女侩八人、男子三人。长寿寺僧广惠常与继勋同食人肉，令折其胫而斩之。洛民称快。[宋史]
　　　　　◎韩缜，字玉汝，登进士第。其以天章阁侍制知秦州日，尝宴客夜归，指使傅勍被酒，误随入州宅，与侍妾遇。缜怒，令军校以铁裹杖箠杀之。勍妻持血衣，挝登闻鼓以诉，坐落职，分司南京。秦人语曰：“宁逢乳虎，其逢玉汝！”其暴酷如此。缜外事庄重，所至以严称。虽出入将相，而寂无功烈，厚自奉养，世以比晋何曾云。[宋史]
　　　　　◎韩国公王晏，徐州滕人。为军校时，与平陆人王兴善，其妻亦相为娣姒。晏既贵，乃薄兴，兴不能平。晏妻病，兴语人曰：“吾能治之。”晏遽访兴，兴曰：“吾非能医，但以公在陕时止一妻，今妓妾甚众，得非待糟糠之薄，致夫人怏怏成疾耶？若能斥去女侍，夫人之疾可立愈。”晏以为谤己，乃诬以他事，悉案诛其夫妻。[宋史]
　　　　　蝶访曰：车笠盟寒，旧交不念，小人之常情也。当其势焰方张，惟有括囊不言，以避小人之祸己。今兴以愤不能平，而故翘晏短，是真撩蛇虺之头、践虎狼之尾也，鲜有不敢者矣!然晏亦太残忍哉。
　　　　　◎韩香，南徐妓也。色艺冠一时,与大将叶氏子交，闭门谢客，将终身焉。叶父怒，投牒有司，集官军于射圃中，妻以一老卒。香欣然同归，谓曰：“夫妇有礼，汝宜买羊沽酒，召亲故以成礼。”宾至，酒三行，入更衣，久不出，已自刎死矣。[随隐漫录]
　　　　　《山房随笔》：京口韩香，请客作桃符云：“有客如擒虎，无钱请退之。”以其姓为对也。
　　　　　《三朝北盟会编》：张俊、岳飞至楚州，抚谕韩世忠兵。飞回驻于镇江府，知泗州刘纲诣行府禀议。纲曰：“泗州在淮河之北，城郭不固，无兵无食。如有缓急，守乎，弃乎？”飞徐徐言曰：“此是润州，更有何名？”纲曰：“京口。”飞再问之，纲曰：“丹徒。”飞三问之，纲曰：“南徐。”飞曰：“只此是矣。”纲退，大叹服曰：“岳鹏举果有过人者。”
　　　　　◎观察使张渊，绍兴中为江东副总管，居建康。每以高价往都城买美妾，列屋二十人，而御之甚严，小过必挞。尝盛具延客，皆环侍执乐，歌舞精妙，一座尽倾。妾兢兢自将，不敢游目窥视，无论及言谈也。中席，渊起更衣，坐客叶晦叔之侧，一姝最丽，乘间语之曰：“恭人在太尉左右，想大有乐处。”姝惨容不答，但举手指筵上烛云：“绛蜡分明会得。”后晦叔语予曰：“犹忆其风流慧悟也。”[夷坚志]
　　　　　◎杜大中自行伍为将，与物无情，西人呼为“杜大虫”。虽妻有过，亦公杖杖之。有爱妾，才色俱美，大中笺表皆此妾所为。一日，大中方寝，妾至，见几间纸笔颇佳，因书一阕，寄《临江仙》，有“彩凤随鸦”之语。大中觉而视之，云：“鸦且打凤!”于是掌其面，至项折而毙。[今是堂手录]
　　　
　　　覆亡
　　　　　◎蔡京，字元长，兴化仙游人。子鞗，尚茂德帝姬。帝七幸其第，赉予无算。命坐传觞，略用家人礼。厮养居大官，媵妾封夫人。然公论益不与，帝亦厌薄之。京每闻将退免，辄入见祈哀，蒲伏叩头，无复廉耻。燕山之役，京送攸以诗，阳寓不可之意，冀事不成得以自解。见利忘义，至于兄弟为参商，父子如秦越。暮年即家为府，营进之徒，举集其门输货，僮隶得美官，弃纪纲法度为虚器。患失之心无所不至，根株结盘，牢不可脱。卒至宗社之祸，虽谴死道路，天下犹以不正典刑为恨。子八人：儵，先死；攸、翛，伏诛；絛，流白州死；鞗，以尚帝姬免窜；馀子及诸孙，皆分徙远恶郡。[宋史]
　　　　　《清波别志》：蔡京赐第在都城之东，周围数十里。籍没后，赐种师中。未及迁入，一夕煨烬无遗。时有上官悟，作《城东甲第曲》，备书盛衰之变，士皆传诵。其末四句云：“皇天去人不盈尺，怙势骄淫神所厄。君不见乔木参天独乐园，至今人道温公宅。”上官悟，邵武人。
　　　　　《词苑丛谈》：蔡京既南迁，中路有旨，取所宠姬慕容、邢、武三人，以金人指名来索也。京作诗云：“为爱梅花三树红，年年岁岁惹春风。如今去逐他人手，谁复樽前念老翁？”行至潭州，赋《西江月》云：“八十一年住世，四千里外无家。如今流落向天涯，梦到瑶台阙下。/玉殿五回命相，彤廷几度宣麻。止因贪恋此荣华，便有如今事也。”遂穷饿以死，门人醵钱葬之。老奸到头狼狈至此，可快亦可怜。按蔡死时年止八十，此必恶之者托名为之也。又见《宣和遗事》亦有此词，首句是“八十衰年初谢，三千里外无家”，或是京作，亦未可定也。
　　　　　蝶访阅《蓉塘纪闻》，载金人索蔡京姬事，系据《挥麈录》也。止一诗，诗中作“桃”花，仅异此一字。后有论曰：“吁，京于二三侍女恋恋不能忘情如此，而上误天子，下误苍生，毁人家国，败及天下，宁不可寒心乎！”
　　　　　◎王黼居相位当全盛时，又宠幸一时，故穷极富贵。于寝室置一榻，用金玉为屏，翠绮为帐，围以小榻数十，择美姬处之，名曰“拥帐”。后事变，行至辅固村，于道旁小憩食油饼次，有一旧亲近使臣自京城来参，因说时事，语未竟，开封府吏踵至，出御笔即戕之。人生富贵可保终身享用乎？[清波别志]
　　　　　《靖康遗录》：是日藉王黼第，得金宝以亿万计。初，黼赐第于阊阖门外，周围数里。其正厅事以青铜瓦盖覆，宏丽壮伟。其后堂起高楼大阁，辉耀相对。又于后园聚花石为山，中列四巷，俱与民间娼家相类。与李邦彦辈游宴其中，朋邪狎昵，无所不至。及至籍没，百姓争入剽掠，官不能禁，斩数人而后已。黼出城数十里至负固村，追斩其首，百姓谓之负国村云。
　　　　　《靖康前录》：二十四日，府尹聂山进札子，乞追王黼行。遣差人追及于应天府杞县之南十里负固村，遂戮之，函首京师。随行金帛，不可胜数，尽为小寇剽掠。差度支郎中邢倞籍其家财。倞措置无术，小人乘隙鼓倡争入府第。绢七千余匹，钱三千余万，金玉之类，为群小攘夺者三分之一。王时雍领尹诈称：“般纳王黼家者，以次第给偿，优者推恩。”众赍金帛入黼第，即得首领者二十余人。枭首令众，余皆弃物而遁。
　　　　　《靖康别录》又云：黼至雍丘县城南二十里永丰乡负固村，为盗所杀，取到首级申，盖开封府奏也。
　　　　　《中兴姓氏奸邪录》：王黼，字将明，开封人也。崇宁二年，登进士第。蔡京喜之，累擢为翰林学士。厚结内侍，梁师成辈多荐引之者。宣和初，师成荐为少宰，惟谄佞师成，凡事行其意而已。每入禁中，为柔曼之容，效俳优诨话以悦上意。置应奉司于其家，公然卖官，取赃无厌。京师为之语曰：“三百贯直通判，五百贯直秘阁。”其无廉耻如此。
　　　　　《三朝北盟会编》：黼事宦者梁师成为父，与折简，必呼之为恩府先生。黼面洁白，若美妇人，而目晴须发尽金黄，且豺声。黼又同蔡攸每罢朝出省，时时乘宫中小舆。召入禁中，为谈笑或涂抹粉墨作优戏，多道市井谣言媟语以媚惑上。时因谑浪中以谮人，辄无不中。会上内禅，百寮入贺，上下咸有喜色，而黼独面若死灰，未几诛死矣。且黼士人也，又以才学受知君相，其富贵可立致。乃曲径苟得一时之味，因甘之流而不返。夫既以非道而进，后必以非道而终决矣。
　　　　　蝶访阅沈作喆《寓简》云：“吾为儿时，见蔡氏京、攸父子，及王黼、童贯、梁师成辈，皆势倾天下。及靖康之败，屠戮如狗彘。夫以非材居大位，以非道擅重权，未有不亡者也。天地四时，尚有消息，而况于人乎，况为非道者乎？”
　　　　　蝶访曰：丛珍瘗身，列艳靡骨，心为之安，其自取灭亡也。宜况悖逆秽恶，罪案重重，岂能幸逃显戮乎！
　　　　　《老学庵笔记》：王黼在翰苑，尝病疫危甚，国医皆束手。二妾曰艳娥、素娥，侍疾坐于足。素娥泣曰：“若内翰不讳，我辈岂忍独生，惟当俱死耳！”艳娥亦泣，徐曰：“人生有命，固无可奈何。姊宜自宽。”黼虽昏卧，实具闻之。既愈，素娥专房燕，封至淑人。艳娥遂去。及黼诛，素娥者惊悸，不三日亦死。曩日俱死之言遂验。
　　　　　《秀水闲居录》：王黼侍妾甚众，有官封者十八人，八夫人、十宜人。
　　　　　《宋史》：王黼既得位，乘高为邪，多蓄子女玉帛自奉，僭拟禁省。诱夺徽猷阁待制邓之纲妾，反以罪窜之纲岭南。
　　　　　《宣和录》：城初陷，刘延庆并男光国，夺路万胜门，带班直长八祗候、西兵万余人而出，皆护驾选锋也。延庆陷金明池中卒。光国携王黼爱妾张氏以逃，行十宗里，虏骑追及之，杀妾自缢。
　　　　　《墨庄漫录》：王将明后房曰田令人者，颜貌殊伦，真国色也。靖康改元正月，将明死，田自都携一婢，窜至亳州，居逆旅中。郡知之，为拘管数月，其家遣人迎归。蔡元长后房曰武恭人者，亦妙丽不凡。元长谪岭表，武在京师，为一使臣姓孙人所蓄，乃携孙窜至南京，亦为郡所拘七月。开封差人擒之，送至京师。时余适在二郡，皆见之。
　　　　　蝶访曰：黄金不惜买蛾眉，拣得如花四五枝。歌舞教成心力尽，一朝身去不相随。况悖入悖出，自作之愆，天道有不爽者矣。
　　　　　◎韩侂胄所幸妾，同居甘苦者为三夫人，号“满头花”。新进者曰四夫人，至通宫籍，慈明尝召入貌，赐坐以示优宠。四夫人者，即与慈明偶席，盖呆也。慈明心衔之。迨韩为郑发所刺，诸婢皆遣还其父母。慈明特旨令京尹杖四夫人遣之。〇又于群婢放逐之时，韩门眷至有三数辈皆称为某妾某人父母者，盖其宛转而入皆为父母。宫中遂命愿认父母者听，除首饰衣服之外，不许以奁载出。金钗至满头，衣服至著数袭。市人利其物，而因可以转贸其身，故相竞相逐愿为之父母。至有引群妾之裾，必欲其同归者，亦足笑也，亦足为鉴云。韩败，籍其家。卧内青绸帐后，如用兵用罗木自围其寝，防刺也。惟所爱四夫人位最侈，朝寮所谓僭拟宫闱者是也。[四朝闻见录]
　　　　　《宋史·韩侂胄传》：侂胄所嬖妾，张、谭、王、陈，皆封郡国夫人，号“四夫人”。每内宴，与妃嫔杂坐，恃势骄倨，掖庭皆恶之。其下受封者尤众。至是论四夫人罪，或杖或徙，余数十人纵遣之。有司籍其家，多乘舆服御之饰，其僭紊极矣。
　　　　　《癸辛杂识》：韩平原被诛之夕，乃其宠姬四夫人诞辰。张功甫移庖大宴，至五鼓方散，大醉几不能起。干办府事周筠以片纸入投云：“闻外间有警不佳，乞关阁门免朝。”韩怒曰：“谁敢如此!”至再三，皆不从。乃盥栉取瑞香番罗衣一袭衣之，登车而往。旋即殿司军已围绕府第矣。
　　　　　《齐东野语》：时开禧三年十一月二日，侂胄爱姬三夫人号“满头花”者生辰。张镃素与之通家，至是移庖侂胄府，酣饮至五更。
　　　　　案：《野语》作“三夫人”，《杂识》又作“四夫人”，余即疑钞录之讹。嗣阅《古今类传》载《史纂》“韩侂胄爱姬三夫人，号满头花，十一月初二日生”，稗海本固不精也。
　　　　　《昨非庵日纂》：侂胄过南园山庄，赵师睪偕行。至东村别墅，宛然乡井，见林薄中一牧童歌曰：“朝出耕田暮饭牛，林泉风月共悠悠。九重虽窃阿衡贵，争得功名到白头？”赵呵曰：“平章在此，谁敢唐突！”迹牧童至草庐，屏上有诗云：“玉津园内行天讨，怨血空啼杜宇红。”后韩为史诛于玉津园。
　　　　　《方岩文集》：王居安《乞诛殛韩侂胄疏》内云：“童奴滥授以节钺，嬖妾窜籍于宫廷。创造亭馆，震惊太庙之山；燕乐笑言，彻闻神御之所。”
　　　　　《四朝闻见录》：卖浆者敲其盏以唤人曰：“冷底吃一盏。”“冷”谓韩，“盏”谓斩也。
　　　　　《笔麈》：韩侂胄出师数衄，自悔失图，出家财二十万以助军兴，而募人持书赴金求和，然竟不免于函首。
　　　　　《蓉塘诗话》：宋开禧三年十二月，史弥远杀韩侂胄于玉津园，有旨录其家资。高九万诗云：“清晓官来录簿时，未曾吹彻玉参差。旁人不忍听鹦鹉，犹向金笼唤太师。”[案：《野语》、《史纂》皆作三年十一月，《蓉塘诗话》作开禧三年十二月。“二”字殆误]
　　　　　《经筵玉音问答》：隆兴元年五月三日晚，侍上于后殿之内阁，蒙出示答金人书，命余坐于侧草换书。时将日暮，旨唤内侍厨司“满头花”办酒。〇案：此知南宋内侍厨司亦用厨娘，惟此等名号加之侂胄妾为宜。
　　　　　《旸谷漫录》：京师中下之户，每育女则爱护之，稍长，则随其姿质教以艺业，用备士大夫采择娱侍。名目不一，就中厨娘最为下色，然非极豪贵家不可用。
　　　　　蝶访阅《续世说》，谓李义府多取人奴婢。及败，一时奔散，各归其家。无名氏作露布，榜之通衢，有云：“混奴婢而乱放，各识家而竞入。”观此则韩侂胄之婢妾，殆有甚焉。自古奸邪败亡，其出丑如一辙也。
　　　　　◎贾似道贬循州，郑虎臣请行。时侍妾尚数十人，郑悉屏去之，夺其宝玉，彻轿盖，暴行于秋日中，令舁轿夫唱杭州歌以谑之，辱之备至。至古寺中，壁有吴潜南行所题字，郑呼似道曰：“贾团练，吴丞相何以至此!”贾惭不能对。[正藏书]
　　　　　《桐江集·木棉怨序》：贾似道南窜，犹携所谓王生、沈生者自随，二生天下绝色也。木棉庵既殂，二生再展入北，后南还。善事贵人，巧技艺，拙女功，愿再鬻人为妾。因写之乐府，以为世戒。
　　　　　《词苑丛谈》：贾秋壑既安置循州，有无名氏题似道壁云：“去年秋，今年秋。湖上人家乐复忧，西湖依旧流。/吴循州，贾循州。十五年间一转头，人生放下休。”吴，谓履斋也。初，吴履斋循州安置，贾除刘宗申知循州，阴使害之。后贾亦循州安置，经漳州木棉庵，为郑虎臣锤死。时贾客赵介如守漳，致祭辞云：“呜呼！履斋死粤，死于宗申；先生死闽，死于虎臣。”只十八字，而哀激之悃，无往不复之意，悉寓其中，可与是词井垂。秋壑败师亡国后，汤西楼亦有诗云：“檀板歌残陌上花，过墙荆棘刺檐牙。指挥已失铁如意，赐予宁存玉辟邪。破屋春归无主燕，空池雨产在官蛙。木棉庵外尤愁绝，月黑夜深闻鬼车。”
　　　　　《勿轩集》：贾相《葛岭行》有云：“望尘拜者颂元老，伊尹周公所不如。岂知一旦事瓦裂，银铛铁锁载以驴。”
　　　　　《山房随笔》：似道败后，有题葛岭诗云：“楼台突兀妓成围，正是襄樊失援时。王气暗随檀板歇，江声流入玉箫悲。姓名不在功臣传，家庙徒存御赐碑。误国误民还自误，满庭秋草露垂垂。”
　　　　　《于忠肃公集》贾平章故第诗云：“豪华汩没几星霜，废宅空遗孔道旁。鼠迹印尘盈故榻，燕巢经雨落空梁。紫云影断人千古，金谷花残梦一场。世事兴衰只如此，啼鸦不必怨斜阳。”
　　　　　《临海县志》：呜呼！宋室之亡，天台贾似道则男妖。
　　　　　《钱塘遗事》：贾似道当国时，陈藏一作咏雪《念奴娇》词以讥之。[案：此词起句即“没巴没鼻，霎时间做出，漫天漫地”也，词语近俚不录。
　　　　　《姑苏志》：郑虎臣，杀贾似道者，吴人也。其家居第甚盛。号“郑半州”，四时饮馔各有品目，著《集珍日用》一卷，《元夕闰灯实录》一卷。
　　　　　《芝园前集》：贾师宪窜逐时，朝廷命王孟孙簿录其家，石刻《兰亭》多至八千匣。
　　　　　《东山谈苑》：王黼，黄雀鲊自地积至栋，凡满三楹；蔡京，蜂儿蜜三十七秤；童贯败后，剂成理中丸几千斤；贾似道籍没，果子库糖霜数百瓮，官吏以不可久留，难载帐册，辇沈湖中。
　　　　　蝶访阅《天水冰山录·赵怀玉序》有云：“夫财犹脂也，以脂涂地，履之鲜不至于倾跌。况外有佥人宵小，迎合以赞其奸；内有骄子豪奴，怙纵以济其欲。其能卓自树立者，有几人哉？虽然，人即富贵，同此耳目口鼻之具而已，方丈之供，餍饫不过果腹；万间之厦，偃仰不过容膝。不能日食百牢，身衣千袭也。而顾昼夜孳孳干没不已者，特夸多斗靡，务快一时心志。以为不若是，则权不足以胁人，富不足以甲众。元载之钟乳五百两，胡椒八百石，似道之《兰亭》石刻八千匣，胥此意也。语云豨腹饕餮，为人之膏，亦可哀矣。”总之，咎由自取，孽非他作，方知富贵难保始终。南唐刘承勋，穷奢极侈，蓄妓乐数千。一妓价数十万，教以艺，又数十万服饰称之。后归京，乞食冻饿死。“黄金用尽教歌舞，留与他人乐少年。”奸雄身后之事，举无足深惋矣。
　　　　　◎殿中侍御史杜莘老上言曰：臣闻自古方伎之臣，虽不可废，而小人罪恶之极则不可容。今有微贱小人，粗明诊视，凭恩恃宠，肆其奸恶。在王法不可容恕，臣焉得不论乎！谨按：昭庆军承宣使致仕王继先，初系贱工，负担喝药。因奴事秦桧，入拜其妻，叙为兄弟，夤缘荐引，遂得以薄术供奉陛下。及显仁皇后间饵其药，特赐宠遇，而继先恃恩宠，二十馀年恣为奸恶。臣子上体圣意，不敢论列。今者伏遇陛下，威断赫然，埽除蠹弊，在臣岂容缄默，使之漏网？请为陛下陈之：继先於都城广造第宅，多侵官司地分，如陶家巷寨屋、丰乐桥宫第，皆被强占起盖房廊，收领赁直。又蒲桥之傍有古运河，继先因广宅基，遂填塞其上。其宅周回侵占民居数百家，及官街二条。见今屋宇台榭皆高广宏丽，都人谓之快乐仙宫，可谓僭侈矣。又占临安府从官宅二所，一所与其弟继善，一所作解库，其罪不容诛一也。有军人李彦者，最为桀黠，继先用为提辖，专探下户妇女有姿色者，百端作计，必强取之以为侍妾。虽有婚姻，一切不顾。及李彦犯罪，临安府断罪，入吏魏某及董安中、刘永清等为干办，强买益多。如宋念一之女荣娘、万八娘之女胜奴、兴奴之类，方其初买也，不支与钱；及其年满也，又不放出。至如镇江府姓张姓李二娼家女童，妙於歌舞，诈作御前索取，至今尚在。诸女之父母怨恨入骨，无所告诉，其罪不容诛二也。继先又於宅傍创一别馆，专以收蓄匪人。继先则蓄临安府名妓刘荣奴，其子悦道则蓄金盼盼，父子聚麀，伤风败教。又令所买妓女时作歌乐，及闻渊圣皇帝升遐，举家仍复燕饮，乃令妓女舞而不歌，举手顿足为戏，名为哑乐。其罪不容诛三也。[案：杜莘老上言王继先十罪，此从疏首并前三条照录。以下摘录四条、九条及疏尾]继先又於湖州地名旧馆，别创大第。工毕之日，遂自都下载见钱二十万贯前往排垛，谓之镇宅钱。又珠子行人姓任者，往年不幸，继先使人收其珠铺珠子，约十万馀缗，其姐累次恳请，继先不还。臣愚伏望陛下，特赐睿断，将王继先编管岭外。其本身及其子孙冒受官爵，尽行褫夺。其第宅财物田产，皆民之脂膏，及赃污货赂所积，乞委临安府及诸州所属尽行检估，籍没入官以赡军。将其强买奴婢尽行放还被苦之家。行下诸处寺院，将所立生祠亭台即日毁拆，以去国家之蠹，以除斯民之害，以快天下之公议。幸甚。奉圣旨：王继先依旧致仕，令福建路居住。子孙并勒停。临安府内外第宅房廊田园，有司尽行拘籍。强买奴婢，日下放还令逐便。诸寺院所立生祠亭台，一切毁拆。[三朝北盟会编]
　　　　　《桯史》：余稚年入闽过福，闻有黑虎王医师者，富甲一郡。问之，则继先之别名也。初，秦桧擅权而未张，颇赂上左右以固宠，继先实表里之。当其盛时，势焰与桧挈大张。桧欲贵其姻族不自言，每请进继先之党与官。继先亦乘间为桧请，诸子至列筵阁，金紫盈门。揜顾赇赂，攘市便腴，抑民子女为妾侍，罪不可胜纪，而依凭城社，中外不敢议者三十年。后杜莘老上疏，列其十罪，遂罢朝使。诏继先居于福，子孙勒停，都城田宅皆没官，奴婢之强鬻者从便。令下，中外大悦。继先以先事闻诏，多藏远徙，故虽籍不害为富也。迄今，其故居华栋连甍，犹号巨室。一传而子孙荡析至不能家，或者谓其致不以道，宜其厚亡。
　　　　　《中兴遗史》：继先世为医，其祖以卖黑虎丹得名，号“黑虎丹王家”。继先为人奸黠，喜谄佞，善亵狎。自建炎初以医药得幸，尝劝上服仙灵脾。议者谓仙灵脾者，亦名淫羊藿，虽强阳，然久服令人精清。按《方论》，精清者子不成。继先独不以为然。继先遭遇绍兴中，富与贵冠绝人臣。诸路大帅承顺下风，莫敢忤。其权势之盛，与秦桧相埒；张去为以下，尤不足道。继先处富贵之极，未尝见一正人端士。时设饮馔招教坊乐人，酒酣，视继先为侪辈恣狎，而继先亦无忤。
　　　　　案：《广群芳谱》“淫羊藿，一名仙灵脾。”继先盖隐本名而称别名也。《遗史》当云仙灵脾即淫羊藿。
　　　　　蝶访曰：“诸苦所因，贪欲为本。”此《圆觉经》语也。堆金积玉，来处要明。越分过求，馀殃在后。奈执迷不悟者多，能息心退步者有几人哉!
　　　　　◎太宗长子楚王元佐既病废，次即昭成太子元僖封许王，最所钟爱。尹开封府，择吕端、张去华、陈载一时名臣为之佐。礼数优隆，诸王莫比，将有青宫之立。王丰肥，舌短寡言，娶功臣李谦溥侄女，[案：《宋史》作李谦溥女]而王不喜之，嬖惑侍妾张氏号“张梳头”，阴有废嫡立为夫人之约。会冬至日，当家会上寿，张预以万金令人作关捩金注子，同身两用，一著酒，一著毒酒。来日蚤入朝贺，夫妇先上寿，张先斟王，次夫人。无何，夫妇献酬，王互换酒饮而毒酒乃在王盏中。张立于屏风后见之，撧耳顿足。王饮罢趋朝，至殿庐中即觉体中昏愦不知人。不俟贺，扶上马，至东华门外，失马仆于地，扶策以归而卒。太宗极哀痛，命王继恩及御史武元颖鞠治。[一作“武克颖”。案：《宋史》不及武]顷刻狱就，擒张及造酒注子人凡数辈，即以冬至日脔钉于东华门外。赠王为太子，府僚吕端、陈载俱贬官，而张去华已去官，旋以他事贬云。去华之孙景山言，亲见其详。今《国史》载此事多微辞，惟言上闻之，停册礼，命毁张之坟墓而已。[默记〇案：《宋史》作毁张氏父母冢墓，以张氏曾有招魂葬父母事也]
　　　　　案：《康熙字典》“撧，绝字变体。《集韵》租悦切，音蕝，与绝同，断也。”
　　　　　蝶访曰：嬖惑侍妾，阴蓄废嫡之谋，宜祸出不测矣。
　　　　　◎绍兴三十一年，刘武忠公都领镇江诸军，以十月五日发中军前军渡江，是夜宿扬川。员琦提举一行事务，其素善一娼，为队将李万所据，心不平，托他事杖之二十。又虑其泄，明旦白刘公云：“李万宿于妓馆，已薄施罚责。”刘震怒曰：“我一身抱病，不敢将婢妾供侍。万何人，乃辄如此!”谕军将擒入教场，且令安排刽子手。继到彼，问之曰：“汝安得乱我军政？”未及对，即斩之。又问：“万属何军？”琦对曰：“系中军第十一队将。”时本军统制王明在侧，呼谓曰：“这把刀是汝两个合吃，且寄在汝处！”明趋下拜谢。十二月，刘公解兵柄，卧病甚笃，见李来窗下，声若叹息。左右悉见之。李公叱之曰：“汝自干犯军法，以国事行诛，实汝自取，尚何敢作祟!”殊不自顾，随即帖然。闻者服刘之胆决。[夷坚志]
　　　　　蝶访曰：李万偷一夕之欢，致膺显戮。虽员琦挟私忿而告发，究之干犯军法，罪实自取，与刘公何尤!人服刘之胆决，余服刘之令严。
　　　　　◎绍兴十六七年，李庄简公在藤州，以书寄先君，有曰：“某人汲汲求少艾，求而得之，自谓得计。今成一聚枯骨。世尊出来，也救他不得。”某人者，前执政，留守金陵，暴得疾卒，故云“一聚枯骨”，出《神仙传·老子篇》。[老学庵笔记]
　　　　　◎吴玠，字晋卿，少沈毅有志节，知兵善骑射，读书能通大义。帝以玠功高，授特进、开府仪同三司，迁四川宣抚使。晚节颇多嗜欲，使人渔色于成都，喜饵丹石，故得咯血疾以死。[宋史]
　　　　　《宋史》论吴玠与弟璘，智勇忠实，戮力同心，据险抗敌，卒保全蜀，以功名终，盛哉！然晚颇荒淫云。
　　　　　《贡父诗话》：太宗晚年烧炼丹药，潘阆尝献方书。及太宗升遐，惧诛，匿舒州潜山寺为行者。
　　　　　《野客丛书》，今贵公子多蓄姬媵，倚重于区区之药石，伐真气而助强阳，非徒无益，反以速祸。虽明理君子，如韩公退之，有所不免。情欲之不可制如此，故士大夫以粉白黛绿丧身殒命者，何可胜数，前覆后继，曾不知悟。
　　　　　蝶访曰：神虑澹则血气和，嗜欲胜则疾疹作。多嗜欲者，水竭于下，火炎于上。后助以丹石，火竭水枯，阴阳偏胜。精耗而不得聚，血竭而不得行。发为消渴，凝为痈疽。百证俱见，此石之害也。恃丹石以为补助，实戕贼其本根，岂养身摄生之道哉？服食求神仙，多为药所误，古人已教我矣。
　　　　　◎绍兴庚午，台之黄岩妓有谢姓者，与姓杨者情好甚笃，为妪所制，相约投之江。好事者为《望海潮》词吊之云：“彩筒角黍，兰桡画舫，佳节竞吊沅湘。古意未收，新愁又起，断魂流水茫茫。堪笑又堪伤。有临皋仙子，连璧檀郎。暗约同归，远烟深处弄沧浪。/倚楼魂已飞扬。共偷挥玉筯，痛饮霞觞。烟水无情，揉花碎玉，空余怨抑凄凉。杨谢旧遗芳。算世间纵有，不恁非常。但看芙蕖并蒂，他日一双双。”[词苑丛谈]
　　　　　◎淳熙初，行都角妓陶师儿，与荡子王生[《西湖游览志余]作王宣教]相眷恋，为姥所间。一日，王生拉师儿游西湖，迤逦更阑，舟人倦寝，泊净慈寺藕花深处。王与陶相抱入水死。都人作《长桥月》、《短桥月》二调歌之，今不传。[词名集解]
　　　　　《顺受老人词》：吴礼之，字子和，钱塘人。有《顺受老人词》五卷，《霜天晓角》题注：“王生、陶氏，月夜共沈西湖，赋此吊之：连环易阙，难解同心结。痴呆佳人才子，情缘重，怕离别，意切人路绝。共沈烟水阔，荡漾香魂何处？长桥月，短桥月。”
　　　　　《南宋杂事诗》注：按《西湖志》据《癸辛杂识》载王陶事，但云“都人作‘长桥月，短桥月’以哀之”，不记全篇，且不知作者姓字，得吴词可以补之。《花庵绝妙词选》载吴词作“断桥”，是断桥可名“短桥”也，前此未闻。
　　　　　《南宋杂事诗》，钱塘符曾幼鲁有诗咏其事曰：“断桥月即短桥时，夜夜荷风渡柳丝。荡漾香魂向何处，试听顺受老人词。”
　　　　　《清波小志》：长桥，以王生、陶师儿事，俗称“双投桥”。元时，冯士颐《竹枝词》曰：“鵁鶄鸂鶒日相从，好个南峰与北峰。再看双投桥下水，新开两朵玉芙蓉。”
　　　　　《净慈寺志》：僧济颠，常为陶师儿作起棺文、下水文。
　　　　　◎阴阳家流穷五行之数术，不可谓无。或一切听之，反弃人事，斯惑矣。先鲁公，生庆历丁亥年壬寅月壬辰日辛亥时，幼时言命者多不取之。及逢时遇主，位极人臣，而后操术者争谈格局之高，可笑也。大观改元，岁复丁亥，东都顺天门内有郑氏，贷粉于市，家颇赡给，俗号“郑粉家”，偶于正月五日亥时生一子，年月日时，适与鲁公合。其家大喜，极意抚爱，谓必大贵。乡人亦为之倾悚。长则恣其所为，斗鸡走狗，一切弗禁也。迨年十有八，当春末，携妓从浮浪人跃马游金明池。晚自苑中归时已大醉矣，马忽骇，跃入波水中，浸而死。[铁围山丛谈]
　　　　　蝶访曰：人莫知其子之恶，古谚已云然矣。沿及今世，浮浪子弟奇嫖淫赌，因此败产倾家，因此致疾丧命。所闻所见，无处无之，皆由为父母者溺爱不明，不先教诫，恣其所为，又何尝计其命之贵贱哉！
　　　　　◎曹襄悼利用既忤宦者，明年，会其侄汭在真定因侍婢与中馈争宠嫁出之，而汭犹过其家不已。其夫不胜愤。因汭衩衣衣澹黄袄子入其家，而其夫山呼，汭仓卒不知避。宦者为走马奏之，即倡言汭与其叔利用谋不轨。差王博文勘其事。锻炼既成，以大镬煎油，拉汭烹之。至今都监之廨凶不可入，盖汭之冤魄犹在也。[默记]
　　　　　《南部新书》：沈询有嬖妾，其妻害之，私以配内竖归秦，询不能禁；既而妾犹侍内，归秦耻之，而挟刃伺隙杀询及其夫人于昭义使衙。是日，询尝宴府中宾友，乃更歌著词令曰：“莫打南来雁，从他向北飞。打时双打取，莫遣两分离。”及归而夫妻并命，时咸通四年。
　　　　　蝶访曰：渔色宣淫，滥及婢侍，鲜有不及于祸害者。况室有悍妒阴鸷之妻，争宠构怨，取祸尤速。若曹汭者，祸本自索，至诬以谋叛，则太过矣。要亦自与人以可乘之隙耳。余阅《南部新书》载唐沈询惑志旧欢，其取祸之由与曹汭同，故附录之。
　　　
　　　宋艳卷十
　　　果报
　　　　　◎《祥符旧志》载：李云娘，东京富娼也。庆历中，与解普者有旧。普待阙寓京师，资囊罄竭，假贷以供用，乃绐云娘曰：“吾赴官娶汝归。”由是云娘倾箧助之，无所吝。普阴念家中自有妻，与此人处，非久计也。一日，与云娘极饮桥市，夜沿汴河归，普手推云娘汴河水中，诈惊号涕泣，因以善言慰其母，母罔察其诈。既而授秀州青龙尉，挈家之官。一日，普同家人坐，有人揭帘而入，乃云娘也。面责普曰：“我倾箧助子，子以狠毒害我躯命，我今得以报子矣！”普引剑击之，俄不见，但觉冷风触人。举家大惊。后数日，州有劫盗，普乘舟出捕，忽唾水曰：“汝又来也!”有一手出水中，挽普入水。从吏没水救之，不获。次日得尸，而满身皆有伤。[汴京勼异记]
　　　　　蝶访阅《侍儿小名录拾遗》，载王魁遇桂英于莱州北市深巷。魁时下第，桂英曰：“君但为学，四时所须，我为办之。”由是魁朝去暮来。逾年，有诏求贤，桂为办西游之用。将行，往州北，望海神庙盟曰：“吾与桂英誓不相负。若生离异，神当殛之！”魁后唱第，为天下第一。魁父约崔氏为亲，授徐州佥判，魁竟渝盟。桂英忿魁负义，挥刀自刎。魁在南都试院，有人自烛下出，乃桂英也。责魁轻恩薄义，负誓渝盟。魁曰：“我之罪也。为汝饭僧、诵佛书、多焚纸钱，舍我可乎？”桂英曰：“得君之命即止，不知其他!”后魁竟死。案此事，后人作为传奇演唱，亦示戒意也。若解普之辜恩负义，更甚于王魁，宜其报亦甚于王魁。
　　　　　◎右武大夫赵公丰，绍兴丁丑以檄按蜀中诸郡兵，历果州，宿驿舍。夜半，一妇人散发前诉曰：“妾姓解，名莲奴，李户部家妾也。户部旧舍于此，有女嫁郡守马大夫之子，以妾从嫁。妾有姿色，为马郎所近，有娠。户部怒，杖妾无数，时妾尚有余息，户部命掘地倒埋妾尸，覆以木床。然李马二姓，亦从此遂微。今皆物故，幸将军掘出妾骨。”赵明日但为设斋荐之而去。至潼州宿东关县驿，复见解氏哭于前，则已束发矣。赵怒曰：“昨已为汝作佛事，何苦复来相逐!”解氏曰：“妾固感将军恩，然妾顶骨今倒埋在下，非发出土正之不能生，更望一言于县守令出之。妾得生路，其敢忘将军乎！”赵许诺。迟明，专遣一使，具以其事恳果守王郎中。王得书异之，命访求李户部旧日婢仆，惟先卒谭詠尚无恙。王郎中以十数卒付詠，令取出解氏骨。詠恐事生，不即于其处出之。忽空中有声责詠曰：“汝当时手埋我，岂真忘其处也！但更进前数尺，发土见床，骨即在焉。”咏惊怖，即为掘出，其骨顶果在下。见者莫不感伤。郡为葬于别野。时马郎者为东晋郡幕，忽一夕解氏在前，历历具道当时事。马仓卒仆地，遂卒。果州教授关若逊记。[乐善录]
　　　　　◎胡师文元质侍郎刺州，一日昼寝书室，蹶然而兴，呼吏问曰：“适有人投讼牒，自称吴伴姑。”吏曰：“无有。”斯须复梦如初，既觉，复呼吏曰：“倅厅庖舍在何所？其户牖何向？”吏具白之。即命驾至彼，率倅同观。指一隅命锸发之，不数尺得一妇人尸，倒置水中，衣履犹未败。盖前倅子舍之婢，因捶死瘗于此，人莫知之。因命具棺衾，荐以佛事。复梦妇人云：“今免倒形，以就安宅，且将诉于阴府矣。”感激而去。高邮人徐伯通与直，时为馆客，亲见其事。[墨庄漫录]
　　　　　◎盐官马大夫中行妻悍妒，一婢免乳，即沈其子。杂糠谷为粥，乘热以食婢。竟以血癖而殂，乃取死子同坎瘗之。后数年，妻为厉所凭，自言坐血池中受无量苦，上诉于天，今当偕诣阴府。其家祷之，且许以诵经饭僧，皆不从，且云：“主母今亦数尽，故我得相近。”又云马在世仅有三年之寿。妻竟死。传此事时，马尚存。[睽车志]
　　　　　◎抚州司法朱撝，缙云人也。有爱妾眄眄。妻赵氏嫉妒悍厉，不能容。箠楚无度，竟致于死。撝时在官所，追忆悲恨，至废寝食。未久，赵亦殂，奉丧殡于僧寺。人皆见一美女，披发跣足，随柩以行，知其为眄眄之鬼也。洎撝终任还家，舆赵柩入门，亡妾蹑其后。撝沥酒，祝之曰：“汝死诚为冤痛，吾念汝不忘，但娘子既已下世，尚何所云？业债相偿，自应托化。”乃呼道流建醮，为赵答谢忏释，并以荐妾往生。自是不复出。[夷坚志〇《康熙字典》：《字茫补》眄，莫念切，音面，邪视貌。]
　　　　　◎程泳之沂，为平江昆山宰，秩满，其弟钜为府监仓，乃携其家就居焉。一日，泳之方与妾对食，忽有髑髅自空堕几案间，举家骇愕。泳之为祭文而埋之。不数日，泳之妻病，日寖加剧。一夕，为鬼所凭，下语云：“我李贯也。尔先为吾妻，酷妒特甚，三婢怀妊，皆手杀之。今使吾无后，职汝之由。吾既死，资财且多，曾不为吾广作佛事，以伸荐悼，乃尽奄有为再嫁资。吾已讼于阴府，不汝置也。”妻遂冥然。有道士善治鬼，使视之。道士取幅纸密咒，展示童子。童子怖曰：“正见一庭下有人袍笏而立，旁有三妇人，皆披发流血庭中。捽一妇人，鞭之甚楚。”程视之，果然，遭鞭者乃其妻也。道士曰：“此已为阴府所逮，疾不可为也。”程恳祈，徒欲其少苏而诀。道士复作法，书篆文焚之。童子复视曰：“鞭者已停箠矣。”程亟入视其妻，果渐苏醒能言。问之，乃言：“前嫁为李贯妻，尝杀婢，故为所诉。”乃嘱程集箧中某物，皆贯故物，可货以饭僧。已而竟卒。[睽车志]
　　　　　◎临安娼女仪二十二，名珏。赋性凶横，御其下尤严酷。怒小鬟失指，鞭之百，又烧铁灼之至死，为邻右所告。娼家无蓄婢法，珏行贿狱吏，置词云：“车驾旦日过德寿宫，鬟炽炭不谨，故约饬之。因其抗对，加箠挞，偶火箸在侧，取而杖其背，误中要害致然。”遂以情理奏谳，减死杖脊，编隶鄱阳。中涂窜归，复受杖锢遣。既致鄱，使预乐部。颜伏极粗疏，颇慧悟，能立成诗词。予尝于席间与纸笔，即赋词，大略美吾兄弟，有“鄱江英气钟三秀”之语。盐商太游其家，以钱买关节为脱籍，置于舟中以为妻。悍心不悛，太先有妾，珏日夜捶骂，竟杀之，投尸于江。是夕即有物腾蹋船舷，往来枕席间。点烛视之，无所睹。珏宛转不得寐，告其良曰：“境象甚恶，眼见极非人趣，将必不免我。再入牢狱讯掠惨苦，今岂复可堪!”太恐其自戕，以好言宽释。明日，防察备至，偶登篷上欲求水，珏大叫求哀，若有曳其头者，径赴水。篙工下救之，则已死，仍与先妾相抱持。太自言于官，检尸不伤，自捐费数百千乃已。[异闻总录]
　　　　　蝶访曰：白骨衔冤，黄泉赍恨，其怨毒之结，尤厉劫难消。苟有幽灵，岂无业报!
　　　　　◎会稽有富人马生，以入粟得官，号“马殿干”。喜宾客，有姬美艳能歌，时出佐酒。客有梁县丞者颇黠，因与之目成。一旦马生卒，姬出，梁捐金得之。他日置酒觞客，陈无损益之在坐，酒酣，举杯属梁曰：“有俪语奉上。”梁谛听之，即琅然高唱曰：“昔居殿干之家，爰丧其马；今入县丞之室，毋逝我梁。”一坐大呼笑，而主人怃然不乐。未几，梁亦死焉。人尤无损之谑戏，然闻者亦可以警也。[齐东野语]
　　　　　《清波杂志》：士大夫欲求保富贵，动有禁忌，尤讳言死，独溺于声色，一切无所顾避。闻人家姬侍有慧丽者，伺其主翁属纩之际，已设计贿牙侩，俟其放出以售之，虽俗有热孝之嫌不恤也。
　　　　　◎刘朔斋在吴日，有小妓善舞《扑蝴蝶》者，朔斋喜而纳之矣。郑润父霖来守苏，盖旧游也，因宴集扣其人，知在刘处，亟命逮之。隶辈承风，径入堂奥，窜取以去。刘大不能堪。未几郑殂，刘复取之以归，时淳祐己亥也。[癸辛杂识]
　　　　　《袁氏世范·美妾不可蓄》云：夫置婢妾，教之歌舞，或使侑尊，以为宾客之欢。切不可蓄姿貌黠慧过人者，虑有恶客起觊觎之心。彼见美丽，必欲得之，逐兽则不见泰山。苟势可以临我，则无所不至。绿珠之事，在古可鉴，近世亦多有之，不欲指言其名。
　　　　　蝶访曰：天道好还，无往不复，况夫强取豪夺，怨毒纠缠，知孽报有不爽者矣。余阅《扬州梦》记杜牧湖州十年之约一事，心窃讶之，以郡守而纳部民之女可乎？迟四年至，犹函召其母诘之。及视载词，乃曰强之不祥，因赋“寻春较迟”之句。若郑霖之所为，则益谬矣。当时吏议纵宽，独不畏清议乎？
　　　　　◎李姝者，长安女娼也。家甚贫，年未笄，母以售于宗室四王宫，为同州节度之妾，才得钱十万。王宠嬖专房，渐长益美，善歌舞，能敬事主意。一日忤旨，命车载之戚里龙州刺史张侯别第。张向于宴席间见其人，心动不能忍，私愿得之，虽竭死无惮。既而获焉，以为笼中物，喜骇交抱。罄所蓄妓乐，张筵五六日不息。姝事之曲有礼节，大率如在王宫时，然每至戏谑，辄庄色敛衽。饵以奇玩珍异，却而弗顾。张固狂淫者，必欲力致之，乘其理发，直前拥之。姝大呼啜泣走，取其佩刀将自刭，婢媵夺救得止。由是寖不合张意，张耻且怒，被酒挺刃，突入室逼之。姝狁自若，谓之曰：“妇人以容德事人，职主中馈。姝不幸幼出贱流，鬻身宫邸，委质妾御，不获托久要于良家，罪实滋大。幸蒙同州怜爱，许侍巾屦。同州性严忌，虽亲子弟不得见姝之面。偶因微谴，暂托于君侯侧，所以相待愈于爱子矣。不图君侯乃欲恃货利见蛊，而又凭酒仗剑威胁以死，欺天罔人，暴媟女子，此诚烈谊丈夫所不忍闻！姝甘以颈血污侯刀，愿速斩姝头送同州，正死不憾！”遂膝行而前，拱手就刃。张羞愧流汗，掖之使起曰：“我安敢如是，而今而后，何施面目复见同州哉。”自是不复与戏言。姝竟缢死。他日，张昼寝，见姝披发而立曰：“为姝报同州，已辩于地下矣。”张大惧，悒闷不食，数日而卒。初，张为王山谈其节，故山为作传。[笔奁录]
　　　　　◎《跳鲍老》，儿童戏也。徐天池有《玉通禅》剧，此亦戏耳。而孤山下有柳翠墓在焉，神道路侧有月明庵在焉，郡城中有柳翠井，遗迹昭然，非徒戏言无据也。考绍兴间有清了、玉通者，皆高僧也。太守柳宣教履任，玉通不赴庭参。柳恶之，使红莲妓破其戒。玉通羞见清了，即留偈四首，托生于柳，誓必败其门风。宣教没，翠流落为妓二十余年，与清了遇于大佛寺内，清了又号月明。为之戴面具，为宰官身，为比丘身，为妇人身，现身说法，示彼前因。翠即时大悟，所谓“月明和尚度柳翠”也。今俗传《月明和尚驮柳翠》，灯月之戏，跳舞宣淫，大为不雅。然此俗难革，为父老者盍教儿童改作度柳翠之故事，戏中所演，庶足以垂戒而警俗乎？[湖壖杂记]
　　　　　蝶访曰：所失者一身之戒行，而所玷者一族之门风，玉通之报复亦云甚矣。余谓柳宣教，果为忠君爱国、严气正行之贤人君子；彼玉通者，亦徒衔恨以终，安得伸其宿怨耶!
　　　　　◎庆元二年春，崇安人张四，因游一猥娼家，语言争忿，持刀杀之。县结案上府，坐狱掠治承伏。以在法无证奏，裁报，旨未下而抱病死。赵监押检尸竟，狱吏虑其无人守调，为鼠所侵，例用藁荐卷束，悬于梁上。明日，覆检官郑监税至，则已复生，便能动作，略无病态。郑问所见，对曰：“被一丞局唤出平政门，方到桥头，又有丞局奔来语先至者，言：‘何故不教张四插花带索？’遂将我推坠桥下，忽如梦觉，不知身已死也。”一府共异其事，疑或有冤。明日，断敕下处绞。临刑赴法时，吏为戴花，既受戮，不解项下索而陈于市。盖幽冥之中欲正典宪耳。[夷坚志]
　　　　　◎熙宁五年，杭州民裴氏妾夏沈香，浣衣井旁，裴之嫡子戏，误堕井而死。其妻诉于州，必以谓沈香挤之而堕也。州委录参杜子方、司户陈珪、司理戚秉道，三易狱皆同：沈香从杖一百，断放。时陈睦任本路提刑，举驳不当，劾三掾皆罢。州委秀州倅张济鞫勘，许狱具即以才荐，竟论沈香死。故东坡《送三掾》诗云：“杀人无验终不快，此恨终身恐难了。”其后睦还京师，久以未有所授，闻庙师邢生，颇从仙人游，能知休咎，乃往见之，叩之来事。邢拒之弗答，而语所亲曰：“其如沈香何？”睦闻之，悚惧汗下，废食者累日。释氏所云冤怼终不免，可不戒哉！[墨庄漫录]
　　　　　蝶访曰：《书》不云乎，“与其杀不辜，宁失不经。”盖上帝之德好生，下民莫不贪生。为政之人，事权在手，问刑最当详审，事事留心，时时警惧，庶几无过。顾可性情执拗，立意深文，视人命如草菅乎？自古及今，冤报之速，莫速于此，刑官不可不三思也。
　　　　　◎楚州有陈道人者，其父仕至员外郎。当任子，年二十，多读书，不肯受荫。忽若发狂，弃家颠痴，不可拘束，遂乞丐道涂。经数年，日夕卧于堰岸污泥中。或识其家世，捐金施之。一饱竟，即施于人。当寒雪永夜，鼻息如鸣鼓。人虽异之，而莫能知也。[以下叙道人奇异先知二事，省去]一淮漕独敬之。漕无子，访之。作礼，命两妾同拜，请曰：“某未有嗣续，二者孰可？”指小姬曰：“此是已。”将别，戒曰：“有子定矣，切莫使泼性气。”漕受教惟谨，官僚过失，曲意掩覆。逾岁果得男，不胜喜，即遣吏赍沈香一斤，并银绢往谢。吏跪致漕意，陈颦眉良久曰：“不济事了。”悉却不纳，吏强爇香而去。使寄声曰：“吾向来所诫若何，而乃顽心不改！”吏曰：“运使至善人，那得性气之失？”归至真州，婴孩已不育。吏以实告，漕动色拊几曰：“神哉，先生之言也！神哉，先生之言也!”僚属闻而疑焉。漕曰：“某前守某郡，奏罢一县宰不法，继乃知不如是之甚，特幕官谮之尔。其人性刚，又家贫无以归，遂死于路。亡子生之夕，梦就吾榻而同寝，怒而逐之，击以笏，遽起入后房。梦觉，聆人语声，则儿生矣，盖冤魂示化也。呜呼，神矣哉!”[夷坚志]
　　　　　蝶访曰：方便处处可行，公门中尤易行；罪孽处处可作，公门中尤易作。在官者敢不慎之又慎乎？淮漕闻道人诫，受教惟谨，宜无性气之失矣。讵知一事轻率，漫不加察，致负屈含怨，赍恨以殁。其报复有不旋踵而至者，吁，可畏哉！
　　　　　◎《祥符旧志》载：至和二年，李孝寿为开封尹，以酷暴莅官。辇毂之下，无敢议其政者。有游士寓汴河逆旅中，偶得暴疾，昏不知人者累日，忽洒然醒，问人曰：“尹安否？”曰：“无恙。”曰：“必将死矣!”因言梦中愦愦，见壁间隐约如一门，久而愈明，金钉朱户，高明亢爽，不觉身在门侧，排闼而入。庭庑宏丽类大官府，而寂无一人。俳徊甚久，闻堂上乐作，其声渐近，有女妓近百人自屏后出，各执乐器，服饰甚盛，拥金紫贵人乘凉舆，径至厅事。丝管竟作，喧轰动地。贵人就坐，女妓环列左右，忽拊掌一声，变为牛头阿旁之属，奇形丑貌，可怖可愕。所坐之榻，化为大铁床，向来金石丝竹，皆叉矛钻鑽物也。百鬼争进，剥其衣而碎之，屠割焚炙，备极惨楚，号呼哀苦不忍视。移时又复拊掌，则鬼复为妓，床复为舆，叉矛之类复为金石丝竹。贵人盛衣如初，奏乐以入。吾身进退无所向，独往庑下小室宿焉，不复知昏旦。如一日许，所见复然。如是者三，渐玩习不甚惧，稍从旁观之。一鬼忽顾曰：“汝为何人辄至此，将累我!”逐我出，且阖其户，因复得生。所见贵人乃尹也。时孝寿犹无恙，已而有疾，遂改提举醴泉观，才一月果死。[汴京勼异记]
　　　　　案：《汴京勼异记》此则所述，似涉怪诞，初拟入《奇异》门。继思《勼异记》原列《报应》类，且据《祥符旧志》不同志怪之书，爰录于《果报》之末。
　　　　　蝶访曰：从来最易损福者，莫如刑官；而最易积福者，亦莫如刑官，是以公门中好修行也。奈之何逞志作威，狠戾自用，甘为酷吏也乎？
　　　
　　　奇异
　　　　　◎刘丞相沆镇陈州日，郑獬经由陈，丞相为启宴于外庭，使妓乐迎引至通衢。有朱衣乐人误旨，公性卞急，遽杖于马前。既即席，酒数行，而公得疾，舁还府衙而终。先是，张环梦公马前有一朱衣人被血而立，至是果有此变。梅尧臣为公挽词诗二首，具载其事云：“处外诸侯重，居朝圣主知。袄逢庚子日，梦异戊丁时。归椁江山远，凝笳道路悲。欲传千古迹，佐世本无为。/古今皆可见，富贵不常存。歌者未离席，吊客俄在门。朱轮空返辙，渌酒尚盈樽。人事固如此，令名贻后昆。”[东轩笔录]
　　　　　◎淮娼严楚楚，适盐商吕省幹，泛舟泗上，吕偶他适，月夜倚篷，歌陈后主《后庭花》。曲未终，岸上有妇人抚掌诵曰：“烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。”长嗟，入林不见。明夕夫归，言之。伏人江浒，楚楚复歌前曲。妇人抚掌诵诗如前，伏者逐至林间而没。翼日视乃一新坟，询知侯将士葬妻裴氏也。侯置一妾，推溺之，自戕于林间，就葬焉。[异闻总录]
　　　　　◎临江军惠历寺，初造轮成，僧限千钱则转一匝。有营妓丧夫，家极贫，念欲转藏以资冥福，累月辛苦，求舍随缘，终不满一千。迫于贫乏，无以自存，且嫁有日矣，此心眷眷不能已。乃携所聚之钱，号泣藏前，掷钱拜地，轮藏自转。阖寺骇异，自是不复限数矣。[闲窗括异志]
　　　　　◎颖川一异僧，能知人宿命。时欧阳永叔领郡事，见一女妓，口气常作青莲花香，心颇异之，举以问僧。僧曰：“此妓前生为尼，好转《妙法莲华经》，三十年不废，以一念之差失身至此。”后因郡会，其妓女适侍立于旁。公因以僧语告之，且问：“今亦曾转《妙法莲华经》否？”妓曰：“某不幸为妓，日事应接，何暇转经！”公命取经令读。一阅如流，宛若素习。公益异之。[乐善录]
　　　　　《潜确类书》：颖州官妓卢媚儿，姿貌端秀，口中常作芙蕖香。有蜀僧曰：“此女前身为尼，诵《法华经》二十年。”
　　　　　《百美新咏》：颜希源《咏卢媚儿》诗云：“舌底氤氲似吐莲，馨香端不借龙涎。未能了得烟花债，空坐蒲团二十年。”又如皋朱洪炳诗云：“《法华》持诵想前踪，毕竟无心制毒龙。任是芙蕖香在口，烟花未了债重重。”
　　　　　蝶访曰：小善不能以盖巨丑。严分宜钤山堂读书，十年冰雪，与志士清操何异；而意念一差，卒至遗臭万年。士读圣贤书，所学何事？慎勿易其初心也。
　　　　　◎湖妓杨韵可人者，绍兴十年以后，用色艺敏黠著名。海陵仲弥性并通判州事，为所惑。尝约一镌秩一受杖，无所辞。及仲以章罢，韵货医诈为有孕。二年后，竟为王亨道所挞。仲寓居常州，一夕梦之曰：“我抱病甚亟，且死矣。平生诵《妙法莲华经》，以故可免堕落，得作男子，只在城外方二弓手家托生。君若不忘故情，幸急来视我，正恐已无及，尚可周旋后事。方家极贫，不能育我，望加意赒给。我生三日后，烦君来，当以一笑为证。”仲寤，遽登舟，到即诣其室。韵因血疾暴卒，连夕不知人。又访得方二弓手家。韵死，方妻生男。仲既悉如前戒，经三日复往。方氏使抱儿出见，望见惊笑。自此仲数存拊之。仲为蕲春守，张守朋为倅，亲为言。[夷坚志]
　　　　　《睽车志》：湖妓杨韵，手写《法华经》，每执笔必先斋素，盥沐更衣。后病死。死之夜，其母梦韵来别云：“以经之力，今即往生乌程县厅吏蔡家作女。”时蔡妻方娠，是夜梦有肩舆及门者，迎之，则韵也，云来寄宿。寤而生女。其母他日来视，女为之哑然一笑，人咸异之。[案二则互异，并录之]
　　　　　◎衢州娼女李柔，以慧黠善歌舞，为士大夫往来者所称赏。年才二十余，遇疾而死。郡駃卒王先，与之同里居，时被命诣钱塘，回至寿昌县，相值于道。讶其独行，询之曰：“今欲何所往？”曰：“欲到临安看郊礼。”卒曰：“何以不携婢仆，又不乘轿？但一妇女，孑身远途，岂得为便？”柔笑而不答。既分手，柔曰：“君到吾家，为寄声父母，言我在路平安。”卒许之。及还，首访李氏，知所见者鬼也。[夷坚志]
　　　　　◎南上库妓魁李都惜，妹宜姊十四岁死，乳媪梦其来泣诉曰：“不幸夭，又不复得为人，今在竹栅酒肆中。生好华，今亦衣斑也。幸怜我为营佛果。”未之信。其明日，女兄复梦，试求之，则前夕狸奴生数子，果有斑者。以千钱赎之，仍招律师施三聚戒，戒终而猫死。他日，乳媪复梦曰：“今幸得为人，生王氏。然宿业未脱，娼类也。”[鬼董]
　　　　　蝶访曰：死生转毂，因果循环，如恒河之沙，积数不可测算。然祸淫福善，大率视其自为，正如“种瓜得瓜，种豆得豆。”唐柳宗元《龙城录》载，惠州一娼女，震厄死于市衢，胁下有朱字云“李林甫以毒虐弄正权，帝命列仙举三震之”。疑此女子偃月公后身耶？谲而可惧。元和元年六月也。此则《文海披沙》、《闲窗括异志》皆述传之，前因后果，理自不诬。
　　　　　◎宋吴宰，抚州人。于临安听调，尝饮酒肆，一卖酒娼，故人妾也。吴呼问，妾引至暗处语曰：“吾死虽为阴司所录，令卖酒于市。今市上十之二三皆鬼也。”言讫不见。[楮记室]
　　　　　◎汴河岸有卖粥妪，日以所得钱置缿筒中，暮则数而缗之，间得楮镪二，惊疑其鬼也。自是每日如之，乃密自物色买粥者。有一妇人青衫素裲裆，日以二钱市粥，风雨不渝。乃别贮其钱，及暮视之，宛然楮镪也。密随所往，则北去一里所，阒无人境，妇人辄四顾入丛薄间而灭。如是者一年，忽妇人来谓妪曰：“我久寄寓比邻，今良人见迎，将别妪去矣。”妪问其故，曰：“吾固欲言，有以属妪。我李大夫妾也，舟行赴官至此，死于蓐间，藁葬而去。我既掩圹，而子随生。我死无乳，故日市粥以活之，今已期岁。李今来发丛，若闻儿啼必惊怪，恐遂不举此子，乞妪为道其故，俾取儿善视之。”以金钗为赠而别。俄有大舟抵岸，问之，则李大夫也。径往发丛，妪因随之。举柩而儿果啼，李大夫骇惧。因为言，且取钗示之。李谛视，信亡妾之物，乃发棺取儿养之。李知县明仲说。[睽车志]
　　　　　◎傅七郎者，蕲春人。其第二子傅九，年二十九岁，好狎游，常为娼家营办生业，遂与散乐林小姐绸缪，约窃负而逃。林母防其女严紧，志不得遂。淳熙十六年九月，因夜宿，用幔带两条接连，共缢于室内。明日，母告官，验实收葬。绍兴三年春，吉州苏客逢两人于泰州酒肆，为主家李氏当垆供役。苏向曾识傅，问去乡之因，笑而不答。苏买酒饮散。明日，再往寻之。主人言：“傅九郎夫妻在此相伴两载，甚是谐和。昨晚偶一客来，似说其宿过，羞愧不食，到夜同窜去。今不复可询所在也。”[夷坚志]
　　　　　◎昔有一士人登第赴公宴，及饮酒，座上一妓绝色，献杯整肃，未尝出手。众疑之。有客被酒戏之曰：“为六指乎？”乃强牵其袂，随所牵而倒，乃一副枯骸也。未几，士人得差遣后即死。[异闻总录]
　　　　　蝶访阅《酉阳杂俎》，载姜楚公常游禅定寺，京兆办局甚盛，及饮酒，[以下所叙与《异闻总录》大致不差，从省不录]末云姜竟及祸焉。案：《异闻总录》，商氏《稗海》收之，所述宋事较多，标目暨书首注宋阙名。考《四库全书提要》，谓不著撰人名氏，亦不著时代。其中林行可一条，称大德丁酉，则元人矣。临安娼女仪珏一条，乃洪迈《夷坚志》原文，剿袭其言，并其自称亦未改。审是，则此则当亦剿袭，而略为改窜也。
　　　　　蝶访曰：黄沙枯髑髅，本是桃李面，讵知当前桃李面，即是枯髑髅也。张杜“骰子裹手”之句，实迷于色矣。当日幸不遇此妓，然亦不幸不遇此妓，终执迷不醒悟耳。
　　　　　◎女伶陈加庆，居后市街之东，夜独寝，梦有人黑而长，缁衣素裳，俯瞰其榻曰：“元司法有约，不可不往！”加庆欲呼母与婢，而声不得出，乃应之曰：“今已午夜矣。无人荷轿，不可去也！我未省识元司法，纵可去，亦不汝从！汝来不由户，岂非鬼乎？”其人曰：“肩舆在门外矣。夜深不须治铅黛，睡妆故自佳。”以手中扇挥之。加庆觉身不自制，从牖中出。至门，果有肩舆二人，负之乘空行。至清冷桥下，见一士出迎升楼，皙而多髯，疏俊人也。留饮款昵，既晓，复以轿送之归。既寤以语其母，犹谓偶然。明日他客来，方举杯，忽冥然坐寐，其鼾如雷，呼挽皆不醒，客怒而去。逮晓乃寤。自是每夕皆然。尝从元司法求钗珥、香扇之类，皆在枕旁。加庆视元颇当其意，亦乐之，谓姥曰：“岂真有是人能此于梦乎？彼非无资者，倘能身相从，贤于梦魂远矣。”姥求之清冷桥，果有赴调元司法，肖貌皆如女所言，屏人密问之，谢无有。又数月，加庆不复梦。视元则已归。他日，遇诸涂则目逆而笑。不知元生以术致之耶，抑偶然也？[鬼董]
　　　　　◎蔡持正居宛丘，一日雪作，与里人黄好谦游一娼家。入门，见其肴醴特甚他时，有美少年青巾白裘，据席而坐。蔡、黄方引去，少年亟俾娼邀，二公欣然就席。酒酣，少年顾持正曰：“君正如李德裕。”顾黄曰：“君俟此公贵，凭借亦显。”语毕，少年亦引去。二公叩娼：“何人也？”娼曰：“朝来赍钱具饮，亦不知谁氏也。”后如其言，持正为侍御史，荐黄为御史云。[随手杂录]
　　　　　◎横州城外有丛祠，目为婆婆庙，不知何神也。土人颇严奉之。淳熙初，雷州太守舟过城下，群妓迎谒，小憩庙中，以须其至，纵步廊庑间。一妓轻浮者，指一士偶，谓同列曰：“尔可嫁他。”此妓复指一卒曰：“尔却嫁彼。”妓拍手嬉笑曰：“有何不可，正恐无媒人耳!”乐营将在旁曰：“我为作媒。”众大笑而出。不两月，七妓相继病瘴死，营将亦然。横之花籍，于是一空。[夷坚志]
　　　　　◎陇州汧源县公宇，一夕堂门已扃锁，忽有妓女数人，执乐器游于庭下。令之妻适见之，妓女俱前祷曰：“妾等久为土地祠乐妓，丐为诵《法华经》回向，则可借以往生。”妻以语令。翌日，乃请僧诵经于庙。其夜，复见前妓来谢而去。数日，又有如前来祷者，亦为诵经，如是者三。后令君夜独燕坐，忽有鬼物，状甚怪恶，前曰：“土地神谢君，妓女无几，即皆令往生。吾且乏使，当移祸君家。”令叱之，遂不见。自后妓女亦无再来祷者，令家亦无恙。[睽车志]
　　　　　蝶访曰：此则恐寓言，以讽有地方之责者。盖当时监司郡守类，耽于逸豫，宴会必用妓乐。色艺差可者，每不肯令其脱籍、从良而去。东坡公判牍，尚有“空冀北之群则不可”之语，他可知矣。东坡公虽一时出之戏谑，难言大公，亦以见当时相习宴乐者多，清议有所不畏。惟令若辈久沦苦海中，亦忍矣。
　　　　　◎宣和内省都督黄康国，家蓄声妓至多。有一善琵琶者，忽失所在，访之不获。其家门户之禁如上台，杳莫知其处。经旬日，冉冉从家庙中出。黄问之，曰：“为翁翁婆婆唤去，使弹琵琶，市井间常食用耳。”自是此妓病瘠，累月方复故。[异闻总录]
　　　　　◎荆门佥判赵不刊，一妾曰怜怜，以产子死于官舍，而精魄罔罔，常若在家。每五更，必出堂门屏外，呼唤吏卒云：“安排官人轿子！”皆以为宅中他婢，但讶其太早，悉起候伺。淹久困歇，则又复尔，讫于赵之去。代者许鼎臣至，鬼亦常常出没。乃择行法道士，书符焚于所毙之室，以禁制之。然后稍息，竟不能绝也。许未终任而卒，故鬼得而挠之云。[夷坚志]
　　　　　◎秦奎为鄂州都统司干官，尝于临安买一妾归。居数年，生一男。其妻尝以事怒之过甚，妾不胜忿，厉声曰：“我非人也，何乃苦见凌逼！”妻叱之曰：“汝非人，是何物？”妾即应曰：“我乃鬼耳!”忽变其形，长大容质不异，而颡抵屋极，举家骇愕。已复如故，诘问之，终不言其所以。其家以其子慕恋之故，亦不遣之，今犹在其家。[睽车志]
　　　　　◎士人李璋妻徐氏，美艳而性静默，居常外户不窥，惟暮夜独行后圃。璋初不以为异，但每自后归，则口吻间若咀嚼物。他日密随觇之，则徐氏入一竹丛间，俯而扪地，若有所索，归仍咀嚼。夜于枕边摸得一石子，旦视皆有齿痕，若啮残然，已而视其箱中，齿痕之石甚多，始怪而诘之，终隐不言。始徐氏甚妒，自齿石之后，遂不复妒，更为宽容。璋寝婢子别榻，皆纵不问。如是者累年，乃病卒。[睽车志]
　　　　　◎潭州有清净觉地。宋咸淳间，游士胡天俊寓焉，月夜抚琴梅树下，遥见美女欲前且却。胡作意三弄，女迤逦近前。胡迎揖之，女曰：“声虽和，哀怨多，有所欲不能直遂耳。”胡执其手曰：“举世无知音，今夕相逢，岂天假真缘耶！”女敛衽而去曰：“后夜月明，当赴子约。”翌日，朋友拉入城游饮，忘归者两宿，大悔失期。亟归，于树下得一白罗帕，上题诗云：“萧萧风起月痕斜，露重云鬟压玉珈。望断行云凝立久，手弹珠泪湔梅花。”胡怅然而寝。明日以帕示人，赵冰壶骇曰：“吾亡妾杭人乔氏，名望仙，贵妃侄女也，去年暴亡，殡梅树后，正其笔迹也。”以酒酹之，且成诗曰：“王孙自恨负佳期，夜醉长沙偶忘归。应想芳魂踏残月，瀼瀼露湿去时衣。”[异闻总录]
　　　　　蝶访曰：王十朋尝赋不欺诗云：“室明室暗两奚疑，方寸常存不可欺。莫畏天高鬼神恶，要须先畏自家知。”若胡天俊之欺暗室，不待言矣。迨明知其鬼，而犹酹酒赋诗，真轻薄之尤者。孟子不云乎，此亦妄人也已矣！
　　　　　◎绍熙初，临川董居厚醇父，自靖州教授赴都改秩，未及调县，病终于旅邸，无亲故在旁。崇仁吴仲权镒，时为秘书正字，虽无雅契，特以同郡之故，医疗棺敛，寄攒遣发，皆一力任之。庆元二年，吴由尚书郎出持湖南漕节。明年四月徙广西，旋遭论罢，方还乡建义学。平日嗜酒膳食尽废，清瘦柴立，而精明殊不衰。至冬感疾即沈困，忽呼家人使备茶汤，曰：“董教授来见我。”怪问之，曰：“醇父也。”俄与喏诺应答。次日复然，时时若与之语。人问何在，指拄杖曰：“正坐于此!他报我后日午时当去，可造斋食一分先遣之。”家人知其与鬼从事，毛发森卓，不胜忧怖。明日索浴，治具于房。婢以罘罳围之，吴曰：“何用！”曰：“恐为隙风所搏。”笑曰：“到此岂复怕风耶？”浴毕著衣冠，扶入后堂，辞家庙出，命设酒与妻李氏并子侄叙别。有数妾，犹令歌词，仍随声应和。酒五行罢席，自书治命。首言不得废本族义学，次经理家政，末乃遣嫁诸妾。远近厚薄，粲然有伦。但每书及妾名，辄汪然长恸，凡尽数纸，放笔昏昏睡。迨醒，又若见董来，尤数诃之曰：“醇父先生，且莫要吵人！且令先著发了!”展转经夕，命仆探时辰，及午果卒。其寿不登六十，可为惜也。[夷坚志]
　　　　　蝶访曰：真仙真佛以外，自古无不死之人；大圣大贤以外，自古亦无不消之鬼。吴仲权造有善因，自遇善缘；董教授知故人之死期，魂先来告，报故人之德也。二公盖迥异恒流矣。吴闻死期，即视死如归，心中豪不瞀乱，其智殆不可及。独至遣嫁诸妾，每书及妾名，辄汪然长恸，若反不知万事皆空也者。甚矣，色之害人也!
　　　　　◎陆轸云：东封榜状元梁固作省判卒，附一婢言：“已授阴山谏议大夫。”索茶吃，却封角子、押字如生时。又云：“欲取宠婢及一小鬟。”不久，二婢皆卒。[泊宅编]
　　　　　◎季元衡南寿，缙云人。既登科，调台州教授，将往建康谒府尹。家有侍妾，忿主母不能容，常怀绝命之意。及是行，季以情祷妻曰：“吾去后，切勿加以楚虐，万一有不虞，恐费经护。必不可蓄，候归日去之，不难也。”妻曰：“但安心而行，吾不为此事。”时方侨寓他处，[不记其地]数日到建康，已解担，闻耳畔啾啾人声，似其妾而不见形状。问之，泣曰：“君才出门即遭箠，势不复可生，自经死矣。”季为之哀泣解谢。欲回车，念业已至，欲弗信，又不忍。姑遣仆兼程归扣其事，且为家人作牒经邑，仍略疏葬埋之费。自是继夕哀泣。及仆还云：“宅内固全无事，某到时，侍人自持饭饭我。”季曰：“然则妄鬼假托以惑我尔。”是晚复至，季正色责之曰：“汝为何等妖厉，顾敢然不亟去！吾将请集道流，绳汝以法！”答曰：“实非此人。缘君初行日疑心横生，故我得以乘间作伪。今但从君丐佛经数卷，薄奠楮钱而已。”[异闻总录〇案：《睽车志》所载未若此则之详，因舍彼而取此。]
　　　　　蝶访曰：传云“妖由人兴”，又俚谚云“疑心生暗鬼”，此可悟情有所牵，物必抵隙。又可悟世情狡狯，虽鬼亦然。
　　　　　◎鄱阳近郭数十里多陂湖，富家翁主之。至冬日命渔师竭泽而取，旋作苫庐于岸，使子弟守宿，以防盗窃。绍兴辛酉，双港一富子守舍，短日向暮，冻雨萧骚，拥炉块坐。俄有推户者，状如娼女，服饰丰艳，而遍体沾湿，携一复来曰：“我乃路歧散乐子弟也，知市上李希圣宅亲礼请客，要去打窠他家。众既往，我独避雨赶趁不上，愿容我寄。”富子曰：“舍中甚窄，只著得一小床。若留汝过夜，我爹娘性严，必定嗔责。李宅去此不远，早去尚可及。”女恳析再三，杂以笑谑，进步稍前。子毅然不听。徐言：“既不肯教我宿，只暂就火烘衣，俟干而行可乎？”许之，子登床。女坐其下，半卸红袖，露其腕白如酥，复背身挽罗裙，不觉裙里一尾出。子引手拈杖击之，成一狐而走。衣裳如蜕，皆污泥败叶也。[夷坚志]
　　　　　蝶访曰：谚有之，“邪不干正”。观富子数语，义正词严，有断不为妖邪蛊惑者，妖邪卒无隙可入。
　　　　　◎刘改之得一妾，爱甚。淳熙甲午，预秋荐赴省试，在道赋《天仙子》，每夜饮旅舍，辄使小童歌之。到建昌，游麻姑山，屡歌至于堕泪。二更后，有美人执拍板来，愿唱一曲劝酒，即赓前韵云：“别酒未斟心已醉，忽听《阳关》辞故里。扬鞭勒马到皇都，三题尽，当际会，稳跳龙门三汲水。/天意令吾先送喜，不审君侯知得未？蔡邕博识爨桐声，君背负，只此是，酒满金杯来劝你。”刘喜，与之偕东。果擢第，调荆门教授。遇临江道士熊若水，谓之曰：“窃疑随车娘子非人也。”刘具以告。曰：“是矣。今夕与并枕时，吾于门外作法，教授紧紧抱之，勿令窜逸。”刘如所戒，乃拥一琴耳。顿悟昔日蔡邕之语，携至麻姑山访之，知是赵知车所瘗坏琴也。焚之。[词苑丛谈]
　　　　　蝶访阅《北梦琐言》，载彭城刘生梦入一娼楼，与诸辈狎饮。尔后，但梦便及彼处，自疑非梦，所遇之姬，芳香常袭衣，盖心邪所致。蝶访曰：妖魅乘机而中，皆释念感召耳。故佛言：“一切众生，慎勿造因。”
　　　　　◎陈简斋东，靖康间尝饮于京师酒楼，有娼打坐而歌者，东不顾。乃去倚阑独立，歌《望江南》，音调清越。东不觉倾听，视其衣服皆故敝，时以手揭衣爬搔，肌肤绰约如雪，乃复呼，使前再歌之。其词曰：“阑干曲，红飏绣帘旌。花嫩不禁纤手捻，被风吹去意还惊。眉黛蹙山青。/铿铁板，闲引步虚声。尘世无人知此曲，却骑黄鹤上瑶京。风冷月华清。”东问：“何人制？”曰：“上清蔡真人词也。”歌罢，得数钱即下楼。亟遣仆追之，已失矣。[夷坚志]
　　　　　◎宣和中，吕仙遣吴兴娼女张珍奴词曰：“坎离坤兑分子午，须认取自家宗祖。地雷震动两山头，渐洗濯、黄芽出土。捉得金精牢闭固，炼庚申要生龙虎。待他问汝甚人传，但只道、先生姓吕。”《步蟾宫》词也。[词苑丛谈]
　　　　　◎牛女渡河乞巧之事，多出于诗人及世俗不根之论，何可尽据？然亦似有可怪者。杨缵继翁大卿[杨最知音律善琴]倅湖日，七夕夜，侍姬田氏及婢数人露坐。夜半，忽有一鹤西来。继而有鹤千百从之。皆有仙人坐其背，如画图所绘者，彩霞绚粲，数刻乃没。杨卿时已寝，姬急报，起而视之，尚见云气纷郁之状。然则流俗之说，亦有时可信耶。[癸辛杂识]
　　　　　《容斋三笔》：太平兴国三年七月，诏七夕嘉辰著于甲令。今之习俗，多用六日，非旧制也，宜复用七日。且名为“七夕”而用六，不知自何时始。然唐世无此说，必出于五代耳。
　　　　　《燕翼贻谋录》：北俗遇月三七日不食酒肉，盖重道教之故，而七夕改用六日。太平兴国三年七月乙酉诏曰：“七夕佳辰，近代多用六日，宜以七日为‘七夕’，颁行天下。”盖其方用六日之时，始于朝廷，故厘正之自朝廷始。
　　　　　◎楼叔韶镛，初入太学，与同窗友厚善。休日，相率出城，买小舟沿苇行将十里，舍舟陟小坡行，道微高下。又二里得精舍，门径绝率小，而松竹花草楚楚然。友款于门，即有小童应客。主人继出，乃少年僧，姿状秀美，进趋安详，殊有富贵家气象，揖客曰：“负别甚思款接，都不见过，何也？”便起推西边小户入，华屋三间，窗几如拭，玩具皆珍奇。唤侍童进点，素膳三品，甘芳精好。撤器命推窗，平湖当前，数十百顷，其外连山横陈，楼观森列，夕阳返照，丹碧紫翠，互相映发，渔歌菱唱，隐隐在耳。骋望久之，僧以麈尾敲阑干数声，俄有小画舫傍湖而来，二美人径出登岸，靓妆丽质，王公家不过也。僧命具酌，指顾间觞豆罗陈，穷极水陆。左右执事童皆姣好。杯行，美人更起舞，僧与友谑浪调笑，欢意无间。楼神思惝恍，正容危坐，噤不敢吐一语。伺僧暂起，挈友臂叩所以，友愠曰：“子但饮食纵观，何用知如许!”而觞十起巡，夜已艾，僧复引客至小阁中，卧具皆备，曰：“姑憩此。”遂去。壁外即僧榻，试穴隙窥，则径拥二姬就寝。友醉甚大鼾，楼独榜徨不寐，起如厕，一童执烛，密询之：“此为何地？”童笑曰：“官人是亲戚，何须问。”楼反室，展转通宵，时侧耳听，但闻鼻息齁齁而已。将晓，僧送之门，郑重而别，由他径绝湖而归。楼惘惘累日，疑到非人间。其后出处参商，竟不克再谐。[谈薮]
　　　　　《南宋杂事诗》：仁和赵信意林有诗咏其事云：“倚翠偎红作大师，画船天外送歌儿。含情无限阑干曲，惆怅参横月落时。”
　　　　　蝶访阅陶穀《清异录》云：李煜在国，微行娼家，遇一僧张席，煜遂为不速之客。僧酒令、讴吟、吹弹，莫不高了，见煜明俊酝藉，契合相爱重。煜乘醉大书右壁曰：“浅斟低唱，偎红倚翠太师；鸳鸯寺主，传持风流教法。”久之，僧拥妓入屏帷。煜徐步而出，僧妓竟不知煜为谁也。煜尝密谕徐铉，铉言于所亲焉。〇又一则云：相国寺星辰院比丘澄晖，以艳娼为妻。忽一少年踵门谒晖，愿置酒参会梵嫂，晖难之。凌晨，但见院牌用纸漫书曰“敕赐双飞之寺”。二则所述，同是淫僧，当日国法竟不治之何也？若《谈薮》所载，则踪迹遹怪矣。
　　　　　◎湖南提刑唐秷，字硕夫，过高邮同余谈数事云：其父諲为湖北漕。一日有一道人，持刺造门，但全幅书一“登”字。延坐，问之。曰：“徐登也。”馆之庵中，不食，日饮酒一斗，或见群卒饭，辄取一掬食之而已。间与郑毅夫内翰宴饮，虽妓女笑语，戏弄无度。或发其阴视之，童儿也。间与唐漕饮，取千里外物不移刻。唐偶欲河东蒲桃，又思峡中新荔枝，酒数巡则令人就其卧屏间取之，皆新美若方折枝。[甲申杂记]
　　　　　◎赵忠惠帅维扬日，幕僚赵参议有婢，慧黠，尽得同辈之欢。赵昵之，坚拒不从。疑有异，强即之，则男子也。闻于有司，盖身具二形，前后奸状不一，遂置之极刑。[癸辛杂识]
　　　　　◎潭守宴客合江亭，时张才叔在坐，令官妓悉歌《临江仙》。有一妓独唱两句云“微波浑不动，冷浸一天星”。才叔称叹，索其全篇，妓以实语告之：“贱妾夜居商人船中，邻舟一男子，遇月色明朗即倚樯而歌，声极凄怨。但以苦乏性灵，不能尽记，愿助以一二同列，共往记之。”太守许焉。至夕，乃与同列饮酒以待，果一男子，三叹而歌。有赵琼者，倾耳堕泪曰：“此秦七声度也。”赵善讴，少游南迁经从，一见而悦之。商人乃遣人问讯，即少游灵舟也。其词曰：“潇湘千里挼蓝色，[案：《词律》载少游《临江仙》词，首句作“千里潇湘接蓝浦”]兰桡往日曾经。月明[明作高]风定露华清。微波浑[浑作澄]不动，冷浸一天星。/独倚桅樯情悄悄，时闻飞瑟[《词律》作“遥闻妃瑟”]泠泠。仙音含尽[“仙音”作“新声”]古今情。曲终人不见，江上数峰青。”崇宁乙酉，张才叔过荆州，以语先子，乃相与叹息曰：“少游了了，必不致沈滞，恋此坏身。似有物为之。然词语超妙，非少游不能作，抑又可疑也。”[五总志]
　　　　　案：《容斋四笔》自谓《夷坚己志》载潭州义娼事，当时失于审订，悔之不及，因引《国史》温益知潭州，一时逐臣在其巡内，皆为所侵困，并叙范忠宣诸公以证，谓岂容少游款昵累日，此不待辨而明，《己志》失著云云。蝶访阅《清波杂志》，载秦少游发郴州赠妓一词，山谷称其语意极似刘梦得楚蜀间语，岂亦袭《夷坚己志》之误耶？且据此则而论，少游南迁经潭，所悦者又有一赵琼。若定执不容少游款昵累日之说，那更有此？余不喜驳证古人，好逞臆说。《容斋四笔》一则，系自辨《夷坚志》之失，著录入《驳辨》门。此则说鬼也。故录入《奇异》。
　　　
　　　宋艳卷十一
　　　驳辨
　　　　　◎苏小娟，钱塘名娼也，俊丽工诗。其姊盼奴，与太学生赵不敏甚洽。久之，不敏日益贫，盼奴周给之，使笃于业，遂捷南宫得授官襄阳司户。盼奴未落籍，不得偕去。不敏赴官三载，想念成疾而卒。有禄俸余资，嘱其弟赵院判均分之，一以赡院判，一以送盼奴，且言：“盼奴有妹小娟，俊雅能吟，可谋致之，佳偶也。”院判如其言至钱塘，托宗人倅钱塘者召盼奴。其家云：“盼奴一月前已死矣。小娟亦为盼奴所欢以于潜官绢诬攀系府狱。”倅从狱中召小娟出，诘之曰：“汝诱商人官绢百匹，何以偿之？”小娟叩头言曰：“此亡姊盼奴事，乞赐周旋，非惟小娟感荷更生，盼奴亦蒙恩泉下也。”倅喜其词宛顺，因问：“汝识襄阳赵司户否？”小娟曰：“赵司户未仕时，与盼奴交好。后中科授官去，盼奴以思致疾而卒。”倅曰：“赵司户亦谢世矣，遣人附一缄，及馈一罨，外有其弟院判一缄，付尔开之。”小娟自谓不识院判何人，及拆书，惟一诗云：“当时名妓镇东吴，不好黄金只好书。借问钱塘苏小小，风流还似大苏无？”小娟得诗默念，倅索和，小娟以不能辞。倅强之，且曰：“不和即偿官绢。”小娟不得已，索纸授笔，诗云：“君住襄阳妾住吴，无情人寄有情书。当年若也来相访，还有于潜绢事无？”倅大喜，尽以所寄物与之，免其偿绢，且为脱籍，归院判偕老。[西湖游览志余]
　　　　　《七修类稿》：苏小小有二人，皆钱塘名娼。一南齐人，郭茂倩所编《乐府》解题已注明矣，故古辞有《苏小小歌》及白乐天、刘梦得诗称之者。《春渚纪闻》所载司马才仲事，并是南齐之苏小小也。一是宋人，乃见于《武林纪事》，曰太学，曰钱塘，诗曰“还似太苏无”，则可知矣。又元遗山所作《虞美人》长短句云：“槐阴别院宜清昼，人坐春风秀。美人图子阿谁留，都是宣和名笔、内家收。/莺莺燕燕分飞后，粉澹梨花瘦。只除苏小不风流，斜插一枝萱草、凤钗头。”此词既说莺莺燕燕之后，此盖赵氏之小小也。今人止知是苏小小，不知是何时人。《辍耕录》既备载数事，辨以为南齐人矣，又不知有宋苏小小也。一本小小又作小娟，盖钞者之误，殊不观所寄之诗，况又有《虞美人》词可证乎。
　　　　　《陔余丛考》：南齐有钱塘妓苏小小，见郭茂倩《乐府》解题。南宋有苏小小，亦钱塘人。其姊为太学生赵不敏所眷。不敏命其弟娶其妹名小小者，见《武林旧事》。
　　　　　《四朝诗选》：南宋杭妓能诗者苏小娟。
　　　　　《宫闺小名录》：苏小娟，钱塘妓，与姊盼奴齐名。
　　　　　《双名志》：苏小小，一名简简。〇案：简简，乃南齐之苏小小名。白香山有诗咏之“苏家小小名简简，芙蓉花腮柳叶眼”者是也。
　　　　　《雍正西湖志》：谨案：苏小娟，《七修类稿》辨其当作苏小小，以为钞者之误，引赵不敏并院判诗、元遗山词为证。不知作者不过借南齐之小小，以咏小娟，何足据乎!仍依《西湖游览志余》作苏小娟。
　　　　　案：《雍正西湖志》驳辨甚是，《四朝诗选》及《宫闺小名录》皆作苏小娟，可称有识，馀则皆误矣。
　　　　　《辍耕录》：苏小小见诸古今吟咏者多矣，而世人图写以玩之，一何动人如此哉!《春渚纪闻》云：司马才仲初在洛下，昼寝，梦一美妹搴帷而歌曰：“妾本钱塘江上住。花开花落，不管流年度。燕子衔将春色去。纸窗几阵黄梅雨。”才仲爱其词，因询曲名，云是《黄金缕》，且曰：“日后相见于钱塘江上。”及才仲以东坡先生荐，应制举中等，遂为钱塘幕官。其廨舍后堂，苏小墓在焉。时秦少章为钱塘尉，续其词后云：“斜插犀梳云半吐。檀板轻敲，唱彻《黄金缕》。梦断彩云无觅处。夜凉明月生春浦。”[《西湖游览志》作“南浦”]不逾年而才仲得疾，所乘画水舆舣泊河瑭，舵工遽见才仲携一丽人登舟，即前声喏，而火起舟尾，仓忙走报，家已恸哭矣。《能改斋漫录》云：刘次庄所著《乐府解题》曰：“钱塘苏小小歌，苏小小非唐人，世见乐天、梦得诗多称咏之，遂谓与之同时耳。”次庄虽知苏小小非唐人而无所据。余按郭茂倩所编引《广题》曰：“苏小小，钱塘名娼也，盖南齐时人。西陵在钱塘江之西，故古辞云‘何处结同心，西陵松柏下’。”
　　　　　《咸淳临安志》：苏小小墓在湖上，周紫芝云：“湖堤步游，客言此苏小小墓也。”诗云：“野草横分青草陂，谁埋玉树与琼枝？湖边山自向人绿，门外柳今何处垂？行雨行云今是梦，施朱施粉未相宜。一从蕙死兰枯后，刚道桃花好面皮。”
　　　　　《闲窗括异志》：嘉兴县西南六十步，《地志》云：“晋歌妓苏小小墓，今有片石在道判厅，曰‘苏小小墓’。徐凝《寒食》诗云：‘嘉兴郭里逢寒食，落日家家拜扫归。只有县前苏小小，无人送与纸钱灰。’”
　　　　　《白石樵唱》：林景熙[一作景曦]有《咏苏小小》诗，题注：“苏小小，钱塘名娼，有墓在嘉兴县西南六十步。”诗云：“歌扇风流忆旧家，一丘落月几啼鸦。芳痕不肯为黄土，犹幻胭脂半树花。”
　　　　　《嘉禾百咏》注：怀苏亭，在禾城东，宋时建。与苏小墓相望，故名。
　　　　　《湖山便览》：苏小小墓，相传在西陵桥畔。郭茂倩《诗集》古乐府有《钱塘苏小小歌》。《广题》云：“苏小小，钱塘名娼，南齐时人，故自香山诗有‘柳色春藏苏小家’及‘教妓楼新道姓苏’之句。”《临安志》、《武林旧事》俱载墓在湖上，周紫芝有《湖堤吊苏小墓》诗，其事若可据。然《春渚纪闻》谓司马才仲为钱塘幕官，廨舍后有苏小墓。《辍耕录》又谓西陵乃钱塘江西，故才仲《梦苏小歌》曰“妾本钱塘江上住”，则其墓不在湖上西陵桥。陆广微《吴地志》[案：《直斋书录解题》作《吴地记》]又据唐徐凝诗，谓墓在嘉兴县治侧。代远人微，姑勿深考。
　　　　　《两般秋雨庵随笔》：《春渚纪闻》载，南齐苏小小墓在钱塘县界舍后。[县原在钱塘门边，去西陵桥不远]而元人张光弼诗云：“香骨沈埋县治前，西陵魂梦隔飞烟。好花好月年年在，潮落潮生更可怜。”[原注：坟在嘉兴县前]此必宋苏小小也。院判吴人，安知不住嘉兴耶？竹垞老人力辨小小坟在秀州，以钱塘之墓为妆点。若知此条，则杭嘉各得其一，何必蹈争墩之习耶？[案：此仅据元张光弼诗，以嘉兴县前为宋苏小小墓，误甚]
　　　　　蝶访曰：文入聚讼，结习难除，苏小小之墓迄无定论。《云溪友议》谓吴门女郎真娘，死葬于虎丘，时人比之苏小小。举子谭铢题其墓云：“虎丘山下塚累累，松柏萧萧即可悲。何事世人惟重色，真娘墓上独留诗。”此诗如清夜钟声，亦曾警醒多少痴梦否!
　　　　　《云斋广录》：司马槱官于钱塘，梦苏小小歌《蝶恋花》词一阕云：“妾本钱塘江上住。花开花谢，不记流年度。燕子衔将春色去。纱窗几阵潇潇雨。/斜插犀梳云半吐。檀扳新声，唱彻《黄金缕》。酒醒梦回无觅处。凄凉明月生秋浦。”
　　　　　《词名集解》：《黄金缕》，本名《蝶恋花》，宋司马槱制，一名《明月生南浦》，《元百种曲》又作苏小小制。
　　　　　案：《云斋广录》所述是全词，皆苏小小歌也。其词字句与《春渚纪闻》间有不同姑勿论，谓司马槱官钱塘梦苏小小歌，与《纪闻》迥异，不知何据。《词名集解》亦谓《黄金缕》词，司马槱制，又谓《元百种曲》作苏小小制，二说皆非是。考朱竹垞《词综》，载“秦觏，字少章，观之弟也。有《黄金缕》足司马才仲梦中苏小小词，当据《春渚纪闻》也”。此说为是。
　　　　　《雍正西湖志》：谨案：《懒真子》云“司马才仲，名棫；才叔，名槱，皆温公之侄孙。”《西湖游览志》引《辍耕录》作司马槱才仲，误也。
　　　　　案：《雍正西湖志》援据《懒真子》，以证《西湖游览志》并《辍耕录》之误。因检《懒真子》考之，中一则云：“才仲，名棫；才叔，名槱。皆温公之侄孙，豪杰之士，咸未四十而卒。文季[案：文季名朴]每言之，必惨然也。”观此知讹误相承，正不仅《辍耕录》一书也。
　　　　　◎江右都昌县有苏东坡诗石刻，云：“鄱阳湖上都昌县，灯火楼台一万家。水隔南山人不渡，东风吹老碧桃花，”署“眉山苏轼书。”嘉庆中，杭人王文浩撰《苏集编注》云：其友人衡山王泉之，作令江西，常以事至都昌。见《都昌志》称坡公南迁时，遣妾碧桃于县，因为此诗。按东坡果有此事，宋人必应纪载，《都昌志》不知从何书采入，姑志以广异闻。[鸥波余话]
　　　　　《冯具区集·跋宋孙尚书觌仲益尺牍》云：“闻之毗陵人，尚书实大苏公遗体，孙老得公弃婢而生。畏时禁不能自明，而详其颠末于家乘。”
　　　　　《居易录》：《冯具区集·跋宋孙尚书觌仲益尺牍》云云，[案：文语同前，不复录]予按仲益非君子，且尔时梁师成亦自诡坡公遗体，公安得有如许既娠之婢而嫁之？又安得皆佥人夤缘附托？适足以辱公耳！
　　　　　《香祖笔记》：坡公往阳羡，憩村舍见一童子颇聪慧，出对句云“衡门童子璠玙器”，童子应声曰“翰苑仙人锦绣肠”。坡喜之。童子即觌也，然则遗体之说妄矣。
　　　　　《朱子语录》：梁师成自谓东坡遗腹子，待苏叔党如亲弟兄，谕宅库云：“苏学士使一万贯以下，不须复。”
　　　　　《苏诗施注》东坡《和蔡景繁石室》诗，施元之曰：“蔡景繁，名承禧，临川人。中嘉祐进士第，知雩都县，擢监察御史里行。后出为淮南转运副使，置使楚州。东坡谪黄，实在部内，独拳拳慰藉，行部访之。东坡有《答景繁帖》云：‘朐山临海石室，信如所论。前某尝携家一游，时有胡琴婢就室中作《濩索凉州》，懔然有冰车铁马之声。婢去久矣，因公复起一念，若果游此，必有新篇，当破戒奉和也。’又云：‘海上奇观，恨不与公同游，大篇或可追赋。’景繁往游，既赋诗，坡为属和‘后车胡琴’云云，皆帖中语意。又‘前年开阁’云云，即所谓‘婢去久矣，因公复起一念’，用此帖为证，而诗乃粲然。”〇诗中有“我来取酒酹先生，后车仍载胡琴女”，又“江风海雨入牙颊，似听石室胡琴语”，又“前年开阁放柳枝，今年洗心参禅祖”等句。
　　　　　《曲洧旧闻》：东坡言唐僧段和尚善弹琵琶，制道调《梁州》。国工唐昆仑求之不得，后于元载子伯和处得女乐八人，以其半遗段，乃得之。予家旧有婢亦善作此曲，音节皆妙，但不知道调所谓。今日读《唐史·乐志》云：“高宗以为李氏老子之后，故命乐工制道调，皆在海外语过者。”
　　　　　《三朝北盟会编》：始，童贯欲为韩魏公之出子，数以言吏部侍郎韩粹彦。粹彦毅然曰：“先公平昔无兹事。”于是王仲巍者，久依贯，闻是而自诣贯识之，以为珪之子也。贯大喜。故王氏于政和以后，恩数及褒诏，悉贯之力。
　　　　　案：《苏文忠公集》，《朝云》诗并引云“予家有数妾，四五年相继辞去，独朝云者，随予南迁”云云。是知佥人之夤缘附托，皆此引中数语启之也。胡琴婢去，又有“开阁放柳枝”之句。《茶香室丛钞》载都昌县遣妾碧桃事，谓即因石刻而附会。蝶访谓仍因引中数语附会。《都昌县志》固称公南迁，遣妾碧桃也。若童贯欲为韩魏公之出子，而韩粹彦毅然曰“先公平昔无兹事”，一语彻底，斩钉截铁，又安有枝蔓牵缠、攀附依托事哉!
　　　　　◎杨湜《古今词话》云：“苏子瞻守钱塘，有官妓秀兰，天性慧黠，善于应对。湖中有宴会，群妓毕至，惟秀兰不来。遣人督之，须臾方至。子瞻问其故，具以‘发结沐浴，不觉困睡，忽有人叩门声急，起而问之，乃乐营将催督之，非敢怠忽，谨以实告。’子瞻亦恕之。坐中倅专属意于兰，见其晚来，恚恨未已，责之曰：‘必有他事，以此晚至。’秀兰力辩，不能止倅之怒。是时榴花盛开，秀兰以一枝藉手告倅，其怒愈甚。秀兰收泪无言。子瞻作《贺新凉》以解之，其怒始息。其词曰：‘乳燕飞华屋。悄无人、桐阴转午，[《词综》桐阴作槐阴]晚凉新浴。手弄生绡白团扇，扇手一时似玉。渐困倚、孤眠清熟。门外谁来推绣户？枉教人、梦断瑶台曲。又却是，风敲竹。/石榴半吐红巾蹙。待浮花、浪蕊都尽，伴君幽独。浓艳一枝细看取，芳心千重似束。又恐被、西风惊绿。若待得君来，向此花前，对酒不忍触。共粉泪，两簌簌。’子瞻之作，皆纪目前事，盖取其沐浴新凉，曲名《贺新凉》也。后人不知之，误为《贺新郎》，盖不得子瞻之意也。子瞻真所谓风流太守也，岂可与俗吏同日语哉!”苕溪渔隐曰：“野哉杨湜之言也，真可入《笑林》。东坡此词，冠绝古今，托意高远，宁为一娼而发耶？‘帘外谁来推绣户？枉教人，梦断瑶台曲。又却是，风敲竹。’用古诗‘卷帘风动竹，疑是故人来’之意，今乃云‘忽有人叩门声急，起而问之，乃乐营将催督’，此可笑者一也。‘石榴半吐红巾蹙。待浮花浪蕊都尽，伴君幽独。浓艳一枝细看取，芳心千重似束’，盖初夏之时，千花事退，榴花独芳，因以申写幽闺之情，今乃云‘是时榴花盛开，秀兰以一枝藉手告倅，其怒愈甚’，此可笑者二也。此词腔调寄《贺新郎》，乃古曲名也，今乃云‘取其沐浴新凉，曲名《贺新凉》，后人不知之，误为《贺新郎》’，此可笑者三也。《词话》中可笑者甚众，姑举其尤者。第东坡此词，甚为不幸，横遭点污，吾不可无一言雪其耻。宋子京云：‘江左有文拙而好刻石者，谓之詅嗤符。’今杨湜之言俚甚，而锓板行世，殆类是也。”[苕溪渔隐丛话]
　　　　　《耆旧续闻》：陆辰州子逸，左丞农师之孙，太傅公之玄孙也。晚以疾废，卜筑于秀野，越之佳山水也。公放傲其间，不复有荣念。对客[一作“客至”]则终日清谈不倦，尤好语及前辈事，纚纚倾人听。余尝登门，出近作《赠别》长短句以示公，其末句云：“莫待柳吹棉，吹棉闻杜鹃。”公赏诵久之。是后从游颇密。公尝谓余曰：“曾看东坡《贺新郎》词否？”余对以“世所共歌者”。公云：“东坡此词，人皆知其为佳，但后攧用榴花事，人少知其意。某尝于晁以道家见东坡真迹，晁氏云‘东坡有妾，名曰朝云、榴花。朝云死于岭外，东坡尝作《西江月》一阕，寓意于梅，所谓“高情已逐晓云空”是也。惟榴花独存，故其词多及之。观“浮花浪蕊都尽，伴君幽独”，可见其意矣。’”又《南柯子》云：“紫陌寻春去，红尘拂面来。无人不道看花回，惟见石榴新蕊、一枝开。/冰簟堆云髻，金樽滟玉醅。绿阴青子莫相催，留取红巾千点、照池台。”意有所属也。或云赠王晋卿侍儿，未知其然否也。
　　　　　《耆旧续闻》：曩见陆辰州，语余以“《贺新郎》词用榴花事，乃妾名也”。退而书其语，今十年矣，亦未尝深考。近观顾景蕃续注，因悟东坡词中用“白团扇”，“瑶台曲”，皆侍妾故事。乃知陆辰州得榴花之事于晁氏为不妄也。至本事词载榴花事极鄙俚，诚为妄诞。
　　　　　蝶访曰：榴花为坡翁妾名，仅见《者旧续闻》。此外宋人纪载罕见，且与坡翁“独朝云随予南迁”语不特，与碧桃事同一可疑也，并俟再考。
　　　　　◎《雪浪斋日记》谓晏叔原工于小词，“舞低杨柳楼心月，歌尽桃花扇影风”，不愧六朝宫掖体。无咎评乐章，乃以为元献词，误也。元献词谓之《珠玉集》，叔原集谓之《乐府补亡集》。此两句在《补亡集》中，全篇云：“彩袖殷勤捧玉钟，当年拼却醉颜红。舞低杨柳楼心月，歌尽桃花扇影风。从别后，忆相逢，几回魂梦与君同。今宵剩把银釭照，犹恐相逢是梦中。”词情婉丽。[苕溪渔隐丛话]
　　　　　《碧鸡漫志》：晏叔原歌词初号《乐府补亡》，自叙曰：“往与二三忘名之士，浮沈酒中，病世之歌词不足以析酲解愠，试续南部诸贤作五七字语，期以自娱。不皆叙所怀，亦兼写一时杯酒间闻见及同游者意中事。尝思感物之情，古今不异；窃谓篇中之意，昔人定已不遗，第今无传耳。故今所制，通以‘补亡’名之。始时，沈十二康叔、陈十君宠家有莲、鸿、蘋、云，工以清讴娱客。每得一解，即以草授诸儿。吾三人听之，为一笑乐。”其大指如此。叔原于悲欢离合写众作之所不能，而嫌于夸，故云“昔人定已不遗，第今无传。”莲、鸿、蘋、云皆篇中数见，而世多不知为两家歌儿也。其后目为《小山集》，黄鲁直序之云：“嬉弄于乐府之余，寓以诗人句法，清壮顿挫，能动摇人心。”又云：“狭邪之大雅，豪士之鼓吹，其合者高唐、洛神之流，其下者不减桃叶、团扇。若乃妙年美士，近知酒色之娱；苦节臞儒，晚悟裙裾之乐；鼓之舞之，使宴安鸩毒而不悔，则叔原之罪也哉。”
　　　　　《天籁轩词谱》：宋晏殊，字同叔，仁宗朝平章事，著有《珠玉集》，皆丽情之作。
　　　　　《词综》：晏几道，字叔原，殊幼子。叔原有《小山词》一卷。
　　　　　◎李汉老少日作《汉宫春·咏梅》，脍炙人口，所谓“问玉堂，何似茅舍疏篱”是也。政和间，自书省丁忧归山东，服终造朝，举国无与谈者。方怅怅无计，时王黼为首相，忽遣人招至东阁，开宴出其家姬十数人。酒半，唱是词侑觞，大醉而归。数日遂有馆阁之命。[玉照新志]
　　　　　《小学绀珠》：南渡三词人，李邴、汪藻、楼钥也。[邴号云龛居士]
　　　　　《直斋书录解题》：《晁叔用词》一卷，冲之撰，压卷《汉宫春·梅》词，行于世。或云李邴汉老作，非也。
　　　　　《苕溪渔隐丛话》：曾端伯所编《乐府雅词》中，有《汉宫春·梅》词，云是李汉老作。非也，乃晁冲之叔用作，政和云：“今日于乐府中得一人。”京览其词喜之，即除大晟府丞。
　　　　　蝶访阅《南宋杂事诗》，仁和赵信意林宥《咏李汉老》一绝云：“云龛居士老词人，吟得官梅托兴新。不忿开迟怨风笛，酒边记唱《汉宫春》。”注引《玉照新志》，竟以为据。武林七子因事系诗，而《玉照新志》此则，重污词人，何七子俱不加详考耶？又“不忿开迟怨风笛”句，注引《能改斋漫录》。李汉老建炎末自签书枢密迁知院，二三月而罢，为《梅》诗，托意云：“绵霜历雪忿开迟，风笛无情抵死吹。鼎实未成心尚苦，不甘桃李傍疏篱。”
　　　　　◎宋人两张先，皆字子野，人往往不能辨。前卷已各详其履历，然未有如《道山清话》之讹舛者。道山云：“张先，京师人。有文章，尤长于诗词，人目为‘张三影’。”[又号三中，此官都官郎中，居湖州者，年八十余尚无恙]以三影为京师人已误。其下又云：其祖母宋氏，孝章皇后妹也。子野生贵家，刻苦过于寒儒，取高科，甫改秩，为鹿邑县以殂。欧阳永叔雅重之云云。今人乃以“张三影”呼之。哀哉，欧阳为其墓铭。[此戚里官鹿邑县者，年四十八卒，不号三影]观此，则曾参、秋胡之误，又何怪乎？又按湖州张子野年八十五尚买妾，东坡赠诗云：“诗人老去莺莺在，公子归来燕燕忙。”早年有《一丛花》词云“不如桃杏，犹得嫁东风”。欧阳公称为“桃李嫁东风郎中”，见范公偁《过庭录》，知两张子野皆从欧公游也。[居易录]
　　　　　《古今词话》：有客谓子野曰：“人皆谓公为‘张三中’，即眼中泪、心中事、意中人也。”子野云：“何不目之为‘张三影’？”客不晓，子野曰：“‘云破月来花弄影’、‘娇柔懒起，帘压卷花影’、‘柳径无人。堕飞絮无影’此余生平所得意也。”遂又名张三影。
　　　　　《遁庵闲览》：张子野郎中以乐章擅名一时，宋子京尚书奇其才，先往见之。一将命者谓曰：“尚书欲见‘云破月来花弄影’郎中。”子野屏后呼曰：“得非‘红杏枝头春意闹’尚书耶？”遂出，置酒尽欢。
　　　　　《齐东野语》：先世旧藏吴兴张氏《十咏图》一卷，乃张子野图其父维平生诗，有十首也。孙觉莘老序之，首篇即《南园宴集所赋》。[此事不详于郡志，而张维之名亦不显，故人少知者。会直斋陈振孙贰卿方修《吴兴志》，讨摭旧事，见之大喜，遂传其图，且详考颠末，为之跋云：“庆历六年，吴兴郡守马大卿宴六老于南园，酒酣赋诗。安定胡先生瑗，教授湖学，为序其事。六人者：工部侍郎郎简，年七十九；司封员外郎范说，年八十六；卫尉寺丞张维，年九十一，俱致仕。刘馀庆年九十二，周守中年九十五，吴琰年七十二，皆有子弟列爵于朝。诗及序刻石园中。园废，石亦不存。其事见《图经》及《安定言行录》]本朝有两张先，皆字子野。其一博州人，天圣三年进士，欧阳公为作墓志；其一天圣八年进士，则湖州人也。二人名姓字偶皆同，而又适同时，不可不知也。且赋诗云：“平生闻说张三影，十咏谁知有乃翁。逢世升平百年久，与龄耆艾一家同。名贤叙述文章好，胜事流传绘素工。遐想盛时生恨晚，恍如身在画图中。”
　　　　　案：《齐东野语》叙述吴兴张氏十咏图卷一则甚详，并辨同时有两张先。余摘要录之。王渔洋《居易录》所辨，与《齐东野语》合。蝶访阅《词苑丛谈》注：“天圣时，有两张先，皆字子野，俱第进士，其能诗、寿考悉同。一博州人，号张三影者是也。一吴兴人，见《齐东野语》。胡氏应麟《笔丛》所载如此。”审是，徐电发盖沿胡氏之误也。惟胡氏既知张先见《齐东野语》，不应如此讹误，殊不可解。
　　　　　◎黄师是赴浙宪，东坡与之姻家，置酒饯其行，使朝云侍饮，坐间赋诗有“绿衣有公言”之句。后人乃谓：绿衣小官，犹惜其不留，是有公言也。时朝云语师是曰：“他人皆进用，而君数补外何也？”是谓公言，而“绿衣”则东坡指朝云也。[竹坡诗话]
　　　　　◎俗传吕洞宾戏妓白牡丹，非也，乃宋人颜洞宾耳。颜洞宾亦系散仙。[西圃丛辨]
　　　　　案：《紫桃轩杂缀》载戏妓白牡丹事，亦谓系宋方士颜洞宾，非吕纯阳也。
　　　　　◎东坡赠陈公密侍儿云：“‘夜来绮席亲曾见’，此本即席所赋，而下‘夜来’字，却是隔一日。”[滹南诗话]
　　　　　◎山谷赠小鬟《蓦山溪》词，世多称赏。以予观之，“眉黛压秋波，尽湖南山明水秀”，“尽”字似工而实不惬。又云“婷婷袅袅，恰近十三余”，夫“近”则未及，“余”则已过，无乃相窒乎？“春未透，花枝瘦”，止谓其尚嫩，如“豆蔻梢头二月初”之意耳。而云“正是愁时候”，不知愁字属谁，以为彼愁耶？则未应识愁。以为己愁耶，则何为而愁？又云：“只恐远归来，绿成阴、青梅如豆。”按杜牧之诗，但泛言花已结子而已。今乃指为青梅，限以如豆，理皆不可晓也。[滹南诗话]
　　　　　案：《山谷全集·蓦山溪》题注：“赠衡阳妓陈湘。”集中此调尚有二首，注：“至宜州寄赠陈湘。”
　　　　　◎陶穀赠歌妓秦弱兰《风光好》，有“鸾胶续断弦”之句。按东方朔《十洲记》，仙家煮凤喙及麟角煎作胶，名为“续弦”，能续弓弩绝弦，却非鸾胶，岂其误耶!不知杜诗：“麟角凤嘴世莫识，煎胶续弦奇自见。”[芦浦笔记]
　　　　　◎叶石林《贺新郎》词，有“谁采蘋花寄与，但怅望兰舟容与“，下“与”字去声。《汉书·礼乐志·练时日》“澹容与”颜注：“容与，言闲舒也。”今歌者不辨音义，乃以其迭两字，妄改上“与”字作“取”而不以为非，良可笑也。庆元庚申，石林之孙筠守临江，尝从容语及，谓赋此词时，年方十八；而传者乃云为仪真妓女作。详味句意，皆不相干，或是书此以遗之尔。[芦浦笔记]
　　　　　◎何子楚跋语云：“石晋之乱，契丹自中原辇国货图书至真定。德光死，汉祖起，太原遂弃此石于中山。庆历中，其石归李学究。李死，其子始橅以售人。后负宫缗，宋景文为帅，出公帑代输，取石匣藏库中，非交旧莫得见。”又姚令昇跋范元卿郎中本云：“庆历中，景文为定帅，有士子携此石，游走四方，最后死营妓家。乐营吏孟水清，见而识之，取以献。子京爱而不受，留之公帑。元丰中，薛师正为帅，始携石去，其子留赝本于郡，镵去‘湍、流、带、右、天’五字以为验。”[兰亭考〇原注“沈揆识”]
　　　　　《兰亭考》：“定武”之说不一，有李学究所藏，见《春渚纪闻》。有孟水清所献，见姚氏《丛语》。
　　　　　《后村题跋》：“兰亭定武石为薛氏子窃去，今都城鬻者皆薛续本。”
　　　　　案：《定武兰亭》尚有荣芑识一条，谓有李学究者死于妓家，乐营将号“河水清”者，[即“孟水清”]得以献祁云云。据此，则李藏、孟献合为一说也，与沈揆识可互相订证。惟李以文学之士惑于狭邪，丧其身并失所宝，殊可惜耳！
　　　　　◎《夷坚己志》载潭州义娼事，谓秦少游南迁过潭，与之往来，后娼竟为秦死。常州教授钟将之得其说于李结次山，为作传。予反复思之，定无此事。当时失于审订，然悔之不及矣。秦将赴杭倅时有妾边朝华，既而以妨其学道，割爱云之，未几罹党祸，岂复眷恋一娼女哉？予记《国史》所书温益知潭州，当绍圣中，逐臣在其巡内，若范忠宣、刘仲冯、韩川原伯、吕希纯子进、吕陶元钧，皆为所侵困。邹公南迁过潭，暮投宿村寺。益即时遣州都监将数卒夜出城，逼使登舟，竟凌风绝江去，几乎覆舟。以是观之，岂能容少游款昵累日？此不待辨而明。《己志》之失著矣。[容斋四笔]
　　　　　《清波杂志》：秦少游发郴州，反顾有所属，其词曰：“雾失楼台，月迷津渡。桃源望断无寻处，可堪孤馆闭春寒。杜鹃声里斜阳暮。/驿寄梅花，鱼传尺素。砌成此恨无重数。郴江幸自绕郴山，为谁流下潇湘去？”山谷云：“语意极似刘梦得楚蜀间语。”
　　　　　《香祖笔记》：少游有姬边朝华，极慧丽，恐妨其学道，赋诗遣之至再。后南迁过长沙，乃眷一妓，有“郴江幸自绕郴山，为谁流下潇湘去”之句，何前后矛盾如此？
　　　　　《陔余丛考》：秦少游南迁至长沙，有妓生平酷爱秦学士词，至是知其为少游，即请于母，愿托以终身。少游赠词，所谓“郴江幸自绕郴山，为谁流下潇湘去”者也。念时事严切，不敢偕往贬所。及少游卒于藤，丧还，将至长沙，妓前一夕得诸梦，即诣于途，祭毕归而自缢以殉。
　　　　　《直斋书录解题》谓：观才极俊，尝应制举不得召，终以疏荡不检，见薄于世，后亦不免贬死。
　　　
　　　傅会
　　　　　◎东坡作长短句《洞仙歌》，所谓“冰肌玉骨，自清凉无汗”者，公自叙云：“予幼时见一老人，年九十余，能言孟蜀主时事，云蜀主尝与花蕊夫人夜起纳凉于摩诃池上，作《洞仙歌令》。老人能歌之。予今但记其首两句，力为足之。”近见李公彦季成诗话，乃云杨元素作本事记，《洞仙歌》“冰肌玉骨，自清凉无汗”。钱塘有老尼，能诵后主诗首章两句，后人为足其意以填此词。其说不同。予友陈兴祖德昭云：“顷见一诗话，亦题云孝季成作，乃全载孟蜀主一诗：‘冰肌玉骨清无汗，水殿风来暗香满。帘间明月独窥人，欹枕钗横云鬓乱。三更庭院悄无声，时见疏星渡河汉。屉指西风几时来，只恐流年暗中换。’云东坡少年遇美人喜《洞仙歌》，又邂逅处景色相似，故隐括稍协律以赠之也。”予以为此说近之，据此乃诗耳。而东坡自叙乃是《洞仙歌令》，盖公以此叙自晦耳。《洞仙歌》腔出近世，五代及国初未之有也。[墨庄漫录]
　　　　　《漫叟诗话》：杨元素作《本事曲》，记《洞仙歌》：“冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。/起来携素手，庭户无声，时见疏星渡河汉。试问夜如何？夜已三更，金波淡，玉绳低转。细屈指、西风几时来，又不道、流年暗中偷换。”钱塘有老尼，能诵后主诗首章两句，后人为足其意，以填此词。又尝见一士人诵全篇云。[诗句同前不复录]
　　　　　《苕溪渔隐丛话》：东坡《洞仙歌》叙云：“仆七岁时见眉州老尼，姓朱忘其名，年九十余。自言尝随其师入蜀主孟昶宫中。一日大热，蜀主与花蕊夫人夜起避暑摩诃池上，作一词。朱具能记之。今四十年，朱已死矣，人无知此词者，独记其首两句云‘冰肌玉骨，自清凉无汗。’暇日寻味，岂《洞仙歌令》乎！乃为作之云。”苕溪渔隐曰：“《漫叟诗话》所载《本事曲》，云钱塘一老尼能诵后主诗首章两句，与东坡《洞仙歌序》全然不同，当以序为正也。”
　　　　　《竹坡诗话》：“冰肌玉骨清无汗”云云，世传此诗为花蕊夫人作。东坡尝用此作《洞仙歌》曲，或谓东坡托花蕊以自解耳，不可知也。
　　　　　◎《风雅遗闻》：天台妓蕊珠，与唐宜订终身。唐赴京三年，妓念之，日夕吟哦楼中，病郁卒。凡床几、帘帷、裙帨，墨痕与泪痕相间。诗皆集句，凡十二首，见《买愁集》，疑即缘严蕊与台守唐与正事傅会。然所记又不同。[三台名媛诗辑]
　　　　　《三台名媛诗辑》：蕊珠佚其姓，天台妓，宋时人。兹据《风雅遗闻》录其诗六首，诗曰：“一枝残菊不胜秋，秋思愁心双泪流。无限别魂招不得，满天风雨下西楼。/烟笼寒水月笼沙，杨柳丝丝拂面斜。小院回廊春寂寂，夜来风雨送梨花。/耿耿银河雁半横，凄凄长是离别情。鸳鸯久冷难为梦，斜倚熏笼坐到明。/萧萧落叶送残秋，寂寂长江万里流。独倚阑干正惆怅，寒鸦飞尽水悠悠。/谁家玉笛暗飞声，总是乡关离别情。妾梦不离江水上，夜来还过洛阳城。/青山万迭树苍苍，雨霁凭高只自伤。无路从容陪笑语，此生何处问刘郎？”
　　　　　◎林和靖有惜别《长相思》词云：“吴山青，越山青。两岸青山相送迎，谁知离别情？/君泪盈，妾泪盈。罗带同心结未成，江头潮已平。”后康伯可亦有此词云：“南高峰，北高峰。一片湖光烟霭中，春来愁杀侬。/郎意浓，妾意浓。油壁车轻郎马骢，相逢九里松。”词皆艳丽。伯可固词客，和靖亦兴复不浅耶！[蓉塘诗话]
　　　　　《雪岩吟卷》，读林可山《西湖衣钵》诗：“梅花花下月黄昏，独自行歌掩竹门。只道梅花全属我，不知和靖有仍孙。”〇案：林可山名洪。
　　　　　《升庵词品》：林君复，《宋史》谓其不娶无子。然林洪著《山家清供》言先人和靖先生云云，盖丧偶后不娶耳。
　　　　　《北窗炙輠录》：钱塘两处士，林和靖居孤山，徐冲晦居万松岭，夹湖相望。〇案：徐冲晦，名奭，赐号冲晦。
　　　　　《雍正西湖志》：谨案此词，和靖旧集中不载，见万历间乔君求刻本。
　　　　　◎山谷《记梦》诗注：洪驹父诗话曰，予尝闻山谷云，此篇记一段事也。尝从一贵宗室，携妓游某寺，酒阑诸妓皆散入僧房中，主人不怪也。故有“众真妙绝拥灵君，晓然梦之非纷纭。窗中远山是眉黛，席上榴花皆舞裙”等语。僧惠洪《冷斋夜话》以为，山谷元祐初昼卧酺池寺，梦与一道士游蓬莱，有两道人[《冷斋夜话》作“两玉人”]导升殿，主者衣绎衣，仙女拥侍。巾有一女方整琵琶，山谷极爱其风韵，顾之忘揖主者，主者色庄。故其诗曰：“试问琵琶可闻否，灵君色庄妓摇手。”顷与予同宿湘江舟中，亲为言之。今《山谷集》语不同，盖复更易之耳。[山谷诗内集注]
　　　　　◎宣和二年，关子东避地无锡，侨寓崇安寺古柏院中。一日，忽梦临水有轩，主人延客，年可五十，玄衣而美须髯，揖坐，使两女子以铜杯酌酒，谓子东曰：“自来歌曲新声，先奏天曹。然后散落人间。他日东南休兵，有乐府曰《太平乐》，汝先听其声。”遂使两女子舞，主人抵掌为节。已而恍然而觉，犹能记其五拍。子东以诗纪之云：“玄衣仙子从双鬟，缓节长歌一解颜。满饮铜杯效鲸吸，低回红袖作弓弯。舞留月殿春风冷，乐奏钧天晓梦还。行听新声《太平乐》，先传五拍到人间。”[墨庄浸录]
　　　　　《浮溪集》：关注，字子东，世为钱塘人。登绍兴五年进士第，教授湖州，官至太学博士。子东自号香岩居士，有《关博士集》。
　　　　　◎杨冠卿，字梦锡，江陵人。有《东坡引》词，自序云：“岁癸丑季秋二十六日，夜梦至一亭子，榜曰‘朝云’，见二少年公子，云：‘久诵公乐章，愿得公从容笑话。’因举似离筵旧作，称赞久之。余谢不能。公子咈然不乐，命小吏呼姝丽十数辈至，围一方台而立，相与群唱，声甚凄楚。俄顷，歌者取金花青笺所书词展于台上，熟视字画，乃余作也。读未竟，一歌者从旁攫取词，置袖中，举酒相劳苦云：‘“钗分金半股”之句，朝夕诵之，胡为念不及此耶？’公子云：‘左验如此，奚事多逊。’抵掌一笑而寤，恍然不晓所谓，戏用其语，缀《东坡引》歌之。”“绿波芳草路。别离记南浦，香云翦赠青丝缕。钗分金半股，钗分金半股。/《阳关》一曲声凄楚，惹起离筵愁绪。梦魂拟逐征鸿去。行云无定据，行去无定据。”[客亭类稿]
　　　　　《四库全书总目》按：《书录解题》惟载《类稿》卷帙，不详冠卿出处。今就稿中诗文考之，《纪梦》诗序云“戊戌年四十一，戊戌为淳熙五年，上推四十年，则当生于绍兴八年己未。其与傅漕诗有“乡书忆昔献贤能，姓氏曾叨天府登”，则尝举进士。
　　　　　◎魏人王山，能为诗，标韵清卓。因省试下第，薄游东海。值吴女盈盈者来，年方十六，善歌舞，尤工弹筝，容貌甚冶，词翰情思，翘翘出群。少年子争登其门，不惜金帛。盈盈遴简嘉耦，乃许一笑。府守田龙图召使侍宴，山预宾列，相得于樽俎之间。从之欢处累月，山辞归。盈盈垂泣悲啼，不能自止。明年寄《伤春曲》示山。其词云：“芳菲时节，花压枝折。蜂蝶撩乱，阑槛光发。一旦碎花魂，葬花骨，蜂兮蝶兮何不来？空使雕阑对寒月。”山作长歌答之，中有“阿盈阿盈听我语，劝君休向阳台住。一生纵得楚王怜，宋玉才多谁解赋。洛阳无限青楼女，袖拢红牙金凤缕。春衫粉面谁家郎，只把黄金买歌舞。就中薄倖五陵儿，一日怜新玉如土。云零雨落止堪悲，空入他人梦里去”等句。[案：此歌甚长，节录中段数句]又明年，山适淄川，遇王通判于邸舍，出盈盈简，欲偕游东山。时方初夏，山已病，不克赴其约。秋中再如山东，盈盈已死。王通判谓山曰：“子去后，盈盈若平居醉寝，梦红裳美人手执一纸书告曰：‘玉女命汝掌奏牍。’及觉，泣以白母云：‘儿不复久居人间矣。’其夕竟卒。”王命山作诗吊之，山立赋三章。其一云：“烛花红死睡初醒，一枕孤怀病客情。海上有山应大梦，人间无路可长生。乾坤意入凭栏阔，风月人归似旧情。汉殿香销春寂寂，夕阳无语下西城。”[二三首不具录]后五年，山游奉符，与同志登岱岳，至绝顶玉女池，追思畴昔盈盈之梦，徘徊池侧，心忆神会，因题于石曰：“浮世繁华一梦休，登临因忆昔年游。人归依旧野花笑，玉冷几经坟树秋。风月过情须感慨，江山多恨即迟留。如今纵拟夸才思，事往情多特地愁。”[诗尚有二绝句，不录]山归就次，遂梦游日观峰北，见石上大字笔迹类盈盈书。一诗曰：“绛阙琳宫锁乱霞，长生未晓弃繁华。断无方朔人间信，远阻麻姑洞里家。历劫易翻沧海水，浓香难谢碧桃花。紫台树稳瑶池阔，凤懒龙娇日又斜。”读毕忽寤。是夕昏醉，惘惘有女奴来，召至一溪洞门，碧衣短鬟出，迎入宫殿。一女子玉冠黄帔，衣绛绡，长身晬容。山趋拜，女遽起止之，揖升阶。少选，盈盈与一女偕至，微笑曰：“为雨因云到处飞，何乃尤人如此也!”命进酒。各有赋咏。夜既深，二女曰：“盈盈雅故，使可就寝。”闻鸡声起，复置酒，珍重语别。山辞诀恍然出洞，但苍崖古木，非向所历，感怆而返。[夷坚志〇原注：“王山有《笔奁录》，详记所遇。”]
　　　　　蝶访曰：文人结习，掉弄笔端，点缀铺张，宛如实事，亦以见女色之惑人也。若关、若杨，与王山等耳。
　　　
　　　宋艳卷十二
　　　丛杂
　　　　　◎洪驹父集侍儿小名三卷，壬性之续一卷，好事者复益所未备。虽曰捧之不精，采摭未尽，亦足为樽俎谐谑之助。士大夫昵裙裾之乐，顾侍巾栉辈得之惟艰，或得一焉，不问色艺如何，虽资至凡下，必极美称。名浮于实，类有可笑者。岂故矜炫，特偿平日妄想，不足则夸尔。或谓“若把西湖比西子，淡妆浓抹总相宜。”总宜之名为佳，特恐无敢承当者。[清波杂志]
　　　　　《姬侍类偶》：周守忠集女子之名，作《偶联韵语》，嘉定十三年刻于临安。行在诸军粮料院干办郑域序。
　　　　　《避暑录话》：妇人以姓为称，故周之诸女皆言姬，犹宋言子、齐言姜也。自汉以来不复辨，类以为妇人之名，故《史记》言高祖居山东好美姬，《汉书外戚传》云所幸姬戚夫人之类，固已失矣。注《汉书》者，见其言薄姬、虞姬、戚姬、唐姬等，皆妾而非后，则又以为众妾之称。近世言妾者遂皆为姬，事之流传失实每如是。
　　　　　《至正直记》：寻常婢妾之多，犹费防闲，久而稍怠，未有不为不美之事。其大患有三：坏乱家法，一也；诱蹈子弟，二也；玩人丧德，三也。士大夫无见识者，往往陷此。人之买妾，欲其侍奉之乐也。妾之多者，其居处纵使能制御，亦未免荒于淫佚矣，何乐之有？或正室之妒忌，必致争喧，则家不治；苟正室之不妒，则妾自相倾危，适足为身家之重累。未见其可乐也，宜深戒之。
　　　　　案：《至正直记》戒畜婢妾共三则，二则录入《患害》门，以证他事。此则录《清波杂志》后，亦援以示戒意也。
　　　　　◎赵淮妾，长沙人也，逸其姓名。德祐中，从淮戍银树坝，淮兵败，俱执至瓜州。元帅阿术使淮招李庭芝，淮阳诺，至扬城下乃大呼曰：“李庭芝！男子死耳，毋降也！”元帅怒杀之，弃其尸江滨。妾俘一军校帐中，乃解衣中金遗其左右，且告之曰：“妾夙事赵运使，今其死不葬，妾诚不能忘情，愿因公言使掩埋之，当终身事相公无憾矣。”军校怜其言，使数兵舆如江上。妾聚薪焚淮，骨置瓦缶中自抱持，操小舟至急流，仰天恸哭，跃水而死。[宋史]
　　　　　《昭忠录》：淮之出奔也，一妾与俱。既及难，为某万户所得。与万户曰：“妾愿事相公终身，然赵运判既死，无人埋骨，愿舆妾往殡，殡毕即归。”万户恻然，如其言，迨至死所，尸弃江滨。妾命舆夫推尸入冰水，犹浅不流，妾乃取篙自推之入深水中。即仰天大哭，跃入水中死。
　　　　　案：《昭忠录》所叙赵淮妾葬淮，与《宋史》所叙不同。
　　　　　蝶访曰：穷檐匹妇，苦节自贞，君子必表扬之，以其足以风世也，况此临大节而不可夺，捐躯就义者哉!《宋史》特书赵淮妾，洵无愧为赵淮妾也。
　　　　　◎张康节公居江南，有词云：“一带江山如画，风物向秋潇洒。水浸碧天何处断？翠色冷光相射。蓼岸荻花中，隐映竹篱茅舍。/天际客帆高挂，门外酒旗低迓。多少六朝兴废事，尽入渔樵闲话。怅望倚危栏，红日无言西下。”公晚年鳏居，有侍妾晏康，奉公甚谨，未尝少违意。公尝召而谓曰：“吾死亦当从我尔？”妾亦恭应曰：“唯命是从。”公薨，妾相继果死，人以为异。[过庭录]
　　　　　◎寇莱公之谪岭南，道出杭州，妾蒨桃疾作，谓公曰：“妾必不起，幸葬我天竺山下。”且云：“相公宜自爱，亦非久居人世者。”果老薨于雷州。夫莱公不必言，此女子亦岂尘埃中人耶？视恋恋世缘者，真霄壤矣。[北轩笔记]
　　　　　案：《太平清话》所载与此则同，惟“幸葬我于天竺山下”句下，有“莱公惊哀不已，从之”二句。
　　　　　《宋史》：初，太宗常得通天犀，命工为二带，一以赐准。及是准遣人取自洛中，既至，数日沐浴，具朝服束带，北面再拜，呼左右趣设卧具，就榻而卒。在雷州逾年，既卒，衡州之命乃至。[案：乾兴元年贬雷州司户参军，天圣元年徙衡州司马]
　　　　　◎郝节娥，嘉州娼家女。生五岁，母娼苦贫，卖于洪雅良家为养女。始笄，母夺而归，欲令世其娼。娥不乐，娼日逼之。娥曰：“少育良家，习织作组紃之事，又辄精巧，粗可以给母朝夕，欲求此身使终为良可乎？”母益怒，且箠且骂。洪雅春时为蚕丛祠，娼与邑少年期，因蚕丛具酒邀娥。娼与娥徐往。娥见少年，仓皇惊走。母挽捽不使去，不得已留坐中，时时顾酒食辄唾，强饮之则呕秽满地。少年卒不得侵凌。暮归，过鸡鸣渡，娥度他日必不得脱，阳渴求饮，自投于江以死。乡人谓之节娥云。[宋史]
　　　　　蝶访曰：“淤泥解出白莲藕，粪壤能开黄菊花。”山谷诗句也，可移赠节娥。迹其介洁自守，百折不回，卒不可以狎玩，名垂青史，庶有以愧失随波逐流、甘蹈污辱而不以为可耻者![案：《山谷集》作“黄玉花”，《吹剑录》作“黄菊花”]
　　　　　◎毛惜惜者，高邮妓女也。端平二年，别将荣全，率众据城以叛，制置使遣人以武翼郎招之。全伪降，欲杀使者，方与同党王安等宴饮，惜惜耻于供给，安斥责之。惜惜曰：“初谓太尉降，为太尉更生贺。今乃闭门不纳使者，纵酒不法，乃畔逆耳！妾虽贱妓，不能事畔臣！”全怒，遂杀之。越三日，李虎破关，禽全斩之，并其妻子及王安以下预畔者百余人，悉付以法。[宋史]
　　　　　《三朝野史》：马光祖知高邮军，值军官荣全率众畔，据城纵军劫掠，与同党王安等饮宴。有妓毛惜惜者，不服趋侍，全痛责之。惜惜曰：“妾虽贱妓，不曾伏事反臣！”全遽斩之。秋崖方岳作《义娼传》。阃臣以闻，特封英烈夫人。《豪谱》：毛惜惜，高邮军妓也。理宗朝，荣全据高邮城畔，召惜惜佐酒，惜惜怒叱之：“汝本赵官家健儿，何敢反耶？吾有死耳，不能为反臣行酒！”荣全以刃裂其口，立命脔之，骂至死不绝声。
　　　　　《紫岩集·咏毛惜惜》诗云：“淮海艳姬毛惜惜，娥眉有此万人英。恨无匕首学秦女，向使裹头真杲卿。玉骨花颜城下土，冰魂雪魄史间名。古今无限腰金者，歌舞筵中过一生。”
　　　　　案：《辍耕录》载毛惜惜事与《三朝野史》同，惟“特封英烈夫人”句下多“且赐庙”三字，后有赞叹词云：“噫，当是时也，奸凶得志，势焰熏天；虽厚禄重臣，峨冠世儒，罔不效力执事，战兢奔走于指挥之下，而娼优下贱，乃能奋不顾身，独何人欤！”
　　　　　蝶访曰：三日骨香，一腔血热。朝廷许为国殇，史册书其风烈。彼附畔臣辱伪命者，对之愧死矣！
　　　　　◎爱爱姓杨氏，本钱塘娼家女，年十五尚垂鬟，性善歌舞，幼学胡琴数曲，遂能缘其声以通其调。泛舟西湖采荷香，为金陵少年张逞所调，遂相携潜遁于京师。逞家雄于财，亦雅晓音律。岁时嬉游，以犊车同载，故銮舆之幸，琳宫之辟，虽远必先，虽喧必前。京都伟丽之观，无不游历。逾二年，逞为其父捕去，不及与爱别。爱居巷舍，与予家相邻。一日人传逞死，或慰问其所，爱怆然泣下曰：“是必虚语。若果然，亦不愿他从。故乡道远，出非以礼，必不能自还，当死此舍！”自尔素服蔬膳。日呱呱而泣，更不复亲近乐器。里之他妇，欲往见之，即反关不纳。好事有力者，百计图之，终不可及。爱爱姿体纤柔艳发，不类人间人。后三年，念逞之勤，感疾死。小婢子锦儿今尚在，出其绣手藉香囊、撷履数物，香皆郁然而新。[侍儿小名录拾遗]
　　　　　《侯鲭录》：徐仲车《爱爱歌序》云：“爱爱，吴女也。幼孤，托于嫂氏，其家即娼家也，左右前后亦娼家也。居娼家而不为娼事者，盖天下无一人，而爱爱以小女子能杰然自异，不为其党所污，其已艰矣。然爱爱以小女子，顾其势终不能固执，此其所以操心危虑患深之道，不得已而为奔女之计也。于是与其人来京师。既数年，其人归江南，遂死于江南。爱爱居京师，自以为未亡人也，慨然有必死之计。故虽富贵者百计万方，卒不能动其心，以至于死。此固不得谓之小节，是奇女子也!古之所谓义烈之女者，心同而迹异。按爱爱所奔，即江宁富人张氏也。张氏纳奔妾于外，弃父母而不归，以至为其父捕去。此乃不孝之大者，固不得齿为人类，虽蛮貊禽兽之不若也。故余之所歌，意有详略，事有取舍，文皆主于爱爱焉。”歌曰：“吴越佳人古云好，破家亡国何胜道。昨夜闲观《爱爱歌》，坐中叹息无如何。爱爱本是娼家女，金魂玉魄沈尘土。歌舞吴中第一人，绿鬓双鬟才十五。耳闻目见是何事，不谓其人乃如许。操心危兮虑患深，半夜窗前泪如雨。假如一笑得千金，何如嫁作良人妇？桃李不为当路花，芙蓉开向秋风渚。忽然一日逢张氏，便约终身不相弃。山可磨兮海可枯，生惟一兮死无二。有如樗栎丛中木，忽然化作潇湘竹。又如黄鸟春风时，迁乔林兮出幽谷。文君走马来成都，弄玉吹萧能几曲。不闻马上琵琶声，忽作山头望夫哭。去年春风还满房，昨夜明月还满床。行人一去不复返，不念关山歧路长。前年犹惜金缕衣，去年不画深胭脂。今年今日万事已，鲛绡翡翠看如泥。一女二夫兮，妾之所羞。不忠所事兮，志将何求？娥眉皓齿兮，妾之所忧！不如无生兮，庶几无尤！嘤嘤草虫，趯趯阜螽。靡不有初，鲜克有终。鸳鸯于飞兮，毕之罗之。人间此恨兮，何时休时！深山人迹不到处，病鸾敛翼巢空枝。”[案：《侯鲭录》所载，本《节孝集》。《侍儿小名录拾遗》所载，本《苏子美集》]《节孝集》，《爱爱歌序》并云：“苏子美为《爱爱歌》已失之矣，又其词淫漫，而序事不得爱爱本心，甚无以示后学。予欲为子美抉去其文，而易以此歌，以解学者之惑。”
　　　　　蝶访曰：妓妾之以色艺取怜，妒宠于主家者，亦曰我之富与贵，有以感动其中耳。设遇患难贫病，被必戚戚然求为脱身之计，又肯守志不贰者哉？如金谷园绿珠，燕子楼盼盼，韩香之于叶氏，爱爱之于张逞者，真绝无而仅有也!以视夫以势交者，势败则离；以财交者，财尽则散，掉臂不顾如陌路人，真有愧于小女子矣!
　　　　　◎杭妓琴操善应答，东坡善之。一旦游西湖，戏琴云：“我作长老，尔试参禅。”问云：“何谓湖中景？”琴答云：“落霞与孤鹜齐飞，秋水共长天一色。”“何谓景中人？”曰：“金勒马嘶芳草地，玉楼人醉杏花天。”“何谓人中景？”曰：“裙拖六幅潇湘水，鬓耸[一作輓]巫山一段云。”“何谓人中意？”曰：“随他杨学士，憋杀鲍参军。”因问如此究竟如何，坡云：“门前冷落车马稀，老大嫁作商人妇。”琴操大悟，即削发为尼。[泊宅编]
　　　　　案：《雍正西湖志》引《能改斋漫录》，东坡在西湖戏琴操曰“我作长老，你试参问”。以下统作琴操问、东坡答，与《泊宅编》异。
　　　　　又案：宋方勺《泊宅编》有两本。分上中下为三卷者，初稿也。商氏《稗海》中刻之。《读画斋丛书》有曾将两本并刊之说。《四库全书简明目录》亦谓原本十卷，此本三卷，似尚非足本云。《百美新咏》引此条注：“见《泊宅编》，检查三卷中无之，颜鉴堂定见足本也。”
　　　　　《百美新咏》，颜鉴堂希源《咏妓琴操》诗云：“半生长在绮罗丛，未解情缘总是空。参破枯禅甘寂守，肯教冷落感秋风。”
　　　　　《宫闺小名后录》：吹笙歌姬梦云，翦发入道，赵长卿赋《临江仙》词赠之。
　　　　　蝶访曰：明季金陵妓卞玉京，归郑太守，不得意，乞身下发。或云尚有所主。若琴操、梦云者，果何如也？
　　　　　◎楚珍不知姓，本彭泽娼女，善三色书，草、篆、八分皆工。家藏长沙古帖，标签皆其题署。宣和间，有跋其后者曰：“楚珍，盖江南奇女子。初虽豪放不群，终以节显，尝见其《过湖》诗，清劲简远，有丈夫气，故知此人胸中不凡。”[皇宋书录]
　　　　　◎甘棠娼温琬，字仲玉。初姓郝氏，本良家子。六岁，质明慧。训以诗，达旦不寐。日诵千言，能通其大义。喜字学，落笔无妇人体，遒润有格。有得之者，宝藏珍重之，不啻金玉。能染指书，尤妙。[甘棠遗事]
　　　　　《宫闺小名录》：宋妓温琬，善谈《孟子》。
　　　　　◎楚州官妓王英英善笔札，学颜鲁公体。蔡襄复教以笔法，晚年作大字甚佳。梅圣俞赠之诗云：“山阳女子大字书，不学常流事梳洗。亲传笔法中郎孙，妙作蚕头颜公体。”[《皇宋书录》“妙作”作“妙画”]英英貌陋，故云不事梳洗。[一作“故有不事梳洗”之句]中郎孙，君谟也。[临汉隐居诗话]
　　　　　《宛陵集》，圣俞观王英英书云：“先观雍姬舞《六么》，妍葩发艳春风摇。舞罢英英书大字，玉指操管浓云飘。风驰雨骤起变怪，文鳐画飞明珠跳。”
　　　　　◎《青泥莲花记》：巨野有秾芳亭，秋成报祭所也。一日，乡耆谋立石其中，延士人王维翰书之，维翰未至。有妓谢天香者问云：“祀事既毕，何为迟留不饮？”众曰：“俟王维翰书石耳！”谢遂以袖代笔，书“秾芳”二字。会维翰至，书亭字完之。父老遂命刻之石，王、谢遂成夫妇。后维翰登进士，与天香偕老。[玉台书史]
　　　　　《天禄识余》：巨野有秾芳亭，郡人延王维翰书石，未至，妓谢天香戏以袖书“秾芳”二字。会维翰至，书亭字完之。二人遂成伉俪。王尝戏谢曰：“昔日章台斗舞腰，行人无不折枝条。”天香曰：“从今已付丹青手，一任狂风不动摇。”
　　　　　《无声诗史》：林奴儿，号秋香，成化间南京旧院妓。风流姿色冠于一时。学画于史廷直、王元父二人，笔最清润。落藉后，有旧识欲相见，因画柳枝于扇，以诗谢之曰：“昔日章台舞细腰，任君攀折嫩枝条。如今写入丹青里，不许东风再动摇。"
　　　　　《明书画史》：林金兰，自号秋香亭中人，南都妓也。画山水、人物，宗马远，笔力虽未至，亦女流所难得。
　　　　　案：厉樊榭《玉台书史》引《青泥莲花记》谢夭香一则，列宋名妓中。又引《无声诗史》林秋香一则，列明名妓中，因检阅梅禹金《青泥莲花记》叙秾芳亭书石事，并无王、谢戏咏诗句，且林秋香题扇事，记中亦载之。详绎林秋香借题画柳示意，婉拒旧识，诗句自妙。若王、谢初无所触，凭空借柳唱酬，似觉无谓，而高澹人《天禄识余》所叙若此，不知何据？疑澹人混“秋香”为“天香”，因秋香亭之号，误会秾芳亭。
　　　　　◎延平乐籍中，有能墨竹草圣者。潘庭坚为赋《念奴娇》美其书画，末云：“玉带悬鱼，黄金铸印，侯封万户。待从头缴纳君王，觅取爱卿归去。”予罢袁守，归途赴郡集，席间借观，醉墨淋漓，今不复有此隽人矣。[后村诗话]
　　　　　《麉澞荟录》：宋季潘庭坚，富沙人。因梦人持方牛首与之，遂易名牥。理宗时殿试第三人。
　　　　　◎苏翠，建宁人。淳祐间供奉乐部，善写墨竹,亦工梅兰，扶疏朗润，曲尽其致，颇自矜贵。每图成，必以八分书题之。[绘事备考]
　　　　　◎余向购藏艳艳《著色春山图》短卷，秀润精致，当与项氏吴彩鸾《唐韵》同趣。寻为好事家饼金收去，仅录题识于此：庚子谷日，偶从金阊常卖铺中获小轴卷，上作著色青山，虽气骨寻常，而笔迹秀润，清远可喜。谛视之，见石间有“艳艳”二字，莫晓所谓。然辨其绢素，实宋世物也。阅数日，检阅《画谱》，始知艳艳为任才仲妾，有殊色，工真草行书，善青绿山水。因念才仲北宋名士，艳艳又闺秀也。为之命工重装，以备艺林一种雅制云。[清河书画舫]
　　　　　《画继》：任才仲妾艳艳，本良家子，有绝色，工真行书，善著色山水。河南邵泽民侍郎家，藏其《潇湘八景》一册，细润清远，真足名世。才仲死钟贼之难，不知所在。
　　　　　《清河书画舫》：任谊，字才仲，宋迪之甥。善画山水、竹石，仿佛笼澹，极其清逸可喜。艳艳盖学其家才仲云。
　　　　　◎嘉定间，平江妓送太守词曰：“春色原无主。荷东君、著意看承，等闲分付。多少无情风与浪，又那更、蝶欺蜂妒。算燕雀、眼前无数。纵使帘栊能爱护，到如今、已是成迟暮。芳草碧，遮归路。/看看做到难言处。怕宣郎、轻转旌旗，易歌襦袴。月满西楼弦索静，云蔽昆城阆府。便恁地、一帆轻举。独倚阑干愁拍碎，惨玉容、泪眼如红雨。去与住，两难诉。”[词苑丛谈〇案：此词调名《贺新郎》，一名《金缕曲》。词中“又那更”句多一字，俟考]
　　　　　蝶访曰：王十朋守泉州，到任日，会七邑宰劝酒，历告以爱民之意，且出一绝示之，邑宰皆为感动。[诗见《惭悔》门，不复录]太守勤勤恳恳，以爱民劝邑宰。太守之爱民，定非徒托空言，必有见诸实事者。观平江妓送太守一词，太守直一护花幡耳，亦著意看承民否？
　　　　　◎予守会稽，有歌诸宫调女子洪惠英，正唱词次忽停鼓，白曰：“惠英有述怀小曲，愿容举似。”乃歌曰：“梅花似雪，刚被雪来相挫折。雪里梅花，无限精神总属他。梅花无语，只有东君来作主。传语东君，宜与梅花作主人。”歌毕，再拜云：“梅者，惠英自喻，非敢僭拟名花，姑以借意。雪者，指无赖恶少。”官奴因言其人在府一月，而遭恶子困扰者至四五，故情见乎词。在流辈中诚不易得，[夷坚志]
　　　　　◎营妓马琼琼，归朱延之。延之因辟二阁，东阁正室居之，琼琼居西阁。延之之任南昌，琼以梅雪扇题词，寄之云：“雪梅妒色，雪把梅花相抑勒。梅性温柔，雪压梅花怎起头？芳心欲诉，全仗东君来作主。传语东君，早与梅花作主人。”延之详词意，知西阁为东阁摧挫，遂休官归家，置酒会二阁曰：“昨见西阁所寄雪梅词，使人不遑寝食。”东阁乃曰：“君今仕矣，试为判断此事，据西阁所云，梅雪孰是也。”延之遂作《浣溪沙》一阕，以示二阁云：“梅正开时雪正狂，两般幽韵孰优长。且宜持酒细端详。梅比雪花输一白，雪如梅蕊少些香。东君非是不思量。”自后两阁欢会如初。[词苑丛谈]
　　　　　案：洪惠英歌曲与马琼琼题词，意则相似，后三句竟相同。《浣溪沙》一词，即梅雪争春未肯降，全首诗意也。二则因可疑，故《夷坚志》一则不录入《逸豫》，《词苑丛谈》一则不录入《苦累》，并录《丛杂》，侯再考证。
　　　　　◎梅娇、杏俏，俱宋吴七郡王姬，工词翰，常赋词相谑。梅嘲杏《满庭芳》云：“杏花何太晚，迟疑不发。等待春深。”杏嘲梅《满庭芳》云：“梅花何太早，萧疏骨肉，叶密花稀。”[林下词选]
　　　　　《南宋杂事诗》：仁和赵意林信有诗以咏之云：“紫罗公服称风流，花散东风暖气浮。莫使早梅欺晚杏，一般春色有清愁。”
　　　　　《渊鉴类函》：宋高宗绍兴二年，赐吴益紫花罗公服。
　　　　　◎周子充之侍妾曰芸香，姓孙氏，钱塘人。纯静谨畏，精于女工，颇能为新声，事公于行在所，时年十七。[南宋相眼]
　　　　　◎赵葵尝避暑水亭，作诗云：“水亭四面朱阑绕，簇簇游鱼戏萍藻。六龙畏热不敢行，海水煎彻蓬莱岛。身眠七尺白虾须，头枕一枝红玛瑙。”六句已成，葵遂睡去。有侍婢续云：“公子犹嫌扇力微，行人多在红尘道。”[昨非庵日纂]
　　　　　《古今女史》：赵葵同知枢密院，朝罢归私第，而诸姬不见。葵往访之，乃群聚摘青梅。有一姬善赋诗，葵责令赋诗，云：“柝声默报早朝回，满院春风绣户开。怪得无人理丝竹，绿阴深处摘青梅。”
　　　　　◎宋宣和中，王通判妻飞红者貌美，能写染，有词云：“花低莺踏红英乱，春心重、顿成慵懒。杨花梦断楚云平，空惹起、情无限。”[词苑丛谈]
　　　　　◎洪内翰侍儿翠翘，失其姓。工画墨竹，每自题其后曰“翠翘戏笔”。字画婉媚，墨气清润。程大昌题诗云：“戏作风枝斜，再恼玉堂宿。”[焦氏说楛]
　　　　　案：《图绘宝鉴》、《绘事备考》皆载翠翘工画墨竹云云，俱与此一则同。
　　　　　◎刘光世侍儿意真：严州乌石寺在高山之上，有岳武穆飞、张循王俊、刘太尉光世题名。刘不能书，令侍儿意真代书。姜尧章题诗云：“诸老凋零实可哀，尚书名姓压崔嵬。刘郎可是疏文墨，几点胭脂涴绿苔。”[鹤林玉露]
　　　　　《清波杂志》：煇顷随侍，赴官上饶，舟行至钓台敬谒。祠下诗板留题，莫知其数。刘武僖自柯山赴召，亦记岁月仰高亭上，末云：“侍儿意真代书。”后有人题云：“一入侯门海样深，谩留名字恼行人。夜来仿佛高唐梦，犹恐行云意未真。”
　　　　　蝶访曰：同一留题诗也，姜白石一绝，神韵自超，语亦隽永有味。若《杂志》所述，诗意轻薄，有伤忠厚矣。
　　　　　◎有一郎官，年六十余，置媵妾数人。须已斑白，令其妻妾互镊之。妻忌其少，恐为群妾所悦，乃去其黑者。妾欲其少，乃去其白者。逾旬颐颔皆空。又进士李居仁，与郑辉为友。居仁年逾耳顺，须尽白。辉少年轻侮，乃呼之为李公。居仁于是尽摘其须去之。辉一日见居仁，阳惊曰：“数日不见，而风采顿异，何也？”居仁整容喜曰：“如何？”曰：“昔日皤然一公，今日公然一婆矣。”[墨客挥犀]
　　　　　◎钱塘范十二郎二女，为富民陆氏妾，长曰莺莺，次曰燕燕。陆氏贫，群妾散，燕燕独不忍去。[随隐漫录]
　　　　　案：《茶香室丛钞》述此则云：“莺莺、燕燕，见坡公诗，皆用张氏故实。至陆氏之莺莺、燕燕，人罕知之矣。”
　　　　　《乐府雅词拾遗》，李伯纪纲《西江月》题下注：“赠友人家侍儿名莺莺者。”词云：“意态何如涎诞，轻盈只恐飞飞。华堂偏傍主人栖，好与安巢稳戏。/揽断楼中风月，且看掌上腰支。谪仙词赋少陵诗，万语千言总记。”
　　　　　案：李伯纪《西江月》词注：“赠友人家侍儿名莺莺者。”详绎词意，前半阕燕燕伴说，后半阕竟似说燕燕，不可解也。俟再详考。《宫闺小名后录》：“韩子师歌妓名莺莺，见范石湖诗。”李伯纪所赠，未知即韩子师家莺莺，抑陆氏之莺莺，亦无明证。惟《随隐漫录》云：“陆氏贫，群妾散，燕燕独不忍去。”是莺莺亦去矣。燕燕不几同燕子楼之盼盼乎，惜无诗人歌咏以传。
　　　　　◎刘伯寿，洛阳九老之一也，筑室嵩山玉华蜂下，号玉华庵主。有妾名萱草、芳草，皆秀丽，善音律。伯寿出入乘牛，吹铁笛。二草以蕲笛和之，声满山谷。出门不言所之，牛行即行，牛止即止。其止也，必命壶觞尽醉而归嵩。前人以为地仙云。[风月堂诗话]
　　　　　◎杨蟠宅在钱塘湖上，晚罢永嘉郡而归，浩然有挂冠之兴。每从亲宾乘月泛舟，使二笛婢侑尊，悠然忘返。沈注赠一阕，有曰：“竹阁云深，巢居人阒，几年湖上音尘寂。风流今有使君家，月明夜夜闻双笛。”人咨赏其清逸。[泊宅编]
　　　　　案：《泊宅编》初稿中无此则，此从《雍正西湖志》录出。
　　　　　◎葛天民，字无怀。曾为僧，其后返初服。居西湖上，一时所交皆胜士。有二侍姬，一名如梦，一名如幻。[癸辛杂识]
　　　　　《词综补遗》：葛天民有《无怀小集》。无怀与周紫芝、姜白石友善。
　　　　　蝶访曰：声色之好，不惟累身，亦且累心。侍姬以如梦、如幻名，实未能空色两忘也。
　　　　　◎孙觌，字仲益，尝提举鸿庆宫，故自号鸿庆居士。何嘉会寺丞嫁遣侍儿，何袭明有诗仲益次韵长律，后四句云：“廋语曾传黄绢妇，[嘉会侍儿以妙为名]多情好在紫髯翁。谪仙尚有杯中月，独舞婆娑醉影同。”[鸿庆集]
　　　　　◎东坡记梦回文诗引：“十二月二十五日，大雪始晴，梦人以雪水烹小团茶，使美人歌以饮。予梦中为作回文奇，觉而记其一句云‘乱点余花唾碧衫’，意用飞燕故事也。”[月令粹编]
　　　　　◎苏东坡自谓窜逐海上，去死地稍近，心颇忧之，愿学寿禅师放生以证善果。敬以亡母蜀郡太君遗留簪珥，尽买放生，以荐父母冥福。其子迈在东坡之侧，见所买放生盈轩蔽地，或掉尾乞命，或悚翅哀鸣。迈怜悲其意，亟请放之。旁有侍妾朝云，见迈衣衿有蠕动，视之乃虱也。妾遽以指爪殒其命。坡训之曰：“圣人言近取诸身，远取诸物。我今远取诸物以放之，汝今近取诸身以杀之耶？”妾曰：“奈啮我何？”坡曰：“是汝气体感召而生者，不可罪彼，要当拾而放之可也。今人杀害禽鱼之命，是岂禽鱼啮人耶!”妾大悟，自后罕茹腥物，多食蔬菜而已。东坡舅氏谕之曰：“心即是佛，不在断肉。”坡曰：“不可作如是言！小人女子难感易流，今幸其作如是相，有何不可？”[善诱文]
　　　　　《娱书堂诗话》：东坡还至庾岭上，少憩村店。有一老翁问从者曰：“官为谁？”曰：“苏尚书。”曰：“苏子瞻欤？”曰：“是也。”乃前揖坡曰：“我闻人害公者百端，今北归，是天佑善人也。”坡笑而谢之，因题诗于壁：“鹤骨霜髯心已灰，青松夹道手亲栽。问翁大庾岭头住，曾见南迁几个回？”
　　　　　◎东坡一日退朝食罢，扪腹徐行，顾谓侍儿曰：“汝辈且道是中有何物？”一婢遽曰：“都是文章！”坡不以为然。又一人曰：“满腹都是识见！”坡亦未以为当。至朝云乃曰：“学士一肚皮不入时宜！”[《四朝见闻录》作“不合时宜”]坡捧腹大笑。[梁溪漫志]
　　　　　◎东坡在余杭日，因会客以彩笺作墨竹赠官妓，且令索诗于参寥。参寥遂援笔立就，其诗曰：“小凤团笺已自奇，谪仙重扫岁寒枝。梢头余墨犹含润，恰似梳风洗雨时。”[东山谈苑]
　　　　　《侯鲭录》：东坡在徐州，参寥自钱塘访之，坡席上令一妓戏求诗。参寥口占一绝云：“多谢樽前[一作“寄语巫山”]窈窕娘，好将魂梦恼襄王。禅心已作沾泥絮，不逐春风上下狂。”[案：参寥此诗，诸家纪述不一，而字句互有异同，因检《参寥诗钞》，照录于右]
　　　　　《参寥诗钞》：僧道潜，号参寥子。《子瞻席上令歌舞者求诗，戏以此赠》诗云：“底事东山窈窕娘，不将幽梦属襄王。禅心已作沾泥絮，肯逐春风上下狂？”
　　　　　◎僧惠洪，字觉范。临川康乐亭碾茶观女优弹琵琶，坐客索诗，即赋诗云：“小槽横桥[一作捧]梳妆薄，绿罗绾带仍斜搭。十指纤纤葱乍剥，紫燕翻飞初弄拨。梨园曲调皆品匝，敛容却复停时霎。日烘花底光似泼，娇莺得暖歌唇滑。圆吭相应啼恰恰，须臾急变《花十八》。玉盘簌簌珠玑撒，坐客渐欲身离榻。裂帛一声催合煞，玉容娇困拨仍插，雪梅一枝初破蜡。”[石门文字禅]
　　　　　◎颖昌曹纬彦文、弟组彦章，俱有俊才。彦文释褐即物故。彦章多依栖中贵人门下。一日，徽庙苑中射弓，左右荐至，对御作射弓词《点绛唇》一阕云：“风劲秋高，顿知斗力生弓面。弝分筠簳，月到天心满。/白羽流星，飞上黄金碗。胡沙雁，云边惊散，压尽天山箭。”今人但知彦章善谑，不知其才，良可惜也。彦章后字元宠。兄弟幼孤，母王氏教养成就。王氏亦能诗，尝有雷中观妓诗云：“梁王宴罢下瑶台，窄窄红靴步雪来。恰似阳春三月暮，杨花飞处牡丹开。”[苕溪渔隐丛话]
　　　　　《升庵全集》：唐人舞妓皆著靴，卢肇《柘枝舞赋》云：“靴瑞锦以鸾币”。乐府歌：“锦靴玉带舞回云”。舒元舆《咏妓从良》诗：“湘江舞罢却成悲，便脱蛮[一作鸾]靴出凤帏。”杜牧之赠妓诗曰：“舞靴应任旁人看，笑脸还须待我开。”黄山谷赠之词云：“风流太守，能笼翠羽，宜醉金钗。且留取垂杨，掩映庭阶。直待朱轮去后，便从伊窄袜弓鞋。”则汴宋犹似唐制，南渡后妓女窄袜弓鞋如良人矣。
　　　　　案：《升庵全集》：唐制，舞妓皆著靴，证以唐人诗赋等句。
　　　　　蝶访阅《图画见闻志》一条云：唐代宗朝，令宫人侍左右者，穿红锦靿靴，是转效贱妓服饰也。贵既效贱，贱即僭贵，岂惟此一端已哉！[鞾即靴字]
　　　　　◎高丽妇人之髻，贵贱一等，垂于右肩，馀发被下，束以绛罗，贯以小簪。崇宁间，从臣刘逵、吴栻等奉使至彼，值七夕会，馆伴使柳伸顾作乐女倡，谓使、副曰：“本国梳得头发慢，必是古来坠马髻。”逵等答云：“坠马髻，乃东汉梁冀妻所为，似不足法。”伸等唯唯。然至今仍贯不改，岂自其旧俗椎髻而然耶？[宣和奉使高丽图经]
　　　　　《中华古今注》：堕马髻，今无复作者。倭堕髻，一云即堕马髻之余形也。
　　　　　◎苏叔党政和中至成都，见妓称“录事”，太息语廉宣仲曰：“今世一切变古，唐以来旧语尽废，此犹存唐旧为可喜。”前辈谓妓曰“酒纠”，盖谓“录事”也。相蓝之东有录事巷，传以为朱梁时名妓崔小红所居。[老学庵笔记]
　　　　　《表异录》：“觞政”，酒令也。“酒纠”，监令也，亦名“瓯宰”，亦名“觥录”。唐人呼妓为“录事”。[原注：“见唐元稹集。”]
　　　　　《胜饮篇·觞政》：凡饮以一人为录事，以纠坐人，又谓之“觥录事”。饮犯令者，觥录事绳之，投旗于前曰：“某犯觥令！”元稹诗“觥使及醒差”，“觥使”即觥录事也。陆放翁诗：“夜宴怕逢觥录事，秋山慵伴猎将军。”
　　　　　《烟花录》：妓天水仙哥子绛真，与郑举举互为席纠，宽猛得所。按“席纠”即酒纠也。
　　　　　案：酒纠、录事等名，皆出唐人呼妓之侑觞者，然尚不止此。《三余杂记》载高骈命酒佐薛涛改一字令，骈曰：“口有似没梁斗。”涛曰：“川有似三条椽。”骈曰：“奈何一条曲？”涛曰：“相公尚使没梁斗，至穷酒佐一条曲椽，又何怪！”据此，唐时更有酒佐之称。晁公武《郡斋读书志》载：“薛涛字洪度，西川乐妓，工为诗，当时人多与酬赠。武元衡奏为校书郎。”又《鉴诫录》云：“薛涛者，容色艳丽，才调尤佳，言谵之间，立有酬对。大凡营妓，初无‘校书’之称，自韦南康镇成都日，令入乐籍呼为女校书。”二说不同，谈徵曾据《鉴诫录》，驳晁氏之说为无稽，兹不具考。总之此称始于唐，又不止录事、酒纠、酒佐等名也。
　　　　　◎瓦舍者，谓其“来时瓦舍，去时瓦解”之义，易聚易散也。不知起于何时。顷者，京师甚为士庶放荡不羁之所，亦为子弟流连破坏之门。杭城绍兴间驻跸于此，殿岩杨和王因军士多西北人，是以城内外创立瓦舍，招集妓乐，以为军卒暇日娱戏之地。今贵家子弟郎君，因此荡游破坏，尤甚于汴都也。[梦粱录]
　　　　　《咸淳临安志》：南瓦在清冷桥西，有熙春楼。北瓦在众安桥之南，亦名下瓦，有羊棚楼。
　　　　　《市肆记》：瓦子勾栏，城内隶修内司，城外隶殿前司。或有路歧，不入勾栏，只在要闹宽阔处做场者，谓之“打野呵”。〇又如北瓦羊棚楼等，谓之“邀棚”。
　　　　　《古杭梦游录》：夜市除大内前后诸处，惟中瓦最胜，[中瓦通后市街]扑卖奇巧器皿、百色物件，与日间无异。其余坊巷市井，买卖榷关，酒楼歌馆，直至四更后方静。
　　　　　蝶访曰：风流薮泽，烟月作坊，皆士庶放荡之所，更子弟破坏之门。狂澜莫挠，古今有同慨焉。先正有言，惟当戒而不入。入而能戒者，能得几人哉！
　　　　　◎政和间，京师妓之姥曾嫁伶官，常入内教歌舞，传禁中《撷芳词》以教其妓。人皆爱其声，又爱其词，类唐人所作也。其词云：“风摇荡，雨濛茸。翠条柔弱花头重。春衫窄，香肌湿。记得年时，共伊曾摘。/都如梦，何曾共？可怜孤似钗头凤。关山隔，晚云碧。雁儿来也，又无消息。”[古今词话]
　　　　　◎元丰中，夏戎之母梁氏，遣将引兵，猝至保安军顺宁寨，围之数重。时寨兵至少，人心危惧。有娼姥李氏，得梁氏阴事甚详，乃掀衣登陴，抗声骂之，尽发其私。虏人皆掩耳，并力射之，莫能中。李氏言愈丑。虏人度终不可得，恐且得罪，遂托以他事，中夜辞去。鸡鸣狗盗皆有所用，信有之。[梦溪笔谈]
　　　　　◎宋江潜至李师师家，题《念奴娇》于壁，词云：“天南地北，问乾坤何处，可容狂客。借得山东烟水寨，来买凤城春色。翠袖围香，鲮绡笼玉，一笑千金值。神仙体态，薄倖如何销得！/回想芦叶滩头，蓼花汀畔，皓月空凝碧。六六雁行连八九，只待金鸡消息。义胆包夭，忠肝盖地，四海无人识。闲愁万种，醉乡一夜头白。”小词盛于宋，而剧贼亦工章句如此。[瓮天脞语]
　　　　　《癸辛杂识》：龚圣与作《宋江三十六赞》，并序曰：“宋江事见于街谈巷语，不足采著，虽有高如李嵩辈传写，士大夫亦不见黜。余少年时壮其人，欲存之画赞，以未见信书载事实，不敢轻为。及异时见《东都事略》中载侍郎侯蒙传，有书一篇陈制贼之计云：‘宋江以三十六人横行河朔，东京官军数万，无敢抗者。其材必有过人，不若敕过招降，使讨方腊以此自赎，或可平东南之乱。’余然后知江辈真有闻于时者，于是即三十六人，人为一赞，而箴体在焉。盖其本拨矣，将使一归于正，义勇不相戾，此诗人忠厚之心也。余尝以江之所为，虽不得自齿，然其识性超卓有过人者，立号既不僭侈，名称俨然犹循轨辙，虽托之记载可也。”
　　　　　案：龚圣与序中，称江识性超卓，侯蒙书中亦谓其材必有过人者，此小词果为江作，未可知也。若谓好事者为之，真好事矣，亦其品可知。
　　　　　◎昆山有一名娼，周其姓，后系郡中籍。张紫薇作守时，周忽暴死。道川适访紫薇公，因命作下火文云：“可惜许，可惜许!大众且道，可惜许个甚么？可惜巫山一段云，眼如新水点绛唇。昔年绣阁迎仙客，今日桃源忆故人。休记丑奴儿怪脸，便许抖擞好精神。南柯梦断如何也，一曲离愁别是春。大众还知某人向什么处去，这里分明会得：蓦山溪畔，头头尽是喜相逢；芳草渡前，处处六幺花十八。其或未然，更听下句。咦，与君一把无明火，烧尽千愁万恨心。”[中吴纪闻]
　　　　　◎东坡寄诸子侄诗：“他年汝曹笏满床，中夜起舞踏破瓮。”施元之注：“世传小话，一贫士家惟一瓮，夜则守之而寝。一夕，心念苟得富贵，当以钱若干营田宅，若干蓄声妓，高车大盖，无不备置，不觉欢适起舞，遂踏破瓮。故今俗指妄想狂计者，谓之瓮算也。”[云笙杂钞]
　　　　　蝶访曰：今人于作种种妄想者，嗤之曰“做瓮梦”，犹瓮算意也。当即因小话贫士事起，知此语由来久矣。夫人在世途，胶胶扰扰，殆不知此身如梦，而经营百计，机械万端，无非利欲熏心，热中富贵，日以心斗。诚不知其所穷，不梦中梦乎？
　　　
