客窗闲话 清 吴炽昌
　　
　　第一卷明武宗遗事五则冯皮匠查氏女双缢庙呆官萧希贤李寡妇鸾仙五则
　　
　　第二卷王梦蛟假和尚公大将军延师无真叟磁州地震记神童时医神尼
　　
　　第三卷魏元虚淮商宴客记某驾长张慧仙寄外诗记白安人齐叫化八松墓义丐
　　
　　第四卷书安邑狱和阗玉鼠孙壮姑沈竹楼书讼师五则调白刘智庙吴桥案
　　
　　第五卷谈鬼十二则孝女义仆刘大汉俞生
　　
　　第六卷陈制军瘦马查商场外孝廉郝连大娘周姬沈太守
　　
　　第七卷先觉僧华疯子骗子十二则某广文三官救劫雷神
　　
　　第八卷汤文正科场五则卜者梁翁小王子姚幕府周封翁陬邑官亲同胞三鼎甲
　　
　　续
　　
　　第一卷吴封翁难女语怪七则某官保黄大王祝由科李蒙师唐词林
　　
　　第二卷南宋高宗遗事王土地许湛然王理堂权阎罗王补讼师二则粤东狱职谬智女
　　
　　第三卷陆清献公遗事补骗子五则奸僧狱义盗严氏悟知子潘善人身毒国
　　
　　第四卷某制军夫人秦良玉遗事某郎中术芷治痘乌蛇已癞金标客富贵死生定数一技养生
　　
　　第五卷六壬神课文孝廉妖人邢大郭去非何首乌补明武宗遗事三则通州吏目金山寺医僧张廉访
　　
　　第六卷某少君许宗伯巧令三则正梦圆谎先生鬼孝子荆茅
　　
　　第七卷义猫李老陈伯蒋三官飞车丁养虚阮封翁赵甲崇伯鲧象棋子斗鹑禄命
　　
　　第八卷疑难杂案五则转女为男二则程翁马氏土神显应拐带爵大元戎某富翁百岁老人陈君耳神
　　
　　吴生，余所取士也。遇余时正在壮年，其才华敏妙，学究天人，谓破壁飞去是意中事也。余于鸾台凤阁望之久矣。及甲申来都，已越二纪，犹是一领青衫，而从事于莲华幕里，因贫改途，深为惋惜。乃出其所著《客窗闲话》问序于余。三复之，益觉才思隽发，议论渊深，生平郁颇之气，流露于斯，可怪也，亦可悲也夫。嗟乎！吴生欲移风易俗而不得其用，托是书以劝善，以惩恶，以示人趋避，既有功于世道人心，当不胫而走天下，是亦名教之一助与！余故乐为之序。时甲申相月书于燕邸长白山人
　　
　　吴子赋闲之日，好集谈客，设卮酒盘蔬，听谈古今逸事。遇有可惊可喜，足以自省而思齐者，一一举笔录之，久之裒然成集。或见而笑曰：“何吾子之心思才力，妄费于无用之地也？若移其道以肄业于制艺，则诗文必工，可以名当世，可以昭来许，而犹可以拾青紫。舍是不为而乃卑卑者，欲附于稗官野史之流耶？”吴子肃容敬谢曰：“客之言诚是也。虽然，客不见夫古今来聪明智慧之人，加以研炼揣摹之学，发为诗文，昌明博大，自信足以传世。又有明师益友为之参订，哲晜贤嗣为之检校，始克付诸剞劂，出而问世，其用心亦良苦矣。然不久即为妇女夹箴黹，为庸夫覆酱瓿者，比比皆是。彼作稗官野史者，拉拉杂杂，不过逞一时之兴，而足以动诸人之耳者，何也？其命意新而措诃浅，智愚之所共见者也。况仆悉就其所谈之事而纪之，是以数十百人之心思才力供仆挥洒，岂无可观之处乎？奚必独抒己见，或颂扬而过当，或讥诮而招尤，为人作夹黹覆瓿之具耶？”或曰：“然则如吾子言，是塞文章之路，而辟稗官野史之邪径矣。”吴子笑曰：“客何泥也，仆之所为，贤于博弈而已，何敢与高文典册同日语哉？”或曰：“然则吾子之所为，若胥钞然，何又有翻新出奇之作耶？”吴子曰：“仆所述客话，客之性情不一，有温厚和平者，有诙谐谲诡者，有忿世嫉俗者。悉就其所谈而笔之，无庸心于其间，而其词自不同矣。”客卷口结舌而退，吴子又笔之，以弁于集首。时道光甲午夏芗厈居士题于保定寓斋
　　
　　诸子总评
　　
　　乌子耀云云：笔法遒劲。其突兀纵横，离奇豪放处目不暇给，真令人百读不厌矣。《聊斋》复生未肯多让，佩服，佩服。
　　
　　范子今雨云：唤醒世人不少，洵卓卓可传之书，非寻常评话可比也。
　　
　　方子幼樗云：纪事详明而出笔儁雅，纯是书生本色。笔墨不落做闲书人腔调，是以读之口颊回津，不能释手。又云：新颖而不怪，近理而不浮，殆今之善于立言者。班赋云：小说九百，本于虞初。若此者，视彼九百种头，未知有所轩轾否。耀云先生许与《聊斋》并传，固非阿私所好矣。熟复数过，胜餐余甘子五百枝也。
　　
　　高子芸薮云：芗厈深于《国策》，其舌涌澜翻，硬语蟠空处，居然神似。
　　
　　徐子子成云：《聊斋》《阅微》而后得此，可为鼎峙。
　　
　　题词
　　
　　何曾体例仿虞初，耳乍闻时手即书。似此心花生笔底，添毫颊上更何如？
　　
　　维扬鹾舍凉如许，陬邑邮亭暑尽驱。一卷奇文诵冰雪，不须重展北风图。（时方酷暑，每诵编中二则，胸次顿觉清凉，移我情者，不让成连海上琴声也。）
　　
　　儿女英雄事尽传，偶然写到鬼狐仙。奇闻轶状谈何易，尘海搜罗已卅年。（此书创自丁卯，积今三十年矣。）幼樗方廷瑚
　　
　　贪客过谈谈即录，咫闻轶事尽书之。纵饶客有莲花舌，未及生花笔一枝。
　　
　　笔意《聊斋》《觚賸》间，翻空征实妙多般，编成雅自居闲话，到底曾无一字闲。荦生封左垣
　　
　　博古穷经卅载余，笔尖神妙有谁如，文心处处皆生趣，闲话拈来即是书。
　　
　　雅俗诙谐尽可编，胸中异学得天全，搜罗今古奇谈事，堪补《聊斋》未述篇。子述苏缵
　　
　　雨打蕉寒，风敲竹碎，客窗孤闷谁知。手先生此卷，顿觉愁眉。底事围楸战茗，还胜吹竹弹丝。挑灯细读，倾杯未了，拍案惊奇。
　　
　　搜神说鬼，梦雨翻云，笔花五色纷摛。惟曩日虞初踵接，蒲叟肩随。莫道虚楼总幻，须防肿背堪嗤。今今古古，无无有有，姑妄听之。春谷陈寅贤右词《雨中花慢》
　　
　　其人如玉，其笔则仙。经经纬史，然乎不然。搜神述异，元之又元。心勾角斗，肺镂肝镌。匪曰鼠璞，匪曰狐禅。读古微书，庶几近焉。小黻卢恩照
　　
　　续客窗闲话序
　　
　　盖以帷天席地，人生等稊米之观；弄月吟风，客路作浮萍之寄。造化既成为传舍，寰区何限于吾庐。往事可传，藉消晨夕；闲情偶得，聊足光阴。即眼前之清谈，驱腹中之宿墨。手同挥尘，爪证飞鸿。此芗厈吴公所以有《续客窗闲话》之著焉。吴公浙水名流，燕山游幕。虽事申韩之学，实耽周孔之书。广有见闻，善于言论，每当知己相对，奇语可惊。得来风月之谈，书作枣梨之刻。兹又续成数卷，共为二编。礼制仿乎虞初，讹不必删夫亥豕；文章间亦志异，传不必合为鬼狐。漫作滑稽，等于游戏。是固《说铃》之嗣响，仰亦《觚賸》之新音也。念自万物不外乎逆旅，古今可喻以浮沤。当来牛去马之场，溯此泣彼歌之会。荒烟蔓草，昔年则竞赏楼台；胜地盛筵，他日则谁亲鱼鸟。人世之阅历，正如马足之轮；天上之星辰，祗共蚁行之磨。苟使弗留翰墨，一任云烟，听散佚于无稽，薄荒唐而不述，吾恐古无说部，异书既失于传闻；世乏稗官，汗简且难于考鉴已。即持管见，以弁简端。是为序。性甫谢理
　　
　　生年阅历，恍悟秘诠。人有癖好，必争投焉。故孟尝好客，珠履三千；叶公好龙，虬螭见前。太白好饮，斗酒百篇；仆好闲话，与客言言。奇闻轶事，告述连绵。自少而壮，前三十年。所有闻见，已付雕镌。自壮而老，又三十年。投仆所好，搜罗蕃宣。续成八卷，就正群贤。或曰，“读子之集，似诏薛君以土偶桃梗，绘叶公之神龙蜿蜒。词成白雪，舌吐青莲。彰善阐恶，正正平平。续之无尽，越著新鲜。”对曰：仆古稀已届，两耳塞绵。客纵雕龙灾毂，尽态极妍，其如无所闻问，难与周旋。赋聋而止，力尽情坚。词多疵累，志欲求全。谁其订正，高君寄泉。一经笔削，较胜于先。聊陈大意，韵语是编。时维道光庚戌中秋既望芗厈自序于泉州官舍之西斋
　　
　　题词
　　
　　说苑纷纷各逞长，谁攀屈艳与班香。《蓴乡》《觚賸》诸家后，合让吴生远擅场。
　　
　　客窗风月自年年，掇拾丛残手劈笺。怪得莲花开幕府，本来舌底粲青莲。
　　
　　说法何妨偶现身，仙才艳福证兰因。千金能却豪家聘，不信红闺大有人。
　　
　　邂逅畿南小滞留，琼瑶先喜一编投。何时快把惊才笔，与尔同登海上楼。虹江陆元烺
　　
　　唤世婆心锦绣肠，纵横椽笔发潜光。遥知莲幕三更月，定有幽灵拜石床。
　　
　　劝惩彰瘅涌毫端，枵腹思移一字难。胜读《毛诗》三百首，莫将闲话等闲看。
　　
　　客中滋味本无聊，魍魉情形尽态描。立意岂夸狐鬼传，自将遗事溯前朝。
　　
　　阎罗王亦待人权，身毒国名尤骇然。漫道先生工说谎，先生此谎不须圆。
　　
　　封翁有后善通神，智勇偏教在妇人。唤醒几多名利客，盗知守义鬼荣亲。
　　
　　忆从笔墨订交情，两载相思未识荆。何日客窗一闲话，不须说鬼说生平。经圃达纶
　　
　　吾兄作客三十年，奉身橐笔向北燕。遂谢制举专读律，相与决事无间然。有时挥尘无一事，说有谈空各尽意。却于纷纭错杂中，别出心裁森断制。古来记载千余家，或奇或正多纷拏。正则史乘志略详明而核实，奇则鬼怪神仙诡谲而浮夸。无论机锦七襄才八斗，畀益人心始可久。伸纸过服如烟云，作书玩志等瓿缶。人言道德变刑名，编排法律坚长城。操纵能得法外意，依然道德游至清。兄今此作非记实，借鉴记讽文而质。以犯为避真妙手，通观即是申韩术。与兄睽隔廿载余，登堂问讯风雪徐。地阔天长喜会面，此后著述当何如。
　　
　　同怀弟靖符卍生
　　
　　芗厈先生续刻客窗闲话台幸与校勘恭题二绝句王金台笠卿
　　
　　频挥斑管蔼如春，铁案求生一念真。活泼天机随处畅，阶前兰桂仰灵椿。
　　
　　幸讎亥豕正金根，藉对春风旦夕温。我有一编惭刻楮，（旧著《墨尘》甲乙丙丁数编，尚未付梓。）何年负笥候班门。
　　
　　卷一
　　
　　明武宗遗事五则
　　
　　明武宗皇帝，亦一代英主也。惟好为嬉戏，有亏帝德。即其颠倒予夺数事，虽正史所不录，闻诸故老，堪资谈柄，条列于后。
　　
　　戊辰科，庶常散馆，例在内廷扃试，时诸词林呈艺，有闽人林吉士者，好书古字，如以秋为秌之类。帝怪之，问所自出，林历举以对。帝书咊字与认，林不识。帝曰：“秋可作秌，和独不可作咊乎?汝读书少，未称词林之职，着回籍勤读三年，再来就试。”林谢恩出。同乡戚友咸知其为帝所逐，皆不之礼。林本寒士，欲归则无腰缠，欲留则无斧资，欲就教读，则为都人轻薄，无延之者。无奈，在正阳门外卖字为活，已逾年矣，幸其书法之佳，耸动一时。值帝微行过其肆，见观者环堵，啧啧称羡。帝不知是何异事，挨入人丛，睹一少年生据案挥毫，得意疾书，法并钟王，句亦典雅，帝心羡之。缘当时一面，久则遗忘。遂入问曰：“吾观汝写作俱佳，当今文明之际，何不应试，甘为贱业耶?”林举首见帝魁岸不凡，揖之就坐，对曰：“我闽人林某，忝居词林。”帝曰：“词林清华，不合行同市僧，有玷官箴。”林曰：“去岁散馆时因不识御笔，奉旨回籍读书。”帝曰：“既奉谕旨，何不回去?”林曰：“我实起于单寒，旅资无措，不得已为此营生也。”帝曰：“读书人本色，何不就馆?”林曰：“人皆知为逐臣，无敢延者。”帝曰：“吾荐汝邻省作一幕宾，不逾此耶?”林感悦揖谢，问帝爵里，以便往拜。帝曰：“毋庸，明日汝仍于此候信。”飘然而去。诸客皆为林贺，曰：“此必王孙公子，必有好音。”欢喜而散。次日，有内监赍黄封一函，白金百两，与林曰：“昨有官人嘱我致阁下，其照封面行事，不可窃开，自取其祸。此银以佐车马之需。”言毕竟走，亦不道姓名来历。林观封面大书“亲投山东巡按开拆。”欣然闭肆，雇车马携旧仆驰抵山左。时巡按左虚，系方伯权护。林安寓更衣，偕仆往拜。惟时风宪崇隆，官吏严肃。刺不易投，三日犹未得见方伯。林躁曰：“我有都中密信须亲投者，奈何阻我?”吏始为通达，司阍者唤林入见，其行装黯淡，疑为抽丰之客，洋洋摇首曰：“吾主摄通省总纲，公事繁冗，何暇接见同年故旧耶?若有书札，我为代投，回寓听信可也。”林无可如何，出黄封交之而归，闷甚。未几，寓主狂奔而入，望林叩首无算，曰：“小人不知宪驾，亵渎舆从，罪该万死。”林愤然曰：“主人何揶揄我穷途耶?”寓主曰：“小人焉敢?”正分辩间，闻呼驺鸣炮之声，中军旗牌巡捕等官带同吏役长跪请安毕，佥曰：“奉方伯命，请钦使入署。”林如登云雾，不知所谓，被群拥入八座。仪仗山列，车骑云从，直入巡按厅事。方伯公服趋迎，林下舆，见庭设香案，所投之黄封高供其上。方伯跪请圣安毕，向林揖曰：“请天使宣读圣旨。”林开封读曰：“山东巡按缺出，即着林某署理。”方知所遇者帝也。望阙九顿首，受印任事。方伯三揖称庆，并道有失远迎之愆，退居藩邸。林于是表谢圣恩，请陛见训示。未几，批回云，“朕看尔人才去得，故有是命。尔其谨慎从公，毋忝厥职，三年后来京复命可也。”林居山东任满，回京见帝。帝曰：“如今读书有资矣，以编修用，仍入翰苑，读书三年，以观后效。”
　　
　　帝入枢密院，见在公之卿相方朝饔，见帝皆起，帝曰：“卿等食讫来闲话可也。”遂入密室坐。于是卿相饭毕咸集，帝悉命坐，闻曰：“卿等所食，知米之来历不易乎?朕在储宫时，意谓五谷若草芥，听其自生自长而已。今巡游乎田野，察农夫之艰难，方知古人云“谁知盘中餐，粒粒皆辛苦”，诚不谬也。卿等所居，南北殊方，风俗各异，其若何播种，若何耕耨，若何收获，各举所知，以广朕闻。”时公卿中多起自田间者，悉数见闻以对。惟尚书某系世胄，不知所云。帝微哂曰：“饮食尚不知本原，何以理国?尔职居何部，日司何事，得无旷废耶?”尚书惶恐叩首曰：“臣职吏部，甫自部署来，见单开江南太湖司巡检缺出，应归部铨选。”等语。帝大笑曰：“吏部尚书仅知此耶?”拂袖而入。同列皆尤之，尚书曰：“我今日只记得此事，无可奏对者。”未几，旨下云：“太湖司巡检缺出，即着某补授。”尚书接旨，茫无主见，谓同列曰：“我已降官，敢不赴任。但应陛辞否?”同列皆笑曰：“微官末职，曷胜陛辞?只须午门外叩首谢恩，领凭赴任。但旨无降革字样，应以一品服莅事可也。”尚书仓惶就道，至则抚按率百官郊迎。尚书再三辞，具脚色手本，趋谒抚按，各官逊谢不遑，请居省会。尚书曰：“帝命赴任，我何敢违?”择日前往，府县趋改衙署，规制轩昂，亦用辕门鼓吹，与抚按等。尚书至，见署之三面皆农田，始悟帝意，欲其知稼穑之艰难耳。于是摒绝舆从，日以青衣小帽游闾阎，与二三父老讲论民间疾苦，应改革调济者，悉往为论。居数年，为人排难解纷，以息讼端，民皆感悦。值宸濠叛，帝驾南征，尚书见抚按曰：“我曾待罪吏部，驾至不可不迎。然无巡检接驾仪注，请公议之。”抚按司道佥曰：“论品则居我等上，论职则在我等下。请以一品服伏谒百寮之末，何如?”尚书首肯，遂迎驾。帝乘逍遥马，见之，呼尚书来前，曰：“尔今知吃饭难耶?”尚书顿首谢训。帝命随至行宫，询其所事，尚书将平日所著因革论缕析以对，帝大悦，命居亚相。
　　
　　除夕，帝忽出宫，历六部九卿公署，官吏皆回私宅度岁，虚无人也。至吏部，闻高唱南腔，似有多人聚饮者。帝突入，惟一小吏，陈盘肉壶酒自歌自饮。见帝至，殷勤让坐，酌酒劝进。帝问曰：“汝何官，何独居此?”吏曰：“吾浙右人，此部挂名吏也。封篆后官与同事俱有宅可归，是时团集妻孥饮合家欢矣。吾想如许案卷，设有不虞，贻误不小。是以守此，不敢离也。”帝曰：“汝好，明日再见。”遂起去。吏犹执烛远导。元旦，朝见千官，帝问吏部尚书曰：“昨在卿署看守者何人?即召入见朕。”尚书遣郎官立唤。小吏当陛，举首见帝，不禁战栗。帝曰：“无恐，汝能小心职守，勤慎可嘉。汝等役满，应得何议叙?”吏日；“五年无过，以从九品归选耳。”帝曰：“汝欲何为?”吏曰：“小人所愿者，太湖司巡检。闻是缺前经本部尚书署理，鼓吹鸣炮，体面非常，但小人尚未满役，不合例耳。”帝笑曰：“朕命汝去，何用例为?”吏欢欣鼓舞，叠呼万岁。帝特命尚书予凭赴任。
　　
　　宸濠之叛，御驾亲征。舟泊清河，帝登岸微行，入茶肆，闻人言下江因兵差截夺客船，横行索诈，稍不如愿即毁客货。嗟怨不绝。帝买小舟，变服似商人，以一卫士一小监，泝流直下，至杨关，有官舫甚巨，巡船数十，虎役百辈，拦截客舟，帝亦在内。逐舟搜索，云供兵差之需。客皆哀祈献缗。至帝舟，帝僵卧舱中不之理。虎役拥帝登官舫，见一官凭几危坐，从役森列，叱帝曰：“汝何人，敢抗皇差，不畏官刑耶!”帝微哂之，官怒叱役摔帝行杖，幸卫士勇猛挥拳挡护，众不能近。官益怒曰：“是必江洋盗魁。”命拿舟子至，褫衣鞭挞，喝令指帝为盗，帝怒，探怀出玉牌，命内监立召大员至。值苏扬巡按接奉帝命，仓惶奔赴。官见巡按来，至船头跪迎，正欲诉盘获大盗缘由，巡按见帝立舱中，俯伏请罪。帝无言，惟指挥卫士夺此官纱帽予舟子戴之，曰：“以酬汝痛。”方命巡按提此官去，追赃问罪，论大辟。失察之上官皆获严谴，而客舟自此安行矣。
　　
　　帝在宣化，有女子李凤姐者，年十四五，有殊姿。其父设酒肆，以凤姐当垆。是时父适在外，帝微行过之，见其丰神绰约，国色无双，不禁迷眩。入肆沽饮，凤姐送酒来，帝误以为倡伎之流，突起拥抱入室。凤姐惊喊，帝急掩其口曰：“朕为天子，苟从我，富贵立至。”先是凤姐恒梦身变明珠，为苍龙攫取，骇化烟云而散。闻言顿悟，任帝阖户解襦狎之，落红殷褥，实处子也。帝大悦。时李父闻喊趋救，门已闭矣，惟闻宝钗声颤，佩玉锵鸣，其女气促音嘶，若不胜强暴者。急奔告卡兵，蜂拥而入，见帝拔关出。兵士伏谒，叱令将凤姐归豹房，爵其父三品卿，赐黄金千两，欲封凤姐为嫔妃，命其自择。凤姐固辞曰：“臣妾福薄命微，不应贵显，恐于身不利。今以贱躯事至尊，曷胜荣幸之至。伏愿陛下早回宫阙，以万几为念，则臣妾心安，较爵赏犹荣矣。”帝颔之，因睹凤姐玄衣玄裳，益显娇媚，故不强易宫装。凤姐恒于枕畔筵前委婉屡劝，帝乃择日还京，与凤姐并辔齐驱。至居庸关，风雷交作，凤姐睹关口所凿四大天王，怒目生动，眩晕坠马。帝亲扶之，疾忙外退，驻跸行宫。视凤姐伏枕泣曰：“臣妾自知福薄，不能侍宫禁，请帝速回。”帝曰：“若是，朕忍弃天下，不忍弃爱卿，决不归矣。”凤姐一恸而绝，帝哀怜甚，命葬关山之上，宠以殊礼，用黄土封茔。一夜尽变为白，其阴灵犹不敢受也。帝追念其言，奋然曰：“小女子尚知以社稷为重，安忍背之?”遂还宫。正史载帝在豹房，百官交章劝谏皆不纳，畴知一微弱女子力能回天，书所云高明柔克耶?此功不可泯也。至今过关沟者，遥指白壤，艳谈其事。
　　
　　冯皮匠
　　
　　冯某，武陵细民也。业皮匠，日以担头谋生，家仅一妻，破屋三椽，亦系赁住者，余无长物。值岁将阑，负债五六串，逋欠十余家，剩有四百青蚨，不足以偿。与妻谋曰：“我与尔此钱，市斗米度岁，我欲潜入紫阳山洞，俟元旦归来，再作计较。债主来，则以我外出借钱为对。”妻诺之。
　　
　　遂携壶茶怀炕饼襆被而往，瞥见山洞内有捷足先登之客，貂帽狐袭，危坐石几，如木偶然。冯失笑曰：“我岂误入冢中乎?否则何遇此富贵之尸?若谓与我同心者，当属窭人，子不应灿烂如是。”客闻人语，陡然惊觉，瞠目视冯曰：“予观足下，似非雅士，届此残腊，何不拥床头人，举柏酒椒盘之乐，而乃抉具游山，欲追慕清高乎?”冯曰：“姑无论我，阁下何为者?”客曰：“予为姚继崇洋货行主人也。放贷值百万于郡县各肆，际此俭年，各肆未能归结，而客商在行坐取贷价，需五十万金。予张罗数日，无人应贷，客商势必告讦，则行业将败。而予无归着矣，不得已，权以此地当避债台，第苦饥渴耳。足下来幸甚!”冯慨然奉饼饵，注茗以进，并道同病相怜意。姚饱啖之若珍羞，然继而曰：“足下所亏几何，而亦甘趋苦境?”冯曰：“吾侪小人，所负者五六串青蚨耳。”姚曰：“予虽同在窘乡，此尚易办。”脱腕上金约臂与之曰：“足下姑以此质十串钱归债，所余烦沽酒炊饭以给予。”
　　
　　冯欣然如姚嘱，归告其妻，教以烹炰。妻曰：“久不举火矣，灶灰堆积，曷先出之。”冯往邻家借锄篑，鲁莽从事，灰去而灶崩。妻讶曰：“真倒灶矣，为今之计，莫若担去砖灰，掘地作灶，以供急需。”夫妇合作，未及土尽而石见，石去而两巨缸，朱提灿然耀目。夫妇大悦，冯曰：“今如之何？”妻曰：“姑以篑运入我床下，再作计较。”于是递相搬运，银尽起缸，缸下又石，石下复得两缸，如是者三，共得六缸。冯曰：“获如许财，未知其数。所可虑者，宵小闻之，必来肆窃，否则强项之徒知我骤富，或来欺诈，其奈之何?”妻曰：“适闻山洞之客正需此物，况素昧平生，偶尔相值，能济我贫，其为人尚义可知。何不举以托之，则彼得应急而我有依倚矣!”冯曰：“汝言实获我心。”亟往市中买熟物，携灯而往。姚曰：“来何濡滞，予望眼几穿焉。”冯酌酒进食，将得有藏金，欲求寄顿之说从容告之。姚惊喜曰：“足下言果实否?”冯曰：“我感君义，其何敢欺!”饭毕，偕往观之，见盈室白物，姚曰：“天赐足下，兼济予事，实无疆之庥，敢不荷此重任。”遂约为昆季，以嫂呼冯妻。出对牌以半交嫂曰：“予同冯兄先归，即饬健仆以筒来装运，将半牌为验，符合者给之。”
　　
　　偕冯反其室入后户，觉院宇轩巨，深邃如入神庙。俾冯薰沐更衣，居然富贵气象，且嘱曰：“予将命乘舆迎兄来，前见诸客商，当示尊重。”姚先出。是时客商候无音耗，正喧嚣间，见主人归，环绕而詈曰：“改岁在迩，速清我价，不汝宽矣。”姚大笑摆手曰：“是些些者，何足道!予不过偶为人累，迟数日耳。今迓予盟兄至，百万金刻即来矣。诸客长皆以大方著者，毋形小器，贻予盟兄笑也。”正排解间，司阍者报冯翁来。姚肃衣冠出迎，众皆屏息以观。见冯翁者年约四旬，裘裳都丽，仆从趋跄，主人足恭致敬，迓入中堂。客商次第相见毕，旋命开筵。姚拱冯翁居首座。冯再三让年长者，客皆曰：“吾侪行规，不以齿序，惟财为雄。久闻吾翁富甲大邦，宜居是位，勿撝谦过当，俾吾侪惶恐。”姚曰：“客言是也。”扶冯上座，肴馔之盛，皆冯生平所未睹者。宴罢，仆放大天平居中，银筒涌至，堆积如山，诸伙伴持筹握筭，一一秤之，共得六十万金。
　　
　　姚呼诸客领价而散，谓冯曰：“弟之起居服食皆足以供，吾兄可无事操劳，其将迎嫂来同室。执此合业经营，无他虑矣。”冯唯唯。由是行业益盛，二姓之子孙，至今称巨富云。
　　
　　查氏女
　　
　　万历间倭寇之乱，缘日本国王正妃卒，王思中华女子艳丽，遣将入寇，沿海掳掠。至盐官州，猝不及备，官吏弃城逃窜。有查氏女者，年已及瓜，慧中秀外，久失恃。闻寇至，请父兄同众奔避，曰：“女儿足弱，不能追随，途中虑有牵顾，俱罹于祸。莫若女自为计，决不贻羞，恐亦不致遽死也。”寇急，父兄迫之，坚持不行。父兄泣舍而去。女平日阅本草，见有药名闹扬花者，服之即死，周时可醒，预已市得，遂密缝上下衣，研药为末以俟。闻寇入城，遽吞之毙，倭入室，见女颜色如生，抚之温软，冀可救活，且容貌倾城，不忍舍去，负之入舟。逾时而苏，见身卧海舶，诸女环泣。细询之，知同被难者。女慰之曰：“毋徒恐怖，能从我谋，似可脱难。”诸女密商之，女授以计，缘倭将为王觅妃，故无敢犯诸女。及舟抵日本，倭将见美女无恙，欢欣鼓舞，以献国王。王见查氏女，遂其所欲，命通事告以敕立正妃之意。
　　
　　女曰：“我中华人，愿与中华女子为伍。王若能尽出本国宫女，而以同来诸女为宫人，则惟王所命。”王以其娇弱女子何能为，喜允之。命扶入宫，开合欢宴，女同诸女酌酒劝王，密以前药入酒。王遽吞之，不觉眩晕，意谓醉矣，拥女入大内，欲褫其衣，正枝梧间，王瞠目流涎而倒，不知人事。女搜得兵符，唤诸女同出外廷，传通事谕倭将曰：“王问悉我家有径寸珠能定飓风，命我去取作镇国之宝。尔诸将速备巨舟偕往。”倭将验兵符，信之。遣一旅同诸女扬帆西归。次日，王不视朝，王弟潜入大内探之，见王僵卧于寝，弑之自立。世子怒，各兴其党互相攻击，其国大乱，故无追者。女至盐官城下，已有警备，命通事唤城上长官，女告以故，官狐疑未决。女请唤其父来，认之确，缒入城，告长官，大备酒肉，纳以前药，遣使谕倭众曰：“王妃取宝即回，先以酒肉犒尔等，其各饱餐以待。”众皆乐，醉饱而倒，使者骈戳之，以诸女归宫，不废一矢而得倭首级。遂报大捷，旌查女之门，而各官晋秩有差。
　　
　　芗厈曰：奇伟者女，无耻者官，寇至则逃窜，寇退则警备，始终雌伏可也，奈何冒查女之功而庸爵赏?吾见其衣冠楚楚，与拜受巾帼等耳。或曰雌飞自然，雄伏造化。若循常理，焉得有此奇闻!
　　
　　双缢庙
　　
　　任迂叟，浙右儒生。富而无子，惟一女，名之曰“宜男”，饰雕为雄，聊娱膝下。延师教读，以充石麟。时有东邻之子白云娥者，其父老年所得，虑其娇柔难育，为之贯耳披鬟，呼为云姐，附任氏之学，与宜男为窗友。时女年十三，男年十四，两小无猜，二情相洽。校书赌诵，互角聪明。女或胜之，则划云之面，相与嘲笑。适师外出，女之母与姑入塾，不识云之为男也，视其柳眉叠翠，杏脸舒红，与其女壁合珠联，争辉并耀，叹曰：“使宜男而果男也，使配云姐，真一对好姻缘。”姑曰：“侬合为媒，问云姐愿否。”母笑曰：“以待来生。”云始知宜男之为女也，益比昵之。
　　
　　一日，师讲《易》，至“男女构精”句，草草读过。女请问构精之义，师嗔之曰：“是非儿女子之所宜问。”女曰：“圣经贤传，岂有不可对人言者哉?”师莞尔他顾。云凝睇流盼，悄唤“阿呆”。女更狐疑莫释矣。值师之友来约湖山之游，联袂而去。女问云曰：“姐纵慧悟，未必能通易理。何哂我为?”云曰：“难言也。秘密之旨，非效其形状，终不明晰。”女笑从之，携手入师卧室，共坐榻上。云拥女于怀，探手于袴，抚其琦葩初绽，莲瓣微开，女嗤嗤笑，却之曰：“与姐等耳，毋徒相扰。”云曰：“人各具体，奚能相同?”乃推女横陈，急卸其袴曰：“我教汝构精。”女拒之曰：“昭昭白日，姐不羞耶?”回手抚云，则红霞仙杵，触指翘然。女讶曰：“是何物也，我何无之?”云笑曰：“以有补无，斯谓之构。请尝试之。”于是牡丹露滴，巫峡云停。女整衣起笑曰：“构精如是，无怪师之秘而不宣也。”
　　
　　从此师或不在，则玉山相并，雾鬓斯磨，抢韵联吟，递相赠答。云填《望江南》一阕投女曰：“香闺忆，忆昔乍亲卿。锦帐甫垂参喜惧，宝钗乱颤忍嘤鸣，此刻不胜情。”女答之曰：“香闺忆，忆昔就萧郎。欲避羞难遮绮扇，最销魂处卸华妆，共入黑甜乡。”云叠赠曰：“香闺忆，忆昔闹阳台。春融柳舞莺梭捷，露沁花娇燕剪开，浓艳满情怀。”女复曰：“香闺忆，腼腆忆初朝。艳夺小桃嗔婢妮，样留新月倩郎描，另有一番娇。”欢娱易过，不觉腊去春回，女年加长，待字深闺，不复出就外傅矣。云亦还其本来，另寻师友。女作书投之曰：“同学妹宜男裣衽致启云娥哥哥足下：忆昔情融绛帐，暂得连镳；泣别萧斋，遽成分襼。缅维现身说法，秘传法象之微；口角吟香，共斗香奁之句。方期此乐可常，岂意于今不再。况雌伏者顿尔鸾翔，雄飞者反嗟豹隐。我心匪石，能不黯然。伏愿速遣冰人，以践海誓。则半瑕之璧，幸得全归；已破之舟，不致沦溺。萦萦俟诺，戚戚布函。伏祈采览。”云得书情急，恃宠撒娇，直告父母。父虽怒其不端，然事已如斯，转虑其子失所，遂倩密友即任翁之戚，敬备凫仪，往求凤卜。任曰：“西邻白翁固所索识，第伊仅有掌珠，那得配我假子?”媒曰：“其女实男子，伪作女妆，以期易养耳。”任曰：“即云姐耶?”媒曰：“是也，翩翩美少，谅必中东床之选。”任曰：“不可，不可，云姐昔与我女同学，若与联姻，是无私有弊，玷我家声矣。”媒以童稚何知，决无他故之言，再三劝之。任怒掉头而入，媒复白翁，云不知也，尚欢欣鼓舞，与女书曰：“同学愚兄云娥顿首启宜妹妆次：睽隔半年，相思两地。何期云间之鹤，忽堕瑶函；原上之鸰，载衔嘉命。焚芸盥诵，顿慰调饥。来谕悉遵，冰人已遣，谅尊甫知我，必允好逑。伫盼河桥鹊影，正当授采之期；缑岭鸾声，拟上催妆之什矣。克敦旧好，再缔新欢。如鼓瑟琴，重叠香闺之韵；宜其家室，应续化生之文。谅必卿为我喜，我为卿贺。书报宜妹知之。”
　　
　　时女已闻父决绝之言，饮泣数日矣。母知其意，反加詈也。得云书，恸绝复苏，复书曰：“顾接琅函，深叨锦注。第君家柯使，徒抱空言，老父以迹涉嫌疑，遽尔决绝。云郎其未之知耶?从此机云池馆，鹤唳空闻；王谢楼台，燕夤靡托。此日青闺已经蝶散，当年红粉将属烟销。是固妾之命也。想云郎才是子桓，徒怀绛树；情同穆满，空忆亦乌。谅必同此悲愤耶?然以马卿之才，不患无文君之配。而妾则已非完璧，岂可二天?故夜寝偶思，则涕泗被面；晨兴忽感，则爪指乱爬。嗟，嗟，失此于归，终成堕落。如不弃粪土，敬订逾垣，面诉离忱，以表永诀耳。临风呜咽，援笔酸辛。云郎采览。”云得书，心乱于麻，泪零如雨。细问其母，犹含糊答应，知事之决无济也。俟蟾明之候，踏梯逾墙，女已于檐头接入。相持对泣，泪继以血。女曰：“妾生不逢辰，之死靡他。既不能续前缘，当以魂依左右耳。惟愿郎君新不忘故，时以杯羹呼名而奠，则九原如在矣。今邀郎来，知我死所。”遂指其床，己红丝结扣，悬于顶格。云曰：“生不同衾，死当同城。奚忍舍我！”抢先入扣，女往牵救，则抱女同登，双双毕命。
　　
　　次日，婢媪唤女不应，掇户而入，瞥睹双悬，惊呼翁至，抚之俱僵，且两尸互抱不解。唤白翁来，共鸣诸官，判曰：“审看得白云娥与任宜男者，居本比邻，幼而同学。盈盈弱女，僭称冠带之雄；渺渺丈夫，反袭裙钗之饰。阴阳颠倒，堪嗟两老之朦胧；天地絪缊，宜有双星之缱绻。继而琼田大去，碧海无归，借斑管以描愁，托瑶笺而请命。既以参媒氏妁，好逑称意之花；允宜凤舞鸾歌，竟唱定情之曲。而乃不容坦腹，徒悔噬脐。密简传心，愁甚衡阳之雁；捧书泣血，凄逾巴峡之猿。缟袂趍风，匹夫之志难夺；红颜赴义，匹妇之谅可悲。遽尔双璧同组，立绞鸳鸯之颈；循环合体，牢牵蛤蚧之身。虽事不可风，而节犹足取。律设大法，例顺人情，用是殓以巨棺，俾作同工之茧；葬诸大陆，将生连理之枝。从此地下长眠，不羡人间短景。本县特以表圭璋之坚志，非徒艳花月之新闻，此狱。”断令合葬西湖之麓。
　　
　　风流花判，传诵一时。故士有往吊之者。乡愚不知，谓其有所祈祷，尤而效之，有求必应，趋之如市。竟于坟前立庙，香火大盛，至今庙貌狁新，其为发情止义之报耶?
　　
　　呆官
　　
　　进士某，铨得某县令，戚友虑其呆也，荐与一干仆谙习仪文者，官欣纳之。至省谒上官，势将直入中门，其仆挽之由左。继又拜首邑，令亦由左扉入，其仆推之入中门。官回馆舍，怒其仆曰：“若何颠倒摇弄，我岂木偶耶?”仆知其意，对曰：“非为中门左门之故耶，抚司道府上宪也，礼应偏门入；首邑同寅也，礼应中门入。此所以辨等级，非敢播弄也。”官大悟曰：“是汝不愧为纪纲之仆，将重托汝。”仆乘机求司阍，官大笑曰：“为大令亲随，何等亲密。反求管门，是下走之职。汝舍近就远，辞尊居卑，岂非呆耶?”仆曰：“小人欲之。”官曰：“非我薄汝，莫悔莫悔。”遂命司阍。
　　
　　往莅任所，书役盛服跪迎，官下舆答礼。至署，吏送下马，饭甚丰腆，官大乐，命仆速备名柬谢之。仆曰：“此皆属下人所应为者，受之而已，无答礼。”官以礼无不答之言反复辩论，仆以仪注告之，始悟官体应尊严也。次日谒庙行香，师生鞠恭迎之，入门三揖，傲慢不答。师生怒，咸讥诮之，抱惭而归。怒詈其仆所云仪注之非，仆曰：“入圣人礼法之门，接师生清高之士，谦让未遑，方合仪注。今自背之，非小人言谬也。”官摇首曰：“世故变幻，较之八股时文难做多矣。”
　　
　　又次日，点卯至东关地保，官大怒拍案，一筒之签尽撒于地，叱役选大杖扑之。地保不知所以，惶悚受杖讫，匍伏哀鸣曰：“小人应卯无误，从何开罪?求明谕以便改过。”官余怒未息，喝曰：“我未达时，偶欠钱粮者，借贷未遂也，尔逼我逃遁，辱及妻孥，此仇铭刻于心，剥尔肤削尔骨方消我恨。一挞尔尚何冤?”地保日；“爷府居原籍之东关耶?”曰：“然。”曰：“离此数千里矣，与小人何干?”官方知误，遽叱曰：“无论远近，我知东关地保决非好人。敢与官哗辩，应加责尔口。”地保抱头鼠窜而逸。
　　
　　又次日放告，有老人面禀其子忤逆者。官讯之，对曰，“小人世业纫工，今眼目昏花，藉子奉养。祭小人之子游手好闲，弃人小不顾，将为饿殍矣。求教训之。”官怒曰：“不孝重情，汝退，我即唤汝子责之。”时为纷纷递呈者所嬲，官心烦而退。忽忆及忤逆事，命仆唤纫工，仆误谓其欲成衣也，唤平日伺应之纫工至。官盛怒升堂，喝命大杖，责讫，纫工泣诉曰：“小人何罪?”官曰：“弃养汝父，尚称无罪，真不知薄罚之恩者。”纫工曰：“小人幼失怙恃，何父之有?”官益怒，曰：“父尚不认，悖逆之徒岂可轻恕!”吏役佥跪告曰：“此人自幼在署应差，小人等俱知底细，其父母实于某年月日病故，众所共知，惟祈照察。”官骇曰：“才口诉之老人其鬼耶?”众曰：“此某纫工之父，非此人父也。”官知又误，强叱曰：“为人子者，不能显亲扬名，仅作贱业，是为辱亲不孝莫甚，再敢辩者，立予重罪。”纫工茹痛而去。
　　
　　官饮量甚洪，日必沽酒数觔。怡然独酌，突有喊冤者，正醺醺时也，阻其雅兴，怀怒升堂，拍案喝打，并不掷签。役跪请曰：“打若干?”官伸指曰：“再打二觔。”吏役笑不可遏，竟至哄堂。官惭而退。
　　
　　各役领工食，动需数百金，官怒曰：“我安得如许闲钱养如许闲人耶?”欲批饬不准。仆曰：“此非出自己资，系钱粮项下留支之款，国家定例，不能不准。”官犹豫曰：“然第若辈居心狡狯，闻其正名之外有所谓混名者，一混则无所不混，恐其今日以正名领，异日复以混名领，则被冒支无穷矣。我意欲令其正混各名俱注明领状，当堂验发，庶免混冒。”仆以此无碍于事，饬吏照办。官升堂，点给至轿夫，怒谓曰：“我仅见二人抬轿，如何领工食者四名，岂非冒混耶?”轿夫曰：“轿后尚有二人。”官微哂曰：“据汝言，亦仅有二人。”对曰：“配以轿前之二人，非四耶?”官无词以诘，方按其名。其一曰某，又名洋洋得意；其二曰某，又名不敢放屁；其三曰某，又名昏天黑地；其四曰某，又名拖来扯去。官诧曰：“世安得有如是异名?且停放。”退问幕客，客笑曰：“若辈讥诮阁下不浅矣。”官曰：“何为?”客曰：“阁下后拥前呼，则洋洋得意；谒见上司，则不敢放屁；问案对词，则昏天黑地；何以结讼，则拖来扯去而已。”后此官决囚，因斩绞错误，被参罢去。
　　
　　或问曰，“天下竟有是人耶?天下遂无是人耶?”芗厈正衿对曰：“民饥而曰何不吃肉麋?”古来有此帝王，世间宁无此官长?且此官之呆，胜于自以为精明强干者多矣。即其礼节颠倒，尚知与仆反复辩论，其虚心胜于自满者。其责东关地保，尚能实告以故，其朴直胜于迁怒者。其用刑错谬，尚自觉有误，其知过胜于偏执者。至刻扣工食，今已视为当然，此官尚能当堂给发，其廉洁胜子贪婪者。嗟乎！世之亲仆用事，贿赂公行，奔竟上官，即登荐牍，挪移亏欠，旋入咨追，较此官未知其谁呆也。要之幕客一论，实为中下者定评，故轿役混名至今，人人知之。”
　　
　　〇曾历一邑，见绅民公檄讨官者，其文仿骆宾王讨武曌檄，附录一证。
　　
　　为某县某令者，人本龌龊，家起寒微。昔逢糊目试官，曾以芜词中式。洎乎入仕，大玷官箴。潜萌弄法之奸，阴图受赇之实。入门见贿，鲸吞不肯让人；掩袖进私，狐媚偏能惑宪。移某县之毒手，剥某邑之脂膏。加以鬼蜮居心，豺狼成性，近狎邪僻，深恶贤良。罔上欺君，虐民酷吏，人神之所共嫉，天地之所不容。犹复包藏祸心，窥窃巨室，邑之富户，绳之以小愆；妾之私亲，委之以重任。呜呼！包龙图之不作，海忠介之已亡。国赋横征，任呼嚎而莫应；关节周到，反保举以扬名。某令恃有护符，益逞贪墨，论案情之巨细，索价值之重轻。激胥隶之狂狺，良有以也；致绅衿之讦告，岂徒然哉。是用气愤风云，志安闾里，因四乡之失望，顺万姓之同心。爰舒义词，以儆孽宦。南连邻境，北尽本乡，冤黎成群，哀鸿遍野。米麦柴炭，折价之计靡穷；盐当牙行，剥削之谋何尽。嗟声动而悲风起，怨气冲而明斗昏。暗鸣则贫富恐惶，叱咤则男妇觳觫。以此谋利，何利不兴?以此害人，何人不害?某等或居要地，或到公堂，或膺摧折于詈言，或受扑责于非理，事犹在迩，孰肯忘情?三尺之法未亡，一纸之书可托。倘能转祸为福，改过自新，共矢精白之心，立洗腥膻之秽，誓以皦日，安镇此邦。若其眷恋铜山，徘徊阿堵，坐昧先几之兆，必遭盈满之诛。请看今日之檄文，岂是寻常之泛话!
　　
　　萧希贤
　　
　　维扬萧姓，世业鹾商。翁以好士，挥洒数万金，家因中落，郁郁而亡。其长子希圣，自幼得与诸名士游，熏陶成学，由甲科入馆选，转部郎而膺外任。初为云南大理太守，奉太夫人并携其幼弟希贤赴任。希贤者，太夫人中年所生，溺爱过甚，已弱冠而不事诗书。太守以母故，亦不甚督责，然亦无大过。其在衙斋，好与幕客谈黄白之术。客因说之以滇地为产矿之区，山中银苗盛衰，视其草木即辨，每有以数十金置一峦而发家千倍者，故外来游民半以此营生也。希贤艳羡之，因是日偕客遍历群山，以求奇遇。搜索年余无获。
　　
　　客妄指一峰，谓此中产矿甚旺，不过为脱卸计耳。希贤深信不疑，即与山主议价，以百金得之。骤欲集夫开采，太守力阻不从，以娇赖太夫人，使乃兄属下贡夫以助。咸趋奉贵介弟，无不乐从其事者。于是丁男涌集，合力兴工，锯木凿山，穿石穴土。希贤往来监工无倦色，如是者五六年，虚掷亿万工，一无所得。太守以俸满入觐，须携眷去，劝其弟舍是同行。希贤泣下曰：“弟一生事业在此，工既将成，本亦不少，若半途而废，死不甘心。”太夫人不忍拂其志，倾乃兄之宦囊，剖其半与之曰：“儿姑以此相抟，若一二载不得，则剩数百金作腰缠而归，切勿迷恋沉溺于此，以贻母兄戚也。”遂泣别。
　　
　　太守去后，属下之夫皆星散，希贤自募役夫，昕夕从事者又数载。是岁中秋，计短夫价若干缯，工头已言之屡矣，而囊中仅剩十余金。度无以应，乃嘱其仆尽以余金市酒肉，号召众夫，劳之曰：“予夜梦神人谓予，大矿将见，须协力往东南开，则望日可得。敢告诸君，尽今日之力，予将倍偿工价。”众皆踊跃欢呼，饱餐而去。希贤前往峰头巡察，则丁丁之声，众力齐奋。喟然叹曰：“予诓此役夫，心力交瘁，而前欠难偿，必遭其辱，止则无以为生，逃则足力不济。不如死休。”于是解带悬树，正遥拜母兄，哀泣追悔之际，忽见其仆偕头目飞奔而来，料不及投缳矣，迎问其故，佥喘息叩首，道贺曰：“神人之言不谬，已得大矿，请往拜祭。”希贤喜出望外，趋视之见，大穴已辟，其内黑色拳块，一望皆是。众夫佥来叩首请赏，欢声雷动，曰：“此墨绿矿也，最难得者。其源远，其色高，非大福人乌能致此！”
　　
　　希贤乐极，不知所云。其仆为之邀集旧友，或司载籍，或司会计，或司监督，或司宾客，量能授任。群谋报官设厂，内有三分皇税。是以帅遣弁兵，安营环守，文自中丞以下，咸来纳交，声势一时喧赫。希贤乃于穴口设板屋，置大权，持筹握算，凡百觔一载，俾夫递运，厂内匠人收之。百炉并开，以鼓以铸，皆熔为方锭。每方五百两，以防小窃。自近达远，环山之厂皆盈，而穴中尚未尽也。希贤酬应烦劳，志愿已满，惟思载运回籍，以与母兄享此终身。所虑归途遥远，盗贼堪虞。时值有郡守萧姓者，以侍御出守。其为人有心计魄力，能任大事。与希贤联谱，交甚欢，谋以巨资通枢密，超迁大巡，奉旨查盘七省。此明季御吏之最有权力者。所过之处，文武员弁慎重迎送。希贤藉其威势，保护而归。
　　
　　抵家，则门庭悬白，老仆披麻，希贤迫切惶恐，直入中堂，则嫂氏携其幼子衰绖以迎。泣告曰：“夫自朝京后观察东河，前年疾卒，太夫人思长忆幼，悲痛而亡。茕茕母子，贫无所依。叔来幸甚。”希贤大恸曰：“何不讣予？”嫂曰：“邮筒已递百十矣，想因中州盗起，路途梗塞，故不达耳。”希贤曰：“嫂无虑困穷，予有金不知其数。所可虑者，老屋实不能容，仍配盐业为商，以其余分设质库，广置田宅，虽百世亦不能尽我所有也。”于是亲友闻之，造宅环请，奔走效劳者，争出新奇以媚之。知希贤尚未娶妻，或构美婢，或觅艳妾，或为谋婚大族。时则有林下尚书郑姓者，羡其富豪，以女嫁之。希贤日则公冗私繁，夜则左抱右拥，劳瘁过甚，病瘵而亡。年未三十，尚无子嗣。族中以长房仅有一子不准过继，遂将现物争夺一空。幸郑尚书为之控诉当道，俾亲侄兼祧，仅得承其盐业而已。
　　
　　芗厈曰：“多藏厚亡，多财丧身，古人言之屡矣。观萧希贤之以富促其寿，反不如食贫之为安也。”或曰：“诚如子言，则富不当在五福之列矣。”对曰：“富而攸好德，则可冀长远；否则富而纵欲，六极之凶，短折立至。朝暮不保，何福之有？”客唯而退。
　　
　　李寡妇
　　
　　李氏者，明慧人也。虽为农家妇，夫亡守志，其翁姑百计不能夺。于是分受房屋，以针黹自食其力。妇有姊嫁王鬼头，生女及笄，貌甚风月。鬼头欲以居奇，故未字。邻村有张傻子者，母耄而惛，积有制钱百贯，欲为其子觅一好妇。与鬼头素识，频频嘱托。鬼头艳其钱，欲设法取之。因思其姨李寡妇尚少艾，诓而与傻子结亲，则钱可得矣。
　　
　　一日，牵驴过寡妇家，饰为惶迫之状，泣而言曰：“汝姊病革，待汝一言瞑目，使我相迎，幸勿他却。”妇见其意诚，且昭昭白日，必无他虑，遂乘驴而行。抵傻子家，呼妇下曰：“此张巫家，我欲邀其媪去为汝姊医治，曷为我入告。”妇诺下骑。鬼头先入，耳语张母曰：“新妇来矣，尔相之，如合意，使尔子务亟成亲，我后日来取身价。”母喜诺而出，鬼头由后户潜出，牵驴而道。妇入见张母，致其姊相邀治病之说，母笑曰：“新妇勿支吾，令亲已为吾子媒，今夜良辰，送来完其姻好，何治病之有？”
　　
　　妇方知为鬼头所卖，始而怒，继而思，忽然大笑谓母曰：“误矣，我齿己长，想汝子年必不大，老少岂可为婚？我系王鬼头之姨，我有嗣女甚佳，亦嘱其为媒，渠送我来相新郎，如可匹偶，则择吉亲迎可也。”母笑曰：“然则亲家耶？勿讶我惛耄搪突。”急呼其子出拜丈母。妇目之，年与甥女正相若，神气稍憨耳。笑谓之曰：“好为我嗣女婿矣，改日驱车从我迎娶去。”母子皆喜诺，留妇信宿，敬之如大宾。越三日，妇曰：“今日黄道，勿误佳期，可觅大车一辆，偕往亲迎。”傻子与族人假车，整其衣履，为御而往。鬼头遥见潜避，妇入，怒其姊曰：“汝夫既好意为我作媒，何不相谋？诓我与张氏子成亲，今已三朝，姊亦不来一看，何忍心耶？”其姊曰：“我未知之也，妹来何为？”妇曰：“我为新妇寂寞过甚，欲同甥女去作伴数日。”回视大姑曰：“汝愿否？”大姑曰：“姨母见招，敢不惟命？”妇即携其手，登车而去，抵张氏宅，母见之大悦。妇悄谓傻子曰：“新妇年轻害羞，我慰其早睡，潜出易汝，事成则明日拜堂可也。”傻子唯唯。于是夕飧毕，大姑相依姨母入新房安宿。妇婉劝其解衣同衾卧，俟其睡酣，潜起易傻子入，突成其事。大姑声喊，妇隔门谕之曰：“此汝父之命，我为主婚，安之勿讶，明早当接汝父母来观合卺耳。”大姑始明其意，然此身已失，听之而己。
　　
　　是日，鬼头虑其姨至家必不干休，故寄宿在外，翌辰归，方知携其女去，怒其妻不偕往，其妻曰：“既在亲串间，今日去不迟。”于是夫驭其妻往，则张氏之堂邻族亲朋满座，其女方与傻子交拜也，鬼头急喊，为鼓吹声所混，无闻之者。及男女相将入，寡妇出堂，当众直诉其事。众皆不直鬼头，共吐骂之，且有义忿者，欲以鸣官。鬼头羞畏而遁，其姊哀祈始息，张氏母子德之无已，集绅衿公旌李氏门，而以百贯酬其义。
　　
　　芗厈曰：即以其人之道，还治其人之身，智者妇也。当日公旌李氏之门者不知何语，若问题于我，当额之曰：“冰雪聪明。”
　　
　　鸾仙五则
　　
　　扶鸾之术，南方为盛，真伪不一，传闻者夥矣。录数则以助一粲。
　　
　　有狂生不信鸾仙者，适友家，见骈集多士开坛请仙，其诚肃之容，如对严师，如临大祀，咸端庄拱立，无敢出声者。狂生大笑曰：“清平世界，敢以妖言惑众，我将治之。”其友曰：“慎毋哗，真仙在此，汝若不信，可作文字，固封以叩之，能直言其隐。岂我辈所妄托耶？”生曰：“果尔，请尝试之，然公等所请者何仙？”友曰：“麻姑耳。”生又大笑，至密室，潜书一封掷坛上，曰：“请判！”鸾少息，生曰：“其技穷矣。”忽大书曰：“调寄《耍孩儿》，其词曰：立似沙弥合掌，坐如莲瓣微开。无知小子休弄乖，是你出身所在。”狂生失色而遁，众开其封，大书一“屄”字也。（《正字通》曰：布非切，女子阴。）
　　
　　其年童子试，诸生群集请仙。鸾书曰；“今日上真皆赴元玄会，不暇降坛，命吾土地权摄，诸生何问？”众曰：“明日小试，请问试官所命何题？”鸾曰：“题目在吾堂内，尔等自往寻之。”于是众皆执香入土地祠堂，跪拜讫，遍览一周，并无只字。再祷之，鸾不动矣。皆腹诽土神谬。翌日赴试，题纸下“土地”二字，此神可谓现身说法。
　　
　　大比之年，有父子诸生，共叩鸾仙问得失。鸾书曰：“速往南行，路遇疯僧，问之不已，可决前程。”父子大奔而去，其子年少足捷，果追及一僧。问之不应，牵袖苦缠不休。僧瞪目大骂曰：“入你娘的中！”生怒欲殴，经众劝释，是科其父高捷，始悟其言。
　　
　　有诸生群集鸾坛问功名者，鸾书曰：“赵酒鬼到。”众皆詈曰：“我等请吕仙，野鬼何敢干预？行将请天师剑斩汝矣。”鸾乃止，而复作曰：“洞宾道人过此，请生何问？”众皆肃容载拜，叩问科名，鸾书曰：“多研墨。”于是各分砚研之，顷刻盈碗，跪请所用。鸾曰：“诸生分饮之，听查判断。”众乃分饮讫，鸾大书曰：“平时不读书，临时吃墨水，吾非吕祖师，依然赵酒鬼。”诸生大惭而毁其坛。
　　
　　有幕客于衙斋请仙，鸾大书；“浙绍星槎先生来此，汝曹有何领教？”众讶其倨傲，问曰：“先生何仙？请示降坛诗。”鸾曰：“吾乃汝曹之大老前辈，昔在此署总理刑名钱谷大幕也。诗云：情淡封轻仅五钱，旁花随柳过前川。时人不识子心苦，将谓偷闲乐少年。”众皆笑曰：“此《千家诗》耳，人所共知，先生袭之，又连作别字，某等不解尊意。”鸾曰：“此正吾辈名幕套法巧夺古人处，汝曹学浅难解，吾为注之。敝居停进士公也，酸刻而好嬉戏，每传班演剧，与优伶杂采仅朱提五星。时有花柳二小优与吾甚昵，恒随带过前川堂，众皆目逆而送之，曰“先生乐甚”。殊不知去其一月修金，正难与细君销算之苦也，故诗云云。且吾辈办案，无不套叙一切，留心套熟，则不犯驳饬。何也？上游幕客皆吾辈套中人耳。此等秘妙法诀，夜台无用，以赠诸公，无负老夫一片婆心也。”是后开鸾必至，所言皆卑鄙琐陋，呶呶不休，皆厌恶之，而无可如何。一日，仆偶以稿案误置坛上，忽大书曰：“此案难办难办。”而寂，众视案卷，令君粘签其上，应禀复宪司者，无熟套可循，故鬼畏而遁。或曰：“此鬼在生，因作禀不妥而窘死者。”
　　
　　芗厈曰：前四则可谓夫人必自侮，然后鬼侮之。后一则套字误尽天下苍生，然宪司牧令相延，若辈惟命是从，此吏治之所以日坏也。安所得豪杰之士跳脱圈套，与贤有司共挽颓风哉。滔滔者不过步此庸鬼之后尘，以求生活也。噫！
　　
　　卷二
　　
　　第二卷
　　
　　王梦蛟
　　
　　长乐马某，操布业。妻许氏，中年无子，遂娶王姬。姬身具鳞甲文，其母梦长蛟缠体而生者，名之曰梦蛟，记其瑞也。归马年仅十六，未几生一子，名铎。许氏阳为喜悦，而阴实妒忌，思有以中伤之。王识其心，故防卫惟谨，母子不片刻离也。一日，许谕浣衣，王怀子持衣登楼，当窗以晾。许潜蹑其踪，自后推其母子坠楼，而作惊讶状。马闻之趋救，王头面虽伤，其子则端坐无恙。
　　
　　马察知其妻不能相容而畏之，遂成悸疾。其夥李某自远方贸布回，生平相与之至笃者，泣告以故，出妾与子属之。李曰：“知己之托，敢当重任，但某无家室，何以安如夫人也？”马曰：“予筹之审矣，请以王姬侍足下，以存吾孤。”李推之不得，厚嫁之，带其子铎往。逾年生一子，名之曰马，盖不忘其发之赠妾生子，以志其恩义也。
　　
　　未几马某卒，而许氏亦颠沛死。李以马赠嫁之资经营起家，富甲一邑，重聘延名师以训二子，恩勤兼挚，马铎得中永乐壬辰状元，其子李马亦发解。李夫妇大悦，分马铎以家资之半，俾归其宗。铎泣辞曰：“若非继父，何有今兹？愿以空身守先人庐墓。”李强与之，铎以财产为弟游扬名誉，且与改名曰骐，以避嫌疑。戊戌，李骐亦状元及第，未几李夫妇以寿考终，铎欲黜其嫡母许氏，以王姬归葬父所。骐不愿曰，“若依兄命，则弟为无母之儿，于礼不顺。”不得已，陈情于朝，帝命礼部议曰：“王氏改嫁，义已绝于前夫；教子成名，理应隆以异数。况李骐不能无母，而马某本自有妻。论妇道之有终，应从后葬；嘉英才之连育，请锡荣封。事出创闻，后不为例。”议上，封以长乐县君，谕祭葬。
　　
　　假和尚
　　
　　金生者，浙右人也。幼患秃疮，头无毫发，然聪慧异常，经史百家，过目成诵。临摹法帖，逼肖名家。真未易才也。惜好为巧诈，不务正业，年十六，入黉门，试优等食饩。父母为完娶后，相继而殁。生益无拘束，日与浮浪子为伍，凡狎邪之事，无所不为。未几家业倾尽，则播弄其亲族朋友，以博升斗，如是者十余年。人人畏而避之，无可行其欺诈矣。蓝缕如丐，室人交谪。生奋然曰：“大丈夫博功名富贵犹反手耳，奈吾乡人目小如豆，不识贤豪，无能助吾入青云者。吾将遨游四海以图之。”妻孥皆破涕为笑曰：“博场妓馆，足下之青云耳。累及乡党，不为少矣。不自成立，惟觊人有，狁肆口讥谈，能无汗颜？所可取者，不肯玷辱先人。轻去其乡而为流丐，尚知羞耻，是则足下之大志也。”
　　
　　生忿忿而出，遍求亲友，告以远游之意，以妻子为托曰：“以十载为期，若不得上达，誓不空归。”众皆曰：“十年则君之子亦长矣，似有跨灶之才，君无后虑。”生曰：“吾子不过贵公子之貌耳，焉能清于老凤？”众笑曰：“但愿如是，我等十年之担，庶可息肩。”生叩首谢，众曰：“毋匆促，当为君筹画旅资，以壮行色。”生曰：“负累己多，何可再扰？即此行矣。”急奔而去。
　　
　　途遇一僧，醉卧于道，身畔有担，生触机而叹曰：“噫，是可为也。”随窃其衣钵，并有度牒，名曰“悟真”。因是周流于丛林间，但可驻足，无以发迹。转辗入粤东，有古大寺者，雄据一方，为通都大邑之胜境也。时不戒于火，琳宫璇室焚毁其半，其主持僧募缘修葺，尚无人应。生周阅之曰，“噫，是可为也。”遂谒主僧，愿留为役。问客何能，对曰：“吾乃粗莽和尚，未能识字诵经，不过任洒扫执爨之事耳。”主僧留之，令其入市买物，则哀祈阛阓中之能者为之，书单必详列某物价若干，共用钱若干，交单时物既便宜，单亦明晰。主僧甚宠遇之。
　　
　　如是者半载，人咸知悟真和尚之真无能也，莫不怜其朴诚，惜其愚蠢。生故作憨戆之状，以取信于人。于是潜置紫金衣钵，以策藏于毁余之佛座下。一日辰兴，冠毗罗服紫衣，据大殿之基，趺跏而坐。众僧见之，走报主僧曰：“悟真疯矣。”笑述其状，主僧往观，生徐起曰：“佛旨在身，不敢行礼。”主僧诘之，对曰：“弟子于夜半梦释伽牟尼降，嘱曰：‘是庙之兴，惟汝能为。其勉力募化，以结善缘。’弟子以愚昧辞，我佛微笑以手摩顶，授以五色珠，使吞之，曰：‘服此舍利子，自能领悟一切法。吾座下有正传衣钵，亦以付汝，是可取信于人也。’弟子觉而寻之，果于莲花座下得此，敢不敬谨奉持，以彰佛道？请吾师号召施主，以观弟子撰文书榜，以募善缘。”众僧闻之，喧传遐迩，于是男妇聚观者以数万计。生乃布硬黄纸，对大众书疏，其文如《圣教序》之清丽，其字仿《多宝塔》之端劲。士大夫佥顶礼佩服，大众无不涕泣赞叹，哄呼活佛，施舍恐后。弥月间朱提堆积矣。乃延善士以董其事，佥曰：“创建之资虽敷，梁栋之材未备，何从得此大木也？”生曰：“吾慧照四方，惟蜀山有巨林可采，第不难往买而难于递运，须广大神通以摄之，似亦可至也。”众皆曰：“运大神力，非活佛不能。”生伪辞再三，众请益力，生曰：“姑以二十万金易轻便之物，俾予独往独来，以成此善果。”众皆欣诺，为之置珠宝以行。
　　
　　生出粤，弃其缁素，兼程入都，货其珠宝，丰获赢余。值大捐例开，生以原名纳资，得太守，入觐奏对，称旨交部，即铨选得闽郡。过其乡里，仆从舆马炫耀，一时亲友争趋奉之，生皆厚报，乃携妻孥之任。缘历尽艰难，深知民间疾苦，以清勤自持，故称贤太守也。
　　
　　公大将军延师
　　
　　公大将军某，权臣也。威震内廷，势倾中外，庶司百寮，莫不拱手听命。适其幼子需师教读，与公卿言及，众皆唯唯。时有江南沈孝廉，因不第流寓都中，觅馆糊口，已托其座师某持郎允为推荐。适冬至朝贺之期，百官咸集，大将军复理前言，某侍郎即举沈生以应。大将军曰：“为童子师，以品行为要，俾幼而习见师范，则长可观矣。此生端方否？”侍郎对以有儒者气象，大将军欣然许可。侍郎归，召沈生，嘱令小心谨慎，不仅安砚有方，若得大将军青目，则功名未可限量也。沈感谢而退。
　　
　　新正，大将军遣从官以名柬邀，沈生至第，大将军躬迎于堂，专席南向，命公子盛服拜师。毕，大开筵宴，声伎杂奏，宾主尽欢而止。送先生入西园，书室三楹，峰峦周匝，林木青苍，室内书籍充栋，陈设精雅。公子年甫六龄，不过指教数字而已。其供奔走者，苍头四人，俊童八人。晚入卧室，牙床绛帐，绣樨锦衾，并皆佳妙。次日，苍头带长髯者至，约视沈生体段，趋出未几，进貂裘全袭服之，长短适宜。每日辰兴，则八童齐侍。其一首顶银盆，跪而请盥，一执漱具，一执巾帕，一执镜奁，一执香皂，余皆撩衣摄裳，环伺左右。沈生平所未经者，意甚不安，谕之曰：“其以盥盆置架上，恐沾尔等衣也。”童曰：“某等受大将军命，日事师如事予。大将军盥沐皆如是也，敢不勉效执事，以速重愆。”沈曰：“我所命，与尔无碍。”童不敢违，以梓楠雕架承之。沈正沐，大将军至，见童不顶盆，怒目视之，向随带护卫一颠首，护卫喻意，带诸童出。未几，献首阶前曰：“某童不敬先生，已斩之矣。”沈大惊骇，视大将军色转和，心始安。大将军喜古玩，每得禹鼎汤盘之属，与沈共赏鉴，沈若赞叹，则曰：“先生欲之，留此为玩。”虽千金所得者，未尝顾惜。
　　
　　一日，大将军来与沈共膳。饭中有完谷，沈出之。大将军见，回首示护卫意，护卫去，未几献首阶前，曰：“庖人拣米不净，已斩之矣。”沈不胜惊愕，视大将军，谈笑自若，不得不勉强承欢。逾月，沈忆家中所需，欲支修金。与苍头商之，苍头曰：“需若干，请作书呈大将军。”沈请数十金，连家书送去。苍头回日。“已如命奇江南矣。”未几，大将军奉旨征西夷，来辞沈曰：“先生之品学，予所敬佩。今予承命西征，未稔何年葳事，敬以幼子属先生，有不率教者笃责之，勿弃之而去。予旋师之日，当有以报先生也。”沈唯唯。大将军去后，沈欲出访友，阍者拒曰，“府中出入，皆有载籍，按月录报。大将军在时，先生足不出户，今忽有是，恐贻奴辈性命之忧。可已则已，乞哀怜之。”沈知大将军家法严，遂不果出。次年应会试，亦为阍者哀祈而止。沈愤欲告归，又不敢拂大将军命。所幸四季衣服屡为更新，而小衣十日一新。至肴馔，则翻新出奇，总无恒品，不第丰腆而已。若闷时，苍头望见颜色，即传府中男女名优赴园演剧，为先生排遣，则又乐而安之。荏苒三年，屡有信致家中，未得一回书，深以父母妻子为念。委婉致意大将军，得还书，意甚款洽，言亦谦退，惟云予报捷在迩，请先生姑俟，晤商可也。又半载，大将军献俘还阙，圣驾郊迎。公事毕，入视先生，欢然道故，并谢勤劳之意，沈未敢骤辞。
　　
　　一日，登假山闲步，忽闻哀痛之声，问童曰：“此声何来？”童曰：“将军凯旋后，在厅事考功过定赏罚耳。”沈曰：“得窥探否？”童不敢违，引之往，潜伏厅后窃视。见大将军高坐，庭下甲士森列，所执刀斧之光耀目。两旁司官按籍论功过，其功多者，立易以应升之品服，酌酒赐坐；其过多者，大将军面数之，曰某战汝失机宜，某事承办不力，应斩。任其哀吁不顾也。护卫即洗剥其衣，推出门外，砍首以献。惟是大将军严刻，罚多赏少，悲嚎不绝。沈观之惨甚，不觉首触门屏而倒。大将军微闻之，事毕退视厅后，见先生倒卧于地，数童扶之不起。大将军亲挠之入室，慰令安卧，唤仆速取安神丸，以参汤服之。从容问曰：“谁告先生，俾惊怯也？”沈思大将军威严，不敢实告，因徐曰：“闻公子之言。”以其爱子之心，则无所责罚。大将军唯而去。忽有仆妇怆惶入室，跪告曰：“公子干犯先生，大将军裸而鞭之将毙矣。奉夫人命，求先生速救之。”沈愕然曰：“我不能入内室，其奈之何？”妇曰：“只须先生命苍头往唤公子，则大将军不能不释。”沈如教，苍头负公子来，恹恹欲绝。沈抚之遍体皆伤，泣曰：“我冤汝矣。”命苍头携公子卧具来。与之同榻，虑大将军怒犹未息也。
　　
　　逾月，乘大将军欢悦，沈复以归宁为请。大将军曰：“先生孝思，予曷敢阻？”择日盛饯，大将军欲亲送出关，沈力辞，犹依依不舍，命公子代送。登程之际，后车数十乘，从者数十人，卿相咸设饯，行则卫士前驱，止则馆舍盛备，所历之都邑，自节使监司以下，迎送惟谨。至河干，则巨艘十余。沈意谓一肩行李，何用如许舟车，始问苍头，则以单纸进。默数之，凡几年所备之衣笥及书室中所陈之物，无论书籍古玩，无不载来。沈笑谓苍头曰：“误矣，是皆大将军之具，何可携归？”苍头曰：“大将军命，恐先生思念旧物，故悉举以赠。”沈感甚，意谓虽不得财，诸物犹值万计，半生无虑饥寒矣。及抵苏，则都督率百官迎于舟中，沈再拜以辞，曰：“予小子其敢劳上官？”众曰：“夫子为大将军上宾，我等其何敢亵？”辞众归，卫士拥护至第，则旧宅全非，门第轩昂，居然巨室。沈徘徊不敢入，是时观者如堵，邻叟谓曰：“封翁望郎君久矣，何不入室？”沈曰：“我家何在？”叟笑曰：“郎君开创大宅，而诿为不知也？”沈始敢入，迎于门者皆干仆，登堂则诰命辉煌，入室则父母衣四品服，俨然命卿。
　　
　　沈趋魂膝下，问所由来，其父母诧曰：“汝自为之，何不自知？”沈实对以不觉之故，其父北向揖曰：“大将军成全汝，可谓再造之天矣。”因云：“某年方伯来，谓老夫曰奉大将军命，为翁改宅。遂去旧而廓充之。老夫曰宅大人稀，得毋寥寂？方伯即送仆婢若干人，并良田质库，以及陈设之物，无不毕具。旋得捷报日，汝从大将军西征，以军功得县令，屡次荐升，今为观察，老夫妇皆膺封典，惟虑汝在军前，悬悬而望，今汝归来，举宅大庆矣。”沈感极涕零，出见诸仆，数十人以次叩谒。一老苍头捧椟跪陈数籍，以告曰：“是皆田宅人丁契券之属，大将军命置者。老奴已经理数载矣，请郎君捡收，以便老奴带卫士等回都覆命也。”沈慰劳之，受籍计点，其值百万。乃启谢大将军，自此寂然，亦无回音。沈思大将军权势过甚，虑罹党祸，不敢出仕，称疾家居。
　　
　　不数载，闻帝愠大将军，迁谪吴地，百官交章劾其肆横状，帝震怒，命削职拿问。过苏郡，沈贿通缇骑，潜入舟中，抚大将军而泣。大将军笑曰：“大丈夫视死如归，予即不法，实无悖逆。第上怒不解，予固不望生还。况予以儒生起家，权势倾百寮，享用逾万乘，得无盈满之诛乎？惟幼子托先生青目。”沈唯唯，纳赆千缗不受。入都，帝廷鞫之，皆承赐缳首，籍其家，诸子弟皆遣戍远方，为怨家所灭。其幼子因无职名得以脱漏。沈闻之，不胜悲感。是夜，突有北来流丐二人，入宅求见。阍者与之钱不受，丐曰：“但得一晤主人，死亦无憾。”沈出视之，即老苍头与公子也，相对恸绝。遂匿以为子，以存大将军之后。
　　
　　无真叟
　　
　　浙人章生，在闽游幕，应台湾县之聘，司征收，偕渡重洋。方其入署时，同事者欺其木讷。凡宽房畅室可以栖止者，皆为占去，章生几无息肩地。主人悯之，让居二堂左个，喧嚣甚，独步后圃，以散其心。见岑楼三间，左右有厢，环以短垣，地极幽雅，而寂无人居。叩其关，则锁闭坚固，莫知其故。徘徊间，有汲井入至，咨询其缘，始知楼为狐仙供奉之所，无敢擅入者，惟主人行香，一开即闭。章生年已六旬，向习庄老，好谈清静，亦无所畏忌，今得其地，岂肯舍旃，急与主人谋迁，许之。遂启关粪除，以安卧榻于层楼之下，寓仆于厢。肃具衣冠，焚香登梯，见楼上清洁无尘，中设一几，一牌书“无真仙人之位”。章生再拜，致敬而祷曰：“弟子某游幕至此，与仙有缘，寄托宇下，伏祈庇佑，如蒙不弃，下愚某亦好道，维冀开其茅塞，诏以自新，则感受慈恩，益无既极。”自此安居楼下，从公无扰。朔望，则具鸡子清酒再申前祝，积诚不懈。虽无形迹，而风清月朗，则闻履声橐橐，自楼而下，或散步中庭，或推门径去。章生益朝夕致虔，哀祝前词。
　　
　　半载余，时值中秋，天朗气清。是夜设几席于院落，樽酒盘飧，将欲独酌。忽一杯旋转，自移至对座而定，章生见而喜，急具衣冠拜请曰：“仙人果怜下愚，来格来飨，某敢侍坐。”亦举一杯敬谨酬酢，则无音响。又夜，独坐房中，忽一座自移相并。章生益喜曰：“仙人来矣。”亟向座拜迎，亦无他异。章生悟曰：“仙人屡顾而不接洽者，必因有仆在侧，恐泄其机耳。”次夜，托故遣仆他室卧，闭门而敦请，忽座上有人言曰：“先生可谓诚矣，老朽久鉴贤衷，惟不敢稍示异迹，以贻人口实耳。今吾两人相对，可无他虑。请言其志。”章生耸然曰：“下愚久幕仙道而无所遇，意谓黄庭道德诸经，皆古之寓言耳。今坐对仙人，是必真实无妄，请明以教我。”对座笑曰：“老朽道号无真，而先生欲真之，奈何？”章生曰：“请问无真之义？”对座曰：“即如目前之房屋器具真矣，百年后安在耶？父子夫妇真矣，瞑目后何有耶？世人惟其认真即为真，累六欲得以牵之，三毒得以制之，老朽无此，故无牵制，不过一闲散汉。尊之曰仙人，则吾岂敢？请以无真叟唤吾可也。”章生曰：“叟为何朝人，以何成道，因何不居山林而溷迹坐寰？请言其故。”叟曰：“吾曾见宋高宗南渡，至今五百余年矣。自天台得道后，奉天狐命派司是邑印信，故不得不居此耳。”章生曰：“凡有衙门，即有印信，其尽仙人司之耶？”曳曰：“然。”章生曰：“何衙署中有彰彰供奉者，有默默无闻者？”叟曰：“道蕴有浅深，故灵应亦有隐显。如世之官长有能有拙，其能者赫赫争先，其拙者事事退后，亦由此理。”自是遂成相与，无夕不聚。凡章生有忧喜事，必预报之；有过失处，必规劝之。俨然哲友。
　　
　　时因主人酬神演剧，优伶数十辈争媚幕中人，有亚禄者，年已冠，虽色艺未衰，而人皆嬖宠幼稚，禄竞无颜，郁郁不得志。叟劝章生厚结之，章生虽非所好，因叟意，特爱怜之。自愧缠头不丰，而亚禄时有请乞，姑漫应之。方无所设措，而探诸床头，则必随意得物，以与亚禄。禄竟与诸稚伶争胜，有过之无不及。禄感章生甚，未几剧散，亚禄不知所往，而章生亦不置意。越三载，叟忽谓章生曰：“吾将告别，卜居贵乡西湖之隩。”章生曰：“典守者不得辞其责，印既无恙，奚可舍去？”叟曰：“印将舍吾，非吾离印。”章生讶曰：“何谓也？”叟曰：“足下日暮途穷，不思归故乡，而追问他人闲事？”章生曰：“予非不愿归，奈官场习惯，觉家乡之饮食起居，皆不能如意。迟迟吾行，职是故也。”叟叹曰：“数耶，数耶，老朽竟无可如何耶？今有一物相赠，务必随带勿离，亦可幸免。”飞一纸下，章生拾视，乃绍兴客之贩酒票也。章生莫知所以，以敬叟故，作囊佩诸内体，因请叟一显其形，以志别，叟诺。次夜，设果席于楼上，遣从闭户，闻叟唤入，则睹一老者，圆面大耳，碧眼方瞳，髯发皓白，着古衣冠，笑容相迎。于是举杯欢饮，章生醉卧而叟逝矣。
　　
　　未几林逆起事，攻城将殆，章生易厮役之衣履，随难中人遁，被林之党匪擒得，献俘堂下。林审之曰：“汝非土著，必官之亲故，伪装而逃者。”章生闻道破其情，陡然失色，一词莫措。林叱斩之，左右应声如雷，方欲趋缚，忽林逆后有俊俏后生急步下观，半跪启林曰：“勿斩好人，此章长者，小人素识，系浙产而在台贸易者，被官负其资，本困守于此，不识大王天威，故吓禁不能言耳。”林命搜其身，左右索得酒票一纸以献，林曰：“是沽客也。宥之，命截其发，以随吾军。”于是章生得命，为卒伍之厮养，不能自脱。数月，忽闻传呼曰：“亚将军阅兵至。”卒伍皆跪迎，章亦随跪，见骑从如云，马上一年少将军，戎装而妩媚。见章生，叱从人缚去。章又惶急将死，至辕门，掷而入。将军叱退从人，免胄而下，曰：“章先生识亚禄否？禄受先生惠，欲图报者久矣。今两遇先生，始得伸禄之愿，亦属天幸，请先生居禄帐下，觅便遣送。”章乃询禄何以至是，曰：“禄与林王有旧，别后相招，追随左右，于今三年，颇邀宠眷。”章以林必无成，劝禄同逸。禄曰：“是亦知之，但林王顾我厚，不忍舍耳。”未几拔章为亲军，与之旅资，遣赴闽城为细作，遂得渡台而归。
　　
　　芗厈曰：章生之所交者，狐也，兔也，皆兽其体而人其心，故藉以免于大难。吾不知世之与人其体兽其心者相处，不必假林逆之刀而杀之矣。噫，交游者其慎诸。
　　
　　磁州地震记
　　
　　维道光岁在庚寅，闰四月二十有二日戌刻，磁之人或甫晚餐，或已宴息，忽大声雷吼，从东南来，莫测其自天自地，如人在鼓中，逢逢四击。方骇愕间，有若千军涌溃，万马奔腾，而地皆震荡矣。人咸争先恐后，扶老携幼，走避空旷之区。亦如驾轻舟、涉江海而遇飓风，上下簸扬浮沉。倏忽俄顷间，屋字倾颓，砖瓦雨下，木石飘舞，飞灰蔽空。惟闻男嚎女啼，呼父母唤妻孥之声，与夫牛马惊嘶，鸡犬叫号，喧哗嘈杂，莫辨谁何。夜半稍息，复哀声四起，相传覆屋之内、颓垣之下，裂首破腹、折骨残支者比比皆是。以是内外抢呼，遐迩悲恸也。黎明，睹城郭庙宇及官私房舍，无一存者。地多坼裂，方圆长阔寻丈不等，均涌黑水、挟细砂，泛滥于道，而井泉反涸。于是山陵分崩，河渠翻凸，桥梁尽折，茔墓皆平，村庄道路不复可辨。二十三日戌刻，复大动，人皆野处，依树为栖。树拔则人物佥滚，男妇互撞，衣裳颠倒，疏戚溷淆。惟有架席作庐，掘地为灶，聊以食息，然而骨肉莫能顾，朝夕不相保，凄凄戚戚，惛惛懞懞，无复人寰气象矣。旬月间，犹或时动时止，其地蹈之皆作空声，甚有软如绵浮如沙者，其人则心胆俱碎，面目尽黑，稍一动摇，无不相抱恸泣，俯伏待毙。所谓民不聊生者，莫此为甚。钦惟圣天子视民如伤，恩纶叠沛，恤死赈生，葺城建宅，而群黎于是乎大定。惟坤土坚刚之气未复，间或震动，于今三年云。
　　
　　黄湘筠云：笔如环转，备极形容，披读一过，宛如目睹情形，使我心胆俱碎，所谓绘风有色，绘水有声者。
　　
　　神童
　　
　　神童某，不知何许人。其父为鹾商伙，负商千金，家贫无偿，托疾卧。商频来索，不过缓延而已。然积久难复，郁郁真病矣。神童时年七岁，母卒，仅依其父。每见父忧愁郁结，童亦咄咄书空，忽大笑曰：“阿翁无忧，儿有法退此债，且能使之助我家。”其父曰：“童子何知，大言不惭？”童曰：“无法可施之际，请尝试之，如其不效，不过儿戏而已，人不深责也。请与我床头钱一贯以图之，其法效，方敢告翁知也。”其父因爱怜故，姑听之。童携钱去，邻舍有为优者，予之钱曰：“后日汝装魁星像，潜我房中，有客推门，则一显其形，隐我身畔。客去，则我遣汝卸装归。”优诺之。童谓其父曰：“后日商主来，翁告以昨遣儿告贷亲友，有允诺者，不知何日送来，应问儿。翁即呼儿。儿高声读，若不闻也者。商必亲过儿舍，则遣之之法行矣。”
　　
　　后日，商果来，其父一如儿言，大声呼儿不应，书声朗朗读益健。商笑曰：“肯读书，好儿子。我往见之。”至儿舍，甫推门，则有青面獠牙，虎裳绣甲之神，执斗笔当门而立，神光照耀。商大惊而退，思此童室有魁星，后必大发，欲以女妻之。乃谓其父曰：“令郎非凡品也，我不敢动扰，曷请来一见？”父又呼之，童始应声出。商见其貌既英俊，执礼甚恭，凡应对进退，无不动人敬爱者。商大悦，乃曰：“足下有宁馨儿，不患无振兴之日。我愿与结婚姻，肯为我婿，不但债可免，且亲翁养赡与令郎读书之资，我为备具。”其父喜出望外，扶床起拜，童亦拜。商欢喜而去。翌日遣媒纳彩，商即邀其父子去，重聘延名师，使童入学，而父仍司会计。于是神童之名退迩传布，采访使者闻之，贡入太学，后果大魁天下。
　　
　　芗厈曰：七岁儿能如是乎，已具元魁之才。彼大腹贾，直为其气焰所取，非优伶之能为力也。
　　
　　时医
　　
　　吴某，槜李郡人也，业医兼设药肆。其邑宰有爱女，膺感冒之疾，延之诊视，用防风散服之，卒。宰怒，命缚治之，幸素识吏，知风而遁，越境乃免，依妻父家。逾岁，宰迁他邑，遂携眷归。妻弟送之，复整旧业。其邻里乡党集金贺之，开宴招饮，时已昏暮，客皆据席哄饮，兴正豪，有叩门求痧子药者。主人不得闲，嘱其妻弟曰：“笥内几隔几瓶，红色者是，汝往给之。”其妻弟酒已醺，随手撤一瓶，开视皆红面，包与其人而入。宴毕客散，吴医捡点器具，见一瓶在外，所盛者信石末也。问何人动此，其妻弟骇曰，“我以为痧子药，给来人矣。”医愕然曰：“来者何人，与药几许？”曰：“其人似营伍中者，得钱十余文，与药二三钱也。”医曰：“殆矣，我之不得业是者命矣。夫明日必兴大狱，身家其能保乎？”其妻弟曰：“无已，姑乘夜潜逃，以观其变。”乃嘱其姊居守，偕医乃遁。
　　
　　当是时，有都督某大将军驻是邑，得眩疾，发即晕绝，惟以痧药灌之，周时斯醒。忽疾作将毙，其夫人命卒求药，卒因吴医新设铺药，必认真，故买之而归。夫人莫辨，急以水调药末灌之，大将军腹中如雷鸣，须臾起坐，大呼，“妙药，妙药！”夫人告以故，呼卒入询，得其处，曰：“良医也，差弁往聘之，以除吾疾。”翌日命中军参将率其卒伍，奉袍服冠履，白金五十，往延先生。中军至，则药肆已闭。叩门不应，唤两邻问之，佥曰：“昨甫开张，今日又闭，必近乡之人延去治疗也。然其妻在，我等往后户问明，以应台命。”中军颔之。邻人疾呼吴嫂。其妻因弟误其夫，惴惴尤栗，初闻门外传呼声，潜窥之，见马上长官同健卒十余人盘诘邻人，知夜来事发矣，惶恐饮泣，何敢应门。邻老不得已，越墙而语之曰：“官奉有礼仪，必无恶意。嫂姑纳之，无祸及妇人者。”其妻不得已启门，中军入室，陈其聘物，笑问，“先生何往？吾奉军门令，其速赴召也。”妻心始安，以下乡对。中军呼里长入，使往寻之。邻老作函招吴医回，往见大将军，开闾廷入，怡然请教。医诊之，实不知其疾之由来，谬以虚寒对云，“以葠苓、桂附为丸，厥疾可瘳。”大将军诺诺，遽以百金与之曰：“聊为药资，有不敷者，痊日重酬。”
　　
　　医唯唯而退，谓其妻曰：“愈疾以信，既重且多，天下之大奇事也，然不可再。其将何药以应命耶？”其妻曰：“曷不延其亲随之人，而探其疾源。”医大悟，以酒食交欢于随官，始悉大将军以卒伍起家，方其戍守边微时，冬无裘衣，朝夕以酒御寒。酒家用信石入酿，饮之遍体遽暖，故寒士多从之。及大将军贵，开府南方，无此等恶劣酒，随成眩疾。医会其意，以滋补之味参以信石作引，为丸以进。终一料而体竟矍然，疾不复发。大将军深感之，凡所辖四营八哨九十余汛，属下将弁无论男女有疾，必使延吴先生，愈则强之重酬，若不瘳则曰：“吴先生尚不能治，其命尽矣。”于是造请者盈门，不数年成巨业，起大宅，自为门联曰：“运退防风杀命，时来信石活人。”
　　
　　芗厈曰：胜者所用，即败者之兵。惟其时而已矣。故当世医无定评，忽贤忽不肖，有幸有不幸，畴能入岐黄之奥，而使苍生无夭札耶？噫，抱恙者实可危矣。
　　
　　神尼
　　
　　仆妇粱氏，江右人。夫早故，仅遗一子，衣食无资，送庙为僧。而身为巨室佣。是邦风俗，凡附近僧尼庙宇者，日给以饭，月施之米。梁氏之在其主家也，命与布施，升斗恒满，故僧尼皆德之。粱氏年逾六旬，双目瞽，主家资而遣之。怅怅无依，有观音堂之老尼者，素受其满施，频念之，今既见为逐妇，怜而收养，为之祝发，相依度日。未几老尼卒，其徒主持庙事，嫌瞽尼坐食，驱令他适。又无所依皈，哀泣于途，父老见而怜之。时值有大五圣堂者，为恶丐所据，肆为小窃，扰居民，比户不得安。父老与绅士谋，俾瞽尼居是，藉以逐丐。是方之人，日施之食，尼于是始得安居。昕夕诵佛号，足迹不出外者十年，双目忽明，心胸了悟。始一游故主家，为陈因果，主家见其盲而复明，咸称异之，不独邻里亲串愿见，即遐迩闻之，莫不欲识其面者。乃与人言祸福，无不立应。于是五圣堂香火大盛，自命妇以及小家子女佥尊之曰“神师”，施舍无算。即其庙地创建大士阁，魏焕宏丽，士大夫亦来瞻仰问道，而尼但以诵佛为说。其子僧亦皈依其母，为之执爨灌器，殷勤奉侍。
　　
　　又十余年，寿八旬外，忽谓其子曰：“吾将西归，在此二十年，搅扰众居士，须有以鸣谢。期某月日，齐集阁前拜别也。”子诺，传布揭帖。至日来观神尼化升者，男妇不计其数。尼易新衣冠，参拜神佛天地四方，举手谢时，人似有所言，其时人声嘈杂，不能听辨。尼乃至阁前，以蒲团当陛趺坐，命其子进笔砚，以大幅硬黄纸布其前，运笔大书偈子一十八首，命粘于墙，以示大众。居然字画分明，多成句读，且协古韵。人皆知其向不识字，今作是举动，拜者崩角。尼乃执香朗宣佛号千声，香火及手，内外烈焰大作，顷刻坐化，异香匝地。大众泣拜，助其子聚骨而为之塔，士大夫铭之，至今存也。
　　
　　或问曰：“奇哉，不读书而识字，已属难信，况能作韵语，其为荒诞也明矣。”芗序曰：“是不奇，吾子未之思耳，昔创字者苍颉，本是凭空结撰，至童谣葩经，更无传授，遂成千古绝调。可见人心本明，愚夫妇悉具圣贤之理。晦翁云：但为气禀所拘，物欲所蔽，则有时而昏然。其本体之明，则有未尝息者。故学者当因其所发而遂明之，以复其初也。老氏曰：人能常清静，天地悉皆归，岂仅识字能作诗而已？此尼二十年心无沾染，自然灵明来复，洞见本真十八首偈子，不过道其所道，何奇之有？”
　　
　　第三卷
　　
　　魏元虚
　　
　　魏静，字元虚，江左诸生。游燕赵间，以记室谋食。寓保阳之古大士庵，间舍三楹，独居无偶。时已旅食半载，行李萧条，困顿之状，亲故白眼。值中秋节，月光皎洁，扃户出游，冀图一醉。行数家，咸辞以故。漏已三下，枵腹而回。入其寓，卧室之关已启，燃烛辉煌。魏疑居停逐之以延他客也，忿然入室，瞥见艳女披服鲜华，据榻而坐。见元虚，笑立相迎，魏愕然退步曰：“伊谁宅眷，此仆之卧榻，实僧舍也。讵可误入？”女微哂曰：“亲朋拒子而无礼，妾悯厄穷来慰寂寥，何误之有？实告子勿惧，妾涂山氏之裔，前生藉子替劫，今已道成，欲图报耳。”魏闻益战果，女曰：“子何怯为，视妾岂祸子哉？”魏转念曰：“颠沛之人，即死于佳丽亦得。”随释然，问曰：“仙卿其将何以慰予？”女曰：“予亟阖外户，移席于月光之下，清谈雅酌，以舒子怀何如？”魏如命布设，女携一筐至中庭，无何，玉杯、象箸、珍馔、醇醪，皆探筐而出。女与魏对坐，举觞互酌，女曰：“妾系燕产，子前生为幽都少年，与妾有旧。同卧起时，值雷劫，妾避子身下而雷误杀子，妾得遁脱，入西山修炼二百余年，甫得正果。知子受困于此，来助子致身青云，以酬大德。”当其时，清辉朗照，睹女光彩焕发，冶容婉丽，国色无双。魏心动，微挑之曰：“仙卿即与仆有旧，愿修旧好，结两世之姻缘。”女曰：“不可。妾内丹告成，脱披毛之体，已得超凡，焉敢犯淫欲戒而堕落耶？”魏曰：“予前生以身替卿死尚甘心焉，卿为予一破戒乌得不可？”就逼之，女遥避曰：“不但于妾不利，将以盗子之元精而绝躯命，宁勿惧耶？”魏曰：“予观载籍，仙女下嫁者比比皆是，卿既成仙体，何损于予？幸勿深拒。”女曰：“好色者不在乎淫，子试思接狎之后，身颓气弱，情竭兴衰，有何意味？莫若缬其秀色，采其丰神，如对名花，可玩而不可亵，则意淡情长。况妾能与子清谈，作解语花观，不更胜耶？”魏不怿，直前抱之，觉有影无形，凛然而止。女笑曰：“痴人，仙体清虚，奚能满欲？即此可解仙女下嫁之诬也。”遂探筐出青精饭共食毕，敛器于筐，出朱提一笏，以授魏曰：“聊以资旅食备寒衣，后会有期，勿虚念也。”一转瞬间，女化清风去矣。魏若有所失，怅惘不已。
　　
　　阅两月，资用告匮，正欷歔凝想间，女已遥立案前，低呼曰：“魏郎久阔，相思良苦。”魏惊喜相迎，责见疏之故。女曰：“为子筹御冬计，已足迹遍三辅矣。”出金置几上，皆细碎不成锭者。嘱曰：“以此卒岁，谅不致饥寒也。”魏揖谢曰：“屡蒙惠赐，感激难名。第予闻仙人致富不难，倘金穴可探，曷不偕予一游，益佩卿德？”女笑曰：“痴人，无论神仙，不当作贼。即地下藏镪，亦有主者。惟暴客劫掠之资与贪墨非义之财，乘其数目未明时，分润些微，斯不为造物所忌。安能暴富耶？且富者多累，今使子不饥不寒，不与神仙等耶？”魏曰：“是也，但予忝为丈夫，有室家而不能顾，有学术而不能展，仰赖仙卿，实抱惭衾影，后将若何？卿其为我决之。”女曰：“献岁后，子之命运亨矣。何忧一席地，显达随之，将膺一命。”魏曰：“何从而可？”女曰：“月正元日，子之旧居停来，已有位置，当入邢襄之幕，其署西有密室，子可托恶嚣之故而独居之，妾将为子谋入仕途也。”魏欲细诘之，女已倏忽不见。
　　
　　元旦，果有船居停访至，谓魏曰：“敬为先生推毂，今邢襄同寮某嘱迓文旌，希即命驾。”魏领诺，旋赴襄国。主人甚贤，惟先生命，果得密室居之。荏苒半载，盼女无音。夏之夜纳凉小院，瞥见天际微云下坠，女携囊橐而至，魏欢喜欲狂曰：“囊中何物，若是累累？”女曰：“子之终身在是。”魏急叩其说，女起而倾其囊，白镪盈几，笑谓魏曰：“子前欲致富，今且贵矣。闻朝廷将开纳资之例，子数应得郡参军，而荐至令尹，俟命下之日，子作书借邮筒遍致旧好请助，必无应者，第伪称某某资益若干，以掩人耳目，则罗致有由，无突如之惑矣。冬仲得官荆湘间，妾在邯郸旅次相候。”魏不觉感深，膝曲跪拜，甫兴而女已杳矣。未几南河大工例开，魏如女言布置，是年冬十月，入都纳资，果得郡参军，分楚北，束装前往。至邯郸，忽遇美少年，策蹇追随，将投旅店，少年停骑问曰：“车中是魏郎否？家姊致命，请住大槐老店，在彼设饯也。”言毕，捷驰而去。
　　
　　魏知女所使，欣然前驰，果见槐阴之下，有旅寓甚清洁，门无他客，遂留寓后宅，而安置仆从于前。托疾早卧，刚月上槐梢，香风满院，女已至矣。魏相迎入室，女仍携筐设馔，珍错杂陈，相对而饮。女曰：“子至楚方伯署，东有宅一区，系妾亲串所居，久无人敢下榻。妾有一函，至彼祝而焚之，理宜相让，予赁之，价廉而宅精。”魏诺，祈请女偕往。女曰：“妾辈俱有界限，无故不敢逾越。将请命所司，再往相探可也。”魏已微醺，不觉情动，把杯至女前，跪告曰：“仆久旷之夫，望仙卿援我。”女跃登几而晒曰；“俗子真难与交，无已，请还子床头人。”魏登几，女退缩依墙而立，魏突接其吻，不觉触鼻，审之墙间画美人耳。女已不知何往。魏哀祈不应，叹息而寝。至楚，觅得其宅，内外宽广，结构精致，依女言致祭，焚书敬祝，安居无恙。遂谒大寮及同官者。数月，忽家僮某来曰：“宅眷皆至，请往迎之。”魏方疑讶间，其子亦至，相将而往，有巨舫泊河滨，俨然妻在。魏登舟相晤，各道别情，研询来由，妻曰：“郎遣胡仆以资来迎，何自讳为？”魏辩无其事，妻曰：“胡仆偕来，今日停泊时，曰：已至矣，道郎寓所甚悉，请先往报。半日不回，因遣僮随儿寻之。”魏始悟仙女所为，遂详述其事，均大感悦。舍舟赴寓，设仙女之位而祀之。
　　
　　载余，将致官某郡，魏洁诚斋宿，冀女下临，以问休咎。夜半，倏闻步履声，开帐而女在榻前。魏起拜曰：“大德成全，举宅被仙卿之惠，愧无以报。”女曰：“妾以报子，子何言报？从此致官，后五年必荐权某令，是时宦橐充裕，可以休矣。不然，某年月日祸且没家，子其志之。”魏悚然笔之，视女情甚依依，益觉妩媚超凡，复跽而请曰：“仙卿之惠我无穷，感且不休，复何他望？第不得一亲芳泽，终属歉事。”女挽之曰：“子何惓惓于是？妾亦犹夫人耳，若如子意，不复得见，子其愿否？”魏曰：“且救目前之急。”女默然俯首，殊形羞涩。魏搂之不拒，于是代为解襦，登阳台涉鸿沟，悉臻实境，非复曩时空虚矣。东方既白，宛然在抱，谛审之，乃其妻也。魏愕然，推之醒，妻亦惊曰：“乌得在是？”魏询其故，妻曰：“妾安卧室中，漏三下，如被梦魇，至是方觉，不知若何出入也？”魏起视之，昨所解释者，皆其妻之衣服。自斋至室，重门尽辟，乃告以故。妻曰：“郎获咎仙女矣。”于是整装偕赴位前，焚香谢过，遂就官。三载考绩，得列保荐。
　　
　　又二年，权某县令。妻曰：“仙女所告之期至矣，郎无恋恋。”魏即日致仕，甫回江左，而白莲之变起，后任被难。魏闻之，为仙女立庙。从此优游林下十余载，年逾六旬。倏有北人问至，出书致魏曰：“予估客也，向在保阳，今来江左行贩，有同客少年胡姓者，嘱携此书以投明府，幸已达，即可归报。”魏挽之不住，开函别无片言，仅丧家之魂幡一具，上书魏元虚头衔。知大数将终，必女为预告，亟治后事而殁。殡之日，有女服缟索，长号而来，至丧前俯伏悲恸，魏孺人亟出抚，仅存白衣裳一袭，而其人杳矣。或曰：“是即仙女出吊也。”
　　
　　淮商宴客记
　　
　　鹾客洪姓者，淮商之巨擘也，曾助饷百万，赐头衔二品。其起居服食，有王侯不逮者。戊辰之岁，予幕游淮上。仲夏，洪商投刺约消炎，会偕同事数友诣其宅。堂构爽垲，楼阁壮丽，姑无论矣。肃客入萧斋，委婉曲折，约历十数重门，入一院，小山玲珑，供素兰、茉莉、夜来香、西番莲数十种，以白石琢盆，梓楠为架，排列成行，咸有幽致。正南小阁三楹，前槐后竹，垂荫周匝。阁中窗户尽除，悬冰纹虾须帘箔，望之洞虚缥渺。卷帘入内，悬董思白雪景山水，配以赵子昂联句，下铺紫黄二竹互织“卍”字地簟，左右棕竹倚十六，磁凳二，磁榻一，以龙须草为枕褥，棕竹方几一，花栏细密，以锡作屉，面嵌水晶，中畜绿荇金鱼，游泳可玩。两壁皆以紫檀花板为之，雕镂山水人物，极其工致。空其隙以通两夹室，室中满贮香花，排五轮大扇，典守者运输转轴，风从隙入，阁中习习披香，忘其为夏。未几，肃客入苑囿，邱壑连环，亭台雅丽，日不暇给。于是绕山穿林，前有平池，碧玉清波，中满栽芙蕖，红白相间，灼灼亭亭，正含葩欲吐时矣。缘堤而东，千树垂杨之下，别有舫室。渡板桥而入，为头亭，为中舱，为梢棚，宛然太平艘。窗以铁线纱为屉，延入，荷香清芬扑鼻，其椅桌皆湘妃竹镶青花磁面为之。舱中两筵已具，肃客就坐，筵上安榴、福荔、哀梨、火枣、苹婆果、哈密瓜之属，半非时物。其器具皆铁底哥窑，沉静古穆。每客侍以娈童二，一执壶浆，一司供馔。馔则客各一器，常供之雪燕水参以外，驼峰、鹿臡、熊蹯、象白，珍错毕陈。妖鬟继至，妙舞清歌，追魂夺魄。酒数行，热甚，主命布雨，未几甘霖滂沛，烦暑顿消。从窗隙窥之，则池面龙首四出，环屋而喷，宴毕雨止。予潜察龙之所在，则洋夷制皮为之，掉入池中，一人坐其背，鼓水而上也。嗟乎！鹾侩耳，而享用逾王侯，何德堪此？今之疲乏，有以致之。执业者其戒之哉。
　　
　　某驾长
　　
　　拳勇之技，旧推少林僧。今则散见诸方丛林中，往往有能者，然其道甚狭，稍有逾己者，必求胜而后已。惟遇超轶绝伦之辈，则甘拜下风矣。海昌有游方之医王姓者，奔走江河间，获利渐丰，遂止于家乡，设肆货药。时有游僧来市上，托紫石钵重百觔，入肆宣佛号，婪索不遂，辄以钵置柜上，张拱合掌拒门外，人无能出入者。市人恹苦之，不得已，满其愿。则又过一家，次第至药肆，索百钱，王仅与三枚。僧怒，将举钵压其柜，王接而掷之，抛出街心，石为之碎。观者哗然，僧恧颜拾破钵而遁。
　　
　　逾载，王将赴吴下置药材，唤吴江小舟。舟子二，一为驾长，一为同伙。划舟之际，似驾长力猛，非橹脱即篙折，其伙怨詈之，恒忍受也。惟张帆时，则驾长右手执索，左手持柁，以足代篙，四体并用，无不恰当，其伙得卧而观之，故相安也。越三日，晚泊姑苏城外之寒山寺起爨。王睹月明如画，登岸闲玩，有僧立寺门外，审视王呼曰：“客非海昌药肆之王居士乎？”王曰：“唯，何以相识？”僧曰：“予前年托钵贵乡，领教已深，今幸至此，实有天缘。予师慕客久矣，请举玉趾方丈一叙。”王曰：“诺。姑俟我返舟饭毕，而后会尊师也。”僧喜，反奔入内。王归舟，潸然泣下。驾长见之曰：“客何悲为？”王语以故，曰：“入其玄中，必无生理。”驾长笑曰：“既能掷钵，何惧乎秃？吾技痒已久，今请助客。”王曰：“我既犯僧，死由自取，子何为哉？”驾长曰：“吾乐此，死亦无怨，恐僧不吾较耳。请假衣冠以师弟称，若角技时，必呼吾先，可以无事。”
　　
　　王诺之。遂饱餐，偕往入门。群僧笑迎曰：“客信人也。”传报首座，出接中庭，视其人身高七足有余，脸横腰阔，气概粗豪，已望而生畏。肃客入方丈坐，乃曰：“前者小徒蒙赐教，老僧夙夜在心，冀图一遇。今既垂顾，请至艺圃，仰瞻绝技。”王唯唯。于是群拥入后圃，有地一区，高垣围绕，仅通一门，亦甚坚实。圃南包大殿之后檐，为阅武厅事，势甚雄伟。柱壮两围，础高三尺，隔以石栏，有椅二，首座与王对坐，寮僧十余，皆短褐持仗站围矣。群呼曰：“来，来，来。”王谓首座曰：“请徒与徒对，师与师对，我命弟子先戏，可乎？”首座目驾长体貌清癯，漫应曰：“何为不可？请贤弟子先。虑有伤触，毋自惭也。”驾长亦已释服，曰：“秃有贼形，恐窃吾衣，必谨藏之。”乃蹲身抱大殿之后柱，起尺余，檐椽震动，砖瓦齐鸣，以左足扫础倒，置衣其下，以右足扶直之，仍安柱。转身呼斗，声若巨雷。于是首座及寮僧咸股栗膜拜曰：“我教中韦驮天尊，旋乾转坤之力不过如是。僧辈肉体凡胎，何敢相角？若尊客一挥肱，则俱成麋粉，情甘降服，不敢再言技勇矣。”王与驾长皆大笑，群僧屏气肃候，延至方丈侍茶毕，王告退，首座与寮僧尽易法衣，执幡幢以送。王返舟，谓驾长曰：“壮士之力，天下无敌，盍不入营为伍，则显职立至。请以资助，聊报大德。”驾长曰：“嘻，吾若不为显职，亦可小康，何至操贱业？客尚欲吾博显职耶？”王叩其旧职及里居姓氏，驾长不答。王凛然报以百金，亦不受。及置药回，逢人述且感云。
　　
　　张慧仙寄外诗记
　　
　　蕙仙，张氏女，名妊，保阳郡人。其父纫工也，母氏胡，困乏嗣，祷于子母宫，觊太君侧垂髫侍女娟好，戏谓妯娌曰：“得女如是，纵不得男亦足矣。”妯娌争以赤绳系土偶臂而祝曰：“而母欲之，盍随以归乎？”是夕，胡母感而孕，弥月妊生，眉目清秀，聪慧过常。妯娌皆贺曰：“仙女来矣，后日不知谁幸而作刘郎也。”有滇南冯进士者，作宰畿南，耄而致仕，偶至纫肆中，见女，不觉潸潸泣下。其父讶曰：“何以触使君怒？”冯曰：“不，不，老夫有女某，其丰材与而女埒，为老夫所钟爱。不幸夭逝，隐痛于心。今睹而女，得不感恸耶？”问女年几何，曰：“十二岁矣。”问近习何事，曰：“学刺绣耳。”问识字不，曰：“愿学而无师资。”琅然对答，声若洞萧。冯叟大悦，问愿为老夫女不？嫣然不答，以目视父。冯叟曰：“老夫年届八旬，顾不足为尔父耶？”其父曰：“吾侪小人，何幸而与显者亲？恐若母不忍舍耳。”冯叟笑曰：“吾岂夺尔女，只谓老夫父，老夫当日至而肆教之读，以成其志，而慰老夫之寥寞耳。”父女喜诺，真是冯叟日至，拳拳训导，女慧甚，过目成诵。不二年，而通韵语，书习赵文敏《闲邪公家传》，居然挺秀。冯叟字之曰慧仙。
　　
　　越三载，女年十五，秀若幽兰，婉同春柳，直可侍莲台舞掌上矣。问字者踵相接，其父母皆无所许可。媒者曰：“富商大贾能掣带两老，一生衣食不尽者尚不之许，直欲归王孙公子耶？宁不思门第悬殊，难相匹偶，恐物以类骤，仍作纫工妇，悔之晚矣。”母曰：“咄，吾女纵无夫人相，必为才士妻，岂可配痴呆汉，使失所天耶？”此声一播，于是游士薄宦皆图之。时有北河刺史天水明府，以重资购媵，小人图中饱者引二宦瞷之，皆相见恨晚。刺史先以千金，使强有力者要其父，父心动，成有日矣，冯叟闻乞，怒谓其父曰，“若欲售而女耶？何为以弱息俾老奴，使茹恨终身？老夫且不忍，亲生者忍诸？直非人类矣。”即以告女，窥其志向。
　　
　　女闻之则大啼不食数日，作绝命词曰：“兰有芳而被折兮，象有齿而焚身。予小草之不若兮，何见厄于紫宸？”父母大恐，面誓而谢绝之，使女自为计。遂深藏斗室，雾鬓云鬟，人皆不得轻见矣。
　　
　　先是有延陵生者，衿怀倜傥，学究天人，兼悉康熙朝掌故。游幕燕南，因觅纫时，至女父肆，遇冯叟，纵谈子史百家，旁及天文星数之学，娓娓千万言，听者忘倦。冯叟心倾，每啧啧称叹曰：“不世才也，终当奋翮云霄，岂池中物哉？”时女年十三四，支颐听讲，至会心处笑靥频开，凝眸属目，生虽好之，无容心焉。及宦室既不许婚，游士虽欲委禽，父母又不敢主，悉与女谋。女皆却之。延陵生之戚，虑生壮年无子，私与女父谋。父知生才，有允意，恐女未必谐，归而佯述之，女首肯者再。父喜出意外，以告戚。戚以语生，生搔首曰：“予无金屋，奚以藏娇？”戚曰：“是宦室名门，富商大贾，求之不得者。今女幕先生才，已首肯矣，奈何却之，致负知己？”生曰：“果尔，试以翡翠双条脱为聘，其父母愿则从之，不则置之。予无长物，亦不忍贷之也。”戚复往，既而持庚柬报允，一无所求。生跃然喜曰：“予自谓穷措大，不足人齿数，竟为彼美垂青，咄咄奇遇，即登金马玉堂不是过矣。”时虽纳聘，而无资以娶，会颖川使君约生幕游韩魏间，与女音问间隔。而嫉忌者，欲夺女志，贿其党扬言于其父母曰：“延陵生者，年逾强仕，家有悍妻劣子，是以浪迹江河，携而女归，必为鱼肉，且遗侧室之羞，不如某某者，貌潘安而富石崇，为贵游上客，真快婿焉。奈何不与众议而与儿女子谋，贻误岂浅鲜哉！今幸聘而未娶，尚可改图。”其父母惑，将悔之。女微闻，复饮泣不食，病几殆。父母惧，委婉探之，女曰：“儿已受聘，可再议耶？使谣言实，儿之命也，不实，亦儿之命也。莫受他人诬。必欲悔之，儿誓终身不嫁。”父母知女志不可摇，遂息异议。逾年，生在乐邑，密迩保阳，遣媒纳征，彩舆继至，冠盖郊迎，供帐纷华，陈设眩耀。其父母大悦，谓女曰：“婿固不负吾家，儿之目力远出我二人万万矣。”女赧然曰：“此不过婿之小遇，尚不足以展其大才也。快心处请俟异日。”定情之夕，女谓生曰：“闻郎有妻子，果不？”生曰：“妻则有之，子犹未也。”女曰：“然则迎以比来，妾愿以嫡礼侍之。郎若以妾故而舍，是妾负心焉。”生泣然曰：“予妻身抱沉疴，不能生育。为姒续计，故娶卿耳。岂负妻哉？”请即发使，比至而正妻已逝。生哭之恸，女百计慰解，自是情好弥笃，所至必偕。南历恒山，东游孤竹，徜徉千里间已四年矣。
　　
　　会生有口北之行，关山险阻，不能同车。女作闺词七章寄之，其词曰：“一、闻郎指日出边关，强作欢颜泪暗弹。叮嘱再三无别语，频缄锦字报平安。二、日送兰轺过短亭，妾心共遂马蹄征。揣摹飞渡关山处，环绕深闺得得行。三、遣愁女伴画相过，长夜漫漫可奈何。欲使斜晖永不昧，倩谁借得鲁阳戈？四、吹罢银缸赴黑甜，只期飞梦到郎边。恼人偏是中天月，半榻清辉映独眠。五、闻说风高塞外天，绵衣制就又添绵。阿娘莫笑缡褷甚，郎识痴心总爱穿。六、家书一纸达妆台，喜极翻将清泪催。只当与郎同絮语，沉吟反复百千回。七、忽报郎君返故乡，忙开镜匣理新妆。岂知小婢传言误，依旧和衣卧绣床。”
　　
　　白安人
　　
　　钟俊，浙人。幼业儒，父母早故，孑然一身，教读以糊口，亲戚故旧皆远之。年二十余，获一芹，戚友稍礼之，然无与婚媾者。鳏居下帷，刻志勤学，未几登贤书，捷南宫，入庶常，乡党中争欲联姻。俊谢曰：“予贫犹昔，宦亦未成，何以家为？”时有山右富室官侍卫者白姓，有女及笄，因乏嗣，欲赘清华之士为婿。彼乡人以其武职，虑女有赳赳风，莫愿结婚者。俊于同年席同遇白，谈相洽，询及未婚故，白即嘱同年为媒。俊知其丰于财，欣然许诺，遂赘也。女貌婉丽，夫妇相得甚欢。旋散馆，俊铨得南都宰，将至任，白因爱女远离，盛备奁具，媵以婢仆百余，雇群艘由水路行。运奁之日，自京至通四十余里，络绎不绝于道者，翌日始毕。白送婿女至河干，珍重而别。于是宵小觊觎，群谋肆劫，但知其多侍卫家丁，恐有能者，不敢遽发。以小舟追随而下。及官舫晚泊处，俱在通都大邑，无可下手。然一路知风，羽党日伙矣。
　　
　　夏初，舟抵维扬。是夜，月朗风清，江波恬静，俊与白安人舟中对弈，思乘月色启行，饬仆叱舟子连樯而进。盗闻之大喜，投其魁伪镇江王者，挥百余艇，胡哨而来。舟子闻啃声，咸呼曰：“巨寇至矣，奈何？”诸仆骇告主人，俊不胜战栗，泣曰：“举家休矣。”安人微哂曰：“小丑何敢跳梁，婢子足以退之。郎何惧为？”遂命仆令舟子停帆，将群艘一贯锁连，官舫在中，灯火俱息，男子均伏匿不动。安人呼婢十余人来前，皆已易短装，黑衣黑裤，望之如墨。各与棋子一握，密嘱数语曰，“速退小偷，毋俾登舟，若惊官人，惟汝等罪。”婢领命而去。安人遂自起，易乌缎袄裤，以青绫蒙首，挂铁丸囊，俊视之，目立眉扬，英武之概，另具风流，非复平时娇弱矣。俊曰，“夫人将何之？”安人曰：“御盗耳，郎如不畏，偕往观之。”俊见指挥自如，胆稍壮，遂携手伏舱门内，静无喘息。
　　
　　未几，哨声逼近，盗舟合围焉。彼见巨艘联络，若索战然，而无一人在外，怀疑未决。相持既久，觉无他异，乃命酋长挖钩持刀跃上，未及登舷，皆被飞子中要害，堕江而毙，已数十人。贼帅怒，自携大盾挟白刃飞登中舟，觉盾上炮子雨下，始知击者在上，于是蒙首俯身，才欲入舱，安人手发铁丸，中盗顶，扑跌入江。众呼曰：“大王殆矣！”皆溷水抢护而遁。群婢咸集，安人命举火厚赏之，叱舟子放舟前进，俊大悦，揖而请曰：“夫人是何神术，治大盗若小儿然？诚乃将门之豪杰也。”安人曰：“无他，妾父好马射，家有闲圃一顷，翼以长垣，中具马道箭厅，恒以妾置厅事观艺。妾时尚幼，戏以石子击射鹄，父笑曰：‘儿欲为此，吾以银为的，能下者予之。’妾乐此不疲，与群婢日击，至二三年，百发百中。父又以纸作人，画周身穴道，命击某穴，亦无不中。继又以牛革为人，画穴于背，命以铁丸穿之，习四五年，则所发皆洞。父笑曰：‘女将军天下无敌矣，’故侍婢皆知款窍。如是而已，无他长也。”俊曰：“棋子微物，何能杀人？”安人曰：“熟是法者，粒米可以杀人，况棋子乎？彼所击者，非穿太阳穴则取二目，子已入脑，能不立毙乎？”俊曰：“既闻命矣，然婢伏何所，而贼不觉？”安人曰：“婢猱踞桅巅，俯视明而用力远，故无不中其要害。且黑衣与木色等，夜色朦胧，故盗不觉也。”俊曰：“夫人伏舱内，何预知贼首之必登中舟也？”安人曰：“中舟较群舟大而有仪仗，群盗四面受亏，必料中舟为主，贼首必欲破之。既登，即知击者在上，不意妾在下也，故幸中之。”俊不胜叹服曰：“夫人真娘子军之巨帅也，智勇无双。仆何福而遇此？”
　　
　　及抵官，六载任满，调首邑。时有军功参戎许杰来镇南都，与俊投合，约为昆季，时相过从。盛夏，解衣而不释便帽，俊窃疑之，及俊得保荐将入觐，杰具席饯行，饮已酣，俊问曰：“大兄当暑不去冠，何也？”杰曰：“既为昆季，事可无讳。予大江巨盗也，因劫官舫，被铁丸击顶去片骨，几殆。幸寇中有儿脑丹治痊，然不可以风，故不释冠。”俊曰：“以兄男略冠三军，何见伤于官舫？”杰笑曰：“此予之恩人也，曾访舫中，能者系少妇，予喟然自失，去盗不为，投边营入伍，屡上首功，五六载进膺是取，皆由一击玉成之。此妇非予之恩人耶？”俊曰：“知恩人何在？”杰曰：“闺阁中人，何从物识？”俊笑曰：“兄匆罪，是弟妇也。”杰骇然起，具衣冠请谒。俊命仆传请安人出。杰见其弱质盈盈，不觉再拜稽首曰：“此天人也，天命诲予矣。”
　　
　　凛然而退。
　　
　　齐叫化
　　
　　齐丐，不知何许人。江浙谓丐为叫化，因以为名。其为人似颠狂而实好义。恒乞食，有余，则与同丐中之病不能行者，故群丐皆推尊之。日者齐食于丧家，果腹而回，酣睡邮亭，悠悠自得。忽来一丐，蹴之起曰：“汝非齐叫化乎？”齐张目熟视，索不识者，曰：“呼我何为？”来丐曰：“吾向知汝好义，今有一技传汝，愿学乎？”齐曰：“愿。”来丐出红丸曰：“食此，能知人病之所在。”齐立吞之，又授之针，长尺许，曰：“既知病源，以此刺之，无不立愈。”齐恍然大悟，踊跃狂笑，而来丐已逝。遂游行乡市，遇跛者，针之即平。遇瞽者，针之即明。遇因风而哑者，针之即能言。于是齐叫化之名噪传一时，所到之处，病人环伺之。然齐必择人而施，其贫者不必求而治之，其富者必婪索满意而后投针。日得数金，呼同丐遍散之，不藏分毫。
　　
　　有典商某，因风致疾，右臂已废，百药莫效。闻齐名，使人邀至，示之臂，齐曰：“易耳，必予我百金则立能复旧。不则半握而已。”商不得已，与之。齐针其肩成巨孔，曰：“不可封穴，俾风从此出。”拔针而臂即运动。自此逢节举发，则风从穴出，飒飒有声，而终身不复病矣。齐得金，济生葬死，数日立尽。又与群丐游于村落，见殡者四人，辇一白木棺，血涔涔下。齐熟视而呼曰：“若奈何杀活人于棺中耶？既露我等目，当为复仇。”挥丐群围之，棺不得行。辇者曰：“毋得卤莽，死者为予妇，因难产，胎上攻心，亡已周日矣。”齐曰：“必启棺予我观之。”辇者怒，正喧争间，有识者曰：“此齐叫化，良医也。汝盍启棺，伊必有说。”辇者大悦，以棺回家，出其尸致室中，齐以针刺心下，唤众出曰：“速命妇女伺之，将产矣。”众退媪入，哇然一声，子产而妇醒。齐大笑，不索一钱，掉臂竟去。
　　
　　有金宦者，家佣少妇晕死于室，不知所以。家人佥曰：“齐叫化必能活之。”于是厚给丐者寻之至，视少妇，笑不可遏，曰：“伊夫何在？速呼来，尚可治。”宦家即唤其夫至，齐曰：“我活之，必重酬我。”宦者以巨金置几上曰：“若能立活，即持去。”齐又大笑，针少妇之腹，谓其夫曰：“我拔铁针出，汝以肉针入，即无恙，否则虽醒不久也。”其夫忸怩应之。遂去针攫金，推宦者出，反闭其夫曰：“莫管莫管我。”问，“宦何不谨于房事，而令少妇潜睹，致成欲闭耶？”宦者愧谢之，齐大笑去。或病家为父母故，衣冠设席，延为上宾，齐来大怒，不顾而去。问其党，佥曰：“欲得其欢心，须以矮几席地，丰以酒肉，俾独据而食之，则高歌喜笑矣。”试之果然。
　　
　　时有与叫化同姓者，少年业儒，娶妇淫甚，瞥遇所欢，忍之不可，去之不能，徘徊门外，闷极而倒。齐适过之，为针其胸，吐痰升余而苏，对齐痛哭，齐扣其故，悉告之。齐大笑曰：“易耳。汝呼妇出，我为治之。”少年唤妇，齐突前以针刺小腹，妇大惊，反奔入室，即病。病已，人道遂闭，但能溺而已。少年感甚，舍家觅齐，得之，拜谒于地，愿投膝下，以从其业。齐狂笑曰：“我无妻，那得有子？然我无子，继我业者，即我子也。汝能叫化乎？”少年曰：“子何敢改父之道？”齐曰：“我无家，容我身者，即我家也。汝能露宿乎？”少年曰：“儿因家累，何用家为？”齐大笑曰：“好，好。”以杖与筐授之，曰：“从我游，悔则杀汝。”少年敬诺，遂飘流三江两浙间，勤为服事，居然父子。阅数载，得其按穴针刺之法，齐曰：“儿业成矣，虽不若乃翁，已超于凡辈。可归而家，致富不难。”以针授曰：“报汝辛勤，箕裘勿替矣。我将有远行，儿柔弱不能追随，盍去诸。”少年不忍，涕泣请从。齐怒曰：“违我教，大不孝。”挥群丐驱之，齐狂笑而行，走如奔马，瞬息已杳，不知所终。少年归，其妇尚在室，已改行为良，家业不堕。见夫归，泣告之悔，少年寻其原穴反针之，人道复通，遂为夫妇如初。既而有子，因世业针医。
　　
　　芗厈曰：按古律有幽闭之法，以治荡妇。盖女人阴内有羞秘骨，下之如闸，即不通人道。齐丐所行，或其法也。但能闭不能启，若得齐丐之道，启闭自如，则游子咸得封志其妇，天下省无数因奸酿命案矣。
　　
　　八松墓
　　
　　岁在庚辰，余自沧州言旋保阳，道出河间。惊砂夕起，宿乌归林，将投旅舍，遥望荒烟古墓中，八松环绕，郁乎苍苍，宛若张盖，亦似游龙。余心羡之，喟然而叹，仆夫告余曰：此有明义士某公夫妇之冢也。当义士在生之日，开张旅舍，东西南北之人，投止者不知凡几。一日客去，扫榻于尘埃中，得布缚一囊，内盛白金五百。义士奉之入室，谨藏箱箧中。其妻亦莫之知。越一载，有客莅止，入室痛哭。义士骇而问之，客曰：“我某省之布商伙也，前岁将暮，仓卒之间，拥三千金驰回乡里，比及点交主人，则失其五百。商主怒，我无以对，破产偿之不足，质其妻孥与主，情愿效力五载，以补其号。主知我素不为非，怜而允之。当是时，茫然不知银之失于何所。今入此舍，不觉心动，感触而悲，非有他也。”义士曰：“客之囊有字记乎？”对曰：“鼎盛字号。”曰：“银有数目乎？”对曰：“整宝十枚。”曰：“然则客毋悲也，原物在，请自验收。”乃以囊还客。客见囊金如故，不觉欢欣载拜，愿以半酬之。义士不许。感激涕零而去。未几偕其主来，愿识义士。曰，“我阅人多矣，从未有寒俭士而五百金不足以动其心者。我愿以兄事之，请言所欲。”义士笑曰：“老夫年已周甲，膝下无嗣，多金何为？纵彼苍怜而富，我且愿辞之，岂阁下能动我所欲乎？”商主曰：“我知之矣。”再拜而退，乃觅女子之温厚端庄者，以重价购得，载以赠义士曰：“不孝有三，无后为大。兄必从我言，纳此以绵善人之后，非敢言报也。”义士之妻亦谆谆劝留，不得已从之，连举丈夫子，七旬而有八男，且俱敏于诵读，先后登进士。翁年九十外，夫妇齐眉，犹及见八子之齐登科甲。及其终也，布客之子适过之，欲以表意，乃购异松植其墓，越三百余岁而益茂，且有神物护之，采樵者不敢近云。
　　
　　义丐
　　
　　丐某，燕人也。孑然一身，游食市闾。饱则出其垔堵，在康衢古木之阴诩诩而睡。一日，有策马而驰者，颠播囊裂，落宝银二枚于道，丐呼之不觉，狂奔而去。丐乃拾之，自忖曰：“吾其以此易钱乎，彼肆主必疑吾为盗，何以自白？且缉捕者见之必掇去。即不然，同侪见吾多金，有不思杀而夺之者乎？然则此祸基也，不如献诸官，以脱吾身，非旷然自得之道乎？”遂投献。邑宰奇之曰：“得遗失物者给之半，此律之明条。汝其受诸。”丐叩首曰，“小人无罪，怀宝其罪。筹之审矣，非所愿也。”宰益奇之。适金主驰归呈诉，宰语之，故还其宝物。金主再拜曰：“小人何幸而值此义士！渠之所虑者，无宅以庇身耳。小人愿助之置宅。”宰曰，“能如是乎，余亦给之资本，以旌其善。”乃呼里长为之谋宅于市廛，置货立业也。且表之以额曰：“拾金不昧。”
　　
　　芗厈曰：义者，开国成家之至宝也。昔孟尝市义而安其身，曹瞒假义以创其业，彼市且假者，天尚许之，况堂堂义气之出于天性者乎？一以裕后，一以发身，冥冥相之，信无疑义。
　　
　　卷四
　　
　　书安邑狱
　　
　　林宝光，山右安邑巨室，五旬余始得一子，名继业。至六旬外，家计益饶，而精神衰颓，不胜劳乏，延中表之子张歧指者，其左手有赘指，故名。其为人少年佻达而有心计，俾总理家业，持筹握算，井井有条。宝光倚赖之。是岁，继业年十五，宝光为之聘同邑富室杨氏女，毕姻有日，张戏谓继业曰：“弟年来冠，焉知房中事？盍倩我代，勿贻新妇笑也。”继业怒之以目。晋俗，嫁女者亲串与役人随送三日而还，其迎娶之家戚友毕集，两姻家上下混杂，往往不能辨认。是时继业亲迎回，哄随者数百人，有小偷程三儿者，右手亦有歧指，溷入厮役队内。奔走出入，欲乘间肆窃。
　　
　　是晚内外宴客毕，其客中之年少者，群拥新郎入密室，纵酒行令，必欲新郎醉而后已。时张亦在座，至三鼓，忽患腹疾，告继业而回。适三儿潜入客舍，盗袭客之衣冠带履，居然上宾，欣欣得计。闯入新妇房。时已夜深，女眷各散，仆妇使女皆倦卧外室，鼻息雷鸣。三儿不知衣饰所在，举烛照之，见新妇美而艳，三儿心动，亟阖户释衣推新妇卧。新妇误为其夫，难与抗拒，听其解衣宽带。时觉有歧指相触，狂荡甫毕，急起着衣而遁。新妇斯睡未几，诸客皆醉倒，继业归房，不见新妇，亦举烛照之，新妇见非前人，即起诘曰：“汝何人，擅敢遥视？”继业笑曰：“予而夫也。”新妇谔然曰：“何以为信？”继业曰：“何为不信？”新妇曰：“果尔，汝以手与我验之。”继业出两手与观，新妇大啼曰：“有歧指者，已冒作新郎，去犹未久也。”继业触张歧指谑语，盛怒拔剑而去。
　　
　　张父闻叩门声甚厉，急起拔关，继业突入噪曰：“恶奴张歧指何在？索与俱死！”张父方骇愕间，家人皆闻声出劝，甫夺其剑。歧指亦捧腹出，睹继业颜色凶暴，问何怒为。继业见其仇，突前结其胸襟曰：“鸣冤去！”众皆问故，则愧忿难言。张父知不可解，群拥至县廨，官乃燕人方尹，唤两造入问之，继业诉其谑语与冒奸事，张始觉，极口呼冤曰：“小人腹疾归家，今犹未愈，安有是事？”继业曰：“其腹疾即脱身诈冒计，况新妇称歧指冒新郎，即为确据。”方尹正思唤新妇质对，忽闻喧哗声，二老者相结至。一老曰：“予为杨宦，以女与林宝光之子为妇，缢死房中，请究其故。”一老曰：“新妇因何雉经，而子亦不知何往，求为伸雪。”尹指继业曰：“是非而子耶？”宝光大骇曰：“何以先至官也？”始问悉其故，尹命二老各书亲朋仆役姓名，咸按验之，无歧指者。问失物否，客惧为讼累，佥讳曰：“无之。”尹复访，闻张歧指好为桑间濮上之游，始信冒奸之情确。严刑之，张不胜楚，竟自诬服。律拟大辟，已决讫矣。
　　
　　方尹以丁忧去未几，邻县获盗即程三儿也，略一研鞠，遽将冒奸事自认不讳，且指所窃之衣履为证。邻县以赃物移知安邑，继任者悉召林宝光之客，皆出认被窃故物，且诉当时不言之故，始诛三儿而拟方尹以遣。呜呼！听讼者可不慎哉。
　　
　　和阗玉鼠
　　
　　吾浙执兴贩古玩业者，有挟巨资列肆于通都大邑，谓之行家。有以些小本，终日游行陋巷僻乡，贱价收微物，觅蝇头以糊口，谓之骨董鬼。闻得珍物，因之起家，亦不乏人，故业是者众。嘉禾有张骨董者，日持数百钱，追随货糖之人至委巷间，皆巨室后户。忽有辟者，一婢持灰石鼠易糖而入，张向货糖者以百钱得之。至晚，群骨董鬼毕集茶肆，各出所得物，互相品评。张亦出鼠，识者曰：“此灰玉也，值一串。”张唯唯而退。至家，以灰水煮之，作布囊盛米皮磨擦，不数日间，其鼠玉色洁白，二目正红，光华闪烁，出自天成，非嵌入者。张大喜，觅巧匠以紫檀镂细座，香楠为椟，修饰精致，以示行家。许以五十金，张不允，询及是玉出处，何因目赤，行家不能答，曰：“欲知究竟，非吴下大贾不能也。”张即赴吴以示行家，虽啧啧称叹，亦莫究其来历，仅曰：“玉色虽佳，为物甚微，不堪入贡，不过为贵公子案头赏玩耳。不出百金，若欲多得价，姑寓吾肆中，俟赏鉴家物色之可也。”张许诺，乃交行家，日则列于多宝厨，夜则什袭藏之。如是半载，虽有问者，许价数十金而止。
　　
　　时有相国守制回籍，将起，复广觅贡物，道经行家，瞥见玉鼠，停舆而入，索玩久之，询物从何来，需价若干。行家对以嘉禾客寄售者，价昂甚。相曰：“吾将试之，若系真者，价不嫌昂。即不真，亦值百金，可命客来府候给值。”行家诺，告张曰：“中堂贵客，汝往听命。若云物真，必索五百金，予我行规五十。若云不真，即百金货之，不可不售，恐后无识者矣。”张欣诺。登相府，已谕阍人留客宿。
　　
　　相命开内宴，诏妻妾子弟咸来贺宝，于是少长毕集，传观玉鼠，皆奖赞二目之异，而腹诽称宝之谬也。入夜，命东西分列四筵，中设黑光明漆几，高供玉鼠，堂中悬五彩琉璃灯，画烛齐辉，又命女仆娈童较准洋表时钟，守报时刻。东筵夫人率诸女眷就列，西筵子弟告坐。相则卧胡床，以矮几列精馔数品，随意饮啖。且命眷属各举新令，以尽雅兴，毋以老夫拘泥也。于是猜枚传筹，欢声盈耳。未几，童仆报亥时末刻，相命毋哗，灯烛尽息，使众目注视玉鼠，若有异，则报吾知。四座寂然，黑无所睹，莫不窃笑者。未几时钟十一响，众见鼠目透红光一线，渐引渐长，高与屋等。众皆咤报，相曰：“未尽所长也。”未几钟鸣十二，光华忽散，通室大明，如坐月光中，须眉毕见。众皆感悦，男女成列，奉觞上寿，相捻须大笑，受爵称庆毕，光亦渐敛。罢宴收宝，人各就寝。
　　
　　翌辰，相出见张，命之坐曰：“宝物真矣，汝从何处得来？”张诡对曰：“小人之祖薄宦山右得之市肆，以为传家之宝，本不忍舍，今小人为阻饥所迫，姑以割爱，实无价也。”相曰：“得之山右信然，姑陈尔价。”张虽领行家先入之言，嗫嚅不能出口。相命仆以珠盘给之，谕其自度。张本欲拨五百珠，心慌目乱，错拨五万珠。仆以呈相，相大笑曰：“五万金不为多，但毋后悔。”即唤行家至，相曰：“客已货乃宝白金五万，吾与尔百金作行规，速为立券。”行家欣然书之，授张署押，囊金同归。
　　
　　行家叩张物之所宝处，奚不明告我等，今已售矣，请述其异。张无可对，直告以不知之故。行家贿相府阍人而探之，阍人曰：“席中内言不出，外言不入，无从深悉。无已，有某词林者，主之门人也，吾等转告以得宝事，请词林入贺，可以问而知之。”爰启词林登堂申贺，乃见曰：“闻师相所得至宝，请以广门生之闻见。”相出玉鼠示之，词林曰：“二目之赤光异则异矣，然《博古图》、《集古录》考证诸书所未载，何称宝为？”相曰：“此大内物也。儒生焉得见之而注于图录乎？”词林曰：“然则师相何以知之？”相曰：“此物唐天宝间和阗所贡，相传以夜光玉琢成，其两目之异，遇子时能放光华，以辟恶物。是以先朝藏于书林，则蠹鱼不生，而古集完好。因兵燹之后，贼携之山右，遂失所在。而天府所藏珍器，册档内注载甚明，自失此物后，往往书籍蠢损。当今每命山右巨卿密谕访觅，久无下落，今为老夫所得，以应上命，必喜出望外，真百万黄金无以觅此至宝也。”词林再拜而退。
　　
　　张闻是言，拥厚资而回，访诸失物之家，果国初为山右中丞属下，以赠公子作盘中玩物。初不知目光之异，不甚宝贵，今家已中落，玉鼠在尘土中掩埋失色，小婢偶拾之，以易糖食，竟为张骨董起家之瑞。其命也夫，其命也夫！
　　
　　孙壮姑
　　
　　乙巳之岁，山左大饥，盗贼蜂起，胶东为甚。小康之家俱不自保。昌邑有标客孙良，技勇绝伦，有女壮姑，悉传其术。时因道路梗塞，闲居授徒。大姓之虞暴客者，争以重金为聘，良悉纳之，乃分其徒为十余部，各遣一队，以护大姓。而良周巡不息，盗贼不得肆志，咸憾之。昌邑钱尹，吴人也，捕得巨盗，诬指孙良为魁，械之至，良极口呼冤曰：“小人御盗，非为盗者。”尹曰：“盗何仇而指汝？”良曰：“邑中之巨室，彼窥伺已久，得小人捍卫，至今不得逞志。彼欲冤死小人，以遂其吞噬也。”尹察之信，竟诛盗而释良。良感甚，愿献女为妾。尹笑曰：“解释诬枉，令尹之职，何足言恩？且法不得妾部民女，汝休矣。”良涕泣而去。
　　
　　未几，钱尹因公被劾，将回吴下，宦囊甚充，宵小私议窃发。良知之，谓尹曰：“凶年之后，道路难行，小人老矣，不能随护，民女虽陋，智勇具足，请侍左右，以备非常。”尹鉴其诚，纳之。其女年未二十而貌甚英武，遂与南行，车仗数十，仆从如云，小伙不敢举事。盗法，探有充实可劫者，或众寡不敌，则知风下程，并伙而谋，获财均分。散发益迟则盗益众。是时钱已去五六百里，至鲁界之朗月镇，觅宿地，得旅店，后屋三楹，墙垣高峻，周匝仅容一门出入，尹喜其完固，必欲居之。壮姑知非善地，然已卸装矣，勉从之。谓钱尹夫妇曰：“妾观此宅，似为谋禁客商之所。夜或有异，主君与夫人请卧观之，幸毋高声，妾有以处若辈。”尹虽唯唯，然未知其能，甚战粟也。于是安尹夫妇于东室，呼二婢伏西室，曰：“唤汝则出。”取夷灯之脐凸碧琉璃者，置窗隙，院中明似月光。乃易短袄皮裤，鞋尖置铁，腰掖利刃，灭烛跃登中门之颠，踞框以俟。漏三下，内外俱寂，寓主马铁头，盗中之巨擘也，密集群寇，择其能者，皆操白刃，自后垣登屋，余盗伏于四隅，以防逸出。先命一人下探之，久而不回，马曰：“内多妇女，谅入安乐窝矣。”继命二三人下，亦如是。马曰：“真不了事，弱息数辈，尚烦乃公自往。若遇大敌，行见尔曹雌伏矣。”遂跃入院，四无人声，月光中视屋门已闭，甫拔关欲入，额颅中伤甚重，如泰山压顶然，仰跌丈余。旋飞一人坐胸前，马举刀欲砍，被掣两肩窝，而两臂软，刀自掷去。又被掣两胯，而两腿废，身不能转动，始闻娇声唤婢，两女举烛至，视之一幼妇耳。哀祈之，壮姑微哂曰：“我见来势猛，知是能手，果恶奴也。汝为寓主，谅害行旅不少，本欲杀却，如此庸奴，徒污我刀，且留汝为作恶者戒。”遂命一婢取药来，壮姑以刀割铁头脸上肉，缕绫成条，以药揉之，血立止。时天已曙矣，仆从叩门请。壮姑以足踢马臀，拔关而叱曰：“速去领尔徒尸，在东墙下积薪内也。”从容启尹夫妇登车而行。马被踢，则手足已复旧，抱惭而窜。自此脸上皮条终不复合，丝丝悬挂，若世俗所画狮子然。
　　
　　沈竹楼
　　
　　沈竹楼者，浙右诸生。其父为县吏，有二子，竹楼居长，次子随父业，日有进益，以助饔飧。惟竹楼入泮后，教读自给。妻李氏，亦吏家女，纺织以佐之。既乏精馔以供高堂，而大比之年，反取给于乃父厥弟。是以父母日恹薄之，詈以书痴而虐使其妻。是岁，竹楼病，生徒皆散，益不能支。病痊，谓李氏曰：“予忝为丈夫，而不能仰事俯育，诚自愧恧，然死守蠹简，乌能奋发？戚某幕游楚南，为贵介所尊奉，予拟投之，改习刑名家言，或可致富，卿其勿辞辛苦，相随翁姑，守我三年，若无音耗，是予业勿成，誓死九原，任卿自便。”妇泣诺之。竹楼告贷亲故，得数金，飘然入楚。访其戚，适于月前病殁，竹楼无所依倚，行李俱尽，进退两难，决意自裁，遂潜至方城外之邮亭，解带缢。时有千户张弁，巡檄至此，瞥见之，叱兵往探，体尚温，与千户共解而撅救之。竹楼始苏，询得其故，千户曰：“若既诸生，必能书，请为我记室，我能衣食之，徒死何为？”竹楼从之，为张千户勤司笔札，甚相得也。不数年，张官至淮帅，淮上鹾商与帅往还者，必晤沈先生，乐其为人和厚，咸赞仰之。帅亦极力推许，而嗟其无业。商体帅意，群请伺公堂，岁奉数百金，竹楼绰有余裕矣。又数年，张帅卒，竹楼为之治丧，送其属归楚，复至淮上。商人益信其笃诚，谋为立鹾业。竹楼不辞劳瘁，会计维精，而上下亲睦，业浸大，分配帑金百万，俨然巨商矣。手下司事者以百计，或劝其广纳妻妾，竹楼不忍负其妇，喟然涕泣，将治装以迎之。
　　
　　值国家有川楚之变，助饷十万，获赏四品衔，遂置象服霞裳，明珰金翠之饰数十笥，若者奉父母，若者给妻弟。摒挡毕，泛画舫载珍宝，从者数十人，闯然南旋。见者仰望若巨公，皆侧目视，侧足立。未几，抵武陵，先使豪奴驰报，一乡皆惊，争来问询。竹楼至，父母迎门，弟亦伏谒，亲串趋承，酬应不绝。仰其气象光昌，莫不啧啧称叹曰：“大丈夫当如是也。”竹楼不见其妻，问诸父母，则曰：“儿已显贵，不患无佳妇，何惓惓于是？”竹楼疑焉，遂访妻母，李媪贫病无聊，见婿来声势赫耀，媪惊喜交集，不觉大恸曰：“孰谓郎君死耶，我女无福。”竹楼亟叩所以，媪曰：“郎君勿怪，是汝父母之过。自郎君去后，旋闻凶耗，我女欲殉者再，我以无确信止之。不意汝父母憎其坐食为累，亦欺我惛髦，不谋而嫁卖于某吏，去数年矣。”竹楼喟然长叹，既而曰：“十年夫妇，宁得忘情，兹虽别抱琵琶，非其本意，可俾予一见不？”媪曰：“一见何妨，即珠还，亦似不难。”遂唤舆迎之。妻见竹楼，不胜悔恨，曰：“郎何绝妾甚，不通一音，翁姑以凶耗为真，致妾不得安于其室。今既决绝矣，又邀妾何为！”竹楼诉其始末，深恨不早报也。映从者将衣服宝饰为赠，妻置不视，谓媪曰：“想郎君饥矣，母伴之，妾为治馔。”媪出沽酒，而妻入厨下自缢。媪回，惊唤邻人集，抚之已毙。某吏闻之，以威逼鸣官，官唤竹楼，讯得其故，笞吏而释之。竹楼厚葬其妻而回，尽出所带之物，尚值万金，以奉父母。曰：“是足为终养之资，儿无负亲恩，请暂归淮上，迎有日也。”其父母愧且悔，唯唯而已。竹楼回舟，至金山寺止宿，遣其仆从，将帑金缴纳，余资拥载以来，尽输禅室，以佐佛事，因披剃为僧以终。
　　
　　书讼师五则
　　
　　江右士有所谓破靴党者，诪张为幻，无所不至。讼者咸师事之，坏法乱纪，此其极也。予记其变乱之尤者数则，魑魅魍魉，俾人人知所鉴而破之，幸甚。
　　
　　有父讼其子忤逆者。子大恐，持重金投师，师曰：“子无诉父理，奚以救为？”子出金跽请，师曰：“汝有妻乎？”子曰：“甚少艾。”曰：“汝能书乎？”子曰：“予曾应童子试，亦能书。”师受其金，曰：“得之矣，汝试作数字。”子书以示之，师熟视曰：“汝转背反手向予，试书符汝手，握之见官云云，则无患矣。第不得私视掌，则符泄不灵，且致大患，慎之慎之。”子诺，听其书毕，亟握而去，自投公堂。官果诘问，子痛哭不对，官怒呼杖，子如师教，膝行而前，舒掌向官，官视其左手，曰“妻有貂蝉之貌”，其右手曰“父生董卓之心。”官掷笔与之曰：“书来。”子书以献，官对其掌，字迹同，遂叱其父曰：“老而无耻，何讼子为？其速退，勿干责也。”
　　
　　某甲者，家小康。有中表某乙，孑然一身，贫而无赖，屡屡借贷，亦小周之。时值冬季，乙又向甲贷百千偿债，甲怒其无厌，挥诸大门之外而闭也。乙始而叫骂，继思无以对债主，遂缢于檐椽之下。甲久不闻声息，出后户探之，见悬尸，恐甚，幸暮无知者，亟操巨金，往投讼师。时师方与数友为叶纸戏，甲备述来意，师曰：“予戏大负，无暇虑也。”甲出金献，师曰：“汝亟回解尸下，毋令外人觉，再来有说。”甲受计往，释尸又至，则命其观局，约三时许，甲屡屡祈请，师曰：“汝再回，悬尸故处。”甲曰：“仍害小人，何以释累？”师怒曰：“汝违吾教，看汝破家也。”甲惧而从之，又至，师笑曰：“何不惮烦耶？汝回高卧，明日有叩门者，不得应，俟官至，唤汝方出，若诘问，则求验而已，不必辩，自有脱汝计。”甲如教。次日，方保见尸，唤甲不应，即报官。官至呼甲出已，解尸审视曰：“汝识是人否？”甲伪睨之曰：“小人中表也，何以死小人门外？”官曰：“汝有仇乎？”对曰：“无之。”时方保隶役皆瞷甲财，告官曰：“死者既为某甲之戚，必威逼所致。”官怒曰：“予视尸领缢痕二，一浅一深，是移尸以图讹索者。汝等既诬甲威逼，必汝等为之。”叱杖保役，仅命某甲蠲棺以葬。
　　
　　某生者，与同村之富室某姓中表也，素为司会计。某富室夭亡，仅遗少妇而无子，富室之族争欲入继。妇曰：“未亡人年未二十，若继幼嗣，不善抚育。若继长者，恐贻口实，请俟数十年，得为老妇则惟命。”族人无词以答，然知其少艾，必不能安于其室，将乘隙以图之，贿仆婢以伺之。妇果与生通，始犹朝至暮归，继则与妇同寝处矣。族人得确耗，约仆婢启关，群哄入寝室，生与妇皆裸卧不及遁，连卧具卷而缚之进入城。喧传村落间，生之妻闻信大恐，亟叩讼师之门而求救，师曰：“奸已执双，何从置辩？能从我计，尚可为也。”妻曰：“生死惟命。”乃嘱其披发毁妆，唤健妇扶而去之。其时漏三下，晚衙已闭，巡罗之役见执奸至者，谕令姑停班馆，俟早衙呈报。于是安置生妇于密室，而群坐外室以待旦。师密持重金，偕生妻饮泣而来。役识讼师，佥曰：“先生何为暮夜至此？”师指生妻曰：“是为予外妹，所执之男子，其夫也，妹误谓杀奸，则夫已死，痛不欲生。予曰：‘执奸者为族人，焉敢杀？’妹不信，必欲一睹夫面，予故偕来。”语次以金授役，役笑曰：“既为先生妹，请至密室观之，无恙也。”健妇扶妻入，未几天曙，传呼放衙，师亟唤妹出，仍披发掩面，唤舆送归。无何，官升座，讼者入告，命役将生与妇入帏而给衣。生出，诘之曰：“儒者作奸犯科可乎？”生曰：“夫妇居室，人之大伦，何为不可？”官曰：“被执者是汝妻耶？”生曰：“然。”官曰：“乌得同宿某家？”曰：“生与某姓至戚，向为司事，戚某死，其妇少寡，生欲别嫌，是以偕妻同居，不意族人误执也。”遂唤生妻出，众见非妇，气馁而不敢辩，遂杖族人而释生夫妇。二人归，厚酬讼师。
　　
　　某甲者，在海昌城外业丝。其伙某乙，柔和而口给，能罗致客商，甲业藉以日隆。乙忽辞去，在城内自立丝肆，客商去甲而就乙，于是乙兴而甲将败矣。甲恨甚而无如何，恒对其戚友曰：“予必杀之。”是日，甲与诸友聚饮于城中之酒家，又论及乙夺业事，怨詈不已。一少年微哂曰：“庸奴焉敢杀人？徒喋喋乱人意。”甲已酒深，闻是言突然而起，窃携酒家之斧，狂奔出门。群友追持之，均怒少年。少年恐，谢过而笑慰之，遂息，咸护送回家，意犹忿忿，坐而不寐。延至四鼓许，闻家人睡酣，携斧潜出，越城缺叩乙门，缘乙有心计，素必自起应门，甫拔关，甲突砍其头，弃斧而遁。家人闻声出视，乙脑裂而死。闻诸官，官往验，见斧柄书某号，某年月日置，遂执酒家至，诘之，酒家曰：“无论小人与乙无仇，且有杀人而不遁者乎？是斧被窃，遗害小人也。”官曰：“昨饮者有口角否？”酒家曰：“甲与某少年争。”遂唤少年至，陈其始末，拘甲而鞫，不认，严刑乃承。已置狱矣。甲之妻子遍求邑之名讼师而谋之，佥曰：“杀人者死，古今一律，虽诸葛复生，亦难更议。”有狂生戟手而笑曰：“虽然，汝有家业若干，如不恤赀，尚可为焉。”妻子曰：“愿倾产听命，可得二千金。”生曰：“持金来，莫问出入。先教若夫忽认忽翻，以缓其狱，予入会垣谋之，半载可释。”妻子叩首去，众皆大笑而散。生携金赴省，觅廉访司之吏，询以近日盗案。吏曰：“汝邻邑语儿甫送大盗至，尚未过堂。”生大悦，即贿吏，愿一睹大盗。吏为转贿司狱者，引生见之。生笑问曰：“汝何为盗？”盗曰：“小人家无恒产，而有父母妻子，累谋业皆不遂，恃其旅力，掠以养家耳。”生曰：“今家已富耶？”盗曰：“赃被官起，何富为？”生曰：“汝父母妻子今有养耶？”盗泣曰：“小人死在旦夕，何能再顾？”生曰：“有能为汝养家者，汝再承一杀人事，汝父母妻子得安饱而汝不加罪，愿乎？”盗曰：“斯世焉得有是好人？虽十死愿承也。”生曰：“予愿以千金俾汝家人为活计。汝过堂时，宪司必诘问他案，汝即承某年月日，夜在海昌城内某酒肆饮，窃得巨斧，启某乙丝肆户，有老者持灯出，被执衣裾，情急图脱，杀之而遁。如是而已。”盗允诺，亟召其家人至，予之金，盗感甚。未几过堂，复承是案，宪司查无申报者，即行文诘问，官吐舌曰：“有是哉，严刑之下，何求不得？几误是狱。”急破械释甲，而具盗案以报。
　　
　　调白
　　
　　盗之为道大矣，自响马老瓜，以至丢包绺窃，名目多端，神乎其技者，见诸载籍已不乏人。又有所谓调白者，益超出其俦而近乎神怪。有曰“下八洞”者，人之财物，一过其目，即能摄去。其最者曰“上八洞”，无须露财，与人同止息，即知其囊中物数，默运潜移而不觉也。闻有楚商胡某者，为其主收债，朱提盈箱，买舟而返。途遇一客，负箧襆被，呼舟共济。舟子辞之，胡悯其孤，招之同艇。其人谈甚豪，襟怀慨爽，胡甚乐之。饮食与共，谈数日，觉其非士非商，益畏而敬之，恒投其所嗜而助其不足，客甚德之。
　　
　　将抵其处，乃谓胡曰，“别有日矣，余有所言，得无惊骇。因公长者，敢以实陈，誓不为公害也。”胡曰：“吾二人，虽邂逅之交，亦云睦矣，请直言毋隐。”对曰：“余上八洞也，始睹公舟，知为重载，既蒙容纳，益知有货若干，已移我箧中，请公验之。”胡骇其所言之数相符，亟视箱，则封识如故，已空诸所有。客启其箧还之，曰：“我不忍欺公，然前途有友短腰缠者，乞假五十缗，约某日必偿公舍。”胡曰：“囊中物皆客所赐，敢不惟命！”如数与之，客谢而起，一转瞬已登彼岸，离舟尚十余丈也。胡愕然，归告主人，疑信半之，即胡亦不计其偿否。至日，有衣冠华焕、仆从如云者投刺谒胡。出见，客即调白者，款之益恭，客喜而退。胡送出门，曰：“所借之资，已加子金，而纳诸主人之椟，且有以益公者，后如携金出外，必以稻米一撮实封中，则不受暗算，谨志之。”胡再拜谢教，客去，主人启椟而子母无亏，始信其伙，而知天下果有异人也。
　　
　　芗厈曰：此侠客也，古今恒有之。第茫茫宇宙，斯人安在耶？俾予遇之，愿再拜而投诸门下，习其术，抽取天下贪墨之财，以济四穷而助公举，不亦快哉！
　　
　　刘智庙
　　
　　刘智者，不知何许人。不事生产，而性好施舍。家资荡然，妻孥无存，流离失所。至山左德州，通衢之侧，有古刹存也，户毁垣倾，殿廷将圯，僧众皆散。智往托居而丐。但庙虽破落，香火犹存，每年四月八日，近村之人必大举庙会，商贾云集，百货俱陈，以席结棚，列分街道，居然闹市。而庙之三面，为不逞之徒大开赌局，银钱出入，盈千累万，童叟勿欺。智日游其间，不觉心动，乞得数钱，姑以压宝，随其意之所至，无不胜者。旬余，将前后左右所有赌局之资本，咸归智一人矣。计之得金钱数万。或劝之开业成家，以为富室，智慨然曰：“余丐也，而暴富不祥，当思有以禳之。且余孑然一身，与僧等耳，愿以资修复庙宇，而奉其香火，得保首领以没，神之祐也。”乃遍拜绅士，为之助力，鸠工庀材，拓疆启宇，顿改旧观。俾智主持其中，而四方士君子之道出其间者，咸游览也。至今相传百十年。凡历是境者，莫不呼之曰“刘智庙”。
　　
　　芗厈曰：富贵者造物所不惜，往往有无意得之，而其所最靳者，惟名也耳。历溯古来帝王卿相及文人学士，为野人妇竖之所知名者，能有几人？噫！生前赫赫，死后冥冥，如恒河沙数。彼刘智，丐也。一念之善，百世之贤愚悉知其名，超出于寻常帝王卿相、文人学士之上。且庙皆以神名，而是庙居然以刘智名之，纵日后庙有废时，而智之名千古不朽，缘此站地名即称刘智庙故也。是诚何福以享之哉！况天下之善男信女，施舍千万以开创庙宇，至今冥没无闻者，亦不知凡凡。噫！刘智何幸而得此名也耶？
　　
　　吴桥案
　　
　　燕都南吴桥县之连镇，布市也。居是地者，半以贸布为业。有肩贩张乙，恒负布西方求售，出或两三月一归。年二十余，家仅老母，为之娶妇李氏，娇而荡，夫妇甚相得。弥月，张仍出贸易，妇不安于室，日游邻里，姑劝之不听，教戒之则怒目视，反唇稽矣。
　　
　　有武生许三者，城居，随父设肆于镇。父因老病，俾业其子，而养疴于家。许三恃衿无赖，好与恶少伍，而游猎于色，不逞之徒利其资而助为虐。一日，与李氏遇诸途，艳之，访诸恶少，或告之曰：“此吾邻张乙妇，其夫负贩外出，恒在我家游荡，可以利诱之。”许三喜诺，订约而去。其人归，与妻谋。妻曰：“是不难，使许君伪为吾弟也者。俟妇来亦来，吾夸其富饶，以欣动之，妇若不避，吾让之隙，则事成矣。”其人告许，盛服而往。妇适至，欲避，邻妻以其弟告，牵衣命坐。妇斜睨许，许故卖弄姿首，渐与调笑，妇赧不言。邻妻曰：“吾弟非外人也，烦嫂相陪，吾具膳去。”妇口言归而身不动，邻妻出，反闭其户。许搂妇求欢，妇索服饰，许允之。相将入室，事甫毕，而邻妻至，妇羞惭无地，邻妻曰：“若欲不泄于人，必长与吾弟欢好，犹弟妇也。吾何言哉？若不常来，吾且播扬之，勿悔。”妇喜诺。由是许为之易新衣，备首饰，居然完好。姑诘其所自来，则以母家对。姑知其无父母兄弟，大疑之，访得其端倪，禁妇勿出，则骂鸡詈犬，搅扰不休。姑大不堪，俟子归告之故，立命休弃。张乙承母命，不得已与手书而逐之。
　　
　　妇泣去，无可归，乃投许而尤之，许曰：“今长为我妇矣，不得受恶姑气，尚不慊于心耶？”乃置宅相处，越数月，供亿不支。复与恶少谋，佥曰：“是非尔真妇也，可使之娼，征其夜合之资，不但衣食有藉，而致富不难矣。”许喜诺，逼妇接客，妇畏鞭笞，不敢不从也。张乙自出妇后，负气去，半载而回，与妇情犹未绝，访知为娼，潜往视之。妇见痛泣，且告之悔，牵留共宿，而还其手书。张乙归，不敢告母，正无可如何之际，许知是夜有客，而不知其为本夫。次日往索资，妇无以应，裸而挞之，妇以实告，许复与恶少谋曰：“殆矣，本夫已反其手书，若以占妻讼我，奈何？”佥曰：“彼经纪人一时计不及此，必将复来。俟其来时，吾等伏于左右，群起捕击，使惧而逃，似可绝迹。”许唯唯。未几，张心果不息，又至。甫扣门，伏发群殴之，诈死，伏不动。许曰：“殆矣，不过惧之而已，奈何置之死地？罪将在我。”众哄然散。
　　
　　张知众去，觉遍体受伤，不敢见母，匍匐至河干，趁舟入邻邑。夜扣行家，其主素识，惊问其故，张以酒后与人共殴，既被人伤，亦复伤人，求为调治，而谋避匿行。主为之延医，伤痊并为合伙，贩布于口外。当是时，连镇河干，芦苇中有浮尸。亭长报宰，宰验明遍体鳞伤，似群殴致毙而弃于河者。面目已败，莫辨谁何。宰为棺殓缉凶，标召尸亲而已。乃张乙之母，数日不见其子归，寻访无着，或告以河干之尸必其子也，母信以为然，即投宰，告许三谋妇杀子状。宰启棺使认，母亦难辨，因报仇心切，睹尸衣上右肩有补缀处，谬曰，“吾子布贩也，其肩负布易破，吾以旧布，补以白线缝，是否，请一验而定。”遂洗验，果然。即提许三与诸恶少一讯，皆伏辜。已解审会垣，许父哀其子，思有以援之，或告之曰：“此尸诈也。张乙年少身短，此尸年老身长，虽面目溃烂，而身旁有须一缕，其明证也。”父悟，急为上控，而使其子翻供。司发首郡复鞫，游移无定，已逾年矣。
　　
　　张乙贸易获利，归视其母，母见之，喜惧交作。张问故，母实告之，使仍避匿。张曰：“不可。我本无罪，若使许三同抵，则我咎不轻，且终身不得居故乡。不如自首。”使遂投宰而陈其始末，宰大惊，即偕往会垣，面告宪司。幸罪人未决，即出许，科以和奸罪，褫革荷校而已。张归安业，妇亦投回，哀求其姑，割指示志，改行为良，仍完聚也。
　　
　　芗厈曰：吾闻讯是案者，一老吏程姓，素以折狱为能。僚友佥尊之曰“老哥哥”。当许三翻供之际，历数问官，坚执不认，后值程尹谓之曰：“占妻斗殴之情既实，则死者是否本人，汝罪难逭。况承之未必即死，不承递相熬审，或喜用严刑者，或善于磨炼者，当此溽暑时，昼夜不息，得不瘐毙乎？与其速死，何如缓生，汝自度之。”许三感悟，痛哭承认，供招乃定。程尹傲于众曰：“诸君逾载所不能决者，老哥哥片言定之，鞫狱之能，不敢多让人矣。”正众口交相赞叹间，吏报吴桥令带领已死复生之张乙投首，太守命释许三，众乃粲然曰：“老哥哥竟是鞫狱神手，死人审活矣。”甚矣，定谳之难也。
　　
　　第五卷
　　
　　谈鬼十二则
　　
　　客有善谈鬼者，怪怪奇奇，无不极情尽致，不胜录取。予采其可作笑谈者数则列后。
　　
　　吾邑有朱桥镇，布市也。贸布者五鼓毕集，黎明而散。忽途人相戒云。“桥左有一大鬼，高丈余，白衣冠，被发执扇，眉目下垂，口鼻流血，世所谓无常鬼是也。见者咸弃物奔逃，迟则惊毙。”以故市为改。时庄农王二者，家有急需，不得已，于寅刻携灯负布趋市。至桥左，遥见大鬼昂然来，王骇极，灭灯潜入桑林内，猱升树颠，藏丛叶间。时月色朦胧，鬼不及睹，行至桑林外，喟然叹曰：“明明一人来，倏忽不见，妖耶？怪耶？”语未竟，又一大鬼来，服色面目相等，向前拱其手而过。前鬼曰：“噫，是矣。吾等费心计逐客至此，而为彼所得，当抽分其贷。”遂大唤后鬼回索分也。后鬼瞠目直视，忽扬大掌，拦腰一击，前鬼扑地，首与上下身及两臂跌分五截，俯捏之，得青烟二道。解佩囊纳讫，长啸而去。王二犹不敢下树。至旦，见行人结队来，始呼救，众集而后逼视，则鬼之首系纸糊者，两臂与手削木为之，上身一人、下身一人俱死。纸衣亦裂，始悟二贼顶接作长人，假鬼以行劫，而真鬼毙之，报亦巧哉。
　　
　　有钱、刘二役者，奉差勾摄人。知其人狡甚，夜往拘之。距城约二十里，一役持灯，一役执牌，行五六里许，钱谓刘曰：“吾有腹疾，予吾灯，将觅地大遗。尔前进某村，市尾有里保茶室，在彼俟吾。”刘诺而去，比及市尾，夜深户闭，无停留处。回原路，见市中一室，隙逗灯光，隐隐泣声甚悲，门外一人影贴身窥探。刘意为钱遗毕而来窃窥妇女耳，欲戏之，俾不敢作声，潜以中指挖其尻，其寒浸骨。突然回首，则眸出舌伸，发披血结，现缢鬼形。刘大惊，触板而倒。邻人闻声出视，识为县役，已痰涌气喘欲绝。邻人大呼，市众皆集，而钱亦至，正扶救间，室内亦大呼救人，众踹门而入，则少妇自悬于梁，其翁姑年老不能解脱，众为之卸救而苏。询之乃翁，知妇为姑虐，半夜轻生。缢鬼求代而窥之，为刘役冲散，此妇之命不应绝。而刘亦渐愈，惟右手全黑，经年始退。时人称之为“捣鬼手”。
　　
　　陆都阃充卒伍时，出境迎上官至中途，闻上官遇雨而退。陆回，雨益大，衣履濡湿。道路泥泞，见旁有小楼一楹，趋避檐下。天将暮而雨不止，叩门借宿，少妇拔关出曰：“夫男入城未回，不便留客。”陆示之佩刀号衣曰：“吾行伍中人，正直自矢。今进退无从，只求楼下一席地耳。”妇哀其穷而纳之，且赡以粥，给之灯与薪。妇登楼阖户而纺，陆以薪为褥，趺坐啜粥，然火烘衣。约三鼓许，有老妇由门隙入，陆骇然禁声，以观其所为。老妇若未睹陆者，以一杖置门侧，望中溜再拜，匆匆登楼，闻与少妇言甚欢，未几悲声辛语，既而大笑。陆取其杖阅之，倏变为麻绳，甫坐于身下。而老妇下楼望中溜又拜，回身觅杖不得，始见陆，知为所收。告曰：“老妇恃杖而行，客须见还。”陆不答。老妇倏变为少艾，柔声怡色以哀之，陆仍不答。倏变为厉鬼，目凸口凹，耸肩鼓腹，望陆吹气，则冷风入骨，寒不可当。陆正襟御之。然老妇作气甚难，喘息片时，方能再吹，则不及前之冷甚，三吹则无力矣。陆笑曰：“汝能吹我，我宁不能吹汝？请还汝气。”亦鼓气吹之，则老妇胸腹皆洞，乃连吹之，化为浓血，转眼成灰，腥臭实甚。天已大明，陆不去。俟有叩门者，起应之。一少年入，睹陆而叱曰：“汝何人？敢入我室。”陆知为少妇之夫，语之故，曰：“与尔登楼，且救尔妇。”少年偕陆踏梯，推门不应，肩门而上，则妇悬于床，气犹未绝。共救之苏，问其故，妇曰：“夜有前村之某妪来，忘其为缢鬼。与我言终窭之惨，觉悲甚而泣，继又言伊证仙果，在极乐世界，可以同窥。遂以带作圈，望其中，飞楼画阔，金碧辉煌。不觉探首，则被悬系矣。”少年再拜谢陆曰：“若非足下藏其绳，则我妇作替代，而足下亦难明心迹矣。”自是陆得官渐起，至都阃府而止。
　　
　　陈生年五十余，犹应童子试。遇刺史公之目不识丁者，开场取士，哄传为幕客所卖。刺史公无以自明，于给卷时留心孤寒者，得陈生，知其老且贫，拔之榜首。幕客以文理平庸争执，刺史公召陈生而谕之曰：“知予置汝前列之意乎？
　　
　　汝文不及人，面穷则独胜，藉汝以息货取之谤，然学使未必怜贫，约计试期，尚有半载，汝须摒一切事，专心文学，以博进取，勿负予一片苦心也。”乃出朱提一笏，以佐膏火。生感激无地，即赴省垣，觅幽静之区，作用功计。适有寄榇之庄，小楼三楹，人迹罕到，赁价甚廉。生得之，闭户奋志，吚唔昼夜已数月矣。一日将昏，闻屋内隔板上作爆声甚厉，生凝目注视，板隙处现人面如钱大，谛审之，则渐巨，以至额顶粱而颐着地。颧阔满板，两目如箕，视生而笑。生胆素壮，乃肃衣冠，再拜而祝曰：“予寒士也，见知于刺史，谬列案元，谅今科一芹可采，若从此连捷，当盛设以祭。请收尊容，勿以骇人是幸。”巨面笑口大开，惟无声，忽墙角伸一小手，未几盈丈，以巨指划大面作羞状，转瞬而没。陈是年入学寻卒，鬼预知其无禄，揶揄之耳。
　　
　　葛生者，屡试不售，纳粟入监，以狂士自居。好饮酒使气，下元节随族众祀墓，食祭余而醉。众皆避去。星月已上，兴犹未尽，盘垣于丛冢间，忽睹西北茂林中，隐隐有三四人席地饮酒，生喜而前，见三男一女，皆沉吟构思，若有所作，然皆非文士。生呼曰：“公等豪兴，容狂生否？”一老者似曾相识，起迎曰：“葛先生来矣，汝等勿班门弄斧，贻笑方家。”众皆拱生入座，酌之，酒饭皆冷。生曰：“公等为诗耶？文耶？某愿领教。”众曰：“鄙人何以能文，欲凑酒令耳。”生请令式，老者指少女曰：“此红姑娘，吾乡名妓。渠所出令，要说一字，拆之则成姓名，合之则成事业。须切身分，泛则受罚，故难措耳。”一人曰：“予得之矣：林二小当禁卒。何如？”妓首肯。一人曰：“白七当皂隶。”一人曰：“丘八是兵。”妓皆颔之。生曰：“金同是铜匠。”妓笑曰：“铜臭则有之，匠则不切。”罚以巨觥，生苦思不得，争执前言不谬，妓曰：“敬为先生代。”倩笑曰：“牛一是监生耳。”生大怒挥拳，众皆长啸一声，冷风侵肌，毛发皆竖。生不禁自倒，作猪吼，觉口鼻间渐被填塞，而手足苦不得动。有笑者曰：“红姐给此等文人吃土，在所应得。吾恐填实心孔，将来连金同亦不能道矣。”哄然大笑。生正胀闷欲绝，遥闻火枪声，众始散，幸猎户来扶救之，生始得命，而狂气顿除。
　　
　　中表诸行泉者，胆识俱雄，为予家起租赴乡，舟抵其地，时已三鼓。凡收租者，须中夜至佃家，虑其藏匿米谷，使之不及防也。行泉登陆持炬，从者负器执械前行。道由小市，前徒奔回，骇相告曰：“市中有大鬼当道，不能越过。奈何？”行泉哂曰：“此又朱桥镇之伪鬼耳，予人伙矣，何足畏！当为地为除一害。”乃执炬前至其所。鬼身坐楼房，巨足踏地，首当在霄汉间。所衣白袍之前幅，披十余家门面。行泉以炬然之，火直上冲霄，率众急遁，伏于舟中，卒不闻有救焚之声。黎明复至其所，仅存纸灰一大堆而已。楼椽如故，无焦灼痕。或曰：“此魍魉也。”真耶，伪耶，使其真也，则鬼衣无质，乌得有灰？使其伪也，则纸然必及于屋，且此人之身体安在？是诚不可解矣。
　　
　　吾乡俞少宰，少时有书呆之目。与同人集课某旷宅，其内室素有缢鬼，白昼现形，人不敢居。有顽仆窃窥之，则未申之间，梁上有绳垂下，悬宕久之，忽结为大圈，渐抽渐小，作爆声而灭。每日不爽。仆约其伙，缚鸡于竿头，由窗隙入其圈套，一收而鸡绝。众哗然奔跑。俞闻之，诘得其故，与同人约，欲以身试之，佥阻不听。次早，命仆粪除，就其梁下设一几一座，俞携文一册入室，闭门高声朗诵，同人伏于窗下，以观其变。日晡，俞忽停诵，既而自诉其穷曰，“予为学已久，而不得高捷，家累又重，与其以措大困，不如死休。”遂大哭。同人恐其入迷，正欲相救，俞复大笑曰：“予得鬼矣。”众排闼入视，俞以左手执一灰色鸭，鼓翅不鸣，唤仆以刀来亲宰之，命速烹。谓众曰：“有不食鬼肉者，罚作东道。”乃酌酒共啖，昧不及常鸭而有泥土气。众叩其得鬼之由，俞曰：“予读文俟之不至，故作悲辛，一妇人自梁坠于怀中曰：［先生毋自苦也，肯偕入仙境，则世务不足道矣。］予问仙境何在，妇教以袜带作圈，探首可得。予遂作圈，以套妇人之首，而执持之，转瞬间化为鸭矣。”同人乃赠以号曰“赛锺馗”，又曰“白食鬼”。
　　
　　有山右孝廉，携其仆名邹仓者，体大而声洪。赴礼闱投邑馆，而人已满，孝廉贫不能他适，哀诸馆人。执事者曰：“后有一宅不利居者，如不得已，请权寓之。”孝廉欣然就宅，与其仆同卧起，然各有戒心，往往秉烛达旦，半月安然无恙。一夜漏三下，门忽自辟，阴气凛然，有美妇入宅，向孝廉流盼微笑。孝廉恐，大呼邹仓，仓于睡中惊觉，高声答应。美妇惶骇，退跌座上，色变气绝。是时，寓客闻声咸集，共睹美妇，作时世装，服饰富丽，俨然人也。公议连座迁于煤室，反关以俟之，如至日中不变，则闻诸官。明日启关入视，空有一座而已。自此宅竟平安。客笑曰：“邹将军之威大矣，其相似者尚足以吓鬼，无怪世之妄人依傍大人先生门户以吓人也。”
　　
　　赵三官者，依缎行作伙，年轻胆壮，闻人言有鬼处则往骂之。其妻父诞期，假主人新袍而往，贺毕饮入醉乡。止宿不听，踏月而归。道出义塚，忽有墙阻路，左右旋转，四面皆然。赵醒悟曰：“旷野何得有墙？其为鬼作祟无疑。”遂拔身佩小刀，戳之则洞，觉墙软甚，闻墙外愀然曰：“壮哉，杀一鬼矣。”复戳之，曰：“勇哉，杀数鬼矣。”连戳无算，而墙竞无矣。踉跄奔回，向家人夸其杀鬼之能。家人曰：“汝何衣袍去而剩短褐归耶？”赵俯视之，其袍之下幅，戳无数孔，竟变为百结鹑衣，始悟鬼所为墙者，即以其袍幅蒙之，谬称勇壮，俾自毁其衣，无以对主人，赵悔恨欲绝，而无可如何也。
　　
　　冀北某武举，好散凌善类，不信鬼神。中年仅有一子，爱同珍宝，暴殇，武举怒登城隍神之戏台，裸体辱骂，观者环堵。未几，超跃下台，狂奔至神前，俯伏如有扑之者，两臀现紫黑色，哀叫不敢。又曰：“罪该远戍，敢不领受。”
　　
　　遂起着衣，疾走至家，告其妻曰：“伯爷谓我不敬，予杖一百，充发烟瘴，有押解之鬼使在，速具馔焚帛，毋稍怠。”并取百金，摒挡行李，即日起程，直抵滇南，就有烟瘴处，为人佣工，至今未敢擅离。噫，世之获咎于神明，闻有在疾革时被谴责者，以肉身昭昭遣戍，直闻所未闻。噫，异哉！
　　
　　道墟章雨北有二子，年甫五六岁，出入中庭，则必各持钱七八枚或十余枚而回。雨北意为伯叔所与，初无疑议，嗣与伯叔言及，皆无给钱事，始询二子。其长者曰：“中庭有乌帽绛袍人，每日早晚必在座，见则与钱。”是晚，雨北嘱其子出，潜窥之，果如所说。突前擒捕，绛袍人怆惶登几，扑入镜屏而灭。捧镜视之，始知即玻璃中所绘之天官像也。毁其镜，有血流出，而怪绝。
　　
　　又有蔡大官者，夜眠楼上，三鼓许，闻楼下有唤其名者，起视无人，如是者三。蔡乃卷纸作炬，以大火照之，始见楼梯下一乌帽绛袍人，持时钱二千，掷地而去。蔡惧不敢收。次日下梯，则钱仍在。蔡本博徒，自信为财神所赐，赍入博场，将以求大采也。适官司访拿，连蔡缚去，荷校月余，而其钱亦不知所往。或曰：“章雨北幸觉之早而绝其怪，蔡大官贪多而受祸。假使雨北亦贪得不问，则二子之祸必大。”噫，自来之财尚不可受，而况非分之求？君子于此可以鉴贪。
　　
　　会稽张孝廉三雨，寓京师。由扬淑胡同迁黄罴胡同，眷属下车之际，其婶氏忽作男子状，高视阔步而行，且三雨呼曰：“来，予与尔言，知尔丙子获售，予在阴曹亦增光彩，尚不忝为予子，其勉为勤学好善之士，毋自满及轻薄改行，则功名有在。”三雨闻之，居然其亡父声音笑貌，涕泣而拜，婶狂笑曰：“父子相聚，大喜事也，何悲为？予饥矣！”其具馔以进。索巨觥饮酒，大啖鱼肉，饭亦倍常食。毕，出后院似欲小遗而仆。众扶之入，渐苏，则为婶氏之言，问之，不自知矣。
　　
　　又越人某，二十余岁而亡。逾年，其家婢出买物，忽大步登堂，对其主母揖曰：“嫂一载相别，身其康宁？”嫂骇然曰：“汝中邪耶？”笑曰：“毋恐，吾尔叔也。”据客位坐，语操南音，曰：“大哥好心，欲令五弟归吾榇。但五弟非人，不可托，不如附粮艘为便。”此事仅夫妇有私议，外人无知者。嫂问曰：“叔在阴司作何事业？”对曰：“吾生平无过，城隍神录吾为吏，职司考察，每闻土神报大哥作好事，则吾欢欣踊跃。报坏事，则吾寝食不安。嫂须劝大哥多积阴功，自然逢吉。”嫂指其幼子曰：“大哥仅有此儿，多病而弱，叔既神灵，祈默佑之。”笑曰：“天道无私，积德荫子孙，自然之理也。吾何能为？”又曰：“吾屋漏矣，凄风冷雨触骸甚苦，祈嫂修之。吾为此事恒欲相告，不得其便，今因公过门，附婢暂见，不可久留。”遂起，出门既跌，复起，则仍婢也。遣使视其棺，果有小孔，为补之加漆。是冬其兄在外，不知前事，以千金属其五弟回南贸易，便带灵柩。路由京师，为优伶所迷，挥金立尽，货其行囊而逸，榇则弃于旷野，未悉后能归否。
　　
　　又沈咸，钱塘人，自少应童子试不售，郁郁至五十余岁而卒。送殓之客盈门，其妻抚尸号泣，仆而复起，大步出堂，遍拜宾客，慰劳再三，内有闻人孝廉者，是其生平好友，执手嘱曰：“我之后事，阁下任之。我之神主，阁下点之。”家资何存，妻子何度，絮絮不休。客始知为咸之魂附其妻也。孝廉曰：“阁下肉身尚在，何不附之？”而生乃手指孝廉而哂曰：“不通不通，人之所以得生者，气血耳。此身气绝血凝，何以能生？”孝廉曰：“我闻死则魂入阴司，阁下何不一行？”又哂曰：“阴司何在？我自病革后，魂与体离，飘飘然无所归，只闻妻哭过悲，欲前慰之，不觉合而为一，然支持甚苦，刻刻欲分，想不能久住矣。”语毕而仆，扶之入帏，则仍妻也。传曰：“鬼有所归，乃不为厉。”三人者或远离庐墓，或未正首邱，或神魂失据，咸有为厉之端者。然宇宙之宽，群黎之众，死者日以千计，其中不得其所者不知几几，何绝无影响。或曰：“使死者人人附生者而言，亦属寻常事矣，奚烦足下记之？”对曰：“唯。”
　　
　　孝女
　　
　　国家设官分职，佐朝廷以安养百姓者也。乃竟有不然者，莫如前朝仕宦之强争，以鱼肉乡愚为胜，故有宁使官家放火，不许百姓点灯之谣。即如江左某巨室，叔侄相继为宰辅，子弟之职居清要者数十人，天下名公巨乡半出其门下，雷令风行，极一时之盛。是应绵祖德报君恩，以长享富贵耳。畴知其弟某学士，因疾家居，伺应之强奴悍仆以千计，分班值日，统于老奴。其放班闲旷之时，成群结伙，占据于茶坊酒肆，搅扰不休。有何姓者，携其妻女在宦宅之左近开设酒接为业，其悍仆日来饮馔，不但逋欠者多，且一纵性逞兴，则号呼达旦，何厌苦之，以酒尽为辞。诸仆大怒，群搜其室，得酒数甕，叱问曰：“此非酒耶？奈何欺我？”何方强辩，一醉仆举甕以击何首，立碎之，漫骂而归。谋诸老奴，告主人以房佃何某不给赁值，使仆索取，伊触首于墙，思饰伤以抵赖，不意力猛自戕，请杂治之。主人从其言，使鸣诸县尹，甫闻何妻之报，又得宦词，草草验讯，竟以自戕定谳，反欲追租完案。何妻茹痛携女，遁于省垣，含冤莫诉。
　　
　　女渐长成，姿容艳丽，远近莫不知其美者。恒与母言及父仇，则恸不欲生。自名曰“仇”，志不忘也。及笄之年，媒媪造门，问字者踵相接。其母曰：“我女自幼矢志，无论小家巨族，为富为贫，为妻为妾，只须能击强宗，戮悍仆，与父复仇者，以身事之，毋需纳聘。”闻其言者皆咋舌。时有分镇大将军，宗室也，值社会之期偶出，见女艳羡之，谋诸从官，探得其故以告。将军曰：“孝女也，吾当成其志。”密陈于帝，帝怒，遣缇骑提学士问实，籍没其家，谪戍边陲，而置奴仆于大辟。女请得其仇首以祭，偕母投将军，愿长为侍婢以报。
　　
　　义仆
　　
　　江左望族某氏，其父为太守，贿赂公行，纳资至数十万之富，犹孳孽搜求。有司阍之仆高禄者，恒劝谏其主曰：“非义之财，悖入者必悖出，况膝下仅有一公子，若恃其富有，则志气纵佚，恐不得上达矣。”太守心是之，然不能从也。未几太守夫妇相继卒，禄护其眷属回籍，少君骄甚，禄裁之以礼，少君怒，立逐之。
　　
　　自禄去后，益无忌惮，日挟千金，觅局纵博，不尽不归。于是为利之徒，从而诱引之，不数年家财罄尽，货及房产，万金之业，甫书契券，不及转手，一掷而去。渐及衣物，又数月而空诸所有。家人星散，即其相与之淫朋昵友，亦引避不遑，遂与匪徒为伍。登城席地之局，犹日为之。不觉囊空爨绝，仰屋而嗟。其少夫人，江南宦室之女，美而贤，惟拘以顺为正之义，从无反目事。是时牛衣对泣，正无可如何间，有匪徒索逋登门，瞥见少夫人，谓少君曰：“尔家有如许大财，犹诈贫耶？”少君曰：“无之。”匪徒笑挽之出曰：“适所见之艳者，是尔妻耶？”少君曰：“是也。”曰：“是值千金，能舍之，则不患无资。”少君叱曰：“是何言欤！我纵贫窭，为一邑之臣族，非但不能卖妻，亦谁敢娶之哉？”匪哂曰：“呆哉，有此尤物，既不能自活，又不以与人，同为饿殍，奚济于事？若载往远方，则苏扬妓室，必重价相求，诓而货之，其谁得而闻哉？况尔得此身价，不仅宿逋顿清，依然裘马翩翩之佳公子矣。方知我辈之深谋远虑也。”少君踌躇不忍，群匪力赞之，意遂决。归谓其妻曰：“升斗难谋，何以度日？闻汝兄弟有告养亲回者，我与汝投之，必能相济。”少夫人愿见其母，欣然从之。遂假资匪徒，买舟赴吴下，匪徒已先至妓室，宣扬少妇之色超前绝后，可冠古今。鸨姥乐从，匪曰：“是犹良家妇，不可直告以故，须设法觐之，诱入汝家，则惟命是从矣。”匪与鸨姥伪作仆妇，传太夫人命，遣来慰问者，见妇姿容果如所说，邀少君去，以五百金立券，备衣饰，遣婢女，以舆迎之。至则门第轩昂，居然大家。登堂入室，奉有白眉神像，命之拜。少夫人觉有异，问太夫人所在，鸨姥笑曰：“尔已为本夫所售作我家新妇，我即尔母，何来太夫人耶？”少夫人悟入骗局，忿不顾身，以首触墙，只求速毙，幸人众拦拒之，得勿伤。鸨姥怒喝健妇五六人，拥之入后楼，尽褫其衣裳，以巨索反缚手足，悬于梁，鞭挞无算，体无完肤，训之曰：“从则锦衣玉食，惟尔所欲。否则日三百鞭，求死未得。”少夫人悲啼不答，日夜不绝声，勺饮不入口。鸨姥无可如何。
　　
　　适其楼之东有参业主人，闻其邻哭声哀恸，旦夕不得宁，心为不平。乃召鸨姥责之曰：“吾知汝家勒良妇为娼妓，不从则威胁之，事本不可，今更忍心害理，惨不可闻。若有伤人命，势必累及邻人，汝不改过，吾当预鸣诸官矣。”鸨姥谢过，且曰：“妇人水性杨花，未有不可教训者。今此妇铁石居心，实所罕觏。”主人悯其贞烈，愿见之。鸨姥引至楼上，望见颜色，大骇而退，曰：“吾给汝值，此妇归吾可也。”鸨姥敢不从命，使数人扶而去之。是时少夫人手足痹弱，不能自主。比及门，主人使健婢负之入，设座于中庭，纳少夫人上座，主人具衣冠，率妻妾子女再拜，跪而告曰：“老奴数载睽违，讵知少夫人受此大辱，奴罪通天矣。”少夫人熟视之，始识主人为高禄。悲噎而语之故，禄亦挥泪曰：“奴早知少主之不能成立，不意其败类至此，奴闻大舅爷督学滇南，二四两舅爷供职词林，太夫人在都中康乐，讵知少夫人若是窘辱耶？奴当先遣儿辈入都报闻，然后奴夫妇亲进少夫人归宁可也。”遂供奉于高禄之家。
　　
　　惟少君卖妻之赀不久又罄，怨及匪徒，匪曰：“尔妻此际想必名压花街，宠专金屋矣，乘其盛时，我等偕往妓室，以买良为贱，诈彼假母，不惧不发财也。”从之。鸨姥正怒无可迁之际，闻若辈言，操杖逐之。匪挟少君鸣于县，其大令为太守之门人，见词骇然，正欲勘其事，适高禄闻之，夜见大令，达其情曰：“少主来，不可使知之，恐搅扰不已，则少主母与小人皆不得安其所矣。”遂出四百金，请以官项断与少主，劝令改过谋生，尚可为也。大令义之，从其言，传少君与匪至，重惩匪徒，与少君金而教之迁善。禄始送少夫人入都，依其兄弟以终。
　　
　　芗厈曰：嗟乎，孝也而在女，义也而在仆。彼俨然人上者，反以不孝不义成其名。此古今之变局，亦运会之迁移，所以明季缙绅为闯贼拷掠者，自取之也。
　　
　　刘大汉
　　
　　越人陆客，道经山左，见有身长一十二尺之老叟，首大十围，腰圆两抱，拳如巨钵，腿若堂柱，驱牍十余头，以三犁并耨，往来甚驶。陆异之，值山雨欲来，趋避树下以观。见壮者担觔饼八枚，牛脯一甕来饷，叟亦止树下食之，顷刻一空。陆更骇异，询其姓氏年岁，叟曰：“我生之初，于今两周甲子又五年矣。刘姓，无名，人呼我大汉，我漫应之。祖居是邑，世为农夫，有地一十八顷，耕以自给。子六人，今存其半，饷我者为曾孙。我日必耕地十余亩，以舒筋骨，否则体使不快。惟衣食甚费，一短褐需大布五匹，中衣三匹，袜犹半匹也。两餐需面二百五十六两，牛肉及白酒各三百二十两，如是而已，无他能也。”问其力，则曰：“我不自知，曾忆壮时皇帝东巡过此，山下有人熊冲驾而来，身与我等。侍卫之官挡之者，被摘心裂腹而啖。驾在危急，我不觉直前擒之，倒摔于地，而熊首碎竟毙。皇帝甚喜，欲予我一官，我对日，［小人野田愚民，文不识诗书，武不知战阵，何敢滥膺爵禄以误朝廷？］皇帝益喜，给我一纸书，知之者称之曰诏谕，地方官免我地粮，故至今无催科之扰。”乃出其诏书与客观，信不诬也。遥指其村落曰：“此皆我子孙之宅，昔我以一手托梁，一手植柱，身自创者。”客望之，虽俱土室，亦甚高大。客计其寿，时已一百二十五岁，力则万夫莫敌矣。归而告人，或疑其妄，然客诚朴人也，言当不谬。
　　
　　芗厈日，防风之骨可专车，长狄之身横九亩，巨人自古有之，不足奇。所可异者，富寿而多裔，立功而不居，惟圣人之邦，斯有此贤隐士耳。
　　
　　方幼樗云：论语古音古节，绝妙文字，唐人说部不是过也。
　　
　　俞生
　　
　　俞某，庠生也，即少宰公之裔，训读为业，馆于乡。夏日因事回家，夜与伯叔兄弟纳凉门外，纵谈而倦，不觉昏睡。漏三下，众已散，家人唤之醒，当街小遗，朦胧间觉灯光一闪，察之实无。入室卧，见二役持符来，以铁索锁之行。俞怒曰：“予生员也，纵有事在官，亦不得擅加刑具。”役哂曰：“既属儒生，犹不自悟，与至死不悔之下愚等耳。姑不与尔较，尔其见堂上者辩之。”俞无奈随之行，入城隍庙，忽睹灯烛辉煌，两行吏役约数百人，肃然就列，无敢哗者。一役先入跪禀，传呼带俞生入。一役拧链报门，牵至阶下叱跪，俞怦怦然，莫知其故，窃窥上坐者，金冕龙衮，色甚怒，诘俞曰：“汝身列黉宫，作民表率，何得背违礼法，当道而溺，污吾仪仗？”俞曰：“阴阳间隔，焉知神来？不知而罪之，恐非圣意。”神日。“姑无论神明，治夜随在有之。汝为儒士，暗室屋漏犹当谨慎，岂可放肆于大道之旁乎？假令有妇女来，将以汝为大恶不道矣。”俞曰：“亦无论半夜之中，妇女行走者罕，即或有之，必男子护送，持灯前导，生焉得不避？”神曰：“汝家对面隔河，周环水阔，炎暑之际，妇女坐卧其中者不少，汝不知避嫌，乌得无罪？”俞词穷谢过，神叱杖之，倏见其亡父踉跄而入，叩首无算，告曰：“乞衰老朽生前无过，仅有此不肖子，今获罪神明，杖所应得。第闻一经阴板，则终身运败，老朽将为若敖之鬼矣，敢求怜而恕之。”神曰：“罪不可恕，为尔发阳官责之。”乃举笔书判，命吏持与观之曰：“发该县典史责一板。”哄然而散。俞梦亦觉，自忖典史不能擅责生员，纵有意外之事，何仅责一板，意谓妖梦，置之度外，仍赴馆。
　　
　　至中元节，解馆而归，值县尉王某，江南之望族也。屈为小官，未免负才肆志。是日太尊按临触其怒，欲黜之，幸大令为之营求稍解。尉送太尊登舟，求见谢过，太尊呼跪船头，严加训饬，久而释之。尉愧且忿，候太尊去，甫登舆，适俞生葛衣布履，持盖而来，为人所拥挤，以盖柄触肩舆之玻璃而碎之，尉大怒，叱役牵来，俞不禁战栗下跪，问之不能答，喝行杖，左右捉俞，去裤按之地。杖甫一下，俞忽醒，大呼曰：“打不得，打不得！”诘之，对曰：“吾生员也。”告以姓名，尉惶恐，下舆手扶之，再三谢罪。俞摇首结裤而起，曰：“与阁下无干，此其中盖有神明也。”仍执其盖而去。尉回衙，亦自悔卤莽。是对观者甚众，典史擅责生员之说，传作奇闻。同学诸生知之，佥来问询，俞曰：“是诚有之，然系神明所使，吾不见过。”遂述其梦。诸生曰：“梦虚而事实，一人受辱，辱及同侪，吾等能不与较耶？”拥俞入县署，鸣鼓声冤，大令亟召学师来议有以解释之法。师谓令曰：“兔死狐悲，物伤其类，众怒不可犯也，然猛虎项下铃，系者自能解之。”是时尉虑诸生攻击之，潜避县署，闻言而出，长跪师前日。“我之误挞俞先生，追悔莫及，然俞先生器局宏大，初未与我较，是皆诸生之教，请师召俞先生而慰解之，我愿对众负荆则冰释矣。”大令亦参赞之。师出问，俞摇首曰：“门人不愿与较，只求有以慰众心耳。”师曰：“罚之何如？”众曰：“愿闻罚之之法。”师曰：“当众令其拜俞生以谢过。”众目视俞，俞犹摇首曰：“不愿庭辱长官。”众谓师曰：“既俞生之盛德，应令其摒去从人，执香步行至俞府跪拜，吾等释之。”师曰：“诺。”俞同众回，具衣冠洒扫门庭，烹茗以俟。未几，尉公服持香而来，俞远出慰劳，辞香献茗，极其诚敬，即回拜之。众皆无可如何而散。
　　
　　俞仍之馆，居停辞之曰：“昔吾以先生为英才也，故敢屈诸西席以为门庐光。今已受挞于市，为众讪笑，则吾子弟人皆目之为罪人之弟子也，何辱如之！敢辞。”俞无以自明，抱惭而归。然尉甚德之，中秋登门贺节，俞见之，色甚不怿。尉叩其情，俞告以失馆故，尉曰：“先生犯而不较，当今之亚圣也。为我而有屈贤才，我罪大矣，然馆谷不足虑，敬为先生推毂。”尉本名相后裔，为一族之长，先是族有公塾，其师老病卒，族人正请命延师，左虚数月矣。尉以二百金聘俞先生，遣仆送之。江南族人咸敬先生品淳而学优，岁有增修，俞阅十余年归家，积千金，称小康云。
　　
　　芗厈曰：谦，福之基也。故《谦》卦六爻皆吉。俞生自受神诫之后，何其谦也。随责之而随富之，冥冥中假王尉之手。由是观之，为人处世，可不谦乎哉？
　　
　　第六卷
　　
　　陈制军
　　
　　两江陈制军，在金陵甄别书院亲临督课，与院长叙谈之际，忽闻人声汹涌，兼鼓乐花炮之音。遣官察问，回言生童不由拦阻，争拔关出外观迎娶者。制军有愠色，负手而出，阅历各斋房，考具咸在而虚无人也。惟后所有一人，若垂首构思者。制军甚异之，意为沉静好学之徒，欲与之言，至其前，系年轻后生。其人昂首，见制军来，起立歇侍。乃问之曰：“诸生皆出，汝独静坐作文耶？抑别有故耶？”其人失声大哭，急叩其故，对曰：“童生吴某，亡父为词林，今日所娶之女，系生原聘之妻。”制军笑曰：“家教何其严也，既系完姻，何必就试。汝去毕乃姻事，若母与师责问，以奉予命放假为词，谅无不可。”生益悲咽而对曰：“非也，此女今为人攘取矣。”制军详讯之，对曰：“妇翁系已致仕之豫省河工观察许姓，由卑官起家，值亡父为是省学政，攀援联姻，为之游扬，荐升大员。前岁父没于都中，一无所有，殡殓之具皆戚友所助。生随母扶枢归葬，闻妇翁素不恰人心，又失宪司欢，今失所依倚，知必不免，亦致仕归，闻生贫甚，萌悔婚意。召生予百金索庚帖，生不允，妇翁怒曰：［我女安富尊荣，岂能食贫居贱哉？汝纵不还庚帖，我另择嫁，汝奈我何！］生归，与母谋，母曰：［以势交者，势尽则交绝，明欺我死学士不能敌生观察耳。］然天道昭彰，听之而已。妇翁竟改婚与杨兵部家，闻今日迎娶，互斗奢华，故诸生出观之，谅此时往迎新妇耳。”制军曰：“汝能骑乎？”对曰：“能。”乃命备两马，召武弁随生归，迅取庚帖，俄倾而回。制军验收之，传谕中军，广带兵役往杨第称贺。
　　
　　其时兵部在京供职，仅有一子，与乃兄共之，乃兄系纳粟职员，闻制军来，大为荣幸，远迓乘舆及门。宾客中之显者共迎制军入坐。制军佥与为礼，询知媒妁为钟、徐二进士。茶三献毕，制军曰：“我闻天下风俗不同，吉礼为甚，素知此间与我省竟有大异者。”主人止观之。未几，爆竹震耳，则妆奁先至，媒妁相随。制军喝令立拿媒妁，谕兵役获运妆奁，命中军持令箭，邀截新妇彩舆俱送入书院，即其堂中设公案，提徐、钟二进士入跪，诘之曰：“尔等身列儒林，何竟败坏风俗，与有夫之妇为媒？”二进士骇曰：“某等系两家亲友，从不知许女订婚之事，是何凶徒竟敢妄告？”制军袖出庚帖，掷令观之，二进士识许某亲笔，共怒诉曰：“许某忝膺爵禄，而竟非人类，然彼在豫联姻，远隔数千里，渠居心瞒昧，某等何由知之？是陷人于罪也，请必究之。”杨亦跽告曰：“许某心若豺狼，行同鬼蜮，某若早知，决不与为婚媾。今此事惟某是主，弟在都中未之知也。某愿与许贼较，请严究之。”制军察众词色惊惧，谅不知情，饬发廉访质讯。遂借杨氏喜筵及新郎之冠服回书院，适诸生缴卷之际，谕令毋散，同陪筵席，迁院长于外，而以内宅作新房，命舆请生母公服而来，以观花烛。生乃衣杨婿之衣，与女合拜成礼。内外数十席，官衿吏役共饮，尽欢而散。
　　
　　次日，催廉访速究以报，制军濡笔待奏。许大怖，急奔书院见婿，叩首无算，自称死罪曰：“婿如能救我，所有家财，愿与婿共之。”生迟疑未决，母训之曰：“其父虽狂，其女甚谨，汝不见其闻言醒悟时则曰：［非制军力，几为父母诳矣！］痛哭不已，情可怜也，曷为之援解。”生敬诺，往见制军以情告。制军曰：“果尔，命其开报田宅，我为分判，以赎其辜，以为汝诵读之资。若稍纵之，吾去后老獠必变，汝非其敌。”遂命廉访提许至，依制军断以立案，吴生于是乎骤富，奋勉读书，是年入泮，旋登贤书。嗣制军因刚愎故，被仇家陷害，奉旨拏问，生追随入都，因乃父之门生故旧为之营救，竟得开释复用。而生亦铨得县令出仕矣。
　　
　　瘦马
　　
　　金陵匪徒，有在四方贩买幼女，选其俊秀者，调理其肌肤，修饰其衣履，延师教之，凡书画琴棋，箫笛管弦之类，无一不能。及瓜，则重价售与宦室富商为妾，或竟入妓院，名之曰“养瘦马”。遇有贫家好女子，则百计诱之，有受其诳追悔莫及者，不知凡几。时有滇人徐邻哉，为上元令，因案墨误有亏帑项，忧郁以卒，亲友奴仆皆星散，惟遗孺人弱女，茕茕流寓。因逋负赁值已多，被寓主驱逐，惟求佣作女工。有人引入瘦马家，不知也。其家以老妪主政，家人婢仆数十人，咸尊之曰“老太太”。教师十余人，诸秀女各有所业，称妪为母、为祖母、为老老者，莫不娇容丽质，举止安娴。其家法，则三尺之童，非奉呼唤，不敢入中门，规矩井然，宛尔大家风范。所雇徐孺人，教诸女刺绣耳。见其带女来，年逋十三四，秀外慧中，超越诸女之上，妪甚怜之。因俾母女与己共食，易女以时服，嘱同诸女入塾读书，暇时调琴作画，以及吹弹歌舞之事，与女伴逞能竞敏，亦精绝无伦。
　　
　　当徐孺人初至时，问妪门第，则以丈夫子皆外出服官，仅留诸女在家作伴伪答，孺人信之。荏苒三年，女已及笄，嘱妪为之择婿，欣然从之。未几报某公子欲相女，先命诸女次第出，皆不中选。遂华装徐女欲出，孺人止之曰：“此非大家所为。”妪曰：“金陵风俗皆如是，不能违也。”不得已而去。至中堂，见公子髯而伟，仆从甚众，有指点肥瘦者，有品评妍媸者。见孺人偕女来，公子傲不为礼，坐而观之。一仆指之曰：“此女骨秀神清，超前绝后，诚尤物也。”公子亦鼓掌赞叹曰：“不意粪壤中竟产灵芝。”众仆见如公子意，皆曰：“千金值无多耳，不乘此时定之，佳人难再得矣。”女拉孺人俯首入，谓妪曰：“如此不堪，必非正配，我不愿也。”妪笑曰：“汝家一贫至此，谁与为婚？由小星而缓图之，宠荣之日，夺嫡何难？况此公子父官极品，家资巨万，若母随女嫁，则终身吃着不尽，而我亦藉沾余润，非一举而两得乎？”女闻之大啼，拔簪脱衣掷妪曰：“还我故袄，我愿与母丐而死，不愿辱而生也。”孺人亦怒曰，“如尔所言，直瘦马家所为耳。”妪闻道破其情，微哂曰：“汝母女纵有广大神通，亦跳不出我范围也。饮食教诲于今三年，不值数百金耶？汝女犹我家婢，能不我主也？”女益大啼觅死，妪叱群婢缚之空房，立遂孺人出。
　　
　　孺人忿甚，问入县之途，欲鸣诸官。遇一媪，询得其情，笑曰：“汝一穷寡妇，思与瘦马为敌，祗自取辱耳。彼非金钱充塞，衙门吏役相与狼狈，焉敢公然作是业耶？”孺人曰：“依汝所言，有死之心，无生之路矣。”媪曰：“勿急，我系官媒，受瘦马之害不浅，与汝同仇。为今之计，汝既有针工之能，可觅一大衙门作活，日与夫人习熟，乘便诉苦衷，或有济也。”孺人不觉首肯，曰：“我何从入大衙门耶？”媪曰：“都堂陈大人谕觅绣娘，此其机也。且即日可进。”孺人求其引荐，偕入督署，夫人见其举止端方，喜而留之。其命伴女公子刺绣。孺人委宛教导，谨慎小心，女公子亦喜，愿与同卧起。孺人恒思忆其女，中夜涕泣，女公子诘得其故，转达其母，夫人为制军言之，制军怒，立召府县官至，面叱之曰：“地方容留人贩，失察之咎，已无可辞。甚至霸占宦室之女，为地方官者，昏愦无知，所司何事耶？”官皆失色，跽请其故。制军以孺人之事告之，勒令密缉严究，刻日申报，如有知风漏网，惟该府县是问。诺诺而退，即率役亲诣瘦马之门，合围而搜之，男妇及女咸获。缘出不意，无一脱逃者。
　　
　　府县严刑鞫实，拟瘦马家男妇俱外遣，发诸女归其家。遂进徐女入院署与母团聚，感制军恩，相率叩谢。夫人曰：“未也，制军有后命，请孺人权为我女师，将为孺人女择配以完其事。”遂示期观风，集诸生而课之，得两生，文理并优，问一已有妻，一寒士赵生，壮而未娶。复面课之，无伪，以徐女娶之。籍没瘦马财产尽充徐令亏缺外，尚余数千金，并宅一所，为女妆奁。俾赵生安心肄业，是科高魁，连捷南宫，迎孺人而终也。当制军获咎时，值生在籍，亦追随入都，恐仇家有隐害制军者，起居必与共，饮食必先尝，防护之密，谨于亲人。故制军之得以安然无恙者，皆吴、赵二生报之也。
　　
　　方幼樗云：吴赵二生事，俨然史公《管晏列传》笔法。而一则吴生详叙于前，一则赵生之妻胪陈于首，绝似天际神龙，总不令首尾并见，文心变幻笔墨间，大得烟云之助。
　　
　　查商
　　
　　查商，本江左诸生，善诗，以教读为业。家有水田数十亩，可以自食其力矣。忽作致富想，因族人有在津门以鹾务起家者，曰北查，凡乡里之亲故投之，获利甚厚。查核家乘，知在北之主者为侄辈行，乃货其产，半以安家，半作旅资，贸贸然北上，以土宜及谱牒馈主者。是时北查其盛，司总、司库、司宾之士为之奔走者数百人，恃以举火者千家。凡宾至，阍人报司总，或留或去，咸听其便。主者深居厚养如王公，非大事不预闻，人罕觏之。查来，不过族叔耳，既无显者之托，亦非期功之亲，司总推酌其间，反其土宜，留其宗谱，资助十金，命司宾者辞以主人事冗不及见，即见亦无益也。查大失所望，负气却其金，权寓旅邸，以俟他缘。
　　
　　居半载余，行囊渐罄，悲悔之忱，托诸咏歌。朝夕题写，墙为之满。旅主虽厌恶之，因其负欠已多，未敢逐。然津门为商贾云集之所，每岁底，各寓皆患人满，房资顿增，甚至三四人合寓一室。时有北客阿姓，系内府下屯取租者，觅寓至此，旅主曰：“已无独住处，若兼容并包，尚有查客之房可共也。”阿询知查为儒士，欣然乐从。阿乃遣其仆赴屯，而在寓静摄，见满壁诗词，遍读之，拍案叫绝曰：“天下有此通才而流落不偶乎？”遂与查纵谈今古，互相唱酬，阿词甚豪放，倜傥不群，恨相见之晚，订为莫逆交。盘桓旬余，其仆收租回，阿将言归，曰：“明年此间盐政有代者，予至戚也，敬为先容，付书一函，投之必遇。”唤旅主，为查偿其逋负，并留斧资而去。
　　
　　次年春，盐院果易，查持书往投，请相见者阿也。曰：“予与盐政一人交，业为先生介绍，岁奉修金二百，烦掌笔墨之事。现有微恙，未及见先生。”即饬隶役迁行李入院，拨二仆以伺之。曰：“予现司总务，先生若有所事问予，与居停无异也。”查安之。未几，纲商以名柬愿见，阍人请命，查不知所云，遣仆问阿，则曰：“见之可也。”遂见之。商人足恭尽礼，再拜而告曰：“某等商总八人，其首推者为夫子之族侄，昨谒都宪，拒不与见。令侄惶恐之至，某等问诸司阍，始知前年曾开罪于夫子，都宪欲参之，夫子以一本之厚谊，谅可恕小子之无知。此后饮食教诲，惟夫子命。故某等为之先容，祈夫子原之，以达于都宪，则某等咸沐宏恩矣。”皆长跪不起。查亦跽告曰：“某于此不过与都宪之戚友善，居停实未之见也。何能为力？”众曰：“惟求夫子诺之，事之成与不成，某等何敢强勉？”查不得已应之。众欢谢而退。查乃请阿公而告之曰：“阔下命我延客，今误我矣。”述为众所窘意，阿笑曰：“无碍，先生如可恕之，予为斡旋无难也。”查曰：“侄之过，我初憾之，嗣闻非其本意，则遥遥祖德，何敢忘诸。居停若推乌屋之爱，怜赐赦宥，我亦与有荣施矣。”阿曰：“先生既允之，可命令侄进见，报与同晤可也。”明日，其侄备重贽，谒见之际，长跪请罪，涕泗交流曰：“侄所用非人，致叔父下临，未能尽礼，昏愦无知，罪实不浅。今蒙原宥，其祖宗之灵，有以佑启我后人也。惟叔父严训之。”查曰：“我实无能，侄何尤耶？”命仆请阿公，则命服而来，始知即都宪也。谓其侄曰：“始予以汝不知叔侄之情，焉知君臣之义，昧昧从事，恐致亏帑项，故欲盘封，例不得私见。今闻先生言，知汝为家人所误，情尚可原。其速黜不肖者，以贤叔总其成，必能助汝经营矣。”其侄再拜，领命而退。阿谓查曰：“予初不以实告先生者，非敢诳也，恐先生易为之，则令侄无惧心，而谋无成矣。今必不敢轻率。”果岁以千金延叔，查乃出入盐院，阿益相得，惟命是从。众商佥仰之，为之公举，立鹾业，不数年而富甲宇内，据冀北豫东之半，是为南查。
　　
　　方幼樗云：叙次简而明，详而练，最爱收处直截了当，亦深得史公笔意。
　　
　　场外孝廉
　　
　　吴人张某，幼业儒，屡小试不售。年已壮，父母使出外谋生。滞于三辅，以记室为业。性甚平和，善随人意，所主之牧令咸喜之。以是得不赋闲，其脩金除寄奉甘旨外，偶积余资，纳粟入北监。时或入闱，恒不终局，不过借此观光而已。至优觞博戏，妓馆酒楼，无一不好，惟不敢恋恋者，短于财耳。
　　
　　戊子夏，东人以事去官，有旧居停在都候铨者，昔曾以书招之，比至，则已铨得西粤行矣。张遂逗留京师，以图机会。是岁系科场，会馆皆为举子住，不得停留闲人。觅寓则房价倍长，行橐已空，力有不逮，几无存身处所。幸旧主者皆山右人，平日习惯西音，作太原语，无能辨者。因访得西馆尚有虚室，伪托西人赴试者，得托足地。旋有太原人十数辈来视馆舍，凡有闲宅，皆修饰一新，为上房，为下舍，为书斋，为客厅，为厨为厕，莫不布置井井，陈设焕然，似将寓显宦。位置已妥，分数人往迓，未几一少年来，马腾车涌，仆从如云，投止于内。次日以名柬拜同乡，知为太原王姓，父为大贾，家资百万，心羡科第，援例赴北闱者。拜客毕，下帏读书，吚唔不彻。其所带之伴客三人，闲暇无事，与张聚谈，竟成相与。遂入局斗叶子为戏，客问张所事，则以就试乏资以俟戚友伪对。
　　
　　七月间，骤有一客来，与王密语，唤三客入，久之斯出，皆有张惶之色。诘张曰：“足下既来应试，贡乎？监乎？”张曰：“监也。”又曰：“真乎？伪乎？”张曰：“有照为凭，奚能伪也？”客故作不信，张启箧与观，三客咸欣然曰：“足下真读书人也，惜不及入场，功名误矣。曷不一纵游观，以解其闷乎？”张以穷乏对，客曰：“我辈相好，无不可通融者。”遂坚邀入妓室，纵酒肆博，客为给采，张乐而忘反，沉湎花丛，至八月七日，客曰：“我等须送主人入场矣。”张曰：“贵东人初次应试，恐有未谙者，我为公等助＿之。”偕至试场，张为之携具，护送至唱名处，遇素识者，误谓张亦入闱也。出则仍在妓室同乐，三场毕，与客接主人归。张入己室，见箱箧似有启动者，然一物不失，置之不言。放榜之前一日，王盛席延宾，张亦与也。主人约通宵饮，以俟报捷者。半夜闻榜发，逃席而去者皆个中人也。张则心无所事，放怀大酌，忽人涌而入，报主人中矣。王大悦，贺客盈门，易席复饮。张醺醺然渐入醉乡。午刻，有噪而入者，阍人不能阻，直至筵前。有识张者曰：“此非汝等所觅之新孝廉耶？今果在是。”众皆贺曰：“奈何潜藏于此，俾吾等觅遍长安城矣。”张瞠目不知所谓，三客大恐，皆出席招众曰：“新贵人醉矣，勿扰之生怒。所需几何，我等代为分发可耳。”于是众随客出，张拍案曰：“异哉，异哉。”主人益惶急，呼三客速入，延张至他室，曰：“今日事，当实相告，足下凭空中式，其命也夫！谅亦欢喜无词。”张曰：“何为也？”
　　
　　客曰：“我主人以数千金订某贡生代倩，不意某临场骤丁外艰，不能以正名入试，吾等先曾询得足下系赴试者，是以引入妓馆，以缚足下之身，而盗取监照，俾某顶名与试，不意其人学优心实，竟为足下完场，公然取中，其命也夫。”张始恍然大悟，继而曰：“科场大弊，性命相关，何先不谋诸我？欲我冒作孝廉，不可，不可。”主人闻之，与客佥长跪请命，张曰：“我寒士也，无力作举人。”王曰，“忝与足下同年，所需若干，惟命是从。”张直以万金为请，不敢不与，但曰：“愿足下能保此以终耳。”张曰：“噫，我寒士也，万金之资，不为少矣。科第之荣，不为贱矣。我之才力，何足以进取？与其悖入悖出，宁藏其拙，得以尽仰事俯育之心足矣。”再拜称谢，拥厚资而归故乡。此之谓富贵逼人来也。
　　
　　郝连大娘
　　
　　北平民郝连大之妻於氏，天性贤慧，其为人也，抑已尊人，让利趋义，故姑姊妯娌间，莫不亲爱而师事之，群尊之曰“大娘”，以示不敢尔汝也。其家山居，夫以樵为业。大娘生一子，甫周岁，归宁父母，住有日矣，忆及家事欲回，时值农忙之际，其弟侄皆在田间，无送之者。有邻人子，年十四五，其母倩令送女，大娘偕之行。绕豁越岭，人迹罕到处有群狼来扑，邻子倒地，大娘急呼曰：“此子不可食，是邻家倩来者。请以我子易之。”遂投其孩童于地，而与狼力争邻子。狼竟舍之，扶邻子踉跄而归。其夫见大娘颜色惨变，询得其故，携枪往捕，至其处，见群狼环伺之，其子端坐于中，挖地搏土为戏。狼见人来，跳跃而去，乃抱其子归。夫妇互庆，明日送邻于归，述之，通邑称异。未几，邻子赴野拾莱，竟为狼食，村人益神大娘，死而庙祀之，凡有遇虎狼者，大呼“郝连大娘”，则必有旋风护之，至今香烟犹盛。
　　
　　周姬
　　
　　燕人胡某，士而兼农，且耕且读，虽不得科第，而温饱自如。亦里间中之安乐人也。年逾强仕无子，妻牛氏，悍而妬。家无婢女，胡曾买妾，为牛氏苦挞逃去，胡不敢追。有好友钱生，闻其事深抱不平，欲觅悍过于牛氏者，纳诸胡以树之敌。适有河间周女，随父卖械至其地，能于首竖二百觔幡杆，以足蹬一百二十觔大瓮者。值其父老病死，弟幼弱，贫不能殓，愿卖身为父置榇。钱生以百贯为之治丧，俾其弟扶柩回籍，告以牛氏之悍，欲仗其力惩治之，为胡友延后，送与为姬之意。周女首肯而去。以小星礼谒见胡夫妇，胡感钱生之情，夜使值宿，然心甚惴惴。次日早起出门，牛氏已操杖伏于寝门之侧。夫出突入，姬犹未起，牛卷其衾，以杖指之曰：“汝何大胆，敢入我家，知我家法乎？凡为新妇者，须试杖一百。”姬不答，牛氏之杖乱下，自背至股挞百余。姬曰：“杖数盈矣，妾应起身，勿伤贵手。”牛氏无言而退，姬乃为之洒扫执爨，暇则浣衣绣履，凡妇工之所应为，皆代牛氏，殷勤为之。牛亦不悦，恒以横逆相加。姬裸衣伏地受挞不知凡几矣。偶与胡寝，胡怜其无辜，爱其婉娩，涕泣抚之，姬笑曰：“郎毋以妾为念也，夫人之力，能有几何？妾所顺受，有同儿戏，郎视妾身有微伤乎？妾所忧者，未知何时有妊，倘得一子，庶不负钱先生之恩耳。”
　　
　　半载后，果怀孕。牛氏觉之，俟夫出，闭姬于房，操大杖临之曰：“我欲审汝。”姬以旧规，自去衣裳，伏地听命。牛氏微哂曰：“我知汝有孕，真乎？伪乎？”姬曰：“有之，才月余耳。”牛曰：“闻汝以贱妓出身，所得何人之种，敢乱我胡氏宗乎？汝须以腹受杖，我为挞而去之，再得者我始放心。汝尚敢以臀塞责乎？”姬大笑而起，摔牛氏于地，以一足按其背，手接其杖先挞数十，调之曰：“嫡庶之礼代操井臼，以伺应郎与夫人，若有过受杖，是我分也。今我来汝家半载余矣，腹中宜乎有孕，犹以外心疑之，不过借词欲毁我胎耳，是甘绝胡氏之宗嗣，斩祖先之血食，大罪人也，人人得而诛之。我今日为胡氏之前人代伸家法，汝能革面洗心，尚可愿恕，否则裂肤拆骨勿悔也。”牛氏始犹叫骂，继而不胜其楚，哀鸣求恕。姬姑释之。牛氏披发狂奔，诉其母家。其兄弟叔侄皆乡里之蠢人耳，闻其言，纠合三十余人，各持械器，至胡宅寻斗。姬闻人声嘈杂，理发整衣，以布束腹，拔关而出，问曰：“汝等皆夫人之党乎？有明理者，请论曲直；若不言礼，欲以力胜，亦请展施技艺。”众怒甚，蜂涌而前，姬跃出门，夺白挺旋舞以斗，当之者莫不中伤扑跌，皆弃械抱首窜去。姬大笑而入，夫亦归矣。知其事曰：“目前称快，后将奈何？”姬曰：“郎其勿惧，请约诸生以备讼耳。乘此一举，未必非长治久安之道也。”牛氏之众败归，果投讼师，以逞凶夺嫡鸣官。官为唤讯，姬乃投案陈情，诸生为证。官直其言，判曰：“牛氏无子而妒，七出已犯其二，凭恃愚蠢之党，灭妾欺夫，罪无可逭。照律出之。其助恶之人，各杖八十，为大不应者戒。”遍挞诸牛，命胡生黜牛氏，而以周姬为继妻。诸牛归，因官私受责，亦不直牛氏，众弃之。牛氏无所依，行乞自活。次年，值周姬生子弥月，贺客盈门，牛氏操杖持筐以索食。见周姬，长跪叩首，姬掖之登堂，当众问其情，牛氏大哭痛悔，姬曰：“妾为夫人权摄正位者，料有今日耳。夫人既诚心悔过，请以礼让。”牛氏固不敢允，而胡生亦大不悦。姬已为之易衣，众皆贤之，钱生曰：“请全周姬之志。”牵生与牛氏入室，欢饮而散。然而牛氏自怨自恨，竟不干预家政，别洁一室，长斋奉佛以终。
　　
　　芗厈曰：骥不称其力，称其德也。其周姬之谓乎？悍妇不难以武胜，而难以德胜，乃能化之使悔，其姬姜、太妊之流亚欤？合观郝连大娘事，何贤良之妇，皆在田间？礼失而求诸野，其斯之谓欤？
　　
　　沈太守
　　
　　浙人沈某，少为酒家佣。亏其主人钱十五贯，年终无以报命，归谓妻曰：“我已亏负，主人纵不我索，奈伙伴皆目我为负心人，其能相容乎？是此间无立足地，惟有外出营生。汝其纺织勤劳，以奉我母，勿致冻馁，纫感无既。”妻曰：“此我分内事也，毋庸多嘱。但愿贱出而荣归，不虚我望足矣。”沈曰：“汝言诚是也。”去至淮上作漕艘纤夫，相随入都，携筐卖饼饵。自给之外，日有余资，以置冠服，代人投刺，权充仆从。一日，有词林欲谒大丞相，其仆病，倩沈代。沈生平未见相府规模，贸贸然持柬直冲，值阍人刘姓将出，飞檐华毂十数骑。前引后从，盖刘已得四品头衔，其仪从直与京卿等。前徒见沈冒昧，交鞭挞之，沈横卧于地，哭喊曰：“恃尔主为宰相耶？即皇帝亦当论理。我何罪而辱之？”刘甫登车，闻其语操南音，命人唤至车前，详察其貌，即饬送入后院，毋得纵逸，俟我归来问话。应声雷诺，牵沈径去。词林见其滋事，已驱车远飏矣。刘回院，问客何在，众人拥沈至阶前叱跪，刘细审其籍贯戚里，沈惶悚以对。刘尽退从人，扶沈入室，纳诸上坐，曰：“弟识刘某乎？舅父母无恙耶？”沈始敢仔细端详，嗫嚅而对曰：“非我三姑母之大表兄乎？久出不通音信，自幼未闻读书应试，何富贵至是？”刘笑曰：“我非中堂，是其仆也。”沈咤曰：“均是仆也，兄何其荣，弟何其辱？愿留而受业于门。”刘曰：“弟当勉力上进，勿以区区为事。”沈曰：“弟目不识丁，力难胜甲。是文武俱无进途矣。”刘曰：“有志者事竟成，乘此青年，尚可为学，但求识字作书，谅无难者。兄之大儿现就师傅，弟伴读有人，便可研究矣。”乃为沈薰沐更衣，颐养月余，送之入塾。其子之师系名进士，体主人意，不过欲沈略知文墨，故日教以十余字，及临摩仿版而已。
　　
　　攻苦年余，居然腹中有二三千字，腕下亦笔画分明，遽夸于刘曰：“弟之学虽不能拾青紫，以此应酬，似不欲多让人矣。”刘质诸师，师曰：“令表弟非科甲中人。以就异途，远胜于没字碑矣。”刘大悦，谓沈曰：“本欲为弟纳一官，但官场中规矩礼节，弟尚未谙。兄于中堂处求书，弟携往畿南制军处，图一席地，以便观习仪文，留心从事，勿怠荒也。”遂具衣服车马送之保阳，以书于制军。制军见系中堂所嘱，鞠躬迎之，问知来意，即进首郡太守而告以故。太守以适需记室为请，制军悦，推荐与之，太守往拜，以岁修三百金，延沈入幕。其幕中人争先媚之，通谱结盟，无不曲尽其道。数日后，司记室之仆以禀启书函请其登复，沈阅之不解，作色曰：“是岂予所为哉？”怒掷置之。仆诺诺而退，告于太守，太守曰：“汝等不自小心，触先生怒矣。此等寻常答复，何足以烦大手笔？如有疑难之事，我自恳之。”从此仆不敢以书札进矣。沈终日闲暇，惟潜窥太守延客，退与幕中人议论仪注而已。同事者入相学，觉其腹内空空，然以丞相私人，皆欲得其欢心，曰：“兄如有事参商，弟辈当力图报效，勿以外人目之，则幸甚。”沈知众心之向己也，故居停所嘱之事，皆倩人主稿。如是者半载，心切不安，自计仪注已习，可以归矣。遂告太守曰：“昨有都中人来，奉中堂谕，唤予入都，未审其何事也。然不敢逗留，请辞。”太守曰：“方仗鸿才以匡不逮，岂可遣别？如有不适之处，何妨明以告我，自当谨领大教。”沈曰：“主人忠且敬矣，予又何辞，第中堂之命，不敢不应也。”太守知不可留，以告制军。制军曰：“客若不得已而去，我何以对中堂？无已，姑设法以缓其行，我等共筹一款，以壮行色。”太守唯唯，乃与宪司及幕中人递为设饯，日以优觞款之，嘱首邑长布告各牧令，佥使致赆，集五千余金，以宪司命馈之。沈大悦，满载而归，听命于刘。刘为谋捌，以参军职入军功，加等优叙，铨得县令，绕道反故乡，挈母妻至任。
　　
　　缘自起于寒微，知民间之疾苦，故其理事也勤而恕。对牍公庭，必使无情者向人服礼而已，曰：“予为朝廷执法，一挞汝容何伤？但汝子孙或有荣显之日，知之者讥议其祖父为刑伤过犯，没齿之恨，将为世仇。且讼不可终，每见胜者，亦倾家破产，矧败者乎？何如因予言以宽解之，将见日后之不可思议矣。”悟其意者感且泣。邑以大治，以是荐升太守。值丞相败，刘亦得重罪，适闻母讣音，致仕归。方其在任时，生二子，谓其妻曰：“予年将半百，有子已足。况再索耶？予意送汝归故里，以教予子。是方成童，尚不知习俗，假令长在署中，其安分者不过无能，其不安分者则竟败类矣。盖衙门之所尚者，骄惰奢侈，娼酒赌博，无所不为。此则知识未定之人之所大忌。天下之不为习俗所移出类拔萃者，能有几人乎？予以何等起家，祖功宗德，尽于此矣。安敢望后世有豪杰之士耶？汝以二子归，先训之读二三年，可知其志，倘能读则善，否则农工商贾各予一业，决不至饿殍者。若曰少君而已矣，此不但饿殍，皆俳优之流亚也。”其母妻皆性喜俭朴，亦恶坐享，欣然同归。教二子读，不成，置良田百亩，以一子督耕，一子学贾。及沈归来，就其子之才，在乡增田，在市立肆，各守其业。而沈则布衣草履，往来纠察，忘其曾为中大夫者。优游林下二十余年以终。
　　
　　芗厈曰：贤哉，沈太守也。吾见纳资之宦伙矣，惟知酒色是图，骄倨自好，畴肯顾及民事乎？其子孙则效乃祖乃父之尤而过之，畴肯各安事业乎？恃其赫赫扬扬，自以为百年永享耳，曾不转瞬而冰清瓦解者不知凡几。乃为民计，为子计，勤勤恳恳，惟求得当者，竟有一于此。吾故曰：贤哉，沈太守也。
　　
　　第七卷
　　
　　先觉僧
　　
　　朔平陆太守，浙人也。其恭人好佛，得一玉大士像，至诚供奉，持诵大悲咒甚虔。中年举一子，自幼茹素，三四岁随母礼拜，诵咒则喜，使之入塾则瞑目枯坐。父师以其幼也，未之责备。八岁时，太守强其食肉，大呕尽吐，即心厌尘凡矣。窃母白金八十，望五台而逸。相距不远，竟日而至。向僧礼拜，求为剃度。僧不知来历，无敢收之，乃遍拜坐禅者。内有游方和尚，同乡人也，悯其幼小无依，愿为带回故里。苦求为僧，相携至天台，投善知识，为之摹顶授记，赐予法名曰“先觉”。师问之曰：“浮屠之学，不出教、禅二端。所谓教者，唯识宗旨，即三藏佛经九千五百卷，以持诵而证果者也。所谓禅者，东来初祖达摩大师，宏教外别传之旨，不立文字而见性成佛。其后派虽分五宗，不出静定而已。汝愿何学？”先觉曰：“弟子不识字，何必受文字之障？愿归禅门。”乃授以秘密法旨，守之无失，惟精惟勤至十八岁，能入定数十日，历受三道戒，得衣钵度牒，别师外出云游。
　　
　　至武林之灵隐寺，遇异僧溷迹于火工者，与人不言不笑，见先觉，邀之入室，自言系大唐时人，历今千余岁矣。立愿食亿万僧而后圆正果，是以在香积厨作食。且曰：“吾与汝有前缘，故告汝此非栖息之地，以北去为善。”先觉求其指示，则曰：“吾除执爨外无法可传。”乃别去。先觉遵其教欲去，突遇旧仆，再拜曰：“公子何往？先太尊与太夫人自失公子后悲痛甚，四处招寻，逾五六载，相继而逝。大公子扶榇旋里，缘先太尊在日，曾为公子聘冯御史女，今已及笄，催完姻者屡矣。大公子遣奴辈多人相觅，小人幸遇，必请公子同归。”先觉知父母已故，大恸几绝，随家人回见，乃兄劝之易服毕姻，谓新妇曰：“我与汝了此一段因缘，数乃前定，但我已证罗汉果，不通人道，留此无益。我从此行矣，去留由汝。”新妇亦不挽留，曰：“我知之已久，亦愿归依佛法。”先觉授之以禅。乃携母遗之玉大士像，不别而遁。北走至燕山之西域寺，爱其岩洞幽寂，扶藤而下，面溪背壁，趺坐于中，日有寺内人来给食。坐逾两载，功益精进，忽闻车轰雷吼之声，山谷震动，见大蟒探首欲相食，先觉疑神静摄，听之而已。顷刻无蟒。次日复然。自忖此地缘满，故妖魔起。遂入都经历各寺，未遇高人，终日静定而已。其眉目间光华灿烂，迥别凡流。诸王与公卿大臣见而异之，共保举入万寿寺方丈，坐年余，获布施万余金，曰：“此势利地，非修真所也。不可堕落。”乃封其金于库而夜遁。爰朝五台，出嘉峪关历西域，寻访佛迹。到人所罕到之区，无所遇而还。
　　
　　游终南山，遍拜诸寺，佥在山之阳。其山阴相隔黄流，望之树木阴森，无敢入者。即有好事之人，去亦不反，相传为栖真之所。先觉欣然愿往，或阻之，不听。携带干粮，渡河而入，见古木万株，参天覆地，高皆数寻，枝叶相接，其下朦朦胧胧，微可辨路而已。先觉由之，日则攀葛结藤，夜则调息入定，约行七八日，始出树林，则现奇峰叠嶂，千态万状，或茏葱以高，或崭崱而削，或崇岺以幽，或崎岖而险。径路盘曲，似有人行者。复数日出山坳，则势更嵣莽，莫穷莫尽，然皆秀色可餐，无虎狼恶兽患。遥望山腰，时见石龛隐隐，有人趺坐。第四面峭壁，无路可通，不知从何处登也。先觉呼之不应，膜拜之亦不答，又无水可饮，虽闻潺溪之声，而溪皆深邃，不得下，乃有退心，迎面一古衣冠道人来，先觉欢欣相接，牵其衣裾而拜，尊之曰“大仙”。其人笑曰：“予凡夫耳，焉得仙？仙人肯使汝见耶？”相与就石磴共坐，叩所从来，其人曰：“予世居越国，徐姓。秦皇时为役夫，见楚汉争雄，投楚为卒，乌江之败，逃入此山，不复出矣。”先觉告以渴甚，乃身解佩匙，即于石上穿之，得水与饮，清凉渗骨。连给二匙，收藏欲去。先觉曰：“弟子尚未足也。”其人曰：“不但汝渴已已，即不食，亦无碍矣。何必多饮！”先觉犹执裾不释。
　　
　　哀求超度。其人曰：“道不同，不相为谋，我非汝师，汝必欲度，不见前山又有人来耶？”先觉回首间，一阵清风，绝裾而去，手中仅留深蓝布一握，其人不知何往。乃以布裹所携之玉大士像，自饮石髓后，觉身体益轻健，不食不饥，日行四五百里，遂出终南。游山左，不复反。或曰在青莱之间，山深不知处耳。
　　
　　华疯子
　　
　　江右华三祝，幼名多官，其父母晚年得之，溺爱过甚，听其所为，读书不就，亦不事别业，终日游荡而已。见鸣钲开道者过，随之入衙，观其升堂理事，詈人挞人皆不敢违拗，心甚艳之。于是归家演习，亲友俱以疯子目之。逢人则问：官从何来？有诳之者曰：“官易事耳，但须北京去见皇帝，求之必得。”乃窃其父金数两，往北逃逸。至浦口，一无所有矣。遇官舫之赴楚者觅纤手，昧然应募，日行百里，惟问北京何时可到。众知其疯，皆玩戏之，惟官舫中一叟屡自顾之，周其衣食。一日遇飓风，停泊闲地，华在小庙檐下坐卧，忽叟来邀之入庙，密语之曰：“舫内之官是吾子张某，其貌与汝无异。即至亲亦难辨认。以吏员铨得楚县尉，至楚赴任，不意昨得暴疾卒矣。我与眷属贫不能回家，依我计议，可将汝衣与我子互易，汝承我子职，官中所得割半均分，则两全其事矣。”华如其所愿，疯痰顿愈。是夜，潜相易换，明日，舟子唤疯子，则见其倒毙于庙矣。叟为买棺厝之，遂赴任。分衙署为两宅，与眷属各居。嫂事张妻，叟为经理出入，荏苒三年，各分得千金。
　　
　　忽闻新太守莅任，探知为龚姓，系华氏姑母之子，以科甲由部曹出守是邦者，难与相见，然在其属下，不敢不谒。是日，以张姓职名入见，太守睹其状貌，核其履历，心甚疑之。入见太夫人，言其故，太夫人泣曰：“尔舅父仅有一子，不知何往，吾亦欲观其貌，纵非真者，藉以解渴想耳。”太守唯唯，立命传见。华俯首攒眉，置身无地，惟有叩首而已。太夫人命仆扶之起，详加体察，曰：“是吾侄也。奈何勿认？”华益惶恐曰：“野鸟何敢冒凤，貌相似者，自古有之。孔子阳贷，圣狂不类耳。”即告退。太夫人未能挽留，目送之，将出门，忽呼其幼名曰：“多官儿安在耶？”华闻之，不觉回顾，太夫人急使仆婢群拥之入，作色视之曰：“汝是吾侄华三祝也，何得背父母瞒亲戚，好官自为耶？”华窘极，叩首曰：“非也。”太夫人曰：“吾自呼多官儿，何劳汝回首？再欲强辩，吾命汝表兄以官法治汝矣。”华至是无奈，直陈始末，太守骇曰：“此事性命相关，弟奈何为之？其速回乃任，与张叟交割，我以公事参革，弟即嘱张叟代报病故，潜回家乡。我为弟以真姓名别纳一官可也。”华从之，得以父子团聚，保其首领以殁。
　　
　　骗子十二则
　　
　　京师某王，因公受罚，缘是致贫，众所知也。时值创建大寺，布施已成，惟乏殿材。匠人各处构求，乃有随官服色者，登大匠之门，告曰，“我为某王府四品护卫，今王当窘急之际，欲货其殿廷旧料，易以轻巧之木，冀得余资，以济急需。”匠知王为开国勋裔，其府第皆梓楠为之，欣然愿售。约日往观，其人以亲王名柬至王府，告门官曰：“我为某亲王护卫，今王欲新殿廷，幕府内规模宏大，谕我带同匠人观之，以便如式构造。”王许之，乃邀匠人入，指点其梁楹，筹度其丈尺，详细阅毕，偕至匠寓评价。其人曰：“先王成此殿，费十万金，汝愿以若干售之，不妨明言。”匠曰：“材料己旧，大而无当，将必改为小用。不过万金而已。”其人故作不愿，往来数次，曰：“王今无奈，姑以售汝，当在某庄立券，汝先往俟之。”是日，朱转华毂，王果至庄。其人为前驱，带匠人入庄，王南面坐，匠跽请书券，王颔之，命从官书就，亲笔签押，先索定契银三千两，余俟拆换之日准算。其人偕匠入城交银，并索费银，亦先给三百，约日而散。至日，大匠带人往拆殿廷，门官拒之，匠告以故，门官入白王，王召匠人，仰观王貌，非前日之人矣。知为拐骗，无言而退。
　　
　　有衣冠华丽者，乘车带仆至质库，脱金手镯二以质钱。掌柜人细阅之，黄赤无伪，秤各重五两，问需京钱五百贯，掌柜人还之，其人让至三百贯，北地尚钱帖，如数给之而去。旁一丐者，脱其破袄质二十贯，掌柜人叱之，丐笑曰：“假金镯当钱三百贯，我袄虽破烂，尚非膺物，何不值二十贯耶？”掌柜人心疑，复阅其镯，则已被易包金者。问丐何以知之，丐曰：“此有名骗子手，我知其寓处。”掌柜人愿给丐钱两贯，偕往寻之。至寓，果见其车在外，丐遥指其人，得钱脱身去矣。掌柜人入寓，则见其与显者共饮，未敢喧哗，因寓主通其仆，唤之出，与之辩论，其人曰：“物既伪，何以质钱如此之多？明是汝换我也。”互相争执，显者闻声，邀二人入，笑谓其人曰：“我辈宁吃亏，毋占便宜。不可与市井之徒较量，有失官体。足下钱尚未用，何不还之。”其人似不得已，委屈听命，乃以原钱帖赎还二镯，掌柜人欣然领去，至晚往钱局取钱，则已取去。出其帖比对，后帖系好手描摹者。复至其寓，则去已久矣。丐亦不知所往。
　　
　　有京卿，恶其子之不肖而逐之者。其子不知所之，后京卿出为方伯，入庙行香，其时府县以下何应者数十员，士庶环观者数百人。突有衣冠破烂者至方伯前，长跪号哭，自称情愿改过，任凭父亲处治，再不敢稍有违犯，伏望收留，叩首无算。方伯细察之，非其子也，大怒叱曰：“何处匪徒，敢冒吾子，殊属胆大！”饬役加以累绁，面交首府问罪。首府带署讯之，其人供称，前因不好读书，不受训饬，偶有触犯，被逐在外。只求为之挽回，情愿奋勉用功，不敢稍惰，有负隆恩。首府诘其家世，言之凿凿，且察其神色悲惨，语言明爽，似非作伪者。试以学问，亦能成文，信其为方伯之逐子也。留之府署，易其衣冠。公余为方伯委婉道之，方伯曰：“实非我子，若讯无为匪情事，重责递籍可也。”方伯归，与众官议之，众皆请见其人，问其志向，则遍拜而泣曰：“父性严厉，己实不才，惟有回籍应试，或得科名，以赎前衍。但无旅资，奈何？”众怜其志而哀其遇，公为资助，集千金送之去，而以责逐复方伯也。后闻家人言，始知实非方伯子。
　　
　　越人倪某，世习申韩，由幕而官，去官复幕，在保阳待聘，住旅寓有时矣。迫切钻营，无微不至。是年冬，寓中之旁宅有人来住，章服华焕，仆从趋跄，往来之客络绎不绝，似皆宪司之纪纲也。倪询其仆，知为大名县总司阍，奉本官命，来省置办衣饰为少君完姻，并延访善于刑名、钱谷之士，以易旧友者。倪探得其情，即具衣冠往拜。其人稍闲，即与盘桓，竟成莫逆。知其性情慷爽而目不识丁，一夜，漏已三下，突有役来传本官谕帖，催其人归去。其人得信，叩倪寝门而告之曰：“请先生起，烦为一读来书，有役守候，不能待旦矣。”倪起而诵之，不过因办公乏人，谕令迅将什物置妥即去，并旧友辞定。所访之新友，必须于开篆以前到署等语。其人踟蹰曰：“办物不难，访友非易，先生意中有信托之人乎？”倪遂自述其历就州县，助其东人升迁者不一。其人笑曰：“吾以先生为记室耳，畴知申韩妙手近在邻居，而由外求人耶？”即请代某禀复云：以千金订定倪先生，俟各物办齐即回，不敢逗留也。倪为书就，交役竟去。次日，其人送关书聘仪十六金来，请安侍立，不敢抗礼。其仆从咸来叩喜。倪大悦，拉其人坐曰：“相好在前，既承不弃，断不可以俗情拘也。”其人称谢侧坐，告以首饰尚未造完，俟工竣先归，当遣车奉迓耳。又数日见倪，似有不豫之色。倪惶然叩故，其人曰：“贵乡亲某号缎局内看定货物，不过偶挂数百金耳，坚持不舍，何其吝也？”倪曰：“市侩恒情无足怪者，吾与素识，代为作保，虽千金亦不勒矣。”其人曰：“如此固好，恐先生来之信某耳。”倪日。“忝在同署，尚何可疑，是足下多心矣。”即偕赴缎局。缘所定之物实千余金，仅付百两，余皆挂欠，故未肯与也。然局主已访得大名，确有姻事，及倪就其幕，被倪至殷勤款接。其人笑曰：“尔铺主不我信耶？请以先生为质，明年来请先生时，其价原车带到，决无贻误。”倪亦言同事之故，愿力任之。局主欣然交倪货物，给其人满载而去。次年俟至春仲，无车来接，局主怀疑，邀倪同往大名，问司阍并无其人，亦无易幕事，倪归，货其行李以偿铺账，悔恨无及。
　　
　　江右某宰相，保举其门人某为江南中丞者。某感恩戴德，思有以报之。适相之次公子以书来干谒，中丞见之，其人少年俶傥，应对如流，缘书中有告助意，问其所需，以二千金为请。中丞允之，留与盘桓，则以父命促迫为辞。及回拜，则见其巨舫悬旂，行李仆从莫不眩耀。中丞意师相素尚俭朴，而其子不类，心有所疑。其幕中有同门某孝廉，以疑质之，孝廉曰：“某公子予幼曾见之，今相隔有年矣。”出其所书扇与中丞观之，楷法挺秀，笑谓孝廉曰：“明日我宴公子，屈阁下作陪，面索其书，则真伪立辨矣。”乃设席请公子，公子来，见孝廉先呼曰：“兄台相隔多年，尚识鄙人否？”孝廉不能辨，唯唯而已。中丞出纸求书，公子欣然允诺，命仆研墨，其仆面赤手战，目视公子，公子吟哦联句，提笔欲书，忽掷笔叱仆曰：“曷去诸！彼慢我矣。乘我有所干求之际，故索我书，无乃以卖字之交丐视我耶？”扬长出外，登舆竟去。中丞追送之，亦不回顾。中丞自悔卤莽，具黄金二百，至其舟中谢罪，强之收受而去。未几，又一中堂之幼子来，与前人名柬相同，并无信札，见之则朴素暗淡，恂恂儒雅，使孝廉相晤，各不认识。留之入署，亦愿住，索其书法亦勿辞。中丞狐疑莫解，使捷足入都探之，始知前者入骗子手矣。
　　
　　浙有洋商金姓者，送其子侄应童子试，寓学院之东辕外。有人叩门请见，金见之，衣冠华焕，仆从甚都，访问诸生陈某有无在是。金与陈系中表，知其向在江南游幕者，其时实未回籍，乃告以故，叩其来访之意。其人踌躇曰：“陈君不来事不谐矣，我施姓，江南某科乙榜，与陈君至好。我为学使所聘，来此阅卷者。”遂告别而出门，有肩舆，施登舆由东辕直入仪门去矣。金闻学使向有货取之名，疑来人与陈必有勾串事，然亦无从探问，已置之矣。一日，偕亲友遨游西子湖，于圣因寺前遇施公，偕两客，俱翩翩少年，从仆三四人，随有舆马。遥见金来，施出队趋迎，握手道故，指一衣秋香绉袄、带盘金便帽者曰：“此学使之大公子也。”又指一表卵色纺衫者曰：“此某孝廉，我同年同事也。”又谓二人曰：“此金长者，系我至友。”遂问金同行之亲友姓名，互相揖让，施大笑曰：“难得英俊多人，不期而会，我合作东道主，畅叙一日矣。”邀入五柳居，登楼列坐，酒家以水版来，指点酒肴之精妙者，次第供应。施与孝廉纵谈古人，议论文墨，公子殷勤劝金浮大白。酒正酣，苍头飞马而来曰：“大人有命，请公子同归。”金乃起给资，酒家曰：“上坐之客，入门时先已付讫。”金蹐跼不安，施等皆下楼谓金曰：“三生有幸，始得订交，如蒙相思，只须告把门张老，我自来耳。”作别登舆乘马，纷纷而散。金归，与子侄言之，佥参赞作报琼之举，以探消息。遂于旅邸盛设，具柬交张老以邀三君子。次日施来赴宴，云公子与孝廉皆为公事所羁，不能共酌，心甚歉，然嘱某致谢。遂入席，请金之子侄皆出，索窗课阅之，曰：“佳则佳矣，但与学使风气尚不甚合，就文论之，即如某篇，某处应提，某处应顿，结以大尾，则投学使之好，无不命中矣。”咸服其论。金乃重伸陈君之说，究为何事，施曰：“尔我既成相好，不妨实告。学使之大公子好与人交接，嘱我辈为之介绍，陈君前约贵处之某姓，通邑富豪，欲与公子纳交，不意陈君逗遛不至，实为缺典。”金曰：“如我子侄，不识可以充数乎？”施曰：“无不可者，但缟紵之费，各需千金，能乎？否乎？”金曰：“得半之道，尚可勉力。”施难之，金再三恳切，既而曰：“幸有我在，或可商办。”言未已，有二役以提督学院大灯来迎，金送出门，见其由中道入，文武巡官皆拱立候进，金深信不疑。翌辰，施来曰：“关防在迩，迟恐不得出矣。大公子以我故，屈允所请，须面封礼物，榜发来取。”相与同赴钱局，如数兑银。公封而回，给以关节。未几试毕，金之子侄皆落孙山外，始疑之，赴局开兑，则原封不动而易以砖石矣。内有一纸书云，“大宗师如此清正，汝曹妄想功名，理应重罚。所封千金，权借济急，销汝罪衍。以佛法论之，或者来世有奉还之日，未可知也。不必冤屈好人，此嘱。”金大怒，纳交巡官以访其事，始知学使幕中实无施姓，即大公子亦年貌不符，细揣其故，系骗子先冒杂役，放水菜时入内，其时号舍尚空，藏匿其中，易衣冠而出，巡官见其华焕，且自内出，则拱候之，其入亦然。入则仍易破衣，由杂役中出矣。至把门张老及灯笼夫，皆其党投充者，榜后俱逸。所骗亦不仅金姓一处也。
　　
　　有贵公子挟重资游姑苏以买妾者，官媒唤来数十人，皆不合意。一老妪随舆而来，曰：“郎君法眼过高，此等人皆不中选，非我姨家瑶仙大姑不能如愿，惜身价过高耳。”公子闻之曰：“如果真正佳人，何妨重价？第恐有名无实耳。汝姑带来一观。”妪笑曰：“我知郎君只好看瘦马家婢耳。清白人家，即穷至不吃饭，何肯将娇女送与人看耶？”公子谢过，愿同往访之。妪曰：“我试言耳，知人家愿不耶？”公子许重给媒资，妪请姑探之。隔五六日，公子望眼几穿，妪始欣欣然来曰：“凭我一片舌煞费苦心，肯与郎君一面矣。”遂往观之。其女一拜而退，娉婷之态，秀丽之容，公子已神魂欲堕。旋闻琴韵铿然，和以燕语莺声，长吟度曲，公子几入痴魔，亟问价值，妪忙掩其口拉之出曰：“郎君几自误，此女不可唐突，当云聘作亚妻，则其父贪而好名，或可动之，既至尔家，则任分嫡庶矣。”又言聘只千金，女须衣饰，尚需彩舆迎之，缺一不能成也。公子已心醉，无不从命。乃立婚书，纳聘，约吉迎娶。公子雇巨舫作洞房，欲仿范蠡载西子游五湖故事。先买二婢以候，至日彩舆迎来，妪与婢扶新人入舱坐，妪乘闹逸去，公子揭去新人面巾，神色焕然，惟不言不动。爰设席遣婢，公子亲手扶之，新人失跌倒地，其声秃然。以火照之，乃庙中之术偶耳。急带人追至女家，则大门锁闭，访诸邻右，曰：“是家偶赁此宅以嫁女，兹已送女去，不知所之。”问诸官媒，无识妪者。公子费千余金，仅载二粗婢索然而归。
　　
　　姑苏阊门外，通衢大道，百货交集之区，而人参行尤盛。间有空宅，亦甚宽广，时有服四品衣冠者，迁于空宅。门悬候补府陈姓封条，其司阍、司账、司厨及侍从之仆数十人，出入乘四人舆，张红盖。现任之府厅州县佥鸣钲开道来拜。时亦宴客，舆马纷纭，参行中人觅之屡矣。一日，有二仆衣履鲜华，相率至各参行阅货问价。行家叩其主，则曰：“西人也，为陈天官之长公子，以萌生加纳太守，分发江苏候补者，家资亿万，举宅皆嗜人参，以代茶饮。是以寓此就便也。主人命我等选择公平之家，以便长相交易。”于是行主争趋其仆，而仆游十余家，皆不恰意。是时参业中专有陪宾之伙，已遍传各行，故二仆远至一里之外，行主皆知之，情愿许二仆重扣。仆喜，行主遣伙持参同去，其主先秤一两试尝之，价值三百余，换与宝银七提回。其伙侈张公馆内之华靡，且探知其太夫人每月须服参三钱，一年有十数万金交易。其眷属不日到矣。行主甚悦。未几，其主便服乘舆而来，谓行主曰：“尔家贷真价实，我太夫人将到，为所嗜好，须至佳者。”行主奉以顶毫，择定四十两，命二伙携参偕往兑价，曰兑齐后遣工人抬送银封来也。二伙相执至馆台，登堂入室，旋达后楼。其主以楼上为房，房内罗帐高悬，锦衾绣褥，洋表时钟之属，陈设焕然。其箱箧以四为式，自床东直至窗前数十号，乃命仆开第五排二十号贴地一箱，正拆银封秤兑，忽楼下有人操西音大呼而来曰：“今日虎邱之东奈何不赴？我寻将来也！”其主谓二伙曰：“客且坐，此我乡亲某刺史也，其向我借贷屡矣，不可使彼登楼，见如许物，则更扰累不清矣。”使仆以参及银皆归箱内锁之，匆匆下楼，闻被来客强拉之行。仆来送茶，传其主命曰：“烦客略坐，守去即来也。”乃反扣楼门而去。旋闻幼仆数人在楼下戏谑，始而喧哗，继而揪斗，有老苍头来，吆喝不应，鞭挞从之，幼仆不服，哭声震耳。久之寂然。至晚无一人来，二伙馁甚，推窗望楼下，适行主同伙伴持灯唤入，二伙应曰：“毋庸着慌，人参与银俱在此。”行主登楼去扣，入门以火照之，二伙指此箱曰：“参银都在内也。”行主曰：“予自大门至楼，人物一空，似已迁去，不妨开其箱。”遂共观之，洞见楼下。细揣其箱，底与地板凿通，触机旋转，遍举各物，无甚贵重者。除罗帐外，其衾褥系高丽纸印洋花者。钟表仅有外面，中空无物。箱皆纸糊，中藏石块数包而已。始悟诸仆叫唤争斗时，正转运箱内之物，以人声嘈杂溷之，俾不觉。行主鸣诸官，且问与骗子往来之故，官曰：“以都中枢密信来，不能不答。”乃为缉捕，杳无踪影。
　　
　　有耄而聋者，在武陵大关乞丐。关前来一官舫，扬旃鸣钲而泊，舱中有五品官，探首见丐，使从者扶之登舟。官细察之曰：“汝非某长者乎？前曾继我为义子，我因回籍求功名去，今幸选得是邦矣，不意义父一贫至此，儿之罪也。”丐知其误，姑应之曰：“我年老糊涂，前事如梦矣。”官曰：“虽系风尘面目，骨格犹存，儿识之无误。”饬从者请封翁先赴澡堂沐浴更衣，移舟至僻静处，颐养月余，为之栉沐，须发暗以胶粉染之，皤然一叟。谓之曰：“儿衣不称父身，将入市买金帛，为父修饰，以便同赴任所。但父曾在此行乞，恐城中有识者碍儿颜面，至铺内阅货时，合意只须摇首，不可多言。”丐允之。放舟入城，唤肩舆二乘，随带二仆，父子皆服五品衣冠，招摇过市。入银楼，换金约臂，每个重四两者两对，谓铺主曰：“我将赴缎局，偕往兑银可也。”铺主从之。入缎局，以单与局主观之，须三千余金货物。邀入厅堂，殷勤款接，私叩其仆，知少者为严州二府，老者是其封翁，因二府之妹与首郡太尊之子结亲，送至会垣完姻，置办赠嫁物耳。局主分外趋承，设席宴之。官局邀金铺主同坐曰：“是我好友。”铺主唯唯听命。方自以为荣，局主乃出绉缎洋呢各物，先奉封翁阅之，封翁皆摇首，局主曰：“此皆上等货也，可以入贡，岂不堪服用耶？”官曰：“既不合父意，可与我妹观之。”饬舆夫扛抬货物，一仆押去，良久未回。又饬一仆往催，舆夫先回曰：“舟中人嘱我禀官，铀缎经姑娘目俱合意，不知应用何号平色银两，请官自去检点。”官谓局主曰：“烦侍父暂坐，我去兑银即回。”乃乘舆去，至舟中，多给舆夫钱文曰：“尔等往来劳苦，先吃饭去。”舆夫走而舟大行矣。丐坐局中，俟至更深不来。局主与金铺主皆惶急，不得不追问封翁，丐亦情虚，语言闪烁，群拥之鸣县，大令究得实情，亦无可如何，不过踩缉而已。释丐出，众褫其衣服，惟靴帽不合时宜，众皆不要。此丐尚藏五品冠，着朝靴，赤体叫化，见者大笑。
　　
　　蒋中丞抚浙时，察访官民之不法者重惩之。温郡某太守簠簋不饬，闻风而惧。突有外来三人操北音者，寓府廨侧，不言所事。凡太守升堂必往观之，暇则与馆人辩论太守之是非曲直。馆人怪之，密报府县。太守瞷俟三人出，遽搜其行李，得中丞访牌一道，凡太守私事俱在内，宛然紫印。又首县致永嘉令一面，尚未缄封，有云“蒋厅尊奉大宪命探事来治，诸祈照察”云云。太守益惧，归与永嘉令商酌，拟重赂之。三人归，见箱箧俱乱，唤馆人诘之，馆人曰：“阁下去后，太尊来拜，必欲面晤。在房中坐俟半日方去，动阁下之行李者，其太尊乎？”三人默然，既而曰：“机事泄矣，盍去诸。”遂买舟行。馆人飞报太守，转令永嘉令往拜之。至舟中，仅有二人。令问蒋司马何在？二人曰：“我主驰回省垣去矣，留函奉呈。”令收阅，一系首县原函，一系司马自致，云公事匆促，不及谋面，深致抱歉之意。令白太守修书，馈柑橘四桶，中藏白物，因其仆追赠之。未几，太守至省晤蒋司马，讯无赴温事，知前物已入骗子手而不敢言。
　　
　　有乘舟携仆访亲者，舟抵岸，谓其仆曰：“我先赴亲戚家，汝将行李收拾迁至头舱，我着人协同起去。”仆如命，坐于舟首俟之。有一人来，手携竹箩，内存大米数升。至河涘淘洗者，笑谓其仆曰：“此处泊舟，须要小心。昨日我目睹一舟亦如是停泊，一贼如是登舟。”其人即跃上曰：“舟中亦有如是一卷行李，贼如是窃取。”其人即背负之曰：“如是登岸竟去。”仆方笑曰：“此人何其呆也，自弃其米为人负重妆点何为耶？”舟子曰：“此人一去不顾，恐是骗子。”仆悟，急追，不知所之矣。
　　
　　有儒生赴岁试者，舟抵岸，行李迁起，尚未议定脚价，站坐行李上守之。忽有衣冠而来者，对之长揖曰：“兄台何自来耶？”生忙回揖，细认彼此皆不识。来人曰：“误矣。”揖谢不安而别。生退坐，仰跌倒地，方知行李已为人抽去。
　　
　　芗厈曰：龙有嗜，可豢之；物先腐，虫生之。诸公皆有隙可乘，故入其玄中。然东坡云：“回视人间世，了无一事真。”诚哉是言也。无论癏阓中百货杂伪，试问医者充市，畴为张长沙、刘河间耶？星者盈街，畴为李虚中、袁天罡耶？当今入幕之宾，名为习申、韩者，不知申、韩是一是二，是何代人，何曾读不害、非子之书耶？或者谓九流杂技固不足道，甚至科甲遍宇内，何者为班、马、屈、宋之词华，何者为周、程、张、朱之理学，叩之茫然者居多，不过以八股时文骗功名耳。嗟乎！纷纷一大世界，人骗己，己骗人，有时己亦骗己，何怪乎骗子手耶！
　　
　　方幼樗云：一片婆心，映醒世间多少自欺欺人之辈，笔亦古秀而健。
　　
　　某广文
　　
　　某学广文，髦而贪，诸生皆恶之。适有少年科甲之学使来，最恶白髯，见之辄曰，“汝已老大，好让后生矣。”必罢之。故斑白者皆闻声而惧。此广文须发皓然，遍求乌药，又不肯解囊，勒派诸生代觅，有谓之曰：“门生之戚宦于东粤，有好乌须药，名透骨丹。初染色红，三复则黑如明漆，泽润有光，真无价之宝也。门生感受师恩，仅分得少许，敬以奉赠。”广文大悦，谢而受之，如法试验，一染而红，再染而绛，三染而紫赤色，逾洗则逾鲜明，俨如道院中所塑之祝融像，见者大笑。寻其门人，不知所往，竟不敢赴试。致仕归去，生始告人，其药以龟溺熬紫草为之，即染鬃缨之法，岂能改色乎？此广文者，俾终生为红胡子矣。
　　
　　三官救劫
　　
　　吾邑陈氏，有仆年逾六旬，职司田庄。夏月，随主收租回，至城外，仆渴，欲饮水，就岸滩伏河面吸之。其主在后，水中照见仆身影背插长旂，朱书“勒雷霆诛击恶犯一名某”，即其仆姓名。其主骇甚，问仆有所睹否，仆亦见之，起跪主前曰：“老奴自幼无欺心事，近又持经修善，更无为非，其为前世事耶？天命不可逃也，请主速回，将奴所司之簿籍检点收藏，二子不可信托，命其以榇来收殓奴尸。奴死此树下矣，不敢入城惊众也。”其主恋恋不忍，然疾风暴云旋起，不得不奔。及家，雨至，闻轰击之声甚厉，立唤仆之妻子，告以故，皆号泣欲往护之，其主不允。未几晴霁，老仆欣然归，妻子见之，方讶其主之言谬妄，仆曰：“主去后雨即来，我跪树下，瞑目受死，心无杂念，惟口诵索习之三官经。闻雷声下击，及树而回。我张目视之，见一大道士高与树倍，身坐树颠，以袍幅垂护。我正探首仰观间，谅必雷神见我霹雳骤下，道士挥之以肱，雷始收声，道士亦不知所往。我幸免于难，将告主人虔诚祀之，以蒙其庥耳。”故吾邑崇奉三官菩萨者，至今甚盛。
　　
　　或曰：“扶灾危而救苦难，神之功德大矣。”芗厈曰：“然非也，亦视其人何如耳。以人道论，天君犹皇帝，三官犹宪司，雷神犹缇骑耳。帝使戳人，宪司历陈其人生平之善，德可掩眚，帝必赦之。使其人凶恶，宪司执奏以为能奉事，臣躬请曲宥之，则谴谪立加，能回天听耶？然则福善祸淫，彼苍之定理也，谄渎何为哉？”
　　
　　雷神
　　
　　《笔谈》载宋治平中，雷震天王寺，柱倒书十一字。《耳谈》载姑苏韩姓堂中，暴雷绕击砌石，上绘梅花一枝，纹理精妍。是雷神善书画，见于记载久矣。
　　
　　吾邻查氏宅，暑雨中暴雷绕垣奋击后，视垣面一砖去粉，琢磨朱书“令”字，径四寸余，秀健如赵文敏笔法，查氏抽换其砖以治邪疟，砖到即痊。吾邑有安国寺，夏月雷绕大殿，其左献往作旋螺文伽蓝神。后墙上绘一鸟迹，四趾带爪，阔大盈尺，作鹰拿状，入砖三分。僧以石灰补之，数日复现。
　　
　　吾戚金氏楼居，炎暑之际，以幼孩睡床上已酣，其父母皆下楼去。大雨如注，霹雳一声，穿楼而过，在室之人莫不惊悸丧神，其父母忆及幼孩在床，谅必惊毙矣。登楼视之，前后窗俱辟，帐亦高卷，不见幼孩。觅之，以席卷横置于床下，取出观之，儿睡犹未醒也。席面朱书一字，非篆非符，无识之者。
　　
　　又郑孝廉暑月赴乡遇雨，避于房檐下，雷声甚厉，忽见云中堕一火球，后有数十神将体为云护，惟足着尖靴，相随电光疾下，大震一声，半里外田间击死一人，背有古篆，不知所云。然则雷书恒有之，不足异，所可异者，自古有方履无尖靴，神亦从时，其为今之神欤？
　　
　　第八卷
　　
　　汤文正
　　
　　苏郡社会，甲于全省。暮春之际，举国若狂。其会首绅耆咸集神庙，公议分坊敛资，置办彩衣，务极鲜艳。搬演故事，则翻新出奇，争奢斗富。即如寿星之袍，以珍珠满缀寿字。百蛮之宝，以径尺翡翠盘盛金叶火齐珠。钟进士送妹，以二尺余之白玉瓶，内插珊瑚枝，上站云拥美人，随小鬼执绣盖，此之谓抬阁。一座之价，使人不能估测。不仅以金玉镯结阑干而已，如是者数十座。又有所谓肩阁兜子，彩龙马道等类，不计其数。以是故，远近来观者千万人，凡临街之楼，招集妇女，皆凭栏俯瞩，粉白黛绿，迷眩一时。故少壮之徒，争赌目办，百十成群，随会来往，评定美人。今年以某处某人为状元，必复之四五日，众议佥同，则探其父母夫家，皆有垂涎之意。
　　
　　时有赵五官者，年十七八，已订婚孙姓，在钱局作伙。是日随众纵观，知众所定之元系及笄友，访之即孙姓，赵五官之未婚妻也。五官意乱神迷，惟欲速娶为快。第岁俸十余千钱，不敷奉母，何以为婚，与母谋之，母告以父在日，有钱会，应得一百余千，或可敷用，但须摇点。未能操必得之权。五官忆及大五圣堂其神甚灵，有求必应。至摇会之日，以香烛往告云，如得会完娶之后，夫妇偕来叩谢。祝毕赴会，举骰摇之，得三十六点，如愿而归。遣媒订期纳采迎娶，花烛之下，妇果艳丽倾城。五官不禁狂喜，惟新妇似惜夫貌陋，然亦无词。三三朝后，具牲礼同妇往酬五圣而回，妇已卸妆矣。至晚忽又盛饰端坐，五官入房，妇正色拒之曰：“我非汝家人矣。五圣将迎我为夫人，法驾将临，汝其速退，勿干神怒也。”五官疑其有疯疾，即出延医，医至而妇已僵，异香满室，遥闻音乐之声。五官大恸，殡殓后，以神夺民妇讼于邑宰，官斥其诬妄，不准。奔告于府，太守视其人神色悲忿，姑纳其词。五官赴虎邱问卜。有某瞎子者，名重一时，为之卦成，骇曰：“异哉，汝欲与神讼耶？讼果胜，今夜子时听审，勿远离也。”五官欣然归寓。
　　
　　是时汤文正公抚江南，正直之声震于遐迩，神亦畏之，暗随五官来。知太守已收呈状，夤夜入藩库，缘库内有三金宝，系守藏之物。五圣盗之，穿库楼而出，神光烛天，巡守者皆误为火起，鸣钲高叫，方伯亲临，吏役俱集，开库检点，惟金宝三不知所之矣。五圣以宝入抚院内宅，示梦于夫人曰：“予为吴江之五圣神，被顽民妄控于府，求为庇佑，愿以金宝为馈。”乃掷之于妆台。夫人闻震声而觉，则金宝三枚俨在。爰命俾女请文正入，语以异事，言未毕而门外传点声，请公升座。文正出，则两司百官咸聚，方伯以失宝事告。文正笑曰：“盗易得，勿张惶也。”问首府曰：“昨有人控神夺民妇者乎？以其词来。”太守曰：“有之。”饬从者取到，立传赵五官，文正面鞠之得实，归宝于库。具狱牒正一真人府请殛之，真人复文曰：“神虽不正，妇亦淫邪。憎其夫而悦神貌，致启奸图，孽由自作。然阴阳道隔，虽和同强申，革圣神之号，遣发幽都，长为饿鬼，以正其罪可也。”文正命地方官扑五圣像，居民争毁之，今改为总官堂矣。
　　
　　科场五则
　　
　　吴生，浙之槜李人，儒而兼贾，不预科场久矣。是年梦其父祖催令入闱，生自知此道荒疏，无可侥幸之处，置之勿论。嗣又梦父祖厉色督责之曰：“汝若不去，场中缺一孝廉矣。是为违天，违天不祥，必有后祸。”生乃述其无文何遇，父笑曰：“易耳，今科头题为［乡人皆好之］一节，本家兰陵先生有此文，汝入闱时，访而录之可也。”生始欣然，温故入闱，访问兰院先生所在。夫吴兰陔者，时文中之名手也，其门下从学之徒数百人，发科甲入词林者甚众。惟先生落笔高古，屡困场屋。时年已五旬外矣，功名之念甚切。生访得之，致其景仰之意，曰：“闻先生窗下有［乡人皆好之］一节，题文为士林传诵，小子与先生居隔百里，未由亲炙，今日尚闲，务求赐教。”兰陔见其殷勤难却，录出与观，生曰：“容小子携回号舍，细细揣摹可乎？”兰陵颔之，生欢喜捧去。未几，兰陔亦往生号内答之，见其在卷上挥毫疾书，讶曰：“尚未出题，何得有文？”生笑曰：“小子读先生文，不忍释手，恭缮试卷，以志钦佩。即文不对题，不过被黜而已，亦所甘心。”兰陵曰：“我累足下矣。奈何！奈何！”遂别去。逢相识者告之，一时传作新闻。是夜试题出果对，兰陔不胜悔恨曰：“得意之作既被人录去，谅天意终身不得售矣。”遂信笔一挥，交卷而出。二三场为门人苦劝讫事。是科竟中。兰陔以旧作入见座主曰：“门生薄有微名，闱中之作，聊以塞责，不堪为多士寓目，请以此文易之。”座主曰：“可，虽然此文若在场中，未必中式，盖阅卷如走马看花，气机流走者易于动目，此文非反复数过，不知其佳处。试官有此闲情乎？故无益也。”兰陔悟，随有《读墨一隅》之选。先是吴生归，不作第二人想，整顿衣冠，预备筵宴，思作新孝廉之乐若登天然。瞬过重阳，闻榜发，而好音竟绝，觅得题名录观之，兰陔高捷矣。怨恨之极，怒其父祖曰：“何为诓骗子孙耶？”欲毁木主。夜复梦父祖来，怒责之曰：“不肖子无知，此中自有天命，汝若不抄截兰陔之文，彼必自录，又不得中式矣。”生曰：“彼之中与不中，与我何千耶？”父曰：“闱中饭食皆出帑项，即为天禄，非生时注籍，岂易得哉？汝命中尚有一次，不完总不得安静也。”生悟，次科仍入闱，其友曰：“前此得极妙文章尚不入彀，今何为耶？”生曰：“公等皆抡元夺魁手，我自来领钦赐饭食以了公案耳。”
　　
　　北闱大学士某公典试，题为“回也闻一以知十”二句。所取文内有用《易经》天一、地二，及七日来复，八月有凶等语，不慊士心。好事者撰新戏云：玉帝巡狩，忽见怨气上冲阻驾，问于太白星官，奏曰：“此时人间乡试，士子有不才而遇，才而不遇者，不安义命，故有此怨毒之气，致干圣驾。”帝曰：“乡试取士，俱有定额，本属善法，若二教中仙佛漫无定数，致有弄法欺人，兴妖作怪之辈，朕甚虑之。亦将仿照人闱，举行乡试可乎？”太白曰：“善哉，善哉，不可缓矣。”爰命文昌历举文理优长之神仙，以充试官，如儒童菩萨、文殊菩萨及地下修文郎辈，皆命往洞天福地，纷纷去矣。惟玉京尚无典试者。帝问太白星官，太白曰：“此处应位尊爵显者为之。”乃举齐天大圣孙悟空，帝曰：“尊矣，显矣，奈其不通文墨乎？”太白曰：“天下试官未必尽通，况猴子最灵，奉命之后，自能设法延请高明相助，可无虑矣。”爰召悟空，命之主试，不得推辞。悟空不敢违命，入文昌宫，请友为助。文昌曰：“我宫内天聋、地哑二童俱被人重聘去矣，焉有余人！”悟空退思，吕纯阳系大唐进士，必通文理，往商之。吕祖曰：“我已奉命典试琅环福地，何暇相助？无已，或访知命之士，以命取人，亦不为屈。”悟空往访鬼谷先生，行抵北天门，与玄天上帝晤，问知去意，上帝笑曰：“若须知命者，不必远求，我座下龟灵圣母为当今第一能手。”悟空悦，乃召圣母，见之曰：“蠢然一物，请入闱中，未免不雅。”圣母曰，“我之法身，能大能小，能现能隐，请缩为金钱龟，藏于大圣袖中，则人皆不觉。及阅文时，我知其命应中式者，以我八卦衣在大圣前显之，大圣取之无误也。”悟空从之。故是科多取八卦者。戏为皇上所闻，罚试官俸，而停用泛词者三科会试。
　　
　　江右召贡生有三子，皆业儒。长为廪膳生，次为增广生，其三应童试十余年不售，长为老童生矣。其父厌恶之，谪在厨房司爨，故“烧火三相公”之名噪于戚里。值开科年，长次二子高列优等，将届入闱。父命三相公同往会垣，供奔走之役。三相公欣然应命，入见其妻呜咽悲泣，三相公叩其故，妻曰：“二伯人也，汝亦人也，何二伯若座上客，汝为灶下养耶？已属无耻，今乐为送考之下走，为汝妻者，何颜立于妯娌间耶？”三相公曰：“我岂乐为？父命难违耳。”妻曰：“我何敢教汝违父命？汝若有志，亦得进场，我与有荣施矣。”三相公曰：“童生焉得与大试，奈我命何？”妻曰：“汝此去必谒丈人，是为方伯管库之吏，捐纳省监，系属专司。我有金珠在，汝以质与丈人，纳一监生，亦可观光闱屋矣。”三相公欢然从之。偕父兄赴会垣，谒妻父纳监讫，归谓父曰：“丈人强与儿监，欲儿就试也。”父曰：“遗才不取，或贴出墙东，看汝何言对丈人耶？”及录遗，公然附取，得随两兄入闱。因三相公食量甚宏，其父为之备绍酒、金蹄、烧鸭、熏鹅之类，满足一挑。三相公领卷入号舍，见其左右邻皆武林寒士，三相公慷慨食之，邻士皆悦。是夜题来，“譬如为山”四句，至次日之下午，三相公仍大烹以延邻士，皆议论名人作法，三相公默然。邻士叩其故，三相公实告以初次观光，遇大题敷衍难成，奈何？邻士笑曰：“若欲完篇，何难之有？十三经中，不乏山字语头，莫管义理，填砌成文，则洋洋数千言，尚引用不完也。”三相公亦实告以腹内空虚之故，邻士争为写书，且教以运用之法。三相公大悟，挥洒自如，千言立就。试毕，其长次二兄皆录文呈父，父乃举酒阅文，恬吟密咏，推为必售之作。三相公亦技痒，以其稿恭呈父前，其父拍案大呼曰：“浮泛至此，亦可以见人乎？不知愧恧，至汝极矣。”其兄碎其文，喝令速退，毋触父怒也。三相公抱头鼠窜而泣。是科主试者，非邓奇即帅怪，此二公者，生性偏僻，好为诡异。十五日，例设抡元宴，隔帘相叙。内则正、副二主试，带同十八房考官，外则监临、中丞相率提调各官合宴。此夜，公请主试宣明题义，应取何等文字以定元魁。大主试笑曰：“文无定法，惟真山真水者中。”此戏言也，中丞不觉失声耍笑，众官和之，哄堂一粲。大主试怒，拂袖而起曰：“我欲云云，谁敢尔尔。”竟罢宴入内，众官不欢而散，皆私议特觅此等浮泛之作以玩之。幸有三相公之文在，二房官得之，笑不可遏。众官闻声趋视，曰：“有此不通主试，即有此不通举子。可谓千古奇遇。”众曰：“何不荐之？”此房官曰：“无乃过谑？”众曰：“我等公荐如何？”皆首肯。于是十八官相率呈堂曰：“职等自奉命后，在九千六百余卷中仅搜求得真山真水者一本，用敢公呈电鉴。”大主试阅之，明知众官谑己，拍案而起曰：“如此典博之文，不合抡元耶？”举墨笔于填书之处密密圈之，标定第一名。众官面面相觑，不敢作声。幸副主试闻声而来，持此卷且读且笑，谓大主试曰：“博则博矣，无乃稍涉浮泛乎？”大主试曰：“此元我定，与阁下无干。放榜后，我自挂弹章听皇上处分可也。”咸知其固执之性，倔强难挽，皆无言而退。三粕公居然发解矣。是时召公率其三子移寓西湖之麓，至龙虎日，高会亲友，开宴以俟捷音，各出文互相赞诵。三相公举碗擎盘，往来应酬，或索其文阅，复为父兄诟谇，或怒曰：“渠既入场，何至不堪如此？”携三相公手，踏月湖堤以消不平之气。值报捷者飞舆而来，问之，有召姓。三相公喜曰：“我兄中矣。”共拥至父前，众称非常之喜，先索报资，不与名条阅视，召曰：“我大儿合中久矣，今发已迟，不足奇也。”众曰：“否。”召曰：“然则我次儿正应中式。”众亦曰：“否。”召曰：“否则误矣，岂有烧火三相公得中举人耶？”众曰：“然。”召曰，“果有之已属万幸，不过副车，好则榜尾耳。”众曰：“请定赏例，自观名条可知也。”召曰：“副车十金，正榜倍之。”众曰：“元魁如何？”召曰：“魁则五十，元可百金，决无此理。”众使书券讫，攫其百金一纸而与之报条，公然第一。召骇曰，“文风之变迁，至于此极，今而后，不敢复论文矣！”
　　
　　有朱解元者，眇一目，时人呼为“朱瞎子”，亦曰“朱半仙”。时文中之能手也，名噪一时。其未发解之前一科，偕友赴试，八月初七日，夜梦见二青衣相邀，入一殿廷，有冕旒王者，降阶相迎曰：“闻先生文名藉甚，今有尔浙闱墨，请先生为之润饰。”朱唯唯，延入后殿，朱衣神以卷送阅，王者命置笔砚于几而退。朱见元作格法高超，惟稍有未圆融处，为之易数字，已尽善矣。王者复来谓朱曰：“先生且停笔墨。今科解元文才尚好，不意该县城隍神来奏，此生近有奸人室女事，阴德有亏，应削其籍。予已追取下科解元文到，请先生正之。”朱阅其文曰：“此必童子之作，质地虽佳，功夫未到，何以冠多士？”王者曰：“且请就文整顿，资格所限，不能易他人也。”朱大加删削，炼作老境笔路，以呈王者。王者许可，命梦神飞传与之，然后次第阅竟，亦大费经营矣。王者大悦曰：“先生再后科之元也，今以阅卷功拔补下科元缺，以酬劳瘁。至所黜之元，系山阴某生，奸其邻女，幸未破败，然而神目如电，已为所司执奏。先生归去，访其人劝之改过，将来尚可登科也。至新解元，诚如先生所云，系新进童子，其父兄皆为词林，仁和人，祖功宗德甚厚，子孙科第未有艾也。然此子拔早一科，阴律应减阳寿五年，先生亦为之劝勉，俾绳其祖武，不但寿可免减，禄且日增矣。”遂命青衣仍送朱回寓，而梦觉已高卧三日。其仆守之，见朱忽醒，曰：“何病耶？头场将毕，自误功名，奈何？”朱曰：“倦耳，无病。”遣仆往接其友，录出两元作，俟友回，出门访见山阴生及仁和童子，告以神语，以文为证。皆惶悚受教。朱归视亲友之文，一读破题，即知其中第几名，有佳文，曰：“惜哉不售，其伤阴隲耶！”初不之信，后皆不爽，遂有半仙之称。
　　
　　吾乡有刘君者，应童试不售，去而习申韩业，公然宪幕。丁卯岁，朝梦迎天榜，伊名列第一。不觉技痒，复理故业，纳监入闱。头场犯规被贴，君然第一。此鬼神揶揄之耶？抑若吴生之命，有天录耶？必居一于此矣。
　　
　　卜者梁翁
　　
　　海昌张端林，父为云南尉，卒于任。端林迎父榇归，道由湖广，米价甚廉，以宦囊所有籴八百石，舟运入豫。江值大风，望船多处收泊。至一村落，四面皆河，客舟环泊，中有一大家，高其闬闳，厚其墙垣，门前停舟更密。端林登岸散步，偶入酒肆，沽饮独酌，闻人议论卜者粱翁，知人过去未来事，言休咎，其应如响。端林就客问之，始知即大宅内之人。遇异传，以大六壬著名，问卜无须开口，即知所事，因此起家巨万。近以年老，每日只卖十二课，须黎明至其家，与挂号者清钱百文，课金一两，得列簿内，则得卦。迟则挂号不及，即不得预。人争趋之，有不远千里而来候教者，故门前舟常满也。端林亦起意问卜，次日赍银钱入其家，门房内设柜，掌柜者系其亲戚，收仪登号。及端林去，十二数已满，强之增添，则曰，“非翁自主，不敢私加也。”乃特簿邀十二客入内，端林随入观之，登堂入室，室中陈设精雅。有老翁年近八旬，带四品冠，据案上坐，前列牙筹一筒，两旁设四小儿，各具笔砚，其徒四人伺应书单，前后坐椅环列。客入，翁起让坐，客各就位。掌柜人开簿唱号曰：“第一号某客，请抽筹。”客抽送翁前，翁观筹掐指，谓其徒曰：“某客得某时，因某事问，课主何吉凶。”徒举笔照录所断，皆合来意，无一爽者。十二课次第毕，客亦陆续退出。端林目注神疑，忘其进退。翁忽谓曰：“远客不及入号，老朽合送一课，以尽地主之谊。足下姓张，从滇南来耶？”端林曰：“然，何以知之？”翁曰：“足下坐于离宫，正时属午，度值张星，我故知之。今日乙卯三传，申、酉、戌为日之财官，值贵神虎常玄，夫白虎凶神同官，爻为有官之尊属，舟中合有父棺。戌为地狱，生前曾为司狱之官。太常为米麦，附酉金而兼连茹，当带有稻米。两金重四，其八百石乎？寅甲一冲，箕星动矣。明日寅时转西北风，大顺，未传为地，足与卯作合，应十二月之卯日到籍，其米不但不得价，且颗粒全无，缘财入玄武耗散之手，尽化为三传之鬼矣。足下其慎之。”端林得课回舟，果于五鼓得顺风，扬帆而进，于腊月二十六日己卯，抵邑之王家桥。败岁之际，无暇安葬，泊舟处有姊夫陆某，米客也。借其闲地权厝父棺，因思米运入家，宗族强借可虞，不如近就姊家，以寄于栈，端林奉母回城度岁，岁朝往贺姊家，叩关而入，其姊对之号泣曰：“尔姊夫亏客货千余金，上年尔所寄之米，被客强起去。姊夫无以对尔，今不知遁于何处。”端林忆及粱翁之课，慨然曰：“数已前定，果无可逃。姊毋惶急，忝在至亲，米价不必计论矣，我为寻访姊夫归家可也。”
　　
　　小王子
　　
　　江左徐君，知医道，开设药肆为业。门临官河，栽柳成行，有美荫。一丐者小艇，恒泊于下，有二妇操异音，日与其夫荡桨行乞。盛署之际，忽闻二妇大放悲声，徐往视之，丐已欲毙，气存一息。发恻隐心，谓其妇曰：“尔夫当是痧症，我取药来，或可救也。”进与蟾酥丸，用童便灌之，大醒，越日大愈。丐登门叩首，谢活命恩。自此放舟，一去不复反矣。
　　
　　历十余年，徐积得百数金，与亲友合本渡海，赴关东贩豆。遇飓风飘入大洋，舟子不能为力，砍桅去帆，任其播扬。不知几日夜，亦不知几千百里，遇岛触矶而舟碎，财物俱沉，所幸人无伤损，聚哭于沙屿而已。此岛内系大镇市，朝鲜所辖，有瞭望者见舟破人存，咸来问讯，备录名单，飞报所司。值小王子巡边，闻报见单，亲临点验，至徐君，细审其行业，曰：“先生门前垂柳尚存乎？”徐不知所以，谨以实对，王子乃命司官，以诸客就养于馆舍，厚给其饩廪，曰：“遇便送还天朝可也。”命备法驾，肃徐登辇，王自乘骑前导，白旄黄钺，禁尉传呼，行人跪道。徐怦怦然如梦如痴，听之而已。越两日，及大城，百官郊迎，添卤簿易銮舆，称跸而入城中。三市六街，人烟辐凄，至宫门，王子挽徐手升殿交拜，分宾主西东对坐，传命后宫，宣妃主夫人见客。乃有彩娥贵嫔翼二天人出，法衣象服，佩玉鸣珰，向徐盈盈再拜。徐答拜不迭，长跪于地，曰：“小人何德何能。敢受我王殊礼？请明以告我，以志异数。”王子亦跽告曰：“先生忘十年前柳荫下小艇中之病丐乎？即寡人也。我国法，凡贵者得异症，必远丐三年，以申忏悔。寡人二十余岁时，忽得眩疾，发则眩晕即死，过日而苏。前王命太史占之，须乞丐中华沿海之区，必有奇遇，疾以痊也。”乃指二妃曰：“寡人带渠行乞，得遇先生以仙丹救治，寡人自此疾愈，逮今十余年不复发矣。昔年王父崩，寡人接位，国服甫满，尚未朝贡请封，故国人犹以小王子称寡人耳。今天幸先生来此，俾寡人有以报德，先生欲贵乎？富乎？欲贵，则特设宾师之位以奉先生；欲富，则珍宝货财惟先生命。”徐曰：“小人远方医士，无奇才异能，敢妄玷宾师以速官谤？无已，本为运豆而来，请假以资本，送之关东，则感戴无既矣。”王子笑曰：“关东豆不及小邦者，不意中华贵重至此。异日请先生观我仓贮何如？”乃开大宴毕，馆徐于天使行宫，命大臣之善华言者陪侍，娱之以本国杂乐。王子日往朝之，居数月，徐思家欲归，辞留数四，不得已，王子命开太仓，请往观豆。则一颗之大，约重四五分，果胜于关东数倍。徐欲之，王子举仓以赠，载海舶数十艘，奉徐与诸客，以王大船送之归国。徐货豆得十余万金，改药肆为质库矣。
　　
　　或曰：“惜哉徐君，不取珍宝而惓惓于豆。”芗厈曰：“倬哉徐君，不贪珍宝而仅仅以豆，不失我中华体统，其市侩中之豪杰耶！”
　　
　　姚幕府
　　
　　台逆之乱，制军已飞章入告，集多官议剿守计，连日未决。忽有严旨下，值制军筵宴时也。客皆退避，制军接读之间，目定口呆，神魂失据，颓乎坐上矣。仆皆惶急奔告公子，公子来，先捧谕旨，与幕友姚先生阅之，骇曰：“殆矣，上意切责其怠缓，限十日内平定。为今之计，惟有刻即进兵，以副庙谟。”公子曰：“父病垂危，焉能进剿？”姚曰：“我与尊公宾主相投，久而无间，今日之事，不得不出身赞襄。姑将尊公抬送大堂，我当代为发令。”公子不得已从之，乃命文武员弁，俱集辕门听令。鸣炮升堂，连坐抬制军于暖阁，垂其帏幕若避风然，姚服从者衣冠，以令箭出入传谕。先命水师立备战舰，命水军总戎为先行，五鼓放洋，直取鹿耳门。左军从左，右军从右，张两翼以助先行。中军擐甲执械，齐集海门，以候本督部征进。命藩司速运军需，并拣选文职之可以参赞军谋者，随后军听刖。移请中丞督率臬、道、府、县保守城垣，以备非常。是时，文自制军以下畏葸不前，武自千把总以上争欲先战，以致内外惶惑。兹闻制军忽然振作，且号令井井有条，军弁莫不踊跃从事。令毕，抬制军入内，以安神丸与参汤灌之，渐苏，见妻子环伺，失声悲泣，曰：“吾命休矣。”公子以姚先生所为告之，益骇曰：“如此则尸骨不得存矣。”请姚先生商之。姚曰：“此事无可再议者，不进则圣怒莫测，难保身家。进则虽死犹荣，况生还可必乎？”制军思之，跃然而兴曰：“先生之言，胜于良药，吾无病矣。惟有求先生偕渡重洋，始终其事。”姚曰：“诺，兵贵神速，请即启行。”挽制军手而出，文武官弁群拥登舆，至海门，前军已发，两翼犹留，讯其故，缘艨艟不足。姚传制军令于海口曰：“有能以商舟挤我师者，予五品官。”有舟子来试投之，立给水师守备礼，于是群舟争集，五军毕登。扬帆冲浪而前，海神呵护，一昼夜直抵中门。攻其无备，前军己入，两翼从之，制军统全师进围台城，出逆意外，贼党掳掠未回，皆散漫村落间，守御单弱。姚与制军巡督，见城系竹木为之，伏两翼于后道，夜使前军纵火声喊，缺后道以逸之。贼出遇伏，一鼓成擒，招降余党，分派内地，不旬日而全台俱平。飞骑报捷，帝大悦，召制军入觐，曰：“朕视尔猥葸犹昔，此举何其奋勇？必有能手赞之者。”制军不敢隐，直陈姚幕友之事，特旨召见，欲予一官，姚顿首曰：“草莽之臣，敢因圣训而自居功？且赞襄助顺，即所以报效朝廷，与有官等耳。敢辞。”帝嘉其刚直，锡以四品卿衔，命永镇闽督幕府。
　　
　　芗厈曰：才如姚君，方不愧为入幕之宾。不然庸庸者流，奚啻书吏之头目，臧获之首领耶？乌足道哉。
　　
　　周封翁
　　
　　蜀之周老人，八旬外樵于山而得宝藏。娶卖浆者女，生二子，此见于记载久矣。更有异者，其长子目有真光，察人无错。生子煌，少年入词林，故其父皆以封翁尊之。有楚人某进士，煌同年也，人本俶傥，貌亦魁梧，与煌友善。因归班候选，急欲自效，谋捐分发，素稔周氏多财，与煌借银两千。煌曰：“我祖年届百有二十，我将告假上寿，兄其偕我回籍，与父商之，谅无不慨允也。”归告乃翁，翁出见客，款接殷勤，入室谓煌曰：“如数与银，还否听之，但此后务宜疏远，以防后患。”某得银，援例分发江南，旋补巨邑。专丁备礼赍银付还，致书感谢，并达思慕之忱。翁使记室答之，以司总列名，厚给使者盘费，嘱告乃主，以翁父子俱未能作书，因病故也。不久某以赃败身戳，是时甫定寄顿者罪例，富室被诬往往有之，是以究其家人，词连周氏。煌时在馆上，以与某虽系同年，向无音信往来为辩，上命检查无据，宥释不问。
　　
　　又程老实者，质库中之立柜伙也。其库主以浮荡败，欲举十万金之货本，愿以八折速售。程每对人嗟叹曰：“焉得八万金，则先发加二财矣。”或诒之曰：“周氏以数百万举债，汝往贷八万金有何难哉？”程信以为然，乃假伙伴衣冠，往周宅请见封翁。翁见之，陈其来意，翁笑曰：“八乃金似非容易，姑缓图之。”程自觉卤莽，跼跽告退。翁送之出，值阴沉欲雨，客去。翁回而雨渐大，翁思山路难行，程已年高，恐其失跌，使家人追之去。逾时而客始还，翁密询家人，云客出门遇雨，在树林下去其衣履包裹而行。小人追回，复在大门内重着衣冠方入，是以迟迟。翁乃问程曰：“足下衣冠自有之乎？抑假于人乎？请以实告。”程忸怩曰：“借诸同伙数人凑合者。”翁曰：“善，今天雨泥泞，勿损人之物，姑止一宿，明日我与足下偕往城中检点质库，再商行止可耳。”程唯唯。次日，翁果与程车马仆从而去库中。人见之深讶其事，翁历内外，捡阅一过，谓程曰：“足下之言不谬。”竟与八万金接续，且平分余资，使之司总。程感激图报，克俭克勤，是以岁入之利，较他处为优。
　　
　　或问于翁曰：“某进士，品格貌相人人所愿交者，而翁必欲绝之，后果败，几被其累。程掌柜贸然而来，人人所讥诮者，而翁毅然从之，至今深得其力，是何道也？”翁曰：“道在目前，人自不察耳。某身为进士，入仕有途，何必欲速？其贪可知矣。贪以败官，古之训也。程掌柜假人衣履，尚知保惜爱护，矧巨万财物乎？故知其受托不苟也。”
　　
　　陬邑官亲
　　
　　西域之变，大将军福公奉命进剿。统领巴图鲁及吉林健旅，声势赫奕，所过州县，以办差不善登白简者不一。传檄至陬邑，缺既清苦，官亦疲惫，闻前途才干之员每有失误，心切恐惶，日惟涕泣而已。其官亲某向司征比，默默无闻，今见其戚官将败矣，不忍坐视，乃谓之曰：“库中有二三百金乎？”令曰：“有之，不敷所用。”曰：“既有之，尚可为也。尽以予我，不问出入，或者无碍前程乎？”大令无可如何之际，姑以听之。时值盛署炎炎，几至流金烁石。官亲乃与工房相度馆舍，极其宽厂，染古色纸以表糊之，字画皆用旧物，其持桌以油核桃仁熏作乌木色，以人家用旧之藤竹席片蒸洗一色。按其大小形象制为引枕靠垫，蓝缎为边，以玫瑰杂杨花代絮实之。其帘幕用深绿色虾须竹为之。其天棚目村口直接至上房，长有里许，因借买多席，仅敷一层，恐透暑气，加以盐包杂松毛盖之。其陈设则山中购小松柏，栽数百盆，夹道而列。所有茉莉花、夜来香之属，反在其后，只觉芳馥而不见形影。公馆后及左右墙外，三面环列水桶，以竹截作喷筒，伏民夫数百人，各持一筒吸水向上，细细喷之，俾屋上棚间不干不湿，泽润而已。西瓜为汁，以绢沥之，稍加冰糖籍荷水相和，其凉沁腹。茶用兰芽雪瑞，本系北产，气香味厚，色亦清烈，用沙瓯烹熟，坐于水筒，以取温和。铺陈甫毕，大将军至矣，令出远迓，将军由皎日之下而来，舆入村口，已觉阴凉。至公馆内，两旁松柏阴森，更觉沉静古穆，并无结彩悬灯、耀目增光之物，心地一爽。坐其铺垫，皆软滑清香，不觉大乐曰：“天仙界水晶宫不是过矣，不意僻陋小邑竟有是耶？可见人以才能为贵也。”及进西瓜汤，饮兰雪茶，莫名其妙，唤从官入曰：“此系尖站，并非住宿之所，然我自出都以来，日夜不得偃息，讵肯舍此清凉地而就火焰山耶？汝等弹压兵役前往宿站，只须留数人伺应，我五鼓启程来也。”传令入曰：“我食不甘昧，睡不贴席者久矣。贤大令造此福地，我今夜宿此巳分外挠搅，毋多备酒席，毋给赏从人银钱，有强索者，即告我处置。汝以长才屈于下邑，上司之过也，我当保奏。”令叩首谢出，及进酒席，则雪雁水参虾鸭糟鸡之类，只觉香鲜配合，无一毫肥腻气味，亦大醉饱乐甚，以二千金与令，以偿其费。及起马，令来道谢叩送，将军赞叹不绝而去。此令果膺保荐，仕至宪司，皆一官亲力也。
　　
　　或日；“才能之士湮没无闻，惜乎！”芗厈曰：“此其小焉者耳。古来救君主于垂危，转覆败于俄顷，而史不列其姓名者，如赵之厮养卒，金之两书生，功高不赏，是以名没不彰，其怨恸于九原耶？抑或不屑不洁，如遗逸辈之特隐其名耶？东坡云：但愿我儿愚且鲁，无灾无害到公卿。由此观之，是卒与书生固不屑为公卿也。”
　　
　　同胞三鼎甲
　　
　　明季之乱，盗贼纵横，宇内几无完邑。有某翁者，乡居而巨富，好行善事，平日造桥修路，舍药施棺，无不踊跃从事。及饥馑之年，助赈外独赡其乡邻者非一次，故遐迩称善人，莫不感激，虽流贼之暴，戕官劫库，亦不忍犯翁家。时有草冠中之伪大将军，掳掠妇女千余人，肆其淫乐。忽奉伪王调取进兵，伪将不能携带妇女，贼伙商令寄存翁家，因其闲房宽大而有养赡也。翁不敢辞，受而舍之，给与饮食。贼去后，夜闻妇女悲恸声，翁不忍，欲纵之。入问妇女，有所归否？众皆曰：“愿死于道路，不愿生为贼妻也。”翁各给银米，夜使远飏。已，遣仆广收牲畜骨殖，散布各屋内，纵火焚之，嘱邻里勿泄。未几贼归，翁垂涕而告以失火故，贼见瓦砾场上焦骼残骸无算，信之。不久，圣主即真，戡定大难，人民复业，翁家三子，皆读书入泮。
　　
　　其大郎娶王氏女，旧族也，得时文真传，能决科第，于归后索其夫窗课阅之，曰：“郎君笔下超超玄箸，惜法脉未清，词华杂凑，师之过也。妾为郎君一点窜间当入彀矣。”大郎心悦诚服，录示法家，佥曰：“数日不见，学业骤长至此，其入生花之梦耶？”于是二郎三郎闻嫂氏能，各以文呈教，王夫人曰：“两叔皆天才也，虽不及乃兄元气混沦，然偏师先济，皆科甲中人耳。”亦尽心指导，三郎甚颖悟，数月间卓然入妙，旋中式，连捷南宫，探花及第。欲于中门悬匾额，王夫人阻之曰：“是不能越分，应俟两兄。”命悬于门右。众皆窃笑之，然不敢不从。二郎奋志苦功，逾年亦发，榜眼及第，王夫人命悬匾于门左。是时大郎犹诸生也，对其妻泣曰：“两弟皆飞腾而去，我恐投世无闻矣。”王夫人笑曰：“偏师先济，妾预言之，郎君毋灰厥志，龙头属老成，自古云然。俟元气充沛，自当超两弟而上之。”是科仅登榜尾，又越三年，果状元及第。泥金报至，戚里无不佩服夫人者。翁大悦，谓之曰：“是皆儿妇之力也，今尚有小姑未婚，我欲得传胪婿，则尽善尽美矣。”王夫人曰：“文笔之发与不发，妇能决之，两叔鼎甲，亦偶然耳，何能预定传胪耶？虽然，姑请试之。”议开文会，凡邑中之生童未婚者皆延之，勿论贫富。三复而得一生，甚寒苦，翁赘之于家，使王夫人督课之，果传胪及第。翁自为门联曰：“一婿传胪今世有，三儿鼎甲古来无。”
　　
　　芗厈曰：幼时闻我父我兄言之凿凿，久而忘其姓氏，姑缺，俟补。《书》曰：“作善降祥”，天之定理。第以一少妇而决科如神，远逾男子，似言者过矣。殊不知翁之所活妇女千余，其精华萃于王氏一身，英灵敏妙，如握宝鉴，如持玉尺，自然大胜凡庸。且冥冥中示果报之巧，为善人劝，其何疑耶？
　　
　　
　　续客窗闲话
　　
　　卷一
　　
　　吴封翁
　　
　　霅溪吴封翁，富而好德。生二子先后举孝廉，亦佐乃翁济急扶危，以成善事。乾隆丁未岁饥，二子皆出助赈。翁无所事，止息于园庭以养静。因山林空旷，以防宵小。
　　
　　除夕，请翁入宴。二婢执烛前导，翁仰见树端伏人，即止不进。嘱二婢曰：“汝等留烛于亭，归告太夫人，我守静已久，不愿赴热闹场，可移樽独酌，以适我意。”太夫人知翁性情，不敢拂，命仆移筵就之。翁屏退家人，仰树呼曰：“树上君子，此间已无外人，曷来一叙耶？”树上人闻之，战栗几坠。翁曰：“老夫岂执汝哉？毋恐。”其人下，叩首称死罪。翁视之，邻人某也。邀入亭中，曰：“现备酒肴，先酌三杯以御严寒。姑告所需几何，助汝可也。”邻人泣对曰：“小人有母，不幸遇荒年，无以卒岁。素稔翁家富有，故行此不肖事耳。”翁曰：“不能周济邻居，以至为非，老夫之过也。汝其饱餐，当以二十金畀汝，卒岁之余，小作贸易，足以度日矣。切勿再为此事，他人不汝恕也。一成盗名，则为捕役鱼肉，没齿不能掩盖。且陷老母于不义。其奈之何？”邻人益感泣，叩首无算。翁乃予银，并布裹食物送之墙下，曰：“归遗尔母。汝仍出此，勿使我家人知，以留汝颜面。”邻人缘墙而去。方唤家人，见杯盘狼藉，翁忽有兼人之量，且疑且喜。
　　
　　后十余年，长公子发甲，官至大中丞。次公子亦入词林，提督学院。翁受二品封而卒。会葬之日，戚友以千计。忽有灵隐寺方丈大和尚来，侍者云从，祭品丰洁。俯伏柩前，哭之恸甚。中丞慰谢之，而不知是何交情。和尚造膝密告曰：“僧本邻居，前曾为盗，蒙老大人不责其罪，反以廿金为助，藉以奉母。母卒，弃去为僧，苦志虔修。今入方丈称大禅师，皆老大人之德有以成之。僧不敢忘，谨以实告。”吴氏乃知其事云。
　　
　　芗厈曰：此不难于济助，难于惟恐人知。谆谆告诫，俾改行从善，是为阴德。
　　
　　难女
　　
　　余舅金氏，以上海之洋行为业。自置洋船五，在东西两洋贸易。每船必有标客以御盗贼。甲子春，船将开行，大宴标客。招优演剧，甚盛设也。标客自然首座，傲睨一切。余舅命其子侄陪宴，皆少年好事之辈。见客倨甚，切切私议，欲试其能。半酣小歇，肃客入园散步，坚请试其技。客左右顾，见道旁有卧柳，曰：“此碍步，请为公子去之。”迅以掌劈柳本，截然中断，如斧劈者。众皆咋舌。
　　
　　当其时，有淮阳难民过境，沿肆乞钱。内有处女，矫矫不群，亦随众募化。至洋行，轻薄之伙以一钱投之，女怒叱曰：“视汝姑为何如人，而以一钱为戏耶？今日罚汝千钱，不然吾不行矣。”随坐大门槛以阻人出入。时脚夫运糖包至，每包约重百七八十觔，皆壮而多力者，肩之疾趋。至大门，见女碍路，喝之起。女故张其肱阻之。脚夫怒，作失手势，以糖包压之。女接而投掷，不甚费力。群夫大哗，佥以糖包共压女。女无惧色，左抵右抛如弄丸然，纷纷飞出市头，反将群夫击退。女大怒曰：“汝曹欺压孤女，使之内伤。＿罪在不赦，非多给钱养伤，事不能已矣。”时吆喝之声达于内，主人止戏，客亦出观。少年共议曰：可以观客之长矣。随激客曰：“我等观此女之力，恐无敌于世。客能退之否？”客视女弱甚，曰：“吾以二指提之出矣。”攘臂而前，女以一掌拍客胸，跌去数丈，入柜内如菩萨座。内外哗然，老主人出，命仆扶客入。以千钱赠女，好言劝之去。方叱少年滋事。入视标客，已从后户遁矣。少年兄弟密议曰：若得此女保标，谅海洋无敌手。其兄欲买以为妾。
　　
　　次日闻官以舟与资，将护送难民出境。少年兄弟访至马头，挨舟觅女，见舱中坐一叟，衣冠虽破，冠蓝顶冠。女侍其侧，方絮絮教训，女俯首垂泪。少年登舟拜之，叟喝女退。出迎，肃客入坐。少年曰：“叟居何职，因何窘迫至是？”叟曰：“老夫淮之山阳人，忝为都阃，以老致仕。不意今夏雨甚河决，田庐皆没，不能不随众觅食。老夫无子，只有一女，年方及笄。昨因乞钱，用泰山压顶势伤一标客。女子何可逞强，擅动煞手，败人衣食。老夫正训斥之。”少年极誉女能，问将焉往。叟曰：“老夫亲家为渐军水师提督，婿亦开府矣，将送女完姻。而老夫依以终身也。”少年诺诺而退。
　　
　　芗厈曰：女子之强者，功胜于男子，何也？其心专也。昔闻献县来一绳伎，有姿首。方开场作剧，有武举能开十四石弓者，以元恶霸一方，纵淫，无敢与较。见此女投所好，强欲留宿。班主曰：“我等卖艺不卖身。客何犯我规耶？”武举怒，拳击班主伏地。众皆曰：“此武举官人也，良家妇女尚不敢抗。尔等既卖伎，何敢拂之，自取苦恼耶？”女子乃笑，迎武举而慰解之曰：“官人果与妾有情，请以夜持五十金来。否则，不能承也。”武举哂曰：“五十金非难事，果处子亦不为费。”
　　
　　入夜至女室，置五十金案头曰：“可以共卧矣。”女曰：“妾请先睡，官人能犯妾，任意为之。如其不能，请留金而送客。”武举曰：“汝不过欲盖羞耳。何有于是？”女子乃闭门，去衣俯伏炕上。武举腾身上，以两手翻其躯，竟如铁铸，莫动分毫。随作开弓势，尽平生之力劈分两股。力尽而股不稍移。武举怒击其臀，坚如石。遍击首背，皆然，拳反作疼，乃伏其背，以柔情动之，闻女子酣呼睡熟。播弄终夕，无可如何。迟明，女子跃起曰：“官人既不伤妾，妾亦无伤于官人，请留金而退可也。”武举从此力脱而死。嗟乎，色与力不可并用，并用必内伤自毙。彼武举何坠女子之术中而不悟，此为恶之报也。吁，可戒矣！
　　
　　语怪七则
　　
　　怪者，圣人所不语也。而商羊萍实载在《家语》，何也？有理可明，虽怪犹常；若无情理，徒骇人听闻，斯圣人不语。然同一怪事，有理无理，庸愚所不能明。姑志之以俟达者。
　　
　　粤东臬署二堂后院有榕树一株，其本三人合抱，其末高七八丈，扶苏广荫。树有神甚灵，故建庙立碑。凡臬使必以礼虔祀，朔望演剧，则安然无事。若稍有懈怠，神即显形，绯袍乌帽，据坐公案，必有殃咎。是以无敢渎者。道光壬寅，乔廉访在任，有僮溺树侧，立即疯狂，操刀飞舞，砍尽书院芭蕉数十本。主人缚僮谢罪而后已。有仆不信其事，故溺之。神情顿迷，入房抽剑插脚，饮刃透背。人见之惊喊，仆无伤也，自拔出剑，而血不流，惟前后红痕一线而已。不言痛亦不变色，饮食如常。主人虑其有变。资遣回籍。
　　
　　又前任公子当署宴客，爱树阴清凉，移席其下。无云而雨，着菜上皆臭秽不可食，宾主败兴而散。
　　
　　又前使族人昼寝于榕树堂侧室，忽睹云雾中一蟒奔床前，惊骇逸出。觅得鸟枪，实贮火药将往击之。或问其故，其人以前事告，或往觇之，毫无形迹。其人指蟒卧案下，遂携枪执火，潜入帐内。觉又奔之，即燃枪轰击，响震远近，其人昏迷伏地矣。众皆聚观，见窗纸尽裂，鸟枪断折。其人尚右手执把，左手如截，连腕脱去。遍寻之，不见枪筒与手所在。乃救其人醒问之，曰：“枪鸣时即震惊而毙，不觉手之脱与枪之折也。”噫，此更异矣。凡鸟枪贮药过多则裂，尚有情理可言。然不能销熔铁筒与人之手也。或曰其人曾亵树神，故有此怪事。
　　
　　吾乡有朱氏翁，年周甲，为米市伙。其为人也，严以正己，和以接物，故人皆亲之。每出行，遇有碍足之物，必去净而后已。见棺椁之暴露者，必为掩盖。一日索逋至野，见破冢内有巨瓮，白镪满中。翁恐且迷，方捡阅间，冢旁农人觏之奔而前曰：“此我祖父墓也，方因雨破。汝徘徊其间，得无盗我墓中物耶？”翁谢过曰：“原物归君，我未动毫厘也。”农人识翁，故挥之去。而呼其兄弟子侄来曰：“冢中不知谁氏物露我目中，天其富我乎，盍共取之。”众皆合力起出，视瓮中盘旋蠕动皆毒蛇也。农人恚曰：“翁先见此，而曰原物，戏我实甚，我其还戏之。”众曰诺。共舁瓮至翁宅后，俟其寝息，升屋拨瓦而倾之。翁夫妇跃起曰：“天雨金矣，姑趋避之。”候雨定而后捡较，得数千金，家以是富。彼农人倾毕，负空瓮归，方自以为得计也。
　　
　　或曰：金银之气，上属青龙。蛇，龙类也，故变幻及之。凡南方人家蛇多者必富，殊不然也。昔某家有婢，闻空室丁当之声，趋视之，梁上一翠色四足蛇，方吐钱着地。婢奔告主母，偕往观之，蛇去钱存，仅十余枚耳。异日又闻房中铮铮然，婢探之。见翠蛇据床顶，吐钱盈席矣。又报主妇走观，则蛇不见，捡得时钱千余文。妇以告主。其家本小康，意谓神欲益其富，盛设祭祀。自此蛇不复来，而家随中落。
　　
　　浙有诸生某，名宿也。久困场屋，在闱中艺毕诗成，吟诵间四鼓人静，忽见青面撩牙凹胸凸肚一怪当面，生胆素壮，不甚惧。徐问曰：“汝来何为？”怪曰：“吾得一佳破，欲助有福者抡元，遍觅闱中，惟汝可。”生曰：“试诵之。”怪曰：“香油煎鲞香，豆油炒千张。二语不甚佳乎？”生曰：“此孩童急口令也，若以为文，笑死万人，且玷我声名实甚。”举砚欲击之。怪出朱笔点其额，不觉首肯，竟录其词作破，怪大笑而没。以下皆己作也，录毕缴卷，若忘其事者。二三场悉尽心为之，受卷所不贴。誊录照缮而入。是科座主系名公卿，卷落一同考官处，乃以翰林散馆出为令者，亦自命不凡，阅此卷破题，不觉大笑，致颔颏振脱，张口不能言。仆扶入室，卧不起。座主与考官有年谊，往候其疾。曰：“老年兄素称康强，何忽惠此恙？”房官以手指案上卷，笑容可掬。座主检阅数过，不觉钦佩，曰：“老年兄得此佳卷，何虞不入彀耶？我将与副总裁共赏之。”遂携卷去。两主司皆朗诵健羡，谓无出其右者，竟定解元。榜放，同考官之疾自愈，闻此卷发解，忍笑往见座主曰：“大人与职声名从此扫地矣。是何言也，而可作解首耶？”座主曰：“文实佳甚，岂出老年兄门下，过作谦词乎？”房官曰：“无论下文如何，观其一破，概可知矣。”主司共读之，不觉狂笑曰：“我等皆自开讲阅起，未及详观承破，至有此失，奈何？”考官方全诵之，曰：“文实高超，大人所取允当。无已，请召此生问明其故，易卷可也。”监临速召生来共鞠。生始悟场中之事，以实对。考官曰：“必魁星欲为是科光，故作此戏。不然走马看花之际，恐遗珠耳。”众皆曰然。
　　
　　豫西沈孝廉，名士也。以文会友，卓卓一时。忽患时症，头疼身热。医以生军下之，所下皆白膏。病痊而愚甚。至一丁不识。向之朋友来，议论纵横，孝廉殊愦愦，自亦不知其故。或曰：人能记忆一切皆在脑，脑脂也。脑减则忘其所有，信如斯言。药补其脑，当能复原矣。何以沈孝廉终身不复也？
　　
　　某官保
　　
　　某宫保未达时，寒士也，卖卜浙之吴山。有鹾商某，武林巨富，生平喜风鉴，书无不览。遇能者，俯首降心，专诚求教，故其术甚精。生一女，自视之合封一品夫人，凡议婚者，必面相攸曰：“非吾女匹。”延至廿余年，无当意者，戚友皆非笑之。时商行香，至庙遇雨，舆不得行，在庙闲玩，过卖卜处，见公骨格非凡，又睹其旋焉而返，足迹印地者皆中满，商大悦，确信为大贵人也。询姓名年庚籍贯，知为旧族，已游泮而未婚，齿又与女相若，曰：“先生步君平后尘，亦属韵事，但不如教学有相长之益。”公曰：“某异乡人，此间无人相识，谁作曹邱者？”商曰：“先生果有意乎？我即主人，请以训我子何如？”公欣诺。商返，具衣冠什物延公，使二幼子受业。阅半载，见其性情通达，学问书法俱佳，遂遣媒纳为赘婿。未几商卒，长子袭父业，渺视公而戏弄之，且不使诸弟入学，曰：“何学丐为？”公读闺中，其夫人讥之曰：“丈夫不能身自振发，而依亲戚为事，妾亦何颜？”公怒欲去，夫人曰：“妾奉严命，相随终身，岂有他志？然不得不劝夫子自立也。今夫子舍妾而去，将焉往？”公曰：“寒苦，我命也，不能仰人鼻息。还我故人，任我所之。”夫人苦留之，不可，竞脱华服，衣故衣，不名一钱，携来时笔砚而去。
　　
　　行至嘉禾，无腰缠，不能前，止于三塔寺，仍举旧业。卜案之左，有星士为人谈命有验，业甚盛，日进制钱数千。因江湖同道，与公往来，觉异于流辈，使书八字俾决之曰：“阁下当得一品职，若往北行，不久上达，吾推命多矣，决无错谬。”公曰：“承君美意，奈无赀何？”星士曰：“是不难，吾自来此，积十余金，尽以助阁下。十年后，无忘今日，则吾食报多多矣。”公曰：“诚如是，何敢忘？”遂藉其赀，附粮船，达津门，费用将尽。闻保阳有族人业茶者相识，谋往依之，至则其人已歇业南旋矣。皇皇失所，访得同乡数人，皆无力赀助，荐入藩署科房帖写，日得数十钱，仅敷糊口而已。数月，瘧疾作，北方以此症无救，谋弃之。主吏悯公，以数百钱纳怀中，乘其昏迷，使工人负出，置古庙庑下。时大雪压公身，热气得雪而解，醒知其故，忿忿北行。至漕河，雪益大，不辨道路，扑趺入河水，僵不能起。河上有庙，老僧主之，方围炉假寐，梦伽蓝神告曰：“贵人有难，速往救之。”老僧开目，见河内伏一白虎，惊觉出观，则窭人卧雪中，不知死生，不敢救，入室复卧，见伽蓝神怒叱曰：“出家人以慈悲为本，见死不救，祸且及汝。况救之，将兴尔庙。”老僧遂决救之，其徒与火工力阻之，不听，喝往扶公入，去湿衣，温以棉被，进姜汤而苏。僧问行踪，知为儒者，益敬之，为易衣供奉。卒岁，至春暖时，僧谓公曰：“先生功名中人也，此地无可发迹，我师弟主都中隆福寺方丈，王公大人皆与往来，请以一函书及赀两缗，送先生往投之。”公欣然附车往，见大和尚志高气扬，非大众比，谓公曰既师兄书来，命侍者引入客舍，姑住此以候机缘。公得住且住，虽饔飧无虑，而衣赀无所出。
　　
　　众僧皆喜公和婉，暇即聚谈，日习见先生书法甚佳，曰：“曷不于庙外售联，则所需有着。”公听之。买者源源而来，日得数百钱，春服藉以告成。时皇太后许书妙法莲华经百部，施舍天下名山，作大功德。上命词林书式呈览，不合太后意。有旨，旋命诸王在外访善书者。王识大和尚，命书记僧作字进，愈不合旨，王无以应命，惟有责重大和尚而已。乃与众僧谋，一僧以公对，大和尚晒曰：“此不过卖春联之字法耳，何足以当大任？”僧曰：“舍此无人，盍姑试之？”不得已，使公书字，因王进呈。太后大悦，命延入王府，虔诚书经，功成之日，厚酬之。王自来延请，大和尚皇然失措，盛备行装，送公入府。书经告竣。上请问合旨之意，太后曰：“在廷诸臣，非无书法出其右者，第福分届满，即无功德。此人将来必为正直大臣，有功于国，故其书浑厚多力，可与一官酬之。”上奉懿旨，召公见，钦赐举人，以部曹用。遇缺即补。
　　
　　时公以书召夫人，夫人复命曰：“妾自夫子去后，心向空门，今已习静，自维不能相夫子。如念结发情，置媵可也。”公思妇翁识拔恩，竟虚内阃。上信公之为人忠诚朴实，一岁三迁，不及十年，官至直隶方伯。未几，总督畿内，星士来见，为之延誉，获重赀去。漕河老僧时年八十，因公往祝之，文武员弁以公故，争献寿仪，又为倡修庙宇，规模宏大，且在彼立给孤独园。隆冬，收养流民，通省咸置留养局，无饥寒之民。在其境又开水田，通河渠，设桥梁，初北人不习种棉，公聘南方男妇导之，作耕织图以进，上为题咏。当公作帖写时，知吏之利弊，故宫文书皆刻颁格式，使吏不能高下其手。又修复义仓，作义仓图，均贮四乡，以便赈济。于是上下肃清，闾阊丰足，上益重之。入觐，询公尚未有子之故，公以实情奏。上为降旨召夫人，不得不来，以命服迎入署。夫人见公再拜曰：“妾来应君命，然马齿长矣，无生育理，仅能主内政而已。请纳如姬。”公不听，上知之，以江南织造所进宫人赐之，生一子。上贤夫人之不妒，加公宫保衔，命正奏为一品夫人，妾赐宜人，其子后亦为大中丞。
　　
　　芗厈曰：公之善政，所以结主知者，当不止此，不过依客所能言者记之。或曰：“此方宫保讳观承事。”然核公行状及袁简斋先生《随园文集》所载不合，意或鄙俗之事，节去以成体裁。或传述失实，或未可定。惟小说不嫌荒唐，且历言穷达，亦鼓励寒儒之一道也。
　　
　　黄大王
　　
　　大王，豫人，前明诸生，生农家，性喜水。幼孤，母抚之。三岁时，母为人浣衣，从井汲水，儿在其侧，嬉戏井旁，照见己影，跃入从之。母瞥见呼救，邻人咸集，见儿坐水上，两手拍弄己影，人见其不沈也，共异之。以绳悬入下，抱之起。至七八岁，母夫人又殁，其姑渔家妇也，无子，养为己子，儿随姑父母舟中，更以弄水为乐。其姑夫屡次教戒，顽梗如故，厌之。一日，姑夫闲卧舟首，几激水湿其衣，怒甚。以足蹬儿，坠河中，随波逐流而去。姑见之，急喊：“何杀我儿？不但绝黄氏后，我老何依？”号泣不已。其姑夫曰：“顽童无用，将贻后患，不如早绝之。”夫妇口角时，下游一舟来，问故，曰：“无伤也。离此十余里，有儿戏水中，乐甚，无乃是耶？速往救之，狁可及。”夫妇放舟下，果见儿在水中，抱大鱼出入波间。其姑如获至宝，扶之登舟而回，知此儿之不能容于其夫也，使受雇为人牧儿。
　　
　　放牛之际，见村童读书，悦之，日往潜听。师出入屡见之，异其勤也，问儿亦解此耶？儿背诵如流，且讲大旨无误。师异之，告居停，使为学。儿受教，益奋，不数年，入庠，居停以女妻之，遂家焉。其姑夫妇相继亡，生无以为业，因设帐焉。秉资颖悟，无书不解，能剖晰至理，为人所服，故从游者众。名大振，为豫藩周王所闻，招为记室。在府数载，值闯贼肆乱，围豫，生知时不可救，去之。购大小舟数十，沿河而上。贼决黄河灌城，将没，生急救周王亲丁及从者数百人载去，贼追之，作五里雾，迷不知所往。或曰在嵩岳深处，人迹罕到，为王作第隐其间。生仍回家教读。时土寇虽多，皆遥望生村甲兵隐现，莫敢犯者，避难者佥往依之。恒见侍卫辈，夜以马邀生，周王召之也。
　　
　　时我大清兵已定豫，使大臣来，河决不能塞，募能建策者，生出应募，指挥筑堤，无不如意。将合龙之际，选四健卒，使抱椿，随扫下，卒惧死不从。生见之，洒泪而谓之曰：“汝四人数合建此大功，享千年奉祀，若不从，受违令之诛，等死耳。与其死无名，何如神长在耶？”四人乐，尽醉持椿入水，血随波泛。椿定扫进，功以成。大臣欲奏官之，生曰：“我明诸生也，既不能死，又从而官之，圣朝安用无耻之徒耶？我之来，为万民恤难，岂为功名？”遂去之。后水退沙涨，运粮河没，千万人不能开，民不堪命，共荐黄生。河督召之不来，使民往请命，始至，相度旧河形势已定，曰：“以某月日兴工，颁示居民远避，吾将独力为之。”至日，风雨雷电交作，云雾中见黑龙下垂，天地震动，喧腾之声，如黄流倒泻，如劲敌鏖兵。远近惊惧，如是督三昼夜而定。
　　
　　河督往视之，运河已成，黄生不知所之矣。访之，闻已劳瘁卒。为奏封河神，立庙河干。后凡黄河有事，则神冕旒见波涛间，前驱四将，即抱椿四卒也。所至有功，进封为王，至今河滨有小黄蚘见，河工官弁即以舆迎之入庙。设享演剧，或留一二日，或三四日，即不见，人咸谓黄大王寄迹也。
　　
　　芗厈曰：古语有云，生而为英，死而为灵。王，英豪也，至今游中州，过大王镇者，犹觉凛凛然有生气。王之全传，事迹尚多，此其大略。
　　
　　祝由科
　　
　　祝由一科，其术甚神，凡金枪及跌打死者，顷刻能生之，系楚南破头老祖所传。其祖师北宋时人，太祖闻其名，召入禁内。时有小臣，不合上意而斩，非其罪者，祖师为续其首而生。太祖怒，使武士以大斧劈祖师，去其脑而弃之。其徒潜移尸回，以术生之，遁深山穷谷间，从此不履尘世矣。逮今千余年，尚存其传。术分两派：一派非重聘不行，一派不受谢礼，见死必救。受业时，各发誓愿，如违教者，身亡家灭，故敬谨奉持不失。楚中惟米客习是术，多不受谢者，故其术甚神。
　　
　　有冯、陈二客，运米至吾乡，投行主出粜，即寓其家。二人同出剃发，坐肆中。凡发匠，吾乡呼曰待诏。有小待诏者，龙阳君也，方与一客用小刀取耳，有棍徒以手挖小待诏之臀，出其不意，待诏惊耸失手，刀尖直刺客脑，客倒地而卧，肆人皆惊惶无措，肆主执棍徒缚之，将以鸣官。冯客谓陈客曰：“我等不能见死不救，曷以术生之？”陈客曰：“诺。”肆主闻之，欲跪求，冯急止之曰：“如此则不能救矣。诚出吾心，由吾所为则验。汝速沽烧酒一斤，白纸一束来，付陈客行法。”陈客曰：“曷披我发。”戟手持诀，向死者之耳，噀酒令湿，以一纸糊之，喃喃诵咒画符。又噀酒，又盖纸，如是者数十重，酒完纸尽而止，曰：“辫我发，使多人助我拔刀出。”则扶死者出门，喝之走，其人狂奔回家，妻子问之，不答，僵卧于其床。家人莫知其故，环守之，经夜而醒，曰：“我忆昨日为小待诏以刀刺耳，疼极而昏，何今日无恙，其梦耶？则发已剃矣。”正转辗自疑问，肆主偕棍徒来问候，始知其故，曰：“我受米客再生恩，当有以报之。”棍徒曰：“是我之过，客脱我罪，已备盛礼来，邀君往谢耳。”其人欣然偕至行家，主人见以礼物来，知谢救生之事者，急阻之曰：“不可，我知客必不受谢。尚高卧后楼，勿扰之。”众皆曰：“岂有受恩不谢哉？客纵不受，亦明我等心耳。且问此后伤复发否。”主人不得已，领入楼下，唤二客，冯客启楼窗见之，摇手曰：“切不可谢，谢则恩将仇报矣。”棍徒与受伤人感极不觉跪地，闻临河后窗开，似有人跃入河中声，冯客顿足曰：“尔等逼死陈君矣。”随下楼同往后河，问众舟子，见一客跳河，打捞无获。冯客亦不甚追究，为脱货易银携装而去。
　　
　　芗厈曰：客之术神矣，不受礼物则可，何至避一跪而水遁？可谓玄之又玄，众妙之门。
　　
　　李蒙师
　　
　　吾乡李生应童子试，年至不惑，不得入泮，遂以训蒙为业。乡农延之，岁入修廿余缗。及门者十数顽童，甘厌其烦，然舍此更无别业可为，不得不下气降心以就之，非其本心也。居停十余家，轮流供膳，有余则以施丐。有一老人，日向先生求乞，不以为厌，求必饱而后去。一日先生病目，肿甚，伏几卧，老人来视，曰：“先生之疾，易为也。我往觅草药，煮而洗之，不日愈矣。”未几，果以药草来，嗅之香甚。如法熬煎洗，果就痊。遂以制钱二百具肉食谢。老人来，食讫曰：“先生之目，有以异于平日乎？”先生曰：“无以异也，觉清爽而已。”老人曰：“不然。吾以书置案下，先生试隔木视之。”书似在玻璃中，字字朗澈，先生不胜诧异。老人曰：“先生有此目力，何必教读？请日以百文往博场中压宝，探囊而得，不胜于求童蒙耶？然人生福德有限，不得过贪，日得教百文，一家饱暖，无异仙人。若贪多则犯鬼神之忌，必致祸，戒之！戒之！”先生乐甚，不暇细问其由，老人亦大笑去。
　　
　　次日，先生辞馆，日游博场，家人皆丰衣足食，甚自得也。然谨守老人戒，不敢多取，故人亦不觉。当时有好压宝者富室子张姓，万金事业将尽，不胜忿恨，思求师以佐之。访诸乡人，其弟子以先生目力告，张子欣然执贽往拜。先生初不承，张子跪求无已，先生知机已泄，情不能却，曰：“吾术只可日得数百钱耳，何济于君？”张子曰：“先生守法持廉，不敢逾分，我随先生后，任我所为，无碍先生。且我得恢复旧物，将重酬，先生且无须为此矣。”先生心动，携往场中，先生下百文，其人即满注。不数日，宝场半为张子败业。赌者聚谋曰：“异哉！张子昔来必败，何近日所向无敌？不求其故，我等皆不能为业矣。”访之，得李先生确耗，众曰：“此人不除，何以营生？”遂共谋以五百金贿丐，告之曰：“某村李先生，吾仇也。与汝等五百金，只须挖其双目，为首者不过军流，以此金至配所营运，富可致矣。且在外乐业，何如在乡贫苦？”一壮者诺之，偕数丐伏林中，见先生过，突出与斗，共擒之，抠其目睛。投官，以忿争误伤自首，得减等，拟城旦。先生失目，悔之晚矣。幸张子复己业，闻先生为所累，改过迁善，以千金报先生，得以考终焉。
　　
　　芗厈曰：仙人何播弄下愚，益之适以损之。使我遇之，当求性命双修之道，则超凡入圣可期矣，何仅以温饱自得哉？或曰：“君所以不得遇仙人，贪故也。”竟无词以对。
　　
　　唐词林
　　
　　吾乡唐生业儒，应童子试，年三十不得游庠。其父市侩也，谓生曰：“吾家世以负贩为业，汝欲读书，不得志，今吾老而汝壮，不得赡养乃翁，固无论矣，但汝何以终身？无已，汝叔在京师，闻事业兴隆，曷往依之？亦可博升斗以养家，胜于坐食多多矣。”生诺诺，自惭不能博一衿，亦图改业，乃随粮艘北上。其叔在前门外，立南货肆，见生来，甚悦，曰：“我肆中正乏人料理，汝二弟皆在学读书，不能助我。一人能有几许精神，而独掌营运耶？汝其为我司帐。岁得数十金，亦可寄家，不无小补。果勤能也，再益汝俸。”生安之。但生喜读书，虽在肆，手不释卷，兴至则拍案朗诵，肆伙及买物者见之，皆大笑。叔愠甚，屡诤不改，谓生曰：“汝既愿读书，我送汝入学，伴两弟读亦可。”
　　
　　生益喜，随送入垫。其师，都中廪膳生也，年逾半百，岸然道貌，收生为徒，曰：“汝齿已长矣，能学文乎？”生曰：“固所愿也，不敢请耳。”乃命题试之，文成，师阅之，击节赞叹曰：“汝在南方，造诣如是，不能入泮，屈死真才矣。”生见师所改两弟文，甚平庸，心轻之。每遇课期，潜往观剧，晚归，一挥而就，师又善其词也。两弟密告父，含怒至塾，训生曰：“汝在肆，则以读书至高；在学，又嬉戏无度，何怪一事无成，真废物也。”师闻之曰：“乃侄平日勤学，虽课期出外，亦不误作文，其聪明才力，胜乃郎百倍，若以应试，高发可期。”叔曰：“试期在迩，果如先生言，得游庠序，亦可光以门闾，恐未必耳。”师曰：“无他法传，生惟小试场中，断不可自作佳文，当尽心为两弟成之，以余力毕乃事，附名榜尾足矣。盖两弟寄迹久，高标无碍。汝初冒北籍，名列前茅，恐招人忌耳。汝切志之。”
　　
　　生诺。县府两试，谨如师命，助两弟在前十名，自附而已。是年以案首入学，又带一弟，名列第二。从此连捷，中式，登进士，入词垣矣。迎养乃翁，重酬其师，且貤封叔父，所以报本也。
　　
　　芗厈曰：唐君在南，一衿难博，在北则隆隆直上，置身青云，岂北人果不如南人耶？曰：非也，有命存焉。
　　
　　卷二
　　
　　南宋高宗遗事
　　
　　康王构自金营遁归，创业后，为汪黄所误，复为金人大破，王易服南奔。自泥马渡江后，到处有土神保护。
　　
　　道经盐官州，追兵将及，乱窜至蛇墩。王见田间二人并耕，呼救，农夫视王貌异常，知为贵人，迎谒马前，请王下马释服，与其弟相易。农弟服王衣，骑马南驰，使王以泥污而戴笠荷蓑，立田沟中，执耜工作，农夫候于道左。追兵至，问农夫，告以状貌，曰：“见如此人否？”农夫曰：“适有骑黄马官人，南去不远。”追兵驰及，执之，非王也，怒戮之。时王已去蓑笠裋褐，从别道逸。金兵回斩农夫，四路追寻。
　　
　　王至州城郭北有古庙，见茅篷内一僧席地诵经，王潜入求庇，僧以衲衣盖之，嘱勿动。追兵主将骑白马者遥见大汉入篷，遂下马执刀往，将搜觅。僧见来将喝曰：“降人欲杀故主，良心安在？即得封侯，亦留万代骂名。况有总领，气谊不投，将冒汝功而戳汝。宋朝气数未尽，不如依老僧言，退去为善。”来将悟，再拜曰：“予实南人，被金人掳去，降非本意。谨遵师命释王。但不能掩北兵耳目，请就死以明心。”遂自刎。兵见主将死，皆散去。王出，僧请无负来将，因不知姓名，封为白马将军、土地尊神。僧指示王速上临安，尚有一难。过此即投张帅，能退金人，仍登九五之尊，作南朝创业主也。王谢去。
　　
　　行至半山。追兵又至，王避入桑林，见树上有女采桑，呼救。女下树，出巨筐，使王跃入，以桑叶盖之。甫定，金将入林，问女子见裋褐高大之男子否？女曰：“过去已半日矣。”诈来将退。女归家，唤父兄舁筐归，倾之，见少年丈夫，父兄皆詈女无耻。王不暇辩，即望山后奔走，天已暮，不知去路，依树憩息。夜将阑，见一灯望树而来，王惊骇，藏树后，一女携灯跪告曰：“此非吉地，请王随妾灯速行。西去即抵张帅营，可平安矣。”王不暇细问，随灯行甚急，转瞬间鸣钲呵号之声，王止不敢前。女子跪伏万岁曰：“妾采桑人也，因父母不谅，痛加呵责，无以自明，遂缢。此心不昧，故携灯送王，请乞阴封。”王曰：“寡人登极，当敕封汝为半山神君，永享祭祀。”女叩首谢曰：“前途即张帅营，忠臣也。王速投之，妾不能追随矣。”倏不见，天亦向晨。
　　
　　王先闻僧与神言，放胆闯入军营，被获，送帅营。张帅见王来，欢呼迎拜，遂号召韩岳张刘四帅，合击破金军，定鼎于武林。帝不忘救驾功，封二农夫为蛇墩双土地、崇善明王，征僧为护国大禅师，不至。为女神立庙山巅，至今香火不绝，春间佥朝拜半山娘娘云。
　　
　　王土地
　　
　　吾乡王生，邑中正士也。奉君子之九思，遵圣人之四勿，朴诚恭敬，为通邑名师。时年逾花甲，在多塾教读，忽谓门人曰：“我将赴任，告归理家事。”门人知先生向无妄言，计出贡未久，焉得官？然不敢诘，谨问先生之任何所？生曰：“玉环耳。限期紧迫，速为尔父兄言之，即此告别。”门人入告，父兄皆来贺，且请文凭阅视。生匣中郑重出之，实无一纸，空指向居停曰：“限仅十日，是以不敢逗留耳。”居停谓先生思为官，入痰迷矣，即具舟备物送归。
　　
　　至家，欣然为妻子述之，咸疑无此事，乃遍拜戚友，约日话别，戚友皆惑，互相商订于所约之日，移樽候饯。至日，生早起，具衣冠候门，戚友皆集。生以家贫子幼，谆嘱照拂，戚友唯唯，家人无不惶恐者。若谓有疾，则精神健旺，实无死法。若谓疯疾，则言行清楚，毫无错谬。至夜在厅事内大开筵宴，生兴勃然，历叙平生旧情，欢呼畅饮。交三鼓，忽闻远来音乐声，异香满堂。生整衣冠，命子开大门曰：“吏役来迎者至矣。”乃居中坐，问来者几人，似以手接物，向空指点，分付开道赴任。转向亲朋一揖告别，作登舆势，倒地不动，已卒矣。举哀盛殓毕，夫人欲验其实，使其子往玉环访之。至则土地庙之道人迎于境曰：“王公子来耶？”问何以知之，曰：“某日阖境梦王公莅任，且告道人以公子至期。”随入庙泣拜，居民闻之，来观者百千人。玉环司马恐其惑众，资送公子回籍。
　　
　　芗厈曰：王公聪明正直，宜其为神，然子孙无达者何也？或曰：“近代如岳武穆、于忠肃，皆赫赫神灵，后裔尚无显达，想必祖宗发泄过甚耳。”余曰：“否。天之报施正人也，香火万年，胜于子孙千亿。”
　　
　　许湛然
　　
　　湛然名澄清，直隶唐山县人。幼失怙，嗣其姑为子。姑后有子皆成立，分与湛然薄地十余亩，使携妻自食。湛然力农朴诚，立志凡与交者，成人之善，格人之非，尤好排难解纷，故邑人莫不倾心焉。中年家业成就，纳粟得从九品，不愿登仕版，虽不甚读书，而精求歧黄之术，为人医治立痊，不索谢，曰：“此圣贤遗留济世之道，岂可利己乎？”是以求之者益众，亦无稍厌倦。
　　
　　一日自乡间治病归，过城外之留养局，局隆冬有人栖止，至春则人散，僻静所也。见局前有少妇坐地而泣，湛然问故，妇曰：“我柏乡某村人，不堪姑虐，出外暂避，不觉行远至此。天将暮矣，既无宿处，又无饮食，是以悲也。”湛然曰：“汝在此不可动，我将归取饭食汝。”遂去至家，携胡饼来，已不见妇，觅之，闻局内有嚷嚷哭泣声。入见两男子一老媪劝妇随伊去，妇号泣不从。湛然知为匪人，叱曰：“我在此，鼠辈敢尔！”皆张皇遁去。乃唤妇出，使之食讫，曰：“我送汝暂寄尼庵可乎？”妇允诺，遂送交大士庵老尼收之。湛然于路已问悉妇人居址，距唐邑三十余里。次日往寻其家人，路遇二人访收留少妇者。湛然问明妇之年貌服色相符，询知二人为妇之夫叔及兄，偕二人归至尼庵，劝妇回家。妇惧不敢归，湛然曰：“我送汝去，能劝汝姑不加责，而生欢喜心可乎？”妇曰：“诚如是，一家聚顺有何不愿？”遂行。湛然先驱至妇家，则妇之父母翁姑方勃谿，湛然进而排解之曰：“汝等能相安也，还汝妇。否则终必为人掠卖，奈何？”姑曰：“我方悔督责过严，致有此失。使妇无恙而归，有不相安者乎？”湛然始告之故，少妇偕二人亦至。众皆感谢。湛然后他出过其门，妇之翁姑及夫邀遮入室，见其一庭和睦，妇已生儿，佥再拜感激不已。
　　
　　又一日，湛然自外来，见坟林内隐隐一男子就树自缢，抚之犹温，急解释之，撅而苏。年约弱冠，衣虽槛楼，貌殊清俊，不似乞丐中人。问其故，泣曰：“小人任县某村人，父母伯叔只小人一子。在学读书，被匪徒诱使博，大败不敢归。无资以应，匪徒尽留小人衣物，尚不足抵，易与破烂衣裤，使推小车送客觅钱偿债。今送至唐邑而回，思之不胜愤苦，故求死耳。”湛然慰留至家，易其衣服饮食而教诲之。往访其诸父，因失儿数日，正皇急，湛然告之，同往见少年，皆大悦，如获奇珍。湛然以劝儿改悔之言向述，皆感激涕零，再拜而去。少年归，果绝游戏之事，奋勉为学，次年入泮。
　　
　　自此湛然名益噪，不仅扶危济困而已。邑中修庙宇，建书院，劝赈济，立义冢诸大事，凡所首倡，无不立成。人信其诚故也。
　　
　　芗厈曰：湛然以大有为之才，尽力向善，光明磊落，可对天人，实今世所罕见。恒与余言，自恨未曾饱学。余笑慰之曰：“仲尼祖述尧舜，尧舜曾读何书，不过认真十六字耳。彼子衿中或迂腐固执，或诪张为幻。穷则为闾里之毒蛇，达则为朝廷之大蠹。夫如是，何必读书？”
　　
　　王理堂
　　
　　理堂名敷正，河南光山县人，随其叔之任丹徒。值英夷犯顺，崇明危急，中丞檄属员之能解围者。其叔招募乡勇，将以应命，使理堂择得千余人，告之曰：“是行也，有死之心，无生之路，方能奋发有为。汝曹归与父兄谋，不愿者退，无相强也。”翌日，皆来覆命曰：“父兄有训，我等所以应募者，急父母之急，非仅崇明也。官能视我等如子，焉有子而敢背亲命者乎？”皆愿死斗，复查其孤子及兄弟同役者，退一人，得敢死之士八百。欢呼听令，遂给粮饷器械而操演之，与其叔航海而前。时军门所发之救兵千人亦到，见乡勇皆踊跃争先，兵气亦作，二十艘乘风破浪前进。英夷望见，佥掉舟向来船发炮。夫夷舟高大，较我舟超越数倍，是炮皆上飞，烟焰迷空，不睹我舟，夷人意谓已击沈矣，殊不知理堂奋勇当先，炮子落身边，烧其衣襟不顾，冒烟直入，竟抵夷人之火轮船。其将白鬼子所主，理堂以大挠钩钩其船舷，持刀跃登，乡勇官兵相继，顷刻满船相杀。夷自犯顺以来，从未见勇敢如此者，皆战栗而伏。遂生擒夷将，戮尽丑虏。余舟皆遁，遂报崇明之捷。中丞受俘保奏，给理堂赏戴六品衔。中丞赴浙，援救台州之急，短给口粮，乡勇鼓噪。理堂蠲八百，以安士心，然知其必无功也，虑为所累。适奉母命归省，遂呈其家书，以母老告退，就例报捐九品，分发来燕。
　　
　　方伯知其能，癸卯冬，使往赵州缉捕，驻大桥之元帝庙。理堂不惜辛勤，每夜必出，逡巡各村庄，往往黎明而返，风雪寒冷皆不顾。于是数里无警，几至夜不闭户，民已深感之。时大桥之南村将起庙会，凡会，娼赌在所不免，且无此不足以聚众，会必消索，故主会之衿耆，虑委员执法，欲贿之，遂以制钱十余贯，因庙祝而通于理堂。僧为婉达其情，理堂即延衿耆入坐而问曰：“公等恐我执娼赌，此有地方官在，非吾分内事也，我何干预？但娼赌之场混留盗贼，而盗贼之迹难瞒土著，公等能为我寻之，胜于纳贿多多矣。”坚辞不受，衿耆曰：“官顾清廉，仆宜酬志。请以予从者。”理堂曰：“此纳贿方便法门也，我岂为之？公等既悯我仆劳，我宜酬之。”随以衣命僧立质钱三贯，呼仆而给之曰：“此诸公之赐，嗣后不许名一钱也。”衿耆皆感激称叹而退。于是理堂日夜在会，巡而不扰，衿民为获贼以献，是以会毕无失事。商民感戴，公悬额于庙门上。
　　
　　当是时，赵州营应给兵饷，例以文员领而偕武弁发。刺史已领得饷，因事阻，逾月犹未放，一军大哗，刻期欲围衙署而劫刺史。流言传布，刺史大惧，素稔理堂能，迎之署而谋焉。理堂曰：“光日之下，何敢叛逆？此虚声恐吓耳。然已违时，应速给之，军心即安矣。”刺史曰：“畏而给之，其如后患何？”理堂曰：“无难也，使其主将伏辜而后与之。”刺史曰：“能如是乎？何敢勒也？”理堂往拜主阃而说之曰：“公等知有灭门之祸乎？”主阃愕然曰：“何谓也？”曰：“我闻属下欲劫兵饷，有诸？”主阃曰：“此小人之言，不足道也。然冬饷例应上季首给，今逾月不发，刺史无乃侵蚀乎？何独怪我兵之不戢乎？”理堂仲天大笑曰：“公等真不谙国事而血气自用者也。当今有扣一两平之说，始于今冬，宪司所发兵饷，扣与不扣尚无明文，是以刺史请示而后敢给，至今尚未见批回，因此迟迟。公以侵蚀诬之，能不激成大祸乎？”主阃曰：“是吾曹之过也，兵无御冬计，奈何？”理堂曰：“无难也，公即谕令兵目往刺史署长跪请罪，吾将劝刺史自垫，立时给散，何如？”主阃曰：“能如是，与君偕往。”随赴刺史署负荆，文武和好如初，顷刻发饷讫，一军皆悦曰：“我曹非委员公恩，父母妻子皆将冻馁，不仅我曹脱罪也。此恩此德可弗图报？”随公制匾额，主阃率队伍戎装，鼓乐卤簿，送至元帝庙，群拜而悬之。甲辰仲春，理堂事毕，奉调旋省。閤州之绅士兵民饯行路侧，以万民朱盖导进出境，至今两匾悬元帝庙门，人皆仰之。
　　
　　芗厈曰：古今来颂委员之德而争悬匾额，实罕闻见。盖微员末职，不过借上游之力，博数金而已。理堂展其才力，竟能如是，非知仁勇三者兼全不能。”
　　
　　权阎罗王
　　
　　吾乡有延陵生者，甫入泮，夜卧书斋，梦役持红柬来请曰：“有公事，宜速行。”生意谓学师召之耳，未阅其柬，即易衣冠而出，见乘舆候之，生曰：“近在咫尺，何用舆为？”遂登舆急行，见黄沙茫茫，天色似明似暗，所由之路，向所未经。旋入一大城，三街六市往来者咸避道。至一大署，体统比督抚犹壮。舆入中门，鼓乐鸣炮。至甬道，有红袍纱帽者十六员迎舆而揖，生欲下，役已当舆唱免，生意学师演剧，使优迎之耳。舆至殿陛始停，出舆见大殿九楹，甚宏敞，殿中以白石筑台，台上金龙黄幕下垂。由左入内，两旁回廊甚深邃，直接后殿。入殿之左室，帘帏之内，陈设精雅，役引至此，请生入坐而退。有八童子年约十一二者进，或捧金幞头，或捧黄龙袍，或捧云履，或捧假面，或捧玉带，或镜或巾或炉，无赤手者，请生易服，生曰：“此何为也？”童曰：“此处规矩应如是耳。”生不得已，易服冠带履，一童请戴假面，生曰：“何必如是？”童亦以规矩对，生思既强作古装，恐为识者所笑，蒙假面亦得，遂戴之。着面如生成者，引镜自照，失其本来面目，方面长髯，俨然王者像矣。八童齐唱升殿，外似有接唱者，不觉随童行至前殿，自中间自石台之后户，历阶而升，内设公案，签筒印箱朱墨砚俱备。黄幕已启，两青衣更拥生升座，前十六官入殿恭揖，吏唱免参。阶下吏役不知其数，内有夜叉一部，牛头马面一部，佥跪谒，吏唱起，扬声齐诺，旁列甚肃。十六官退分两庑，各有公位。吏役送卷，自外带囚就讯，刑罚甚重，有剥脸破腹抽肠拔舌者，哀嚎甚惨。生坐远，不知所审何词，第见一起毕，则卷案送呈，青衣吏接展案上，仅露年月，请生以朱笔某日书行，即持去，不使见狱词也。未几，外报节孝妇到，吏请生下阶迎，官役咸跪。见天际红云下垂，光华灿灿中，有金童玉女擎幡盖，侍一黄瘦中年妇人，将至地，忽一阵香风，吹往西方去矣。吏请生归座，以签票一卷送案上，仅露其姓名，请生过朱判行，皆男犯也。又呈女犯签票亦如前。生点至某氏，心忽动，疑似其姑母，时方有疾。欲再阅，吏即持去。
　　
　　唱公事毕，纷纷告退时，生亦下座，仍入内殿，去假面，易故衣，童送登舆，十六官仍在甬道揖送，惟舆前较来时多大灯一对，上首墨书第七殿，下首书阎罗王。直送生至家，释服仍卧，有送信者在床前唤觉，时甫黎明。生问来人曰：“自大门至此五六层，汝由何入？”来人曰：“并未闭门。”生曰：“异哉！此我夜间亲自关闭者，何人开放？”呼家人，皆未起，问来人，知姑母疾重，使速往。生即趋候，姑母已奄奄一息。张目执生手曰：“汝来甚好，床前鬼使皆趋避矣。汝坐此勿离。”生问疾，慰之曰：“偶患时症，即日就痊，勿戚戚也。”姑哂曰：“汝既不欲我死，何点我名？然天命也，我不能责汝忘亲情。”生悚然莫对。未几，报医来，家人请生出迎之，至再至三，姑始释手曰：“噫！止此一刻，竟不延矣。汝去。”生出而其姑遂逝。
　　
　　芗厈曰：异哉！夫何以生人署阎王之职，而又不使之主政，则十六官皆可代也，何用生为？且聪明正直之为神，此生与余一人交，未能成其为正人君子，岂阴曹之鬼犹不如生耶？不可解矣。或曰：“阳间显官，岂尽正人君子为之，君何泥也？”余笑曰：“诺。”
　　
　　补讼师二则
　　
　　有楚生某，娶妻美而艳。邻有寡妇，与外村少年狎，少年过寡妇家，偶见生妇，极为垂涎，以重赀贻寡妇，谋通之。寡妇曰：“彼宴尔新婚，夫妻和睦，且良家妇不可以势逼，亦不能以利诱，虽其夫毕姻后出外教读，但有老媪作伴，亦难以游词进，实无法可施也。”少年情不自禁，以重价觅得积贼闷香来，曰：“我已得计，第不能穿穴逾墙。若诱至汝家，事必偕矣。”寡妇曰：“是不难。”使少年入市，市食物之精者，往候生妇，以甘言结好，后此屡往，密甚。生妇知寡妇家无男子，且近邻，以礼往答。寡妇留生妇入卧室，饭之，而遣媪妇守门户。时少年预伏室中，室焚闷香，妇觉香甚软，伏于座，少年突出，拥妇登床，寡妇避去。妇手足麻木，口不能言，而心甚了了，任其淫狎，饮泣而已。少年思得其欢心，许与衣饰，妇益忿怒，泪如泉涌。少年知难久留，草草讫事而逸。妇醒，索寡妇不见，破其室中什物而归，郁郁成疾。其父，名讼师也，往问之，女欲求计划，以实情告。父责其不应轻出，然彼以阴谋来，我当以诡计报之。随作一函，纳女枕畔曰：“能从之，则使媪来，我命两兄助之。”父去，妇阅其书，大喜，病寻愈，益自修饰，使媪强寡妇来谢过，与亲昵之，留寡妇宿，密告之曰：“前日之事，曷不先与我谋，是所恨也。第事巳如此，纵决西江之水，难洗清白。况良人久客不归，晨昏孤宿，乃子实获我心，但面许我衣饰，何食言也？”寡妇知其心动，曰：“是人富而多情，实慕娘子，无路可通，非负所许也，我为导引何如？”妇曰：“须防外人耳目，来必夜深人静，我逐媪候门，方无他虑。”因与订期而去。归告少年，自诩有功，少年大悦，急购鲜衣美珠，使寡妇先致之。如期留寡妇家，漏四下，潜以指叩门，与妇携手入室，即欲乱之，妇曰：“即来此，何急急？请同酌三杯以助兴。”案上酒食具奋，妇酌酒以进，少年目视而不饮。妇举杯坐怀中，口含以哺，少年迷乱，接而吞之。徒见两壮士操刀直入，少年狂奔出户，遇绳绊足而跌，妇以烛来，壮士缚少年手足，割其辫发，妇释缚纵之逸。壮士携辫操刀，轻叩寡妇门，妇误谓少年归来，俏语曰：“夜已深，正好安睡，何又草草回？想必败阵而逃也。”门甫辟，壮士即刺其胸，饮刃而倒，以辫发缚妇右手数匝，归告生妇曰：“大事已毕，可以复父命矣。”此盖妇两兄预伏房外而安绊绳者，所哺少年之酒，哑药也。少年逃归，哑不能言。次日亭长见寡妇被杀于门，鸣官，验得凶刀插心，妇手握发辫，系强奸不从登时杀死者。密访失辫之人，获少年，无言置辩，遂按律斩之。至今楚俗，凡执奸者，必去其辫发云。
　　
　　有潘生者，党讼师，与庵之少尼昵甚，有必正妙常之约。一日，潘生入庵，见州署官亲幕友开宴密室，少尼傅坐。潘生怒叱曰：“汝曹皆关防衙署中人，挟尼饮酒，知法犯法。何以佐尔主理民事乎？”众唯唯谢过而退。回署，传各役之首，谕令能获生奸者有赏。不能，必革役。皆领命，日使散役伏庵左右伺之。生恋尼，晨入庵，役拥而入，脱生与尼衣，合缚之，舁出。将鸣官，遇生党怒目拦阻，或许以重贿，纷纷嬲入班馆，不使速报。一生捷入潘生家，告其母妻，速邀亲戚入庵，嘱老尼用残香烛，在大殿开无量寿经，旁供潘生之父神主。安置毕，知会诸生，各易素衣冠，入州廨鸣冤。官升堂问故，诸生以潘生之父百年阴寿，同眷属戚友在尼庵礼忏，州役讹诈不遂，强以奸论，请官往验。役亦以获奸报。官难辨，同往验之，见有妇女及佛前香烛将尽，曰：“此非仓卒所能办者，其为蠢役无疑。”遂杖役而释生尼。
　　
　　粤东狱
　　
　　粤东某生，娶某氏女，国色也。偶出观剧，被为富不仁者所见，重贿女母，私之，往来甚密。恐旁人执奸，乃于女卧榻下，穿一地道，通后院密室中。倘有恶耗，为潜避计。未几，某生入泮，使媒来订婚期。富室与母女谋，使生入赘而毙之。母女皆诺，告媒曰：“婿家无父母，老妇亦无夫无子，两无依倚。如肯入赘，两得其便，否则姑缓，待我卒也而后于归。”媒覆之生，欣然愿赘，期于清和之吉完姻。时男女亲朋集贺者数十人，同观花烛，无不啧啧羡新妇美者。生喜甚，送客入席，即归新房与妇对酌。时无一女客，生得畅意为欢，新妇不作恒常羞涩，竟执爵相酬饮，生入醉乡。对外客闻内宅惨呼一声，共骇愕间，见新郎衣履如故，散发覆面，狂跃而出，群欲询之，已疾奔出外，客皆追行。里许，遇大河，即跃入水而没。客呼渔舟捞救，经日夜不知尸所在，客叹息而返。新妇与母皆惶急，候于堂，见客来，即问新郎所在，客告之故，并叩其由。妇曰：“婿方在房中筵宴，忽发狂冲门出，我辈不知所以，谅出外亲友必阻之使归，何任其投河而没耶？是客杀我婿也。”遂鸣诸官，官讯客，皆曰：“我等猝不及防，追之无及，事出意外，岂有至亲好友见死不救哉？”讯诸新妇及母，则哀求还尸而已。官至河涘验勘，荡荡大河，流长源远，无从求尸，遂为疑狱。
　　
　　未几，易一令，有明察声，见前官交有是案，反复推求，恍然曰：“婿投河而反诬客，非诬客也，欲客证新郎之死以实之也，是必有故。”变服为星卜流，访诸其邻，邻人曰：“有某富室，素与妇女无亲故，忽往来甚密，我侪亦疑有故。但是日新郎投河，众目共睹，岂非怪事？”令曰：“汝见之否？”对曰：“我亦在坐。”令曰：“汝视新郎貌作何色变？”对曰：“披发覆面不及见。”令曰：“道在是也。富室安在？”对曰：“今日犹见其入新妇家也。”令辞去。易服，率健役百余，突至妇家，围其前后户而搜之，仅有母女在，叩官欲何为？令无辞以对。举步将入闺中，老妇横身阻曰：“此嫠女室，三尺童子不许入门，况为民之父母而不知礼乎？”令微哂曰：“欲为汝婿明冤耳。”老妇曰：“倘入室而无冤可明，将何如？”令曰：“我偿汝婿命。”乃呼役掖老妇出。令入房，见铺陈精洁，皆是常用什物，无可疑者。正踌躇间，俯视床下，见一男子履，回顾新妇，骇然失色。令呼众役人移床而观，则地板有新垫者，命役举之，地道见。令带役入，穿出，至一密室。室隅，一鲜衣少年伏焉。执之。推门至院落，见地有新挖状，命役启之，生尸在，经年不变，喉间扼痕显然。遂出，聚案内人证，一讯服辜，论如律。乃知生醉后，妇女与富室共扼其喉而毙，从地道舁入后院埋之。投水之人，系富室以重价觅善泅者为之也。
　　
　　芗厈曰：人之阴谋诡计，惟图色为甚。然而天道昭彰，竟无不破之案，是以大盗亦戒采花。是案也，彼庸庸者流，竟谓新郎投河而死，众目观瞻，与妇女何尤？遂成疑案。其有心者，不过揣新郎之发狂也，或以药酒为之，疑女有故。然不能破其奸，敢讯诸乎？后令之勘访搜寻，可谓有胆有识。然使床下之男履不露，何从发其覆乎？我故曰：“天道也。”
　　
　　职谬
　　
　　滇南米商某，列肆于市。值县之少尉出，四人肩舆，隶卒擎盖执仗，前拥后呼，辟人于道，遇坐者喝之起。商适与客核账，思索出神，不及起。尉见之怒，执之舆前，责掌二十。尉去，商大哭。客哂之曰：“父母官责尔不敬，能不顺受，徒泣何为？”商曰：“彼父母官者，犹夫人耳，何以尊严若是？何科甲出身耶？”客笑曰：“彼铜进士出身，汝何不知？”商曰：“吾实不知铜进士为几甲？”客曰：“是不过银子科第三甲耳。”商曰：“如客所云，吾亦有银，何难与埒，甘受其辱。不亦过乎？”决意止肆，携赀入都，报捐未入流，分发畿南。但未习仪注，难以谒宪。
　　
　　幸都有干仆为之谋曰：“主所有者财耳，何不普拜乡亲，大开筵宴，既联桑梓之谊。藉学趋跄之礼，彼同仕者孰不愿为指教耶？”商是其言，遍拜同乡，饮之食之，乡人皆乐为教，肆习旬余，拜跪叩首，皆无谬误。众议先见府道，以熟其仪，如无错谬，则可谒宪司矣。乃往见郡伯，嘉庆二十五年六月也。商公服而纬帽和。郡伯者，人甚谦，凡属员叩首，必手自扶之，扶之不起，必回礼。时商趋入遽跪，郡伯俯扶之，商纬帽极滑泽，贯郡伯朝珠于首，猛然起，珠散而郡伯几跪。凡有珠者，深恶此兆，以为不祥，故郡伯拂袖而入。左右检珠，咸笑曰：“客可以退矣。”商乃失色出，同官传为笑柄。
　　
　　众尤商曰：“汝未能从容进退，不可以见上宪，尚须练习。”又逾月而国恤闻，官皆白衣冠，避舍二十七日后，素服顶帽见客。商之乡亲有与方伯司阍者善，谓之曰：“有敝乡里初出茅庐者，恐贻同官笑，能使之独见宪台否？”司阍曰：“是不难，我主素无拘束，随到随见，使早来，我有以位置之。”随告商。时商已谒观察无误，方欣欣自得。次日，入藩署投谒，彼宪司之门房，强于下寮之厅事，铺设斐然。司阍者盛服据上坐，问其仆曰：“某官已至乎？”仆乃引商入。商见陈设眩目，人物轩昂，意为即方伯，趋入拜脆，献履历。司阍者笑曰：“误矣，敝主人不在此，且请少憩无躁。”商知有误，赧然坐。司阍嘱其仆人探方伯，而内随官者询知司阍之友，欲逞能而见好，命其仆引商先入客室，以候方伯。商见客堂一色纯白，无字画陈设，铺垫皆黑麻为之，不如门房远甚，意谓是必随官之室，不可自卑，再贻人笑，遂首座而趺坐。时方伯由内出，随官皆不及知，见上座有客，金其顶者，意谓幕中人，拱手让坐。商见方伯青衣，猝然问曰：“足下高姓？”方伯道其姓，商诧曰：“足下与大人同姓，可喜可贺。”时随官闻有人接谈，于门隙窥见主人已出，不觉皇然入，陈商之手版。方伯俯首阅，商甫见珊瑚其顶，惶恐之极，趋跪膝前曰：“大人该死！大人该死！”方伯拂然大怒，叱退之。后郡伯入见，方伯怒犹未息，语以故。郡伯曰：“是即散卑府之朝珠者，闻系市侩。”方伯曰：“商者无失其为商，何可乱我仕版？仍使归市可也。”遂休之。
　　
　　芗厈曰：是躁人也，不第杂职中有之。闻有某尹，蜀人也。谒制军，问及峨眉山猴子究有多大，尹对曰：“同大人大。”制军哂之。尹自觉谬，惶然改口曰：“与卑职一般大。”一日与藩臬道会议，三官皆吸烟，命仆为尹点烟，尹曰：“卑职性不食烟，有三子均喜吸烟，恶之不暇，而身自犯耶？”皆传为笑柄。余故曰躁则妄，妄则言多谬，当以三愆为戒，为之徐徐云尔。或曰不然，昔有人戒友之躁者，其人衣适着火，友见之而不言。火焚及身，怒其仆不早为扑灭。友曰：“我早见之，君戒我躁，我姑徐徐云尔。”若遇是人，又将何说？余恍然悟曰：“然则举世皆谬，若欲不谬，何如出世？”
　　
　　智女
　　
　　嘉庆初年，白莲党之扰川楚也，贼帅掠良家妇女无算，内有楚女，英英特立，秀出冠群，帅爱而教留之。女曰：“得为将军之妻，妾之愿也。但妾诗礼旧家，虽乱杂中不得父母之命，媒妁之言，然花烛合卺之礼，不可废也。日后为王为相时，妾叨福庇，称王妃夫人，确系堂堂配偶，得自立于人前，无苟合之讥。亦将军之光。”贼帅悦其词令，不觉首肯，使入室改装成礼。于是择掠得衣饰之美者，及脂粉之类，送与添装。复使他妇数人，入供役使。女退之，传命曰：“今日初见良人，无须役，明日惟命。”贼以其处子碍羞，允之。女乃盥沐凝妆，见有利刃，窃袖之。贼帅因久待不出，入室窃窥其新装，益增秀媚，不觉心动，突入拥抱。女以刃直刺其心，立死之，推尸床上。以己之装饰饰贼尸，傅粉涂朱，剪己鬓贴其首，加以钗钿，望之宛似女身。女乃衣贼帅衣冠佩剑，薄暮出，呼马执旂而遁。其亲信者候之，彻夜不归。次日午刻，大营有令，众议将军昨何往，谅夫人知之。不得已，入室请命，见夫人尚卧，不敢骤近，觉血腥出于床，呼众人捡之，方知装夫人者将军。将军装者，不知其何往也。嗣是贼营得妇女，不敢留，掠人之风，因之稍戢。
　　
　　芗厈曰：以甘言悦贼帅，使不备反而刺之，此古之节烈妇女为之者，不乏人。所可异者，颠倒阴阳，悠然而逝，出人意外。使不及追，且能全他人之节，何胆智之精细而雄烈耶？同时有贼得美妇，拦入深林，欲奸之，妇坚拒，不能成，贼怒甚，断其首而去，妇尸自移就首，竟凑合而生，年逾八旬乃卒。时又有百十妇女，以带联结众身，各持刀作方阵而行，贼冲之不散，围之不克，无可奈何，以火枪轰击而并殪之。惜乎，不得智女为之帅，以成奇观也。
　　
　　卷三
　　
　　陆清献公遗事
　　
　　公讳陇其，号稼书，淛之当湖人。以理学名家，配享圣庙。公以进士即用，宰直隶灵寿县，父老相传，遗风善政，有足录者。昔公之任，无幕友官亲，二仆与官，三人而已。早起盥沐后，冠带坐堂上，唤吏役告之曰：“凡莅民，以省事为第一关，我无多事，不须若干人祗候。或农或贾，各就所能，以养尔父母妻子。但已领工食，应为国家办事，不能尽去。每日酌留书吏二人，衙役四名，轮班听事，余各执业，勿远离也。”暖阁之内，左右二几，一具律，一具平码，完粮银者，当堂弹兑，余厘毫，必还之。投呈者，呼至案前，细为评点曰：“某一节，人错待汝；某一节，无此情理，谎词也。”应讯者，即书票钤印过朱，差原告往传被告到案，曲为开导曰：“尔原被非亲即故，非故即邻，平日皆情之至密者，今不过为婚姻田土钱债细事，一时拂意，不能忍耐，致启讼端。殊不知一讼之兴，未见曲直，而吏有纸张之费，役有饮食之需，证佐之亲友，必需酬劳，往往所费多于所争。且守候公门，废时失业，一经官断，须有输赢，从此乡党变为讼仇，薄产亿为乌有，切齿数世，悔之晚矣。即如此案某人故薄待某人。”即检律例以指示之曰：“罪应笞杖，但国法不加有礼之人，某合与某叩首服理，即回去静思三日，倘彼此豁然，来授结可也。”往往感激涕零，情愿当堂具结，和好如初，因此互相劝勉勿讼。半年之后，门庭如水，堂可张罗。
　　
　　公无事，带一书一役，挨村讲乡约，训以孝弟忠信，节义廉耻，必引经据典，参以时事，民皆乐听，浅直易从，无窒碍难行者。遇孝慈节义之人，立即表扬，且为之咨嗟叹赏曰：“我所不及。”凡获小偷到案，则曰：“汝亦有人心者也，何至为此？”偷曰：“小人为贫所迫耳。”公曰：“是不难。为利之最厚者，莫如纺织，且人人能为之。”随命仆市棉花斤余，使偷在堂右，教以纺花之法。曰：“能，即释汝；不能，即惰也，罪加倍。”偷愿速释，无不留心学习，数日间，即能为矣。公曰：“此赀本不过数百钱耳，今数日内，循环例换，已赢余若干，除汝饭食外，尚剩有数百钱，汝回去执业。倘再犯，不恕汝也。”偷泣而去，改过迁善者多。间有犯，则杖而后教之，在堂上纺花一月。三犯，则曰：“是不能改矣。”使二役挟之急行千步，以热醋灌之，一碗饮至半，使一人突拍其背，则嗽终身不愈，不能作贼矣，仍纺花以没世。
　　
　　时尚未设养廉。若奉文有摊捐款，必具文申请曰：“职奉银四十五两，仅敷自食，所需捐款，动钱粮耶？抑杂税耶？”道府寿，以挂面十束、筋烛一对，躬亲致祝。上游皆恶其执，甄别已之。后任甫至，即有报案者，系以斧杀人于旷野，不知凶手为谁。后官访于公曰：“老前辈任此数年，囹圄空虚，案无留牍，可见一邑之人，皆在春风化雨中矣。弟甫下车，即有疑难命案，若留疑以有待者，何也？”公曰：“方自愧虚糜，何敢当兄台盛誉？命案有无，偶然耳。案在何处？”曰：“某村。”公思之曰：“必某人所为也。”后官拘其人至，曰：“案无事由，杀无证佐，何所见而执吾？”后官曰：“此前官所教，必无谬误。”其人曰：“前官，圣贤也，岂肯冤人？”后官无词可答，曰：“带汝见前官，谅必有说。”于是押犯诣公。
　　
　　其人见公，即有惭惧之色。公呼使前，曰：“某人，汝忘余谆戒之苦心耶？余初至汝村讲乡约时，见汝面有凶横气，历历开导，汝色渐和。逾今三载，前色顿变，其为不改凶心，致有此事。可知杀人者死，罪无可逃，与其受尽责扑而后陈，不如直陈无隐，身不受亏，而恩犹可冀。”其人叩首泣曰：“洞见小人肺腑矣！昔年我与被杀之某，共交一嫠妇，后某独占而屏我，是不平。嗣公至以善劝人，人皆革面洗心，其不能者，为众所不齿。皆偕妇出亡，我亦闻公言自悔。今公甫谢事，某与妇仍归旧村，且讪笑村众日；‘汝等不过畏陆青天耳，渠不能自保，今尚有此不近人情官耶？’小人恨其词，触前忿，潜杀之，意谓无人能破此寨，不意公竟先觉也，虽死奚辞！”后官怜其尚有良心，薄其罪而流之。国法，凡甄别官，例引见。公入都面君，见其岸然道貌，奏对从容不苟，圣祖大悦，卿相复保奏之，用为礼部主事，洊升侍御，致仕归。
　　
　　芗厈曰：人之所以异于禽兽者，廉耻二字。若忘此，虽圣贤不能化也。故盗贼之三犯者，只好饮之以醋而已。至杀人者，虽因奸也，实缘讪笑公而顿激忿怒，斯人尚有良心。彼甄别公者，直斯人不若矣，当以醋灌之。
　　
　　补骗子五则
　　
　　京师布肆，大业也。有乡人来，阅布数十匹，约值京钱五十余贯。拣既，谓肆主曰：“我初学肩贩，须同伙来定，姑待之可乎？”应曰：“诺。”别为他人贸易。乡人坐半日，见买卖渐稀，谓肆主曰：“我尚未饭，伙又不来，身无余钱，所存赀本银两系合伙者，未便换钱，腹中馁甚，奈何？”肆主曰：“既有银两，无患无钱，若未便换，典之可也。”乡人欣然出银，灿然一提，揖肆主曰：“我不知质库在何处，此银二十两，请烦贵伙代为入典。但我不过饭食所需，质钱一缗足矣。”肆主交其伙典钱一串，并券交付，乡人感谢去。未几复来，肆主曰：“何速也？”曰：“吾侪小人，果腹而已，不求甚佳。”余钱八百余文，掷柜上，坐守至晚，其伙竟不来。乡人惶然谓肆主曰：“天将暮，难出城，我伙或以要事不得来，盍以我二十金之券，抵运布去，尚有余钱，明日偕伙来算可乎？”应曰：“可。”乡人乃郑重出券，交之曰：“此即贵伙代当者，请留三日，我自赎取归账。”肆主验之无误，遂收执。乡人以余钱雇驴车，载布去。候之三日，竟不来，乃赴质库取银，仅有二两，肆主曰：“我所质者二十两大锭也，何以仅止此？”典主查簿示之曰：“是日贵伙以二十金质钱一串，我疑其所需过少，问之，曰：‘是客物也，只需此为饭食耳。’我予券去。随即有乡人持券加利取去，又有二人，以此小锭亦质钱一串，汝所收之券是也。”肆主始恍然悟为骗子掉换去矣。
　　
　　京师骡马市，大集也。有贵官，戴五品冠，服色甚丽，气象雄伟，似武弁入朝者。至鞍鞯市，择一佳者，出大银一锭，谓肆主曰：“我仆因买他物，分遣开矣。烦汝伙肩此鞍至骡市，我欲试良马也。”主者即遣一人为负去。至市，择一大骡甚骏，价值数百金，命来人以鞍鞯备之曰：“汝在此姑待，我试骑之。”卖骡人见有仆在，任其鞭驰而去，久不返。谓其人曰：“汝主何往耶？”其人曰：“我鞍鞯铺之伙，孰为我主？”卖驴人骇曰：“是必骗子也。汝铺亦被诓矣。”其人曰：“幸有银在。”于是偕往铺中，出银公估，则铅心伪物也。共鸣诸官，海捕而已。
　　
　　某观察，富而淫者也。姬妾满前，各自树党争宠，而正夫人不顾也。需次会垣时，恒有花婆出入公馆，忽带少妇，携珠翠求售。其为人也，轻盈软媚，妇女皆爱怜之。夫人乐于盘桓，曰：“那得若个好娘子，长为我伴，则我得所托矣。”妇笑曰：“妾何如人，敢当夫人青目耶！妾夫素跟官，若夫人不弃，言于大人，则夫妇皆有倚赖矣。”长跪而请。夫人曰：“是不难。尔能并事大人，与我一气，何事不可也？”妇再拜称谢。适观察入，夫人使妇递茶，即以眉目传情，观察大悦，问此妇何来？夫人以夫妇愿投靠对，观察曰：“其妇如是，其夫可知。我正少一知心青衣，收之可也。”妇即迎膝叩首，观察手援之，即扶观察之手而起，益悦之，于是妇留而花婆去。唤其夫来，果干仆也。其夫妇遂迁居邻院，朝出暮归，殷勤奉侍。观察虽与妇情密，调唇抚乳，无所不为，而未及于乱者，公馆无隙地也。一日，妇送茗至书室，观察置诸膝而恳曰：“能毕乃公心事，则衣珠财物惟汝所欲。”妇曰：“非不甘心，奈众目昭彰乎？无已，请遣我夫他出，晚至妾室，惟命是从矣。”言甫毕，报客至，妇脱身入。观察乃以数十金，使其夫远出干事，当晚潜入妇室，妇亦早归，正好合时，其夫持刀排门突入，喝曰：“我知汝年轻。必不能安其室，果留男子，合杀却否？”妇泣跪曰：“非妾敢犯救，主人势逼，无奈相从。”夫曰：“必非主也，岂有身后贵官，而知法犯法哉？”妇泣唤主起，夫乃持刀视曰：“果是主人，将何以全奴颜面乎？”观察曰：“汝能周旋，将以汝为长班。得官之日，政由宁氏，祭则寡人，能容之否？”其夫半跪称谢，呼妇起曰：“汝好好伺候主人，我出差去矣。”观察色丧神颓，妇起闭门，投怀而慰解之，始得安于阳台。未几，观察得缺，竟以其司阍，妇则留于内室，不复出矣。其夫大权在握，任其播弄，观察无可如何，听之而已。然能劝其主勉事上官。未几权廉访，其夫招摇撞骗，无所不为。时有富室身犯大辟，许以数万金出罪，富室知为廉访信使，从之，得赃而遁，富室首于中丞。廉访始知其事，亟传妇严讯之。妇曰：“是非妾夫也，妾本妓女，彼以重聘雇妾来，认为夫妇，嘱妾勾引主人，若得满载而归，许以半分，妾故愿为之使。然不知其何许人，姓氏亦未确也。”廉访无可奈何，坐此败官。后妇之本夫来，又不得不重酬妇而遣之。
　　
　　有徐大诳者，丝市中伙也。平日喜诳人取笑，以是得其美称。一日，随居停至吴下贸易，舟泊太子码头，居停谓徐曰：“予起货去，汝留此须慎防之，此处多骗子，勿为所诳。”徐曰：“吾不诳人，人其诳我乎？人果行其诳，我将诳谁矣？”居停曰：“咍！此处骗子，皆鲜衣盛服，充衣冠中人。汝若遇之，必逢迎不惶，恐小巫见大巫，堕其术中而不觉也。汝必慎之。”徐曰：“诺。请予洋银二牧，我将作虎邱之游。”居停给之而去。见肆有锡洋钱，为孩童所玩弄者，与真无异。问其价，枚值五六文，徐置百枚，又以百余钱买一布囊，复大书日“某年月日某乡某人置”。以棉纸裹锡钱，作两封，纳囊中，负之归舟。易短褐毡冠，作乡人状。以红纸开绸缎账单，怀之，持雨盖负囊，游于市。见古玩铺前，坐一客，衣冠甚丽。时正隆冬，披火狐裘，貉冠皮鞋，手持玉嘴银头乌木烟管。徐有触于怀，乃坐对门巨室阶上，出其单与锡洋布目前，以真洋钱颠掷，而口作怨词。正自嗫嚅间，客见其多金，洋洋来前，喝问曰：“汝何等人？坐我府前，意欲何为？”徐忙收洋钱入囊，执账单拜曰：“不识尊府，动扰不当。我某县乡人也，因侄女将嫁，兄与我百洋并账单，使置嫁衣。我至大邦，不识大绸缎局在何处，又不知买单中物敷用否，无人指点，以是怨恨耳。”客接其单视之，皆奁中急需物，信为真实，笑指之曰：“北去里许，高墙大门内有绸缎局，是我亲戚所设，两京十八省客，皆贩其贷，真大行市也。汝往必无欺。”徐曰：“我目不识丁，虽有招牌，奈不能认，请借贵步一引可乎？”客曰：“幸我无事，汝其从之。”徐负囊随其后，行未几，徐曰：“我尚未餐，腹中馁甚，官人肯同一点心否？”客乃引入面肆上坐，徐坐其旁，面尚未至，徐促额曰：“我患疟痢未痊，不意又发作矣，中急而寒甚，奈何？”客曰：“去厕不远，汝去登之。”徐曰：“奈此累坠物乎？”举囊交客曰：“暂累官人看守，我非不放心，奈寒甚，乞假我短挂一披，烟管一吸。”客自思火狐短挂与烟管不过三十余金，诓其百洋，其利倍蓰，乃故作踌躇而后解语之曰：“此百金物，汝速往速来，慎勿污我衣。”徐乃郑重披裘执筒而逸。客待其出肆，携囊遁回，谓家人曰：“今日诓得洋银百元，当为我贺。”出囊审之，疑有伪，急请识者，方知皆锡物，不禁哑然失笑曰：“我一生骗人为业，反为人骗，数十年老阿婆，今竟倒绷孩儿矣。”
　　
　　查禁倭烟之年，有伪符假役，在江河之间，挨船搜索，讹攫银钱，为害行旅。惟不掠贷物，不携衣装，是以告讦之案甚少。有黠客贩货入楚，舟泊江滨，突来壮役七八人銕索郎当，手持签票，口称官命，查抄鸦片，入舟搜检。见银钱皆取之，以充饭食。值客卧病，其伙拦阻不及，盘缠被攫尽矣，不觉垂泪。客徐起见之，笑曰：“毋作妇人态。从来悖入者亦悖出，被将十倍偿我，无忧也。”是时同泊之舟，无一免者，人皆切齿。黠客于是择舟子之强有力者十余人，饰以仆从之服，自乃冠水晶顶，造作令箭，急易快舟，尾追伪役，沿江而下。役掳掠满载，忽绕出其前，使仆截擒，即以其铁索锁之。登邮亭而讯曰：“本厅奉军门查拿伪役抄抢案，送省枭示。”先起其赃，彼舟载银钱已数千矣，伪授皆叩首乞命。于是运赃入己舟，将伪役交驿卒看守曰：“候本厅禀报后，来取若人，勿任逃脱，自干重罪。”竟扬帆逆流而归，以钱俵分舟子，银则归己，无不欢呼痛快。伪役忽解悟，告驿卒曰：“是官也，何以获赃不获犯？假可知也。”驿卒亦悟，曰：“无论真假，我辈岂白与人看待哉！”伪役已无一钱，乃各脱其衣履贿驿卒，始得纵归。
　　
　　芗厈曰：骗子奇矣，然不过乘人所欲而中之，乃竞有骗骗子者，使之笑不得哭不得，大快人心。可见天下事，出奇无穷。纵有智士才人，只好一齐俯首。
　　
　　奸僧狱
　　
　　浙有嘉禾生，为邑之巨富，将入棘闱，偕其妻与姑母仆婢辈，同赴武陵，寓西湖山庄，以便游观。生妇少艾而佞佛，以天竺进香为请，生从之，命仆唤肩舆。仆体主人省约意，不投行家，散雇舆六乘，价甚廉。生妇艳装盛饰，罗绮满身，珠翠盈头，价值千金，乃与姑母仆妇婢女辈乘舆而行，生骑马在先，仆携香烛随行。至半途，生妇之舆杆折，五乘皆随骑而前，是舆落后。一夫抽取折杆回去，谋易新者，一夫守之，仆亦立候。舆夫笑曰：“主人将抵山门矣。汝不以香烛去，有不失误詈汝者乎？况五乘前行，仅一乘伙回易杆，即来，何须呆守耶？”仆信其言，追奔而去。一夫以杆来，共舁入乱山中。生妇惶惑诘问何以行僻径，舆夫曰：“为时已久，恐官人守候，出捷径，入庙之后户，不甚便耶？”妇亦信之。未几停舆，见墙缺朱门，舆夫轻叩其铜环，一沙弥提关出曰：“来耶？”至舆前，请夫人下舆。生妇曰：“我家人安在耶？”沙弥曰：“多在前殿，候夫人久矣。”生妇视沙弥，年不过八九龄，谅无他，不得已，从之入门，曲折引入密室，请夫人少坐。沙弥去而健妇至，生妇益惶急，亟询官人安在，健妇笑曰：“休问官人，我辈皆香客，亦为大师掠至，无奈相从，汝若婉顺，则此间吃著不尽。且人尽夫也。何乐如之？否则暴虐相加，无从逃避。”妇知入危地，悲忿觅死。一僧突入曰：“何来泼妇，入我法门中，敢肆横耶？”喝令健妇并沙弥齐上。将生妇衣饰洗剥，以布带缚其手足于醉翁椅上强奸之。生妇痛骂，又一僧以麻桃塞其口而递淫之，妇亦昏沉如醉，听之而已。至夜，健妇以米粉汤执鼻而灌，不得不咽，仍劝其相从，自苦无益。生妇任以巧言，合目不答，健妇以衾覆之而去。次日来，除其失溺，为之洗沐，焚香于室，群僧复入，互相嬲也。如是六七日，忽见群僧变色相谋，变头接耳，不可闻。是夜健妇灌之以药，冥然如死。
　　
　　当生之入庙也，姑母与仆妇女婢俱至，惟不见其妻。未几，仆亦奔至，众问主母何在？曰：“随即到矣，我恐香烛有误，是以先来。”生曰：“今何在？”仆始以舆杆断折易换需时对。生惶急，命速追之，自亦乘马往寻。穷日之力，毫无影响。复使仆往接其姑婢人等，则舆亦不知去向矣。唤他舆舁归。生在寓殴仆骂婢，终宵躁急，无法可施。次日入县鸣冤，官为饬缉。过三日，仍无踪影，生乃投省候试，与亲友商之，老成者曰：“今大中丞爱惜士子，君鸠同考者百余往诉之，较县官得力多矣。”生从之，集多士投辕门，巡官以公状入，中丞命传原告与老成者数人，谓之曰：“某生应试而带室人，且率之游荡，本属非礼，以致诲盗诲淫，皆未可定。然属有此巨案而不能破，亦大吏之责也。”即令中军率健卒五百，改装易服，散布西湖各庙访缉，限三日获犯有赏。旋传府县官至曰：“属有大憝，敢诱掠良妇，官不能破，朝廷何虚糜爵禄为也？期三日不获，必登白柬。”府县诺诺而退，命役数百人，假作香客，布散各庙，使生仆为眼目访之。
　　
　　逾二日无迹，文武员弁惶恐，共谋将挨搜僧之密室。僧大惧，以药迷生妇，夜使健者负置乞丐茅棚，丐者惊呼，兵役咸集，见一蓬首垢面著僧衣裤之妇，奄奄一息，势将毙矣。急唤生来认，确系其妻，呼仆妇来，舁之归寓。以开通小药灌之，穷日夜乃醒。见姑母在旁，泣诉所苦。时兵役因已得妇，皆回署禀报，生亦以前情补呈府县。各官聚谋曰：“虽有妇而不知其地其人，将何以定案？无已，尽拘西湖僧，使妇辨之，冤可白矣。”乃使生归而谋诸妇，妇愧怍难言，乘人不备而缢。生又鸣诸官，官亦无可如何矣。时诸僧已集千余人，无不呼冤者。即有奸僧在内，无可对证，良莠莫辨，以告中丞，乃命兵役遍抄静室，于兰若内搜得女舄，即以所住之僧锻炼成狱而斩之。冤乎不冤，未可知也。
　　
　　芗厈曰：僧同不法，而生实自贻伊戚，冶容诲淫，何可厝崭于火？是以律禁妇女入庙烧香，此正本清源之良法也。至案已成，即使妇不死，赧颜辨认。余知此等奸僧，必不在千百众之内，送女出时，早已纠集远扬矣。然以僧室而有女舄，纵非此案奸僧，而平日所，谅必更甚于此，是以神泄其机，致被搜获，斩之亦不为冤。况杀一可以警百，亦大中丞力也。否则，此等案件，地方官只好置诸海捕而已。
　　
　　义盗
　　
　　黄八子者，太湖大盗。奉盗魁往劫富室，明火执杖者一十八人。撞门入内，挨房搜劫财物。盗魁入，见事主之女卧室，其女年甫十五六，闻外间哄闹悲哭之声，惊骇战栗，蒙被坚卧而已。盗抽被，女坠，见姿色艳丽，强按于榻污之。诸盗掠得财物，齐聚外室，不见盗魁，黄八子复入搜寻，见盗魁拥女而卧，八子顿足曰：“噫！汝为此不义事，必遭诛戮，我等为汝误矣。”盗魁起笑曰：“好花不采，枉生人世，毋相诟也。我让汝一乐何如？”八子曰：“汝不记吾党规条乎？采花必败，天道昭彰，我将去汝不暇，尤而效之，非人也。”遂出告诸盗，辞别欲散。盗魁留之，不听，与之物，不取，脱然长往。
　　
　　至海昌，投县，自首丝肆被窃案。此案实非八子所窃，因与是夜同时，冒之以就轻也。羁禁日久，因无原赃，不能结。时有刑书某，以办漕亏欠收禁，八子深与结纳，问得若干银，可仍回刑房？书以四百金告，八子曰：“是不难，我为先生完此事。”书悦曰：“果能如是，我必有以报。”因此交更密。书家送饭食，恒与八子共之。一日晚膳，食炖羊腿，八子甘甚，问系自置乎？书曰：“买诸市肆。”八子曰：“何处有？”书曰：“熟食铺皆有。”八子骤欲饱啖，书曰：“门已封矣，明日嘱家人多备可也。”八子不能俟，取钱出院，但闻锁镣脱落声，禁子出视，只有刑具，而八子不知所矣。书嘱禁卒勿张皇，此人去必来，决无他虑也。未几，仍锁镣而入，肩羊腿，笑曰：“幸不辱命。”共切食之。书曰：“君去来何其神速？”八子曰：“我今与先生交深，敢以实告。我因盗党采花必败，避重就轻，故认此案，惟原赃难得。先生出后，可托事主，不必深究，见赃即领，我事毕矣。不然，脱禁而去，亦有何难？所不肯为者，避前事耳。况我日在禁中，夜则游行自在，同盗多人，皆不及知。今已与先生言明，夜将往取财帛，以了先生事。”因复潜出，伏巨室屋上，系库书某家，方夜宴，为出脱一重囚，纳贿千金。八子俟夜深人静，窃取而回，次日，以四百金交书，完亏释放。值是案破，缘被奸之女羞忿自缢，事主上控，上峰奏参，奉旨严拿，盗魁与十六人全获，无一漏网者。供及黄八子，行文到县。刑书以八子是月日夜方在此行窃丝肆，岂能远往三百里外从盗乎？其为仇攀可知。启令移覆，彼处亦不深究。书为关说事主，以物之相似者，充原物领认，八子之案遂定，以其自首减等，城旦而已。
　　
　　芗厈曰：好好色，人情之常，贤者不免。八子盗也，乃能力拒此关，非有大魄力不能。故其艺亦甚精，惜乎无有能荐之者，若得其人为将，国家何忧外侮哉？
　　
　　严氏
　　
　　金阊张子，率妻严氏，在都市开张杂货肆，即在后胡同作寓。其宅三上四厢，垣外客房三楹，寓内惟少妻幼子，雇一年轻嫠妇作伴而已。肆内一伙，年逾五旬，严作餐，其夫传食。伙悯主人之劳也，曰：“何不觅一仆，任其事乎？”张子首肯。其伙每早起，洒扫肆外，似已有人代为扫除洁净，留心察之，则一少年所为也。伙叩其意。少年曰：“我南人，落魄于此，日为人效奔走以糊口。夜寄庑下，君虽不知，我心不安，略效微劳。何足齿也？”伙悦其勤敏，荐与主人试用。其人不惜辛勤，不辞劳瘁，凡所作为，能先得主人意，内外皆爱怜之。但半载为仆，已暗与嫠妇通。
　　
　　一日，张子置货赴通州，嘱其仆住客房，守门户，惟严氏带十二岁子，与嫠妇同室。漏三下，子已沉睡，二妇尚作女工，忽有叩房门者。嫠妇拉关，仆操刀入室，突拥严氏曰：“汝必与我为欢，否则杀之。”严氏急呼嫠妇护救，嫠笑曰：“一家人，无伤也。主人不在，姑试尝之。”严氏知其同谋，料难力敌，转嗔作喜，谓仆曰：“汝果有情耶？此室有孺子在，恐被目见，事必泄漏，不能永欢矣。汝先入西厢俟我何如？”皆笑目：“真精细人也。”嫠先抱其衾枕而去，仆料其孤力难拒，亦携刀随往。严氏乃去大衣，紧束其身，潜入西厢。仆起拥抱曰：“果来耶？且解我渴。”严氏笑却之曰：“我索爱汝精细，今何粗莽乃尔？此事也，我向不愿清醒相对，是以男子在家时，合有药酒，临时饮之，能坚战，身女交畅，不亦可乎？”嫠曰：“我亦知之，未得尝试，仰慕已久。”严氏曰：“今我三人同心，可尝试之。”乃指藏酒所，同嫠取一樽至，并携果食，共倾饮之，香美异常。严氏力劝二人尽量，且媚灌其仆，任其嘲戏抚摩，若甚甘心者。仆乃大醉，自脱上下衣，仰卧炕上，呢呢语曰：“速来试我具。乘此酒兴，切勿再延。”严氏遣嫠睡去曰：“事毕，易汝何如？”嫠妇含笑去。严闭门，索其刀，犹在身畔，乃举刀力砍。已破其腹，仆跃起，复劈其脑，仰跌炕上，手掷足扬而毙。嫠闻声，披衣叩门，笑曰：“汝等如是猛战，邻舍闻之，不泄漏机关耶？”呼仆开门：“我欲作壁上观也。”严乃反臂隐刀身后，潜拔其关，嫠扑入，瞥见炕上血尸，正欲声喊，严从脑后力劈之，颠扑炕上，亦毙。乃解弃血衣，携灯出，反锁其门，回房与子同卧。
　　
　　次早，倩邻妇呼其伙来，告之曰：“昨夜仆与妇同逃，幸未窃物去，汝速遣人唤主人归，商其事，合报官否？”伙雇人唤张子回，询其事，严含糊答对。夜深人静，方以杀奸事白之，张子愕然。严曰：“君必首之，有罪妾任。若潜隐其事，日久必破，君亦不得辞其咎矣。”张子思其言，遂首诸司坊，官来验讯，严氏侃侃直陈，奏交秋部大司寇鞠之。严氏理直气壮，坚执不挠，乃释严氏夫妇而瘗二尸。案定后，乡人之宦游京师者，咸羡严之胆智，公悬额以旌之。
　　
　　芗厈曰：智明者，胆必壮。严氏初心，亦犹恒人，未尝不呼嫠妇共拒。迨嫠妇同谋，知难免矣，乃速转关作荡妇态，诱其入我彀中。刀可得，仇可报也。然亦有天幸，若仆必欲先污之而后饮，我知仆之命，必不能脱其手。而严氏不得为完人，饮恨无穷矣。或曰：“必不被污也，仆视严氏犹几上肉，断不能脱我口，何妨姑且作乐？况以两情交畅之言动之，有不垂涎愿从者乎？从之，则必酩酊，二人皆自取杀身也。”我愿世之君子室无严氏，断不可使少妇壮仆在一处，即有严氏，多一事，不如少一事也。
　　
　　悟知子
　　
　　悟知子，不知何许人。初业儒，不得功名，弃而学贾，不得财帛，偃蹇半生，一无成就，幸无妻子，孑然游荡。遇江湖卜者，学推算五行法，昕宵研精，寒暑不辍者三年，恍然大悟曰：“道在是矣。”随立肆于市，垂帘卖卜。诣之者，所决事皆当，故得钱无虚日。正为人作卦，左右环观，猝有一道人来，著折角巾，褴襶不堪。坐椅上，椅顿折，人皆笑之。道人抱歉将行，悟知子婉留之。卜完人散，悟知子诣道人膝前，跪称仙师求教，那道人曰：“予游方之士耳，何所见而仙予？”悟知子曰：“弟子早推定数，请观坐坏之椅背。”道人观之，上书“某年月日，此椅为仙人坐折”。道人曰：“孺子可教哉！惜费聪明于无益之地。子既仙我，盍言尔志？”曰：“求赐仙丹，度脱尘凡，相随门下。”道人笑曰：“子犹俗见，误甚。子先业儒，曾作文投明师。道家丹药，犹儒家笔墨，子能吞墨举笔即成名家乎？”曰：“不能。”“能使师入尔心腹，代为著作乎？”曰：“不能。”“能求师一日间诲汝作通人乎？”曰：“不能。”“我知汝不能也。仙道犹儒道，须专心致志，历阶而进，断无饵一粒丹即飞升天上者，皆好事者托词以误世也。子善悟，我先示子丹头。”乃从袖中出一轴展之，中间大书“诚”字，上书“真”字，下书“妄”字，右书“实”字，左书“幻”字，曰：“此即大丹原委，成始成终，尽在于是。”悟知子曰：“弟子愚昧，敬请详示。”道人曰：“上求其真，下劈其妄，右依即实，左依即幻。如为人之道，孝悌忠信，礼义廉耻，八者无愧，是即诚也。天岂有弃此八字之仙乎？故入道之始，曰真人，言真能克尽人道也。一有不然，即流于妄。纲常既不明，则人且不成，何有仙乎？能右此八字，敬慎勿失即实，实则德明，无物不明矣。故曰‘至诚前知’。左此八字即幻，幻则狂妄，荒诞不经矣。故曰‘左道惑众’。子能一心守真实，去幻妄，诚在其中，自然入定，定则静，静则精气神三宝之先天自见，见而团聚之勿散，即是内丹。道在是矣。”悟知子曰：“师所云理学常谈也。道尽于此乎？”道人曰：“儒释道三教同源，其流则分。儒在明明德，释在渡罗密，道在清静头，彼圣佛无不从此入门也。即如子之神卜，亦从庸流所论五行入手，能劈去浮游而存精实，非由一诚得之乎？大小一理，子何信其小者而略其大者乎？”悟知子曰：“唯。”即失道人所在。三年后，悟知子亦不知去向。
　　
　　芗厈曰：纯阳为仙，纯阴为鬼，人在阴阳之中，故可鬼可仙。惟刻求诚明，自有四通八达之日。任意荒怠，即中七情六欲之迷。道人所云，堂堂之阵，正正之旗也，明者自知。知而不行，行而不专，是自趋于鬼道也。
　　
　　潘善人
　　
　　潘翁，粤东香山人，谈者忘其名字，生在前明中叶，家赀千万，席丰履厚，有善必为，如刷印经文、创修庙宇、造桥铺路、掩骼埋胔，以及赠亲朋、济邻里，犹不足以尽其心。乃日食千百人，不使邑有乞丐，当博施济众时，有媪旦暮必至，索食饭之，索饮茗之，无倦色，如是者久，无如旱涝之年，闻善人之名者，远近就哺，日以万计。翁虽富，力渐不支，然不肯中止，犹去质库，卖田宅为之。迨时和年丰，灾黎散而善人贫矣，前媪尚日诣之。翁犹自减口粮以为之食，始缚不怠。媪不自安，谓翁曰：“我孤独无归之嫠也，今汝业已败，我何忍累汝？曷以住宅施我作大士阁，我愿为优婆夷，自主香火，藉以常得温饱，无求于汝矣。”人旨怒叱之，翁曰：“诺。”即谋迁妻孥，举宅以施。
　　
　　媪曰：“汝舍去，将何所依？得无怨我乎？”翁曰：“否。北郭外有山地数顷，因历年旱涝，寸草不生，无人肯售去，结茅庐亦足栖止，何怨之有？”媪曰：“此地吾前见之，有大风水在，汝因历年为善，未及葬汝父母，今既已迁此，我当为卜宅。其山之阳，枯木之下，天生石穴一区，直佳城也，窀穸于此，不但旧业可复，将亿万斯年吃著不尽。汝信之乎？”翁曰：“谨受救。”媪执引送之，指牛眠穴，坎三离向，以罗浮为案，以大海为荫，曰：“此凡夫之所见不及者也，且使庐墓而居。”乃出异果数斗，给之曰：“以此遍撒荒田，俟其生长勿伐，三年乃成，三年后，必有蛇虺守此，汝当别迁。欲得此异物者，惟五月五日，可使健男子身涂雄黄，醉饱来伐取，行将独擅天下之妙业矣。”翁曰：“将为何物？必先教之。”媪笑曰：“汝将来观其形状，似何物即创为何物，何必先知？但我所与者，菩提果也，勿以予人。纵予人，无益。”媪乃去。翁于是安庐种果，半载方休。入城视己旧居，已成观音堂，香火甚盛，有尼住持，媪已不知去向矣。
　　
　　翁归不数月，其物萌茁，形似芭蕉，遍山皆是。爱护之，勿敢伐。历三年，叶形成扇，翁乃剥其粗者，贱售之。人皆争市，一夏得数万钱。时已有巨蛇出没，毒气射人，翁不能存身，仍迁城市。次年，如媪嘱，以重价雇壮丁，于五月一日始，人各执斧持钻，腰带雄黄酒，绳索入山，砍其细者，捆载而出。五日毕事，拣其细心完善者，以玳瑁象牙作柄，绵绣其边，一柄值银数钱。商贩之徒，争来售置，其门如市，后遂广行宇内，自贵官长者、文人墨士及闺阃中，几至人执一柄，以为雅玩。以是复业，传至子孙，至今三百余年。家益富，他人欲窃效之，俱不能，盖蕉为虺蛇所守，平日入山者，受毒即毙，故无敢窃。亲友乞其种，亦未尝吝惜，但树他处，变为美人蕉，结花娇红可爱，叶小而脆，不堪作扇，然后知媪即观自在菩萨，传翁绝业，为天下后世为善者示劝。
　　
　　芗厈曰：天之报施善人也，大善则大报之，小善则小报之。如潘翁之博施济众，直欲掠美唐虞，天乃报以万年不拔之基，以是知生物不测，造化无穷。
　　
　　身毒国
　　
　　无无子者，不知何许人，亦不详其姓氏。其为人也，愤世嫉俗，好作汗漫游。一日，附洋船随风飘至一国，见其人凹目深鼻，皆衣白，熙熙浩浩，无争竞心。见中国客到，争饭之。米大而香洁，无肉食，并无菜蔬。虽言语不通，而貌甚恭敬。走报一红衣老者来，自言曾出使中华数次，能华言，邀无无子至家曰：“先生欲知我国风土人情乎？请译而道之。我国分男女两部，王曰元首，男部统之。其下十二司，分三等。上司三，曰耳目司、口鼻司、喉舌司。中司四，曰左肱司、右肱司、心腹司、臂指司。下司五：曰前阳司、后阴司、左股司、右股司、皮毛司。十二司戴元首，合而为身毒国，毒译督，言一司总督诸司也。耳目口鼻喉舌最贵，比中华之宰相尚书卿贰，左右肱比都督将军，心腹比抚按，臂指比提镇。前阳主刑名，后阴主钱谷，比中华之有司。左右股比汛弁，皮毛司比佐贰杂职。自王以下，皆布衣，以色分品级。王衣黊，上司衣朱，中司衣蓝，下司衣青，民衣白。田地无主，亦无旷土，产香谷，大于中华之稻米，一岁三收。至春夏秋三时，人之有力者，不拘何地，尽量布种。自王以下，并耕而食，无分彼此。诸司督耕，能多得谷者，司举奏王，以下司爵之，有递迁至朱衣者。第非考较出身，仅虚职荣之耳。怠情者，发穷黎岛，日给一粥终其身。年丰，则家藏一岁之用，余尽归元首，分贮十二司。若歉年，十二司积储，仍散于民，故无饥馑，亦无贫富。上下皆食谷，不知有菜，何来荤腥？虽产有金银珠玉宝贝，不足贵也，不过为布地饰屋之需，狁中华之砖瓦朱粉。所贵者米布，如中华之银钱，凡动用之物，皆以此交易。我王相传为净饭王分枝八十四世裔孙，其长枝，即阿弥陀佛，代传一那摩佛，即中华所称喇嘛大班禅活佛也，能参四禅八定。诸司选民之后，俊秀者送入学道，或三四年，或五六年，由那摩佛考较道行之浅深，送王补诸司缺，故皆慈祥，为国为民。后曰元后，女官统之，凡女皆习工作。自后以下，俱能种棉织布，成衣以易谷食。凡男年二十以上思妻者，投前阳司送女部，后配与年相若者一人，三宿而去。若再过之，则又另配人矣。生女则留，生子，抚养至五六岁时，发男部，任人子之，只许人领一子。有夭殇者，许再，故民无氏族，亦无绝后之人。凡男女年至六十，不耕织，所颁女子，力作养之，亦无委弃者。死则公殓以大瓮，亦无棺椁。邻邦皆尚繁华，以我国为鄙陋，故无侵犯，我国只求内治，亦不征伐。故自净饭王以来，数千年不易姓，如是而已，无他长也。”无无子大悦曰：“此极乐世界，我愿受一廛而为氓。”老者笑曰：“我国法，不留外人。子回中华，卧而思之自得，何必留此？”乃怅伥而返。
　　
　　芗厈曰：身毒国十司皆妥，惟前阳、后阴二司尚可议。以前阳能刚能柔，能进能退，故主刑名耶？然少者浮躁，老者疲软，奈何？至后阴只出不入，何可司钱谷耶？或曰：“后世之能者，出糟粕而纳精华，君其未知之耶？”予笑应曰：“唯。”
　　
　　第四卷
　　
　　某制军夫人
　　
　　某制军由科甲出身，好士爱才，门下皆一时誉髦也。制军风雅甚，如夫人甚众，琴棋诗画各擅一长。咸使名士传之。有某孝廉者，年逾弱冠，品貌俊逸，诗如其人。家屡空，投制军谋食。时制军新得宠姬某氏，诗笔清新，与孝廉相类，遂使姬作女学生。传递诗词，两情甚洽，有文君之约，而未得其便。值制军寿诞，内外优剧百戏并作，乃乘喧杂时，姬订孝廉卷其细软，逾花圃后垣同逸。次日，仆妇书童报二人夜不归室之事，制军大怒，传心腹武弁入内室，授之剑而谕之故曰：“迅往南追取二人首。认姬作汝妻，被孝廉奸拐，故追而斩之。投所在官司自首，汝既无罪，且不次超迁汝职。”
　　
　　弁领命将行，夫人遽出喝止。乃谏制军曰：“机事不密则害成。此等事想已飏播省垣矣。引盗入室，斩之非义。一顶绿头巾终脱不去，徒然掩耳盗铃，不贻笑士林耶？且孝廉才名甚著，爱之者不仅夫君一人。使士林抱不平，察实而发其覆，贻害无穷矣。夫君聪明阔达，岂不见及此？妾恐一时忿怒昧之耳。”制军不觉怒息，曰：“为之奈何？”夫人曰：“是不难，昔杨越、裴晋二公，皆人杰也。盗其侍妾者，不但不追，间有厚赠者。曷不仿而为之？请作札遣家人赠以行资，则孝廉有不感愧图报者乎？且以美姬赠名士，古人恒为之。不但士林不笑，且宽大之誉遍环区矣。孰得孰失，君试思之。”
　　
　　制军大悦曰：“非夫人之论，我几大误。”即作书以四百金遣奴子追赠，其书略曰：“仆年逾花甲，所以室有少女者，非自好也。诚以聪明俊秀之产，造物亦几费经营，使之误配莽夫，殊深惋惜，是以罗而致之，且随其姿质教成学术以配君子，岂非天下大快事耶？故某女遣随足下，仆早有作合之心。所不预言者，缘此女学未大成，欲其精进而后成之。不意巫山神女，竞自投楚王矣。其识见亦属非凡。仆当顺其情，以遂好逑佳话。但不别而行，妙手空空，腰缠何藉？未免累及君子。故遣下走馈赆，伏冀哂存。所有足下行囊，与某女衣饰，俱捡点附上。”
　　
　　二人得书，惭愧悲感，望东叩首，曰：“夫子之德竟是二天。当作犬马图报。”再拜作禀，申意其词曰：“忆自亥子春秋，获游夫子门下。巴渝妄奏，得近云门；菉葹下材，顿亲琪树。乃康成雅度，欲听慧婢之诗；而小子何知，俾作丽娘之傅。于是银蝉入户，共赓隔巷之清歌；红杏出墙，愿借邻家以艳色。以致宓妃留枕，非关韩豫偷香。携手星奔，抱衾露宿，方虞飞洞宾之剑，何期添裴晋之装。夫子休休有容，勤勤乐育，使狗偷鼠窃，不作青磷；成凤侣鸾俦，同偕白首。且高以赆仪四百，行李增光；从此弱水三千，片帆稳渡。感周旋之仔细，益愧寸衷；期报答以辛勤，难酬尺泽。惟思砺顽钝之器，庶不贻冰鉴之羞。千载遭逢，万言莫罄。敢因臂指，敬布腹心”云云，后孝廉捷南宫，由词林入谏垣。有与制军为难者，多方营救之。与某姬偕老且多子云。
　　
　　秦良玉遗事
　　
　　女帅秦良玉，石柱土司所属人也。生而警敏多机智，父母皆爱怜之。有兄莽夫也，良玉五六岁时，邻人被窃，多方构之不得，与其父咨嗟叹惜。良玉曰：“无事多求，此必米具所为也。”邻曰：“何以知之？”玉曰：“我本不识具，日者潜窥汝室。彼以我为幼，不之避。倏又一人来呼日，‘米具，汝何为耶？’具即与耳语而去，是夜被偷，非具而何？”缉之果得。
　　
　　及笄时，土俗皆自择夫。春秋之际，纵少男女于山野，唱歌求配。有马生者，土司宗族也，年及冠，无父母昆季，贫而好学，美秀而文。玉一见即携手同归，父母及兄皆贫之。玉曰：“事在人为，我只求同心者耳。贫不足道也。”谓生曰：“君得我不忧不富贵，我得君不忧不多闻。君所感者家贫，我所感者腹贫。家贫易为力，我请任之；腹贫须好学，君其为我助之。”生曰诺，相得甚欢。良玉恒执女工伴读，辄有所悟，忽谓生曰：“君所读之书，以治身心则有余，非我辈救时之策也。曷求富强之学，以成我愿。”生乃购借《韬钤武备》及《三农致富》等书数十种，闭户讲论。
　　
　　年余，玉曰：“得之矣。”乃出门遍历荒山，得无主之地数十顷，归而尽其所有皆易钱，不足，乞贷父兄亲族以益之。使生置芋粟，一名包谷，此贱而易成之物，遍撤山地。玉乃日游里闾，结好众瑶妇，得其爱戴心，谓之曰：“本年当大旱，救荒之计我已密布山间，将来成熟时可以周济汝等，但须为我照料耳。”众妇皆悦，为之挟刃巡逻。秀实时争为收割，不失一茎。时果夏秋无雨，禾苗枯槁，惟此独茂。玉乃计口授瑶妇粟，欢呼拜谢而去。尚余千钟，粜之得千余金。偿债之外，犹称小康。次年，瑶妇皆来请种，愿为耕耘。玉曰：“今年应涝，惟稷独成。”购种遍播之。夏秋果大雨，诸谷皆淹没，稷高丈余，不畏水，又获丰收。仍分给酬劳，外剩数千钟，粜之大富，起厦屋居之。
　　
　　他察官民皆乏食，流为盗贼，而石柱赖以无恙。男女咸敬佩良玉如神明，愿为服役者甚众。玉择其勤能者留之。生亦喜曰：“卿何以知天支，测之皆验？”玉笑曰：“《前汉书》曰‘巢居知风，穴居知雨’，我师蚁耳。凡旱年其穴必深，涝年必迁高处。以是卜之，百不失一，何须高谈天文，应奇惊异哉？”生乃服其读书之得闻也，曰：“卿言富，则果富矣。贵乌在？”良玉曰：“勿急，我后必貤封君，为天下妇人吐气。但目下大忧将至，奈何？”生曰：“方安居乐业，何出此言？”玉曰：“富者盗之饵。且邻寨饥荒，有不觊觎我哉？我司官素懦弱，又不知训练，猝遭强暴，鲜不倾覆，是则可忧也。君速购铜铁木石，觅巧匠，我将仿诸葛法制连弩，傅以见血封喉之药，作救急计。”于是作劲弩千张伏垣外，夜则埋机当路。凡藏粟帛之处，半穴其地作窖，中布铁蒺藜，亦傅毒药，上以板覆之。内室财帛皆露，板皆作机，自行无碍。人踏之，触机翻转，颠入窖，着蒺藜立死。
　　
　　布置方罢，而邻寨果生心矣，使数十人行窃。知生家富，先攻其室，为连弩射死者半。破宅门入皆奔仓库，颠入窖死者又十之六七，仅剩十数贼。邻人救至，咸缚之送司，于是邻寨藉以为词，遍邀各寨，群起而攻之。土司驱市人而战，大败，遂杀土司。寨民大恐，公议良玉之夫系土司宗戚，应袭职。众曰：“不如其妻。”群入生家，坚请良玉掌土司印以御寇。玉曰：“御侮之道，须众齐心，如臂指之相使，乃克有功。若人各一心，前车可鉴，是死我矣。君辈能听我号令否？”众皆曰：“凡我寨民，所以得温饱者，皆出夫人之赐。谁不愿为效命？如有异志，众共戳之。”良玉察其情切，乃出视事。先点千人，各予连弩一张，一发十矢，命其兄统领，射退乌合之众。于是，略其地方三百余里，料其民得十万余众。立为大寨居中，以亲信者同住。环作小寨，居其民。择其强壮者，训以兵法，坐作进退，井井有条。寨外掘长壕周匝，壕中皆置毒蒺藜，上覆机板，并如居室法，外伏毒弩。寨之四隅树长木，木颠以辘轳悬竹屋。穴孔向外，以老花近视二镜叠作筒安孔中，即千里镜也，能睹百里外人马。使能书者居其上，以长绳悬铃达内营，名曰天观，一有所见，即书条摇铃索报信。又掘地三四丈，埋瓮，使耳聪者卧其上，能闻百十里人言马嘶。亦以铃索达内营，名曰地听，一有所闻，亦如前录报。再远则广布细作，故远近巨细，无不周知。又作连翔阵，人各执喷筒，以毒药煮细沙，晾透纳筒中。每伍间弩手一排护之。战必抢上风，顺风扬沙，入人目即迷，疼不得开。弩手枪手继之，是杀瞽目也，故易胜。
　　
　　时败去之贼复邀洞獠，大举而来。先驱牛羊驼马在前，土车随之，至寨前，触弩机中箭者畜牲耳。箭尽，即以死畜并土车填壕，一拥而入。则良玉已遁，遗有粮食甚广。众皆以为得计，居之不疑。未几，寨中地震，火炮直冲。顷刻寨地皆陷，粮食中火箭火球竟发，烟焰迷空，死者数千人。余贼争奔出寨，则围兵四合，众皆请降。良玉审其为恶者诛之，胁从皆释缚，赏以口粮，曰：“去留任汝。”佥感德畏威，皆曰：“愿从夫人，虽死不去。”又益数千人，旁寨咸服。乃教以屯田富强之法，遂雄据一方。生大悦曰：“方贼之劫寨，卿何预知之？”曰：“得天观地听力也。贼来时，牲畜在前，土车随后，早以见闻得报。我知此法前寨必破，故退伏于外，而以地雷火炮伏寨中。彼见寨多粮食，谅必停留，不知中藏火箭火球等物也。彼方住歇，我使人由地道燃火线轰击，贼已胆裂，外又促之，进退不得，有不降哉？今以降人居外屯田，有益无损，是以日见富强。”生曰：“今富贵全矣，卿诚天人也。”良玉曰：“富不过百万，贵不过土司。卑卑者何足道哉？行将建大功于国家，膺天朝之高爵厚禄，方吐英雄之气耳。君姑待之。”
　　
　　此前明崇祯间事也。时寇围京师甚急，檄四方勤王师。良玉偕其夫拔寨俱起，使其兄前驱，顺风扬沙，转战皆捷，京师解严。帝大悦，召良玉入觐，欲侯之。玉辞曰：“侯及妇人，古虽有之，非天朝体制。无已，请貤封夫主。”乃召马生，以为靖北侯，赐予无算。以良玉为勇烈夫人、石柱大元帅。谢恩出，阁部索贿，玉谓其夫曰：“朝纲紊矣。帝之左右皆谄媚贪谗之辈，势必不久，勿预其祸。”遂托故告退，振旅而归。秦良玉之子孙，至今世袭土司勿替。
　　
　　芗厈曰：观制军夫人与秦良玉所筹画，古之伟丈夫不过如是。不意巾帼中有此人物，天开奇局也。予向读《易》，疑阴阳之说。阳盛于阴，何不曰阳阴？或曰《易》卦皆倒装，终不足以解惑。今观二夫人，方知阴之明者，直可盖阳，此阴阳二字之确解也。
　　
　　某郎中
　　
　　郎中某，武林人，能忆宿世事。云前生为苏郡庠生，六十无子，家寒教读度日，仅足夫妻糊口而已。自曾祖父母以下三代未葬，恒以为憾。乃发愿每夜焚香一枝，跪告天日，愿减己寿，俾进财百金以葬三代，死亦瞑目。积虔五六年，未能如愿而卒。
　　
　　其魂飘然入阴司见阎罗王，王曰：“此孝子也，愿减筭以葬父祖。不知汝父母生前恶业甚多，致汝绝后。汝虽一点诚心历年不懈，但生平不过安分，无大功德，不足挽回造化。然孝思可敬也。”赐之坐。左右报大孝子到，王命开正门，身出迎之。见一披发尺余，鸠形鹄面之丐，鹑衣百结，水湿淋漓，见王下跪，王扶之起，携手而入，设座生上。王奖不绝口，丐觳觫不安。生甚疑虑，王顾之谓生曰：“汝疑此君乎？此君镇江人，生于贫家，自幼失怙，其母携之乞食。至七八岁时，膝行隶乞，以养其母。又逾七八年，其母老病不能行，此君负之，哀号于市，人皆怜而济之，必饱其母而后敢自食。如是者十余年，其母病卒。此君求化一席，创土埋之，投江而死。是一生专行其孝，别无他志。孝为百行先，出于下愚之人，岂不足以感动神明哉？”正议论间，忽见红光照耀，瑞彩缤纷。堂上堂下吏卒俱俯伏，朱衣判报圣僧来矣。王亦下堂跪，见五色云自天降，中立一胖大和尚，以手援阎王起而笑曰：“老僧七世修行，尚须过台下。不知何岁西行耳？”王肃容致敬曰：“圣僧根蒂既深，证果不远矣。”和尚曰：“正恐坠落耳。”乃设座公案前。王侍立，和尚命之坐，然后隅坐鞠躬。时生与丐皆避殿下，和尚举目遍观，在群鬼中指曰：“此二孝子也，请来相见。”二人入拜。和尚合十答礼，皆命坐。左右献茶，和尚举杯谓二人曰：“此茶饮之味性，然不饮则违天条。老僧请以法解之。”命二人擎杯至座前，和尚默诵神咒，茶水自涸，各举空杯对阎王曰：“饮讫矣。”王唯唯。髯判执簿进王曰：“圣僧下降吉时到，请即飞升。”见数鬼卒扶长梯置殿前，王肃和尚登梯，和尚曰：“有缘者二子，可以同登。”王即命判注簿，使二人相随。僧前丐中生后，直上数百级，足力不济，乃坠，囡然一声已作孩矣。
　　
　　开目见本生父母皆喜曰男也。生觉顶心虚怯不能言，惟笑啼而已。得乳甘美果腹。至三岁，囱门合而能言，忆前事了了，如在目前。知鬼神敬孝子，是以一举一动无不曲体亲心。父母爱如珍宝。前生所读书不忘只字，五六岁即理前业，能诗文，称神童。八岁入学，十三举于乡，十七成进士，授礼部主事。父母相继殁，哀毁尽礼，守制三年。二十而娶，入都复职。元日大朝，随班礼毕，皇上退殿。一太监至主事前，问姓名官职，曰：“某亲王有命，请主政公今夜入府有话。”授以牙牌曰：“持此以达，门官即不敢阻，得速见也。”主事向不识王，心甚疑之，然不敢拒。归宅，晚膳后登王府，以牙牌手版交门官。引入见王，其状貌即大和尚也。王笑迎曰：“故人犹忆前事乎？”主事再拜曰：“唯不敢忘我王大德。”王赐之坐，曰：“余在殿上遥睹君貌犹昔，故使人招君话旧。君今虽登仕版，然世事纷扰，不若修行之乐也。余生不食荤，忆前生所作工课，惟默为之，恐骇圣父母听闻耳。然时时惧坠落，不敢稍生妄念，今将回首矣。君何不弃官入道？”主事曰：“固所愿也。但家贫子幼，难摆脱耳。”王曰：“事不难，君记孝丐否？余将使彼助君，不可为外人道，静候时运耳。”主事起告退，王曰：“君去不必再来，修心为要，无多嘱也。”主事叩谢而出。
　　
　　未几，琉球国入贡请封。内降特旨，以主事为正使，假一品服饰，乃谢恩领敕，会副使航海而去。至则国王于城上架天桥，鞠躬逢迎，主事见王披发削脸，犹有丐状。王行礼受封毕，执主事手作华言曰：“故人识贱丐否？”遂大笑。主事曰：“大王孝感动天，作一国主。如某卑卑者，不足道矣。”王笑曰：“天使何让也？王，人不大于诸侯乎？吾今有私情奉托，天使荣旋时，敢以万两黄金为嘱。若还至镇江，吾前生之母尚土葬江边白杨下，以一小半金为吾母买棺拾骨，迁葬高原。坟前立一庙，置地百亩，招僧主之，岁时祭扫，以毕我愿。余金赠君以表相识之情。至正副天使，别有常仪，君请勿辞。”主事因聆亲王先嘱之言，故直受不辞。
　　
　　事毕还朝，迁郎中，以酬其劳，访亲王则前月薨矣。乃悟世事虚浮，旋即辞官。归至镇江，为琉球王毕所事。因念前生之三代，至苏郡访其家，则老妻早故，陋室中八柩尚存，尽举而厚葬之。回家余朱提数万，交安人抚其子，己则附居庙宇之清静者，依高僧奉佛以终。
　　
　　芗厈曰：人惟知目前，故昏昏然营营然以毕世。若知前生，则甘苦备尝，有何意味，不入空门，欲归何所？惜世皆俗僧耳，南无阿弥陀佛。
　　
　　术芷治痘
　　
　　痘疮者，父母欲火所结，病在先天。天一生水，故人之五脏肾先成，火毒伏其中，感时气即发。其有平险者，父母入房时，清心寡欲，不茹荤酒，则毒轻易出。若食有毒之物，而又沉醉，所生子女其毒必重。不见富贵之儿，殇于痘者多，贫贱之子，伤于痘者少乎？若痘出幼年尚可，成丁婚配后出痘，成者甚鲜。盖先天巳伤，不能通达故也。凡医皆执此说。
　　
　　乡人黄大者，年二十，父母已故，娶有妻室。幼未出痘。是年春间痘症盛行，黄大忽患大热，一身尽疼，入于骨骸，求死不得。七八日间，面现红尖数点，其妻请邻翁视之，曰：“此痘疮也，甚险。”乃延痘科诊之，曰：“阴亏甚矣。必补托而后可，以六味地黄加减。”立方而去。其妻以百钱求邻翁取药，翁曰：“我家潮湿，甚思买苍术、白芷薰屋，正好乘便。”遂入市择兴旺药肆，投以钱与方并买术、芷二十钱。铺伙甚忙，包药之际，以药方误插术、芷包上。翁不知也，至家，交有方者与黄妻，嘱速煎而进之。黄大服后，即得安眠。翁夜生盆火，开包取术、芷，则皆药料矣。急往叩门问之，黄妻曰：“已煎服半日，睡甚安，似大见效。”翁不敢言而回。次早往视，一身痘花皆现，光明磊落，且索饭食，神气间如无病者。翁诧异，即代为延医复诊，医曰：“已反逆回顺，非我重用地黄，不能如是神速也。今可不药收功矣。”翁心中抱歉，朝夕在侧殷勤服侍。果十朝痘尽回，痂渐脱落，壮健如初。
　　
　　黄大感甚，乃杀鸡烹肉备谢礼请医，并酬邻翁之劳。医持杯大言曰：“非我妙手，恐此症不得回春。老翁阅历多矣，岂不见壮年出痘者十有九死乎？”翁曰：“不然。假如此症误服苍术、白芷，将何如？”医曰：“一滴入口，早已毙矣。”翁即回家取药曰：“请观此，非先生所开之药乎？”医检之曰：“是也。”翁曰：“是则误矣。以同市两包相混，而黄大所服者实术、芷也。”医曰：“莫与我争功。我阅书多矣，从无术、芷发痘之说。此必药肆匆忙，误包两料药，实未给术、芷也。”翁乃呼黄妻出药滓示之，固术、芷也。翁曰：“我非争功，若果术、芷所愈，有后患否？是以求教。”医摇首支吾，持谢礼而去。二人怀疑莫释，遍访时医，皆曰无此情理。或者痘为术、芷逼引入内，复发无药可疗矣。二人更急矣。
　　
　　时巨室以千金延名医薛生白在邑，二人执香跪门求诊。生白悯其诚，使入诊之。谓黄大曰：“脉甚和平，无疾何治。”翁始以疑质之，生白大笑曰：“是矣，此必黄君祖功宗德，不应绝后，故有此误。若服地黄汤，闷死久矣。时医不知用药之活变，而执古方，冤死者不少。彼意谓有夫妇必有房事，亏损肾经。故壮年出痘，必先补托。不知夫妇之事天生王化，互相补益。若以为有房事者必损，则世无八九十岁夫妇偕老之人，而鳏寡孤独皆千万岁矣。惟好色过度则伤，黄君一夫一妇，人伦之常，复有何损？其痘之郁而不发者，必平日尽力农田，长浸水中，深受湿气，遏不得达，是以痛楚。老翁所市术、芷必有数两，大剂投之，水气立散，有不畅茂条达者乎？时医何能见及此？我故曰：祖功宗德，鬼神所使也。且黄君脉大而长，不但痘不复发，且享寿无疑。”二人心始释然，喜跃再拜而去。
　　
　　乌蛇已癞
　　
　　蛇之种类伙矣，皆追风药也。内有乌稍蛇一种最毒。姑苏有曹吏部，由郎中出为粤东潮州府。是邑也，凡幼女皆蕴癞毒，故及笄须有人过癞去，方可婚配。女子年十五六，无论贫富，皆在大门外工作，诱外来浮浪子弟交。住弥月，女之父母张灯彩，设筵席，会亲友，以明女癞去可结亲矣。时浪子亦与宴事毕，富者酌赠医资送去。多则一年，必发癞死。且能过人，故亲人不敢近。官之好善者，设癞院收养之。
　　
　　曹太守有弟已冠，不好学，日事游荡。戚友知此间风俗者，恒诏戒之。介弟初亦不敢犯，但游观而已。一日至巨宅前见一女子，国色也，不粉饰而自然，既艳丽而庄重。不禁迷恋辗转，再三舍之不得。喟然曰：“人生几何，美色难遇，牡丹花下死，较老髦乐甚也。”意乃决。与女交谈，引之入室，两情相得，有终焉之志。
　　
　　无如弥月后，例应分折。其父母见二人情重，不使女知。请介弟前堂大宴，询及家世，方知为太守亲弟。屡奉府县查访綦切，不胜惊骇。但事已如此，不能隐匿，赠以千金送之回。府太守以乃弟自作之孽，无可奈何，资送回籍，俟死而已。一路毛发脱落，日渐周身发痒。及家，其次兄收之，虑其蔓延，锁于酒房下榻。嫂氏哀之，使老媪给饮食。未几癞已匝身，奄奄一息，自知必死矣。
　　
　　先是介弟去后，女方知其事，乃与父母为难，誓不二夫，必欲同死。其父母婉劝教戒，矢志不回，不得已以实情告。太守敬其节义，允为作礼，遣送姑苏为弟守节，来投嫂氏。嫂谓女曰：“叔病癞已不起矣，莫如原舟遄返，以妹品貌，何患无好逑君子，何必恋此及泉人耶？”女泣曰：“妾故知之，不忍郎之独为癞鬼。且女身不可二夫，来就死耳，非效于飞之乐也。”嫂怜而敬之。送女入酒房，与介弟相抱而泣。女乃遣婢仆归复命。亲为其夫调养。
　　
　　一日，介弟使女烹茶未至，渴甚，循墙而起，觅饮房中，惟酒缸十余。寻至室隅，尚有剩酒半缸，以碗饮至数四，渴解而人亦醉倒。女持茶来扶之卧。至次日，癞皆结痂，人亦精爽，谓女曰：“此酒大有益处，日与我冷饮之，当有效。”女顺其意，每饭必先以酒。半月癞痂寻脱，一身新肉滑腻非常，眉发复生，居然风流年少矣。夫妻快慰。及酒将完，见缸底一大黑蛇浸毙其中，盖乌梢也。出问家人，乃知前年注酒时，见有蛇在内，是以遗弃半缸，不意为贵介弟起病之祥。于是夫妇相将仍赴粤东，女之父母及曹太守皆大悦，共出财为谋功名，得河泊所官以终。此其有一命之荣，故不死耶。余曰：非也，粤女贞一之操，有以感召之耳。
　　
　　芗厈曰：观上二则，可知医无恒方，药若得当，实有起死回生之效。惜时医执陈方不知变通，以至危症不救，安得人人巧遇如黄、曹二君耶？
　　
　　金标客
　　
　　标客金氏，籍隶嘉禾。其为人也好义，幼习武艺，能运气敌金刃。壮年出外保标，江湖赫赫有名，盗贼闻风而惧。及其老也，腰有千金，在江南之清河立船行为业，悠悠自得，不外出矣。
　　
　　夏日在水阁纳凉，见一舟扬帆而过，篷窗西启，中坐青年公子，外二仆人。回顾舟子，识皆劫贼。顿起怜悯心，疾卷行囊追及之。乞附舟南旋，舟子不纳。公子见其二毛，怜贫老而许之。舟子曰：“人各有心，知其无歹意耶？设有他虞，非我等不预言也。”公子曰：“此一老，我三人能备之。毋需尔过虑。”金闻言，一跃登舟，与公子为礼，遂问行踪。公子告以父宰山左，回原籍武林就婚也。与金联乡谊，谈甚洽，以长者呼之，每饭必共。家人心不谓然，见于词色。公子益尊敬之。舟行长淮时，金密谓公子曰：“舟子皆江湖积贼，今当停泊某所，若过此，必逗遛旷野，将行其谋矣。”公子怖甚，曰：“奈何？”金曰：“有老夫在，彼四五后生不足惧也。某今夜与公子易地而寝，看其如何下手！”公子甚疑惧。果舟至闹市竟过。金问之，舟子曰：“风利不得泊也。”公子益惧，夜乃与金潜易卧处。舟行至半夜，忽停，似闻舟子皆息灯而卧，驾长密谓其伙曰：“以我五人，了彼三人甚易，今添一客，多费手足矣。”伙曰：“客似强健，然老不足畏也。”驾长偕一伙，持利斧潜启舱门，系公子常卧处。抚首砍之不入。窃谓伙曰：“得无误砍其枕乎？不然，文弱少年安有如是之结实头皮也。”伙曰：“汝于星光下照囟门劈之。”二人听卧者犹有鼾声，乃双手举斧猛劈之。斧反激回，伤驾长首而跌。金乃扬声有贼。于是公子主仆举灯入，舱门大启。金起坐，呼舟子，伙四人咸集。金曰：“驾长何在？”曰睡久矣。金曰：“顷有贼斧劈我首，似言好结实头皮者，驾长声也。得无自伤乎？我标客金某也，在千万寇盗中，出入自如。汝五毛贼欲伤我得乎？恐自不能保。”驾长闻言，亦以布蒙首出，五人佥再拜请罪曰：“久闻长者大名，不意在此相见。长者既明此意，不必多言。我等愿革面洗心，送公等回籍，断不敢复萌异志。乞恕无知之罪。”金曰：“谅汝辈亦无能为，速与我开舟泊扬城，为公子压惊，不汝罪矣。”舟子叩首出，扬帆前行。公子及仆皆感甚，至扬州盛席宴客，不使舟子破钱，亦感甚。
　　
　　未几舟抵嘉禾，金客携囊告别，公子泣留。金曰：“此去皆官塘大路，不过二日抵省，无下手处。我嘱之，彼不敢违。”乃呼舟子告之曰：“汝等好进公子回府，取得平安信来复我，日后好相见。若稍有怠惰，公子莫给与信，汝五人命悬我手矣。”皆曰：“不敢，惟长者命。”遂送公子归，取札归报，金客回家。
　　
　　时邑中有数十少年皆习拳勇，推一人为翘楚。其人亦诩诩自得，众皆曰：“我邑中老前辈，惟金某为最。汝能胜此人，则杰出矣。”其人曰：“近闻回家，姑试之。”或劝之曰：“金长者为人和霭，在乡党中犯而不较。汝以少壮而殴衰老，胜之不武。”其人曰：“我姑戏之，亦无伤也。”于是群伺于市。是日微雨，金持盖着屐出市。其人潜至身后，以右手挖其臀。金即运气至臀，夹其手使不得出。故作不知，徐徐而行。其人五指痛入心肺，不觉哀切求恕，金行自若。市人皆大笑。众见少年色变，群遣金客陪礼，金始松臀。其人跌出丈余，伏地不动。众视之，指臂皆青肿。金回顾微哂曰：“少年恃血气之刚，狎侮老夫，自作孽。但系子侄辈，何忍死之？公等扶至我家，治之可也。”乃共掖赴金宅，以三丸给之曰：“以酒服，当不至大损。”其人服之，下血升余，疾虽愈，而右臂从此无力。
　　
　　或曰：“拳勇亦多矣，何至头能敌巨斧，臀能损人臂，无乃言过其实乎？”芗厈曰：“术有所谓金钟罩铁布衫者，皆运气之功。气之足也，至大至刚，虽以万觔石压身无碍。金老想必习此，拒斧夹臀犹其小戏耳。”
　　
　　富贵死生定数
　　
　　浙人召姓，在部充贴写。夫妇二人生一子，已六龄。家寒甚，赁小屋三椽以居。夜间邻宅火发，延及屋粱，夫妇排窗跃出院。其妇曰：“尚有子在室，奈何？”召曰：“吾中年只此一子，不可舍也。”复跃入，见一青衣卒手执青旗引烟下旋，一红衣卒执红旗引火欲下。青衣卒见召，即以旗挡红衣卒曰：“姑缓，尚有奔牛巡司未出。”于是烟火皆往上避，召得抱其子跃出。乃自信将来必为巡检也。逢南来者，即访问奔牛司出息。逾十余年，依然故我，郁郁不得志而殁。其子接业，司官怜其勤敏，拔为吏，役满，选得奔牛司巡检。
　　
　　又山阴王生，在都训读。其戚以廉价得厦屋，因外宅有鬼甚厉，住此者十有九死，以致无人敢往。王生胆素壮，不信鬼神事，谓其戚曰：“饮我，为君住宿辟除不祥。”戚深知其强项，不可劝，乃饮食之。生择最凶之处下榻，燃巨烛读书，至三鼓，倦甚方寤。烛焰渐青，见人影往来幢幢。生意欲起击之，无奈四肢如缚，口禁不得言，惟心甚了了。微闻一鬼言：“何人大胆，敢来挠搅，我必毙之。”一鬼前，细阅生面目，摇手曰：“此太平父母，不可犯。”众鬼笑曰：“据汝言亦不过太平父母而已，何足畏？纵不毙之，戏之可也。”乃共举其榻，满室盘旋。生觉头晕身颠，烦懑欲绝，鸡初鸣始散。生方得安寝，日午未起。其戚虑有他故，使人逾墙拔关至榻前，见生酣睡，唤之醒，生张目曰：“公等来看太平父母耶？”述其故，共贺之。生亦自诩将为明府，且平安也。每谓所亲曰：“吾若得为大令时，某司刑钱，某司总务，吾家大兄只堪接待宾客而已。”无如每试被黜，年逾不惑，狁诸生也。偃蹇甚，舍去投亲，引入都中作吏，满日选得太平县典史。
　　
　　有扬州菜佣刘大者，负贩渡江。至江心风浪大作，渡船颠覆，与二十余人沉入江底。大于昏晕之中闻唱名查点声，不能开目视。未几点完，似有神问何多一人？有来提验者高声报曰：“此南部中人，不合死此。”神曰：“可送之登岸。”觉有推之者。张目，已在瓜州滩上卧矣。徐起走回，每问人南部系何官职。时前明万历间也，或曰：“南部自尚书以下郎官俱全，汝非读书人，那得至此？”又一人曰：“习武可作兵部差官，亦部中人也。”大闻甚喜，然无力应试，与戚友谋，共助之，得入营充伍。大甚奋勉，诸差向前，不稍退诿，武弁甚喜之。其时扬郡遭大火后，营师议设救火，兵弁举大为兵目，食双分粮，意谓官有望矣，不胜欢忭。一日，商家失火，刘大率众持挠钩往救，弁命升屋锯梁。梁断，刘大坠入火焚死。
　　
　　芗厈曰：由上三则观之，可见定命之理竟无可动移也。乃前明袁了凡先生有《立命篇》曰：先生以皇极数推算，命该廪贡，得尹无子，寿止五十三。遇云谷禅师授以功过格、准提咒。一意行善，至一万六千余条。登科发甲，官县令，且有子，寿至七旬余。然则趋吉避凶，凿然有据。祸福自己求之，岂妄言哉？吾愿世之君子，不可如前三人之为数缚，当效了凡先生修身立命，超出数外，岂非豪杰之士乎？
　　
　　一技养生
　　
　　吾乡有钟生者，业医。无人延请，偃蹇不堪。乃赴豫投亲戚之出仕者。其戚系闲曹，又未补缺，钟依之糊口而已。六月间，豫抚太夫人疾急，医皆束手。属员来见，必问有南医否，其戚以钟对。中丞命即召之，其戚谆嘱小心，钟唯唯而去。中丞延入卧室，见窗户皆闭，大生炉火，热不可耐。太夫人犹衣棉，且覆以棉衾。钟诊之，无脉。出谓中丞曰：“太夫人阳伏于内，阴见于外。当此大暑之时，必先去火开窗，并去棉衾，则脉必复。脉复乃可定方也。”中丞曰：“前医无言及此者，先生高明。”乃从之。未几，太夫人索饮，中丞大悦曰：“我母不言已二日矣，今依先生法，竟大苏醒。”复请诊视。钟诊之得脉，以藿香正气汤饮之，立痊。太夫人悦，命留在署，欲官之。为之报捐未入流，奏留豫省，充文巡捕。中丞言听计从，因此获财无算。
　　
　　又张生系鹾商子，一无所长，惟好口腹。广搜古今食谱而准酌之，烹调甚精。未几父死业败，室人交谪，暂避武林，寓吕祖阁。阁前树木茂盛，有亭纳凉甚适。阁之左有大宅，系候补太守公馆，其仆从暇即来亭内坐谈，以是识张。数日间，闻太守盛怒，鞭扑家人，骂詈无已。其仆亦有时来，皆楚囚相对，非复从前畅快矣。张偶询之，一仆告曰：“主人蜀之富族，纳资得官。所好者精馔，有得意庖人偕来，日前中暑而死。主命我辈觅人，不如意则挞举荐者。连挞多人，皆不敢引进矣。又詈我等无良心，必欲饿死主人也，故嚷嚷不绝。不意偌大郡城，寻不出一善庖者。我辈命该绝矣。”同辈皆咨嗟叹息。张微晒曰：“我以为有大事也，故如此盛怒。区区者何地无之，君等诚不善觅耳。”仆曰：“然则先生能之乎？”张曰：“未识汝主果知味否？”众仆皆喜曰：“我等姑耐一顿皮鞭，请试为之。”乃具应用之物交张，成四簋。夕飧进之，其香始升，不觉触鼻。太守曰：“何来此味？”试尝而甘之，大啖饱食。呼仆问所从来。仆告之故，立命传见。张曰：“我非庖人，因图馆寓此，行将归矣。岂为人作厨下媪哉？”仆复命。太守曰：“客何能，欲修金若干？肯为我庖人指点，我必延之。汝等善为我词，不可失此人也。”仆又往商，张曰：“汝主必欲留我，岁修三百金，亲来聘请，为司帐房兼督庖厨可也。”
　　
　　众仆惟恐失之，急为办行李衣装复命。太守往拜，订交，一一如约，相得甚欢。未几，太守得缺，张为司总，加修至千金。因此起家。
　　
　　又有妇人善哭者，无端发声，闻者泪下。南俗富贵之家凡有丧，吊客来不绝，内帏须终日哭。主妇力不逮，或荐此妇代哭，能日夜不绝声。吊者闻其哀甚，佥称主妇孝。于是有丧之家争延之，通邑无二人。故鲜暇日，亦得小康。
　　
　　芗厈曰：人既不能上达，必习一长一技，以为仰事俯育之资。否则，妄想求财，我不知渠何所藉。或曰：前三人亦命应如此，不然，饱学秀才埋没在蒙馆中者不知凡几。一长一技，更何足道哉？余曰：如君言误人不浅，若无所凭藉而待命，天其雨金雨粟乎？非所以励中人也。
　　
　　昔有袜匠，业甚兴隆，晚年得子爱如珍宝。年将及冠，犹不使学事业。亲友皆劝之，匠曰：“有命存也。”故人皆戏呼之曰袜公子。时有推五星者曰张铁口，名卓卓。匠使推其子命，铁口曰：“此大富造也。行年三十，家资五百万。我在贵邑推命多矣，无出其右者。”书单与之。匠大悦，归使其妻以锦作囊，纳单其中，悬于其子胸前曰：“无忘发财之年。”且以夸示亲友，益任其怠惰矣。为其子完姻后，匠夫妇相继亡。其子不能自立，所遗袜肆为其伙抵盗净尽，渐至夫妇相携行乞。惟日盼而立之年作富翁矣。至二十九岁，适遇大饥，人人不能自给，谁肯济丐。其人饿病于枯庙中将毙，忿谓其妻曰：“我不济矣，我之不习一业，以至此者，皆张铁口误我也。汝年少艾，不患无温饱日。我死后，汝号于市日，有能棺殓前夫者嫁之。谅必有人承值，殓时必以命单纳棺中，我将控于冥司，为妄谈命者戒。”遂殁。其妻如言改嫁而葬埋之。其人之魂见阎罗王，诉其冤苦，王为追铁口至，究之，铁口曰：“小人推命从无谬误，恐其八字不准，非小人之过矣。”王使判查降生簿，则其命运与单符合。王曰：“如此其财何在？”判又查应富簿，曰：“某应以贸易起家，已于降生之年交招财，利市二神矣。”王释铁口，使鬼卒押其人问二神，曰：“有之，某应以二十岁外渐成家业。吾神在三百六十行买卖中，查无其人，无从给付，恐其误习文学，则非吾所能主。已于某年月日送文帝去矣。”又押赴文昌宫，朱衣神曰：“有之，收财之日曾禀明帝君，请以数万金，准作科甲，出宰一方，以余财付之。乃历科以来，魁星在南北大小文场中查无其人，恐误习武，于某年月日送武帝去矣。”又押赴关帝庙，周将军曰：“有之，吾奉命巡武场，并无其人，恐误其发财之日，遂交转轮王处矣。”又押至第十殿，王命判检簿曰：“有之，因其人既不习文武，又不习商贾，无从给发，不得已饬交当方土地，埋藏其家，使掘地得之甚易。今犹未得，是土地之过也，请追问之。”乃召土地，曰：“小神领有此银，知其人已流落枯庙，即以其银埋在庙阶之下，无奈其人从不动土，且未曾扫地，欲雨给之，恐其不知暂避，误伤性命。正无法可施，今既来此，原财奉缴，以脱小神之累也。”王曰：“嗟乎，天下竟有如此怠惰之人，神亦不能福之，使其为人也，实害之也。然某前世之福泽尚在，无已，判作富贵家猫，眠锦绣而食膏粱，毋庸自力。且所见之财，亦千百万也。”故人而无能，不如为畜。
　　
　　第五卷
　　
　　六壬神课
　　
　　吾乡张君，鹾商子也。幼多病，故不甚读书，然敏甚，具慧解，书旨皆能领悟。及冠，自觉气禀甚弱，不愿婚娶。一日，在朋友案头见《大六壬》书，悦之求教。友曰：“我虽知此，不甚精。”遂以大略指示之。张携归学习，不忍释手，复购求他本以为揣摹。闻有秘本，不惜重价，不畏远道，务罗而致之。不售者，亲往手录。是以其书盈室，多人所不经见者。研精十载，忽大悟曰：“道不远人，非书所能该。”进束书不观，亦不肯为人决事。有时自露其机，则无不中。
　　
　　忽谓兄嫂曰：“此宅住不得矣，速往某亲戚家借寓，犹可及也。”兄曰：“宅乃祖遗，居此百余年，丰衣足食，人口平安，有何不美，而欲依亲戚家，不为人非笑耶？且迁宅不易，汝勿多言。”再三恳之，兄嫂执不可，张乃哀求其母曰：“十日不迁，儿为大不孝子。必见责于天而受祸也。”其母夙爱怜之，见惶迫之状出于至诚，谕长子迁居。迫于母命，往觅其戚假宅。戚果非笑之。然其家宅广人稀，乐亲戚之情话，允之。张君迫促速移，上下皆有怨言，若不闻也，督催益急。至九日，母尚在旧宅督理，张突负而趋，言勿惊老母者再。甫至戚家，喘息未定，人报左邻火发，延及张宅，顷刻荡然。而张氏之器用财贿无伤也。然后怨者德之。
　　
　　母与兄曰：“何不先言？”张曰：“天机不可预泄，然与先言何异耶？”
　　
　　一日，至其表兄王生家道贺。王曰：“无喜可贺。”张曰：“老兄长郎今科举孝廉，非大喜耶？”王曰：“弟言谅无谬。既来道贺，必得饮食。家中猝不及备，请往市肆可乎？”张曰可。同往至市，途遇一友，王邀偕往。入肆，饮毕送面来。张曰：“两碗足矣。何必三？”王曰：“三人也，岂可两？”张曰：“一人不得食也。”皆举箸笑曰：“今亦有错谬时乎？”言次，友家人来报，其母痰作几危，请速归。视友乃投箸而去。王曰：“弟毋乃仙乎？我等饭后速往友家探之。”张曰：“无伤，其母痧发，刻已愈矣。”食毕，余一碗，皆饱不能食。张曰：“卖之可也。”王曰：“何人肯买剩面？”张假笔书条曰：“为官事见官面，虎头人食此面。”王乃嘱肆主曰：“为我卖此面。”肆主笑诺之。果有一人头汗淋漓入座，急索凉面，肆主即以剩面与之，甚得。王徐问曰：“君高姓，何如此急急也？”其人曰：“我虞姓，为役所迫往见官，故需凉面。”速食而去。
　　
　　于是二人偕往友家。友出迎，问其母果发痧，绝而复苏。家人皆外出请医，二人渴甚，无人烹茶，张曰：“厨有大柿二，亦足解渴。”发寻之果得，分食二人而去。是年，王生子应大比归，往候。张君曰：“侄今果中式矣。我有一物遗君。”出匣，封志其固，曰：“捧归悬之，榜发后启视。不可预发，致我与君皆速祸也。”王敬谨携归，榜发拆视，内贮全榜一纸，报捷者来出录，比对无一误者。
　　
　　未几，张君疾作日甚，表兄卢翁虽市井中人，而朴诚方正，来视疾曰：“惜弟天生才智，不习正业，用心于无益之地，耗损心血成此危症，亦自悔乎？”张笑曰：“命之修短，天也。知数固死，不知亦死。与其昏昏，何如昭昭耶？”卢曰：“人虽传弟知未来事，是或可信，岂能洞见肺腑？”张曰：“弟请为兄决之，兄稍回避。”乃执笔操算，作单以匣封固，谓卢曰：“兄携回，晚开之。”卢如其言，归肆贸易，夜核帐后开封，则是日出入总帐一纸，厘毫不误，卢乃服，来谓张曰：“弟能如是，岂非仙乎？何以仙亦有疾，是所不解。”张曰：“仙则不能，惟六通已得其二，惜知之晚，而又自执其能，不得精进，以结内丹。天乎！假我数年，即成道矣。无如数尽于某月日。从此长别，不亦痛哉。”相向而泣，至日果卒。
　　
　　芗厈曰：书自圣经至杂艺，载当然而不载所以然。惟博闻强记，则左右逢源，一旦豁然贯通矣，小道可观，其张君之谓乎。然由一艺而追其极，皆道也。所患者自执其能而止，此张君之所以悔乎？
　　
　　文孝廉
　　
　　有陈孝廉者，家甚寒。贷亲友数十金入都会试，独行至王家营，以三十金雇车。两骡甚膘壮，车夫目立眉扬，挺胸凸肚，亦甚勇健。陈喜，意谓能速驰也。不意车夫横甚，甫入山东境，车价支讫。宿第三站时，入陈君室坐，借十金，如不给不能前。陈曰：“此地距都千有余里，安得多金济汝？果不能前，还我原价，另雇可也。”车夫曰：“长装短卸，向有行规。休想毫厘也，我不惯与小人乘，请辞。”商声纷争，陈君泣下。是室逼近上房，所寓亦会试新孝廉，大车五六辆，主仆十余人，方唤妓雅歌倩酒，闻攘攘声使仆询问。车夫曰：“我等算帐，何预汝事？”陈乃实诉所苦。仆入主出，携陈君去，叙科分，同年也。同行三孝廉，此君文姓，为主，谓陈曰：“兄独行踽踽，宜为小人所侮。我闻车夫甚横，当教戒之。”立呼车夫入曰：“汝何敢与客争？”车夫曰：“小人贫困无聊，故为人仆，不过向客假数金耳，不意其肆咆哮也。”文孝廉曰：“果为是，我假汝十金，明日随帮早行，不许再有后言矣。”车夫唯唯。五鼓开行，使陈君车在文前。
　　
　　行不过二十里，车夫趋狭路疾驰，陈觉有异，始则喝问，继以哀求，车夫曰：“今日之事我为政，汝尚有同年友相助耶？”时文孝廉仆见陈车斜驰去，告主人。文目：“是不怀好意。”疾跃出车，解骖乘健骡，不鞍而驰之。车夫有觉追者，奋力鞭两骡。而文驰已及，以一足踹车辕，两骡寸步不能移，以一手提车夫掷地，飞身踏其背，夺鞭，鞭之数百。车夫哀号求恕，陈君下车为之缓颊，而后释之，使陈还坐。而己坐辕上，押送回大路。谓车夫曰：“我虽文士，而习武功，无论汝一人二骡，能止之不足奇。汝观我以两手倒挽五六套大车，可使逆行。”试之果然。车夫咋舌，始畏惧不敢荫异志。相随入都，还文孝廉所借之银而去。陈君感甚，曰：“兄神力无敌于天下，生成乎？抑练习乎？”文曰：“此《易筋经》法也，其书具在，勉习之无所不可，人自不为耳。”从此相得甚欢，遂成莫逆。
　　
　　芗厈曰：此入道之大端也。夫道，无所不可。养气，则至大至刚；养志，则修齐治平；养身，则合精气神为正一。可以飞升，可以拔宅。即《易筋经》一书，达摩传为入道基，非仅习勇力也。人配天地曰三才，其才本广大无伦，故儒家之明德，道家之三宝，释家之本觉、真心，人人共具，专其一而修之，圣贤仙佛惟人所愿，岂仅勇力乎哉？
　　
　　妖人邢大
　　
　　燕人邢大，幼失怙恃。年十七，艳丽过好女，因无事业，偃蹇不堪。里有洪大者，家小康。有龙阳之癖，亦无父母妻子。途遇邢，目逆而送之曰：“此天下尤物，可遇而不可求者。”尾至其家，见隤垣败室，虚寂无人，入门唁之。邢见洪来，羞涩之态，亦若女子之初见良人者。洪讯得困苦状，不胜怜悯曰：“弟若肯随至家，我能温饱之。”邢本无能，腆然随去。洪为置鲜衣，给美食，抚养周至，邢实心感。一日饮内室薄醉，邢颜色焕发，洪不能复忍，拥之求欢，邢曰：“弟受兄德泽无以加矣。身非草木，焉得无情？以身报之，固所愿也。但日后色衰爱弛，弟仍落魄无依，徒贻失身之诮，不如其已。”洪曰：“我只图好色，不分牝牡。弟若蓄发披鬟，终身相从，即我妻也。决不再娶，誓无异心。”邢遂与同宿，两情益密。邢从此养发贯耳作旗装，俨然国色，且习女工，针黹刺绣甚巧。洪嬖爱益甚，所欲无不顺从，服饰之珍，饮馔之腴，甲于贵胄。夫好男色者，必病股与目，况旦旦而伐之，有不速毙者乎？三年，洪业渐败，目既眊，而半身不遂矣。
　　
　　先有刘六者，亦美男子。洪与结为昆季，恒引至家与邢相见，则曰：“我妹也。”刘见其娟美，亦爱恋之。洪已有交易之心，而邢不许。故每见刘，则一礼而退，刘亦无可如何。值洪病革，刘愿以重聘婉求其妹为妻。洪与邢谋曰：“我病不能复起矣。今汝已习女装，声容举止宛然好女。本相订终身，不意半途抛撇。若恋我，则无男子守节理，若仍改男装，则已失本来面目，又未习丈夫事业，后作饿殍，皆我累汝矣。汝纵无怨，我在九泉亦不瞑目。不如因刘子之好嫁之。我得财礼可藉以饰终，汝亦得其所矣。”邢曰：“我非真女，彼娶而后觉之，能相容乎？”洪曰：“世无不好色者。彼若觉察，汝须善为调停。溺爱之人，决无偾事。况刘之为人与我相同，我故愿托之也。”邢诺。洪以告，刘遂转告父母，邀媒行聘，择吉娶之。父母亲戚见新妇婉娈柔顺，与其夫一对玉人，交相庆慰，刘更欣喜。至晚入房，曰：“妹何见我即避，今夜更避何处耶？”拥入衾中。邢早于兜肚下作袋，将肾囊前阳包起，仍曲举其股以臀窍受淫，故不觉也。然日久厮熟，时亦渐热，刘必欲尽去邢之上下衣，强赤其体，无从慢藏，厥物显露。刘不禁骇异，邢拥刘尽媚，而实告之曰：“尔若舍我，恐女子中未必有胜我者。”刘曰：“我固不忍舍汝，但娶妻为子也，汝能生育乎？况我家不过仅可度日，无余资再娶，不误我后嗣耶？”邢曰：“毋恐，我有祖传符篆，能看香治病。尔倩人绘女仙像供养，我将有仙人附体，治病神效。传播人知，业必兴隆。得财后任置妾媵，不尔禁也。”刘曰：“为我谋则善矣。但汝以男子身而为此，何能忍乎？”邢益媚妩之曰：“此事始虽楚而后乐，恐天下男子知此味，人人欲嫁丈夫。世间甘为此者非我一人也。尔如不信，请尝试之。且闺中事外人不知，何妨互相为乐耶？”刘亦迷而顺之。从此，夫其夫而亦妇其夫，妇其妇而亦夫其妇。两美交融，眷恋之情益切。
　　
　　刘发财心胜，告于父母，别居附近乡屯。传播仙姑治病之说，人见以美妇行医，争相延请，日得时钱数贯。一番役垂涎妇色，诈病唤邢去，入室突拥而抚其下体，出其不意，不及掩饰，居然伟男子也。役缚而讯之，邢哀求包容，愿任鸡奸而多与之贿。役曰：“村中不乏少艾妇女，非亲即故，容汝在此，皆不得作完人矣。且我获妖人，官赏必厚，岂贪汝贿自贻伊戚耶？”并获刘六送坊。转入秋部，鞠实，于左道惑人本罪上，加重问拟缳首，即行正法。刘六照为从例，刺配黑龙江，给索伦达呼尔为奴。此嘉庆十二年四月案，有友任刑曹者，录出原供如是。
　　
　　芗厈戏判曰：“看得邢有宋朝之美，洪生卫灵之心。食我余桃，既若情谐合卺；报其断袖，何妨长与同衾。倘暂解弁冕以披髻鬟，时之所有；乃永谢衣冠而为巾帼，古之所稀，创新法于狂童，应遭冥殛；使旧宠为归妹，随肆奇情。
　　
　　彼刘六者，既经明辨雌雄，当发电闪雷轰之怒，何竟互为牝牡，反追云翻雨覆之能？彼丈夫，我丈夫，阴阳敌体；出乎尔，反乎尔，前后相偿。从此潜迹闺门，法犹可避；竟敢炫奇闻里，情无可原。立异者律以妖人，允宜缳首；为从者配充奴子，投彼索伦。此判。”
　　
　　郭去非
　　
　　吾乡郭君去非，世家子也。生好丝弦声，襁褓中闻为弹阮成琵琶者，即在母怀喜跃。至十四五岁时，见戚某有抚琴者，恋恋不舍。某为之指点手法，即专心致志。数十年无间寒暑，朝夕一琴。是以心平气和，恬淡寡欲，不但无求富贵心，即加以横逆，亦置若罔闻。人皆以痴讥之，莫有知其能者。
　　
　　寿辰，亲友集贺，郭君恶嚣，避居一室，使其子酬应而已。晚宴毕，有二三老人系外兄弟辈，曰：“主人以琴名有年，必有与凡手异者。平日不敢请，今特乞寿星赐闻法曲，勿以对牛却之是幸。”众皆踊跃附和，其子达意。郭君携琴出曰：“此圣贤之法器，天地之中声，可以通神明格鬼神者也。”其戚曰：“如是必能使我移情，但通神之说未敢遽信。”郭因命其子设炉焚香，多举灯烛，闭其窗户，嘱少年胆怯者毋惧。皆笑曰：“三四十人在此，即鬼神现形，何惧之有？”郭君调弦入弄，洋洋盈耳。未几，声渐悲戚，灯焰渐昏。觉幽风飒飒，鸣声呜呜。窃听之，妇女皆泣，忽似窗外来百十人抛掷泥沙，窗纸欲裂，逼人毛发皆竖。于是幼男童女扑入老者怀中，少年互相拥持。一老摇手曰：“曲不可终矣。恐胆怯者成悸疾奈何？”郭君微笑，改弦易操，灯烛骤明，觉阳和之气满室，悠然而止。客曰：“所弹何曲，而能如是？”郭曰：“普庵咒，第一转仅弹六段，君等畏惧不及再转，即收矣。”皆再拜曰：“神乎其技，虽有他乐不敢请矣。”肃然而退。
　　
　　壬戌清明，郭君携本族兄弟子侄辈，买舟赴武林祀墓毕。遨游吴山，舟泊城内，大雨连日，山泉暴注，河水顿涨，平岸塞桥，舟不得行矣。且风狂浪急，颠簸不安，乃移舟藏于巨室水阁下。是日断炊，众皆惶迫。郭君笑曰：“无伤也，今在患难之中，不得不贬我声价，以琴求食似尚可得。”众曰：“然不能登陆，奈何？”郭曰：“毋庸。”乃横琴前舱，作《水调歌头》。甫毕，阁上有开窗问者，舟子以实告。既而水阁大开，请舟入厂内安泊。仆从数人，左右张盖，送一老者登舟。去其雨衣，则赫然四品冦带。入舱与郭君为礼曰：“甫闻先生琴音清妙，小女习此有年，未得明师指授。如不我弃，请过舍一叙。”乃使仆囊琴，扶郭君，并邀众入。其家门庭宏敞，陈饰纷华，大族也。询知主人由内翰出为观察致仕，普称富有。父女皆好琴，其水阁即琴室也。女恒在是，忽闻琴声与众不同，故告其父而敦请。主人问客未炊，乃大开筵宴，以薪米给舟子，皆得饱餐，见郭君系年高有德之人，延之入内，使其女拜投门下。年约及笄，聪明俊秀，落落大方。郭君使试作一弄，曰：“大法亦似矣，只须拨正音节，可以入妙。”乃问其所欲，传以《汉宫秋》一阕，款留数日，天气睛明，水势亦退，众欲告辞。主人之意留翁而送客。郭曰：“老夫年届八旬，恐犯不宿于外之戒，只可暂作盘桓，不能留恋，况女公子慧甚，自具妙解，即以一阕推之，头头是道矣。”坚不能留，乃具币帛致赆仪，恭送登舟而别。自此，郭君之名，噪传遐迩。凡好此者纷纷从学。郭君恶其烦，遁于硖石山，不知所终，或曰仙去矣。
　　
　　芗厈曰：郭君之琴，托门下者甚众。得其真传，惟金道士。金传丁先生养虚，余壮年在养虚先生家，学抚一二阕。是时，聆先生音节之妙，声声沁入心脾，已超出时手百倍矣。惜余生也晚，不得听郭君法曲，作成连海上游也。
　　
　　何首乌
　　
　　何首乌，一名能嗣，药中仙品。产山泽者固多，亦有在城市，而其根反得成人形者，以得人之精气多耳。然具人形者必通灵，隐现无恒，人不能得。若得而食之，即仙去，相传已久。
　　
　　吾邑有张氏姑妇者，夫与子皆诸生，以家贫教读外出，惟二妇在家操作女工度日，是以纺纱必夜午方休，每秋月皎洁，时闻院中似有幼孩征逐声。拔关视，则无有。妇与姑谋，后若有所闻，一人仍纺，一人穴窗隙窥之。于是轮流伺隙，妇果见两孩出自墙阴。长不满尺，一男一女，皆赤体，携手至院落中，对月再拜，互相扑跌为戏，妇潜告，姑虑曰：“恐系妖孽之子孙，犯之自肇衅矣。”皆不敢出，然心甚怀疑。
　　
　　一日，所亲至，知医博学士也。姑以所疑质之。戚曰：“宅若有妖，何能安居？此必灵药所变。得而蒸食之，当成地仙。”妇笑曰：“渠闻人声即遁，焉能攫取？”曰：“无难，吾闻稻米，天地正气所结，能压宝藏。若由窗隙掷之，得中其身，即不能遁矣。”戚去，妇度院中孩戏之处，至窗隙约丈余，谅掷米未必适当。乃截竹为筒，撒米其中，以箸卷布催送之。日练其手法至精熟，复何于窗隙，二孩来前，妇即以筒米弹之，果中，二孩皆仆，突出擒拿，入手僵直。呼姑举火烛之，类木雕者，眉目如画，气甚芳馥。姑妇相谋煮饭时于铁锅内蒸之，一次稍软，至五六次，香绵可食。姑妇各分食一枚，觉鲜美异常，腹果甚，一日不思饮食。
　　
　　夜眠至次日，皆不能起身矣，卓午门不开，邻姥疑有故，逾垣窥之，见姑妇皆仰卧于床头，面及身俱肿，目开口张，不能言语。邻姥倩人走报，其父子归，不解何由，亦不识何疾，急邀知医之戚诊视。笑曰：“非疾也，日前母所说成形首乌，我曾说以捕法，谅必捕而食之。未识九蒸九晒之制，又不知避忌，误犯铁器，是以有毒。”试以解毒开通之药灌之。至七日，肿消人醒，问之果如医言。起后，强健逾前，累月不思食。其姑年已周甲，发白再黑，齿落重生，枯绉肌肤皆皮脱，而润泽似二十许人，复生子。其妇年近四旬，转而为二八好女子，连举子女十余。后皆寿一百五六十岁，无疾而终。
　　
　　芗厈曰：惜乎！得灵药而不知服食之法，仅以延龄，无乃有负仙品。或问制食之法，余日曾考诸文献，当以柳木作桶，承以砂甑，用桑木，火先武后文，九蒸九晒，以竹刀剖作九顿食，可以绝粒入山矣。或笑曰：能得者不能制，能制者必不能得，徒虚语耳。
　　
　　补明武宗遗事三则
　　
　　正德二年丁卯秋，大比之年，士子云集。星卜之流皆在前门营趁。有相士自命许（名负）、管（名辂）之能，凡朝官微服而来，一见即能指其现居品级，系何出身，历试无误，是以就相者众。帝知之，亦微服在人丛中观听。时八月初八日午刻，突一士人吼奔而来，扭结相士曰：“汝误我功名，当与汝性命相搏。”众为排解不开。帝使卫士分之，入问何如此急。相士曰：“是人前数日来问科名，我以今科解元许，彼自不入场，反赖我误之，真书呆也。”士人曰：“因汝以元许我，亲朋预作贺筵，饮入醉乡，家人唤醒入场，门已闭矣。岂有场外解元哉？非汝误我而谁？”二人争执不休，帝曰：“毋哗，使有人送渠入场，不得发解，汝认何罚？”相士曰：“挖我眸子去。”帝曰：“言出无悔。”即取案上纸笔书条，钤以身佩小玺，命卫士送去。帝谓相士曰：“半月后来验汝言也。”相士知机，唯唯而避。当卫士送士人至场外，传鼓称圣旨降，门官揭封去锁，内即传点开门，偕士人直入。至公堂，知贡举各官跪接，卫士面南宣读毕，即去复命。御史捡卷恭送士人入号。内外哄传皇帝送朋友进场，主考亦留心阅卷，见其文亦尚稳妥，与各官公议皆曰：“此公既为当今识拔，不可作第二人以拂上意。”竟中解元。试官复命，力奖其文才出众，贺帝得人。帝大笑曰：“命也，命也。”盖帝本欲使入场而不取，以难相士。因豹房新得美人，恋色而忘后命。今竟发解，益觉相士可畏。着锦衣卫追寻，杳不知其所之矣。
　　
　　戊辰春夜，帝由豹房微行还朝，途遇迎娶者，卤簿之盛，彩舆之华，光耀夺目。停车道旁观之，见彩舆前一黑大汉高二丈余，面目如漆，怪状奇形，衣甲执杵，昂昂而来。见帝注目，似有退意，忽超跃在前。帝异之，命车随至娶妇家。门庭喧赫，大族也。帝下车入中堂，黑汉先彩舆进院，见帝在，掩面而遁。帝始悟非人也。因念凶煞相犯之日，何得迎娶？择日者误人不浅矣。欲问其人，故留观。新人交拜后送入洞房，外即开筵。主人来让客，见帝相貌非常，即推首座。堂中十余席以次告坐。主人因不识帝，故来陪坐。觉凛凛威严，不敢骤问姓氏。帝问择日之人何在？主人指次席一老叟曰：“此钦天监致仕堂官也。术甚精，凡有大事之家，皆请此公诹吉，百无一失。”帝命主人唤来曰：“我闻汝能择日，何得以黑道误人？”叟对曰：“不敢，今日寅时虽有黑煞神一名元首宿者降临，但有紫微临凡可解，逢凶化吉，不但不为殃，且主后福。”帝无以难之，曰：“我有一联，汝能确对，免汝巧辩之愆。”曰：“元首宿逢元首主。”叟辞衰迈恚昏，可否邀新郎代对？帝日可。乃招新郎来，请问上联，即对曰：“紫微星照紫微郎。”帝不觉首肯，曰：“此翰苑才也。”叟命新郎伏地谢恩。帝知机泄，逡巡登车而去。新郎本孝廉也，旋中进士。引见，帝识之，特命入词垣，笑谕曰：“我曾叨汝喜筵，以此补贺礼也。”
　　
　　武会试之年，帝亦摺巾佩刀作武士装，游观于市。时已黄昏，见一老提灯踽踽而来，一壮役撞灭其灯，老者曰：“我与君前本乡邻，亦曾周济。今我年迈无能，君见必欺我，是何意见？”役曰：“韩老，我恶汝动称周济，何得扫我颜面？”韩曰：“我非妄言也。十年前饭君几次，资助若干。君今充役大班，我本不期报，君反以为怨，世有如此负心人哉！”役愈怒，摔韩老于地，伏而殴之。环观之人拉劝甚杂。帝怒，由人丛中抽佩刀刺入役腹而去。役转身仰跌旋毙，不知刀从何来。卡兵缚韩老报司坊，送入刑部承审。官以韩老锻炼成狱拟抵。秋谳时，帝阅至是狱，命提凶犯廷讯。韩老呼冤，帝笑曰：“汝果大冤。”问谁承审此狱者，尚书以某郎中对。帝君之来，命卫士脱韩老刑具以着郎官曰：“杀人者我也。汝屈人问抵，狱中冤滥者不知多少矣。今即以汝作抵，我为众冤魂稍舒其忿。”郎官以凶刀出自韩老，并非无据为辩，帝命取鞘来，纳之适符，遂伏辜。乃释韩老，赏以百金。曰：“偿汝所费。”且命是年停勾，择御史之能者名曰恤刑，分赴各省提狱，覆按而后报可，果多所平反也。
　　
　　芗厈曰：观上三则，游戏中确有主裁，但好行小慧，为儒尚且不可，况九五之尊耶？今之读史者直以帝比之桀纣，无乃过甚。当初谥曰武宗毅皇帝，毅者果决之谓，可见遇事实能决断，非尽阿谀可知矣。
　　
　　通州吏目
　　
　　乾隆纯皇帝东巡，直隶各官照例备供给。光天化日之中，诸凡顺遂，惟此差最难均平。盖随驾官员皆循情理，独太监一项，或重支，或冒支，或以好作歹，挠搅不休。意在饮食之外，其内廷供奉有执事监名二十八他他者，俱在御前行走，皆得用人也。其时支应局总理系通州剌史，协理者即其吏目，发放一切酒筵及例支饭食，皆按照旧章，井井有条。内监亦照例支讫矣。忽有十余人云自他他处来，索食甚侈。刺史以冒滥斥之，诸人去，围随一首领太监蜂拥而来，曰：“咱家随驾出巡，不给饭食，使枵腹从事。有此不近情理之官耶？”刺史以照例业经发讫，恐从者昧没重支为辩。首领曰：“凡人出行，尚许多带一二仆从，岂有主子不许多带几人，而敢以旧章拒格耶？”即举手掴刺史脸，刺史惧而逃。
　　
　　吏目迎谓曰：“我等可与争而不可避。避则示弱。倘被接掠一空，明日以何物支应，获咎不更重耶？职愿舍一官对之。”刺史摇手曰：“我无能为矣，足下善处之。”吏目乃唤齐人役，谕曰：“此去遇监，如我喝打，汝等即擒而行刑。有我在，罪不及汝，毋畏葸不前，事定后有赏。”众皆踊跃从事。首领见剌史潜避，率人闯入帐房搜取银物。吏自突前喝问。首领见来官戴花金顶者，即作威福曰：“大老爷在此，汝小官何问为？”吏目曰：“入我帐房，乱我货财，必是匪徒，敢冒内监？”喝皂役拘执行刑。时监少役多，不能抵拒，竟将首领摔地，去裤杖责二十，逐出局外，号哭而去。访明官职姓名，在御前泣诉。帝谓左右大臣召通州吏目。大臣领旨出宣，制军承命而行，将吏目械系宫门外。吏部派带领司官出问：“吏目何在？”制军指拘囚犯官对，司官笑曰：“上命召见，并无革职拿问之说，何得如是？”立命易衣冠，带领入见。帝曰：“杖内监者，汝耶？”吏目伏奏曰：“缉捕盗贼，臣之职也。此人闯入帐房，擅搜财物，必非正人，臣是以捕而责之。不知其为内监，且窃盗已行，而不得财厥罪应笞。圣朝断不肯因一监而废大清律也。故臣谨遵行。”帝曰善。问吏部近日令缺，尚书按籍以对。帝曰：“某省知县缺出，即着通州吏目某补授。”诏曰：“汝此去作县令，宜始终强项以庇百姓，切勿为上官屈也。”顿首谢训，领凭赴任。
　　
　　芗厈曰：此之谓天王明圣，量有鉴于前明大珰之肆横，故能以抑之者宠之。不仅因吏目之奏对得体也。
　　
　　金山寺医僧
　　
　　浙右某孝廉约伴入都会试，舟至姑苏，孝廉病矣。同伴唤舆送至名医叶天士家诊治。叶诊之良久，曰：“君疾系感冒风寒，一药即愈。第将何往？”孝廉以赴礼闱对。叶曰：“先生休矣，此去舍舟登陆，必患消渴症，无药可救，寿不过一月耳。脉象已现，速归，后事尚及料理也。”遂开方与之，谕门徒登诸医案。孝廉回舟，惶然泣下，辞伴欲归。同伴曰：“此医家吓人生财之道也。况叶不过时医，决非神仙，何必介意。”次日，孝廉服药果愈。同伴益怂恿之，遂北上，然心甚戚戚。
　　
　　舟抵江口，风逆不得渡，同人约游金山寺。山门前有医僧牌，孝廉访禅室，僧为诊视曰：“居士将何之？”以应试对。僧蹙额曰：“恐来不及矣。此去登陆，消渴即发，寿不过月，奈何远行耶？”孝廉泣下曰：“诚如叶天士言矣。”僧曰：“天土云何？”孝廉曰：“无药可救。”僧曰：“谬哉，药如不能救病，圣贤何必留此一道？”孝廉觉其语有因，跽而请救。僧援之曰：“君登陆时，王家营所有者秋梨也。以后车满载，渴即以梨代茶，饥则蒸梨作膳。约至都食过百觔，即无恙焉。得云无药可救，误人性命耶。”孝廉再拜而退。行抵清河，舍舟登车，果渴病大作矣。如僧言，饮食必以梨，至都平服如故。入闱不售，感僧活命恩，回至金山，以二十金及都中方物为谢。僧收物而却其金曰：“居士过苏城时，再见叶君，令其诊视。如云无疾，即以前言质之。彼如问治疗之人，即以老僧告之，胜于厚惠也。”
　　
　　孝廉如言往见天士，复使诊视曰：“君无疾何治？”孝廉以前言质之，天士命徒查案，相符，曰：“异哉，君其遇仙乎？”孝廉曰：“是佛，非仙。”以老僧言告之。天士曰：“我知之矣。先生请行，我将停业以请益。”遂摘牌散徒，更姓名，衣佣保服，轻舟往投老僧，求役门墙，以习医术。僧许之，日侍左右，见其治过百余人，道亦不相上下。告僧曰：“余亦有所悟矣。请代为立方可乎？”僧曰可。天士作方呈览，僧曰：“汝学已与始苏叶天士相类，何不各树一帜，而依老僧乎？”天士曰：“弟子恐如叶之误人性命，必须精益求精，万无一失，方可救人耳。”僧曰：“善哉，此言胜于叶君矣。”
　　
　　一日，有舁一垂毙之人至，其腹如孕，来人曰：“是人腹痛数年，而今更甚。”僧诊讫，命天士复诊，开方首用白信三分。僧笑曰：“妙哉，汝所以不及我者，谨慎太过。此方须用砒霜一钱，起死回生，永除痰根矣。”天士骇然曰：“此人患虫蛊，以信三分，死其虫足矣。多则人何能堪？”僧曰：“汝既知虫，不知虫之大小乎？此虫已长二十寸余矣，试以三分，不过暂困，后必复作。再投以信，避而不受，则无药可救矣。用一钱，俾虫毙，随矢出，永绝后患，不更妙耶？”天士惑甚。僧立命侍者出白丸纳病人口中，以汤下之，谓来人曰：“速舁回寓，晚必遗矢出虫，俾吾徒观之。”来人唯唯，舁病人去。至夜，果如所言，挑一赤虫来，长二尺余。病人已苏，饥而索食，僧命以参苓作糜进之，旬日痊可。天士心悦诚服，告以真姓名而求益。僧念其虚心向往，与一册而遣之。自是天士学益进，无棘手之症矣。
　　
　　芗厈曰：医道至叶天士，已成名手，犹耻不及人而精益求精。彼后生小子，不过读得《脉诀》、《本草》，居然吾道在是，大胆行医，人命其何堪哉？
　　
　　张廉访
　　
　　津门档子班主，以钱十余缗买张姓童子，貌俊而性敏。教之歌，不数月，观听者莫不叫绝。但张故旧家子，父母俱没，为堂兄所略，卖身习败业，郁郁不甘。然年仅十二，不能逋逃也。随班至正定郡，寓土地祠，夜梦锦衣绣裳天使降，从者呼土地接天符，见殿内老翁伏地听命。使者曰：“帝命布疫，授一册一囊，命散药河井，以收数内之人。”翁叩首曰：“小神庙内寓张臬使不应遭殃，何以安顿？”天使曰：“速引之出，而后从事可也。”言毕冉冉乘云去。翁回首曰：“贵人在此耶，速回登厕。小神引道西行，自有善士相遇。班主疫数内人也，性命不保，何能追捕？放心前去。”张喜极而觉，潜起出探。果见老翁执拂前引，随之逾墙，复逾城，甚轻捷。翁指命西行，张力奔至曙，入一城，问人曰灵寿县也。力竭不能前，卧于巨室大门下。
　　
　　未几，一翁出，见童子倦眠，貌甚清俊，心爱怜之。唤醒叩其所自，张跪而啼曰：“小人张姓，天津人。父母俱殁，被堂兄欲卖充档班，畏惧行丐至此。如长者见怜，仆役自甘也。”翁曰：“儿与老夫同姓，既有志不愿作档班，岂可为僮仆？随老夫来，有以处子。”呼其子出，曰：“此儿有志向上，后必有为。汝其子之。”其子曰：“此人来历不明，且已行丐，儿不愿有此下贱子也。”翁怒曰：“汝不欲耶，我子之，汝其弟之。”乃引入室，见其爱妾曰：“汝素日以无子为戚，今为汝得一佳儿矣。”命张拜为亲母，妾乐而抚之。翁使入学读书，既勤且敏，五年而学成。文笔清灵，一试入泮，年仅十七。翁为之娶妇分家，亲子得其六，螟蛉得其四。乃兄敢怒而不敢言。未几翁卒，乃兄以异姓乱宗告逐。幸父党及张之同学诸生，辩非异姓，系其父爱继。官怒其兄曰：“汝父尸骨未寒，即欲逐其爱子，以不孝论。”欲重责之。张为哀求，官以张情，断令各安其业。张知日久必不见容，随携受分之物，奉嗣母入都。时前明中叶，大珰王振用事，张以赂结。珰谕学使以张名贡入成均肄业，期满选得中州某县丞，益媚事珰，不十年官至廉访使。值土木之变，王振死，失所依，且忆土地张臬使之言，知官止于是矣。引疾归，置业津门，优游林下，又十余年而卒。
　　
　　芗厈曰：惜乎，张廉访之为人，虽脱其身，究不能脱档子气，故媚事大珰，以奔竟功名。若有贤父兄教之，得为正人君子，既命应廉访终，必至此地位，益为后人所景仰，岂仅为档子出色已耶？
　　
　　第六卷
　　
　　某少君
　　
　　少君某，年十七，能诗文而未遇，翩翩美少年也。父以科甲铨得四川县令，少君随任。行至羊肠阪，马逸，颠落崖下，身糜而魂出，随风飘荡，瞬息数千里，求止不得。忽堕于山东历城县村。落间初死男尸壳中，大叫曰：“跌死我也。”见妇与童围绕身旁者，皆止哭曰：“苏矣。”一老媪曰：“气绝逾日，如何得醒？”随有二三父老近身细审曰：“气暖身和，复生无疑。”一家庆幸，频闻欢乐声。媪前抚之曰：“我儿何云跌死，曷为我言之。”少君睁目曰：“汝何人，敢儿我？”父老笑曰：“渠虽少苏，神尚未完。此汝母，如何不识？”又指一丑妇曰：“此汝妻。”指一村童曰：“此汝子，皆识否？”少君起坐曰：“谬甚！谬甚！我某公子，随父莅任。行蜀道上，堕马被风吹至此。并未娶妻，焉得有子？且我母乃诰命孺人，村妪何得冒认？”父老曰：“休呓语，汝不信，可以镜自照。”少君对镜，四十余岁之麻胡也。不禁扑镜大哭曰：“还我本来面目，我愿死不愿生矣。”父老粲然皆笑，老媪曰：“谅我儿初醒，神尚模糊，诸公勿扰之，俾静养数日自然复原。”众散去，少君拥衾垂首丧气，无如饥肠作辘辘声，丑妇以半规糠饼饲之，粗粝难堪，勉强吞咽，泪涔涔下。丑妇曰：“我与阿姑守君十余日，已绝粮三四日，仅食槐皮野菜耳。以君初复需调养，忍耻向邻人乞得此饼，亦大人情。君犹以为不足耶？”少君大声叱之出。目睹败屋三椽，土炕上所拥者，破衾败絮蓝缕衣裤一堆，厨灶亦在房中，气息秽不可耐。回思居厦屋，役奴仆，衣罗绮，食膏粱，判若天渊。怦怦懊恼，求死不得。至晚妻儿皆来就宿，少君又大叱之，闻老媪唤其妇与孙去。
　　
　　次日，邻翁来殷勤问候曰：“吾与君至交也，闻君病小痊，性情大变，亲母妻子视若寇仇，恐乡党不能容此不孝不义之人也。将来亲戚不齿，邻里不顾，君又贫困，何以仰事俯育，以终乃身乎？用敢奉劝。”少君泣曰：“承翁美意，请辨我语言是足下好友之音乎？”翁曰：“人是音非，吾固知君借尸返魂也。今既为某人矣，得不为某人之事乎？譬如仕宦本督抚也，降为杂职，能不安杂职之分而从其政乎？君即舍此而就尊公，面目既非，纵怜而育之，他人必不相容。”少君思其言中理，曰：“翁所教良是。后将若何？”翁曰：“母其母子其子，仍营趁以自食其力，承此一家以了此躯而已。”少君曰：“我前生读书作文曾应童试，营趁之事一无所能，奈何？”翁曰：“能如是乎。请为君游扬闾里，以训童蒙。亦自食其力之一道也。”少君起谢之。翁为布告乡党，人素知某为佣保，目不识丁，忽闻一病而能诗文，远近好奇之士成来共语。少君引经据典，侃侃而谈，众皆悦服，从游者甚众。所得修脯以养一家，绰有余裕。但少君自授徒后借居古庙，竟不归家。母来谈论，格格不入，妻子更不顾而问矣。然得温饱，皆乐而安之。
　　
　　未几，赴试，旋入学为名诸生。时有客入蜀，少君作禀告乃翁。大令奇其事，寄资作札招之去。少君前生本行兰，因其聪敏俊秀，父母偏爱之。上有两兄，皆不得意。后闻其堕马死，父母衰恸而两兄窃喜。今又闻其来也皆惧。及相晤，其貌不扬，父甚狐疑，两兄直叱为妄冒，母亦不认。少君历举幼时游戏事及父母秘密之言，委曲道达。父虽垂怜，而母与两兄决意逐之。父知必不见容，私与千金遣归山左，家以小康。谈者曰此人现在，后不知作何结局矣。
　　
　　或曰：“异哉，少君之一跌，既未入幽冥，又不经神判，以翩翩佳公子顿变而为窭人，何异于膴仕之投荒者。造化弄人至此极矣。”芗厈曰：“此不弟之显罚也。观其后之不见容于乃兄，即可见前之乃兄受侮不少。若使再世得报，人皆不知。直以现身作法，以示鉴于人伦。谚云，一失足成千古恨，再回头已百年身。为少君诵矣。”
　　
　　许宗伯
　　
　　吾乡许大宗伯，讳汝霖。幼失怙恃，终鲜兄弟，室如悬罄，地无立锥。依寺僧训蒙度日，每闻僧作法事归，必聚论人家字画。有云堂幅好者，有云单条佳者，有云横披更妙者，有云楹联出色者，争论不一。间有戚友延僧，宅中实无字画，而论者如故。公大疑，访诸其徒。徒哂曰：“彼所论非真字画，凡请持经之家，妇女不避。我等得以纵观，归而各诩目力以隐语评之。所云堂幅者，其家正妻，横披者妾，单条者女，楹联者婢也。我不敢在师前隐讳，然师亦不可为外人道也。”公深恨之而无如何。嗣应试，屡冠童子军，苦不得售。年将而立，无与论婚者。
　　
　　乡有葭莩亲，以耕读为业，时全家患疫，惟一女无恙。戚翁静卧床中，夜闻众鬼议曰：“明日许宗伯来视疾，我曹避何处？”一鬼曰：“翁床下大瓮，聚处其中，亦可暂避一时耳。”皆应曰可。是日，公闻戚病，果来探视。翁见公大悦，使其女奉以馔，甚丰。公不安欲去。翁跃起曰：“有事烦君，看老夫薄面万不可辞。”公食毕，请所事，翁曰：“请以纸硃书‘大宗伯封’四字，封老夫床下瓮口，举而投诸河，即感盛德矣。”公不解其意，笑从之，为弃瓮。归，病者果痊愈。翁益喜，遣媒以女订婚。年齿皆长，急须聘娶。翁为公作大布衣冠，草草成礼。公无力备花烛，代以二油灯。其夫人恒曰：“妾每见取妇家，必彩舆、鼓乐、鸣炮，君今一事不备，岂非妾命累君耶？”公曰：“卿今羡此不得，恐异日闻之生厌耳。”夫人曰：“妾乐此不疲，何厌之有？”
　　
　　未几，公入泮，将应秋闱，无力买舟，惟趁夜航之便，行百里不过数十钱。然无卧具者，倒不准趁船。公谋诸僧，曰：“盍以敝毡裹两破蒲团，用充卧具，谁敢拒之。”公如法趁船赴省。停泊时，舟子举其具掷岸上树间。公亦不顾，入茶肆，旋有驿卒乘骑至，亦系马树下。马饥，见破毡内有草，蹄而食之。群哗曰：“许爷行李被马吃矣。”公亦大笑而去。
　　
　　后举孝廉，捷南宫，入词林，转春坊，由卿贰外转方伯，旋晋中丞。中丞官廨限于地，横而长，上房距鼓亭炮台密迩，早晚鼓吹鸣炮，夫人不得安眠，谓公曰：“日日鼓乐，未免喧阗，盍命稍停乎？”公笑曰：“卿昔求之不得，今果厌烦耶？我所以日日为此者，非自鸣得意，所以补卿昔日之不足耳。卿既足矣，从此收声，不仅稍停而已。”果内召为大宗伯，妻封一品夫人。公卒时遗教子孙，永不许延僧作佛事，违者以不孝论，实有憾于字画之说也。
　　
　　芗厈曰：许公未达时，可谓君子固穷。吾乡人至今称物之不堪者，曰“许老爷铺盖。”又曰：“许老爷鼓吹，补补你。”竟成谚语。至其文集，为国初名家政绩，足以上动圣明。不但能言之者少，即知之者亦稀，何风俗之陋耶？
　　
　　巧令三则
　　
　　有幕客攫其居停误征已免钱粮印簿讹控者，状已上达，簿未呈堂。宪司咸以此人铁据在握，难以理断，其能者不过私与往还，问其所欲，图赎其簿销之而已。此人索数千金，不得丝毫缺。或云，即予千金，倘抱赃出首，中人亦连累无涯矣。皆窘于计。宪司会议时，有巧令在侧微笑。诘之，令曰：“若交职，三日办矣。”宪欣然委之，令携卷回，不动声色。至第三日，上下皆曰：“限期已到，尚未佥票，得毋误乎？”令曰：“余几忘之。”乃出，升公座，唤三班役来前曰：“有善斗殴者否？”众皆骇，莫敢应，一强项者出曰：“役能之。”令喜曰：“汝能，必知我意。今某处有幕客某寓，汝往生事激之斗。但许自伤，勿许伤人，受伤即来鸣冤，汝知之乎？”役曰唯。即赴客寓，向其人大呼曰：“汝从某县来，我载汝至此，今已逾月，所欠车价若干，速给我，不能再待矣。”客大怒曰：“我来时仆夫非汝，何来恶棍，敢肆讹诈！”役詈不已，客推之出，役即自伤其首回，县令未退堂，即呼冤入跪。正验伤，客亦衣冠至，以棍徒凭空讹诈具禀。役与争辩，令曰：“无哗，此易辨耳。汝既载客来，客行李若干，汝必知之。”令逐—报明核对，役不能知，妄报数物。客大笑，称令贤明。令问之，曰：“所报全非，自愿书单呈验。”令即饬书，带役数人往客寓，将行李捡来当堂查验，与所书单无异。于行箧中搜得印簿，曰：“此系官文，何得私自携取？本应治罪，念汝尚属斯文，姑全颜面。”命取火焚之。客争曰：“案已上控，簿不可焚。”时人多手快，已成灰烬。令大笑曰：“汝肯讹人，无怪人来讹汝。天道好还，汝知之乎？第我治下不容奸险之徒，即备文递回原籍可也。”客知据已毁，无能为，隐忍吞声而去。令即缴卷销案，宪司优奖之。
　　
　　有刘姓者，孤独少年，入赘李老家。李以其稚弱无能，虐之。刘不堪，潜投仕宦为仆，得王宠眷。数年积金四百余，辞归，与其妻谋置产业。妻乃炫述于父母，李老生心，欣然设宴为婿洗尘。誉而醉之，且曰：“汝妻年幼，交以多金恐不胜任。况汝须外出谋事，以少妇居守，得无穿窬之虑乎？盍交老夫权为收藏，可以无虑。”刘唯唯，出金点交，八宝十六件也。次日，刘酒醒而悔，亟向李老索银。李曰：“汝贫如丐，寄食我家，邻里咸知，焉得多金寄顿？不思为汝育妻恩，反肆讹耶？”其女助婿争论，李老大怒曰：“女生外向，真不可与处矣。”逐其夫妇出诸大门之外。刘冤忿兴讼，以妻为证。县令曰：“汝物无凭，妻不可以为证。汝妻父曰女生外向，此言诚然。我不能直，汝毋干犯，义之责也。”挥之退。刘素稔巧令名，往陈其苦，令曰：“隔境无能为力。”刘曰：“夭下贤使君惟有阔下，若不肯治理，则无官能明此狱矣。”哀之切，令笑曰：“若必欲余明此讼，须暂禁囹圄，汝愿之否？”刘曰：“果能明此，虽刀杖加身亦甘承受，况暂禁耶？”令即梏收之。乃移文县令曰：“日者获大盗张三，据供劫得某事主家银四百余两，若干锭件，寄顿贵县某村大窝主李老家，希即委员带捕，查起赃银，连窝主李老解质”云云。县令见系盗劫重情，即身自查抄，人赃并获，解交此。令乃涂刘面以墨，衣囚衣，械系于堂。呼李老诘之曰：“此囚供在某家劫银四百余两，八宝十六件，寄汝家，今所起赃数相符。汝为盗窝，罪十枭首，据实陈明，勿自庸三木也。”李老呼冤曰：“此银实系小人之婿刘某寄存者，闻其得自随官，是否属实，请拘刘某与张三质之，以明小人之冤。”令笑曰：“若见刘某，汝又将图赖矣。”李老曰：“与其冤诛，莫若明心。召刘某与张三质对，可见小人不知情，庶望一线生路，奚肯贪财舍命耶？”令曰：“若然，则刘某在是矣。”乃释其桎梏，使渍面易服相见。李大惭无词。令乃给还刘银，而薄责李曰：“余为留翁婿情也。”刘感激涕零而去，李亦从此悔过矣。
　　
　　某县尉与其大令有隙，面和而心违。一日在令帐房闲话，见几上有入钱簿，内书某季收陋规若干，某役手，某案收钱若干，不一而足。尉俟令回首时，潜藏而退。令送客回，不见此簿，知入尉手矣。所载赃私累累，必受其讹，惶恐之至。函致巧令商之，复书曰：“慎勿言，见尉时谈笑如恒，若无事然，饬库书取银数百两，备文批解杂税，封贮帐房柜内。签差翌日起解，夜于墙上钻穴而入取回内署。次日即呼尉带捕来验，云是夜被窃杂税银若干，公文一角，入钱总簿一本。申明宪司，渠敢自露乎？”令如法行之，旋即通报，自请处分。尉知其心而不敢言，恐干重咎，将所藏之私簿暗毁矣。
　　
　　芗厈曰：彼诈而我诈之，强中更有强中手。书曰：“诪张为幻。”至此，令人不可测而可笑。盖人情欺愚而畏智，是故惧讼者，讼即随之。若烛其奸，又操其胜具，将不战而胜矣。
　　
　　正梦
　　
　　凡人之寤也，至人无梦，愚人无梦。然孔子梦周公，非至人之梦征耶？惟愚人无梦，信然。吾家有一婶、一婢、一仆，皆曰：“睡则与死无异，何有梦耶？世之言梦者莫非妄也。”终身不信梦，此其神昏耳。盖梦者，人之神识为之。
　　
　　有幻梦者，如遇水火刀兵之厄，此五脏病情也；有噩梦者，如得富贵神仙之乐，此生平妄念也；有正梦者，如逢过去未来之事，虽隔数十年之久，莫不符合，此则有默契之灵也。
　　
　　昔者吾发王君未达时，梦胖大和尚执佛，招之登一高楼，飞檐重拱，金碧辉煌，四面窗棂洞启，一片空明。大河环绕，水云飘渺间，荡心旷目，诗兴勃然。正吟哦时，和尚曰：“曷不观此对乎？”举目果见长联，共一百七十二字，其词曰：“五百里滇池奔来眼底，喜茫茫空阔无边。看东骧神骏，西翥灵仪，北走蜿蜒，南翔缟素。高人韵士，何妨选胜登临，尽蝦激螺舟，梳裹就风鬟雾鬓，任蘋天苇地，点缀些翠羽丹霞。莫辜负四围香稻，万顷晴渡，九夏芙蓉，三春杨柳。”下联曰：“数千年往事注到心头，叹滚滚英雄何在，昔汉习楼船，唐标铁柱，宋挥玉斧，元跨革囊。伟烈丰功，费尽移山心力，总朱帘画栋，卷不起暮雨朝云，即断碣残碑，都付与荒烟夕照。只赢得几杵疏钟，半江渔水，数行秋雁，一枕清霜。”反复吟诵，藻畅襟灵，不忍弃去。忽闻大声叱曰：“此大观楼古人名句，俗吏何知？在此窃视。着黄巾力士驱逐。”见金甲伟人执鞭而来，方惊皇失措，和尚护之曰：“此我父母官也，不得无礼。”豁然醒，联句未忘，因录与众共赏。皆曰：“世间无此长对，其仙境乎？”或曰：“明指滇南，阁下功名显达，将来临莅此方，必出入将相而后归隐，以应其语。”或曰：“大观楼稗乘有之，无此一对，将如曹雪芹之身入贾府，藉阁下补此联乎。故茫茫大士接引君也。”王曰：“唯，否，姑存以俟验可也。”
　　
　　未几，登贤书，屡赴礼阚不第，大挑一等，分发滇南。至彼，果有大观接，其景其联一一与梦符。后孙弥勒令，终于任所，胖大和尚其弥勒佛之现相乎？此之谓正梦。或问曰：“此梦以人就联乎？以联就人乎？若使以人就联，则吾乡距滇五六千里之遥，生魂一夜往反万余里，得毋遇风吹散乎？以联就人，联句雕于木，亦有神灵移之乎？”
　　
　　芗厈曰：此以人就联也。胖大和尚可证。所谓佛法无边，引道生魂，何虑风霜道近，此弥勒种因，而王君结果也。其然乎？
　　
　　圆谎先生
　　
　　有封翁家居浙江之畔，贵而且富。生平爱打诳语，且好与人谈，率荒诞不经，闻者皆非笑之，翁不顾也。其子耻之，几谏不从，乃与知交密议，或曰：“太翁性喜纵谈，难以力阻，无已，请聘一善解嘲者为太翁伴，能反虚为实，则人无尤矣。”其子曰：“善，焉得此人，能周旋我父者，虽岁修数百金勿吝。”说者曰：“重聘之下，岂无能人？”其言一出，即有淳于之流来应。翁与谈而乐之，目之曰圆谎先生。朝岁勿离左右。
　　
　　一日，翁偕先生徘徊江畔，邻翁来接谈笑，共问翁曰：“近日有新闻否？”翁曰：“有之，昨与先生游此，对江有人持数十觔铁斧斫树，脱落江中，浮而过，视之无柄。非异事乎？”邻翁曰：“无柄巨斧，奚能浮江？或戏具中木斧耳。”翁曰：“老夫亦诧，辨之实镔铁所为者。”群笑其谬。先生曰：“非谬也，我昨同观，缘斧头吃入树枝，树本折，连枝叶浮而过此。”邻翁无词以诘。或曰：“昨夜风甚大，真有偃禾拔木之势。”翁曰：“不仅此也，敝园有井，竟被风吹出墙外。”众皆大哗。先生曰：“毋哗，主人园中，墙不一类，有砖石筑者，有紫竹结者，有荆条编者，总而言之曰墙。此墙以竹为之，俗所谓篱笆墙者。上附生红白蔷薇花甚茂，循墙有眢井，昨为狂飙所逼，墙竟逾井内移，井反在外，翁晨起以为异，为我言之，我实亲见如是。”众亦无词而退。翁知先生之善圆谎也，更撰妄言，谓人曰：“我昨与先生闲坐小园，忽墙外飞一肥鸭来，烹已大熟，嗅之甚馨。我与先生共饱啖之，至今回昧甘美。”众皆大笑曰：“此睡梦中事耳。”先生曰：“否，否，实有之。小园墙东有一妇馋甚，家畜肥鸭，其夫命留为中秋宴客之物。偶出，妇窃而烹之。方欲食，夫归，见之怒，隔墙弃置。适我与翁在墙下接而食之，无甚异也。”众无言。翁笑曰：“可见吾言不谬。但食此鸭已周时矣，矢溺全无，何故？”先生曰：“此寿征也。”
　　
　　翁又游江畔，家犬随之。人曰：“太颇壮大，其神獒乎？”翁曰：“此犬能作祸，前日浮江过一家，窃其肉值千金。人追至我家索偿，老夫受累无已。”众曰：“太窃肉事有之，但千金则豕当百余，犬虽大，能食万觔肉乎？”共非笑之。先生曰：“勿哂，翁未陈明，此犬所食者实人肉也。尚未及其半，乌得万觔？”众大哗曰：“更无此理。”先生曰：“请毕其词，此犬善浮水，昨过对岸某家，其人昔富今贫，曾以二千金纳五品衔，不意饿而毙在败屋中，无可闭关。其子外出募棺归，见此犬窃食父尸，忿甚，以小舟追至此。日犬已食其父之半体，向翁讹诈不已。计其父有二千金职在身，犬果食其半，非价值千金乎？”人乃无言。
　　
　　一日，翁督家僮饭一牛甚肥，先生顾之，啧啧称羡。翁正色曰：“此老夫家之宝万里牛也。方乘之游爪哇国而回，故需亲视。奴辈以大辽人参十觔饲之。”先生见无人诘问，诺而退。未几，翁抱恙已笃，其子侍之。翁忽自掴其口骂曰：“老悖，汝终身无实言，荒谬至此，死奚辞耶？”其子惶恐，请先生入解之。先生曰：“我非良医，无法处此。无已请翁乘食辽参之万里牛，遁入爪哇国中，或免此难。我亦附尾行矣。”不辞而去。
　　
　　芗厈曰：天下事竞有不能实言者，若言言诚实，亦成笑柄。昔有道学先生以诚敬自矢，每言行皆载籍。有友入其斋，先生不在，阅籍见有某夜与老妻敦伦一次语，友嫌其亵，以笔点之而去。先生归，查籍记事，见敦伦处俱加一点，不觉忿然曰：“何人敢与我妻行此事，亦登我籍中。其信然耶？其欺我耶？”遂贻笑千古，或曰：“然则如何而后可？”我对曰：“有如圆谎先生，事理通达，环转无穷，妄而不谬，可入言语一科。”
　　
　　鬼孝子
　　
　　孝子滇人也，谈者忘其姓氏，平日为人负载营生，家仅老母，为巫而愚者也。凡为巫之道，先不惜小费，贿通大家婢仆，刺探隐事，及有事登场，假鬼神微露其意，则人皆畏惧，不惜重金求解。孝子之母蠢然一妇，不能为此，偶为人呼去，或被哂逐而回。日无进项，惟赖子肩度日矣。其子得钱供母，惟恐不甘旨，每饭必俚歌以侑食，俾其母欢乐而饱，方敢自食。有时得钱多，则为母备寒衣，己甚蓝褛不顾也。故母食贫处贱，而饱暖逸居。不幸其子忽患寒疾，不治而亡。母痛欲自裁者屡矣，皆为邻姥救免。
　　
　　一日思子嚎啕，午夜忽见其子痛哭投怀曰：“母毋畏，儿心故未常死也。儿本孽鬼，故生无福寿。今生以事母，故鬼神欢喜，得无罪。游行冥途，闻母悲声，求假来奉侍，且愿蠲儿来生福以福母亲。神皆许之，此后不患饥寒矣。”母曰：“虽汝一片诚心，其奈阴阳途隔，尚能以力求食乎？”孝子曰：“是不能，将藉母之力以营生。”母曰：“奈何？”孝子曰：“母故巫者也。昔巫而假，故见哂于人。今巫而真，当门庭如市矣。”母又曰：“奈何？”孝子曰：“儿请广布城乡曰某妇得神术，知过去未来事。能奉之者，消灾救难，且不勒索于人，随人布施，人有不愿者乎？”母曰：“我素拙于言，恐无益也。”孝子曰：“儿鬼也，母能见儿，他人无睹。有求教者，请以儿言告之。儿于过去事，一见其人，即悉未来事。能知一年休咎，已足动人听闻。母无虑焉。儿今去示梦于好事者，使之传布，母请高抬声价，坐享于家。”母曰诺。孝子乃隐。
　　
　　次日，十余男妇以斗米眉豚，叩门而拜。母惶恐不自安，曰：“何为乎？”来者众皆稽首而告曰：“昨梦城隍神以姥已成神巫，凡小巫，帝命管束。尔等若不往奉事，刻即降祸，故不敢不来耳。求姥收录，而今而后，我等皆姥之徒矣。”母无以应，忽见其子冠金蟒玉侍侧，请母高坐，而诲之曰：“汝等既知感戴，此后惟吾言是听，当福汝。勿效某等不信神言，汝看今日必有报应。”众但见母言，未常睹孝子形状，佥唯叩首去。母谓孝子曰：“汝何来，何得此盛服？”孝子曰：“儿假诸本邑城隍神者。”母曰：“触犯正神，将无得罪乎？”孝子曰：“凡神皆忠孝之人为之，其神已归天曹，惟正月间一至人间查考善恶，不与凡人溷处。其平日守位者，皆儿辈耳。故可假用衣冠，神知之亦不责也。”
　　
　　是日，宦家有召巫者，即不信神言之某某，正表扬主家隐事。众方环观耸听，忽自掴其口，伏地诉曰：“神责我不应贿通某媪，生事诳言。着自击面一百。”两手自责，口告饶命。又曰：“小人就至神巫家请罪。”狂奔而去。主家大笑，诘媪，不敢隐，亦自服其辜。遂撤其供献，及应给之财帛，亦至母家投纳。母正默坐时，忽见狰狞鬼卒押一人，头脸红肿，至母前跪拜请罪。正皇惑间，又见某绅率家人妇女盛送礼物，且为某巫跪求忏悔。母殊不安，即见其子出曰：“公等请起，某巫自犯正神，无与公等事。但此辈帝命老妇统辖，不信者自取其祸。公等至诚，不但无祸，请看某月日，公子得捷报进士第几名矣。”后果如其言。是以奉神巫者举国若狂。祈福祷灾，踵门不绝。母若倦时，派其徒代应，亦无不验，有欲延请至家者，母高自位置，咸命其徒代之，有得则给与十之四五，较平日所进向多。故其徒感戴，尊奉不敢稍懈。母故丰衣足食，市田宅，役奴婢，居然大家。夜间无事，孝子率鬼党搬演杂剧，唱阴间善恶报应故事，胜于世剧。母顾而乐之，往往夜半不肯眠，孝子再三谆劝而后息。
　　
　　孝子家本盛族，以读书出仕者不乏人，因其子母业鄙，宗人不甚往来。今母如是之盛，且身分自居，并未一出，而入争奉之。故其等夷及卑幼辈皆来趋奉，亦有所觊觎耳。睹其景象光昌，竟分日问安侍膳。母于富贵者礼之，贫贱者济之，举族悦服。族长欲为择继，因立贤立爱，争执未定。孝子知之，谓其母曰：“儿奉母又十余年矣。天下无不散之筵席，今母年八旬，既寿且康，奈儿假满不得再留人间。盍先为母刨基业于地下，然后奉母西归，不亦乐乎？但冥间重者诰命，而先人亦无承祀。儿阴择得族弟诸生某，长厚而有福泽，可为父后。已密遣赴都谋功名，不日事备。请母于热闹场中归去，受冥途清福何如？”母喜曰：“善。”
　　
　　当是时，族长正在宗祠，会族老公议其事，忽有人报曰：“大官府来矣。”族长出迎，见一人四品衣冠，前后护从，俨然宪司气概，近前则族孙某也。昂然升堂，从者为燃烛炬焚香拜祖毕，揖族长而言曰：“我奉母命赴都报捐候铨，今得督理苏、安两省十府粮储道，兼辖卫备弁兵。引见后，奉命莅任。为父母加级，请得二品封典，请假上寿。此皆母自定计，恐预言之，族中倘起争端，未免有伤敦睦之道。故命先默为之，今我与嗣父母已名列帝廷，无可更改矣。敬请传齐族众，在列祖位前公立继约，诹吉率妻子往母家承祀。”族长唯唯。未几，老少咸集，见事已不可移，乃趋炎而附承之。公议是日唤优伶具盛席送某生入继。
　　
　　至日，母家已走启门庭，结彩棚十余座，张各种洋灯，辉煌夺目。广招亲友，远近偕来，值提塘武弁赍送诰命亦至。地方官及绅耆不期而会者数百人。幸宅宇宽广，前知而有备，百余筵咄嗟立办，故从容不迫，井井有条。内外演剧，百戏佥来。其执事自大门排入厅事，鼓吹若雷，内外传呼之声不绝。中堂设龙亭，内供诰授通奉大夫布政使司某暨夫人某氏诰轴一通。紫缎金书，煌煌天语。于是笙箫叠奏，小优吹《朝天乐》《步虚声》前引，太夫人衣蟒腰玉，仙鹤补服，霞披朝珠而出，婢仆抠衣，儒生鸣赞，九顿首拜。受毕，移位正坐。继子妇率孙儿女，朝服叩首侍立。然后官弁亲友、宗人百执事以次拜贺。邻里乡党之来观者潮涌，不得入，延颈引领，登屋而望，几至颠堕。幸孝子默护之，故无伤。母左顾右盼，锦绣在前，珠玉在后。不觉眩晕，命子妇支持宾客，登榻凭几，垂眸少息，见孝子以八座相迎，冥然而卒。
　　
　　论者曰：“孝莫大于尊亲，亦莫厚于众养。以担夫而致父母受二品封，使衿民备十方供，孝之至也。嗟乎！孝子何寥落于生前，而赫喧于身后耶？”芗厈曰：“此资格限之也。古者乡举里选，先德行后文章。若孝子者早应策名天府，位列公卿间矣。无奈问内才不识诗文之体，问外财亦无升斗之储，何所藉而奋发于今之世耶？惟阴曹无资格，任孝子金冠玉带以奉母，乃得大展其才华。呜呼！与其郁郁生，何如堂堂死耶？”
　　
　　荆茅
　　
　　楚诸生荆茅，字贡苞，训蒙为业。在前明嘉靖间，是邑大旱，赤地数百里，人心惶惶。有司竭尽求雨之法不得，乃示召能致甘霖者酬百金。向无此例，所以市里喧传。荆知之，与其妻戏述云：“惜无法以致此金，亦名利两全之事也。”其妻曰：“是亦何难。子速为有司言能三日致雨。使之洁净坛坫，子衣冠坐，诵圣经，宜必得之。”荆曰：“天道难知，岂可戏有司取咎耶？”其妻曰：“子试为之，得雨则受酬，不得雨，不过讪笑，何罪之有？”荆从其言，昧昧晋谒。有司如其法使祷，未及二日，大雨滂沱，通邑霑足，上下欢腾。有司钦佩，于酬仪外加以币帛，鼓吹送之。
　　
　　未几，省垣需雨孔急，有司以荆生致雨事上达。大府檄召。荆恐，怼其妻曰：“我本无能，汝促我为戏，竟为宪召，何术以应？昔也德汝，今则怨汝矣。”妻曰：“子自无能，怨妾何为？妾之所知，非有异术，因厨悬咸鱼于今三载，凡二三日内雨至，先必落水。验之屡矣。子述告示之日，适咸鱼落水之时，故信之确。今亦不难，子持此鱼至省，悬于卧内。见大府时，以先贤董仲舒五龙祈雨之法，铺张陈设。若鱼干无水，总以坛不如式，器用不全，频使改作，以延时日。若一得鱼水，即登坛诵经，未有不获者。何怨之有？”荆无法，不能不用妇言。及赴省会，则鱼已汗淋。急谒大府，朝登坛而夕如注矣。得重酬回，喜出望外。
　　
　　此大府乃严相分宜门下者，知嘉靖帝好道，密告分宜以荆生进。特旨召见，荆乃携妻入都，帝问道原，荆进诚意正心之说曰：“至诚之道可以前知。诚者，明之根本也。修齐治平不外乎此。”帝曰：“粹然儒者之言，宜与方士辈异。”命为金马门待诏。嗣亦因求雨验，迁钦天监卿，日近御前。于是都下趋之者众，渐致富矣。
　　
　　忽大内九玺失其一，追求甚急，拟召荆推问。内监之盗用者惶惧，夤夜赍金帛叩门哀之。荆乃命以玺藏尚宝处壁间，以尘土掩之，我自有说。帝果召问，荆曰：“玺非人盗，乃某月日用时，为小竖误遗于尘土之中。现在本处东壁下。”帝使人求之，果获。赏赐无算，遂有荆仙之名。奉之者益狂，为御史海忠介之徒劾奏，略曰“荆茅者，本无学术。肆其狂妄，妖言惑众，罪不容诛”云云。帝曰：“方士中惟此人近儒道，专以诚明立说。卿非读书人耶，何不容儒士？”御史曰：“其诚明之说，正藉以行其诈也。乞皇上藏物于匣，当臣面召问之。果能指明确，方敢以至诚许之。否则请置奸邪于法，毋任蛊惑圣聪。”帝如言召荆于便殿，案陈宝椟，使推测之。荆惶悚伏地，叹曰：“荆茅今日死矣。”御座远，闻未亲切，曰：“是何言也？”适盗玺之监在侧，跪奏曰：“据所言椟中似是金猫。”帝笑谓御史曰：“卿意其诚明为诈，今竟何如？”开椟示之，果一金铸卧猫镇纸。御史无词可执，顿首谢罪而退。荆归，其妻曰：“子以一寒士位四品而富巨万，异数可屡邀耶？若不知足，祸必不远。”荆大悟，引疾致仕而去。
　　
　　芗厈曰：果有是耶，何其巧也？其为客之不得意而造言欤？谓实学不如虚巧易于见功，发寒士之忿懑，益增才士之欷歔，悲夫。
　　
　　第七卷
　　
　　义猫
　　
　　武林金氏，望族也，代有闻人。有某翁者，救死恤生，利人爱物，至诚恻怛，人皆仰之。然厄于命，年逾强仕，家中落。夏日纳凉院中，见饥猫倾侧将毙，翁睹之惨然，自起饲之。从此猫不他往，日恋恋依翁侧。翁每饭必食以腥，即外出，必嘱家人尽心爱养。由是猫渐肥健，能捕鼠而粮无耗失。是年秋涝，粒米无收。翁家乏食，借贷无门，典质已尽，搔首踟躇，牛衣对泣而已。猫更无从得食，嗷嗷于侧，小女子责之曰：“人尚无食，汝欲食耶？主人穷困至此，心烦意乱，汝不念平日养育恩勤，何以报德，而反嗷嗷取憎耶。”猫呦然似诺，一跃登屋去。人皆异之，翁亦破涕为笑。未几，猫衔一物掷翁怀中。视之，妇女旧抹额也。上缀东珠廿余，光明圆正，大如芡实，值千金。翁惊讶失色，一喜一惧，曰：“猫虽通灵，奈窃取之物，不但污我品行，且恐失物之家冤及婢仆，性命攸关，奈何？”其妻女曰：“翁言虽是，但井上之李，岂无主者。廉士尚且取之，所谓饥不择食也。况此物自至，必天神怜翁，假物以济，岂尽狸奴力耶？无已，姑先质贷度岁，暗访物主，明告其故，而归以质券，似亦无伤。”翁不得已，姑从之。次年遍访，无失物家。或曰：“此巨家殉葬物，年久家贫，墓崩棺坏，则猫取之矣。”或曰：“有心计妇嫁浮荡子，藏此物于复壁承尘中，为子女谋。未及交代，猝病而亡。猫故取之无碍。”皆似也，要之以神天赏善之说为正。翁闻人所议近理，乃赎而货之。缘此起家，子孙发科甲，世承祖训，爱蓄猫，食必以腥。有仕至宪司者，署中猫且数十头，出入随从，专有饲猫之人，至今不衰。
　　
　　芗厈闻而叹曰：人生世上，财可忽乎哉。不但饮食起居以之自奉，即庭帏行孝，棣萼联情，莫不藉此，甚至爵可得而鬻焉，刑可得而赎焉。以之救济，仁名顿起；以之施与，传为美谈。信乎？金圣叹曰：“名以银成，无别术也。”彼猫乌知之，亦以此取义，且永锡尔类，岂不异哉。
　　
　　李老
　　
　　恒山李老，农家者流。有地数顷，称小康。中年生一子，名曰壹。稍长附学读书，督课极严。壹时年十二，游戏误学，畏父师训责，窃资逃去。李老夫妇情急，悬金以购，搜索无所不至，迄无影响。其母哀痛迫切，几至轻生。李老犹以年齿正强，可望生育慰之。＿然妇已思子成疾，屡劝置妾延嗣，李老不忍。光阴迅速，瞬逾十年。年将古稀，仍无所出。宗族之贫者咸思争继，哓哓不休，益厌苦之。自度精力尚强，且值旱涝不匀之岁，闻韩魏间售子女者，直甚廉。李老携百金往投人牙，以清钱五十贯择得端庄少女，大称心怀。
　　
　　女叩翁姓名籍贯，实告之。讶曰：“妾乃与翁同姓同乡，异哉！”老曰：“同姓或有之，乡则路隔五百里，难言同也。”女曰：“幼闻吾父言之凿凿，云系李姓名壹，恒山人。因逃学出，为人义子。亲父母在乎否乎，念诵涕泣。妾与母时慰劝之。”李老亦讶曰：“据汝言，确是吾子矣。汝当为吾孙女，幸言之早，速赴尔家验之。虽相隔十余年，声音笑貌应不改也。”遂偕女至村，呼其父出，果李老子也。哭述所由，云逃出后惘惘南奔，资用告绝，乞食此村，有老父同姓，畜为义子，为我娶妻，连生四子二女。义父母相继殁，逢此俭岁，故卖女度日耳。李老大悦，命子贷其家具，携其子孙男女八人归。其妻孤苦伶仃抱病，而闻夫妇忽然子孙满堂，不觉跃然而起。
　　
　　陈伯
　　
　　陈氏，海昌世家，多藏书。伯以词林壮年告休，足不出户，手不释卷，亦无著作，惟终身读书而已。其仲以进士司铎府学，髦而致仕归。见兄日孜孜，进而规之曰：“兄既不求闻达，守此残篇已属无益，况年逾八旬，当养精神以时休息，何必如后生小子之勤奋乎？”伯笑曰：“予非博髦而好学之名，予耻不识字也。”仲曰：“何至于是？”伯曰：“弟识几字？”仲对曰：“多或不能，数千字可识。”伯曰：“试问汝识天字否？”仲曰：“三岁幼子尚识之，兄何渺弟如是？”伯曰：“非敢轻汝，字实难识，凡字有五声，有八法，有实读，有虚读。如实读始于何书，自十三经，一十七史，以及数千种说部子集内共有若干。虚读亦然，再将五声辩之，何方读阳平，何方读阴平，何方读上去入声。又以八法书之，不但真草隶篆，即变体亦无所不知，方可曰我识此字。即以天字论，实读则为上天，虚读则一日曰一天。见于经史子集者共有若干。又国号如葛天、刑天，人姓如汉令天高之类。星名天根、天枢、天棓之类。山名天台、天方、天山之类。禽名天知，兽名天马之类。草木名景天、烛天、天门冬之类。皆当实读，缘实有其人、其地、其物故也。至漏天、木天、谈天之类，则应附虚读。华人读天字，音虽皆在阴阳二平之内，何以五方不同，至西夷变声，则上去入皆有，一字翻作两三音，如祁连普剌统格落之类，在于何国？若书法，作口口口口口口（天之异体字，1形类“蒢”2“上口下大”3“上一下光”4“上兀下兀”5形类“蔸”6“上王下人”），见于何典，何人所造，弟知之乎？此不过言其大略。若数典而备陈之，终日不能毕一字。”仲曰：“如此方为识字？人寿几何，即逾百龄亦不及也。”伯曰：“不如是，冒称识字是无耻矣。汝知识字之义乎？如相识者，必知其父祖是何名号，母妻何氏，兄弟几人，子孙何名何字，作何事业，一一能详述之，方不愧为相识。若仅能辨其本身姓名声容笑貌，不过泛交耳，识云乎哉！识字不外此理也。”仲曰：“弟实不能，兄好为之。”顿首服膺而退。
　　
　　芗厈曰：此考据家也。以渊博为事，然学问之道无穷。有道学家，自太极两仪推而至周程张朱之理，无所不达；有名法家，自黄老翻变放而至申韩萧曹之律，无所不通；有术数家，河图洛书，天文星度，奇门禽遁，无不演贯者；有兵法家，韬略阴府，五花八门，攻守技艺，无不精练者，此皆有鬼神莫测之机。为王者师，有益于天下后世者也。通才不一，惟圣人能兼之。至于文章诗歌，润色太平，足以黼黻皇猷，固代有名家。着夫医卜星相，小道可观，然无大造于国家，卑卑不足法矣。
　　
　　蒋三官
　　
　　壬戌之秋，予应试武林。寓室之前，隔河有染坊，每晨数十人在河干练色。杵声与俚歌相答，讻讻惊睡，作而询，主人对曰：“是蒋氏，三十年前不过落寞小肆。蒋翁人甚忠厚，生三子一女。女已嫁，长次子继父业，三官尚幼，随父兄学习。未几，二子俱完姻，食指日繁。本既不多，息亦无几，出入不敷，蒋翁以郁卒。三官无人管束，终日游荡。兄训之不悛，亦置度外矣。姊怜之，其夫业贸丝，行中客俱嘉湖粤闽富商，须人晋接，姊于是呼三官去日，‘汝游手好闲，何能自食？今我肆中客多，我为汝姊夫言之，可充陪宾，不过饮食谈笑，无他难也。且可得数两劳金。’三官善谈论，意甚惬。其姊夫试使见客，訚訚如也，词多诌媚，人皆悦之。游山观剧，罔不与共者。
　　
　　“有高客非三官不欢，竟成莫逆交。无事时，客聚博，高拉三官入局，以无钱辞。高代出资同博。三官连胜，得采二百余金。高为收藏，其姊劝之日，‘闻汝博有起色，但无本之事，依人为活，一朝失手，何以对人。藉此经营本业，或有起家之日。即为恒产，岂不妙哉。’三官唯唯，与高客言，欣然与银如数。三官赴泖河，投行家置靛。时有靛客因父暴疾，急欲脱货归去，贬价甚廉，尚无人过而问也。三官至，主人喜引视。靛盈一屋，色甚鲜华，但不肯零星折兑。一价值千金，三官仅携银二百，自叹无成。以再商含糊复之。客父病益深，迫不及待，愿减价作八百金，主人怂恿之。三官以实告，客无奈，愿先得二百金作归计，余银立券事后取偿。主人作中，互相交易，各执契券。客先行，嘱三官归取银，乃向其姊告贷。姊夫日。‘安得如许银，不必存此妄想。姑舍是仍旧贯可也。况高客望汝甚切，速往晤之。’高相见大悦，约游西子湖，过酒肆哄饮。三官怀抱不开，静坐极闷郁。高日，‘吾与三兄半月别耳。昔之豪兴安在，何竞疏阔若是？’三官直陈心事。高笑日。‘六百金小事，何必为难，归即贷汝。’于是鼓兴畅谈，各得其乐。高偕三官回，立予银。其姊夫阻之，高日，‘与不与在我，还不还听渠，与尔无干。毋预他人事也。’其姊夫愧谢而退。
　　
　　“时大早，河湖并涸，靛价日增。客侍父病痊而来，三官运银同日至，交清前欠，不能改议。逾三月，靛绝，价顿长十倍。主人复怂恿先售一成，得千金归。还高客本与子金，不受，酬以土宜。乃与两兄谋，倩夫策骑往驮，运而至武林城内，靛绝价徒增，而货不来，各染肆购者纷纷。三官货其半，得数千金。置别色，留其半自用。凡来染者，减价加色，四方争趋之。不十年，财至巨万。三官娶妻生子，为两侄纳粟得官，貤封五品。舆马出入，居然大家矣。”
　　
　　予过其肆，金碧辉煌。染夫百余，皆五彩。其手缘一色，有数夫专管，无混杂者。故色倍鲜明，与他肆不同云。
　　
　　飞车
　　
　　机巧之法，盛于西夷。缘彼处以能创新法取士，欲官者争造法器。穷工极巧，超出逾奇，不第供耳目玩，且有切于实用者。如火轮船，以薪煮水，以管束烟，断其机轮，递相催转而行，奇矣。然以小物喻之，不过如我国孩童所作走马灯法耳。悟其理，为之不难。惟飞车御风而行，能渡弱水三千。闻诸古而未见，于今乃竟有目睹者。魏地山明府语予曰：丙午谒选在都，九月上旬偶出厚载门，鼓楼前见通衢无数人咸翘首跂足仰望，哄诧异事。予因随众所指处瞩目，见半天一物，如舟无楫，如车无轮，长约三四丈，宽丈余，蓬蓬然四围如有旗帜。距地数十丈，看不甚明，由东北来，盘旋若鸢翔。忽坠下洋银十余，人争拾之。未几，往西南迅逝，小如一叶，又如一星，转瞬不见。说者曰此飞车也，泰西人所制，车中人以千里镜窥觇下方，城郭人民历历在目矣。
　　
　　或曰：“他国有如是奇器，恐其以数千辆，载精卒数千人，飞入都邑，将不能御，亦不及防，城郭守具皆无用矣，岂不殆哉。”芗厈曰：否，否，此物藉风而起，顺风而行，如我国之纸鸢。有大至丈余者，非大风不能起，风微即落。夫纸竹至轻之物，尚不能收藏自如，况重笨如车耶？起即非易，收亦甚难，风力辅偏，即不能如意起落。况我军亦有轰天炮等火器，足以仰攻耶。君毋作杞人忧也。
　　
　　丁养虚
　　
　　吾师丁养虚先生，奇伟人也。学围棋于施湘霞，传瑶琴于郭去非，皆国手也。先生入其堂奥，且精于奇门禽遁之学，能以拳石筑小山，为桥梁亭榭，栽径寸松柏，郁郁茸茸，有天然之致。山颠悬瀑布一道，穿桥曲折泻落。承以磁盆，水流循环，昼夜不绝。有欲窃其机巧者，拔起观之不得，仍置盆内，水止不流。经先生拨弄，依然洋溢。殆按八门生死法耳。好事者愿重价购之，不肯售，问其故，曰：“入他手不过旬日，水法不灵矣。人必以我为欺，我不愿贻人口实也。”
　　
　　一日谓家人曰：“盗将入我室，宜慎防之。”至晚，以椅凳十余，纵横排列院中，遥望之似有烟雾弥漫。先生嘱闭门，许在窗隙默窥。夜深人静，见一壮者持械越墙下，潜入凳内，钻爬逾跃，费尽伎俩，现诸身段，家人不禁大笑。盗似侧耳欲遁，至天明不能出。先生去其一椅，突从缺处逃，为众擒缚，先生曰：“休矣，彼一夜辛勤，未得一物，而供我玩戏，勿复苦之。”乃释缚，先生呼食啖之。问其故，曰：“吾侪三人，小人技最精。故先入，见宅门内房屋壮丽，跃入四面皆墙，或穴之，或逾之，愈进墙愈多，但闻人声，难觅出路。正惶恐间，忽见门开，冲突被擒。小人知罪矣。”问彼二人何不入，对曰：“闻宅内嗤嗤不绝，知有备，先遁矣。”先生笑曰：“归语尔曹，勿再至。我家恐墙多，一夜爬不尽也。”盗不解其故，唯唯谢去。
　　
　　时二子皆冠，尚未婚娶，计非千金不能毕事。无已，乃藉新春设酒肆，用法择吉。凡奇门家验正时到，必天地人三才皆应，斯无谬误。先生择某月日寅时，应天微雪，地色白，先有一人青衣红带，持壶沽饮，后有文武二星官过门，即刻开张大吉。至日五鼓，起呼家人备祀神物。先生率二子悬灯开炉，果微风飘雪，有皂隶着色服，持锡壶叩关入曰：“冷甚，幸汝店早开，藉得御寒甚善。”先生询其夜深应差故，役曰：“都督阅边，舟抵马头，从本官往迎耳。”问知总制系文殿撰出身，所随中军参将系武状元，始悟即二星官也。役去未几，仪卫八驺，呼拥而过。先生即陈祭礼，鸣爆竹开市。从此沽饮者虽倍于前，千金究难骤致也。因自开烧锅，价廉而酒美，贩客厚获赢余，远近争趋之。每晨停于门者，肩挑百十。
　　
　　期月得利千余金，势不能止。风闻入邑宰耳。当是时，烧锅之禁甚严。将搜索酿具而罪之。幸旗人为吏，得信急为之备。其蒸甑，所制铜壶式甚高大，重百余觔，或谋埋之，或谋毁之。先生曰：“否，否，势不及，必致败露。”率家人共举其壶，置厅事众目共睹之地。妻孥方疑讶间，宰已入，携先生进内宅，叱役穷搜，甚至掘地发墙，毫无踪影，宰出坐厅事，侍从吏役百余。壶明明在案间，无一睹者。宰去，集家人从容捶碎，熔化灭迹。或问：“何以官不能见？”先生曰：“搜远不搜近，偶然耳。”予知先生不肯泄机，必用六戊藏形法也。遂为子毕姻，改酒坊为钱局，俾二子掌之。先生以琴棋自娱，不与俗事矣。
　　
　　其妻父朱氏，为邑名医，子四人，或继业，或设肆，因此起家。无赖之徒觊其有，肆欺讹诈。四子苦累，教子读书应试，凡入庠者，可支门户，盼望綦切。时朱翁考终将葬，舅以葬期谋于先生曰：“姊夫明晰阴阳，能为人福，如使吾子侄一人入泮，举家感甚。”先生敬诺，择冬月某日未时，应天微雨，二狗衔花戏墓侧，一男子戴铁帽，一孝妇索取石炭，此正时也。举棺封壤，孙必游庠。诸舅皆哗曰：“冬月惟有梅花，品甚贵重，狗乌能得？铁帽惟军中有之，太平之世谁敢戴此？恐未必如所算。”先生正容曰：“我亦不能预知，不过依书为断。我尽心为岳翁推选，恐未至大谬。”至日果小雨，舅已奇其言，舆榇入茔，停待正时安穴。见两小犬争芦花一枝来墓间，有农夫买得铁锅戴于首，以代雨具，孝妇亦至。诸舅大悦，推棺闭冢。次年一孙入泮。
　　
　　芗厈曰：先生以琴棋名噪一对，当道富室重聘争迎不应，高士也。其术数之学，老益韬晦。有求之者，曰：“我亦由夫人耳，从宪书指与一黄道日而已。”予从学琴，见案头奇门，谨请教。先生卜曰：“孺子尚可。”随指示奇壬布局法，不以术告也。叩之，曰：“此在自己研究，久能悟得，非师可授也。况以此眩人，恐有杀身之祸。何苦乃尔。”予不敢渎。今先生逝矣，惜秘学失传，谅下愚无德以承受之耳。
　　
　　阮封翁
　　
　　翁江南仪征人，性恻隐好义。壮为鹾伙，岁入百余金，往往賙恤亲友，一挥数十金，贫不能赡妻子，泊如也。一日，至广陵转运鹾务，市不戒于火，被焚千余家。赤贫者无力赁屋，男妇老幼皆露处。忽澍雨滂沱，立泥淖中，相向而泣。翁触目伤心，计极贫人不过百十，费无多，思有以授之。亟趋至商家，谋所以安置之法。商人以翁人微言轻，志大妄举，相与讪笑之，无肯为筹画者。翁忿且愧曰：“诸君既不顾乡谊，我虽非郡人，亦当独任。”咸笑曰：“汝大才有力，愿好为之，勿累我等。此功德无量也。”翁去，向居停作秦庭之哭，求预候薪俸数十金，呼匠为席棚百十间，俾贫民避风雨，欢呼感激，祈天为善士降祥。是年，翁应得劳金俱预支费讫，徒手归，几不能卒岁。幸其子为诸生，肄业书院，聪明才智为当道所器重，均有赠遗，藉以苦度。未几，乡会俱捷，入词林，大试皆前列，简在帝心，典试学差，旋俾以封疆重任，巡抚浙江。翁受二品封而殁。服阕后，节制两粤，入赞黄扉。晋翁太傅。天道福善，有以也夫。
　　
　　或曰：“吾子持福善祸淫之说，每遇封翁，无不啧啧称叹，似矣。然如颜子渊，德行首列四科，宜其身膺显爵，子孙昌盛。何以生前屡空且夭殁，又无贤裔。是天道不可问久矣。”芗厈曰：“否，否，圣贤虽不可以常理论，然颜子独善其身，不屑兼善天下故也。尝读《韩诗外传》，孔子谓回曰：家贫居卑，胡不仕乎？对曰：回有郭外之田五十亩，足以给饘粥。郭内之田四十亩，足以为丝麻。鼓琴足以自娱，学于夫子者足以自乐。回不愿仕也。由此观之，品则高矣，而无益于苍生。天故报以配享圣殿，俎豆千秋，又世袭博士以奉之，正所以酬其德也。吾屡验天道，总以泽及于人者速得美报。所述诸封翁，德未必如颜子，而膏泽下于民，更觉难能而可贵也。
　　
　　赵甲
　　
　　晋人李某，在京师佐典商，岁入俸饯三百缗。有同乡赵甲者与相识，无事业，谋欲设杂贷肆而无资。商于李，慨然以百贯付之，曰：“姑以此试，得意后与吾合业可也。”一言为约，并无文券，亦无人知。未几李以疾卒，典主呼其子来，扶榇而反。适赵甲置货他出，归后知李已卒，为位哭奠。由此兴旺，不十年业隆数万。李子家中落，衣食不充，亲党咸劝出外营谋，卜之大吉。适有入都者，相伴而去。至旧典主处，与父执求引荐，有人知赵与李父故交，今赵业大兴，往求之，谅可录用，浼友往说。赵闻李子来，欣然款接曰：“我因尔父得有今日，我觅子久矣，奈无音耗，今自来投，若有神使。”纳为主帐而不议劳金。李子安于初学，亦不计较，尽心极力随同营运。赵见其辛勤刻苦，出入无私，顾而乐之曰：“子已逾冠，能自成家，应议婚娶为嗣续计。”李子曰：“侄依伯父为生，尚无进益，何敢娶妇自取累乎？”赵曰：“姑缓亦是，但尔既为主帐，应将我所有总计之，现存若干。”李子唯唯，数日查毕，现资并货物合计六万余。赵曰：“我与子剖之。子应得其半。”李子骇曰：“伯父何出戏言？侄在此数年，伯父周给衣食，感无既矣。矧在小郎之列，本不应得劳金，纵伯父怜而恤之，不过年例数十贯钱而已。何若是之多耶？伯父子孙振振，非无人承受者，侄何敢越分？敬辞。”赵笑曰：“子毋却也。我自有法。”乃设盛筵，邀其荐主及乡里长者咸集。李子亦在坐，三杯后赵谓众曰：“某昔落魄京师，人皆白眼。李故友与我，非素交亦无瓜葛，一言之下，慨然助以百千，不立契券，是诚信我也。我由此起家，而李兄已逝。当时有与吾合业之说，既有此语，获利理应均分。我初晤李侄时，本欲表白，恐少不更事，入手挥霍去也。今见其勤俭能自经营，我何敢负李兄于地下乎？”乃出孝子所开单目曰：“请诸公作主匀分。”众顾李子曰：“赵伯世所难得，君有福哉。一窭人顿成富室，吾等借酒以贺。”李子曰：“诸公且止，听我一言。赵伯所云并无凭证，是欲为义士耳。侄虽年幼，亦不敢取非义财。即亡父果存百千钱，以远年债一本一利，取二百贯足矣。多即非义，何敢自污？”赵笑而入，命群仆以三万数百金出曰：“今日交清，卸我重肩，惟子所欲。”李子取其百金而出，追之，遁矣。赵乃邀众作证，呈报城坊，求访恩主。有司异其事，行文山右，唤李子至，质明判给。李子曰：“吾侪小人，实无功德，不劳而得多金，暴富不祥，故不敢纳也。”官曰：“无已，今某庙久圯，汝其葺之，非功德乎？”二人叩谢去，争出布施，庙貌焕然一新。官易庙号曰“双义”，而颁赵甲以额，曰“重义轻财：“
　　
　　芗厈曰：晚近之世，至亲分家不均，甚至争讼。从未闻让财而逃，官访恩主者。不意市井小民，竟超乎世家之上。忆成案，载雍正六年。豫民崔世有拾秦太遗银一百七十两，访归原主，毫不受谢。制军田文镜入奏，奉旨予七品顶戴，赏银百两，以旌其善。赵甲之事在后，当事者宜援此例官之，以昭盛世之隆，而示天下法，惜乎未及此也。
　　
　　崇伯鲧
　　
　　昔张太史江在馆修撰，夜梦冕旒王者曰：“朕崇伯鲧也，为有夏禹王之父。朕天性悻直，出言好争，不避君前，虽唐帝谓朕嚣讼，犹为四岳所举。治水无功则有之，虞帝改封朕于羽山，抚有东夷。朕由是励精图治，使贪狠夷风亦皆丕变。汉太史司马迁著于《本纪》，宋学士苏轼又表之于《志林》，皆彰彰可考者。何至如野乘所载，以朕盗帝息壤殛死羽渊，神化黄熊之说，荒诞不经，被朕以三千余年之诬妄。今剖析于子，若果穷凶极恶，误国殃民，唐尧圣主也，肯涵容乎？四岳贤相也，肯举荐乎？稷契、皋陶、伯益，非具臣也，肯包荒而与为同列乎？即虞帝登庸时，不过以绩用勿戚，知朕非治水才，降为子爵，迁谪东方。迂儒不解息壤之义，姑妄言之。抑知壤者，堤也，息者，安也。当其时，洪水横流，帝都筑长堤以阻遏，名曰息壤，犹今所谓太平堤耳。及朕奉命治水，见壤内积雨成河，高于壤外，势极厄迫，不及陈奏，开去息壤以达之于壶口，俾帝都奠安。此亦一定不移之势，故朕子继朕之绩，既载壶口。朕惟不先陈明，加之曰盗，犹可言也。乃妄谓息壤有国重宝，帝以镇冀州者，朕盗至豫州，虞舜以是入罪，诛于羽渊，化为三足鳖。此等怪诞之词，欺后世而诬朕躬。其甘心乎？息骧果为国宝，朕冒不韪之名以救百姓，二帝将褒奖之不暇，而罪之乎？因盲左以虞帝分封四族于四裔，诬之曰投。又配以四兽，恶名遂至，贻为口实。果如盲左所诋凶德，天道昭明，肯予以圣子神孙乎？子为盛世史官，其为朕正之。”太史唯唯曰：“臣力不足以纂易古史，为流布人间可也。”崇伯喜，以袖拂之而觉。
　　
　　芗厈曰：祟伯鲧不过若后世恃才傲物人耳。信如左氏所云，世济其凶，增其恶名，以至于尧舜不能去。唐尧之治，贤奸混杂，尚成其为圣世乎？况鲧为轩辕元孙，伊者族叔，如何加以世凶之名。盖左氏浮夸，不过为季文子表功，图行文绚烂起见，不足为据。至稗官野史，肆其诋诬，甚有幽尧逼让，敢加虞帝以篡弑名，其谬妄为何如！崇伯事又乌足辩，惟息壤之说，剖析分明，足解千古疑惑，洵确凿可据也。
　　
　　象棋子
　　
　　吾乡陈体斋中丞，讳用敷。抚皖时，有吏年仅三十四五岁，老成练达，谨慎小心，为中丞所倚重。然甚贫，恒周济之，而蓝缕如故。中丞诲之曰：“凡人立身，以品行为第一。汝虽下吏，亦有进阶，窘困若是，谅有不端所致。”吏跪诉曰：“大人平日不以吏为愚拙，公事任之且屡沐恩波，垂青逾格。吏有人心，何敢荡检越闲，作非分事？惟有勤慎自守，此在天鉴之中。其所以贫困至此，实为子累。”中丞曰：“汝有几子，各为何业？”吏曰：“自十六岁娶妻，夫妇几年，年必双产，皆男。至三十三岁，已有三十二子矣。俱成立无夭者。人目为象棋子。虽布衣蔬食，岁需数百金。吏守法循分，岁入不过百余金，故窘若此。”中丞诧异久之，曰：“此熙朝人瑞也，悉以而子见我。”吏唯而出，未几抱者，携者，随者，鱼贯入拜堂下者，皆貌似其父。中丞顾而怜之，人赐帛一匹，银一定，领谢而去。中丞谓人曰：“小为赐与，费已百余金，无怪乃父之窘若是也。”
　　
　　或曰：“子以多为贵，中必有佳者。此吏窘于前，必裕于后。”芗厈曰：“否，否，好子不在多，多则贤愚不等。古今来多子者莫如周文主，虽有武，周之圣，而管、蔡播乱于骨肉之间。故尧曰：多男多累，子仅九人，尚有傲慢朋淫之丹朱，况多至百男，虽圣人亦训诲不及。凡庶之家，教育奚能周？至若有一败辕之犊，必牵率老夫至于绝地。多子之为害，岂浅鲜哉？”
　　
　　斗鹑
　　
　　禽之善斗者，有鸡，有画眉，有鹌鹑。斗鸡，古法也。而今亡矣。南人好斗画眉，北人好斗鹌鹑，惟山右为甚。富室贵胄，遇有俊物，不惜重价购之。是以捕鹑为业者众，而招客开圈以分其采者，所在多有。示日开圈，鹑客麋集，挟资千万。佥凭主人配鹑之优绌与采之多寡议定。二客以鹑入圈合斗，飞跃而出即以败论，胜者获采，主抽加一。规矩整肃，严同军令，无弗凛遵者。畜鹑之法，择俊者喂以黍，贮以囊，于午夜手握之。时其饮食而简节之，不使肥。俾鹑得人之精气，则骨力尤劲。
　　
　　有富室某翁，幼好鹑，老而弥笃。偶得一鹑，貌亦如恒，惟神清骨俊，有矫矫不群之概。翁视为至宝，以重聘延善鹑客专抚此鹑。客亦不惜辛勤，昼夜把持。半载，鹑益健，翁喜曰：“可以一战矣。”凡鹑当之，无不靡者。适有百里外圈主招翁，翁将应命，因有事阻，使客囊鹑与金先往。主人不知其为翁使也，知其多金，意谓好斗之客，延接甚优，次日开圈，主谓客曰：“今有某公子以大采战者，客有意乎？”客思此鹑一时无敌，盍私与斗，倘得采亦善策，允之。至圈，所见公子，翩翩美少，华彩功人。出鹑洁白如鹤，赤其嘴足，英英独立。知与不知，莫不叫绝，客自视其鹑，不如远甚。逡巡欲退，主前阻之曰：“客已许之，不能中止，犯规有罚。”客不得已，请以百金试。乃纵鹑入圈，白鹑即奔啄之。客鹑绕圈避，一跃而出，幸勿伤也。公子哗曰：“客鹑败矣。”攫其百金。客思丧金无以对翁，不觉泪下，主曰：“客金多矣。以豪华士吝此微资，何必来我家耶？”客以实对。公子曰：“既如是，尔姑讳之。俟翁来，请以千金赛，尔怂恿以成其事。当归尔金。”客喜诺，主亦从之。
　　
　　翌日翁来，与公子晤。各道向慕之诚，主人特为开圈，翁先出其鹑。公子赞叹，为赏其俊健，曰：“非我玉鹑莫与对。然非赌千金不可。”客旁哂曰：“哈公子何视千金意重耶？吾鹑即万金何畏？”翁欣然允诺，各以千金交主人。公子始以白鹑入圈。翁视之有惧色，然已无可奈何，姑听之，白鹑见翁鹑，怒逐之，翁鹑复绕圈而奔。公子洋洋自得，视千金为囊中物矣，曰：“闻翁鹑无与对者，今何怯耶？”翁被讪甚赧，曰：“鹑乎，汝好为之。”翁鹑忽翻身仰卧，白鹑突啄其胸，翁鹑以两足指抉白鹑二目，腾跃而起，连啄其脑，脑裂血飞，白鹑竟毙。公子咋舌曰：“何前怯而后猛耶？”翁曰：“高明柔克，公子之鹑失之骄耳。”主人乃以二千金归翁，大设筵宴以贺胜。
　　
　　芗厈曰：胜者所用，即败者之兵。可知人各有命，不能强也。彼阴谋诡计者，不值一笑矣。
　　
　　禄命
　　
　　唐太宗命太常博士吕才刊定阴阳杂书，其叙禄命曰：“长平坑卒，未闻共犯三刑；南阳贵人，何必惧当六合？今有同年同禄而贵贱殊，共命共胎而夭寿异，此皆禄命不验之证也。”
　　
　　近有赵姓推测子平，精极一时。自推其命应得四品，因思索未读书，难求科甲，纳贤尚可求名，奈家无储畜。仗其术云游四方，欲争名于朝，遂至京师，无如依命直谈，鲜所许可，致绝顾问。见人皆以谄誉获利，不胜忿懑。出都回至扬州，其道盛行。乃赁夏屋，延衣冠中人作支宾。自居楼上，悬铃缒筐以取。来求者先以一金登号，支宾始置八字于筐，鸣铃而上。非大富贵人，罕谋其面，名噪一时。本郡太守遗仆就问，赵见八字咸与己同，不胜诧异，飞一条以询曰：“生于南方，忝在同行。生于北方，四品黄堂。”来人曰：“是旗籍也。”推之皆验，人验而己不验，何也？
　　
　　又有浙抚亦旗人也。其夫人舟至镇江，午夜欲产。闻停泊处人声嘈杂，有市腐者，妇亦将产。干仆以重金夺其收生姥至。则夫人生儿，肆中亦生儿。同时闻啼声，夫人疑此儿之庸也。后抚故，公子以荫得官，洊升浙抚。太夫人道出停泊处，访同产之儿，亦已成人，仍业腐也。是二人者，或母有南北，时有正初，地有水陆之分。至《消夏录》载纪晓岚学士之侄，与奴子刘云鹏同生。其侄十六岁而夭，奴子健在。产时只隔一窗，两儿并落蓐，非惟地同时同，乃至分秒亦同。一尊一卑，一夭一寿，又何说也？可见吕太常之驳论，千古不移矣。
　　
　　芗厈曰：天下广大，每日万生万死，帝皇夭寿之日，岂无同者？昔明太祖密谕各布政，确搜与同八字之人。乃进三人，一僧，一丐，一市侩。帝以问刘青田，亦无以对。故曰，命之理微，圣人罕言之。
　　
　　第八卷
　　
　　疑难杂案五则
　　
　　燕赵间有乡农，中年续娶。妇年十五，性好淫。其夫酒徒也，日在醉乡，不能满其愿。妇逾年举一子。其夫外出佣工，时往时还。更历十六年，子已长成，贫无二室，母子同卧起。其母不顾名义，强与子奸而交恶其夫。醉而毙之，分其尸埋炕内。虽无人知，皆心惊不自安。值秋涝，母子随流民出关，至沈阳为人佣，阅三四年，以勤俭积东钱百十贯。适市有杂货肆，主西人，欲贱售还乡。子得之，仍携其母同居，竟称夫妇，连举二子。又阅五六年，业日隆盛，俾奸生子附学读书。其年又值内歉外丰，妇之胞兄亦逃出口，适至此求宿，有老人指令投乡亲，引至肆，母子相见愕然。其兄以遇妹与甥，喜出意外。问妹夫何在？则支离其词。未几，见二子自塾归，母其妹而父其甥，虽不解其故，亦虑不及此也。妇不能不留兄宿，惧泄机关，明日赠千钱遣之曰：“此地官不准留外人，毋累我也。”其兄不肯行，则挥逐之。复遇前老人曰：“既遇至亲，何不多留几日？”其兄以妹母子无情告。老人曰：“是夫妇也，街坊咸知。生子时，我妻为之收产，何得谓母子？”其兄惊悟报官，拘讯得实，曰：“光天化日之下，岂可容此恶兽？然无律可援，亦不敢上污圣聪。”缚母子四人于狱，绝其食毙之。焚尸于野，投骨于河，以家业断给其兄作奖赏完结。或曰：“若使上谳，母子佥拟凌迟，罪所应得。其二子杀之乎？放之乎？穷于拟议矣。”予曰：“应请比照叛逆案内犯该凌迟者，其子孙解交内务府，阉割发塞外，给官兵为奴。既不戕无知之命，又不留悖逆之裔。老法家以为然否？”
　　
　　有小家子年十二，父母以疫相继亡。胞伯父母年老无子，嗣为子，甚爱之。老夫妇皆好静，子甚顽劣，另居一室。一日，过午不起，呼之不应，穴窗而窥，悬梁自尽矣。夫妇惊泣，呼邻里掇门入室，室中仅有土炕，无椅桌之类。自炕至所悬之梁，相距九尺余。童子何能跃而上？奇矣。邻人取梯解尸下，系四尺余裤带自缢者，而梁木围三尺，项上仅有尺余，何以先给扣而后入颈？则更奇矣。里胥报官，其伯拦验，未经通报。因案属奇异，官不得不往验尸身。脑后八字不交，确系自缢，并无他故。研鞠其子，生前为伯父母所钟爱，众证确凿。讯其家业，则织布营生，并无恒产，可知非谋财故杀。童子有何哀痛迫切，竟至忿激轻生耶？
　　
　　乐亭县有民妇赵杨氏者，年三十余。其夫在口外贸易，家称小康。无子，以姊女名银姑者为继女，年十三，同居过度。赵氏身患下疳，卧炕不起。呼其母杨王氏来作伴，年六十余矣。又有赵氏之姨甥女张王氏，年二十二岁，来视其姨母疾，亦止宿。一日担水者送水至，唤门不应。至晚仍不启，知有故。纠集邻里宗亲，肩门入视。则三妇一女俱自缢于房内，赵氏以绳系窗棂，拥被而坐缢于炕。杨氏以炕几竖立，仰墙而缢于几足。张氏与银姑以柳木椅移置中间，用一带二人分扣于颈，相背系于椅档上，如天平然，坐地而死。绳带俱不甚紧切，四人皆衣新衣，幼者涂粉画眉，簪花易履如将作客。官验四尸，身俱无伤，则非杀；室无男迹，则非奸；一物不失，则非盗；从容妆饰，则非忿。四人何以同死，证见无人，何从究其故？赵氏之夫宗圣，杨氏之子锷，怀疑京控。提省会审。司谳者以赵杨氏因病难过自缢身死，其母杨王氏痛女，银姑痛母，张王氏亦痛其姨母死于非命，一时同缢。此揣度之词耳，虽刑部不驳，究非实在情由。予意前两案皆祟也。刑律无遇祟之条，不能声说，然兵部则例内，有兵丁遇祟自尽照病故例，一体赏恤之语。则刑律，虽无他例，不可援以为证耶？如他例不准用以断刑名，何以妇女羞忿自尽，准用礼例请旌耶？均为大清定例，司谳何甘心扭捏，而不敢比引耶？
　　
　　有六十九岁老妇，其夫瞽而耄。悦二十余岁之雇工人雄壮，以财物诱与成奸。为子妇所遇，勒毙之以灭口，以目缢报官。验实讯供确凿，而司谳者不信，驳提，致奸夫奸妇皆瘐毙。或曰：“男子八八而阳道衰，女子七七而天癸绝，皆无好色之心，医经可证。上司之驳，宜也。”予曰：“否，否，姑无论世有八十余岁之老翁得子，七十余岁之老妇嫁夫。请征诸古诗，称文王则百斯男，凯风之母七子。试思既有百男，则七八十岁尚应生子。有子七人且能咏歌规劝，谅皆成立。则母年可知，尤不能安于其室。若以常理论，是《诗经》亦不足信也，何必读书。”
　　
　　有七十余岁老翁，爱邻女幼慧，保抱提携，胜于己出。父母知翁诚实，使女拜翁为义父，往来无间。其父母因奔亲戚之丧，女命犯忌不能偕往，呼邻翁代为掌家抚女，翁遂居于内室。对女年十岁，因父母不在，过邻舍听姊姒闲谈。皆青年妇女，聚论阴阳交合之事。其中有幼妇年十三，为养媳，与其夫苟合者。或问其始事何能忍受。妇曰：“夫初与交对，本不能成。夫云以纸作捻穿鼻，得嚏可立入。试之果然。后乐而失防，为姑所遇，得完姻也。”女闻而慕之，归与义父同榻，潜抚其阳具求合。翁辞曰：“汝年幼稚，决不能成事。”女曰：“我得方矣，邻妇教我以得嚏则入，乐不可支也。”翁久鳏，闻言心动，姑令横陈，以纸捻试之，一嚏而入其半。女疼极几毙，翁不敢讫事，慰之曰：“我知不可，汝必欲为此，受伤奈何？但汝父母归，断不可告也。”女唯唯。次日父母归，见女行彳亍，怪而验之，究得实。鸣诸官，依奸幼女者，虽和同强，律拟大辟。或曰：“此老究为人误，与实在光棍立意诱奸者大相径庭。有法挽回乎？”予曰：“强奸幼女已成者，斩。法无可贷。第当初何不辨作以指试探，因喊即止，依强奸十二岁以下幼女未成例，改发烟瘴充军。即年逾七十，不准收赎。庶情法两得其平。当先开导其父母，为此女留名节地步，将来择配，不至为人所弃，谅无不乐从也。”
　　
　　转女为男二则
　　
　　吾乡史苕楣明经，壮年博学，功名未遂，改业钱款，为袁简斋明府所识拔，因入其幕。终任后在八闽为历任方伯所倚重。修脯丰厚，慷慨好施，济贫拔蹇，极一时之雄豪。坐上食客常满。及其老也，望孙念切。子妇怀孕，未卜男女，时有精歧黄之道不屑以医名者，苕楣延诊。其人曰：“脉主得女，然吾翁之善可回天意。请竭吾术，使转为男以报知己。第阳茎须移一肢改造，得男必缺一肢，翁愿之否？”苕楣诧曰：“先生之学素所敬佩，不意竟能化女作男。无已，请移其足指为之，无碍观瞻更妙。”其人曰：“是不能也，上可移下，下不能上。再三筹度，惟两手小指无用，可以挪借。”苕楣欣然诺谢。遂设炉炼药，佩服兼行。及期果产男孩，手仅八指，见客腼腆，宛若闺阔中人，及长，羞涩更甚，有欲验其指者，大啼而藏匿，为同人所噱。昔苕楣与吾师之父王公交相善，方其归也，王谓之曰：“阁下与当世名公友而仅诸生，修资至巨万而仍寒士，依然故我，徒劳无功，窃为君不取也。”苕楣大笑曰：“予之出也，一肩行李，笔砚之外无他物，不数年出入公卿间，推贤让能。有为予引拔置身青云者，有赖予仰事俯育衣食充裕者，各若干人。畴不企史善人之号，亦可以自豪矣。足下欲予坐拥万镒，纳资为郎，方谓吐寒士之气耶？此守钱虏所为，卑卑者何足道？”其胸襟之阔达如是，宜其遇转女为男之奇士，此其中盖有天道也。
　　
　　姑苏有老翁富而无嗣，仅生一女，及笄病笃，医皆束手。翁不措重资，聘名医叶天士诊视，笑曰：“是非病也，肯以若女为我女，且从我游。百日后还阁下以壮健者，非复娇弱之态矣。如迟疑不决，是翁自杀之，死非正命，良可哀也。”翁诧曰：“诚如是，愿以千金送膝下。”天士携归，另洁密室，选婢之美而艳者使伴女宿，嘱曰：“此汝姑也，终身依倚在是，顺姑无违，稍有拂逆，致增其病，惟汝是问。”于是日给药饵，恒往瞷之，见女体渐壮，颜渐舒，与婢情好日密，形影相随。知事已遂，遽入其室，迫喝婢曰：“汝与姑所作何事？我窥觇洞彻，必尽言之，如敢隐讳，将以刑求，毋自苦也。”婢视女而泣。女忸怩曰：“婢之伴我，翁之严命，如违应责，顺何罪耶？”婢因曰：“是主陷奴耳，以郎君伪称义姑，而使奴同衾枕，违既不敢，从又获咎，使奴置身何地？”天士大笑曰：“已顺从姑夫耶，方为汝喜，岂汝责耶？”速女改装，去发而辫之，以药展其弓足，衣冠履舄，居然美男子。延其父至，告曰：“阁下以子为女，伪疾诳我，误使义女伴之，今为所乱，将如之何？”翁愕然，不解所谓。乃使小夫妇出拜翁，顾而大乐，愿以婢为儿妇，与天士结为姻娅，往来无间。
　　
　　芗厈曰：变女为男之法见于《医经》，史以盛德而遇良医，理所应得，无足怪者。惟叶所治之女，其《医经》所载之五不男耶，名曰天、捷、妒、变、半。任冲不盛，宗筋不成，曰天。值男即女，值女即男，曰捷。男根不满，似有似无，曰妒。半月能男，半月能女，曰变。虽有男根，不能交媾，曰半。此五等人状貌血气本具男形，惟任冲二脉不足，似男而不成其为男，为父母者误认作女，年至十六，气足神旺，阳事兴矣，郁不得发，是以病笃。幸遇名医，充以妙药，诱以所欲，自然阳茎突出不复女矣。吾意五不男中除天阉外，皆可以药救也，故见于《医经》。奈世鲜精其技者，叶天士医学名家，固其宜也。而史公所遇之人，其名不亚于叶，名逸不传，惜哉！由是推之，天下之抱绝技而隐没者，不知凡几，岂仅医学为然哉。
　　
　　程翁
　　
　　江西程翁世以营运起家，富至百万。年四十无子，喟然叹曰：“吾闻君子之泽，五世而斩。自吾高祖创业，今其时矣，若不广修德业，理将斩绝。与其遗产业于不知谁何之人，何如散与乡里之为得也。”修桥铺路，施药送棺，凡遇善事勇往争先，善士之名日著。时前明遗逆未净。军饷甚急，又值荐饥，赋无所出。有司不敢请蠲，追呼尤迫，民间卖子鬻妻，不敷完纳。翁虽目击心伤，不过施予邻里乡党，焉能博济，日夜殷忧而已。当是时，县宰仁慈，催科政拙，上司委员守提钱粮十万，予限半月，县官不忍敲扑，惟思自尽。或请与程善人谋，当有以济。官无奈，具盛馔延翁与商，翁慨然曰：“十万金无难，只须遍示居民，免本年正赋，生当如数代纳。”遂发帖谕免，鸠形鹄面者尽释，即以翁银上解。宪司以为能，擢县令为司马。翁大悦，谓得遂所愿矣。后连举三子，俱以科甲官至督抚。翁寿九十余，膺一品封而卒。
　　
　　芗厈曰：圣贤仙佛，俎豆千秋，以及富贵寿考，皆人之所欲也，是不难。自考功业能如周程张朱乎？即入圣庙，能如释迦老君乎？即登天界，能如封翁之居心利济乎？即福寿并臻，苟自问—无所可，徒羡人之显荣，岂非空过一世？孟子曰：人皆可以为尧舜，何不为也？予故广搜诸封翁作善降祥之事，以为劝。
　　
　　马氏
　　
　　吾乡居海滨，有时秋潮汛发，漫过石塘，居民顿遭陷溺。马氏者，家有八旬老病父母，一妻二子，务农为活。是年，秋汛甚大，人皆凛凛。一夜，澎湃之声将近，邻里悲号。马氏夫妇议弃二子，各负父母奔高阜，及归，屋与子俱无存，悲不自胜。此年孪生二子，面目与前无异，触动悲思。二子曰：“儿等又来，且为司命易富骨，何伤也？”闻初生儿发言，莫不骇然，后问之不能答矣。及长，果善经营，致巨富。
　　
　　土神显应
　　
　　昔史苕楣在闽，济拔单寒，人皆仰之。有王姓者，一事无成，郁郁失志，遂投史公。奈王去而史已归，落魄闽垣，寓土神祠内。已无生机，幸乡人集腋，助洋银六圆，藉为用度。王欲归不敷，欲留不得，进退维谷，踌躇神殿间。忽见衣冠来者，以一单呈神前，焚香致祝而祈签语。王初不以为意，后见其频来，迎谓之曰：“再三渎，渎则不告，何吾子之不惮烦也。”其人笑曰：“先生异乡人，不知吾乡风俗，所持者名花单，有三十二数目。开花会者所传，藏一款于匣中，使人以银钱猜。压中则获二十九倍之利，不中连本去矣。夫宝仅四门，尚难猜度，今三十二门，何从意计？是以卜于土神，求得签语，有一字与单内同者压之，每有显应，故恒卜之。”王曰：“局在何处，以若干为本？”其人曰：“局设人迹罕到之区，其本以千万计。自一文钱至百千，不论彩之多寡，按数以酬，从无错误。”王曰：“局既隐藏，能无诳耶？”其人曰：“事属犯禁，不得不密，然设局不止一家，而压者男妇以亿计。稍有诈伪，则不能兴矣。何以数十年如一日？”王曰：“既难到局，焉知开示之得失耶？”其人曰：“市有肩布而货者，手执一竿，悬五色布缕若旗者，即会中送单接彩人也。虽万金可托，按门书条与之。开日即来报信，中则本利全交，不中亦得回报。闺阁中寄压者甚众。”
　　
　　王闻而艳羡，即觅得布客花单，于土神前亦祈一签，有“寿山福海永绵绵”句。核单中竟有“寿山”二字，王以洋银一元，书条交去。不数日，客送洋银三十，另以一单至。王大乐，又卜得字同者以二十圆压之。未几客送六百圆来。王思事属偶然，断难屡中，沉迷其间，反丧厥本。遂留百圆作归计，祷于神曰：“事不过三，弟子欲以五百洋银为本，若再中，愿新庙貌，且施榇百具。”因庙中有施棺会，故计及此。签得“许君一著劝仁人，是后无烦再渎神”语。是日，单集四书内有“仁者人也”句，王竟以五百圆，书条封交。布客一去弥月，王盼望切，见客率十余人，肩洋银万五千来。王重酬之，乃践修庙施棺之愿，拥厚资而归。
　　
　　芗厈曰：能如是乎，人人可以舍业赴闽中花会去矣。何以寓是省者，往往输至一无所有，流为饿殍而后已。可见王君存心本善，土神亦偶示其灵耳。昔人有词云：“跋阘一声鸣，掉头来五万金。忙将三万来行运，三千赠人，三千造坟，四千小小园林景。余万金，名花美酒，到处品佳人。”是因财而造孽矣。何如施衣舍食，到处济贫人乎。
　　
　　拐带
　　
　　凡为父母者，顾复为难，是以《诗》有“昊天罔极”之歌。彼富贵之家，出入相随，尚恃婢仆。中人以下，其父或顾经营，或勤读书，保抱提携惟仗一母。有子数人，往往顾此失彼，是以拐带之害兴也。
　　
　　乾隆初年，有浙江乌程县人富子文，及妻富沈氏，子富大者，合陈大、俞九龄、鲍二、谢世荣、富大金，每年五月五日，共驾冒头小艇，远拐幼孩。赴太湖杀之，以祭邪神。于六月初一日，富子文南向跪拜，书符咒水以洒孩童，着体即迷。曾于乾隆五年，富子文偕陈大、俞九龄、富大金，拐得幼孩赴太湖，杀以祭神，共食其肉。以骨煅炼为丸，可架大刑，可去私胎，可治劳瘵，获利甚厚。十年三月，在江南娄县迷拐九岁幼女卜三姑，陈大缚其足，富大以剪去其趾，火煅铁针插入，使其母富沈氏煮石灰水浸令肿烂，作为废疾。四月初一日，舟至南浔，迷抱幼孩，当即格毙，食肉炼骨。五月十三日，见邻近幼孩蒋二，迷拐入船，亦以火煅铁针插入足踝，以断其筋，旋将盲目之药，令卜三姑，蒋二同饮，即成瞽废，转卖丐船行乞。七年四月，在苏州齐门外迷得无名幼童，至吴江北栅，恶其叫号，杀而食之，并粉其骨。又历年，叠拐男女幼童不计其数，俊者卖之远方，蠢者杀食其肉，灸骨为丸。与其党鲍陆氏伪以行医算命为名，曾卖孩骨丸与濮院之尼，乍浦之妇，以去私孕。经嘉善县陈令以刚破获其案，供证凿凿。听审时，衿民公忿，有杨秀章、姚泰晋、赵凝周，将富大共殴至死。其父富子文在监惊毙。有司虽照采生折割律，挫尸枭示，但元恶富子文父子未经生受寸磔，明正典刑而伸童蒙之怨气，惜哉！其余伙党皆依为从律斩决，即恶妇富、鲍二氏亦同正法。惟据各供，江浙间冒头船只一百七十余号之多，后仅破其徒黄殿侯诱拐年甫入龄之孙大宝出卖，又顾景文活煮徐姓弥月之孩为药，又蒋运生迷拐幼童汪田业，刀截其足以行丐，及孙文韬、丁昌成、汤开元、孙彦生、王胥氏、蔡天章、王俊生辈，男妇十数，俱系驾冒头船之人，或用死孩合药，或随从贷卖，均按律治以应得之罪。奈实繁有徒，冒头船仅破十分之一，流毒尚未已也。有子者可不恐惧保护哉。
　　
　　芗厈曰：曾闻明有异人在闯贼营行医，以人脑骨为膏，立起金疮之危笃者。闯神之，使军中叠千百几案，架台数十丈之高，令射手关弓迫之，驱之使登极颠，环拜而封之曰老神仙。其人受封而下，惊悸死。乱世有之，不意光天化日之下，亦有以人为粮，以骨为丸者，地方聚此妖孽，失察之咎奚辞。然亦由童之父母，疏于防范故耳。
　　
　　爵大元戎
　　
　　大元戎某公者，生而壮健，习为走跳，数仞之墙，—跃而上。其在浙时，尝失业，入富室行窃，为火枪所伤，堕卧寡妇某氏院中。妇奇其貌曰：“若个好男儿，何不入营为伍，而甘心为匪耶？”公感泣曰：“某异乡人，落魄于此，无力回籍，图腰缠耳，岂情愿哉？故有五不偷之约，孤寡一也，老疾二也，事忙三也，中等之家四也，失于防范五也。”妇韪其言，赠百金。公归至黔中，费尽，又因窃被获，发县尉宋君笞责，递回原籍。
　　
　　时齐二寡妇以谋逆败，困守山中。其山三面陡峭壁立，无他径可上，一面稍坦，严设三关，守以千军，有百二之固。官弁无策可施，任受督责而已。有县令刘清者，多心计，思攻齐后寨，使善捕致诸偷考其技，公为最。余三四人亦能登高，必需人接其力。清携以见帅曰：“请疾攻前关，不遗余力，清愿率壮健偷劫其寨后。”帅许之。清乃使公首登，得老树息足，以绳悬四人上踞树间。公三登至颠，引四人，先盗贼衣，改装一色，俾难辨别，共入后寨粮草所纵火，大呼曰：“官兵从后入矣。”贼皆顾后，五人开关，将士俱登，齐二寡妇不能拒，滚崖死。公以军功得官，使以千金报杭妇德。妇因嫁之。
　　
　　后累功至总戎，拜爵五等，为大将军。率兵出云贵间，宋尉尚在任，伏迎不敢仰视，九顿首谢过。公笑曰：“尉何前倨而后卑也。各尽其职，毋恐。”某制军以公出身微贱，渺视之。公曰：“始为盗而终为官，由能报效朝廷。第恐显为官而隐为盗，何以抚绥百姓？”讲道学者，至今诵其言为确凿不移。
　　
　　某富翁
　　
　　明季夭崇间，阉宦用事，士民解体，盗贼蜂起蚁屯，水乡益甚。吾浙嘉、湖二郡间，有大水墩为巨寇窃据，四出摽掠，得千万金。欲图大举，埋金于墩，号召匪徒，同谋不宄。入我朝，为大军扑灭，除其巢穴，仅存荒墩，为丐舟停泊处。某翁于兵燹后失业，身患疯癫，与妻子以一破舟行乞。
　　
　　夏夜，翁独赴墩上乘凉，土忽坟起，异而拨之，赫然朱提现。归于妻子谍，筑室墩之正中，旋加增广，四面起垣，发得银无数。患宵小觊觎，乃于墙外起群室，使同丐者居之，授以田，俾业佃，而环卫有人矣。翁乃立条教：一，子孙延明师读书明理，虽得科甲，不许出仕；一，永远不许分家。公举谨厚者为家长，一切听其主裁；一，不许衣绫罗，惟有事应酬，及出官者得衣之；一，祭祀惟虔，宴客惟诚，菜不过八簋。平日不许私藏饮食。男女分班，每日两餐。在内外公所聚食。三八日用猪肉，余日惟菜；一，子孙不肖，小者听家长训责，大过逐出，不许容留；一，亲族婚丧，官司劝赈，及施棺药棉衣诸善事争先襄助，毋吝惜。数百年聚族而居，规矩整肃。浙之数富室者至今称首云。
　　
　　芗厈曰：盗也而爵居专阃，丐也而富甲一省，直驾陶朱、淮阴之上。忆吴之甘宁，起于锦帆贼；唐之李勣，起于亡赖贼，皆名将也。史未尝以其出身微贱而贬之。至某翁之立条教，大设施，何等胸襟。天之富贵，惟与善人。奈何以非盗非丐之身，大有可为而不为，吾未如之何也已矣。
　　
　　百岁老人
　　
　　乾隆间，纯皇帝八十万寿，开千叟宴，诏天下督抚，举八十以上老人能远行者，无论缙绅士庶，邮送来京与宴。惟释道只问如何延年，不与焉。蜀有峨嵋山僧，年一百四十余岁，独居静室，不与世接见。人亦不言不笑，有司往问之，以偈对曰：“人生七十古来稀，剩有僧人历更稀。若问延年何法术，一生淡泊养天机。”此僧寿算已为世所罕见，乃更有大年者。
　　
　　时千叟寿数各已册报皇帝，欲得一百龄外士人，堪庸爵赏者冠其班。浙抚所举，天台岁贡生齐世南，年一百六十一岁，曾铨授教职，不赴，名登部籍，确实可稽。惟适子亲孙俱殁，只有曾玄十余，择诸生二人扶掖，进京召见。世南奏对称旨，赐国子监祭酒。命莅任三日，以作实授。宴期，朝衣朝冠，赐坐陛下，为千叟领班。庞眉皓首，舞蹈彤廷，举觥下寿，天颜大悦。礼成，睦辞日锡之御制诗文、几杖、金帛有差。且命缓缓乘传回籍。诚熙朝人瑞也。
　　
　　芗厈曰：《礼?外传》称寿者百二十，过此为祅怪，不及为短折。然稽之史册，盘古及天皇兄弟各一万八千岁。此或上古年月未定，以月为岁，亦未可知。至女娲氏百三十岁，苍颉氏二百一十五岁，伊耆氏百七十二岁，伏羲百九十四岁，炎帝百五十五岁，神农百六十八岁，黄帝二百四十岁，皆古圣人也，岂得谓袄怪耶？以是而论，唐尧百一十八岁，虞舜百有十岁，周文王九十七，武王九十三，穆王百有五岁，尚可称短折耶？要之，古人守道，冲和恬淡，是以多寿。今人为物欲所蔽，以致夭亡。试观《路史》，称伊尹百三十岁，召公百八十岁。三代以下，秦穆公时王安百八十岁，魏文侯乐人窦公，亦百八十岁。汉霍光典衣奴还东，六百岁，范明友鲜卑奴，二百四十岁，东方朔父张夷，二百岁，魏道人蒯京，百七十八岁。罗吉一百七岁时为都官，精爽不倦，百十岁归老，百二十九岁卒。梁普通中穰成人，二百四十岁，钟离人顾思远百十二岁，为散骑侍郎，百二十岁而卒，见《南史》。张元始九十六岁，生子无影，百六岁始卒，见《粱书》。唐洛阳九老中，李元爽百三十六岁，太原于百龙百二十八岁，隋仁寿年生，开元东封诣阙，赐以紫袍牙笏，孙思邈百余岁应诏，俱见《唐史》。琼州杨遐举父叔连，百二十岁，祖宗卿，百九十五岁，九世祖居鸡窠中，形如小儿，不知其年，见《洞微志》。宋政和中，福清林雄百有七岁，绍兴中林洞百十七岁，尤时泰举博学宏诃科，年百二十岁，见《宋书》。逮前明昆山周寿谊，百六十岁，太祖召见，赐酒馔。茹文忠百有十岁，英皇辟之，予冠服。成化间，济宁民王士能百二十三岁，顺天孔无似四百岁，福州致仕知府林志泽，百有四岁，苏州毛弼百岁时，其孙澄状元及第，朝廷为建人瑞状元坊，千户朱政曾祖信，百有六岁，祖全，百有二岁。洛阳刘太师健，百有七岁，义乌陈世恭，万历戊寅百有六岁，俱见《明史》。此皆历历可据，代不乏人，予学殖荒落，多所挂旃耳。
　　
　　彭祖云，人之受气，养之得宜，常至百二十岁。小小晓道，可得二百四十岁。加之，可得四百八十岁。此言修养者然也。稽诸《列仙传》，东海黄翁三千年一反骨洗髓，二千年一刻骨伐毛，已三洗髓，五伐毛。黄安坐神龟二千年一出头，已五见其出，是皆万余岁矣。则洪崖三千岁，白石先生二千岁，河上公千七百岁。广成子千二百岁，安期生一千岁，尚不得与二黄公比寿。至李阿、彭祖俱八百岁，黄初平兄初起，五百岁，老子西入流沙，化胡成佛，寿四百四十岁，更不足言矣。释家慧可百有七岁，达摩百五十岁，佛图澄百十七，赵州从谂百二十岁，此信而有征者。至西竺长耳一千岁，西天宝掌二千七十二岁，虽见诸《大藏》，恐为僧人夸诞之词，抑异气所钟，亦不诬耶？以平常论，人寿至八十以外，藉人扶持，凡百不能自主，纵不死亦味同嚼蜡。或曰，修道则强，千百岁尚如童子，其信然耶？其传之非其真耶？
　　
　　陈君
　　
　　浙有陈君，言者忘其名字。世业骨董，至君家小康中止。祖传有大鼎如瓮，三足两耳，周身古篆，斑驳奇丽，无能辨者。饰以紫檀盖垫，上植玉顶，宝藏有年。是乡崇奉三官神，春秋设坛，诵经惟虔，陈设玩器，彼此争胜。陈君之鼎，戚友恒假之。是年事毕，友以供神佛手二枚置鼎内，持还之人，忘为转述。次年借鼎者又来，陈妇以奉神故，必须浩涤，启盖，则佛手根盘满鼎，绿叶扶疏，异香扑鼻。陈君异之，诡谓鼎为鼠尿所污，不可供神，给以他物。因思枯者尚可得生，夏月藏肉食必不败。试之，经旬如初烹者。意必至宝也，惜数十年未逢识者。挟以游通都大邑，博求知遇。历教省，虽不乏博古人，均未能辨其款识。乃入燕京，有某亲王出游，见而重之，召物主询价，陈曰：“小人有鼎，未知为何代所造。若能识其文，知其异者，方愿售之。为斯鼎得主幸，价所勿计。如识之不真，虽万金不易也。”王曰：“汝可谓爱古之士。”乃出册藉，宋刻锦装，上绘古器无数，王指一页，命陈自对，图象宛然，款识皆以楷书旁注，始知为周初虢叔鼎也。王曰：“鼎历三千余年。铜性灵活，能生一切物。”陈曰：“然。既遇恩王，鼎得其所。小人愿献殿下，赐以资斧回乡足矣。”王曰：“鼎果无价，然汝亦雅士，白金五百，姑偿来京之费。惜汝老矣，有子能读书乎？可命之来，我将拔之，以报鼎值。”陈九顿首称谢而还，使其子诸生某入都就王，出入府第，俾游国学，因得科举，为一时名孝廉。皆鼎力也。
　　
　　芗厈曰：藉一物起家，世恒有之。即如周姓以钱四百，得颜鲁公初拓多宝塔碑，完善无缺。识者曰：“此碑在陕西，碑洞适当门镮，仅拓八纸，而文中‘凿井见泥’，‘凿’宇已伤，故谚有之曰，凿字全，值一千。今此拓在八纸之列。”以四百金售去，周得资作米业而富。有张姓者，以百钱得紫石如碗大。识者曰，此中蕴红宝石，以万金售去。张纳贷为郎。市有陈铁仙鹤大立台二，遇识者至鹤所，察其四日，旋以数千钱抉目去。有黄姓者访之，曰：“此目系黄宝石所为，名猫儿眼。予日观其瞳，应时而转，价值数万。”黄闻之，即以贱值买其铁鹤。镕之，赤金也。此大吏之侈者，以金铸鹤而漆之，防籍没也。黄意以至宝饰目，岂有铁胎者？果获黄金百六之数。余不胜枚举，可见藉物获资，不足为异。而陈君所遇，贤王留心古学，且能好士，惜陈子傲慢不恭，仅以孝廉终，亦不寿。不然，既经推挽，岂功名仅止于是哉？
　　
　　耳神
　　
　　幽闲空洞之日，无可奈何之天，予闷昏而卧，见锦衣使者执简耜召。予随至一宫，重堂丹赤，玉籥金铺，两扉将閟。内坐紫衣罗裳王者，侍卫森严。予顿首请命，王者曰：“吾乃耳神，名空闲，字幽田。职守泥丸宫之左右，闻子执业大费心神，以致聩败。子不安义命而生怨尤，故召予劝戒，子呕心挖肾，徒自伤耳。”予曰：“否，否，一事不知，儒者之耻，不能奋兴，命也。而可自堕其学乎？”王者曰：“子既为学，能赋聋乎？”对曰：“某虽不敏，亦常从事于斯，请限官韵，知非宿构。”王者曰：“以‘听而不闻，无耳者也’为韵。”左右进文房四宝，予一挥而就。
　　
　　其词曰：“有聩聩翁者，年届七旬，未归三径。因兹肾脏水亏，耳官火胜，不闻车毂飞驰，有似瞿昙入定。第乏骅骝之德，愧号聋虫；若运黄老之功，击须仙磬。一唱三叹，但见口之翕张；六律五音，惟有心为响应。纵八面争传号令，尚觉无言；虽九霄迅走雷霆，未惊清听。爰有性成浮躁，情益离奇。乍逢喜笑颜开，误猜嫌其鹘突。偶遇正言厉色，以怒骂为狐疑。甚至妄肆咆哮，见绝于良朋执友；莫从讲解，术穷于顺子贤姬。我状其形，如是如是；谁与为伴，已而已而。亦有气本和平，心无抑郁。雅正宜人，喜同古佛。时或遭夫狺詈，仅觉耾耾；时或追乎欢欣，只摹仿佛。彼笑则笑，何如乐与参同；人云亦云，奚必知其委屈。纵使辟开琴腹，蛀取鞠通；无从觅到仙乡，丹尝押不。更有多忧多惧，难舍难分。怵胆披肝，惟恐失仪于上座；镂心刻骨，时虞责抚乎前军。瞷称秦晋之间，堪与瘖痖为侣；耸续江淮之谓，耻偕孩稚同群。惟耵聍实杜其孔窍，岂辟咡能启其声闻。乃竟有不然者。或志癖烟霞，佯以拒聘；或畏登台阁，托以全躯。或作家翁，故昧问闻于绣阘；或垂礼范，籍需充塞以绵繻。是皆超群之贤俊，讵同混世于庸奴。我知其外占坎窞，内协巽孚。故蜀汉元勋，进杜微以大夫之秩；颖川太守，留许丞为廉吏之模。不加退黜，藉使匡扶。此古时所有，而近日渐无。于是访和缓之遗书，求轩歧之医理。角因能听，借灵角于斑龙；脑可益聪，剖脂脑于赤鲤。茫茫苍海，畴登符隅而采芝；霭霭云坛，仅就春社以饮酏。是虽欲集夫众长，恐难图痊于薄技。惟能力判万言，庶冀神酬三耳。嗟乎！方木鲜征，名医才寡。天降之灾，人何能舍。呜呼！绮筵开处，坐默默兮无情；嘉客来时，词谆谆兮欠雅。虽非损五官而四存，然已数六根而一假。惜哉清士，难与击筑弹琴；髦矣老夫，只好悬车束马。果能绝利乎，愿学忘机者。巳矣乎，幽田去兮莫强把，歌楚些兮招不下。其鸣也，瓮中声兮起叿隆，海上涛兮急湍泻。大块怒兮鼓狂飙，凯军旋兮奏肆夏。万马归兮齐奔槽，千炉铸兮忽跃冶。仪秦之舌不能形，班马之笔不能写。从此一年甚一年，依我终身如是也。”赋毕。左右取呈，王者披览，首肯曰：“吾为转达天庭，虽不能复聪，俾子不加重可也。”予再拜谢而觉。
　　
　　滇南丁菊溪太守曰：先生自谓聋也，藉题自赋。予谓先生不聋，殆今之司旷也。何言之？世之聩聩者流，迩言不察，大道未闻。或倾耳听，探人阴私；或附耳低言，示人叵测。虽宫商悉辨，灵府早失指归；虽丝竹能分，天君已迷响往。妄听招愆，多闻何益。如先生者，敛神于静，恍同入定之僧；行气若空，卓尔归真之士。莠言不入于耳，恶声不动于心。人自雌黄，我安履素。无须塞纩，岂畏多言；不必属垣，何从误听。而心醉经畲，早已六通四辟；才兼史管，尤能一本万殊。天以聋养先生之德，予以聋卜先生之寿也。不然，予固不聋也。抚躬自问，察言能如先生之明乎？见理能如先生之慧乎？听断能如先生之敏乎？辨论能如先生之精乎？不聋于耳而聋于心，何如先生不聋于心而聋于耳乎？聋何病？聋然后见先生。予谓先生为今之司旷，夫复何疑？
　　
　　
