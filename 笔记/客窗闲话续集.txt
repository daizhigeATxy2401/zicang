客窗闲话续集 [清] 吴炽昌

客窗闲话续集目录
第一卷
　　吴封翁
　　难女
　　语怪(七则)
　　某官保
　　黄大王
　　祝由科
　　李蒙师
　　唐词林
　　南宋高宗遗事
　　王土地
　　许湛然
　　王理堂
第二卷
　　权阎罗王
　　补讼师(二则)
　　粤东狱
　　职谬
　　智女
　　陆清献公遗事
　　补骗子(五则)
　　奸僧狱
　　义盗
　　悟知子
第三卷
　　严氏
　　潘善人
　　身毒国
　　某制军夫人
　　秦良玉遗事
　　某郎中
　　朮芷治痘
　　乌蛇已癞
　　金标客
　　文孝廉
　　何首乌
第四卷
　　一技养生
　　六壬神课
　　妖人邢大
　　补明武宗遗事(三则)
　　通州吏目
　　金山寺医僧
　　张廉访
　　某少君
　　许宗伯
　　巧令(三则)


第一卷      


　　吴封翁
　　霅溪吴封翁，富而好德。生二子先后举孝廉，亦佐乃翁济急扶危，以成善事。乾隆丁未岁饥，二子皆出助赈。翁无所事，止息于园庭以养静。因山林空旷，以防宵小。
　　除夕，请翁入宴。二婢执烛前导，翁仰见树端伏人，即止不进。嘱二婢曰：「汝等留烛于亭，归告太夫人，我守静已久，不愿赴热闹场，可移樽独酌，以适我意。」太夫人知翁性情，不敢拂，命仆移筵就之。翁屏退家人，仰树呼曰：「树上君子，此间已无外人，曷来一叙耶？」树上人闻之，战栗几坠。翁曰：「老夫岂执汝哉？毋恐。」其人下，叩首称死罪。翁视之，邻人某也。邀入亭中，曰：「现备酒肴，先酌三杯，以御严寒。姑告所需几何，助汝可也。」邻人泣对曰：「小人有母，不幸遇荒年，无以卒岁。素稔翁家富有，故行此不肖事耳。」翁曰：「不能周济邻居，以至为非，老夫之过也。汝其饱餐，当以二十金畀汝，卒岁之余，小作贸易，足以度日矣。切勿再为此事，他人不汝恕也。一成盗名，则为捕役鱼肉，没齿不能掩盖。且陷老母于不义。其奈之何？」邻人益感泣，叩首无算。翁乃予银，并布裹食物，送之墙下，曰：「归遗尔母。汝仍出此，勿使我家人知，以留汝颜面。」邻人缘墙而去。方唤家人，见杯盘狼藉，翁忽有兼人之量，且疑且喜。
　　后十余年，长公子发甲，官至大中丞。次公子亦入词林，提督学院。翁受二品封而卒。会葬之日，戚友以千计。忽有灵隐寺方丈大和尚来，侍者云从，祭品丰洁。俯伏柩前，哭之恸甚。中丞慰谢之，而不知是何交情。和尚造膝密告曰：「僧本邻居，前曾为盗，蒙老大人不责其罪，反以廿金为助，藉以奉母。母卒，弃去为僧，苦志虔修。今入方丈，称大禅师，皆老大人之德有以成之。僧不敢忘，谨以实告。」吴氏乃知其事云。
　　芗厈曰：此不难于济助，难于惟恐人知。谆谆告诫，俾改行从善，是为阴德。
　　
　　难女
　　余舅金氏，以上海之洋行为业。自置洋船五，在东西两洋贸易。每船必有标客以御盗贼。甲子春，船将开行，大宴标客。招优演剧，甚盛设也。标客自然首座，傲睨一切。余舅命其子侄陪宴，皆少年好事之辈。见客倨甚，切切私议，欲试其能。半酣小歇，肃客入园散步，坚请试其技。客左右顾，见道旁有卧柳，曰：「此碍步，请为公子去之。」迅以掌劈柳本，截然中断，如斧劈者。众皆咋舌。
　　当其时，有淮阳难民过境，沿肆乞钱。内有处女，矫矫不群，亦随众募化。至洋行，轻薄之伙以一钱投之，女怒叱曰：「视汝姑为何如人，而以一钱为戏耶？今日罚汝千钱，不然吾不行矣。」随坐大门坎以阻人出入。时脚夫运糖包至，每包约重百七八十觔，皆壮而多力者，肩之疾趋。至大门，见女碍路，喝之起。女故张其肱阻之。脚夫怒，作失手势，以糖包压之。女接而投掷，不甚费力。群夫大哗，佥以糖包共压女。女无惧色，左抵右抛如弄丸然，纷纷飞出市头，反将群夫击退。女大怒曰：「汝曹欺压孤女，使之内伤。罪在不赦，非多给钱养伤，事不能已矣。」时吆喝之声达于内，主人止戏，客亦出观。少年共议曰：可以观客之长矣。随激客曰：「我等观此女之力，恐无敌于世。客能退之否？」客视女弱甚，曰：「吾以二指提之出矣。」攘臂而前，女以一掌拍客胸，跌去数丈，入柜内如菩萨座。内外哗然，老主人出，命仆扶客入。以千钱赠女，好言劝之去。方叱少年滋事。入视标客，已从后户遁矣。少年兄弟密议曰：若得此女保标，谅海洋无敌手。其兄欲买以为妾。
　　次日闻官以舟与资，将护送难民出境。少年兄弟访至马头，挨舟觅女，见舱中坐一叟，衣冠虽破，冠蓝顶冠。女侍其侧，方絮絮教训，女俯首垂泪。少年登舟拜之，叟喝女退。出迎，肃客入坐。少年曰：「叟居何职，因何窘迫至是？」叟曰：「老夫淮之山阳人，忝为都阃，以老致仕。不意今夏雨甚河决，田庐皆没，不能不随众觅食。老夫无子，只有一女，年方及笄。昨因乞钱，用泰山压顶势伤一标客。女子何可逞强，擅动煞手，败人衣食。老夫正训斥之。」少年极誉女能，问将焉往。叟曰：「老夫亲家为渐军水师提督，婿亦开府矣，将送女完姻。而老夫依以终身也。」少年诺诺而退。
　　芗厈曰：女子之强者，功胜于男子，何也？其心专也。昔闻献县来一绳伎，有姿首。方开场作剧，有武举能开十四石弓者，以元恶霸一方，纵淫，无敢与较。见此女投所好，强欲留宿。班主曰：「我等卖艺不卖身。客何犯我规耶？」武举怒，拳击班主伏地。众皆曰：「此武举官人也，良家妇女尚不敢抗。尔等既卖伎，何敢拂之，自取苦恼耶？」女子乃笑，迎武举而慰解之曰：「官人果与妾有情，请以夜持五十金来。否则，不能承也。」武举哂曰：「五十金非难事，果处子亦不为费。」
　　入夜至女室，置五十金案头曰：「可以共卧矣。」女曰：「妾请先睡，官人能犯妾，任意为之。如其不能，请留金而送客。」武举曰：「汝不过欲盖羞耳。何有于是？」女子乃闭门，去衣俯伏炕上。武举腾身上，以两手翻其躯，竟如铁铸，莫动分毫。随作开弓势，尽平生之力劈分两股。力尽而股不稍移。武举怒击其臀，坚如石。遍击首背，皆然，拳反作疼，乃伏其背，以柔情动之，闻女子酣呼睡熟。播弄终夕，无可如何。迟明，女子跃起曰：「官人既不伤妾，妾亦无伤于官人，请留金而退可也。」武举从此力脱而死。嗟乎，色与力不可并用，并用必内伤自毙。彼武举何坠女子之术中而不悟，此为恶之报也。吁，可戒矣！
　　
　　语怪(七则)
　　怪者，圣人所不语也。而商羊萍实载在《家语》，何也？有理可明，虽怪犹常；若无情理，徒骇人听闻，斯圣人不语。然同一怪事，有理无理，庸愚所不能明。姑志之以俟达者。
　　粤东臬署二堂后院有榕树一株，其本三人合抱，其末高七八丈，扶疏广荫。树有神甚灵，故建庙立碑。凡臬使必以礼虔祀，朔望演剧，则安然无事。若稍有懈怠，神即显形，绯袍乌帽，据坐公案，必有殃咎。是以无敢渎者。道光壬寅，乔廉访在任，有僮溺树侧，立即疯狂，操刀飞舞，砍尽书院芭蕉数十本。主人缚僮谢罪而后已。有仆不信其事，故溺之。神情顿迷，入房抽剑插胸，数刃透背。人见之惊喊，仆曰：「无伤也。」自拔出剑，而血不流，惟前后红痕一线而已。不言痛，亦不变色，饮食如常。主人虑其有变。资遣回籍。
　　又前任公子当署宴客，爱树阴清凉，移席其下。无云而雨，着菜上，皆臭秽不可食，宾主败兴而散。
　　又前使族人，昼寝于榕树堂侧室，忽睹云雾中一蟒奔床前，惊骇逸出。觅得鸟枪，实贮火药，将往击之。或问其故，其人以前事告，或往觇之，毫无形迹。其人指蟒卧案下，遂携枪执火，潜入帐内。觉又奔之，即燃枪轰击，响震远近，其人昏迷伏地矣。众皆聚观，见窗纸尽裂，鸟枪断折。其人尚昏迷未觉，而两手如截，连腕脱去。遍觅之，不见枪筒与手所在。乃救其人醒，问之，曰：「枪鸣时，即震惊而毙，不觉手之脱，与枪之折也。」噫，此更异矣。凡鸟枪贮药过多则裂，尚有情理可言。然不能销熔铁筒与人之手也。或曰其人曾亵树神，故有此怪事。
　　吾乡有朱氏翁，年周甲，为米市伙。其为人也，严以正己，和以接物，故人皆亲之。每出行，遇有碍足之物，必去净而后已。见棺椁之暴露者，必为掩盖。一日索逋至野，见破冢内有巨瓮，白镪满中。翁恐目迷，方捡阅间，冢旁农人觏之，奔而前曰：「此我祖父墓也，方因雨破。汝徘徊其间，毋盗是墓中物耶？」翁谢过曰：「原物归君，我未动毫厘也。」农人识翁，故挥之去。而呼其兄弟子侄来曰：「冢中不知谁氏物，露我目中，天其富我乎，盍共取之。」众皆合力起出，视瓮中盘旋蠕动，皆毒蛇也。农人恚曰：「翁先见此，而曰原物，戏我实甚，我其还戏之。」众曰诺。共舁瓮至翁宅后，俟其寝息，升屋拨瓦而倾之。翁夫妇跃起曰：「天雨金矣，姑趋避之。」候雨定而后捡较，得数千金，家以是富。彼农人倾毕，负空瓮归，方自以为得计也。
　　或曰：金银之气，上属青龙。蛇，龙类也，故变幻及之。凡南方人家，蛇多者必富，殊不然也。昔某家有婢，闻空室叮当之声，趋视之，梁上一翠色四足蛇，方吐钱着地。婢奔告主母，偕往观之，蛇去钱存，仅十余枚耳。异日，又闻房中铮铮然，婢探之。见翠蛇据床顶上，吐钱盈席矣。又报主妇走观，则蛇不见，捡得时钱千余文。妇以告主。其家本小康，意谓神欲益其富，盛设祭祀。自此蛇不复来，而家随中落。
　　浙有诸生某，名宿也。久困场屋，在闱中，艺毕诗成，吟诵间，四鼓人静，忽见青面撩牙，凹胸凸肚，一怪当面，生胆素壮，不甚惧。徐问曰：「汝来何为？」怪曰：「吾得一佳作，欲助有福者抡元，遍觅闱中，惟汝可。」生曰：「试诵之。」怪曰：「香油煎鲞香，豆油炒千张。二语不甚佳乎？」生曰：「此孩童急口令也，若以为文，笑死万人，且玷我声名实甚。」举砚欲击之。怪出朱笔点其额，不觉首肯，竟录其词作破，怪大笑而没。以下皆己作也，录毕缴卷，若忘其事者。二三场悉尽心为之，受卷所不贴。誊录照缮而入。是科座主，系名公卿，卷落一同考官处，乃以翰林散馆出为令者，亦自命不凡，阅此卷破题，不觉大笑，致颔颏振脱，张口不能言。仆扶入室，卧不起。座主与考官有年谊，往候其疾。曰：「老年兄素称康强，何忽患此恙？」房官以手指案上卷，笑容可掬。座主检阅数过，不觉钦佩，曰：「老年兄得此佳卷，何虞不入彀耶？我将与副总裁共赏之。」遂携卷去。两主司皆朗诵健羡，谓无出其右者，竟定解元。榜放，同考官之疾自愈，闻此卷发解，忍笑往见座主曰：「大人与职，声名从此扫地矣。是何言也，而可作解首耶？」座主曰：「文实佳甚，岂出老年兄门下，过作谦词乎？」房官曰：「无论下文如何，观其一破，概可知矣。」主司共读之，不觉狂笑曰：「我等皆自开讲阅起，未及详观承破，至有此失，奈何？」考官方全诵之，曰：「文实高超，大人所取允当。无已，请召此生问明其故，易卷可也。」监临速召生来共鞠。生始悟场中之事，以实对。考官曰：「必魁星欲为是科光，故作此戏。不然走马看花之际，恐遗珠耳。」众皆曰然。
　　豫西沈孝廉，名士也。以文会友，卓卓一时。忽患时症，头疼身热。医以生军下之，所下皆白膏。病痊而愚甚。至一丁不识。向之朋友来，议论纵横，孝廉殊愦愦，自亦不知其故。或曰：人能记忆，一切皆在脑，所下白膏，脑脂也。脑减则忘其所有，信如斯言。药补其脑，当能复原矣。何以沈孝廉终身不复也？
　　
　　某官保
　　某宫保未达时，寒士也，卖卜浙之吴山。有鹾商某，武林巨富，生平喜风鉴，书无不览。遇能者，俯首降心，专诚求教，故其术甚精。生一女，自视之合封一品夫人，凡议婚者，必面相攸曰：「非吾女匹。」延至廿余年，无当意者，戚友皆非笑之。时商行香，至庙遇雨，舆不得行，在庙闲玩，过卖卜处，见公骨格非凡，又睹其旋焉而返，足迹印地者皆中满，商大悦，确信为大贵人也。询姓名年庚籍贯，知为旧族，已游泮而未婚，齿又与女相若，曰：「先生步君平后尘，亦属韵事，但不如教学有相长之益。」公曰：「某异乡人，此间无人相识，谁作曹邱者？」商曰：「先生果有意乎？我即主人，请以训我子何如？」公欣诺。商返，具衣冠什物延公，使二幼子受业。阅半载，见其性情通达，学问书法俱佳，遂遣媒纳为赘婿。未几商卒，长子袭父业，渺视公而戏弄之，且不使诸弟入学，曰：「何学丐为？」公读闺中，其夫人讥之曰：「丈夫不能身自振发，而依亲戚为事，妾亦何颜？」公怒欲去，夫人曰：「妾奉严命，相随终身，岂有他志？然不得不劝夫子自立也。今夫子舍妾而去，将焉往？」公曰：「寒苦，我命也，不能仰人鼻息。还我故人，任我所之。」夫人苦留之，不可，竞脱华服，衣故衣，不名一钱，携来时笔砚而去。
　　行至嘉禾，无腰缠，不能前，止于三塔寺，仍举旧业。卜案之左，有星士为人谈命有验，业甚盛，日进制钱数千。因江湖同道，与公往来，觉异于流辈，使书八字俾决之，曰：「阁下当得一品职，若往北行，不久上达，吾推命多矣，决无错谬。」公曰：「承君美意，奈无赀何？」星士曰：「是不难，吾自来此，积十余金，尽以助阁下。十年后，无忘今日，则吾食报多多矣。」公曰：「诚如是，何敢忘？」遂藉其赀，附粮船，达津门，费用将尽。闻保阳有族人业茶者相识，谋往依之，至则其人已歇业南旋矣。皇皇失所，访得同乡数人，皆无力赀助，荐入藩署科房帖写，日得数十钱，仅敷餬口而已。数月，疟疾作，北方以此症无救，谋弃之。主吏悯公，以数百钱纳怀中，乘其昏迷，使工人负出，置古庙庑下。时大雪压公身，热气得雪而解，醒知其故，忿忿北行。至漕河，雪益大，不辨道路，扑趺入河水，僵不能起。河上有庙，老僧主之，方围炉假寐，梦伽蓝神告曰：「贵人有难，速往救之。」老僧开目，见河内伏一白虎，惊觉出观，则窭人卧雪中，不知死生，不敢救，入室复卧，见伽蓝神怒叱曰：「出家人以慈悲为本，见死不救，祸且及汝。况救之，将兴尔庙。」老僧遂决救之，其徒与火工力阻之，不听，喝往扶公入，去湿衣，温以棉被，进姜汤而苏。僧问行踪，知为儒者，益敬之，为易衣供奉。卒岁，至春暖时，僧谓公曰：「先生功名中人也，此地无可发迹，我师弟主都中隆福寺方丈，王公大人皆与往来，请以一函书，及赀两缗，送先生往投之。」公欣然附车往，见大和尚，志高气扬，非大众比，谓公曰：「既师兄书来，命侍者引入客舍，姑住此以候机缘。」公得住且住，虽饔飧无虑，而衣赀无所出。
　　众僧皆喜公和婉，暇即聚谈，日习见先生书法甚佳，曰：「曷不于庙外售联，则所需有着。」公听之。买者源源而来，日得数百钱，春服藉以告成。时皇太后许书妙法莲华经百部，施舍天下名山，作大功德。上命词林书式，呈览，不合太后意。有旨，旋命诸王在外访善书者。王识大和尚，命书记僧作字进，愈不合旨，王无以应命，惟有责重大和尚而已。乃与众僧谋，一僧以公对，大和尚哂曰：「此不过卖春联之字法耳，何足以当大任？」僧曰：「舍此无人，盍姑试之？」不得已，使公书字，因王进呈。太后大悦，命延入王府，虔诚书经，功成之日，厚酬之。王自来延请，大和尚皇然失措，盛备行装，送公入府。书经告竣。上请问合旨之意，太后曰：「在廷诸臣，非无书法出其右者，第福分届满，即无功德。此人将来必为正直大臣，有功于国，故其书浑厚多力，可与一官酬之。」上奉懿旨，召公见，钦赐举人，以部曹用。遇缺即补。时公以书召夫人，夫人复命曰：「妾自夫子去后，心向空门，今已习静，自维不能相夫子。如念结发情，置媵可也。」公思妇翁识拔恩，竟虚内阃。上信公之为人忠诚朴实，一岁三迁，不及十年，官至直隶方伯。未几，总督畿内，星士来见，为之延誉，获重赀去。漕河老僧，时年八十，因公往祝之，文武员弁以公故，争献寿仪，又为倡修庙宇，规模宏大，且在彼立给孤独园。隆冬，收养流民，通省咸置留养局，无饥寒之民。在其境又开水田，通河渠，设桥梁，初北人不习种棉，公聘南方男妇导之，作耕织图以进，上为题咏。当公作帖写时，知吏之利弊，故宫文书皆刻颁格式，使吏不能高下其手。又修复义仓，作义仓图，均贮四乡，以便赈济。于是上下肃清，闾阊丰足，上益重之。入觐，询公尚未有子之故，公以实情奏。上为降旨召夫人，不得不来，以命服迎入署。夫人见公再拜曰：「妾来应君命，然马齿长矣，无生育理，仅能主内政而已。请纳如姬。」公不听，上知之，以江南织造所进宫人赐之，生一子。上贤夫人之不妒，加公宫保衔，命正奏为一品夫人，妾赐宜人，其子后亦为大中丞。
　　芗厈曰：公之善政，所以结主知者，当不止此，不过依客所能言者记之。或曰：「此方宫保讳观承事。」然核公行状及袁简斋先生《随园文集》所载不合，意或鄙俗之事，节去以成体裁。或传述失实，或未可定。惟小说不嫌荒唐，且历言穷达，亦鼓励寒儒之一道也。
　　
　　黄大王
　　大王，豫人，前明诸生，生农家，性喜水。幼孤，母抚之。三岁时，母为人浣衣，从井汲水，儿在其侧，嬉戏井旁，照见己影，跃入从之。母瞥见呼救，邻人咸集，见儿坐水上，两手拍弄己影，人见其不沈也，共异之。以绳悬入下，抱之起。至七八岁，母夫人又殁，其姑，渔家妇也，无子，养为己子，儿随姑父母舟中，更以弄水为乐。其姑夫屡次教戒，顽梗如故，厌之。一日，姑夫闲卧舟首，儿激水湿其衣，怒甚。以足蹬儿，坠河中，随波逐流而去。姑见之，急喊：「何杀我儿？不但绝黄氏后，我老何依？」号泣不已。其姑夫曰：「顽童无用，将贻后患，不如早绝之。」夫妇口角时，下游一舟来，问故，曰：「无伤也。离此十余里，有儿戏水中，乐甚，无乃是耶？速往救之，犹可及。」夫妇放舟下，果见儿在水中，抱大鱼出入波间。其姑如获至宝，扶之登舟而回，知此儿之不能容于其夫也，使受雇为人牧儿。放牛之际，见村童读书，悦之，日往潜听。师出入屡见之，异其勤也，问儿亦解此耶？儿背诵如流，且讲大旨无误。师异之，告居停，使为学。儿受教，益奋。不数年，入庠，居停以女妻之，遂家焉。其姑夫妇相继亡，生无以为业，因设帐焉。秉资颖悟，无书不解，能剖晰至理，为人所服，故从游者众。名大振，为豫藩周王所闻，招为记室。在府数载，值闯贼肆乱，围豫，生知时不可救，去之。购大小舟数十，沿河而上。贼决黄河灌城，将没，生急救周王亲丁及从者数百人载去，贼追之，作五里雾，迷不知所往。或曰，在嵩岳深处，人迹罕到，为王作第隐其间。生仍回家教读。时土寇虽多，皆遥望生村，甲兵隐现，莫敢犯者，避难者佥往依之。恒见侍卫辈，夜以马邀生，周王召之也。
　　时我大清兵已定豫，使大臣来，河决不能塞，募能建策者，生出应募，指挥筑堤，无不如意。将合龙之际，选四健卒，使抱椿，随扫下，卒惧死不从。生见之，洒泪而谓之曰：「汝四人数合建此大功，享千年奉祀，若不从，受违令之诛，等死耳。与其死无名，何如神长在耶？」四人乐，尽醉持椿入水，血随波泛。椿定埽进，功以成。大臣欲奏官之，生曰：「我明诸生也，既不能死，又从而官之，圣朝安用无耻之徒耶？我之来，为万民恤难，岂为功名？」遂去之。后水退沙涨，运粮河没，千万人不能开，民不堪命，共荐黄生。河督召之不来，使民往请命，始至，相度旧河形势已定，曰：「以某月日兴工，颁示居民远避，吾将独力为之。」至日，风雨雷电交作，云雾中见黑龙下垂，天地震动，喧腾之声，如黄流倒泻，如劲敌鏖兵。远近惊惧，如是督三昼夜而定。河督往视之，运河已成，黄生不知所之矣。访之，闻已劳瘁卒。为奏封河神，立庙河干。后凡黄河有事，则神冕旒见波涛间，前驱四将，即抱椿四卒也。所至有功，进封为王，至今河滨有小黄蚘见，河工官弁，即以舆迎之入庙。设享演剧，或留一二日，或三四日，即不见，人咸谓黄大王寄迹也。
　　芗厈曰：古语有云，生而为英，死而为灵。王，英豪也，至今游中州，过大王镇者，犹觉凛凛然有生气。王之全传，事迹尚多，此其大略。
　　
　　祝由科
　　祝由一科，其术甚神，凡金枪及跌打死者，顷刻能生之，系湖南破头老祖所传。其祖师，北宋时人，太祖闻其名，召入禁内。时有小臣，不合上意而斩，非其罪者，祖师为续其首而生。太祖怒，使武士以大斧劈祖师，去其脑而弃之。其徒潜移尸回，以术生之，遁深山穷谷间，从此不履尘世矣。逮今千余年，尚存其传。术分两派：一派非重聘不行，一派不受谢礼，见死必救。受业时，各发誓愿，如违教者，身亡家灭，故敬谨奉持不失。楚中惟米客习是术，多不受谢者，故其术甚神。
　　有冯、陈二客，运米至吾乡，投行主出粜，即寓其家。二人同出剃发，坐肆中。凡发匠，吾乡呼曰待诏。有小待诏者，龙阳君也，方与一客用小刀取耳，有棍徒以手挖小待诏之臀，出其不意，待诏惊耸失手，刀尖直刺客脑，客倒地而卧，肆人皆惊惶无措，肆主执棍徒缚之，将以鸣官。冯客谓陈客曰：「我等不能见死不救，曷以术生之？」陈客曰：「诺。」肆主闻之，欲跪求，冯急止之曰：「如此则不能救矣。诚出吾心，由吾所为则验。汝速沽烧酒一斤，白纸一束来，付陈客行法。」陈客曰：「曷披我发。」戟手持诀，向死者之耳，噀酒令湿，以一纸糊之，喃喃诵咒画符。又噀酒，又盖纸，如是者数十重，酒完纸尽而止，曰：「辫我发，使多人助我拔刀出。」则扶死者出门，喝之走，其人狂奔回家，妻子问之，不答，僵卧于其床。家人莫知其故，环守之，经夜而醒，曰：「我忆昨日为小待诏以刀刺耳，疼极而昏，何今日无恙，其梦耶？则发已剃矣。」正转辗自疑问，肆主偕棍徒来问候，始知其故，曰：「我受米客再生恩，当有以报之。」棍徒曰：「是我之过，客脱我罪，已备盛礼来，邀君往谢耳。」其人欣然偕至行家，主人见以礼物来，知谢救生之事者，急阻之曰：「不可，我知客必不受谢。尚高卧后楼，勿扰之。」众皆曰：「岂有受恩不谢哉？客纵不受，亦明我等心耳。且问此后伤复发否？」主人不得已，领入楼下，唤二客，冯客启楼窗见之，摇手曰：「切不可谢，谢则恩将仇报矣。」棍徒与受伤人感极不觉跪地，闻临河后窗开，似有人跃入河中声，冯客顿足曰：「尔等逼死陈君矣。」随下楼同往后河，问众舟子，见一客跳河，打捞无获。冯客亦不甚追究，为脱货易银携装而去。
　　芗厈曰：客之术神矣，不受礼物则可，何至避一跪而水遁？可谓玄之又玄，众妙之门。
　　
　　李蒙师
　　吾乡李生应童子试，年至不惑，不得入泮，遂以训蒙为业。乡农延之，岁入修廿余缗。及门者十数顽童，甘厌其烦，然舍此更无别业可为，不得不下气降心以就之，非其本心也。居停十余家，轮流供膳，有余则以施丐。有一老人，日向先生求乞，不以为厌，求必饱而后去。一日，先生病目，肿甚，伏几卧，老人来视，曰：「先生之疾，易为也。我往觅草药，煮而洗之，不日愈矣。」未几，果以药草来，嗅之香甚。如法熬煎洗，果就痊。遂以制钱二百具肉食谢。老人来，食讫曰：「先生之目，有以异于平日乎？」先生曰：「无以异也，觉清爽而已。」老人曰：「不然。吾以书置案下，先生试隔木视之。」书似在玻璃中，字字朗澈，先生不胜诧异。老人曰：「先生有此目力，何必教读？请日以百文往博场中压宝，探囊而得，不胜于求童蒙耶？然人生福德有限，不得过贪，日得数百文，一家饱暖，无异仙人。若贪多则犯鬼神之忌，必致祸，戒之！戒之！」先生乐甚，不暇细问其由，老人亦大笑去。
　　次日，先生辞馆，日游博场，家人皆丰衣足食，甚自得也。然谨守老人戒，不敢多取，故人亦不觉。当时有好压宝者富室子张姓，万金事业将尽，不胜忿恨，思求师以佐之。访诸乡人，其弟子以先生目力告，张子欣然执贽往拜。先生初不承，张子跪求无已，先生知机已泄，情不能却，曰：「吾术只可日得数百钱耳，何济于君？」张子曰：「先生守法持廉，不敢逾分，我随先生后，任我所为，无碍先生。且我得恢复旧物，将重酬，先生且无须为此矣。」先生心动，携往场中，先生下百文，其人即满注。不数日，宝场半为张子败业。赌者聚谋曰：「异哉！张子昔来必败，何近日所向无敌？不求其故，我等皆不能为业矣。」访之，得李先生确耗，众曰：「此人不除，何以营生？」遂共谋以五百金贿丐，告之曰：「某村李先生，吾仇也。与汝等五百金，只须挖其双目，为首者不过军流，以此金至配所营运，富可致矣。且在外乐业，何如在乡贫苦？」一壮者诺之，偕数丐伏林中，见先生过，突出与斗，共擒之，抠其目睛。投官，以忿争误伤自首，得减等，拟城旦。先生失目，悔之晚矣。幸张子复己业，闻先生为所累，改过迁善，以千金报先生，得以考终焉。
　　芗厈曰：仙人何播弄下愚，益之适以损之。使我遇之，当求性命双修之道，则超凡入圣可期矣，何仅以温饱自得哉？或曰：「君所以不得遇仙人，贪故也。」竟无词以对。
　　
　　唐词林
　　吾乡唐生业儒，应童子试，年三十不得游庠。其父市侩也，谓生曰：「吾家世以负贩为业，汝欲读书，不得志，今吾老而汝壮，不得赡养乃翁，固无论矣，但汝何以终身？无已，汝叔在京师，闻事业兴隆，曷往依之？亦可博升斗以养家，胜于坐食多多矣。」生诺诺，自惭不能博一衿，亦图改业，乃随粮艘北上。其叔在前门外，立南货肆，见生来，甚悦，曰：「我肆中正乏人料理，汝二弟皆在学读书，不能助我。一人能有几许精神，而独掌营运耶？汝其为我司帐。岁得数十金，亦可寄家，不无小补。果勤能也，再益汝俸。」生安之。但生喜读书，虽在肆，手不释卷，兴至则拍案朗诵，肆伙及买物者见之，皆大笑。叔愠甚，屡诤不改，谓生曰：「汝既愿读书，我送汝入学，伴两弟读亦可。」生益喜，随送入垫。其师，都中廪膳生也，年逾半百，岸然道貌，收生为徒，曰：「汝齿已长矣，能学文乎？」生曰：「固所愿也，不敢请耳。」乃命题试之，文成，师阅之，击节赞叹曰：「汝在南方，造诣如是，不能入泮，屈死真才矣。」生见师所改两弟文，甚平庸，心轻之。每遇课期，潜往观剧，晚归，一挥而就，师又善其词也。两弟密告父，含怒至塾，训生曰：「汝在肆，则以读书至高；在学，又嬉戏无度，何怪一事无成，真废物也。」师闻之曰：「乃侄平日勤学，虽课期出外，亦不误作文，其聪明才力，胜乃郎百倍，若以应试，高发可期。」叔曰：「试期在迩，果如先生言，得游庠序，亦可光以门闾，恐未必耳。」师曰：「无他法传，生惟小试场中，断不可自作佳文，当尽心为两弟成之，以余力毕乃事，附名榜尾足矣。盖两弟寄迹久，高标无碍。汝初冒北籍，名列前茅，恐招人忌耳。汝切志之。」生诺。县府两试，谨如师命，助两弟在前十名，自附而已。是年以案首入学，又带一弟，名列第二。从此连捷，中式，登进士，入词垣矣。迎养乃翁，重酬其师，且貤封叔父，所以报本也。
　　芗厈曰：唐君在南，一衿难博，在北则隆隆直上，置身青云，岂北人果不如南人耶？曰：非也，有命存焉。
　　
　　南宋高宗遗事
　　康王构自金营遁归，创业后，为汪黄所误，复为金人大破，王易服南奔。自泥马渡江后，到处有土神保护。道经盐官州，追兵将及，乱窜至蛇墩。王见田间二人并耕，呼救，农夫视王貌异常，知为贵人，迎谒马前，请王下马释服，与其弟相易。农弟服王衣，骑马南驰，使王以泥污而戴笠荷蓑，立田沟中，执耜工作，农夫候于道左。追兵至，问农夫，告以状貌，曰：「见如此人否？」农夫曰：「适有骑黄马官人，南去不远。」追兵驰及，执之，非王也，怒戮之。时王已去蓑笠裋褐，从别道逸。金兵回斩农夫，四路追寻。王至州城郭北有古庙，见茅篷内一僧席地诵经，王潜入求庇，僧以衲衣盖之，嘱勿动。追兵主将骑白马者，遥见大汉入篷，遂下马执刀往，将搜觅。僧见来将，喝曰：「降人欲杀故主，良心安在？即得封侯，亦留万代骂名。况有总领，气谊不投，将冒汝功而戳汝。宋朝气数未尽，不如依老僧言，退去为善。」来将悟，再拜曰：「予实南人，被金人掳去，降非本意。谨遵师命释王。但不能掩北兵耳目，请就死以明心。」遂自刎。兵见主将死，皆散去。王出，僧请无负来将，因不知姓名，封为白马将军、土地尊神。僧指示王速上临安，尚有一难。过此即投张帅，能退金人，仍登九五之尊，作南朝创业主也。王谢去。行至半山。追兵又至，王避入桑林，见树上有女采桑，呼救。女下树，出巨筐，使王跃入，以桑叶盖之。甫定，金将入林，问女子，见裋褐高大之男子否？女曰：「过去已半日矣。」诈来将退。女归家，唤父兄舁筐归，倾之，见少年丈夫，父兄皆詈女无耻。王不暇辩，即望山后奔走，天已暮，不知去路，依树憩息。夜将阑，见一灯望树而来，王惊骇，藏树后，一女携灯跪告曰：「此非吉地，请王随妾灯速行。西去即抵张帅营，可平安矣。」王不暇细问，随灯行甚急，转瞬闻鸣钲呵号之声，王止不敢前。女子跪伏万岁曰：「妾采桑人也，因父母不谅，痛加呵责，无以自明，遂缢。此心不昧，故携灯送王，请乞阴封。」王曰：「寡人登极，当敕封汝为半山神君，永享祭祀。」女叩首谢曰：「前途即张帅营，忠臣也。王速投之，妾不能追随矣。」倏不见，天亦向晨。王先闻僧与神言，放胆闯入军营，被获，送帅营。张帅见王来，欢呼迎拜，遂号召韩岳张刘四帅，合击破金军，定鼎于武林。帝不忘救驾功，封二农夫为蛇墩双土地、崇善明王，征僧为护国大禅师，不至。为女神立庙山巅，至今香火不绝，春间佥朝拜半山娘娘云。
　　
　　王土地
　　吾乡王生，邑中正士也。奉君子之九思，遵圣人之四勿，朴诚恭敬，为通邑名师。时年逾花甲，在多塾教读，忽谓门人曰：「我将赴任，告归理家事。」门人知先生向无妄言，计出贡未久，焉得官？然不敢诘，谨问先生之任何所？生曰：「玉环耳。限期紧迫，速为尔父兄言之，即此告别。」门人入告，父兄皆来贺，且请文凭阅视。生匣中郑重出之，实无一纸，空指向居停曰：「限仅十日，是以不敢逗留耳。」居停谓先生思为官，入痰迷矣，即具舟备物送归。至家，欣然为妻子述之，咸疑无此事，乃遍拜戚友，约日话别，戚友皆惑，互相商订，于所约之日，移樽候饯。至日，生早起，具衣冠候门，戚友皆集。生以家贫子幼，谆嘱照拂，戚友唯唯，家人无不惶恐者。若谓有疾，则精神健旺，实无死法。若谓疯疾，则言行清楚，毫无错谬。至夜，在厅事内大开筵宴，生兴勃然，历叙平生旧情，欢呼畅饮。交三鼓，忽闻远来音乐声，异香满堂。生整衣冠，命子开大门曰：「吏役来迎者至矣。」乃居中坐，问来者几人，似以手接物，向空指点，吩咐开道赴任。转向亲朋一揖告别，作登舆势，倒地不动，已卒矣。举哀盛殓毕，夫人欲验其实，使其子往玉环访之。至则土地庙之道人迎于境曰：「王公子来耶？」问何以知之，曰：「某日阖境梦王公莅任，且告道人以公子至期。」随入庙泣拜，居民闻之，来观者百千人。玉环司马恐其惑众，资送公子回籍。
　　芗厈曰：王公聪明正直，宜其为神，然子孙无达者何也？或曰：「近代如岳武穆、于忠肃，皆赫赫神灵，后裔尚无显达，想必祖宗发泄过甚耳。」余曰：「否。天之报施正人也，香火万年，胜于子孙千亿。」
　　
　　许湛然
　　湛然名澄清，直隶唐山县人。幼失怙，嗣其姑为子。姑后有子皆成立，分与湛然薄地十余亩，使携妻自食。湛然力农，朴诚立志，凡与交者，成人之善，格人之非，尤好排难解纷，故邑人莫不倾心焉。中年家业成就，纳粟得从九品，不愿登仕版，虽不甚读书，而精求歧黄之术，为人医治，立痊，不索谢，曰：「此圣贤遗留济世之道，岂可利己乎？」是以求之者益众，亦无稍厌倦。一日，自乡间治病归，过城外之留养局，局隆冬有人栖止，至春则人散，僻静所也。见局前有少妇，坐地而泣，湛然问故，妇曰：「我相乡某村人，不堪姑虐，出外暂避，不觉行远至此。天将暮矣，既无宿处，又无饮食，是以悲也。」湛然曰：「汝在此，不可动，我将归取饭食汝。」遂去至家，携胡饼来，已不见妇，觅之，闻局内有嚷嚷哭泣声。入见两男子，一老媪，劝妇随伊去，妇号泣不从。湛然知为匪人，叱曰：「我在此，鼠辈敢尔！」皆张皇遁去。乃唤妇出，使之食讫，曰：「我送汝暂寄尼庵可乎？」妇允诺，遂送交大士庵，老尼收之。湛然于路，已问悉妇人居址，距唐邑三十余里。次日往寻其家，路遇二人，访收留少妇者。湛然问明妇之年貌服色相符，询知二人为妇之夫叔及兄，偕二人归，至尼庵，劝妇回家。妇惧不敢归，湛然曰：「我送汝去，能劝汝姑不加责，而生欢喜心，可乎？」妇曰：「诚如是，一家聚顺，有何不愿？」遂行。湛然先驱，至妇家，则妇之父母翁姑方勃溪，湛然进而排解之曰：「汝等能相安也，还汝妇。否则终必为人掠卖，奈何？」姑曰：「我方悔督责过严，致有此失。使妇无恙而归，有不相安者乎？」湛然始告之故，少妇偕二人亦至。众皆感谢。湛然后他出，过其门，妇之翁姑及夫邀遮入室，见其一庭和睦，妇已生儿，佥再拜感激不已。
　　又一日，湛然自外来，见坟林内隐隐一男子就树自缢，抚之犹温，急解释之，蹶而苏。年约弱冠，衣虽槛楼，貌殊清俊，不似乞丐中人。问其故，泣告曰：「小人任县某村人，父母伯叔只小人一子。在学读书，被匪徒诱使博，大败，不敢归。无资以应，匪徒尽留小人衣物，尚不足抵，易与破烂衣裤，使推小车送客，觅钱偿债。今送至唐邑而回，思之不胜愤苦，故求死耳。」湛然慰留至家，易其衣服，饮食而教诲之。往访其诸父，因失儿数日，正惶急，湛然告之，同往见少年，皆大悦，如获奇珍。湛然以劝儿改悔之言向述，皆感激涕零，再拜而去。少年归，果绝游戏之事，奋勉为学，次年入泮。
　　自此湛然名益噪，不仅扶危济困而已。邑中修庙宇，建书院，劝赈济，立义冢，诸大事，凡所首倡，无不立成。人信其诚故也。
　　芗厈曰：湛然以大有为之才，尽力向善，光明磊落，可对天人，实今世所罕见。恒与余言，自恨未曾饱学。余笑慰之曰：「仲尼祖述尧舜，尧舜曾读何书，不过认真十六字耳。彼子衿中，或迂腐固执，或诪张为幻。穷则为闾里之毒蛇，达则为朝廷之大蠹。夫如是，何必读书？」
　　
　　王理堂
　　理堂名敷正，河南光山县人，随其叔，之任丹徒。值英夷犯顺，崇明危急，中丞檄属员之能解围者。其叔招募乡勇，将以应命，使理堂择得千余人，告之曰：「是行也，有死之心，无生之路，方能奋发有为。汝曹归与父兄谋，不愿者退，无相强也。」翌日，皆来复命曰：「父兄有训，我等所以应募者，急父母之急，非仅崇明也。官能视我等如子，焉有子而敢背亲命者乎？」皆愿死鬬，复查其孤子及兄弟同役者，退一人，得敢死之士八百。欢呼听令，遂给粮饷器械而操演之，与其叔航海而前。时军门所发之救兵千人亦到，见乡勇皆踊跃争先，兵气亦作，二十艘乘风破浪前进。英夷望见，佥掉舟向来船发炮。夫夷舟高大，较我舟超越数倍，是炮皆上飞，烟焰迷空，不睹我舟，夷人意谓已击沈矣，殊不知理堂奋勇当先，炮子落身边，烧其衣襟不顾，冒烟直入，竟抵夷人之火轮船。其将白鬼子所主，理堂以大挠钩，钩其船舷，持刀跃登，乡勇官兵相继，顷刻满船相杀。夷自犯顺以来，从未见勇敢如此者，皆战栗而伏。遂生擒夷将，戮尽丑虏。余舟皆遁，遂报崇明之捷。中丞受俘保奏，给理堂赏戴六品衔。中丞赴浙，援救台州之急，短给口粮，乡勇鼓噪。理堂蠲八百，以安士心，然知其必无功也，虑为所累。适奉母命归省，遂呈其家书，以母老告退，就例报捐九品，分发来燕。方伯知其能，癸卯冬，使往赵州缉捕，驻大桥之元帝庙。理堂不惜辛勤，每夜必出，逡巡各村庄，往往黎明而返，风雪寒冷皆不顾。于是数里无警，几至夜不闭户，民已深感之。时大桥之南村将起庙会，凡会，娼赌在所不免，且无此不足以聚众，会必消索，故主会之衿耆，虑委员执法，欲贿之，遂以制钱十余贯，因庙祝而通于理堂。僧为婉达其情，理堂即延衿耆入坐而问曰：「公等恐我执娼赌，此有地方官在，非吾分内事也，我何干预？但娼赌之场混留盗贼，而盗贼之迹难瞒土著，公等能为我寻之，胜于纳贿多多矣。」坚辞不受，衿耆曰：「官顾清廉，仆宜酬志。请以予从者。」理堂曰：「此纳贿方便法门也，我岂为之？公等既悯我仆劳，我宜酬之。」随以衣命僧立质钱三贯，呼仆而给之曰：「此诸公之赐，嗣后不许名一钱也。」衿耆皆感激称叹而退。于是理堂日夜在会，巡而不扰，衿民为获贼以献，是以会毕无失事。商民感戴，公悬额于庙门上。当是时，赵州营应给兵饷，例以文员领而偕武弁发。刺史已领得饷，因事阻，逾月犹未放，一军大哗，刻期欲围衙署而劫刺史。流言传布，刺史大惧，素稔理堂能，迎之署而谋焉。理堂曰：「光日之下，何敢叛逆？此虚声恐吓耳。然已违时，应速给之，军心即安矣。」刺史曰：「畏而给之，其如后患何？」理堂曰：「无难也，使其主将伏辜而后与之。」刺史曰：「能如是乎？何敢勒也？」理堂往拜主阃而说之曰：「公等知有灭门之祸乎？」主阃愕然曰：「何谓也？」曰：「我闻属下欲劫兵饷，有诸？」主阃曰：「此小人之言，不足道也。然冬饷例应上季首给，今逾月不发，刺史无乃侵蚀乎？何独怪我兵之不戢乎？」理堂仰天大笑曰：「公等真不谙国事，而血气自用者也。当今有扣一两平之说，始于今冬，宪司所发兵饷，扣与不扣，尚无明文，是以刺史请示而后敢给，至今尚未见批回，因此迟迟。公以侵蚀诬之，能不激成大祸乎？」主阃曰：「是吾曹之过也，兵无御冬计，奈何？」理堂曰：「无难也，公即谕令兵目，往刺史署长跪请罪，吾将劝刺史自垫，立时给散，何如？」主阃曰：「能如是，与君偕往。」随赴刺史署负荆，文武和好如初，顷刻发饷讫，一军皆悦曰：「我曹非委员公恩，父母妻子，皆将冻馁，不仅我曹脱罪也。此恩此德可弗图报？」随公制匾额，主阃率队伍戎装，鼓乐卤簿，送至元帝庙，群拜而悬之。甲辰仲春，理堂事毕，奉调旋省。合州之绅士兵民，饯行路侧，以万民朱盖导进出境，至今两匾悬元帝庙门，人皆仰之。
　　芗厈曰：「古今来颂委员之德，而争悬匾额，实罕闻见。盖微员末职，不过借上游之力，博数金而已。理堂展其才力，竟能如是，非知仁勇三者兼全不能。」


第二卷


　　权阎罗王
　　吾乡有延陵生者，甫入泮，夜卧书斋，梦役持红柬来请曰：「有公事，宜速行。」生意谓学师召之耳，未阅其柬，即易衣冠而出，见乘舆候之，生曰：「近在咫尺，何用舆为？」遂登舆急行，见黄沙茫茫，天色似明似暗，所由之路，向所未经。旋入一大城，三街六市，往来者咸避道。至一大署，体统比督抚犹壮。舆入中门，鼓乐鸣炮。至甬道，有红袍纱帽者十六员，迎舆而揖，生欲下，役已当舆唱免，生意学师演剧，使优迎之耳。舆至殿陛始停，出舆见大殿九楹，甚宏敞，殿中以白石筑台，台上金龙黄幕下垂。由左入内，两旁回廊甚深邃，直接后殿。入殿之左室，帘帏之内，陈设精雅，役引至此，请生入坐而退。有八童子，年约十一二者进，或捧金幞头，或捧黄龙袍，或捧云履，或捧假面，或捧玉带，或镜或巾或炉，无赤手者，请生易服，生曰：「此何为也？」童曰：「此处规矩，应如是耳。」生不得已，易服冠带履，一童请戴假面，生曰：「何必如是？」童亦以规矩对，生思既强作古装，恐为识者所笑，蒙假面亦得，遂戴之。着面如生成者，引镜自照，失其本来面目，方面长髯，俨然王者像矣。八童齐唱升殿，外似有接唱者，不觉随童行至前殿，自中间自石台之后户，历阶而升，内设公案，签筒印箱朱墨砚俱备。黄幕已启，两青衣吏拥生升座，前十六官入殿恭揖，吏唱免参。阶下吏役不知其数，内有夜叉一部，牛头马面一部，佥跪谒，吏唱起，扬声齐诺，旁列甚肃。十六官退分两庑，各有公位。吏役送卷，自外带囚就讯，刑罚甚重，有剥脸破腹抽肠拔舌者，哀嚎甚惨。生坐远，不知所审何词，第见一起毕，则卷案送呈，青衣吏接展案上，仅露年月，请生以朱笔某日书行，即持去，不使见狱词也。未几，外报节孝妇到，吏请生下阶迎，官役咸跪。见天际红云下垂，光华灿灿中，有金童玉女擎幡盖，侍一黄瘦中年妇人，将至地，忽一阵香风，吹往西方去矣。吏请生归座，以签票一卷送案上，仅露其姓名，请生过朱判行，皆男犯也。又呈女犯签票亦如前。生点至某氏，心忽动，疑似其姑母，时方有疾。欲再阅，吏即持去。唱公事毕，纷纷告退时，生亦下座，仍入内殿，去假面，易故衣，童送登舆，十六官仍在甬道揖送，惟舆前较来时多大灯一对，上首墨书第七殿，下首书阎罗王。直送生至家，释服仍卧，有送信者在床前唤觉，时甫黎明。生问来人曰：「自大门至此五六层，汝由何入？」来人曰：「并未闭门。」生曰：「异哉！此我夜间亲自关闭者，何人开放？」呼家人，皆未起，问来人，知姑母疾重，使速往。生即趋候，姑母已奄奄一息。张目执生手曰：「汝来甚好，床前鬼使皆趋避矣。汝坐此勿离。」生问疾，慰之曰：「偶患时症，即日就痊，勿戚戚也。」姑哂曰：「汝既不欲我死，何点我名？然天命也，我不能责汝忘亲情。」生悚然莫对。未几，报医来，家人请生出迎之，至再至三，姑始释手曰：「噫！止此一刻，竟不延矣。汝去。」生出而其姑遂逝。
　　芗厈曰：异哉！夫何以生人署阎王之职，而又不使之主政，则十六官皆可代也，何用生为？且聪明正直之为神，此生与余一人，交未能信，且为正人君子，岂阴曹之鬼，犹不如生耶？不可解矣。或曰：「阳间显官，岂尽正人君子为之，君何泥也？」余笑曰：「诺。」
　　
　　补讼师(二则)
　　有楚生某，娶妻美而艳。邻有寡妇，与外村少年狎，少年过寡妇家，偶见生妇，极为垂涎，以重赀贻寡妇，谋通之。寡妇曰：「彼宴尔新婚，夫妻和睦，且良家妇，不可以势逼，亦不能以利诱，虽其夫毕姻后，出外教读，但有老媪作伴，亦难以游词进，实无法可施也。」少年情不自禁，以重价觅得积贼闷香来，曰：「我已得计，第不能穿穴逾墙。若诱至汝家，事必偕矣。」寡妇曰：「是不难。」使少年入市，市食物之精者，往候生妇，以甘言结好，后此屡往，密甚。生妇知寡妇家无男子，且近邻，以礼往答。寡妇留生妇入卧室，饭之，而遣媪妇守门户。时少年预伏室中，室焚闷香，妇觉香甚软，伏于座，少年突出，拥妇登床，寡妇避去。妇手足麻木，口不能言，而心甚了了，任其淫狎，饮泣而已。少年思得其欢心，许与衣饰，妇益忿怒，泪如泉涌。少年知难久留，草草讫事而逸。妇醒，索寡妇，不见，破其室中什物而归，郁郁成疾。其父，名讼师也，往问之，女欲求计划，以实情告。父责其不应轻出，然彼以阴谋来，我当以诡计报之。随作一函，纳女枕畔曰：「能从之，则使媪来，我命两兄助之。」父去，妇阅其书，大喜，病寻愈，益自修饰，使媪强寡妇来谢过，与亲昵之，留寡妇宿，密告之曰：「前日之事，曷不先与我谋，是所恨也。第事巳如此，纵决西江之水，难洗清白。况良人久客不归，晨昏孤宿，乃子实获我心，但面许我衣饰，何食言也？」寡妇知其心动，曰：「是人富而多情，实慕娘子，无路可通，非负所许也，我为导引何如？」妇曰：「须防外人耳目，来必夜深人静，我逐媪候门，方无他虑。」因与订期而去。归告少年，自诩有功，少年大悦，急购鲜衣美珠，使寡妇先致之。如期留寡妇家，漏四下，潜以指叩门，与妇携手入室，即欲乱之，妇曰：「即来此，何急急？请同酌三杯以助兴。」案上酒餐具奋，妇酌酒以进，少年目视而不饮。妇举杯坐怀中，口含以哺，少年迷乱，接而吞之。徒见两壮士操刀直入，少年狂奔出户，遇绳绊足而跌，妇以烛来，壮士缚少年手足，割其辫发，妇释缚纵之逸。壮士携辫操刀，轻叩寡妇门，妇误谓少年归来，俏语曰：「夜已深，正好安睡，何又草草回？想必败阵而逃也。」门甫辟，壮士即刺其胸，饮刃而倒，以辫发缚妇右手数匝，归告生妇曰：「大事已毕，可以复父命矣。」此盖妇两兄，预伏房外而安绊绳者，所哺少年之酒，哑药也。少年逃归，哑不能言。次日，亭长见寡妇被杀于门，鸣官，验得凶刀插心，妇手握发辫，系强奸不从，登时杀死者。密访失辫之人，获少年，无言置辩，遂按律斩之。至今楚俗，凡执奸者，必去其辫发云。
　　有潘生者，党讼师，与庵之少尼昵甚，有必正妙常之约。一日，潘生入庵，见州署官亲幕友开宴密室，少尼傅坐。潘生怒叱曰：「汝曹皆关防衙署中人，挟尼饮酒，知法犯法。何以佐尔主理民事乎？」众唯唯谢过而退。回署，传各役之首，谕令能获生奸者有赏。不能，必革役。皆领命，日使散役伏庵左右伺之。生恋尼，晨入庵，役拥而入，脱生与尼衣，合缚之，舁出。将鸣官，遇生党怒目拦阻，或许以重贿，纷纷嬲入班馆，不使速报。一生捷入潘生家，告其母妻，速邀亲戚入庵，嘱老尼用残香烛，在大殿开无量寿经，旁供潘生之父神主。安置毕，知会诸生，各易素衣冠，入州廨鸣冤。官升堂问故，诸生以潘生之父百年阴寿，同眷属戚友在尼庵礼忏，州役讹诈不遂，强以奸论，请官往验。役亦以获奸报。官难辨，同往验之，见有妇女及佛前香烛将尽，曰：「此非仓卒所能办者，其为蠧役无疑。」遂杖役而释生尼。
　　
　　粤东狱
　　粤东某生，娶某氏女，国色也。偶出观剧，被为富不仁者所见，重贿女母，私之，往来甚密。恐旁人执奸，乃于女卧榻下，穿一地道，通后院密室中。倘有恶耗，为潜避计。未几，某生入泮，使媒来订婚期。富室与母女谋，使生入赘而毙之。母女皆诺，告媒曰：「婿家无父母，老妇亦无夫无子，两无依倚。如肯入赘，两得其便，否则姑缓，待我卒也而后于归。」媒覆之生，欣然愿赘，期于清和之吉完姻。时男女亲朋集贺者数十人，同观花烛，无不啧啧羡新妇美者。生喜甚，送客入席，即归新房与妇对酌。时无一女客，生得畅意为欢，新妇不作恒常羞涩，竟执爵相酬饮，生入醉乡。时外客闻内宅惨呼一声，共骇愕间，见新郎衣履如故，散发覆面，狂跃而出，群欲询之，已疾奔出外，客皆追行。里许，遇大河，即跃入水而没。客呼渔舟捞救，经日夜不知尸所在，客叹息而返。新妇与母皆惶急，候于堂，见客来，即问新郎所在，客告之故，并叩其由。妇曰：「婿方在房中筵宴，忽发狂冲门出，我辈不知所以，谅出外，亲友必阻之使归，何任其投河而没耶？是客杀我婿也。」遂鸣诸官，官讯客，皆曰：「我等猝不及防，追之无及，事出意外，岂有至亲好友见死不救哉？」讯诸新妇及母，则哀求还尸而已。官至河涘验勘，荡荡大河，流长源远，无从求尸，遂为疑狱。
　　未几，易一令，有明察声，见前官交有是案，反复推求，恍然曰：「婿投河而反诬客，非诬客也，欲客证新郎之死以实之也，是必有故。」变服为星卜流，访诸其邻，邻人曰：「有某富室，素与妇女无亲故，忽往来甚密，我侪亦疑有故。但是日新郎投河，众目共睹，岂非怪事？」令曰：「汝见之否？」对曰：「我亦在坐。」令曰：「汝视新郎貌作何色变？」对曰：「披发覆面不及见。」令曰：「道在是也。富室安在？」对曰：「今日犹见其入新妇家也。」令辞去。易服，率健役百余，突至妇家，围其前后户而搜之，仅有母女在，叩官欲何为？令无辞以对。举步将入闺中，老妇横身阻曰：「此嫠女室，三尺童子，不许入门，况为民之父母，而不知礼乎？」令微哂曰：「欲为汝婿明冤耳。」老妇曰：「倘入室而无冤可明，将何如？」令曰：「我偿汝婿命。」乃呼役掖老妇出。令入房，见铺陈精洁，皆是常用什物，无可疑者。正踌躇间，俯视床下，见一男子履，回顾新妇，骇然失色。令呼众役入，移床而观，则地板有新垫者，命役举之，地道见。令带役入，穿出，至一密室。室隅，一鲜衣少年伏焉。执之。推门至院落，见地有新挖状，命役启之，生尸在，经年不变，喉间扼痕显然。遂出，聚案内人证，一讯服辜，论如律。乃知生醉后，妇女与富室，共扼其喉而毙，从地道舁入后院埋之。投水之人，系富室以重价觅善泅者为之也。
　　芗厈曰：人之阴谋诡计，惟图色为甚。然而天道昭彰，竟无不破之案，是以大盗亦戒采花。是案也，彼庸庸者流，竟谓新郎投河而死，众目观瞻，与妇女何尤？遂成疑案。其有心者，不过揣新郎之发狂也，或以药酒为之，疑女有故。然不能破其奸，敢讯诸乎？后令之勘访搜寻，可谓有胆有识。然使床下之男履不露，何从发其覆乎？我故曰：「天道也。」
　　
　　职谬
　　滇南米商某，列肆于市。值县之少尉出，四人肩舆，隶卒擎盖执仗，前拥后呼，辟人于道，遇坐者喝之起。商适与客核账，思索出神，不及起。尉见之怒，执之舆前，责掌二十。尉去，商大哭。客哂之曰：「父母官责尔不敬，能不顺受，徒泣何为？」商曰：「彼父母官者，犹夫人耳，何以尊严若是？何科甲出身耶？」客笑曰：「彼铜进士出身，汝何不知？」商曰：「吾实不知铜进士为几甲？」客曰：「是不过银子科第三甲耳。」商曰：「如客所云，吾亦有银，何难与埒，甘受其辱。不亦过乎？」决意止肆，携赀入都，报捐未入流，分发畿南。但未习仪注，难以谒宪。幸都中有干仆，为之谋曰：「主所有者财耳，何不普拜乡亲，大开筵宴，既联桑梓之谊。藉学趋跄之礼，彼同仕者，孰不愿为指教耶？」商是其言，遍拜同乡，饮之食之，乡人皆乐为教，肆习旬余，拜跪叩首，皆无谬误。众议先见府道，以熟其仪，如无错谬，则可谒宪司矣。乃往见郡伯，嘉庆二十五年六月也。商公服而纬帽。郡伯者，人甚谦和，凡属员叩首，必手自扶之，扶之不起，必回礼。时商趋入遽跪，郡伯俯扶之，商纬帽极滑泽，贯郡伯朝珠于首，猛然起，珠散而郡伯几跪。凡有珠者，深恶此兆，以为不祥，故郡伯拂袖而入。左右检珠，咸笑曰：「客可以退矣。」商乃失色出，同官传为笑柄。众尤商曰：「汝未能从容进退，不可以见上宪，尚须练习。」又逾月而国恤闻，官皆白衣冠，避舍二十七日后，素服顶帽见客。商之乡亲有与方伯司阍者善，谓之曰：「有敝乡里，初出茅庐者，恐贻同官笑，能使之独见宪台否？」司阍曰：「是不难，我主素无拘束，随到随见，使早来，我有以位置之。」随告商。时商已谒观察无误，方欣欣自得。次日，入藩署投谒，彼宪司之门房，强于下寮之厅事，铺设斐然。司阍者盛服据上坐，问其仆曰：「某官已至乎？」仆乃引商入。商见陈设眩目，人物轩昂，意为即方伯，趋入拜脆，献履历。司阍者笑曰：「误矣，敝主人不在此，且请少憩无躁。」商知有误，赧然坐。司阍嘱其仆人探方伯，而内随官者，询知司阍之友，欲逞能而见好，命其仆引商先入客室，以候方伯。商见客堂一色纯白，无字画陈设，铺垫皆黑麻为之，不如门房远甚，意谓是必随官之室，不可自卑，再贻人笑，遂首座而趺坐。时方伯由内出，随官皆不及知，见上座有客，金其顶者，意谓幕中人，拱手让坐。商见方伯青衣，猝然问曰：「足下高姓？」方伯道其姓，商诧曰：「足下与大人同姓，可喜可贺。」时随官闻有人接谈，于门隙窥见主人已出，不觉皇然入，陈商之手版。方伯俯首阅，商甫见珊瑚其顶，惶恐之极，趋跪膝前曰：「大人该死！大人该死！」方伯拂然大怒，叱退之。后郡伯入见，方伯怒犹未息，语以故。郡伯曰：「是即散卑府之朝珠者，闻系市侩。」方伯曰：「商者无失其为商，何可乱我仕版？仍使归市可也。」遂休之。
　　芗厈曰：是躁人也，不第杂职中有之。闻有某尹，蜀人也。谒制军，问及峨嵋山猴子究有多大，尹对曰：「同大人大。」制军哂之。尹自觉谬，惶然改口曰：「与卑职一般大。」一日，与藩臬道会议，三官皆吸烟，命仆为尹点烟，尹曰：「卑职性不食烟，有三子均喜吸烟，恶之不暇，而身自犯耶？」皆传为笑柄。余故曰：躁则妄，妄则言多谬，当以三愆为戒，为之徐徐云尔。或曰不然，昔有人戒友之躁者，其人衣适着火，友见之而不言。火焚及身，怒其仆不早为扑灭。友曰：「我早见之，君戒我躁，我姑徐徐云尔。」若遇是人，又将何说？余恍然悟曰：「然则举世皆谬，若欲不谬，何如出世？」
　　
　　智女
　　嘉庆初年，白莲党之扰川楚也，贼帅掠良家妇女无算，内有楚女，英英特立，秀出冠群，帅爱而教留之。女曰：「得为将军之妻，妾之愿也。但妾诗礼旧家，虽乱杂中，不得父母之命，媒妁之言，然花烛合卺之礼，不可废也。日后为王为相时，妾叨福庇，称王妃夫人，确系堂堂配偶，得自立于人前，无苟合之讥。亦将军之光。」贼帅悦其词令，不觉首肯，使入室改装成礼。于是择掠得衣饰之美者，及脂粉之类，送与添装。复使他妇数人，入供役使。女退之，传命曰：「今日初见良人，无须役，明日惟命。」贼以其处子碍羞，允之。女乃盥沐凝妆，见有利刃，窃袖之。贼帅因久待不出，入室窃窥其新装，益增秀媚，不觉心动，突入拥抱。女以刃直刺其心，立死之，推尸床上。以己之装饰饰贼尸，傅粉涂朱，剪己鬓贴其首，加以钗钿，望之宛似女身。女乃衣贼帅衣冠佩剑，薄暮出，呼马执旗而遁。其亲信者候之，彻夜不归。次日午刻，大营有令，众议将军昨何往，谅夫人知之。不得已，入室请命，见夫人尚卧，不敢骤近，觉血腥出于床，呼众人捡之，方知装夫人者将军。将军装者，不知其何往也。嗣是贼营得妇女，不敢留，掠人之风，因之稍戢。
　　芗厈曰：以甘言悦贼帅，使不备反而刺之，此古之节烈妇女为之者，不乏人。所可异者，颠倒阴阳，悠然而逝，出人意外。使不及追，且能全他人之节，何胆智之精细而雄烈耶？同时有贼得美妇，拦入深林，欲奸之，妇坚拒，不能成，贼怒甚，断其首而去，妇尸自移就首，竟凑合而生，年逾八旬乃卒。时又有百十妇女，以带联结众身，各持刀作方阵而行，贼冲之不散，围之不克，无可奈何，以火枪轰击而并殪之。惜乎，不得智女为之帅，以成奇观也。

　　陆清献公遗事
　　公讳陇其，号稼书，淛之当湖人。以理学名家，配享圣庙。公以进士即用，宰直隶灵寿县，父老相传，遗风善政，有足录者。昔公之任，无幕友官亲，二仆与官，三人而已。早起盥沐后，冠带坐堂上，唤吏役告之曰：「凡莅民，以省事为第一关，我无多事，不须若干人祗候。或农或贾，各就所能，以养尔父母妻子。但已领工食，应为国家办事，不能尽去。每日酌留书吏二人，衙役四名，轮班听事，余各执业，勿远离也。」暖阁之内，左右二几，一具律，一具平码，完粮银者，当堂弹兑，余厘毫，必还之。投呈者，呼至案前，细为评点曰：「某一节，人错待汝；某一节，无此情理，谎词也。」应讯者，即书票钤印过朱，差原告往传被告到案，曲为开导曰：「尔原被非亲即故，非故即邻，平日皆情之至密者，今不过为婚姻田土钱债细事，一时拂意，不能忍耐，致启讼端。殊不知一讼之兴，未见曲直，而吏有纸张之费，役有饮食之需，证佐之亲友，必需酬劳，往往所费多于所争。且守候公门，废时失业，一经官断，须有输赢，从此乡党变为讼仇，薄产化为乌有，切齿数世，悔之晚矣。即如此案某人故薄待某人。」即检律例以指示之曰：「罪应笞杖，但国法不加有礼之人，某合与某叩首服理，即回去静思三日，倘彼此豁然，来授结可也。」往往感激涕零，情愿当堂具结，和好如初，因此互相劝勉勿讼。半年之后，门庭如水，堂可张罗。
　　公无事，带一书一役，挨村讲乡约，训以孝弟忠信，节义廉耻，必引经据典，参以时事，民皆乐听，浅直易从，无窒碍难行者。遇孝慈节义之人，立即表扬，且为之咨嗟叹赏曰：「我所不及。」凡获小偷到案，则曰：「汝亦有人心者也，何至为此？」偷曰：「小人为贫所迫耳。」公曰：「是不难。为利之最厚者，莫如纺织，且人人能为之。」随命仆市棉花斤余，使偷在堂右，教以纺花之法。曰：「能，即释汝；不能，即惰也，罪加倍。」偷愿速释，无不留心学习，数日间，即能为矣。公曰：「此赀本不过数百钱耳，今数日内，循环例换，已赢余若干，除汝饭食外，尚剩有数百钱，汝回去执业。倘再犯，不恕汝也。」偷泣而去，改过迁善者多。间有犯，则杖而后教之，在堂上纺花一月。三犯，则曰：「是不能改矣。」使二役挟之急行千步，以热醋灌之，一碗饮至半，使一人突拍其背，则嗽终身不愈，不能作贼矣，仍纺花以没世。
　　时尚未设养廉。若奉文有摊捐款，必具文申请曰：「职奉银四十五两，仅敷自食，所需捐款，动钱粮耶？抑杂税耶？」道府寿，以挂面十束、筋烛一对，躬亲致祝。上游皆恶其执，甄别已之。后任甫至，即有报案者，系以斧杀人于旷野，不知凶手为谁。后官访于公曰：「老前辈任此数年，囹圄空虚，案无留牍，可见一邑之人，皆在春风化雨中矣。弟甫下车，即有疑难命案，若留疑以有待者，何也？」公曰：「方自愧虚糜，何敢当兄台盛誉？命案有无，偶然耳。案在何处？」曰：「某村。」公思之曰：「必某人所为也。」后官拘其人至，曰：「案无事由，杀无证佐，何所见而执吾？」后官曰：「此前官所教，必无谬误。」其人曰：「前官，圣贤也，岂肯冤人？」后官无词可答，曰：「带汝见前官，谅必有说。」于是押犯诣公。其人见公，即有惭惧之色。公呼使前，曰：「某人，汝忘余谆戒之苦心耶？余初至汝村讲乡约时，见汝面有凶横气，历历开导，汝色渐和。逾今三载，前色顿变，其为不改凶心，致有此事。可知杀人者死，罪无可逃，与其受尽责扑而后陈，不如直陈无隐，身不受亏，而恩犹可冀。」其人叩首泣曰：「洞见小人肺腑矣！昔年我与被杀之某，共交一嫠妇，后某独占而屏我，是不平。嗣公至以善劝人，人皆革面洗心，其不能者，为众所不齿。某偕妇出亡，我亦闻公言自悔。今公甫谢事，某与妇仍归旧村，且讪笑村众曰：『汝等不过畏陆青天耳，渠不能自保，今尚有此不近人情官耶？』小人恨其词，触前忿，潜杀之，意谓无人能破此寨，不意公竟先觉也，虽死奚辞！」后官怜其尚有良心，薄其罪而流之。国法，凡甄别官，例引见。公入都面君，见其岸然道貌，奏对从容不苟，圣祖大悦，卿相复保奏之，用为礼部主事，洊升侍御，致仕归。
　　芗厈曰：人之所以异于禽兽者，廉耻二字。若忘此，虽圣贤不能化也。故盗贼之三犯者，只好饮之以醋而已。至杀人者，虽因奸也，实缘讪笑公而顿激忿怒，斯人尚有良心。彼甄别公者，直斯人不若矣，当以醋灌之。
　　
　　补骗子(五则)
　　京师布肆，大业也。有乡人来，阅布数十匹，约值京钱五十余贯。拣既，谓肆主曰：「我初学肩贩，须同伙来定，姑待之可乎？」应曰：「诺。」别为他人贸易。乡人坐半日，见买卖渐稀，谓肆主曰：「我尚未饭，伙又不来，身无余钱，所存赀本银两系合伙者，未便换钱，腹中馁甚，奈何？」肆主曰：「既有银两，无患无钱，若未便换，典之可也。」乡人欣然出银，灿然一提，揖肆主曰：「我不知质库在何处，此银二十两，请烦贵伙代为入典。但我不过饭食所需，质钱一缗足矣。」肆主交其伙典钱一串，并券交付，乡人感谢去。未几复来，肆主曰：「何速也？」曰：「吾侪小人，果腹而已，不求甚佳。」余钱八百余文，掷柜上，坐守至晚，其伙竟不来。乡人惶然谓肆主曰：「天将暮，难出城，我伙或以要事不得来，盍以我二十金之券，抵运布去，尚有余钱，明日偕伙来算可乎？」应曰：「可。」乡人乃郑重出券，交之曰：「此即贵伙代当者，请留三日，我自赎取归账。」肆主验之无误，遂收执。乡人以余钱雇驴车，载布去。候之三日，竟不来，乃赴质库取银，仅有二两，肆主曰：「我所质者二十两大锭也，何以仅止此？」典主查簿示之曰：「是日贵伙以二十金质钱一串，我疑其所需过少，问之，曰：『是客物也，只需此为饭食耳。』我予券去。随即有乡人持券加利取去，又有二人，以此小锭亦质钱一串，汝所收之券是也。」肆主始恍然悟为骗子掉换去矣。
　　京师骡马市，大集也。有贵官，戴五品冠，服色甚丽，气象雄伟，似武弁入朝者。至鞍鞯市，择一佳者，出大银一锭，谓肆主曰：「我仆因买他物，分遣开矣。烦汝伙肩此鞍至骡市，我欲试良马也。」主者即遣一人为负去。至市，择一大骡甚骏，价值数百金，命来人以鞍鞯备之曰：「汝在此姑待，我试骑之。」卖骡人见有仆在，任其鞭驰而去，久不返。谓其人曰：「汝主何往耶？」其人曰：「我鞍鞯铺之伙，孰为我主？」卖驴人骇曰：「是必骗子也。汝铺亦被诓矣。」其人曰：「幸有银在。」于是偕往铺中，出银公估，则铅心伪物也。共鸣诸官，海捕而已。
　　某观察，富而淫者也。姬妾满前，各自树党争宠，而正夫人不顾也。需次会垣时，恒有花婆出入公馆，忽带少妇，携珠翠求售。其为人也，轻盈软媚，妇女皆爱怜之。夫人乐于盘桓，曰：「那得若个好娘子，长为我伴，则我得所托矣。」妇笑曰：「妾何如人，敢当夫人青目耶！妾夫素跟官，若夫人不弃，言于大人，则夫妇皆有倚赖矣。」长跪而请。夫人曰：「是不难。尔能并事大人，与我一气，何事不可也？」妇再拜称谢。适观察入，夫人使妇递茶，即以眉目传情，观察大悦，问此妇何来？夫人以夫妇愿投靠对，观察曰：「其妇如是，其夫可知。我正少一知心青衣，收之可也。」妇即迎膝叩首，观察手援之，即扶观察之手而起，益悦之，于是妇留而花婆去。唤其夫来，果干仆也。其夫妇遂迁居邻院，朝出暮归，殷懃奉侍。观察虽与妇情密，调唇抚乳，无所不为，而未及于乱者，公馆无隙地也。一日，妇送茗至书室，观察置诸膝而恳曰：「能毕乃公心事，则衣珠财物惟汝所欲。」妇曰：「非不甘心，奈众目昭彰乎？无已，请遣我夫他出，晚至妾室，惟命是从矣。」言甫毕，报客至，妇脱身入。观察乃以数十金，使其夫远出干事，当晚潜入妇室，妇亦早归，正好合时，其夫持刀排门突入，喝曰：「我知汝年轻。必不能安其室，果留男子，合杀却否？」妇泣跪曰：「非妾敢犯救，主人势逼，无奈相从。」夫曰：「必非主也，岂有身后贵官，而知法犯法哉？」妇泣唤主起，夫乃持刀视曰：「果是主人，将何以全奴颜面乎？」观察曰：「汝能周旋，将以汝为长班。得官之日，政由宁氏，祭则寡人，能容之否？」其夫半跪称谢，呼妇起曰：「汝好好伺候主人，我出差去矣。」观察色丧神颓，妇起闭门，投怀而慰解之，始得安于阳台。未几，观察得缺，竟以其司阍，妇则留于内室，不复出矣。其夫大权在握，任其播弄，观察无可如何，听之而已。然能劝其主勉事上官。未几权廉访，其夫招摇撞骗，无所不为。时有富室身犯大辟，许以数万金出罪，富室知为廉访信使，从之，得赃而遁，富室首于中丞。廉访始知其事，亟传妇严讯之。妇曰：「是非妾夫也，妾本妓女，彼以重聘雇妾来，认为夫妇，嘱妾勾引主人，若得满载而归，许以半分，妾故愿为之使。然不知其何许人，姓氏亦未确也。」廉访无可奈何，坐此败官。后妇之本夫来，又不得不重酬妇而遣之。
　　有徐大诳者，丝市中伙也。平日喜诳人取笑，以是得其美称。一日，随居停至吴下贸易，舟泊太子码头，居停谓徐曰：「予起货去，汝留此须慎防之，此处多骗子，勿为所诳。」徐曰：「吾不诳人，人其诳我乎？人果行其诳，我将诳谁矣？」居停曰：「咍！此处骗子，皆鲜衣盛服，充衣冠中人。汝若遇之，必逢迎不惶，恐小巫见大巫，堕其术中而不觉也。汝必慎之。」徐曰：「诺。请予洋银二牧，我将作虎邱之游。」居停给之而去。见肆有锡洋钱，为孩童所玩弄者，与真无异。问其价，枚值五六文，徐置百枚，又以百余钱买一布囊，复大书日「某年月日某乡某人置」。以棉纸裹锡钱，作两封，纳囊中，负之归舟。易短褐毡冠，作乡人状。以红纸开绸缎账单，怀之，持雨盖负囊，游于市。见古玩铺前，坐一客，衣冠甚丽。时正隆冬，披火狐裘，貉冠皮鞋，手持玉嘴银头乌木烟管。徐有触于怀，乃坐对门巨室阶上，出其单与锡洋布目前，以真洋钱颠掷，而口作怨词。正自嗫嚅间，客见其多金，洋洋来前，喝问曰：「汝何等人？坐我府前，意欲何为？」徐忙收洋钱入囊，执账单拜曰：「不识尊府，动扰不当。我某县乡人也，因侄女将嫁，兄与我百洋并账单，使置嫁衣。我至大邦，不识大绸缎局在何处，又不知买单中物敷用否，无人指点，以是怨恨耳。」客接其单视之，皆奁中急需物，信为真实，笑指之曰：「北去里许，高墙大门内有绸缎局，是我亲戚所设，两京十八省客，皆贩其贷，真大行市也。汝往必无欺。」徐曰：「我目不识丁，虽有招牌，奈不能认，请借贵步一引可乎？」客曰：「幸我无事，汝其从之。」徐负囊随其后，行未几，徐曰：「我尚未餐，腹中馁甚，官人肯同一点心否？」客乃引入麫肆上坐，徐坐其旁，麫尚未至，徐促额曰：「我患疟痢未痊，不意又发作矣，中急而寒甚，奈何？」客曰：「去厕不远，汝去登之。」徐曰：「奈此累坠物乎？」举囊交客曰：「暂累官人看守，我非不放心，奈寒甚，乞假我短挂一披，烟管一吸。」客自思火狐短挂与烟管不过三十余金，诓其百洋，其利倍蓗，乃故作踌躇而后解语之曰：「此百金物，汝速往速来，慎勿污我衣。」徐乃郑重披裘执筒而逸。客待其出肆，携囊遁回，谓家人曰：「今日诓得洋银百元，当为我贺。」出囊审之，疑有伪，急请识者，方知皆锡物，不禁哑然失笑曰：「我一生骗人为业，反为人骗，数十年老阿婆，今竟倒绷孩儿矣。」
　　查禁倭烟之年，有伪符假役，在江河之间，挨船搜索，讹攫银钱，为害行旅。惟不掠贷物，不携衣装，是以告讦之案甚少。有黠客贩货入楚，舟泊江滨，突来壮役七八人，铁索郎当，手持签票，口称官命，查抄鸦片，入舟搜检。见银钱皆取之，以充饭食。值客卧病，其伙拦阻不及，盘缠被攫尽矣，不觉垂泪。客徐起见之，笑曰：「毋作妇人态。从来悖入者亦悖出，被将十倍偿我，无忧也。」是时同泊之舟，无一免者，人皆切齿。黠客于是择舟子之强有力者十余人，饰以仆从之服，自乃冠水晶顶，造作令箭，急易快舟，尾追伪役，沿江而下。役掳掠满载，忽绕出其前，使仆截擒，即以其铁索锁之。登邮亭而讯曰：「本厅奉军门查拿伪役抄抢案，送省枭示。」先起其赃，彼舟载银钱已数千矣，伪授皆叩首乞命。于是运赃入己舟，将伪役交驿卒看守曰：「候本厅禀报后，来取若人，勿任逃脱，自干重罪。」竟扬帆逆流而归，以钱俵分舟子，银则归己，无不欢呼痛快。伪役忽解悟，告驿卒曰：「是官也，何以获赃不获犯？假可知也。」驿卒亦悟，曰：「无论真假，我辈岂白与人看待哉！」伪役已无一钱，乃各脱其衣履贿驿卒，始得纵归。
　　芗厈曰：骗子奇矣，然不过乘人所欲而中之，乃竞有骗骗子者，使之笑不得哭不得，大快人心。可见天下事，出奇无穷。纵有智士才人，只好一齐俯首。
　　
　　奸僧狱
　　浙有嘉禾生，为邑之巨富，将入棘闱，偕其妻与姑母仆婢辈，同赴武陵，寓西湖山庄，以便游观。生妇少艾而佞佛，以天竺进香为请，生从之，命仆唤肩舆。仆体主人省约意，不投行家，散雇舆六乘，价甚廉。生妇艳妆盛饰，罗绮满身，珠翠盈头，价值千金，乃与姑母仆妇婢女辈乘舆而行，生骑马在先，仆携香烛随行。至半途，生妇之舆杆折，五乘皆随骑而前，是舆落后。一夫抽取折杆回去，谋易新者，一夫守之，仆亦立候。舆夫笑曰：「主人将抵山门矣。汝不以香烛去，有不失误詈汝者乎？况五乘前行，仅一乘伙回易杆，即来，何须呆守耶？」仆信其言，追奔而去。一夫以杆来，共舁入乱山中。生妇惶惑诘问，何以行僻径，舆夫曰：「为时已久，恐官人守候，出快捷方式，入庙之后户，不甚便耶？」妇亦信之。未几停舆，见墙缺朱门，舆夫轻叩其铜环，一沙弥提关出曰：「来耶？」至舆前，请夫人下舆。生妇曰：「我家人安在耶？」沙弥曰：「多在前殿，候夫人久矣。」生妇视沙弥，年不过八九龄，谅无他，不得已，从之入门，曲折引入密室，请夫人少坐。沙弥去而健妇至，生妇益惶急，亟询官人安在，健妇笑曰：「休问官人，我辈皆香客，亦为大师掠至，无奈相从，汝若婉顺，则此间吃着不尽。且人尽夫也。何乐如之？否则暴虐相加，无从逃避。」妇知入危地，悲忿觅死。一僧突入曰：「何来泼妇，入我法门中，敢肆横耶？」喝令健妇并沙弥齐上。将生妇衣饰洗剥，以布带缚其手足于醉翁椅上，强奸之。生妇痛骂，又一僧以麻桃塞其口而递淫之，妇亦昏沉如醉，听之而已。至夜，健妇以米粉汤执鼻而灌，不得不咽，仍劝其相从，自苦无益。生妇任以巧言，合目不答，健妇以衾覆之而去。次日来，除其失溺，为之洗沐，焚香于室，群僧复入，互相嬲也。如是六七日，忽见群僧变色相谋，变头接耳，不可闻。是夜健妇灌之以药，冥然如死。
　　当生之入庙也，姑母与仆妇女婢俱至，惟不见其妻。未几，仆亦奔至，众问主母何在？曰：「随即到矣，我恐香烛有误，是以先来。」生曰：「今何在？」仆始以舆杆断折，易换需时对。生惶急，命速追之，自亦乘马往寻。穷日之力，毫无影响。复使仆往接其姑婢人等，则舆亦不知去向矣。唤他舆舁归。生在寓殴仆骂婢，终宵躁急，无法可施。次日入县鸣冤，官为饬缉。过三日，仍无踪影，生乃投省候试，与亲友商之，老成者曰：「今大中丞爱惜士子，君鸠同考者百余往诉之，较县官得力多矣。」生从之，集多士投辕门，巡官以公状入，中丞命传原告与老成者数人，谓之曰：「某生应试而带室人，且率之游荡，本属非礼，以致诲盗诲淫，皆未可定。然属有此巨案而不能破，亦大吏之责也。」即令中军率健卒五百，改装易服，散布西湖各庙访缉，限三日获犯有赏。旋传府县官至曰：「属有大憝，敢诱掠良妇，官不能破，朝廷何虚糜爵禄为也？期三日不获，必登白柬。」府县诺诺而退，命役数百人，假作香客，布散各庙，使生仆为眼目访之。
　　逾二日无迹，文武员弁惶恐，共谋将挨搜僧之密室。僧大惧，以药迷生妇，夜使健者负置乞丐茅棚，丐者惊呼，兵役咸集，见一蓬首垢面着僧衣裤之妇，奄奄一息，势将毙矣。急唤生来认，确系其妻，呼仆妇来，舁之归寓。以开通小药灌之，穷日夜乃醒。见姑母在旁，泣诉所苦。时兵役因已得妇，皆回署禀报，生亦以前情补呈府县。各官聚谋曰：「虽有妇而不知其地其人，将何以定案？无已，尽拘西湖僧，使妇辨之，冤可白矣。」乃使生归而谋诸妇，妇愧怍难言，乘人不备而缢。生又鸣诸官，官亦无可如何矣。时诸僧已集千余人，无不呼冤者。即有奸僧在内，无可对证，良莠莫辨，以告中丞，乃命兵役遍抄静室，于兰若内搜得女舄，即以所住之僧锻炼成狱而斩之。冤乎不冤，未可知也。
　　芗厈曰：僧固不法，而生实自贻伊戚，冶容诲淫，何可厝崭于火？是以律禁妇女入庙烧香，此正本清源之良法也。至案已成，即使妇不死，赧颜辨认。余知此等奸僧，必不在千百众之内，送女出时，早已纠集远扬矣。然以僧室而有女舄，纵非此案奸僧，而平日所，谅必更甚于此，是以神泄其机，致被搜获，斩之亦不为冤。况杀一可以警百，亦大中丞力也。否则，此等案件，地方官只好置诸海捕而已。
　　
　　义盗
　　黄八子者，太湖大盗。奉盗魁往劫富室，明火执杖者一十八人。撞门入内，挨房搜劫财物。盗魁入，见事主之女卧室，其女年甫十五六，闻外间哄闹悲哭之声，惊骇战栗，蒙被坚卧而已。盗抽被，女坠，见姿色艳丽，强按于榻污之。诸盗掠得财物，齐聚外室，不见盗魁，黄八子复入搜寻，见盗魁拥女而卧，八子顿足曰：「噫！汝为此不义事，必遭诛戮，我等为汝误矣。」盗魁起笑曰：「好花不采，枉生人世，毋相诟也。我让汝一乐何如？」八子曰：「汝不记吾党规条乎？采花必败，天道昭彰，我将去汝不暇，尤而效之，非人也。」遂出告诸盗，辞别欲散。盗魁留之，不听，与之物，不取，脱然长往。至海昌，投县，自首丝肆被窃案。此案实非八子所窃，因与是夜同时，冒之以就轻也。羁禁日久，因无原赃，不能结。时有刑书某，以办漕亏欠收禁，八子深与结纳，问得若干银，可仍回刑房？书以四百金告，八子曰：「是不难，我为先生完此事。」书悦曰：「果能如是，我必有以报。」因此交更密。书家送饭食，恒与八子共之。一日晚膳，食炖羊腿，八子甘甚，问系自置乎？书曰：「买诸市肆。」八子曰：「何处有？」书曰：「熟食铺皆有。」八子骤欲饱啖，书曰：「门已封矣，明日嘱家人多备可也。」八子不能俟，取钱出院，但闻锁镣脱落声，禁子出视，只有刑具，而八子不知所矣。书嘱禁卒勿张皇，此人去必来，决无他虑也。未几，仍锁镣而入，肩羊腿，笑曰：「幸不辱命。」共切食之。书曰：「君去来何其神速？」八子曰：「我今与先生交深，敢以实告。我因盗党采花必败，避重就轻，故认此案，惟原赃难得。先生出后，可托事主，不必深究，见赃即领，我事毕矣。不然，脱禁而去，亦有何难？所不肯为者，避前事耳。况我日在禁中，夜则游行自在，同盗多人，皆不及知。今已与先生言明，夜将往取财帛，以了先生事。」因复潜出，伏巨室屋上，系库书某家，方夜宴，为出脱一重囚，纳贿千金。八子俟夜深人静，窃取而回。次日，以四百金交书，完亏释放。值是案破，缘被奸之女羞忿自缢，事主上控，上峰奏参，奉旨严拿，盗魁与十六人全获，无一漏网者。供及黄八子，行文到县。刑书以八子是月日夜方在此行窃丝肆，岂能远往三百里外从盗乎？其为仇攀可知。启令移覆，彼处亦不深究。书为关说事主，以物之相似者，充原物领认，八子之案遂定，以其自首减等，城旦而已。
　　芗厈曰：好好色，人情之常，贤者不免。八子盗也，乃能力拒此关，非有大魄力不能。故其艺亦甚精，惜乎无有能荐之者，若得其人为将，国家何忧外侮哉？

　　悟知子
　　悟知子，不知何许人。初业儒，不得功名，弃而学贾，不得财帛，偃蹇半生，一无成就，幸无妻子，孑然游荡。遇江湖卜者，学推算五行法，昕宵研精，寒暑不辍者三年，恍然大悟曰：「道在是矣。」随立肆于市，垂帘卖卜。诣之者，所决事皆当，故得钱无虚日。正为人作卦，左右环观，猝有一道人来，着折角巾，褦襶不堪。坐椅上，椅顿折，人皆笑之。道人抱歉将行，悟知子婉留之。卜完人散，悟知子诣道人膝前，跪称仙师求教，那道人曰：「予游方之士耳，何所见而仙予？」悟知子曰：「弟子早推定数，请观坐坏之椅背。」道人观之，上书「某年月日，此椅为仙人坐折」。道人曰：「孺子可教哉！惜费聪明于无益之地。子既仙我，盍言尔志？」曰：「求赐仙丹，度脱尘凡，相随门下。」道人笑曰：「子犹俗见，误甚。子先业儒，曾作文投明师。道家丹药，犹儒家笔墨，子能吞墨举笔，即成名家乎？」曰：「不能。」「能使师入尔心腹，代为著作乎？」曰：「不能。」「能求师一日，间诲汝作通人乎？」曰：「不能。」「我知汝不能也。仙道犹儒道，须专心致志，历阶而进，断无饵一粒丹，即飞升天上者，皆好事者托词以误世也。子善悟，我先示子丹头。」乃从袖中出一轴展之，中间大书「诚」字，上书「真」字，下书「妄」字，右书「实」字，左书「幻」字，曰：「此即大丹原委，成始成终，尽在于是。」悟知子曰：「弟子愚昧，敬请详示。」道人曰：「上求其真，下劈其妄，右依即实，左依即幻。如为人之道，孝悌忠信，礼义廉耻，八者无愧，是即诚也。天岂有弃此八字之仙乎？故入道之始，曰真人，言真能克尽人道也。一有不然，即流于妄。纲常既不明，则人且不成，何有仙乎？能右此八字，敬慎勿失即实，实则德明，无物不明矣。故曰『至诚前知』。左此八字即幻，幻则狂妄，荒诞不经矣。故曰『左道惑众』。子能一心守真实，去幻妄，诚在其中，自然入定，定则静，静则精气神三宝之先天自见，见而团聚之勿散，即是内丹。道在是矣。」悟知子曰：「师所云理学，常谈也。道尽于此乎？」道人曰：「儒释道三教同源，其流则分。儒在明明德，释在波罗密，道在清静头，彼圣佛，无不从此入门也。即如子之神卜，亦从庸流所论五行入手，能劈去浮游而存精实，非由一诚得之乎？大小一理，子何信其小者而略其大者乎？」悟知子曰：「唯。」即失道人所在。三年后，悟知子亦不知去向。
　　芗厈曰：纯阳为仙，纯阴为鬼，人在阴阳之中，故可鬼可仙。惟刻求诚明，自有四通八达之日。任意荒怠，即中七情六欲之迷。道人所云，堂堂之阵，正正之旗也，明者自知。知而不行，行而不专，是自趋于鬼道也。
　

第三卷


　　严氏
　　金阊张子，率妻严氏，在都市开张杂货肆，即在后胡衕作寓。其宅三上四厢，垣外客房三楹，寓内惟少妻幼子，雇一年轻嫠妇作伴而已。肆内一伙，年逾五旬，严作餐，其夫传食。伙悯主人之劳也，曰：「何不觅一仆，任其事乎？」张子首肯。其伙每早起，洒扫肆外，似已有人代为扫除洁净，留心察之，则一少年所为也。伙叩其意。少年曰：「我南人，落魄于此，日为人效奔走以餬口。夜寄庑下，君虽不知，我心不安，略效微劳。何足齿也？」伙悦其勤敏，荐与主人试用。其人不惜辛勤，不辞劳瘁，凡所作为，能先得主人意，内外皆爱怜之。但半载为仆，已暗与嫠妇通。
　　一日，张子置货赴通州，嘱其仆住客房，守门户，惟严氏带十二岁子，与嫠妇同室。漏三下，子已沉睡，二妇尚作女工，忽有叩房门者。嫠妇拉关，仆操刀入室，突拥严氏曰：「汝必与我为欢，否则杀之。」严氏急呼嫠妇护救，嫠笑曰：「一家人，无伤也。主人不在，姑试尝之。」严氏知其同谋，料难力敌，转嗔作喜，谓仆曰：「汝果有情耶？此室有孺子在，恐被目见，事必泄漏，不能永欢矣。汝先入西厢俟我何如？」皆笑曰：「真精细人也。」嫠先抱其衾枕而去，仆料其孤力难拒，亦携刀随往。严氏乃去大衣，紧束其身，潜入西厢。仆起拥抱曰：「果来耶？且解我渴。」严氏笑却之曰：「我索爱汝精细，今何粗莽乃尔？此事也，我向不愿清醒相对，是以男子在家时，合有药酒，临时饮之，能坚战，男女交畅，不亦可乎？」嫠曰：「我亦知之，未得尝试，仰慕已久。」严氏曰：「今我三人同心，可尝试之。」乃指藏酒所，同嫠取一樽至，并携果食，共倾饮之，香美异常。严氏力劝二人尽量，且媚灌其仆，任其糊戏抚摩，若甚甘心者。仆乃大醉，自脱上下衣，仰卧炕上，呢呢语曰：「速来试我具。乘此酒兴，切勿再延。」严氏遣嫠睡去曰：「事毕，易汝何如？」嫠妇含笑去。严闭门，索其刀，犹在身畔，乃举刀力砍。已破其腹，仆跃起，复劈其脑，仰跌炕上，手掷足扬而毙。嫠闻声，披衣叩门，笑曰：「汝等如是猛战，邻舍闻之，不泄漏机关耶？」呼仆开门：「我欲作壁上观也。」严乃反臂隐刀身后，潜拔其关，嫠扑入，瞥见炕上血尸，正欲声喊，严从脑后力劈之，颠扑炕上，亦毙。乃解弃血衣，携灯出，反锁其门，回房与子同卧。
　　次早，倩邻妇呼其伙来，告之曰：「昨夜仆与妇同逃，幸未窃物去，汝速遣人唤主人归，商其事，合报官否？」伙雇人唤张子回，询其事，严含糊答对。夜深人静，方以杀奸事白之，张子愕然。严曰：「君必首之，有罪妾任。若潜隐其事，日久必破，君亦不得辞其咎矣。」张子思其言，遂首诸司坊，官来验讯，严氏侃侃直陈，奏交秋部大司寇鞠之。严氏理直气壮，坚执不挠，乃释严氏夫妇而瘗二尸。案定后，乡人之宦游京师者，咸羡严之胆智，公悬额以旌之。
　　芗厈曰：智明者，胆必壮。严氏初心，亦犹恒人，未尝不呼嫠妇共拒。迨嫠妇同谋，知难免矣，乃速转关作荡妇态，诱其入我彀中。刀可得，仇可报也。然亦有天幸，若仆必欲先污之而后饮，我知仆之命，必不能脱其手。而严氏不得为完人，饮恨无穷矣。或曰：「必不被污也，仆视严氏犹几上肉，断不能脱我口，何妨姑且作乐？况以两情交畅之言动之，有不垂涎愿从者乎？从之，则必酩酊，二人皆自取杀身也。」我愿世之君子室无严氏，断不可使少妇壮仆在一处，即有严氏，多一事，不如少一事也。

　　潘善人
　　潘翁，粤东香山人，谈者忘其名字，生在前明中叶，家赀千万，席丰履厚，有善必为，如刷印经文、创修庙宇、造桥铺路、掩骼埋胔，以及赠亲朋、济邻里，犹不足以尽其心。乃日食千百人，不使邑有乞丐，当博施济众时，有媪旦暮必至，索食饭之，索饮茗之，无倦色，如是者久，无如旱涝之年，闻善人之名者，远近就哺，日以万计。翁虽富，力渐不支，然不肯中止，犹去质库，卖田宅为之。迨时和年丰，灾黎散而善人贫矣，前媪尚日诣之。翁犹自减口粮以为之食，始终不怠。媪不自安，谓翁曰：「我孤独无归之嫠也，今汝业已败，我何忍累汝？曷以住宅施我作大士阁，我愿为优婆夷，自主香火，藉以常得温饱，无求于汝矣。」人旨怒叱之，翁曰：「诺。」即谋迁妻孥，举宅以施。媪曰：「汝舍去，将何所依？得无怨我乎？」翁曰：「否。北郭外有山地数顷，因历年旱涝，寸草不生，无人肯售，去结茅庐亦足栖止，何怨之有？」媪曰：「此地吾前见之，有大风水在，汝因历年为善，未及葬汝父母，今既已迁此，我当为卜宅。其山之阳，枯木之下，天生石穴一区，直佳城也，窀穸于此，不但旧业可复，将亿万斯年，吃着不尽。汝信之乎？」翁曰：「谨受救。」媪执引送之，指牛眠穴，坎山离向，以罗浮为案，以大海为荫，曰：「此凡夫之所见不及者也，且使庐墓而居。」乃出异果数斗，给之曰：「以此遍撒荒田，俟其生长勿伐，三年乃成，三年后，必有蛇虺守此，汝当别迁。欲得此异物者，惟五月五日，可使健男子，身涂雄黄，醉饱来伐取，行将独擅天下之妙业矣。」翁曰：「将为何物？必先教之。」媪笑曰：「汝将来观其形状，似何物即创为何物，何必先知？但我所与者，菩提果也，勿以予人。纵予人，无益。」媪乃去。翁于是安庐种果，半载方休。入城视己旧居，已成观音堂，香火甚盛，有尼住持，媪已不知去向矣。
　　翁归不数月，其物萌茁，形似芭蕉，遍山皆是。爱护之，勿敢伐。历三年，叶形成扇，翁乃剥其粗者，贱售之。人皆争市，一夏得数万钱。时已有巨蛇出没，毒气射人，翁不能存身，仍迁城市。次年，如媪嘱，以重价雇壮丁，于五月一日始，人各执斧持钻，腰带雄黄酒，绳索入山，砍其细者，捆载而出。五日毕事，拣其细心完善者，以玳瑁象牙作柄，绵绣其边，一柄值银数钱。商贩之徒，争来售置，其门如市，后遂广行宇内，自贵官长者、文人墨士及闺阃中，几至人执一柄，以为雅玩。以是复业，传至子孙，至今三百余年。家益富，他人欲窃效之，俱不能，盖蕉为虺蛇所守，平日入山者，受毒即毙，故无敢窃。亲友乞其种，亦未尝吝惜，但树他处，变为美人蕉，结花娇红可爱，叶小而脆，不堪作扇，然后知媪即观自在菩萨，传翁绝业，为天下后世为善者示劝。
　　芗厈曰：天之报施善人也，大善则大报之，小善则小报之。如潘翁之博施济众，直欲掠美唐虞，天乃报以万年不拔之基，以是知生物不测，造化无穷。

　　身毒国
　　无无子者，不知何许人，亦不详其姓氏。其为人也，愤世嫉俗，好作汗漫游。一日，附洋船随风飘至一国，见其人凹目深鼻，皆衣白，熙熙浩浩，无争竞心。见中国客到，争饭之。米大而香洁，无肉食，并无菜蔬。虽言语不通，而貌甚恭敬。走报一红衣老者来，自言曾出使中华数次，能华言，邀无无子至家曰：「先生欲知我国风土人情乎？请译而道之。我国分男女两部，王曰元首，男部统之。其下十二司，分三等。上司三，曰耳目司、口鼻司、喉舌司。中司四，曰左肱司、右肱司、心腹司、臂指司。下司五：曰前阳司、后阴司、左股司、右股司、皮毛司。十二司戴元首，合而为身毒国，毒译督，言一司总督诸司也。耳目口鼻喉舌最贵，比中华之宰相尚书卿贰，左右肱比都督将军，心腹比抚按，臂指比提镇。前阳主刑名，后阴主钱谷，比中华之有司。左右股比汛弁，皮毛司比佐贰杂职。自王以下，皆布衣，以色分品级。王衣（黄炎），上司衣朱，中司衣蓝，下司衣青，民衣白。田地无主，亦无旷土，产香谷，大于中华之稻米，一岁三收。至春夏秋三时，人之有力者，不拘何地，尽量布种。自王以下，并耕而食，无分彼此。诸司督耕，能多得谷者，司举奏王，以下司爵之，有递迁至朱衣者。第非考较出身，仅虚职荣之耳。怠情者，发穷黎岛，日给一粥终其身。年丰，则家藏一岁之用，余尽归元首，分贮十二司。若歉年，十二司积储，仍散于民，故无饥馑，亦无贫富。上下皆食谷，不知有菜，何来荤腥？虽产有金银珠玉宝贝，不足贵也，不过为布地饰屋之需，犹中华之砖瓦朱粉。所贵者米布，如中华之银钱，凡动用之物，皆以此交易。我王相传，为净饭王分枝，八十四世裔孙，其长枝，即阿弥陀佛，代传一那摩佛，即中华所称喇嘛大班禅活佛也，能参四禅八定。诸司选民之后，俊秀者，送入学道，或三四年，或五六年，由那摩佛，考较道行之浅深，送王补诸司缺，故皆慈祥，为国为民。后曰元后，女官统之，凡女皆习工作。自后以下，俱能种棉织布，成衣以易谷食。凡男年二十以上思妻者，投前阳司送女部，后配与年相若者一人，三宿而去。若再过之，则又另配人矣。生女则留，生子，抚养至五六岁时，发男部，任人予之，只许人领一子。有夭殇者，许再，故民无氏族，亦无绝后之人。凡男女年至六十，不耕织，所颁女子，力作养之，亦无违弃者。死则公殓以大瓮，亦无棺椁。邻邦皆尚繁华，以我国为鄙陋，故无侵犯，我国只求内治，亦不征伐。故自净饭王以来，数千年不易姓，如是而已，无他长也。」无无子大悦曰：「此极乐世界，我愿受一廛而为氓。」老者笑曰：「我国法，不留外人。子回中华，卧而思之自得，何必留此？」乃怅伥而返。
　　芗厈曰：身毒国十司皆妥，惟前阳、后阴二司尚可议。以前阳能刚能柔，能进能退，故主刑名耶？然少者浮躁，老者疲软，奈何？至后阴只出不入，何可司钱谷耶？或曰：「后世之能者，出糟粕而纳精华，君其未知之耶？」予笑应曰：「唯。」

　　某制军夫人
　　某制军由科甲出身，好士爱才，门下皆一时誉髦也。制军风雅甚，如夫人甚众，琴棋诗画，各擅一长。咸使名士传之。有某孝廉者，年逾弱冠，品貌俊逸，诗如其人。家屡空，投制军谋食。时制军新得宠姬某氏，诗笔清新，与孝廉相类，遂使姬作女学生。传递诗词，两情甚洽，有文君之约，而未得其便。值制军寿诞，内外优剧，百戏并作，乃乘喧杂时，姬偕孝廉卷其细软，逾花圃后垣同逸。次日，仆妇书童，报二人夜不归室之事，制军大怒，传心腹武弁入内室，授之剑而谕之故曰：「迅往南追，取二人首。认姬作汝妻，被孝廉奸拐，故追而斩之。投所在官司自首，汝既无罪，且不次超迁汝职。」弁领命将行，夫人遽出喝止。乃谏制军曰：「机事不密，则害成。此等事，想已扬播省垣矣。引盗入室，斩之非义。一顶绿头巾，终脱不去，徒然掩耳盗铃，不贻笑士林耶？且孝廉才名甚着，爱之者不仅夫君一人。使士林抱不平，察实而发其覆，贻害无穷矣。夫君聪明阔达，岂不见及此？妾恐一时忿怒昧之耳。」制军不觉怒息，曰：「为之奈何？」夫人曰：「是不难，昔杨越、裴晋二公，皆人杰也。盗其侍妾者，不但不追，间有厚赠者。曷不仿而为之？请作札，遣家人赠以行资，则孝廉有不感愧图报者乎？且以美姬赠名士，古人恒为之。不但士林不笑，且宽大之誉，遍环区矣。孰得孰失，君试思之。」制军大悦曰：「非夫人之论，我几大误。」即作书以四百金，遣奴子追赠，其书略曰：「仆年逾花甲，所以室有少女者，非自好也。诚以聪明俊秀之产，造物亦几费经营，使之误配莽夫，殊深惋惜，是以罗而致之，且随其姿质，教成学术，以配君子，岂非天下大快事耶？故某女遣随足下，仆早有作合之心。所不预言者，缘此女学未大成，欲其精进而后成之。不意巫山神女，竞自投楚王矣。其识见亦属非凡。仆当顺其情，以遂好逑佳话。但不别而行，妙手空空，腰缠何藉？未免累及君子。故遣仆走馈赆，伏冀哂存。所有足下行囊，与某女衣饰，俱捡点附上。」
　　二人得书，惭愧悲感，望东叩首，对曰：「夫子之德，竟是二天。当作犬马图报。」再拜作禀申意，其词曰：「忆自亥子春秋，获游夫子门下。已渝妾奏，得近云门；葑菲下材，顿亲琪树。乃康成雅度，欲听慧婢之诗；而小子何知，俾作丽娘之傅。于是银蝉入户，共赓隔巷之清歌；红杏出墙，愿借邻家以艳色。以致宓妃留枕，非关韩豫偷香。携手星奔，抱衾露宿，方虞飞洞宾之剑，何期添裴晋之装。夫子休休有容，勤勤乐育，使狗偷鼠窃，不作青磷；成凤侣鸾俦，同偕白首。且惠以赆仪四百，行李增光；从此弱水三千，片帆稳渡。感周旋之仔细，益愧寸衷；期报答以辛勤，难酬尺泽。惟思砺顽钝之器，庶不贻冰鉴之羞。千载遭逢，万言莫罄。敢因臂指，敬布腹心」云云，后孝廉捷南宫，由词林入谏垣。有与制军为难者，多方营救之。与某姬偕老且多子云。

　　秦良玉遗事
　　女帅秦良玉，石柱土司所属人也。生而警敏多机智，父母皆爱怜之，有兄莽夫也。良玉五六岁时，邻人被窃，多方构之不得，与其父咨嗟叹惜。良玉曰：「无事多求，此必米具所为也。」邻曰：「何以知之？」玉曰：「我本不识具，日者潜窥汝室。彼以我为幼，不之避。倏又一人来呼曰：『米具，汝何为耶？』具即与耳语而去，是夜被偷，非具而何？」缉之果得。及笄时，土俗皆自择夫。春秋之际，纵少男女于山野，唱歌求配。有马生者，土司宗族也，年及冠，无父母昆季，贫而好学，美秀而文。玉一见即携手同归，父母及兄皆贫之。玉曰：「事在人为，我只求同心者耳。贫不足道也。」谓生曰：「君得我不忧不富贵，我得君不忧不多闻。君所感者家贫，我所感者腹贫。家贫易为力，我请任之；腹贫须好学，君其为我助之。」生曰诺，相得甚欢。良玉恒执女工，伴读辄有所悟，忽谓生曰：「君所读之书，以治身心则有余，非我辈救时之策也。曷求富强之学，以成我愿。」生乃购借《韬钤武备》及《三农致富》等书数十种，闭户讲论。
　　年余，玉曰：「得之矣。」乃出门，遍历荒山，得无主之地数十顷，归而尽其所有，皆易钱，不足，乞贷父兄亲族以益之。使生置芋粟，一名苞谷，此贱而易成之物，遍撤山地。玉乃日游里闾，结好众瑶妇，得其爱戴心，谓之曰：「本年当大旱，救荒之计，我已密布山间，将来成熟时，可以周济汝等，但须为我照料耳。」众妇皆悦，为之挟刃巡逻。秀实时，争为收割，不失一茎。时果夏秋无雨，禾苗枯槁，惟此独茂。玉乃计口授瑶妇粟，欢呼拜谢而去。尚余千锺，粜之，得千余金。偿债之外，犹称小康。次年，瑶妇皆来请种，愿为耕耘。玉曰：「今年应涝，惟稷独成。」购种遍播之。夏秋果大雨，诸谷皆淹没，稷高丈余，不畏水，又获丰收。仍分给酬劳外，剩数千锺，粜之，大富，起厦屋居之。
　　他察官民皆乏食，流为盗贼，而石柱赖以无恙。男女咸敬佩良玉如神明，愿为服役者甚众。玉择其勤能者留之。生亦喜曰：「卿何以知天支，测之皆验？」玉笑曰：「《前汉书》曰『巢居知风，穴居知雨』，我师蚁耳。凡旱年，其穴必深，涝年，必迁高处。以是卜之，百不失一，何须高谈天文，炫奇惊异哉？」生乃服其读书之得闻也，曰：「卿言富，则果富矣。贵乌在？」良玉曰：「勿急，我后必貤封君，为天下妇人吐气。但目下大忧将至，奈何？」生曰：「方安居乐业，何出此言？」玉曰：「富者盗之饵。且邻寨饥荒，有不觊觎我哉？我司官素懦弱，又不知训练，猝遭强暴，鲜不倾覆，是则可忧也。君速购铜铁木石，觅巧匠，我将仿诸葛法制连弩，傅以见血封喉之药，作救急计。」于是作劲弩千张，伏垣外，夜则埋机当路。凡藏粟帛之处，半穴其地作窖，中布铁蒺藜，亦傅毒药，上以板覆之。内室财帛皆露，板皆作机，自行无碍。人踏之，触机翻转，颠入窖，着蒺藜立死。
　　布置方罢，而邻寨果生心矣，使数十人行窃。知生家富，先攻其室，为连弩射死者半。破宅门入，皆奔仓库，颠入窖死者，又十之六七，仅剩十数贼。邻人救至，咸缚之送司，于是邻寨藉以为词，遍邀各寨，群起而攻之。土司驱市人而战，大败，遂杀土司。寨民大恐，公议良玉之夫，系土司宗戚，应袭职。众曰：「不如其妻。」群入生家，坚请良玉，掌土司印以御寇。玉曰：「御侮之道，须众齐心，如臂指之相使，乃克有功。若人各一心，前车可鉴，是死我矣。君辈能听我号令否？」众皆曰：「凡我寨民，所以得温饱者，皆出夫人之赐。谁不愿为效命？如有异志，众共戳之。」良玉察其情切，乃出视事。先点千人，各予连弩一张，一发十矢，命其兄统领，射退乌合之师。于是，略其地方三百余里，料其民得十万余众。立为大寨，居中，以亲信者同住。环作小寨，居其民。择其强壮者，训以兵法，坐作进退，井井有条。寨外掘长壕周匝，壕中皆置毒蒺藜，上覆机板，并如居室法，外伏毒弩。寨之四隅，树长木，木颠以辘轳悬作屋。穴孔向外，以老花近视二镜，迭作筒，安孔中，即千里镜也，能睹百里外人马。使能书者居其上，以长绳悬铃达内营，名曰天观，一有所见，即书条，摇铃索报信。又掘地三四丈，埋瓮，使耳聪者卧其上，能闻百十里人言马嘶。亦以铃索达内营，名曰地听，一有所闻，亦如前录报。再远则广布细作，故远近巨细，无不周知。又作连翔阵，人各执喷筒，以毒药煮细沙，晾透，纳筒中。每伍间弩手一排护之。战必抢上风，顺风扬沙，入人目，即迷疼不得开。弩手枪手继之，是杀瞽目也，故易胜。
　　时败去之贼，复邀洞獠大举而来。先驱牛羊驼马在前，土车随之，至寨前，触弩机，中箭者畜牲耳。箭尽，即以死畜并土车填壕，一拥而入。则良玉已遁，遗有粮食甚广。众皆以为得计，居之不疑。未几，寨中地震，火炮直冲。顷刻寨地皆陷，粮食中火箭火球竟发，烟焰迷空，死者数千人。余贼争奔出寨，则围兵四合，众皆请降。良玉审其为恶者诛之，胁从皆释缚，赏以口粮，曰：「去留任汝。」佥感德畏威，皆曰：「愿从夫人，虽死不去。」又益数千人，旁寨咸服。乃教以屯田富强之法，遂雄据一方。生大悦曰：「方贼之劫寨，卿何预知之？」曰：「得天观地听力也。贼来时，牲畜在前，土车随后，早以见闻得报。我知此法，前寨必破，故退伏于外，而以地雷火炮伏寨中。彼见寨多粮食，谅必停留，不知中藏火箭火球等物也。彼方住歇，我使人由地道燃火线轰击，贼已胆裂，外又促之，进退不得，有不降哉？今以降人居外屯田，有益无损，是以日见富强。」生曰：「今富贵全矣，卿诚天人也。」良玉曰：「富不过百万，贵不过土司。卑卑者何足道哉？行将建大功于国家，膺天朝之高爵厚禄，方吐英雄之气耳。君姑待之。」
　　此前明崇祯间事也。时寇围京师甚急，檄四方勤王师。良玉偕其夫拔寨俱起，使其兄前驱，顺风扬沙，转战皆捷，京师解严。帝大悦，召良玉入觐，欲侯之。玉辞曰：「侯及妇人，古虽有之，非天朝体制。无已，请貤封夫主。」乃召马生，以为靖北侯，赐予无算。以良玉为勇乡夫人、石柱大元帅。谢恩出，阁部索贿，玉谓其夫曰：「朝纲紊矣。帝之左右，皆谄媚贪谗之辈，势必不久，勿预其祸。」遂托故告退，振旅而归。秦良玉之子孙，至今世袭土司。
　　芗厈曰：观制军夫人与秦良玉所筹划，古之伟丈夫，不过如是。不意巾帼中有此人物，天开奇石也。予向读《易》，疑阴阳之说。阳盛于阴，何不曰阳阴？或曰《易》卦皆倒装，终不足以解惑。今观二夫人，方知阴之明者，直可盖阳，此阴阳二字之确解也。

　　某郎中
　　郎中某，武林人，能忆宿世事。云前生为苏郡庠生，六十无子，家寒教读度日，仅足夫妻餬口而已。自曾祖父母以下三代未葬，恒以为憾。乃发愿每夜焚香一枝，跪告天日，愿减己寿，俾进财百金以葬三代，死亦瞑目。积虔五六年，未能如愿而卒。
　　其魂飘然入阴司见阎罗王，王曰：「此孝子也，愿减筭以葬父祖。不知汝父母生前恶业甚多，致汝绝后。汝虽一点诚心，历年不懈，但生平不过安分，无大功德，不足挽回造化。然孝思可敬也。」赐之坐。左右报大孝子到，王命开正门，身出迎之。见一披发尺余，鸠形鹄面之丐，鹑衣百结，水湿淋漓，见王下跪，王扶之起，携手而入，设座生上。王奖不绝口，丐觳觫不安。生甚疑虑，王顾之，谓生曰：「汝疑耶？此君镇江人，生于贫家，自幼失怙，其母携之乞食。至七八岁时，膝行求乞，以养其母。又逾七八年，其母老病不能行，此君负之，哀号于市，人皆怜而济之，必饱其母而后敢自食。如是者十余年，其母病卒。此君求化一席，刨土埋之，投江而死。是一生专行其孝，别无他志。孝为百行先，出于下愚之人，岂不足以感动神明哉？」正议论间，忽见红光照耀，瑞彩缤纷。堂上堂下吏卒俱俯伏，朱衣判报圣僧来矣。王亦下堂跪，见五色云自天降，中立一胖大和尚，以手援阎王起而笑曰：「老僧七世修行，尚须过台下。不知何岁西行耳？」王肃容致敬曰：「圣僧根蒂既深，证果不远矣。」和尚曰：「正恐坠落耳。」乃设座公案前。王侍立，和尚命之坐，然后隅坐鞠躬。时生与丐皆避殿下，和尚举目遍观，在群鬼中指曰：「此二孝子也，请来相见。」二人入拜。和尚合十答礼，皆命坐。左右献茶，和尚举杯谓二人曰：「此茶饮之昧性，然不饮则违天条。老僧请以法解之。」命二人擎杯至座前，和尚默诵神咒，茶水自涸，各举空杯对阎王曰：「饮讫矣。」王唯唯。髯判执簿进王曰：「圣僧下降吉时到，请即飞升。」见数鬼卒扶长梯置殿前，王肃和尚登梯，和尚曰：「有缘者，二子可以同登。」王即命判注簿，使二人相随。僧前丐中生后，直上数百级，足力不济，乃坠，囫然一声，已作孩矣。
　　开目见本生父母，皆喜曰：「男也。」生觉顶心虚怯，不能言，惟笑啼而已。得乳甘美，果腹。至三岁，顖门合而能言，忆前事了了，如在目前。知鬼神敬孝子，是以一举一动，无不曲体亲心。父母爱如珍宝。前生所读书，不忘只字，五六岁，即理前业，能诗文，称神童。八岁入学，十三举于乡，十七成进士，授礼部主事。父母相继殁，哀毁尽礼，守制三年。二十而娶，入都复职。元日大朝，随班礼毕，皇上退殿。一太监至主事前，问姓名官职，曰：「某亲王有命，请主政公，今夜入府有话。」授以牙牌，曰：「持此以达，门官即不敢阻，得速见也。」主事向不识王，心甚疑之，然不敢拒。归宅，晚膳后登王府，以牙牌手版交门官。引入见王，其状貌，即大和尚也。王笑迎曰：「故人犹忆前事乎？」主事再拜曰：「唯不敢忘我王大德。」王赐之坐，曰：「予在殿上，遥睹君貌犹昔，故使人招君话旧。君今虽登仕版，然世事纷扰，不若修行之乐也。余生不食荤，忆前生所作工课，惟默为之，恐骇圣父母听闻耳。然时时惧坠落，不敢稍生妄念，今将回首矣。君何不弃官入道？」主事曰：「固所愿也。但家贫子幼，难摆脱耳。」王曰：「事不难，君记孝丐否？余将使彼助君，不可为外人道，静候时运耳。」主事起，告退，王曰：「君去不必再来，修心为要，无多嘱也。」主事叩谢而出。
　　未几，琉球国入贡请封。内降特旨，以主事为正使，假一品服饰，乃谢恩领敕，会副使航海而去。至则国王于城上架天桥，鞠躬逢迎，主事见王披发削脸，犹有丐状。王行礼受封毕，执主事手，作华言曰：「故人识贱丐否？」遂大笑。主事曰：「大王孝感动天，作一国主。如某卑卑者，不足道矣。」王笑曰：「天使何让也？王人不大于诸侯乎？吾今有私情奉托，天使荣旋时，益以万两黄金为嘱。若还至镇江时，吾前生之母，尚土葬江边白杨下，以一小半金，为吾母买棺拾骨，迁葬高原。坟前立一庙，置地百亩，招僧主之，岁时祭扫，以毕我愿。余金赠君，以表相识之情。至正副天使，别有常仪，君请勿辞。」主事因聆亲王先嘱之言，故直受不辞。
　　事毕还朝，迁郎中，以酬其劳，访亲王，则前月薨矣。乃悟世事虚浮，旋即辞官。归至镇江，为琉球王毕所事。因念前生之三代，至苏郡访其家，则老妻早故，陋室中八柩尚存，尽举而厚葬之。回家，余朱提数万，交安人抚其子，己则附居庙宇之清静者，依高僧奉佛以终。
　　芗厈曰：人惟知目前，故昏昏然营营然以毕世。若知前生，则甘苦备尝，有何意味，不入空门，欲归何所？惜世皆俗僧耳，南无阿弥陀佛。

　　朮芷治痘
　　痘疮者，父母欲火所结，病在先天。天一生水，故人之五脏，肾先成火，毒伏其中，感时气即发。其有不险者，父母同房时，清心寡欲，不茹荤酒，则毒轻易出。若食有毒之物，而又沉醉，所生子女其毒必重。不见富贵之儿，殇于痘者多，贫贱之子，伤于痘者少乎？若痘出幼年，尚可，成丁婚配后出痘，成者甚鲜。盖先天已伤，不能通达故也。凡医皆执此说。
　　乡人黄大者，年二十，父母已故，娶有妻室。幼未出痘。是年春间痘症盛行，黄大忽患大热，一身尽疼，入于骨骸，求死不得。七八日间，面现红尖数点，其妻请邻翁视之，曰：「此痘疮也，甚险。」乃延痘科诊之，曰：「阴亏甚矣。必补托而后可，以六味地黄加减。」立方而去。其妻以百钱求邻翁取药，翁曰：「我家潮湿，甚思买苍朮、白芷熏屋，正好乘便。」遂入市择兴旺药肆，投以钱与方并买术、芷二十钱。铺伙甚忙，包药之际，以药方误插朮、芷包上。翁不知也，至家，交有方者与黄妻，嘱速煎而进之。黄大服后，即得安眠。翁夜生盆火，开包取朮、芷，则皆药料矣。急往叩门问之，黄妻曰：「已煎服半日，睡甚安，似大见效。」翁不敢言而回。次早往视，一身痘花皆现，光明磊落，且索饭食，神气间如无病者。翁诧异，即代为延医复诊，医曰：「已反逆回顺，非我重用地黄，不能如是神速也。今可不药收功矣。」翁心中抱歉，朝夕在侧，殷懃服侍。果十朝痘尽回，痂渐脱落，壮健如初。
　　黄大感甚，乃杀鸡烹肉，备谢礼，请医，并酬邻翁之劳。医持杯大言曰：「非我妙手，恐此症不得回春。老翁阅历多矣，岂不见壮年出痘者十有九死乎？」翁曰：「不然。假如此症误服苍朮、白芷，将何如？」医曰：「一滴入口，早已毙矣。」翁即回家取药曰：「请观此，非先生所开之药乎？」医检之曰：「是也。」翁曰：「是则误矣。以同市两包相混，而黄大所服者实朮、芷也。」医曰：「莫与我争功。我阅书多矣，从无朮、芷发痘之说。此必药肆匆忙，误包两料药，实未给朮、芷也。」翁乃呼黄妻，出药滓示之，固朮、芷也。翁曰：「我非争功，若果朮、芷所愈，有后患否？是以求教。」医摇首支吾，持谢金而去。二人怀疑莫释，遍访时医，皆曰无此情理。或者痘为朮、芷逼引入内，复发无药可疗矣。二人更急矣。
　　时巨室以千金延名医薛生白在邑，二人执香跪门求诊。生白悯其诚，使人诊之。谓黄大曰：「脉甚和平，无疾何治。」翁始以疑质之，生白大笑曰：「是矣，此必黄君祖功宗德，不应绝后，故有此误。若服地黄汤，闷死久矣。时医不知用药之活变，而执古方，冤死者不少。彼意谓有夫妇，必有房事，亏损肾经。故壮年出痘，必先补托。不知夫妇之事，天生天化，互相补益。若以为有房事者必损，则世无八九十岁夫妇偕老之人，而鳏寡孤独，皆千万岁矣。惟好色过度则伤，黄君一夫一妇，人伦之常，复有何损？其痘之郁而不发者，必平日尽力农田，长浸水中，深受湿气，遏不得达，是以痛楚。老翁所市朮、芷必有数两，大剂投之，水气立散，有不畅茂条达者乎？时医何能见及此？我故曰：祖功宗德，鬼神所使也。且黄君脉大而长，不但痘不复发，且享寿无疑。」二人心始释然，喜跃再拜而去。

　　乌蛇已癞
　　蛇之种类伙矣，皆追风药也。内有乌稍蛇一种，最毒。姑苏有曹吏部，由郎中出为粤东潮州府。是邑也，凡幼女，皆蕴癞毒，故及笄，须有人过癞去，方可婚配。女子年十五六，无论贫富，皆在大门外工作，诱外来浮浪子弟交。住弥月，女之父母张灯彩，设筵席，会亲友，以明女癞去，可结亲矣。时浪子亦与宴．事毕，富者酌赠医资送去。多则一年，必发癞死。且能过人，故亲人不敢近。官之好善者，设癞院收养之。
　　曹太守有弟，已冠，不好学，日事游荡。戚友知此间风俗者，恒诰诫之。介弟初亦不敢犯，但游观而已。一日，至巨宅前，见一女子，国色也，不粉饰而自然，既艳丽而庄重。不禁迷恋，辗转再三，舍之不得。喟然曰：「人生几何，美色难遇，牡丹花下死，较老髦乐甚也。」意乃决。与女交谈，引之入室，两情相得，有终焉之志。无如弥月后，例应分折。其父母见二人情重，不使女知。请介弟前堂大宴，询及家世，方知为太守亲弟。屡奉府县查访綦切，不胜惊骇。但事已如此，不能隐匿，赠以千金，送之回府。太守以乃弟自作之孽，无可奈何，资送回籍，俟死而已。一路毛发脱落，日渐周身发痒。及家，其次兄收之，虑其蔓延，锁于酒房下榻。嫂氏哀之，使老媪给饮食。未几癞已匝身，奄奄一息，自知必死矣。先是介弟去后，女方知其事，乃与父母为难，誓不二天，必欲同死。其父母婉劝教戒，矢志不回，不得已，以实情告。太守敬其节义，允为作札，遣送姑苏，为弟守节，来投嫂氏。嫂谓女曰：「叔病癞，已不起矣，莫如原舟遄返，以妹品貌，何患无好逑君子，何必恋此及泉人耶？」女泣曰：「妾故知之，不忍郎之独为癞鬼。且女身不可二天，来就死耳，非效于飞之乐也。」嫂怜而敬之。送女入酒房，与介弟相抱而泣。女乃遣婢仆归复命。亲为其夫调养。
　　一日，介弟使女烹茶，未至，渴甚，循墙而起，觅饮房中，惟酒缸十余。寻至室隅，尚有剩酒半缸，以碗饮至数四，渴解而人亦醉倒。女持茶来，扶之卧。至次日，癞皆结痂，人亦清爽，谓女曰：「此酒大有益处，日与我冷饮之，当有效。」女顺其意，每饭必先以酒。半月癞痂寻脱，一身新肉，滑腻非常，眉发复生，居然风流年少矣。夫妻快慰。及酒将完，见缸底一大黑蛇，浸毙其中，盖乌梢也。出问家人，乃知前年注酒时，见有蛇在内，是以遗弃半缸，不意为贵介弟起病之祥。于是夫妇相将，仍赴粤东，女之父母及曹太守，皆大悦，共出财，为谋功名，得河泊所官以终。此其有一命之荣，故不死耶。余曰：非也，粤女贞一之操，有以感召之耳。
　　芗厈曰：观上二则，可知医无恒方，药若得当，实有起死回生之效。惜时医执陈方不知变通，以至危症不救，安得人人巧遇如黄、曹二君耶？
　
　　金标客
　　标客金氏，籍隶嘉禾。其为人也好义，幼习武艺，能运气，敌金刃。壮年出外保标，江湖赫赫有名，盗贼闻风而惧。及其老也，腰有千金，在江南之清河，立船行为业，悠悠自得，不外出矣。
　　夏日，在水阁纳凉，见一舟扬帆而过，篷窗四起，中坐青年公子，外二仆人。回顾舟子，识皆劫贼。顿起怜悯心，疾卷行囊追及之。乞附舟南旋，舟子不纳。公子见其二毛，怜贫老而许之。舟子曰：「人各有心，知其无歹意耶？设有他虞，非我等不预言也。」公子曰：「此老，我三人能备之。毋需尔过虑。」金闻言，一跃登舟，与公子为礼，遂问行踪。公子告以父宰山左，回原籍武林就婚也。与金联乡谊，谈甚洽，以长者呼之，每饭必共。家人心不谓然，见于词色。公子益尊敬之。舟行长淮时，金密谓公子曰：「舟子皆江湖积贼，今当停泊某所，若过此，必逗遛旷野，将行其谋矣。」公子怖甚，曰：「奈何？」金曰：「有老夫在，彼四五后生不足惧也。某今夜与公子易地而寝，看其如何下手！」公子甚疑惧。果舟至闹市竟过。金问之，舟子曰：「风利不得泊也。」公子益惧，夜乃与金潜易卧处。舟行至半夜，忽停，似闻舟子皆息灯而卧，驾长密谓其伙曰：「以我五人，了彼三人甚易，今添一客，多费手足矣。」伙曰：「客似强健，然老，不足畏也。」驾长偕一伙，持利斧潜启舱门，系公子常卧处。抚首砍之，不入。窃谓伙曰：「得无误，砍其枕乎？不然，文弱少年，安有如是之结实头皮也。」伙曰：「汝于星光下，照顖门劈之。」二人听卧者犹有鼾声，乃双手举斧猛劈之。斧反激回，伤驾长首而跌。金乃扬声有贼。于是公子主仆举灯入，舱门大启。金起坐，呼舟子，伙四人咸集。金曰：「驾长何在？」曰睡久矣。金曰：「顷有贼斧劈我首，似言好结实头皮者，驾长声也。得无自伤乎？我标客金某也，在千万寇盗中，出入自如。汝五毛贼，欲伤我得乎？恐自不能保。」驾长闻言，亦以布蒙首出，五人佥再拜请罪曰：「久闻长者大名，不意在此相见。长者既明此意，不必多言。我等愿革面洗心，送公等回籍，断不敢复萌异志。乞恕无知之罪。」金曰：「诺，汝辈亦无能为，速与我开舟泊扬城，为公子压惊，不汝罪矣。」舟子叩首出，扬帆前行。公子及仆皆感甚，至扬州，盛席宴客，不使舟子破钱，亦感甚。
　　未几，舟抵嘉禾，金客携囊告别，公子泣留。金曰：「此去皆官塘大路，不过二日抵省，无下手处。我诫之，彼不敢违。」乃呼舟子告之曰：「汝等好进公子回府，取得平安信来复我，日后好相见。若稍有怠惰，公子莫给与信，汝五人命，悬我手矣。」皆曰：「不敢，惟长者命。」遂送公子归，取札归报。金客回家时，邑中有数十少年，皆习拳勇，推一人为翘楚。其人亦诩诩自得，众皆曰：「我邑中老前辈，惟金某为最。汝能胜此人，则杰出矣。」其人曰：「近闻回家，姑试之。」或劝之曰：「金长者为人和霭，在乡党中犯而不较。汝以少壮而殴衰老，胜之不武。」其人曰：「我姑戏之，亦无伤也。」于是群伺于市。是日微雨，金持盖着屐出市。其人潜至身后，以右手挖其臀。金即运气至臀，夹其手，使不得出。故作不知，徐徐而行。其人五指痛入心肺，不觉哀切求恕，金行自若。市人皆大笑。众见少年色变，群遣金客陪礼，金始松臀。其人跌出丈余，伏地不动。众视之，指臂皆青肿。金回顾微哂曰：「少年恃血气之刚，狎侮老夫，自作孽。但系子侄辈，何忍死之？公等扶至我家，治之可也。」乃共掖赴金宅，以三丸给之曰：「以酒服，当不至大损。」其人服之，下血升余，疾虽愈，而右臂从此无力。
　　或曰：「拳勇亦多矣，何至头能敌巨斧，臀能损人臂，无乃言过其实乎？」芗厈曰：「术有所谓金锺罩铁布衫者，皆运气之功。气之足也，至大至刚，虽以万觔石压身无碍。金老想必善此，拒斧夹臀，犹其小戏耳。」

　　文孝廉
　　有陈孝廉者，家甚寒。贷亲友数十金，入都会试，独行至王家营，以三十金雇车。两骡甚膘壮，车夫目立眉扬，挺胸凸肚，亦甚勇健。陈喜，意谓能速驰也。不意车夫横甚，甫入山东境，车价支讫。宿第三站时，入陈君室坐，借十金，如不给不能前。陈曰：「此地距都千有余里，安得多金济汝？果不能前，还我原价，另雇可也。」车夫曰：「长装短卸，向有行规。休想毫厘也，我不惯与小人乘，请辞。」高声纷争，陈君泣下。是室逼近上房，所寓亦会试新孝廉，大车五六辆，主仆十余人，方唤妓雅歌侑酒，闻攘攘声，使仆询问。车夫曰：「我等算帐，何预汝事？」陈乃实诉所苦。仆入主出，携陈君去，叙科分，同年也。同行三孝廉，此君文姓，为主，谓陈曰：「兄独行踽踽，宜为小人所侮。我闻车夫甚横，当教戒之。」立呼车夫入曰：「汝何敢与客争？」车夫曰：「小人贫困无聊，故为人仆，不过向客假数金耳，不意其肆炰烋也。」文孝廉曰：「果为是，我假汝十金，明日随帮早行，不许再有后言矣。」车夫唯唯。五鼓开行，使陈君车在文前。行不过二十里，车夫趋狭路疾驰，陈觉有异，始则喝问，继以哀求，车夫曰：「今日之事我为政，汝尚有同年友相助耶？」时文孝廉仆，见陈车斜驰去，告主人。文曰：「是不怀好意。」疾跃出车，解骖，乘健骡，不鞍而驰之。车夫有觉追者，奋力鞭两骡。而文驰已及，以一足踹车辕，两骡寸步不能移，以一手提车夫掷地，飞身踏其背，夺鞭，鞭之数百。车夫哀号求恕，陈君下车为之缓颊，而后释之，使陈还坐。而己坐辕上，押送回大路。谓车夫曰：「我虽文士，而习武功，无论汝一人二骡，能止之，不足奇。汝观我以两手倒挽五六套大车，可使逆行。」试之，果然。车夫咋舌，始畏惧，不敢萌异志。相随入都，还文孝廉所借之银而去。陈君感甚，曰：「兄神力无敌于天下，生成乎？抑练习乎？」文曰：「此《易筋经》法也，其书具在，勉习之，无所不可，人自不为耳。」从此相得甚欢，遂成莫逆。
　　芗厈曰：此入道之大端也。夫道无所不可。养气则至大至刚；养志则修齐治平；养身则合精气神为正一。可以飞升，可以拔宅。即《易筋经》一书，达摩传为入道基，非仅习勇力也。人配天地，曰三才，其才本广大无伦，故儒家之明德，道家之三宝，释家之本觉、真心，人人共具，专其一而修之，圣贤仙佛，惟人所愿，岂仅勇力乎哉？

　　何首乌
　　何首乌，一名能嗣，药中仙品。产山泽者固多，亦有在城市，而其根反得成人形者，以得人之精气多耳。然具人形者必通灵，隐现无恒，人不能得。若得而食之，即仙去，相传已久。
　　吾邑有张氏姑妇者，夫与子皆诸生，以家贫，教读外出，惟二妇在家操作，女工度日，是以纺纱必夜午方休，每秋月皎洁，时闻院中似有幼孩征逐声。拔关视，则无有。妇与姑谋，后若有所闻，一人仍纺，一人穴窗隙窥之。于是轮流伺隙，妇果见两孩出自墙阴。长不满尺，一男一女，皆赤体，携手至院落中，对月再拜，互相扑跌为戏，妇潜告姑，虑曰：「恐系妖孽之子孙，犯之自肇衅矣。」皆不敢出，然心甚怀疑。
　　一日，所亲至，知医博学士也。姑以所疑质之。戚曰：「宅若有妖，何能安居？此必灵药所变。得而蒸食之，当成地仙。」妇笑曰：「渠闻人声即遁，焉能攫取？」曰：「无难，吾闻稻米，天地正气所结，能压宝藏。若由窗隙掷之，得中其身，即不能遁矣。」戚去，妇度院中孩戏之处，至窗隙，约丈余，谅掷米未必适当。乃截竹为筒，撒米其中，以箸卷布催送之。日练其手法，至精熟，复伺于窗隙，二孩来前，妇即以筒米弹之，果中，二孩皆仆，突出擒拿，入手僵直。呼姑举火烛之，类木雕者，眉目如画，气甚芳馥。姑妇相谋，煮饭时于铁锅内蒸之，一次稍软，至五六次，香绵可食。姑妇各分食一枚，觉鲜美异常，腹果甚，一日不思饮食。夜眠至次日，皆不能起身矣，晌午，门不开，邻姥疑有故，逾垣窥之，见姑妇皆仰卧于床头，面及身俱肿，目开口张，不能言语。邻姥倩人走报，其父子归，不解何由，亦不识何疾，急邀知医之戚诊视。笑曰：「非疾也，日前母所说成形首乌，我曾说以捕法，谅必捕而食之。未识九蒸九晒之制，又不知避忌，误犯铁器，是以有毒。」试以解毒开通之药灌之。至七日，肿消人醒，问之果如医言。起后，强健逾前，累月不思食。其姑年已周甲，发白再黑，齿落重生，枯绉肌肤，皆皮脱而润泽，似二十许人，复生子。其妇年近四旬，转而为二八好女子，连举子女十余。后皆寿一百五六十岁，无疾而终。
　　芗厈曰：惜乎！得灵药而不知服食之法，仅以延龄，无乃有负仙品。或问制食之法，余日曾考诸文献，当以柳木作桶，承以砂甑，用桑木火，先武后文，九蒸九晒，以竹刀剖作九顿食，可以绝粒入山矣。或笑曰：能得者不能制，能制者，必不能得，徒虚语耳。


第四卷


　　一技养生
　　吾乡有锺生者，业医。无人延请，偃蹇不堪。乃赴豫投亲戚之出仕者。其戚系闲曹，又未补缺，锺依之餬口而已。六月间，豫抚太夫人疾急，医皆束手。属员来见，必问有南医否，其戚以锺对。中丞命急召之，其戚谆嘱小心，锺唯唯而去。中丞延入卧室，见窗户皆闭，大生炉火，热不可耐。太夫人犹衣棉，且覆以棉衾。诊之，无脉。出谓中丞曰：「太夫人阳伏于内，阴见于外。当此大暑之时，必先去火开窗，并去棉衾，则脉必复。脉复乃可定也。」中丞曰：「前医无言及此者，先生高明。」乃从之。未几，太夫人索饮，中丞大悦曰：「我母不言，已二日矣，今依先生法，竟大苏醒。」复请锺诊视之，得脉，以藿香正气汤饮之，立痊。太夫人悦，命留在署，欲官之。为之报捐未入流，奏留豫省，充文巡捕。中丞言听计从，因此获财无算。
　　又张生系鹾商子，一无所长，惟好口腹。广搜古今食谱而准酌之，烹调甚精。未几父死业败，室人交谪，暂避武林，寓吕祖阁。阁前树木茂盛，有亭纳凉甚适。阁之左有大宅，系候补太守公馆，其仆从暇即来亭内坐谈，以是识张。数日间，闻太守盛怒，鞭扑家人，骂詈无已。其仆亦有时来，皆楚囚相对，非复从前畅快矣。张偶询之，一仆告曰：「主人蜀之富族，纳资得官。所好者精馔，有得意庖人偕来，日前中暑而死。主命我辈觅人，不如意则挞举荐者。连挞多人，皆不敢引进矣。又詈我等无良心，必欲饿死主人也，故嚷嚷不绝。不意偌大郡城，寻不出一善庖者。我辈命该绝矣。」同辈皆咨嗟叹息。张微哂曰：「我以为有大事也，故如此盛怒。区区者，何地无之，君等诚不善觅耳。」仆曰：「然则先生能之乎？」张曰：「未识汝主果知味否？」众仆皆喜曰：「我等姑耐一顿皮鞭，请试为之。」乃具应用之物，交张，成四簋。夕飧进之，其香始升，不觉触鼻。太守曰：「何来此味？」试尝而甘之，大啖饱食。呼仆问所从来。仆告之故，立命传见。张曰：「我非庖人，因图馆寓此，行将归矣。岂为人作厨下媪哉？」仆复命。太守曰：「客何能，欲修金若干？肯为我庖人指点，我必延之。汝等善为我词，不可失此人也。」仆又往商，张曰：「汝主必欲留我，岁修三百金，亲来聘请，为司账房，兼督庖厨可也。」众仆惟恐失之，急为办行李衣装复命。太守往拜，订交，一一如约，相得甚欢。未几，太守得缺，张为司总，加修至千金。因此起家。
　　又有妇人善哭者，无端发声，闻者泪下。南俗富贵之家，凡有丧吊，客来不绝，内帏须终日哭。主妇力不逮，或荐此妇代哭，能日夜不绝声。吊者闻其哀甚，佥称主妇孝。于是有丧之家争延之，通邑无二人。故鲜暇日，亦得小康。
　　芗厈曰：人既不能上达，必习一长一技，以为仰事俯育之资。否则，妄想求财，我不知渠何所藉。或曰：前三人，亦命应如此。不然，饱学秀才，埋没在蒙馆中者，不知凡几。一长一技，更何足道哉？余曰：如君言，误人不浅，若无所凭借而待命，天其雨金雨粟乎？非所以励中人也。
　　昔有袜匠，业甚兴隆，晚年得子，爱如珍宝。年将及冠，犹不使学事业。亲友皆劝之，匠曰：「有命存也。」故人皆戏呼之曰「袜公子」。时有推五星者，曰张铁口，名卓卓。匠使推其子命，铁口曰：「此大富造也。行年三十，家资五百万。我在贵邑推命多矣，无出其右者。」书单与之。匠大悦，归使其妻，以锦作囊，纳单其中，悬于其子胸前曰：「无忘发财之年。」且以夸示亲友，益任其怠惰矣。为其子完姻后，匠夫妇相继亡。其子不能自立，所遗袜肆，为其伙抵盗净尽，渐至夫妇相携行乞。惟日盼而立之年作富翁矣。至二十九岁，适遇大饥，人人不能自给，谁肯济丐。其人饿病于枯庙中，将毙，忿谓其妻曰：「我不济矣，我之不习一业，以至此者，皆张铁口误我也。汝年少艾，不患无温饱日。我死后，汝号于人曰，有能棺殓前夫者嫁之。谅必有人承值，殓时，必以命单纳棺中，我将控于冥司，为妄谈命者戒。」遂殁。其妻如言改嫁而葬埋之。其人之魂，见阎罗王，诉其冤苦，王为追铁口至，究之，铁口曰：「小人推命，从无谬误，恐其八字不准，非小人之过矣。」王使判查降生簿，则其命运与单符合。王曰：「如此，其财何在？」判又查应富簿，曰：「某应以贸易起家，已于降生之年，交招财利市二神矣。」王释铁口，使鬼卒押其人问二神，曰：「有之，某应以二十岁外，渐成家业。吾神在三百六十行买卖中，查无其人，无从给付，恐其误习文学，则非吾所能主。已于某年月日送文帝去矣。」又押赴文昌宫，朱衣神曰：「有之，收财之日曾禀明帝君，请以数万金，准作科甲，出宰一方，以余财付之。乃历科以来，魁星在南北大小文场中，查无其人，恐误习武，于某年月日送武帝去矣。」又押赴关帝庙，周将军曰：「有之，吾奉命巡武场，并无其人，恐误其发财之日，遂交转轮王处矣。」又押至第十殿，王命判检簿曰：「有之，因其人既不习文武，又不习商贾，无从给发，不得已，饬交当方土地，埋藏其家，使掘地得之甚易。今犹未得，是土地之过也，请追问之。」乃召土地，曰：「小神领有此银，知其人已流落枯庙，即以其银埋在庙阶之下，无奈其人从不动土，且未曾扫地，欲雨给之，恐其不知暂避，误伤性命。正无法可施，今既来此，原财奉缴，以脱小神之累也。」王曰：「嗟乎，天下竟有如此怠惰之人，神亦不能福之，使其为人也，实害之也。然某前世之福泽尚在，无已，判作富贵家猫，眠锦绣而食膏粱，毋庸自力。且所见之财，亦千百万也。」故人而无能，不如为畜。

　　六壬神课
　　吾乡张君，鹾商子也。幼多病，故不甚读书，然敏甚，其慧解书旨，皆能领悟。及冠，自觉气禀甚弱，不愿婚娶。一日，在朋友案头见《大六壬》书，悦之，求教。友曰：「我虽知此，不甚精。」遂以大略指示之。张携归学习，不忍释手，复购求他本，以为揣摹。闻有秘本，不惜重价，不畏远道，务罗而致之。不售者，亲往手录。是以其书盈室，多人所不经见者。研精十载，忽大悟曰：「道不远人，非书所能该。」进束书不观，亦不肯为人决事。有时自露其机，则无不中。忽谓兄嫂曰：「此宅住不得矣，速往某亲戚家借寓，犹可及也。」兄曰：「宅乃祖遗，居此百余年，丰衣足食，人口平安，有何不美，而欲依亲戚家，不为人非笑耶？且迁宅不易，汝勿多言。」再三恳之，兄嫂执不可，张乃哀求其母曰：「十日不迁，儿为大不孝子。必见责于天而受祸也。」其母夙爱怜之，见惶迫之状，出于至诚，谕长子迁居。迫于母命，往见其戚假宅。戚果非笑之。然其家宅广人稀，乐亲戚之情话，允之。张君迫促速移，上下皆有怨言，若不闻也，督催益急。至九日，母尚在旧宅督理，张突负而趋，言勿惊老母者再。甫至戚家，喘息未定，人报左邻火发，延及张宅，顷刻荡然。而张氏之器用财贿无伤也。然后怨者德之。母与兄曰：「何不先言？」张曰：「天机不可预泄，然与先言何异耶？」
　　一日，至其表兄王生家道贺。王曰：「何喜可贺。」张曰：「老兄长郎，今科举孝廉，非大喜耶？」王曰：「弟言谅无谬。既来道贺，必得饮食。家中猝不及备，请往市肆可乎？」张曰可。同往至市，途遇一友，王邀偕往。入肆，饮毕，送麫来。张曰：「两碗足矣。何必三？」王曰：「三人也，岂可两？」张曰：「一人不得食也。」皆举箸笑曰：「今亦有错谬时乎？」言次，友家人来报，其母痰作，几危，请速归视。友乃投箸而去。王曰：「弟毋乃仙乎？我等饭后，速往友家探之。」张曰：「无伤，其母痧发，刻已愈矣。」食毕，余一碗，皆饱不能食。张曰：「卖之可也。」王曰：「何人肯买剩麫？」张假笔书条曰：「为官事见官面，虎头人，食此麫。」王乃嘱肆主曰：「为我卖此麫。」肆主笑诺之。果有一人，头汗淋漓，入座急索凉面，肆主即以剩麫与之，甚得。王徐问曰：「君高姓，何如此急急也？」其人曰：「我虞姓，为役所迫，往见官，故需凉面。」快餐而去。于是二人偕往友家。友出迎，问其母果发痧，绝而复苏。家人皆外出请医，二人渴甚，无人烹茶，张曰：「厨有大柿二，亦足解渴。」友寻之，果得，分食二人而去。是年，王生子应大比归，往候。张君曰：「侄今果中式矣。我有一物遗君。」出匣，封志甚固，曰：「捧归悬之，榜发后启视。不可预发，致吾泄机而速祸也。」王旋家，不俟榜发拆视，内贮全榜一纸，报捷者来，出录比对，无一误者。
　　未几，张君疾作，日剧，其戚卢翁虽市井中人，而朴诚方正，来视疾曰：「惜弟天生才智，不习正业，用心于无益之地，耗损心血，成此危症，亦自悔乎？」张笑曰：「命之修短，天也。知数固死，不知亦死。与其昏昏，何如昭昭耶？」卢曰：「人虽传弟知未来事，是或可信，岂能洞见肺腑？」张曰：「弟请为兄决之，兄稍回避。」乃执笔操算作单，以匣封固，谓卢曰：「兄携回，晚观之。」卢如其言，归肆贸易，夜核帐后，开封，则是日出入总帐一纸，厘毫不误。卢乃服，来谓张曰：「弟能如是，岂非仙乎？何以仙亦有疾，是所不解。」张曰：「仙则不能，惟六通已得其二，惜知之晚，而又自执其能，不得精进，以结内丹。天乎！假我数年，即成道矣。何如数尽于某月日。从此长别，不亦痛哉。」相向而泣，至日果卒。
　　芗厈曰：书自圣经至杂艺，载当然而不载所以然。惟博闻强记，则左右逢源，一旦豁然贯通矣，小道可观，其张君之谓乎。然由一艺而追其极，皆道也。所患者，自执其能而止，此张君之所以悔乎？

　　妖人邢大
　　燕人邢大，幼失怙恃。年十七，艳丽过好女，因无事业，偃蹇不堪。里有洪大者，家小康。有龙阳之癖，亦无父母妻子。途遇邢，目逆而送之曰：「此天下尤物，可遇而不可求者。」尾至其家，见隤垣败室，虚寂无人，入门唁之。邢见洪来，羞涩之态，亦若女子之初见良人者。洪讯得困苦状，不胜怜悯曰：「弟若肯随至家，我能温饱之。」邢本无能，腆然随去。洪为置鲜衣，给美食，抚养周至，邢实心感。一日饮内室，薄醉，邢颜色焕发，洪不能复忍，拥之求欢，邢曰：「弟受兄德泽，无以加矣。身非草木，焉得无情？以身报之，固所愿也。但日后色衰爱弛，弟仍落魄无依，徒贻失身之诮，不如其已。」洪曰：「我只图好色，不分牝牡。弟若蓄发披鬟，终身相从，即我妻也。决不再娶，誓无异心。」邢遂与同宿，两情益密。邢从此养发贯耳，作旗装，俨然国色，且习女工针黹，刺绣甚巧。洪嬖爱益甚，所欲无不顺从，服饰之精，饮馔之腴，甲于贵冑。夫好男色者，必病股与目，况旦旦而伐之，有不速毙者乎？三年，洪业渐败，目既眊，而半身不遂矣。
　　先有刘六者，亦美男子。洪与结为昆季，恒引至家，与邢相见，则曰：「我妹也。」刘见其娟美，亦爱恋之。洪已有交易之心，而邢不许。故每见刘，则一礼而退，刘亦无可如何。值洪病革，刘愿以重聘，婉求其妹为妻。洪与邢谋曰：「我病不能复起矣。今汝已习女装，声容举止，宛然好女。本相订终身，不意半途抛撇。若恋我，则无男子守节理，若仍改男装，则已失本来面目，又未习丈夫事业，后作饿殍，皆我累汝矣。汝纵无怨，我在九泉，亦不瞑目。不如因刘子之好，嫁之。我得财礼，可藉以饰终，汝亦得其所矣。」邢曰：「我非真女，彼娶而后觉之，能相容乎？」洪曰：「世无不好色者。彼若觉察，汝须善为调停。溺爱之人，决无偾事。况刘之为人，与我相同，我故愿托之也。」邢诺。洪以告刘，遂转告父母，邀媒行聘，择吉娶之。父母亲戚，见新妇婉娈柔顺，与其夫一对玉人，交相庆慰，刘更欣喜。至晚入房，曰：「妹何见我即避，今夜更避何处耶？」拥入衾中。邢早于兜肚下作袋，将肾囊前阳包起，仍曲举其股以就，故不觉也。然日久厮时亦渐热，刘必欲尽去邢之上下衣，强赤其体，无从慢藏，厥物显露。刘不禁骇异，邢拥刘尽媚，而实告之曰：「尔若舍我，恐女子中未必有胜我者。」刘曰：「我固不忍舍汝，但娶妻为子也，汝能生育乎？况我家不过仅可度日，无余资再娶，不误我后嗣耶？」邢曰：「毋恐，我有祖传符箓，能看香治病。尔倩人绘女仙像供养，我将有仙人附体，治病神效。传播人知，业必兴隆。得财后，任置妾媵，不尔禁也。」刘曰：「为我谋则善矣。但汝以男子身而为此，何能忍乎？」邢益媚妩之曰：「此事始虽楚而后乐，恐天下男子知此味，人人欲嫁丈夫。世间甘为此者，非我一人也。尔如不信，请尝试之。且闺中事，外人不知，无妨互相为乐耶？」刘亦迷而顺之。从此，夫其夫而亦妇其夫，妇其妇而亦夫其妇。两美交融，眷恋之情益切。刘发财心胜，告于父母，别居附近乡村。传播仙姑治病之说，人见以美妇行医，争相延请，日得时钱数贯。一番役垂涎妇色，诈病唤邢去，入室突拥而抚其下体，出其不意，不及掩饰，居然伟男子也。役缚而讯之，邢哀求包容，愿任鸡奸而多与之贿。役曰：「村中不乏少艾妇女，非亲即故，容汝在此，皆不得作完人矣。且我获妖人，官赏必厚，岂贪汝贿，自贻伊戚耶？」并获刘六，送坊转入秋部。鞠实，于左道惑人本罪上，加重问拟缳首，即行正法。刘六照为从例，刺配黑龙江，给索伦达呼尔为奴。此嘉庆十二年四月案，有友任刑曹者，录出原供如此。
　　芗厈戏判：「勘得邢有宋朝之美，洪生卫灵之心。食我余桃，既若情谐合卺；报其断袖，何妨长与同衾。倘暂解弁冕以披髻鬟，时之或有；乃永谢衣冠而为巾帼，古之所稀，创新法于狂童，应遭冥殛；使旧宠为归妹，随肆奇情。彼刘六者，既经明辨雌雄，当发电闪雷轰之怒，何竟互为牝牡，反追云翻雨覆之能？彼丈夫，我丈夫，阴阳敌体；出乎尔，反乎尔，前后相偿。从此潜迹闺门，法犹可避；竟敢炫奇闻里，情无可原。立异者，律以妖人，允宜缳首；为从者，配充奴子，投彼索伦。此判。」

　　补明武宗遗事(三则)
　　正德二年丁卯秋，大比之年，士子云集。星卜之流，皆在前门营趁。有相士自命许（名负）、管（名辂）之能，凡朝官微服而来，一见即能指其现居品级，系何出身，历试无误，是以就相者众。帝知之，亦微服在人丛中观听。时八月初八日午刻，突一士人吼奔而来，扯扭相士曰：「汝误我功名，当与汝性命相搏。」众为排解不开。帝使卫士分之，入问何如此急急。相士曰：「是人前数日来问功名，我以今科解元许彼，自不入场，反赖我误之，真书呆也。」士人曰：「因汝以元许我，亲朋预作贺筵，饮入醉乡，家人唤醒入场，门已闭矣。岂有场外解元哉？非汝误我而谁？」二人争执不休，帝曰：「无哗，使有人送渠入场，不得发解，汝认何罚？」相士曰：「挖我眸子去。」帝曰：「言出无悔。」即取案上纸笔书条，钤以身佩小玺，命卫士送去。帝谓相士曰：「半月后，来验汝言也。」相士知机，唯唯而遁。当卫士送士人至场外，传鼓称圣旨降，门官揭封去锁，内即传点开门，偕士人直入。至公堂，知贡举各官跪接，卫士面南宣读毕，即去复命。御史捡卷，恭送士人入号。内外哄传皇帝送朋友进场，主考亦留心阅卷，见其文亦尚稳妥，与各官公议皆曰：「此公既为当今识拔，不可作第二人，以拂上意。」竟中解元。试官复命，力奖其文才出众，贺帝得人。帝大笑曰：「命也，命也。」盖帝本欲使入场而不取，以难相士。因豹房新得美人，恋色而忘后命。今竟发解，益觉相士可异。着锦衣卫追寻，杳不知其所之矣。
　　戊辰春夜，帝由豹房微行还朝，途遇迎娶者，卤簿之盛，彩舆之华，光耀夺目。停车道旁观之，见彩舆前一黑大汉，高二丈余，面目如漆，怪状异彩，衣甲执杵，昂昂而来。见帝注目，似有退意，忽超跃在前。帝异之，命车随至娶妇家。门庭煊赫，大族也。帝下车，入中堂，黑汉先彩舆进院，见帝在，掩面而遁。帝始悟非人也。因念凶煞相犯之日，何得迎娶？择日者误人不浅矣。欲问其人，故留观。新人交拜后，送入洞房，外即开筵。主人来让客，见帝相貌非常，即推首座。堂中十余席，以次告坐。主人因不识帝，故来陪坐。觉凛凛威严，不敢骤问姓氏。帝问择日之人何在？主人指次席一老叟曰：「此钦天监致仕堂官也。术甚精，凡有大事之家，皆请此公诹吉，百无一失。」帝命主人唤来曰：「我闻汝能择日，何得以黑道误人？」叟对曰：「不敢，今日寅时，虽有黑煞神，一名元首宿者降临，但有紫微临凡可解，逢凶化吉，不但不为殃，且主后福。」帝无以难之，曰：「我有一联，汝能确对，免汝巧辩之愆。」曰：「元首宿逢元首主。」叟辞衰迈志昏，可否邀新郎代对？帝日可。乃招新郎来，请问上联，即对曰：「紫微星照紫微郎。」帝不觉首肯，曰：「此翰苑才也。」叟命新郎伏地谢恩。帝知机泄，逡巡登车而去。新郎本孝廉也，旋中进士。引见，帝识之，特命入词垣，笑谕曰：「我曾叨汝喜筵，以此补贺礼也。」
　　武会试之年，帝亦腰中佩刀，作武士装，游观于市。时已黄昏，见一老提灯，踽踽而来，一壮役撞灭其灯，老者曰：「我与君前本乡邻，亦曾周济。今我年迈无能，君见必欺我，是何意见？」役曰：「韩老，我恶汝动称周济，何得扫我颜面？」韩曰：「我非妄言也。十年前饭君几次，资助若干。君今充役大班，我本不期报，君反以为怨，世有如此负心人哉！」役愈怒，摔韩老于地，伏而殴之。环观之人，拉劝甚杂。帝怒，由人丛中抽佩刀刺入役腹而去。役转身仰跌，旋毙，不知刀从何来。廵兵缚韩老报司坊，送入刑部。承审官以韩老锻炼成狱，拟抵秋谳。时帝阅至是狱，命提凶犯廷讯。韩老呼冤，帝笑曰：「汝果大冤。」问谁承审此狱者，尚书以某郎中对。帝君之来，命卫士脱韩老刑具，以着郎官曰：「杀人者我也。汝屈人问抵，狱中冤滥者，不知多少矣。今即以汝作抵，我为众冤魂稍舒其忿。」郎官以凶刀出自韩老，并非无据为辩，帝命取鞘来，纳之适符，遂伏辜。乃释韩老，赏以百金。曰：「偿汝所费。」且命是年停勾，择御史之能者，名曰恤刑，分赴各省提狱，覆按而后报可，果多所平反也。
　　芗厈曰：观上三则，游戏中确有主裁，但好行小慧，为儒尚且不可，况九五之尊耶？今之读史者，直以帝比之桀纣，无乃过甚。当初谥曰武宗毅皇帝，毅者果决之谓，可见遇事实能决断，非尽阿谀可知矣。
　
　　通州吏目
　　乾隆间，纯皇帝东巡，直隶各官，照例备供给。光天化日之中，诸凡顺遂，惟此差最难均平。盖随驾官员，皆循情理，独太监一项，或重支，或冒支，或以好作歹，挠搅不休。意在饮食之外，其内廷供奉，有执事监，名二十八他他者，俱在御前行走，皆得用人也。其时支应局总理，系通州剌史，协理者，即其吏目，发放一切酒筵，及例支饭食，皆按照旧章，井井有条。内监亦照例支讫矣。忽有十余人云自他他处来，索食甚侈。刺史以冒滥斥之，诸人去，围随一首领太监，蜂拥而来，曰：「咱家随驾出巡，不给饭食，使枵腹从事。有此不近人情之官耶？」刺史以照例业经发讫，恐从者昧没重支为辩。首领曰：「凡人出行，尚许多带一二仆从，岂有主子不许多带几人，而敢以旧章拒格耶？」即举手掴刺史脸，刺史惧而逃。吏目迎谓曰：「我等可与争，而不可避。避则示弱。倘被接掠一空，明日以何物支应，获咎不更重耶？职愿舍一官对之。」刺史摇手曰：「我无能为矣，足下善处之。」吏目乃唤齐人役，谕曰：「此去遇监，如我喝打，汝等即擒而行刑。有我在，罪不及汝，毋畏葸不前，事定后有赏。」众皆踊跃从事。首领见剌史潜避，率人闯入账房，搜取银物。吏自突前喝问。首领见来官，戴花金顶者，即作威福曰：「大老爷在此，汝小官何问为？」吏目曰：「入我账房，乱我货财，必是匪徒，敢冒内监？」喝皂役拘执行刑。时监少役多，不能抵拒，竟将首领摔地去裤，杖责二十，逐出局外，号哭而去。访明官职姓名，在御前泣诉。帝谓左右大臣，召通州吏目。大臣领旨，出谕制军，承命而行，将吏目械系宫门外。吏部派带领司官出问：「吏目何在？」制军指拘囚犯官对，司官笑曰：「上命召见，并无革职拿问之说，何得如是？」立命易衣冠，带领入见。帝曰：「杖内监者，汝耶？」吏目伏奏曰：「缉捕盗贼，臣之职也。此人闯入账房，擅搜财物，必非正人，臣是以捕而责之。不知其为内监，且窃盗已行，而不得财，罪应杖。臣冀圣朝，断不肯因一监而废大清律也。故臣谨遵行。」帝曰善。问吏部近日令缺，尚书按籍以对。帝曰：「某省知县缺出，即着通州吏目某补授。」诏曰：「汝此去作县令，宜始终强项以庇百姓，切勿为上官屈也。」顿首谢训，领凭赴任。
　　芗厈曰：此之谓天王明圣，谅有鉴于前明大珰之肆横，故能以抑之者宠之。不仅因吏目之奏对得体也。

　　金山寺医僧
　　浙右某孝廉，约伴入都会试，舟至姑苏，孝廉病矣。同伴唤舆送至名医叶天士家诊治。叶诊之良久，曰：「君疾系感冒风寒，一药即愈。第将何往？」孝廉以赴礼闱对。叶曰：「先生休矣，此去舍舟登陆，必患消渴症，无药可救，寿不过一月耳。脉象已现，速归，后事尚及料理也。」遂开方与之，谕门徒登诸医案。孝廉回舟，惶然泣下，辞伴欲归。同伴曰：「此医家吓人生财之道也。况叶不过时医，决非神仙，何必介意。」次日，孝廉服药，果愈。同伴益怂慂之，遂北上，然心甚戚戚。舟抵江口，风逆不得渡，同人约游金山寺。山门前有医僧牌，孝廉访禅室，僧为诊视曰：「居士将何之？」以应试对。僧蹙额曰：「恐来不及矣。此去登陆，消渴即发，寿不过月，奈何远行耶？」孝廉泣下曰：「诚如叶天士言矣。」僧曰：「天土言何？」孝廉曰：「无药可救。」僧曰：「谬哉，药如不能救病，圣贤何必留此一道？」孝廉觉其语有因，跽而请救。僧援之曰：「君登陆时，王家营所有者，秋梨也。以后车满载，渴即以梨代茶，饥则蒸梨作膳。约此物食过百觔，即无恙。焉得云无药可救，误人性命耶。」孝廉再拜而退。行抵清河，舍舟登陆，果渴病大作矣。如僧言，饮食必以梨，至都平服如故。入闱不售，感僧活命恩，回至金山，以二十金及都中方物为谢。僧收物而却其金曰：「居士过苏城时，再见叶君，令其诊视。如云无疾，即以前言质之。彼如问治疗之人，即以老僧告之，胜于厚惠也。」孝廉如言往见天士，复使诊视曰：「君无疾何治？」孝廉以前言质之，天士命徒查案，相符，曰：「异哉，君其遇仙乎？」孝廉曰：「是佛，非仙。」以老僧言告之。天士曰：「我知之矣。先生请行，吾将停业以请益。」遂摘牌散徒，更姓名，衣佣保服，轻舟往投老僧，求役门墙，以习医术。僧许之，日侍左右，见其治过百余人，道亦不相上下。告僧曰：「余亦有所悟矣。请代为立方，可乎？」僧曰可。天士作方呈览，僧曰：「汝学已与姑苏叶天士相类，何不各树一帜，而依老僧乎？」天士曰：「弟子恐如叶之误人性命，必须精益求精，万无一失，方可救人耳。」僧曰：「善哉，此言胜于叶君矣。」一日，有舁一垂毙之人至，其腹如孕，来人曰：「是人腹痛数年，而今更甚。」僧诊讫，命天士复诊开方，首用白信三分。僧笑曰：「妙哉，汝所以不及我者，谨慎太过。此方须用砒霜一钱，起死回生，永除痰根矣。」天士骇然曰：「此人患虫蛊，以信三分，死其虫足矣。多则人何能堪？」僧曰：「汝既知虫，不知虫之大小乎？此虫已长二十寸余矣，试以三分，不过暂困，后必复作。再投以信，避而不受，则无药可救矣。用一钱，俾虫毙，随矢出，永绝后患，不更妙耶？」天士惑甚。僧立命侍者出白信，纳病人口中，以汤下之，谓来人曰：「速舁回寓，晚必遗矢出虫，俾吾徒观之。」来人唯唯，舁病人去。至夜，果如所言，挑一赤虫来，长二尺余。病人已苏，饥而索食，僧命以参苓作糜进之，旬日痊可。天士心悦诚服，告以真姓名而求益。僧念其虚心向往，与一册而遣之。自是天士学益进，无棘手之症矣。
　　芗厈曰：医道至叶天士，已成名手，犹耻不及人，而精益求精。彼后生小子，不过读得《脉诀》、《本草》，居然吾道是在，大胆行医，人命其何堪哉？

　　张廉访
　　津门档子班主，以钱十余缗，买张姓童子，貌俊而性敏。教之歌，不数月，观听者莫不叫绝。但张故旧家子，父母俱没，为堂兄所掠卖，身习贱业，心中不甘。然年仅十二，不能逋逃也。售班至正定郡，寓土地祠，夜梦锦衣绣裳天使降，从者呼土地接天符，见殿内老翁伏地听命。使者曰：「帝命布疫，授一册一囊，命散药祠中，以收数内之人。」翁叩首曰：「小神庙内，寓张臬使，不应遭殃，何以安顿？」天使曰：「速引之出，而后从事可也。」言毕，冉冉腾云去。翁回首曰：「贵人在此耶，速回登州。小神引道西行，自有善士相遇。班主疫数内人也，自命不保，何能追捕？放心前去。」张喜极而觉，潜起出探。果见老翁执拂前引，随之逾墙，复逾城，甚轻捷。翁指其要，为受力奔走。天曙入一城，问人，曰：灵寿县也。力竭不能前，卧于巨室大门下。未几，一翁出，见童子倦眠，貌甚清健，心爱怜之。唤醒，叩其所自，张跪而啼曰：「小人张姓，天津人。父母俱殁，被堂兄欲卖充档班，畏惧行丐至此。如长者见怜，仆役自愿也。」翁曰：「儿与老夫同姓，既有志不愿作档班，岂可为僮仆？速从我来，有以处子。」呼其子出，曰：「此儿有志向上，后必有为。汝其子之。」其子曰：「此人来历不明，且已行丐，儿不愿有此下贱子也。」翁怒曰：「汝不欲耶，我子之，汝其弟之。」乃引入室，见其爱妾曰：「汝素日以无子为戚，今为汝得一佳儿矣。」命张拜为亲母，妾乐而抚之。翁使入学读书，既勤且敏，五年而学成。文笔清灵，一试入泮，年仅十七。翁为之娶妇分家，亲子得其六，螟蛉得其四。乃兄敢怒而不敢言。未几翁卒，乃兄以异姓乱宗告逐。幸父党及张之同学诸生，辩非异姓，系其父爱继。官怒其兄曰：「汝父尸骨未寒，即欲逐其爱子，以不孝论。」欲重责之。张为哀求，官以张情，断令各安其业。张知日久必不见容，随携受分之物，奉嗣母入都。时前明中叶，大珰王振用事，张以赂结。珰谕张，使以张名贡入成均，肄业期满，选得中州某县丞，益媚事珰，不十年，官至廉访使。值土木之变，王振死，失所依，忆昔土地奏臬使之言，知官止于是矣。引疾归，置业津门，优游林下，又十余年而卒。
　　芗厈曰：惜乎，张廉访之为人，虽脱其身，究不能脱档子气，故媚事大珰，以奔竞功名。若有贤父兄教之，得为正人君子，既命应廉访，终必至此地位，益为后人所景仰，岂仅为档子出色耶？

　　某少君
　　少君某，年十七，能诗文而未遇，翩翩美少年也。父以科甲铨得四川县令，少君随任。行至羊肠阪，马逸，颠落崖下，身糜而魂出，随风飘荡，瞬息数千里，求止不得。忽堕于山东历城县村落间，初死男尸壳中，大叫曰：「跌死我也。」见妇与童围绕身旁者，皆止哭曰：「苏矣。」一老媪曰：「气绝逾日，如何得醒？」随有二三父老近身细审曰：「气暖身和，复生无疑。」一家庆幸，频闻欢乐声。媪前抚之曰：「我儿何云跌死，曷为我言之。」少君睁目曰：「汝何人，敢儿我？」父老笑曰：「渠虽少苏，神尚未完。此汝母，如何不识？」又指一丑妇曰：「此汝妻。」指一村童曰：「此汝子，皆识否？」少君起坐曰：「谬甚！谬甚！我某公子，随父莅任。行蜀道上，堕马，被风吹至此。并未娶妻，焉得有子？且我母乃诰命孺人，村妪何得冒认？」父老曰：「休呓语，汝不信，可以镜自照。」少君对镜，四十余岁之麻胡也。不禁扑镜大哭曰：「还我本来面目，我愿死，不愿生矣。」父老粲然皆笑，老媪曰：「谅我儿初醒，神尚模糊，诸公勿扰之，儿静养数日，自然复原。」众散去，少君拥衾，垂首丧气，无如饥肠作辘辘声，丑妇以半规糠饼饲之，粗粝难食，勉强吞咽，泪涔涔下。丑妇曰：「我与阿姑守君十余日，已绝粮三四日，仅食槐皮野菜耳。以君初复，需调养，忍耻向邻人乞得此饼，亦大人情。君犹以为不足耶？」少君大声叱之出。目睹败屋三椽，土炕上所拥者，破衾败絮蓝缕衣裤一堆，厨灶亦在房中，气息秽不可耐。因思居厦屋，役奴仆，衣罗绮，食膏粱，判若天渊。怦怦懊恼，求死不得。至晚妻儿皆来就宿，少君又大叱之，闻老媪唤其妇与孙去。
　　次日，邻翁来殷懃问候曰：「吾与君至交也，闻君病小痊，性情大变，亲母妻子，视若寇仇，恐乡党不能容此不孝不义之人也。将来亲戚不齿，邻里不顾，君又贫困，何以仰事俯育以终乃身乎？用敢奉劝。」少君泣曰：「承翁美意，请辨我语言，是足下好友之音乎？」翁曰：「人是音非，吾固知君借尸返魂也。今既为某人矣，得不为某人之事乎？譬如仕官，本督抚也，降为杂职，能不安杂职之分而从其政乎？君即舍此而就尊公，面目既非，纵怜而育之，他人必不相容。」少君思其言中理，曰：「翁所教良是。后将若何？」翁曰：「母其母，子其子，仍营趁以自食其力，承此一家，以了此躯而已。」少君曰：「我前生读书作文，曾应童试，营趁之事，一无所能，奈何？」翁曰：「能如是乎。请为君游扬闾里，以训童蒙。亦自食其力之一道也。」少君起谢之。翁为布告乡党，人素知某为佣保，目不识丁，忽闻一病而能诗文，远近好奇之士，咸来共语。少君引经据典，侃侃而谈，众皆悦服，从游者甚众。所得修脯，以养一家，绰有余裕。但少君自授徒后，借居古庙，竟不归家。母来谈论，格格不入，妻子更不顾而问矣。然得温饱，皆乐而安之。未几，赴试，旋入学为名诸生。有客入蜀，少君作禀告乃翁。大令奇其事，寄资作札，招之使去。少君前生本行三，因其聪敏俊秀，父母偏爱之。上有两兄，皆不得意。后闻其堕马死，父母衰恸而两兄窃喜。今又闻其来也，皆惧。及相晤，其貌不扬，父甚狐疑，两兄直叱为妄冒，母亦不认。少君历举幼时游戏事，及父母秘密之言，委曲道达。父虽垂怜，而母与两兄决意逐之。父知必不见容，私与千金，遣归山左，家以小康。谈者曰：此人现在，后不知作何结局矣。
　　或曰：「异哉，少君之一跌，既未入幽冥，又不经神判，以翩翩佳公子，顿变而为窭人，何异于膴仕之投荒者。造化弄人至此极矣。」芗厈曰：「此不弟之显罚也。观其后之不见容于乃兄，即可见前之乃兄受侮不少。若使再世得报，人皆不知。直以现身作法，以示鉴于人伦。谚云，一失足成千古恨，再回头已百年身。为少君诵矣。」

　　许宗伯
　　吾乡许大宗伯，讳汝霖。幼失怙恃，终鲜兄弟，室如悬罄，地无立锥。依寺僧训蒙度日，每闻僧作法事归，必聚论人家字画。有云堂幅好者，有云单条佳者，有云横披更妙者，有云楹联出色者，争论不一。间有戚友延僧，宅中实无字画，而论者如故。公大疑，访诸其徒。徒哂曰：「彼所论非真字画，凡请持经之家，妇女不避。我等得以纵观，归而各诩目力，以隐语评之。所云堂幅者，其家正妻，横披者妾，单条者女，楹联者婢也。我不敢在师前隐讳，然师亦不可为外人道也。」公深恨之而无如何。嗣应试，屡冠童子军，苦不得售。年将而立，无与论婚者。
　　乡有葭莩亲，以耕读为业，时全家患疫，惟一女无恙。戚翁静卧床，中夜，闻众鬼议曰：「明日许宗伯来视疾，我曹避何处？」一鬼曰：「翁床下大瓮，聚处其中，亦可暂避一时耳。」皆应曰可。是日，公闻戚病，果来探视。翁见公，大悦，使其女奉以馔甚丰。公不安欲去。翁跃起曰：「有事烦君，看老夫薄面，万不可辞。」公食毕，请所事，翁曰：「请以纸，朱书『大宗伯封』四字，封老夫床下瓮口，举而投诸河，即感盛德矣。」公不解其意，笑从之，为弃瓮归。病者果痊愈。翁益喜，遣媒以女订婚。年齿皆长，急须聘娶。翁为公作大布衣冠，草草成礼。公无力备花烛，代以二油灯。其夫人恒曰：「妾每见取妇家，必彩舆、鼓乐、鸣炮，君今一事不备，岂非妾命累君耶？」公曰：「卿今羡此不得，恐异日闻之生厌耳。」夫人曰：「妾乐此不疲，何厌之有？」未几，公入泮，将应秋闱，无力买舟，惟趁夜航之便，行百里，不过数十钱。然无卧具者，例不准趁船。公谋诸僧，曰：「盍以敝毡裹两破蒲团，用充卧具，谁敢拒之。」公如法，趁船赴省。停泊时，舟子举其具掷岸上树间。公亦不顾，入茶肆，旋有驿卒乘骑至，亦系马树下。马饥，见破毡内有草，蹄而食之。群哗曰：「许爷行李被马吃矣。」公亦大笑而去。
　　后举孝廉，捷南宫，入词林，转春坊，由卿贰，外转方伯，旋晋中丞。中丞官廨限于地，横而长，上房距鼓亭炮台密迩，早晚鼓吹鸣炮，夫人不得安眠，谓公曰：「日日鼓乐，未免喧阗，盍命稍停乎？」公笑曰：「卿昔求之不得，今果厌烦耶？我所以日日为此者，非自鸣得意，所以补卿昔日之不足耳。今既足矣，从此收声，不仅稍停而已。」旋内召为大宗伯，妻封一品夫人。公卒时，遗教子孙，永不许延僧作佛事，违者以不孝论，实有憾于字画之说也。
　　芗厈曰：许公未达时，可谓君子固穷。吾乡人至今称物之不堪者，曰「许老爷铺盖」。又曰：「许老爷鼓吹补你。」竟成谚语。至其文集，为国初名家政绩，足以上动圣明。不但能言之者少，即知之者亦稀，风俗之陋耶？

　　巧令(三则)
　　有幕客攫其居停误征已免钱粮印簿，讹控者，状已上达，簿未呈堂。宪司咸以此人铁据在握，难以理断，其能者，不过私与往还，问其所欲，图赎其簿，销之而已。此人索数千金，不得丝毫缺。或云，即予千金，倘抱赃出首，中人亦连累无涯矣。皆窘于计。宪司会议时，有巧令在侧微笑。诘之，令曰：「若交职，三日办矣。」宪欣然委之，令携卷回，不动声色。至第三日，上下皆曰：「限期已到，尚未佥票，得毋误乎？」令曰：「予几忘之。」乃出，升公座，唤三班役来前曰：「有善斗殴者否？」众皆骇，莫敢应，一强项者出曰：「役能之。」令喜曰：「汝能，必知我意。今某处有幕客某寓，汝往生事激之斗。但许自伤，勿许伤人，受伤即来鸣冤，汝知之乎？」役曰唯。即赴客寓，向其人大呼曰：「汝从某县来，我载汝至此，今已逾月，所欠车价若干，速给我，不能再待矣。」客大怒曰：「我来时仆夫非汝，何来恶棍，敢肆讹诈！」役詈不已，客推之出，役即自伤其首回，县令未退堂，即呼冤入跪。正验伤，客亦衣冠至，以棍徒凭空讹诈具禀。役与争辩，令曰：「无哗，此易辨耳。汝既载客来，客行李若干，汝必知之。」令逐－报明核对，役不能知，妄报数物。客大笑，称令贤明。令问之，曰：「所报全非，自愿书单呈验。」令即饬书，带役数人往客寓，将行李捡来，当堂查验，与所书单无异。于行箧中搜得印簿，曰：「此系官文，何得私自携取？本应治罪，念汝尚属斯文，姑全颜面。」命取火焚之。客争曰：「案已上控，簿不可焚。」时人多手快，已成灰烬。令大笑曰：「汝肯讹人，无怪人来讹汝。天道好还，汝知之乎？第我治下，不容奸险之徒，即备文递回原籍可也。」客知据已毁，无能为，隐忍吞声而去。令即缴卷销案，宪司优奖之。
　　有刘姓者，孤独少年，入赘李老家。李以其稚弱无能，虐之。刘不堪，潜投仕宦为仆，得主宠眷。数年，积金四百余，辞归，与其妻谋置产业。妻乃炫述于父母，李老生心，欣然设宴，为婿洗尘。誉而醉之，且曰：「汝妻年幼，交以多金，恐不胜任。况汝须外出谋事，以少妇居守，得无穿窬之虑乎？盍交老夫，权为收藏，可以无虑。」刘唯唯，出金点交，八宝十六件也。次日，刘酒醒而悔，亟向李老索银。李曰：「汝贫如丐，寄食我家，邻里咸知，焉得多金寄顿？不思为汝育妻恩，反肆讹耶？」其女助婿争论，李老大怒曰：「女生外向，真不可与处矣。」逐其夫妇出诸大门之外。刘冤忿兴讼，以妻为证。县令曰：「汝物无凭，妻不可以为证。汝妻父曰，女生外向，此言诚然。我不能直汝，毋干犯义之责也。」挥之退。刘素稔巧令名，往陈其苦，令曰：「隔境无能为力。」刘曰：「天下贤使君，惟有老爷，若不肯治理，则无官能明此狱矣。」哀之切，令笑曰：「若必欲余明此讼，须暂禁囹圄，汝愿之否？」刘曰：「果能明此，虽刀杖加身，亦甘承受，况暂禁耶？」令即梏收之。乃移文县令曰：「日者获大盗张三，据供劫得某事主家银四百余两，若干锭件，寄顿贵县某村大窝主李老家，希即委员带捕，查起赃银，连窝主李老解质」云云。县令见系盗劫重情，即身自查抄，人赃并获，解交此令。乃涂刘面，衣以囚衣，械系于堂。呼李老诘之曰：「此囚供在某家劫银四百余两，八宝十六件，寄汝家，今所起赃数相符。汝为盗窝，罪干枭首，据实陈明，勿自庸三木也。」李老呼冤曰：「此银实系小人之婿刘某寄存者，闻其得自随官，是否属实，请拘刘某与张三质之，以明小人之冤。」令笑曰：「若见刘某，汝又将图赖矣。」李老曰：「与其冤诛，莫若明心。召刘某与张三质对，可见小人不知情，庶望一线生路，奚肯贪财舍命耶？」令曰：「若然，则刘某在是矣。」乃释其桎梏，使涤面易服相见。李大惭无词。令乃给还刘银，而薄责李曰：「余为留翁婿情也。」刘感激涕零而去，李亦从此悔过矣。
　　某县尉与其大令有隙，面和而心违。一日在令账房闲话，见几上有入钱簿，内书某季收陋规若干，某役手，某案收钱若干，不一而足。尉俟令回首时，潜藏而退。令送客回，不见此簿，知入尉手矣。所载赃私累累，必受其讹，惶恐之至。函致巧令商之，复书曰：「慎勿言，见尉时谈笑如恒，若无事然，饬库书取银数百两，备文批解杂税，封贮账房柜内。签差翌日起解，夜于墙上钻穴而入，取回内署。次日即呼尉带捕来验，云是夜被窃杂税银若干，公文一角，入钱总簿一本。申明宪司，渠敢自露乎？」令如法行之，旋即通报，自请处分。尉知其心而不敢言，恐干重咎，将所藏之私簿暗毁矣。
　　芗厈曰：彼诈而吾诈之，强中更有强中手。书曰：「诪张为幻。」至此，令人不可测而可笑。盖人情欺愚而畏智，是故惧讼者，讼即随之。若烛其奸又操其胜具，将不战而胜矣。


