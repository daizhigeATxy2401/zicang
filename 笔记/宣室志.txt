宣室志 [唐]张读

○尹君
　　唐故尚书李公诜镇北门时，有道士尹君者。隐晋山，不食粟，常饵柏叶，虽发尽白，而容状若童子，往往独游城市。里中有老父年八十余者，顾谓人曰：“吾孩提时尝见李翁言，李翁，吾外祖也。且曰：‘我年七岁，已识尹君矣，迨今七十余年，而尹君容状如旧，得非神仙乎吾且老，自度能几何为人间人，汝方壮，当志尹君之容状。’自是及今，七十余岁矣，而尹君曾无老色，岂非以千百岁为瞬息耶！
　　北门従事冯翊严公绶，好奇者。慕尹之得道，每旬休，即驱驾而诣焉。其后严公自军司马为北门帅，遂迎尹君至府庭，馆于公署，终日与同席。常有异香自肌中发，公益重之。公有女弟学浮图氏，尝曰；“佛氏与黄老固殊致。”且怒其兄与道士游。后一日，密以堇斟致汤中，命尹君饮之。尹君既饮，惊而起曰：“吾其死乎？”俄吐出一物，甚坚，有异香发其中。公命剖而视之，真麝脐也。自是尹君貌衰齿堕，其夕，卒于馆中。严公既知女弟之所为也，怒且甚。即命部将治其丧。后二日，葬尹君于汾水西二十里。
　　明年秋，有照圣观道士朱太虚，因投龙至晋山，忽遇尹君在山中。太虚惊而问曰：“师何为至此耶！”尹君笑曰：“吾去岁在北门，有人以堇斟饮我者，我故示之以死。然则堇斟安能败吾真耶！”言讫，忽亡所见。太虚窃异其事。及归，具白严公，曰：“吾闻仙人不死，脱有死者，乃尸解也。不然，何变异之如是耶！”将命发其墓以验之，然虑惑于人，遂止其事
○僧契虚
　　有僧契虚者，本姑臧李氏子，其父为御史于玄宗时。契虚自孩提好浮图氏法，年二十，髡发衣褐，居长安佛寺中。及禄山破潼关，玄宗西幸蜀门，契虚遁入太白山，采柏叶而食之，自是绝粒
　　尝一日，有道士乔君，貌清瘦，须鬓尽白，来诣契虚。谓契虚曰：“师神骨甚孤秀，后当邀游仙都中矣。”契虚曰：“吾尘俗之人，安能诣仙都乎？”乔君曰：“仙都甚近，师可力去也。”契虚因请乔君导其径。乔君曰：“师可备食于商山逆旅中，遇捀即犒于商山而馈焉。或有问师所诣者，但言原游稚川，当有捀子导师而去矣。”契虚闻其言，喜且甚
　　及禄山败，上自蜀门还长安，天下无事。契虚即往商山，舍逆旅中，备甘洁以伺捀子馈焉。仅数月，遇捀子百余，俱食毕而去。契虚意稍怠，且谓乔君见欺，将归长安。既治装，是夕，一捀子年甚少，谓契虚曰：“吾师安所诣乎？”契虚曰：“吾愿游稚川有年矣。”捀子惊曰：“稚川，仙府也。吾师安得而至乎？”契虚对曰：“吾始自孩提好神仙，常遇至人，劝我游稚川。路几何耳？”捀子曰：“稚川甚近。师真能偕我而去乎？”契虚曰：“诚能游稚川，死不悔。
　　于是捀子与契虚俱至蓝田上，治具。其夕，即登玉山，涉危险，逾岩巘，且八十里。至一洞，水出洞中，捀子与契虚共挈石填洞口，以壅其流。三日，洞水方绝。二人俱入洞中，昏晦不可辨，见一门在数十里外，遂望门而去。既出洞外，风日恬煦，山水清丽，真神仙都也。又行百余里，登一高山，其山攒峰迥拔，石径危，契虚眩惑不敢登，捀子曰：“仙都且近，何为彷徨耶！”即挈手而去。既至山顶，其上坦平，下视川原，邈然不可见矣。又行百余里，入一洞中。及出，见积水无穷，水中有石径，横尺余，纵且百里余。捀子引契虚蹑石迳而去。至山下，前有巨木，烟影繁茂，高数千寻。捀子登木长啸久之，忽有秋风起于林杪，俄见巨绳系一行橐，自山顶而缒，捀子命契虚暝目坐橐中。仅半日，捀子曰：“师可寤而视矣。”契虚既望，已在山顶
　　见有城邑宫阙，玑玉交映在云物之外。捀子指语：“此稚川也！”于是相与诣其所，见仙童百辈，罗列前后。有一仙人谓捀子曰：“此僧何为者，岂非人间人乎？”捀子曰：“此僧常愿游稚川，故挈而至此。”已而至一殿，上有具簪冕者，貌甚伟，凭玉几而坐，侍卫环列，呵禁极严。捀子命契虚谒拜，且曰：“此稚川真君也。”契虚拜。真君召契虚上，讯曰：“尔绝三彭之仇乎？”不能对。真君曰：“真不可留于此！”因命捀子登翠霞亭。其亭亘空，居槛云矗，见一人袒而瞬目，发长数十尺，凝腻黯黑，洞莹心目。捀子谓契虚曰：“尔可谒而拜。”契虚既拜，且问：“此人为谁何瞬目乎？”捀子曰：“此人杨外郎也。外郎，隋氏宗室，为外郎于南宫。属隋末，天下分磔，兵甲大扰，因避地居山，今已得道。此非瞬目，乃彻视也。夫彻视者，寓目于人世耳。”契虚曰：“请寤其目，可乎？”捀子即面请，外郎忽寤而四视，其光益著若日月之照。契虚悸背汗，毛发尽劲。又见一人卧石壁之下，捀子曰：“此人姓乙，支润其名，亦人间之人，得道而至此。”已而捀子引契虚归。其道途皆前时之涉历
　　契虚因问捀子曰：“吾向者谒见真君，真君问我三彭之仇，我不能对。”曰：“彭者，三尸之姓，常居人中，伺察其罪，每至庚申日，籍于上帝。故学仙者，当先绝其三尸，如是则神仙可得，不然，虽苦其心，无补也。”契虚悟其事。知
　　自是而归。因庐于太白山，绝粒啄气，未尝以稚川之事语于人。贞元中，徙居华山下。有荥阳郑绅与吴兴沈聿俱自长安东出关，行至华山下，会天暮大雨，二人遂止。契虚以绝粒，故不致庖爨。郑君异其不食，而骨状丰秀，因徵其实。契虚乃以稚川之事告于郑。郑好奇者，既闻其事，且欢且惊。及自关东回，重至契虚舍，其契虚已遁去，竟不知所在。郑君常传其事，谓之《稚川记》
○十仙子
　　唐玄宗常梦仙子十余辈，御卿云而下，列于庭，各执乐器而奏之。其度曲清越，真仙府之音也。及乐阕，有一仙人前而言曰：“陛下知此乐乎此神仙《紫云曲》也。今愿传授陛下，为圣唐正始音，与夫《咸池》、《大夏》固不同矣。”玄宗喜甚，即传受焉。俄而寤，其余响犹若在听。玄宗遽命玉笛吹而习之，尽得其节奏，然嘿不泄。及晓，听政于紫宸殿，宰臣姚崇、宋璟入，奏事于御前，玄宗俛若不闻。二相惧，又奏之。玄宗即起，卒不顾二相。二相益恐，趋出。时高力士侍于玄宗，即奏曰：“宰相请事，陛下宜面决可否。向者崇、璟所言，皆军国大政，而陛下卒不顾，岂二相有罪乎？”玄宗笑曰：“我昨夕梦仙人奏乐曰《紫云曲》，因以授我，我失其节奏，由是嘿而习之，故不暇听二相奏事。”即于衣中出玉笛，以示力士。是日，力士至中书，以事语于二相。二相惧少解。曲后传于乐府
○章全素
　　吴郡蒋生，好神仙，弱岁弃家，隐四明山下。尝従道士学炼丹，遂葺炉鼎，爨薪鼓鞴，积十年，而炼丹卒不成。其后寓游荆门，见有行乞于市者，肤甚顇，裸然而病，且寒噤不能语。生怜其穷困，解裘衣之，因命执侍左右。徵其家，对曰：“楚人，章氏子，全素其名。家于南昌，有沃田数百亩，属年饥，流徒荆江间，且十年矣。田归于官，身病不能自振。幸君子怜而容焉。”于是与蒋生同归四明山下。而全素甚惰，常旦寐自逸。蒋生恶骂而捶者不可计。生有石砚在几上，忽一日，全素白蒋生曰：“先生好神仙者，学炼丹且久矣。夫仙丹，食之则骨化为金，如是，安有不长生耶今先生神丹能化石砚为金乎若然者，吾为先生有道术士。”生自度不果，心甚惭。而以他词拒之曰：“汝，佣者，岂能知神仙事乎若妄言，自速笞骂之辱。”全素笑而去。后月余，全素于衣中出一瓢甚小，顾谓蒋生曰：“此瓢中有仙丹，能化石为金。愿得先生石砚，以一刀圭传其上，可乎？”蒋生性轻果，且以为诞妄，诟骂曰：“吾学炼丹十年矣，尚未能穷其妙。佣者何敢与吾喋喋议语耶！”全素佯惧不对。明日，蒋生独行山水间，命全素守舍，于是键其门而去。至晚归，则见全素已卒矣。生乃以箦蔽其尸，将命棺而瘗于野。及彻其箦，而全素尸已亡去，徒有冠带衣履存焉。生大异，且以为神仙得道者。即于几上视石砚，亦亡矣。生益异之。后一日，蒋生见药鼎下有光，生曰：“岂非吾仙丹乎？”即于烬中探之，得石砚，其上寸余化为紫金，光甚莹彻，盖全素仙丹之所化也。生始悟全素果仙人，独恨不能识，益自惭恚。其后蒋生学炼丹卒不成，竟死于四明山
○尹真人
　　犍为郡东十余里，有道观在深岩中，石壁四壅，有颜道士居之。观殿有石函，长三尺余，其上錾出鸟兽花卉，文理纤妙，邻于鬼工，而缄锁极固，泯然无毫缕之隙。里人相传，云是尹喜石函。真人事迹，显于纪传详矣。真人将上升，以石函付门弟子，约之曰：“此函中有符箓，慎不得启之，必有大祸。”于是郡人尽敬之
　　大历中，有青河崔君为犍为守。崔君素以刚果自恃。既至郡，闻有尹真人函，笑谓属官曰：“新垣平之诈见矣。”即诣之，且命破锁。颜道士曰：“此尹真人石函。真人有遣教曰：‘启吾函者有大祸。’幸君侯无犯仙官之约。”崔君怒曰：“尹真人死千岁，安得独有石函在乎吾不信。”颜道士确其词，而崔君固不従
　　于是命破其锁，久之，而坚然不可动。崔君怒，又以巨絙系函鼻，用数十牛拽其絙，鞭而驱之，仅半日，石函遂开。中有符箓数十轴，以黄缣为幅，丹书其文，皆炳然如新。崔君既观毕，顾谓颜道士曰：“吾向者意函中有奇宝，故开而阅之，今徒有符箓而已。”于是令缄锁如旧
　　既归郡，是夕，令忽暴卒。后三日而寤。其官属将吏辈，悉诣崔君问之，且讯焉。崔君曰：“吾甚憨，未尝闻神仙事。前者偶开尹真人石函，果为冥官追摄。初见一人，衣紫衣，至寝，谓吾曰：‘我吏于冥司者也。今奉命召君，固不可拒。拒则祸益大矣，宜疾去。’吾始闻忧，欲以辞免，然不觉与使者俱出郡城，仅行五十里，至冥司，其官即故相吕公也。谓吾曰：‘子何为开尹真人石函乎奉上帝命，且削君之禄寿，果如何哉’已而召椽吏至，令按吾禄寿之籍。掾吏白吕公曰：‘崔君有官五任，有寿十七年。今奉上帝符，尽夺五任官，又削十五年寿。今独有二年寿矣。’”于是听崔君还。后二年果卒
○房建
　　清河公房建，居于含山郡，性尚奇，好玄元之教。常従道士授六甲符及《九章真箓》，积二十年。后南游衡山，遇一道士，风骨明秀。与建语，述上清仙都及蓬莱方丈灵异之事，一一皆若涉历。建奇之。后旬余，建自衡山适南海，道士谓建曰：“吾尝客于南海，迨今十年矣。将有寺官李侯者护其军。李侯以玉簪遗我，我以簪赐君，君宜宝之。”建得其簪，喜且甚，因而别去。是岁秋，建至南海。尝一日独游开元观，观之北轩，有砖涂为真人状者二焉，其位于东者左玄真人，及视左玄之状，果衡山所遇道士也。奇而叹者且久。及睹左玄之冠，已亡簪矣。时有观居道士数辈在焉，建具以事言，次出玉簪示之。道士惊曰：“往岁有寺官李侯，护兵于南海，尝以二玉簪饰左右真人，迨今且十年，其左玄之簪，亡之十年。今君所获果是焉。”建奇之，因以玉簪归道士
○李贺
　　陕西李贺，字长吉，唐郑王之孙。稚而能文，尤善乐府词句，意新语丽，当时工于词者，莫敢与贺齿，由是名闻天下。以父名晋肃，子故不得举进士。卒于太常官，年二十四。其先夫人郑氏，念其子深，及贺卒，夫人哀不自解。一夕梦贺来，如平生时，白夫人曰：“某幸得为夫人子，而夫人念某且深，故従小奉亲命，能诗书，为文章。所以然者，非止求一位而自饰也，且欲大门族，上报夫人恩。岂期一日死，不得奉晨夕之养，得非恨哉！然某虽死，非死也，乃上帝命。”夫人讯其事，贺曰：“上帝，神人仙之君也。近者迁都于月圃，构新宫，命曰‘白瑶’，以某业于词，故召某与文士数辈，共为《新宫记》。帝又作凝虚殿，使某辈纂乐章。今为神仙中人，甚乐。愿夫人无以为念。”既而告去。夫人寤，甚异其梦，自是哀少解
○侯道华
　　河中永乐县道净院，居蒲中之胜境，道士寓居，有以十数。唐文宗时，道士邓太玄炼丹于药院中，药成，疑功未究，留贮院内，人共掌之。太玄死，门徒周悟仙主院事。时有蒲人侯道华事悟仙以供给使。诸道士皆奴畜之，洒扫隶役，无所不为，而道华愈欣然。又常好子史，手不释卷，一览必诵之于口。众或问之：“要此何为“答曰：“天上无愚懵仙人。”咸大笑之。蒲中多大枣，天下人传，岁中不过一二无核者，道华比三年辄得啖之。一旦，道华执斧斫古松枝垂，且尽如削，院中人无喻其意。明日昧爽，众晨起，道华房中亡所见，古松下施案，致一杯水，仍脱双履案前，道华衣挂松上。院中视之，中留一道诗云：斋
　　“帖裹大还丹，多年色不移
　　前宵盗吃却，今日碧空飞。知
　　惭愧深珍重，珍重邓天师
　　他年炼得药，留着与内芝
　　吾师知此术，速炼莫为迟
　　三清专相待，大罗的有期。”
　　下列细字，称：“去年七月一日，蒙韩君赐姓李，名内芝，配住上清善进院。”以次十数言。时唐大中五年五月二十一日。院中人方验道华窃太玄药仙去，因相率白节度使尚书郑公光。按视踪迹不诬，即以其事闻奏。诏斋绢五百匹，并赐御衣，修饰廊殿，赐名“升仙院。”
○闾丘子
　　有荥阳郑又玄，名家子也。居长安中，自小与邻舍闾丘氏子偕读书于师氏。又玄性骄，率以门望清贵，而闾丘氏寒贱者，往往戏而骂之曰：“闾丘氏，非吾类也，而我偕学于师氏，我虽不语，汝宁不愧于心乎？”闾丘子嘿然有惭色。后数岁，闾丘子病死。
　　及十年，又玄以明经上第，其后调补参军于唐安郡。既至官，郡守命假尉唐兴。有同舍仇生者，大贾之子，年始冠，其家资产万计，日与又玄会。又玄累受其金钱赂遗，常与燕游。然仇生非士族，未尝以礼貌接之。尝一日，又玄置酒高会，而仇生不得预。及酒阑，有谓又玄者曰：“仇生与子同舍，会燕而仇生不得预，岂非有罪乎？”又玄惭，即召仇生至。生至，又玄以卮饮之，生辞不能引满。固谢。又玄怒骂曰：“汝市井之民，徒知锥刀尔，何为僭居官秩邪且吾与汝为伍，实汝之幸，又何敢辞酒乎？”因振衣起。仇生羞且甚，挽而退。遂弃官闭门，不与人往来。经数月，病卒
　　明年，郑罢官，侨居濛阳郡佛寺。郑常好黄老之道，时有吴道士者，以道艺闻，庐于蜀门山。又玄高其风，即驱而就谒，愿为门弟子。吴道士曰：“子既慕神仙，当且居山林，无为汲汲于尘俗间。”又玄喜谢曰：“先生真有道者。某愿为隶于左右，其可乎？”道士许而留之。凡十五年，又玄志稍惰。吴道士曰：“子不能固其心，徒为居山林中，无补矣。”又玄即辞去。燕游濛阳郡久之
　　其后东入长安，次褒城，舍逆旅氏。遇一童儿，十余岁，貌甚秀，又玄与之语，其辩慧千转万化，又玄自谓不能及。已而谓又玄曰：“我与君故人有年矣，君省之乎？”又玄曰：“忘矣。”童儿曰：“吾尝生闾丘氏之门，居长安中，与子偕学于师氏，子以我寒贱，且曰：‘非吾类也。’后又为仇氏子，尉于唐兴，与子同舍，子受我金钱赂遗甚多，然子未尝以礼貌遇我，骂我市井之民。何吾子骄傲之甚邪”又玄惊，因再拜谢曰：“诚吾之罪也。然子非圣人，安得知三生事乎？”童儿曰：“我太清真人。上帝以汝有道气，故生我于人间，与汝为友，将授真仙之诀。而汝以性骄傲，终不能得其道。吁，可悲乎！”言讫，忽亡所见。又玄既寤其事，甚惭恚，竟以忧卒
○袁隐居
　　贞元中，有袁隐居者，家于湘楚间，善《阴阳占诀歌》一百二十章。时故相国李公吉甫，自尚书郎谪官东南。一日，隐居来谒公。公久闻其名，即延与语。公命算己之禄仕，隐居曰：“公之禄真将相也。公之寿九十三矣。”李公曰：“吾之先未尝有及七十者，吾何敢望九十三乎？”隐居曰：“运算举数，乃九十三耳。”其后李公果相宪宗皇帝，节制淮南，再入相而薨，年五十六，时元和九年十月三日也。校其年月日，亦符九十三之数。岂非悬解之妙乎隐居著《阴阳占诀歌》，李公序其首
○程逸人
　　上党有程逸人者，有符术。刘悟为泽潞节度，临沼县民萧季平，家甚富，忽一日无疾暴卒。逸人尝受平厚惠。闻其死，即驰往视之，语其子云：“尔父未当死，盖为山神所召，治之尚可活。”于是朱书一符，向空掷之，仅食顷，季平果苏。其子问父：“向安适乎？”季平曰：“我今日方起，忽见一绿衣人云：霍山神召我。由是与使者俱行，约五十余里，适遇丈夫朱衣，仗剑怒目，従空而至，谓我曰：‘程斩邪召汝，汝可即去。’于是绿衣者驰走，若有惧。朱衣人牵我复偕来，有顷忽觉醒然。”其家惊异，因质问逸人曰：“所谓程斩邪者，谁邪？”逸人曰：“吾学于师氏归氏龙虎斩邪符箓。”因解所佩箓囊以示之，人方信其不诬。逸人后游闽越，竟不知所在
○骆玄素
　　赵州昭庆民骆玄素者，为小吏，得罪于县令，遂遁迹而去。令怒，分捕甚急，遂匿身山谷中。忽遇老翁，衣褐衣，质状凡陋，策杖立于长松之下，召玄素讯之曰：“尔安得至此耶！”玄素对：“得罪于县令，遁逃至此，幸翁见容。”翁引玄素入深山，仅行十余里，至一岩穴。见二茅斋东西相向，前临积水，珍木奇花，罗列左右。有侍童一人，年甚少，总角，衣短褐，白衣纬带革舄，居于西斋。其东斋有药灶，命玄素候火，老翁自称东真君，命玄素以东真呼之。东真以药十余粒，令玄素饵之，且曰：“可以治饥矣。”自是玄素绝粒。仅岁余，授符术及吸气之法，尽得其妙。一日，又谓玄素曰：“子可归矣。”既而送玄素至县南数十里，执手而别。自此以符术行里中。常有孕妇，过期不产，玄素以符一道，令饵之，其夕即产，于儿手中得所吞之符。其他神效，不可具述。其后玄素犯法，刺史杖杀之。凡月余，其尸如生，曾无委坏之色，盖饵灵药所致。于是里人收瘗之。时宝历元年夏月也
○俞叟
　　尚书王公潜节度荆南时，有吕氏子，衣敝举策，有饥寒之色，投刺来谒。公不为礼，甚怏怏。因寓于逆旅。月余，穷乏益甚，遂鬻所乘驴于荆州市。有市门监俞叟者，召吕生而语，且问其所由。吕生曰：“吾家于渭北。家贫，亲老无以给旨甘之养。府帅公，吾之重表丈也。吾不远而来，冀哀吾贫而周之。入谒，而公不一顾。岂非命也！”叟曰：“某虽贫，无资食以周吾子之急，然向者见吾子有饥寒色，甚不平。今夕为吾子具食，幸宿我宇下，生无以辞焉。”吕生许诺，于是延入一室。湫隘卑陋，摧檐坏垣，无床榻茵褥。致敝席于地，与吕生坐。语久命食，以陶器进脱栗饭而已。食讫，夜既深，谓吕生曰：“吾早年好道，常隐居四明山，従道士学却老之术。有志未就，自晦迹于此，仅十年，而荆人未有知者。以吾子困于羁旅，得无动于心耶令夕为吾子设一小术，以致归路裹粮之资，不亦可乎？”吕生虽疑诞妄，然甚觉其异。叟因取一缶合于地。仅食顷，举而视之，见一人长五寸计，紫绶金腰带，挽而拱焉。俞叟指曰：“此乃尚书王公之魂也。”吕生熟视其状貌，果类王公，心默而异之。因戒曰：“吕乃汝之表侄也。家苦贫，无以给旦夕之赡，故自渭北不远而来。汝宜厚给馆谷，尽亲亲之道。汝何自矜，曾不一顾，岂人心哉今不罪汝，宜厚赀之，无使为留滞之客。”紫衣偻而揖，若受教之状。叟又曰：“吕生无仆马，可致一匹一仆，缣二百匹，以遗之。”紫衣又偻而揖。于是却以缶合于上，有顷再启之，已无见矣。明旦，天将晓，叟谓吕生曰：“子司疾去，王公旦夕召子矣。”及归逆旅，王公果使召之。方见且谢曰：“吾子不远见访，属军府务殷，未果一日接言，深用为愧，幸吾子察之。”是日始馆吕生驿亭，与宴游累日。吕生告去，王公赠仆马及缣二百。吕生益奇之，然不敢言。及归渭北，后数年，因与友人数辈会宿，语及灵怪，始以其事说于人也
○石旻
　　有石旻者，不知何许人也。浪迹江湖之间，有年数矣。道术玄妙，殆不可测。长庆中，客于宛陵郡。有雷氏子，常为宣城部将，一日与友人数辈会饮于郡南别墅，旻亦在座。其家僮网得一鱼，长数尺，致于舍。是日，雷生与客俱深醉，诸客尽云，独旻宿雷氏别墅。时夏暑方甚，及明日视其鱼，已败烂不可食矣。家童将弃之，旻谓文曰：“此鱼虽败，吾有良药，尚可活之，安可弃耶！”雷生笑曰：“先生妄矣，诚有良剂，安能活此鱼耶！”曰：“吾子幸观之。”于是衣中出一小囊，囊有药数粒，投于败鱼之上。仅食顷，其鱼鲜润如初，俄而摇鬣振鳞，若在洪流中。雷生惊异，再拜谢曰：“先生之术，可谓神矣。某辈尘俗聋瞽，望先生高踪，若井鲋之与云禽，焉得而为伍乎。”先是雷生有微疾积年，既而求旻衣中之丹饵，欲冀廖其久苦。旻不可，且曰：“吾之丹至清至廉，尔曹俗人，嗜好无节，脏腑之内，腥膻委集，设使以吾丹饵求置其中，则脏腑之气，与药力相攻，若水火之交战，宁有全人乎慎不可食。”旻又言曰：“神仙不难得，但尘俗多累，若槛猿笼鸟，徒有骞翔超腾之心，安可致乎？”会昌中，卒于吴郡也
○杨居士
　　南海郡有杨居士，亡其名，以居士自目。往往游南海枝郡，常寄食于人，亦不知其所止。谓人曰：“我有奇术，汝辈庸人，固不得而识矣。”后常至郡，会太守好奇者，闻居士来，甚喜，且厚其礼，命饮之。每宴游，未尝不首召居士。居士亦以此自负。一日，使酒忤太守，太守不能容。后又会宴于郡室，阅妓乐，而居士不得预。时有数客，亦不在太守召中，因谓居士曰：“先生尝自负有奇术，某向者仰望之不暇，一日遇先生于此，诚幸矣。虽然，今闻太守大宴客于郡斋，而先生不得预其间，即不能设一奇术以动之乎必先生果无奇术耶！”居士笑曰：“此末术耳。”君试观我，我为君召其妓，可以佐酒。”皆曰：“愿为之。”居士因命具酒，使诸客环席而坐，又命小童闭西庑空室。久之乃启之，有三四美人自庑下来，装饰华焕，携乐而至。居士曰：“某之术何如？”诸客人大异之，殆不可测，乃命列坐，奏乐且歌。客或讯其术，居士但笑而不答。时昏晦，至夜分，居士谓诸妓曰：“可归矣。”于是皆起，入西庑下空室中。客相目骇叹，然尚疑其鬼物妖惑。明日，有郡中吏曰：“太守昨夕宴郡阁，妓乐列坐，无何皆仆地。瞬息暴风起，飘其乐器而去。迨至夜分，诸妓方寤，乐器亦归于旧所。太守质问众妓，皆云黑无所见，竟不穷其由。”诸客皆大惊，因尽以事对，或告于太守，太守叹异，即谢而遣之，不敢留于郡中。时开成初也。知
○冯渐
　　河东冯渐，名家子，以明经入仕。性与俗背，后弃官隐居伊水上。有道士李君以道术闻，尤善视鬼。朝士皆慕其能。李君后退归汝颖，适遇渐于伊洛间，知渐有奇术，甚重之。大历中，有博陵崔公者，与李君为僚，甚善。李君寓书于崔曰：“当今制鬼，无过渐耳。”是时朝士咸知渐有神术数，往往道其名。别后长安中人率以“渐”字题其门者，盖用此也
○王先生
　　有王先生者，家于乌江上，隐其迹，由是里人不能辨，或以为妖妄。一日，里中火起，延烧庐舍，生即往视之，厉声呼曰：“火且止，火且止。”于是火灭。里人始奇之。长庆中，有弘农杨晦之，自长安东游吴楚，行至乌江，闻先生高躅，就门往谒。先生戴玄绡巾，衣褐衣，隐几而坐，风骨清美。晦之再拜备礼，先生拱揖而已，命晦之坐其侧。其议论玄畅，迥出意表。晦之愈健慕，于是留宿。是日乃八月十二日也。先生召其女七娘者，乃一老妪也，年七十余，发尽白，扶杖而来，先生谓晦之曰：“此我女也，惰而不好道，今且老矣。”既而谓七娘曰：“汝为吾刻纸，状今夕之月，置于室东垣上。”有顷，七娘以纸月施于垣上。夕有奇光自发，洞照一室，纤毫尽辨。晦之惊叹不测。及晓将去，先生以杖画地，俄有尘起，天地尽晦，久之尘敛，视其庭，则悬崖峻险，山谷重叠，前有积石尽目。晦之悸然背汗，毛发竖立。先生曰：“陵谷速迁，吾子安所归乎？”晦之益恐，洒泣言曰：“诚不知一旦有桑田之变，岂仙都瞬息，而尘世已千岁乎？”先生笑曰：“子无惧也。所以为娱耳。”于是持帚扫其庭，又有尘起。有顷，尘敛，门庭如旧。晦之喜，即驰马而去
○周生
　　唐太和中，有周生者，庐于洞庭山，时以道术济吴楚，人多敬之。后将抵洛谷之间，途次广陵，舍佛寺中。会有三四客皆来。时方中秋，其夕霁月澄莹，且吟且望，有说开元时明皇帝游月宫事，因相与叹曰：“吾辈尘人，固不得至其所矣。奈何？”周生知曰：“某常学于师，亦得焉，且能挈月致之怀袂，子信乎？”或患其妄，或喜其奇。生曰：“吾不为明，则妄矣。”因命虚一室，翳四垣，不使有纤隙。又命以箸数百，呼其僮绳而架之。且告客曰：“我将梯此取月去。闻呼可来观。”乃闭户久之。数客步庭中，且伺焉。忽觉天地曛晦，仰而视之，即又无纤云。俄闻生呼曰：“某至矣。”因开其室，生曰：“月在某衣中耳。请客观焉。”因以举之，其衣中出月寸许，忽一室尽明，寒逼肌骨。生曰：“子不信我，今信乎？”客再拜谢之，愿收其光。因又闭户，其外尚昏晦，食顷方如初。知
○惠照
　　唐元和中，武陵郡开元寺有僧惠照，貌衰体羸，好言人之休戚而皆中。性介独，不与群狎，常闭关自处，左右无侍童。每乞食于里人，里人有年八十余者云：“照师居此六十载，其容状无少异于昔时。但不知其甲子。”
　　后有陈广者，由孝廉科为武陵官。广好浮图氏，一日，因谒寺，尽访群僧。至惠照室，惠照见广，且悲且喜曰：“陈君何来之晚耶！”广愕然，自以为平生不识照，则谓曰：“未尝与师游，何见讶来之晚乎？”照曰：“此非立可尽言，当与子一夕静语耳。”广异之。后一日，仍诣照宿，因请其事。照乃曰：“我，刘氏子，彭城人，宋孝文帝之玄孙也。曾祖鄱阳王休业，祖士弘，并详于史氏。先人以文学自负，为齐竟陵王子良所知。子良招召贤俊文学之士，而先人预焉。后仕齐梁之间，为会稽令。吾生于梁普通七年夏五月，年三十方仕于陈，至宣帝时为卑官，不为人知。与吴兴沈彦文为诗酒之交。后长沙王叔坚与始兴王叔陵皆广聚宾客，大为声势，各恃权宠，有不平心。吾与彦文俱在长沙之门下。及叔陵被诛，吾与彦文惧长沙之不免，则祸且相及，因偕循去，隐于山林。因食橡栗，衣一短褐，虽寒暑不更。一日，老僧至吾所居，曰：‘子骨甚奇，当无疾耳。’彦文亦拜请其药，僧曰：‘子无刘君之寿，奈何虽饵吾药，亦无补耳。’遂告去。将别，又谓我曰：‘尘俗以名利相胜，竟何有哉唯释氏可以舍此矣。’吾敬佩其语，自是不知人事，凡十五年。又与彦文俱至建业。时陈氏已亡，宫阙尽废，台城牢落，荆榛蔽路，景阳结绮，空基尚存，衣冠文物，阒无所观。故老相遇，捧袂而泣曰；‘后主骄淫，为隋氏所灭，良可悲乎！’吾且泣不能已。又问后主及陈氏诸王，皆入长安，即与彦文挈一囊，乞食于路，以至关中。吾，长沙之故客也，恩遇甚厚，闻其迁于瓜州，则又径往就谒。长沙少长绮纨，而又早贵，虽流放之际，尚不事生业。时方与沈妃酣饮，吾与彦文再拜于前，长沙悲恸久之，洒泣而起，乃谓吾曰：‘一日家国沦亡，骨肉播迁，岂非天耶！’吾自是留瓜州。数年而长沙殂。又数年，彦文亦亡。吾因髡发为僧，遁迹会稽山佛寺，凡二十年，时已百岁矣。虽容状枯瘠，而筋力不衰，尚日行百里。因与一僧同至长安。时唐帝有天下，建号武德，凡六年矣。吾自此，或居京洛，或游江左，至于三蜀五岭，无不往焉。迨今二百九十年矣，虽烈寒盛暑未尝有微恙。贞元末，于此寺尝梦一丈夫，衣冠甚伟，视之，乃长沙王也。吾迎延坐话旧，伤感如平生。而谓吾曰：‘后十年，我之六世孙广当官于此郡。师其念之。’吾因问曰：‘王今何为’曰：‘冥官甚尊。’既而泣曰：‘师存，而我已六世矣。悲夫！’吾既觉，因纪君之名于经笥中。至去岁，凡十年，乃以君之名氏访于郡人，尚讶君之未至。昨因乞食里中，遇邑吏，访之，果得焉。及君之来，又依然长沙之貌。然自梦及今，十一年矣，故讶君之晚也。”已而悲惋，泣下数行。因出经笥示之。广乃再拜，原执履锡为门弟子。照曰：“君且去，翌日当再来。”广受教而还。明日，至其居，而照已遁去，莫知其适。时元和十一年。知
　　至大和初，广为巴州掾，于蜀道忽逢照，惊喜再拜曰：“愿弃官従吾师，为物外之游。”照许之。其夕偕舍于逆旅氏。天未晓，广起，而照已去矣。自是竟不知所往。然照自梁普通七年生，按《梁史》，普通七年，岁在丙午，至唐元和十年乙未，凡二百九十年，则与照言果符矣。愚常以梁、陈二史，校其所说，颇有同者，由是益信其不诬矣。
○唐休璟门僧
　　唐中宗时，唐公休璟为相。尝有一僧，发言多中，好为厌胜之术。休璟甚敬之。一日僧来，谓休璟曰：“相国将有大祸，且不远数月，然可以禳去。”休璟惧甚，即拜之。僧曰；“某无他术，但奉一计耳，愿听之。”休璟曰：“幸吾师教焉。”僧曰：“且天下郡守，非相国命之乎？”曰：“然。”僧曰：“相国当于卑冗官中访一孤寒家贫有才干者，使为曹州刺史，其深感相国恩，而可以指踪也。既得之，原以报某。”休璟且喜且谢，遂访于亲友。张君者，家甚贫，为京卑官，即日拜替善大夫。又旬日，用为曹州刺史。既而召僧谓曰：“已従师之计，得张某矣。然则可教乎？”僧曰：“张君赴郡之时，当令求二犬，高数尺而神俊者。”休璟唯之。已而张君荷唐公特达之恩，然莫喻其旨，及将赴郡，告辞于休璟。既而谢之曰：“某名迹幽昧，才识疏浅。相国拔此沈滞，牧守大郡，由担石之储，获二千石之禄，自涸辍而泛东溟，出穷谷而陟层霄，德固厚矣。然而感恩之外，窃所忧惕者，未知相国之旨何哉？”休璟曰：“用君之才耳，非他也。然常闻贵郡多善犬，愿得神俊非常者二焉。”张君曰：“谨奉教。”既至郡数日，乃悉召郡吏，告之曰：“吾受丞相唐公深恩，拔于不次，得守大郡。今唐公求二良犬，可致之乎”。有一吏前曰：“某家育一犬，质状异常，愿献之。”张大喜，即献焉。既至，其犬高数尺而肥，其臆广尺余，神俊异常，而又驯扰。张君曰：“相国所求者二也，如何？”吏白曰：“郡内唯有此，他皆常也。然郡南十里某村某民家，其亦有一焉。民极惜之，非君侯亲往，不可取之。”张君即命驾。赍厚直而访之，果得焉。其状与吏所献者无异，而神彩过之。张君甚喜，即召亲吏以二犬献休璟。休璟大悦，且奇其状，以为未常见。遂召僧视之。僧曰：“善育之。脱相君之祸者，二犬耳。”主
　　后旬日，其僧又至，谓休璟曰：“事在今夕，愿相君严为之备。”休璟即留僧宿。是夜，休璟坐于堂之前轩，命左右十余人执弧矢立于榻之隅，其僧与休璟共处一榻。至夜分，僧笑曰：“相君之祸免矣。可以就寝。”休璟大喜，且谢之。遂彻左右，与僧寝焉。迨晓，僧呼休璟：“可起矣。”休璟即起，谓僧曰：“祸诚免矣，然二犬安所用乎？”僧曰：“俱往观焉。”乃与休璟偕寻其迹，至后园中，见一人仆地而卒矣，视其颈有血，盖为物所噬者。又见二犬在大木下，仰视之，见一人袒而匿其上。休璟惊，且诘曰：“汝为谁？”其人泣而指死者曰：“某与彼俱贼也，昨夕偕来，且将致害相国。盖遇此二犬，环而且吠，彼遂为噬而死。某惧，因匿身于此，伺其他去，将逃焉。迨晓终不去。今即甘死于是矣。”休璟即召左右，令缚之。曰：“此罪固当死，然非其心也，盖受制于人耳。愿释之。”休璟命解缚，其贼拜泣而去。休璟谢其僧曰：“赖吾师，不然，死于二人之手。”僧曰：“此盖相国之福也，岂所能为哉。”主
　　休璟有表弟卢轸，在荆门，有术士告之：“君将有灾戾，当求一善禳厌者为，庶可矣。”轸素知其僧，因致书于休璟，请求之。僧即以书付休璟曰：“事在其中耳。”及书达荆州，而轸已卒。其家开视其书，徒见一幅之纸，并无有文字焉。休璟益奇之。后数年，其僧遁去，竟不知其所适
○韦皋
　　唐故剑南节度使太尉兼中书令韦皋，既生一月，其家召群僧会食。有一胡僧，貌甚陋，不召而至。韦氏家童咸怒之，以弊席坐于庭中。既食，韦氏命乳母出婴儿，请群僧祝其寿。胡僧所自升阶，谓婴儿曰，“别久无恙乎？”婴儿若有喜色。众皆异之。韦氏先君曰：“此子生才一月，吾师何故言别久耶！”胡僧曰：“此非檀越之所知也。”韦氏固问之，胡僧曰：“此子乃诸葛武侯之后身耳。武侯当东汉之季，为蜀丞相，蜀人受其赐且久。今降生于世，将为蜀门帅，且受蜀人之福。吾往岁在剑门，与此子友善。今闻降于韦氏，吾固不远而来。”韦氏异其言，因以武侯字之。后韦氏自少金吾节制剑南军，累迁太尉兼中书令，在蜀十八年，果契胡僧之语也
○辛七师
　　辛七师，陕人，辛其姓也。始为儿时，甚谨肃，未尝以狎弄为事，其父母异而怜之。十岁好浮图氏法，日阅佛书，自能辨梵音，不由师教。其后父为陕郡守。先是，郡南有瓦窑七所，及父卒，辛七哀毁甚，一日发狂遁去。其家僮迹其所往，至郡南，见辛七在一瓦窑中端坐，身有奇光，粲然若炼金色。家僮惊异。次至一窑，又见一辛七在焉。历七窑，俱有一辛七在中。由是呼为“辛七师”
○广陵大师
　　唐贞元中，有一僧客于广陵，亡其名，自号大师，广陵人因以“大师”呼之。大师质甚陋，好以酒肉为食。日衣弊袭，盛暑不脱，由是蚤虮聚其上。侨居孝感寺，独止一室。每夕阖扉而寝，率为常矣。性狂悖，好屠犬彘，日与广陵少年斗殴，或醉卧道傍。广陵人俱以此恶之。有一少年以力闻，常一日，少年与人对博，大师怒，以手击其博局，尽碎。少年曰：騃儿，何敢逆壮士耶！”大师且骂而唾其面，于是与少年斗击，而观者千数，少年卒不胜，竟遁去。自是，广陵人谓大师有神力。大师亦自负其力，往往剽夺市中金钱衣物，市人皆惮其勇，莫敢拒。后有老僧召大师，至，曰：“僧当死心奉戒，奈何食酒食，杀大彘，剽夺市人钱物，又与少年同殴击，岂僧人之道耶一旦吏执以闻官，汝不羞人耶！”大师怒骂曰：“蝇蚋徒嗜膻腥耳，安能知龙鹤之心哉然则吾道亦非汝所知也。且我清其中而混其外者，岂汝龊龊无大度乎？”老僧卒不能屈其词。后一日，大师自外来归，既入室，闭户。有于门隙视者，大师坐于席，有奇光自眉端发，晃然照一室。观者奇之，具告群僧。群僧来，见大师眉端之光，相指语曰：“吾闻佛之眉有白毫相光，今大师有之，果佛矣。”遂相率而拜。至明日清旦，群僧俱集于庭，候谒广陵大师，比及开户，而广陵大师已亡去矣。群僧益异其事，因号大师为“大师佛”焉。知
○鉴师
　　唐元和初，有长乐冯生者，家于吴，以明经调选于天官氏，是岁，见黜于有司，因侨居长安中。有老僧鉴其名者，一日来诣生，谓生：“汝，吾姓也。”因相与往来，近岁余。及冯尉于东越，既治装，鉴师负笈来，告去。冯问曰：“师去安所诣乎？”鉴师曰：“我庐于灵岩寺之西庑下且久，其后游长安中，至今十年矣，幸得与子相遇。今将归故居，故来告别。然吾子尉于东越，道出灵岩寺下，当宜一访我也。”生诺曰：“谨受教。”后数月，冯生自长安之任，至灵岩寺门，立马望曰：“岂非鉴师所居寺乎？”即入而诣焉。时有一僧在庭，生问曰：“不知鉴师庐安在吾将诣之。”僧曰：“吾曹数辈，独无鉴其名者。”生始疑异，默而计曰：“鉴师信士，岂欺我耶！”于是独游寺庭，行至西庑下，忽见有群僧画像，其一人，状同鉴师，生大惊曰：“鉴师果异人也，且能神降于我。”因慨然泣下者久之。视其题曰：“冯氏子，吴郡人也。年十岁学浮图法，以道行闻。卒年七十八。”冯阅其题，益异之
○李德裕
　　唐相国李德裕为太子少保，分司东都。尝召一僧问己之休咎，僧曰：“非立可知，愿结坛设佛像。”僧居其中，凡三日。谓公曰：“公灾戾未已，当万里南去耳。”公大怒，叱之。明日，又召其僧问焉。”虑所见未子细，请更观之。”即又结坛三日，告公曰：“南行之期，不旬月矣。不可逃。”公益不乐，且曰：“然则吾师何以明其不妄耶！”僧曰：“愿陈目前事为验，庶表某之不诬也。”公曰：“果有说也”即指其地曰：“此下有石函，请发之。”即命穷其下数尺，果得石函，启之，亦无睹焉，公异而稍信之。因问：“南去诚不免矣，然乃遂不还乎？”僧曰：“当还耳。”公讯其事，对曰：“相国平生当食万羊，今食九千五百矣。所以当还者，未尽五百羊耳。”公惨然而叹曰：“吾师果至人。且我元和十三年为巫相张公従事，于北都，尝梦行于晋山，见山上尽目皆羊，有牧者十数迎拜我。我因问牧者，牧者曰：‘此侍御平生所食羊。’吾尝记此梦，不泄于人。今者果如师之说耶。乃知阴骘固不诬也。”后旬日，振武节度使米暨遣使致书于公，且馈五百羊。公大惊，召告其事。僧叹曰：“万羊将满，公其不还乎？”公曰：“吾不食之，亦可免耶！”曰：“羊至此，已为相国所有。”公戚然。旬日，贬潮州司马，连贬崖州司户，竟没于荒裔也
○抱玉师
　　抱五师以道行闻，居长安中，师而事者千数。每夕独处一室，阖户撤烛。尝有僧于门隙视之，见有庆云自口中出。后年九十卒，时方大暑，而其尸无萎败。唐宰相第五琦与师善，及卒，来治丧，将以香乳灌其口，已而有祥光自口出，晃然四照。公甚奇之。或曰：“佛有庆祥光，今抱玉师有之，真佛矣。
○佛陀萨
　　有佛陀萨者，其籍编于岐阳法门寺，自言姓佛氏，陀萨其名也。常独行岐陇间，衣黄持锡。年虽老，然其貌类者童騃。好扬言于衢中，或诟辱群僧，僧皆怒焉。其资膳裘纻，俱乞于里人。里人怜其愚，厚与衣食，以故资用独饶于群僧。陀萨亦转均于里中穷饿者焉。里人益怜其心。开成五年夏六月，陀萨召里中民告曰：“我今夕死矣。汝为吾塔瘗其尸。”果而卒。于是里中之人建塔于岐阳之西冈上。漆其尸而瘗焉。后月余，或视其首，发仅寸余，弟子即剃去。已而又生。里人大异，遂扃其户，竟不开焉
○赵蕃
　　唐国子祭酒赵蕃，大和七年为南宫郎。忽一日，有僧乞食于门，且谓其家僮曰：“吾愿见赵公，可乎？”家僮告蕃，善即命延入与坐，僧乃曰：“君将有忧。然亦可禳去。”蕃即拜而祈之。僧曰：“遗我裁刀一千五百，庶可脱君之祸，不然，未旬日，当为东南一郡耳。”蕃许之，约来日就送焉，且访其名暨所居。僧曰：“吾居青龙寺，法安其名也。”言已遂去。明日，蕃即办送之。使者至寺，以物色访群僧，僧皆不类，且询法安师所止，周遍院宇，无影响踪迹。后数日，蕃出为袁州刺史
○十光佛
　　兴福寺西北隅有隋朝佛堂，其壁有画十光佛者，笔势甚妙，为天下之标冠。有识者云，此国手蔡生之迹也。蔡生，隋朝以善画闻。初建堂宇既成，有僧以百金募善画者，得蔡生。既画，谓人曰：“吾平生所画多矣。独今日下笔，若有鬼神翼而成者。”由是长安中尽传其名。贞观初，寺僧以此堂年月稍久，虑一旦有摧圮，遂召数工及土木之费，且欲新其制。忽一日，群僧斋于寺庭，既坐，有僧十人，俱白皙清瘦，貌甚古，相次而来，列于席。食毕偕起，入佛堂中，群僧亦继其后。俄而十人忽亡所见。群僧相顾惊叹者久之。因视北壁十光佛，见其风度与向者十人果同。自是，僧不敢毁其堂，且用旌十光之易也
○道严
　　有严师者，居于成都实历寺。唐开元十四年五月二十一日，于佛殿前轩燃长明灯，忽见一巨手在殿西轩，道严悸且甚，俯而不动。久之，忽闻空中语云：“无惧，无惧。吾善神也。且不敢害师之一毫，何俯而不动耶！”道严既闻，惧少解。因问曰：“檀越为何人匿其躯而见其手乎？”已而闻空中对曰：“天命我护佛寺之地，以世人好唾佛祠地，我即以背接之，受其唾。由是背有疮，渍吾肌且甚。愿以膏油傅其上，可乎？”道严遂以清油置巨手中，其手即引去。道严乃请曰：“吾今愿见檀越之形，使画工写于屋壁，且书其事以表之，冀世人无敢唾佛词之地者。”神曰：“吾貌甚陋，师见之，无得慓然耶！”道严曰：“檀越但见其身，勿我阻也。”见西轩下有一神，质甚异，丰首巨准，严目呀口，体状魁硕，长数丈。道严一见，背汗如沃。其神即隐去。于是具以神状告画工，命图于西轩之壁
○鸡卵
　　唐敬宗皇帝御历，以天下无事，视政之余，因广浮屠教。由是，长安中缁徒益多。及文宗嗣位，亲阅万机，思除其害于人者，尝顾左右曰：“自吾为天子，未能有补于人。今天下幸无兵革，吾将尽除害物者，使亿兆之民，指今日为尧舜之世，足矣。有不能补化而蠹于物者，但言之。”左右或对曰：“独浮屠氏不能有补于大化，而蠹于物亦甚，可以斥去。”于是文宗病之，始命有司诏中外，罢缁徒说佛书义。又有请斥其不修教者。诏命将行，会尚食厨吏修御膳，以鼎烹鸡卵，方燃火于其下，忽闻鼎中有声极微，如人言者。迫而听之，乃群卵呼“观世音菩萨”也。声甚凄咽，似有所诉。尚食吏异之，具其事上闻。文宗命左右验之，如尚食所奏。文帝叹曰：“吾不知浮屠氏之力乃如是耶！”翌日，敕尚食吏无以鸡卵为膳。因颁诏郡国，各于精舍塑观世音菩萨像
○许文度
　　高阳许文度，唐太和中，侨居岐阳郡。后以病热近月余，一日卧于榻，若沉醉状。后数日始寤。初，文度梦有衣黄袍数辈，与俱行田野，四望间，迥然无鸡犬声，且不知几百里。其时天景曛晦，愁思如结。有黄袍者谓文度曰：“子无苦。夫寿之与夭，固有涯矣。虽圣人，安能逃其数？”文度忽悟身已死，恐甚。又行十余里，至一水，尽目无际，波若黑色，杳不知其深浅。黄衣人俱履水而去，独文度惧不敢涉。已而有二金人，皆长五寸余，奇光皎然，自水上来。黄衣者望见金人，沮色震怵，即辟易驰去，不敢偷视。二金人谓文度曰：“汝何为来地府中我今挈汝归生途，慎无恐。”文度惧稍解，因再拜谢之。于是金人与文度偕行数十里，俄望见里门，喜不胜。忽闻有厉声呼文度者，文度悸而醒。见妻子方泣于前，且奇且叹，而羸惫不能运支体，故未暇语其事。后旬日，疾少间，策而步于庭，忽见二金人，皆长五寸余，在佛舍下，即昔时梦中所见者，视其仪状，无毫缕之异。心益奇之，始以其事告于妻。妻曰：“昨者以君病且亟，妾忧不解。然常闻释氏有救苦之力，由是弃资玩，铸二金人之像，每清旦，常具食祭之。自是，君之苦亦瘳除，盖其力也。”文度感二金人报效之速，不食生牢，常阅佛书，因尽穷其指归焉
○商居士
　　有商居士者，三河县人。年七岁，能通佛氏书。里人异之。后庐于三河县西田中，有佛书数百编，手卷目阅，未尝废一日。従而师者百辈。往往独游城邑，偕其行者，闻居士每运支体，垅然若戛玉之音，听者奇之。或曰：“居士之骨，真锁骨也。夫锁骨运络如蔓，故动摇之，体则有清越之声，固其然矣。昔闻佛氏书言，佛身有舍利骨，菩萨之身有锁骨。今商居士者，岂非菩萨乎然荤俗之人，固不可辨也。”居士后年九十余，一日，汤沐，具冠带，悉召门弟子会食，因告之曰：“吾年九十矣，今旦暮且死，汝当以火烬吾尸。慎无逆吾旨。”门弟子泣曰：“谨听命。”是夕，坐而卒。后三日，门弟子焚居士于野。及视其骨，果锁骨也。支体连贯，若纫缀之状，风一拂，则纤韵徐引。于是里人竟施金钱，建一塔，以居士锁骨瘗于塔中
○宁勉
　　宁勉者，云中人，年少，有勇气，善骑射，能以力格猛兽，不用兵仗。北都守健其勇，署为衙将。后以兵四千军于飞狐城。时蓟门帅骄悍，弃天子法，反书闻阙下。唐文宗皇帝诏北都守攻其南。诏未至，而蓟门兵夜伐飞狐。钲鼓震地，飞狐人汹然不自安，谓宁勉曰：“蓟兵豪健不可敌，今且至矣，其势甚急，愿空其邑以遁去。不然，旦暮拔吾城，吾不忍父子兄弟尽血贼刃下，悔宁可及！虽天子神武，安能雪吾冤乎幸熟计之。”勉自度兵少，固不能折蓟帅之锋，将听邑人语，虑得罪于天子；欲坚壁自守，又虑一邑之人悉屠于贼手。忧既甚，而策未决。忽有谍者告曰：“贼尽溃矣。有弃甲在城下，愿取之。”勉即登城垣望，时月明朗，见贼兵驰走，颠踬者不可数，若有大兵击其后。勉大喜，开邑门，纵兵逐之，生擒数十人，得遣甲甚多。先是，勉好浮图氏，常阅佛书《金刚经》，既败蓟师，擒其虏以讯焉曰：“向夕望见城上有巨人数四，长二丈余，雄俊可惧，怒目呿吻，袒裼执剑。蓟人见之，惨然汗怵，即走避，又安有斗心乎？”勉悟，巨人乃金刚也，益自奇之。勉官御史中丞，后为清塞副使
○悟真寺僧
　　唐贞观中，有王顺山悟真寺僧，夜如蓝溪，忽闻有诵《法华经》者，其声纤远。时星月回临，四望数十里，阒然无睹，其僧惨然有惧。及至寺，且白其事于群僧。明夕，俱于蓝溪听之，乃闻经声自地中发，于是以标表其所。明日，穷表下，得一颅骨在积壤中。其骨槁然，独唇吻与舌鲜而且润。遂持归寺，乃以石函置于千佛殿西轩下。自是，每夕常有诵《法华经》声在石函中。长安士女观者千数。后新罗僧客于寺，仅岁余，一日，寺僧尽下山，独新罗僧在，遂窃石函而去。寺僧迹其往，已归海东矣。时开元末年也
○师夜光
　　唐师夜光者，蓟门人。少聪敏好学，雅尚浮屠氏，遂为僧，居于本郡。仅十年，尽通内典之奥。又有沙门惠达者，家甚富，有金钱巨万，贪夜光之学，因与为友。是时，玄宗皇帝好神仙释氏，穷索名僧方士，而夜光迫于贫，不得西去，心常怏怏。惠达知之，因以钱七十万资其行，且谓夜光曰：“师之学艺材用，愚窃以为无出于右者。圣上拔天下英俊，吾子必将首出群辈，沐浴恩渥，自此托迹缁徒，为明天子臣，可翘足而待也。然当是时，必有拥帚子门，幸无忘半面之旧。”夜光谢曰：“幸师厚贶我，得遂西上。傥为君之五品，则以报师之惠矣。”夜光至长安，因赂九仙公主左右，得以温泉，命内臣选硕学僧十辈，与方士议论，夜光在选。演畅玄奥，发挥疑义，群僧无敢比者。上奇其辩，诏赐银印朱绶，拜四门博士，日侍左右，赐甲第洎金钱缯采以千数。时号幸臣。惠达遂自蓟门入长安访之。夜光闻惠达至，以为收债于己，甚不怿。惠达悟其旨，因告去。既以北归月余，夜光虑其再来，即密书与蓟门帅张廷珪：“近者惠达师至辇下，诬毁公缮完兵革，将为逆谋。人亦颇有知者。以公之忠，天下莫不闻之。积毁销金，不可不戒。”廷珪惊怒，即召惠达鞭杀之。后数日，夜光忽见惠达来庭中，骂夜光曰：“我以七十万钱资汝西上，奈何遽相诬谤，使我冤死。何负我之深也！”言讫，遂跃而上，珪拽夜光，久之乃亡所见。师氏家僮咸见之。其后数日，夜光卒。知
○李生（一）
　　唐贞元中，有李生者，家河朔间，少有膂力，恃气好侠，不拘细行，常与轻薄少年游。年二十余，方折节读书，为歌诗，人颇称之。累为河朔官，后至深州录事参军。生美风仪，善谈笑，曲晓吏事，廉谨明干。至于击鞠饮酒，皆号为能，雅为太守所知
　　时王武俊帅成德军，恃功负众，不顾法度，支郡守畏之侧目。尝遣其子士真巡属郡，至深州，太守大具牛酒，所居备声乐宴士真。太守畏武俊，而奉士真之礼甚谨。又虑有以酒忤士真者，以故僚吏宾客，一不敢召。士真大喜，以为他郡莫能及。饮酒至夜，士真乃曰：“幸使君见待之厚，欲尽欢于今夕，岂无嘉宾，愿得召之。”太守曰：“偏郡无名人，惧副大使之威，不敢以他客奉宴席。唯录事参军李某，足以侍谈笑。”士真曰：“但命之。”于是召李生，入趋拜。士真目之，色甚怒。既而命坐，貌益恭，士真愈不悦，瞪顾攘腕，无向时之欢矣。太守惧，莫知所谓。顾视生靦然而汗，不能持杯，一坐皆愕。有顷，士真叱左右，缚李某系狱，左右即牵李袂，疾去械狱中。已而士真欢饮如初
　　迨晓宴罢，太守且惊且惧，乃潜使于狱中讯李生，曰：“君貌甚恭，且未尝言，固非忤于王君，君宁自知耶！”李生悲泣久之，乃曰：“常闻释氏有现世之报，吾知之矣。某少贫，无以自资，由是好与侠士游，往往掠夺里人财帛。常驰马腰弓，往还太行道，日百余里。一日遇一年少，鞭骏骡，负二匹囊，吾利其资，顾左右，皆岩崖万仞，而日渐曛黑，遂力排之，堕于崖下。即疾驱其骡逆旅氏，解其囊，得缯绮百余段。自此家稍赡，因折弓夭，闭门读书，遂仕而至此，及今凡二十七矣。昨夕君侯命与王公之宴，既入，而视王公之貌，乃吾曩时所杀少年也。一拜之后，中心惭惕，自知死不朝夕。今则延颈待刃，又何言哉！为我谢君侯，幸知我深，敢以身后为托。”主
　　有顷，士真醉悟，急召左右：“往取李某首来。”左右即于狱中斩其首以进。士真熟视而笑，既而又与太守大饮于郡斋。酒醉，太守因欢，乃起曰：“某不才，幸得守一郡，而副大使下察弊政，宽不加罪，为恩厚矣。昨日副大使命某召他客，属郡僻小无客，不足奉欢宴者。窃以李某善饮酒，故请召之。而李某愚憨，不习礼法，大忤于明公，实某之罪也。今明公既已诛之，宜矣。窃有所未晓，敢以上问。李某之罪为何愿得明数之，且用诫于将来也。”士真笑曰：“李生亦无罪，但吾一见之遂忿然激吾心，已有戮之之意。今既杀之，吾亦不知其所以然也。君无复言。”主
　　及宴罢，太守密讯其年，则二十有七矣。盖李生杀少年之岁，而士真生于王氏也。太守叹异久之，因以家财厚葬李生
○郑生
　　唐荥阳郑生，善骑射，以勇悍趫捷闻，家于巩雒之郊。尝一日乘醉，手弓腰矢，驰捷马，独驱田野间，去某居且数十里。会天暮，大风雨，生庇于大木下久之。及雨霁，已夕矣。迷失道，纵马行，见道傍有门宇，乃神庙也。生以马系门外，将止屋中，忽怵然心动，即匿身东庑下。闻庙左空舍中窣窣然，生疑其鬼，因引弓震弦以伺之。俄见一丈夫，身长，衣短后卓衣，负囊仗剑，自空舍中出。既而倚剑扬言曰：“我盗也。尔岂非盗乎？”郑生曰：“吾家于巩雒之郊，向者独驱田间，适遇大风雨，迷而失道，故匿身于此。”仗剑者曰：“子既不为盗，得无害我之心乎且我遁去，道必经东庑下。愿解弓弦以授我，使我得去。不然，且死于竖子矣。”先是，生常别以一弦致袖中，既解弦投于剑客前，密以袖中弦系弓上。贼既得弦，遂至东庑下，将杀郑生以灭口。急以矢系弦，贼遂去，因曰：“吾子果智者，某罪固当死矣。”生曰：“我不为害，尔何为疑我？”贼再拜谢，生即去西庑下以避
　　贼既去，生惧其率徒再来，于是登木自匿。久之，星月始明，忽见一妇人，貌甚冶，自空舍中出，泣于庭。问之，妇人曰：“妾家于村中，为盗见诱至此。且利妾衣装，遂杀妾空舍中，弃某尸而去。幸君子为雪其冤。”又曰：“今夕当匿于田横墓。愿急逐之，无失。”生诺之，妇人谢而去。及晓，生视之，果见尸。即驰马至洛，具白于河南尹郑叔则。尹命吏捕之，果得贼于田横墓中
○樊宗谅
　　唐樊宗谅为密州刺史，时属邑有群盗，提兵入邑氓殷氏家，掠夺金帛，杀其父子，死者三人。刺史捕之甚急，月余不获。有钜鹿魏南华者，寓居齐鲁之间，家甚贫，宗谅命摄司法掾。一夕，南华梦数人，皆被发，列诉于南华曰，姓殷氏，父子三人，俱无罪而死，愿明公雪其冤。南华曰：“杀汝者为谁？”对曰：“某所居东十里，有姓姚者，乃贼之魁也。”南华许诺，惊寤。数日，宗谅谓南华曰：“盗杀吾氓，且一月矣，莫穷其迹，岂非吏不奉职乎尔为司法官，第往验之。”南华驰往。未至，忽见一狐起于路傍深草中，驰入里人姚氏所居，噪而逐者以数百数，其狐入一穴中，南华命以锸发之，得金帛甚多，乃群盗劫殷氏财也。即召姚氏子，讯其所自，目动词讷，即收劾之，果盗之魁也。自是尽擒其支党，且十辈。其狐虽匿于穴中，穷之卒无所见也，岂非冤魂之所假欤时大和中也
○王洞微
　　唐汾州景云观道士王洞微者，家于孝义县。初为小胥，性喜杀，常钓弋渔猎，自弱冠至壮年，凡杀狼狐雉兔洎鱼鳖飞鸟计以万数。后为里尹，患热病月余，忽觉室内有禽兽鱼鳖万数，环其榻而噬之。疮痏被身，殆无完肤。中夕之后，其父母兄弟俱闻洞微卧内有群鸟啁啾。历然可辨。凡数年，疾益甚。或有谓洞微父曰：“汝子病且亟，宜迁居景云观。”于是卜日徙居。月余，会群道士修斋授箓，是夕洞微瘳。后十年，竟以疾卒。
○叱金像
　　国初有神像，用金而制。传云，周、隋间有术士熔范而成之。天后朝，因命置于宫中，扃其殿宇甚严。玄宗尝幸其殿，启而观焉。时肃宗在中宫，代宗尚稚，俱侍上。上问内臣力士曰：“此神像何所异亦有说乎？”力士曰：“此前代所制，可以占王者在位之几何年耳。其法当厉声而叱之，苟年甚永，则其像摇震亦久，不然，一撼而止。”上即严声叱之，其像若有惧，摇震移时，仆于地，上喜笑曰：“诚如说，我为天子几何时？”力士因再拜贺。上即命太子叱之，其像微震。又命皇孙叱之，亦动摇久之。上曰：“吾孙似我。”其后玄宗在位五十载，肃宗在位凡六年，代宗在位十九年，尽契其占也。斋
○迎光王
　　太子宾客卢真有犹子，曾为沙门，会昌中，沙汰归俗，阴补为光王府参军。一日，梦前师至其家而问讯焉。卢则告卑官屑屑然，非其愿也，常思落发，再披缁褐。师曰：“汝诚有是志，像教兴复，非晚也。”语未竟，俄四面见日月旌旆，千乘万骑。喧言迎光王即皇帝位。未几，武帝崩，光王果即皇帝位。至是，竟符其事焉。知
○彭偃
　　唐大历中，彭偃未仕时，尝有人谓曰：“君当得珠而贵，后且有祸。”寻为官得罪，谪为澧州司马。既至，以江中多蚌，偃喜，以为珠可取，即命人采之。获蚌甚多，而卒无有应。及朱泚反，召偃为伪中书舍人，偃方悟得珠，乃朱泚知
○李师道（一）
　　唐李师道既以青齐叛，章武帝将讨之，凡数年而王师不胜。师道益骄。尝一日坐于堂，其榻前有银鼎，忽相鼓，其一鼎耳足尽坠。后月余，刘悟手刃师道，青齐遂平。盖银鼎相鼓之兆也。知
○王涯
　　唐丞相王涯，大和九年掌邦赋，又主簿盐铁。其子仲翔尝一日避暑于山亭，忽见家僮数十皆无首，被血来仲翔前。仅食顷，方不见。仲翔惊异且甚，即具白之，愿解去权位。涯不听。是岁冬十一月，果有郑注之祸。知
○温造
　　新昌里尚书温造宅，桑道茂尝居之。庭有二柏树甚高。桑生曰：“夫人之所居，木蕃茂者，皆宜去之。且木盛则土衰，由是居人有病者，乃土衰之致也。”于是以铁数十钧镇于柏树下。既而告人曰：“后有居，发吾所镇之地者，其家长当死。”唐大和九年，温造居其宅，因修建堂宇，遂发地得桑生所镇之铁。后数日造果卒
○李宗闵
　　唐丞相李宗闵，大和七年夏出镇汉中。明年冬，再入相。又明年夏中，尝退朝于靖安里第，其榻前有熨斗，忽跳掷久之。宗闵异且恶。是时李训、郑注以奸诈得幸。数言于帝。训知之，遂奏以致其罪。后旬日，有诏贬为明州刺史，连贬潮州司户，盖其兆也。主
○柳公济
　　柳公济尚书，唐大和中奉诏讨李同揵。既出师，无何，麾枪忽折。客有见者，叹曰：“夫大将军出师，其门旗及麾枪折者，军必败。不然，上将死。”后数月，公济果薨。凡军出征，有乌鸢随其后者，皆败亡之徵。有曾敬云者，尝为北都裨将。李师道叛时，曾将行营兵士数千人，每出军，有乌鸢随其后，即军必败，率以为常。后舍家为僧，住于太原凝定寺。大和九年，罗立言为京兆尹，尝因入朝，既冠带，引镜自视，不见其首。遂语于季弟约言。后果为李训连坐，诛死
○刘遵
　　故刑部尚书沛国刘遵古，大和四年节度东蜀军。先是，蜀人有富蓄群书，刘既至，尝假其数百篇，然未尽详阅。明年夏，涪江大泛，突入壁垒，溃里中庐舍。历数日，水势始平，而刘之图书器玩尽为暴水濡污。刘始命列于庭以曝之。后数日，刘于群书中得《周易正义》一轴，笔势奇妙，字体稍古，盖非近代之书也。其卷未有题云：“上元二年三月十一日，因读《周易》，著此正义，従兹易号十二三，岁至一人八千口，当有大水漂溺，因得舒转晒曝。衡阳道士李德初。”刘阅其题，叹且久。穷其所自，乃蜀人所蓄之书也。于是召宾掾以视之。所谓“易号十二三，岁至一人八千口”者，“一人八千口”盖“大和”字也。自上元，历宝应、广德、永泰、大历、建中、兴元、贞元、永贞、元和、长庆、宝历，至大和，凡更号十有三矣。与其记果相契然。不知李德初何人耳抑非假其名以示于后乎！主
○圣画
　　云花寺有圣画殿，长安中谓之七圣画。初，殿宇既制，寺僧召画工，将命施彩饰，会贵其直，不合寺僧祈酬，亦竟去。后数日，有二少年诣寺来谒曰：“某，善画者也。今闻此寺将命画工，某不敢利其价，愿输功，可乎？”寺僧欲先阅其迹，少年曰：“某弟兄凡七人，未尝画于长安中，宁有迹乎。”寺僧以为妄，稍难之。少年曰：“某既不纳师之直，苟不可师意，即命圬其壁，未为晚也。”寺僧利其无直，遂许之。后一日，七人果至。各挈采绘，将入其殿，且谓僧曰：“従此去七日，慎勿启吾之门，亦不劳饮食，盖以畏风日所侵铄也。可以泥锢吾门，无使有纤隙，不然，则不能施其妙矣。”僧従其语。如是凡六日，阒无有闻。僧相语曰：“此必他怪也。且不可果其约。”遂相与发其封。户既启，有七鸽翩翩望空飞去。其殿中采绘，俨若四隅，唯西北墉未尽其饰焉。后画工来见之，大惊曰：“真神妙之笔也。”于是无敢继其色者
○李生（二）
　　天宝中，有陇西李生自白衣调选桂州参军，既至任，以热病旬余，觉左乳痛不可忍，及视之，隆若痈肿之状。即召医验其脉，医者曰：“脏腑无他。若臆中有物，以喙攻其乳，乳痛，而痈不可为也。”又旬余，病甚，一日痈溃，有一雉自左乳中突而飞出，不知所止。是夕，李生卒。知
○娄师德
　　娄师德布衣时，常因沉疾，梦一人，衣紫，来榻前再拜曰：“君之疾且间矣，幸与某偕去。”却引公出。忽觉力甚捷，自谓疾愈。行路数里，见有廨署，左右吏卒，朱门甚高，曰：“地府院。”惊曰：“何地府院而在人间乎？”紫衣者对曰：“冥道固与人接迹。世人又安得而知之？”公入其院，吏卒辟易四退。见一空室曰“司命署”。问：“职何如？”对曰：“主世人禄命之籍也。”公因窃视之，有书数千幅在几上，傍有绿衣者，称为按掾。公命出己之籍，按取一轴以进，公阅之，书己名，载其禄位年月，周历清贯，出入台辅，寿至八十有五。鉴之喜，谓按掾曰：“某一布衣耳，无饥冻足矣。又安敢有他望乎？”言未毕，忽有一声沿空而下，震砌檐宇。按掾惊曰：“天鼓且动，君宜疾归，不可留矣。”闻其声，遂惊悟，始为梦游耳。时天已曙，其所居东邻有佛寺，击晓钟，盖按掾所谓天鼓者也。是日，疾亦间焉。后入仕，历官咸如所载者。及为西凉帅，一日，见黄衣使者至阁前曰：“冥途小吏，奉命请公。”公曰：“吾尝见司命之籍，纪吾之位，当至上台，寿凡八十有五，何为遽见命耶！”黄衣人曰：“公任某官时，尝误杀无辜人，位与寿为主吏所降，今则穷矣。”言讫忽亡所见。自是卧疾，三日乃薨也。知
○杨炎
　　故相国杨炎未仕时，尝梦陟高山之巅，下瞰人境，杳不可辨；仰而视之，见瑞日在咫尺，红光赫然，洞照万里。公因举左右手以捧之，炎燠之气，如热心目。久而方寤。视其手，尚沥然而汗。公异之，因语于人。有解者曰：“夫日者，人君像也。今梦登山以捧日，将非登相位而辅人君乎？”其后杨公周历清贯，遂登相位。果叶捧日之祥也。斋
○窦参
　　贞元中，相国窦参为御史中丞。尝一夕梦德宗召对于便殿，问以经国之务。上喜，因以锦半臂赐之。及寤，奇其梦，默而念曰：“臂者，庇也。大邑所以庇吾身也。今梦半臂者，岂上以我叨居显位，将给半俸，俾我致政乎？”蹙然久之。因以梦话于人，客有解曰：“公之梦，祥符也。且半臂者，盖被股肱之衣也。今公梦天子赐之，岂非上将以股肱之位而委公乎？”明日，果拜中书侍郎平章事。知
○贞卢犹子
　　太子宾客卢尚书贞犹子，为僧。会昌中，沙汰僧徒，斥归家，以荫补光王府参军。一夕，梦为僧时所奉师来慰，问其出处再三，告以佛氏沦破，已无所归，今为一官，徒遣旦夕，期再落顶上发，方毕志愿。且泣且诉之，良久曰：“若我志果遂，兴佛法。”语未竟，见八面屯兵，千乘万骑，旌旗日月，衣裳锦绣，仪卫四合，真天子大驾。军中人喧喧言“迎光王”。部整行列，以次前去。卢方骇愕不能测，遽惊觉。魂悸流汗，久之方能言。卒不敢泄于人。无几，宣宗自光邸践祚，录王府属吏。卢以例不拘常调格迁叙。自是，稍稍兴起释教寺宇僧尼旧制，一契梦中语。卢校梦中所谓本师，盖参军事府主近师弟子。故以为冥兆。岂神之意，以是微而显乎
○郑光
　　淄青郑尚书光，会昌六年春，梦自御牛车，车中载瑞日，光烛天地，自执引，行通衢中。俄而惊寤，且奇叹。后月余，宣宗即位，以元舅之故，累拜尚书淄青节度，果契前梦
○张诜
　　张诜，以贞元中，以前王屋令调于有司。忽梦一中使来，诜即具簪笏迎之。谓诜曰：“有诏召君，可偕去。”诜惊且喜，以为上将用我。即命驾，与中使俱出。见门外有吏十余为驱殿者，诜益喜。遂出开远门，西望而去。其道左有吏甚多，再拜于前
　　近二百里，至一城。舆马人物喧哗，阗咽于路。槐影四矗，烟幕逦迤。城之西北数里，又一城。外有被甲者数百，罗立门之左右，执戈戟，列幡帜，环卫甚严，若王者居。既至门。中使命诜下马。诜整巾笏，中使引入门。兵士甚多。见宫阙台阁，既峻且丽。又至一门，中使引入百余人，具笏组，列于庭，仪甚谨肃。又有一殿峙然，琼玉华耀，真天子殿。殿左右有士数十，具甲倚剑。殿上有朱紫中使甚多。一人峨冠，被衮龙衣，凭玉几而坐殿之东宇。又有一冠衣者，貌若妇人，亦据玉几殿之西宇。有宫嫔数十，列于前。中使谓诜曰：“上在东宇，可前谒。”即趋至东宇前，再拜。有朱衣中使，立于殿之前轩。宣曰：“卿今宜促治吾宫庭事，无使有不如法者。”诜又再拜舞蹈。既而中使又引至西宇下，其仪度如东宇。既拜，中使遂引出门。诜悸且甚，因谓之曰：“某久处外藩，未得见天子。向者朝对，无乃不可于礼乎？”中使笑曰：“吾君宽，无惧耳。”言毕东望，有兵士数百驰来。中使谓诜曰：“此警夜之兵也。子疾去，无犯严禁。”即呼吏命驾。惶惑之际而寤，窃异其梦，不敢语于人。后数日，诜拜■陵令。及凡所经历，皆符所梦。又天后祔葬，诜所梦殿东宇下，峨冠被衮龙衣者，乃高宗也。殿西宇下，冠衣貌如妇人者，乃天后也。后数月，因至长安，与其友数辈会宿，具话其事。有以列圣真图示诜者，高宗及天后，果梦中所见也
○侯生
　　上谷侯生者，家于荆门，以明经入仕，调补宋州虞城县。初娶南阳韩氏女，五年矣。韩氏尝夕梦黄衣者数辈，召出其门，偕东行十余里，至一官署。其宇下列吏卒数十辈，轩宇华壮，人物极众。又引至一院，有一青衣，危冠方履，状甚峻峙，左右者数百，几案茵席，罗列前后。韩氏再拜。俄有一妇人，年二十许，身长丰丽，衣碧襦绛袖，以金玉钗为首饰，自门而来，称卢氏。谓韩氏日：“妾与子仇敌且久，子知之乎？”韩氏曰：“妾一女子，未尝出深闺，安得有仇敌耶！”卢氏色甚怒，曰：“我前身尝为职官，子诬告我罪而代之，使吾摈斥草野而死，岂非仇敌乎今我诉于上帝，且欲雪前身冤。帝従吾请，汝之死不朝夕矣。”韩氏益惧，欲以词拒，而卢氏喋喋不已。青衣者谓卢氏曰：“汝之冤，诚如是矣。然韩氏固未当死，不可为也。”遂令吏出案牍。吏曰：“韩氏余寿一年。”青衣曰：“可疾遣归，无久留也。”命送至门。行未数里，忽悸而悟。恶之不敢言。自是神色摧沮，若有疾者。侯生讯之，具以梦告。后数月，韩氏又梦卢氏者至其家，谓韩氏曰：“子将死矣。”韩氏惊寤。由是疾益加，岁余遂卒
　　侯生窃叹异，未尝告于人。后数年，旅游襄汉，途次富水，郡僚兰陵萧某，慕生之善，以女妻之。及萧氏归，常衣绛袖碧襦，以金玉钗为首饰，而又身长丰丽，与韩氏先梦同。生因以韩氏之梦告焉，萧氏闻之，甚不乐，曰：“妾外族卢氏，妾自孩提时，为伯舅见念，命为己女，故以卢为小字，则君亡室之梦信矣。
○太白老僧
　　大唐中，有平阳路氏子，性好奇，少従道士游，后庐于太白山。尝一日，有老僧叩门，路君延坐，与语久之。僧曰：“檀越好奇者，然未能臻玄奥之枢，徒为居深山中。莫若袭轻裘，驰骏马，游朝市，可不快平生志，宁能与麋鹿为伍乎？”路君谢曰：“吾师之言，若真有道者。然而不能示我玄妙之迹，何为张虚词以自炫耶！”僧曰：“请弟子观我玄妙之踪。”言讫，即于衣中出一合子，径寸余，其色黑而光。既启之，即以身入。俄而化为一鸟，飞冲天。知
○开业寺
　　至德二年十月二十三日，丰乐里开业寺有神人足迹甚长，自寺外门至佛殿。先是，阍人宿门下，梦一人，长二丈余，被金甲，执槊，立于寺门外。俄而，以手曳其门，扃钥尽解，神人即挽而入寺，行至拂殿，顾望久而没。阍人惊寤。及晓，视其门，已开矣。即具以梦白于寺僧。寺僧共视，见神人之迹。遂告于京兆。京兆以闻，肃宗命中使验之，如其言
○淮南军卒
　　陈少游镇淮南时，尝遣军卒赵某使京师遗公卿书。将行，诫之曰：“吾有急事，候汝还报。以汝骁健，故使西去，不可少留。计日不至，当死。”赵日驰数百里，不敢怠。斋
　　至华阴县，舍逆旅中。寝末熟，忽见一人绿衣。谓赵曰：“我吏于金天王。王命召君，宜疾去。”赵不测，即与使者偕行。至狱庙前，使者入白赵某至。既而呼赵。趋拜阶下。其堂上列烛，见一人据案而坐，侍卫甚严。徐谓赵曰：“吾有子婿，在蜀数年，欲驰使省视，无可为使者。闻汝善行，日数百里，将命汝使蜀，可乎？”赵辞以：“相国命西使长安，且有日期，不然当死。今为大王往蜀，是弃相国命也，实不敢还广陵。且某父母妻子俱在，忍生不归乡里。非敢以他辞不奉教，唯大王察之。”王曰：“径为我去，当不至是。自蜀还由长安，未晚也。”即留赵宿庙后空舍中，具食饮。忧惑不敢寐。遂往蜀，且惧得罪；固辞不往，又虑祸及。计未决，俄而渐晓。闻庙中喧阗有声，因出视，见庭中虎豹麋鹿狐兔禽鸟近数万，又有奇状鬼神千数，罗列曲躬如朝谒礼。顷有诉讼者数人偕入，金天断理甚明，良久退去。既而谓左右呼赵。应声而去，王命上阶，于袖中出书一通付赵曰：“持此，为我至蜀郡，访成都萧敬之者与之。吾此吏辈甚多，但以事机密，虑有所泄，非生人传之不可。汝一二日当疾还，无久留。”因以钱一万遣之。赵拜谢而行。至门，告吏曰：“王赐以万钱，我徒行者，安所赍乎？”吏曰：“置怀中耳，”赵即以钱贮怀中，辄无所碍，亦不觉其重也。行未数里，探衣中，皆纸钱耳，即弃道傍。俄有追者至，以数千钱遗之，曰：“向吾误以阴道所用钱赐君，固无所用，今别赐此矣。”赵受之
　　昼夜兼行，逾旬至成都。访萧敬之，以书付之。敬之启视，喜甚，因命席，谓赵曰：“我，人也，家汝郑间。昔岁赴调京师，途至华阴，遂为金天王所迫为亲。今我妻在此，与生人不殊。向者力求一官，今则遂矣，故命君驰报。”即留赵一日，赠缣数段，以还书遣焉。过长安，遂达少游书。得还报，日夜驰行，至华阴。金天见之大喜，且尉劳：“非汝莫可使者。今遣汝还，设相国讯汝，但言为我使，遣汝为裨将，无惧。”即以数十缣与之，曰：“此人间缣帛，可用之。”赵拜谢，而径归淮南。而少游讯其稽留，赵具以事对。少游怒，不信，系狱中。是夕，少游梦一人，介金甲，仗剑，曰：“金天王告相国，向者实遣赵某使蜀，今闻得罪，愿释之。”少游悸寤，奇叹之且久。明日晨起，话于宾僚，即命释赵，署为裨将。元和中犹在
○元载张谓
　　元载布衣时，常与故礼部侍郎张谓友善。贫无仆马，弊衣徒行于陈蔡。一日天暮，忽大风雷，原野曛黑，二人相与诣道左神庙中以避焉。时有盗数辈，皆仗剑佩弧矢匿于庙宇下。元张二人忽见之，惶惧益甚，且虑为其所害。二人即负壁而立，不敢动。俄闻庙中有呼者曰：“元相国、张侍郎且至，群盗当疾去，无有害于贵人。”群盗相目而惊，遂驰去。二人因偕贺：“吾向者以殍死为忧，今日真神人之语也。”且喜且叹。其后，载果相代宗，谓终礼部侍郎。知
○陈袁生
　　贞元初，陈郡袁生者，尝任参军于唐安。罢秩游巴川，舍于逆旅氏。忽有一夫，白衣来谒。既坐，谓生曰：“某，高氏子也，家于此郡新明县。往者常职军伍间，今则免矣。故旅游至此。”生与语，其聪辩敏博，迥出于人，袁生奇之。又曰：“某，善算者，能析君平生事。”生即讯之，遂述既往事，一一如笔写。生大惊，是夕，夜既深，密谓袁生曰“我非人也。幸一陈于君子，可乎？”袁生闻之惧，即起曰：“君非人，果鬼乎是将祸我耶！”高生曰：“吾非鬼，亦非祸君，所以来者，将有托于君耳。我赤水神，有祠在新明之南，去岁淫雨数月，居舍尽圯，郡人无有治者，使我为风日所侵铄，且日为樵牧者欺侮，里中人视我如一抔土耳。今我诉于子，子以为可，则言；不，则去。无恨乎？”袁生曰：“神既有愿，又何不可哉！”神曰：“子来岁当调补新明令，傥为我重建词宇，以时奠祀，则真幸之甚者。愿无忘。”袁生诺之。既而又曰：“君初至邑时，当一见诣。然而人神理隔，虑君仆吏有黩于我，君当屏去其吏，独入庙中，冀尽一言耳。”袁生曰：“谨奉教。
　　是岁冬，袁生果补新明令。及至任讯之，果有赤水神庙，在县南数里。旬余，遂诣之。未至百余步，下马屏车吏，独入庙中。见其檐宇摧毁，蓬荒如积。伫望久之，有一白衣丈夫自庙后来，高生也，色甚喜。既拜，谓袁生曰：“君不忘前约，今日乃诣我，幸何甚哉！”于是偕行庙中。见阶垣下有一老僧，具桎梏，数人立其旁。袁生问曰：“此何为者？”神曰：“此僧乃县东兰若道成师也。有殃，故吾系。一岁矣。每旦夕，则鞭捶之。従此旬余，当解之。”袁生又曰：“此僧既存，安得系于此乎？”神曰：“以生魄系之。则其人自沈疾，亦安能知吾之为哉！”神告袁生曰：“君幸诺我建庙，可疾图之。”袁生曰：“不敢忘。”既归，将计其工，然贫甚，无以为资，因自念曰：“神人所言系道成师之魄，当沈疾。又云，従此去旬余，当解之。吾今假发他语，俾建其庙宇，又安有疑乎？”
　　于是径往县东兰若问之，果有成师者，卧疾一岁矣。道成曰：“某病且死，旦夕则一身尽痛。”袁生曰：“师疾如是，且近于死矣。然我能愈之。师能以缗货建赤水神庙乎？”道成曰：“疾果愈，又安能以缗货为事哉！”袁生即绐曰：“吾善视鬼，近谒赤水神庙，见师魂具桎梏系于垣下，因召赤水神问其事，曰：‘此僧有宿殃，故系于此。’吾怜师之苦，因告其神：‘何为系生人可疾解之。吾当命此僧以修建庙宇，慎无违也。’神喜而诺我，曰：‘従此去旬余，当舍其罪。’吾故告师，疾将愈，宜修赤水神庙也。无以疾愈，遂怠其心。如此，则祸且及矣。”道成伪语曰：“敬受教。”后旬余，果愈。因召门弟子告曰：“吾少年弃家学浮屠氏法，迨今年五十，不幸沈疾。向者袁君谓我曰：‘师之病，赤水神所为也。疾愈，可修补其庙。’夫置神庙者，所以佑兆人，祈福应。今既有害于我，安得不除之乎？”即与其徒持锤诣庙，尽去神像及祠宇，无一遣者
　　又明日，道成谒袁生。袁生喜曰：“师病果愈乎吾之语岂妄耶！”道成曰：“然。幸君救我，何敢忘君之恩乎？”袁生曰：“可疾计修赤水神庙也，不然，且惧为祸。”道成曰：“夫神所以赖于人者，以其福可延，戾可弭，旱亢则雩之以泽，潦淫则萗之以霁。故天子诏天下郡国，虽一邑一里必建其祠，盖用为民之福也。若赤水神者，无以福人而为害于人，焉可不去之！已尽毁其庙矣。”袁生且惊且惧，遂谢之。道成气益丰，而袁生惧甚
　　后月余，吏有罪，袁生朴之，无何，吏死，其家诉于郡，坐徙端溪。行至三峡，忽遇一白衣立于路左，视之，乃赤水神也。曰：“向托君修我祠宇，奈何致道成毁我之舍，弃我之像，使一旦无所归，君之罪也。今君弃逐穷荒，亦我报仇耳。”袁生即谢曰：“毁君者，道成也。何为罪我？”神曰：“道成师福盛甚，吾不能动。今君禄与命衰，故我得以报。”言已不见。生恶之，后数日，竟以疾卒
○太原小吏
　　王锷镇太原，尝一日亭午之际，有小吏见一神人，长丈余，介金仗剑，自衙门缓步而来，既而伫立久之，若有所伺。小吏见之惧甚，白于衙将靳垣、张和。偕视之，如小吏言。俄有暴风起，因忽不见。后月余而锷薨，时元和中也
○村人陈翁
　　云朔之间尝大旱。时暑亦甚，里人病热者以千数。有氓陈翁者，因独行田间，忽逢一人，仪状甚异，擐金甲，左右佩弧矢，执长剑，御良马，朱缨金佩，光采华焕，鞭马疾驰。适遇陈翁，因驻马而语曰：“汝非里中人乎？”翁曰：“某农人，家于此已有年矣。”神人曰：“我，天使。上帝以汝里中人俱病热，岂独骄阳之所为乎且有厉鬼在君邑中，故邑人多病。上命我逐之。”已而不见。陈翁即以其事白于里人。自是云朔之间病热皆愈
○崔泽
　　王锷镇太原，有清河崔泽者，长庆中刺坊州。常避暑于庭，时风月清朗。忽见一丈夫，身甚长，峨冠广袖，自堂之前轩而降，立于阶所，厉声而呼。凡三呼而止。崔氏一家皆见。泽惧而恶，命家僮逼之，已亡见矣。是夕，泽被疾。至明日，发使献书，愿解官归老。相府不许。后月余，卒于郡
○韩愈（一）
　　吏部侍郎韩愈，长庆四年夏，以疾不治务，至秋九月免，疾益甚。冬十一月，于靖安里昼卧，见一神人，长丈余，被甲仗剑，佩弧矢，仪状甚峻，至寝室，立于榻前。久而谓愈曰：“帝命与卿计事。”愈遽起整冠而坐，曰；“臣不幸有疾，敢以踞见王。”神人曰：“威粹骨蕝国，世与韩氏为仇，今欲讨之而力不足，卿以为何如？”对曰：“臣愿従大王讨之。”神人颔去。于是书其词置于座侧，数日不能解。至十二月而卒。斋
○李逢吉
　　故相李逢吉，尝为司空范希朝従事于单于府。时金城寺有老僧无为者，年七十余。尝一日独处禅斋，负壁而坐，瞬目数息。忽有一介甲持殳者由寺而至。食顷，闻报李従事来。自是逢吉将游金城寺，无为辄见向者神人先至，率以为常。衙将简郢与无为弟子法真善，常为郢语之
○李回
　　唐故相李回，少时常久疾，兄軿召巫觋，于庭中设酒食以乐神。方面壁而卧，忽闻庭中喧然，回视，见堂下有数十人，或衣黄衣绿，竞接酒食而啖之。良久将散，巫欲彻其席，忽有一人自空而下，左右两翅。诸鬼皆辟易而退，且曰：“陆大夫神至矣。”巫者亦惊曰：“陆大夫神来。”即命致酒食于庭。其首俯于筵上，食之且尽，乃就饮其酒，俄顷，其貌赪然，若有醉色，遂飞去。群鬼亦随而失。后数日，回疾愈
○郄元位
　　河东衙将郄元位者，太和初常奉使京辇。行至沙苑，会日暮。见一人，长丈余，衣紫佩金，容状丰伟，御白马，其马亦高丈余，导従近十辈，形状非常，执弧矢，自南来。元位甚惊异，立马避之。宰人忽举鞭西指，若有所见，其导従辈俱随指而望。元位亦西望，寂然无睹。及回视之，皆不见矣。元位瘁然汗发，髀战心怵，不觉堕马。因病热，肩舆以归。旬余方愈。时河东连帅司空李愿卒。知
○夏阳赵尉
　　冯翊之属县夏阳，据大河。县东有池馆，当太华、中条，烟霭岚霏，昏旦在望。又有瀵泉穴其南，泉水清澈，毫缕无隐。太和中，有赵生者，尉于夏阳。尝一夕雨霁，赵生与友数辈，联步望月于瀵泉之上。忽见一人，貌甚黑，被绿袍，自水中流沿泳久之，吟曰：“夜月明皎皎，绿波空悠悠。”赵生方惊，其人忽回望水滨，若有所惧，遂入水，惟露其首。有顷亦没。赵生明日又至泉所，是岸傍数十步，有神祠，表其门曰：“瀵水神。”赵生因入庙，见神坐之左右，抟埴为偶人。被禄袍者，视其貌，若前时所见水中人也。赵生曰：“此瀵壤也，尚能惑众，非怪而何？”将用刬其庙。有县吏曰：“此神庙，且能以风雨助生植。苟若毁其屋，适足为邑人之患。”于是不果隳
○卢嗣宗
　　蒲津有舜祠，又有娥皇女英祠，在舜祠之侧。土偶之容，颇尽巧丽。开成中，范阳卢嗣宗假职于蒲津。一日，与其友数辈同游舜庙，至娥皇女英祠，嗣宗戏曰：“吾原为帝子之隶，可乎？”再拜而祝者久之。众皆谓曰：“何侮易之言黩于神乎！”嗣宗笑益酣。自是往往独游娥皇祠，酒酣，多为亵黩语。俄被疾，肩舁以归，色悸而战，身汗如沥。其夕遂卒。家僮辈见十余人，捽拽嗣宗出门，望舜祠而去。及视嗣宗尸，其背有赤文甚多，若为所扑。蒲之人咸异其事
○高生
　　天宝中，有渤海高生者，亡其名。病热而瘠，其臆痛不可忍。召医视之，医曰：“有鬼在臆中，药可以及。”于是煮药而饮之，忽觉暗中动摇。有顷，吐涎斗余，其中凝固不可解。以刀剖之，有一人涎中起。初甚么麽，俄长数尺。高生欲苦之，其人趋出，降阶遽不见。自是疾间
○郑德懋
　　荥阳郑德懋，常独乘马，逢一婢，姿色甚美，马前拜云：“崔夫人奉迎郑郎。”鄂然曰：“素不识崔夫人，我又未婚，何故相迎？”婢曰：“夫人小女颇有容质，且以清门令族，宜相匹敌。”郑知非人，欲拒之。即有黄衣苍头十余人至，曰：“夫人趣郎”进辄控马，其行甚疾，耳中但闻风鸣，奄至一处，崇垣高门，外皆列植揪桐。郑立于门外，婢先白，须臾，命引郑郎入。进历数门，馆宇甚盛。夫人著梅绿罗裙，可年四十许，姿容可爱，立于东阶下。侍婢八九，皆鲜整。郑趋谒再拜。夫人曰：“无怪相屈耶以郑郎清族美才，愿托姻好。小女无堪，幸能垂意。”郑见逼，不知所对，但唯而已。夫人乃上堂，命引郑郎自西阶升。堂上悉以花罽荐地，左右施局脚床，七宝屏风，黄金屈膝，门垂碧箔，银钩珠络。长筵列馔，皆极丰洁。乃命坐。夫人善清谈，叙置轻重，世难以比。食毕命酒，以银贮之，可三斗余，琥珀色，酌以镂杯，侍婢行酒，味极甘香。向暮，一婢前白，女郎已严妆讫。乃命。引郑郎出就外间，浴以百味香汤，左右进衣冠履佩。美婢十人扶入，恣为调谑。自堂及门，步致花烛，乃延就帐。女年十四五，姿色甚艳，目所未见。被服粲丽，冠绝当时。郑遂欣然。其后遂成礼。明日，夫人命女与就东堂，堂中置红罗绣帐，衾褥茵席，皆悉精绝。女善弹箜篌，曲词新异。郑问所迎婚前乘来马，今在何许，曰：“今已反矣。”主
　　如此百余日。郑虽情爱颇重，而心稍嫌忌，因谓女曰：“可得同归乎？”女惨然曰：“幸托契会，得侍巾栉，然幽冥理隔，不遂如何？”因涕泣交下。郑审其怪异，乃白夫人曰：“家中相失，颇有疑怪。乞赐还也。”夫人曰：“适蒙见顾，良深感慕。然幽冥殊涂，理当暂隔。分离之际，能不泫然。”郑亦泣下。乃大醼会，与别曰：“后三年，当相迎也。”郑因拜辞。妇出门，挥泪握手曰：“虽有后期，尚延年岁。欢会尚浅，乖离苦长。努力自爱！”郑亦悲惋。妇以衬体红衫及金钗一双赠别，曰：“君未相忘，以此为念。”乃分袂而去。夫人敕送郑郎，乃前青骢，被带甚精
　　郑乘马出门，倏忽复至其家。奴遂云：“家中失已一年矣。”视其所赠，皆真物也。其家语云：“郎君出行后，其马自归，不见有人送来。”郑始寻其故处，唯见大坟，旁有小冢。茔前列树皆已枯矣，而前所见，悉华茂成阴。其左右人传：“崔夫人及小郎墓也。”郑尤异之。自度三年之期，必当死矣。后至期，果见前所使婢乘车来迎，郑曰：“生死固有定命。苟得乐处，吾复何忧。”乃悉分判家事，预为终期。明日乃卒
○李林甫（一）
　　唐李林甫为相既久，自以阴祸且多，天下颇怨望，有鬼灾，乃致方术士以禳去之。后得一术士，曰：“相国豪贵久矣，积怨者亦多矣，为祸之基，非一朝一夕之故。虽然，庶可免者，朝夕之祸也。”林甫曰：“若之何？”术士曰：“可于长安市求一善射者以备之。”林甫乃于西市召募之，得焉，自云：“尝厕军伍间，以善射称，近为病，他无所知。”林甫即资其衣食，月计以给。后一夕，林甫会宴于庭。燕赵翼侍，度曲未终，忽然中绝。善射者异而听之，无闻矣。乃默筹曰：“夜未阑，忽如是，非有他耶抑术士之言耶！”乃执弓矢逾垣以入，伺之，忽见垣之南有一物堕而下，又一人逾来，善射者一发中之，乃惊去。因至林甫长乐之地，见歌者舞者，噤而不能啭其喉，屹而不得翻其袖，寂寂然若木偶状者。因视垣南堕下之物，即一囊而结者。解，其中有数百签，皆林甫及家僮名氏也。于是以名呼，一一而应，遂宴饮如初。其明日，术士来，且贺曰：“赖此人，不然，几为所祸，乃负冤而死者也。明公久专机要，积戾万状。自兹十稔，乃非吾之所知。”其后林甫籍没，果期十年也
○窦裕
　　大历中，有进士窦裕者，家寄淮海，下第将之成都。至洋州，无疾卒。常与淮阴令吴兴沈生善，别有年矣，声尘两绝，莫知其适。沈生自淮海调补金堂令，至洋州，舍于馆亭中。是夕，风月晴朗，夜将半，生独若有所亡，而不得其寝。俄见一白衣丈夫，自门步来，且吟且嗟，似有恨而不舒者。久之，吟曰：知
　　“家依楚水岸，身寄洋州馆
　　望月独相思，诗襟泪痕满。”生见之，甚觉类窦裕，特起，与语未及，遂无见矣。乃叹曰：“吾与窦君别久矣，岂为鬼耶！”明日，驾而去。行未数里，有殡其路前，有识者曰：“进士窦裕殡宫。”生惊，即弛至馆，问馆吏。曰：“有进士窦裕，自京游蜀，至此暴亡。太守命殡于馆南二里外，道左殡宫是也。”即致奠拜泣而去
○浔阳李生
　　李生者，贞元中举进士下第，归浔阳，途次商洛。会汉南节使入觐，为道骑所迫，四顾唯苍山万重，不知所适。时日暮，马劣，无仆徒，见荆棘之深，有殡宫在焉，生遂投匿其中。使既过，方将前去，又不知道途之几何，乃叹曰：“吾之寄是，岂非命哉！”于是止于殡宫中。先拜而祝曰：“某家庐山，下第南归，至此为府公前驱所迫，既不得进，又不得退，是以来。魂如有知，愿容一夕之安。”既而闲望，时风月澄霁，虽郊原数里，皆可洞见。又有殡宫在百步外。仿佛见一人，渐近，乃一女子，缕饰严丽，短不尽尺，至殡宫南，入穴中。生且听之，闻其言曰：“金华夫人奉白崔女郎：今夕风月好，可以肆目，时欢再得，原稍留念。”穴中应曰：“属有贵客寄吾之舍，吾不忍去。乖一夕之欢，不足甚矣。”其人乃去，归殡宫下。生明日至逆旅问之，有知者，是博陵崔氏女也，随父为尉江南，至此而殁，遂藁葬焉。生感之，乃以酒膳致奠而去
○陆乔
　　元和初，有进士陆乔者，好为歌诗，人颇称之。家于丹阳，所居有台沼，号为胜境。乔家富而好客。一夕，风月晴莹，有扣门者，出视之，见一丈夫，衣冠甚伟，仪状秀逸。乔延入，与生谈议，朗畅出于意表。乔重之，以为人无及者。因请其名氏，曰：“我，沈约也。闻君善诗，故来候耳。”乔惊起曰：“某一贱士，不意君之见临也。愿得少留，以侍谈笑。”既而命酒，约曰：“吾平生不饮酒，非阻君也。”又谓乔曰：“吾友人范仆射云，子知之乎？”乔对曰：“某常读《梁史》，熟范公之名久矣。”约曰：“吾将邀之。”乔曰：“幸甚。”约乃命侍者邀范仆射。顷之，云至，乔即拜，延坐，云谓约曰：“休文安得而至是耶！”约曰：“吾慕主人能诗，且好宾客，步月至此，遂相谈谑久之。”约呼左右曰：“往召青箱来。”俄有一儿至，年可十岁余，风貌明秀。约指谓乔曰：“此吾爱子也。少聪敏，好读书。吾甚怜之，因以青箱名焉，欲使传吾学也。不幸先吾逝，今令谒君。”即命其子拜乔。又曰：“此子亦好为诗，近従吾与仆射同过台城，因命为感旧，援笔立成，甚有可观。”即讽之曰：知
　　“六代旧江川，兴亡几百年
　　繁华今寂寞，朝市昔喧阗
　　夜月琉璃水，春风卵色天
　　伤时与怀古，垂泪国门前。”乔叹赏久之。因问约曰：“某常览昭明所集之《选》，见其编录诗句，皆不拘音律，谓之‘齐梁体。’自唐朝沈佺期、宋之问方好为律诗。青箱之诗，乃效今体，何哉？”约曰：“今日为之，而为今体。亦何讶乎？”云又谓约曰：“昔我与君及玄晖、彦升俱游于竟陵之门，日夕笑语卢博，此时之欢，不可追矣。及萧公禅代，吾与君俱为佐命之臣，虽位甚崇，恩愈厚，而心常忧惕，无曩日之欢矣。诸葛长民有言：‘贫贱常思富贵，富贵又践危机。’此言不虚哉？”约亦吁嗟久之。又叹曰：“自梁及今，四百年矣。江山风月，不异当时，但人物潜换耳。能不悲乎！”既而谓云曰：“吾为蔡公郢州记室，常梦一人告我曰：‘吾君后当至端揆，然终不及台司’。及吾为仆射尚书令，论者颇以此见许，而终不得。乃知人事无非命也。”时夜已分，云谓约曰：“可归矣。”因相与去，谓乔曰：“此地当有兵起，不过二岁。”乔送至门，行未数步，俱亡所见。乔话于亲友。后岁余，李锜叛。又一年而乔卒
○郭翥
　　元和间，有郭翥者，当为鄂州武昌尉。与沛国刘执谦友善，二人每相语，常恨幽显不得通，约先没者当来告。后，执谦卒数月，翥居华阴，一夕独处，户外嗟吁，久而言曰：“闻郭君无恙。”翥聆其音，知执谦也。曰：“可一面也。”曰：“请去烛，当与子谈耳。”翥即彻烛，引其袂而入。与同榻，话旧历历然。又言冥途罪福甚明，不可欺。夜既分，翥忽觉有秽气发于左右，须臾不可受。即以手而扪之，其躯甚大，不类执谦。翥有膂力，知为他怪，因揽其袂，以身加之，牢不可动，掩鼻而卧。既而告去，翥佯与语留之。将晓，求去愈急，曰：“将曙矣，不遣我，祸且及子。”翥不答。顷之，遂不闻语。俄天晓，一胡人，长七尺余，如卒数日者。时当暑，秽不可近，即命弃去郊外。忽有里人数辈望见，疾来视之，惊曰：“果吾兄也。亡数日矣，昨夜忽失所在。”乃取尸而去
○利俗坊民
　　长庆初，洛阳利俗坊有民行车数辆，将出长夏门。有一人负布囊，求寄囊于车中，且戒勿妄开。因返入利俗坊，才入，有哭声。受寄者因发囊视之。其口结以生绠，内有一物，其状如牛胞，及黑绳长数尺。民惊，遽敛结之。有顷，其人亦复，曰：“我足痛，欲憩君车中行数里，可乎？”民知其异，乃许之。其人登车，览囊不悦，顾谓民曰：“君何无信？”民谢之。又曰：“我非人，冥司俾予录五百人，明历陕、虢、晋、绛，及至此，人多虫，唯得二十五人耳。今须往徐泗。”又曰：“君晓予言‘虫’乎患赤疮即虫耳。”车行二里，遂辞：“有程，不可久留。君有寿，不复忧矣。”忽负囊下车，失所在。某年夏，诸州人多患赤疮，亦有死者。知
○太原部将
　　长庆中，裴度为北部留守，有部将赵姓者，病热且甚。其子煮药于室，既置药于鼎中，构火，赵见一黄衣人自门来，止于药鼎傍，挈一囊，中有药屑，其色洁曰，如麦粉状，已而致屑于鼎中而去。赵告其子，子曰：“岂非鬼乎是欲重吾父之疾也。”遂去药。赵见向者黄衣人再至，又致药屑于鼎中。赵恶之，亦命弃去。复一日昼寝，其子又煮药，药熟而赵寤，遂进以饮之。后数日果卒
○成公逵
　　李公颜居守北都时，有部将成少仪者，其子曰公逵，常梦一白衣人曰：“地府命我召汝。”逵拒之。使者曰：“冥官遣召一属龙人，汝既属龙，何以逃之？”公逵绐曰：“某非属龙者，君何为见诬？”使者稍解，顾曰：“今舍汝归，当更召属龙者。”公逵惊寤。且以其梦白于少仪。少仪有卒十余人，常在其门下。至明日，一卒无疾而卒。少仪因讯其年，其父曰：“属龙。”果公逵之所梦也。知
○董观（一）
　　董观，太原人，善阴阳占候之术。唐元和中，与僧灵习善，偕适吴楚间。习道卒，观亦归并州。宝历中，观游汾泾，至泥阳郡，会于龙兴寺。堂宇宏丽，有经数千百编。观遂留止，期尽阅乃还。知
　　先是，院之东庑北室，空而扃钥。观因请居，寺僧不可，曰：“居是室者，多病或死。且多妖异。”观少年恃气力，曰：“某愿得之。”遂居焉。旬余，夜寐，辄有胡人十数，挈乐持酒来，歌笑其中，若无人。如是数夕，观虽惧，尚不言于寺僧。一日经罢，时已曛黑，观怠甚，闭室而寝。未熟。忽见灵习在榻前，谓观曰：“师行矣。”观惊且恚曰：“师，鬼也。何为而至？”习笑曰：“子运穷数尽，故我得以候子。”即牵观袂去榻。观回视，见其身尚偃，如寝熟。乃叹曰：“嗟乎！我家远，父母尚在。今死此，谁蔽吾尸耶！”习曰：“何子之言失而忧之深乎夫所以为人者，以其能运手足善视听而已。此精魂扶之使然，非自然也。精魂离身，故曰死。是以手足不能为，视听不能施，虽六尺之躯，尚安用乎子宁足念！”观谢之，因问习：“常闻我教有中阴去身者，谁为耶！”习曰：“吾与子谓死而未更生也。”遂相与行。其所向，虽关键甚严，辄不碍。于是出泥阳城西去。其地多草，茸密红碧，如毳毯状。行十余里，一水广不数尺，流而西南。观问习，习曰：“此俗所谓奈河。其源出于地府耶。”观即视其水，皆血，而腥秽不可近。又见岸上有冠带袴襦凡数百，习曰：“此逝者之衣。由此趋冥道耳。”又望水西有二城，南北可一里余，草树蒙蔽，庐舍骈接。习与观曰：“与子俱往彼，君生南城徐氏，为次子；我生北城侯氏，为长子。生十年，当重与君舍家归佛氏。”观曰：“吾闻人死当为冥官追捕，案籍罪福，苟平生事行无大过，然后更生人间。今我死未尽夕，遂能如是耶！”曰：“不然。冥途与世人无异，脱不为不道，宁桎梏可及身哉？”言已，习即牵衣跃而过。观方攀岸将下，水豁然而开，广丈余，观惊眙惶惑。忽有牵观者，观回视，一人尽体皆毛，状若狮子，其貌即人也。良久，谓观曰：“师何往？”曰：“往此南城耳。”其人曰：“吾命汝阅《大藏经》，宜疾还，不可久留。”遂持观臂，急东西指郡城而归。未至数里，又见一人，状如前召观者，大呼曰：“可持去。将无籍。”顷之，遂至寺。时天以曙，见所居室，有僧数十拥其门，视己身在榻，二人排观入门，忽有水自上沃其体，遂寤
　　寺僧曰观卒一夕矣。于是具以事语僧。后数日，于佛宇中见二土偶人像为左右侍，乃观前所见者。观因誓心精思，留阅藏经，虽寒暑无少堕。凡数年而归。时宝历二年五月十五也。知
　　会昌中，诏除天下佛寺，观亦斥去。后至长安，以占候游公卿门，言事往往而中。常为沂州临沂县尉。余在京师，闻其事于观也
○吴任生
　　吴郡任生者，善视鬼，庐于洞庭山。貌常若童儿，吴楚之俗，莫能究其甲子。宝历中，有前昆山尉杨氏子侨居吴郡。常一日，里中三数辈相与泛舟，俱游虎丘寺。时任生在舟中，且语及鬼神事。杨生曰：“人鬼殊迹，故鬼卒不可见矣。”任生笑曰：“鬼甚多，人不能识耳，我独识之。”然顾一妇人，衣青衣，拥竖儿，步于岸。生指语曰：“此鬼也。其拥者，乃婴儿之生魂耳。”杨曰：“然则何以辨其鬼耶！”生曰：“君第观我与语。”即厉声呼曰：“尔，鬼也，窃生人之子乎？”其妇人闻而惊慑，遂疾回去，步未十数，遽亡见矣。杨生且叹且异。及晚还，去郭数里，岸傍一家陈筵席，有女巫鼓舞于其左，乃醮神也。杨生与任生俱问之。巫曰：“今日里中人有婴儿暴卒，今则寤矣，故设筵以谢。”遂命出婴儿以视，则真妇人所拥者。诸客惊叹之，谢任生曰：“先生真道术者，吾不得而知也。
○胡氵急
　　安定胡氵急，家于河东郡，以文学知名。大和七年春登进士第。时贾餗为礼部侍郎。后二年，文宗皇帝擢餗相国事。是岁冬十月，京兆乱，餗与宰臣涯已下俱遁去。有诏捕甚急。时中贵人仇士良护左禁军，命部将执兵以穷其迹。部将谓士良曰：“胡氵急受贾工餗恩，今当匿在氵急所，愿骁健士五百，环其居以取之。”士良可其请。于是，部将拥兵至氵急门，召氵急出，厉声曰：“贾餗在君家，君宜立出。不然，与餗同罪。”氵急度其势，不可以理屈，抗辞拒之。部将怒，执氵急诣士良，戮于辕门之外。时氵急弟湘在河东郡，是日，湘及家人见一人，无首，衣绿衣，衣有血濡之迹，自门而入，步至庭。湘大恐，命家人逐之，遽不见。后三日，而氵急之凶闻至。知
○辛神邕
　　平卢従事御史辛神邕，太和五年冬，以前白水尉调集于京师。时有佣者刘万金与家僮自勤同室而居。自勤病数月，将死。一日，万金他出，自勤偃于榻。忽有一人，紫衣危冠广袂，貌枯形瘠，巨准修髯，自门而入。至榻前，谓自勤曰：“汝强起，疾当间矣。”于是扶自勤负壁而坐。先是，室之东垣下有食案，列数器。紫衣人探袖中，出一掬物，状若稻实而色青，即以十余粒置食器中。谓自勤曰：“吾非人间人，今奉命召万金，万金当食而死。食，尔勿泄吾语，不然，则祸及矣。”言讫遂去。是日，万金归，脸赤而喘，且曰：“我以腹虚热上，殆不可治。”即就其器而食，食且尽。自勤疾愈，万金果卒
○唐燕士
　　晋昌唐燕士，好读书，隐于九华山。常日晚，天雨霁，燕士步月上山。夜既深，有群狼拥其道，不得归。惧既甚，遂匿于深林中。俄有白衣丈夫，戴纱巾，貌孤俊，年近五十，循涧而来，吟步自若，伫立且久，乃吟曰：
　　“涧水潺潺声不绝，溪垅茫茫野花发
　　自去自来人不知，归时唯对空山月。”燕士常好为七言诗，颇称于时人，闻此惊叹。将与之言，未及而没。明日，燕士归，以貌问里人，有识者曰：“是吴氏子，举进士，善为诗，卒数年矣。
○梁璟
　　有梁璟者，开成中，自长沙将举孝廉，途次商山，舍于馆亭中。时八月十五夕，天雨新霁，风月高朗。璟偃而不寐。至夜半，忽见三丈夫，衣冠甚古，皆被珠绿，徐步而来。至庭中，且吟且赏，従者数人。璟心知其鬼也，然素有胆气，因降阶揖之。三人亦无惧色，自称萧中郎、王步兵、诸葛长史。即命席坐于庭中，曰：“不意良夜遇君于此。”因呼其童曰：“玉山取酒。”酒至，环席递酌。已而王步兵曰：“值此好风月，况佳宾在席，不可无诗也。”因举题联句，以咏秋物。步兵即首为之，曰：“秋月圆如镜。”萧中郎曰：“秋风利似刀。”璟曰：“秋云轻比絮。”次至诸葛长史，嘿然久之，二人促曰：“幸以拙速为事。”长史沈吟，又食顷，乃曰：“秋草细同毛。”二人皆大笑曰：“拙则拙矣，何乃迟乎？”长史曰：“此中郎过耳。为僻韵而滞捷才。”既而中郎又曰：“良会不可无侑酒佐欢。”命玉山召蕙娘来。玉山去。顷之，有一美人，鲜衣，自门步来，笑而拜坐客。诸葛长吏戏谓女郎曰：“自赴中郎召耳，与吾何事？”美人曰：“安知不为众人来？”步兵曰：“欲自明，无如歌以送长史酒。”蕙娘起曰：“愿歌《凤楼》之曲。”即歌之，清吟怨慕。璟听之忘倦。久而歌阕。中郎又歌。曲既终，曰：“山光渐明，愿更缀一篇以尽欢也。”即日：“山树高高影。”步兵曰：“山花寂寂香。”因指长史曰：“向者僻韵，信中郎过。今愿续此，以观捷才耳。”长史应曰：“山天遥历历。”一坐大笑：“迟不能巧速而且拙，捷才知是耶！”长史色不能平。次至璟，曰：“山水急汤汤。”中郎泛言赏之。乃问璟曰：“君非举进士者乎？”璟曰：“将举孝廉科。”中郎笑曰：“孝廉安知为诗哉！”璟因怒叱之。长史亦奋袂而起，坐客惊散，遂失所在，而杯盘亦亡见矣。璟自是被疾恍惚，往往梦中郎、步兵来，心甚恶之。后至长安，遇术士李生，辟鬼符佩之，遂绝也。知
○崔御史
　　广陵有官舍，地步数百，制置宏丽，里中传其中为鬼所宅，故居之者一夕则暴死，锁闭累年矣。有御史崔某，职于广陵，至，开门曰：“妖不自作。我新居之，岂能为灾耶！”即白廉使而居焉。是夕微雨，崔君命仆者尽居他室，而独寝于堂中。惕然而寤，衣尽沾湿，即起，见己之卧榻在庭中。却寝，未食顷，其榻又迁于庭。如是者三。崔曰：“我谓天下无鬼，今则果有矣。”即具簪笏，命酒，沃而祝曰：“吾闻居此者多暴死。且人神殊道，当自安其居，岂害生人耶虽苟以形见、以声闻者，是其负冤郁而将有诉者，或将求一饭以祭者，则见于人，而人自惊悸而死，固非神灵害之也。吾甚愚，且无畏惮。若真有所诉，直为我言，可以副汝托，虽汤火不避。”沃而祝者三。俄闻空中有言曰：“君，人也；我，鬼也。诚不当以鬼干人，直将以深诚奉告。”崔曰：“但言之。”鬼曰：“我，女子也。女弟兄三人，俱未笄而殁，父母葬我于郡城之北久矣。其后府公于此峻城池，构城屋，工人伐我封内树且尽，又徙我于此堂之东北隅，羁魂不宁，无所栖托。不期今夕幸遇明君子，故我得以语其冤。傥君以仁心为我棺而葬于野，真恩之大者矣。”已而涕泣鸣咽，又曰：“我在此十年矣。前后所居者皆欲诉其事，自是居人惊悸而死。某儿女子，非有害于人也。”崔曰：“吾前言固如是矣。虽然，如何不见我耶！”鬼曰：“某鬼也，岂敢以幽晦之质而见君乎既诺我之请，虽处冥昧中，亦当感君子恩，岂可徒然而已。”言讫遂告去。明日，召工人，于堂东北隅发之，果得枯骸，葬于禅智寺隙地。里人皆祭之，谓之三女坟。自得其宅遂安。知
○曹唐
　　进士曹唐，以能诗名闻当世。久举不第，常寓居江陵佛寺中亭沼。境甚幽胜，每自临玩赋诗，得两句曰：“水底有天春漠漠，人间无路月茫茫。”吟之未久，自以为常制皆不及此作。一日，还坐亭沼上，方用怡咏，忽见二妇人，衣素衣，貌甚闲冶，徐步而吟，则唐前所作之二句也。唐自以制未翌日，人固未有知者，何遽而得之因迫而讯之，不应而去。未十余步间，不见矣。唐方甚疑怪，唐素与寺僧法舟善，因言于舟。舟惊曰：“两日前，有一少年见访，怀一碧笺，示我此诗，适方欲言之。”乃出示，唐颇惘然。数日后，唐卒于舍中。知
○邢群
　　刑部员外邢群，大中二年，以前歙州刺史居洛中，疾甚。群素与御史朱琯善，时琯自淮海従事罢居伊洛，病卒，而群未知。尝昼卧，忽闻扣门者，令视之，见琯骑而来，群即延入坐。先是，群闻琯病，及见来，甚喜，曰：“向闻君疾，亦无足忧。”琯曰：“某尝病，今则愈矣。然君之疾，亦无足忧，不一二日，当间耳。”言笑久之，方去。琯访群之时，乃琯卒也
○李重
　　太中五年，检校郎中知盐铁河阴院事李重罢职，居河东群。被疾，旬日益甚，沈然在榻。一夕，告其仆曰：“我病不起矣。”即令扃键其门。忽闻庭中窣然有声，重视之，见一人衣绯，乃河西令蔡行己也。又有一人，衣白叠衣，在其后。重与行己善，即惊曰：“蔡侍御来。”因命延上，与白衣者俱坐。倾之，见行己身渐长，手足口鼻，亦随而大焉。细视之，乃非己行也。重心异之，然因以侍御呼焉。重遂觉身稍可举，即负壁而坐，问曰：“某病旬月矣，今愈甚，得不中于此乎？”其人曰：“君之疾当间矣。”即指白衣者：“吾之季弟，善卜。”乃命卜重。白衣者于中出一小木猿，置榻上，既而其猿左右跳踯，数四而定。白衣者曰：“卦成矣。郎中之病，固无足忧，当至六十二，然亦有灾。”重曰：“侍御饮酒乎？”曰：“安敢不饮。”重遂命酒，以杯置于前。朱衣者曰：“吾自有饮器。”乃于衣中出一杯，初似银，及既酌，而其杯翻翻不定，细视乃纸为者。二人各尽二杯，已而收其杯于衣中。将去，又诫重曰：“君愈之后，慎无饮酒，祸且及矣。”重谢而诺之。良久遂去。至庭中，乃无所见。视其外门，扃键如旧。又见其榻前，酒在地，盖二鬼所饮也。重自是病愈。既而饮酒如初，其年，谪为杭州司马
○王坤
　　太原王坤，大中四年春为国子博士。有婢轻云，卒数年矣。一夕，忽梦轻云至榻前，坤甚惧，起而讯之。轻云曰：“某自不为人数年矣，尝念平生时，若系而不忘解也。今夕得奉左右，亦幸会耳。”坤懵然若醉，不寤为鬼也。轻云即引坤出门，门已扃钥，隙中导坤而过，曾无碍。行至衢中，步月徘徊久之。坤忽饥，语于轻云，轻云曰：“里中人有与郎善者乎可以诣而求食也。”坤素与太学博士石贯善，又同里居，坤因与偕行至贯门，而门已键闭。轻云叩之，有顷，阍者启扉曰：“向闻扣门，今寂无睹，何也？”因阖扉。轻云又扣之。如是者三。阍者怒曰：“厉鬼安得辄扣吾门！”且唾且骂之。轻白坤云：“石生已寝，固不可诣矣。愿郎更诣他所。”时有国子监小吏，亦同里，每出，常经其门，吏与主月俸及条报除授，坤甚委信之。因与俱至其家，方见启扉，有一人持水缶，注于衢中。轻云曰：“可偕入。”既入，见小吏与数人会食。初，坤立于庭，以为小吏必降阶迎拜，既而小吏不礼。俄见一婢捧汤饼登阶，轻云即殴婢背，遽仆于阶，汤饼尽覆。小吏与妻奴俱起，惊曰：“中恶。”即急召巫者。巫曰：“有一人朱绂银印，立于庭前。”因祭之。坤与轻云俱就坐，食已而偕去。女巫送至门，焚纸钱于门侧。轻云谓坤曰：“郎可偕某而行。”坤即随出里中，望启夏而去。至郊野数十里，见一墓，轻云曰：“此妾所居，郎可随而入焉。”坤即挽首曲躬而入，墓口曛黑不可辨。忽悸然惊寤，背汗股怵。时天已晓，心恶其梦，不敢语于人。是日，因召石贯，既坐，贯曰：“昨夕有鬼扣吾门者三，遣视之，寂无所睹。”至晓，过小吏，则有焚纸钱迹，即立召小吏讯其事。小吏曰：“某昨夕方会食，忽有婢中恶，巫云‘鬼为崇’。由是设祭于庭，焚纸于此！”尽与坤梦同。坤益惧，因告妻孥。是岁冬，果卒。知
○杨慎矜
　　开元中，杨慎矜为御史中丞。一日，将入朝，家童开其外门。既启锁，其门噤不可解。慎矜且惊且异。洎天将晓，其导従吏自外见慎矜门有夜叉，长丈余，状极异，立于宇下，以左右手噤其门，火吻电眸，盼顾左右。従吏见之，惧惊怵四去。久而衢中舆马人物稍多，其夜叉方南向而去。行者见之，咸辟易仆地。慎矜闻其事，惧甚。后月余，遂为李林甫所诬，弟兄皆诛死
○江南吴生
　　有吴生者，江南人，尝游会稽，娶一刘氏女为妾。后数年，吴生宰县于雁门郡，与刘氏偕之官。刘氏初以柔婉闻，凡数年，其后忽旷烈自恃，不可禁。往往有逆意者，即发怒。殴其婢仆，或啮其肌，血且甚，而怒不可解。吴生始知刘氏悍戾，心稍外之。尝一日，吴与雁门部将数辈猎于野，获狐兔甚多，致庖舍下。明日，吴生出，刘氏即潜入庖舍，取狐兔，生啖之且尽。吴生归，因诘狐兔所在，而刘氏俛然不语。吴生怒，讯其婢，婢曰：“刘氏食之尽矣。”生始疑刘氏为他怪。旬余，有县吏以一鹿献，吴生命致于庭。已而吴生始言将远适。既出门，即匿身潜伺之。见刘氏散发袒肱，眦皆尽裂，状貌顿异。立庭中，左手执鹿，右手拔其髀而食之。吴生大惧，仆地不能起久之。乃召吏卒十数辈，持兵仗而入。刘氏见吴生来，尽去襦袖，挺然立庭，乃一夜叉耳。目若电光，齿如戟刃，筋骨盘蹙，身尽青色。吏卒俱战怵不敢近。而夜叉四顾，若有所惧。仅食顷，忽东向而走，其势甚疾，竟不知所在
○朱岘女
　　武陵郡有浮屠祠，其高数百寻，下瞰大江。每江水泛扬，则浮屠势若摇动。故里人无敢登其上者。有贾人朱岘，家极赡，有一女，无何失所在。其家寻之，仅旬余，莫穷其适。一日，天雨霁，郡民望见浮屠之颠若有人立者，隐然纹缬衣，郡民且以为他怪。岘闻之，即往观焉。望其衣装，甚类其女。即命人登其上取之，果见女也。岘惊讯其事，女曰：
　　“某向者独处，有夜叉，长丈余，甚诡异，自屋上跃而下，入某之室，谓某曰：‘无惧我也。’即揽衣驰去，至浮屠上。既而兀兀然，若甚醉者。凡数日方稍寤，因惧且甚。其夜叉率以将晓则下浮屠，行里中取食饮某。一日，夜叉方去，某下视之，见其行里中，会遇一白衣。夜叉见，辟易退远百步，不敢窃视。及暮归，某因诘之：‘何为惧白衣者乎’夜叉曰：‘向者白衣自小不食太牢，故我不得近也。’某问何故，夜叉曰：‘牛者，所以耕田畴，为生人之本。人不食某肉，则上帝佑之。故我不得而近也。’某默念曰：‘吾人也，去父母与异类为伍，可不悲乎’明日，夜叉去，而祝曰：‘某愿不以太牢为食。’凡三祝，其夜叉忽自郡中来至浮屠下，望某而语曰：‘何为有异志而弃我乎使我终不得近子矣。従此别去。’词毕，即东向走，而竟不知其所往。某喜甚，由浮屠中得以归。”主
○陈越石
　　颖州陈越石，初名黄石，郊居于王屋山下，有妾张氏者。元和中，越石与张氏俱夜食，忽闻烛影后有呼吸之声，甚异。已而出一手至越石前。其手青黑色，指短，爪甲纤长，有黄毛连臂，似乞食之状。越石深知其怪，恶而且惧。久之，闻烛影下有语：“我病饥，故来奉谒。愿以少肉致掌中。幸无见阻。”越石即以少肉投于地，其手即取之而去。又曰：“此肉味甚美。”食讫，又出手越石前。越石怒骂曰：“妖鬼何为辄来宜疾去，不然，且击之，得无悔耶！”其手即引去，若有所惧。俄顷，又出其手至张氏前，谓张曰：“女郎能以少肉见惠乎？”越石谓张氏曰：“慎无与！”张氏竟不与。久之，忽于烛影旁出一面，乃一夜叉也。赤发蓬然，两目如电，四牙若锋刃之状，甚可惧。以手击张氏，遽仆于地，冥然不能动。越石有胆勇，即起而逐之，夜叉遂走，不敢回视。明日，穷其迹。于垣上有过踪。越石曰：“此物今将再来矣。”于是至夜持杖立东北垣下以伺之。仅食顷，夜叉果来。既逾墙，足未及地，越石即以杖连击数十。及夜叉去，以烛视其垣下，血甚多，有皮尺余，亦在地，盖击而堕者。自是张氏病愈。至夕，闻数里外有呼者曰：“陈黄石何为不归我皮也？”连呼不止。仅月余，每夕尝闻呼声。越石度不可禁，且恶其见呼，于是迁居以避之。因改名越石。元和十五年，登第进士。至会昌二年，卒于蓝田令。知
○郑氏女
　　通州有王居士者，有道术。会昌中，刺史郑君有幼女，甚念之，而自幼多疾，若神魂不足者。郑君因请居士，居士曰：“此女非疾，乃生魂未归其身。”郑君讯其事，居士曰：“某县令某者，即此女前身也。当死数岁矣，以平生为善，以幽冥佑之得过期。今年九十余矣。今殁之日，此女当愈。”郑君急发人驰访之，其令果九十余矣。后月，其女忽若醉寤，疾愈。郑君又使往验，令果以女疾愈之日无疾卒
○庐江民
　　贞元中，有庐江郡民，因采樵至山。会日暮，忽见一胡人，长丈余，自山崦中出，衣黑衣，执弓矢。民大恐，遽走匿古木中窥之。胡人伫望良久，忽东向发一矢。民随望之，见百步外有一物，状类人，举体黄毛数寸，蒙乌巾而立，矢中其腹，辄不动。胡人笑曰：“果非吾所及。”遂去。又一胡，亦长丈余，魁伟愈于前者，亦执弧矢，东望而射。中其物之胸，亦不动。胡人又曰：“非将军不可。”又去。俄有胡人数十，衣黑，臂弓腰矢，若前驱者。又见一巨人，长数丈，被紫衣，状貌极异，缓步而来。民见之，不觉懔然。巨胡东望，谓其前驱者曰：“射其喉。”群胡欲争射之，巨胡诫曰：“非雄舒莫可。”他胡皆退。有一胡前，引满一发，遂中其喉。其物亦不惧，徐以手拔去三矢，持一巨砾西向而来。胡人皆有惧色，前白巨胡：“事迫矣。不如降之。”巨胡即命呼曰：“将军愿降。”其物乃投砾于地，自去其巾，状如妇人，无发。至群胡前，尽收夺所执弓矢，皆折之。遂令巨胡跪于地，以手连掌其颊。胡人哀祈，称死者数四，方释之。诸胡高拱而立，不敢辄动。其物徐以巾蒙首，东望而去。胡人相贺曰：“赖今日甲子耳。不然，吾辈其死乎！”既而俱拜于巨胡前，巨胡颔之，良久，遂导而入山崦，时欲昏黑。民雨汗而归，竟不知其何物也
○谢翱
　　陈郡谢翱者，尝举进士，好为七字诗。其先寓居长安升道里，所居庭中多牡丹。一日晚霁，出其居，南行百步，眺终南峰。伫立久之，见一骑自西驰来，绣缋仿佛，近乃双鬟，高髻靓妆，色甚姝丽。至翱所，因驻谓翱：“郎非见待耶！”翱曰：“步此，徒望山耳。”双鬟笑降，拜曰：“愿郎归所居。”翱不测，即回望其居，见青衣三四人偕立其门外，翱益骇异。入门，青衣俱前拜。既入。见堂中设茵毯，张帷帟，锦绣辉映，异香遍室。翱愕然且惧，不敢问。一人前曰：“郎何惧固不为损耳。”顷之，有金车至门。见一美人，年十六七，风貌闲丽，代所未识。降车入门，与翱相见。坐于西轩，谓翱曰：“闻此地有名花，故来与君一醉耳。”翱惧稍解。美人即命设馔同食，其器用物，莫不珍丰。出玉杯，命酒递酌。翱因问曰：“女郎何为者得不为他怪乎？”美人笑不答。固请之，乃曰：“君但知非人则已，安用问耶！”夜阑，谓翱曰：“某家甚远，今将归，不可久留此矣！闻君善为七言诗，愿有所赠。”翱怅然，因命笔赋诗曰：知
　　“阳台后会杳无期，碧树烟深玉漏迟
　　半夜香风满庭月，花前竟发楚王悲。”美人览之，泣下数行，曰：“某亦尝学为诗，欲答来赠，幸不见诮。”翱喜而请。美人求绛笺，翱视笥中，唯碧笺一幅，因与之。美人题曰：知
　　“相思无路莫相思，风里花开只片时
　　惆怅金闺却归处，晓莺啼断绿杨枝。
　　其笔札甚工，翱嗟赏良久。美人遂顾左右撒帐帟，命烛登车。翱送至门，挥泪而别。未数十步，车与人马俱亡见矣。翱异其事，因贮美人诗笥中。知
　　明年春，下第东归，至新丰，夕舍逆旅。因步月长望，感前事，又为诗曰：
　　“一纸华笺丽碧云，余香犹在墨犹新
　　空添满目凄凉事，不见三山缥缈人
　　斜月照人今夜梦，落花啼鸟去年春。知
　　红闺更有堪愁处。窗上虫丝镜上尘。”即而朗吟之。忽闻数百步外有车音西来甚急，俄见金闺従数骑，视其従者，乃前时双鬟也。惊问之，双鬟遽前告，即驻车。使谓翱曰：“通衢中，恨不得一见。”翱请其舍逆旅，固不可。又问所适，答曰：“将之弘农。”翱因曰：“某今亦归洛阳，愿偕东，可乎？”曰：“吾行甚迫，不可。”即褰车帘，谓翱曰：“感君意勤厚，故一面耳。”言竟，呜咽不自胜。翱亦为之悲泣，因诵以所制之诗。美人曰：“不意君之不忘如是也，幸何厚焉。”又曰：“愿更酬此一篇。”翱即以纸笔与之，俄顷而成，曰：主
　　“惆怅佳期一梦中，五陵春色尽成空。知
　　欲知离别偏堪恨，只为音尘两不通
　　愁态上眉凝浅绿，泪痕侵脸落轻红
　　双轮暂与王孙驻，明日西驰又向东。”翱谢之。良久别去，才百余步，又无所见。翱虽知为怪，眷然不能忘。知
　　及至陕西，遂下道至弘农，留数日，冀一再遇，竟绝影响。及还洛阳，出二诗，话于友人。不数月，以怨结，遂卒
○僧法长
　　河南龙门寺僧法长者，郑州原武人。宝历中，尝自龙门归原武。家有田数顷，稔而未刈。一夕因乘马行田间，马忽屹不前，虽鞭抶辄不动，唯瞪目东望，若有所见。时月明，随其望，数百步外有一物，如古木色，兀然而来。长惧，即回马走道左数十步伺之。其物来渐近，乃白气，高六七尺，腥秽甚，愈于鲍肆。有声绵绵如呻吟，西望而去。长策马随其后，常远数十步。行一里余，至里民王氏家，遂突入焉。长驻马伺之，顷之，忽闻其家呼曰：“车宇下牛将死，可偕来视之。”又顷闻呼后舍驴蹶仆地，不可救。又顷，闻惊哭，有出者。长佯过讯之，曰：“主人有子十余岁，忽卒。”语未竟，又闻哭音，或惊叫，联联不已。夜分后，声渐少，迨明而绝。长骇异，即具告其邻，偕来王氏居侦之。其中悄然无闻，因开户，而其家十余人，皆死，鸡犬无存焉
○郑生
　　俗传人之死凡数日，当有禽自柩中而出者，曰“杀”。大和中，有郑生者，常于隰川与郡官畋于野，有网得一巨鸟，色苍，高五尺余，主将命解而视之，忽无所见。生惊，即访里中民讯之，民有对者曰：“里中有人死且数日，卜人言今日‘杀’当去，其家伺而视之，有巨鸟色苍，自柩中出。君之所获果是乎？”生异而归天宝中，京兆尹崔光远因游略，常遇一妖鸟，事与此同也
○清江郡叟
　　唐开元中，清江郡叟常牧牛于郡南田间，忽闻有异声自地中发。叟与牧童数辈俱惊走辟易，自是叟病热且甚。仅旬余，病少愈，梦一丈夫，衣青襦，顾谓叟曰：“迁我于开元观。”叟惊而寤，然不知其旨。后数日，又适野，复闻之。即以其事白于郡守封君。怒曰：“岂非昏而妄乎！”叱遣之。是夕，叟又梦衣青襦者告曰：“吾委迹于地下久矣，汝速出我，不然得疾。”叟大惧。及晓，与其子偕往郡南，即鉴其地，约丈余，得一锺，色青，乃向所梦丈夫色衣也。遂再白于郡守，郡守置于开元观。是日辰时，不击忽自鸣，声极震响。清江之人俱而惊叹。郡守因其事上闻，玄宗诏宰臣林甫写其钟样，告示天下。知
○东莱客
　　东莱郡有馆亭，其西轩常有怪异。客有寝其下者，夜常闻有犬吠，声甚微。以独视之，则一无所见。如是者累年矣。其后郡守命扃键为库。尝一夕，月皎，有库更见一犬甚小，苍色，自轩下环庭而走。库更怪其与常犬异，因投石击之，其犬吠而去，入西轩下。明日库吏以其事白于郡守，郡守命于西轩穷其迹。见门上狗有苍毛甚多，果库吏所见苍犬之色，众方悟焉
○交城里人
　　交城县南十数里，常夜有怪见于人，多悸而病且死焉。里人患之久矣。其后里中人有执弧矢夜行者，县南见一魁然若巨人状，衣朱衣，以帛巾蒙其首，缓步而来，欹偃若甚醉者。里人惧，即引满而发，果中焉。其怪遂退。里人惧少解，即北走至旅舍，且语其事。明日抵县城，见郭之西丹桂，有一矢贯其上，果里人之矢。取之以归，镞有血甚多。白于县令，令命焚之。由是县南无患。知
○崔
　　元和中，博陵崔者，自汝郑来，侨居长安延福里。常一日读书牖下，忽见一童，长不尽尺，露发，衣黄，自北垣下趋至榻前，且谓曰：“幸寄君砚席，可乎？”不应。又曰：“我尚壮，愿备指使，何见拒之深耶！”又不顾。已而上榻，跃然拱立良久，于袖中出一小幅文书致前，乃诗也，细字如粟，历然可辨。诗曰：斋
　　“昔荷蒙恬惠，寻遭仲叔投
　　夫君不指使，何处觅银钩”。览讫，笑而谓曰：“既愿相従，无乃后悔耶！”其僮又出一诗，投于几上，诗曰：
　　“学问従君有，诗书自我传
　　须知王逸少，名价动千年。”又曰：“吾无逸少之艺，虽得汝，安所用”。俄而又投一篇曰：知
　　“能令音信通千里，解致龙蛇运八行
　　惆怅江生不相赏，应缘自负好文章。”戏曰：“恨汝非五色者。”其僮笑而下榻，遂趋北垣，入一穴中。即命仆发其下，得一管文笔。因取书，锋锐如新，用之月余，亦无他怪。知
○张秀才
　　东都陶化里有空宅，大和中，张秀才借得肄业。常忽忽不安，自念为男子，当抱慷慨之志，不宜恇怯以自软，因移入中堂以处之。夜深欹枕，乃见道士与僧徒各十五人従堂中出，形容长短皆相似，排作六行，威仪容止，一一可敬。秀才以为灵仙所集，不敢惕息，因佯寝以窥之。良久，别有二物展转于地，每一物各有二十一眼，内四眼剡剡如火色，相驰逐，而目光眩转，砉剨有声。逡巡间，僧道三十人，或驰或走，或东或西，或南或北，道士一人独立一处，则被一僧击而去之。其二物周流于僧道之中，未尝暂息。如此争相击抟，或分或聚。一人忽叫云：“卓绝矣。”言竟，僧道皆默然而息。乃见二物相谓曰：“向者群僧与道流妙法绝高，然皆赖我二物成其教行耳，不然，安得称卓绝哉！”秀才乃知必妖怪也，因以枕而掷之。僧道三十人与二物一时惊走，曰：“不速去，吾辈且为措大所使也。”遂皆不见。明日搜寻之，于壁角中得一败囊，中有长行子三十个并骰子一双耳
○河东街吏
　　开成中，河东郡有吏，常中夜巡惊街路。一夕，天晴月朗，乃至景福寺前，见一人挽而坐交，臂拥膝，身尽黑，居然不动。吏惧，因叱之，其人挽而不顾。叱且久，即扑其首。忽举视，其面貌极异，长数尺，色白而瘦，状甚可惧。吏初惊仆于地，久之，稍能起，因视之，已亡见矣。吏由是惧益甚，即驰归，具语于人。其后因重构景福寺门，发地，得一漆桶，凡深数尺，上有白泥合其首，果街吏所见。知
○独孤彦
　　建中末，有独孤彦者，尝客于淮泗间。会天大风，舟不得进，因泊于岸。一夕，步月登陆，至一佛寺中，寺僧悉赴里民会去，彦步绕于庭。俄有二丈夫来。一人身甚长，衣黑衣，称姓甲，名侵讦，第五；一人身广而短，衣青衣，称姓曾名元。与彦揖而语。其吐论玄微，出于人表。彦素耽奇奥，常与方外士议语，且有年矣。至于玄门释氏，靡不穷其指归。乃遇二人，则自以为不能加也。窃奇之，且将师焉。因再拜请曰：“某好奇者，今日幸遇先生，原为门弟子，其可乎。”二人谢曰：“何敢。”
　　彦因征其所自。黑衣者曰：“吾之先，本卢氏。吾少以刚劲闻。大凡物有滞而不通者，必侵犯以讦悟之，时皆谓我为侵讦。因名之。其后适野，遇仇家击断。遂易姓甲氏，且逃其患。又吾素精药术，尝侍忝医之职，非不能精熟，而升降上下，即假手于人。后以年老力衰，上欲以我为折腰吏，吾固辞免，退居田间。吾有舅氏，常为同僚，其行止起居，未尝不俱。然我自摈弃，常思吾舅，直以用舍殊，致分不见矣。今夕君子问我，我得以语平生事，幸何甚哉。
　　语罢，曾元曰：“吾之先，陶唐氏之后也。唯陶唐之官，受姓于姚曾者，与子孙以字为氏，故为曾氏焉。我其后也。吾早従莱侯，居推署之职，职当要热，素以褊躁，又当负气以凌上，由是遭下流沸腾之谤，因而解去，盖吾忠烈之罪。我自弃置，处尘土之间，且有年矣，甘同瓦砾，岂敢他望乎然日昔与吾父遭事，吾父性坚正，虽鼎镬不避其危，赒人之急，必赴汤蹈火，人亦以此重之。今拘于旧职，窘若囚系。余以父弃掷之故，不近于父，迨今亦数岁。足下有问，又安敢默乎？
　　语未卒，寺僧俱归，二人见之，若有所惧，即驰去。数十步已亡见矣。彦讯僧，僧曰：“吾居此寺且久，未尝见焉。惧为怪耳。”彦奇其才，且异之。因祈其名氏，久而悟曰：“所谓曾元者，岂非甑乎夫文，以瓦附曾，是甑字也。名元者，盖以瓦中之画，致瓦字之上，其义在矣。甲侵讦者，岂非铁杵乎且以午木是杵字。姓甲者，东方甲乙木也。第五者，亦假午字也。推是而辩，其杵字乎名侵讦者，盖反其语为金截。以截附金，是铁字也。总而辩焉，得非甑及铁杵耶！”明日，即命穷其迹。果于朽坏中得一杵而铁者，又一甑自中分，盖用之余者。彦大异之，尽符其解也
○卢郁
　　进士卢郁者，河朔人，徙家长安。尝北游燕赵，遂客于内黄，郡守馆郁于廨舍。先是，其舍无居人。及郁至，见一姥，发尽白，身庳而肥，被素衣来，谓郁曰：“妾侨居于此且久矣，故相候谒。”已而告去。是夕，郁独居堂之前，夜潮寒，有风雪，其姥又至，谓郁曰：“贵客独处，何以为欢耶！”命坐语谓。姥曰：“妾姓石氏，家于华阴郡，后随吕御史者至此，且四十年。家苦贫，幸贵客见哀。”于是郁命食，而老姥卒不顾。郁问之曰：“姑何为不食？”姥曰：“妾甚饥，然不食粟，以故寿而安。”郁好奇，闻之甚善，且以为有道术者。因问曰：“姑既不食粟，何饱其腹耶岂常饵仙药乎？”姥曰：“妾家于华阴，先人好神仙，庐于太华。妾亦常隐于山中，従道士学长生法。道士教妾吞火，自是绝粒。今已年九十矣，未审一日有寒暑之疾。”郁又问曰：“某早岁常遇至人，教吸气之术，自谓其妙。后以奔走名利，従都国之贡，昼趋而夜息。不意今夕遇姑，语及平生之好。然不知吞火岂神仙之旨乎？”姥曰：“子不闻至人寒暑不能侵者耶故入火，火不能焚；入水，水不能溺。如是，则吞火固其宜也。”郁曰：“愿观姑吞火，可乎？”姥曰：“有何不可哉！”于是以手采炉中火而吞之。火且尽，其色不动。郁且惊且异，遂起束带再拜，谢曰：“鄙野之人，未尝闻神仙事。今夕遇仙姑，以吞火之异，实平生所未闻者。”姥曰：“此小术尔，何足贵哉。”言讫，且告去。郁因降阶送之。既别，郁前归于寝堂。既深，有仆者告郁曰：“西庑下有火发！”郁惊起而视之，其西庑舍已焚。于是里中人俱至，竞以水沃之，迨旦方绝。及穷火发之迹，于庑下坎中得一石火通，中有火甚多。先是有败草积其上，故延而至烧。郁方悟老姥乃此火通耳。果所谓姓石氏，居于华山者也。郁因质问吕御史，有郡中老吏谓郁曰：“吕御史，魏之従事也，居此宅，迨今四十年矣。”咸如老姥言也。又青州济南平陵城北石虎，一夜移城东南善石沟上，有狼狐千余迹随之。迹皆成路
○竹季贞
　　陈蔡间有民竹季贞，卒十余年矣。后里人赵子和亦卒，数日忽寤，即起驰出门。其妻子惊，前讯之，子和曰：“我，竹季贞也，安识汝今将归吾家。”既而语音非子和矣。妻子遂随之。至季贞家，见子和来，以为狂疾，骂而逐之。子和曰：“我，竹季贞，卒十一年，今乃归。何拒我耶！”其家聆其语，果季贞也；验其事，又季贞也。妻子俱骇异。诘之，季贞曰：“我自去人世，迨今具一纪，居冥途中，思还省妻孥，不一日忘。然冥间每三十年即一逝者再生，使言罪福。昨者吾所请案据，得以名闻冥官，愿为再生者。既而冥官谓我曰：‘汝宅舍坏久矣，如何’案据白曰：‘季贞同里赵子和者，卒数日，愿假其尸与季贞之魂。’冥官许之，即遣使送我于赵氏之舍，我故得归。”因话平昔事，历然可听。妻子方信而纳之。自是季贞不食酒肉，衣短粗衣，行乞陈、蔡、汝、郑间，缗帛随以修佛施贫饿者，不一还家，至今尚存
○郄惠连
　　大历中，山阳人郄惠连，始居泗上。以其父尝为河朔官，遂従居清河。父殁，惠连以哀瘠闻。廉使命吏临吊，赠粟帛。既免丧，表授漳南尉。知
　　岁余，一夕独处于堂，忽见一人，衣紫佩刀，趋至前，谓惠连曰：“上帝有命，拜公为司命主者，以册立阎波罗王。”即以锦纹箱贮书，进于惠连曰：“此上帝命也。”轴用琼钿，标以纹锦。又象笏紫绶、金龟玉带以赐。惠连且喜且惧，心甚惶惑，不暇顾问，遂受之。立于前轩，有相者趋入，赞曰：“驱殿吏卒且至。”已而有数百人，绣衣红额，左右佩兵器趋入，罗为数行，再拜。一人前曰：“某幸得为使之吏，敢以谢。”词竟又拜。拜讫，分立于前。相者又曰：“五岳卫兵主将。”复有百余人趋入，罗为五行，衣如五方色，皆再拜。相者又曰：“礼器乐悬吏、鼓吹吏、车舆乘马吏、符印簿书吏、帑藏厨膳吏。”近数百人，皆趋而至。有顷，相者曰：“诸岳卫兵及礼器乐悬车与乘马等，请使躬自阅之。”惠连曰：“诸岳卫兵安在？”对曰：“自有所，自有所耳。”惠连即命驾，于是控一白马至，具以金玉，其导引控御従辈，皆向者绣衣也。数骑夹道前驱，引惠连东北而去。传呼甚严。可行数里，兵士万余，或骑或步，尽介金执戈，列于路。枪槊旗旆，文绣交焕。俄见朱门外，有数十人，皆衣绿执笏，曲躬而拜者，曰：“此属吏也。”其门内，悉张帷帘几榻，若王者居。惠连既升阶，据几而坐。俄绿衣者十辈，各斋簿书，请惠连判署。已而相者引惠连于东庑下一院。其前庭有车舆乘马甚多。又有乐鼓箫及符印管钥，尽致于榻上，以黄纹帕蔽之。其榻绕四墉。又有玉册，用紫金填字，似篆籀书，盘屈若龙凤之势吏白曰：“此阎波罗王之册也。”有一人具簪冕来谒，惠连与抗礼，既坐，谓惠连曰：“上帝以邺郡内黄县南兰若海悟禅师有德，立心画一册，有阎波罗王礼甚。言以执事有至行，故拜执事为司命主者，统册立使。某幸列宾掾，故得侍左右。”惠连问曰：“阎波罗王居何？”府掾曰：“地府之尊者也，标冠岳渎，总幽冥之务，非有奇特之行者，不在是选。”惠连思曰：“吾行册礼于幽冥，岂非身已死乎？”又念及妻子，怏怏有不平之色。府掾已察其旨，谓惠连曰：“执事有忧色，得非以妻子为念乎？”惠连曰：“然。”府掾曰：“册命之礼用明日，执事可暂归治其家。然执事官至崇，幸不以幽显为恨。”言讫遂起。惠连即命驾出行，而昏然若醉者，即据案假寐。及寤，已在县，时天才晓
　　惊叹且久，自度上帝命，固不可免，即具白妻子，为理命。又白于县令，令曹某不信。惠连遂汤沐，具绅冕，卧于榻。是夕，县吏数辈，皆闻空中有声若风雨，自北来，直入惠连之室。食顷，惠连卒。又闻其声北向而去。叹骇，因遣使往邺郡内黄县南问，果是兰若院禅师海悟者，近卒矣
○刘宪
　　尚书李寰镇平阳时，有衙将刘宪者，河朔人，性刚直，有胆勇。一夕，见一白衣来至其家，谓宪曰：“府僚命汝甚急，可疾赴召也。”宪怒曰：“吾军中裨将，未尝有过，府僚安得见命乎？”白衣曰：“君第去，勿辞。不然祸及。”宪震声叱之，白衣驰去，行未数步，已亡所在。宪方悟鬼也。夜深又至，呼宪。宪私自计曰：“吾闻死生有命，焉可以逃之。”即与偕往。出城数里，至一公署，见冥官在厅，有吏数十辈，列其左右。冥官闻宪至，整巾帻，降阶尽礼。已而延坐，谓宪曰：“吾以子勇烈闻，故遣奉命。”宪曰：“未委明公见召之旨。”冥官曰：“地府有巡察使，以巡省岳渎道路，有不如法者，得以察之，亦重事，非刚烈者不可以委焉。愿足下俯而任之。”宪谢曰：“某无他才，愿更择刚勇者委之。”冥官又曰：“子何拒之深耶！”于是命案掾立召洪洞县吏王信讫，即遣一吏送宪归。宪惊寤。后数日，寰命宪使北都，行次洪洞县，因以事话于县寮，县寮曰：“县有吏王信者，卒数日矣。”主
○张汶
　　右常侍杨潜，尝自尚书郎出刺西河郡。时属县平遥，有乡吏张汶者，无疾暴卒，数日而寤。初汶见亡兄来诣其门，汶甚惊，因谓曰：“吾兄非鬼耶何为而来？”兄泣曰：“我自去人间，常常属念亲友，若瞽不得忘视也。思平生欢，岂可得乎今冥官使我，得归而省汝。”汉曰：“冥官为谁？”曰：“地府之官，权位甚尊。吾今为其吏，往往奉使至里中，比以幽明异路，不可诣汝之门。今冥官召汝，汝可疾赴。”汶惧，辞之不可。牵汶袂而去。行十数里，路曛黑不可辨，但闻车马驰逐，人物喧语，亦闻其妻子兄弟呼者哭者，皆曰：“且议丧具。”汶但与兄俱进，莫知道途之几何。因自念：“我今死矣，然常闻人死，当尽见亲友之殁者，今我即呼之，安知其不可哉？”汶有表弟武季伦者，卒且数年，与汶善，即呼之，果闻季伦应曰：“诺。”既而俱悲泣，汶因谓曰：“今弟之居，为何所也何为曛黑如是？”季伦曰：“冥途幽晦，无日月之光故也。”又曰：“恨不可尽，今将去矣。”汶曰：“今何往？”季伦曰：“吾平生时，积罪万状，自委身冥途，日以戮辱。向闻兄之语，故来与兄言，今不可留。”又悲泣久之，遂别。呼亲族中亡殁者数十，咸如季伦应呼而至，多言身被涂炭，词甚凄咽。汶虽前去，亦不知将止何所，但常闻妻子兄弟号哭及语音，历然在左右，因遍呼其名，则如不闻焉。久之，有一人厉呼曰：“平遥县吏张汶。”汶既应曰：“诺。”又有一人责怒汶，问平生之过有几。汶固拒之，于是命案掾出汶之籍。顷闻案掾称曰：“张汶未死，愿遣之。”冥官怒曰：“汶未当死，何召之？”掾曰：“张汶兄今为此吏，向者许久处冥途，为役且甚，请以弟代，虽未允其请，今自召至此。”冥官怒其兄曰：“何为自召生人，不顾吾法。”即命囚之，而遣汶归。汶谢而出。遂独行，以道路曛晦，惶惑且甚。俄顷，忽见一烛在数十里外，光影极微，汶喜曰：“此烛将非人居乎？”驰走，望影而去。可行百余里，方觉其影稍近，迫而就之，乃见己身偃卧于榻，其室有烛，果汶见者。自是寤。汶即以冥中所闻妻子兄弟号哭及议丧具，讯其家，无一异者。知
○崔君
　　故崔宁镇易时，犍为守清河崔君，既以启尹真人函，是夕，崔君为冥司所召。其冥官即故相吕諲也，与崔君友善，相见悲泣。已而谓崔曰：“尹真人有石函在贵郡，何为辄开今奉上帝命，召君按验，将如之何？”崔谢曰：“昏俗聋瞽，不识神仙事，故辄开真人之函，罪诚重。然以三宥之典，其不识不知者俱得原赦。傥公宽之，庶获自新耳。”諲曰：“帝命至严，地府卑屑，何敢违乎？”即招按掾出崔君籍。有顷，按掾至，白曰：“崔君余位五任，余寿十五年。今上帝有命，折寿十三年，尽夺其官。”崔又谢曰：“与公平生为友，今日之罪，诚自招，然故人岂不能宥之？”諲曰：“折寿削官，则固不可逃，然可以为足下致二年假职，优其廪禄，用副吾子之托。”崔又载拜谢。言粗毕，忽有云气蔼然，红光自空而下，諲及庭掾仆吏俱惊惧而起，曰：“天符下！”遂揖崔于一室中。崔即于隙间潜之，见諲具巾笏，率庭掾分立于庭，咸挽而拱，云中有一人，紫衣金鱼，执一幅书，宣道帝命。于是諲及庭掾再拜受书，使驾云而上，顷之遂没。諲命崔君出坐，启天符视之，且叹且泣，谓崔曰：“子识元三乎？”崔曰：“乃布衣之旧耳。”諲曰：“血属无类。吁，可悲夫！某虽与元三为友，至是亦无能拯之，徒积悲叹！”词已又泣。既而命一吏送崔君归。再拜而出，与使者俱行，入郡城廨中，已身卧于榻，妻孥辈哭而环之。使者引崔俯于榻，魂与身翕然而合，遂寤。其家云：“卒三日矣。”本郡以白廉使。崔即治装，尽室往蜀，具告于宁。宁遂署摄副使，月给俸钱二十万。时元载方执国政，宁与载善，书遣甚多，闻崔之言，惧其连坐，因命亲吏赍五百金，赂载左右，尽购得其收百余幅，皆焚之。后月余，元载籍没。又二年，崔亦终矣
○刘溉
　　彭城刘溉者，贞元中为韩城令，卒于官。家甚贫，因寄韩城佛寺中。岁未半，其县丞窦亦卒，三日而寤。知
　　初，窦生昼寐，梦一吏导而西去，经高原大泽，数百里，抵一城。既入门，导吏亡去。生惧甚，即出城门。门有卫卒，举剑而列。窦生讯之，卫卒举剑南指曰：“由此走生道耳。”窦始知身死，背汗而髀怵。即南去，虽殆，不敢息。俄见十余人立道左，有一人呼窦生，挚其手以泣，熟视之，乃刘溉，曰：“吾子何为而来？”窦具以告，曰：“我自与足下别，若委身于陷井中，念平生时安可得？”因涕泣。窦即讯冥途事，溉泣不语。久之，又曰：“我妻子安在得无恙乎？”窦曰：“贤子侨居韩城佛寺中，将半岁矣。”溉曰：“子今去，为我问讯。我以穷泉困辱，邈不可脱，每念妻孥，若肘而不忘步。幽显之恨，何可尽道哉？”别，谓窦曰：“我有诗赠君，曰：
　　冥路杳杳人不知，不用苦说使人悲
　　喜得逢君传家信，后会茫茫何处期。已而又泣。窦遂告别。未十余里，闻击钟声极震响，因悸而寤。知
　　窦即师锡従祖兄，其甥崔氏子常以事语于人
○樊钦贲
　　寇天师谦之，后魏时得道者也。常刻石为记，藏于嵩山。上元初，有洛川郜城县民，因采药于山，得之以献县令樊文。言于州，州以上闻，高宗皇帝诏藏于内府。其铭记文甚多，奥不可解。略曰“木子当天下”；又曰“止戈龙”；又曰“李代代不可移宗”；又曰“中鼎显真容”；又曰“基千万岁”。所谓“木子当天下”者，盖言唐氏受命也。“止戈龙”者，言天后临朝也。止戈为“武”，武，天后氏也。“李代代不移宗”者，谓中宗中兴，再新天地。“中鼎显真容”者，实真宗之庙讳，“真”为睿圣之徽谥，得不信乎？“基千万岁”者，“基”玄宗名也，“千万岁”，盖历数久长也。后中宗御历，樊文男钦贲以石记本上献，上命编于国史
○姜师度
　　卫先生大经，解梁人，以文学闻。不狎俗，常闭门绝人事。生而敏悟。周知天文历象，穷冥索玄，后以寿终，墓于解梁之野。开元中大水，姜师度奉诏凿无碱河以溉盐田，刬室庐、溃丘墓甚多，解梁人皆病之。既至卫先生墓前，发基地，得一石刻字为铭，盖先生之词也。曰：“姜师度更移向南三五步。”工人得之，以状言之于师度。师度异其事，叹咏久之。顾谓僚吏曰：“卫先生真奇士也。”即命工人迁其河，远先生之墓数十步
○邬载
　　开元中，江南大水，溺而死者数千。郡以状闻，玄宗诏侍御史邬君载往巡之。载至江南，忽见道傍有古墓，水溃其穴。公念之，命迁其骸于高原上。既发墓，得一石，凿而成文，盖志其墓也。志后有铭二十言，乃卜地者之词。词曰：斋
　　“尔后一千岁，此地化为泉。赖逢邬侍御，移我向高原”
　　载览而异之。因校其年，果千岁矣。知
○韩愈（二）
　　泉州之南有山焉。其山峻起壁立，下有潭水，深不可测，周十余亩。中有蛟螭，尝为人患，人有误近，或马牛就而饮者，辄为吞食，泉人苦之有年矣。由是近山居者，咸挈引妻子徙去他郡，以逃其患。元和五年，一夕闻山南有雷震暴兴，震数百里，若山崩之状，一郡惊惧。里人洎牛马鸡犬俱失声仆地，流汗被体。屋瓦交击，木树颠拔。自戌及子，雷电方息。明旦往视之，其山摧堕，石壁数百仞殆尽，俱填其潭。水溢流，注满四野，蛟螭之血，遍若玄黄，而石壁之上，有凿成文字一十九言，字势甚古。郡中士庶，无能知者。自是居人无复患矣。惧者既息，迁者亦归，结屋架庐，接比其地。郡守因之名其地为“石铭里”，盖因字为铭，且识其异也。后有客于泉者，能传其字，持至东洛。时故吏部侍郎韩愈自尚书郎为河南令，见而识之。其文曰：“诏示黑水鲤鱼，天公卑杀牛人，壬癸神书急急。”然则详究其义，似上帝责蛟螭之词令，戮其害也。其字则蝌蚪篆书，故泉人无有识者矣
○裴度
　　元和元中秋九月，淮西师吴少诚死，子元济拒命，诏邻淮西者以兵四攻之，凡数年不克。十三年，召丞相晋国公裴度将而击焉。度既至，因命封人深池濠，且发其地。有得一石者，上有雕出文字为铭，封人持以献度。文曰：“井底一竿竹，竹色深绿绿。鸡未肥，酒未熟，障车儿郎且须缩。”度得之，以示従事，令辩其义焉，咸不能究。度方念之，俄有一卒自行间跃而贺曰：“吴元济逆天子命，纵狂兵为反谋。赖天子威圣与丞相德，合不久逆竖成擒矣。敢贺丞相功。”度惊讯之，对曰：“封人得石铭，是其兆也。且‘井底一竿竹，竹色深深绿’者，言吴少诚由行间一卒，遂拥十万兵，为一方师，且喻其荣也。‘鸡未肥’者，言无肉也。夫以‘肥’去‘肉’为‘己’字也。‘酒未熟’者，言无水也。以‘酒’去‘水’，为‘酉’字。‘障车儿郎’谓兵革之士也。‘且须缩’者，谓宜退守其所也。推是言之，则己酉日当克也。苟未及期，则可俟矣。”度喜顾左右曰：“卒，辨者也。”叹而异之。是岁冬十月，相国李朔将兵入淮西，生得元济，尽诸反者。度因校其日，果己酉焉。于是度益奇卒之辨，擢为裨将
○张惟清
　　黑山之阴有李卫公庙。宝历中，张惟清都护单于，其従事卢立尝梦一人，颀长黑衣，告立曰：“吾居于卫公庙且久矣，子幸迁我于军城中。”已而遂去。及晓，立不谕，即入白于惟清曰：“卫公于国有大勋，今庙宇隳残，飘濡且甚，愿新其土木之制。”惟清喜而可其语。先是单于府以惟清有美化，状其政绩，请护军骆忠表闻于上。有诏命中书舍人高公釴文其事，刻于碑。诏既至而未有碑石，惟清方命使采石于云中郡，未还。及修卫公庙，铲其西，得一石，方而长，其下有刻出“张”字，历然可辨。工人持以献惟清。惟清喜曰：“天赐吾之碑石。”即召従事视之。立且惊且异，因起贺而白前梦。于是以石为碑，刻高公之文焉。知
○王璠
　　大和中，王璠廉问丹阳，因沟其城，既凿深数尺，得一石，铭文曰：“山有石，石有玉，玉有瑕，即休也。”工人得之，具以事告白献于璠。详其义，久而不能解。即命僚佐辨之，皆无能析其理者。数日，有一叟请谒璠之吏，且密谓曰：“吾闻王公得石铭，今有辨者乎？”吏曰：“公方念之。其义为何如君岂即能究耶！”叟曰：“是不祥也。夫‘山有石，石有玉，玉有瑕，即休也’，皆叙王公之世也。且公之先曰崟，崟生础，以文而观，是‘山有石’也。础生璠，是‘石有玉’也。崟之子曰瑕休，是‘玉有瑕即休’。休者，绝之兆。推是而辨，其绝绪乎！”吏谢之。叟言竟而去。至大和九年冬，璠卒，夷其宗，果符叟之解也
○柳光
　　太和中，有柳光者，尝南游，因行山道，会日晚，误入山崦中。松引盘曲，行数里，至一石室。云水环拥，清泉交贯，室有茵榻，若人居者。前对霞翠，固非人境。光因临流凝伫，忽见一缶合于地，光即趋之，其缶下有泉，周不尽尺，其水清激，举卮以饮，若甘醴。尽十余卮而已醉甚，遂偃于榻。及晓方寤，因视石壁有雕刻文字极多，遂写其字置于袖，词曰：主
　　“武之在卯，尧王八季。我弃其寝，我去其扆。深深然，高高然，人不吾知，人不吾谓。由今之后，二百余祀，焰焰其光，和和其始。东方有兔，小首元尾，经过吾道，来至吾里。饮吾泉以醉，登吾榻而寐。刻乎其壁，奥乎其义，人谁以辨其东平子。”光先阅，阅而异之。遂行，出径数十步，回望其室，尽亡见矣
　　光究之不得，有吕生者，视而解之，未几告曰：“吾尽详矣。此乃得道者语也。夫唐氏之初，建号武德，武之二年，其岁己卯，则‘武之在卯’，其义见矣，盖武德二年也。‘尧王’者，谓高祖之号神尧。曰‘八季’者，亦二年也。‘我弃其寝，我去其扆’者，言其去，盖绝去之时，乃武德二年也。‘深深然，高高然，人不吾知，人不吾谓’者，言其隐而人不知也。‘由今之后，二百余祀’者，言君者来也。且唐氏之初，今果二百余矣。‘焰焰其光，和和其始’者，‘焰焰其光’谓岁在丁未也。焰者火，岂非南方之丙丁之谓乎未亦火之位也。’和和其始’，谓今天子建号曰‘太和’，‘其始’盖元年也。‘东方有兔，小首元尾’者，叙君之名氏。‘东方’，甲乙木也。‘兔’者，卯也。‘卯’以附‘木’，是‘柳’字也。‘小首元尾’，是光也。‘经吾道’、‘来吾里’，言君之来也。‘饮吾泉以醉，登吾榻而寐’，言君之止也。‘刻乎其壁，奥乎其义。谁人以辨，其东平子’，谓其义奥而隐，独吾能辨之。‘东平’，吾之邑也，即又信矣。”如是而辨，果得道者之遣记也。知
○李师道（二）
　　唐元和中，李师道据青齐，蓄兵勇锐，地广千里，储积数百万，不贡不觐。宪宗命将讨之，王师不利，而师道益骄。乃建新宫，拟天子正殿，卜日而居。是夕云物遽晦，风雷如撼，遂为震击倾圯，俄复继以天火，了无遗者。青齐人相顾语曰：“为人臣而逆其君者，祸固宜矣。今谪见于天，安可逃其戾乎？”旬余，师道果诛死
○萧氏子
　　唐长庆中，兰陵萧氏子，以胆勇称。客游湘楚，至长沙郡，舍于仰山寺。是夕，独处撤烛，忽暴雷震荡檐宇，久而不止。俄闻西垣下窣窣有声，萧恃膂力，曾不之畏，榻前有巨捶，持至垣下，俯而扑焉。一举而中，有声甚厉，若呼吟者。因连扑数十，声遂绝，风雨亦霁。萧喜曰：“怪且死矣。”迨晓，西垣下睹一鬼极异：身尽青，伛而庳，有金斧木楔，以麻缕结其体焉，瞬而喘，若甚困状。于是具告寺僧观之。或曰：“此雷鬼也，盖上帝之使耳。子何为侮于上帝，祸且及矣。”里中人具牲酒祀之。俄而云气曛晦，自室中发，出户升天，鬼亦従去，既而雷声又兴，仅数食顷方息。萧气益锐，里中人皆以壮士名焉
○东阳郡山
　　唐东阳郡滨于浙江，有山周数百里，江水曲而环焉。迁滞舟楫，人颇病之。常侍敬昕，大和中出守，其山一夕云物曛晦，暴风雷电，动荡室庐，江水腾溢，莫不惶惑。迨晓方霁，人往视之，已劈而中分，相远数百步，引江流直而贯焉，其环曲处悉填以石。遂无萦绕之患。知
○智空
　　唐晋陵郡建元寺僧智空，本郡人，道行闻于里中，年七十余。一夕，既阖关，忽大风雷，若起于禅堂，殷然不绝，烛灭而尘坌，晦黑且甚，檐宇摇震。矍然自念曰：“吾弃家为僧，迨兹四纪。暴雷如是，岂神龙有怒我者不然，有罪当雷震死耳。”既而声益甚，复坐而祝曰：“某少学浮屠氏，为沙门迨五十余年，岂所行乖于释氏教耶不然，且有黩神龙耶设如是，安敢逃其死！傥不然，则愿亟使开霁，俾举寺僧得自解也。”言竟，大声一举，若发左右，茵榻倾糜，昏霾颠悖。由是惊慴仆地。仅食顷，声方息，云月晴朗。然觉有腥腐气，如在室内，因烛视之，于垣下得一蛟，皮长数丈，血满于地。乃是禅堂北有槐，高数十寻，为雷震死，循理而裂，中有蛟蟠之迹焉
○百丈泓
　　唐河东群东南百余里有积水，谓之“百丈泓”。清澈，纤毫必鉴。在驿路之左，槐柳环拥，烟影如束，途出于此者，乃为憩驾之所。大和五年夏，有徐生自洛阳抵河东，至此水，困殆既甚，因而暂息，且吟且望。将午，忽闻水中有细声若蝇蚋之噪，俄而纤光发，其音稍响，輷若击毂，其光如索而曳焉。生始异之，声久益繁，遂有雷自波间声，震光为电，接云气。至旅次遽话其事，答曰：“此百丈泓也。岁旱未尝不指期而雨。今旱且甚，吾师命属官祷焉，巫者曰：‘某日当有甚雨。’果是日矣。
○杨询美従子
　　唐御史杨询美居广陵郡。従子数人皆幼，始従师学。尝一夕，风雨雷电震耀，诸子俱出户望，且笑且詈曰：“我闻雷有鬼，不知鬼安在，愿得而杀之可乎？”既而雷声愈震，林木倾靡。忽一声轰然，若在于庑，诸子惊甚，即驰入户，负壁而立，不敢辄动。复闻雷声若大呵地吼，庐舍摇动，诸子益惧。近食顷，雷电方息，天月清霁，庭有大槐，击拔其根而劈之。诸子觉两髀痛不可忍，具告询美，命家僮执烛视之，诸髀咸有赤文，横布十数，状类杖痕，似鬼雷之所为也
○韦思玄
　　宝应中，有京兆韦思玄，侨居洛阳。性尚奇，尝慕神仙之术。后游嵩山，有道士教曰：“夫饵金液者，可以延寿。吾子当先学炼金，如是，则可以肩赤松、驾广成矣。”思玄于是求炼金之术。积十年，遇术士数百，终不能得其妙。后一日，有居士辛锐者，貌甚清瘦，愀然有寒色，衣弊裘，叩思玄门，谓思玄曰：“吾病士，穷无所归。闻先生好古尚奇，集天下异人方士。我故来谒耳，愿先生纳之。”思玄即止居士于舍。其后居士身疾，痈尽溃血且甚。韦氏一家尽恶之。思玄尝诏术士数人会食，而居士不得预。既具膳，居士突至客前，溺于筵席上，尽湿，客怒皆起，韦氏家僮亦竞来骂之。居士遂告去，行至庭，忽亡所见。思玄与客甚异之。回视其溺，乃紫金液也，奇光璨然，真旷代之宝。思玄且惊且叹。有解者曰：“居士，紫金精也。徵其名氏，信矣。且‘辛’者，盖‘西方庚辛金’也。而‘锐’字，‘兑’従金，‘兑’亦西方之正位。推其义，则吾之解若合符然。
○李员
　　进士李员，河东人也，居长安延寿里。元和初夏，一夕，员独处其室，方偃于榻，寐未熟，忽闻室之西隅有微声，纤而远，锵然若韵金石乐，如是久不绝。俄而有歌者，其音极清越，泠泠然，又久不已。员窃志其歌词曰：斋
　　“色分蓝叶青，声比磬中鸣
　　七月初七日，吾当示汝形。”
　　歌竟，其音阕。员且惊且异，朝日命家僮穷其迹，不能得焉。是夕，员方独处，又闻其声，凄越且久，亦歌如前。词竟，员心知为怪也，默然异之。如是凡数夕，亦闻焉。后至秋，始六日，夜有甚雨，隤其堂之北垣。明日，垣北又闻其声，员惊而视之，于北垣下得一缶，仅尺余，制用金成，形状奇古，与金之缶甚异。若翳其光，隐然有文，视不可见，盖千百年之器也。叩之，则其韵极长。即命涤去尘藓，方可读之，字皆小篆书，乃崔子玉座右铭也。员得而异之，然竟不知何代所制也
○虞乡道士
　　虞乡有山观，甚幽寂，有涤阳道士居焉。大和中，道士尝一夕独登坛望，见庭忽有异光，自井泉中发。俄有一物，状若兔，其色若精金，随光而出，环绕醮坛。久之，复入于井。自是每夕辄见。道士异其事，不敢告于人。后因淘井，得一金兔，甚小，奇光烂然，即置于巾箱中。时御史李戎职于蒲津，与道士友善，道士因以遣之。其后戎自奉先县令为忻州刺史，其金兔忽亡去，后月余而戎卒
○吕生
　　大历中，有吕生者，自会稽上虞尉调集于京师，既而侨居永崇里。尝一夕，与其友数辈会食于其室。食毕，将就寝，俄有一妪，容服洁白，长二尺许，出室之北隅，缓步而来，其状极异。众视之，相目以笑。其妪渐迫其榻，且语曰：“君有会，不能不命耶何待吾之薄欤！”吕生叱之，遂退去，至北隅乃亡所见。且惊且异，莫知其来也
　　明日，生独寤于室，又见其妪在北隅下，将前且退，惶然若有所惧。生又叱之，遂没。明日，生默念曰：“是必怪也。今夕将至，若不除之，必为吾患不朝夕矣。”即命一剑置其榻下。是夕，果自北隅徐步而来，颜色不惧，至榻前。生以剑挥之。其妪忽上榻，以臂揕生胸，余又跃于左右，举袂而舞。久之，又有一妪忽上榻，复以臂揕生。生遽觉一身尽凛然，若霜被于体。生又以剑乱挥，俄有数妪亦随而舞焉。生挥剑不已，又为十余妪，各长寸许，虽愈多而貌如一焉，皆不可辨，环走四垣。生惧甚，计不能出。中者一妪谓书生曰：“吾将合为一矣，君且观之。”言已，遂相望而来，俱至榻前，翕然而合，又为一妪，与始见者不异。生惧益甚，乃谓曰：“尔何怪，而敢如是挠生人耶当疾去。不然，吾求方士，将以神术制汝。汝又安能为耶！”妪笑曰：“君言过矣。若有术士，吾愿见之。吾之来，戏君耳，非敢害也，幸君无惧。吾亦还其所矣。”言毕，遂退于北隅而没。明日，生以事语于人
　　有田氏子者，善以符术除去怪魅，名闻长安中，见说，喜跃曰：“是我事也。去之若爪一蚁耳。今夕愿往君舍且伺焉。”至夜，生与田氏子俱坐于室，未几，而妪果来至榻前。田氏子叱曰：“魅疾去。”妪扬然其色，不顾左右，徐步而来去者久之，谓田生曰：“非君之所知也。”其妪忽挥其手，手堕于地，又为一妪，甚小，跃而升榻，突入田生口中。田生惊曰：“吾死乎？”妪谓生曰：“吾比言不为君害，君不听。今田生之疾果何如哉然亦将成君之富耳。”言毕又去。明日，有谓吕生者：“宜于北隅发之，可见矣。”生喜而归，命家僮于其所没穷焉，果不至丈，得一瓶，可受斛许，贮水银甚多。生方悟其妪乃水银精也。田生竟以寒怵而卒。知
○严生
　　冯翊严生者，家于汉南。尝游岘山，得一物，其状若弹丸，色黑而大，有光，视之洁彻，若轻冰焉。生持以示于人，或曰：“珠也。”生因以“弹珠”名之，常置于箱中。其后生游长安，乃于春明门逢一胡人，叩焉而言：“衣橐中有奇宝，愿有得一见。”生即以“弹珠”示之。胡人捧之而喜曰：“此天下之奇货也，愿以三十万为价。”曰：“此宝安所用而君厚其价如是哉！”胡人曰：“我，西国人。此乃吾国之至宝，国人谓之‘清水珠’，若置于浊水，泠然洞彻矣。自亡此宝且三岁，吾国之井泉尽浊，国人俱病。故此越海逾山，来中夏以求之。今果得于子矣。”胡人即命注浊水于缶，以珠投之，俄而其水澹然清莹，纤毫可辩。生于是以珠与胡，获其价而去
○玉清三宝
　　杜陵韦弇，字景昭。开元中，举进士第，寓游于蜀。蜀多胜地，会春末，弇与其友数辈为花酒宴，虽夜不殆。一日，有请者曰：“郡南去十里有郑氏亭，亭起苑中，真尘外境也。愿偕去。”弇闻其说，喜甚，遂与俱
　　南出十里，得郑氏亭。端空危危，横然四峙，门用花壁，砌用烟矗。弇望之，不暇他视，真所谓尘外境也。使者揖弇入。既入，见亭上有神仙十数，皆极色也，凝立若伫，半掉云袂，飘飘然。其侍列左右者亦十数。纹绣杳渺，殆不可识。有一人望弇而语曰：“韦进士来。”命左右请上亭。斜栏层去，既上且拜。群仙喜曰：“君不闻刘、阮事乎今日亦如是。愿奉一醉，将尽春色。君以为何如？”弇谢曰：“不意今日得为刘、阮，幸何甚哉！然则此为何所女郎又何为者愿一闻知。”群仙曰：“我，玉清之女也，居于此久矣。此乃玉清宫也。向闻君为下第进士，寓游至此，将以一言奉请，又惧君子不顾，且贻其辱，是以假郑氏之亭以命君，果副吾志。虽然，此仙府也，虽云不可滞世间人，君居之，固无损耳。幸不以为疑。”即命酒乐宴亭中。丝竹尽举，飘然泠然，凌玄越冥，不为人间声曲。酒既酣，群仙曰：“吾闻唐天子尚神仙，吾有新乐一曲，曰《紫云》，愿授圣主。君，唐人也，为吾传之一进，可乎？”曰：“弇，一儒也。在长安中，徒为区区于尘土间，望天子门且不可见之，又非知音者，曷能致是？”群仙曰：“君既不能，吾将以梦传于天子可也。”又曰：“吾有三宝，将以赠君，能使君富敌王侯，君其受之。”乃命左右取其宝。始出一杯，其色碧，而光莹洞澈，顾谓弇曰：“碧瑶杯也。”又出一枕，似玉，微红，曰：“红蕤枕也。”又出一小函，其色紫，亦似玉，而莹澈则过之，曰：“紫玉函也。”已而皆授弇。弇拜谢别去
　　行未及一里，回望其亭，茫然无有。弇异之，亦竟不知何所也。遂挈其宝还长安。明年下第，东游至广陵。因以其宝集于广陵市。有胡人见而拜曰：“此天下之奇宝也。虽千万年，人无得者。君何得而有？”弇以告之，因问曰：“此何宝乎？”曰：“乃玉清真三宝也。”遂以数千万为直而易之。弇由是建甲第，居广陵中为豪士，竟卒于白衣也。知
○三宝村
　　扶风县之西南，有三宝村。胡老相传云：“建村之时，有胡僧谓村人曰：‘此地有宝气，而今莫得之，其启发将自有时耳。’村人曰：‘是何宝也’曰：‘此交趾之宝，数有三焉。’故因以“三宝”名其村，盖识其事。知
　　开成元年春，村中民夜梦一丈夫者，黑簪帻，被广袂之衣，腰佩长剑，仪状峻古，谓民曰：“吾尝仕东汉，当光武时，与飞将马公同征交趾，尝得南人之宝。其后马公遭谤，以为多掠南货，尽载以归。光武怒，将命索其家。吾惧且及祸，故埋于此地。”言未讫而寤。民即以所梦具告于邻伍中。知
　　是岁仲夏夕，云月阴晦，有牧竖望见西京原下炯然有光，若曳练焉，久而不灭。牧竖惊，告其父，即驰往视之，其光愈甚。至明夕，亦然。于是里人数辈，夜寻其光，俯而观之，其光在土而出，若焰薪火。里人乃相与植榫以表之。其明日，携锸具，穷表之下，深约丈余，得一金龟，长二寸许，制度奇妙，代所未识。又得宝剑一，长二尺有四寸；又得古镜一，径一尺余。皆尘迹蒙然。里人得之，遂持以诣县
　　时县令沛国刘随得之。发硎，其剑澹然若水波之色，虽利如切玉，无以加焉。其长二尺四寸者，盖古以八寸为尺，乃古三尺。其镜皆文迹繁会，有异兽环绕镜鼻，而年代绵邈，形理无缺。乃命磨莹，其清若上水之洁，真天下之奇宝也。县令刘君曰：“此为古之珍玩，宜归王府，可与天球、和璧，焜耀于上庠。”遂缄胶其事闻岐阳帅，愿表献天子。时陈君亦节度岐陇，得而爱之，因有其宝。由是人无知者。知
○玉龙膏
　　安南有玉龙膏，南人用之，能化银液。说者曰：“此膏不可持北来，苟有犯者，则祸且及矣。”大和中，韩约都护安南，得其膏，及还，遂持以归。人有谓曰：“南人传此膏不可持以北，而公持去，得无有悔于后耶！”约不听，卒以归焉。后约为执金吾，是岁京师乱，约以附会郑注，竟赤其族，岂玉龙膏之所归祸乎由是南去者，不敢持以北也
○地下肉芝
　　兰陵萧逸人，亡其名。尝举进士，下第，遂焚其书，隐居潭水上，従道士学神仙。因绝粒吸气，每旦屈伸支体，冀延其寿。积十年余，发尽白，色枯而背偻，齿有堕者。一旦，引镜自视，勃然发怒，且曰：“吾弃声利，隐身田野间，绝粒吸气，冀得长生。今亦衰瘠如是，岂我之心哉？”即还居邺下，学商人逐什一之利。凡数年，资用大饶，为富家。后因治园屋发地，得物状类人手，肥而且润，色微红。逸人得之，惊曰：“岂非祸之芽且吾闻太岁所在，不可兴土事，脱有犯者，当有修肉出其下，固不祥也。今果有，奈何然吾闻得肉食之，或可以免。”于是烹而食，味甚美，食且尽。自是逸人听视明，力愈壮，貌愈少，发之秃者尽黰然而长矣，齿之堕者亦骈然而生矣。逸人默自奇异，不敢告于人。后有道士至邺下，逢逸人，惊曰：“先生尝得饵仙药乎何神气清晤如是。”道士因轸其脉。久之，又曰：“先生尝食灵芝矣。夫灵芝状类人手，肥而且润，色微红者是也。”逸人悟其事以告，道士贺曰：“先生之寿，可与龟鹤齐矣。然不宜居尘俗间，当退休山林，弃人事，神仙可致。”逸人喜而従其语，遂去，竟不知所在。知
○卢虔
　　东洛有故宅，其堂奥轩级甚宏特，然居者多暴死，是以空而键之且久。故右散骑常侍万阳卢虔，贞元中，为御史分察东台，常欲贸其宅而止焉。或曰：“此宅有怪，不可居。”虔曰：“吾自能弭之。”
　　后一夕，虔与従吏同寝其堂，命仆使尽止于门外。従吏勇悍善射，于是执弓矢坐前轩下。夜将深，闻有叩门者，従吏即问之，应声曰：“柳将军遣奉书于卢侍御。”虔不应。已而投一幅书轩下，字似濡笔而书者，点画纤然。虔命従吏视，其字云：“吾家于此有年矣。堂奥轩级，皆吾之居也；门神户灵，皆吾之隶也。而君突入吾舍，岂其理耶！假令君有舍，吾入之可乎既不惧吾，宁不愧于心耶君速去，匆招败亡之辱。”读既毕，其书飘然四散，若飞烬之状。俄又闻有言者：“柳将军愿见卢御史。”已而有大厉至，身长数十寻，立庭，手执一瓢。其従吏即引满而发，中所执。其厉遂退，委其瓢。久之又来，俯轩而立，挽其首且窥焉，貌甚异。従吏又射之，中其胸。厉惊，若有惧，遂东向而去
　　至明，虔命穷其迹，至宅东隙地，见柳高百余尺，有一矢贯其上，所谓柳将军也。虔伐其薪。自此其宅居者无恙。后岁余，因重构堂室，于屋瓦下得一瓢，长约丈余，有矢贯其柄，即将军所执之瓢也。知
○江夏従事
　　大和中，有従事江夏者，其官舍尝有怪异。每夕见一巨人，身尽黑，甚光，见之即悸而病死。后有许元长者，善视鬼。従事命元长以符术考召。后一夕，元长坐于堂西轩下，巨人忽至，元长出一符飞之，中其臂，剨然有声，遂堕于地。巨人即去。元长视其堕臂，乃一枯木枝。至明日，有家童谓元长曰：“堂之东隅有枯树焉。先生符今在其上。”即往视之。其树有枝稍折者，果巨人所断臂也。即伐而焚之。宅遂无怪
○窦宽
　　唐扶风窦宽者，家于梁山。大和八年秋，自大理评事解县推盐使判官，罢职退归。因治园屋，命家仆伐一树。既伐，而有血滂溜，汪然注地，食顷而尽。宽异之，且知为怪。由是闭门绝人事。至明年冬十一月，郑注、李训反，宽与注连，遂诛死于左禁军中。知
○吴偃
　　有厉泉县民吴偃，家于田野间。有一女十岁余，一夕，忽遁去，莫知所往。后数余日，偃梦其父谓偃曰：“汝女今在东北隅，盖木神为崇。”偃惊而寤。至明日，即于东北隅穷其迹，果闻有呼吟之事，偃视之，见其女有一穴内。口甚小，然其中稍宽敞。傍有古槐木，盘根极大。于是挈之而归，然兀若沉醉者。会有李道士至，偃请符术呵禁。其女忽瞬而语曰：“地东北有槐木，木有神，引某自树腹空入地下穴内，故某病。”于是伐其树。后数日，女病始愈
○董观（二）
　　有董观者，尝为僧，居于太原佛寺。太和七年夏，与其表弟王生南游荆楚。后将入长安，道至商於。一夕，舍山馆中。王生既寐，观独未寝。忽见一物出烛下，既而掩其烛，状类人手，而无指。细视，烛影外若有物。观急呼王生，生起，其手遂去。观谓王曰：“慎无寝。魅当再来。”因持挺而坐伺之。良久，王生曰：“魅安在兄妄矣。”既就寝。顷之，有一物长五尺余，蔽烛而立，无手及面目。观益恐，又呼王生。生怒，不起。观因以挺椹其首，其躯若草所穿，挺亦随入其中，而力取不可得。俄乃退去。观虑又来，迨晓不敢寝。明日，访馆吏，吏曰：“此西数里有古杉，常为魅，疑即所见也。”即与观及王生径寻，果见古杉，有挺贯其柯叶间。吏曰：“人言此为妖且久，未尝见其真，今则信矣。”急取斧，尽伐去之
○邓珪
　　晋阳西有童子寺，在郊牧之外。贞元中，有邓珪者，寓居于寺。是岁秋，与朋友数辈会宿。既阖扉后，忽见一手自牖间入，其手色黄而瘦甚。众视之，惧怵然，独珪无所惧。反开其牖，闻有吟啸之声，珪不之怪。讯之曰：“汝为谁？”对曰：“吾隐居山谷有年矣。今夕纵风月之游，闻先生在此，故来奉谒。诚不当列先生之席，愿得坐牖下，听先生与客谈，足矣。”珪许之。既坐，与诸客谈笑极欢。久之告去，将行，谓珪曰：“明夕当再来，愿先生未见摈。”既去，珪与诸客议曰：“此必鬼也。不穷其迹，且将为患矣。”于是缉丝为缗数百寻，候其再来，必缚之。明夕果来，又以手出于牖间。珪即以缗系其臂，牢不可解。闻牖外问：“何罪而见缚，其议安在得无悔邪“遂引缗而去。至明日，珪与诸客俱穷其迹，至寺北百余步，有蒲桃一株，甚蕃茂，而缗系其枝。有叶类人手，果牖间所见者。遂命掘其根而焚之
○刘皂
　　灵石县南尝夜中妖怪，由是里中人无敢夜经其地者。元和年，董叔经为河西守，时有彭城刘皂，假孝义尉。皂顷尝以书忏董叔，怒甚，遂弃职。入汾水关，夜至灵石南，逢一人立于路旁，其状绝异。皂马惊而坠，久之乃起。其路旁立者即解皂衣袍而自衣之。皂以为劫，不敢拒。既而西走，近十余里，至逆旅，因言其事。逆旅人曰：“邑南夜中有妖怪，固非贼尔。”明日，有自县南来者，谓皂曰：“县南野中有蓬蔓，状类人，披一青袍，不亦异乎？”皂往视之，果己之袍也。里中人始悟为妖者乃蓬蔓耳。由是尽焚，其妖遂绝
○梁生
　　唐兴平之西有梁生别墅，其后园有梨树十余株。大和四年冬十月初雪霁，其梨忽有花发，芳而且茂。梁生甚奇之，以为吉兆。有韦氏谓梁生曰：“夫木发春而荣，冬而瘁，固其常矣。今反是，焉可谓之吉兆乎？”生闻之不悦。后月余，梁生父卒
○赵生
　　天宝中，有赵生者，其先以文学显。生兄弟数人，俱以进士、明经入仕。独生性鲁钝，虽读书，然不能分句详义，由是年壮尚不得为郡贡。常与兄弟友生会宴，盈座朱绿相接，独生白衣，甚为不乐。及酒酣，或靳之，生益惭且怒。后一日，弃其家遁去，隐晋阳山，葺茅为舍。生有书百余编，笈而至山中，昼习夜息，虽寒热切肌，食粟袭纻，不惮劳苦。而生蒙懵，力愈勤而功愈少，生愈恚怒，终不易其志。后旬余，有翁衣褐来造之，因谓生曰：“吾子居深山中，读古人书，岂有志于禄仕乎虽然，学愈久而卒不能分句详议，何蔽滞之甚邪？”生谢曰：“仆不敏，自度老且无用，故入深山，读书自悦。虽不能达其精微，然必欲死于志业，不辱先人。又何及于禄仕也。”翁曰：“吾子之志甚坚。老夫虽无术能，有补于郎君，但幸一谒我耳。”因徵其所止，翁曰：“吾段氏子，家于山西大木之下。”言讫，忽亡所见。生怪之，以为妖，遂径往山西寻其迹。果有椴树蕃茂，生曰：“岂非段氏子乎？”因持锸发其下，得人参长尺余，甚肖所遇翁之貌。生曰：“吾闻人参能为怪者，可愈疾。”遂瀹而食之。自是醒然明悟，目所览书，尽能穷奥。后岁余，以明经及第。历官数任而卒
○兴庆池龙
　　唐玄宗尝潜龙于兴庆宫，及即位，其兴庆池尝有一小龙出游宫外御沟水中，奇状蜿蜒，负腾逸之状。宫嫔内竖，靡不具瞻。后玄宗幸蜀，銮舆将发，前一夕，其龙自池中御素云，跃然亘空，望西南而去。环列之士，率共观之。及上行至嘉陵江，乘舟将渡，见小龙翼舟而进。侍臣咸睹之。上泫然泣下，顾谓左右曰：“此吾兴庆池中龙也。”命以酒沃酹，上亲自祝之。龙乃自水中振鬣而去。知
○萧昕
　　唐故兵部尚书萧昕常为京兆尹。时京师大旱，炎郁之气，蒸为疾疬。代宗命宰臣下有司褥祀山川，凡有月余，暑气愈盛。时天竺僧不空三藏居于静住寺，三藏善以持念召龙兴云雨。昕于是诣寺，谓三藏曰：“今兹骄阳累月矣，圣上悬忧，撤乐贬食，岁凶是念，民瘵为忧。幸吾师为结坛场致雨也。”三藏曰：“易与耳。然召龙以兴云雨，吾恐风雷之震，有害于生植，又何补于稼穑耶！”昕曰：“迅雷甚雨，诚不能滋百谷，适足以清暑热，而少解黔首之病也。愿无辞焉。”三藏不获已，乃命其徒，取华木皮仅尺余，缵小龙于其上，而以炉瓯香水置于前，三藏转咒，震舌呼祝。咒者食顷，即发缵龙授昕曰：“可投此于曲江中。投讫亟还，无冒风雨。”昕如言投之。旋有白龙才尺余，摇鬣振鳞自水出，俄而身长数丈，状如曳素，倏忽亘天。昕鞭马疾驱，未及数十步，云物凝晦，暴雨骤降。比至永崇里，道中之水，已若决渠矣。知
○任顼
　　唐建中初，有乐安任顼者，好读书，不喜尘俗事，居深山中，有终焉之志。尝一日，闭关昼坐，有一翁叩门来谒，衣黄衣，貌甚秀，曳杖而至。顼延坐与语。既久，顼讶其言讷而色沮，甚有不乐事，因问翁曰：“何为而色沮乎，岂非有忧耶不然，是家有疾而翁念之深耶！”老人曰：“果如是。吾忧俟子一问固久矣。且我非人，乃龙也。西去一里有大湫，吾家之数百岁，今为一人所苦，祸且将及，非子不能脱我死，辄来奉诉。子今幸问我，故得而言也。”顼曰：“某尘中人耳，独知有诗书礼乐，他术则某不能晓，然何以脱翁之祸乎？”老人曰：“但授我语，非藉他术，独劳数十言而已。”顼曰：“愿受教。”翁曰：“后二日，愿子为我晨至湫上，当亭午之际，有一道士自西来者，此所谓祸我者也。道士当竭我湫中水，且屠我。子伺其湫水竭，宜厉声呼曰：‘天有命，杀黄龙者死。’言毕，湫当满。道士必又为术，子因又呼之。如是者三，我得完其生矣。必重报，幸无他为虑。”顼诺之。已而祈谢甚恳，久之方去
　　后二日，顼遂往山西，果有大湫。即坐于湫旁以伺之。至当午，忽有片云，自西冉冉而降于湫上，有一道士自云中下，颀然而长，约丈余，立湫之岸，于袖中出墨符数道投湫中。顷之，湫水尽涸。见一黄龙帖然俯于沙。顼即厉声呼：“天有命，杀黄龙者死。”言讫，湫水尽溢。道士怒，即于袖中出丹字数符投之，湫水又竭。即震声呼，如前词，其水再溢。道士怒甚，凡食顷，乃出朱符十余道，向空掷之，尽化为赤云，入湫，湫水即竭。呼之如前词，湫水又溢。道士顾谓顼曰：“吾一十年始得此龙为食，奈何子儒士也，奚救此异类耶！”怒责数言而去。顼亦还山中
　　是夕，梦前时老人来谢曰：“赖得君子救我，不然，几死道士手。深诚所感，千万何言。今奏一珠，可于湫岸访之，用表我心重报也。”顼往寻之，果得一粒径寸珠于湫岸草中，光耀洞澈，殆不可识。顼后特至广陵市，有胡人见之曰：“此真骊龙之宝也。而世人莫可得。”以数千万为价而市之
○卢元裕
　　故唐安太守卢元裕未仕时，尝以中元设幡幢像，置盂兰于其间。俄闻盆中有唧唧之音，元裕视，见一小龙才寸许，逸状奇姿，婉然可爱。于是以水沃之，其龙伸足振鬣已长数尺矣。元裕大恐。有白云自盆中而起，其龙亦逐云而去。元裕即翰之父也
○李修
　　唐浙西观察使李修，元和七年为绛郡守。是岁，其属县龙门有龙见，时观者千数。郡以状闻于太府。时相国河东府张弘靖为河中节度使，相国之子故舒州刺史以宗尝为文以赞其事
○卢君畅
　　故东都留守判官祠部郎中范阳卢君畅为白衣时，侨居汉上。尝一日，独驱郊野，见二白犬，腰甚长而其臆丰，飘然若坠，俱驰走田间。卢讶其异于常犬，因立马以望。俄而其犬俱跳入于一湫中。已而湫浪泛腾，旋有二白龙自湫中起，云气噎空，风雷大震。卢惧甚，鞭马而归，未及行数里，衣尽沾湿。方悟二犬乃龙也。知
○法喜寺
　　政阳郡东南有法喜寺，去郡远百里，而正居渭水西。唐元和末，寺僧有频梦一白龙者自渭水来，止于佛殿西楹，蟠绕且久，乃直东而去，明日则雨。如是者数矣。其僧异之，因语与人。人曰：“福地盖神祗所居，固龙之宅也。而佛寺亦为龙所依焉。故释氏有天龙八部，其义在矣。况郊野外寺，殿宇清敞，为龙之止，不亦宜乎。原以土龙置于寺楹间，且用识其梦也。”僧召工，合土为偶龙，具告其状，而于殿西楹置焉。功毕，甚得云间势，蜿蜒鳞鬣，曲尽其妙，虽丹青之巧，不能加也。至长庆初，其寺居人有偃于外门者，见一物従西轩直出，飘飘然若升云状，飞驰出寺，望谓水而去。夜将分，始归西轩下。细而视之，果白龙也。明日因告寺僧。僧奇之。又数日，寺僧尽赴村民会斋去，至午方归，因入殿视，像龙已失矣。寺僧且叹且异，相顾语曰：“是龙也，虽假以土，尚能变化无方，去莫知其适，来莫究其自，果灵物乎。”及晚，有阴云起于渭水，俄而将逼殿宇，忽有一物自云中跃而出，指西轩以入。寺僧惧惊，且视之，乃见像龙已在西楹上。迫而观之，其龙鬈鬣鳞角，若尽沾湿。自是因以铁锁系之。其后里中有旱涝，祈祷之，应若影响
○龙庙
　　汾水贯太原而南注，水有二桥，其南桥下尝有龙见，由是架龙庙于桥下。故相国令狐楚居守北都时，有一龙自庙中出，倾都士女皆纵观，近食顷，方拏奋而去，旋有震雷暴雨焉。又明年秋，汾水延溢，有一白蛇自庙中出，既出而庙屋摧圯，其桥亦坏。时唐太和初也。知
○李徵
　　陇西李徵，皇族子，家于虢略。徵少博学，善属文，弱冠従州府贡焉，时号名士。天宝十载春于尚书右丞杨没榜下登进士第。后数年，调补江南尉。徵性疏逸，恃才倨傲，不能屈迹卑僚，尝郁郁不乐。每同舍会，既酣，顾谓其群官曰：“生乃与君等为伍耶！”其寮佐咸嫉之。及谢秩，则退归闭门，不与人通者近岁余。后迫衣食，乃具妆东游吴楚之间，以干郡国长吏。吴楚人闻其声固久矣，乃至，皆开馆以俟之。宴游极欢。将去，悉厚遣以实其囊橐。徵在吴楚且周岁，所获馈遗甚多。知
　　西归虢洛，未至，舍于汝坟逆旅中。忽被疾发狂，鞭捶仆者。仆者不胜其苦。如是旬余，疾益甚，无何夜狂走，莫知其适。家僮迹其去而伺之，尽一月而徵竟不回，于是仆者驱其乘马，挈其囊橐而远遁去
　　至明年，陈郡袁傪以监察御史奉诏使岭南，乘传至商于於界。晨将发，其驿吏白曰：“道有虎，暴而食人，故过于此者，非昼而莫敢进。今尚早，愿且驻车，决不可前。”傪怒曰：“我天子使，众骑极多，山泽之兽能为害耶！”遂命驾去
　　行未尽一里，果有一虎自草中突出。傪惊甚。俄而虎匿身草中，人声而言曰：“异乎哉，几伤我故人也。”傪聆其音似李徵。傪昔与徵同登进士第，分极深，别有年矣。忽闻其语，既惊且异，而莫测焉。遂问曰：“子为谁得非故人陇西子乎？”虎呻吟数声，若嗟泣之状，已而谓傪曰：“我，李徵也。君幸少留，与我一语。”傪即降骑，因问曰：“李君，李君，何为而至是也！”虎曰：“我自与足下别，音问旷阻且久矣。幸喜得无恙乎今又去何适向者见君，有二吏驱而前，驿隶挈印囊以导，庸非为御史而出使乎？”傪曰：“近者幸得备御史之列，今乃使岭南。”虎曰：“吾子以文学立身，位登朝序，可谓盛矣。况宪台清峻，分纠百揆；圣明慎择，尤异于人。心喜故人居此地，甚可贺。”傪曰：“往者吾与执事同年成名，交契深密，异于常友。自声容间阻，时去如流，想望风仪，心目俱断。不意今日获君念旧之言。虽然，执事何为不我见，而自匿于草莽中故人之分，岂当如是耶！”虎曰：“我今不为人矣，安得见君乎？”珪即诘其事。虎曰：“我前身客吴楚，去岁方还，道次汝坟，忽婴疾发狂走山谷中，俄以左右手据地而步，自是觉心愈狠，力愈倍，及视其肱髀，则有釐毛生焉。又见冕衣而行于道者、负而奔者、翼而翱者、毳而驰者，则欲得而啖之。既至汉阴南，以饥肠所迫，值一人腯然其肌，因擒以咀之立尽。由此率不为常。非不念妻孥、思朋友，直以行负神祇，一日化为异兽，有靦于人，故分不见矣。嗟夫！我与君同年登第，交契素厚。今日执天宪，耀亲友。而我匿身林薮，永谢人寰，跃而吁天，挽而泣地，身毁不用，是果命乎？”因呼吟咨嗟，殆不自胜，遂泣。珪且问曰：“君今既为异类，何尚能人言耶！”虎曰：“我今形变而心甚悟，故有摚突，以悚以恨，难尽道耳。幸故人念我，深恕我无状之咎，亦其愿也。然君自南方回车，我再值君，必当昧其平生耳。此时视君之躯，犹吾机上一物。君亦宜严其警従以备之，无使成我之罪，取笑于士君子。”又曰：“我与君真忘形之友也。而我将有所托，其可乎？珪曰：“平昔故人，安有不可哉恨未知何如事，愿尽教之。”虎曰：“君不许我，我何敢言。今既许我，岂有隐耶初我于逆旅中，为疾发狂，既入荒山，而仆者驱我乘马衣囊悉逃去。吾妻孥尚在虢洛，岂念我化为异类乎君若自南回，为赍书访妻子，但云我已死，无言今日事。幸记之。”又曰：“吾于人世且无资业，有子尚稚，固难自谋。君位列周行，素秉夙义，昔日之分，岂他人能右哉必望念其孤弱，时赈其乏，无使殍死于道途，亦恩之大者。”言已又悲泣。珪亦泣曰：“珪与足下休戚同焉。然则足下子亦珪子也。当力副厚命，又何虞其不至哉？”虎曰：“我有旧文数十篇未行于代，虽有遗稿，尽皆散落。君为我传录，诚不敢列人之阈，然亦贵传于子孙也。”珪即呼仆命笔，随其口书，近二十章，文甚高，理甚远。珪阅而叹者再三。虎曰：“此吾平生之素也，安敢望其传乎？”又曰：“君御命乘传，当甚奔迫，今久留驿隶，兢悚万端。与君永诀，异途之恨，何可言哉！”珪亦与之叙别，久而方去
　　珪自南回，遂专命持书及帽赙之礼，寄于徵子。月余，徵子自虢洛来京诣珪门，求先人之柩。珪不得已，具疏其事。后珪以己俸均给徵妻子，免饥冻焉。珪后官至兵部侍郎
○河内崔守
　　有崔君者，贞元中为河内守。崔君贪而刻。河内人苦之。常于佛寺中假佛像金凡数镒，而竞不酬直。僧以太守竟不敢言。未几，崔君卒于郡。是日，寺有牛产一犊。其犊顶上有白毛若缕，出文字曰崔某者。寺僧相与观之，且叹曰：“崔君常假此寺中佛像金，而竟不还。今日事，果何如哉？”崔君家闻之，即以他牛易其犊。既至，命剪去文字。已而便生。及至其家，虽豢以刍粟，卒不食。崔氏且以为异，竟归其寺焉。知
○唐玄宗龙马
　　海岱之间出玄黄石，或云茹之可以长生。玄宗皇帝尝命临淄守每岁采而贡焉。开元二十七年，江夏李邕为临淄守。是岁秋，因入山采玄黄石，忽遇一翁，质甚妙，而丰度明秀，髭髯极丰，衣褐衣，自道左出，叩李邕马，且告曰：“君侯躬自采药，岂不为延圣主之寿乎？”曰：“然。”翁曰：“圣主当获龙马，则享国万岁，无劳采药耳。”邕曰：“龙马安在？”答曰：“当在齐鲁之郊。若获之，即是太平之符。虽麟凤龟龙，不足以并其瑞。”邕方命驾以后乘，遽亡见矣。邕大异之，顾谓従事曰：“得非神人乎？”即命其吏王乾贞者，求龙马于齐鲁之间。至开元二十九年夏五月，乾真果得马于北海郡民马会恩之家。其色骓毛，两胁有鳞甲，鬃尾若龙之鬐鬣，嘶鸣真虡笛之音，日驰三百里。乾真讯其所自，会恩曰：“吾独有牝马，常浴于淄水，遂有胎而产。因以龙子呼之。”乾真即白于邕。邕甚喜，以表其事献之。上大悦，诏内闲厩，异其当豢。命画工图其状，用颁示中外
○王薰
　　天宝初，有王薰者，居长安延寿里中。常一夕，有三数辈挈食会薰所居。既饭食，烛前忽有巨擘出烛影下，薰与诸友且惧，相与观之。其擘色黑，而有毛甚多。未几，影外有语曰：“君有会，不能一见呼耶愿得少肉置掌中。”薰莫测其由，即与之。其臂遂引去。少顷，又伸其臂曰：“幸君与我肉，今食且尽，愿君更赐之。”薰又置肉于掌中，已而又去。于是相与谋曰：“此必怪也。伺其再来，当断其臂。”顷之果来，拔剑斩之。臂既堕，其身亦远。俯而视之，乃一驴足，血流满地。明日，因以血踪寻之，直入里中民家。即以事问民，民曰：“家养一驴，且二十年矣。夜失一足，有似刃而断者焉。方骇之。”薰具言其事，即杀而食之
○郭钊
　　郭司空钊，大和中，自梓潼移镇西凉府。时有阍者甚谨朴，钊念之，多委以事。常一日，钊命市纹缯丝帛百余段，其价倍，且以为欺我，即囚于狱，用致其罪。狱既具，钊命笞于庭。忽有十余犬争拥其背，吏卒莫能制。钊大异之，且讯其事。阍者曰：“某好阅佛氏《金刚经》，自孩稚常以食饲群犬，不知其他。”钊叹曰：“犬尚能感其惠，吾安可以不施恩。”遂释放阍者
○赵叟
　　扶风县西有天和寺，在高冈之上。其下有龛，豁若堂，中有贫者赵叟家焉。叟无妻儿，病足伛偻，常策杖行乞。里中人哀其老病且穷无所归，率给以食。叟既得食，常先聚群犬以餐之。后岁余，叟病寒，卧于龛中。时大雪，叟无衣，裸形俯地，且战且呻。其群犬俱集于叟前，摇尾而嗥，已而环其衽席，竞以足拥叟体，由是寒少解。后旬余，竟以寒死其龛。犬具哀鸣，昼夜不歇，数日方去
○韩生
　　唐贞元中，有大理评事韩生者，侨居西河郡南。有一马，甚豪骏。常一日清晨，忽委首于枥，汗而且喘，若涉远而殆者。圉人怪之，具白于韩生。韩生怒：“若盗马夜出，使吾马力殆。谁之罪？”乃令朴焉。圉人无以辞，遂受朴。至明日，其马又汗而喘。圉人窃异之，莫可测。是夕，圉人卧无厩舍，阖扉，乃于隙中窥之。忽见韩生所畜黑犬至厩中，且嗥且跃，俄化为一丈夫，衣冠尽黑，既挟鞍致马上，驾而去。行至门，门垣甚高，其黑衣人以鞭击马，跃而过。黑衣者乘马而去。半夜还，下马解鞍，其黑衣人又嗥跃，还化为犬。圉人惊异，不敢泄于人。知
　　后一夕，黑犬又驾马而去，逮晓方归。圉人因寻马踪，以天雨新霁，历历可辨，直至南十余里一古墓前，马迹方绝。圉人乃结茅斋于墓侧。来夕，先止于斋中以伺之。夜将分，黑衣人果驾马而来。下马，系于野树。其人入墓，与数辈笑言极欢。圉人在茅斋中俯而听之，不敢动。近数食顷，黑衣人告去，数辈送出墓外。于野，有一褐衣者顾谓黑衣人曰：“韩氏名藉今安在？”黑衣人曰：“吾已收在扌寿练石下。吾子无以为忧。”褐衣者曰：“慎毋泄。泄则吾属不全矣。”黑衣人曰：“谨受教。”褐衣者曰：“韩氏稚儿有字乎？”曰：“未也。吾伺有字，即编于名籍，不敢忘。”褐衣者曰：“明夕再来，当得以笑语。”黑衣唯而去
　　及晓，圉者归，遂以其事密告于韩生。生即命肉诱其犬。犬既至，因以绳系。乃次所闻，遂穷扌寿练石下，果得一轴书，具载韩氏兄弟妻子家僮名氏，纪莫不具。盖所谓韩氏名籍也。有子生一月矣，独此子不书，所谓“稚儿未字”也。韩生大异，命致犬于庭，鞭而杀之。熟其肉以食家僮。已而率邻居士子千余辈，执弧矢兵仗，至郡南古墓前，发基墓，墓中有数犬，毛状皆异，尽杀之以归
○李甲
　　宝应中，有李氏子，亡其名，家于洛阳。其世以不好杀，故家未尝畜猫，所以宥鼠之死也。迨其孙，亦能世祖父意。常一日，李氏大集其亲友，会食于堂。既坐，而门外有数百鼠，俱人立，以前足相鼓，如甚喜状。家僮惊异，告于李氏。李氏亲友乃空其堂而纵观。人去且尽，堂忽摧圯，其家无一伤者。堂既摧，群鼠亦去。悲乎！鼠固微物也，尚能识恩而知报，况人乎如是则施恩者宜广其恩，而报恩者亦宜力其报。有不顾者，当视此以愧
○王缙
　　唐相国王公缙，大历中与元载同执政事。常因入朝，天尚早，坐于烛下。其榻前有囊，公遂命侍童取之，侍童挈以进，觉其重不可举。公启视之，忽有一鼠长尺余，质甚丰白，囊中跃出。公大惧，顾谓其子曰：“我以不才缪居卿相，无德而贵，常惧有意外之咎。今异物接于手足，岂非祸之将萌耶！”后数日，果得罪，贬为缙云守
○王含
　　太原王含者，为振武军都将。其母金氏，本胡人女，善弓马，素以犷悍闻。常驰健马，臂弓腰矢，入深山，取熊鹿狐兔，杀获甚多。故此人皆惮其能而雅重之。后年七十余，以老病，遂独止一室，辟侍婢，不许辄近左右，至夜即扃户而寝。往往发怒，过杖其家人辈。后一夕，既扃其户，家人忽闻轧然之声，遂趋而视之，望见一狼自室内开户而出。天未晓，而其狼自外还，入室又扃其门。家人甚惧，具白于含。是夕，于隙中潜窥，如家人言。含忧悸不自安。至晓，金氏召含，且令即市糜鹿。含熟以献，金氏曰：“吾所须生者耳。”于是，以生糜鹿致于前，金氏啖立尽。含益惧。家人辈或窃语其事，金氏闻之，色甚惭。是夕，既扃门，家人又伺而觇之，有狼遂破户而出。自是竟不还。
○晋阳民家
　　晋阳以北，地寒而少竹，故居人多种苇成林，所以代南方之竹也。唐长庆初，北都有民，其家地多林苇，里中尝有会宴，置余食于其舍，至明日辄不知其所在。其民有贮缯帛于其室者，亦亡之。民窃异焉。后夜闻婴儿号者甚众，迫而听之，则阒然矣。明夕又闻，民惧且甚。后一日，乃语里中他民曰：“数多闻林中有婴儿号，吾度此地不当有婴儿，惧其怪耳。”即相与芟除其林，薙其草。既穷，得一穴，中有缯帛食器。见野狸十余，有颦而俯者，呻而仰者，瞬而乳者，偃而踞者，嗷然若相愁状。民尽杀之，自是里民用安其居
○唐玄宗
　　开元二十三年秋，玄宗皇帝狩于近郊。驾至咸阳原，有大鹿兴于前，赑然其躯，颇异于常者。上命弓射之，一发而中。及驾还，及敕厨吏灸其■已进。而尚食具熟俎献。时张果老先生侍，上命果坐于前，以其肉赐之。果谢而食。既食，且奏曰：“陛下以此鹿为何如？”上曰：“吾只知其鹿也，亦未知何如哉？”果曰：“此鹿年且千岁矣。陛下幸问臣。”上笑曰：“此一兽耳，何遂言其千岁耶！”果曰：“昔汉元狩五年秋，臣侍武帝畋于上林，其従臣有生获此鹿而献者，帝以示臣，奏曰：‘此仙鹿也，寿将千岁。今既生获，不如活之。’会武帝尚神仙，由是纳臣之奏。”上曰：“先生绐矣。且汉元狩五年及今八百岁，其鹿长寿，岂历八百岁而不为畋所获乎况苑囿内麋鹿亦多，今所获何妨为他鹿乎？”果曰：“曩时武帝既获此鹿，将舍去之，且命东方朔以练铜为牌，刻成文字以识其年，系于左角下。愿得验之，庶表臣之不诬也。”上即命置鹿首于前，诏内臣高力士验之。凡食倾，曾无所见。上笑曰：“先生果谬矣。左角之下，铜牌安在。”果曰：“臣请自索之。”即顾左右，使铁钳，钳出一小牌，实铜制者，可二寸许。盖以年月悠久，为毛革蒙蔽，始不见耳。持以进，上命磨莹视之。其文字刓弊，不可识矣。上于是信果之不谬。又问果曰：“汉元狩五年，甲子何次史编何事吾将徵诸记传，先生第为我言之。”果曰：“是岁岁次癸亥，武帝始开昆明池，用习水战，因蒐狩以顺礼焉。迫今甲戌岁，八百五十二年。”上即命按《汉史》，其昆明池果元狩五年所开，其甲子亦无差。上顾谓力士曰：“异乎哉！张果能言汉武时事，真所谓至人矣。吾固不可得而知也。
○陈岩
　　颖川陈岩，字叶梦，舞阳人，侨居东吴。景龙末，举孝廉，如京师，行至渭南，见一妇人，貌甚姝，衣白衣，立于路隅，以袂蒙口而哭，若负冤抑之状。生乃讯之，妇人哭而对曰：“妾，楚人也，侯其氏，家于弋阳县。先人以高尚闻于湘楚间，由是隐迹山林，未尝肯谒侯伯。妾虽一女子，亦有箕颖之志，方将栖踪蓬瀛昆阆以遂其好。适遇有沛国刘君者，尉弋阳，常与妾先人为忘形之友，先人慕刘君之高义，遂以妾归刘氏。自为刘氏妇且十年矣，未尝有纤毫过失。前岁春，刘君调补真源尉，未一岁，以病免，尽室归于渭上郊居。刘君无行，又娶一卢氏者，濮上人，性极悍戾，每以唇齿相及。妾不胜其愤，故遁而至此。且妾本慕神仙，常欲高蹈云霞，安岩壑之隐，甘橡栗之味，亦足以终老，岂徒扰于尘世，适足为累。今者分不归刘氏矣。”已而嚬容怨咽，若不自解。岩性端悫，闻其言，甚信之。因问曰：“女郎何所归乎？”妇人曰：“妾，一穷人，安所归虽然，君之见问，其有意耶果如是，又安敢逆君之命。”岩喜，即以后乘驾而偕焉。至京师，居永崇里
　　其始甚谨，后乃不恭，往往诟怒，若发狂之状。岩恶之而且悔。明日岩出，妇人即阖扉，键其门，以岩衣囊置庭中，毁裂殆尽。至夕，岩归，妇人拒而不纳。岩怒，即破户而入。见己之衣资，悉已毁裂，岩因诟而责之。妇人忽发怒，毁岩之衣襟佩带，殆无完缕，又爪其面，啮其肌，一身尽伤，血沾于地，已而嗥叫者移时。岩患之，不可制。于是里中民俱来观，簇其门。时有郝居士者，在里中，善视鬼，有符箓呵禁之术，闻妇人哭音，顾谓里中民曰：“此妇人非人，乃山兽也，寓形以惑于世耳。”民且告于岩。岩即请焉，居士乃至岩所居。妇人见居士来，甚惧。居士出墨符一道，向空掷之，妇人大叫一声，忽跃而去，立于瓦屋上。岩窃怪之。居士又出丹符掷之，妇人遂委身于地，化为猿而死。知
　　岩既悟其妖异，心颇怪悸。后一日，遂至渭南，讯其居人，果有刘君，庐在郊外。岩即谒而问焉。刘曰：“吾常尉于弋阳，弋阳多猿狖，遂求得其一，近兹且十年矣。适遇有故人自濮上来，以一黑犬见惠，其猿为犬所啮，因而遁去。”竟不穷其事，因录以传之。岩后以明经入仕，终于秦州上邽尉。客有游于太原者，偶于铜锅店精舍解鞍憩焉。于精舍佛书中，得刘君所传之事，而文甚鄙。后亡其本。客为余道之如是
○王长史
　　东都崇让里有李氏宅，里传云：“其宅非吉之地，固不可居。”李生既卒，其家尽徙居陆浑别墅，由是键其门且数年矣。开元中，有王长史者，亡其名。长史常为清显官，以使酒忤权贵，遂摈为长吏于吴越间。后退居洛中，因质李氏宅以家焉。长史素劲，闻其宅有不祥之名，且曰：“我命在天，不在宅。”即入而居。常独处堂之西宇下。后一夕，闻其哀啸之音，极清楚，若风籁焉。长史起而望之，见一人，衣黑衣，立于几上。长史严声叱之，其人即便举一足击长史肩，长史惧而退，其人亦去。长史因病疮，且甚。后旬余，方少愈。夜中又闻哀啸之音，家僮寻之，时见黑衣人在庭树上。长史有弟善射，于是命弓射之，一发遂中。其人嗥叫，跳上西庑屋瓦而去。明日寻其迹，皆无所见。岁秋，长史召工人重修马厩，因发重舍内，得一死猿，有矢贯胁。验其矢，果长史弟之矢也。方悟黑衣者乃猿尔
○张鋋
　　吴郡张鋋，成都人，开元中，以卢溪尉罢秩。调选，不得补于有司，遂归蜀。行次巴西，会日暮，方促马前去，忽有一人自道左山迳中出，拜而请曰：“吾君闻客暮无所止，将欲奉邀，命以请，愿随某去。”鋋因问曰：“尔君为谁，岂非太守见召乎？”曰：“非也，乃巴西侯耳。”主
　　鋋即随之，入山迳行约百步，望见朱门甚高，人物甚多，甲士环卫，虽侯伯家不如也。又数十步，乃至其所。使者止鋋于门曰：“愿先以白吾君，客当伺焉。”入久之而出，乃引鋋曰：“客且入矣。”鋋既入，见一人立于堂上，衣褐革之裘，貌极异，绮罗珠翠拥侍左右。鋋趋而拜，既拜，其人揖鋋升阶，谓鋋曰：“吾乃巴西侯也，居此数十年矣。适知君暮无所止，故辄奉邀，幸少留以尽欢。”鋋又拜以谢。已而命开筵置酒，其所玩用皆华丽珍具
　　又令左右邀六雄将军、白额侯、沧浪君，又邀五豹将军、钜鹿侯、玄丘校尉。且传教曰：“今日贵客来，愿得尽欢宴，故命奉请。”使者唯而去。久之乃至，前有六人皆黑衣，赑然其状，曰“六雄将军”。巴西侯起而拜，六雄将军亦拜。又一人衣锦衣，戴白冠，貌甚狞，曰“白额侯”也。又起而拜，白额侯亦拜。又一人衣苍，其质魁岸，曰“沧浪君”也。巴西侯又拜，沧浪亦拜。又一人被斑文衣，似白额侯而稍小，曰“五豹将军”也。巴西又拜，五豹将军亦拜。又一人衣褐衣，首有三角，曰“钜鹿侯”也。巴西揖之。又一人衣黑，状类沧浪君，曰“玄丘校尉”也。巴西侯亦揖之。然后延坐。巴西南向坐，鋋北向，六雄、白额、沧浪处于东，五豹、钜鹿、玄丘处于西。既坐，行酒命乐，又美人十数，歌者舞者，丝竹既发，穷极其妙
　　白额侯酒酣，顾谓鋋曰：“吾今夜尚食，君能为我致一饱耶！”鋋曰：“末卜君侯所以尚者，愿教之。”白额侯曰：“君之躯可以饱我腹，亦何贵他味乎？”鋋惧，悚然而退。巴西侯曰：“无此理，奈何宴席之上，有忤贵客耶！”白额侯笑曰：“吾之言乃戏耳，安有如是哉！固不然也。”主
　　久之，有告洞玄先生在门，愿谒白事。言讫，有一人被黑衣，颈长而身甚广。其人拜，巴西侯揖之。与坐，且问曰：“何为而来乎？”对曰：“某善卜者也，知君将有甚忧，故辄奉白。”巴西侯曰：“所忧者何也？”曰：“席上人将有图君，今不除，后必为害。愿君详之。”巴西侯怒曰：“吾欢宴方洽，何处有怪焉？”命杀之。其人曰：“用吾言，皆得安。不用吾言，则吾死，君亦死。将若之何，虽有后悔，其可追乎？”巴西侯遂杀卜者，置于堂下
　　时夜将半，众尽醉而皆卧于榻，鋋亦假寐焉。天将晓，忽悸而寤，见己身卧于大石龛中。其中设绣帷，旁列珠矶犀象。有一巨猿状如人，醉卧于地，盖所谓巴西侯也；又见巨熊卧于前者，盖所谓六雄将军也；又一虎顶白，亦卧于前，所谓白额侯也；又一狼，所谓沧浪君也；又有文豹，所谓五豹将军也；又一巨鹿，一狐，皆卧于前，盖所谓钜鹿侯、玄丘校尉也。而皆冥然若醉状。又一龟，形甚异，死于龛前，乃向所杀洞玄先生也。主
　　鋋既见，大惊，即出山迳，驰告里中人。里人相集得百数，遂执弓挟矢入山中。至其处，其后猿忽惊而起，且曰：“不听洞玄先生言，今日果如是矣。”遂围其龛，尽杀之。其所陈器玩，莫非珍丽。乃具事以告太守。先是人有持真珠缯帛，涂至此者，俱无何而失，且有年矣。自后绝其患也
○杨叟
　　乾元初，会稽民有杨叟者，家以资产丰赡闻于郡中。一日，叟将死，卧而呻吟，且仅数月。叟有子曰宗素，以孝行称于里人。迨其父病，罄其产以求医术。后得陈生者，究其原：“是翁之病心也。盖以财产既多，其心为利所运。故心已离去其身。非食生人心，不可以补之。而天下生人之心，焉可致耶如是，则非吾之所知也。”宗素既闻之，以为生心，故不可得也，独修浮图氏法，庶可以间其疾。即召僧转经，命工图铸其像，已而自赍食，诣郡中佛寺饭僧
　　一日，因挈食去，误入一山迳中，见山下有石龛，龛有胡僧，貌甚老而枯瘠，衣褐毛缕成袈裟，踞于磐石上。宗素以为异人，即礼而问曰：“师，何人也独处穷谷，以人迹不到之地为家，又无侍者，不惧山野之兽，有害于师乎不然，是得释氏之术者耶！”僧曰：“吾本是袁氏。祖世居巴山，其后子孙，或在弋阳，散游诸山谷中，尽能绍修祖业，为林泉逸士，极得吟啸。人好为诗者，多称其善吟啸，于是稍闻于天下。有孙氏，亦族也，则多游豪贵之门。亦以善谈谑，故又以之游于市肆间，每一戏，能使人获其利焉。独吾好浮图氏，脱尘俗，栖心岩谷中不动，而在此且有年矣。常慕歌利王割截身体及菩提投崖以伺饿虎，故吾啖橡栗，饮流泉，恨未有虎狼噬吾。吾亦甘受之。”宗素因告曰：“师真至人，能舍其身而不顾，将以饲山兽，可谓仁勇俱极矣。虽然，弟子父有疾已数月，进而不瘳，某夙夜忧迫，计无所出。有医者云，是心之病也，非食生人之心，固不可得而愈矣。今师能弃身于豺虎以救其馁，岂若舍命于人以惠其生乎愿师详之。”僧曰：“诚如是，果吾之志也。檀越为父而求吾，吾岂有不可之意。且吾以身委于野兽，曷若惠人之生乎然今日尚未食，愿致一饭而后死也。”宗素且喜且谢，即以所挈食置于前。僧食之立尽，而又曰：“吾既食矣，当亦奉教，然俟吾礼四方之圣也。”于是整其衣，出龛而礼。礼东方已毕，忽跃而腾上一高树。宗素以为神通变化，殆不可测。俄召宗素，厉而问曰：“檀越向者所求何也？”宗素曰：“愿得生人心，以疗吾父疾。”僧曰：“檀越所愿者，吾已许焉。今欲先说《金刚经》之奥义，且闻乎？”宗素曰：“某素尚浮图氏，今日获遇吾师，安敢不听乎？”僧曰：“《金刚经》云：‘过去心不可得，见在心不可得，未来心不可得。’檀越若要取吾心，亦不可得矣。”言已，忽跳跃大呼，化为一猿而去。宗素惊异，惶骇而归。知
○林景玄
　　唐林景玄者，京兆人，侨居雁门，以骑射畋猎为己任。郡守悦其能，因募为衙门将。尝与其徒十数辈，驰健马，执弓矢兵杖，臂隼牵犬，俱骋于田野间，得麋鹿狐兔甚多。由是郡守纵其所往，不使亲吏事。尝一日，畋于郡城之高岗，忽起一兔榛莽中，景玄鞭马逐之，仅十里余，兔匿一墓穴。景玄下马，即命二卒守穴傍，自解鞍而憩。忽闻墓中有语者曰：“吾命，土也，克土者木，日次于乙，辰居卯，二木俱王，吾其死乎。”已而咨嗟者久之。又曰：“有自东而来者，我将不免。”景玄闻其语，且异之。因视穴中，见一翁，衣素衣，髯白而长，手执一轴书，前有死鸟鹊甚多。景玄即问之，其人惊曰：“果然！祸我者且至矣。”即诟骂。景玄默而计之曰：“此穴甚小，而翁居其中，岂非鬼乎不然，是盗而匿此。”即毁其穴，翁遂化为老狐，帖然俯地，景玄因射之而毙。视其所执之书，点画甚异，似梵书而非梵字，用素缣为幅，仅数十尺。景玄焚之。知
○祁县民
　　唐祁县有村民，因辇地征刍粟至太原府。及归，途中日暮，有一白衣妇人，立路旁谓村民：曰“妾今日都城而来，困且甚，愿寄载车中可乎？”村民许之，乃升车。行未三四里，因脂辖，忽见一孤尾在车之隙，中垂于车辕下。村民即以镰断之。其妇人化为无尾白狐，鸣嗥而去
○李林甫（二）
　　唐李林甫方居相位，尝退朝坐于堂之前轩。见一玄狐，其质甚大，若牛马而毛色黯黑有光，自堂中出，驰至庭，顾望左右。林甫命弧矢将射之，未及，已亡见矣。自是凡数日，每昼坐，辄有一玄狐出焉。其岁林甫籍没
○李揆（一）
　　唐丞相李揆，乾元初为中书舍人。尝一日退朝归，见一白狐在庭中捣练石上，命侍僮逐之，已亡见矣。时有客于揆门者，因话其事。客曰：“此祥符也。某敢贺。”至明日，果选礼部侍郎
○裴少尹
　　唐贞元中，江陵少尹裴君者，亡其名。有子十余岁，聪敏，有文学，风貌明秀，裴君深念之。后被病，旬日益甚，医药无及。裴君方求道术士，用呵禁之，冀瘳其苦。有叩门者，自称高氏子，以符术为业。裴即延入，令视其子。生曰：“此子非他疾，乃妖狐所为耳。然某有术能愈之。”即谢而祈焉。生遂以符术考召。近食顷，其子忽起曰：“某病念愈。”裴君大喜，谓高生为真术士。具食饮，已而厚赠缗帛，谢遣之。生曰：“自此当日日来候耳。”遂去。其子他疾虽愈，而神魂不足，往往狂语，或笑哭不可禁。高生每至，裴君即以此且祈之。生曰：“此子精魄，已为妖魅所击，今尚未还耳，不旬日当间，幸无以忧。”裴信之。居数日，又有王生者。自言有神符，能以呵禁除去妖魅疾。来谒，裴与语。谓裴曰：“闻君爱子被病，且未瘳。愿得一见矣。”裴即使见其子，生大惊曰：“此郎君病狐也。不速治，当加甚耳。”裴君因话高生，王笑曰：“安知高生不为狐”，乃坐。方设席为呵禁，高生忽至。既入大骂曰：“奈何此子病愈，而乃延一狐于室内耶即为病者耳。”王见高来，又骂曰：“果然妖狐，今果至。安用为他术考召哉？”二人纷然，相诟辱不已。裴氏家方大骇异，忽有一道士至门，私谓家僮曰：“闻裴公有子病狐，吾善视鬼，汝但告，请入谒。”家僮驰白裴君，出话其事，道士曰：“易与耳。”入见二人，二人又诟曰：“此亦妖狐，安得为道士惑人。”道士亦骂之曰：“狐当还郊野墟墓中，何为挠人乎？”既而闭户相斗殴。数食顷，裴君益恐。其家僮惶惑，计无所出。及暮，阒然不闻声。开视，三狐皆仆地而喘，不能动矣。裴君尽鞭杀之。其子后旬月乃愈矣
○计真
　　唐元和中，有计真，家侨青齐间。尝西游长安，至陕。真与陕従事善，是日将告去，従事留饮酒，至暮方与别。及行未十里，遂兀然堕马，而二仆驱其衣囊前去矣。及真醉寤，已曛黑，马亦先去，因顾道佐小迳有马溺，即往寻之。不觉数里，忽见朱门甚高，槐柳森然。真既亡仆马，怅然，遂叩其门。已扃键，有小童出视，真即问曰：“此谁氏居？”曰：“李外郎别墅。”真请入谒。僮遽以告之。顷之，令人请客入息于宾馆。即引入门，其左有宾位，甚清敞，所设屏障，皆古山水及名画图、经籍、茵榻之类，率洁而不华。真坐久之，小僮出曰：“主君且至。”俄有一丈夫，年约五十，朱绂银章，仪状甚伟，与生相见，揖让而坐。生因具述：“従事故人留饮酒，道中沈醉，不觉曛黑，仆马俱失，原寓此一夕，可乎？”李曰：“但虑此卑隘，不可安贵客，宁有间耶！”真愧谢之。李又曰：“某尝従事于蜀，寻以疾罢去，今则归休于是矣。”因与议语，甚敏博。真颇慕之。又命家僮访真仆马，俄而皆至，即舍之。既而设馔共食。食竟，饮酒数杯而寐。明日，真晨起告去，李曰：“愿更得一日，侍欢笑。”生感其意，即留。明日乃别。知
　　及至京师，居月余，有款其门者，自称进士独孤沼。真延坐与语，甚聪辩，且谓曰：“某家于陕，昨西来，过李外郎。谈君之美不暇，且欲与君为姻好，故令某奉谒话此意。君以为何如？”喜而诺之。沼曰：“某今还陕。君东归，当更访外郎，且谢其意也。”遂别去。后旬月，生还，诣外郎别墅。李见真至，大喜。生即话独孤沼之言，因谢之。李遂留生，卜日就礼。妻色甚姝，且聪敏柔婉。生留旬月，乃挈妻孥归青齐。自是，李君音耗不绝
　　生奉道，每晨起阅《黄庭内景经》，李氏常止之曰：“君好道，宁如秦皇汉武乎求仙之力，又孰若秦皇汉武乎彼二人贵为天子，富有四海，竭天下之财以学神仙，尚崩于沙丘，葬于茂陵。况君一布衣，而乃惑于求仙耶！”真叱之，乃终卷。意其知道者，亦不疑为他类也。后岁余，真挈家调选，至陕郊，李君留其女而遣生来京师。明年秋，授兖州参军，李氏随之官。数年，罢秩归齐鲁
　　又十余年，李有七子二女，才质姿貌，皆居众人先，而李容色端丽，无姝少年时。生益锺念之。无何，被疾且甚，生奔走医巫，无所不至，终不愈。一旦，屏人握生手，呜咽流涕，自言曰：“妾自知死至，然忍羞以心曲告君，幸君宽罪宥戾，使得尽言。”已，嘘欷不自胜。生亦为之泣，因慰之。乃曰：“一言诚自知受责于君，顾九稚子犹在，以为君累，尚敢一发口。且妾非人间人，天命当与君偶，得以狐狸贱质奉箕帚二十年，未尝纤芥获罪，惧以他类贻君忧。一女子血诚自谓竭尽。今日求去，不敢以妖幻余气托君，念稚弱满眼，皆世间人，为嗣续。及某气尽，愿少念弱子心，无以枯骨为仇，得全支体，埋之土中，乃百生之赐也。”言终，又悲恸，泪百行下。生惊悦伤感，咽不能语。相对泣良久，以被蒙首，背壁卧，食顷无声。生遂发被，见一狐死被中。生特感悼之，为之敛，葬之，制皆如人
　　礼讫，生径至陕，访李氏居，墟墓荆棘，阒无所见，惆怅还家。居岁余，七子二女相次而卒，视其骸，皆人也。而终无恶心。知
○尹瑗
　　尹瑗者，尝举进士，不中第，为太原晋阳尉。既罢秩，退居郊野，以文墨自适。忽一日，有白衣丈夫来谒，自称：“吴兴朱氏子，早岁嗜学，窃闻明公以文业自负，愿质疑于执事，无见拒。”瑗即延入与语，且徵其说。云：“家侨岚川，早岁与御史王君皆至北门，今者寓迹于王氏别业累年。”自此，每四日辄一来。甚敏辩纵横，词意典雅。瑗深爱之。瑗因谓曰：“吾子机辩玄奥，可以従郡国之游，为公侯高客。何乃自取沈滞，隐迹丛莽？”生曰：“余非不原谒公侯，且惧旦夕有不虞之祸。”瑗曰：“何为发不祥之言乎？”朱曰：“某自今岁来，梦卜有穷尽之兆。”瑗即以词慰谕之。生颇有愧也。后至重阳日，有人以浓酝一瓶遗瑗，朱生亦至，因以酒饮之。初辞以疾，不敢饮，已而又曰：“佳节相遇，岂敢不尽主人之欢耶！”即引满而饮，食顷，大醉，告去。未行数十步，忽仆于地，化为一老狐，酩酊不能动矣。瑗即杀之。因访王御史别墅，有老农谓瑗曰：“王御史，并之裨将，往岁戍于岚川，为狐媚病而卒，已累年矣。”墓于村北数十步。即命家僮寻御史墓，果有穴。瑗后为御史，窃话其事，时唐太和初也
○韦氏子
　　杜陵韦氏子，家于韩城，有别墅在邑北十余里。开成十年秋，自邑中游焉。日暮，见一妇人，素衣，挈一瓢，自北而来，谓韦曰：“妾居邑北里中有年矣，家甚贫，今为里胥所辱，将讼于官。幸吾子纸笔书其事，妾得以执诣邑，冀雪其耻。”韦诺之。妇人即揖韦坐田野，衣出一酒卮，曰：“瓢中有酒，愿与吾于尽醉。”于是注酒一饮韦。韦方举卮，会有猎骑従西来，引数犬。妇人望见，即东走数十步，化为一狐。韦大恐，视手中卮，乃一髑髅，酒若牛溺之状。韦因病热，月余方瘳
○兴福寺
　　长安兴福寺有十光佛院，其院宇极壮丽，云是隋所制。贞观中，寺僧以其年纪绵远，虑有摧圯，即经费计工，且欲新其土木。乃将毁撤，既启户，见有蛇万数，连贯在地。蛇蟠绕如积，摇首呿喙，若吞噬之状。寺僧大惧，以为天悯重劳，故假灵变，于是不敢除毁
○李林甫（三）
　　李林甫宅即李靖宅。有泓师者，以道术闻于睿宗时，尝与过其宅，谓人曰：“后之人有能居此者，贵不可言。”其后久无居人。开元初，林甫官为奉御，遂従而居焉。人有告于泓师，曰：“异乎哉，吾言果验。是十有九年居相位，称豪贵于天下者，此人也。虽然，吾惧其易制中门，则祸且及矣。”林甫果相玄宗，恃权贵，为人觖望者久之。及末年，有人献良马甚高，而其门稍庳，不可乘以过，遂易而制。既毁其檐，忽有蛇千万数在屋瓦中。林甫恶之，即罢而不能毁焉。未几，林甫竟籍没。其始相至籍没，果十九年矣
○韦于春
　　临淮郡有馆亭，滨泅水上。亭有大木，周数十栱，突然劲拔，阴合百步。往往有甚风迅雷，夕发其中。人望见亭有二光，对而上下，赫然若电。风既息，其光亦闭。开元中，有韦子春，以勇力闻。会子春客于临淮，有人语其事者。子春曰：“吾能伺之。”于是挈衣橐止于亭中以伺焉。后一夕，遂有大风雷震于地，亭屋摇撼，果见二光照跃亭宇。子春乃敛衣而下，忽觉有物蟠绕其身，冷如冰冻，束不可解。回视见二光在其身后。子春即奋身挥臂，■然有声，其缚亦解。遂归亭中。未几而风雨霁，闻亭中腥若鲍肆，明日视之，见一巨蛇中断而毙，血遍其地。里人相与来观，谓子春且死矣，乃见之大惊。自是其亭无风雷患。知
○无畏师
　　天宝中，无畏师在洛。是时有巨蛇，状甚异，高丈余，围五十尺，魁魁若盘绕，出于山下，洛民咸见之。于是无畏曰：“后此蛇决水潴洛城。”即说佛书义甚精。蛇至夕则驾风露来，若倾听状。无畏乃责之曰：“尔蛇也，营居深山中固安，其所何为，将欲肆毒于世即速去，无患生人。”其蛇闻之，遂俯于地，若有惭色，须臾而死焉。其后禄山据洛阳，尽毁宫庙，果无畏所谓决洛水潴城之应
○利州李录事
　　开成中，有陇西李生为利州录事参军，居于官舍中。尝晓起见蛇数百在庭，生大惧，尽命弃于郊野外。其明旦，群蛇又集于庭。生益惧之，且异也，亦命弃去。后一日，群蛇又至，李生惊曰：“岂天将祸我乎？”戚其容者且久。后旬余，生以脏罪闻于刺史，遣吏至门，将按其罪，且闻于天子。生惶骇无以自安，缢于庭树，绝脰而死。生有妻，感生不得其死，亦自缢焉。于是其家僮震慴，委身于井者且数辈。果符蛇见之祸。刺史即李行枢也
○睢阳凤
　　贞元十四年秋，有异鸟，其色青，状类鸠鹊，翔于睢阳之郊，止丛木中。有群鸟千类，俱率其类，列于左右前后，而又朝夕各衔蜚虫稻梁以献焉。是鸟每飞，则群鸟咸噪而导其前，咸翼其旁，咸拥其后，若传唤惊卫之状。止则环而向焉，虽人臣侍天子之礼，无以加矣。睢阳人咸适野纵观，以为羽族之灵者。然其状不类鸾凤，由是益奇之。时李翱客于睢阳，翱曰：“此真凤鸟也。”于是作《知凤》一章，备书其事。知
○邺郡人
　　薛嵩镇魏时，邺郡人有好育鹰隼者。一日，有人持鹰来，告于邺人，人遂市之。其鹰甚神俊，邺人家所育鹰隼极多，皆莫能比，常臂以玩不去手。后有东夷人见者，请以缯百余段为直。曰：“吾方念此不知其所用。”其人曰：“此海鹞也，善辟蛟螭患，君宜于邺城南放之，可以见其用矣。”先是，邺城南陂蛟常为人患，郡民苦之有年矣。邺人遂持往。海鹞忽投陂水中，顷之乃出，得一小蛟。既出，食之且尽。自是邺民免其患。有告于嵩，乃命邺人讯其事，邺人遂以海鹞献焉。知
○周氏子
　　汝南周氏子，吴郡人也，亡其名，家于昆山县。元和中，以明经上第。调选，得尉昆山。既之官，未至邑数十里，舍于逆旅中。夜梦一丈夫，衣白，仪状甚秀，而血濡衣襟，若伤其臆者。既拜而泣，谓周生曰：“吾家于林泉者也。以不尚尘俗，故得安其所，有年矣。今以偶行田野间，不幸值君之家僮，有系吾者。吾本逸人也，既为所系，心甚不乐。又纵狂犬噬吾臆，不胜其愤。愿君子悯而宥之。不然，则死在朝夕矣。”周生曰：“谨受教，不敢忘。”言讫忽寤，心窃异之。明日，至其家。是夕，又梦白衣来，曰：“吾前以事诉君，幸君怜而诺之，然今尚为所系。顾君不易仁人之心，疾为我解其缚，使不为君家囚，幸矣。”周即问曰：“然则尔之名氏可得闻乎？”其人曰：“我，鸟也。”言已遂去。又明日，周生乃以梦语家僮，且以事讯之。乃家人因适野，遂获一鹅，乃笼归。前夕，有犬伤其臆。周生即命放之。是夕，又梦白衣人辞谢而去。知
○吕生妻
　　东平吕生，鲁国人，家于郑。其妻黄氏，病将死，告于姑曰：“妾病且死。然闻人死当为鬼，妾常恨人鬼不相通，使存者益哀。今姑念妾深，妾死，必能以梦告于姑矣。”及其死，姑梦见黄氏来，泣而言曰：“妾平生时无状，今为异类，生于郑之东野丛木中，黰其翼、嗷其鸣者，当是也。后七日，当来谒姑。愿姑念平生时，无以异类见阻。”言讫，遂去。后七日，果一鸟自东来，至吕氏家，止于庭树，哀鸣久之。其姑泣而言曰：“果吾之梦矣。汝无昧平素，直来吾之居也。”其鸟即飞入堂中，回翔哀唳，仅食顷，方东向而去。知
○韦氏子
　　汧阳郡有张女郎庙。上元中，有韦氏子容于汧阳，途至其庙，遂解鞍以憩。忽见庙宇中有二屐子在地上。生视之，乃结草成者，文理甚细，色白而制度极妙。韦生乃收贮于橐中，既而别去。及至郡，郡守舍韦生于馆亭中。是夕，生以所得屐致于前而寐。明日，已亡所在，莫穷其处。仅食顷，乃于馆亭瓦屋上得焉。仆者惊愕，告于韦生，生即命升屋而取之。既得，又致于前。明日，又失其所，复于瓦屋上得之。如是者三。韦生窃谓仆曰：“此其怪乎可潜伺之。”是夕，其仆乃窃于隙中伺之。夜将半，其屐忽化为白鸟，飞于屋上。韦生命取焚之，乃飞去。知
○韩愈（三）
　　唐吏部侍郎韩文公愈，自刑部侍郎贬潮阳守。先是，郡西有大湫，湫有鳄鱼，约百余尺。每一怒，则湫水腾荡，林岭如震。民之马牛有滨其水者，辄吸而噬之，不瞬而尽。为所害者，莫可胜计。民患之有年矣。及愈刺郡，既至之三日，问民不便事，俱曰：“郡西湫中之鳄鱼也。”愈曰：“吾闻至诚感神：昔鲁恭宰中牟，雉驯而蝗避；黄霸治九江，虎皆遁去。是知政之所感，故能化禽兽矣。”即命庭掾以牢醴陈于湫之旁，且祝曰：“汝，水族也，无为生人患。”既而沃以酒。是夕，郡西有风雷声，动山野，迨夜分霁焉。明日，里民视其湫，水已竭。公命使穷其迹，至湫西六十里易地为湫，巨鳄亦随而徙焉。自是郡民获免其患。故工部郎中皇甫湜撰愈“神道碑”，叙曰：“刑部为潮阳守，云‘洞獠海夷，陶然皆化；鳄鱼稻蟹，不暴民物’。”盖谓此矣
○柳宗元
　　唐柳州刺史河东柳宗元，常自省郎出为永州司马，途至荆门，舍驿亭中。是夕，梦一妇人，衣黄衣，再拜而泣曰：“某，家楚水者也。今不幸，死在朝夕，非君不能活之。傥获其生，不独戴恩而已，兼能假君禄，益君为将为相，且无难矣。幸明君子一图焉。”公谢而许之。既寤，嘿自异之。及再寐，又梦妇人且祈且谢，久而方去。明晨，有吏来，称荆帅命，将宴宗元。宗元既命驾，以天色尚早，因假寐焉。既而又梦妇人，颦然其容，忧惶不暇，顾谓宗元曰：“某之命，今若败缕之悬甚风，危危将断且飘矣。而君不能念其事之急耶幸疾为计。不尔，亦与败缕皆断矣。愿君子许之。”言已，又祈拜。既告去，心亦未悟焉，即俛而念曰：“吾一夕三梦妇人告我，辞甚恳。岂吾之吏有不平于人者耶抑将宴者以鱼为我膳耶得而活之，亦吾事也。”即命驾诣郡宴。既而以梦话荆帅，且召吏讯之。吏曰：“前一日，渔人网获一巨黄鳞鱼，将为膳，今已断其首。”宗元惊曰：“果其夕之梦。”遂命挈而投江中，然而其鱼已死矣。是夕，又梦妇人来，亡其首。宗元益异之
○柳沂
　　唐河东柳沂者，侨居洛阳。因乘春钓伊水，得巨鱼，挈而归，致于盆水中。先是，沂有婴儿，始六七岁。是夕，沂梦鱼以喙啮婴儿臆。沂悸然而寤，果闻婴儿啼，曰向梦一大鱼啮其臆，痛不可忍，故啼焉。与沂梦同。沂异之，乃视婴儿之臆，果有疮而血。沂益惧。明旦，以鱼投伊水中，且命僧转经画像。仅旬余，婴儿疮愈。沂自后不复钓也。主
○刘成
　　宣城郡当涂民有刘成者、李晖者，俱不识农事，尝用巨舫载鱼蟹，鬻于吴越间。唐天宝十三年春三月，皆自新安江载往丹阳郡，行至下查浦，去宣城四十里，会天暮，泊舟，二人俱登陆。时李晖往浦岩村舍中，独刘成在江上。四顾云岛，阒无人迹，忽闻舫中有连呼阿弥陀佛者，声甚厉。成惊而视之，见一大鱼自航中振须摇首，人声而呼阿弥陀佛焉。成且惧且悚，毛发尽劲，即匿身芦中以伺之。俄而舫中万鱼，俱跳跃呼佛，声动地。成大恐，遽登舫，尽投群鱼于江中。有顷而李晖至，成具以告晖，晖怒曰：“坚子安得为妖妄乎？”唾而骂言且久。成无以自白，即用衣资酬其直。既而余百钱，易荻草十余束，致于岸。明日迁于舫中，忽觉重不可举，解而视之，得缗十五千，签题云：“归汝鱼直。”成益奇之。是日，于瓜洲会群僧食，并以缗施焉。时有万庄者，自泾阳令退居瓜洲，备得其事，传于纪述
○李揆（二）
　　唐李揆乾天中为礼部侍郎，尝一日昼坐于堂之前轩。忽闻堂中有声极震，若墙圮。揆惊入视之，见一虾蟆俯于地，高数尺，魅然殊状。揆且惊且异，莫穷其来。即命家童以巨缶盖焉。有解曰：“夫虾蟆者，月中之虫，亦天使也。今天使来公堂，岂非上帝以密命付公乎？”其明，启而视之，已亡见矣。后数日，果拜中书侍郎平章事
○石宪
　　有石宪者，其籍编太原，以商为业，常货于代北。长庆二年夏中，雁门关行道中，时暑方盛，因偃大木下。忽梦一僧，蜂目，披褐衲，其状奇异，来宪前，谓宪曰：“我庐于五台山之南，有穷林积水，出尘俗甚远，实群僧清暑之地。檀越幸偕我而游乎即不能，吾见檀越病热且死，得无悔其心耶！”宪以时暑方盛，僧且以祸福语相动，因谓僧曰：“愿与师偕去。”于是其僧引宪西去，且数里，果有穷林积水，见群僧在水中。宪怪而问之，僧曰：“此玄阴池。故我徒浴于中，且以荡炎燠。”于是引宪环池行。宪独怪群僧在水中，又其状貌无一异者。已而天暮，有一僧曰：“檀越可听吾徒之梵音也。”于是宪立池上，群僧即于水中合声而噪。仅食顷，有一僧挈手曰：“檀越与吾偕浴于玄阴池，慎无畏。”宪即随僧入池中，忽觉一身尽冷，噤而战。由是惊悟。见己卧于大木下，衣尽湿，而寒怵且甚。时已日暮，即抵村舍中。至明日，病稍愈。因行于道，闻道中有蛙鸣，甚类群僧之梵音。于是径往寻之，行数里，穷林积水，有蛙甚多。其水果谓玄阴池者，其僧乃群蛙耳。宪曰：“此蛙能易形以感于人，岂非怪尤者乎？”于是尽杀之。知
○王叟
　　宝历初，长沙有民王叟者，家贫，力田为业。一日耕于野，为蚯蚓螫其臂，痛楚甚。遂驰以归，其痛益不可忍，夜呻而晓，昼吟而夕，如是者凡旬余。有医者云：“此毒之甚者也。病之始，庶药有及。状且深矣，则吾不得而知也。”后数日，病益甚，忽闻臂有声，幽然而微，若蚯蚓者。又数日，其声益大，如合千万音，其痛亦随而多焉。是夕乃卒
○韦君
　　有御史韦君，尝従事江夏。后以奉使至京，既还，道次商于馆亭中。忽见亭柱有白蜘蛛曳而下，状甚微。韦君曰：“是人之患也。吾闻汝虽小，螫人，良药无及。”因以指杀焉。俄又有一白者下，如前所杀之。且观其上，有网为窟，韦乃命左右挈帚尽扫去，且曰：“为人患者，吾已除矣。”明日将去，因以手抚其柱，忽觉指痛不可忍之，乃是有一白蜘蛛螫其上。韦君惊，即拂去。俄遂肿延，不数日而尽一臂。由是肩舁至江夏。医药无及，竟以左臂溃为血，血尽而终。先是，韦君先夫人在江夏，梦一白衣人谓曰：“我弟兄三人，其二人为汝子所杀。吾告上帝，帝用悯其冤，且遂吾请。”言毕，夫人惊寤。甚异之，恶不能言。后旬余而韦君至，具得其状，方寤所梦，觉为梦日，果其馆亭时也。夫人泣曰：“其能久乎？”数日而韦君终矣
○陆颙
　　吴郡陆颙，家于长城，其世以明经仕。颙自幼嗜面，为食愈多而质愈瘦。及长，従本郡贡于礼部，既下第，遂为生太学中。知
　　后数月，有胡人数辈挈酒食诣其门。既坐，顾谓颙曰：“吾南越人，长蛮貊中，闻唐天子庠罗天下英俊，且欲以文物化动四夷，故我航海梯山来中华，将观太学文物之光。唯吾子峨焉其冠，襜焉其裾，庄然其容，肃然其仪，真唐朝儒生也。故我愿与子交欢。”颙谢曰：“颙幸得籍于太学，然无他才能，何足下见爱之深也？”于是相与酣宴，极欢而去。颙，信士也，以为群胡不我欺。旬余，群胡又至，持金缯为颙寿。颙至疑其有他，即固拒之。胡人曰：“吾子居长安中，惶惶然有饥寒色，故持金缯为子仆马一日之费，所以交吾子欢耳。岂有他哉幸勿疑我也。”颙不得已，受金缯。及胡人去，太学中诸生闻之，偕来谓颙曰：“彼胡率爱利不顾其身，争盐米之微，尚致相贼杀者，宁肯弃金缯为朋友寿乎且太学中诸生甚多，何为烛厚君耶君匿身郊野间，以避再来也。”颙遂侨居于渭水上，杜门不出
　　仅月余，群胡又诣其门。颙大惊，胡人喜曰：“比君在太学中，我未得尽言，今君退居郊野，果吾心也。”既坐，胡人挈颙手曰：“我之来，非偶然也。盖有求于君耳，幸望许之。且我所祈，于君固无害，于我则大惠也。”而言曰：“谨受教。”胡人曰：“吾子好食面乎？”曰：“然。”又曰：“食面者，非君也，乃君肚中一虫耳。今我欲以一粒药进君，君饵之，当吐出虫。则我以厚价従君易之，其可乎？”颙曰：“若诚之，又安有不可耶！”已而胡人出一粒药，其色光紫，命饵之。有顷，遂吐出一虫，长二寸许，色青，状如蛙。胡人曰：“此名‘消面虫’，实天下之奇宝也。”颙曰：“何以识之？”胡人曰：“吾每旦见宝气亘天，在太学中，故我访君而取之。然自一月余，清旦望之，见其气移于渭水上，果君迁居焉。夫此虫禀天地中和之气而结，故好食面，盖以麦自秋始种，至来年夏季方始成实，受天地四时之全气，故嗜其味焉。君宜以面食之，可见矣。”颙即以面斗余致其前，虫乃食之立尽。颙又问曰：“此虫安使用也！”胡人曰：“夫天下之奇宝，俱禀中和之气。此虫乃中和之粹也。执其本而取其末，其远乎哉！”既而以筒盛其虫，又金函扃之，命颙致于寝室。谓颙曰：“明日当再来。”及明旦，胡人以十辆重辇，金玉缯帛约数万献于颙，共持金函而去。颙自此大富，致园屋为治生具，日食粱肉，衣鲜衣，游于长安中，号豪士
　　仅岁余，群胡又来，谓颙曰：“吾子能与我偕游海中乎我欲探海中之奇宝以耀天下，而吾子岂非好奇之士耶！”颙既以甚富，又素享闲逸自遂，即与群胡俱至海上。胡人结宇而居，于是置油膏于银鼎中，构火其下，投虫于鼎中，炼之，七日不绝燎。忽有一童，分发，衣青襦，自海水中出，捧月盘，盘中有径寸珠甚多，来献胡人。胡人大声叱之。其童色惧，捧盘而去。僮去食顷，又有一玉女，貌极冶，衣雾绡之衣，佩王珥珠，翩翩自海中而出，捧紫玉盘，中有珠数十，来献胡人。胡人骂之，玉女捧盘而去。俄有一仙人，戴瑶碧冠，帔霞衣，捧绛帕籍，籍中有一珠，径三寸许，奇光泛空，照数十步。仙人以珠献胡人，胡人笑而授之。喜谓颙曰：“至宝来矣。”即命绝燎。自鼎中收虫，置金函中。其虫虽炼之且久，而跳跃如初。胡人吞其珠，谓颙曰：“子随我入海中，慎无惧。”颙即执胡人佩带，従而入焉。其海水皆豁开数十步，鳞介之族，俱辟易回去。游龙宫，入蛟室，珍珠怪宝，惟意所择。才一夕，而获甚多。胡人谓颙曰：“此可以致亿万之货矣。”已而又以珍贝数品遗于颙。货于南越，获金千镒，由是益富。其后竟不仕，老于闽越中也。  
