容斋三笔


　　卷第一(十四则)

　　晁景迂经说

　　景迂子晁以道留意六经之学，各着一书，发明其旨，故有易规、书传、诗序论，中庸、洪范传、三传说。其说多与世儒异。

　　谓易之学者所谓应、所谓位、所谓承乘、所谓主，皆非是。大抵云，系辞言卦爻象数刚柔变通之类非一，未尝及初应四、二应五、三应六也。以阳居阳、以阴居阴为得位，得位者吉。以阳居阴、以阴居阳为失位，失位者凶。然则九五、九三、六二、六四俱善乎？六五、六三、九二、九四俱不善乎？既为有应无应、得位不得位之说，而求之或不通，则又为承乘之说。谓阴承阳则顺，阳承阴则逆，阳乘柔则吉，阴乘刚则凶，其不思亦甚矣。又必以位而论中正，如六二、九五为中且正，则六五、九二俱不善乎？初、上、三、四永不得用中乎？卦各有主，而一概主之于五，亦非也。

　　其论书曰：予于尧典，见天文矣，而言四时者不知中星。禹贡敷土治水，而言九州岛者不知经水。洪范性命之原，而言九畴者不知数。舜于四凶，以尧庭之旧而流放窜殛之。穆王将善其祥刑，而先丑其耄荒。汤之伐桀，出不意而夺农时。文王受命为僭王，召公之不说，类乎无上。太甲以不顺伊尹而放，羣叔纔有流言而诛，启行孥戮之刑以誓不用命，盘庚行劓殄之刑而迁国，周人饮酒而死，鲁人不板干而屋诛。先时不及时而杀无赦。威不可讫，老不足敬，祸不足畏，凶德不足忌之类。惟此经遭秦火煨烬之后，孔壁朽折之余，孔安国初以隶篆推科斗。既而古今文字错出东京，乃取正于杜林。传至唐，弥不能一，明皇帝诏卫包悉以今文易之，其去本几何其远矣！今之学者尽信不疑，殆如手授于洙、泗间，不亦惑乎？论尧典中星云，于春分日而南方井、鬼七宿合，昏毕见者，孔氏之误也。岂有七宿百九度，而于一夕间毕见者哉？此实春分之一时正位之中星，非常夜昏见之中星也。于夏至而东方角、亢七宿合，昏毕见者，孔氏之误也。岂有七宿七十七度，而于一夕间毕见者哉？此夏至一时之中星，非常夜昏见者也。秋分、冬至之说皆然。凡此以上，皆晁氏之说。所辩圣典，非所敢知。但验之天文，不以四时，其同在天者常有十余宿。自昏至旦，除太阳所舍外，余出者过三之二，安得言七宿不能于一夕间毕见哉？盖晁不识星故云尔。

　　其论诗序云，作诗者不必有序。今之说者曰，序与诗同作，无乃惑欤！且逸诗之传者，岐下之石鼓也，又安覩序邪？谓晋武公盗立，秦仲者石勒之流，秦襄公取周地，皆不应美。文王有声为继伐，是文王以伐纣为志，武王以伐纣为功。庭燎、沔水、鹤鸣、白驹，箴、规、诲、刺于宣王，则云汉、韩奕、崧高、烝民之作妄也。未有小雅之恶如此，而大雅之善如彼者也。谓子衿、候人、采绿之序骈蔓无益，樛木、日月之序为自戾，定之方中、木瓜之序为不纯。孟子、荀卿、左氏、贾谊、刘向汉诸儒，论说及诗多矣，未尝有一言以诗序为议者，则序之所作晚矣。晁所论是否，亦未敢辄言。但其中有云，秦康公隳穆公之业，日称兵于母家，自丧服以寻干戈，终身战不知已，而序渭阳，称其「我见舅氏，如母存焉」，是果纯孝欤？陈厉公弒佗代立，而序墓门责佗「无良师傅」，失其类矣。予谓康公渭阳之诗，乃赠送晋文公入晋时所作，去其即位十六年。衰服用兵，盖晋襄公耳，传云「子墨衰绖」者也。康公送公子雍于晋，盖徇其请。晋背约而与之战，康公何罪哉？责其称兵于母家，则不可。陈佗杀威公太子而代之，故蔡人杀佗而立厉公，非厉公罪也。晁诋厉以申佗，亦为不可。

　　其论三传，谓杜预以左氏之耳目，夺夫子之笔削。公羊家失之舛杂，而何休者，又特负于公羊。惟谷梁晚出，监二氏之违畔而正之，然或与之同恶，至其精深远大者，真得子夏之所传。范宁又因诸儒而博辩之，申谷梁之志，其于是非亦少公矣，非若杜征南一切申传，决然不敢异同也。此论最善。

　　然则晁公之于羣经，可谓自信笃而不诡随者矣。

　　邳彤郦商

　　汉光武讨王郎时，河北皆叛，独巨鹿、信都坚守，议者谓可因二郡兵自送，还长安。惟邳彤不可，以为若行此策，岂徒空失河北，必更惊动三辅。公既西，则邯郸之兵，不肯背城主而千里送公，其离散逃亡可必也。光武感其言而止。东坡曰：「此东汉兴亡之决，邳彤亦可谓汉之元臣也。」彤在云台诸将之中，不为人所标异，至此论出，识者始知其然。汉高祖没，吕后与审食其谋曰：「诸将故与帝为编户民，今乃事少主，非尽族是，天下不安。」以故不发丧。郦商见食其曰：「诚如此，天下危矣。陈平、灌婴将十万守荥阳，樊哙、周勃将二十万定燕、代，比闻帝崩，诸将皆诛，必连兵还向以攻关中，亡可翘足待也。」食其入言之，乃发丧。然则是时汉室之危，几于不保，郦商笑谈间，廓廓无事，其功岂不大哉？然无有表而出之者！迨吕后之亡，吕禄据北军，商子寄绐之出游，使周勃得入。则郦氏父子之于汉，谓之社稷臣可也。寄与刘揭同说吕禄解将印，及文帝论功，揭封侯赐金，而寄不录，平、勃亦不为之一言，此又不可晓者。其后寄嗣父为侯，又以罪免，惜哉！

　　武成之书

　　孔子言：「周之德，其可谓至德也已矣。三分天下有其二，以服事殷。」所谓服事者，美其能于纣之世尽臣道也。而史记周本纪云西伯盖受命之年称王，而断虞芮之讼，其后改法度，制正朔，追尊古公、公季为王。是说之非，自唐梁肃至于欧阳、东坡公、孙明复皆尝着论，然其失自武成始也。孟子曰：「吾于武成，取二三策而已矣。」今考其书，云「大王肇基王迹，文王诞膺天命，以抚方夏」，及武王自称曰「周王发」，皆纣尚在位之辞。且大王居邠，犹为狄所迫逐，安有「肇基王迹」之事？文王但称西伯，焉得言「诞膺天命」乎？武王未代商，已称周王，可乎？则武成之书不可尽信，非止「血流漂杵」一端也。至编简舛误，特其小小者云。

　　象载瑜

　　汉郊祀歌象载瑜章云：「象载瑜，白集西。」颜师古曰：「象载，象舆也。山出象舆，瑞应车也。」赤蛟章云「象舆车羲」，即此也。而景星章云：「象载昭庭。」师古曰：「象谓悬象也。悬象秘事，昭显于庭也。」二字同出一处，而自为两说。按乐章词意，正指瑞应车，言昭列于庭下耳。三刘汉释之说亦得之，而谓「白集西」为西雍之麟，此则不然。盖歌诗凡十九章，皆书其名于后，象载瑜前一行云「行幸雍获白麟作」，自为前篇「朝陇首，览西垠」之章，不应又于下篇赘出之也。

　　管晏之言

　　孟子所书：「齐景公问于晏子曰：『吾欲观于转附、朝儛，遵海而南，放于琅邪，吾何修而可以比于先王观也？』晏子对曰：『天子诸侯，无非事者。春省耕而补不足，秋省敛而助不给。今也不然。师行而粮食。从流下而忘反谓之流。从流上而忘反谓之连。从兽无厌谓之荒。乐酒无厌谓之亡。先王无流连之乐，荒亡之行。』景公说，大戒于国。」管子内言戒篇曰：「威公将东游，问于管仲曰：『我游犹轴转斛，南至琅邪。司马曰，亦先王之游已。何谓也？』对曰：『先王之游也，春出原农事之不本者，谓之游。秋出补人之不足者，谓之夕。夫师行而粮食其民者，谓之亡。从乐而不反者，谓之荒。先王有游夕之业于民，无荒亡之行于身。』威公退再拜，命曰宝法。」观管、晏二子之语，一何相似，岂非传记所载容有相犯乎？管氏既自为一书，必不误，当更考之晏子春秋也。

　　共工氏

　　礼记祭法、汉书郊祀志，皆言共工氏霸九州岛，以其无录而王，故谓之霸。历志则云：「虽有水德，在火木之间，非其序也。任知刑以强，故伯而不王。周人迁其行序，故易不载。」注言：「以其非次故去之。」史记律书：「颛帝有共工之陈，以平水害。」文颖曰：「共工，主水官也。少昊氏衰，秉政作虐，故颛帝伐之。本主水官，因为水行也。」然左传郯子所叙黄帝、炎帝五代所名官，共工氏以水纪，故为水师而水名。杜预云：「共工氏以诸侯伯有九州岛者，在神农之前，太昊之后，亦受水瑞，以水名官。」盖其与炎、黄诸帝，均受五行之瑞，无所低昂，是亦为王明矣。其子曰后土，能平九州岛，至今祀以为社。前所纪谓「周人去其行序」，恐非也。至于怒触不周之山，天倾西北，地不满东南，此说尤为诞罔。洪氏出于此，本曰「共」，左传所书晋左行共华、鲁共刘，皆其裔也。后又推本水德之绪加水于左而为「洪」云。尧典所称「共工方鸠僝功」，即舜所流者，非此也。时以名官，故舜命垂为之。

　　汉志之误

　　昔人谓颜师古为班氏忠臣，以其注释纪传，虽有舛误，必委曲为之辨故也。如五行志中最多，其最显显者，与尚书及春秋乖戾为甚。桑谷共生于朝。刘向以为商道既衰，高宗乘敝而起，既获显荣，怠于政事，国将危亡，故桑谷之异见。武丁恐骇，谋于忠贤。颜注曰：「桑谷自太戊时生，而此云高宗时，其说与尚书大传不同，未详其义，或者伏生差谬。」按艺文志自云：「桑谷共生，太戊以兴，鸣雉登鼎，武丁为宗。」乃是本书所言，岂不可为明证，而翻以伏生为谬，何也？僖公二十九年，大雨雹。刘向以为信用公子遂，遂专权自恣，僖公不寤，后二年，杀子赤立宣公。又载文公十六年，蛇自泉宫出。刘向以为其后公子遂杀二子而立宣公。此是文公末年事，而刘向既书之，又误以为僖。颜无所辨。隐公三年，日有食之。刘向以为其后郑获鲁隐。注引「狐壤之战，隐公获焉」。此自是隐为公子时事耳，左传记之甚明。宣公十五年，王札子杀召伯、毛伯。董仲舒以为成公时。其它如言楚庄始称王，晋灭江之类，颜虽随事敷演，皆云未详其说，终不肯正诋其疵也。地理志中沛郡公丘县曰：「故滕国，周懿王子叔绣所封。」颜引左传「郜、雍、曹、滕，文之昭也」为证，亦云未详其义。真定之肥累，菑川之剧，泰山之肥城，皆以为肥子国，而辽西之肥如，又云「肥子奔燕，燕封于此」。魏郡元城县云：「魏公子元食邑于此，因而遂氏焉。」常山元氏县云：「赵公子元之封邑，故曰元氏。」不应两邑命名相似如此。正文及志五引虖池河，皆注云：「虖音呼，池音徒河反。」又「五伯迭兴」注云：「此五伯谓齐威、宋襄、晋文、秦穆、楚庄也。」而诸侯王表「五伯扶其弱」注云：「谓齐威、宋襄、晋文、秦穆、吴夫差也。」异姓诸侯王表「适戍强于五伯」注云：「谓昆吾、大彭、豕韦、齐威、晋文也。」均出一书，皆师古注辞，而异同如此。

　　汉将军在御史上

　　汉书百官公卿表，御史大夫掌副丞相，位上卿，银印青绶，前后左右将军亦位上卿，而金印紫绶。故霍光传所载羣臣连名奏曰，丞相敞、大将军光、车骑将军安世、度辽将军明友、前将军增、后将军充国、御史大夫谊。且云羣臣以次上殿。然则凡杂将军，皆在御史大夫上，不必前后左右也。

　　上元张灯

　　上元张灯，太平御览所载史记乐书曰：「汉家祀太一，以昏时祠到明。」今人正月望日夜游观灯，是其遗事，而今史记无此文。唐韦述两京新记曰：「正月十五日夜，敕金吾弛禁，前后各一日以看灯。」本朝京师增为五夜，俗言钱忠懿纳土，进钱买两夜，如前史所谓买宴之比。初用十二、十三夜，至崇宁初，以两日皆国忌，遂展至十七、十八夜。予按国史，干德五年正月，诏以朝廷无事，区?乂安，令开封府更增十七、十八两夕。然则俗云因钱氏及崇宁之展日，皆非也。太平兴国五年十月下元，京城始张灯如上元之夕，至淳化元年六月，始罢中元、下元张灯。

　　七夕用六日

　　太平兴国三年七月，诏：「七夕嘉辰，着于甲令。今之习俗，多用六日，非旧制也，宜复用七日。」且名为七夕而用六，不知自何时始。然唐世无此说，必出于五代耳。

　　宰相参政员数

　　太祖登极，仍用周朝范质、王溥、魏仁浦三宰相，四年，皆罢，赵普独相。越三月，始创参知政事之名，而以命薛居正、吕余庆，后益以刘熙古，是为一相三参。及普罢去，以居正及沈义伦为相，卢多逊参政。太宗即位，多逊亦拜相。凡六年，三相而无一参。自后颇以二相二参为率。至和二年，文彦博为昭文相，刘沆为史馆相，富弼为集贤相，但用程戡一参。惟至道三年吕端以右仆射独相，而户部侍郎温仲舒、礼部侍郎王化基、工部尚书李至、礼部侍郎李沆四参政，前后未之有也。

　　朱崖迁客

　　唐韦执谊自宰相贬崖州司户，刺史命摄军事衙推，牒词云：「前件官久在朝廷，颇谙公事，幸期佐理，勿惮縻贤。」当时传以为笑，然犹未至于挫抑也。卢多逊罢相流崖州，知州乃牙校，为子求昏，多逊不许，遂侵辱之，将加害，不得已，卒与为昏。绍兴中，胡邦衡铨窜新州，再徙吉阳，吉阳即朱崖也。军守张生，亦一右列指使，遇之亡状，每旬呈，必令囚首诣廷下。邦衡尽礼事之，至作五十韵诗，为其生日寿，性命之忧，朝不谋夕。是时，黎酋闻邦衡名，遣子就学，其居去城三十里，尝邀致入山，见军守者，荷枷絣西庑下，酋指而语曰：「此人贪虐已甚，吾将杀之，先生以为何如？」邦衡曰：「其死有余罪，果若此，足以洗一邦怨心。然既蒙垂问，切有献焉。贤郎所以相从者，为何事哉？当先知君臣上下之名分。此人固亡状，要之为一州主，所谓邦君也。欲诉其过，合以告海南安抚司，次至广西经略司，俟其不行，然后讼于枢密院，今不应擅杀人也。」酋悟，遽释之，令自书一纸引咎，乃再拜而出。明日，邦衡归，张诣门悔谢，殊感再生之恩，自此待为上客。邦衡以隆兴初在侍从，录所作生日诗示仲兄文安公，且备言昔日事。乃知去天万里，身陷九渊，日与死迫，古今一辙也。

　　张士贵宋璟

　　唐太宗自临治兵，以部陈不整，命大将军张士贵杖中郎将等，怒其杖轻，下士贵吏。魏征谏曰：「将军之职，为国爪牙，使之执杖，已非后法，况以杖轻下吏乎？」上亟释之。明皇开元三年，御史大夫宋璟坐监朝堂杖人杖轻，贬睦州刺史，姚崇为宰相，弗能止，卢怀慎亦为相，疾亟，表言璟明时重器，所坐者小，望垂矜录，上深纳之。太宗、明皇，有唐贤君也，而以杖人轻之故，加罪大将军、御史大夫，可谓失政刑矣。

　　韩欧文语

　　盘谷序云：「坐茂林以终日，濯清泉以自洁。采于山，美可茹；钓于水，鲜可食。」醉翁亭记云：「野花发而幽香，佳木秀而繁阴。临溪而渔，溪深而鱼肥；酿泉为酒，泉香而酒洌。山殽野蔌，杂然而前陈。」欧公文势，大抵化韩语也。然「钓于水，鲜可食」与「临溪而渔，溪深而鱼肥」、「采于山」与「山殽前陈」之句，烦简工夫，则有不侔矣。
容斋三笔

　　卷第二(十六则)

　　汉宣帝不用儒

　　汉宣帝不好儒，至云俗儒不达时宜，好是古非今，使人眩于名实，不知所守，何足委任。匡衡为平原文学，学者多上书荐衡经明，当世少双，不宜在远方。事下萧望之、梁丘贺。望之奏衡经学精习，说有师道，可观览。宣帝不甚用儒，遣衡归故官。司马温公谓俗儒诚不可与为治，独不可求真儒而用之乎？且是古非今之说，秦始皇、李斯所禁也，何为而效之邪？既不用儒生而专委中书宦官，宏恭、石显因以擅政事，卒为后世之祸，人主心术，可不戒哉！

　　国家府库

　　真宗嗣位之初，有司所上天下每岁赋入大数，是时，至道三年也，凡收谷二千一百七十万硕，钱四百六十五万贯，绢、紬一百九十万匹，丝、绵六百五十八万两，茶四十九万斤，黄蜡三十万斤。自后多寡不常，然大略具此。方国家全盛，民力充足，故于征输未能为害。今之事力，与昔者不可同日而语，所谓缗钱之入，殆过十倍。民日削月朘，未知救弊之术，为可虑耳。黄蜡一项，今不闻有此数。

　　刘项成败

　　汉高帝、项羽起兵之始，相与北面共事怀王。及入关破秦，子婴出降，诸将或言诛秦王。高帝曰：「始怀王遣我，固以能宽容，且人已服降，杀之不祥。」乃以属吏。至羽则不然，既杀子婴，屠咸阳，使人致命于怀王。王使如初约，先入关者王其地。羽乃曰：「怀王者，吾家武信君所立耳，非有功伐，何以得颛主约？今定天下，皆将相诸君与籍力也，怀王亡功，固当分其地而王之。」于是阳尊王为义帝，卒至杀之。观此二事，高帝既成功，犹敬佩王之戒，羽背主约，其末至于如此，成败之端，不待智者而后知也。高帝微时，尝繇咸阳，纵观秦皇帝，喟然太息曰：「大丈夫当如此矣！」至羽观始皇，则曰：「彼可取而代也。」虽史家所载，容有文饰，然其大旨，固可见云。

　　占术致祸

　　吉凶祸福之事，盖未尝不先见其祥。然固有知之信之，而翻取杀身亡族之害者。汉昭帝时，昌邑石自立，上林僵柳复起，虫食叶曰「公孙病己立」。眭孟上书言，当有从匹夫为天子者，劝帝索贤人而禅位，孟坐祅言诛，而其应乃在孝宣，正名病己。哀帝时，夏贺良以为汉历中衰，当更受命，遂有陈圣刘太平皇帝之事，贺良坐不道诛。及王莽篡窃，自谓陈后，而光武实应之。宋文帝时，孔熙先以天文图谶，知帝必以非道晏驾，由骨肉相残，江州当出天子，遂谋大逆，欲奉江州刺史、彭城王义康。熙先既诛，义康亦被害，而帝竟有子祸，孝武帝乃以江州起兵而即尊位。薄姬在魏王豹宫，许负相之当生天子，豹闻言心喜，因背汉，致夷灭，而其应乃在汉文帝。唐李锜据润州反，有相者言，丹阳郑氏女当生天子，锜闻之，纳为侍人。锜败，没入掖庭，得幸宪宗而生宣宗。五代李守贞为河中节度使，有术者善听人声，闻其子妇符氏声，惊曰：「此天下之母也。」守贞曰：「吾妇犹为天下母，吾取天下，复何疑哉？」于是决反，已而覆亡，而符氏乃为周世宗后。

　　绛侯莱公

　　汉周勃诛诸吕，立文帝以安刘氏，及为丞相，朝罢趋出，意得甚。上礼之恭，常目送之。爰盎进曰：「丞相何如人也？」上曰：「社稷臣。」盎曰：「绛侯所谓功臣，非社稷臣。社稷臣，主在与在，主亡与亡。方吕后时，诸吕用事，擅相王，绛侯为太尉，本兵柄，弗能正。吕后崩，大臣相与共诛诸吕，太尉主兵，适会其成功，所谓功臣，非社稷臣。丞相如有骄主色，陛下谦逊，臣主失礼，窃为陛下弗取也。」后朝，上益庄，丞相益畏。久之，勃遂有逮系廷尉之祸，几于不免。寇莱公决澶渊之策，真宗待之极厚，王钦若深害之。一日会朝，准先退，钦若进曰：「陛下敬畏寇准，为其有社稷功邪？」上曰：「然。」钦若曰：「臣不意陛下出此言！澶渊之役，不以为耻，而谓准有社稷功，何也？」上愕然曰：「何故？」对曰：「城下之盟，虽春秋时小国犹耻之。今以万乘之贵，而为此举，是盟于城下也，其何耻如之！」上愀然不能答。由是顾准稍衰，旋即罢相，终海康之贬。呜呼！绛侯、莱公之功，揭若日月，而盎与钦若以从容一言，移两明主意，讫致二人于罪斥，谗言罔极，吁可畏哉！

　　无名杀臣下

　　传曰：「欲加之罪，其无辞乎？」古者置人于死地，必求其所以死。然固有无罪杀之，而必为之名者。张汤为汉武造白鹿皮币，大农颜异以为本末不相称，天子不悦。汤又与异有隙。异与客语初令下有不便者，异不应，微反唇。汤奏当异九卿，见令不便，不入言而腹非，论死。自是后有腹非之法。非，论死。自是后有腹非之法。曹操始用崔琰，后为人所谮，罚为徒隶，使人视之，词色不挠。操令曰：「琰虽见刑，而对宾客，虬须直视，若有所瞋。」遂赐琰死。隋炀帝杀高颎之后，议新令，久不决。薛道衡谓朝士曰：「向使高颎不死，令决当久行。」有人奏之，帝怒，付执法者推之。裴蕴奏：「道衡有无君之心，推恶于国，妄造祸端。论其罪名，似如隐昧，原其情意，深为悖逆。」帝曰：「公论其逆，妙体本心。」遂令自尽。寃哉此三臣之死也！

　　平天冠

　　祭服之冕，自天子至于下士执事者皆服之，特以梁数及旒之多少为别。俗呼为平天冠，盖指言至尊乃得用。范纯礼知开封府，中旨鞫淳泽村民谋逆事。审其故，乃尝入戏场观优，归涂见匠者作桶，取而戴于首，曰：「与刘先主如何？」遂为匠擒。明日入对，徽宗问何以处。对曰：「愚人村野无所知，若以叛逆蔽罪，恐辜好生之德，以不应为杖之，足矣。」按后汉舆服志蔡邕注冕冠曰：「鄙人不识，谓之平天冠。」然则其名之传久矣。

　　介推寒食

　　左传晋文公反国，赏从亡者，介之推不言禄，禄亦弗及，推遂与母偕隐而死。晋侯求之不获，以上为之田，曰：「以志吾过。」绵上者，西河介休县地也。其事始末只如此。史记则曰：「子推从者书宫门，有『一蛇独怨』之语。文公见其书，使人召之，则亡。闻其入绵上山中，于是环山封之，名曰介山。」虽与左传稍异，而大略亦同。至刘向新序始云：「子推怨于无爵齿，去而之介山之上，文公待之，不肯出。以谓焚其山宜出，遂不出而焚死。」是后杂传记，如汝南先贤传则云：「太原旧俗，以介子推焚骸，一月寒食。」邺中记云：「幷州俗，冬至后一百五日，为子推断火冷食三日。魏武帝以太原、上党、西河、雁门皆冱寒之地，令人不得寒食，亦为冬至后百有五日也。」按后汉周举传云：「太原一郡，旧俗以介子推焚骸，有龙忌之禁。至其亡月，咸言神灵不乐举火，由是士民每冬中辄一月寒食，莫敢烟爨。举为幷州刺史，乃作吊书置子推庙，言盛冬去火，残损民命，非贤者之意，宣示愚民，使还温食。于是众惑稍解，风俗颇革。」然则所谓寒食，乃是冬中，非今节令二三月间也。

　　进士诉黜落

　　天禧三年，京西转运使胡则言滑州进士杨世质等诉本州岛黜落，即取元试卷，付许州通判崔立看详，立以为世质等所试，不至纰缪，已牒滑州依例解发。诏转运司具析不先奏裁直令解发缘由以闻，其试卷仰本州岛缴进。世质等仍未得解发。及取到试卷，诏贡院定夺，乃言词理低次，不合充荐，复黜之，而劾胡则、崔立之罪。盖是时贡举条制犹未坚定，故有被黜而来诉其枉者。至于省试亦然，如叶齐之类，由此登第。后来无此风矣。

　　后汉书载班固文

　　班固着汉书，制作之工，如英、茎、咸、韶，音节超诣，后之为史者，莫能及其髣髴，可谓尽善矣。然至后汉中所载固之文章，断然如出两手。观谢夷吾传云，第五伦为司徒，使固作奏荐之，其辞至有「才兼四科，行包九德」之语。其它比喻，引稷、契、咎繇、傅说、伊、吕、周、召、管、晏，以为一人之身，而唐、虞、商、周圣贤之盛者，皆无以过。而夷吾乃在方术传中，所学者风角占候而已，固之言，一何太过欤？

　　赵充国马援

　　前汉先零羌犯塞，赵充国平之，初置金城属国，以处降羌，西边遂定。成帝命扬雄颂其图画，至比周之方、虎。后汉光武时，西羌入居塞内，来歙奏言，陇西侵残，非马援莫能定。乃拜援太守，追讨之。羌来和亲，于是陇右清静。而自永平以后，讫于灵帝，十世之间，羌患未尝少息。故范晔着论，以为：「二汉御戎之方，为失其本。先零侵境，赵充国迁之内地；当煎作寇，马文渊徙之三辅。贪其暂安之势，信其驯服之情，计日用之权宜，忘经世之远略，岂夫识微者之为乎？」援徙当煎于三辅，不见其事。西羌传云，援破降先零，徙置天水、陇西、扶风三郡，事已具援传。然援本传，盖无其语，唯段纪明与张奂争讨东羌奏疏，正谓赵、马之失，至今为梗。充国、文渊，为汉名臣，段贬之如此，故晔据而用之，岂其然乎？

　　汉人希姓

　　两汉书所载人姓氏，有后世不着见者甚多，漫纪于此，以助氏族书之脱遗。复姓如公上不害、合傅胡害、室中同、昭涉掉尾、单父右军、阳城延、息夫躬、游水发根、吾丘寿王、落下闳、梁丘贺、五鹿充宗、公户满意、堂溪惠、申章昌、浩星赐、阙门庆忌、安国少季、马适建、都尉朝、毋将隆、红阳长仲、乌氏蠃、周阳由、胜屠公、毋盐氏、欧侯氏、士孙喜、索卢恢、屠门少、瓜田仪、工师喜、驳马少伯、公乘歙、鲑阳鸿、弓里游、公沙穆、胡母班、周生丰、友通期、公绪恭、公族进阶、水丘岑、叔先雄。单姓如缯贺、虫达、灵常、贲赫、其石、旅卿、秘彭祖、革朱、樛乐、泠丰、冥都、澓中翁、蒯彻、直不疑、闳孺、使乐成、桮育、制氏、猗顿、义纵、隽不疑、疏广、云敞、枚乘、终军、卤公孺、食子公、馯臂、倗宗、衡胡、乘宏、简卿、炔钦、所忠、假仓、眭孟、（上带下足）恽、涂恽、射姓、后仓、姓伟、如氏、苴氏、百政、免公、发福、质氏、浊贤、稽发、万章、瞯氏、佗羽、绣君宾、漕中叔、栩丹、帛敞、迟昭平、汝臣、驹几、称忠、逯普、台崇、沐茂、匽氏、劳丙、抗徐、阙宣、沮儁、卑整、编欣、亶诵、寻穆、夜龙、弓林、行巡、祋讽、角闳、芳丹、坚镡、锡光、傜伟、重异、力子都、维泛、诗索、繇延、夷长公、防广、镡显、移良、缑玉、蕃向、渠穆、临孝存、脂习、笮融、茨充、处兴、兴渠、具瑗、谅辅、腾是、卿仲辽、谒焕、矫慎、晃华、洼丹、祢衡。

　　绛灌

　　汉书陈平传，「绛、灌等谗平。」颜师古注云：「旧说云，绛，绛侯周勃也，灌，灌婴也。而楚汉春秋，高祖之臣，别有绛灌，疑昧之文，不可据也。」贾谊传，「绛、灌、东阳侯之属尽害之。」注亦以为勃、婴。按史记陈平世家曰：「绛侯、灌婴等咸谗平」，则其为两人明甚。师古不必为疑辞也。楚汉春秋陆贾所作，皆书当时事，而所言多与史不合。师古盖屡辨之矣。史、汉外戚窦皇后传，实书绛侯、灌将军，此最的证也。夏侯婴为滕令，故称滕公。而史幷灌婴书为滕、灌，贾谊所称亦然，甚与绛、灌相类。楚汉春秋一书，今不复见，李善注文选刘歆移博士书云：「楚汉春秋曰，汉已定天下，论羣臣破敌禽将，活死不衰，绛灌、樊哙是也。功成名立，臣为爪牙，世世相属，百出无邪，绛侯周勃是也。然则绛灌自一人，非绛侯与灌婴。」师古所谓疑昧之文者此耳。张耳归汉，即立为赵王，子敖废为侯，敖子偃尝为鲁王，文帝封为南宫侯，而楚汉春秋有「南宫侯张耳」。淮阴舍人告韩信反，史记表云栾说，汉表云乐说，而楚汉以为谢公。其误可见。

　　题咏绝唱

　　钱伸仲大夫于锡山所居漆塘村作四亭，自其先人，已有卜筑之意而不克就，故名曰「遂初」；先垄在其上，名曰「望云」；种桃数百千株，名曰「芳美」；凿地涌泉，或以为与惠山泉同味，名曰「通惠」。求诗于一时名流，自葛鲁卿、汪彦章、孙仲益既各极其妙，而母舅蔡载天任四绝独擅场。遂初亭曰：「结庐傍林泉，偶与初心期。佳处时自领，未应鱼鸟知。」望云亭曰：「白云来何时，英英冠山椒。西风莫吹去，使我心摇摇。」芳美亭曰：「高人不惜地，自种无边春。莫随流水去，恐污世间尘。」通惠亭曰：「水行天地间，万派同一指。胡为穿石来？要洗巢由耳。」四篇既出，诸公皆自以为弗及也。吴傅朋游丝书，赋诗者以百数，汪彦章五言数十句，多用翰墨故事，固已超拔，而刘子翚彦冲古风一篇，盖为绝唱。其辞云：「圆清无瑕二三月，时见游丝转空阔。谁人写此一段奇，着纸春风吹不脱。纷纭纠结疑非书，安得龙蛇如许臞。神踪政喜萦不断，老眼只愁看若无。定知苗裔出飞白，古人妙处君潜得。勿轻漠漠一缕浮，力遒可挂千钧石。眷予弟兄情不忘，轴之远寄悠然堂。谢公遗髯凛若活，卫后落鬒摇人光。翻思长安夜飞盖，醉哦声落南山外。乱离契阔四十秋，笔意与人俱老大。政成着脚明河津，外家风流今绝伦。文章固自有机杼，戏事岂足劳心神？」此章尤为驰骋痛快，且卒章含讥讽，正中傅朋之癖。予少时见二公所作，殊敬爱之，至今五十年尚能记忆，惧其益久而不传，故纪于此。

　　秀才之名

　　秀才之名，自宋、魏以后，实为贡举科目之最，而今人恬于习玩，每闻以此称之，辄指为轻己。因阅北史杜正玄传载一事云：「隋开皇十五年，举秀才，试策高第，曹司以策过左仆射杨素，素怒曰：『周、孔更生，尚不得为秀才，刺史何忽妄举此人！』乃以策抵地不视。时海内唯正玄一人应秀才，曹司重以启素，素志在试退正玄，乃使拟相如上林赋、王褒圣主得贤臣颂、班固燕然山铭、张载剑阁铭、白鹦鹉赋，曰：『我不能为君住宿，可至未时令就。』正玄及时并了。素读数遍，大惊曰：『诚好秀才！』命曹司录奏。」盖其重如此。又正玄弟正藏，次年举秀才，时苏威监选试，拟贾谊过秦论、尚书汤誓、匠人箴、连理树赋、几赋、弓铭，亦应时并就，文无点窜。然则可谓难矣。唐书杜正伦传云：「隋世重举秀才，天下不十人，而正伦一门三秀才，皆高第。」乃此也。

　　魏收作史

　　魏收作元魏一朝史，修史诸人，多被书录，饰以美言，夙有怨者，多没其善。每言：「何物小子，敢共魏收作色，举之则使上天，按之当使入地。」故众口喧然，称为「秽史」。诸家子孙，前后投诉，云遗其家世职位，或云不见记录，或云妄有非毁，至于坐谤史而获罪编配，因以致死者。其书今存，视南北八史中，最为冗谬。其自序云：「汉初，魏无知封高良侯，子均，均子恢，恢子彦，彦子歆，歆子悦，悦子子建，子建子收。」无知于收，为七代祖，而世之相去七百余年。其妄如是，则其述他人世系与夫事业，可知矣！
容斋三笔

　　卷第三(十九则)

　　兔葵燕麦

　　刘禹锡再游玄都观诗序云：「唯兔葵燕麦，动摇春风耳。」今人多引用之。予读北史邢邵传载邵一书云：「国子虽有学官之名，而无教授之实，何异兔丝燕麦，南箕北斗哉？」然则此语由来久矣。尔雅曰：「莃，兔葵。钥，雀麦。」郭璞注曰：「颇似葵而叶小，状如藜；雀麦即燕麦，有毛。」广志曰：「菟葵，爚之可食。」古歌曰：「田中菟丝，何尝可络？道边燕麦，何尝可获？」皆见于太平御览。上林赋：「葴析苞荔，」张揖注曰：「析，似燕麦，音斯。」叶庭珪海录碎事云：「兔葵，苗如龙芮，花白茎紫。燕麦草似麦，亦曰雀麦。」但未详出于何书。

　　北狄俘虏之苦

　　元魏破江陵，尽以所俘士民为奴，无问贵贱，盖北方夷俗皆然也。自靖康之后，陷于金虏者，帝子王孙，宦门仕族之家，尽没为奴婢，使供作务。每人一月支稗子五斗，令自舂为米，得一斗八升，用为糇粮。岁支麻五把，令缉为裘，此外更无一钱一帛之入。男子不能缉者，则终岁裸体，虏或哀之，则使执爨，虽时负火得暖气，然纔出外取柴，归再坐火边，皮肉即脱落，不日辄死。惟喜有手艺，如医人、绣工之类，寻常只团坐地上，以败席或芦藉衬之。遇客至开筵，引能乐者使奏技，酒阑客散，各复其初，依旧环坐刺绣，任其生死，视如草芥。先公在英州，为摄守蔡寯言之，蔡书于甲戌日记，后其子大器录以相示，此松漠记闻所遗也。

　　太守刺史赠吏民官

　　汉薛宣为左冯翊，池阳令举廉吏狱掾王立，未及召，立妻受囚家钱，惭恐自杀。宣移书池阳曰：「其以府决曹掾书立之柩，以显其魂。」颜师古注云：「以此职追赠也。」后魏幷州刺史以部民吴悉达兄弟行着乡里，板赠其父渤海太守。此二者皆以太守、刺史而擅赠吏民官职，不以为过，后世不敢然也。

　　李元亮诗启

　　建昌县士人李元亮，山房公择尚书族子也，抱材尚气，不以辞色假人。崇宁中在大学，蔡薿为学录，元亮恶其人，不以所事前廊之礼事之。蔡擢第魁多士，元亮失意归乡。大观二年冬，复诣学，道过和州。蔡解褐即超用，纔二年，至给事中，出补外，正临此邦。元亮不肯入谒。蔡自到官，即戒津吏门卒，凡士大夫往来，无问官高卑，必飞报，虽布衣亦然。既知其来，便命驾先造所馆。元亮惊喜出迎，谢曰：「所以来，颛为门下之故。方修贽见之礼，须明旦扣典客，不意给事先生卑躬下贱如此，前贽不可复用，当别撰一通，然后敬谒。」蔡退，元亮旋营一启，旦而往焉，其警策曰：「定馆而见长者，古所不然；轻身以先匹夫，今无此事。」蔡摘读嗟激，留宴连夕，赠以五十万钱，且致书延誉于诸公间，遂登三年贡士科。元亮亦工诗，如「人闲知昼永，花落见春深」，「朝雨未休还暮雨，腊寒纔过又春寒」，皆佳句也。

　　元魏改功臣姓氏

　　魏孝文自代迁洛，欲大革胡俗，既自改拓跋为元氏，而诸功臣旧族自代来者，以姓或重复，皆改之。于是拔拔氏为长孙氏，达奚氏为奚氏，乙旃氏为叔孙氏，丘穆陵氏为穆氏，步六孤氏为陆氏，贺赖氏为贺氏，独孤氏为刘氏，贺楼氏为楼氏，勿忸于氏为于氏，尉迟氏为尉氏，其用夏变夷之意如此。然至于其孙恭帝，翻以中原故家，易赐蕃姓，如李弼为徒河氏，赵肃、赵贵为乙弗氏，刘亮为侯莫陈氏，杨忠为普六茹氏，王雄为可频氏，李虎、阎庆为大野氏，辛威为普毛氏，田宏为纥干氏，耿豪为和稽氏，王勇为库汗氏，杨绍为叱利氏，侯植为侯伏侯氏，窦炽为纥豆陵氏，李穆为拔氏，陆通为步六孤氏，杨纂为莫胡卢氏，寇儁为若口引氏，段永为尔绵氏，韩褒为侯吕陵氏，裴文举为贺兰氏，王轨为乌丸氏，陈忻为尉迟氏，樊深为万纽于氏，一何其不循乃祖彝宪也！是时盖宇文泰颛国，此事皆出其手，遂复国姓为拓跋，而九十九姓改为单者，皆复其旧。泰方以时俗文敝，命苏绰仿周书作大诰，又悉改官名，复周六卿之制，顾乃如是，殆不可晓也。

　　东坡和陶诗

　　陶渊明集归田园居六诗，其末「种苗在东皋」一篇，乃江文通杂体三十篇之一，明言斅陶征君田居，盖陶之三章云：「种豆南山下，草盛豆苗稀。晨兴理荒秽，带月荷锄归。」故文通云：「虽有荷锄倦，浊酒聊自适。」正拟其意也。今陶集误编入，东坡据而和之。又「东方有一士」诗十六句，复重载于拟古九篇中，坡公遂亦两和之，皆随意即成，不复细考耳。陶之首章云：「荣荣窗下兰，密密堂前柳。初与君别时，不谓行当久。出门万里客，中道逢嘉友。未言心先醉，不在接杯酒。兰枯柳亦衰，遂令此言负。」坡和云：「有客扣我门，系马庭前柳。庭空鸟雀噪，门闭客立久。主人枕书卧，梦我平生友。忽闻剥啄声，惊散一杯酒。倒裳起谢客，梦觉两愧负。」二者金石合奏，如出一手，何止子由所谓遂与比辙者哉！

　　孔戣郑穆

　　唐孔戣在穆宗时为尚书左丞，上书去官，天子以为礼部尚书致仕，吏部侍郎韩愈奏疏曰：「戣为人守节清苦，议论正平，年纔七十，筋力耳目，未觉衰老，忧国忘家，用意至到。如戣辈，在朝不过三数人，陛下不宜苟顺其求，不留自助也。」不报。明年正月，戣薨。国朝郑穆在元佑中以宝文阁待制兼国子祭酒请老，提举洞霄宫，给事中范祖禹言：「穆虽年出七十，精力尚强，古者大夫七十而致仕，有不得谢，则赐之几杖，祭酒居师资之地，正宜处老成，愿毋轻听其去。」亦不报。然穆亦至明年卒。二事绝相类。

　　陈季常

　　陈慥字季常，公弼之子，居于黄州之岐亭，自称「龙丘先生」，又曰「方山子」。好宾客，喜畜声妓，然其妻柳氏绝凶妒，故东坡有诗云：「龙丘居士亦可怜，谈空说有夜不眠。忽闻河东师子吼，拄杖落手心茫然。」河东师子，指柳氏也。坡又尝醉中与季常书云：「一绝乞秀英君。」想是其妾小字。黄鲁直元佑中有与季常简曰：「审柳夫人时须医药，今已安平否？公暮年来想渐求清净之乐，姬媵无新进矣，柳夫人比何所念以致疾邪？」又一帖云：「承谕老境情味，法当如此，所苦既不妨游观山川，自可损药石，调护起居饮食而已。河东夫人亦能哀怜老大，一任放不解事邪？」则柳氏之妒名，固彰着于外，是以二公皆言之云。

　　文用谥字

　　先王谥以尊名，节以壹惠，故谓为易名。然则谥之为义，正训名也。司马长卿谕蜀文曰：「身死无名，谥为至愚。」颜注云：「终以愚死，后叶传称，故谓之谥。」柳子厚招海贾文曰：「君不返兮谥为愚。」二人所用，其意则同。唯王子渊箫赋曰：「幸得谥为洞箫兮，蒙圣主之渥恩。」李善谓：「谥者号也，言得谥为箫而常施用之。」以器物名为谥，其语可谓奇矣。

　　高唐神女赋

　　宋玉高唐、神女二赋，其为寓言托兴甚明。予尝即其词而味其旨，盖所谓发乎情，止乎礼义，真得诗人风化之本。前赋云：「楚襄王望高唐之上有云气，问玉曰：『此何气也？』对曰：『所谓朝云者也。昔者先王尝游高唐，梦见一妇人，曰，妾巫山之女也，愿荐枕席。王因幸之。』」后赋云：「襄王既使玉赋高唐之事，其夜王寝，梦与神女遇，复命玉赋之。」若如所言，则是王父子皆与此女荒淫，殆近于聚麀之丑矣。然其赋虽篇首极道神女之美丽，至其中则云：「澹清静其愔嫕兮，性沈详而不烦。意似近而若远兮，若将来而复旋。褰余帱而请御兮，愿尽心之惓惓。怀贞亮之洁清兮，卒与我乎相难。頩薄怒以自持兮，曾不可乎犯干。欢情未接，将辞而去。迁延引身，不可亲附。愿假须臾，神女称遽。闇然而冥，忽不知处。」然则神女但与怀王交御，虽见梦于襄，而未尝及乱也。玉之意可谓正矣。今人诗词，顾以襄王借口，考其实则非是。頩，音疋零反，敛容怒色也。柳子厚谪龙说有「奇女頩尔怒」之语，正用此也。

　　其言明且清

　　礼记缁衣篇：「诗云，昔吾有先正，其言明且清。国家以宁，都邑以成，庶民以生。谁能秉国成？不自为正，卒劳百姓。」郑氏注不言何诗。今毛诗节南山章但有下三句而微不同。经典释文云：「从第一句至庶民以生五句，今诗皆无此语，或皆逸诗也。」予按文选张华答何劭诗曰：「周任有遗规，其言明且清。」然则周任所作也。而李善注曰：「子思子诗云，昔吾有先正，其言明且清。」世之所存子思子亦无之，不知善何所据？意当时或有此书，善必不妄也，特不及周任遗规之义，又不可晓。

　　侍从转官

　　元丰未改官制以前，用职事官寄禄。自谏议大夫转给事中，学士转中书舍人。历三侍郎、学士转左曹礼、户、吏部，余人转右曹工、刑、兵部。左右丞，吏侍转左，兵侍转右。然后转六尚书，各为一官。尚书转仆射，非曾任宰相者不许转，今之特进是也。故侍从止于吏书，由谏议至此凡十一转。其庶僚久于卿列者，则自光禄卿转秘书监，继历太子宾客，遂得工部侍郎。盖以不带待制以上职，不许入两省给、谏耳。元丰改谏议为太中大夫，给、舍为通议，六侍郎同为正议，左右丞为光禄。兵、户、刑、礼、工书同为银青，吏书金紫。但六转，视旧法损其五。元佑中以为太简，增正议、光禄、银青为左右，然亦纔九资。大观二年，置通奉以易右正议，正奉以易右光禄，宣奉以易左光禄，以右银青为光禄，而至银青者去其左字，今皆仍之。比仿旧制，今之通奉，乃工、礼侍郎，正议乃刑、户，正奉乃兵、吏，宣奉乃左右丞，三光禄乃六尚书也。凡侍从序迁至金紫无止法，建炎以前多有之。绍兴以来，阶官到此绝少，唯梁扬祖、葛胜仲致仕得之。近岁有司不能探赜典故，予以宣奉当磨勘，又该覃霈，颜师鲁在天官，径给回授一据，而不明言其所由。比程叔达由宣奉纳禄不迁官，而于待制阁名升二等。程大昌亦然，以龙图直学士径升本学士，尤非也。予任中书舍人日，已阶太中，及以集英修撰出外，吏部不复为理年劳，凡十八年，始以待制得通议，殊可笑。盖台省之中，无复有老吏矣。

　　曹子建七启

　　「原头火烧净兀兀，野雉畏鹰出复没。将军欲以巧伏人，盘马弯弓惜不发。地形渐窄观者多，雉惊弓满劲箭加。冲人决起百余尺，红翎白镞随倾斜。将军仰笑军吏贺，五色离披马前堕。」此韩昌黎雉带箭诗，东坡尝大字书之，以为绝妙。予读曹子建七启论羽猎之美云：「人稠网密，地逼势胁。」乃知韩公用意所来处。七启又云：「名秽我身，位累我躬。」与佛氏八大人觉经所书「心是恶源，形为罪薮」，皆修己正心之要语也。

　　奸鬼为人祸

　　晋景公疾病，求医于秦，秦伯使医缓为之，未至，公梦疾为二孺子，曰：「彼良医也，惧伤我，焉逃之？」其一曰：「居肓之上，膏之下，若我何？」医至，曰：「疾不可为也。」隋文帝以子秦孝王俊有疾，驰召名医许智藏，俊梦亡妃崔氏泣曰：「本来相迎，如闻许智藏将至，其人当必相苦，奈何！」明夜复梦，曰：「吾得计矣，当入灵府中以避之。」及智藏至，诊俊脉，曰：「疾已入心，不可救也。」二奸鬼之害人，如出一辙。近世许叔微家一妇人，梦二苍头，前者云：「到也未？」后者应云：「到也。」以手中物击一下，遂魇。觉后心痛不可忍，叔微以神精丹饵之，痛止而愈。此事亦与上二者相似。

　　监司待巡检

　　今监司巡历郡邑，巡检、尉必迎于本界首，公裳危立，使者从车内遣谒吏谢之，即揖而退，未尝以客礼延之也。至有倨横之人，责桥道不整，驱之车前，使徒步与卒伍齿者。予记张文定公所著缙绅旧闻中一事云：「余为江西转运使，往虔州，巡检殿直今保义成忠郎。康怀琪，乘舟于三十里相接，又欲送至大庾县，遂与偕行。及至县驿，驿正厅东西各有一房，予居其左，康处于右。日晚，命之同食，起行数百步，逼暮而退。夜闻康暴得疾，余亟趋至康所，康已具舟将归虔，须臾数人扶翼而下，余策杖随之。」观此，则是使者与巡检同驿而处，同席而食，至于步行送之登舟，今代未之见也。

　　十二分野

　　十二国分野，上属二十八宿，其为义多不然，前辈固有论之者矣。其甚不可晓者，莫如晋天文志谓：「自危至奎为娵訾，于辰在亥，卫之分野也，属幷州。」且卫本受封于河内商虚，后徙楚丘。河内乃冀州所部，汉属司隶，其它邑皆在东郡，属兖州，于幷州了不相干，而幷州之下所列郡名，乃安定、天水、陇西、酒泉、张掖诸郡，自系凉州耳。又谓：「自毕至东井为实沈，于辰在申，魏之分野也，属益州。」且魏分晋地，得河内、河东数十县，于益州亦不相干，而雍州为秦，其下乃列云中、定襄、雁门、代、太原、上党诸郡，盖又自属幷州及幽州耳。谬乱如此，而出于李淳风之手，岂非蔽于天而不知地乎！

　　公孙五楼

　　南燕慕容超嗣位之后，悉以国事付公孙五楼，燕业为衰。晋刘裕伐之，或曰：「燕人若塞大岘之险，坚壁清野，大军深入，将不能自归。」裕曰：「鲜卑贪婪，不知远计，谓我不能持久，不过进据临朐，退守广固，必不能守险清野。」超闻有晋师，引羣臣会议，五楼曰：「吴兵轻果，利在速战，不可争锋，宜据大岘，使不得入。各命守宰，依险自固，焚荡资储，芟除禾苗，使敌无所资。彼侨军无食，可以坐制。若纵使入岘，出城逆战，此下策也。」超不听，裕过大岘，燕兵不出，喜形于色，遂一举灭燕。观五楼之计，正裕之所惮也。超平生信用五楼，独于此不然，盖天意也。五楼亦可谓智士，足与李左车比肩。后世奸妄擅国，以误大事者多矣，无所谓五楼之智也。

　　荐士称字着年

　　汉、魏以来诸公上表荐士，必首及本郡名，次着其年，又称其字。如汉孔融荐祢衡表云「处士平原祢衡，年二十四，字正平」，齐任昉为萧扬州作荐士表云「秘书丞琅邪王暕，年二十一，字思晦」，「前候官令东海王僧孺，年三十五，字僧孺」是也。唐以来乃无此式。

　　兄弟邪正

　　王安石引用小人，造作新法，而弟安国力非之。韩绛附会安石制置三司条例以得宰相，而弟维力争之。曾布当元符、靖国之间，阴祸善类，而弟肇移书力劝之。兄弟邪正之不同如此。
容斋三笔




　　卷第四(十五则)

　　三竖子

　　赵为秦所围，使平原君求救于楚，楚王未肯定从。毛遂曰：「白起，小竖子耳！兴师以与楚战，举鄢、郢，烧夷陵，辱王之先人，此百世之怨也。」是时，起已数立大功，且胜于长平矣。人告韩信反，汉祖以问诸将，皆曰：「亟发兵坑竖子耳！」帝默然。唯陈平以为兵不如楚精，诸将用兵不能及信。英布反，书闻，上召诸将问计，又曰：「发兵击之，坑竖子耳！」夫白起、信、布之为人，材能不可揜，以此三人为竖子，是天下无复有壮士也。毛遂之言，祇欲激怒楚王，使之知合从之利害，故不得不以起为懦夫。至如高帝诸将，不过周勃、樊哙之俦。韩信因执而归，栖栖然处长安为列侯，盖一匹夫也，而哙喜其过己，趋拜送迎，言称臣，况于据有全楚万乘之地，事力强弱，安可同日而语？英布固尝言：「诸将独患淮阴、彭越，今皆已死，余不足畏。」则竖子之对，可谓勇而无谋，殆与张仪诋苏秦为反复之人相似。高帝默然，顾深知其非也。至于陈平，则不然矣。若乃韩信谓魏将柏直为竖子，则诚然。柏直庸庸无所知名，汉王亦称其口尚乳臭，真一竖子也。阮籍登广武，叹曰：「时无英雄，使竖子成名。」盖叹是时无英雄如昔人者。俗士不达，以为籍讥汉祖，虽李太白亦有是言，失之矣。

　　枢密称呼

　　枢密使之名起于唐，本以宦者为之，盖内诸司之贵者耳。五代始以士大夫居其职，遂与宰相等。自此接于本朝，又有副使、知院事、同知院事、签书、同签书之别，虽品秩有高下，然均称为枢密。明道中，王沂公自故相召为检校太师、枢密使，李文定公为集贤相，以书迎之于国门，称曰「枢密太师相公」，予家藏此帖。绍兴五年，高宗车驾幸平江，过秀州，执政从行者四人，在前者传呼「宰相」，赵忠简也，次呼「枢密」，张魏公也，时为知院事，次呼「参政」，沈必先也，最后又呼「枢密」，则签书权朝美云。予为检详时，叶审言、黄继道为长贰，亦同一称。而二三十年以来，遂有知院、同知之目，初出于典谒、街卒之口，久而朝士亦然，名不雅古，莫此为甚。

　　从官事体

　　国朝优待侍从，故事体名分多与庶僚不同，然有处之合宜及肆意者。如任知州申发诸司公状不系衔，与安抚监司序官往还用大状不书年，引接用朱衣，通判入都厅之类，皆杂着于令式。其明载国史者尚可考。大中祥符五年六月，诏：「尚书丞郎、两省给谏知州府，而本部郎中、员外郎及两省六品以下官充本路转运使副者，承前例须申报。虽职当统摄，方委于事权，而官有等差，宜明于品级。自今知制诰、观察使以上知州府处所申转运司状，并止签案检，令通判以下具衔供申。」张咏以礼部尚书知升州，上言：「臣官忝六曹，祠部乃本行司局，而例申公状，似未合宜。望自今尚书丞郎知州者，除申省外，其本行曹局，止签案检。」从之。绍兴中，范同以前执政知太平州，官系中大夫不带职，申诸司状系衔。提刑张绚封还之，范竟不改。次年转太中，再任，始去之。刘焞为江西运判，移牒属郡知、通云：「请联衔具报。」迈时以太中守赣，以于式不可，乃作公札，同通判签书。刘邦翰曾任权侍郎，以朝议大夫、集英修撰知饶州。赵烨以承议郎提点刑狱，欲居其上，刘不校，赵又畏人议己，于是遇朝拜国忌日，先后行香。王十朋自侍御史徙权吏部侍郎，不拜，除集撰，知饶州，自处如庶官。林大中亦自侍御史改吏侍，不曾供职，除直宝文阁，知赣州，全衔犹带权知兼劝农事借紫，而尽用从官礼数。黄涣为通判，入都厅，为之不平。郑汝谐除权侍郎，为东省所缴，不得供职，而以秘撰知池州，公状至提刑司，不系衔，为邓驲牒问。唐瑑以司农少卿，王佐以中书检正，皆暂兼权户侍，及出知湖、饶二州，悉用朱衣双引。此数君皆失于讨问典章，非故为尊大也。陈居仁以大中、集撰知鄂州，只用一朱衣，盖在法，学士乃双引，人以为得体。迈顷守赣、建，官职与居仁等，而误用两朱，殊以自悔。又如监司见前执政，虽本路，并客位下马。伯氏以故相带观文学士帅越，提举宋藻穿戟门诃殿，云浙东监司如何不得穿绍兴府门，将至厅事，始若勉就客位者。主人亟令掖以还。

　　九朝国史

　　本朝国史凡三书，太祖、太宗、真宗曰三朝，仁宗、英宗曰两朝，神宗、哲宗、徽宗、钦宗曰四朝。虽各自纪事，至于诸志若天文、地理、五行之类，不免烦复。元丰中，三朝已就，两朝且成，神宗专以付曾巩使合之。巩奏言：「五朝旧史，皆累世公卿、道德文学、朝廷宗工所共准裁，既已勒成大典，岂宜辄议损益。」诏不许，始谋纂定，会以忧去，不克成。其后神、哲，各自为一史，绍兴初，以其是非褒贬皆失实，废不用。淳熙乙巳，迈承乏修史，丙午之冬，成书进御，遂请合九朝为一，寿皇即以见属。尝奏云：「臣所为区区有请者，盖以二百年间典章文物之盛，分见三书，仓卒讨究，不相贯属。及累代臣僚，名声相继，当如前史以子系父之体，类聚归一。若夫制作之事，则已经先正名臣之手，是非褒贬，皆有据依，不容妄加笔削。乞以此奏下之史院，俾后来史官，知所以编缵之意，无或辄将成书擅行删改。」上曰：「如有未稳处，改削无害。」迈既奉诏开院，亦修成三十余卷矣，而有永思攒宫纔役，才归即去国，尤袤以高宗皇帝实录为辞，请权罢史院，于是遂已。祥符中，王旦亦曾修撰两朝史，今不传。

　　银牌使者

　　金国每遣使出外，贵者佩金牌，次佩银牌，俗呼为金牌、银牌郎君。北人以为契丹时如此，牌上若篆字六七，或云阿骨打花押也。殊不知此本中国之制，五代以来，庶事草创，凡乘置奉使于外，但给枢密院牒。国朝太平兴国三年，因李飞雄矫乘马，诈称使者，欲作乱，既捕诛之，乃诏自今乘驿者，皆给银牌，国史云始复旧制，然则非起于虏也。端拱二年复诏：「先是驰驿使臣给篆书银牌，自今宜罢之，复给枢密院牒。」

　　省钱百陌

　　用钱为币，本皆足陌。梁武帝时，以铁钱之故，商贾浸以奸诈自破，岭以东，八十为百，名曰「东钱」；江、郢以上，七十为百，名曰「西钱」；京师以九十为百，名曰「长钱」。大同元年，诏通用足陌，诏下而人不从，钱陌益少，至于末年，遂以三十五为百。唐之盛际，纯用足钱。天佑中，以兵乱窘乏，始令以八十五为百。后唐天成，又减其五。汉干佑中，王章为三司使，复减三。皇朝因汉制，其输官者，亦用八十，或八十五，然诸州私用，犹有随俗至于四十八钱。太平兴国二年，始诏民间缗钱，定以七十七为百。自是以来，天下承用，公私出纳皆然，故名「省钱」。但数十年来，有所谓「头子钱」，每贯五十六，除中都及军兵俸料外，自余州县官民所当得，其出者每百纔得七十一钱四分，其入者每百为八十二钱四分，元无所谓七十七矣。民间所用，多寡又益不均云。

　　旧官衔冗赘

　　国朝官制，沿晚唐、五代余习，故阶衔失之冗赘，予固已数书之。比得皇佑中李端愿所书「雪窦山」三大字，其左云：「镇潼军节度观察留后、金紫光禄大夫、检校刑部尚书、使持节华州诸军事、华州刺史，兼御史大夫、上柱国。」凡四十一字。自元丰以后，更使名，罢文散阶、检校官、持节、宪衔、勋官，只云「镇潼军承宣使」六字，比旧省去三十五，可谓简要。会稽禹庙有唐天复年越王钱镠所立碑，其全衔九十五字，尤为冗也。

　　吏胥侮洗文书

　　郡县胥史，揩易簿案，乡司尤甚。民已输租税，朱批于户下矣，有所求不遂，复洗去之邑官不能察，而又督理。比其持赤钞为证，则追逮横费，为害已深。此特小小者耳，台省亦然，予除翰林日，所被告命后拟云「可特授依前正奉大夫充翰林学士」，盖初书黄时全文，故官告院据以为式，其制当尔。而告身全衔亦云「告正奉大夫充翰林学士」，予以语吏部萧照邻尚书曰：「如此则学士系衔在官下，于故事有戾，今欲书谢表，当如何？」萧悚然。旋遣部主事与告院书吏至，乞借元告以去，明日持来，则已改正，移职居官上，但减一「充」字，于行内微觉疏，其外印文，浓淡了无异，其妙至此。

　　宣告错误

　　士大夫告命，间有错误，如文官，则犹能自言，书铺亦不敢大有邀索。独右列为可怜，而军伍中出身者尤甚。予检详密院诸房日，有泾原副都军头乞换授，而所持宣内添注「副」字，为房吏所沮，都头者不能自明。两枢密以事见付，予视所添字与正文一体，以白两枢曰：「使诉者为奸，当妄增品级，不应肯以都头而自降为副，其为写宣房之失，无可疑也。」枢以为然，乃为改正。武翼郎李青当磨勘，尚左验其文书，其始为「大李青」，吏以为罔冒，青无词以答。周茂振权尚书，阅其告命十余通，其一告前云「大李青」，而告身误去「大」字，故后者相承，只云「李青」，即日放行迁秩，且给公据付之。两人者几困于吏手，幸而获直。用是以知枉郁不伸者多矣！

　　军中抵名为官

　　绍兴以来，兵革务烦，军中将校除官者，大帅尽藏其告命，只语以所居官，其有事故亡没者，亦不关申省部除籍，或径以付他人，至或从白身便为郎、大夫者。杨和王为殿帅，罢一统领使归部，而申枢密院云：「此人元姓名曰许超，只是校尉，偶有修武郎李立告，使之鼎名，因得冒转，续以战功积累，今为武显大夫，既已离军，自合依本姓名及元职位。」超诣院诉，而不能为之词。予检详兵房，为言曰：「一时冒与，自是主将之命。修武以前，固非此人当得。若武翼之后，皆用军功，使其战死于阵，则性命须要超承当。今但当克除不应得九官，而理还其余资，庶合人情，于理为顺。」两枢密甚然予说，即奏行之。

　　祸福有命

　　秦氏颛国得志，益厉刑辟，以箝制士大夫，一言语之过差，一文词之可议，必起大狱，窜之岭海，于是恶子之无俚者，恃告讦以进。赵超然以「君子之泽，五世而斩」责汀州，吴仲宝以夏二子传流容州，张渊道以张和公生日诗几责柳而幸脱，皆是也。予教授福州日，因访何大圭，忽问：「君识天星乎？」答曰：「未之学。」曰：「岂不能认南方中夏所见列宿乎？」曰：「此却粗识一二。」大圭曰：「君今夕试仰观荧惑何在？」是时正见于南斗之西。后月余再相见，时连旬多阴，所谓火曜，已至斗魁之东矣。大圭曰：「使此星入南斗，自有故事。」予闻其语，固已竦然，明日来相访，曰：「吾曹元不洞晓天文，昨晚叶子廉见顾，言及于此，蹙頞云：『是名魏星，无人能识，非荧惑也。』」予曰：「十二国星，只在牛、女之下，经星不动，安得转移？」圭曰：「干象欲示变，何所不可？子廉云，『后汉建安二十五年亦曾出。』」盖秦正封魏国公，圭意比之曹操。予大骇，不复敢酬应。他日，与谢景思、叶晦叔言之，且曰：「使迈为小人告讦之举，有所不能，万一此段彰露，为之奈何？」谢、叶曰：「可以言命矣！与是人相识，便是不幸，不如静以待之。」时岁在己巳，又六年，秦亡，予知免祸，乃始不恐。

　　真宗北征

　　真宗亲征契丹，幸澶渊，以成却敌之功，是时景德元年甲辰，决此计者，寇莱公也。然前五岁，当咸平二年己亥，契丹寇北边，上自将御之，至澶州、大名府，闻范廷召破虏于莫州北，乃还京。时张文定公、李文靖公为相，不知何人赞此决，而后来不传。用是以知真宗非宴安酖毒而有所畏者，故寇公易以进言。

　　宰相不次补

　　景德元年七月，宰相李沆薨，时无他相，中书有参知政事王旦、王钦若，不次补。寇准为三司使，真宗欲相之，患其素刚，难独任，乃先以翰林侍读学士毕士安为参政，纔一月，并命士安、准为相，而士安居上。旦、钦若各迁官而已。准在太宗朝已两为执政，今士安乃由侍从超用，惟辟作福，图任大臣，盖不应循循历阶而升也。

　　外制之难

　　中书舍人所承受词头，自唐至本朝，皆只就省中起草付吏，逮于告命之成，皆未尝越日，故其职为难。其以敏捷称者，如韦承庆下笔辄成，未尝起草，陆扆初无思虑，挥翰如飞，颜荛草制数十，无妨谈笑，郑畋动无滞思，同僚阁笔，刘敞临出局，倚马一挥九制，皆见书于史策。其迟钝窘扰者，如陆余庆至晚不能裁一言，和闭户精思，徧讨羣籍，与夫「斲窗舍人」、「紫微失却张君房」之类，盖以必欲速成故也。周广顺初，中书舍人刘涛责授少府少监，分司西京，坐遣男顼代草制词也。顼时为监察御史，亦责复州司户。自南渡以来，典故散失，每除书之下，先以省札授之，而续给告，以是迁延稽滞。段拂居官时，纔还家即掩关谢客，畏其趣词命也。先公使虏归，除徽猷阁直学士，时刘才邵当制，日于漏舍嘱之，至先公出知饶州，几将一月，犹未受告。其它倩诿朋旧，俾之假手者多矣。故膺此选者，不觉其难，殊与昔异。

　　文臣换武使

　　祖宗之世，文臣换授武使，皆不越级。钱若水自枢密副使罢守工部侍郎，后除帅幷州，乃换邓州观察使。王嗣宗以中丞、侍郎，李士衡以三司使，利瓦伊以尚书，王素以端明左丞，亦皆观察。庆历初，以陕西四帅方御夏、羌，欲优其俸赐，故韩琦、范仲淹、王沿、庞籍皆以枢密、龙图直学士换为廉车。自南渡以来，始大不然。张澄以端明学士，杨倓以敷文学士，便为节度。近者赵师夔、吴琚以待制而换承宣使，不数月间遇恩，即建节钺。师揆、师垂以秘阁修撰换观察使，皆度越彝宪，诚异恩也。
容斋三笔

　　卷第五(十七则)

　　舜事瞽叟

　　孟子之书，上配论语，唯记舜事多误，故自国朝以来，司马公、李泰伯及吕南公皆有疑非之说。其最大者，证万章涂廪、浚井、象入舜宫之问以为然也。孟子既自云尧使九男事之，二女女焉，百官牛羊仓廪备，以事舜于畎亩之中。则井、廪贱役，岂不能使一夫任其事？尧为天子，象一民耳，处心积虑杀兄而据其妻，是为公朝无复有纪纲法制矣！六艺折中于夫子，四岳之荐舜，固曰：「瞽子。父顽，母嚚，象傲，克谐以孝，烝烝乂，不格奸。」然则尧试舜之时，顽傲者既已格乂矣。舜履位之后，命禹征有苗，益曰：「帝初于历山，往于田，日号泣于旻天，于父母，负罪引慝，祗载见瞽瞍，夔夔斋栗，瞽亦允若。」既言允若，岂得复有杀之之意乎？司马公亦引九男、百官之语，烝烝之对，而不及益赞禹之辞，故详叙之以示子侄辈。若司马迁史记、刘向列女传所载，盖相承而不察耳。至于桃应有瞽叟杀人之问，虽曰设疑似而请，然亦可谓无稽之言。孟子拒而不答可也，顾再三为之辞，宜其起后学之惑。

　　孔子正名

　　子路曰：「卫君待子而为政，子将奚先？」子曰：「必也正名乎！」子路曰：「子之迂也！奚其正？」夫子责数之以为「野」。盖是时夫子在卫，当辄为君之际，留连最久，以其拒父而窃位，故欲正之，此意明白。然子欲适晋，闻其杀鸣犊，临河而还，谓其无罪而杀士也。里名胜母，曾子不入，邑称朝歌，墨子回车，邑里之名不善，两贤去之，安有命世圣人，而肯居无父之国，事不孝之君哉？是可知已！夫子所过者化，不令而行，不言而信，辄待以为政，当非下愚而不移者。苟其用我，必将导之以天理，而趣反其真，所谓命驾虚左而迎其父不难也。则其有补于名义，岂不大哉！为是故不忍亟去以须之。既不吾用，于是慨然反鲁。则辄之冥顽悖乱，无所逃于天地之间矣！子路曾不能详味圣言，执迷不悟，竟于身死其难。惜哉！

　　潜火字误

　　今人所用潜火字，如潜火军兵，潜火器具，其义为防。然以书传考之，乃当为熸。左传襄二十六年，楚师大败，王夷师熸。昭二十三年，子瑕卒，楚师熸。杜预皆注曰：「吴、楚之间谓火灭为熸。」释文音子潜反，火灭也，礼部韵将廉反，皆读如歼音。则知当曰熸火。

　　永兴天书

　　大中祥符天书之事，起于佞臣，固无足言。而寇莱公在永兴军，信朱能之诈，亦为此举，以得召入，再登相位，驯致雷州之祸，凤德之衰，实为可惜！而天禧实录所载云：「周怀政与妖人朱能辈伪造灵命，冀图恩宠，且日进药饵。宰相王钦若屡言其妄，复密陈规谏。怀政惧得罪，因共诬谮，言：『捕获道士谯文易，蓄禁书，有神术，钦若素识之。』故罢相也。」朱能之事，钦若欲以沮寇公之入则有之，谓其陈规谏，当大不然。傥非出于寇，则钦若已攘臂其间矣。实录盖钦若提举日所进，是以溢美，岂能弭后人公议哉！

　　王裒嵇绍

　　舜之罪也殛鲧，其举也兴禹。鲧之罪足以死，舜徇天下之公议以诛之，故禹不敢怨，而终治水之功，以盖父之恶。魏王裒、嵇绍，其父死于非命。裒之父仪，犹以为司马昭安东司马之故，因语言受害，裒为之终身不西向而坐。绍之父康以魏臣，锺会谮之于昭，昭方谋篡魏，阴忌之，以故而及诛。绍乃仕于晋武之世，至为惠帝尽节而死。绍之事亲，视王裒远矣！温公通鉴，犹取其荡阴之忠，盖不足道也。

　　张咏传

　　张忠定公咏，为一代伟人，而治蜀之绩尤为超卓，然实录所载，了不及之，但云「出知益州，就加兵部郎中，入为户部。后马知节自益徙延，难其代。朝廷以咏前在蜀，寇攘之后，安集有劳，为政明肃，远民便之，故特命再任」而已。国史本传略同，而增书促招安使上官正出兵一事。皆诋其知陈州营产业，且与周渭、梁鼎辈五人同传，殊失之也。韩魏公作公神道碑云：「公以魁奇豪杰之才，逢时自奋，智略神出，勋业赫赫，震暴当世，诚一世伟人。」道州所刻帖，有公与潭牧书一纸，王荆公跋其后云：「忠定公殁久矣，而士大夫至今称之，岂不以刚毅正直有劳于世若公者少欤？」文潞公云：「予尝守蜀，睹忠定之像，遗爱在民，钦服已甚。」黄诰云：「公风烈如此，而不至于宰相，然有忠定之才，而无宰相之位，于公何损？有宰相之位，而无忠定之才，于宰相何益？公虽老死，安肯以此易彼哉！」观四人之言，史氏发潜德之幽光，为有负矣。

　　绯紫假服

　　唐宣宗重惜服章，牛丛自司勋员外郎为睦州刺史，上赐之紫，丛既谢，前言曰：「臣所服绯，刺史所借也。」上遽曰：「且赐绯。」然则唐制借服色得于君前服之，国朝之制，到阙则不许。干道二年，予以起居舍人侍立，见浙西提刑姚宪入对，紫袍金鱼。既退，一合门吏踵其后嗫嚅。后两日，宪辞归平江，乃绯袍。予疑焉，以问知合曾觌曰：「闻临安守与本路监司皆许服所借，而宪昨紫今绯，何也？」觌曰：「监司惟置局在辇下则许服，漕臣是也；若外郡则否，前日姚误紫，而谒吏不告，已申其罚，且备牒使知之，故今日只本色以入。」姚盖失于审也，然考功格令既不颁于外，亦自难晓。文惠公知徽州日，借紫，及除江东提举常平，告身不借。予闻尝借者当如旧，与郎官薛良朋言之，于是给公据改借。后于江西见转运判官张坚衣绯，张尝知泉州，紫袍矣，予举前说，张欣然即以申考功，已而部符下不许，扣其故，曰：「唯知州借紫而就除本路，虽运判、提举皆得如初，若他路则不可。」竟不知法如何该说也。若曾因知州府借紫，而后知军州，其服亦借，不以本路他路也。近吴镒以知郴州除提举湖南茶盐，遂仍借紫，正用前比云。

　　枢密名称更易

　　国朝枢密之名，其长为使，则其贰为副使；其长为知院，则其贰为同知院。如柴禹锡知院，向敏中同知，及曹彬为使，则敏中改副使。王继英知院，王旦同知，继冯拯、陈尧叟亦同知，及继英为使，拯、尧叟乃改签书院事，而恩例同副使。王钦若、陈尧叟知院，马知节签书，及王、陈为使，知节迁副使，其后知节知院，则任中正、周起同知。惟熙宁初，文彦博、吕公弼已为使，而陈升之过阙，留，王安石以升之曾再入枢府，遂除知院。知院与使并置，非故事也，安石之意以沮彦博耳。绍兴以来，唯韩世忠、张俊为使，岳飞为副使。此后除使固多，而其贰只为同知，亦非故事也。又使班视宰相，而干道职制杂压，令副使反在同知院之下，尤为未然。

　　过称官品

　　士大夫僭妄相尊，日以益甚。予向昔所记文官学士、武官大夫之谚，今又不然。天圣职制：内外文武官不得容人过称官品，诸节度、观察，虽检校官未至太傅者，许称太傅；防御使至横行使，许称太保；诸司使许称司徒；幕职官等称本官；录事参军称都曹；县令称长官；判司、簿、尉许称评事。其太傅、太保，司徒皆一时本等检校所带之官也。自后法令不复有此一项，以是其风愈炽，不容整革矣。

　　仁宗立嗣

　　东坡作范蜀公墓志，云：「仁宗即位三十五年，未有继嗣，嘉佑初得疾，中外危恐。公独上疏乞择宗室贤者，异其礼物，以系天下心。」凡章十九上。至元佑初，韩维上言，谓其首开建储之议，其后大臣乃继有论奏。司马温公行状云：「至和三年，仁宗始不豫，国嗣未立，天下寒心而不敢言，惟谏官范镇首发其议，光时为幷州通判，闻而继之。」按至和三年九月，改为嘉佑元年，岁在丁酉。而前此皇佑五年甲午，有建州人太常博士张述者，以继嗣未立，上疏曰：「陛下春秋四十四，宗庙社稷之继，未有托焉。以嫌疑而不决，非孝也；羣臣以讳避而不言，非忠也。愿择宗亲才而贤者，异其礼秩，试以职务，俾内外知圣心有所属。」至和二年丙申，复言之。前后凡七疏，最后语尤激切。盖述所论乃在两公之前，而当时及后来莫有知之者，为可惜也！

　　郎官员数

　　绍熙四年冬，客从中都来，持所抄班朝录一编相示，盖朝士官职姓名也。读至尚书郎，纔有正员四人，其它权摄者亦只六七人耳。因记绍兴二十九年，予为吏、礼部时，同舍郎二十人，皆正官。今既限以曾历监司、郡守，故任馆职及寺监、丞者不可进步，其自外召用者，资级已高，曾不数月，必序迁卿、少，以是居之者益少。政和末，郎员冗溢，至于五十有五。侍御史张朴上殿，徽宗谕使论列，退而奏疏，劾十有六人，大略云：「才品甚下，趋操卑污，有如汪师心者；性资茸阘，柔佞取容，有如黄愿、汪希旦者；浅浮躁妄，为胥辈所轻，有如李庄者；轻侻喧嚣，漫不省职，有如李扬者；粗冗不才，褊忿轻发，有如成禔者；人才碌碌，初无可取，有如张高者；志气衰落，难与任事，有如常者；大言无当，诞诡不情，有如梁子诲者；资望太轻，士论不厌，有如叶椿、唐作求、吴直夫、章芹、李与权、王良钦、强休甫者。乞行罢斥。」从之。考一时标榜，未必尽当，然十六人者后皆不显，视今日员数，多寡不侔如是。秦桧居相位久，不欲士大夫在朝，末年尤甚。二十四司独刑部有孙敏修一员，余皆兼摄，吏部七司至全付主管告院张云，兵、工八司，并于一寺主簿。又可怪也！

　　东坡慕乐天

　　苏公责居黄州，始自称东坡居士。详考其意，盖专慕白乐天而然。白公有东坡种花二诗云：「持钱买花树，城东坡上栽。」又云：「东坡春向暮，树木今何如？」又有步东坡诗云：「朝上东坡步，夕上东坡步。东坡何所爱？爱此新成树。」又有别东坡花树诗云：「何处殷勤重回首？东坡桃李种新成。」皆为忠州刺史时所作也。苏公在黄，正与白公忠州相似，因忆苏诗，如赠写真李道士云：「他时要指集贤人，知是香山老居士。」赠善相程杰云：「我似乐天君记取，华颠赏遍洛阳春。」送程懿叔云：「我甚似乐天，但无素与蛮。」入侍迩英云：「定似香山老居士，世缘终浅道根深。」而跋曰：「乐天自江州司马除忠州刺史，旋以主客郎中知制诰，遂拜中书舍人。某虽不敢自比，然谪居黄州，起知文登，召为仪曹，遂忝侍从。出处老少，大略相似，庶几复享晚节闲适之乐。」去杭州云：「出处依稀似乐天，敢将衰朽较前贤。」序曰：「平生自觉出处老少粗似乐天。」则公之所以景仰者，不止一再言之，非东坡之名偶尔暗合也。

　　缚鸡行

　　老杜缚鸡行一篇云：「小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄？吾叱奴儿解其缚。鸡虫得失无了时，注目寒江倚山阁。」此诗自是一段好议论，至结句之妙，非他人所能跂及也。予友李德远尝赋东西船行，全拟其意。举以相示云：「东船得风帆席高，千里瞬息轻鸿毛。西船见笑苦迟钝，汗流撑折百张篙。明日风翻波浪异，西笑东船却如此。东西相笑无已时，我但行藏任天理。」是时，德远诵至三过，颇自喜，予曰：「语意绝工，几于得夺胎法，只恐行藏任理与注目寒江之句，似不可同日语。」德远以为知言，锐欲易之，终不能满意也。

　　油污衣诗

　　予甫十岁时，过衢州白沙渡，见岸上酒店败壁间，有题诗两绝，其名曰犬落水、油污衣。犬诗太俗不足传，独后一篇殊有理致。其词云：「一点清油污白衣，斑斑驳驳使人疑。纵饶洗遍千江水，争似当初不污时。」是时甚爱其语，今六十余年，尚历历不忘，漫志于此。

　　北虏诛宗王

　　绍兴庚申，虏主亶诛宗室七十二王，韩昉作诏，略云：「周行管叔之诛，汉致燕王之辟，兹惟无赦，古不为非。不图骨肉之间，有怀蜂虿之毒。皇伯太师宋国王宗盘谓为先帝之元子，常蓄无君之祸心；皇叔太傅兖国王宗儁、虞王宗英、滕王宗伟等，逞躁欲以无厌，助逆谋之妄作。欲申三宥，公议岂容？不烦一兵，羣凶悉殄。已各伏辜，幷除属籍讫。」绍熙癸丑，今虏主诛其叔郑王，诏曰：「朕早以嫡孙，钦承先绪。皇叔定武军节度使郑王允蹈，属处诸父，任当重藩，潜引凶徒，共为反计，自以元妃之长子，异于他母之诸王，冀幸国灾，窥伺神器。其妹泽国公主长乐牵同产之爱，驸马都尉唐括蒲剌覩狃连姻之私，预闻其谋，相济以恶。欲宽燕邸之戮，姑致郭邻之囚，询诸羣言，用示大戒。允蹈及其妻卞玉与男按春、阿辛幷公主皆赐自尽，令有司依礼收葬，仍为辍朝。」二事甚相类，盖其视宗族至亲与涂之人无异也。是年冬，倪正父奉使，馆于中山，正其诛戮处，相去一月，犹血腥触人，枯骸塞井，为之终夕不安寝云。

　　州郡书院

　　太平兴国五年，以江州白鹿洞主明起为褒信主簿。洞在庐山之阳，尝聚生徒数百人。李煜有国时，割善田数十顷，取其租廪给之；选太学之通经者，俾领洞事，日为诸生讲诵。于是起建议以其田入官，故爵命之。白鹿洞由是渐废。大中祥符二年，应天府民曹诚，即楚丘戚同文旧居造舍百五十间，聚书数千卷，博延生徒，讲习甚盛。府奏其事，诏赐额曰应天府书院，命奉礼郎戚舜宾主之，仍令本府幕职官提举，以诚为府助教。宋兴，天下州府有学自此始。其后潭州又有岳麓书院。及庆历中，诏诸路州郡皆立学，设官教授，则所谓书院者当合而为一。今岳麓、白鹿复营之，各自养士，其所廪给礼貌乃过于郡庠。近者巴州亦创置，是为一邦而两学矣。大学、辟雍并置，尚且不可，是于义为不然也。

　　何韩同姓

　　韩文公送何坚序云：「何与韩同姓为近。」尝疑其说无所从出，后读史记周本纪，应劭曰：「氏姓注云，以何姓为韩后。」邓名世姓氏书辩证云：「何氏出自姬姓，食采韩原，为韩氏。韩王建为秦所灭，子孙散居陈、楚，江、淮间以韩为何，随声变为何氏，然不能详所出也。」韩王之失国者名安，此云建，乃齐王之名，邓笔误耳。予后读孙愐唐韵云：「韩灭，子孙分散江、淮间，音以韩为何，字随音变，遂为何氏。」乃知名世用此。
容斋三笔

　　卷第六(十五则)

　　蕨萁养人

　　自古凶年饥岁，民无以食，往往随所值以为命，如范蠡谓吴人就蒲蠃于东海之滨；苏子卿掘野鼠所去草实，及啮雪与旃毛幷咽之；王莽教民煮木为酪；南方人饥饿，羣入野泽掘凫茈；邓禹军士食藻菜；建安中，咸阳人拔取酸枣、藜藿以给食；晋郗鉴在邹山，兖州百姓掘野鼠、蛰燕；幽州人以桑椹为粮，魏道武亦以供军；岷蜀食芋。如此而已。吾州外邑，（山乐）崌山在乐平、德兴境，李罗万斛山在浮梁、乐平、鄱阳境，皆绵亘百余里，山出蕨萁。干道辛卯、绍熙癸丑岁旱，村民无食，争往取其根。率以昧旦荷锄往掘，深至四五尺，壮者日可得六十斤。持归捣取粉，水澄细者煮食之，如粔籹状，每根二斤可充一夫一日之食。冬晴且暖，田野间无不出者，或不远数十里，多至数千人。自九月至二月终，蕨抽拳则根无力，于是始止。盖救饿羸者半年，天之生物，为人世之利至矣！古人不知用之，传记亦不载，岂他邦不产此乎？

　　贤士隐居者

　　士子修己笃学，独善其身，不求知于人，人亦莫能知者，所至或有之，予每惜其无传。比得上虞李孟传录示四事，故谨书之。

　　其一曰，慈溪蒋季庄，当宣和间，鄙王氏之学，不事科举，闭门穷经，不妄与人接。高抑崇闶居明州城中，率一岁四五访其庐。季庄闻其至，必倒屣出迎，相对小室，极意讲论，自昼竟夜，殆忘寝食。告去则送之数里，相得欢甚。或问抑崇曰：「蒋君不多与人周旋，而独厚于公，公亦惓惓于彼，愿闻其故？」抑崇曰：「闶终岁读书，凡有疑而未判，与所缺而未知者，每积至数十，辄一扣之，无不迎刃而解。」而蒋之所长，他人未必能知之。世之所谓知己其是乎？

　　其二曰，王茂刚，居明之林村，在岩壑深处，有弟不甚学问，使颛治生以餬口，而刻意读书，足迹未尝妄出，尤邃于周易。沈焕通判州事，尝访之。其见趣绝出于传注之外云。气象严重，窥其所得，盖进而未已也。

　　其三曰，顾主簿，不知何许人，南渡后寓于慈溪。廉介有常，安于贫贱，不蕲人之知。至于践履间，虽细事不苟也。平旦起，俟卖菜者过门，问菜把直几何，随所言酬之。他饮食布帛亦然。久之人皆信服，不忍欺。苟一日之用足，则玩心坟典，不事交游。里中有不安其分、武断强忮者，相与讥之，曰：「汝岂顾主簿耶？」

　　其四曰，周日章，信州永丰人。操行介洁，为邑人所敬。开门授徒，仅有以自给，非其义一毫不取。家至贫，常终日绝食，邻里或以薄少致馈。时时不继，宁与妻子忍饿，卒不以求人。隆寒披纸裘，客有就访，亦欣然延纳。望其容貌，听其论议，莫不耸然。县尉谢生遗以袭衣，曰：「先生未尝有求，吾自欲致其勤勤耳，受之无伤也。」日章笑答曰：「一衣与万锺等耳，傥无名受之，是不辨礼义也。」卒辞之。汪圣锡亦知其贤，以为近于古之所谓独行者。

　　是四君子，真可书史策云。

　　张籍陈无己诗

　　张籍在他镇幕府，郓帅李师古又以书币辟之，籍却而不纳，而作节妇吟一章寄之，曰：「君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，何不相逢未嫁时？」陈无己为颍州教授，东坡领郡，而陈赋妾薄命篇，言为曾南丰作，其首章云：「主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍？有声当彻天，有泪当彻泉。死者恐无知，妾身长自怜。」全用籍意。或谓无己轻坡公，是不然。前此无己官于彭城，坡公由翰林出守杭，无己越境见之于宋都，坐是免归，故其诗云：「一代不数人，百年能几见？昔为马首衔，今为禁门键。一雨五月凉，中宵大江满。风帆目力短，江空岁年晚。」其尊敬之尽矣。薄命拟况，盖不忍师死而遂倍之，忠厚之至也！

　　杜诗误字

　　李适之在明皇朝为左相，为李林甫所挤去位，作诗曰：「避贤初罢相，乐圣且衔杯。为问门前客，今朝几个来？」故杜子美饮中八仙歌云：「左相日兴费万钱，饮如长鲸吸百川，衔杯乐圣称避贤。」正咏适之也。而今所行本误以「避贤」为「世贤」，绝无意义，兼「世」字是太宗讳，岂敢用哉？秦州雨晴诗云：「天永秋云薄，从西万里风。」谓秋天辽永，风从万里而来，可谓广大。而集中作「天水」，此乃秦州郡名，若用之入此篇，其致思浅矣。和李表丈早春作云：「力疾坐清晓，来诗悲早春。」正答其意。而集中作「来时」，殊失所谓和篇本旨。

　　东坡诗用老字

　　东坡赋诗，用人姓名，多以老字足成句。如寿州龙潭云「观鱼幷记老庄周」，病不赴会云「空对亲舂老孟光」，看潮云「犹似浮江老阿童」，赠黄山人云「说禅长笑老浮屠」，元长老衲裙云「乞与佯狂老万回」，东轩云「挂冠知有老萧郎」，侍立迩英云「定似香山老居士」，赠李道士云「知是香山老居士」，蒜山亭云「奇逸多闻老敬通」，汶公东堂云「一帖空存老遂良」，次韵韶守云「华发萧萧老遂良」，游罗浮云「还须略报老同叔」，赠辩才云「中有老法师」，寄子由云「青山老从事」，赠眼医云「忘言老尊宿」，「妙高台中老比丘」，谢惠酒云「青州老从事」，谢饷鱼云「谁似老方朔」，赠吴子野扇云「得之老月师」，次韵李端叔云「此是老牛戬」。是皆以为助语，非真谓其老也，大抵七言则于第五字用之，五言则于第三字用之。若其它错出，如「再说走老瞒」，「故人余老庞」，「老濞宫妆传父祖」，「便腹从人笑老韶」，「老可能为竹写真」，「不知老奘几时归」之类，皆随语势而然。白乐天云「每被老元偷格律」，盖亦有自来矣。

　　杜诗命意

　　杜公诗命意用事，旨趣深远，若随口一读，往往不能晓解，姑纪一二篇以示好事者。如：「能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。」第三联意味颇与前语不相联贯，读者或以为疑。按杜之旨，本谓技艺倡优，不应蒙人主顾眄赏接，然使政化如水，皇恩若神，为治大要既无可损，则时时用此辈，亦亡害也。又如：「乱后碧井废，时清瑶殿深。铜瓶未失水，百丈有哀音。侧想美人意，应悲寒甃沉。蛟龙半缺落，犹得折黄金。」此篇盖见故宫井内汲者得铜瓶而作，然首句便说废井，则下文翻覆铺叙为难，而曲折宛转如是，他人毕一生模写不能到也。又一篇云：「斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。」先忠宣公在北方，得唐人画骊山宫殿图一轴，华清宫居山颠，殿外垂帘，宫人无数，穴帘隙而窥，一时伶官戏剧，品类杂沓，皆列于下。杜一诗真所谓亲见之也。

　　择福莫若重

　　国语载范文子曰：「择福莫若重，择祸莫若轻。」且士君子乐天知命，全身远害，避祸就福，安有迨于祸至择而处之之理哉？韦昭注云：「有两福择取其重，有两祸择取其轻。」盖以不幸而与祸会，势不容但已，则权其轻重，顺受其一焉。庄子养生主篇云：「为善无近名，为恶无近刑。」夫孳孳为善，君子之所固然，何至于纵意为恶，而特以不丽于刑为得计哉？是又有说矣，其所谓恶者，盖与善相对之辞，虽于德为愆义，非若小人以身试祸自速百殃之比也。故下文云：「可以全生，可以保身，可以尽年。」其旨昭矣。

　　用人文字之失

　　士人为文，或采已用语言，当深究其旨意，苟失之不考，则必诒论议。绍兴七年，赵忠简公重修哲录，书成，转特进，制词云：「惟宣仁之诬谤未明，致哲庙之忧勤不显。」此盖用范忠宣遗表中语，两句但易两字，而甚不然，范之辞云：「致保佑之忧勤不显。」专指母后以言，正得其实。今以保佑为哲庙，则了非本意矣。绍兴十九年，予为福州教授，为府作谢历日表，颂德一联云：「神祇祖考，既安乐于太平，岁月日时，又明章于庶证。」至干道中，有外郡亦上表谢历，蒙其采取用之，读者以为骈丽精切，予笑谓之曰：「此大有利害，今光尧在德寿，所谓『考』者何哉？」坐客皆缩颈，信乎不可不审也。

　　李卫公辋川图跋

　　辋川图一轴，李赵公题其末云：「蓝田县鹿苑寺主僧子良贽于予，且曰：『鹿苑即王右丞辋川之第也。右丞笃志奉佛，妻死不再娶，洁居逾三十载。母夫人卒，表宅为寺。今冢墓在寺之西南隅，其图实右丞之亲笔。』予阅玩珍重，永为家藏。」弘宪题其前一行云：「元和四年八月十三日弘宪题。」弘宪者，吉甫字也。其后卫公又跋云：「乘闲阅箧书中，得先公相国所收王右丞画辋川图，实家世之宝也。先公凡更三十六镇，故所藏书画多用方镇印记。太和二年戊申正月四日，浙江西道观察等使、检校礼部尚书兼润州刺史李德裕恭题。」又一行云：「开成二年秋七月望日，文饶记。」前后五印：曰淮南节度使印、浙江西道观察处置等使之印、剑南西川节度使印、山南西道节度使印、郑滑节度使印，幷赞皇二字。又内合同印，建业文房之印，集贤院藏书印，此三者南唐李氏所用，故后一行曰：「升元二年十一月三日。」虽今所传为临本，然正自超妙。但卫公所志，殊为可疑。唐书李吉甫传云：「德宗以来，姑息藩镇，有终身不易地者。吉甫为相岁余，凡易三十六镇。」吉甫平生只为淮南节度耳，今乃言身更三十六镇，诚大不然。所用印记，如浙西、西川、山西、郑滑，皆卫公所历也；且书其父手泽，不言第几子，而有李字；又自标其字，皆非是，盖好事者妄为之。白乐天诗所说清源寺，即辋川云。洪庆善作丹阳洪氏家谱序云：「丹阳之洪本姓弘，避唐讳改。有弘宪者，元和四年跋辋川图。」亦大错也。

　　白公夜闻歌者

　　白乐天琵琶行，盖在浔阳江上为商人妇所作。而商乃买茶于浮梁，妇对客奏曲，乐天移船，夜登其舟与饮，了无所忌，岂非以其长安故倡女，不以为嫌邪？集中又有一篇题云夜闻歌者，时自京城谪浔阳，宿于鄂州，又在琵琶之前。其词曰：「夜泊鹦鹉洲，秋江月澄澈。邻船有歌者，发调堪愁绝！歌罢继以泣，泣声通复咽。寻声见其人，有妇颜如雪。独倚帆樯立，娉婷十七八。夜泪似真珠，双双堕明月。借问谁家妇，歌泣何凄切？一问一沾襟，低眉终不说。」陈鸿长恨传序云：「乐天深于诗，多于情者也，故所遇必寄之吟咏，非有意于渔色。」然鄂州所见，亦一女子独处，夫不在焉，瓜田李下之疑，唐人不讥也。今诗人罕谈此章，聊复表出。

　　谢朏志节

　　荀彧佐魏武帝，刘穆之佐宋高祖，高德政佐齐文宣，高颎佐隋文帝，刘文静佐唐高祖，终之篡汉、晋、魏、周及取隋，其功不细矣。彧以不言伏后事与劝止九锡，饮酖而死。穆之居守丹阳，宋祖北伐，而九锡之旨从北来，愧惧而卒。德政以精神凌逼，为杨愔所谮，颎以为相畜妾，为独孤后所谮，文静以妾弟告变，为裴寂所谮，皆不免于诛。萧道成谋篡宋，欲引谢朏参赞大业，屏人与之语，朏无言。道成必欲引参佐命，以为左长史，从容间道石苞事讽之，朏讫不顺指。及受宋禅，方为侍中，不肯解玺绶，引枕而卧，步出府门，道成之子赜欲杀之，道成畏得罪于公议，曰：「杀之适成其名，正当容之度外耳！」遂废于家。海陵王之世复为侍中，宣城王鸾谋继大统，多引朝廷名士，朏心不愿，乃求出为吴兴太守。其弟瀹为吏部尚书，朏致酒与之，曰：「可力饮此，无预人事！」其心盖恶鸾而末如之何也？朏之志节行义，凛凛如此，司马温公犹以为讥，斯亦可恕也已！二笔于士匄、韩厥下略及之，故复详论于此。

　　琵琶亭诗

　　江州琵琶亭，下临江津，国朝以来，往来者多题咏，其工者辄为人所传。淳熙己亥岁，蜀士郭明复以中元日至亭，赋古风一章，其前云：「白乐天流落浦湓，作琵琶行，其放怀适意，视忧患死生祸福得丧为何物，非深于道者能之乎？贾傅谪长沙，抑郁致死；陆相窜南宾，屏绝人事，至从狗窦中度食饮。两公犹有累乎世，未能如乐天逍遥自得也。予过九江，维舟琵琶亭下，为赋此章。」「香山居士头欲白，秋风吹作湓城客。眼看世事等虚空，云梦胸中无一物。举觞独醉天为家，诗成万象遭梳爬。不管时人皆欲杀，夜深江上听琵琶。贾胡老妇儿女语，泪湿青衫如着雨。此公岂作少狂梦？与世浮沈聊尔汝。我来后公三百年，浔阳至今无管弦。公诗有「浔阳地僻无音乐」之句。长安不见遗音寂，依旧匡庐翠扫天。」郭君，成都人，隆兴癸未登科，仕不甚达。但贾谊自长沙召还，后为梁王傅乃卒，前所云少误矣。吾州余干县东干越亭有琵琶洲在下，唐刘长卿、张祜辈，皆留题。绍兴中，王洋元勃一绝句云：「塞外烽烟能记否，天涯沦落自心知。眼中风物参差是，只欠江州司马诗。」真佳句也！

　　减损入官人

　　唐开元十七年，国子祭酒杨玚上言：「省司奏限天下明经、进士及第，每年不过百人，窃见流外出身，每岁二千余人，而明经、进士，不能居其什一，则是服勤道业之士，不如胥吏之得仕也。若以出身人太多，则应诸色裁损，不应独抑明经、进士。」当时以其言为然。淳熙九年，大减任子员数，是时，吏部四选开具以三年为率，文班进士大约三四百人，任子文武亦如之。而恩幸流外，盖过二千之数，甚与开元类也。

　　韩苏文章譬喻

　　韩、苏两公为文章，用譬喻处，重复联贯，至有七八转者。韩公送石洪序云：「论人高下，事后当成败，若河决下流东注，若驷马驾轻车就熟路，而王良、造父为之先后也，若烛照数计而龟卜也。」盛山诗序云：「儒者之于患难，其拒而不受于怀也，若筑河堤以障屋溜；其容而消之也，若水之于海，冰之于夏日；其玩而忘之以文辞也，若奏金石以破蟋蟀之鸣、虫飞之声。」苏公百步洪诗云「长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡。断弦离柱箭脱手，飞电过隙珠翻荷」之类，是也。

　　唐昭宗赠谏臣官

　　唐僖宗幸蜀，政事悉出内侍田令孜之手。左拾遗孟昭图、右补阙常浚上疏论事，昭图坐贬，令孜遣人沉之于蟆颐津，赐浚死。资治通鉴记其事。予读昭宗实录，即位之初，赠昭图起居郎，浚礼部员外郎，以其直谏被戮，故褒之。方时艰危，救亡不暇，而初政及此，通鉴失书之，亦可惜也！
容斋三笔

　　卷第七(十四则)

　　执政辞转官

　　真宗天禧元年，合祭天地，礼毕，推恩百僚，宰相以下迁官一等。时参知政事三人，陈彭年自刑部侍郎迁兵部，王曾自左谏议大夫迁给事中，张知白自给事中迁工部侍郎。而知白独恳辞数四，上敷谕，终不能夺。王曾闻之，亦乞寝恩命。上曰：「知白无他意，但以卿为谏议大夫，班在上，己为给事中，在下，所以固辞，欲品秩有序尔。」于是从知白所请，而优加名数，进阶金紫光禄大夫，幷赐功臣爵邑。元佑三年四月，宰执七人，自文彦博仍前太师外，右仆射吕公着除司空、同平章军国事，中书侍郎吕大防除左仆射，同知枢密院范纯仁除右仆射，尚书左丞刘挚除中书侍郎，右丞王存除左丞，唯知枢密院安焘不迁，乃自正议大夫特转右光禄。焘上章辞，令学士院降诏不允。学士苏轼以为：「朝廷岂以执政六人，五人进用，故加迁秩以慰其心？既无授受之名，仅似姑息之政，欲奉命草诏，不知所以为词，伏望从其所请。」御宝批：「可且用一意度作不许诏书进入。」焘竟辞，始免。绍兴三十一年，陈康伯自右相拜左相，朱倬自参政拜右相，时叶义问知枢密院，元居倬上，不得迁，朝论谓宜进为使。学士何溥面受草制之旨，曾以为言，高宗不许。绍熙五年七月，主上登极，拜知枢密院赵汝愚为右相，参政陈骙除知院，同知院事余端礼除参政，而左丞相留正以少保进少傅，乃系特迁，且非覃恩，正固辞，乃止。

　　宗室补官

　　寿皇圣帝登极赦恩，凡宗子不以服属远近，人数多少，其曾获文解两次者，并直赴殿试；略通文墨者，所在州量试，即补承信郎。由是入仕者过千人以上。淳熙十六年二月、绍熙五年七月，二赦皆然，故皇族得官不可以数计。偶阅唐昭宗实录载一事云：「宗正少卿李克助奏：『准去年十一月赦书，皇三等以上亲无官者，每父下放一人出身；皇五等以上亲未有出身陪位者，与出身。寺司起请承前旧例，九庙子孙陪位者，每父下放一人出身，共放三百八十人。其诸房宗室等，各赴陪位纳到文状，共一千二十七人。除元不赴陪位，及不纳到状，及违寺司条疏，不取宗室充系落下外，系三百八十人，合放出身。』敕准赦书处分。」予按昭宗以文德元年即位，次年十一月南郊礼毕肆赦，其文略云：「皇三等以上亲，委中书门下各择有才行者量与改官，无官者，每父下放一人出身；皇五等以上亲未有出身陪位者，与出身。」然则亦有三等五等亲、陪位与不陪位之差别也。

　　孙宣公谏封禅等

　　景德、祥符之间，北戎结好，宇内乂宁，一时邪谀之臣，唱为瑞应祺祥，以罔明主，王钦若、陈彭年辈实主张之。天书既降，于是东封、西祀、太清之行，以次丕讲，满朝耆老方正之士，鲜有肯启昌言以遏其奸焰，虽寇莱公亦为之。而孙宣公奭独上疏争救，于再于三，真录出于钦若提纲，故不能尽载，以故后人罕称之。予略摘其大概纪于此。

　　一章论西祀，曰：「汾阴后土，事不经见。汉都雍，去汾阴至近；河东者，唐王业所起之地，且又都雍，故武帝、明皇行之。今陛下经重关，越险阻，远离京师根本之固，其为不可甚矣。古者圣王先成民而后致力于神，今土木之功，累年未息，水旱作沴，饥馑居多，乃欲劳民事神，神其享之乎！明皇嬖宠害政，奸佞当涂，以至身播国屯。今议者引开元故事以为盛烈，臣窃不取。今之奸臣，以先帝诏停封禅，故赞陛下，以为继承先志。且先帝欲北平幽朔，西取继迁，则未尝献一谋，画一策以佐陛下。而乃卑辞重币，求和于契丹，蹙国縻爵，姑息于保吉。谓主辱臣死为空言，以诬下罔上为己任，撰造祥瑞，假托鬼神，纔毕东封，便议西幸。以祖宗艰难之业，为佞邪侥幸之资，臣所以长叹而痛哭也！」

　　二章论争言符瑞，曰：「今野鵰山鹿，并形奏简，秋旱冬雷，率皆称贺。将以欺上天，则上天不可欺；将以愚下民，则下民不可愚；将以惑后世，则后世必不信。腹非窃笑，有识尽然。」

　　三章论将幸亳州，曰：「国家近日多效唐明皇所为。且明皇非令德之君，观其祸败，足为深戒，而陛下反希慕之！近臣知而不谏，得非奸佞乎？明皇奔至马嵬，杨国忠既诛，乃谕军士曰：『朕识理不明，寄任失所，近亦觉寤。』然则已晚矣，陛下宜早觉寤，斥远邪佞，不袭危乱之迹，社稷之福也！」

　　四章论朱能天书，曰：「奸憸小人，妄言符瑞，而陛下崇信之，屈至尊以迎拜，归秘殿以奉安。百僚黎庶，痛心疾首，反唇腹非，不敢直言。臣不避死亡之诛，听之罪之，惟在圣断。昔汉文成、五利，妄言不雠，汉武诛之。先帝时，侯莫陈利用方术奸发，诛于郑州。唐明皇得灵符宝券，皆王鉷、田同秀等所为，不能显戮，今日见老君于阁上，明日见老君于山中，大臣尸禄以将迎，端士畏威而缄默。及禄山兆乱，辅国劫迁，大命既倾，前功幷弃。今朱能所为是已。愿远思汉武之雄材，近法先帝之英断，中鉴明皇之召祸，庶几灾害不生，祸乱不作。」

　　奭之论谏，虽魏郑公、陆宣公不能过也。

　　赦恩为害

　　赦过宥罪，自古不废，然行之太频，则惠奸长恶，引小人于大谴之域，其为害固不胜言矣。唐庄宗同光二年大赦，前云：「罪无轻重，常赦所不原者，咸赦除之。」而又曰：「十恶五逆、屠牛、铸钱、故杀人、合造毒药、持仗行劫、官典犯赃，不在此限。」此制正得其中。当乱离之朝，乃能如是，亦可取也，而今时或不然。

　　代宗崇尚释氏

　　唐代宗好祠祀，未甚重佛。元载、王缙、杜鸿渐为相，三人皆好佛。上尝问以「佛言报应，果为有无」。载等奏：「国家运祚灵长，非宿植福业，何以致之？福业已定，虽时有小灾，终不能为害，所以安、史有子祸，仆固病死，回纥、吐蕃不战而退，此皆非人力所及。」上由是深信之，常于禁中饭僧，有寇至则令僧讲仁王经以禳之，寇去则厚加赏赐。胡僧不空，官至卿、监，爵为国公，出入禁闼，势移权贵，此唐史所载也。予家有严郢撰三藏和尚碑，徐季海书，乃不空也，云：「西域人，氏族不闻于中夏，玄、肃、代三朝皆为国师。代宗初以特进、大鸿胪褒表之。及示疾，又就卧内加开府仪同三司、肃国公。既亡，废朝三日，赠司空。」其恩礼之宠如此。同时又有僧大济，为帝常修功德，至殿中监。赠其父惠恭兖州刺史，官为营办葬事，有敕葬碑，今存。时兵革未尽息，元勋宿将，赏功赋职，不过以此处之，顾施之一僧，缪滥甚矣！

　　光武苻坚

　　汉光武建武三十年，羣臣请封禅泰山。诏曰：「即位三十年，百姓怨气满腹，吾谁欺，欺天乎？若郡县远遣吏上寿，盛称虚美，必髠，令屯田。」于是羣臣不敢复言，其英断如此。然财二年间，乃因读河图会昌符，诏索河雒谶文言九世当封禅者，遂为东封之举，可谓自相矛盾矣。苻坚禁图谶之学，尚书郎王佩读谶，坚杀之，学谶者遂绝。及季年，为慕容氏所困，于长安自读谶书，云：「帝出五将久长得。」乃出奔五将山，甫至而为姚苌所执。始禁人为谶学，终乃以此丧身亡国。「久长得」之兆，岂非言久当为姚苌所得乎？又姚与遥同，亦久也。光武与坚非可同日语，特其事偶可议云。

　　周武帝宣帝

　　周武帝平齐，中原尽入舆地，陈国不足平也，而雅志节俭，至是愈笃。后宫唯置妃二人，世妇三人，御妻三人，则其下保林、良使辈，度不过数十耳。一传而至宣帝，奢淫酣纵，自比于天，广搜美女，以实后宫，仪同以上女不许辄嫁，遂同时立五皇后。父子之贤否不同，一至于此！

　　唐观察使

　　唐世于诸道置按察使，后改为采访处置使，治于所部之大郡。既又改为观察，其有戎旅之地，即置节度使。分天下为四十余道，大者十余州，小者二、三州，但令访察善恶，举其大纲。然兵甲、财赋、民俗之事，无所不领，谓之都府，权势不胜其重，能生杀人，或专私其所领州，而虐视支郡。元结为道州刺史，作舂陵行，以为「诸使诛求符牒二百余通」，又作贼退示官吏一篇，以为「忍苦裒敛」。阳城守道州，赋税不时，观察使数诮责，又遣判官督赋，城自囚于狱。判官去，复遣官来按举。韩愈送许郢州序云：「为刺史者常私于其民，不以实应乎府，为观察使者常急于其赋，不以情信乎州，财已竭而敛不休，人已穷而赋愈急。」韩皋为浙西观察使，封杖决安吉令孙澥至死。一时所行大抵类此，然每道不过一使临之耳。今之州郡控制按刺者，率五六人，而台省不预，毁誉善否，随其意好，又非唐日一观察使比也。

　　冗滥除官

　　自汉以来，官曹冗滥之极者，如更始「灶下养，中郎将，烂羊头，关内侯」，晋赵王伦「貂不足，狗尾续」，北史周世「员外常侍，道上比肩」，唐武后「补阙连车，拾遗平斗」之谚，皆显显著见者。中叶以后，尤为泛滥，张巡在雍丘，纔领一县千兵，而大将六人，官皆开府特进，然则大将军告身博一醉，诚有之矣。德宗避难于奉天，浑瑊之童奴曰黄芩，力战，即封渤海郡王。至于僖、昭之世，遂有「捉船郭使君」、「看马李仆射」。周行逢据湖湘，境内有「漫天司空、遍地太保」之讥。李茂贞在凤翔，内外持管钥者，亦呼为司空、太保。韦庄浣花集有赠仆者杨金诗云：「半年勤苦葺荒居，不独单寒腹亦虚。努力且为田舍客，他年为尔觅金鱼。」是时，人奴腰金曳紫者，盖不难致也。

　　节度使称太尉

　　唐节度使带检校官，其初只左右散骑常侍，如李愬在唐邓时所称者也，后乃转尚书及仆射、司空、司徒，能至此者盖少。僖、昭以降，藩镇盛强，武夫得志，纔建节钺，其资级已高，于是复升太保、太傅、太尉，其上惟有太师，故将帅悉称太尉。元丰定官制，尚如旧贯。崇宁中，改三公为少师、少傅、少保，而以太尉为武阶之冠，以是凡管军者，犹悉称之。绍兴间，叶梦得自观文殿学士，张澄自端明殿学士，皆拜节度。叶尝任执政，以暮年拥旄，为儒者之荣，自称叶太尉。张微时用邓洵武给使恩出身，羞为武职，但称尚书如故，其相反如此。

　　五代滥刑

　　五代之际，时君以杀为嬉，视人命如草芥，唐明宗颇有仁心，独能斟酌援救。天成三年，京师巡检军使浑公儿口奏：有百姓二人，以竹竿习战斗之事。帝即传宣令付石敬瑭处置，敬瑭杀之。次日枢密使安重诲敷奏，方知悉是幼童为戏。下诏自咎，以为失刑，减常膳十日，以谢幽冤；罚敬瑭一月俸；浑公儿削官、杖脊、配流登州；小儿骨肉，赐绢五十匹，粟麦各百硕，便令如法埋葬。仍戒诸道州府，凡有极刑，并须仔细裁遣。此事见旧五代史，新书去之。

　　太一推算

　　熙宁六年，司天中官正周琮言：「据太一经推算，熙宁七年甲寅岁，太一阳九、百六之数，至是年复元之初，故经言太岁有阳九之灾，太一有百六之厄，皆在入元之终或复元之初。阳九、百六当癸丑、甲寅之岁，为灾厄之会，而得五福太一移入中都，可以消灾为祥。窃详五福太一自雍熙甲申岁入东南巽宫，故修东太一宫于苏村；天圣己巳岁入西南坤位，故修西太一宫于八角镇。望稽详故事，崇建宫宇。」诏度地于集禧观之东，于是为中太一宫。时王安石擅国，尽变乱祖宗法度，为宗社之祸，盖自此始，虽太一照临，亦不能救也。绍熙四年癸丑、五年甲寅，朝廷之间殊为多事，寿皇圣帝厌代，泰安以久疾退处，人情业业，皆有忧葵恤纬之虑。时无星官历翁考步推赜，庸讵知非入元、复元之际乎？

　　赵丞相除拜

　　绍熙五年七月十六日宣麻制，以太中大夫、知枢密院事赵汝愚为特进、右丞相，议者或谓国朝无宗室宰相，且转官九级非故事。赵上章力辞，不肯入都堂莅职。越六日，诏改除枢密使，依宰臣超三官。又二日，制除正议大夫、枢密使。迈考按故实，宣和二年，王黼自通议大夫、中书侍郎拜特进、少宰，凡迁八官，黼受之。靖康元年，吴敏自中大夫、知枢密院，拜银青光禄大夫、少宰，亦迁八官，敏辞之，但以通议就职。秦桧当国，以其子熺为中大夫、知枢密院，已而除观文殿学士，恩数如右仆射，遂暗转通奉大夫，踰年，加大学士，径超七秩为特进，熺处之不疑。舍此三人外，盖未之有。若自宰相改枢密使，唯夏竦一人。是时以陈执中为昭文相，竦为集贤相，御史言：「竦向在陕西，与执中议论不协，不可同寅政地。」于是贴麻改命，而初制不出。今汝愚先报相麻，后报枢制，乃是经日已久，因固辞以然。又按国史，明道二年，宰臣张士逊、枢密使杨崇勋同日罢，士逊以左仆射判河南府，崇勋以节度使、平章事判许州，明日入谢，崇勋班居上。仁宗问之，士逊奏曰：「崇勋系使相，臣官只仆射，当在下。」即再锁院，以士逊为使相。是时，学士盛度当制，犹用士逊作相衔，论者非之，谓应用仆射、河南为前衔也。干道二年，叶颙以前参知政事召还，为知枢密院，未受告而拜左相，迈当制，以新除知枢密院结衔。今汝愚拜相宣麻，已阅八日，故称新除特进、右丞相。二者皆是也。

　　唐昭宗恤录儒士

　　唐昭宗光化三年十二月，左补阙韦庄奏：「词人才子，时有遗贤，不沾一命于圣明，没作千年之恨骨。据臣所知，则有李贺、皇甫松、李羣玉、陆龟蒙、赵光远、温庭筠、刘德仁、陆逵、傅锡、平曾、贾岛、刘稚珪、罗邺、方干，俱无显遇，皆有奇才，丽句清词，遍在词人之口，衔冤抱恨，竟为冥路之尘。伏望追赐进士及第，各赠补阙、拾遗。见存唯罗隐一人，亦乞特赐科名，录升三署。」敕奖庄而令中书门下详酌处分。次年天复元年赦文，又令中书门下选择新及第进士中，有久在名场，才沾科级，年齿已高者，不拘常例，各授一官。于是礼部侍郎杜德祥奏：拣到新及第进士陈光问年六十九，曹松年五十四，王希羽年七十三，刘象年七十，柯崇年六十四，郑希颜年五十九。诏光问、松、希羽可秘书省正字；象、崇、希颜可太子校书。按登科记，是年进士二十六人，光问第四，松第八，希羽第十二，崇、象、希颜居末级。昭宗当斯时离乱极矣，尚能眷眷于寒儒，其可书也。摭言云：「上新平内难，闻放新进士，喜甚，特敕授官，制词曰：『念尔登科之际，当予反正之年，宜降异恩，各膺宠命。』时谓此举为五老牓。」
容斋三笔


　　卷第八(五则)

　　徽宗荐严疏文

　　徽宗以绍兴乙卯岁升遐。时忠宣公奉使未反命，滞留冷山，遣使臣沈珍往燕山，建道场于开泰寺，作功德疏曰：「千岁厌世，莫遂乘云之仙，四海遏音，同深丧考之戚。况故宫为禾黍，改馆徒馈于秦牢，新庙游衣冠，招魂漫歌于楚些。虽置河东之赋，莫止江南之哀，遗民失望而痛心，孤臣久絷惟欧血。伏愿盛德之祀，传百世以弥昌，在天之灵，继三后而不朽。」北人读之亦堕泪，争相传诵。其后梓宫南还，公已徙燕，率故臣之不忘国恩者，出迎于城北，搏膺大恸，虏俗最重忠义，不以为罪也。

　　忠宣公谢表

　　建炎三年，先忠宣公衔命使北方，以淮甸贼蜂起，除兼淮南、京东等路抚谕使，俾李成以兵护至南京。公遣书抵成，成方与耿坚围楚州，答书曰：「汴涸，虹有红巾，非五千骑不可往。军食绝，不克唯命。」公阴遣客说坚，坚强成敛兵。公行未至泗，谍云：「有迎骑甲而来。」副使龚璹惮之，送兵亦不肯前，遂返旆。即上疏言：「李成以馈饷稽缓，有引众纳命建康之语。今靳赛、薛庆方横，万一三叛连衡，何以待之？方含垢养晦之时，宜选辩士谕意，优加抚纳。」疏奏，高宗即遣使抚谕成，给米五万斛。初，公戒所遣持奏吏，须疏从中出，乃诣政事堂白副封。时方禁直达，忤宰辅意，以托事滞留为罪，特贬两秩，而许出滁阳路。绍兴十三年使回，始复元官。时已出知饶州，命予作谢表，直叙其故，曰：「论事见从，犹获稽留之戾。出疆滋久，屡沾旷荡之恩。始拜明纶，得仍旧秩。伏念臣顷繇乏使，不敢辞难。值三盗之连衡，阻两淮而荐食，深虞猖獗之患，或起呼吸之间，辄露便宜，冀加勤恤。虽玺书赐报，乐闻充国之建言，而吏议不容，见谓陈汤之生事。亏除官簿，绵历岁时，敢自意于来归，遂悉还于所夺。兹盖忘人之过，与天同功。念臣昔丽于微文，蔽罪本无于他意，故从数赦，俾获自新。」书印既毕，父兄复共议，秦桧方擅国，见此表语言，未必不怒，乃别草一通引咎曰：「使指稽留，宜速亏除之戾。圣恩深厚，卒从抆拭之科。仰服矜怜，唯知感戴。伏念臣早繇乏使，遂俾行成，值巨寇之临冲，欲搏人而肆毒，仗节宜图于报称，引车何事于逡巡。徐偃出疆，既失受辞之体，申舟假道，初无必死之心。虽蒙贬秩以小惩，尚许立功而自赎。徒行万里，无补一毫，敢妄冀于隆宽，乃悉还于旧贯。兹盖忘人之过，抚下以仁。阳为德而阴为刑，未尝私意，赏有功而赦有罪，皆本好生，坐使孤臣，尽湔宿负」云云。前后奉使，无有不转官者。先公以朝散郎被命，不沾恩凡十五年，而归仅复所贬，而合磨勘，五官刑部，皆不引用，秦志也。遂终于此阶。

　　四六名对

　　四六骈俪，于文章家为至浅，然上自朝廷命令、诏册，下而缙绅之间笺书、祝疏，无所不用。则属辞比事，固宜警策精切，使人读之激卬，讽味不厌，乃为得体。姑摭前辈及近时缀缉工致者十数联，以诒同志。

　　王元之拟李靖平突厥露布，其叙颉利求降且复谋窜曰：「穽中饿虎，暂为掉尾之求；鞴上饥鹰，终有背人之意。」蕲州谢上表曰：「宣室鬼神之问，敢望生还；茂陵封禅之书，已期身后。」

　　范文正公微时，尝冒姓朱，及后归本宗，作启曰：「志在逃秦，入境遂称于张禄；名非霸越，乘舟偶效于陶朱。」用范雎、范蠡，皆当家故事。

　　邓润甫行贵妃制曰：「关雎之得淑女，无险诐私谒之心；鸡鸣之思贤妃，有警戒相成之道。」

　　绍圣中，百僚请御正殿表曰：「皇矣上帝，必临下而观四方；大哉干元，当统天而始万物。」

　　东坡坤成节疏曰：「至哉坤元，德既超于载籍；养以天下，福宜冠于古今。」慰国哀表曰：「大哉孔子之仁，泫然流涕；至矣显宗之孝，梦若平生。」谢赐带马表曰：「枯羸之质，匪伊垂之而带有余；敛退之心，非敢后也而马不进。」

　　王履道大燕乐语曰：「五百里采，五百里卫，外包有截之区；八千岁春，八千岁秋，上祝无疆之寿。」除少宰余深制曰：「盖四方其训，以无竞维人；必三后协心，而同底于道。」时幷蔡京为三相也。执政以边功转官词曰：「惟皇天付予，庶其在此；率宁人有指，敢弗于从。」

　　翟公巽行外国王加恩制曰：「宗祀明堂，所以教诸侯之孝；大赉四海，不敢遗小国之臣。」知越州日，以擅发常平仓米救荒降官，谢表曰：「敢效秦人，坐视越人之瘠；既安刘氏，理知晁氏之危。」

　　孙仲益试词科日，代高丽国王谢赐燕乐表曰：「玉帛万国，干舞已格于七旬；箫韶九成，肉味遽忘于三月。」又曰：「荡荡乎无能名，虽莫见宫墙之美；欣欣然有喜色，咸豫闻管钥之音。」自中书舍人知和州，既压境，见任者拒不纳，以启答郡僚曰：「虽文书衔袖，大人不以为疑；然君命在门，将军为之不受。」邻郡不发上供钱米，受旨推究，为平亭其事，邻守驰启来谢，答之曰：「包茅不入，敢加问楚之师；辅车相依，自作全虞之计。」

　　汪彦章作靖康册康王文曰：「汉家之厄十世，宜光武之中兴；献公之子九人，惟重耳之尚在。」为中书舍人试潭州，进士何烈卷子内称臣及圣，问不举觉，坐罢职，谢表曰：「谓子路使门人为臣，虽诚誖理；而徐邈云酒中有圣，初亦何心？」又曰：「书马者与尾而五，常负谴忧；网禽而去面之三，永衔生赐。」宋齐愈坐于金虏立诸臣状中，辄书「张邦昌」字，送御史台，责词曰：「义重于生，虽匹夫不可夺志；士失其守，或一言几于丧邦。」又曰：「眭孟五行之说，岂所宜言？袁宏九锡之文，兹焉安忍？」责张邦昌词曰：「虽天夺其衷，坐愚至此；然君异于器，代匮可乎？」知徽州，其乡郡也，谢启曰：「城郭重来，疑千载去家之鹤；交游半在，或一时同队之鱼。」

　　何抡除秘书少监，未几，以口语出守邛，谢启曰：「云外三山，风引舟而莫近；海滨八月，槎犯斗以空还。」

　　杨政除太尉，汤岐公草制曰：「远览汉京，传杨氏者四世；近稽唐室，书系表者七人。」谓杨震子秉、秉子赐、赐子彪，四世为太尉。李德裕辞太尉云：「国朝重惜此官，二百年间纔七人。」其用事精确如此。

　　蒋子礼拜右相，王诇贺启曰：「早登黄阁，独见明公之妙年；今得旧儒，何忧左辖之虚位？」皆用杜诗语「扈圣登黄阁，明公独妙年」，「左辖频虚位，今年得旧儒」，亦可称。

　　吾家四六

　　干道初年，张魏公以右相都督江淮。议者谓两淮保障不可恃，公亲往视之。会诏归朝，未至而免相。文惠公当制，其词曰：「棘门如儿戏耳，庸谨秋防；衮衣以公归兮，庶闻辰告。」所谓儿戏者，指边将也，而读者乃以为诋魏公。其尾句曰：「春秋责备贤者，慨功业之惟艰；天子加礼大臣，固始终之不替。」所以怅惜之意至矣。王大宝致仕词曰：「闵劳以事，圣王隆待下之仁；归絜其身，君子尽遗荣之美。」大宝有遗泄之疾，或又谓有所讥，而实不然。罢相后，起帅浙东，谢表曰：「上丞相之印，方事退藏；怀会稽之章，遽叨进用。」谢生日诗词启曰：「五十当贵，适买臣治越之年；八千为秋，辱庄子大椿之誉。」时正五十岁也。

　　绍兴壬戌词科代枢密使谢赐玉带表，文安公曰：「有璞于此必使琢，恍惊制作之工；匪伊垂之则有余，允谓便蕃之赐。」主司喜焉，擢为第一。

　　乙丑年，代谢赐御书周易尚书表，予曰：「八卦之说谓之索，奉以周旋；百篇之义莫得闻，坦然明白。」尾句曰：「但惊奎璧之辉，从天而下；莫测龟龙之秘，行地无疆。」亦忝此选。代福州谢历日表曰：「神祇祖考，既安乐于太平；岁月日时，又明章于庶征。」正用诗凫鹥序「太平之君子，能持盈守成，神祇祖考安乐之也」，洪范庶征「岁月日时无易，百谷用成，乂用明，俊民用章」，皆上下联文，未尝辄增一字。渊圣干龙节疏曰：「应天而行，早得尊于大有，象日之动，偶蒙难于明夷。」易大有卦「柔得尊位」、「应乎天而时行」，左传叔孙豹筮遇明夷，「象日之动，故曰君子于行」，彖辞云「内文明而外柔顺，以蒙大难」，亦纯用本文。干道丁亥南郊赦文曰：「皇天后土，监于成命之诗；艺祖太宗，昭我思文之配。」读者以为壮。后语曰：「天地设位而圣人成能，既扑缊纷之况；雷雨作解而君子赦过，式流汪濊之恩。」此文先三日锁院所作，冬至日适有雷雪之异，殆成谶云。叶子昂参知政事，为谏议大夫林安宅所击罢去，林遂副枢密。已而置狱治其言，皆无实，林责居筠，叶召拜左揆。予草制曰：「既从有北之投，亟下居东之召。有欲为王留者，孰明去就之忠？无以我公归兮，大慰瞻仪之望。」本意用「公归」之句，指邦人而言也，故云「瞻仪」。而御史单时疑之，谓人君而称臣为我公，彼盖不详味词理耳。子昂坐冬雷罢相，予又当制，曰：「调阴阳而遂万物，所嗟论道之非；因灾异而劾三公，实负应天之愧。」盖因有讽谏也。嗣濮王加恩制曰：「天神明而照知四方，既下临于精意；王孙子而本支百世，兹载锡于蕃厘。」又曰：「春秋享祀，独冠周家之宗盟；老成典刑，蔚为刘氏之祭酒。」士衎制曰：「克羞馈祀，事其先而万国欢心；肃倡和声，行于郊而百神受职。」赐宰臣辞免提举圣政书成转官诏曰：「为天子父尊之至，永惟传序之恩；问圣人德何以加，莫越重华之孝。」赐叶资政辞召命诏曰：「见晛曰消，顾何伤于日月；得时则驾，宜亟会于风云。」赐史大观文以新蜀帅改越辞免诏曰：「王阳为孝子，敢烦益部之行；庄助留侍中，姑奉会稽之计。」吴璘在兴元、修塞两县决坏渠为田，奖谕诏曰：「刻石立作三犀牛，重见离堆之利；复陂谁云两黄鹄，讵烦鸿却之谣。」用老杜石犀行云「秦时蜀太守，刻石立作三犀牛」，及翟方进坏鸿却陂，童谣云「反乎覆，陂当复。谁云者？两黄鹄」等语也。刘共甫自潭帅除翰林学士，答诏曰：「不见贾生，兹趣长沙之召；既还陆贽，宜膺内相之除。」批执政辞经修哲宗宝训转官曰：「念迭矩重规，当贤圣之君七作；而立经陈纪，在谟训之文百篇。」哲庙正为第七主，而宝训百卷也。答蒋丞相辞免曰：「永惟万事之统，知非艰而行惟艰；有不二心之臣，帅以正则罔不正。」礼部为宰臣以显仁皇后小祥请吉服，奏曰：「练而慨然，礼应顺变，期可已矣，惧或过中。」又曰：「汉中天二百而兴，益隆大业；舜至孝五十而慕，独耀前徽。」时高宗圣寿五十四也。辛巳亲征诏曰：「惟天惟祖宗，方共扶于基绪；有民有社稷，敢自佚于宴安。」又曰：「岁星临于吴分，定成肥水之勋；斗士倍于晋师，可决韩原之胜。」是时，岁星在楚，故云。檄书曰：「为刘氏左袒，饱闻思汉之忠；徯汤后东征，必慰戴商之望。」又曰：「侯王宁有种乎？人皆可致；富贵是所欲也，时不再来。」紫宸大宴致语曰：「庙谟先定，百官修辅而厥后惟明；黼坐端临，五帝神圣而其臣莫及。」修圣政转官词曰：「念五马浮江之后，光启中兴；述六龙御天以来，式时猷训。」又曰：「荐于天而天是受，永言覆焘之恩；问诸朝而朝不知，讵测形容之妙。」汪观文复官词曰：「作雷雨之解而宥罪，在法当原；如日月之食而及更，于明何损？」步帅陈敏制曰：「亚夫持重，小棘门、霸上之将军；不识将屯，冠长乐、未央之卫尉。」吴挺兴州制曰：「能得士心，吴起固西河之守；差强人意，广平开东汉之兴。」起复知金州制曰：「惟天不吊，坏万里之长城；有子而贤，作三军之元帅。」萧鹧巴词曰：「随会在秦，晋国起六卿之惧；日磾仕汉，秺侯传七叶之芳。」姚仲复官制曰：「李广数奇，应恨封侯之相；孟明一眚，终酬拜赐之师。」追封皇第四子邵王词曰：「举汉武三王之策，方茂徽章；念周文十子之宗，独留遗恨。」时已封建三王也。赵忠简谥制曰：「见夷吾于江左，共知晋室之何忧；还德裕于崖州，岂待令狐之复梦？」王彦赠官词曰：「申带砺以丹书之誓，方休甲第之功臣；挂衣冠于神虎之门，竟失戊营之校尉。」向起赠官词曰：「驰至金城郡，方思充国之忠；生入玉门关，竟负班超之望。」李师颜赠官制曰：「青天上蜀道，久严分阃之权；黑水惟梁州，怆失安边之杰。」襄帅王宣赠官词曰：「黄河如带，莫申刘氏之盟；汉水为池，空堕羊公之泪。」王瀹以太常少卿朔祭太庙，忘设象尊、牺尊，降官词曰：「牺象不设，已废司彝之供；饩羊空存，殊乖告朔之礼。」潼川神加封词曰：「驾飞龙兮灵之斿，具严涣命；驱厉鬼兮山之左，终相此邦。」青城山蚕丛氏封侯词曰：「想青神侯国之封，自今以始；虽白帝公孙之盛，于我何加？」阳山龙母词曰：「居然生子，乘云气以为龙；惟尔有神，时雨旸而利物。」魏丞相赠父词曰：「大名之后必大，非此其身；和戎如乐之和，幸哉有子。」魏盖以使虏定和议，旋致大用。赠母词曰：「藏盟府之国功，不殊魏绛；成外家之宅相，重见阳元。」封妻姜氏词曰：「筮仕于晋曰魏，方开门户之祥；取妻必齐之姜，孰盛闺闱之美？」虞丞相赠父词曰：「活千人有封，非其身者在其子；德百世必祀，畸于人者侔于天。」又周仁赠父词曰：「有子能贤，高举而集吴地；受予显服，会同而朝汉京。」用东方朔非有先生传「高举远引，来集吴地」，及两京赋「春王三朝，会同汉京」也。奖谕吴挺诏曰：「闑外制将军，方有成于东乡；舟中皆敌国，应无虑于西河。」梁丞相醴泉使兼侍读制曰：「珍台闲馆，独冠皋、伊之伦魁；广厦细旃，尚论唐、虞之盛际。」又答诏曰：「一言可以兴邦，念为臣之不易；三宿而后出昼，勉为王而留行。」王丞相进玉牒加恩制曰：「载籍之传五三，壮太祖、太宗之立极；贤圣之君六七，耀永昭、永厚之诒谋。」批以旱得雨请御殿曰：「念七月之间则旱，咎征已深；虽三日已往为霖，忧端未贳。」

　　余不胜书。唯记从兄在泉幕，淮东使者，其友婿也，发京状荐之。为作谢启曰：「襟袂相连，夙愧末亲之孤陋；云泥悬望，分无通贵之哀怜。」皆用杜诗。其下句人人知之，上句乃赠李十五丈云：「孤陋忝末亲，等级敢比肩。人生意气合，相与襟袂连。」此事适着题，而与前送韦书记诗句，偶可整齐用之，故幷纪于此。但以传示子孙甥侄而已，不足为外人道也。

　　唐贤启状

　　故书中有唐贤启状一册，皆泛泛缄题。其间标为独孤常州及、刘信州太真、陆中丞长源、吕衡州温者，各数十篇，亦无可传诵。时人以其名士，故流行至今。独孤有与第五相公书云：「垂示送丘郎中两诗，词清兴深，常情所不及。『阴天闻断雁，夜浦送归人。』醲丽闲远之外，文句窈窕凄恻，比顷来所示者，才又加等。但吟诵叹咏，大谈于吴中文人耳。」又云：「昨见送梁侍御六韵，清丽妍雅，妙绝今时，掩映风骚，吟讽不足。」按第五琦乃聚敛之臣，不以文称，而独孤奖重之如此。观表出十字，诚为佳句，乃知唐人工诗者多，不必专门名家而后可称也。
容斋三笔

　　卷第九(十六则)

　　枢密两长官

　　赵汝愚初拜相，陈骙自参知政事除知枢密院，赵辞不受相印，乃改枢密使，而陈已供职累日，朝论谓两枢长，又名称不同，为无典故。按熙宁元年观文殿学士新知大名府陈升之过阙，留知枢密院。故事，枢密使与知院事不并置。时文彦博、吕公弼既为使，神宗以升之三辅政，欲稍异其礼，且王安石意在抑彦博，故特命之。然则自有故事也。

　　赦放债

　　淳熙十六年二月登极赦：「凡民间所欠债负，不以久近多少，一切除放。」遂有方出钱旬日，未得一息，而幷本尽失之者，人不以为便。何澹为谏大夫，尝论其事，遂令只偿本钱，小人无义，几至喧噪。绍熙五年七月覃赦，乃只为蠲三年以前者。按晋高祖天福六年八月，赦云：「私下债负取利及一倍者并放。」此最为得。又云：「天福五年终以前，残税并放。」而今时所放官物，常是以前二年为断，则民已输纳，无及于惠矣。唯民间房赁欠负，则从一年以前皆免。比之区区五代，翻有所不若也。

　　冯道王溥

　　冯道为宰相历数朝，当汉隐帝时，着长乐老自叙，云：「余先自燕亡归河东，事庄宗、明宗、愍帝、清泰帝、晋高祖、少帝、契丹主、汉高祖、今上，三世赠至师傅，阶自将仕郎至开府仪同三司，职自幽州巡官至武胜军节度使，官自试大理评事至兼中书令，正官自中书舍人至戎太傅、汉太师，爵自开国男至齐国公。孝于家，忠于国，口无不道之言，门无不义之货，下不欺于地，中不欺于人，上不欺于天。其不足者，不能为大君致一统、定八方，诚有愧于历官，何以答乾坤之施？老而自乐，何乐如之？」道此文载于范质五代通录，欧阳公、司马温公尝诋诮之，以为无廉耻矣。王溥自周太祖之末为相，至国朝干德二年罢，尝作自问诗，述其践历，其序云：「予年二十有五，举进士甲科，从周祖征河中，改太常丞，登朝时同年生尚未释褐，不日作相。在廊庙凡十有一年，历事四朝，去春恩制改太子太保。每思菲陋，当此荣遇，十五年间遂跻极品，儒者之幸，殆无以过。今行年四十三岁，自朝请之暇，但宴居读佛书，歌咏承平，因作自问诗十五章，以志本末。」此序见三朝史本传，而诗不传，颇与长乐叙相类，亦可议也。

　　周玄豹相

　　唐庄宗时，术士周玄豹以相法言人事，多中。时明宗为内衙指挥使，安重诲使他人易服而坐，召玄豹相之。玄豹曰：「内衙贵将也，此不足当之。」乃指明宗于下坐，曰：「此是也。」因为明宗言其后贵不可言。明宗即位，思玄豹以为神。将召至京师，宰相赵凤谏，乃止。观此事，则玄豹之方术可知。然冯道初自燕归太原，监军使张承业辟为本院巡官，甚重之。玄豹谓承业曰：「冯生无前程，不可过用。」书记卢质曰：「我曾见杜黄裳写真图，道之状貌酷类焉，将来必副大用，玄豹之言不足信也。」承业于是荐道为霸府从事。其后位极人臣，考终牖下，五代诸臣皆莫能及，则玄豹未得擅唐、许之誉也。道在晋天福中为上相，诏赐生辰器币。道以幼属乱离，早丧父母，不记生日，恳辞不受。然则道终身不可问命，独有形状可相，而善工亦失之如此。

　　钴鉧沧浪

　　柳子厚钴鉧潭西小丘记云：「丘之小不能一亩。问其主。曰：『唐氏之弃地，货而不售。』问其价，曰：『止四百。』予怜而售之。以兹丘之胜，致之沣水鄠、杜，则贵游之士争买者，日增千金而愈不可得。今弃是州也，农夫渔父过而陋之，贾四百，连岁不能售。」苏子美沧浪亭记云：「予游吴中，过郡学东，顾草树郁然，崇阜广水，不类乎城中。并水得微径于杂花修竹之间，东趋数百步，有弃地，三向皆水，旁无民居，左右皆林木相亏蔽。予爱而裴回，遂以钱四万得之。」予谓二境之胜绝如此，至于人弃不售，安知其后卒为名人赏践？如沧浪亭者，今为韩蕲王家所有，价直数百万矣，但钴鉧复埋没不可识。士之处世，遇与不遇，其亦如是哉！

　　司封失典故

　　南渡之后，台省胥吏旧人多不存，后生习学，加以省记，不复谙悉典章。而司封以闲曹之故，尤为不谨。旧法，大卿、监以上赠父至太尉止，余官至吏部尚书止。今司封法，余官至金紫光禄大夫，盖昔之吏书也，而中散以上赠父至少师止。按政和以前，太尉在太傅上，其上唯有太师，故凡称摄太尉者，皆为摄太傅，则赠者亦应如此，不应但许至少师也。生为执政，其身后但有子升朝，则累赠可至极品大国公。欧阳公位参知政事、太子少师，后以诸子恩至太师、兖国公，而其子棐亦不过朝大夫耳，见于苏公祭文及黄门所撰神道碑。比年汪庄敏公任枢密使，以子赠太师，当封国公，而司封以为须一子为侍从乃可，竟不肯施行，不知其说载于何法也？朱汉章却以子赠至大国公。旧少卿、监遇恩，封开国男，食邑三百户，自后再该加封，则每次增百户，无止法。今一封即止。旧学士待制，食邑千五百户以上，每遇恩则加实封，若虚邑五百者，其实封加二百，虚邑三百、二百者，实封加一百。今复不然，虽前执政亦只加虚邑三百耳，故侍从官多至实封百户即止，尤可笑也。

　　老人该恩官封

　　晁无咎作积善堂记云：「大观元年大赦天下，民百岁男子官，妇人封；仕而父母年九十，官封如民百岁。于是故漳州军事判官晁仲康之母黄氏年九十一矣，其第四子仲询走京师状其事，省中为漳州请，漳州虽没，赦令初不异往者，丞相以为可而上之，封寿光县太君。」今自干道以来，庆典屡下，仕者之父母年七十、八十即得官封，而子已没者，其家未尝陈理，为可惜也。

　　学士中丞

　　淳熙十四年九月，予以杂学士除翰林学士，蒋世修以谏议大夫除御史中丞，时施圣与在政府，语同列云：「此二官不常置，今咄咄逼人，吾辈当自点检。」盖谓其必大用也，已而皆不然。因考绍兴中所除者，不暇缕述，姑从寿皇圣帝以后，至于绍熙五年，枚数之，为学士者九人，仲兄文安公、史魏公、伯兄文惠公、刘忠肃、王日严、王鲁公、周益公及予，其后李献之也。二兄、史、刘、王、周皆擢执政，日严以耆老拜端明致仕，唯予出补郡，献之遂踵武。为中丞者六人，辛企李、姚令则、黄德润、蒋世修、谢昌国、何自然也。辛、姚、黄皆执政，唯蒋补郡，昌国徙权尚书，即去国，自然以本生母忧持服云。

　　汉高祖父母姓名

　　汉高祖父曰太公，母曰媪，见于史者如是而已。皇甫谧、王符始撰为奇语，云太公名执嘉，又名燸，媪姓王氏。唐弘文馆学士司马贞作史记索隐云：「母温氏。是时，打得班固泗水亭长古石碑文，其字分明作『温』，云『母温氏』。与贾膺复、徐彦伯、魏奉古等执对反复，深叹古人未闻，聊记异见。」予窃谓固果有此明证，何不载之于汉纪，疑亦后世好事者，如皇甫之徒所增加耳。又尝在岭外，见康州龙媪庙碑，亦云姓温氏，则指媪为温者不一也。唐小说纂异记载三史王生醉入高祖庙，见高祖云：「朕之中外，泗州亭长碑昭然具载外族温氏。」盖不根诞妄之说。

　　君臣事迹屏风

　　唐宪宗元和二年，制君臣事迹。上以天下无事，留意典坟，每览前代兴亡得失之事，皆三复其言。遂采尚书、春秋后传、史记、汉书、三国志、晏子春秋、吴越春秋、新序、说苑等书君臣行事可为龟鉴者，集成十四篇，自制其序，写于屏风，列之御座之右，书屏风六扇于中，宣示宰臣。李藩等皆进表称贺，白居易翰林制诏有批李夷简及百寮严绶等贺表，其略云：「取而作鉴，书以为屏。与其散在图书，心存而景慕，不若列之绘素，目睹而躬行，庶将为后事之师，不独观古人之象。」又云：「森然在目，如见其人。论列是非，既庶几为坐隅之戒；发挥献纳，亦足以开臣下之心。」居易代言，可谓详尽。又以见唐世人主作一事而中外至于表贺，又答诏勤渠如此，亦几于丛脞矣。宪宗此书，有辨邪正、去奢泰两篇，而末年用皇甫镈而去裴度，荒于游宴，死于宦侍之手，屏风本意，果安在哉？

　　僧道科目

　　唐末帝清泰二年二月，功德使奏：「每年诞节，诸州府奏荐僧道，其僧尼欲立讲论科、讲经科、表白科、文章应制科、持念科、禅科、声赞科，道士经法科、讲论科、文章应制科、表白科、声赞科、焚修科，以试其能否。」从之。此事见旧五代史记，不知曾行与否，至何时而罢也。盖是时犹未鬻卖祠部度牒耳。周世宗废幷寺院，有诏约束云：「男年十五以上，念得经文一百纸，或读得五百纸，女年十三以上，念得经文七十纸，或读得三百纸者，经本府陈状，乞剃头，委录事参军、本判官试验。两京、大名、京兆府、青州各起置戒坛，候受戒时，两京委祠部差官引试，其三处祗委判官，逐处闻奏。候敕下委祠部给付凭由，方得剃头受戒。」其防禁之详如此，非若今时只纳钱于官，便可出家也。念经、读经之异，疑为背诵与对本云。

　　射佃逃田

　　汉之法制，大抵因秦，而随宜损益，不害其为炎汉。唐之法制，大抵因隋，而小加振饰，不害其为盛唐。国家当五季衰乱之后，其究不下秦、隋，然一时设施，固亦有可采取。按周世宗显德二年，诏：「应逃户庄田，并许人请射承佃，供纳税租。如三周年内本户来归者，其桑田不计荒熟，并交还一半。五周年内归业者，三分交还一分。如五周年外，除本户坟茔外，不在交付之限。其近北诸州陷蕃人户来归业者，五周年内三分交还二分，十周年内还一半，十五周年内三分还一。此外者，不在交还之限。」其旨明白，人人可晓，非若今之令式文书，盈于几阁，为猾吏舞文之具，故有舍去物业三五十年，妄人诈称逃户子孙，以钱买吏而夺见佃者，为可叹也。

　　周世宗好杀

　　史称周世宗用法太严，羣臣职事，小有不举，往往置之极刑，予既书于续笔矣。薛居正旧史记载其事甚备，而欧阳公多芟去。今略记于此。樊爱能、何徽以用兵先溃，军法当诛，无可言者。其它如宋州巡检供奉官竹奉璘以捕盗不获，左羽林大将军孟汉卿以监纳取耗，刑部员外郎陈渥以检田失实，济州马军都指挥使康俨以桥道不谨，内供奉官孙延希以督修永福殿而役夫有就瓦中噉饭者，密州防御副使侯希进以不奉使者命检视夏苗，左藏库使符令光以造军士袍襦不办，楚州防御使张顺以隐落税钱，皆抵极刑，而其罪有不至死者。

　　孟字义训

　　一字数义，固有之矣。若孟字，只是最长最先之称，如所谓孟侯、孟孙、元妃孟子、孟春、孟夏之类是也。国语：「优施谓里克妻曰：主孟啖我。」注云：「大夫之妻称主，从夫称也。」而谓孟为里克妻字则非矣。又云：「孟一作盍。」史记吕后本纪注中引此句，而司马贞索隐乃云：「孟者，且也，言且啖我物。」其说无所据。班固幽通赋：「盍孟晋以迨羣。」李善乃注孟为勉。蜀王衍书其臣徐延琼宅壁为孟言，蜀语谓孟为弱，故以戏之。其后孟知祥得蜀，馆于徐第，以为己谶，此义又为无稽也。东坡与欧阳叔弼诗云：「主孟当啖我，玉鳞金鲤鱼。」正用优施语。鲁之宝刀曰孟劳，不详其义。

　　向巨原诗

　　亡友向巨原，自少时能作诗。予初识之于梁宏夫坐上，未深知之也。是日，偕二友从吴傅朋游芝山，登五老亭，以「驾言出游」分韵赋诗。巨原得驾字，其语云：「兹山何巍巍，气欲等嵩华。从公二三子，胜日饱闲暇。跻攀谢车舆，自办两不借。扪萝觅幽隥，行椒得孤榭。侧送夕阳移，俯视高鸟下。登临记曩昔，岁月惊代谢。却数一周星，复命千里驾。身从泛梗流，事与浮云化。朅来共一尊，似为天所赦。明发还问涂，合离足悲咤。」诗成，观者皆服。傅朋游丝诗卷数百篇，巨原独不深叹美之，颇记其数句曰：「先生著名节，百世追延陵。我评先生贤，不以能书称。功成磨苍崖，盛德颂日升。勿书陵云榜，华颠踏高层。」句格超峻，其旨皆有规讽，与前所纪刘彦冲古风相类也。后裒其平生所作数千篇，目为葵斋杂藁，倩予为序。时予在章贡，及序成持寄之，则已卧病，仅能于枕上一读而已。巨原初见韩子苍，得一诗，曰：「老子真祠地，君来觅纸题。文如士衡俊，年与正平齐。闻说锺陵郡，官居章水西。涪翁诗律在，佳处可时携。」而韩集佚不收，但见序中耳。

　　叶晦叔诗

　　亡友叶黯晦叔，尝除敕令所删定官。绍兴十九年，为福建帅属，予尝因春补诸生，白于府主，邀与同考校，锁宿贡院两旬。予作长句云：「沉沉广厦清如水，市声人声不到耳。一闲十日岂天赐？惭愧纷纷白袍子。相逢更得金玉人，久矣眼中无此士。连床夜语不成寐，往往鸡声忽惊起。是中差乐真难名，昔者相过安得此？但怜时节不相谋，正堕清明寒食里。梨花已空海棠谢，外间物色知余几。只恐雨风摧折之，负此一春吾过矣。谢公寻山饱闲暇，应笑腐儒黏故纸。锦囊得句应已多，万一相思频寄似。」时谢景思为参议官，故卒章简之。晦叔和篇云：「文章万言抵杯水，世上虚名徒尔耳。我常自笑一生痴，那更将痴笑羣子。大屋沉沉余百年，到今所阅知几士？看渠得失自偶然，其间悲喜从何起？君闻我言亦大笑，为说万事总如此。缺两句。急须了却公家事，门外不知春有几。缺三句。飞雨时闻打窗纸。他年万一复相从，未必从容今日似。」其语意超新，惜不能尽忆。又尝云：「五十六言，大抵多引韵起，若以侧句入，尤峻健。如老杜『幽栖地僻经过少，老病人扶再拜难』是也。然此犹是作对，若以散句起又佳。如『苦忆荆州醉司马，谪官樽俎定常开』是也。」故予自福倅满归，晦叔以二诗送别，正用此体。一章云：「一门伯仲知谁似？四海文章正数君。何事与予如旧识，由来于世两相闻。闲官各喜光阴剩，胜地空多物色分。忽复翩然从此去，便应变化上青云。」二章云：「此地相从惊岁晚，登临况是客归时。却将襟抱向谁可？正尔艰难惟子知。情到中年工作恶，别于生世易为悲。梅花尽醉清江上，黯澹西风冻雨垂。」可谓奇作。然相别不两年即下世，每诵味其语，辄为凄然。因刻所作容斋记，尝识于末。
容斋三笔

　　卷第十(十七则)

　　词学科目

　　熙宁罢诗赋，元佑复之，至绍圣又罢，于是学者不复习为应用之文。绍圣二年，始立宏词科，除诏、诰、制、敕不试外，其章表、露布、檄书、颂、箴、铭、序、记、诫谕凡九种，以四题作两场引试，唯进士得预，而专用国朝及时事为题，每取不得过五人。大观四年，改立词学兼茂科，增试制诰，内二篇以历代史故事，每岁一试，所取不得过三人。绍兴三年，工部侍郎李擢又乞取两科裁订，别立一科，遂增为十二体：曰制、曰诰、曰诏、曰表、曰露布、曰檄、曰箴、曰铭、曰记、曰赞、曰颂、曰序。凡三场，试六篇，每场一古一今，而许卿大夫之任子亦就试，为博学宏词科，所取不得过五人。任子中选者，赐进士第。虽用唐时科目，而所试文则非也。自乙卯至于绍熙癸丑，二十牓，或三人，或二人，或一人，幷之三十三人，而绍熙庚戌阙不取。其以任子进者，汤岐公至宰相，王日严至翰林承旨，李献之学士，陈子象兵部侍郎，汤朝美右史，陈岘方进用，而予兄弟居其间，文惠公至宰相，文安公至执政，予冒处翰苑。此外皆系已登科人，然擢用者，唯周益公至宰相，周茂振执政，沈德和、莫子齐、倪正父、莫仲谦、赵大本、傅景仁至侍从，叶伯益、季元衡至左右史，余多碌碌。而见存未显者，陈宗召也。然则吾家所蒙亦云过矣。

　　唐夜试进士

　　唐进士入举场得用烛，故或者以为自平旦至通宵。刘虚白有「二十年前此夜中，一般灯烛一般风」之句，及三条烛尽之说。按旧五代史选举志云：「长兴二年，礼部贡院奏当司奉堂帖夜试进士，有何条格者。敕旨：『秋来赴举，备有常程，夜后为文，曾无旧制。王道以明规是设，公事须白昼显行，其进士并令排门齐入就试，至闭门时试毕，内有先了者，上历画时，旋令先出，其入策亦须昼试，应诸科对策，并依此例。』」则昼试进士，非前例也。清泰二年，贡院又请进士试杂文，并点门入省，经宿就试。至晋开运元年，又因礼部尚书知贡举窦贞固奏，自前考试进士，皆以三条烛为限，并诸色举人有怀藏书册不令就试。未知于何时复有更革。白乐天集中奏状云：「进士许用书册，兼得通宵。」但不明言入试朝暮也。

　　纳紬绢尺度

　　周显德三年。敕，旧制织造絁紬、绢布、绫罗、锦绮、纱縠等，幅阔二尺起，来年后并须及二尺五分。宜令诸道州府，来年所纳官绢，每匹须及一十二两，其絁紬只要夹密停匀，不定斤两。其纳官紬绢，依旧长四十二尺。乃知今之税绢，尺度长短阔狭，斤两轻重，颇本于此。

　　朱梁轻赋

　　朱梁之恶，最为欧阳公五代史记所斥詈。然轻赋一事，旧史取之，而新书不为拈出。其语云：「梁祖之开国也，属黄巢大乱之余，以夷门一镇，外严烽候，内辟污莱，厉以耕桑，薄其租赋，士虽苦战，民则乐输，二纪之间，俄成霸业。及末帝与庄宗对垒于河上，河南之民，虽困于辇运，亦未至流亡。其义无他，盖赋敛轻而丘园可恋故也。及庄宗平定梁室，任吏人孔谦为租庸使，峻法以剥下，厚敛以奉上，民产虽竭，军食尚亏，加之以兵革，因之以饥馑，不四三年，以致颠陨。其义无他，盖赋役重而寰区失望故也。」予以事考之，此论诚然，有国有家者之龟鉴也。资治通鉴亦不载此一节。

　　坎离阴阳

　　坎位正北，当幽阴肃杀之地，其象于易为水为月。董仲舒所谓「阴常居大冬，而积于空虚不用之处」，然而谓之阳。离位正南，当文明赫赫之地，于易为日为火。仲舒所谓「阳常居大夏，而以生育长养为事」，然而谓之阴。岂非以阴生于午，阳生于子故邪？司马贞云：「天是阳，而南是阳位，故木亦是阳，所以木正为南正也。火是地正，亦称北正者，火数二，二地数，地阴，主北方，故火正亦称北正。」究其极挚，颇似难晓，圣人无所云，古先名儒以至于今，亦未有论之者。

　　前执政为尚书

　　祖宗朝，曾为执政，其后入朝为他官者甚多。自元丰改官制后，但为尚书。曾孝宽自签书枢密去位，复拜吏部尚书。韩忠彦自知枢密院出藩，以吏书召。李清臣、蒲宗孟、王存，皆尝为左丞，而清臣、存复拜吏书，宗孟兵书。先是元佑六年，清臣除目下，为给事中范祖禹封还，朝廷未决，继又进拟宗孟兵部右丞。苏辙言：「不如且止。」左仆射吕大防于帘前奏：「诸部久阙尚书，见在人皆资浅，未可用，又不可阙官，须至用前执政。」辙曰：「尚书阙官已数年，何尝阙事？」遂已。胡宗愈尝为右丞，召拜礼书、吏书。自崇宁已来，乃不复然。

　　河伯娶妇

　　史记褚先生所书魏文侯时西门豹为邺令，问民所疾苦。长老曰：「吾为河伯娶妇，以故贫。」豹问其故，对曰：「邺三老、廷掾常岁赋敛百姓钱，得数百万，用其二三十万为河伯娶妇，与祝巫分其余钱持归。巫行视小家女好者，即聘娶，为治斋宫河上，粉饰女，浮之河中而没。其人家有好女者，多持女远逃亡，以故城中益空无人。」豹曰：「至娶妇时，吾亦往送。」遂投大巫妪及三弟子幷三老于河，乃罢去。从是以后，不敢复言为河伯娶妇。予按此事，盖出于一时杂传记，疑未必有实。而六国表秦灵公八年，「初以君主妻河。」言初者，自此年而始，不知止于何时，注家无说。司马贞史记索隐乃云，初以君主妻河「谓初以此年取他女为君主，君主犹公主也。妻河，谓嫁之河伯，故魏俗犹为河伯娶妇，盖其遗风。」然则此事秦、魏皆有之矣。

　　六经用字

　　六经之道同归，旨意未尝不一，而用字则有不同者。如佑、佑、右三字一也，而在书为佑，在易为佑，在诗为右。惟、维、唯一也，而在书为惟，在诗为维，在易为唯，左传亦然。又如易之无字，周礼之灋、视、薧、鱻、齍、辠、?、（上卥下木）、斞、閷、簭等字，他经皆不然。今人书无咎、无妄，多作无，失之矣。孝宗初登极，以潜邸为佑圣观，令玉册官篆牌。奏云：「篆法佑字无立人，只单作右字。」道士力争，以为观名去人，恐不可安迹。有旨特增之。

　　鄂州兴唐寺钟

　　鄂州城北凤凰山之阴，有佛剎，曰兴唐寺。其小阁有钟，题志云：「大唐天佑二年三月十五日新铸。」勒官阶姓名者两人，一曰金紫光禄大、检校尚书左仆射、兼御史大陈知新，一曰银青光禄大、检校尚书右仆射、兼御史大杨琮。大字之下，皆当有夫字，而悉削去，观者莫能晓。五代新旧史、九国志并无其说，唯刘道原十国纪年，载杨行密之父名怤，怤与夫同音。是时，行密据淮南，方破杜洪于鄂，而有其地，故将佐为讳之。行密之子渭，建国之后，改文散诸大夫为大卿、御史大夫为御史大宪，更可证也。鄱阳浮洲寺有吴武义二年铜钟，安国寺有顺义三年钟，皆刺史吕师造。题官称曰：「光禄大卿、检校太保、兼御史大卿。」然则亦非大宪也。王得臣麈史尝辨此事，而云：「行密遣刘存破鄂州，知新、琮不预。志传皆略而不书。」予又按杨溥时，刘存以鄂岳观察使为都招讨使，知新以岳州刺史为团练使，同将兵击楚，为所执杀，则知新乃存偏裨，非不预也。

　　祢衡轻曹操

　　孔融荐祢衡，以为「淑质贞亮，英才卓跞，志怀霜雪，疾恶若雠，任座、史鱼，殆无以过，若衡等辈，不可多得」。数称述于曹操。操欲见之，衡素相轻疾，不肯往，而数有恣言，操怀忿，因召之击鼓，裸身辱之。融为见操，说其狂疾，求得自谢。操喜，敕门者有客便通，待之极宴，衡乃坐于营门，言语悖逆，操怒，送与刘表。衡为融所荐，东坡谓融视操，特鬼蜮之雄，其势决不两立，非融诛操，则操害融。而衡平生唯善融及杨修，常称曰：「大儿孔文举、小儿杨德祖。」融、修皆死于操手，衡无由得全。汉史言其尚气刚傲，矫时慢物，此盖不知其鄙贱曹操，故陷身危机，所谓语言狂悖者，必诵斥其有僭篡之志耳。刘表复不能容，以与黄祖。观其所著鹦鹉赋，专以自况，一篇之中，三致意焉。如云：「嬉游高峻，栖峙幽深。飞不妄集，翔必择林。虽周旋于羽毛，固殊智而异心。配鸾皇而等美，焉比翼于众禽？」又云：「彼贤哲之逢患，犹栖迟以羇旅。矧禽鸟之微物，能驯扰以安处。」又云：「嗟禄命之衰薄，奚遭时以崄巇。岂言语以阶乱，将不密以致危。」又云：「顾六翮之残毁，虽奋迅其焉如。心怀归而弗果，徒怨毒于一隅。」卒章云：「苟竭心于所事，敢背惠以忘初。期守死以报德，甘尽辞以效愚。」予每三复其文，而悲伤之。李太白诗云：「魏帝营八极，蚁观一祢衡。黄祖斗筲人，杀之受恶名。吴江赋鹦鹉，落笔超羣英。锵锵振金石，句句欲飞鸣。挚鹗啄孤凤，千春伤我情！」此论最为精当也。

　　禁中文书

　　韩魏公为相，密与仁宗议定立嗣，公曰：「事若行，不可中止，陛下断自不疑。乞内中批出。」帝意不欲宫人知，曰：「只中书行足矣。」淳熙十四年十月二十二日，寿皇圣帝自德寿持丧还宫，二十五日有旨召对，与吏部尚书萧燧同引。中使先谕旨曰：「教内翰留身。」既对，乃旋于东华门内行廊下夹一素幄御榻后出一纸，录唐贞观中太子承干监国事以相示。萧先退，上与迈言，欲令皇太子参决万几，使条具合行事宜。仍戒云：「进入文字须是密。」迈奏言：「当亲自书写实封，诣通进司。」上曰：「也只剪开，不如分付近上一个内臣。」迈又言：「臣无由可与内臣相闻知，惟御药是学士院承受文字，寻常只是公家文书传达，今则不可，欲俟检索典故了日，却再乞对面纳。」上曰：「极好。」于是七日间三得从容。乃知禁廷机事，深畏漏泄如此。其详见于所记见闻事实。

　　老子之言

　　老子之言，大抵以无为、无名为本，至于绝圣弃智。然所云：「将欲歙之，必固张之；将欲弱之，必固强之；将欲废之，必固兴之；将欲夺之，必固与之。」乃似于用机械而有心者。微言渊奥，固莫探其旨也。

　　孔丛子

　　前汉枚乘与吴王濞书曰：「夫以一缕之任，系千钧之重，上县无极之高，下垂不测之渊，虽甚愚之人犹知哀其将绝也。马方骇，鼓而惊之；系方绝，又重镇之。系绝于天，不可复结。坠入深渊，难以复出。」孔丛子嘉言篇，载子贡之言曰：「夫以一缕之任，系千钧之重，上县之于无极之高，下垂之于不测之深，旁人皆哀其绝，而造之者不知其危。马方骇，鼓而惊之，系方绝，重而镇之。系绝于高，坠入于深，其危必矣。」枚叔全用此语。汉书注诸家皆不引证，唯李善注文选有之。予按孔丛子一书，汉艺文志不载，盖刘向父子所未见。但于儒家有太常蓼侯孔臧十篇，今此书之末，有连丛子上下二卷，云孔臧著书十篇，疑即是已。然所谓丛子者，本陈涉博士孔鲋子鱼所论集，凡二十一篇，为六卷。唐以前不为人所称，至嘉佑四年，宋咸始为注释以进，遂传于世。今读其文，略无楚、汉间气骨，岂非齐、梁以来好事者所作乎？孔子家语著录于汉志，二十七卷，颜师古云：「非今所有家语也。」

　　小星诗

　　诗序不知何人所作，或是或非，前人论之多矣。唯小星一篇，显为可议。大序云：「惠及下也。」而继之曰：「夫人惠及贱妾，进御于君。」故毛、郑从而为之辞，而郑笺为甚，其释「肃肃宵征，抱衾与裯」两句，谓「诸妾肃肃然而行，或早或夜，在于君所，以次序进御。」又云：「裯者床帐也，谓诸妾夜行，抱被与床帐待进御。」且诸侯有一国，其宫中嫔妾虽云至下，固非闾阎贱微之比，何至于抱衾而行？况于床帐，势非一己之力所能致者，其说可谓陋矣。此诗本是咏使者远适，夙夜征行，不敢慢君命之意，与殷其雷之指同。

　　桃源行

　　陶渊明作桃源记云：「源中人自言，先世避秦时乱，率妻子邑人来此绝境，不复出焉，乃不知有汉，无论魏、晋。」系之以诗曰：「嬴氏乱天纪，贤者避其世。黄、绮之商山，伊人亦云逝。愿言蹑轻风，高举寻吾契。」自是之后，诗人多赋桃源行，不过称赞仙家之乐。唯韩公云：「神仙有无何渺茫，桃源之说诚荒唐。世俗那知伪为真，至今传者武陵人。」亦不及渊明所以作记之意。按宋书本传云：「潜自以曾祖晋世宰辅，耻复屈身后代。自宋高祖王业渐隆，不复肯仕。所著文章，皆题其年月。义熙以前，则书晋氏年号，自永初以来，唯云甲子而已。」故五臣注文选用其语。又继之云：「意者耻事二姓，故以异之。」此说虽经前辈所诋，然予窃意桃源之事，以避秦为言。至云「无论魏、晋」，乃寓意于刘裕，托之于秦，借以为喻耳。近时胡宏仁仲一诗，屈折有奇味。大略云：「靖节先生绝世人，奈何记伪不考真？先生高步窘末代，雅志不肯为秦民。故作斯文写幽意，要似寰海离风尘。」其说得之矣。

　　司封赠典之失

　　前所书司封失典故，偶复忆一事，尤为可笑。绍兴二十八年，郊祀赦恩，资政殿学士楼照，父已赠少师，乞加赠，司封以资政殿学士系只封赠一代，父既至少师，不合加赠，独改封其母范氏、欧阳氏为秦国、魏国夫人。盖楼公虽尝为执政，而见居官职须大学士，乃恩及二代，故但用侍从常格。资政殿学士施巨父仲说，已赠太子太保，加为宫傅，亦不及祖也。干道六年，仲兄以端明殿学士知太平州。是年郊赦，伯兄已赠祖为太保，而转运司移牒太平州，云准吏部牒，取会本路曾任执政官合封赠二代者。仲兄既具以报，又再行下时，祖母及父母已至极品，于是以祖为言，遂复赠太傅，命词给告，殊非端殿所当得。不知省部一时何所据也？

　　辰巳之巳

　　律书释十母十二子之义，大略与今所言同，唯至四月，云其于十二子为巳，巳者，言阳气之已尽也。据此，则辰巳之巳，乃为矣音。其它引二十八宿，谓柳为注，毕为浊，昴为留，亦见于毛诗注及左氏传，如诗谓营室为定星也。
容斋三笔

　　卷第十一(十六则)

　　碑志不书名

　　碑志之作，本孝子慈孙欲以称扬其父祖之功德，播之当时，而垂之后世，当直存其名字，无所避隐。然东汉诸铭，载其先代，多只书官。如淳于长夏承碑云，「东莱府君之孙，太尉掾之中子，右中郎将之弟」，李翊碑云，「（牜羊）牱太守曾孙，谒者孙，从事君元子」之类是也。自唐及本朝，名人文集所志，往往只称君讳某字某，至于记序之文，亦然，王荆公为多，殆与求文扬名之旨为不相契。东坡先生送路都曹诗，首言：「乖崖公在蜀，有录事参军老病废事，公责之，遂求去，以诗留别，所谓『秋光都似宦情薄，山色不如归意浓』者。公惊谢之曰：『吾过矣。同僚有诗人而吾不知。』因留而慰荐之。坡幼时闻父老言，恨不问其姓名。及守颍州，而都曹路君，以小疾求致仕，诵此语，留之不可，乃采前人意作诗送之。」其诗大略云：「结发空百战，市人看先封。谁能搔白首，抱关望夕烽。」则路君之贤而不遇可知矣。然亦不书其名，使之少获表见，又为可惜也！

　　汉文帝不用兵

　　史记律书云：「高祖厌苦军事，偃武休息。孝文即位，将军陈武等议曰：『南越、朝鲜，拥兵阻阸，选蠕观望。宜及士民乐用，征讨逆党，以一封疆。』孝文曰：『朕能任衣冠，念不到此。会吕氏之乱，误居正位，常战战栗栗，恐事之不终。且兵凶器，虽克所愿，动亦耗病，谓百姓远方何？今匈奴内侵，边吏无功，边民父子荷兵日久，朕常为动心伤痛，无日忘之。愿且坚边设候，结和通使，休宁北陲，为功多矣。且无议军。』故百姓无内外之繇，得息肩于田亩，天下富盛，粟至十余钱。」予谓孝文之仁德如此，与武帝黩武穷兵，为霄壤不侔矣。然班史略不及此事。资治通鉴亦不编入，使其事不甚暴白，惜哉！

　　帝王讳名

　　帝王讳名，自周世始有此制，然只避之于本庙中耳。「克昌厥后，骏发尔私。」成王时所作诗。昌、发不为文、武讳也。宣王名诵而「吉甫作诵」之句，正在其时。厉王名胡，而「胡为虺蜴」、「胡然厉矣」之句，在其孙幽王时。小国曰胡，亦自若也。襄王名郑，而郑不改封。至于出居其国，使者告于秦、晋曰：「鄙在郑地。」受晋文公朝，而郑伯傅王。唯秦始皇以父庄襄王名楚，称楚曰荆，其名曰政，自避其嫌，以正月为一月。盖已非周礼矣。汉代所谓邦之字曰国，盈之字曰满，彻之字曰通，虽但讳本字，而吏民犯者有刑。唐太宗名世民，在位之日不偏讳。故戴冑、唐俭为民部尚书，虞世南、李世绩在朝。至于高宗，始改民部为户部，世绩但为绩。韩公讳辨云：「今上书及诏，不闻讳浒、势、秉、机，惟宦官宫妾，乃不敢言喻及机，以为触犯。」此数者皆其先世嫌名也。本朝尚文之习大盛，故礼官讨论，每欲其多，庙讳遂有五十字者。举场试卷，小涉疑似，士人辄不敢用，一或犯之，往往暗行黜落。方州科举尤甚，此风殆不可革。然太祖讳下字内有从木从匀者，广韵于进字中亦收。张魏公以名其子，而音为进。太宗讳字内有从耳从火者，又有梗音，今为人姓如故。高宗讳内从勹从口者亦然。真宗讳从心从亘，音胡登切。若缺其一画，则为（恒右下去一），遂幷（恒右下去一）字不敢用，而易为常矣。

　　家讳中字

　　士大夫除官，于官称及州府曹局名犯家讳者听回避，此常行之法也。李焘仁甫之父名中，当赠中奉大夫，仁甫请于朝，谓当告家庙，与自身不同，乞用元丰以前官制，赠光禄卿。丞相颇欲许之。予在西垣闻其说，为诸公言，今一变成式，则他日赠中大夫，必为秘书监，赠太中大夫，必为谏议矣，决不可行。遂止。李愿为江东提刑，以父名中，所部遂呼为通议，盖近世率妄称太中也。李自称只以本秩曰朝散。黄通老资政之子为临安通判，府中亦称为通议，而受之自如。

　　记张元事

　　自古夷狄之臣来入中国者，必为人用。由余入秦，穆公以霸，金日磾仕汉，脱武帝五柞之厄。唐世尤多，执失思力、阿史那社尔、李临淮、高仙芝、浑瑊、李怀光、（足夹）跌光颜、朱邪克用，皆立大功名，不可殚纪。然亦在朝廷所以御之，否则为郭药师矣。傥使中国英俊，翻致力于异域，忌壮士以资敌国者，固亦多有。贾季在狄，晋六卿以为难日至；桓温不能留王猛，使为苻坚用；唐庄宗不能知韩延徽，使为阿保机用；皆是也。西夏曩霄之叛，其谋皆出于华州士人张元与吴昊，而其事本末，国史不书。比得田昼承君集，实纪其事云：「张元、吴昊、姚嗣宗，皆关中人，负气倜傥，有纵横才，相与友善。尝薄游塞上，观觇山川风俗，有经略西鄙意。姚题诗崆峒山寺壁，在两界间，云：『南粤干戈未息肩，五原金鼓又轰天。崆峒山叟笑无语，饱听松声春昼眠。』范文正公巡边，见之大惊。又有『踏破贺兰石，扫清西海尘』之句。张为鹦鹉诗，卒章曰：『好着金笼收拾取，莫教飞去别人家。』吴亦有诗。将谒韩、范二帅，耻自屈，不肯往，乃砻大石，刻诗其上，使壮夫拽之于通衢，三人从后哭之，欲以鼓动二帅。既而果召与相见，踌躇未用间，张、吴径走西夏。范公以急骑追之，不及，乃表姚入幕府。张、吴既至夏国，夏人倚为谋主，以抗朝廷，连兵十余年，西方至为疲弊，职此二人为之。时二人家属羁縻随州，间使谍者矫中国诏释之，人未有知者。后乃闻西人临境，作乐迎此二家而去，自是边帅始待士矣。姚又有述怀诗曰：『大开双白眼，只见一青天。』张有雪诗曰：『五丁仗剑决云霓，直取银河下帝畿。战死玉龙三十万，败鳞风卷满天飞。』吴诗独不传。观此数联，可想见其人非池中物也。」承君所记如此。予谓张、吴在夏国，然后举事，不应韩、范作帅日尚犹在关中，岂非记其岁时先后不审乎？姚、张诗，笔谈诸书，颇亦纪载。张、吴之名，正与羌酋二字同，盖非偶然也。

　　宫室土木

　　秦始皇作阿房宫，写蜀、荆地材至关中，役徒七十万人。隋炀帝营宫室，近山无大木，皆致之远方，二千人曳一柱，以木为轮，则戞摩火出，乃铸铁为毂，行一二里，毂辄破，别使数百人赍毂，随而易之，尽日不过行二三十里，计一柱之费，已用数十万功。大中祥符间，奸佞之臣，罔真宗以符瑞，大兴土木之役，以为道宫。玉清昭应之建，丁谓为修宫使，凡役工日至三四万，所用有秦、陇、岐、同之松，岚、石、汾、阴之柏，潭、衡、道、永、鼎、吉之梌、柟、槠，温、台、衢、吉之梼，永、澧、处之槻、樟，潭、柳、明、越之杉，郑、淄之青石，衡州之碧石，莱州之白石，绛州之斑石，吴越之奇石，洛水之石卵，宜圣库之银朱，桂州之丹砂，河南之赭土，衢州之朱土，梓、信之石青、石绿，磁、相之黛，秦、阶之雌黄，广州之藤黄，孟、泽之槐华，虢州之铅丹，信州之土黄，河南之胡粉，卫州之白垩，郓州之蚌粉，兖、泽之墨，归、歙之漆，莱芜、兴国之铁。其木石皆遣所在官部兵民入山谷伐取。又于京师置局化铜为鍮、冶金薄、锻铁以给用。凡东西三百一十步，南北百四十三步。地多黑土疏恶，于京东北取良土易之，自三尺至一丈有六等。起二年四月，至七年十一月宫成，总二千六百一十区。不及二十年，天火一夕焚爇，但存一殿。是时，役遍天下，而至尊无穷兵黩武、声色苑囿、严刑峻法之举，故民间乐从，无一违命，视秦、隋二代，万万不侔矣。然一时贤识之士，犹为盛世惜之。国史志载其事，欲以为夸，然不若掩之之为愈也。沈括笔谈云：「温州雁荡山，前世人所不见。故谢灵运为太守，未尝游历。因昭应宫采木，深入穷山，此境始露于外。」他可知矣。卫州，一作衡州。

　　岁月日风雷雄雌

　　虞喜天文论汉太初历十一月甲子夜半冬至云：「岁雄在阏逢，雌在摄提格，月雄在毕，雌在觜，日雄在子。」又云：「甲岁雄也，毕月雄也，陬月雌也。」大抵以十干为岁阳，故谓之雄，十二支为岁阴，故谓之雌，但毕、觜为月雄雌不可晓。今之言阴阳者，未尝用雄雌二字也。郎顗传引易雌雄秘历，今亡此书。宋玉风赋有雄风雌风之说。沈约有「雌霓连蜷」之句。春秋元命包曰：「阴阳合而为雷。」师旷占曰：「春雷始起，其音格格，其霹雳者，所谓雄雷，旱气也。其鸣依依，音不大霹雳者，所谓雌雷，水气也。」见法苑珠林。予家有故书一种，曰孝经雌雄图，云出京房易传，亦日星占相书也。

　　东坡三诗

　　东坡初赴惠州，过峡山寺，不值主人，故其诗云：「山僧本幽独，乞食况未还。云碓水自舂，松门风为关。石泉解娱客，琴筑鸣空山。」既至惠州，残腊独出，至栖禅寺，亦不逢一僧，故其诗云：「江边有微行，诘曲背城市。平湖春草合，步到栖禅寺。堂空不见人，老稚掩关睡。所营在一食，食已宁复事。客行岂无得？施子净扫地。风松独不静，送我作鼓吹。」后在儋耳作观棋诗，记游庐山白鹤观，观中人皆阖户昼寝，独闻棋声，云：「五老峯前，白鹤遗址。长松荫庭，风日清美。我时独游，不逢一士。谁欤棋者？户外屦二。不闻人声，时闻落子。」其寂寞冷落之味，可以想见，句语之妙，一至于此。

　　天文七政

　　尚书舜典：「以齐七政。」孔安国本注，谓「日月五星也」。而马融云：「七政者北斗七星，各有所主。第一主日；第二主月；第三曰命火，谓荧惑也；第四曰煞土，谓填星也；第五曰代水，谓辰星也；第六曰危木，谓岁星也；第七曰剽金，谓太白也。日月五星各异，故曰七政。」尚书大传一说，又以为：「七政者，谓春、秋、冬、夏、天文、地理、人道，所以为政也，人道正而万事顺成。」三说不同，然不若孔氏之明白也。

　　符读书城南

　　符读书城南一章，韩文公以训其子，使之腹有诗、书，致力于学，其意美矣。然所谓「一为公与相，潭潭府中居，不见公与相，起身自犁锄」等语，乃是觊觎富贵，为可议也。杜牧之寄小侄阿宜诗亦云：「朝廷用文治，大开官职场。愿尔出门去，取官如驱羊。」其意与韩类也。予向为陈铸作城南堂记，亦及此意云。

　　致仕官上寿

　　范蜀公自翰林学士，以本官户部侍郎致仕，仍居京师，同天节乞随班上寿，许之。遂着为令。韩康公，元佑二年以司空致仕，太皇太后受册，乞随班称贺，而降诏免赴，二者不同如此。

　　五经字义相反

　　治之与乱，顺之与扰，定之与荒，香之与臭，遂之与溃，皆美恶相对之字。然五经用之或相反，如乱臣十人，乱越我家，惟以乱民，乱为四方新辟，乱为四辅，厥乱明我新造邦，丕乃俾乱之类，以乱训治也。安扰邦国，扰而毅，扰龙，六扰之类，以扰训顺也。荒度土功，遂荒大东，大王荒之，葛藟荒之之类，以荒训定也。无声无臭，胡臭亶时，其臭膻，臭阴达于渊泉之类，以臭训香也。是用不溃于成，草不溃茂之类，以溃训遂也。郑康成笺毛诗溃成，与毛公皆释为遂，至于溃茂，则以为溃当作汇，汇，茂貌也。自为异同如此。

　　镇星为福

　　世之伎术，以五星论命者，大率以火、土为恶，故有昼忌火星夜忌土之语。土，镇星也，行迟，每至一宫，则二岁四月乃去，以故为灾最久。然以国家论之则不然，苻坚欲南伐，岁镇守斗，识者以为不利。史记天官书云：「五潢，五帝车舍。火入，旱；金，兵；水，水。」宋均曰：「不言木、土者，德星不为害也。」又云：「五星犯北落，军起。火、金、水尤甚。木、土，军吉。」又云：「镇星所居国吉。未当居而居，已去而复，还居之，其国得土。若当居而不居，既已居之，又西东去，其国失土。其居久，其国福厚；其居易，轻速也。福薄。」如此则镇星乃为大福德，与木亡异，岂非国家休祥所系，非民庶可得侔邪？

　　东坡引用史传

　　东坡先生作文，引用史传，必详述本末，有至百余字者，盖欲使读者一览而得之，不待复寻绎书策也。如勤上人诗集叙引翟公罢廷尉宾客反复事，晁君成诗集叙引李合汉中以星知二使者事，上富丞相书引左史倚相美卫武公事，答李琮书引李固论发兵讨交趾事，与朱鄂州书引王浚活巴人生子事，盖公堂记引曹参治齐事，滕县公堂记引徐公事，温公碑引慕容绍宗、李绩事，密州通判题名记引羊叔子、邹湛事，荔枝叹诗引唐羌言荔枝事是也。

　　两莫愁

　　莫愁者郢州石城人，今郢有莫愁村。画工传其貌，好事者多写寄四远。唐书乐志曰：「莫愁乐者，出于石城乐，石城有女子名莫愁，善歌谣。」古词曰「莫愁在何处？莫愁石城西，艇子打两桨，催送莫愁来」者是也。李义山诗曰：「海外徒闻更九州岛，他生未卜此生休。空传虎旅鸣宵柝，无复鸡人送晓筹。此日六军同驻马，他时七夕笑牵牛。如何四纪为天子，不及卢家有莫愁？」此莫愁者洛阳人。梁武帝河中之歌曰「河中之水向东流，洛阳女儿名莫愁。莫愁十三能织绮，十四采桑南陌头，十五嫁为卢家妇，十六生儿似阿侯。卢家兰室桂为梁，中有郁金苏合香，头上金钗十二行，足下丝履五文章，珊瑚挂镜烂生光，平头奴子擎履箱，人生富贵何所望？恨不早嫁东家王」者是也。卢氏之盛如此，所云「不早嫁东家王」，莫详其义。近世周美成乐府西河一阕，专咏金陵，所云「莫愁艇子曾系」之语，岂非误指石头城为石城乎？

　　何公桥诗

　　英州小市，江水贯其中，旧架木作桥，每不过数年，辄为湍潦所坏。郡守建安何智甫，始叠石为之，方成而东坡还自海外，何求文以纪。坡作四言诗一首，凡五十六句。今载于后集第八卷，所谓「天壤之间，水居其多。人之往来，如鹈在河」是也。予侍亲居英，与僧希赐游南山，步过桥上，读诗碑。希赐云：「真本藏于何氏，此有石刻，经党禁亦不存。」今以板刻之，乃希赐所书也。赐因言何公初请记，坡为赋此诗，既大书矣。而未遣送，郡候兵执役者见之，以告何，何又来谒，坡曰：「轼未到桥所，难以想象落笔。」何即命具食，拉坡偕往。坡曰：「使君是地主，宜先升车。」何谢不敢，乃并轿而行。既至，坡曰：「正堪作诗，晚当奉戒。」抵暮送与之。盖诗中云：「我来与公，同载而出。欢呼填道，抱其马足。」故欲同行，以印此语耳。坡公作诗时，建中靖国元年辛巳。予闻希赐语时，绍兴十七年丁卯，相去四十六年。今追忆前事，乃绍熙五年甲寅，又四十七年矣。
容斋三笔


　　卷第十二(十六则)

　　眄泰秋娘三女

　　白乐天燕子楼诗序云：「徐州故张尚书，有爱妓曰眄眄，善歌舞，雅多风态。尚书既殁，彭城有旧第，第中有小楼名燕子。眄眄念旧爱而不嫁，居是楼十余年，幽独块然。」白公尝识之，感旧游，作二绝句，首章云：「满窗明月满帘霜，被冷灯残拂卧床。燕子楼中霜月苦，秋来只为一人长。」末章云：「今春有客洛阳回，曾到尚书冢上来。见说白杨堪作柱，争教红粉不成灰。」读者伤恻。刘梦得泰娘歌云：「泰娘本韦尚书家主讴者，尚书为吴郡，得之，诲以琵琶，使之歌且舞，携归京师。尚书薨，出居民间，为蕲州刺史张愻所得。愻谪居武陵而卒，泰娘无所归。地荒且远，无有能知其容与艺者，故日抱乐器而哭。」刘公为歌其事云：「繁华一旦有消歇，题剑无光履声绝。蕲州刺史张公子，白马新到铜驼里。自言买笑掷黄金，月堕云中从此始。山城少人江水碧，断雁哀弦风雨夕。朱弦已绝为知音，云鬓未秋私自惜。举目风烟非旧时，梦寻归路多参差。如何将此千行泪，更洒湘江斑竹枝！」杜牧之张好好诗云：「牧佐故吏部沈公在江西幕，好好年十三，以善歌来乐籍中，随公移置宣城，后为沉着作所纳。见之于洛阳东城，感旧伤怀，题诗以赠曰：君为豫章姝，十三纔有余。主公再三叹，谓言天下无。自此每相见，三日已为疏。身外任尘土，尊前极欢娱。飘然集仙客，载以紫云车。尔来未几岁，散尽高阳徒。洛城重相见，绰绰为当垆。朋游今在否，落拓更能无？门馆恸哭后，水云秋景初。洒尽满襟泪，短歌聊一书。」予谓妇人女子，华落色衰，至于失主无依，如此多矣。是三人者，特见纪于英辞鸿笔，故名传到今。况于士君子终身不遇而与草木俱腐者，可胜叹哉！然眄眄节义，非泰娘、好好可及也。「眄眄」馆本作「盼盼」，与香山集合。

　　颜鲁公祠堂诗

　　予家藏云林绘监册，有颜鲁公画像，徐师川题诗曰：「公生开元间，壮及天宝乱。捐躯范阳胡，竟死蔡州叛。其贤似魏征，天下非贞观。四帝数十年，一身逢百难。少时读书史，此事心已断。老来鬓发衰，慨叹功名晚。嗟哉忠义途，捷去不可缓。初无当年悲，只令后世叹。一朝绝霖雨，南亩常亢旱。小夫计虽得，斯民盖涂炭。长歌咏君节，千载勇夫愞。敬书子张绅，庶几古人半。」师川以诗鸣江西，然此篇不为工。尝记李德远举似童敏德游湖州题公祠堂长句曰：「挂帆一纵疾于鸟，长兴夜发吴兴晓。杖藜上访鲁公祠，一见目明心皦皦。未说邦人怀使君，且为前古惜忠臣。德宗更用卢杞相，出当斯位诚艰辛。生逆龙鳞死虎口，要与乃兄同不朽。狂童希烈何足罪，奸邪嫉忠假渠手。乃知成仁或杀身，保身不必皆哲人。此公安得世复有，洗空凡马须骐驎。」童之诗，语意皆超拔，亦临川人，而终身不得仕，为可惜也！

　　闵子不名

　　论语所记孔子与人语及门弟子幷对其人问答，皆斥其名，未有称字者，虽颜、冉高第，亦曰回，曰雍，唯至闵子，独云子骞，终此书无损名。昔贤谓论语出于曾子、有子之门人，予意亦出于闵氏。观所言闵子侍侧之辞，与冉有、子贡、子路不同，则可见矣。

　　曾晳待子不慈

　　传记所载曾晳待其子参不慈，至云因锄菜误伤瓜，以大杖击之仆地。孔子谓参不能如虞舜小杖则受，大杖则避，以为陷父于不义，戒门人曰：「参来勿内。」予窃疑无此事，殆战国时学者妄为之辞。且曾晳与子路、冉有、公西华侍坐，有「浴乎沂，风乎舞雩」之言，涵泳圣教，有超然独见之妙，于四人之中，独蒙「吾与」之褒，则其为人之贤可知矣。有子如此，而几置之死地，庸人且犹不忍，而谓晳为之乎？孟子称曾子养曾晳酒肉养志，未尝有此等语也。

　　具圆复诗

　　吴僧法具，字圆复，有能诗声，予乃纪之于夷坚志中，殊为不类。比于福州僧智恢处，见其诗藁一纸，字体效王荆公。其送僧一篇云：「滩声嘈嘈杂雨声，舍北舍南春水平。拄杖穿花出门去，五湖风浪白鸥轻。」送翁士特云：「朝入羊肠暮鹿头，十三官驿是荆州。具车秣马晓将发，寒烛烧残语未休。」竹轩云：「老竹排檐谁手种，山日未斜寒翠重。六月散发叶底眠，冷雨斜风频入梦。冬雕峯木雪缟庐，落眼青青却笑渠。花时吹笋排林上，吴州还见竹溪图。」和子苍三马图云：「从来画马称神妙，至今只说江都王。将军曹霸实季仲，沙苑丞相犹诸郎。龙眠居士善画马，独与二子遥相望。两马骈立真骕骦，一马脱去仍腾骧。浣花老人今已亡，呜呼三马谁平章！饱知画肉亦画骨，妙处不减黄无双。」又一篇云：「烧灯过了客思家，独立衡门数暝鸦。燕子未归梅落尽，小窗明月属梨花。」皆可咀嚼也。吴门僧惟茂，住天台山一禅剎，喜其旦暮见山，作绝句曰：「四面峯峦翠入云，一溪流水漱山根。老僧只恐山移去，日午先教掩寺门。」甚有诗家风旨，而或者谓山若欲去，岂容人掩住？盖吴人痴呆习气也，其说可谓不知音。

　　人当知足

　　予年过七十，法当致仕，绍熙之末，以新天子临御，未敢遽有请，故玉隆满秩，只以本官职居里。乡衮赵子直不忍使绝禄粟，俾之因任，方用赘食太仓为愧，而亲朋谓予爵位不逮二兄，以为耿耿。予诵白乐天初授拾遗诗以语之曰：「奉诏登左掖，束带参朝议。何言初命卑，且脱风尘吏。杜甫、陈子昂，才名括天地。当时非不遇，尚无过斯位。」其安分知足之意，终身不渝。因略考国朝以来，名卿伟人负一时重望而不跻大用者，如王黄州禹偁，杨文公亿，李章武宗谔，张乖崖咏，孙宣公奭，晁少保迥，刘子仪筠，宋景文祁，范蜀公镇，郑毅夫獬，滕元发甫，东坡先生，范淳父祖禹，曾子开肇，彭器资汝砺，刘原甫敞，蔡君谟襄，孙莘老觉，近世汪彦章藻，孙仲益觌，诸公皆不过尚书学士，或中年即世，或迁谪留落，或无田以食，或无宅以居，况若我忠宣公者，尚忍言之！则予之忝窃亦已多矣。

　　渊明孤松

　　渊明诗文率皆纪实，虽寓兴花竹间亦然。归去来辞云：「景翳翳以将入，抚孤松而盘旋。」其饮酒诗二十首中一篇云：「青松在东园，众草没其姿。凝霜殄异类，卓然见高枝。连林人不觉，独树众乃奇。」所谓孤松者是已，此意盖以自况也。

　　饶州刺史

　　饶州良牧守，自吴至今，以政绩著者有九贤，郡圃立祠以事，此外知名者盖鲜。白乐天集有吴府君碑云：「君讳丹，字真存，以进士第入官。读书数千卷，着文数万言。生四五岁，所作戏辄象道家法事。既冠，喜道书，奉真箓，每专气入静，不粒食者数岁，飘然有出世心。既壮，在家为长属，有三幼弟、八稚侄，不忍见其饥寒，慨然有干禄意。求名得名，家无长物，澹乎自处，与天和始终。享寿命八十二岁，无室家累，无子孙忧，终于饶州。」官次大略如此。吴君在饶，虽无遗事可纪，以其邦君之故，姑志于书。吴为人清净恬寂，所谓达士，然年过八十尚领郡符，又非为妻子计者，良不可晓。唐之治不播弃黎老，故其居职不自以为过云。

　　紫极观钟

　　饶州紫极观有唐钟一口，形制清坚，非近世工铸可比。刻铭其上曰：「天宝九载，岁次庚寅，二月庚申朔，十五日癸酉造，通直郎、前监察御史贬乐平员外尉李逢年铭，前乡贡进士薛彦伟述序，给事郎、行参军赵从一书，中大夫、使持节鄱阳郡诸军事、检校鄱阳郡太守、天水郡开国公上官经野妻扶风郡君韦氏奉为开元天地大宝圣文神武应道皇帝敬造洪钟一口。」其后列录事参军、司功、司法、司士参军各一人，司户参军二人，参军二人，录事一人，鄱阳县令一人、尉二人，又专检校官、鄱阳县丞宋守静，专检校内供奉道士王朝隐，又道士七人。铭文亦雅洁，字画不俗，但月朔庚申，则癸酉日当是十四日，镌之金石而误如此。浮洲开福院亦有吴武义年一钟，然非此比也。

　　兼中书令

　　绍熙五年十二月二十二日，宣麻制除嗣秀王伯圭兼中书令。此官久不除，学士、大夫多不知本末，至或疑为当入都堂治事。邸报至外郡，尤所不晓。迈考之典故，侍中、中书令为两省长官，自唐以来，居真宰相之位，而中令在侍中上。肃宗以后，始以处大将，故郭子仪、仆固怀恩、朱泚、李晟、韩弘皆为之，其在京则入政事堂，然不预国事。懿、僖、昭之时，员浸多，率由平章事迁兼侍中，继兼中书令，又迁守中书令，三者均称使相，皆大敕系衔而下书使字。五代尤多。国朝创业之初，尚仍旧贯，于是吴越国王钱俶、天雄节度符彦卿、雄武王景、武宁郭从义、保大武行德、成德郭崇、昭义李筠、淮南李重进、永兴李洪义、凤翔王彦超、定难李彝兴、荆南高保融、武平周行逢、武宁王晏、武胜侯章、归义曹元忠十五人同时兼中书令。太宗朝，唯除石守信，而赵普以故相拜。真宗但以处亲王。嘉佑末，除宗室东平王允弼、襄阳王允良；元丰中，除曹佾，与允弼、允良相去十七八年，爵秩固存。沈括笔谈谓有司以佾新命，言自来不曾有活中书令请俸则例，盖妄也。官制行，改三使相并为开府仪同三司。元佑以后不复有之，虽崇、观、政、宣轻用名器，且改为左辅、右弼，然蔡京三为公相，亦不敢居。干道中，诏于录黄及告命内除去侍中、中书令，遂废此官。今当先降指挥复置，则于事体尤惬当也。嗣王终不敢当，于是寝前命，而赐赞拜不名。

　　作文字要点检

　　作文字不问工拙小大，要之不可不着意点检，若一失事体，虽遣词超卓，亦云未然。前辈宗工，亦有所不免。欧阳公作仁宗御书飞白记云：「予将赴亳，假道于汝阴，因得阅书于子履之室。而云章烂然，辉映日月，为之正冠肃容再拜而后敢仰视，盖仁宗皇帝之御飞白也。曰，『此宝文阁之所藏也，胡为乎子之室乎？』曰，『曩者天子燕从臣于羣玉，而赐以飞白，予幸得预赐焉。』」乌有记君上宸翰而彼此称「予」，且呼陆经之字？又登贞观御书阁记，言太宗飞白，亦自称「予」。外制集序，历道庆历更用大臣，称吕夷简、夏竦、韩琦、范仲淹、富弼，皆斥姓名，而曰「顾予何人，亦与其选」，又曰「予时掌诰命」，又曰「予方与修祖宗故事」，凡称「予」者七。东坡则不然，为王诲亦作此记，其语云「故太子少傅、安简王公讳举正，臣不及见其人矣」云云。是之谓知体。

　　侍从两制

　　国朝官称，谓大学士至待制为「侍从」，谓翰林学士、中书舍人为「两制」，言其掌行内、外制也。舍人官未至者，则云「知制诰」，故称美之为三字。谓尚书侍郎为「六部长贰」，谓散骑常侍、给事谏议为「大两省」。其名称如此。今尽以在京职事官自尚书至权侍郎及学士、待制均为「侍从」，盖相承不深考耳。予家藏王?春秋通义一书，至和元年，邓州缴进，二年有旨送两制看详，于是具奏者十二人皆列名衔：学士七人，曰学士承旨、礼部侍郎杨察，翰林学士、中书舍人赵槩、杨伟，刑部郎中胡宿，吏部郎中欧阳修，起居舍人吕溱，礼部郎中王洙；知制诰五人，曰起居舍人王珪，右司谏贾黯，兵部员外郎韩绛，起居舍人吴奎，右正言刘敞。而他官弗预，此可见也。翰林本以六员为额，刘沆作相，典领温成后丧事，以王洙同其越礼建明，于是员外用之，尝为一时言者所论，正此时云。

　　片言解祸

　　自古将相大臣，遭罹谮毁，触君之怒，堕身于危棘将死之域，而以一人片言，转祸为福，盖投机中的，使闻之者晓然易寤，然非遭值明主，不能也。萧何为民请上林苑中空地，高祖大怒，以为多受贾人财物，下何廷尉，械系之。王卫尉曰：「陛下距楚数岁，陈豨、黥布反，时相国守关中，不以此时为利，乃利贾人之金乎？」上不怿，即日赦出何。绛侯周勃免相就国，人上书告勃欲反，廷尉逮捕勃治之。薄太后谓文帝曰：「绛侯绾皇帝玺，将兵于北军，不以此时反，今居一小县，顾欲反邪？」帝即赦勃。此二者，可谓至危不容救，而于立谈间见效如此。萧望之受遗辅政，为许、史、恭、显所嫉，奏望之与周堪、刘更生朋党，请「召致廷尉」，元帝不省为下狱也，可其奏。已而悟其非，令出视事。史高言：「上新即位，未以德化闻于天下，而先验师傅，既下九卿大夫狱，宜因决免。」于是免为庶人。高祖、文帝之明而受言，元帝之昏而遂非，于是可见。

　　忠言嘉谟

　　扬子法言：「或问忠言嘉谟，曰言合稷、契谓之忠，谟合皋陶谓之嘉。」如子云之说，则言之与谟，忠之与嘉，分而为二，传注者皆未尝为之辞，然则稷、契不能嘉谟，皋陶不能忠言乎？三圣贤遗语可传于后世者，唯虞书存，五篇之中，皋陶矢谟多矣，稷与契初无一话一言可考，不知子云何以立此论乎？不若魏郑公但云「良臣稷、契、皋陶」，乃为通论。

　　免直学士院

　　庆元元年正月一日，郑湜以起居郎直学士院。二月二十三日，赵汝愚罢相，制乃湜所草，议者指为褒词太过。二十五日，有旨免兼直院，或以为故事所无。按熙宁初，王益柔以知制诰兼直学士院，尝奏中书熟状加董毡阶官之误，宰相怒其不申堂，用他事罢其兼直，已而迁龙图阁直学士。湜亦以罢直求去，不许，越三月而迁权刑部侍郎，甚相类也。

　　大贤之后

　　杜诗云：「大贤之后竟陵迟，荡荡古今同一体。」乃赠狄梁公曾孙者，至云「飘泊岷汉，干谒王侯」，则其衰微可知矣。近见余干寓客李氏子云，本朝三李相，文正公昉、文靖公沆、文定公迪皆一时名宰，子孙亦相继达宦。然数世之后益为萧条，又经南渡之厄，今三裔并居余干，无一人在仕版。文定濮州之族，今有居越者，虽曰不显，犹簪缨仅传，而文正、文靖无闻，可为太息！
容斋三笔

　　卷第十三(十三则)

　　钟鼎铭识

　　三代钟鼎彝器存于今者，其间款识，唯「眉寿万年」，「子子孙孙永宝用」之语，差可辨认，余皆茫昧不可读，谈者以为古文质朴固如此，予窃有疑焉。商、周文章，见于诗、书，三盘五诰，虽诘曲聱牙，尚可精求其义，他皆坦然明白，如与人言。自武王丹书诸铭外，其见于经传者，如汤之盘铭曰：「苟日新，日日新，又日新。」谗鼎之铭曰：「昧旦丕显，后世犹怠。」正考父鼎铭曰：「一命而偻，再命而伛，三命而俯，循墙而走，亦莫余敢侮。饘于是，鬻于是，以餬余口。」（上卥下木）氏量铭曰：「时文思索，允臻其极。嘉量既成，以观四国。永启厥后，兹器维则。」祭射侯辞曰：「惟若宁侯，毋或若女不宁侯，不属于王所，故抗而射女。」卫礼至铭曰：「余掖杀国子，莫余敢止。」孔悝鼎铭曰：「六月丁亥，公假于太庙。公曰叔舅，乃祖庄叔，左右成公，成公乃命庄叔，随难于汉阳，即宫于宗周，奔走无射，启右献公，献公乃命成叔，纂乃祖服。乃考文叔，兴旧嗜欲，作率庆士，躬恤卫国，其勤公家，夙夜不解，民咸曰休哉！公曰叔舅，予女铭，若纂乃考服。悝拜稽首曰：对扬以辟之勤大命，施于烝彝鼎。」扶风美阳鼎铭曰：「王命尸臣，官此栒邑，赐尔旗鸾，黼黻琱戈。尸臣拜手稽首曰：敢对扬天子丕显休命。」此诸铭未尝不粲然，何为传于今者，艰（涩去氵）无绪乃尔。汉去周未远，武、宣以来，郡国每获一鼎，至于荐告宗庙，羣臣上寿。窦宪出征，南单于遗以古鼎，容五斗，其铭曰：「仲山甫鼎，其万年子子孙孙永保用。」宪乃上之，盖以其难得故也。今世去汉千年，而器宝之出不可胜计，又为不可晓已。武帝获汾阴脽上鼎，无款识，而备礼迎享，宣帝获美阳鼎，下羣臣议，张敞乃以有款识之故绌之，又何也？

　　牺尊象尊

　　周礼司尊彝：「祼用鸡彝、鸟彝，其朝献用两献尊，其再献用两象尊。」汉儒注曰：「鸡彝、鸟彝，谓刻而画之为鸡、凤凰之形。献读为牺，牺尊饰以翡翠，象尊以象凤凰。或曰：以象骨饰尊。又云：献音娑，有婆娑之义。」惟王肃云：「牺、象二尊，并全牛、象之形，而凿背为尊。」陆德明释周礼献尊之献，音素何反。而于左氏传「牺象不出门」，释牺为许宜反，又素何反。予按今世所存故物，宣和博古图所写，牺尊纯为牛形，象尊纯为象形，而尊在背，正合王肃之说。然则牺字只当读如本音，郑司农诸人所云，殊与古制不类。则知目所未覩而臆为之说者，何止此哉！又今所用爵，除太常礼器之外，郡县至以木刻一雀，别置杯于背以承酒，不复有两柱、三足、只耳、侈口之状，向在福州见之，尤为可笑也。

　　再书博古图

　　予昔年因得汉匜，读博古图，尝载其序述可笑者数事于随笔，近复尽观之，其谬妄不可殚举。当政和、宣和间，蔡京为政，禁士大夫不得读史，而春秋三传，真束高阁，故其所引用，绝为乖盾。今一切记之于下，以示好事君子与我同志者。商之癸鼎，只一「癸」字，释之曰：「汤之父主癸也。」父癸尊之说亦然。至父癸匜，则又以为齐癸公之子。乙鼎铭有「乙毛」两字，释之曰：「商有天乙、祖乙、小乙、武乙，太丁之子乙，今铭『乙』，则太丁之子也。」父己鼎曰：「父己者，雍己也。继雍己者乃其弟太戊，岂非继其后者乃为之子邪？」至父己尊，则直云「雍己之子太戊为其父作」。予按以十干为名，商人无贵贱皆同，而必以为君，所谓「癸」即父癸，「己」即雍己，是六七百年中更无一人同之者矣。商公非鼎铭只一字曰「非」，释之曰：「据史记有非子者，为周孝王主马，其去商远甚。惟公刘五世孙曰公非，考其时当为公非也。」夫以一「非」字，而必强推古人以证之，可谓无理。周益鼎曰：「春秋文公六年有梁氏益，昭公六年有文公益，未知孰是？」予按左传文八年所纪，乃梁益耳，而杞文公名益姑。周丝驹父鼎曰：「左传有驹伯，为郄克军佐，驹其姓也。此曰驹父，其同驹伯为姓邪？」予按左传，驹伯者郄锜也，锜乃克之子。是时郄氏三卿，锜曰驹伯，犨曰苦成叔，至曰温季，皆其食采邑名耳，岂得以为姓哉？叔液鼎曰：「考诸前代，叔液之名不见于经传，惟周八士有叔夜，岂其族欤？」夫伯仲叔季，为兄弟之称，古人皆然，而必指为叔夜之族，是以「叔」为氏也。周州卣曰：「『州』出于来国，后以『州』为氏。在晋则大夫州绰，在卫则大夫州吁，其为氏则一耳。」予按来国之名无所著见，而州吁乃卫公子，正不读春秋，岂不知卫诗国风乎？遂以为氏，尤可哂也。周高克尊曰：「高克者，不见于他传，惟周末卫文公时，有高克将兵，疑克者乃斯人，盖卫物也。」予按元铭文但云「伯克」，初无「高」字，高克郑清人之诗，儿童能诵之，乃以为卫文公时，又言周末，此书局学士，盖不曾读毛诗也。周毁敦曰：「铭云伯和父，和者卫武公也。武公平戎有功，故周平王命之为公。」予按一时列国，虽子男之微，未有不称公者，安得平王独命卫武之事？周慧季鬲曰：「慧与惠通，春秋有惠伯、惠叔，虢姜敦有惠仲，而此鬲名之为惠季，岂非惠为氏，而伯仲叔季者乃其序邪？」予按惠伯、惠叔，正与庄伯、戴伯、平仲、敬仲、武叔、穆叔、成季相类，皆上为谥而下为字，乌得以为氏哉？齐侯镈钟铭云：「咸有九州岛，处禹之都。」释之曰：「齐之封域，有临淄、东莱、北海、高密、胶东、泰山、乐安、济南、平原，盖九州岛也。」予按铭语正谓禹九州岛耳，今所指言郡名，周世未有，岂得便以为州乎？宋公（音巠）钟铭曰：「宋公成之（音巠）钟。」释之曰：「宋自微子有国二十世，而有共公固成，又一世而有平公成，又七世而有剔公成，未知孰是？」予按宋共公名，史记以为瑕，春秋以为固，初无曰「固成」者。且父既名「成」，而其子复名之可乎？剔成君为弟偃所逐，亦非名「成」也。周云雷磬曰：「春秋鲁饥，臧文仲以玉磬告籴于齐。」按经所书，但云「臧孙辰告籴于齐」，左传亦无玉磬之说。汉定陶鼎曰：「汉初有天下，以定陶之地封彭越为梁王，越既叛命，乃以封高祖之子恢，是为定陶共王。」予按恢正封梁王，后徙赵。所谓定陶共王者，元帝之子、哀帝之父名康者也。

　　碌碌七字

　　今人用碌碌字，本出老子云：「不欲碌碌如玉，落落如石。」孙愐唐韵引此句及王弼别本以为琭琭，然又为录录、娽娽、鹿鹿、陆陆、禄禄凡七字。史记：「毛遂云：『公等录录，因人成事。』」唐韵以为娽娽。汉书萧何赞云：「录录未有奇节。」颜师古注：「录录犹鹿鹿，言在凡庶之中也。」马援传：「今更共陆陆。」庄子渔父篇：「禄禄而受变于俗。」后生或不尽知。

　　占测天星

　　国朝星官历翁之伎，殊愧汉、唐，故其占测荒茫，几于可笑。偶读四朝史天文志云：「元佑八年十月戊申，星出东壁西，慢流至羽林军没。主擢用文士，贤臣在位。」「绍圣元年二月丙午，星出壁东，慢流入浊没。主天下文章士登用，贤臣在位。」「元符元年六月癸巳，星出室，至壁东没。主文士入国，贤臣用。」「二年二月癸卯，星出灵台，北行至轩辕没。主贤臣在位，天子有子孙之喜。」按是时宣仁上仙，国是丕变，一时正人以次窜斥，章子厚在相位，蔡卞辅之，所谓四星之占，岂不可笑也！子孙之说，盖阴谄刘后云。

　　政和宫室

　　自汉以来，宫室土木之盛，如汉武之甘泉、建章，陈后主之临春、结绮，隋炀帝之洛阳、江都，唐明皇之华清、连昌，已载史策。国朝祥符中，奸臣导谀，为玉清昭应、会灵、祥源诸宫，议者固以崇侈劳费为戒，然未有若政和蔡京所为也。京既固位，窃国政，招大珰童贯、杨戬、贾详、蓝从熙、何欣五人，分任其事。于是始作延福宫，有穆清、成平、会宁、睿谟、凝和、昆玉、羣玉七殿，东边有蕙馥、报琼、蟠桃、春锦、迭琼、芬芳、丽玉、寒香、拂云、偃盖、翠葆、铅英、云锦、兰熏、摘金十五阁，西边有繁英、雪香、披芳、铅华、琼华、文绮、绛萼、秾华、绿绮、瑶碧、清音、秋香、丛玉、扶玉、绛云，亦十五阁。又迭石为山，建明春阁，其高十一丈，宴春阁广十二丈。凿圆池为海，横四百尺，纵二百六十七尺。鹤庄、鹿砦、孔翠诸栅，蹄尾以数千计。五人者各自为制度，不相沿袭，争以华靡相夸胜，故名「延福五位」。其后复营万岁山、艮岳山，周十余里，最高一峯九十尺，亭堂楼馆不可殚记。徽宗初亦喜之，已而悟其过，有厌恶语，由是力役稍息。靖康遭变，诏取山禽水鸟十余万投诸汴渠，拆屋为薪，翦石为炮，伐竹为笓篱，大鹿数千头，悉杀之以啖卫士。

　　僧官试卿

　　唐代宗以胡僧不空为鸿胪卿、开府仪同三司，予已论之矣。自其后习以为常，至本朝尚尔。元丰三年，详定官制所言，译经僧官，有授试光禄鸿胪卿、少卿者，请自今试卿者，改赐三藏大法师，试少卿者，赐三藏法师。诏试卿改赐六字法师，少卿四字，并冠以译经三藏。久之复罢。

　　大观算学

　　大观中，置算学如庠序之制，三年三月，诏以文宣王为先师，兖、邹、荆三国公配飨，十哲从祀，而列自昔著名算数之人，绘像于两廊，加赐五等之爵。于是中书舍人张邦昌定其名，风后、大桡、隶首、容成、箕子、商高、常仆、鬼臾区、巫咸九人封公，史苏、卜徒父、卜偃、梓慎、卜楚丘、史赵、史墨、裨灶、荣方、甘德、石申、鲜于妄人、耿寿昌、夏侯胜、京房、翼奉、李寻、张衡、周兴、单扬、樊英、郭璞、何承天、宋景业、萧吉、临孝恭、张曾元、王朴二十八人封伯，邓平、刘洪、管辂、赵达、祖冲之、殷绍、信都芳、许遵、耿询、刘焯、刘炫、傅仁均、王孝通、瞿昙罗、李淳风、王希明、李鼎祚、边冈、郎顗、襄楷二十人封子，司马季主、洛下闳、严君平、刘徽、姜岌、张立建、夏侯阳、甄鸾、卢太翼九人封男。考其所条具，固有于传记无闻者，而高下等差，殊为乖谬。如司马季主、严君平止于男爵，鲜于妄人、洛下闳同定太初历，而妄人封伯，下闳封男，尤可笑也。十一月又改以黄帝为先师云。

　　十八鼎

　　夏禹铸九鼎，唯见于左传王孙满对楚子，及灵王欲求鼎之言，其后史记乃有鼎震及沦入于泗水之说。且以秦之强暴，视衰周如机上肉，何所畏而不取？周亦何辞以却？赧王之亡，尽以宝器入秦，而独遗此，以神器如是之重，决无沦没之理。泗水不在周境内，使何人般舁而往，宁无一人知之以告秦邪？始皇使人没水求之不获，盖亦为传闻所误。三礼经所载钟彝名数详矣，独未尝一及之。诗、易所书，固亦可考，以予揣之，未必有是物也。唐武后始复置于通天宫，不知何时而毁。国朝崇宁三年，用方士魏汉津言铸鼎，四年三月成，于中太一宫之南为殿，名曰九成宫。中央曰帝鼐，北方曰宝鼎，东北曰牡鼎，东方曰苍鼎，东南曰罔鼎，南方曰彤鼎，西南曰阜鼎，西方曰晶鼎，西北曰魁鼎。奉安之日，以蔡京为定鼎礼仪使。大观三年，又以铸鼎之地作宝成宫。政和六年，复用方士王仔昔议，建阁于天章阁西，徙鼎奉安。改帝鼐为隆鼐，余八鼎皆改焉，名阁曰圆象徽调阁。七年，又铸神霄九鼎，一曰太极飞云洞劫之鼎，二曰苍壶祀天贮醇之鼎，三曰山岳五神之鼎，四曰精明洞渊之鼎，五曰天地阴阳之鼎，六曰混沌之鼎，七曰浮光洞天之鼎，八曰灵光晃曜炼神之鼎，九曰苍龟大蛇虫鱼金轮之鼎。明年鼎成，置于上清宝箓宫神霄殿，遂为十八鼎。继又诏罢九鼎新名，悉复其旧。今人但知有九鼎，而十八之数，唯朱忠靖公秀水闲居录略纪之，故详载于此。

　　四朝史志

　　四朝国史本纪，皆迈为编修官日所作，至于淳熙乙巳、丙午，又成列传百三十五卷。惟志二百卷，多出李焘之手，其汇次整理，殊为有功，然亦时有失点检处。盖文书广博，于理固然。职官志云：「使相以待勋贤故老，及宰相久次罢政者，惟赵普得之。明道末，吕夷简罢，始复加使相，其后王钦若罢日亦除，遂以为例。」按赵普之后，寇准、陈尧叟、王钦若，皆祥符间自枢密使罢而得之。钦若以天圣初再入相，终于位，夷简乃在其后十余年。今言钦若用夷简故事，则非也。因记新唐书所载：「李泌相德宗，加崇文馆大学士。泌建言，学士加大，始中宗时，及张说为之，固辞。乃以学士知院事。至崔圆复为大学士，亦引泌为让而止。」按崔圆乃肃宗朝宰相，泌之相也，相去三十年，反以为圆引泌为让，甚类前失也。

　　宗室参选

　　吏部员多阙少，今为益甚，而选人当注职官簿尉，辄为宗室所夺，盖以尽压已到部人之故。按宣和七年八月，臣僚论：「祖宗时宗室无参选法，至崇宁初，大启侥幸，遂使任意出官，又优为之法，参选一日，即在阖选名次之上。以天支之贵，其间不为无人，而膏粱之习，贪淫纵恣，出为民害者不少。议者颇欲惩革，罢百十人之私恩，为亿万人之公利，诚为至当。若以亲爱未忍，姑乞与在部人通理名次。」从之。靖康元年八月，又奏云：「祖宗时，未有宗室参部之法，神宗时，始选择差注一二。崇宁初，立法太优，宗室参选之日，在本部名次之上，既压年月深远、劳效显著之人，复占名州大县、优便丰厚之处。议者颇欲惩革，不注郡守、县令，与在部人通理名次。」有旨从之。此二段元未尝冲改，不知何时复紊也。

　　元丰库

　　神宗常愤北狄倔强，慨然有恢复幽燕之志，于内帑置库，自制四言诗曰：「五季失图，猃狁孔炽。艺祖造邦，思有惩艾。爰设内府，基以募士。曾孙保之，敢忘厥志！」凡三十二库，每库以一字揭之，储积皆满。又别置库，赋诗二十字，分揭于上曰：「每虔夕惕心，妄意遵遗业。顾予不武资，何日成戎捷。」其用志如此，国家帑藏之富可知。熙宁元年，以奉宸库珠子付河北缘边，于四榷场鬻钱银，准备买马，其数至于二千三百四十三万颗。干道以来，有封桩、南库所贮金银楮券，合为四千万缗，孝宗尤所垂意。入绍熙以来，颇供好赐之用，似闻日减于旧云。

　　五俗字

　　书字有俗体，一律不可复改者，如冲、凉、况、减、决五字，悉以水为冫，笔陵切，与「冰」同。虽士人札翰亦然。玉篇正收入于水部中，而冫部之末亦存之，而皆注云「俗」，乃知由来久矣。唐张参五经文字，亦以为讹。
容斋三笔

　　卷第十四(十七则)

　　三教论衡

　　唐德宗以诞日岁岁诏佛、老者大论麟德殿，幷召给事中徐岱及赵需、许孟容、韦渠牟讲说。始三家若矛盾，然卒而同归于善，帝大悦，赉予有差。此新书列传所载也。白乐天集有三教论衡一篇云：「太和元年十月，皇帝降诞日，奉敕召入麟德殿内道场对御三教谈论，略录大端。第一座：秘书监白居易，安国寺引驾沙门义林，太清宫道士杨弘元。」其序曰：「谈论之先，多陈三教，赞扬演说，以启谈端。臣学浅才微，猥登讲座。窃以义林法师明大小乘，通内外学，于大众中能师子吼。臣稽先王典籍，假陛下威灵，发问既来，敢不响答。」然予观义林所问，首以毛诗称六义，论语列四科，请备陈名数而已。居易对以孔门之徒三千，其贤者列为四科，毛诗之篇三百，其要者分为六义。然后言六义之数，四科之目，十哲之名。复引佛法比方，以六义可比十二部经，四科可比六度，以十哲可比十大弟子。僧难云：「曾参至孝，百行之先，何故不列于四科？」居易又为辩析，乃曰：「儒书奥义，既已讨论，释典微言，亦宜发问。」然所问者不过芥子纳须弥山一节而已。后问道士黄庭经中养气存神长生久视之道，道士却问敬一人而千万人悦。观其问答旨意，初非幽深微妙，不可测知，唐帝岁以此为诞日上仪，殊为可省。国朝命僧升座祝圣，盖本于此。

　　夫兄为公

　　妇人呼夫之兄为伯，于书无所载。予顷使金国时，辟景孙弟辅行，弟妇在家，许斋醮及还家赛愿。予为作青词云：「顷因兄伯出使，夫貋从行。」虽借用陈平传「兄伯」之语，而自不以为然。偶忆尔雅释亲篇曰：「妇称夫之兄为兄公，夫之弟为叔。」于是改兄伯字为兄公，视前所用，大为不侔矣。玉篇妐字音钟，注云：「夫之兄也。」然于义训不若前语。

　　政和文忌

　　蔡京颛国，以学校科举箝制多士，而为之鹰犬者，又从而羽翼之。士子程文，一言一字稍涉疑忌，必暗黜之。有鲍辉卿者言：「今州县学考试，未校文学精弱，先问时忌有无，苟语涉时忌，虽甚工不敢取。若曰：『休兵以息民，节用以丰财，罢不急之役，清入仕之流。』诸如此语，熙、丰、绍圣间，试者共享不以为忌，今悉绌之，所宜禁止。」诏可。政和三年，臣僚又言：「比者试文，有以圣经之言辄为时忌而避之者，如曰『大哉尧之为君』，『君哉舜也』，与夫『制治于未乱，保邦于未危』，『吉凶悔吝生乎动』，『吉凶与民同患』。以为『哉』音与『灾』同，而危乱凶悔非人乐闻，皆避。今当不讳之朝，岂宜有此？」诏禁之。以二者之言考之，知当时试文无辜而坐黜者多矣，其事载于四朝志。

　　瞬息须臾

　　瞬息、须臾、顷刻，皆不久之辞，与释氏「一弹指间」，「一剎那顷」之义同，而释书分别甚备。新婆沙论云：「百二十剎那，成一怛剎那，六十怛剎那，成一腊缚，二十腊缚，成一牟呼麦多，三十牟呼麦多，成一昼夜。」又毗昙论云：「一剎那者翻为一念，一怛剎那翻为一瞬，六十怛剎那为一息，一息为一罗婆，三十罗婆为一摩睺罗，翻为一须臾。」又僧祗律云：「二十念为一瞬，二十瞬名一弹指，二十弹指名一罗预，二十罗预名一须臾，一日一夜有三十须臾。」

　　神宗待文武臣

　　元丰三年，诏知州军不应举京官职官者，许通判举之。盖诸州守臣有以小使臣为之，而通判官入京朝，故许之荐举。今以小使臣守沿边小郡，而公然荐人改官，盖有司不举行故事也。神宗初即位，以刑部郎中刘述，今朝散大夫。久不磨勘，特命为吏部郎中。今朝请大夫。枢密院言：「左藏库副使陈昉恬静，久应磨勘，不肯自言。」帝曰：「右职若效朝士养名，而奖进之，则将习以为高，非便也。」翌日以兵部员外郎张问，今朝请郎。十年不磨勘，特迁礼部郎中。今朝奉大夫。其旌赏驾御，各自有宜，此所以为综核名实之善政。见四朝志。

　　绿竹王刍

　　随笔中载：「毛公释绿竹王刍，以为北人不见竹，故分绿竹为二物，以绿为王刍。」熙宁初，右赞善大夫吴安度试舍人院，已入等。有司以安度所赋绿竹诗，背王刍古说，而直以为竹，遂黜不取。富韩公为相，言：「史记叙载淇园之竹，正卫产也，安度语有据。」遂赐进士出身。予又记前贤所纪，仁宗时，贾边试当仁不避于师论，以师为觽，谓其背先儒训释，特黜之。盖是时士风淳厚，论者皆不喜新奇之说，非若王氏之学也。

　　亲除谏官

　　仁宗庆历三年，用欧阳修、余靖、王素为谏官，当时名士作诗，有「御笔新除三谏官」之句。元丰八年，诏范纯仁为谏议大夫，唐淑问、苏辙为司谏，朱光庭、范祖禹为正言。宣仁后问宰执，此五人者如何？佥曰：「外望惟允。」章子厚独曰：「故事，谏官皆荐诸侍从，然后大臣禀奏。今诏除出中，得无有近习援引乎？此门寖不可启。」后曰：「大臣实皆言之，非左右也。」子厚曰：「大臣当明扬，何为密荐？」由是有以亲嫌自言者，吕公着以范祖禹，韩缜、司马光以范纯仁。子厚曰：「台谏所以纠大臣之越法者，故事，执政初除，苟有亲戚及尝被荐引者，见为台臣，则皆他徙。今天子幼冲，太皇同听万几，故事不可违。」光曰：「纯仁、祖禹实宜在谏列，不可以臣故妨贤，宁臣避位。」子厚曰：「缜、光、公着必不私，他日有怀奸当国者，例此而引其亲党，恐非国之福。」后改除纯仁待制，祖禹著作佐郎，然此制亦不能常常恪守也。

　　检放灾伤

　　水旱醔伤，农民陈诉，郡县不能体朝廷德意。或虑减放苗米，则额外加耗之入为之有亏，故往往从窄。比年以来，但有因赈济虚数而冒赏者，至于蠲租失实，于民不便者，未尝小惩。宣和之世，执政不能尽贤，而其所施行，盖犹慰人心。京西运判李祜奏：「房州民数百人，陈言灾伤。知州李悝，取其为首者，杖而徇之城市，以戒妄诉，用此其州蠲税不及一厘。」诏：「李悝除名，签书官皆勒停。」祜又奏：「唐、邓州蠲灾赈乏，悉如法令，均、房州不尽减税，致有盗贼。」诏：「均、房州守令悉罢，唐、邓守贰各增一官秩。」百姓见忧，出于徽宗圣意，而大臣能将顺也。

　　檀弓注文

　　檀弓上下篇，皆孔门高第弟子在战国之前所论次。其文章雄健精工，虽楚、汉间诸人不能及也。而郑康成所注，又特为简当，旨意出于言外，今载其两章以示同志。「卫司寇惠子之丧，子游为之麻衰，牡麻绖。」注云：「惠子废适立庶，为之重服以讥之。」「文子辞曰：子辱与弥牟之弟游，又辱为之服，敢辞。子游曰：礼也。文子退反哭。」注：「子游名习礼，文子亦以为当然，未觉其所讥。」「子游趋而就诸臣之位。」注：「深讥之。」「文子又辞曰：子辱与弥牟之弟游，又辱为之服，又辱临其丧，敢辞。子游曰：固以请。文子退，扶适子南面而立曰：子辱与弥牟之弟游，又辱为之服，又辱临其丧，虎也敢不复位。」注：「觉所讥也。」「子游趋而就客位。」注：「所讥行。」按此一事，傥非注文明言，殆不可晓。今用五「讥」字，词意涣然，至最后「觉所讥」「所讥行」六字，尤为透彻也。「季孙之母死，哀公吊焉。曾子与子贡吊焉，阍人为君在，弗内也。曾子与子贡入于其廐而修容焉。子贡先入，阍人曰：乡者已告矣。」注：「既不敢止，以言下之。」「曾子后入，阍人辟之。」注：「见两贤相随，弥益恭也。」今人读此段，真如亲立季氏之庭，亲见当时之事，注文尤得其要领云。

　　左传有害理处

　　左传议论遣辞，颇有害理者，以文章富艳之故，后人一切不复言，今略疏数端，以箴其失。传云：「郑武公、庄公，为平王卿士，王贰于虢。」杜氏谓：「不复专任郑伯也。」「周公阏与王孙苏争政，王叛王孙苏。」杜氏曰：「叛者，不与也。」夫以君之于臣，而言贰与叛，岂理也哉！「晋平戎于王，单襄公如晋拜成。刘康公徼戎，将遂伐之。叔服曰：背盟而欺大国，不义。」晋范吉射、赵鞅交兵。「刘氏、范氏世为昏姻，苌弘事刘文公，故周与范氏。赵鞅以为讨。」夫以天子之使出聘侯国，而言拜成。谓周于晋为欺大国。诸侯之卿跋扈于天子，而言讨。皆于名分为不正。其它如晋邢侯杀叔鱼，叔鱼兄叔向数其恶而尸诸市。其于兄弟之谊为弗笃矣，而托仲尼之语云：「杀亲益荣。」杜氏又谓：「荣名益己。」以弟陈尸为兄荣，尤为失也。

　　夫人宗女请受

　　戚里宗妇封郡国夫人，宗女封郡县主，皆有月俸钱米，春冬绢绵，其数甚多，嘉佑禄令所不备载。顷见张抡娶仲儡女，封遂安县主，月入近百千，内人请给，除粮料院帮勘、左藏库所支之外，内帑又有添给，外庭不复得知。因记熙宁初，神宗与王安石言，今财赋非不多，但用不节，何由给足？宫中一私身之奉，有及八十贯者，嫁一公主，至用七十万缗，沈贵妃料钱月八百贯。闻太宗时，宫人惟系皂紬襜，元德皇后尝以金覴缘幨而怒其奢。仁宗初定公主俸料，以问献穆大主，再三始言，其初仅得五贯耳。异时，中官月有止七百钱者。礼与其奢宁俭，自是美事也。一时旨意如此，不闻奉行。以今度之，何止十百倍也。

　　蜀茶法

　　蜀道诸司，惟茶马一台，最为富盛，茶之课利多寡，与夫民间利疚，他邦无由可知。予记东坡集有送周朝议守汉州诗云：「茶为西南病，甿俗记二李。何人折其锋，矫矫六君子。」注：「二李，杞与稷也。六君子，谓思道与侄正孺、张永徽、吴醇翁、吕元钧、宋文辅也。」初，熙宁七年，遣三司干当公事李杞经画买茶，以蒲宗闵同领其事。蜀之茶园不殖五谷，惟宜种茶，赋税一例折输，钱三百折绢一匹，三百二十折紬一匹，十钱折绵一两，二钱折草一围，凡税额总三十万。杞创设官场，岁增息为四十万。其输受之际，往往压其斤重，侵其加直。杞以疾去，都官郎中刘佐体量，多其条画。于是宗闵乃议民茶息收十之三，尽卖于官场，蜀茶尽榷，民始病矣。知彭州吕陶言：「天下茶法既通，蜀中独行禁榷。况川峡四路所出茶货，比方东南诸处，十不及一。诸路既许通商，两川却为禁地，亏损治体，莫甚于斯。且尽榷民茶，随买随卖，或今日买十千，明日即作十三千卖之，比至岁终，不可胜算，岂止三分而已。佐、杞、宗闵作为敝法，以困西南生聚。」佐坐罢去，以国子博士李稷代之，陶亦得罪。侍御史周尹复极论榷茶为害，罢为湖北提点刑狱。利路漕臣张宗谔、张升卿，复建议废茶场司，依旧通商。稷劾其疏谬，皆坐贬秩。茶场司行札子督绵州彰明县，知县宋大章缴奏，以为非所当用。稷又诋其卖直钓奇，坐冲替。一岁之间，通课利及息耗至七十六万缗有奇，诏录李杞前劳而官其子。后稷死于永乐城，其代陆师闵言其治茶五年，获净息四百二十八万缗，诏赐田十顷。凡上所书，皆见于国史。坡公所称思道乃周尹，永徽乃二张之一，元钧乃吕陶，文辅乃大章也，正孺、醇翁之事不着。

　　判府知府

　　国朝着令，仆射、宣徽使、使相知州府者为判，其后改仆射为特进，官称如昔时。唯章子厚罢相守越，制词结尾云：「依前特进知越州。」虽曰黜典，亦学士院之误。同时执政蒋颖叔以手简与之，犹呼云判府，而章质夫只云知府，盖从其实，予所藏名公法书册有之。吾乡彭公器资有遗墨一帖，不知与何人？其辞曰：「某顿首，知郡相公阁下。」是必知州者，故亦不以府字借称。今世蕞尔小垒，区区一朝官承乏作守，吏民称为判府，彼固偃然居之不疑。风俗淳浇之异，一至于此！

　　歌扇舞衣

　　唐李义山诗云：「镂月为歌扇，裁云作舞衣。」同时人张怀庆窃为己作，各增两字云：「生情镂月为歌扇，出性裁云作舞衣。」致有生吞活剥之诮。予又见刘希夷代闺人春日一联云：「池月怜歌扇，山云爱舞衣。」绝相似。杜老亦云：「江清歌扇底，野旷舞衣前。」储光羲云：「竹吹留歌扇，莲香入舞衣。」然则唐诗人好以歌扇、舞衣为对也。

　　官会折阅

　　官会子之作，始于绍兴三十年，钱端礼为户部侍郎，委徽州创样撩造纸五十万，边幅皆不剪裁。初以分数给朝士俸，而于市肆要闹处置五场，辇见钱收换，每一千别输钱十，以为吏卒用。商贾入纳，外郡纲运，悉同见钱。无欠数陪偿及脚乘之费，公私便之。既而印造益多，而实钱浸少，至于十而损一，未及十年，不胜其弊。寿皇念其弗便，出内库银二百万两售于市，以钱易楮焚弃之，仅解一时之急，时干道三年也。淳熙十二年，迈自婺召还，见临安人揭小帖，以七百五十钱兑一楮，因入对言之，喜其复行。天语云：「此事惟卿知之，朕以会子之故，几乎十年睡不着。」然是后曩弊又生，且伪造者所在有之。及其败获，又未尝正治其诛，故行用愈轻。迨庆元乙卯，多换六百二十，朝廷以为忧，诏江、浙诸道必以七百七十钱买楮币一道。此意固善，而不深思，用钱易纸，非有微利，谁肯为之？因记崇宁四年有旨，在京市户市商人交子，凡一千许损至九百五十，外路九百七十，得贸鬻如法，毋得辄损，愿增价者听。盖有所赢缩，则可通行，此理固易晓也。

　　飞邻望邻

　　自古所谓四邻，盖指东西南北四者而言耳。然贪虐害民者，一切肆其私心。元丰以后，州县榷卖坊场，而收净息以募役，行之浸久，弊从而生。往往鬻其抵产，抑配四邻，四邻贫乏，则散及飞邻、望邻之家，不复问远近，必得偿乃止。飞邻、望邻之说，诚所未闻。元佑元年，殿中侍御史吕陶奏疏论之，虽尝暂革，至绍圣又复然。

　　衙参之礼

　　今监司、郡守初上事，既受官吏参谒，至晡时，僚属复伺于客次，胥吏列立廷下通刺曰衙，以听进退之命，如是者三日。如主人免此礼，则翌旦又通谢刺。此礼之起，不知何时。唐岑参为虢州上佐，有一诗，题为衙郡守还，其辞曰：「世事何反复，一身难可料。头白翻折腰，还家私自笑。所嗟无产业，妻子嫌不调。五斗米留人，东溪忆垂钓。」然则由来久矣。韩诗曰：「如今便别官长去，直到新年衙日来。」疑是谓月二日也。
容斋三笔

　　卷第十五(十八则)

　　内职命词

　　内庭妇职迁叙，皆出中旨，至中书命词。如尚书内省官，固知其为长年习事，如司字、典字、掌字，知其为主守之微者。至于红紫霞帔郡国夫人，则其年龄之长少，爵列之崇庳，无由可以测度。绍兴二十八年九月，仲兄以左史直前奏事，时兼权中书舍人，高宗圣训云：「有一事待与卿说，昨有宫人宫正者封夫人，乃宫中管事人，六十余岁，非是嫔御，恐卿不知。」兄奏云：「系王刚中行词，刚中除蜀帅，系臣书黄，容臣别撰入。」上颔首。后四日，经筵留身奏事，奏言：「前日面蒙宣谕，永嘉郡张夫人告词，既得圣旨，实时传旨三省，欲别撰进。昨日宰臣传圣旨，令不须别撰。」上曰：「乃皇后合中老管事人，今六十六岁，宫正乃执事者，昨日宰执奏欲换告，亦无妨碍，不须别进。今已年老多病，但欲得称呼耳。」盖昨训词中称其容色云。

　　蔡京除吏

　　唐天宝之季，杨国忠以右相兼吏部尚书，大集选人注拟于私第。故事，注官讫，过门下侍中、给事中，国忠呼左相陈希烈于座隅，时改侍中为左相。给事中在列，曰：「既对注矣，过门下了矣。」吏部侍郎二人与郎官同咨事，趋走于前，国忠夸谓诸妹曰：「两个紫袍主事何如？」史策书此，以见国忠颛政舞权也。然犹令侍中、给事同坐，以明非矫。若蔡京之盗弄威柄，则又过之。政和中，以太师领三省事，得治事于家。弟卞以开府在经筵，尝挟所亲将仕郎吴说往见，坐于便室，设一卓，陈笔砚，置玉版纸阔三寸者数十片于上。卞言常州教授某人之淹滞，曰：「自初登科作教官，今已朝奉郎，尚未脱故职。」京问：「何以处之？」卞曰：「须与一提学。」京取一纸，书其姓名及提举学事字而缺其路分，顾曰：「要何地？」卞曰：「其家极贫，非得俸入优厚处不可。」于是书「河北西路」字，付老兵持出。俄别有一兵赍一双缄及紫匣来，乃福建转运判官直龙图阁郑可简，以新茶献，即就可漏上书「秘撰运副」四字授之。卞方语及吴说曰：「是安中司谏之子，颇能自立。且王逢原外孙，与舒王夫人姻眷，其母老，欲求一见阙省局。」京问：「吴曾踏逐得未？」对曰：「打套局适阙。」又书一纸付出。少顷，卞目吴使先退。吴之从姊嫁门下侍郎薛昂，因馆其家，纔还舍，具以告昂，叹所见除目之迅速。昂曰：「此三者已节次书黄矣。」始知国忠犹落第二义也。

　　题先圣庙诗

　　兖州先圣庙壁，尝有题诗者云：「灵光殿古生秋草，曲阜城荒散晚鸦。惟有孔林残照日，至今犹属仲尼家。」不显姓名，颇为士大夫传诵。予顷在福州，于吕虚己处，见邵武上官校书诗一册，内一篇题为州西行，州西者，蔡京所居处也。注云：「靖康元年作。时京谪湖湘，子孙分窜外郡，所居第摧毁，索寞殆无人迹，故为古调以伤之。」凡三十余韵，今但记其末联云：「君不见乔木参天独乐园，至今仍是温公宅。」其意甚与前相类。绍兴二十五年冬，秦桧死，空其赐宅，明年，开河，役夫辇泥土堆于墙下。天台士人左君作诗曰：「格天阁在人何在？偃月堂深恨亦深。不见洛阳图白发，但知郿坞积黄金。直言动便遭罗织，举目宁知有照临。炙手附炎俱不见，可怜泥滓满墙阴。」语虽纪实，然太露筋骨，不若前两章浑成也。左颇有才，最善谑，二十八年，杨和王之子偰，除权工部侍郎，时张循王之子子颜、子正，皆带集英修撰，且进待制矣。会叶审言自侍御史、杨元老自给事中，徙为吏、兵侍郎，盖以缴论之故。左用歇后语作绝句曰：「木易已为工部侍，弓长肯作集英修。如今台省无杨叶，豚犬超升卒未休。」左居西湖上，好事请谒，人或畏其口，后竟终于布衣。

　　季文子魏献子

　　儗人必于其伦，后世之说也，古人则不然。鲁季文子出一莒仆，而历引舜举十六相去四凶，曰：「舜有大功二十而为天子，今行父虽未获一吉人，去一凶矣，于舜之功二十之一也。」晋魏献子为政，以其子戊为梗阳大夫，谓成鱄曰：「吾与戊也，县人其以我为党乎？」鱄诵大雅文王克明克类、克长克君、克顺克比、比于文王之句，而以为九德不愆。勤施无私曰类，择善而从之曰比。言：「主之举也，近文德矣。」且季孙行父之视舜，魏舒之视文王，何啻天壤之不侔！而行父以自比，舒受人之谀不以为嫌，乃知孟子所谓：「颜渊曰：『舜何人也？予何人也？有为者亦若是。』」非过论也。

　　尊崇圣字

　　自孔子赞易、孟子论善信之前，未甚以圣为尊崇，虽诗、书、礼经所载亦然也。书称尧、舜之德，但曰「聪明文思」，「钦明文思」，「浚哲文明」，「温恭允塞」。至益之对舜，始有「乃圣乃神」之语。洪范「睿作圣」与「恭作肃，从作乂，明作哲，聪作谋」，同列于五事，其究但曰「圣时风若」，咎征至以蒙为对。「惟圣罔念作狂，惟狂克念作圣」，则以狂与圣为善恶之对也。诗曰：「国虽靡止，或圣或否。」则以圣与否为对也。下文「或哲或谋，或肃或乂」，盖与五事略同。人之齐圣，不过「饮酒温克」而已。左传八恺，齐圣广渊，明允笃诚，周官六德，知、仁、圣、义、忠、和，皆混于诸字中，了无所异。以故鲁以臧武仲为圣人，伯夷、伊尹、柳下惠皆曰圣，而孟子以为否。

　　媵字训

　　媵之义为送，春秋所书，晋人卫人来媵，皆送女也。楚辞九章云：「波滔滔兮来迎，鱼鳞鳞兮媵予。」其义亦同。周易咸卦象曰：「咸其辅颊舌，滕口说也。」释文云：滕，达也。九家皆作乘，而郑康成、虞翻作媵，而亦训为送云。

　　周礼奇字

　　六经用字，固亦间有奇古者，然惟周礼一书独多。予谓前贤以为此书出于刘歆，歆常从扬子云学作奇字，故用以入经。如法为灋、柄为枋、邪为衺、美为媺、呼为嘑、拜为(左扌右上屮中艹下今)、韶为（上殸下召）、怪为傀、暴为虣、擉为簎、风为飌、鲜为鱻、槁为薧、螺为蠃、脾为蠯、鱼为?、埋为狸、吹为龡、陔为裓、暗为韽、柝为（木槖）、探为撢、趐为翨、摘为硩、骇为駴、击为轚、辜为（左木右上古下羊）、掬为輂、羃为榠、藻为薻、昊为（仄之人右日）、叩为敂、艰为囏、魅为鬽，与夫庮、皫、胖、鱐、齍、眂、劀、酏、（上卥下木）、臡、箈、（鬻之米换者）、柶、絼、疈、爂、（上临下木）、朄之类，皆他经鲜用，予前已书之而不详悉。若考工记之字，又不可胜载也。

　　大禹之书

　　夏书五子之歌，述大禹之戒，其前三章是也。禹之谟训，舍虞、夏二书外，他无所载。汉艺文志杂家者流，有大（上人中夕下币）三十七篇，云：「传言禹所作，其文似后世语。」（上人中夕下币），古禹字也，意必依仿而作之者，然亦周、汉间人所为，今寂而无传，亦可惜也。

　　随巢胡非子

　　汉书艺文志，墨家者流，有随巢子六篇，胡非子三篇，皆云墨翟弟子也。二书今不复存，马总意林所述，各有一卷，随巢之言曰：「大圣之行，兼爱万民，疏而不绝，贤者欣之，不肖者怜之。贤而不欣，是贱德也，不肖不怜，是忍人也。」又有「鬼神贤于圣人」之论，其于兼爱、明鬼，为墨之徒可知。胡非之言曰：「勇有五等：负长剑，赴榛薄，折兕豹，搏熊罴，此猎徒之勇也；负长剑，赴深渊，折蛟龙，搏鼋鼍，此渔人之勇也；登高危之上，鹄立四望，颜色不变，此陶岳之勇也；剽必刺，视必杀，此五刑之勇也；齐威公以鲁为南境，鲁忧之。曹刿匹夫之士，一怒而刼万乘之师，存千乘之国，此君子之勇也。」其说亦卑陬无过人处。

　　别国方言

　　今世所传扬子云輶轩使者绝代语释别国方言，凡十三卷，郭璞序而解之。其末又有汉成帝时刘子骏与雄书，从取方言，及雄答书。以予考之，殆非也。雄自序所为文，汉史本传但云：「经莫大于易，故作太玄；传莫大于论语，作法言；史篇莫善于仓颉，作训纂；箴莫善于虞箴，作州箴；赋莫深于离骚，反而广之；辞莫丽于相如，作四赋。」雄平生所为文尽于是矣，初无所谓方言。汉艺文志小学有训纂一篇。儒家有雄所序三十八篇，注云：「太玄十九，法言十三，乐四，箴二。」杂赋有雄赋十二篇，亦不载方言。观其答刘子骏书，称「蜀人严君平」，按君平本姓庄，汉显帝讳庄，始改曰「严」。法言所称「蜀庄沈冥，蜀庄之才之珍，吾珍庄也」，皆是本字，何独至此书而曰「严」。又子骏只从之求书，而答云：「必欲胁之以威，陵之以武，则缢死以从命也！」何至是哉？既云成帝时子骏与雄书，而其中乃云孝成皇帝，反复抵牾。又书称「汝、颍之间」，先汉人无此语也，必汉、魏之际，好事者为之云。

　　纵　臾

　　史记衡山王传：「日夜从容王密谋反事。」汉书传云：「日夜纵臾王谋反事。」如淳曰：「臾读曰勇，纵臾，犹言勉强也。」颜师古曰：「纵，音子勇反。纵臾，谓奖劝也。」扬雄方言云：「食阎、怂恿，音与上同。劝也。南楚凡己不欲喜，而旁人说之，不欲怒，而旁人怒之，谓之食阎，亦谓之怂恿。」今礼部韵略收入，汉注皆不引用。

　　总持寺唐敕牒

　　唐世符帖文书，今存者亦少，隆兴府城内总持寺有一碑，其前一纸，干符三年，洪州都督府牒僧仲暹；次一纸，中和五年，监军使帖僧神遇；第三纸，光启三年十一月，中书门下牒江西观察使。其后列衔者二十四人，曰：中书侍郎兼兵部尚书平章事杜逊能，门下侍郎兼吏部尚书平章事孔纬，此后检校左仆射一人，检校司空二人，检校司徒八人，检校太保三人，检校太傅一人，检校太尉三人，检校太师一人，皆带平章事着姓，太保兼侍中昭度不书韦字，检校太师兼侍中一人，太师兼中书令一人，皆不着姓，舍杜、孔、韦三正相之外，余皆小书使字，盖使相也。后又有节度使锺传两牒，字画端劲有法，如士人札翰，今时台省吏文不能及也。嘉佑二年，雒阳人职方员外郎李上交来豫章东湖，见所藏真迹，为辨之云：二十一人者，乃张浚、朱玫、李福、李可举、李罕之、陈敬瑄、王处存、王徽、曹诚、李匡威、李茂贞、王重荣、杨守亮、王镕、乐彦祯、朱全忠、张全义、拓跋思恭、时溥、王铎、高骈也。而注云：「见僖宗纪及实录。」以予考之，自三相及拓跋、乐彦祯、时溥、张浚、朱全忠、李茂贞诸人外，如李克用、朱瑄、王行瑜皆是时使相，不应缺，而朱玫、王铎、王重荣、李福皆已死，所谓太师中书令者，史策不载，唯陈敬瑄检校此官而兼中令，最后者其是欤？他皆不复可究质矣。

　　禁旅迁补

　　国朝宿卫禁旅迁补之制，以岁月功次而递进者，谓之排连。大礼后，次年殿庭较艺，乘舆临轩，曰「推垜子」。其岁满当去者，随其本资，高者以正任团练使、刺史补外州总管、钤辖，小者得州都监，当留者于军职内升补，谓之转员。唯推垜之日，以疾不趁赴者，为害甚重。绍兴三十二年四月，予以右史午对时将有使事，与上介张才甫同饭于皇城司。有一老兵，幞头执黑杖子，拜辞皇城干办官刘知合，泣涕哽噎，刘亦为恻然。予问其故，兵以杖相示，满其上皆揭记士卒姓名营屯事件。云身是天武第一军都指挥使，曾立战功，积官至遥郡团练使，今年满当出职，若御前呈试了，便得正任使名，而为近郡总管。不幸小疾，遂遭拣汰，只可降移外藩将校，在身官位一切除落，方伏事州都监听管营部辖。三十年勤劳，一旦如扫，薄命不偶，至于如是。坐者同叹息怜之。按崇宁四年有诏，诸班直尝备宿卫，病告满尚可疗者，殿前指挥使补外牢城指挥使，盖旧法也。

　　六言诗难工

　　唐张继诗，今人所传者唯枫桥夜泊一篇，荆公诗选亦但别诗两首，乐府有塞孤一篇。而皇甫冉集中，载其所寄六言曰：「京口情人别久，扬州估客来疏。潮至浔阳回去，相思无处通书。」冉酬之，而序言：「懿孙，予之旧好，祗役武昌，有六言诗见忆，今以七言裁答，盖拙于事者繁而费。」冉之意，以六言为难工，故衍六为七，然自有三章曰：「江上年年春早，津头日日人行。借问山阴远近，犹闻薄暮钟声。」「水流绝涧终日，草长深山暮云。犬吠鸡鸣几处，条桑种杏何人？」「门外水流何处，天边树绕谁家。山绝东西多少，朝朝几度云遮。」皆清绝可画，非拙而不能也。予编唐人绝句，得七言七千五百首，五言二千五百首，合为万首。而六言不满四十，信乎其难也。

　　杯水救车薪

　　孟子曰：「仁之胜不仁也，如水胜火，今之为仁者，犹以一杯水救一车薪之火也，不熄，则谓之水不胜火。」予读文子，其书有云：「水之势胜火，一勺不能救一车之薪；金之势胜木，一刃不能残一林；土之势胜水，一块不能塞一河。」文子周平王时人，孟氏之言盖本于此。

　　诎一人之下

　　萧何谏高祖受汉王之封，曰：「夫能诎于一人之下，而信于万乘之上者，汤、武是也。」六韬云：「文王在岐，召太公曰：『吾地小。』太公曰：『天下有粟，贤者食之，天下有民，贤者牧之。屈于一人之下，则申于万人之上，唯圣人能为之。』」然则萧何之言，其出于此，而汉书注释诸家，皆不曾引证。

　　秦汉重县令客

　　秦、汉之时，郡守县令之权极重，虽一令之微，能生死人，故为之宾客者，邑人不敢不敬。单父人吕公善沛令，辟仇从之客，沛中豪杰吏闻令有重客，皆往贺。谓以礼物相庆也。曰：「令有贵客，为具召之，幷召令。」相如窃王孙女归成都，以贫困复如临邛，王孙杜门不出。昆弟诸公更谓王孙曰：「长卿人材足依，且又令客，奈何相辱如此！」注云：「言县令之客，不可以辱也。」是时为令客者如此。今士大夫为守令故人，往见者虽未必皆贤，岂复蒙此礼敬。稍或戾于法制，微有干托，其累主人必矣！

　　之字训变

　　汉高祖讳邦，荀悦云：「之字曰国。惠帝讳盈，之字曰满。」谓臣下所避以相代也。盖「之」字之义训变，左传：「周史以周易见陈侯者，陈侯使筮之，遇观之否。」谓观六四变而为否也。他皆仿此。
容斋三笔

　　卷第十六(二十则)

　　蹇氏父子

　　蹇周辅立江西、福建茶法，以害两路。其子序辰，在绍圣中，乞编类元佑章疏案牍，人为一帙，置在二府。由是缙绅之祸，无一得脱。此犹未足言，及居元符遏密中，肆音乐自娱。后守苏州，以天宁节与其父忌日同，辄于前一日设宴，及节日不张乐。其无人臣之义如是，盖举世未闻也。

　　神臂弓

　　神臂弓出于弩遗法，古未有也。熙宁元年，民李宏始献之入内，副都知张若水方受旨料简弓弩，取以进。其法以檿木为身，檀为弰，铁为蹬子鎗头，铜为马面牙发，麻绳札丝为弦，弓之身三尺有二寸，弦长二尺有五寸，箭木羽长数寸，射二百四十余步，入榆木半笴。神宗阅试，甚善之。于是行用，而他弓矢弗能及。绍兴五年，韩世忠又侈大其制，更名「克敌弓」，以与金虏战，大获胜捷。十二年词科试日，主司出克敌弓铭为题云。

　　敕令格式

　　法令之书，其别有四，敕、令、格、式是也。神宗圣训曰：「禁于未然之谓敕；禁于已然之谓令；设于此以待彼之至，谓之格；设于此使彼效之，谓之式。」凡入笞杖徒流死，自例以下至断狱十有二门，丽刑名轻重者，皆为敕；自品官以下至断狱三十五门，约束禁止者，皆为令；命官庶人之等，倍全分厘之给，有等级高下者，皆为格；表奏、帐籍、关牒、符檄之类，有体制模楷者，皆为式。元丰编敕用此，后来虽数有修定，然大体悉循用之。今假宁一门，实载于格，而公私文书行移，并名为式假，则非也。

　　颜鲁公戏吟

　　陶渊明作闲情赋，寄意女色。萧统以为白玉微瑕。宋广平作梅花赋，皮日休以为铁心石肠人，而亦风流艳冶如此。颜鲁公集有七言联句四绝，其目曰：大言、乐语、嚵语、醉语。于乐语云：「苦河既济真僧喜，新知满坐笑相视。戍客归来见妻子，学生放假偷向市。」嚵语云：「拈（飠追）（舌氐）指不知休，欲炙侍立涎交流。过屠大嚼肯知羞，食店门外强淹留。」醉语云：「逢糟遇（麦曲）便酩酊，覆车坠马皆不醒。倒着接（上罒下离）发垂领，狂心乱语无人并。」以公之刚介守正，而作是诗，岂非以文滑稽乎？然语意平常，无可咀嚼，予疑非公诗也。

　　纪年用先代名

　　唐德宗以建中、兴元之乱，思太宗贞观、明皇开元为不可跂及，故改年为贞元，各取一字以法象之。高宗建炎之元，欲法建隆而下字无所本。孝宗以来，始一切用贞元故事。隆兴以建隆、绍兴，干道以干德、至道，淳熙以淳化、雍熙，绍熙以绍兴、淳熙，庆元以庆历、元佑也。

　　中　舍

　　官制未改之前，初升朝官，有出身人为太子中允，无出身人为太子中舍，皆今通直郎也。近时士大夫或不能晓，乃称中书舍人曰中舍，殊可笑云。苏子美在进奏院，会馆职，有中舍者，欲预席。子美曰：「乐中既无筝、琶、筚、笛，坐上安有国、舍、虞、比。」国谓国子博士，舍谓中舍，虞谓虞部，比谓比部员外、郎中，皆任子官也。

　　多赦长恶

　　熙宁七年旱，神宗欲降赦，时已两赦矣。王安石曰：「汤旱，以六事自责，曰政不节与？若一岁三赦，是政不节，非所以弭灾也。」乃止。安石平生持论务与众异，独此说为至公。近者六年之间，再行覃霈。婺州富人卢助教，以刻核起家，因至田仆之居，为仆父子四人所执，投置杵臼内，捣碎其躯为肉泥，既鞫治成狱，而遇己酉赦恩获免。至复登卢氏之门，笑侮之曰：「助教何不下庄收谷？」兹事可为冤愤，而州郡失于奏论。绍熙甲寅岁至于四赦，凶盗杀人一切不死，惠奸长恶，何补于治哉？

　　奏谳疑狱

　　州郡疑狱许奏谳，盖朝廷之深恩。然不问所犯重轻及情理蠧害，一切纵之，则为坏法。耿延年提点江东刑狱，专务全活死囚，其用心固善。然南康妇人，谋杀其夫甚明，曲贷其命，累勘官翻以失入被罪。予守赣，一将兵逃至外邑，杀村民于深林，民兄后知之，畏申官之费，即焚其尸，事发系狱，以杀时无证，尸不经验，奏裁刑寺辄定为断配。予持敕不下，复奏论之，未下而此兵死于狱。因记元丰中，宣州民叶元，以同居兄乱其妻而杀之，又杀兄子，而强其父与嫂约契，不讼于官。邻里发其事，州以情理可悯，为上请。审刑院奏欲贷，神宗曰：「罪人已前死，奸乱之事，特出于叶元之口，不足以定罪，且下民虽为无知，抵冒法禁，固宜哀矜。然以妻子之爱，既杀其兄，仍戕其侄，又罔其父，背逆天理，伤败人伦，宜以殴兄至死律论。」此旨可谓至明矣。

　　医职冗滥

　　神宗董正治官，立医官，额止于四员。及宣和中，自和安大夫至翰林医官，凡一百十七人，直局至祗候，凡九百七十九人，冗滥如此。三年五月始诏大夫以二十员，郎以三十员，医效至祗候，以三百人为额，而额外人免改正，但不许作官户，见带遥郡人并依元丰旧制，然竟不能循守也。干道三年正月，随龙医官、平和大夫、阶州团练使潘攸差判太医局，请给依能诚例支破。迈时在西掖，取会能诚全支本色，因依诚系和安大夫、潭州观察使，月请米麦百余硕，钱数百千，春冬绵绢之属，比他人十倍，因上章极论之，乞将攸合得请给，令户部照条支破。孝宗圣谕云：「岂惟潘攸不合得，幷能诚亦合住了。」即日御笔批依，仍改正能诚已得真俸之旨，旋又罢医官局。

　　切脚语

　　世人语音有以切脚而称者，亦间见之于书史中，如以蓬为勃笼，盘为勃阑，铎为突落，叵为不可，团为突栾，钲为丁宁，顶为滴（宁页），角为矻落，蒲为勃卢，精为即零，螳为突郎，诸为之乎，旁为步廊，茨为蒺藜，圈为屈挛，锢为骨露，窠为窟驼是也。

　　唐世辟寮佐有词

　　唐世节度、观察诸使，辟置寮佐以至州郡差掾属，牒语皆用四六，大略如告词。李商隐樊南甲乙集、顾云编稿、罗隐湘南杂稿，皆有之。故韩文公送石洪赴河阳幕府序云：「撰书辞，具马币。」李肇国史补，载崖州差故相韦执谊摄军事衙推，亦有其文，非若今时只以吏牍行遣也。钱武肃在镇牒锺廷翰摄安吉主簿云：「敕淮南、镇海、镇东等军节度使，牒将仕郎试秘书省校书郎锺廷翰，牒奉处分，前件官儒素修身，早升官绪，寓居霅水，累历星霜，克循廉谨之规，备显温恭之道。今者愿求录用，特议抡材，安吉属城印曹阙吏，俾期差摄，勉效公方，傥闻佐理之能，岂恡超升之奖？事须差摄安吉县主簿牒举者，故牒。贞明二年三月日。」牒后衔云：「使、尚父、守尚书令、吴越王押。」此牒今藏于王顺伯家，其字画端严有法，其文则掌书记所撰，殊为不工，但印记不存矣。谓主簿为印曹，亦佳。

　　高子允谒刺

　　王顺伯藏昔贤墨帖至多，其一曰高子允诸公谒刺，凡十六人，时公美、徐振甫、余中、龚深父、元耆宁、秦少游、黄鲁直、张文潜、晁无咎、司马公休、李成季、叶致远、黄道夫、廖明略、彭器资、陈祥道，皆元佑四年朝士，唯器资为中书舍人，余皆馆职。其刺字或书官职，或书郡里，或称姓名，或只称名，既手书之，又斥主人之字，且有同舍、尊兄之目，风流气味，宛然可端拜，非若后之士大夫一付笔吏也。蔡忠惠公帖亦有其二：一曰，襄奉候子石兄起居，朔旦谨谒；一曰，襄别洪州少卿学士。盖又在前帖三十年之先也。

　　蔡君谟书碑

　　欧阳公作蔡君谟墓志云：「公工于书画，颇自惜，不妄与人书。仁宗尤爱称之，御制元舅陇西王碑文，诏公书之。其后命学士撰温成皇后碑文，又敕公书，则辞不肯，曰：『此待诏职也。』」国史传所载，盖用其语。比见蔡与欧阳一帖云：「向者得侍陛下清光，时有天旨，令写御撰碑文、宫寺题榜。至有勋德之家，干请朝廷出敕令书。襄谓近世书写碑志，则有资利，若朝廷之命，则有司存焉，待诏其职也。今与待诏争利其可乎？力辞乃已。」盖辞其可辞，其不可辞者不辞也。然后知蔡公之旨意如此。虽勋德之家，请于朝出敕令书者，亦辞之，不止一温成碑而已。其清介有守，后世或未知之，故载于此。

　　杨涉父子

　　唐杨涉为人和厚恭谨。哀帝时，自吏部侍郎拜相。时朱全忠擅国，涉闻当为相，与家人相泣，谓其子凝式曰：「此吾家之不幸也，必为汝累。」后二年全忠篡逆，涉为押传国宝使，凝式曰：「大人为唐宰相，而国家至此，不可谓之无过，况手持天子玺绶与人，虽保富贵，奈千载何，盍辞之？」涉大骇，曰：「汝灭吾族！」神色为之不宁者数日。此一杨涉也，方其且相，则对其子有不幸之语，及持国宝与逆贼，则骇其子劝止之请，一何前后之不相侔也？鄙夫患失，又惩白马之祸，丧其良心，甘入「六臣」之列，其可羞也甚矣！凝式病其父失节，托于心疾，历五代十二君，佯狂不仕，亦贤乎哉！

　　佛胸卍字

　　法苑珠林叙佛之初生云：「开卍字于胸前，蹑千轮于足下。」又占相部云：「如来至真，常于胸前自然卍字，大人相者乃往古世蠲除秽浊不善行故。」予于夷坚丁志中载蔡京胸字，言「京死后四十二年迁葬，皮肉消化已尽，独心胸上隐起一卍字，高二分许，如镌刻所就。」正与此同。以大奸误国之人，而有此祥，诚不可晓也。岂非天崩地坼，造化定数，故产此异物，以为宗社之祸邪！

　　苏涣诗

　　杜子美赠苏涣诗，序云：「苏大侍御涣，静者也，旅寓江侧，凡是不交州府之客，人事都绝久矣。肩舆江浦，忽访老夫，请诵近诗，肯吟数首，才力素壮，词句动人，涌思雷出，书箧几杖之外，殷殷留金石声。赋八韵记异，亦记老夫倾倒于苏至矣。」诗有「再闻诵新作，突过黄初诗」之语。又有一篇寄裴道州幷呈苏涣侍御云：「附书与裴因示苏，此生已媿须人扶。致君尧舜付公等，早据要路思捐躯。」其褒重之如此。唐艺文志，有涣诗一卷，云：「涣少喜剽盗，善用白弩，巴蜀商人苦之，称『白跖』，以比庄蹻。后折节读书，进士及第。湖南崔瓘辟从事，继走交、广，与哥舒晃反，伏诛。」然则非所谓静隐者也。涣在广州作变律诗十九首，上广府帅，其一曰：「养蚕为素丝，叶尽蚕不老。顷筐对空床，此意向谁道。一女不得织，万夫受其寒。一夫不得意，四海行路难。祸亦不在大，祸亦不在先。世路险孟门，吾徒当勉旃。」其二曰：「毒蜂一巢成，高挂恶木枝。行人百步外，目断魂为飞。长安大道边，挟弹谁家儿？手持黄金丸，引满无所疑。一中纷下来，势若风雨随。身如万箭攒，宛转送所之。徒有疾恶心，奈何不知几！」读此二诗，可以知其人矣。杜赠涣诗，名为记异，语意不与他等，厥有旨哉！

　　岁后八日

　　东方朔占书，岁后八日，一为鸡，二为犬，三为豕，四为羊，五为牛，六为马，七为人，八为谷。谓其日晴，则所主之物育，阴则灾。杜诗云：「元日到人日，未有不阴时。」用此也。八日为谷，所系尤重，而人罕知者，故书之。

　　门焉闺焉

　　左氏传好用「门焉」字，如「晋侯围曹，门焉」，「齐侯围龙，卢蒲就魁门焉」，「吴伐巢，吴子门焉」，「偪阳人启门，诸侯之士门焉」。及「蔡公孙翩以两矢门之」，「门于师之梁」，「门于阳州」之类，皆奇葩之语也。然公羊传云：「入其大门，则无人门焉者；入其闺，则无人闺焉者；上其堂，则无人焉。」又杰出有味。何休注「堂无人焉」之下曰：「但言焉，绝语辞，堂不设守视人，故不言焉者。」休之学可谓精切，能尽立言之深意。

　　郡县主婿官

　　本朝宗室袒免亲女出嫁，如婿系白身人，得文解者为将仕郎，否则承节、承信郎，妻虽死，夫为官如故。按唐贞元中，故怀泽县主婿检校赞善大夫窦克绍状言：「臣顷以国亲，超授宠禄，及县主薨逝，臣官遂停。臣陪位出身，未授检校官，自有本官，伏乞宣付所司，许取前衔婺州司户参军随例调集。」诏：「许赴集，仍委所司比类前任正员官依资注拟。自今已后，郡县主婿除丁忧外，有曾任正员官停检校官俸料后者，准此处分。」乃知婿官不停者，恩厚于唐世多矣。绍兴中，高士轰尚伪福国长公主，至观察使。及公主事发诛死，犹得故官，可谓优渥。

　　乐府诗引喻

　　自齐、梁以来，诗人作乐府子夜四时歌之类，每以前句比兴引喻，而后句实言以证之。至唐张祜、李商隐、温庭筠、陆龟蒙，亦多此体，或四句皆然。今略书十数联于策。其四句者，如「高山种芙蓉，复经黄檗坞。未得一莲时，流离婴辛苦。」「窗外山魈立，知渠脚不多。三更机底下，摸着是谁梭。」「淮上能无雨，回头总是情。蒲帆浑未织，争得一欢成。」其两句者，如「风吹荷叶动，无夜不摇莲。」「空织无经纬，求匹理自难。」「围棋烧败袄，着子故依然。」「理丝入残机，何悟不成匹。」「攡门不安横，无复相关意。」「黄檗向春生，苦心日日长。」「明灯照空局，悠然未有期。」「玉作弹棋局，中心最不平。」「翦刀横眼底，方觉泪难裁。」「中劈庭前枣，教郎见赤心。」「千寻葶苈枝，争奈长长苦。」「愁见蜘蛛织，寻思直到明。」「双灯俱暗尽，奈许两无由。」「三更书石阙，忆子夜啼悲。」「芙蓉腹里萎，怜汝从心起。」「朝看暮牛迹，知是宿啼痕。」「梳头入黄泉，分作两死计。」「石阙生口中，衔悲不能语。」「桑蚕不作茧，昼夜长悬丝。」皆是也。龟蒙又有风人诗四首云：「十万全师出，遥知正忆君。一心如瑞麦，长作两歧分。」「破檗供朝爨，须知是苦辛。晓天窥落宿，谁识独醒人。」「旦日思双履，明时愿早谐。丹青传四渎，难写是秋怀。」「闻道更新帜，多应废旧期。征衣无伴捣，独处自然悲。」皮日休和其三章云：「刻石书离恨，因成别后悲。莫言春茧薄，犹有万重思。」「镂出容刀饰，亲逢巧笑难。目中骚客佩，争奈即阑干。」「江上秋声起，从来浪得名。逆风犹挂席，苦不会凡情。」刘采春所唱云：「不是厨中串，争知炙里心。井边银钏落，展转恨还深。」「篝（簳下右换余)蜡为红烛，情知不自由。细丝斜结网，争奈眼相钩。」尤为明白。七言亦间有之，如「东边日出西边雨，道是无情又有情。」「玲珑骰子安红豆，入骨相思知也无？」「合欢桃核真堪恨，里许元来别有人。」是也。近世鄙词，如一落索数阕，盖效此格。语意亦新工，恨太俗耳，然非才士不能为。世传东坡一绝句云：「莲子擘开须见薏，楸枰着尽更无棋。破衫却有重缝处，一饭何曾忘却匙。」盖是文与意并见一句中，又非前比也。集中不载。

