　　钦定四库全书　　　　　子部十
　　宾退録　　　　　　　　杂家类三【杂説之属】提要
　　【臣】等谨案宾退録十卷宋赵与旹撰与旹字行之　【案寳祐五年陈宗礼作是书序称其字曰徳行与墓铭不同或有两字亦未可知谨附识于此】以宋史宗室世系考之盖太祖七世孙也宋史无传志乘亦不载其名惟赵孟坚彛斋文编有从伯故丽水丞赵公墓铭曰有宋通直赵君行之之墓在安吉州归安县乡山之原君以敏悟之资秀出璇源方弱冠已荐取应举寜考登寳位补官右选调筦库之任于婺于防于衢者三又监御前军器所司行在草料塲踸踔西阶逾三十年未尝一日防科举业也故自丁夘迄乙夘以锁防举而试者亦三春闱率不偶积阶至忠翊今上皇帝赉赐予换文阶旧制宗姓换阶视见服官品忠翊则应得京秩新制裁革回视初荐仅循从事丞处之丽水君平昔防际贵逹方将汲引而君疾不可复起矣年五十七绍定四年十一月终上章告谢寻通直命下弗之觌也云云其叙与旹生平详惟墓铭之首称其子孟珤乞铭于某以丙戌进士同科则与旹当为理宗寳庆二年进士而乃称其春闱不偶殆与孟珤同登进士欤【案孟坚亦非丙戌进士此文下注代作二字当为所代之人也】是书前后皆有与旹题识前题不署年月称平生闻见所及喜为客诵之宾退或笔于牍故命以宾退録后题称阏逄涒滩盖于嘉定十七年甲申也陈崇礼序称其从慈湖先生问学盖杨简之门人然书中惟论诗多渉迂谬于吟咏之事茫然未解至于考证经史辨析典故则精核者十之六七可为梦溪笔谈容斋随笔之续观其于王建及花蕋夫人宫词前后再见并自纠初考之未详知其刻意叅稽与年俱进前乎是者有郑康成之注礼注诗后説不迁就前说后乎是者有阎若据之尚书古文疏证后说能证前说得失并存愈见其所学之加宻葢惟不自是所以能归于是也视宋人之务自回防违心而争胜负者其识趣相去逺矣乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　賔退録原序
　　何代无文人何世无佳公子兼之为难以为善称以好礼乐着固汉宗室之瑞也然求其大篇短章见知四明狂客纳交东京才子者至唐然后盛至于行藏出处之际或得或失则盛之中又有可憾者焉惟吾宋徳麟生华屋而身寒士心明气肃文艺亦称金枝玉叶中一人而已余生晚不可得而见之矣及得大梁赵君賔退録见其包罗今古抉隐发微有耆儒硕生所未及然后知公族未尝无人特惜不得升堂叩击以闻所未闻尔既而又见甲午存藁亦君所吟赋主以义理之精微而铸辞以发之古律清润闲逺不作时世妆长短句亦不效花间靡丽之习如花似于人曾识面鸟如对客自呼名寒鴈挟风过古木春鸠带雨集荒园随物写形若留情于外者然达人澄此心肯为万法起眼防声色尘不直一杯水则反求诸内有为之主者矣盖公之学每以为己先之故发为文词舎喧而就寂脱叶而就实昔东坡先生为徳麟赋秋阳曰公子何自知秋阳哉恐其固于富贵不知田野之勤约也今观公之诗曰粲粲香秔雪不如新菘况复满杯盂侯门肉食纷纷是有此清竒风味无使坡僊见之当曰公子眞知秋阳矣余分符章贡君之子孟适来为宰余尝荐之于朝曰有儒生廉谨之风无公子贵骄之习盖纪实也一日出示二书又以甲午存藁请为之序繙阅之乆又知宰之所以为宰者有所自传也因不复辞遂书所见以与之君讳与旹字徳行尝从慈湖先生问学寳祐五年腊月朔千峰陈宗礼书于崆峒小院






　　賔退録自序
　　余里居待次賔客日相过平生闻见所及喜为客诵之意之所至賔退或笔于牍阅日滋久不觉盈轴欲弃不忍因稍稍傅益析为十卷而题以賔退録云大梁赵与旹











　　钦定四库全书
　　賔退録卷一　　　　　　宋　赵与峕　撰
　　王建以宫词著名然好事者多以他人之诗杂之今世所传百篇不皆建作也余观诗不多所知者如新鹰初放兔初肥白日君王在内稀薄暮千门临欲锁红妆飞骑向前归黄金捍拨紫檀槽索初张调更高尽理昨来新上曲内官帘外送樱桃张籍宫词二首也泪尽罗巾梦不成夜深前殿按歌声红颜未老恩先防斜倚熏笼坐到明白乐天后宫词也闲吹玉殿昭华管醉折梨园缥蔕花十年一梦归人世绛缕犹封系臂纱杜牧之出宫人诗也红烛秋光冷畵屏轻罗小扇扑流萤瑶阶夜月凉如水坐看牵牛织女星杜牧之秋夕诗也寳仗平明秋殿开且将团扇暂徘徊玉颜不及寒鸦色犹带昭阳日影来王昌龄长信秋词也日晩长秋帘外报望陵歌舞在明朝添炉欲爇熏衣麝忆得分时不忍烧日映西陵松栢枝下台相顾一相悲朝来乐府歌新曲唱着君王自作词刘梦得魏宫词二首也或全録或改一二字而已王平甫谓馆中校花蘂夫人宫词止三十二首夫人亲笔又别有六十六篇者乃近世好事者旋加搜索续之语意与前诗相类者极少诚为乱真世又有王岐公宫词百篇盖亦依托者
　　洪文敏容斋随笔论禹稷躬稼而有天下谓禹未尝躬稼因稷而称之余按书禹曰暨稷奏庶艰食则尝躬稼矣洪偶未之思也
　　诗眼云晏叔原见蒲传正云先公平日小词虽多未尝作妇人语也传正云緑杨芳草长亭路年少抛人容易去岂非妇人语乎晏曰公谓年少为何语传正曰岂不谓其所欢乎晏曰因公之言遂晓乐天诗两句盖欲留所欢待富贵富贵不来所欢去传正笑而悟余按全篇云緑杨芳草长亭路年少抛人容易去楼头残梦五更钟花底离愁三月雨无情不似多情苦一寸还成千万缕天涯地角有穷时只有相思无尽处盖真谓所欢者与乐天欲留年少待富贵富贵不来年少去之句不同叔原之言失之
　　绍兴三十二年五月甲子降防建储宰相陈康伯析简礼部侍郎吕广问宻议典礼时上正祀黄帝广问为初献官周必大以御史监祭广问语必大皇太子改名从火从华必大谓与唐昭宗字同音可乎广问亟告康伯取防别拟定乃用今讳
　　绍兴癸丑岳武穆提兵平防吉羣盗道出新淦题诗青泥市萧寺壁间云雄气堂堂贯斗牛誓将直节报君雠斩除顽恶还车驾不问登坛万户侯淳熈间林令【梓】欲摹刻于石会罢去不果今寺废壁亡矣其孙类家集惜未有告之者
　　兰亭石刻惟定武者得其真盖唐太宗以真迹刻之学士院朱梁徙置汴都石晋亡耶律徳光辇而归徳光道死与辎重俱弃之中山之杀狐林庆厯中为土人李学究所得韩魏公索之急李瘗诸地中而别刻以献李死其子乃出之宋景文公始买寘公帑【荣芑云宋景文帅定日有学究李姓者藏此石死于妓家乐营将何水清得之以献宋留之公库姚令升云有游子携此石走四方最后死于中山营妓家伶人孟水清取以献周承勋希稷云唐太宗既得兰亭序真迹使赵模等摹搨以十本赐方镇惟定武用玉石刻之文宗朝舒元舆作牡丹赋刻之碑隂世号定武本蔡绦云定武本乃江左所传晋会稽石也钱氏归版图之后定武有富民好事者厚以金帛从会稽取之而藏于家后户絶赀没县官人始见之因置诸定帅之便坐壁间】熈宁间薛师正【向】为帅其子绍彭又刻别本留公帑携古刻归长安【王厚之顺伯云绍彭窃归洛阳周希稷云薛帅求之不得其犹子绍彭闻公厨有石用以镇肉取视之乃刻牡丹赋于碑隂者遂别刻石易以归长安袁説友起岩云薛师正至定恶摹打有声自刋别本留谯楼下以应求者其子绍彭又私摹刻易杀狐林本以归蔡绦云熈宁中孙次公侍郎帅定有防取其石纳禁中则又刻石而还之壁后薛向来定遂取以归世但谓石归薛氏然不知雅非古矣】大观中【荣芑王厚之王明清周承勋皆曰宣和】诏取寘宣和殿【王明清云向次子嗣昌献于天子徽宗命龛置睿思东閤之壁明清之父铚则云置之艮岳玛瑙亭蔡绦云大观初祐陵方尚文博雅诏索孙次公所纳石刻则无有或谓此石已殉裕陵乃更取薛氏石入御府】靖康之变金袭以红毯辇归【荣芑云宋定国尝从使金云石今在中京王明清云靖康之乱凢尚方珍异之物悉为金人辇归独此石彼所不识遂弃不取建炎初髙宗驻跸广陵宗泽居守东都见之遣骑疾驰进行在所未逾月金复南冦大驾幸浙失于仓猝之际绍兴中向子固帅维扬密防令搜访竟不获】今东南诸刻无能彷佛者天台桑泽卿【世昌】编兰亭博议一书甚详与旹参会众说芟繁撮要记其本末如此所取何子楚【防】之辞居多诸説之异同者则附着其下虽未能定其孰是孰非然薛师正长安人王顺伯谓其携以归洛宗忠简守汴日夕从事战守且其天姿刚正王仲言谓其为人主搜罗玩物于艰难之时皆不敢谓然开元五年置朔方节度自是始有方鎭周希稷所云乃是全不知有史策若谓太宗分赐诸郡犹可也夫以一石刻之微而言人人殊莫能定于一然后知考古之难也
　　林灵素初名灵噩字嵗昌家世寒微慕逺游至蜀从赵升道人数载赵卒得其书秘藏之由是善妖术辅以五雷法往来宿亳淮泗间乞食诸寺政和三年至京师寓东太一宫徽宗梦赴东华帝君召游神霄宫觉而异之敇道録徐知常访神霄事迹知常素不晓告假或告曰道堂有温州林道士累言神霄亦作神霄诗题壁间知常得之大惊以闻召见上问有何术对曰臣上知天宫中识人间下知地府上视灵噩风貌如旧识赐名灵素号金门羽客通真达灵妙先生赐金牌无时入内五年筑通真宫以居之时宫禁多怪命灵素治之埋铁简长九尺于地其怪遂絶因建寳箓宫太一西宫建仁济亭施符水开神霄寳箓坛诏天下天宁观改为神霄玉清万寿宫无观者以寺充仍设长生大帝君青华大帝君像上自称教主道君皇帝皆灵素所建也灵素被防修道书改正诸家醮仪校雠丹经灵篇删修注解每遇初七日升座座下皆宰执百官三衙亲王中贵士俗观者如堵讲説三洞道经京师士民始知奉道矣灵素为幻不一上每以聪明神仙呼之御笔赐玉真教主神霄凝神殿侍宸立两府班上思明达后欲见之灵素复为叶静能致太真之术上尤异之谓灵素曰朕昔到青华帝君处获言改除魔髠何谓也灵素遂纵言佛教害道今虽不可灭合与改正将佛刹改为宫观释迦改为天尊菩萨改为大士罗汉改尊者和尚改徳士皆留发顶冠执简有防依奏皇太子上殿争之令胡僧一立藏十二人并五台僧二人道坚等与灵素鬭法僧不胜情愿戴冠执简太子乞赎僧罪有防胡僧放道坚系中国人送开封府刺面决配于开寳寺前令众明年京师大旱命灵素祈雨未应蔡京奏其妄上宻召灵素曰朕诸事一聴卿且与祈三日大雨以塞大臣之谤灵素请急召建昌军南丰道士王文卿乃神霄甲子之神兼雨部与之同告上帝文卿既至执简敕水果得雨三日上喜赐文卿亦充凝神殿侍宸灵素眷益隆忽京城传吕洞賔访灵素遂捻土烧香气直至禁中遣人探问香气自通真宫来上亟乗小车到宫见壁间有诗云捻土焚香事有因世间冝假不宜真太平无事张天觉四海闲游吕洞賔京城印行绕街呌卖太子亦买数本进上大骇推赏钱千缗开封府捕之有太学斋仆王青告首是福州士人黄待聘令青卖送大理寺勘招待聘兄弟及外族为僧行不喜改道故云有防斩马行街灵素知蔡京乡人所为上表乞归本贯诏不允通真有一室灵素入静之所常封锁虽驾来亦不入京遣人廉得有黄罗大帐金龙朱红倚桌金龙香炉京具奏请上亲往臣当从驾上幸通真宫引京至开锁同入无一物粉壁明窓而已京惶恐待罪宣和元年三月京师大水临城上令中贵同灵素登城治水敇之水势不退囘奏臣非不能治水一者事乃天道二者水自太子而得但令太子拜之可信也遂遣太子登城赐御香设四拜水退四丈是夜水退尽京城之民皆仰太子圣徳灵素遂上表乞骸不允秋九月全台上言灵素妄改【改字疑恐是议字】迁都妖惑圣聪改除释教毁谤大臣灵素即时携衣被行出宫十一月与宫祠温州居住二年灵素一日携所上表见太守闾丘颚乞与缴进及与州官亲党诀别而卒生前自卜坟于城南山戒其随行弟子皇城使张如晦可掘穴深五尺见蛇便下棺既掘不见蛇而深不可视葬焉靖康初遣使监温州伐墓不知所踪但见乱石纵横强进多死遂已此耿延禧所作灵素传也灵素本末世不知其全故着之不敢增易一字今温州天庆宫有题衔云大中大夫冲和殿侍宸金门羽客通真达灵妙先生在京神霄玉清万寿宫管辖提举通真宫林灵素
　　世有十榦化五行真气之説莫究其理洪文敏载郑景实【防】之语谓取嵗首月建之榦所生如甲己丙作首丙属火火生上则甲巳化土它仿此颇通余记昔年一术士云遇龙则化龙辰也甲巳得戊辰戊属土故化土乙庚得庚辰庚属金故化金丙辛以降皆然其实一也
　　祖宗时诸郡皆有都防至宣和三年懐安军奏今尚书省公相防改作都防内外都防并行禁止欲将本军都防以佥防为名从之且命诸路依此此佥防得名之始也然今帅府有佥防又有都防莫知所始矣
　　会稽虞少崔【仲琳】送林懿成【季仲】诗云男儿何苦敝羣书学到根原物物无曾子当年多一唯颜渊终日只如愚水流万折心无竞月落千山影自孤执手沙头休话别与君元不隔江湖阅庚溪诗话喜而録之
　　俗间有击鼓射字之技莫知所始盖全用切韵之法该以两诗诗皆七言一篇六句四十二字以代三十六字母而全用五支至十二齐韵取其声相近便于诵习一篇七句四十九字以该平声五十七韵而无侧声如一字字母在第三句第四字则鼔节先三后四叶韵亦如之又以一二三四为平上去入之别亦有不击鼓而挥扇之类其实一也诗曰西希低之机诗资非卑妻欺痴梯归披皮肥其辞移题携持齐时依眉微离为儿仪伊锄尼醯鸡箆溪批毗迷此字母也罗家蓝斜凌伦思戈交劳皆来论留连王郎龙南闗卢甘林峦雷聊邻亷栊羸娄参辰阑楞根弯离驴寒间懐横荣鞋庚光顔此叶韵也又有以诗数十句该果实之名为酒席之戏者与此略同然不设切韵颇为简易至于卖卜者但欲知十榦十二枝则尤不难然多只一击鼓便能知年月日时八字盖未击之先踟蹰顾盼举动语黙皆是物也
　　三司副使曰簉通判曰倅礼有副车倅车左传孟僖子使泉丘人女助防氏之簉簉倅皆副贰之称然他官虽副贰不通用不知其由今三司废已乆簉之名人无知者独倅之名犹然楼宣献序向侍郎【子諲】集云擢之户簉近时文字中所见者此耳
　　子夏问曰巧笑倩兮美目盼兮素以为绚兮何谓也子曰绘事后素曰礼后乎谓礼必以忠信为质也余谓学者始以持敬为本而穷理尽性以终之亦绘事后素之意
　　吾不试故艺余妄意谓夫子天纵之圣艺皆不学而能非若常人尝试而为之故其多能皆本于自然而非有意于多能也古今诸家皆无此説余亦未敢自以为是
　　穆天子传书八骏之名一曰赤骥二曰盗骊三曰白义四曰逾轮五曰山子六曰渠黄七曰华骝八曰緑耳王子年拾遗记载穆王驭八龙之骏一名絶地二名翻羽三名奔霄四名超影五名逾辉六名超光七名腾雾八名挟翼二説不同
　　神仙赤松子见于书传多矣惟淮南子称赤诵子嘉眉多士之乡凢一成之聚必相与合力建夫子庙春秋释奠士子私讲礼焉名之曰乡校亦有养士者谓之山学眉州四县凡十有三所嘉定府五县凡十有八所他郡惟遂宁四所普州二所余未之闻
　　刘卞功字子民滨州安定人弱不好弄六嵗误触瓮碎家人更谯之神色自若曰俟钉校者来当全之复谯其妄曰人破尚可修矧瓮耶语未絶钉校者至相与料理顷之如新自是筑环堵于家之后圃不语不出者三十余年或食或不食徽宗闻其名数敇郡县津致间驰近侍召之对曰吾有严愿不出此门上知不可夺赐号高尚先生王子常侍郎【衣】其外兄也尝问以修行之术书云非道亦非律又非虚空禅独守一亩宅惟耕己心田又云以手扪胷欲心清净以手上下欲气升降又云常人以嗜欲杀身以货财杀子孙以政事杀民以学术杀天下后世吾无是四者岂不快哉靖康之变不知所终
　　周宣王中兴之贤君也然考之于诗曰箴曰规曰诲曰刺不一而足第序诗者不能直书其事故后世儒者无敢訾议余观国语所载如不借千亩拒虢文公之谏而致姜戎之败舍括立戏激鲁人之变而致诸侯之不睦及丧师之后复为料民之举虽仲山甫之言且不用焉文武成康之治岂如是哉周之东迁乌得尽委其责于幽平二王乎其所由来者渐矣史记但书不借千亩料民太原二事之目不若国语之详也
　　容斋随笔谓近世所传云仙散録开元天寳遗事老杜事实皆浅妄絶可笑而颇能疑误后生然但辨遗事中数事余二书无説老杜事实世不多见葛常之韵语阳秋云老杜诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云兔园标物序惊时最是梅衔霜当路发映雪凝寒开枝横却月观花绕凌风台应知早飘落故逐上春来杜公前诗乃逢早梅而作故用何逊事又意却月凌风皆扬州台观名尔近时有妄人假东坡名作老杜事实一编无一事有据至谓逊作扬州法曹廨舎有梅一株吟咏其下岂不误学者以上皆葛语若云仙散録则余家有之凡三百六十事而援引书百余种每一书皆録一事周而复始如是者三其间次序参差者数条而已编集文籍岂能整齐如此可以一笑序称天祐元年金城冯防取九世典籍撮其膏髓别为一书庶兵火煨烬之后来者不至束手今百书遂无存者则防可谓前知矣崇文总目成书时距天祐未甚乆隋唐以前书籍存者极多防家之书无一着録虽有金銮密记之类一二种而所编三事本书反无之又其造语尽仿世説若集诸家之言岂应一律始实容斋之説后阅馆本逊集葛所引梅诗尚脱第四聮朝洒长门泣夕驻临邛杯
　　胡忠简之贬李似之侍郎【弥逊】书十事以赠一曰有天命有君命不择地而安之二曰唯君子困而不失其所亨三曰名节之士犹未及道更宜进步四曰境界违顺当以初心对治五曰子厚居栁筑愚溪东坡居惠筑鹤观若将终身焉六曰无我方能作为大事七曰天将任之必大有摧抑八曰建立功名非知道者不能九曰太刚恐易折须养以浑厚十曰学必明心记问辨説皆余事
　　古乐府木兰词文字竒古然其间有云归来见天子天子坐明堂策勲十二转赐物百千强可汗问所欲木兰不愿尚书郎愿驰千里足送儿还故乡按木兰诈作男子代父征行逮归家易服火伴方知其为女当其见天子之时尚称男子而曰送儿归故乡何哉儿者妇人之称也
　　熙宁青苗法行计息推赏否则废黜官吏畏罪希进所散唯恐不多知祥符县季敦頥视前政独贷三之一宰相怒甚遂通判广信军敦頥字子修棣州阳信人苏文定公奏疏所言即此人也
　　太宗尝谓宰相曰流俗有言人生如病疟于大寒大暑中过嵗寒暑迭变不觉渐成衰老茍不竞为善事虚度流年良可惜也李文简书之长编而宗门武库载五祖亦有此语又唐摭言载赵牧对酒诗亦有人生如疟在须臾何乃自苦八尺躯之句
　　中书侍郎旧称中书今转为中书舍人之称近岁有以六部侍郎兼中书舍人者遂直呼中书侍郎尤非是官制前左右丞六部待郎通谓之丞郎今有称郎官寺监丞为丞郎者矣皆失之不考也若称中书舍人为中书则容斋已辨之矣
　　前代东宫官于皇太子皆称臣隋开皇中尝更其制至唐而复真庙为皇太子始辞之
　　临汉石经与今文不同者殊多东观余论略记之如书女毋翕侮成人今作女毋侮老成人保后胥高今作保后胥戚女永劝忧今作汝诞劝忧女有近则在乃心今近作戕女比犹念以相从今作汝分猷各翕中今作各设中尔惠朕曷只动万民以迁今作尔谓朕曷震动天既付命今付作孚曰陈其五行今作汩陈严恭寅畏天命自亮以民只惧今亮作度以作治懐保小人惠于矜寡今人作民于作鲜母兄曰今作无皇曰则兄自敬徳今兄作皇旦以前人之微言今作受人之徽言是防显哉厥世今哉作在文王之鲜光今作耿光通殷就大命今作达殷集大命论语意与之与今意作抑孝于惟孝今于作乎朝闻道夕死可也今也作矣是鲁孔丘与曰是知津矣今作是鲁孔丘与曰是也曰是知津矣耰不辍子路以告子怃然今作耰而不辍子路行以告夫子怃然置其杖而耘今置作植其斯以乎今作其斯而已矣譬诸宫墙今诸作之贾诸贾之哉今贾作沽恨不见其全也
　　顾命一人冕执鋭陆氏释文锐以税反今礼部韵尹字下有鈗字注云侍臣所执书一人冕执鈗古文尚书亦作鈗不知承误作锐自何时始也
　　晁伯宇【载之】昭灵夫人祠诗安用生儿作刘季暮年无骨葬昭灵陆务观【游】黄州诗君看赤壁终陈迹生子何须似仲谋
　　自唐以纪年改梁州曰兴元府本朝绍兴隆兴庆元诸府皆循用故事县名亦多有之独嘉州以庆元初陞嘉定府越十三年方改元嘉定与诸府不同
　　韩文公记梦诗百二十刻须臾间方氏举正载董彦逺云世间只百刻百二十刻以星纪言也朱文公考异云星纪之说未详其防但汉哀帝尝用夏贺良説刻漏以百二十为度矣余谓董説固妄夏贺良之説行之不两月而改且衰世不典之事韩公必不引用按古之漏刻昼有朝禺中晡夕夜有甲乙丙丁戊至梁武帝天监六年始以昼夜百刻布之十二辰每时得八刻仍有余分故今世厯家百刻举成数尔实九十六刻也每时余分别为初初正初刻一日合二十有四每刻居六分刻之一总而计之为四刻始合百刻之数刻虽有大小其名则百有二十韩诗恐只取此正不须求之逺也
　　熈宁间赐岐王颢嘉王頵玉带各一二王固辞不聼请加佩金鱼以别嫌诏并以玉鱼赐之王仲言【明清】挥麈録谓玉带为朝仪始此其后尝赐王安石安石力辞不从不得已受诏次日即释去至徽宗朝以赐蔡京京请佩金鱼以自别于诸王从之自是何执中郑居中王黼蔡攸童贯皆受赐余按唐永徽二年勑开府仪同三司及京官文武职事四品五品并给随身鱼上元初勅文武官三品以上服金玉带开元中敇珠玉锦绣既令禁防准式三品以上饰以玉四品以上饰以金五品以上饰以银者宜于腰带及马镫酒杓余悉禁防董晋传谓五品而上金玉带所以尽饰以奉上史传载赐玉带及臣下私以玉带相赠遗者班班可考韩文公诗亦云不知官髙卑玉带悬金鱼则知唐已然矣五代汉隐帝尝以赏郭威之功既又召杨邠辈数人悉赐之然不足稽也杨文公谈苑载国朝赐带之制谓驸马都尉初选尚赐白玉带亲王皇族皆许通服雕玉白玉等带则不始于岐嘉二王审矣玉鱼安重荣亦尝自为之
　　或问陆文安公何不注释诸经以垂世陆曰六经乃注我者也
　　州县治率南向然南面二字人臣不得用也惟山谷送徐隠父宰余干诗云地方百里身南面岂别有所本欤恨读书不多不能详也
　　章贡志谓汉高帝六年命灌婴略定江南令天下城县邑始置雩都县按高纪六年冬十月但书令天下郡邑城而已余皆无所见雩都置县地理志不书嵗月考纪及传灌婴踪迹未尝到江南凿空著书可付一笑洪驹父豫章职方乗亦谓灌婴在汉初定江南故祀以为城隍神今江西郡县城隍多指为灌婴其实非也友人萧子寿【大年】考功臣侯表始知其为陈婴盖婴自定东阳为将属楚项梁为楚柱国四嵗项羽死属汉定豫章浙江封堂邑侯都渐颜师古谓渐水名在丹阳黝县南蛮中婴既定诸地而都之地理志注黝音伊字本作黟其音同始知定江南者为陈婴流俗所传不为全无所据但误其姓耳















　　賔退録卷一
　　钦定四库全书
　　賔退録卷二　　　　　　宋　赵与旹　撰
　　朱文公尝与客谈世俗风水之説因曰冀州好一风水云中诸山来龙也岱岳青龙也华山白虎也嵩山案也淮南诸山案外山也
　　曲忠壮在蜀有诗云破碎江山不足论何时重到渭南村一声长啸东风里多少未归人防魂
　　范冲实对髙宗云诗人多作明妃曲以失身沙漠为无穷之恨独王安石曰汉恩自浅胡自深人生乐在相知心然则刘豫之僣非其罪君恩浅而外交深也今之背君父之恩投拜而为盗贼者皆合于安石之意此所谓天下人心者也临江徐思叔【得之】亦尝病荆公此语谓有卫律李陵之风乃反其意而为之遂得诗名于时其词云妾生岂愿为胡妇失信宁当累明主已伤画史忍欺君莫使君王更欺虏琵琶却解将心语一曲才终恨何数朦胧胡雾染宫花泪眼横波时自雨专房莫倚黄金赂多少专房弃如土宁从别去得深嚬一步思君一回顾胡山不隔思归路只把琵琶写辛苦君不见有言不食古髙辛生女无嫌嫁盘瓠
　　康节邵先生之学受于李挺之而今世少知挺之者晁以道【説之】尝为作传曰李之才字挺之青社人天圣八年同进士出身为人朴且率自信无少矫厉师河南穆伯长伯长性卞严寡合虽挺之亦频在诃怒中挺之事先生益谨尝与参校栁文者累月卒能受易时苏子美亦从伯长学易其专授受者惟挺之伯长之易受之种征君明逸种征君受之希夷先生陈图南其源流为最逺究观三才象数变通非若晚出尚辞以自名者挺之初为卫州获嘉县主簿权共城令所谓康节先生邵尧夫者时居母忧于苏门山百源之上布裘菜食且躬防以养其父挺之叩门上谒劳苦之曰好学笃志果何似康节曰简策迹外未有适也挺之曰君非迹简策者其如物理之学何他日则又曰物理之学学矣不有性命之学乎康节谨再拜悉受业于书则先视之以陆淳春秋意欲以春秋表仪五经既可语五经大防则受易而终焉世所谓康节先生之易者实受之挺之挺之器大难乎识者栖迟乆不调或惜之则曰宜少贬以荣进友人石曼卿独曰时不足以容君君盍不弃之隐去再调孟州司法参军时范忠献公守孟亦莫之知也忠献初建节钺守延安送者不用故事出境外挺之独别近郊或病之谢曰故事也居顷之忠献责安陆挺之沿檄见之洛阳前日逺境之客无一人来者忠献于是乎恨知挺之之晚友人尹师鲁以书荐挺之于叶舎人道卿因石曼卿致之曰孟州司法参军李之才年三十九能为古文章语直意邃不肆不窘固足以蹈及前辈非洙所敢品目而安于卑位颇无仕进意人罕能知之其才又达世务使少用于世必过人逺甚幸其贫无赀不能决其归心知之者当共成之曼卿报师鲁曰今之业文好古之士至鲜且不张茍遗若人其学益衰矣是师鲁当尽心以成之者也延年素不喜屈谒贵仕以挺之书凢四五至道卿之门通焉而后已道卿且乐荐之以是不悔挺之遂得应铨新格有保任五人改大理寺丞为缑氏令未行会曼卿与龙图阁直吴学士遵路调兵河东辟挺之泽州佥署判官于是泽人刘仲更从挺之受厯法世称刘仲更之厯逺出古今上有扬雄张衡之所未喻者实受之挺之在泽转殿中丞丁母忧甫除丧暴卒于懐州守舎时友人尹子渐守懐也实庆厯五年二月子渐哭挺之过哀感疾不逾月亦卒挺之葬青社后十有二年一子以疾卒又二十有四年有侄君翁乞康节表其墓曰求于天下得闻道之君子李公以师焉以道此传颇能道其出处之详然康节尝曰今世知道者独予及李挺之二人而已则此传亦岂足以尽挺之哉
　　东坡公知扬州梦行山林间一虎来噬方惊怖有紫衣道士挥袖障公叱虎使去明日一道士投谒曰夜出不至惊畏否公咄曰防子乃敢尔夲欲杖汝脊汝谓吾不知汝之夜术邪道士惶骇而退林灵素传中徽宗神霄梦亦此类新淦祥符观道士何得一宣和间游京师遇方士陶光国爱其人物秀整语之曰当为办一事姑亟归无几何徽宗梦人曰天上神仙郑化基地下神仙何得一明日命阅祠部帐得诸新淦籍中化基其师也遽命召时得一方次郢州守贰礼请以往既对上大悦赐号冲妙大师主龙徳太一宫旋授丹林郎制曰惟上帝休命诞集朕躬故宏天飞之旧宫奉真綦之列御非得端靖修洁之士孰与致朕严恭寅畏之意哉尔植志靡懈饬履有闻嘉其积勤超进僊秩尚敦而素毋终堕哉时六年六月二十五日也未几中原乱得一亦归里坎防以死得一庸人无他异侥幸至此光国不知何许人
　　孔子曰君子周而不比小人比而不周君子喻于义小人喻于利君子坦荡荡小人长戚戚君子和而不同小人同而不和君子易事而难説也説之不以道不説也及其使人也器之小人难事而易説也説之虽不以道説也及其使人也求备焉君子泰而不骄小人骄而不泰君子上达小人下达君子求诸己小人求诸人君子不可小知而可大受也小人不可大受而可小知也君子小人之情状其判如此为士者当知所择矣余亦惧为小人之归也笔之以自警焉
　　万里銮舆去不还故宫风物尚依然四围锦绣山河地一片云霞洞府天空有遗愁生落日可无佳气起非烟古来国破皆如此谁念经营二百年此毛麾过龙徳故宫诗也麾字牧达平阳府人有平水老人诗集十卷行于北朝商或携至中国余偶得一帙可观者颇多序称其父当宋大观三年上舎登第后中宏词科季年尝任给事中按登科记大观三年榜中毛安节者盖其父然次年诏改宏词为词学兼茂终徽宗钦宗两朝取词科为夕郎者皆无毛姓必入金后事也
　　集贤殿修撰旧多以馆阁乆次者为之有自常僚超授要任未至从官者亦除修撰时人遂有冷撰热撰之目近世士夫以集英为热撰右文秘阁为冷撰非也右文即集贤政和五年改
　　读横渠诗最爱其一篇云学易穷源未到时便将虚寂眇心思宛如童子攻词赋用即无差问不知
　　胡致堂着读史管见主于讥议秦防之开卷可考也如论耶律徳光谕晋祖宜以桑维翰为相谓维翰虽因徳光而相其意特欲兴晋而已固无挟虏以自重刼主以盗权之意犹足为贤尤为深切致堂本文定从子其生也父母欲不举文定夫人举而子之及贵遭本生之丧士论有非之者故汉宣帝立皇考庙晋出帝封宋王敬儒两章专以自解而于汉哀帝谢立定陶后一节直谓为人后者不顾私亲安而行之犹天性也吁甚矣首卷论豫让报仇曰无所为而为善虽大学之道不是过若致堂者其亦有所为而著书者欤然其间确论固不容揜也
　　近时后进称前辈之字人多非之余谓不然孔门弟子皆称其师曰仲尼则岂不可又有父祖既没子孙不忍称其字者亦古之所无北齐王元景兄弟讳其父之字顔之推讥之然父没而不能读父之书母没而杯圏不能饮焉况称其字乎以情推之亦未为过古者以王父字为氏虽只一字似未安也
　　梁武帝命袁昻作书评其荅启云奉敇遣臣评古今书臣愚短岂敢辄量江海但天防诿臣斟酌是非谨品字灋如前今淳化法帖第五卷智果书此一叚谓为梁武帝评书中兴馆阁书目亦然误也其略云王僧防书犹如扬州王谢家子弟纵复不端正奕奕皆有一种风气王子敬书如河朔少年皆充悦举体沓拖而不可耐羊欣书似婢作夫人不堪位置而举止羞澁终不似真阮研书如贵胄失品次不复排突英贤王仪同书如晋安帝非不处尊位而都无神明殷均书如髙丽人抗浪乃不有意气而姿顔自足精味徐淮南书如南冈士大夫徒尚风轨然不寒乞陶隐居书如呉兴小儿形状未成长而骨体甚峭快吴施书如新亭伧父一往扬州逄人共语语便态出栁产书如深山道士见人便欲退缩曹喜书如经论道士言不可絶王右军书字势雄强如龙跳天门虎卧鳯阁故歴代寳之永以为训蔡邕书骨气洞达爽爽如有神力程旷平书如鸿鹄弄翅颉颃布置初云之见白日萧思话书如舞女低腰仙人啸树李镇东书如芙蓉之出水文彩如镂金桓书如快马入阵随人屈曲岂须文谱范懐约真书有分草书无功故知简牍非易皇象书如韵音绕梁孤飞独舞孔琳之书如散花空中流徽自得李岩之书如镂金琢玉光采自照薄绍之书如龙游在霄缱绻可爱崔子玉书如危峰阻日孤松单枝邯郸淳书应规入矩方圆乃成师宜官书如鹏翔未息翩翩而自逝梁鹄书如龙威虎震劒拔弩张张伯英书如武帝爱道凭虚欲仙卫恒书如揷花舞女援镜笑春索靖书如飘风忽举鸷鸟乍飞钟繇书如云鹤游天羣鸿戏海行间茂宻实亦难过米元章采隋唐至本朝得一十四家续之僧智永书经气骨清健大小相杂如十四五贵胄性方循绳墨忽越规矩禇遂良如熟驭战马举动从人而别有一种骄色虞世南如学休粮道士神意虽清而精气疲困欧阳询如新痊病人顔色憔悴举动辛勤栁公权如深山道人修养已成神气清健无一防尘俗顔眞卿如项羽挂甲樊哙排突硬弩欲张铁柱特立昂然有不可犯之色李邕如乍富小民举动屈强礼节生踈徐浩如蕴徳之人动容温厚举止端正敦尚名节体气纯白沈传师如龙游天表虎踞溪旁神情自如骨法清虚周越如轻薄少年舞剑气势空健而锋刃交加钱易如美丈夫肌体充悦神气清秀蔡襄如少年女子体态娇娆行步缓慢多饰繁华苏舜钦如五陵少年访云寻雨骏马青衫醉眠芳草狂歌院落张友直如宫女挿花媚娇对鉴端正自然别有一种骄态唐书王勃传载开元中张説与徐坚论近世文章説曰李峤崔融薛稷宋之问之文如良金美玉无施不可富嘉謩如孤峯絶岸壁立万仞浓云郁兴震雷俱发诚可畏也若施于廊庙骇矣阎朝隐如丽服靓妆燕赵歌舞观者忘疲若类之风雅则罪人矣坚问今世奈何説曰韩休之文如太羮酒有典则薄滋味许景先如丰肌腻理虽秾华可爱而乏风骨张九龄如轻缣素练实济时用而窘邉幅王翰如琼桮玉斝虽烂然可珍而多玷缺坚谓笃论齐道人汤惠休云谢灵运诗如芙蓉出水颜延年诗如错防镂金梁钟嵘云范云诗宛转清便如流风回雪丘迟诗防缀映媚如落花在草张芸叟评本朝名公诗梅圣俞如深山道人草衣木食王公大人见之不觉屈膝石曼卿如饥鹰乍归迅逸不可言欧阳永叔如春服乍成酾酒初熟登山临水竟日忘归王介甫如空中之音相中之色欲有寻绎不可得矣苏子瞻如武库乍开干矛森然见之不觉令人神仔细捡防不能无利钝郭功父如大排筵席二十四味终日揖逊适口者少刘中叟【次荘】尘土黄诗序谓乐府自唐以来杜甫则壮丽结约如龙骧虎伏容止有威李白则飘扬振激如游云转石势不可遏今主管广东漕司文字长乐敖器之【陶孙】遂尽取魏晋而下诗人演而为诗评曰因暇日与弟侄辈评古今诸名人诗魏武帝如幽燕老将气韵沈雄曹子建如三河少年风流自赏鲍明逺如饥鹰独出竒矫无前谢康乐如东海扬防风日流丽陶彭泽如绛云在霄舒卷自如王右丞如秋水芙蕖倚风自笑韦苏州如园客独茧时合音徽孟浩然如洞庭始波木叶微脱杜牧之如铜丸走坂骏马注坡白乐天如山东父老课农桑言言皆实元微之如李年説天寳遗事貌悴而神不伤刘梦得如镂冰雕琼流光自照李太白如刘安鸡犬遗响白云覈其归存恍无定处韩退之如囊沙背水惟韩信独能李长吉如武帝食露槃无补多欲孟东野如埋泉防劒卧壑寒松张籍如优工行郷饮醻献秩如时有诙气栁子厚如髙秋独眺霁晩孤吹李义山如百寳流苏千丝铁网绮密瓌妍要非适用本朝苏东坡如屈注天潢倒连沧海变百怪终归雄浑欧公如四瑚八琏止可施之宗庙荆公如邓艾缒兵入蜀要以险絶为功山谷如陶景祗诏入宫析理谈而松风之梦故在梅圣俞如闗河放溜瞬息无声秦少游如时女步春终伤婉弱后山如九臯独唳深林孤芳冲寂自妍不求识赏韩子苍如梨园按乐排比得伦吕居仁如散圣安禅自能竒逸其它作者未易殚陈独唐杜工部如周公制作后世莫能拟议
　　沈存中笔谈载石曼卿居蔡河下曲邻有豪家曼卿访之延曼卿饮羣妓十余人各执肴果乐器一妓酌酒以进酒罢乐作羣妓执果肴者萃立其前食罢则分列其左右京师人谓之软盘余按江南李氏宰相孙晟每食不设几案使众妓各执一器环立而侍号肉台盘时人多效之事见五代史记死事传及马令南唐书义死传软盘盖始于此
　　三省宻院奏事退覆奏所得防周文忠书其本末于二老堂杂志甚详着其略于此淳熙四年四月甲戌垂拱殿六参使相曾觌起居退肩舆归第直省官贾光祖散只候李处和使臣唐章骑从已而参政龚茂良奏事毕驰马入堂遂踵相蹑街司促光祖辈避道光祖辈出语不逊光祖处和实籍三省宻院茂良大不能平明日奏其事上谕觌致谢又明日觌以光祖处和申省施行上谓茂良先权冲替二人然后施行茂良遽下临安府杖罢丁丑上批问茂良昨已面谕何遽也自是茂良待罪求去不絶五月甲子户部郎谢开之赐出身除殿中侍御史六月丁丑茂良除资政学士知镇江府是日开之对壬午再对癸未茂良落职放罢于是觌之婣家韩彦古献议三省宻院旧奏事退径批圣防非是乞朝退一一覆奏禁中详观乃付出专为此也上大以为然自是每事于奏目后用黄纸贴云得防云云朝退封入改则改留则留遂以为常是月末蜀人张唐卿欲用淮南旧赏改官赵雄力主之都承防王抃执不可雄乃请改次等合入官既覆奏止令循两资明日上谕三省云若非覆奏几误推赏此可为万世法虽有强臣跋扈不能易也七月癸丑开之又论茂良遂责散官英州安置国初自范质进拟已更旧制至是复创覆奏云开之名下一字曰然上一字犯御嫌名故书其字
　　靖州图经载其俗居丧不食酒肉盐酪而以鱼为蔬今湖北多然谓之鱼菜不特靖也老杜白小诗云白小羣分命天然二寸鱼细微霑水族风俗当园蔬正指此盖老杜尝往来荆楚而此诗则嘉兴鲁氏定为夔门所作夔亦与湖北相邻故也注杜诗者皆不及此韵语阳秋云言白小与菜无异岂复有厚味哉非其指矣
　　唐僖宗干符二年礼部侍郎崔沆下进士三十人郑合敬第一摭言载其宿平康里诗云春来无处不闲行楚闰相看别有情好是五更残酒醒时时闻唤状头声注云楚娘闰娘妓之尤者韵语阳秋谓为郑谷所作误矣
　　临安有鬻纸者泽以浆粉之属使之莹滑谓之蠲纸蠲犹洁也诗吉蠲为饎周礼宫人除其不蠲名取诸此又记五代何泽传载民苦于兵往往因亲疾以割股或既丧而庐墓以规免州县赋役户部嵗给蠲符不可胜数而课州县出纸号蠲纸蠲纸之名适同非此之谓也
　　唐明宗时加秦王从荣天下兵马大元帅有司言元帅或统诸道或专一面自前世无天下大元帅之名其礼无所考据余按唐至徳初以广平王为天下兵马元帅天复三年三月以辉王祚为诸道元帅其年十二月敇国史所书元帅之任并以天下为名乃自近年改为诸道宜却复为天下兵马元帅至徳距长兴尚逺若天复则耳目相接而有司皆不之知何其陋邪元帅之名肇见于左氏晋谋元帅是也然是时所谓元帅者中军之将尔未以名官也至隋始有行军元帅唐初有左右元帅太原道行军元帅西讨元帅自此寖多然天下兵马元帅则始于广平大元帅则始于从荣唐末尝以天下兵马元帅授朱全忠伪吴以天下兵马大元帅授李昪梁末帝以天下兵马都元帅授钱镠晋髙祖以天下兵马都元帅授钱元瓘出帝以东南面兵马都元帅授钱佐周又以天下兵马都元帅授钱俶国初改为天下兵马大元帅古今当其任者盖寥寥可数而我髙宗皇帝遂自此应中兴之运初元帅皆亲王为之廷臣副贰而已惟哥舒翰郭子仪李光弼房琯皆尝真除钱氏之全忠自置升伪命不足道也
　　岑彭引兵从光武破天水与吴汉围隗嚣于西城时公孙述将李育将兵救嚣守上邽帝留盖延耿弇图之而车驾东归敇彭书曰两城若下便可将兵南击蜀虏人苦不知足既平陇复望蜀世言得陇望蜀本此又司马懿为曹操主簿从讨张鲁言于操曰刘备以诈力虏刘璋蜀人未附而逺争江陵此机不可失也今若耀威汉中益州震动进兵临之必瓦解因此之势易为功力圣人不能违时亦不失时操曰人苦无足既得陇右复欲得蜀言竟不从盖用前语也
　　晋明帝问王导晋所以得天下导陈司马懿创业之始及司马昭弑髙贵乡公事明帝以面覆牀曰若如公言晋祚复安得长逺殊不思牛继马后晋已絶矣
　　古今咏史之作多矣以经子被之声诗者盖鲜张横渠始为解诗十三章葛覃曰葛蔓青长谷鸟迁女红兴念忆归安不将贵盛骄门族容使亲心得尽欢卷耳曰闺阃诚难与国防黙嗟徒御困髙冈觥罍欲解痡瘏恨采耳元因备酒浆洪忠宣着春秋纪咏三十卷凢六百余篇石碏大义灭亲曰恶吁及厚笃忠纯大义无私遂灭亲后代奸邪残骨肉屡援斯语陷良臣郑人来渝平曰郑人来鲁请渝平姑欲修和不结盟使宛归祊平可验二家何误作隳成张无垢亦有论语絶句百篇夫子之文章可得而闻也夫子之言性与天道不可得而闻也曰既是文章可得闻不应此外尚云云如何夫子言天道肯把文章两处分顔子箪瓢曰贫即无聊富即骄囘心独尔乐箪瓢个中得趣无人会惆怅遗风乆寂寥近嵗尝见纪孟十诗题张孝祥作于湖集中无之必依托者如争地争城立霸基焉能一统混华夷力期行攻怠求艾深欲为王愧折枝縁木求鱼何反计为丛敺雀失深思是宜孟氏谆谆诲不嗜杀人能一之异端邪説日交驰圣哲攻之必费辞深诋并耕排许子极言二本辟夷之复明陈仲廉无取力斥杨朱义不为寄语外人非好辩欲令大道日星垂又有黄次伋者不知何许人赋评孟诗十九篇极诋孟子且及子思漫纪一二首篇传道八句云此道曾参得最真寥寥千载付何人所传伋也亦无母谁觉轲乎倡不臣忠孝缺来今已乆中庸到此盍惟新愿言为子为臣者勿据悠悠纸上尘文王之囿方七十里一絶云庇民徳莫大文王西伯都来百里强园囿盘游方七十斯民何处事耕桑蚍蜉撼大木多见不知量也若康节先生观易观书观诗观春秋四吟则尽掩众作一物其来有一身一身还有一乾坤能知万物备于我肯把三才别立根天向一中分体用人于心上起经纶天人焉有两般事道不虚行只在人吁嗟四代帝王权尽入区区一旧编或让或争三万里相因相革二千年唐虞事业谁能继汤武功夫世莫传时既不同人又异仲尼恶得不澘然爱君难得似当时曲尽人情莫若诗无雅岂明王教化有风方识国兴衰知音未若吴公子润色曽经鲁仲尼三百五篇天下事后人谁敢更讥非堂堂王室寄空名天下无时不战争灭国伐人唯恐后寻盟报役未尝宁晋齐命令炎如火文武镃基冷似冰唯有感麟心一片万年千载若丹青






　　賔退録卷二
<子部,杂家类,杂考之属,宾退录>
　　钦定四库全书
　　賔退録卷三　　　　　　宋　赵与峕　撰
　　晋简文母郑太后讳阿春晋人避其讳皆以春秋为阳秋后传孝武下诏依阳秋故事上尊号孝武母李太后传何澄等议服制曰阳秋之义母以子贵是也若禇裒传桓彛目之曰有皮里阳秋荀弈传张闿孔愉难弈驳陈留王出城夫谓宋不城周阳秋所讥则皆事在郑后之前晋之史官追改以避之耳故孙盛辈著书曰晋阳秋近世葛常之侍郎【立方】作诗话极其该洽顾名之曰韵语阳秋以今人而为晋讳不深考也晋世后讳多矣独避郑讳为不可晓然盛又有魏氏春秋习凿齿亦着汉晋春秋司马彪作九州春秋则当时亦不尽避史官亦不能尽改盖晋史凡十八家而唐人修书又出于二十一人之手岂无同异耶
　　世俗称列寺卿曰大卿诸监曰大监所以别于少卿监自国初以寺监寄禄之时已然相承甚乆然前代但有大鸿胪大司农大匠而已大卿大监之名殊不典元魏虽有大宗正卿大司农卿隋亦有新都大监然皆不足证也独晋人谓著作郎为大著作职官志亦然今称著作郎曰大着觕有据依
　　元昊冦边韩忠献驻兵延安夜有人携匕首至卧内遂褰帷韩起坐问谁何曰某来杀谏议谁遣汝来曰张相公盖张元也韩复就枕曰汝携我首去曰某不忍愿得谏议金带足矣取带而出明日不复治其事俄守陴卒报城橹上得金带乃纳之明受之变张忠献自平江起义勤王行次嘉禾一夕坐至夜分警备严甚忽有刺客至前出腰间文书乃苗刘使来贼公者赏格甚盛时左右睡已熟张遽问尔欲何为对曰某河北人粗知逆顺岂肯为贼用况侍郎精忠大节感通神明某又安忍致害邪特见备御未至恐后复有来者故相报耳张下执其手问其姓名曰某粗读书若言姓名是徼后利顾有母在河北今径归矣拂衣而去超防若神翼日张取郡狱死囚斩以徇曰此刺客也私识其人终身物色竟不遇二事颇相似但受带一节韩不及张而前之刺客亦不可以望后者也汉梁王使人刺爰盎刺者至闗中问盎称之皆不容口乃见盎曰臣受梁王金刺君君长者不忍刺然后刺者十余曹备之又与张事相类然爰卒不免而张竟无他张公忠臣爰非眞长者天理为不诬矣韩事见王彦辅麈史张事具行状
　　光逸为门亭长迎新令至京师胡母辅之辈诣令家望见竒之李矩为吏送故县令于长安梁王肜以为牙门以是知吏从迎送之仪晋已然矣宋书庾登之传载其除豫章太守自临川便道之官亦云仪迓光赫又谢方明自晋陵太守为南郡相晋陵亦有送故主簿随在西萧梁时诸镇皆有迎主簿
　　今人以月一日八日十四日十五日十八日二十三日二十四日二十八日二十九日三十日不食肉谓之十斋释氏之教也余按唐会要武徳二年正月二十四日诏自今已后每年正月九月及每月十斋日并不得行刑所在公私宜防屠钓永为常式乾元元年四月二十二日敇每月十斋日及忌日并不得采捕屠宰仍永为式其来尚矣九国志亦载南唐大臣多蔬食月为十斋今防狱律疏议列此十日谓之十直日
　　白乐天于浔阳舟中见商妇赋琵琶行其中有云商人重利轻别离前月浮梁买茶去是时此商留家浔阳而逺取茶于浮梁始知浔阳之茶唐未有也今其行几徧天下而浮梁所产反不着时代推移而土地所生亦复变迁如此
　　晋书王育仕刘渊为太傅韦忠仕刘聪为镇西大将军刘敏元仕刘曜为中书侍郎三人者皆尝委质于晋矣而皆谓之忠义王宏桎梏罪人以泥墨涂面置深坑中饿不与食太康中检察士庶使车服异制宏縁此复遣吏科检妇人衵服至褰发于路顾谓之良吏王浑妻钟氏尝夫妇共坐其子济趋庭而过浑欣然曰生子如此足慰人心钟笑曰若使新妇得配参军生子故不翅如此参军者浑弟沦也顾谓之烈女真可发一笑
　　邵康节洛阳春八絶其一云四方景好无如洛一嵗花竒莫若春景好花竒精妙处又能分付与闲人先鉴堂朝野遗事载吕吉甫在赵韩王南园京师匄人曰风乞儿者持大扇造吕求诗吕即书扇上无人肯作【佐】除非乞没药堪医最是风求乞害风都占防筭来世上少如公吕诗虽戏谑然句体絶与邵诗相类
　　吕居仁舎人尝与汪圣锡尚书论并拜两相独曾文昭草文肃制为得右相词命之体乾道间虞忠肃拜右揆汪适当制遂祖其意而为之余按曽制云左右置相以总吾喉舌之司东西分台以斡我钧衡之任居中如鼎足之峙承上若台符之聮相须而成阙一不可乃登次辅以告大廷汪制云朕洪惟国朝之制并建宰辅之司应变守文咸底于道献可替否各单厥心矧予继承惟日兢惕懋乃后徳交修繄赖于同寅扬于王庭孚号式新于众聼其登次相以叶旧章似微不及也初韩忠彦拜左仆射蔡京当制欲刺探徽宗之意徐奏请曰制词合作专任一相或作分任两相之意徽宗曰专任一相翼日京出宣言曰子宣不复相矣已而复召肇草制拜布右仆射肇之词盖有为云
　　李昊仕于蜀王衍之亡为草降表及孟昶降又草焉蜀人夜表其门曰世修降表李家当时传以为笑余记晋谢澹少歴显位桓之簒以澹兼太尉与王谧俱赍册到姑孰元熙中为光禄大夫复兼太保持节奉册禅宋正堪作对
　　汉昭帝察霍光之忠知燕王上书之诈后世称其明顺帝时张逵辈谮梁商谋废立帝知其妄收逵等杀之与昭帝相类洪文敏谓顺帝复以政付梁冀其明非昭帝比故不为人所称前燕慕容暐初立慕容根谮慕容恪慕容评将谋为乱暐曰二公国之亲穆先帝所托终应无此未必非太师将为乱也收根等斩之可与昭顺并称考三君之年昭帝十四顺帝二十五而暐方十一尤不可及然其末年恪既死母后乱朝评以黩货干政不能容慕容垂之勲徳遂为苻秦所灭与早岁殊不相似又非顺帝比也
　　东蜀杨天惠撰彰明县附子记云绵州故广汉地领县八惟彰明出附子彰明领郷二十惟赤水廉水会昌昌明宜附子总四郷之地为田五百二十顷有竒然秔稻之田五菽粟之田三而附子之田止居其二焉合四郷之产得附子一十六万斤已上然赤水为多廉水次之而会昌昌明所出微甚凡上农夫嵗以善田代处前期辄空田一再耕之莳荠麦若巢縻其中比苗稍壮并根叶耨覆土下复耕如初乃布种每亩用牛十耦用粪五十斛七寸为垅五尺为符终亩为符二十为垅千二百垅从符衡深亦如之又以其余为沟为涂春阳坟盈丁壮毕出疏整符垅以需风雨风雨时过辄振拂而骈持之既又挽草为援以御烜日其用工力比它田十倍然其嵗获亦倍称或过之凡四郷度用种千斛以上种出龙安及龙州齐归木门青塠小平者良其播种以冬尽十一月止采撷以秋尽九月止其茎类野艾而泽其叶类地麻而厚其花紫叶黄防长包而圆盖其实之美恶视功之勤窳以故富室之入常美贫者虽接畛或不尽然又有七月采者谓之早水拳缩而小盖附子之未成者然此物畏恶猥多不能常熟或种美而苗不茂或苗秀而实不充或已酿而腐或已暴而挛若有物焉隂为之故园人将采常祷于神或目为药妖云其酿法用醯醅安密室淹覆弥月乃发以时暴凉乆乃干定方出酿时其大有如拳者已定辄不盈握故及两者极难得盖附子之品有七实本同而末异其种之化者为乌头附乌头而傍生者为附子又左右附而偶生者为鬲子又附而长者为天雄又附而尖者为天佳又附而上出者为侧子又附而散生者为漏篮皆脉络连贯如子附母而附子以贵故独专附名自余不得与焉凡种一而子六七以上则其实皆小种一而子二三则其实稍大种一而子特生则其实特大此其凡也附子之形以蹲坐正节角少为上有节多防乳者次之形不正而伤缺风皱者为下附子之色以花白为上铁色次之青緑为下天雄乌头天佳以丰实过握为胜而漏篮侧子园人以乞【弃】役夫不足数也大率蜀人饵附子者少惟陜辅闽浙宜之陜辅之贾才市其下者闽浙之贾才市其中者其上品则皆士大夫求之盖贵人金多喜竒故非得大者不厌然上人有知药者云小者固难用要之半两以上皆良不必及两乃可此言近之按本草经及注载附子出犍为山谷及江左山南嵩髙齐鲁间以今考之皆无有误矣又云春采为乌头冬采为附子大谬又云附子八角者良其角为侧子愈大谬与余所闻絶异岂所谓尽信书不如无书者类耶以上皆杨説古涪志既删取其略着于篇然又云天雄与附子类同而种殊附子种近类漏篮天雄种如香附子凡种必取上为槽作倾邪之势下广而上狭寘种其间其生也与附子絶不类虽物性使然亦人力有以使之此又杨説所未及也审如志言则附子与天雄非一本矣杨説失之本草图经与此小异广雅云奚毒附子也一嵗为萴【与侧同】子二嵗为乌喙三嵗为附子四嵗为乌头五嵗为天雄盖亦不然鬲子天佳漏篮三物本草皆不着张华博物志又云乌头天雄附子一物春秋冬夏采各异也
　　左氏传内蛇与外蛇鬭于郑南门中内蛇死六年而厉公入汉太始四年赵有蛇从郭外入邑与邑中蛇羣鬭孝文庙下邑中蛇死六年而武帝崩异哉然赵敬肃王彭祖薨于次年亦其应也
　　玉壶清话真宗问近臣唐酒价几何丁晋公奏曰每升三十杜甫诗曰速须相就饮一斗恰有三百青铜钱与旹尝因是戏考前代酒价多无传焉惟汉昭帝罢榷酤之时卖酒升四钱明着于史刘贡父云所以限民不得厚射利是已典论谓孝灵末百司湎酒酒千文一斗曹子建乐府归来宴平乐美酒斗十千此三国之时也然唐诗人率用此语如李白金樽清酒斗十千王维新丰美酒斗十千白乐天共把十千酤一斗又软美仇家酒十千方得斗又十千一斗犹賖饮何况官供不着钱崔辅国与沽一斗酒恰用十千钱郎士元六言絶句十千提携一斗逺送潇湘故人皆不与杜诗合或谓诗人之言不皆如诗史之可信然乐天诗最号纪实者岂酒有美恶价不同欤抑何其辽絶耶穆宗朝王仲舒为江西观察使时谷数斛易斗酒尤可怪杨凝诗湘隂直与地隂连此日相逢忆醉年美酒非如平乐贵十升不用一千钱岭表録异云广州人多好酒生酒行两面罗列皆是女人招呼鄙夫先令尝酒盎上白瓷瓯谓之一三文不持一钱来去尝酒致醉者当垆妪但笑弄而已岭表録异唐之书也今必不然字不见于字书説文云瓯瓿谓之瓵瓵盈之切疑是瓵字传写之误或南方俗字自有字亦不可知若梁元帝长歌行当垆擅防酒一巵堪十千谓之堪则非眞十千也
　　谚谓物多为无万数汉书成帝纪语
　　汉成帝诏言昌陵作治五年客土疏恶终不可成服防注曰取他处上以增髙为客土乃知客土二字其来甚古唐书方伎杜生传亦有客土无气之语盖又近世云
　　唐太宗时米斗三钱后世以为美谈梁天监四年米斛亦三十钱唐元和六年天下米斗有直二钱者人罕称道然皆不若汉宣帝元康间尝谷石五钱矣此古今所无也东魏元象兴和中谷斛九钱可以为次矣
　　汉世大率钱重前所书酒升四钱谷石五钱槩可推已元康神爵之间金城湟中谷斛亦不过八钱惟元帝永光二年岁比不登京师谷石二百余边郡四百闗东五百时四方饥馑朝廷以为忧而其先初元二年齐地饥谷石财三百余民已多饿死者矣王莽时黄金一斤直钱万朱提善银八两直一千五百八十它银八两直一千而已髙帝贺吕公绐曰贺钱万吕公大惊起迎之门颜师古谓以其钱多故特礼之若今世十千何足惊也元帝临兽圏猛兽惊出冯贵人前当之帝虽嘉美其义仅赐钱五万惠帝元年民有罪得买爵三十级以免死罪应劭谓一级直钱二千凡为六万武帝天汉大始间募死罪入赎钱五十万减死一等虽数逾惠帝时八倍然后世正使匮乏之极亦何肯出此令可见当时钱之艰得也至成帝鸿嘉中买爵之贾杀而为千钱矣西都制禄以谷奉钱皆无所考仅可知者丞相大司马大将军月六万御史大夫月四万光禄大夫月万二千司校尉月数千谏大夫月九千二百秩百石月六百待诏公车月二百四十其薄至此贡禹迁光禄大夫犹谓家日益富后汉之制凡受俸者皆半钱半谷延平中定制中二千石俸钱月九千不若今世初品官之奉也洪文惠释云汉刻载修庙及表墓人所费有出钱百者熹平四年济隂太守张宠以二千祠尧碑遂夸而书之贡禹被征卖田百亩以供车马以今江淛田贾防之不减二三千缗车马之费当不至是则当时田贾亦非今比西都外戚之盛萌芽于元帝之时王嘉谓是时赀千万者尚少他复何言崔烈入钱五百万得为司徒五百万五千缗也以今助边之数校之但可得校副尉耳并发观者一笑
　　汉长安有四尉晋洛阳有六尉隋改县尉为县正又为书佐新唐书百官志注云唐武徳元年改书佐曰县尉寻改曰正畿县上县正皆四人七年改县正复曰尉然唐六典载万年长安河南洛阳奉先太原晋阳七县尉各六人京兆河南太原诸畿县及诸州上县尉各二人而已新旧唐书皆从之新书自与注文矛盾不能定于一也按李太白作溧阳濑水贞义女碑云县尉广平宋陟丹阳李济南朝陈然清河张昭皆有卿才霸略同事相协又虞城县令李公去思颂碑亦云县尉李向赵济卢荣等同徳比义好谋而成以此二碑推之则上县不止两尉明矣本朝虽赤县无三尉者盖前代无巡检今剧县巡检至四五人小县亦一二人尉虽少未害也
　　熙宁中华山圯雨木冰已而韩魏公薨王荆公挽词云木稼曽闻达官怕山頽果见哲人萎西清诗话谓用孔子及唐宁王事宁王事新书无之见于刘耀逺旧史传中开元二十九年冬京城寒甚凝霜封树学者以为春秋雨木冰即此是亦名树介言其象介胄也宪见而叹曰此俗所谓树稼者也谚曰树稼达官怕必有大臣当之吾其死矣十一月薨按汉天文志亦曰今之长老名木冰为木介介者甲甲兵象也余谓稼字义不可通特介声之讹耳刘向曰冰者隂之盛木者少阳贵臣卿大夫象也此人将有害则隂气胁木未雨而木先寒故得雨而冰也达官怕之谚本此顔师古注刘向传谓今俗呼为间树齐民要术黍穄篇又谓之谏树云
　　故人杨晋翁【天桂】尝语予昔为泷水令初谒郡时盛暑徳庆林守【会】衣纱公服出延客谓遐陬僻郡敢于纵肆其野如此后阅初寮外制集有朝散郎刘绎朝见着纱公服特降一官盖政和间又江邻几【休复】嘉祐杂志云一朝士五月起居衣绯纱公服为台司所纠三司使包拯亦衣纱公服閤门使易之且诘有何条例荅云不见旧例只见至尊御此耳始知何代无之然包公未必尔也
　　唐愼微蜀州晋原人世为医深于经方一时知名元祐间帅李端伯招之居成都尝着经史证类备急本草三十二卷盛行于世而艾晟序其书谓慎微不知何许人故为表出蜀今为崇庆府
　　世俗谓自辨解曰分疏【平】颜师古注爰盎传不以亲为解曰解者若今言分疏又北齐书祖珽传髙元海奏珽不合作领军并与广宁王交结珽亦见帝令引入珽自分疏则北朝暨唐已有是言矣
　　英宗于仁宗为从子宣仁后于光献为甥自幼同鞠禁中会温成有宠英宗遂还宫邸宣仁亦归其家洎温成薨仁宗竟无子一日谓光献曰吾夫妇老无子旧养十三滔滔各已长立朕为十三后为滔滔主婚使相娶嫁十三英宗行第滔滔宣仁小字也时宫中谓天子娶妇皇后嫁女事具邵伯温见闻録与旹按汉成帝欲与近臣游宴张安世孙放以公主子且开敏得幸放取皇后弟许嘉女上为放供张赐甲第充以乗舆服饰亦号为天子取妇皇后嫁女又唐中宗时萧至忠以女妻韦后舅崔从礼子帝主萧后主崔时谓天子嫁女皇后娶妇此皆非可与圣世同年而语也姑记其语之适同而已
　　王孝先【曾】諡文正王子明【旦】諡文贞避仁庙嫌讳亦称文正后来称孝先者多称其封国以为别子明封魏国人罕称也韩参政【亿】諡忠宪韩魏公諡忠献字虽不同音则莫辨此四臣者皆名臣也至于赵阅道諡清献而赵正夫【挺之】諡清宪则几于珷玞乱美玉矣
　　丝竹筦弦汉张禹传语王右军兰亭序承用之四字实二物耳
　　今职制令诸县有繁简难易监司察令之能否随宜对换仍不理遗阙按薛宣为左冯翊频阳县北当上郡西河为数郡凑多盗贼其令平陵薛恭本县孝者功次稍迁未尝治民职不办而粟邑县小辟在山中民谨朴易治令钜鹿尹赏乆郡用事吏为楼烦长举茂材迁在粟宣即以令奏赏与恭换县二人视事数月而两县皆治则汉已着此令矣近世监司未尝行也
　　吾夫子论君子小人之情状与旹既书之以自警然邵康节先生诸诗尤能推广圣人之意不暇悉载特取其尤深切着明者一篇以谂观者处身吟云君子处身宁人负己己无负人小人处事宁己负人无人负己持此诗以观人君子小人如辨白黑所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此君子絜矩之道小人何足以知之子贡谓我不欲人之加诸我也吾亦欲无加诸人无加诸人足矣人之加诸我者安能絶之夫子曰赐也非尔所及也盖未然其言耳康节又有诗云人如负我我何预我若辜人人有词孟子亦谓自反而仁矣自反而有礼矣自反而忠矣其横逆由是也则此亦妄人也已矣又何难焉学者当知此意
　　九江琵琶亭壁间题咏甚多嘉泰初撤而新之俱不复存时族父石埭府君丞徳化被郡檄督工独取成都郭宗丞【明复】一诗刻之石真絶唱也其诗云香山居士头欲白秋风吹作湓城客眼防世事等虚空云梦胷中无一物举觞独醉天为家诗成万象遭梳不管时人皆欲杀夜深江上聴琵琶贾胡老妇儿女语泪湿青衫如着雨此公岂作少狂梦与世浮沈聊尔汝我来后公三百年浔阳至今无管弦长安不见遗音寂依旧康庐翠扫天夏文庄尝有寄题琵琶亭一絶云流光过眼如车毂薄宦拘人甚马衔若遇琵琶应大笑何须泣泪满青衫近时陈益之待制【谦】又赋续琵琶行有云青衫夜半何曾着引兴参差杂椒糈亦皆有新意倦游杂録载史沆尝题诗亭上坐上骚人虽有泪江边寡妇不难欺若使王涯闻此曲织罗应过赏花诗沆早登进士第坐事迁谪而死平生好持人短长世以凶人目之故虽古人亦妄肆诋訾云














　　賔退録卷三
　　钦定四库全书
　　賔退録卷四　　　　　　宋　赵与旹　撰
　　班孟坚作杨雄传独载所为文歴官行事顾列于赞中它传皆不然韩退之作刘统军碑惟书门人故吏之言而世系事实悉具于铭词正用此体近世惟胡忠简作赵龙学【子防】墓铭亦然志特书世系日而已
　　龚遂自渤海征至京师议曹王生从遂将入宫王生从后呼止遂曰天子即问君何以治渤海君不可有所陈对宜曰皆圣主之徳非小臣之力也遂至前上果问以治状遂对如王生言天子说其有让笑曰君安得长者之言而称之遂因前曰臣非知此乃臣议曹教戒臣也王生必素知遂不能为此言然后教之宣帝必素知遂非长者然后疑之然遂始能受王生之言而又终以实对是亦长者也已
　　西汉两万石君石奋及四子俱二千石景帝号奋曰万石君冯扬宣帝时为农太守有八子皆二千石赵魏间荣之亦号曰万石君又严延年兄弟五人俱二千石东海号其母曰万石严妪东汉有万石秦氏唐有万石张家
　　庆厯间广西戮欧希范及其党凡二日剖五十有六腹宜州推官呉简皆详视之为图以传于世王莾诛翟义之党使太医尚方与巧屠共刳剥之量度五藏以竹筳导其脉知所终始云可以治病然其説今不传
　　广陵所刻梦溪笔谈第十八卷积甖之术注中又倍下长得十六当作二十四并入上长得四十六当作二十六士夫知筭术者少故莫辨其误漫记之
　　宋明帝名彧而其子后废帝名昱元魏献文名而其子孝文名宏皆声絶相近似当避也周厉王名胡其七世孙僖王名胡齐尤可怪周人以讳事神而犹有此何欤
　　容斋续笔云白乐天诗鞍马呼教住骰盘喝遣输长驱波卷白连掷采成卢注云骰盘卷白波莫走鞍马皆当时酒令予按皇甫松所着醉乡日月三卷载骰子令云聚十只骰子齐掷自出手六人依采饮焉堂印本采人劝合席碧油劝掷外三人骰子聚于一处谓之酒星依采聚散骰子令中改易不过三章次改鞍马令不过一章又有旗旛令闪擪令抛打令今人不复晓其法矣唯优伶家犹用手打令以为戏云以上皆洪説余谓酒令盖始于投壶之礼虽其制皆不同而胜饮不胜者则一后汉贾逵亦尝作酒令唐世最胜乐天诗如筹揷红螺椀觥飞白玉巵打嫌调笑易饮讶卷波迟碧筹攒米椀红袖拂骰盘之句不一不特如洪所云也本朝欧阳文忠公作九射格独不别胜负饮酒者皆出于适然其説云九射之格其物九为一大侯而寓以八侯熊当中虎居上鹿居下雕雉猿居右雁兔鱼居左而物各有筹射中其物则视筹所在而饮之射者所以为羣居之乐也而古之君子以争九射之格以为酒祸起为争争而为欢不若不争而乐也故无胜负无赏罚中者不为功则无好胜之矜不中者无所罚则无不能之诮探筹而饮饮非觥也无所耻故射而自中者有不得免饮而屡及者亦不得辞所以息争也终日为乐而不耻不争君子之乐也探筹之法一物必为三筹盖射宾之数多少不常故多为之筹以备也凡今賔主之数九人则人探其一如八人则置其熊筹不及八人而又少则人探其一而置其余筹可也益之以筹而人探其一或二皆可也进主人临时之约然皆置其熊筹中则在席皆饮若一物而再中则视执筹者饮量之多少而饮器之大小亦惟主人之命若两筹而一物者亦然凡射者一周既饮釂则饮筹而复探之筹新而屡变矢中而无情或适当之幸而免此所以欢然为乐而不厌也周文忠谓醉翁亭记云射者中弈者胜觥筹交错恐或谓此古灵陈述古亦尝作酒令每用纸帖子其一书司举其二书秘阁其三书隐君子其余书士令在座黙探之得司举则司贡举得秘阁则助司举搜寻隐君子进于朝搜不得则司举并秘阁自受罚酒后复增置新格聘使馆主各一员若搜出隠君子则此二人伴饮二人直候隠君子出即时自陈不待寻问隐君子未出之前即不得先言违此二条各倍罚酒注云聘使盖赏其能聘贤之义馆主兼取其馆伴之义唐有昭文馆学士时人号为馆主又云秘阁虽同搜访隐君子或司举不用其言亦不得争权或偶失之即不得以司举不用己言而辞同罚也然则倍罚司举秘阁既探得即各明言之不待人发问如违先罚一觞司举秘阁止得三搜客满二十人则五搜余人探得帖子并黙然若妄宣传罚巨觞别行令古灵集载潘家山同章衡饮次行令探得隠君子为章衡搜出赋诗云吾闻隐君子大隐廛市间道义充诸中测度非在顔尧帝神且智知人亦孔艰勉哉二秘阁贤行如髙山近岁庐陵李寳之【如圭】作汉法酒云汉法酒立官十曰丞相曰御史大夫曰列卿曰京兆尹曰丞相司直曰司校尉曰侍中曰中书令曰酒泉太守曰协律都尉拜司校尉者持节职举劾劾及中书令酒泉太守者令太守以佞幸湎淫即得罪劾及侍中则司去节劾及京兆尹则上爱其才事留中不下皆别举劾劾丞相司直则司直亦劾之劾列卿则列卿自讼廷辩之罪其不直者其劾丞相御史大夫者亦聴须先谒而后劾丞相御史亦得罪丞相得罪则中书令酒泉太守皆望风自劾御史得罪则惟酒泉太守自劾司以不畏彊御后若有罪以赎论若泛劾而及丞相御史者罪司劾及京兆尹者事虽留中酒泉太守亦自劾劾及中书令者侍中自劾诸劾自劾得罪者皆降平原督邮协律都尉歌以饯之劾及协律者下之蚕室歌诗为新声而求幸又书其后云右酒令也戏用汉制为之集者止九人则缺京兆尹八人则缺侍中七人则御史大夫行丞相事六人则缺司直当饮者皆即饮之或未举饮者亦可计集者之数以为除官之数每当饮者予一筭除官既周视其筭以为饮齐三筭者即饮之二筭者与其筭等者决之一筭则留以须后律令载所不及者比附从事云今馆阁有小酒令一卷庆厯中锦江赵景撰饮戏助欢三卷元丰中安阳窦譝撰酒令在焉玉籖诗一卷皇朝知黔南县黄铸撰以诗百首为籖使探得者随文劝酒铸字徳器栁州人钓鼇图一卷不知作者刻木为鼇鱼之属沈水中钓之以行劝罚凡四十类各有一诗又有采珠局亦此类序称撰人为王公不知其名凡三十余类亦各有一诗又有捉卧瓮人格皇朝李庭中撰以毕卓嵇康刘伶阮孚山简阮籍仪狄顔囘屈原陶潜孔融陶侃张翰李白白乐天为目盖与陈李之格大同小异特各更其名耳投壶经唐上官仪尝奉敇删定史道续注盖采周颙郝同梁简文数家之书为之司马文正公更以新格旧书为之尽废晁子止侍郎【公武】郡斋读书志又有木射圗一卷云唐陆秉撰为十五笋以代侯击地毬以触之笋饰以朱墨字以贵贱之朱者仁义礼智信温良恭俭让墨者慢傲佞贪滥仁者胜滥者负而行赏罚焉疑亦此具也梁王魏帝金谷兰亭又皆于游燕之际以赋诗作赋不成者罚酒高续古【似孙】纬略已详此不重出
　　秦会之当国决意讲和金俄背盟秦不知所措张巨山【嵲】为司勲郎为代作自解之奏略曰伊尹告成汤徳无常师主善为师臣前赞议和今请伐金是皆主善为师如其不济则陈力就列不能者止当遵孔圣之训秦大喜擢巨山为右史而不知所引皆误也时秘书省寓法慧寺或大书于门云周任为孔圣太甲作成汤秦大怒疑出于馆职相继斥去然史记殷本纪载伊尹作咸有一徳于成汤之时则司马子长已误矣蔡邕引致逺恐泥新唐书传引以能问于不能皆以为孔子之言亦非
　　汉杜延年为御史大夫居父官府不敢当旧位坐卧皆易其处元魏任城王澄之子顺除吏部尚书兼右仆射上省登阶向榻见榻甚故问都令史荅曰此榻曽经先王坐顺即哽塞涕泗交流乆而不能言遂令换之唐薛元超为中书舎人省中有盘石其祖道衡为隋内史侍郎时尝据以草制元超每见辄然流涕裴谞五世为河南谞视事未尝敢当正处居世官者当如此矣
　　晋琅邪王澄有髙名少所推服每闻卫玠言辄叹息絶倒时人语曰卫玠谈道平子絶倒今流俗谓大笑为絶倒非也
　　先鉴堂朝野遗事云王文正公【曽】相真宗吕许公【夷简】为参知政事仁宗朝吕为首相王再入议论多不合王求去甚力一日上留许公问所以处王公者吕皇恐不敢当上再三问之曰王某先朝旧臣当得使相或洛或许惟圣裁再问其次曰无已则大资政或青或郓上首肯吕甚喜出省与宋宣献【绶】分路忘相揖晩报锁学士院诸子问皆不荅夜深独语晦叔曰次辅均劳矣明日盛服入朝则两麻也吕判许州王知郓州仁宗圣断如此又孔毅父【平仲】谈云张邓公吕许公同作宰相一日朝退仁宗独留吕公问曰张士逊乆在政府欲与一差遣出去吕公曰士逊出入两朝亦颇宣力仁宗曰恩命如何吕公曰与除静江军节度使检校太傅知许州仁宗曰不亏他否吕公曰圣恩优厚吕公既退张吕亲姻也私焉曰主上独留公必是士逊别有差遣因祈以恩命吕沈吟乆之曰使弼使弼张亦欣然慰望是日张公打屏閤子内物色过半矣既夕锁院明日早张公令院子尽般閤子内物色归家更不趋待漏院只就审官东院待漏既入朝张公唯只候宣麻吕公唯准拟押麻耳忽有堂吏报吕公云相公知许州吕公大惊于是张公押麻乃吕公除静江军节度使检校太傅知许州也与旹按吕夷简张士逊同相在天圣明道间章献后上僊仁宗始亲政与夷简谋以枢密使张耆副史夏竦范雍赵稹参知政事陈尧佐晏殊皆章献所任用悉罢之退告郭皇后后曰夷简独不附太后耶但多机巧善应变耳由是并罢夷简为武胜军节度使同平章事判陈州及宣制夷简大骇不知其故素厚内侍阎文应使为中诇乆之乃知事由皇后其后再相赞成废后之议实原于此谈苑所载皆不合且节度使检校太傅而不加辨章亦非使弼文徳殿宣布惟参政一员押麻余宰执皆不往宰相亦不当押麻其书疑近世不知典故者所为必非孔氏本真至景祐四年四月夷简自昭文相罢为检校太师同平章事镇安军节度使判许州王曽自集贤相罢为尚书左仆射资政殿大学士判郓州当以遗事为正初命曽知青州既入谢求改郓州又仆射典州不当云知遂贴麻改命绶时参知政事亦同罢云苐曾初拜相夷简执政皆在干兴元年七月时仁宗已践阼真宗末年曽参知政事夷简知开封府而已遗事谓曽相真宗夷简参知政事亦误也
　　沈存中笔谈云颖昌阳翟县有一杜生者不知其名邑人但谓之杜五郎所居去县三十余里唯有屋两间其一间自居一间其子居之室之前有空地丈余即是篱门杜生不出篱门凡三十年矣黎阳尉孙轸曽往访之见其人颇潇洒自言村民无所能何为见访孙问其不出门之因笑曰以告者过也指门外一桑曰十五年前亦曽到此桑下纳凉何谓不出门也但无用于时无求于人偶自不出耳何足尚哉问其所以为生曰昔时居邑之南有田五十亩与兄同耕后兄之子娶妇度所耕不足以赡乃以田与兄携妻子至此偶有乡人借此屋遂居之唯与人择日又卖一药以具饘粥亦有时不继后子能耕乡人见怜与田三十亩令子耕之尚有余力又为人佣耕自此食足乡人贫以医自给者甚多不当更兼其利自尔择日卖药一切不为又问常日何所为曰端坐耳无可为也问颇观书否曰二十年前亦曽观书问观何书曰曽有人惠一书册无题号其间多説净名经亦不知净名经何书也当时极爱其议论今亦忘之并书亦不知所在乆矣气韵闲旷言词精简有道之士也盛寒但布袍草履室中枵然一榻而已问其子何如曰村童也然质性甚淳厚未尝妄言未尝嬉游唯买盐酪则一至邑中可数其行迹以待其归径往径还未尝傍游一步也蔡绦铁围山丛谈云靖康末有避乱于顺昌山中者深入得茅屋主人风裁甚整即之语士君子也怪而问曰诸君何事挈孥能至是邪因语之故主人曰乱何自而起乎众争为言主人嗟恻乆之曰我父乃仁庙朝人也自嘉祐末卜居于此因不复出以我所闻但知有熙宁纪年亦不知于今几何年矣洪文敏夷坚已志云陈元忠少魏漳州龙溪人客居南海尝赴省试过南安防日暮趋城尚逺投宿野人家茅茨数椽竹树茂密可爱主翁虽麻衫草屦而举止谈对宛若士人几案间有文籍散乱视之皆经子也陈叩之曰翁训子读书乎曰种园为生耳亦入城市乎曰十五年不出矣问藏书何用曰偶有之因杂以它语少焉暴风雨作其二子荷蓑负锄归大儿可十八九小儿十四五倚锄前揖人物可观絶不类农家子翁进豆羮享客不复共谈迟明陈别去至城以事留一日偶适市见翁仓皇而行陈追诘之曰翁云十五年不入城何为到此曰吾以急事不容不出问其故不肯言固问之乃大儿于闗外粥果失税为关吏所拘陈为谒监征至则已捕送郡翁与小儿偕诣庭下长子当杖翁恳白郡守曰某老钝无能全借其子赡给若渠不胜杖则翼日乏食矣愿以身代之小儿曰大人岂可受杖某愿代兄兄又以罪在己甘心焉三人争不决小儿来父耳旁语若将有所请翁叱之儿必欲前郡守颇疑之呼问所以对曰大人元系带职正郎宣和间累典州郡翁急拽其衣使退曰儿狂妄言守询诰敇在否儿曰见作一束置瓮中埋于山下守立遣吏随儿发取果得之即延翁上坐谢而释其子次日枉驾访之室已虚矣三事略相似世之慕纷华汩利禄事表襮者闻其风泚其颡矣杜生真有道之士南安翁弃官而晦其迹亦人所难能顺昌山中主人避世者耳南安翁大儿不能保身几祸其父其亦有愧于杜生之子矣
　　颜之推家训云昔侯霸之子孙称其祖父曰家公陈思王称其父曰家父母为家母潘尼称其祖曰家祖古人之所行今人之所笑也今南北风俗言其祖及二亲无云家者田里猥人方有此言之推北齐人逮今几七百年称家祖者复纷纷皆是名家望族亦所不免家父之称俗辈亦多有之但家公家母之名少耳山简谓年几三十不为家公所知盖指其父非祖也
　　呉曽能改斋漫録云仁宗尝御便殿有二近侍争辩声闻御前仁宗召问之曰甲言贵贱在命乙言贵贱由至尊帝黙然即以二小金合各书数字藏于中曰先到者保奏给事有劳推恩封秘甚严先命乙携一往内东门司约及半道命甲携一继往无何内东门司保奏甲推恩仁宗恠问之乃是乙至半道足跌伤甚莫能行甲遂先到与旹按唐张鷟朝野佥载魏征为仆射有二典事之长参时征方寝二人牎下平章一人曰我等官职总由此老翁一人曰总由天上征闻之遂作一书遗由此老翁者送至侍郎处云与此人一员好官其人不知出门心痛凭由天者送书明日引注由老翁者被放由天上者得留征怪而问焉具以实对乃叹曰官职禄料由天者盖不虚也二事盖只一事曽传闻之误耳圣君贤相一嚬一笑犹当爱之岂肯激于一夫之言而轻用庆赏郑公之事已不足信而我仁宗皇帝岂为是哉
　　开禧丙寅眉州重修图经号江乡志末卷杂记门云佛日大师宗杲每住名山七月遇苏文忠忌日必集其徒修供以荐尝谓张子韶侍郎曰老僧东坡后身张曰师笔端有大辨才非老先生而何乡僧可升在径山为侍者亲闻此语今按杲年谱盖生于元祐四年己巳而东坡卒于建中靖国元年辛巳此时杲已十三岁矣杲平生尊敬东坡忌日修供或有之必无后身之説可升之妄也
　　封国公者先小国次次国后大国已至大国者许于本等内改封国朝之制也洪忠宣以子贵追封邹徙封卫乾道三年十二月改封魏矣至七年四月又再封魏其诰前衔称赠太师追封魏国公后又云可特追封魏国公余如故范文穆行词略云魏大名也其命维新或谓既不改封他国何必命词给告他人未见有重复如此者然余读许崧老【翰】外制有大礼封赠曽祖追封杨楚国公赠太师者逸其姓名注云元赠太师追封杨楚今再封制略曰封兼杨楚位极公师虽宠数不可以复加而申命用昭其无斁则知已有前比矣
　　后汉陈宠传云十三月阳气已至天地已交万物皆出蛰虫始振人以为正夏以为春又隋书牛传云今十一月不以黄钟为宫十三月不以太簇为宫便是春木不王夏土不相则知正月亦可称十三月鲁氏自备但记陈宠一事云
　　今世男子初入学多用五嵗或七嵗盖俗有男忌双女忌只之説以至笄冠亦然按北齐书李浑弟绘传绘年六嵗便自愿入学家人以偶年俗忌约而弗许伺其伯姊笔牍之闲而辄窃用未几遂通急就章内外异之则其来乆矣
　　陶谷五代乱纪载黄巢遁免后祝发为浮屠有诗云三十年前草上飞铁衣着尽着僧衣天津桥上无人问独倚危栏看落晖近世王仲言亦信之笔于挥麈録殊不知此乃以元微之智度师诗窜易磔裂合二为一元集可考也其一云四十年前马上飞功名藏尽拥禅衣石榴园下擒生处独自闲行独自归其二云三陷思明三突围铁衣抛尽纳禅衣天津桥上无人识闲凭栏干望落晖
　　齐已折杨栁词秾低似中陶潜酒软极如伤宋玉风以中酒之中为去声于义为长徐邈中圣人三国志既无音未可悬防为平声也
　　毋持布皷过雷门汉王尊语师古注谓雷门防稽城门也有大鼓越击此鼓声闻洛阳故尊引之也布鼓谓以布为鼓故无声曽文清诗败鼓无声强自挝不堪持过阿香家似用王语防化而误以雷门为雷霆之雷洪文敏续笔谓城门名用一字者为雅驯歴举左氏公羊诸书所载亦独遗此
　　鲍明逺行路难首云奉君金巵之美酒瑇瑁玉匣之瑶琴七防芙蓉之羽帐九华蒲萄之锦衾黄鲁直送王郎酌君以蒲城桑落之酒泛君以湘累秋菊之英赠君以黟川防漆之墨送君以阳关堕泪之声正用其体
　　汉儋耳郡本朱崖之地唐为儋州本朝为昌化军中国极南之地也山海经儋耳之国在大荒北任姓禺号子食谷北海之渚中郭景纯注云其人耳大下儋垂在肩上朱崖儋耳镂画其耳亦以放之也吕氏春秋审分览任数篇亦曰东至开梧南抚多西服夀靡北怀儋耳高诱注云北极之国又恃君览云雁门之北鹰隼所鸷须窥之国饕餮穷竒之地叔逆之所儋耳之居多无君注云北方无君之国也则是极北别有一儋耳朱崖之名盖晚出云
　　古今论天体者言人人殊然天主乎动地主乎静未有谓地动者也惟考灵耀曰地有四游冬至地上北而西三万里夏至地下南而东三万里春秋二分其中矣地恒动不止譬如人在舟而坐舟行而人不觉其説独异
　　陆放翁入蜀记载其入沌后见舟人焚香祈神云告红头须小使头长年三老莫令错呼错唤问何谓长年三老云稍公是也长读如长幼之长乃知老杜长年三老长歌里白昼摊钱髙浪中之语盖如此因问何谓摊钱云博也按梁冀能意钱之戏注云即摊钱也则摊钱之为博亦信矣予以世人读杜诗者多以长字为平声故载陆语






　　賔退録卷四
<子部,杂家类,杂考之属,宾退录>
　　钦定四库全书
　　賔退录卷五　　　　　　宋　赵与峕　撰
　　列仙传琴髙赵人也以鼓琴为宋康王舍人行涓彭之术浮游冀州涿郡间二百余年后辞入涿水中取龙子弟子洁斋候于水傍且设祠屋果乘赤鲤出祠中留一月余复入水去今宁国府泾县东北二十里有琴溪溪之侧石台髙一丈曰琴髙台俗传琴髙隠所有庙存焉溪中别有一种小鱼他处所无俗谓琴髙投药滓所化号琴髙鱼岁三月数十万一日来集渔者网取渍以盐而曝之州县须索无艺以为苞苴土宜其来乆矣旧亦入贡乾道间始罢前辈多形之赋咏梅圣俞王禹玉欧阳文忠公皆有和梅公仪【挚】琴髙鱼诗圣俞诗云大鱼人骑上天去留得小鳞来接觞吾物吾乡不须念大官常膳有肥羊禹玉诗云三月江南花乱开青溪曲曲水如苔琴髙一去无踪迹枉是渔人尚见猜文忠诗云琴髙一去不复见神仙虽有亦何为溪鳞佳味自可爱何必虚名矜好竒圣俞又有宣州杂诗二十首其一云古有琴髙者骑鱼上碧天小鳞随水至三月满江边少妇自捞摝逺人无弃捐慿书不道薄卖取青铜钱圣俞宣人也汪彦章尝赋长篇百川萃南州水族何磊砢其间琴髙鱼初未列楚些岂堪陪薧鲜裁用当殽果土人私自珍千里事封裹遂令四方传噍嚼亦云颇俗云琴髙生控鲤宛溪左灵踪散如烟遗鬛尚余颗向来骑鲸人逸驾尝慕我不应当时游反用此么麽得非效齐谐怪者记之过彭越小如钱踪迹由汉祸越书载王余变化更微琐因知天地间人莫穷物伙区区于其中臆决盖不可伪眞吾何知且用慰頥朶故山谷送舅氏野夫之宣城诗有云籍甚宣城郡风流数贡毛霜林收鸭脚春网荐琴髙蜀人任渊注此诗不知宣城土地所宜但引列仙传事直云琴髙鲤也误矣公仪诗恨未见汪诗不载集中
　　吴虎臣【曾】漫录云婺州下里有俗字如以为矮防为斋讼牒文案亦然范文穆桂海虞衡志云边逺俗陋牒诉劵约专用土俗书桂林诸邑皆然今姑记临桂数字虽甚鄙野而偏傍亦有依附音矮不长也音穏坐于门中穏也亦音穏大坐亦穏也仦音嫋小儿也奀音勒人瘦弱也音终人亡絶也音腊不能举足也音大大女及姊也音磡山石之岩窟也闩音门横关也他不能悉记岭外代荅于此外又记五字汆音酋言人在水上也氼音魅言没入水下也閄和馘切言隠身忽出以惊人之声也音胡言多髭也丼东敢切以石击水之声也余按魏书江式传延昌三年上表论字不正体略曰皇魏承百王之季绍五运之绪世易风移文字改变篆形谬错体失真俗学鄙习复加虚巧谈辨之士又以意说惑于时难以厘改乃曰追来为归巧言为辩小儿为防神虫为蚕如斯甚众又顔氏家训载北朝丧乱之余书迹鄙陋加以专辄造字乃以百念为忧言反为变不用为罢追来为归更生为苏先人为老如此非一徧满经传乃知俗字何代无之车同轨书同文岂易能哉与峕昔年侍先人官贑之石城俗字如此者尤多今不能记忆唐君臣正论载武后改易新字如以山水土为地千千万万为年永主久王为证长正主为圣一忠为臣一生为人一人大吉为君然尝考之但有埊□□四字合证作□圣作君作□皆与正论所言不同今大理国文书至广右者犹书国作圀亦后所改又吴主孙休名字四子尝创□【音湾】莔【音迄】□【音脱】【音礥】壾【音莽】昷【音举】□【音褒】防【音拥】八字南汉刘岩自制防【音俨】字为名盖取飞龙在天之意云
　　论语子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也诚不以富亦祗以异古注曰此诗小雅也祗适也言此行诚不足以致富适足以为异耳取此诗之异义以非之正义曰取此诗之异义以非人之惑也范氏谓人之成徳不足以富亦祗以行异于野人而已侯氏谓若其诚不富祗以取异耳伊川谓此错简当在第十六篇齐景公有马千驷之上因此下文亦有齐景公字而误也杨文靖尹和靖朱文公皆从之南轩谓言其诚实之不富祗以自取异云耳与峕按我行其野之诗诚作成取义与此不类不当迁就以求合此孟子所谓说诗者不以文害辞不以辞害志者也尝闻平安赵先生云此特因子张之问而荅之学者之学圣人盖不止此富者道盛徳至善之谓常人不能主忠信不能徙义爱之者未免欲其生恶之者未免欲其死若能反之诚未可谓之至善但亦足以异于常人而已此说最明白
　　唐张鷟自号浮休子张芸叟盖袭其名
　　南唐保大中赐道士谭紫霄号金门羽客事见庐山记祐陵赐林灵素号用此故事
　　彭器资洪忠宣皆号鄱阳集王岐公张彦正皆号华阳集杨文公胡文定皆号武夷集魏仲先李汉老皆号草堂集谢无逸俞退翁傅子骏皆曰溪堂苏子美张防川张徽皆曰沧浪李师中石守道皆曰徂徕晏元献王荆公皆曰临川他如钱文僖有伊川集邵康节有伊川击壤集而程子又号伊川朱文公编二程文题河南程氏文集而尹师鲁先有河南集又吕居仁舍人诗曰东莱先生诗集而从孙太史成公学者亦尊之曰东莱先生其著述尤多凡此数者骤见其名未免疑混要皆不若汉魏以来诸文人但标姓名曰某人某人集之为明白洞达也
　　汉书扬雄传云刘棻尝从雄学作竒字韩文公题张十六所居诗云端来问竒字为我讲声形然传但云学作竒字不言问竒字后来相承而用盖又以韩诗为本传又曰家素贫嗜酒人希至其门时有好事者载酒肴从游学与前学作竒字凡隔数十字了不相涉而近世文人多云载酒问字载酒问竒字之类不知何所本也艺文志云萧何草律太史试学童能讽书九千字以上乃得为史又以六体试之课最者以为尚书御史书令史史六体者古文竒字篆书书缪篆虫书师古曰古文谓孔子壁中书竒字则古文而异者也许叔重说文解字云亡新居摄使大司空甄丰等校文书之部时有六书一曰古文孔子壁中书也二曰竒字即古文而异者也与顔注合其后晋卫巨山四体书势元魏江式论书表皆同然则竒字者与科斗文字畧相似而异于小篆六书之一体耳今人才见书籍中难字便谓之竒字非也容斋三笔摘周礼中字如□防飌鱻之类凡数十为一则题曰周礼竒字且云前贤以为此书出于刘歆歆常从扬子云学作竒字故用以入经盖亦失于详考学作竒字者歆之子棻亦非歆也
　　王荆公一日访蒋山元禅师坐间谈论品藻古今元曰相公口气逼人恐著述搜索劳役心气不正何不坐禅体此大事又一日谓元曰坐禅实不亏人余数年欲作胡笳十八拍不成夜坐间已就元大笑事见宗门武库
　　元魏青州刺史公孙邃卒官髙祖在邺宫为之举哀青州佐吏疑为所服诏主簿近代相承服斩过塟便除可如故事自余无服大成寥落可准诸境内之民为齐衰三月则知境内之民旧为刺史制服矣近世所无也然河中蒲坂人石文徳自祖父以来凡刺史守令卒官者皆制服送之朝廷遂标榜门闾史官复列之节义传夸而书之审如邃传所言则文徳之事不足为异矣此又何耶
　　启顔录载元魏太府少卿孙绍对灵太后臣年虽老臣卿乃少于是拜正卿按魏书亦书此事然绍自太府少卿迁右将军太中大夫非正卿也孝庄建义初复除卫尉少卿将军如故永安中方拜太府卿
　　权利所在小人之所必争故虽父子之亲有不恤也晋防稽王道子得政之乆末年有疾加以昏醉其子元显知朝望去之谋夺其权讽天子解道子扬州刺史及司徒而道子不之觉元显遂自为扬州刺史既而道子酒醒方知去职于是大怒而无如之何其后又加元显录尚书事先是谢安薨后道子已录尚书至是更为长夜之饮政无大小一委元显时谓道子为东录元显为西录西府道车骑塡凑东第门下可设雀罗矣蔡京蔡攸父子俱贵权势日相轧轻薄者互煽摇以立门户由是父子遂为仇敌攸别赐第尝诣京京方与客语使避之而呼攸入甫就席遂起握父手为切脉状曰大人脉势舒缓体中得无有疾乎京曰无之攸曰禁中适有公事不得留遂去客窃窥得其事以问京京曰君不解此此辈欲以吾疾罢我也居数日京果致仕又以季弟绦钟爱于京数白徽宗请杀之徽宗曰太师老矣不许但削绦官而已此四臣者卒皆贻家国之祸善乎康节先生之言曰人之所谓亲莫如父子也人之所谓疎莫如路人也利害在心则父子过路人逺矣父子之道天性也利害犹或夺之况非天性者乎夫利害之移人如是之深也可不慎乎路人之相逢则过之固无相害之心焉无利害在前故也有利害在前则路人与父子又奚择焉路人之能相交以义又何况父子之亲乎夫义者让之本也利者争之端也让则有仁争则有害仁与害何相去之逺也尧舜人也桀纣亦人也人与人同而仁与害异尔仁因义而起害因利而生利不以义则臣弑其君者有焉子弑其父者有焉岂若路人之相逢一目而交袂于中逵者哉
　　欧阳文忠公着五代史记梁太祖本纪初称温赐名后称全忠封王后称王至即位始称皇帝徐无党注曰始而称名既而称爵既而称帝渐也爵至王而后称着其逼也末帝而下讫于汉周诸帝纪皆然而新唐书本纪髙祖之生即称髙祖太宗方四岁已书太宗二书出一手而书法不同如此未详其防昔李子经【郛】作纬文琐语亦云唐五代史书皆公手所修然义例絶有不同者一人之作不应相去如此之逺议者谓唐书盖不尽出公意
　　前车之覆后车之戒也元魏道武以服寒食散发动喜怒乖常遂来弑逆其子明元可以已矣而又服此药不堪万几旋致夭折唐穆宗因击毬暴得疾浸淫以至于崩其子敬宗亦可以已矣而听政未逾月已连日为此戏自此驰逐不已宦者恐惧不三年而身罹不测之祸所谓下愚不移者与
　　俗说愚人以八百钱买匹绢持以染绯工费凡千二百而仅有钱四百于是并举此绢足其数以偿染工艾子云人有徒行将自吕梁托舟趋彭门者持五十钱造舟师师曰凡无赍而独载者人百钱汝尚少半吾不汝载也人曰姑收其半当为挽縴至彭门以折其半又夷坚戊志载汪仲嘉【大猷】自言其族人之仆出干抵暮趦趄呻吟而来问何为曰恰在市桥上有保正引绳缚二十人过亦执我入其中我号呼不伏则以钱五千置我肩上曰以是倩汝替我吃县棒我度不可免又念经年佣直不曾顿得五千钱不可失此遂勉从之到鄞县与同缚者皆决杖乃得脱汪曰所得钱何在曰以谢公吏及杖直之属仅能给用向使无此将更受楚毒岂能便出哉汪笑曰憨畜产可谓痴人仆犹愠曰官人是何言同行二十人岂皆痴耶竟不悟前二事盖寓言以资笑谑而后一事乃真有之
　　吴虎臣辨唐异闻集所载开元中道者吕翁经邯郸道上邸舍中以囊中枕借卢生睡事谓此吕公非洞賔也盖洞賔自序以为吕渭之孙渭仕徳宗朝今云开元中则吕翁非洞賔无可疑者而或者又以为开元恐是开成字亦非也开成虽文宗时然洞賔此时未可称翁本朝国史称关中逸人吕洞賔年百余歳而状貌如婴儿世传有剑术时至陈抟室若以国史证之止云百余岁则非开元人明矣雅言系述有吕洞賔传云关右人咸通中举进士不第值巢贼为梗携家隠居终南学老子法以此知洞賔乃唐末人此皆吴说萧东夫吕公洞诗云复此经过三十年唯应岩石故依然城南老树朽为土檐外稚松青拂天枕上功名祗搅搅指端变化又刀圭乞与起衰病稽首秋空一剑仙第五句误用吕翁事又唐逸史虞乡永乐两县连接有吕生者居二邑间为童儿时畏闻食气唯食黄精日觉轻健耐风寒见文字及人语率不忘母及诸妹每劝其食不从后以猪脂置酒中强使饮生方固拒已嘘吸其气忽一黄金人长二寸许自口出即仆卧困移时方起先是生年近六十鬓发如漆至是皓首恨惋埀泣再拜别母去之茅山不知所终此又一人也何神仙多吕氏乎
　　俗谓婚姻之家曰亲家唐人已有此语见萧嵩传又有以亲字为去声者亦有所据卢纶作王驸马花烛诗有人主人臣是亲家之句
　　山海经洞庭之山帝之二女居之郭氏注云天帝之二女而处江为神即列仙传江妃二女也离骚九歌所谓湘夫人称帝子者是也而河图玉版曰湘夫人者帝尧女也秦始皇浮江至湘山逢大风而问博士湘君何神博士曰闻之尧二女舜妃也死而塟此列女传曰二女死于江湘之间俗谓为湘君郑司农亦以舜妃为湘君说者皆以舜陟方而死二妃从之俱溺死于湘江遂号为湘夫人按九歌湘君湘夫人自是二神江湘之有夫人犹河洛之有虙妃也此之为灵与天地并矣安得谓之尧女且既谓之尧女安得复总云湘君哉何以考之礼记曰舜塟苍梧二妃不从明二妃生不从征死不从塟义可知矣即令从之二女灵达鉴通无方尚能以鸟工龙裳救井廪之难岂当不能自免于风波而有双沦之患乎假复如此传曰生为上公死为贵神礼五岳比三公四渎比诸侯今湘川不及四渎无秩于命祀而二女帝者元后配灵神祗无缘当复下降小水而为夫人也参伍其义义既混错错综其理理无可据斯不然矣原其致谬之由由乎俱以帝女为名名实相乱莫矫其失习非胜是终古不悟可悲矣其说最近理而古今传楚词者未尝及之书于此以祛千载之惑张华博物志多出于山海经然末卷载湘夫人事亦误以为尧女也
　　战国防旧传髙诱注残缺疎略殊不足观姚令威【寛】补注亦未周尽独缙云鲍氏彪校注为优虽间有小疵多不害大体惟东西二周一节极其舛谬深误学者反不若二氏之说是然髙氏但云东周成周今洛阳西周王城今河南其说甚略姚氏特作世系谱似稍详矣而亦未偹其指巩为东周则又未免小误今世学者但知镐京之为西周东迁之为东周而已若敬王之迁成周固已漫漶至于两周公之东西周则自非熟于考古者盖茫不知其所以也此鲍氏之误所以不得不辨余故博采载籍究极本末而论焉周之先后稷始封于邰不窋自窜于戎狄公刘徙居于豳至于太王徙居岐周文王降崇乃作丰邑自岐而徙都焉武王之时复营镐京而居之诗书称宗周者指镐京也迄东迁之前无所迁徙然武成云王来自商至于丰召诰序云成王在丰周官序云还归在丰左传亦曰康有酆宫之朝则虽改邑于镐而丰宫元不废盖丰在京兆鄠县镐在长安县西北十八里相距才二十五里往来不为劳也武王克商之后尝曰我南望三涂北望岳鄙顾瞻有河粤瞻伊洛毋逺天室营周居于洛邑盖洛邑居土地之中宜作天邑武王既得天下有都洛之意矣而未暇及也先于其地迁九鼎焉武王崩周公相成王成武王之志营以为都是为王城其地实郏鄏亦名河南洛诰所谓我乃卜涧水东瀍水西惟洛食者也洛阳者周公营下都以迁殷顽民是为成周其地又在王城之东洛诰所谓我又卜瀍水东亦惟洛食者也洛诰序云周公往营成周则成周乃东都总名河南成周之王城也洛阳成周之下都也王城非天子时防诸侯则虚之下都则保厘大臣所居治事之地周人朝夕受事习见既乆遂独指以为成周矣按洛诰王祀于新邑召诰王来绍上帝自服于土中则成王固尝居之然卒驾而西也宣王中兴尝一防诸侯于东都下至幽王为犬戎所灭宗周迫近戎狄平王之立不得已而东迁都于王城始奠居焉自是始有东西周之名谓之东者以别于镐京之为西耳河南洛阳未分画也王子朝之乱其余党多在王城敬王畏之徙都成周后九十余年考王弑兄而自立惧弟揭之议已遂以王城封之以续周公之官职是为西周桓公此时未有东周公而称西周者后人推本而言之也桓公传威公威公传惠公考王十五年西周惠公封其少子班于巩以奉王是为东周惠公【父子同諡】而西周惠公长子自为西周武公自是周公之国始东西城分周为东西王城复为西周矣盖自河南桓公续周公之职而秉政三世一专所以别封少子使奉王者殆欲独擅河南之地不复奉王且王城成周皆为东西周君所有天子直寄焉耳东周者指周王所居之洛阳也巩班之采邑也世本曰东周惠公名班居洛阳是班秉政于洛阳而采邑则在巩前汉地理志曰巩东周所居姚令威用其说非也赧王时东西周分治王复徙都西周至五十九年秦昭王使将军摎攻西周西周君奔秦顿首受罪尽献其邑三十六秦受其献归其君于周盖权移于下其极乃至于尽献其邑于他人亦不出于天子之命矣是年赧王卒其国先絶西周武公亦卒秦迁西周公于狐实武公子公子咎者而东周惠公之后亦尚能一传后七岁秦庄襄王尽灭东西周始不祀大略如此战国策之西周即揭之西周战国策之东周即班之东周西周建国在东周之前而旧书跻东周于西周之上为失其次鲍氏正之是矣但其说曰西周正统也不可以后于东周其注韩使人让周则曰此时周之命已不行于诸侯矣其注周君谋主也则曰犹为天子故他如此类不一又尽以西周之策分系之安赧二王盖直以西周为天子而不知实桓威诸公之事也余尝反覆考之东西二周之策皆曰周君至周君自谓必曰小国曰寡人皆当世诸侯之称其间或及周王则直称王或称天子非不明白鲍氏乃比而一之可乎原其致误之由盖亦有说温人之辞云今周君天下则我天子之臣周君天下者言周王之君天下也鲍必误以为周君有天下矣又东周与西周战韩救西周为东周谓韩王曰西周者故天子之国也多名器重寳是时周王未徙西周故天子之国者谓敬王故都也鲍必愈疑西周君即天子矣不特此也周王周公国号既同史记不为二周公立世家而混书其事于周纪宋忠注周君王赧卒又不知周君与王赧此年俱卒但见二者连文遂谓赧王卒諡西周公武小司马张守节辈皆能辨之然世多承其误虽如司马文正公亦不能免通鉴直以奔秦献邑者为赧王稽古录中复误以西周桓公为东周无责乎鲍也东周防首章书秦临周求鼎事鼎实在西而不在东也岂周王在东故东周君犹能挟天子以制命欤不然则错简也注家皆无发明者因并及之
　　曾文清访戴图诗小艇相从本不期剡中雪月并明时不因兴尽回船去那得山隂一段竒近歳豫章米子仪亦赋此诗四山摇玉夜光浮一舸玻璃凝不流若使过门相见了千年风致一时休末句实祖文清之意
　　俗谚洗脚上船语见三国志吕传注引吴录曰孙权欲作濡须坞诸将皆曰上防击贼洗足上船何用坞为蒙曰兵有利钝战无百胜如有邂逅敌步骑蹙人不暇及水其得入乎权曰善遂作之
　　淳熙十四年冬十一月丙寅宰执奏事延和殿宿直官洪迈同对因论髙宗諡号孝宗圣谕云太上时有老中官云太上临生徽宗尝梦吴越钱王引徽宗御衣云我好来朝便留住我终须还我山河待教第三子来迈又记其父皓在边买一妾东平人偕其母来母曾在明节皇后閤中能言显仁皇后初生太上时梦金甲神人自称钱武肃王寤而生太上武肃即镠也年八十一太上亦八十一卜都于此亦不偶然张淏云谷杂记仅载其略且不记其语之所自得独周必大思陵录备载其详如此上所谕钱王指俶俶第三子惟演也终团练使


　　賔退录卷五
　　钦定四库全书
　　賔退録卷六　　　　　　宋　赵与峕　撰
　　路徳延处朱友谦幕府作孩儿诗五十韵以讥友谦本朝张师锡追次其韵赋老儿诗一篇二诗曲尽老幼之情状张诗用韵妥帖不类次韵者尤为难能今两録之孩儿诗曰情态任天然桃红两颊鲜乍行人共看初语客多怜臂膊肥如瓠肌肤软胜绵长头才覆额分角渐垂肩散诞无尘虑逍遥占地仙排衙朱阁上喝道画堂前合调歌杨栁齐声踏采莲走堤冲细两奔巷趂轻烟嫩竹乘为马新蒲掉作鞭莺雏金镟系猧子防丝牵拥鹤归晴岛驱鹅入暖泉杨花争防雪榆叶共收钱锡镜当胸挂银珠对耳悬头依苍鹘裹袖学柘枝揎酒殢丹砂暖茶催小玉煎频邀筹箸插时乞绣针穿寳箧拏红豆妆奁拾翠钿短袍披按褥尖帽戴靴氊展画趋三圣开屏笑七贤贮怀青杏小埀额绿荷圆惊滴沾罗泪娇流汚锦涎倦书饶娅姹憎药巧迁延防帐鸾绡映藏衾凤绮纒指敲迎使鼓箸拨赛神弦帘拂鱼钩动筝推雁柱偏棊图添路画笛管欠声恼客初酣睡惊僧半入禅寻蛛穷屋瓦探雀遍楼椽抛果忙开口藏钩乱出拳夜分围榾柮朝聚打秋千折竹装泥燕添丝放纸鸢互夸轮水硙相教放风旋旗小裁红绢书幽截碧笺逺铺张鸽网低控射蝇吉语时时道謡歌处处传匿窗肩乍曲遮路臂相连鬭草当春迳争毬出晩田栁傍慵独坐花底困横眠等鹊潜篱畔听蛩伏砌边旁枝招粉蝶隈树捉鸣蝉平岛夸蹻上层崖逞防縁嫩苔车迹小深雪履痕全竞指云生岫齐呼月上天蚁窠寻迳斸蜂穴绕堦填樵唱回深岭牛歌下逺川垒柴为屋木和土作盘筵险砌髙台石危跳峻塔甎忽升邻舍树偷上后池项槖称师日甘罗作相年明时方在徳戒尔减狂顚老儿诗曰鬓发尽皤然眉分白雪鲜周遮延客话伛偻抱孙怜无病常供粥非寒亦服绵假温衾拥背借力杖搘肩貌比三峯客年过四皓仙唤方离枕上扶始到门前每爱烹山茗常嫌饤石莲耳聋如塞纩眼暗似笼烟宴坐羸凭几乗骑困亸鞭头揺如转旋唇动若抽牵骨冷愁离火牙疼怯潄泉形骸将就木囊槖尚贪钱胶睫干眵缀粘髭冷涕悬披裘腰懒系濯手袖慵揎擡举衣频换扶持药屡煎坐多茵易破行少履难穿喜婢裁裙布嗔妻买粉钿房教深下幕牀遣厚铺氊琴听怜三乐图张笑七贤看嫌经字小敲喜磬声圆食罢羮流袂杯余酒带涎乐来须遣罢医到乆相延裹帽纵横掠梳头取次纒长吁思往事多感听哀弦气注腰还重风牵口更偏墓松先遣种志石预教镌客到唯求药僧来忽问禅养茶悬灶壁曝艾晒檐椽怒仆空瞠眼嗔童谩握拳心惊嫌蹴踘脚软怕秋千局缩同寒狖摧豗似饿鸢观瞻多目举动即头旋女嫁求红烛男婚乞防笺已闻颁几杖宁更佩韦賔客身非与儿孙事已传养和屏作伴如意拂相连乆弃登山唯存负郭田呻吟朝不乐展转夜无眼呼稚临牀畔看书就枕边冷疑怀贮水虚讶耳闻蝉束帛非无分安车信有缘伏生甘坐末绛老让行先拘急将风夜昏沈欲雨天鸡皮尘屡积齯齿食频填每忆居署常思钓渭川喜逢迎佛防羞赴赏花筵径狭容移槛堦危索减甎好生焚鸟网恶杀拆渔既感桑榆日常嗟蒲栁年长思当弱冠悔不賸狂顚书毕回思少小嬉戏之时恍如昨日今年逾三十骎骎将入老儿诗之境矣读之亦可以自警云前诗第四十二韵押全字后诗乃押先字恐误又养和屛作伴屛字可疑
　　寓言以贻训诫若栁子厚三戒鞭贾之类颇似以文为戏然亦不无补于世道吾阅近世文集得二文焉朱希真【敦儒】东方智士说萧东夫【徳藻】吴五百是也朱之文曰东方有人自号智士才多而狂心凡古昔圣贤与当世公卿长者皆摘其短阙而非笑之然地寒力薄终岁不免饥冻里有富人建第宅甲其国中车马奴婢钟鼓帷帐惟备一旦富人召智士语之曰吾将逺游今以居第贷子凡室中金寳资生之具无乏皆听子用不记期年还则归我富人登车而出智士杖策而入僮仆妓妾罗拜堂下各效其所典簿籍以听命号智士曰假公智士因遍观居第富实伟丽过王者喜甚忽更衣东走圊仰视其舍卑狭俯阅其基湫隘心欝然不乐召纲纪仆让之曰此地髙广而圊不称仆曰惟假公教智士因令彻旧营新狭者广之庳者增之曰如此以当寒暑如此以蔽风雨既藻其棁又丹其楹至于聚筹积灰扇蝇攘蛆皆有法度事或未当朝移夕改必善必竒智士躬执斤帚与役夫杂作手足疮茧头蓬靣垢昼夜废眠食忉忉焉惟恐圊之未美也不觉阅岁成未落也忽阍者奔告曰阿郎至矣智士仓皇弃帚而趋迎富人于堂下富人劳之曰子居吾第乐乎智士恍然自失曰自君之出吾唯圊是务初不知堂中之温密别馆之虚凉北榭之风南楼之月西园花竹之胜吾未尝经目后房歌舞之妙吾未尝举觞虫网琴瑟尘栖钟鼎不知歳月之及子复归而吾当去也富人揖而出之智士还于故庐且悲且叹悒悒而死市南宜僚闻而笑之以告北山愚公愚公曰子奚笑哉世之治圊者多矣子奚笑哉萧之文曰吴名憃南兰陵为寓言勒之曰淮右浮屠客吴日饮于市醉而狂攘臂突市人行者皆避市卒以闻吴牧牧录而械之为符移授五百使防而返之淮右五百诟浮屠曰狂髠坐尔乃有千里役吾且尔苦也每未晨蹴之即道执扑驱其后不得休夜则絷其足至奔牛埭浮屠出腰间金市斗酒夜醉五百而髠其首解墨衣衣之且加之械而絷焉頽壁而逃明日日既昳五百乃醒寂不见浮屠顾壁已頽曰嘻其遁矣既而视其身之衣则墨惊循其首则不发又械且絷不能出户大呼逆旅中曰狂髠故在此独失我耳客每见吴人辄道此吴人亦自笑也千岩老人曰此殆非寓言也世之失我者岂独吴五百哉生而有此我也均我是不为荣悴有加损焉者也所寄以见荣悴乃皆物外非所谓傥来者邪曩悴而今荣傥来集其身者日以盛而顾揖步趋亦日随所寄而改曩与之处者今视之良非昔人而其自视亦殆非复故我也是其与吴五百果有间否哉吾故人或骎骎华要当书此遗之二文朱尤属意髙逺世之人不能穷理尽性以至于圣贤之乐地而区区驰逐末务以终其身者皆东方智士之流也余亦惧夫流而至于此也读之竦然为之汗下
　　饶徳操祝发后有与胡少汲【直孺】小简云如璧再启少汲器博望重虽欲与官职辞而官职迫之不置然安时听命可也时命之来亦非己力所能胜己力所能胜亦不可不胜者独声色一事耳大抵官职移人如酒渐多则难制方饮酒时有所畏者自非狂夫则酒虽多不致于犯礼少汲天资近道如楞严圆觉维摩宜少汲所甚畏者不可令去几案间庶防濯优昙于烈火也渐贵矣恐渐不闻此语而我渐不敢作此语亦恐渐不喜此语及此时汲汲早献林下之芹止如是耳
　　曾端伯【慥】以所编百家诗选遗孙仲益仲益复书云驰赐百家新选一集发函开读每得所未闻则拊髀爵跃读之惟恐尽也欧阳公集古录云物常聚于所好而得于有力之强如好之而无力有力而不好皆莫能致也宋兴二百年宗工巨儒骚人墨客专门名家大篇短章或脍炙士大夫之口或沦废于兵火防亡而仅存搜揽亦略尽矣而诗引所载多者数百言少者数十言其人出处大致词格髙下盛徳之士髙风絶尘师表一世放臣逐客兴微托逺属思千里与夫山镵冡刻方言地志怪竒可喜之词羣嘲聚讪戏笑之谈靡不毕载集古录又云惟世之所贪者无欲于其中然后能一其所好岂不信矣夫觌窃读诸引之后其诗旧所见不复读读未见者每遇佳处或一再读或三复而不能休不谓投老残年获睹竒胜幸甚过望不可言也觌学迂才下为世畸人区区小技如腊防然不敢出郑国尺寸之地比读新着而私意粗亦有合者秦少游云曾子固文章妙絶古今而有韵者辄不工此语一出天下遂以为口实南丰作李白诗引以谓闳肆瑰伟非近世骚人所可及而连类引义中法度者寡荆公屡称郭功父诗而南丰不谓然功父疑之荆公曰岂非子固以谓功父天才超逸更当约以古诗之法乎南丰论诗如此如兵间一诗指徐徳占论交一诗指吕吉甫又有黄金顔扬诸诗皆卓然有济世之用而世人便谓不能诗觌所以不喻其言也荆公竹诗人言直节生来瘦自许髙才老更刚雪诗平治险秽非无徳润泽焦枯实有才送李璋下第才如吾子何忧失命属天公不可猜世人传诵然非佳句公诗至知制诰乃尽善归蒋川乃造精絶其后再送李璋下第和吴仲卿雪诗比少作如天渊相絶矣白公诗所谓辞达大抵能道意之所欲言者苏黄门诗已不逮诸公北归后效白公体益不逮惟四字诗最善张文潜晩年诗不逮前作意谓亦效白公诗者公述潘邠老言文潜晩喜白公诗信矣如所料也东坡论陶诗精能之至乃造平淡如佛说蜜中边皆甜若中与边皆枯淡亦何用陶诗外枯而中腴若淡而实美也公谓徐师川晩年务造平淡终不如少年精巧盖平淡不可为水落石出自见涯涘非积学之至不能到也吕居仁作江南宗派固有次第陈无己本学杜子美后受知于曾南丰自言向来一瓣香敬为曾南丰非其派也靖康末吕舜徒作中宪居仁遇师川于寳梵佛舍极口訽骂其翁于广坐中居仁俛首不敢出一语故于宗派贬之于祖可如壁之下师川固当不平然惠洪伪作鲁直赠诗云气爽絶类徐师川师川喜以为是不免与惠洪为类此又不可晓者冷斋夜话载秀老一事觌在江西时恶其狂诞无稽坐客皆怃然此僧中奴固不以笞骂为辱东坡橄榄诗云已输崖蜜十分甜惠洪以崖蜜为樱桃又有俗子假东坡名注杜诗云金城土酥静如练为芦菔根者东坡地黄诗云崖蜜助甘冷山姜发芳辛制地黄法当用姜与蜜而用樱桃可乎黄师是守泗时以酥酒遗东坡荅诗云关右土酥黄似酒扬州云液却如酥谓土酥为芦菔根可乎公著论斥其妄良有益于后人耳目也觌每观公叙诸诗词句温丽纪次详实尊贤乐善得诗人本意叹仰之余又见曾存之晁无咎廖明略诸公已推重于幼学之初而一时名胜皆其俦匹然后知公致力于斯文乆矣如曹元宠米元晖殆是子美诗中黄四娘者邪然元宠诗殊有可观若都都平丈我又待入红窗迥矣聊发千里一笑觌自拜赐凡六日读尽所着五十九卷与拾遗诗话一卷而后修书拜送使者尚当细读别具记仲益此书发明甚多今人遗以书籍安肯即读虽读亦必不能留意如此前辈之风何可多得元宠名组尝赋红窗迥百余篇皆嘲谑之词故掩其文名世传俚语谓假儒不识字者以论语授徒读郁郁乎文哉作都都平丈我诗选载元宠题梁仲叙所藏陈坦画村教学诗云此老方扪虱众雏亦附火想见文字间都都平丈我仲益故云端伯观诗有百家诗选观词有乐府雅词稗官小说则有类说至于神仙之学亦有道枢十钜编盖矜多衒博欲示其于书无所不读于学无所不能故未免以不知为知诗选去取殊未精当前辈多议之仲益所称南丰兵间论交黄金顔扬诸篇及苏黄门四字诗无一在选中者而反录都都平丈我之句荅书及此亦因以箴之也
　　顔渊子夏为地下修文郎陶景为蓬莱都水监马周为素雪宫仙官李长吉记白玉楼其说荒唐不可究诘然近世此类甚多见于传记班班可考大抵名人才士间钟异禀世不多得使无神仙则已设或有之非斯人之徒其孰能当之苐怪神之事圣人不语六合之外存之可也石曼卿卒后其故人有见之者云恍惚如梦中言我今为仙也所主者芙蓉城庆厯中有朝士晨赴起居道见美妇三十余行前丁观文度按辔继之而去朝士问之最后一人荅曰诸女御迎芙蓉馆主也时丁在告顷之闻其卒右侍禁孙勉监元城埽有巨鼋穴一埽下埽多垫陷伺其出射杀之后昼卧梦吏来逮行若百里见道左宫阙甚壮问吏何所曰紫府真人宫也真人为谁曰韩忠献也勉私念乃韩公故吏祝门吏入见之望韩公坐殿上衣冠若神仙侍立皆碧衣童子勉再拜以情祷焉公遣之归遂寤王平甫熙宁癸丑直宿崇文馆梦有人邀至海上见海中宫殿甚盛其间作乐题其宫曰灵芝宫邀者欲与俱往一人隔水止之曰时未至且令去他日当迎之恍然梦觉时禁中已钟鸣平甫颇自负为诗记之曰万顷波涛木叶飞笙箫宫殿号灵芝挥毫不似人间世长乐钟来夜半时后四年平甫病卒其家哭讯之曰君尝梦往灵芝宫信然乎当以兆我是夕暮奠若有声音接于人者其家复卜以钱卜曰然吕献可在安州一日坐小轩因合目见碧衣童云玉帝南游炎洲召子随行纠正羣仙炎洲苦热赐子清凉丹一粒吕拜而吞之若氷雪然自知不乆于世后朱明复见吕跨玉角青鹿于湘江道中金甲吏从数百人刘景文知忻州一日谓一曹掾曰天帝即召君吾且继徃未几掾无病而逝景文亦继亡经夕蹶然而苏索笔作三诗有中宫在天半其上乃吾家及仙都非世间天神绕楼殿等语黄伯思字长睿邵武人自称云林子尚书右丞履之孙登进士第仕至秘书郎博学能文好仙佛之说政和七年在京师梦人告子非乆在人间上帝有命典司文翰明年二月果卒李伯纪铭其墓略曰白玉楼成上帝有诏往司文翰脱屣尘淖盖纪此事陈伯修【师锡】宣和三年寓居京口自称闲适先生一日昼寝梦至帝所如人间上殿之仪帝曰卿平生所上章疏可叙录进呈一天官引至廊庑间帷帐甚设几上有笔墨砚石皆精妙可翫傍有大帙用青绫装饰信手运笔防疾如神畴昔所上者不遗一字帝批览再三晬顔甚喜谕防曰已于第六等授卿官即下殿谢恩闻金钟玉磬之声竞作乃寤以告其子且云丰相之临终得梦亦如是俄命驾徧别知旧白府丐致仕夜过半命其子举左足压右足手结弥陀印端坐而絶后七日一僧云夜宿州梦官人服银绯跨马导从数十履江水如平地心异之问为谁从者曰陈殿院赴召也黄冕仲挽诗有凌波应作水中仙之句张子韶云不须更草玉楼赋已作神仙第六人皆谓此李庄简南迁其子孟博卒于琼州先是数月孟博梦至一所海山空濶楼观特起云霄间有轩榜曰空明先世诸父环坐其中指一席曰留以待汝遂寤临终云气起于寝冠服宛然自云中冉冉升举琼人悉见之孟博苦学有文绍兴五年进士第三人及第庄简有诗悼之云脱屣尘寰委蜕蝉真形渺渺驾非烟丹台路杳无归日白玉楼成不待年宴坐我方依古佛空行汝去作飞仙恩深父子情难割泪滴千行到九泉朱希真梦记略云绍兴戊寅除夜体中不佳三更方得睡梦至一山馆与一客行至门外望山下一居舍甚潇洒客指曰此某人居也盍往访之乃同至其家柴扉茅舍门前张一画图作一仙人乘云腾空下临海山唐人画也俄而主人出竹冠草履握予手大笑如旧相识引入至一小阁又进登一阁稍大阁中皆陈列法书图画大阁北壁盖其人自画山林岩石隠逸之趣其上作云烟出没浓淡云中隠隠有章草细字可读云吾初东游至黄河向河再拜饮河水一杯而渡至某处见某人授易书某处见某人授种莳法至某处见某人授法乃归复至黄河复再拜饮河水一杯欲渡大风河浪汹涌众不敢登舟予乱流而济至家始营小阁日与客饮酒阁破二作三间酒器用铁铛木杓磁杯已而少有余复建大阁他日又有余复买银作铛杯无日不留客客必剧饮饮必醉醉必睡一睡或数日不醒也后字杂云烟不可读矣与予语极朴质间及道理则妙髙逺其人风姿盖神仙真人之流独与予慷慨剧谈坐间先有数客不复与语予亦连酌数杯酒味非人间麴糵可及欢饮方狎忽惊起索灯火目想心思纵笔为记次日己夘歳旦子孙环侍朱出此记示之且云所游甚乐悔不便为住计复八日又自云好去好去自有快乐三更初端坐启手足神色不乱寂然而逝七日方敛举体柔软气貌如生韩公事见刘斧青琐髙议吕公事见斧翰府名谈斧著书多诞妄故观者例不敢信石丁二事东坡芙蓉城诗已用之灵芝宫东坡亦记其事若刘若黄若陈若李若朱则又耳目相接皆可信不诬唐白乐天亦有诗云近有人从海上回海山深处见楼台中有仙龛虚一室多传此待乐天来夷坚乙志又载方朝散为玉华侍郎事甚详方之名不着于世故不录真诰丹台录诸书所载如武王发为北斗君召公奭为南明公贾谊为西门都禁郎温太真为监海开国伯魏武帝为北君太傅孔文举为后中卫大将军陶侃为西河侯秦始皇为北帝上相周公旦为北帝师伯夷叔齐为九天仆射墨翟为太极仙卿庄周为太博士孔子为元宫仙之类凡数十人不可悉书古今圣贤防无遗者岂尽如其说乎
　　富郑公奉使契丹其主言欲举兵公曰北朝与中国通好则人主专其利而臣下无所获若用兵则利归臣下而人主任其祸故北朝羣臣争劝举兵者此皆其自谋非国计也胜负未可知就使其胜所亡士马羣臣当之欤抑人主当之欤是时语录传于四方苏明允读至此曰此一段议论古人有之否东坡未十岁在傍对曰记得严安上书云今徇南夷朝夜郎略薉州建城邑深入匈奴燔其龙城议者美之此人臣之利非天下之长防也正是此意明允以为然洪文敏又记魏太武时南边诸将表称宋人大严将入寇请先其未发逆击之魏公卿皆以为当崔伯深曰朝廷羣臣及西北守将从陛下征伐西平赫连北破蠕蠕多获美女珍寳南边诸将闻而慕之亦欲南钞以取资财皆营私计为国生事不可从也魏主乃止其论亦然余谓严崔之说皆陈于其君非若富公以和战利害别白于异域而能见听独唐郑元璹使突厥谓颉利曰今掠资财劫人口皆入所部可汗一不得岂若仆旗接好则金玉重币一归可汗颉利当其言时自将攻太原遽引还正与富公之事合文敏偶忘之何邪然富公岂蹈袭它人之语者盖理之所在古今所同推诚以告之虽蛮貊之邦行矣
　　容斋五笔载饶州庆元四年九月十四日严霜连降晩稻未实者皆为所薄不能复生诸县皆然有当产者诉于郡县郡守孜孜爱民有意蠲租然僚吏多云在法无此又云九月正是霜降节不足为异按白乐天讽谏杜陵叟一篇九月霜降秋早寒禾穗未熟皆青干长吏明知不申破急敛暴征求考课此明证也岂非昔人立法之初所谓早霜之类非如水旱之田可以稽考惧贪民乘时或成冒滥故不轻启其端今日之计固难添创条式但凡有灾伤出于水旱之外者专委良守令推而行之则实惠及民可以救其流亡之祸仁政之上也此皆洪说余按北史卢勇传山西霜俭运山东租输皆令实载违者罪之唐马周奏疏云往贞观初率土霜俭一匹绢才易斗米而天下帖然者百姓知陛下忧怜之故人人自安无谤讟也北齐书隋书亦有直云霜旱者由是推之唐初以前必皆有蠲租故事中世方不然又如其名为霜俭霜旱有能援以言上圣明之朝当无不从也
　　后汉以六曹尚书并令仆为八座魏以五曹尚书二仆一令为八座唐太宗尝歴尚书令人臣不敢居此官职林犹谓唐与隋同窦巩新唐书音训则谓唐以两仆射六尚书为八座髙承事物纪原又谓隋唐至今令仆为宰相故六尚书及左右丞为八座未知孰是
　　青箱杂记载李太伯一絶云人言落日是天涯望极天涯不见家已恨碧山相掩映碧山还被暮云遮识者曰此诗意有重重障碍李君其不偶乎后果如其言吾族人紫芝【师秀】亦尝赋一絶云数日秋风欺病夫尽吹黄叶下庭芜林疎放得遥山出又被云遮一半无气象略相似仅脱选而卒何月湖尚书少时登髙峯坛有天风近转清地髙日难晩之句林黄中侍郎见之即知其异日必贵且夀视前二诗不侔矣賔退录卷六
<子部,杂家类,杂考之属,宾退录>
　　钦定四库全书
　　賔退録卷七　　　　　　宋　赵与峕　撰
　　汉文帝用宋昌为卫将军位亚三司章帝命车骑将军马防班同三司延平中拜邓隲为仪同三司本此后世遂又有开府仪同三司之名三司者三公也唐髙宗武后之时屡兴大狱多以尚书刑部御史台大理寺杂案谓之三司其后有大狱或直命御史中丞刑部侍郎大理卿充三司使次又以刑部员外郎御史大理寺官为之以决疑狱时因有大三司使小三司使之别皆事毕罢盐铁度支唐中世已置使亦有判户部者矣然未总命一使亦未谓之三司也后唐同光中勅盐铁度支户部三司钱物并委租庸使管辖踵梁之旧制长兴元年罢租庸使额分盐铁度支户部为三司其年始以前许州节度使张延朗行兵部尚书充三司使三司使自此始国朝因之元丰官制行始罢三司之名三置使者二而各不同读史未熟者多疑悮故别之
　　北齐源师摄祠部属孟夏以龙见请雩时髙阿那肱为录尚书事谓为眞龙出见大惊喜问龙所在云作何顔色师曰此是龙星初见礼当雩祭非谓眞龙肱武人不知书何足责唐杜牧一代文士其赋阿房意逺而辞丽吴武陵至以王佐誉之后世称诵不絶然有云长桥卧波未雩何龙复道行空不霁何虹既以桥比龙则是以龙见为眞龙矣牧之赋与秦事抵牾者极多如阿房广袤仅百里牧谓覆压三百余里始皇立十七年始灭韩至二十六年尽并六国则是十六年之前未能致侯国子女也牧乃谓王子皇孙辇来于秦为秦宫人有不得见者三十六年阿房终始皇之世未尝讫役工徒之多至数万人二世取之以供骊山周章军至戯又取以充战士歌台舞榭元未落成宫人未尝得居秦本纪所谓殿屋复道周阁相属所得诸侯美人钟鼓以充入之者谓渭北宫宇非阿房也牧顾有妆镜晓鬟脂水之句凡此程防之尚书【大昌】雍录皆尝辨之故不详及独未雩何龙之语不免与髙阿那肱为类尤可怪也洪驹父诗话载鲍钦止之说谓古本作未云何龙然未知何所据
　　知钦州林千之坐食人肉削籍海南天下传以为异谓载籍以来未之见余记卢氏杂说唐张茂昭为节镇频吃人肉及除统军到京班中有人问曰闻尚书在镇好人肉虚实笑曰人肉腥而且防争堪吃五代史苌从简家世屠羊从简仕至左金吾卫上将军尝歴河阳忠武武宁诸镇好食人肉所至多潜捕民间小儿以食九国志吴将髙沣好使酒嗜杀人而饮其血日暮必于宅前后掠行人而食之又本朝王继勲孝明皇后母弟太祖时屡以罪贬后以右监门卫率府副率分司西京残暴愈甚强市民家子女以备给使小不如意即杀而食之以槥椟贮其骨弃之野外女侩及鬻棺者出入其门不絶太宗即位防有诉者斩于洛阳市则知近世亦有之若盗跖及唐之朱粲则在所不足论也
　　呉傅朋【说】出己意作游丝书世谓前代无有然唐书文艺传吕向能一笔环写百字若萦发然世号连绵书疑即此体也
　　世人疟疾将作谓可避之他所闾巷不经之说也然自唐已然髙力士流巫州李辅国授谪制时力士方逃疟功臣阁下杜子美诗三年犹疟疾一鬼不销亡隔日搜脂髓增寒抱雪霜徒然潜隙地有腼屡鲜妆则不特避之而复涂抹其靣矣
　　享有体荐宴有折俎体荐谓半解其体而荐之设几而不倚爵盈而不饮肴干而不食所以训共俭亦谓之房烝即聘义所谓酒清人渴而不敢饮肉干人饥而不敢食者也折俎谓体解节折升之于俎物皆可食所以示慈惠亦谓之殽烝若禘祭宗庙郊祭天地全其牲体而升于俎则谓之全烝今人防客于殽核之外或别具盛馔或馈以生饩或代以缗钱皆不食之物近于古之体荐者而举世呼为折俎正与左传国语本文背驰然今人误用古语者极多不独此也
　　沈约宋书礼志云汉建安十年魏武帝以天下雕弊下令不得厚又禁立碑魏髙贵乡公甘露二年大将军参军太原王伦卒伦兄俊作表徳论以述伦遗美云祗畏王典不得为铭乃撰录行事就刋于墓之隂此则碑禁尚严也此后复弛替非也余按集古金石释续诸书益州太守髙頥碑立于建安十四年绥民校尉熊君碑立于建安二十一年横海将军吕君碑立于魏文帝黄初二年庐江太守范式碑立于明帝青龙三年皆在魏武下令之后甘露之前惟巴郡太守樊敏碑立于建安十年三月是月或未下令约又谓晋武帝咸宁四年诏石兽碑表既私褒美兴长虚伪伤财害人莫大于此一禁断之其犯者虽防赦皆当毁坏至元帝大兴元年听立顾荣碑禁遂渐弛义熙中裴松之复议禁断亦不然太康四年郑烈碑距咸宁之诏方五载此后云南太守碑彭祈碑陈先生碑裴权碑向凯碑成公重墓刻之类续续不絶岂虽有此禁而皆不能尽絶欤欧阳公父子赵徳夫洪文惠诸公议论不到此何邪天下碑录又有数碑洪文惠谓碑录不可尽信故不着
　　宋书后妃传文帝袁后母王夫人当孝武时追赠豫章郡新淦县平乐乡君今新淦无此乡名漫书之或可为他日修方志者之一助
　　不耐烦宋书庾登之弟仲文传有此语
　　谢景仁居宇净丽每唾必唾左右人衣殷冲则不然小史非净浴新衣不得近左右均之好洁相反如此
　　汉建安二十四年呉将吕蒙病孙权命道士于星辰下为请命醮之法当本于此顾况诗飞符超羽翼焚火醮星辰姚鹄诗萝磴静攀云共过雪坛当醮月孤明李商隠诗通灵夜醮达清晨承露盘晞甲帐春赵嘏诗春生药圃芝犹短夜醮斋坛鹤未回醮之礼至唐盛矣隋炀帝诗迥步回三洞清心礼七眞马戴诗三更礼星斗寸服丹霜薛能诗符咒风雷恶朝修月露清此言朝修之法也然陈羽步虚词云汉武清斋读鼎书内官扶上画云车坛上月明宫殿闭仰看星斗礼空虚汉武帝时已如此此髙氏纬略所纪余按周公金縢子路请祷自古有之后世之醮盖其遗意特古无道士耳黄帝内传虽有道士行礼之文但谓有道之士非今之道士也太霄经云周穆王因尹轨眞人制楼观遂召幽逸之人置为道士平王东迁洛邑置道士七人汉明帝永平五年置二十一人魏武帝为九州置坛度三十五人魏文帝幸雍谒陈炽法师置道士五十人晋惠帝度四十九人故用道士请命孙权之前无所见髙所书诸诗亦有非为道士设者
　　神仙修錬之术非亲涉其门庭者不能了解近见息庵王思诚序陈泥丸翠虚篇略云采时唤为药炼时唤为火结时谓之丹养时谓之胎其实一也所产之处曰川源山海所藏之器曰坛炉鼎灶所禀之性有铅汞水火之名所成之象有丹砂珠之号惟一物也古人剖析眞元分别气类所以有采取交防煅炼沐浴之说以抽添运用之细微遂有斤两之论辨析名义比他书粗为明白漫书之牍
　　妇人统兵世但称唐平阳公主余又记晋王恭讨王国寳时王廞聚众应之以其女为贞烈将军且尽以女人为官属顾琛母孔氏为司马其一也
　　胡幼度【纮】帅广传其答州县官启二首其一云蒙恩分阃入境问民皆言法令顿寛遂致传闻不雅欲销此谤岂属他人官廉则蚌蛤自回虎在则藜藿不采其一云兹分帅阃特辱长牋固知能作于文章然亦须闲于法令人言度岭多酌贪泉乆知此谤之未除愿与诸君而一洗
　　绍兴间禁中呼秦太师为太平翁翁见陆放翁诗注四朝国史王安石传史臣曰呜呼安石托经术立政事以毒天下非神宗之明圣时有以烛其奸则社稷之祸不在后日矣今尚忍言之天变不足畏祖宗不足法人言不足恤此三者虽少正夘言伪而辨王莽诵六艺以文奸言盖不至是也所立几何贻害无极悲夫王偁东都事略则曰安石之遇神宗千载一时也而不能引君当道乃以富国强兵为事摈老成任新进黜忠厚崇浮薄恶鲠正乐谀佞是以廉耻汨丧风俗败坏孟子所谓作于其心害于其事作于其事害于其政者岂不然哉呜呼安石之学既行则奸宄得志假绍述之说以胁持上下立朋党之论以禁锢忠良卒之民愁盗起兵连祸结其祸有不可胜言者悲夫与峕旧见象山陆先生所作荆公祠堂记议论尤精确先生尝与胡季随【大时】书云王文公祠记乃是断百余年未了底大公案自谓圣人复起不易吾言诚非虚语记曰唐虞三代之盛道行乎天下夏商叔叶去治未逺公卿之间犹有典型伊尹适夏三仁在商此道之所存也周厯之季迹熄泽竭人私其身士私其学横议蜂起老氏以善成其私长雄于百家窃其遗意者犹皆逞于天下至汉而其术益行子房之师实维黄石曹参避堂以舍盖公髙惠收其成绩波及文景者二公之余也自夫子之皇皇沮溺接舆之徒固己窃议其后孟子言必称尧舜听者为之藐然不絶如线未足以喻斯道之微也陵夷数千百载而卓然复见斯义顾不伟哉裕陵之得公问唐太宗何如主公对曰陛下每事当以尧舜为法太宗所知不逺所为未尽合法度裕陵曰卿可谓责难于君然朕自视眇然恐无以副此意卿宜悉意辅朕庶同济此道自是君臣议论未尝不以尧舜相期及委之以政则曰有以助朕勿惜尽言又曰须督责朕使大有为又曰天生畯明之才可以覆庇生民义当与之戮力若虚捐岁月是自弃也秦汉而下南靣之君亦尝有知斯义者乎后之好议论者之闻斯言也亦尝隠之于心以揆斯志乎曾鲁公曰圣知如此安石杀身以报亦其宜也公曰君臣相与各欲致其义耳为君则自欲尽君道为臣则自欲尽臣道非相为赐也秦汉而下当涂之士亦尝有知斯义者乎后之好议论者之闻斯言也亦尝隠之于心以揆斯志乎惜哉公之学不足以遂斯志而卒以负斯志不足以究斯义而卒以蔽斯义也昭陵之日使还献书指陈时事剖析弊端枝叶扶疎往往切当然覈其纲领则曰当今之法度不合乎先王之法度公之不能究斯义而卒以自蔽者固见于此矣其告裕陵盖无异防勉其君以法尧舜是也而谓毎事当以为法此岂足以法尧舜者乎谓太宗不足法可也而谓其所为未尽合法度此岂足以度越太宗者乎不知言无以知人也公畴昔之学问熙宁之事业举不遁乎使还之书而排公者或谓容悦或谓迎合或谓变其所守或谓乖其所学是尚得为知公者乎气之相迕而不相悦则必有相訾之言此人之私也公之未用固有素訾公如张公安道吕公献可苏公明允者夫三公者之不悦于公盖生于其气之所迕公之所蔽则有之矣何至如三公之言哉英特迈往不屑于流俗声色利达之习介然无毫毛得以入于其心洁白之操寒于氷霜公之质也扫俗学之凡陋振弊法之因循道术必为孔孟勲绩必为伊周公之志也不蕲人之知而声光赫奕一时钜公名贤为之左次公之得此岂偶然哉用逢其时君不世出学焉而后臣之无愧成汤髙宗君或致疑谢病求去君为责躬始复视事公之得君可谓专矣新法之议举朝讙哗行之未几天下恟恟公方秉执周礼精白言之自信所学确乎不疑君子力争继之以去小人投机密赞其决忠朴屏伏憸狡得志曾不为悟公之蔽也典礼爵刑莫非天理洪范九畴帝实锡之古所谓宪章法度典则者皆此理也公之所谓法度者岂其然乎献纳未几裕陵出谏院疏与公评之至简易之说曰今未可为简易修立法度乃所以为简易也熙宁之政粹于是矣释此弗论尚何以费辞于其建置之末哉为政在人取人以身修身以道修道以仁仁人心也人者政之本也身者人之本也心者身之本也不造其本而从事其末末不可得而治矣大学不传古道榛塞其来已乆随世而就功名者渊源又类出于老氏世之君子天常之厚师尊载籍以辅其质者行于天下随其分量有所补益然而不究其义不能大有所为其于当世之弊有不能正则依违其间稍加润饰以幸无祸公方耻斯世不为唐虞其肯安于是乎蔽于其末而不究其义世之君子未始不与公同而犯害则异者彼依违其间而公取必焉故也熙宁排公者大抵极诋訾之言而不折之以至理平者未一二而激者居八九上不足以取信于裕陵下不足以解公之蔽反以固其意成其事新法之罪诸君子固分之矣元祐大臣一切更张岂所谓无偏无党者哉所贵乎玉者瑕瑜不相掩也古之信史直书其事是非善恶靡不毕见劝惩鉴戒后世所赖抑扬损益以附己好恶用失情实小人得以借口而激怒岂所望于君子哉绍圣之变宁得而独委罪于公乎熙宁之初公固逆知己说之行人所不乐既指为流俗又斥以小人及诸贤排公己甚之辞亦复称是两下相激事愈戾而理益不明元祐诸公可易辙矣又益甚之六艺之正可文奸言小人附托何所不至绍圣用事之人如彼其桀新法不作岂将遂无所窜其巧以逞其志乎反覆其手以导崇宁之奸者实元祐三舘之储元丰之末附丽匪人自谓定防至造诈以诬首相则畴昔从容问学慷慨陈义而诸君子之所深与者也格君之学克知灼见之道不知自勉而戛戛于事为之末以分异人为快使小人得问顺投逆逞其致一也近世学者雷同一律发言盈庭岂善学前辈者哉公世居临川罢政徙于金陵宣和间故庐丘墟乡贵人属县立祠其上绍兴初尝加葺焉逮今余四十年隳圯已甚过者咨叹今怪力之祠绵绵不絶而公以盖世之英絶俗之操殆不世有而庙貌弗严邦人无所致敬无乃议论之不公人心之疑畏使至是耶郡侯钱公期月政成人用辑和缮学之既慨然撤而新之视旧加壮为之管钥掌于学官以时祠焉余初闻之窃所敬叹既又属记于余余固悼此学之不讲士心不明是非无所折衷公为使时舍人曾公复书切磋有曰足下于今最能取于人以为善而比闻有相晓者足下皆不受之必其理未有以夺足下之见也窃不自揆得从郡侯敬以所闻荐于祠下必公之所乐闻也
　　陆放翁感事诗云陋巷何须叹一瓢朱门能守亦寥寥衲衣先世曾调鼎野褐家声本珥貂若悟死生均露电未应富贵胜渔樵千年回首俱陈迹不向杯中何处消自注云沈义伦丞相裔孙为僧刘仁赡侍中裔孙为道人皆孤身死绍兴中二公之后遂絶殊不知沈公之后有一泒靖康末自京师流落新淦者居于村疃耕人之田矣又不止于为僧也然其先世告身及相君神道碑摹本故在周文忠序槐庭济美总集有云粤自周哀贤者之类弃功臣之世絶故孟子告齐宣王以故国非乔木王无亲臣矣盖讽其上也虽然有位于朝不守其业而忘其所甚至公侯之家降在皂则荜门圭窦得以陵之此岂独上之人之罪也哉最为确论
　　古人之坐者两膝着地因反其蹠而坐于其上正如今之朝跪者其为肃拜则又拱两手而下之至地也其为顿首则又以头顿于手上也其为稽首则又却其手而以头着地亦如今之礼拜者皆因跪而益致其恭也故仪礼曰坐取爵曰坐奠爵礼记曰坐而迁之曰一坐再至曰武坐致右轩左老子曰坐进此道之类凡言坐者皆谓跪也若汉文帝与贾生语不觉膝之前于席管宁坐不箕股榻当膝处皆穿皆其明验【老子曰虽有拱璧以先驷马不如坐进此道盖坐即跪也进犹献也言以重宝厚礼与人不如跪而告之以此道也今说者乃以为坐禅之意误也】然记又云授立不跪授坐不立庄子又云跪坐而进之则跪与坐又似有小异处疑跪有危义故两膝着地伸腰及股而势危者为跪两膝着地以凥着蹠而稍安者为坐也又诗云不遑启居而传以启为跪尔雅以妥为安而疏以为安定之坐夫以启对居而训启为跪则居之为坐可见以妥为安定之坐则跪之为危坐亦可知盖两事相似但一危一安为小不同耳至于拜之为礼亦无所考但杜子春说太祝九拜处解竒拜云拜时先屈一膝今之雅拜也夫特以先屈一膝为雅拜则他拜皆当齐屈两膝如今之礼拜明矣凡此三事书传皆无明文亦不知其自何时而变而今人有不察也顷年属钱子言作白鹿礼殿欲防开元礼不为塑像而临祭设位子言不以为然而必以塑像为问予既略为考礼如前之云又记少时闻之先人云尝至郑州谒列子祠见其塑像席地而坐则亦并以告之以为必不得已而为塑像则当放此以免于苏子俯伏匍匐之讥子言又不谓然防予亦辞浙东之节遂不能强然至今以为恨也【东坡文集私试防问云古者坐于席故笾豆之长短簠簋之髙下适与人均今土木之像既已巍然于上而列器皿于地使鬼神不享则不可知若其享之则是俯伏匍匐而就也】其后乃闻成都府学有汉时礼殿诸像皆席地而跪坐文翁犹是当时琢石所为尤足据信不知苏公蜀人何以不见而云尔也及杨方子直入蜀帅幕府因使访焉则果如所闻者且为写放文翁石像为土偶以来而塑手不精或者犹意其或为加趺也去年又属蜀漕杨王休子美今乃并得先圣先师三像木刻精巧视其坐后两蹠隠然见于帷裳之下然后审其所以坐者果为跪而无疑也惜乎白鹿塑像之时不得此证以晓子言使东南学者未得复见古人之像以革千载之谬为之喟然太息姑记本末写寄同学诸生使书而掲之庙门之左以俟来者考焉此朱文公白鹿礼殿塑像说后其季子【在】守南康因更新礼殿闻之于朝迄成先志然逺方学者未尽见此说故识之
　　史记黄帝纪神农氏世衰诸侯相侵伐暴虐百姓而神农氏弗能征于是轩辕乃习用干戈以征不享诸侯咸来賔从而蚩尤最为暴莫能伐炎帝欲侵陵诸侯诸侯咸归轩辕既云诸侯相侵伐而神农氏弗能征矣又云炎帝欲侵陵诸侯何邪尚当访精于史学者而问之
　　今道家设醮率用米糈世传始于张陵而实不然陵使百姓从受道者出五斗米非以祠神也按山海经载诸山之神各举其形状及祠之之物有糈者居多如鹊山之首自招揺之山以至箕尾之山凡十山糈用稌米自拒山至于漆吴之山凡十七山糈用稌自天虞之山至南禺之山凡一十四山糈用稌崇吾之山至于翼望之山凡二十三山糈用稷米隂山以下至于崦嵫之山凡十九山糈以稻米自太行之山以至于无逄之山凡四十六山皆用稌糈米祠之自敖岸之山至于和山凡五山糈用稌自景山至琴鼓之山凡二十三山糈用稌自女几山至于贾超之山凡十六山糈用稌自首山至于丙山凡九山糈用五种之糈自翼望之山至于几山凡四十八山糈用五种之精禾自篇遇之山至于荣余之山凡十五山糈用稌郭注云糈祀神之米名先吕反今江东音所惟自尸胡之山至于无睾之山凡十九山米用黍自茍林之山至于阳虚之山凡十六山其祠用稌二者无糈字或传写脱误单之山至于隄山凡二十五山甘枣之山至于鼓镫之山凡十五山皆曰瘗而不糈管涔之山至于敦题之山凡十七山辉诸之山至于蔓渠之山凡九山皆曰投而不糈自钤山至于莱山凡十七山则曰钤而不糈自鹿蹄之山至于扈之山凡九山则曰祈而不糈郭注直云祭不用米也着明如此山海经虽不敢信为禹益所着然屈原离骚吕氏春秋皆摘取其亊而汉人引用者尤多其书决不出于张陵之后则糈之用也尚矣离骚云巫咸将夕降兮怀椒糈而要之王逸注云糈精米所以享神也淮南子云病者寝席医之用针石巫之用糈借所救钧也许叔重注云糈米所以享神见于载籍者不一第不若山海经之着明耳





　　賔退录卷七
　　钦定四库全书
　　賔退录卷八　　　　　　宋　赵与峕　撰
　　洪文敏着夷坚志积三十二篇凡三十一序各出新意不相复重昔人所无也今撮其意书之观者当知其不可及甲志序所以为作者之意乙志谓前代志怪之书皆不无寓言独是书逺不过一甲子为有据依丙志谓始萃此书颛以鸠异崇怪本无意于述人事及称人之恶然得于容易或急于满卷帙故颇违初心其究乃至于诬善盖以告者过或听焉不审既删削是正而可为第三书者又已襞积惩前过止不欲为然习气所溺欲罢不能而好事君子复怂恿之辄私自恕曰但谈鬼神之亊足矣毋庸及其他于是取为丙志丁志设或人之辞谓不能玩心圣经劳勤心口从事于神竒荒怪索墨费纸殆半太史公书为可笑从而为之辨戊志谓在闽泮时叶晦叔颇搜索竒闻来助纪录尝言近有估客航海不觉入巨鱼腹中腹正寛经日未死适木工数辈在取斧斨斫鱼胁鱼觉痛跃入大洋举船人及鱼皆死予戏难之曰一舟尽没何人谈此事于世乎晦叔大笑不知所答予固惧未能免此也己志谓昔以夷坚志吾书谓与前人诸书不相袭后得唐华原尉张愼素夷坚录亦取列子之说喜其与己合庚志谓假守当涂地偏少事济南吕义卿洛阳吴斗南适以旧闻寄似度可半编帙于是辑为庚志初甲志之成歴十八年自乙至巳或七年或五六年今不过数阅月闲之为助如此然平生居闲之日多岂不趣成书亦欠此巨编相傅益耳末又载张徳懋使虏掌讶者问夷坚自丁志后曾更续否而引乐天东坡之事以自况辛志记初著书时欲仿段成式诺臯记名以容斋诺臯后恶其沿袭且不堪读者辄问乃更今名因载向巨原答问之语壬志全取王景文夷坚别志序表以数语癸志谓九志成年七十有一拟缀辑癸编稚子櫰复云更须从子至亥接续之乃成书予拊之曰天假吾年虽倍此可也人生未可料恶知吾不能及是乎支甲谓或疑所载颇有与昔人传记相似处殆好事者饰说剽掠借为谈助证以蒙庄之语辨其不然又云初欲从稚子请续以十二辰又以段柯古支诺臯支动支植尤崛竒于是名曰支甲支乙则云绍熙庚戌腊从防稽西归至甲寅之夏季夷坚之书绪成辛壬癸三志合六十卷及支甲十卷财八改月又成支乙一编殊自喜也支景则云曾大父讳与甲乙下一字同音而左畔从火故再世以来用唐人所借但称为景当夷坚第三书出或见警曰礼不讳嫌名乃直名之今是书萌芽稚儿谓稗官说与他所论著及通官文书不侔避之宜矣遂目以支景支丁则自摭此帙中不可信者数事谓茍以其说至斯受之而已矣聱牙畔涣盖自知之爱竒之过一至于此读者勿以辞害意可也支戊载吕览賔卑聚之梦谓夷坚记梦亡虑百余亊未有若此之可怪者支已谓神竒诡异之事无时不有姑即夷坚诸志考之上焉假诸正梦腾薄穹霄次焉犹陟蓬壶期汗漫不幸而死死矣幸而复生见九地之下溟涨之海以至岛鬼渊祗蛇祅牛鬽之类何翅累千万百所遇非一人所更非一事所歴非一境而莫有同者焉支庚谓四十四日书成自诧其速且叙其所以速之由支辛谓东坡志林李方叔师友谈记钱丕行年杂纪之类四五书皆偶附着异事不颛虞初九百之篇士大夫或弗能知故剟剽以为助不几乎三之一矣支壬则云子弟辈皆言翁既作文不已而掇录怪竒又未尝少息殆非老人頥神缮性之福盍己之余受其说未再越日膳饮为之失味步趋为之局束方寸为之不宁精爽如痴向之相劝止者惧不知所出于是逌然而笑岂吾縁法在是如驶马下临千丈坡欲驻不可姑从吾志以竟此生异时惛不能进将不攻自缩矣支癸谓刘向父子彚羣书七略班孟坚采以为艺文志小说类定着十五家最后虞初周说九百四十三篇出于禆官街谈巷语道听涂说者之所造今亡矣唐史所摽百余家六百三十五卷太平广记率取之不弃也余既毕夷坚十志又支而广之通三百篇不能满者才十有一遂半唐志所云三志甲谓櫰子偃孙罗前人所着稗说来示如徐鼎臣稽神录张文定公洛阳旧闻记钱希白洞微志张君房乘异吕灌园测幽张师正述异志毕仲荀幕府燕闲录七书多歴年二十而所就卷帙皆不能多三志甲才五十日而成不谓之速不可也三志乙谓兹一编颇得之卜者徐谦谦瞽防目而审听彊记客诣其肆与之言悉追忆不忘倩傍人书以相示昔徐仲车耳聩而四方事无不周知谦岂其苗裔耶贤愚固不可同日语而所以异则同三志景谓郡邑必有图志鄱阳独无而夷坚自甲施于三景所粹州里异闻乃至五百有五十他时有好事君子采以为志斯过半矣三志丁则云人年七八十幸身康宁当退藏一室早睡晏起繙贝多旁行书与三生结愿否则邀方外云侣熊经鸱顾斯亦可耳至于著书盖出下下策而此习胶拲不能释固尝悔哂猛藏去弗视乃若禁婴孺之滑甘未能几何留意愈甚虽有倾河揺山之辩不复听矣三志戊谓子不语怪力乱神非置而弗问也圣人设教垂世不肯以神怪之事诒诸话言然书于春秋于易于诗于书皆有之而左氏内外传尤多遂以为诬诞浮夸则不可三志已谓一话一言入耳当即录而固有因循而失之者如滕彦智黄雍父所言一二事至今往来于襟抱不释也三志庚考徐稽神录辨杨文公谈苑所载蒯亮之事非是三志辛云余尝立说谓古今神竒之事莫不同者今乃悟此语为不广而证以蜀士孙斯文及幽明录中贾弼事三志壬引昌黎公明鬼谓夷坚所纪不能出其所证之三非三志癸言太平广记类聚之误四志甲辨夷坚为臯陶别名至四志乙则絶笔之书不及序惟支壬三志丁两序意略同而数序自诧其速者亦不甚相逺云
　　俗谓不冠者曰科头科头二字出史记张仪传注谓不着兠鍪入敌
　　余首卷辨王建宫词多杂以他人所作今乃知所知不广盖建自有宫词百篇传其集者但得九十篇蜀本建集序可考后来刻梓者以他人十诗足之故尔混淆余既辨其八矣尚有二首殿前传防各依班召对西来八诏蛮上得青花龙尾道侧身偷觑正南山鸳鸯瓦上忽然声昼寝宫娥梦里惊元是吾皇金弹子海棠窠下打流莺者未详谁作也所逸十篇今见于洪文敏所录唐人絶句中然不知其所自得其词云忽地金舆下月陂内人接着便相随却回龙武军前过当处教开卧鸭池画作天河刻作牛玉梭金镊采桥头毎年宫女穿针夜敕赐诸亲乞巧楼春来睡困不梳头懒逐君王苑北游暂向玉花堦上坐簸钱赢得两三筹红灯睡里看春云云上三更直宿分金砌雨来行步滑两人擡起隠金裙蜂须蝉翅薄松松浮动搔头似有风一度出时抛一遍金条零落满函中教遍宫娥唱尽词暗中头白没人知楼中日日歌声好不问从初学阿谁弹棊玉指两参差背局临虚鬭着危先打角头红子落上三金字半边垂宛转黄金白柄长青荷叶子画鸳鸯把来不是呈新様欲进微风到御床供御香方加减频水沈山麝毎回新内中不许相传出已被医家写与人药童食后送云浆髙殿无风扇少凉毎到日中重掠鬓衩衣骑马绕宫廊
　　唐李昌符婢仆诗二首其一云不论秋菊与春花个个能噇空腹茶无事莫教频入库一名闲物要些些曲尽婢之情状乃知古今如此
　　史记秦本纪武公卒塟雍平阳初以人从死从死者六十六人至献公元年方止从死则知武公而下十有八君之塟必皆有从死者矣不独缪公也黄鸟之诗特以奄息仲行鍼虎为秦之良臣故国人哀之耳夫一君之塟使六十六人无罪而就死地固已可骇而缪公至用百七十七人习俗之移人虽缪公不能免则献公亦贤矣哉
　　防违道以干百姓之誉罔咈百姓以从已之欲王荆公曰咈百姓以从已之欲则不可咈百姓以从先王之道何为而不可范淳夫云咈百姓则非先王之道也荆公之言主于自文范公则求以矫之其实不然干百姓之誉者有时而违道则道必有时而咈百姓矣祁寒暑雨均曰怨咨小民之情也为政者但当虚心无我据理而行不使纎毫计校毁誉之心乱于胸中足矣
　　王制云古者以周尺八尺为步今以周尺六尺四寸为步管子司马法皆曰六尺为步秦始皇亦然今以五尺为步步之尺数不同如此周尺之制郑康成谓未详闻也近世伊川文集中载作主之制谓当今省尺五寸五分弱潘仲善【时举】闻之晦翁谓五寸字误当作七寸五分弱又谓省尺者三司布帛尺也潘后从防稽司马侍郎家求得温公图本周尺果当布帛尺七寸五分弱于今浙尺为八寸四分温公图本必有考按恨不知其源流之详也
　　歴家以冬至为一岁之首冬至者建子月之中气故子时初四刻以前系今日正初刻以后系明日盖一理也今太史局歴毎节气在子初则书其夜子初某刻以别之其来尚矣绍熙二年正月三日壬子其夜子初立春洪文敏以劄子白庙堂云日辰自古以子时为首今既子时立春则当是四日癸丑谓太史之误其实不然康节冬至吟云何者谓之几天根理极微今年初尽处明日未来时此际易得意其间难下辞人能知此意何事不能知又云冬至子之半天心无改移一阳初起处万物未生时酒味方淡大音声正希此言如不信更请问庖牺
　　汉髙帝封兄子信为羮颉侯虽以其母轑釡之故然按括地志实有羮颉山在嬀州怀戎县东南十五里注史记者失不引此顔师古注汉书但云颉音戛言其母戛羮釡也小司马索隠又直谓爵号耳非县邑名皆弗深考也古之封侯未有非地名者若武帝封霍去病冠军侯田千秋富民侯昭帝封霍光博陆侯光武封彭宠奴不义侯以至镌胡镌羌向义建防之类非制也然冠军侯国在东郡富民侯国在沛郡蕲县博陆初食北海河间后益封又食东郡特被以嘉名而已非若光武所封未必有分地也武帝时又有张骞封博望侯赵破奴封从票侯亦未详其封邑
　　州县城隍庙莫详事始前辈谓既有社矣不应复有城隍故唐李阳氷谓城隍神祀典无之惟吴越有尔然成都城隍祠太和中李徳裕所建李白作韦鄂州碑谓大水灭郭抗辞正色言于城隍其应如响杜牧为黄州刺史有祭城隍神祈雨文二首他如韩文公之于潮麴信陵之于舒皆有祭文而许逺亦有眢井鹓翔危堞神护之语则不独吴越为然芜湖城隍祠建于吴赤乌二年髙齐慕容俨梁武陵王祀城隍神皆书于史则又不独唐而已开成中睦州刺史吕述以为合于礼之八蜡祭坊与水庸者今按礼记注水庸沟也正义云坊者所以蓄水亦以鄣水水庸者所以受水亦以泄水则坊盖今之隄防水庸盖今之沟浍也方之城隍义殊不类今其祀几遍天下朝家或赐庙额或颁封爵未命者或袭邻郡之称或承流俗所传郡异而县不同至于神之姓名则又迁就附防各指一人神何言哉负城之邑亦有与郡两立者独彭州既有城隍庙又有罗城庙袁州分宜县既有城隍庙又有县隍庙尤为创见以今闻见所及攷之庙额封爵具者惟临安府当后唐清泰元年尝封顺义保宁王与越湖二神并命今号永固庙不知何时所赐绍兴三十年封保顺通惠侯今封显正康济王绍兴府梁开平封崇福侯清防封兴徳保闉王绍兴初赐额显宁今封昭顺灵济孚祐忠应王台州则镇安庙顺利显应王吉州则灵防庙威显英烈侯筠州则利贶庙灵祐顺应显正王袁州则显忠庙灵惠侯濠州则孚应庙灵助侯建宁府则显应庙福应惠宁侯建康之溧水则显正庙广惠侯泉州惠安县则宁济庙灵安昭祐侯邵武军则显祐庙神济训顺侯泰宁则广惠庙靖惠孚济侯韶州则明惠庙善祐侯成州则灵祐庙英祐侯有庙额而未爵命者镇江忠祐宁国灵防隆兴显忠徳安府威泽楚州灵显和州孚惠襄阳孚济汀州显应珍州仁贶静江嘉佑庆元之昌国邵武之建宁皆曰惠应前代锡爵而本朝未申命者湖州阜俗安城王处州龙泉县广顺侯鄂州城隍万胜鎭安王【城隍二字亦正元中所封王号】越州萧山县用郡城隍神初命称崇福侯昭州立山县为蒙州时封灵感王台州五县吴越时皆封以王爵临海曰兴国黄岩曰永宁天台曰始平仙居曰升平宁海曰安仁其余相承称谓如温州富裕侯处州仙都侯临安府钱塘县安邑侯临安县霸国侯王兴国军髙陵王筠州新昌盐城王潭州定湘王泉州明烈王潼川兴元安平将军汉州彭州安福将军卭州大邑县安静神广州羊城使者之类皆莫究其所以也襄阳虽有孚济额而保汉公之号未知所自宁国虽有灵防额而爵称佑圣不可得而详隆兴虽有显忠额而南唐尝封辅徳王故贑州称辅徳庙南康军安庆府及潭之益阳太平之芜湖南安之上犹皆称辅徳王抚黄复南安临江诸郡则称显忠辅徳王或辅徳显忠王盖皆以隆兴庙额混南唐爵命以为称也神之姓名具者镇江庆元宁国太平襄阳兴元复州南安诸郡华亭芜湖两邑皆谓纪信隆兴贑袁江吉建昌临江南康皆谓灌婴福州江隂以为周苛眞州六合以为英布和州为范增襄阳之谷城为萧何兴国军为姚弋仲绍兴府为厐玉实厐坚四世祖事具唐书忠义传盖尝歴越州总管鄂州为焦明南史焦度之父也台州屈坦吴尚书仆射晃之子今州治盖其故居筠州应智顼唐初州为靖州时刺史南丰游茂洪开元间尝知县镇溧水白季唐县令也惟筠之新昌祀西晋邑宰卢姓者绍兴之嵊祀陈长官庆元昌国祀邑人茹侯三者不得其名耳耳目所不接者尚阙如也承播溱三州及遵义军未废时皆尝锡城隍庙额承曰静惠播曰昭祐溱曰宁徳遵义曰怀宁承州则又有静应侯爵今承为绥阳县遵义为寨皆珍州溱播之地则折而入于南平之境矣嘉祐杂志载吴春卿为临安宰闻故老言钱尚父方睡汤瓶沸一小童以水注之钱曰吾方欲以水注瓶此童先知吾意不可赦遂杀之后见其为厉乃封为霸【一作属】国侯使永为临安土地故塑像为十余岁小儿今不知塑像何如而土地之称已转而为城隍矣太平广记载宣州司户死而复生云见城隍神自言晋桓彞也与所传不同然彝今亦别庙食于泾绍兴辛未潼川守沈该将新城隍祠梦人赍文书来称新差土地阅其姓名盖史坚序事愈涉怪淳熙间李异守龙舒有徳于民去郡而卒邦人遂相传为城隍神矣尤浅妄不经也唐羊士谔有城隍庙赛雨絶句二首
　　史记齐世家云齐王与舅父驷钧隂谋发兵索隠云舅父谓舅犹姨称姨母舅父二字甚新人少用者
　　礼妇人与丈夫为礼则侠拜侠者夹谓男子一拜妇人两拜夹男子拜今妇人之拜不跪则异于古所谓侠拜江浙衣冠之家尚通行之闾巷则否江邻防嘉祐杂志载司马温公之语乃谓陜府村野妇人皆侠拜城郭则不然南北之俗不同如此
　　冯延己谒金门长短句脍炙人口其曰鬬鸭栏干独倚人多疑鸭不能鬬余按三国志孙权传注引江表传曰魏文帝遣使求鬭鸭羣臣奏宜勿与权曰彼在谅闇之中所求若此岂可与言礼哉具以与之陆逊传建昌侯虑作鬬鸭栏逊曰君侯宜勤览经典用此何为南史王僧达传僧达为太子舍人坐属疾而往杨列桥观鬬鸭为有司所劾新唐书齐王祐传祐喜养鬭鸭方未反狸齚鸭四十余絶其头去及败牵连诛死者凡四十余人则古盖有之又唐田令孜传僖宗好鬬鹅数幸六王宅兴庆池与诸王鬬鹅一鹅至五十万钱是鹅亦能鬬也
　　秦捕商君商君亡至阙下欲舍客舍客不知商君也曰商君之法舍人无验者坐之商君喟然叹曰嗟乎为法之一至此哉苏文定谪雷州不许居官舍遂僦民屋章子厚又以为强夺民居下州逮民究治及子厚责雷亦问舍于民民曰前苏公来章丞相防破我家今不可也人以为报古今一辙也
　　西京杂记载武帝欲杀乳母告急于东方朔朔曰帝忍而愎傍人言之益死之速耳汝临去但屡顾我我当设竒以激之乳母如言朔在帝侧曰汝宜速去帝今已大岂念汝乳哺时恩邪帝怆然遂舍之史记滑稽传禇先生曰武帝时有所幸倡郭舍人者发言陈辞虽不合大道然令人主和说武帝少时东武侯母常养帝帝壮时号之曰大乳母乳母家子孙奴从者横暴长安中有司请徙乳母家室处之于边奏可乳母当入辞先见郭舍人为下泣舍人曰即入见辞去疾步数还顾乳母如其言郭舍人疾言骂之曰咄老女子何不疾行陛下已壮矣宁尚须汝乳而活邪尚何还顾于是人主怜焉乃下诏止无徙乳母此一事耳一以为杀一以为徙一以为东方朔一以为郭舍人西京杂记顔师古固尝辨其妄禇所书他事抵牾者亦多皆未可尽信
　　律文罪虽甚重不过绞斩而已凌迟一条五季方有之至今俗称为法外云
　　姚平仲字希晏世为西陲大将幼孤从父古养为子年十八与夏人战臧底河斩获甚众贼莫能枝梧宣抚使童贯召与语平仲负气不少屈贯不恱抑其赏然关中豪杰皆推之号小太尉睦州盗起徽宗遣贯讨贼贯虽恶平仲心服其沈勇复取以行及贼平平仲功冠军乃见贯曰平仲不愿得赏愿一见上耳贯愈忌之他将王渊刘光世皆得召见平仲独不与钦宗在东宫知其名及即位金人入寇都城受围平仲适在京师得召对福宁殿厚赐金帛许以殊赏于是平仲请出死士斫营擒虏帅以献及出连破两寨而虏已夜徙去平仲功不成遂乘青骡亡命一昼夜驰七百五十里抵邓州始得食入武关至长安欲隠华山顾以为浅奔蜀至青城山上清宫人莫识也留一日复入大靣山行二百七十余里度采药者莫能至乃解纵所乗骡得石穴以居朝廷数下诏物色求之弗得也乾道淳熙之间始出至丈人观道院自言如此时年八十余紫髯欝然长数尺靣奕奕有光行不择崖堑荆棘其速若奔马亦时为人作草书颇竒伟然秘不言得道之由云此陆放翁所作平仲小传也放翁亦尝以诗寄题青城山上清宫壁间云造物困豪杰意将使有为功名未足言或作出世资姚公勇冠军百战起西陲天方覆中原殆非一木支脱身五十年世人识公谁但惊山泽间有此熊豹姿我亦志方外白头未逢师年来幸废放傥遂与世辞从公游五岳稽首餐灵芝金骨换绿髓歘然松杪飞后守新定再作诗托上官道人寄之云太尉关河杰飞腾亦遇时中原方荡覆大计易差池素壁龙蛇字空山熊豹姿烟云千万叠求访固难知
　　汉张汤韩安国皆以御史大夫行丞相事曹窋以列侯臣贺以太仆行御史大夫事刘歆以太中大夫行太常事乐成以少府行大鸿胪事臣安行以太子少傅行宗正事少府忠行廷尉事王温舒为右辅行中尉事张良以列侯行太子少傅事黄霸以廷尉监行丞相长史事葢寛饶以谏大夫行郎中户将事王尊守京兆都尉行京兆尹事翟义以南阳都尉行太守事盖汉制官阙则卑者摄为之之谓行亦有以同列通摄者靳石以太常行太仆韩延年以太常行大行令刘徳以宗正行京兆尹之类是也九卿三辅皆同列也今着令以寄禄髙于职事官者为行异于古矣
　　容斋辨陈正敏之妄梁灏非八十二登科是矣与旹因记玉壶清话载仁宗问梁适卿是那个梁家适对曰先臣祖灏先臣父固上曰怪卿靣貌酷似梁固按国史适乃颢之子固之弟小说家多不考订率意妄言观者又不深考往往从而信之如此类甚多殊可笑



　　賔退录卷八
<子部,杂家类,杂考之属,宾退录>
　　钦定四库全书
　　賔退録卷九　　　　　　宋　赵与峕　撰
　　诗诞弥厥月诞大也朱文公则以为发语之辞世俗误以诞训生遂有降诞庆诞之语前辈辨者多矣书曰诞膺天命诞亦大也范赞光武乃有光武诞命之语尤不可晓殇帝纪云诞育百余日亦误
　　防恂自颍川太守徙汝南又入为执金吾会颍川盗起光武将亲征隗嚣欲复使出守颍川从驾至郡盗贼悉降遂已百姓遮道曰愿从陛下复借防君一年是时恂去郡已乆百姓以其为王朝之卿故谓之借今人作太守在任垂满者书啓多用借防事似不类也
　　夷坚戊志载裴老智数谓绍兴十年七月临安大火延烧城内外室屋数万区裴方寓居有质库及金珠肆在通衢皆不顾遽命纪纲仆分徃江下及徐村而身出北关遇竹木塼瓦芦苇椽桷之属无论多寡大小尽平价买之明日有防竹木材料免征税抽解城中人作屋者皆取之裴获利数倍过于所焚后阅张芸叟所着浮休阅目集书焦隐事云一日京师火隐晨出之木凡木皆以姓字题识后至者率诣隐市材始知夷坚指为裴老者误矣虽曰富家智畧徃徃相似然不应如是之同也
　　娶妻当得隂丽华唐与政【仲友】谓观此语知郭后之必废然予观刘植传载刘起兵附王郎众十余万光武遣植説乃降光武因留真定纳郭后后即之甥也故以此结之则是郭后之纳己非光武之情矣何待隂丽华之语而后占其废乎范煜不以此书之后纪故前辈议论未尝及之
　　余尝最城隍爵号后阅国朝会要考西北诸郡东京号灵护庙初封广祐公后进佑圣王大内别有城隍初封昭贶侯后进爵为公拱州昭灵庙惠烈夫人葢俗传为宋襄公之媦开德府显应庙感圣侯解州灵佑庙镇宝侯濬州黎阳县显固庙灵护伯它皆无闻葢东南城隍之盛多起于近世此数者亦徽庙朝锡命耳
　　马援平交阯贼封新息侯击牛酾酒劳飨军士因从容及从弟少防之语吏士皆伏称万岁又冯鲂赦郏贼延褎等亦皆称万岁是东都之臣不以称万岁为嫌独窦宪出屯北威与车驾会长安尚书以下欲伏称万岁韩棱正色曰礼无人臣称万岁之制议者皆慙而止若棱者可谓不为俗所移矣然万岁之称三代盛时所无有葢自蔺相如奉璧入秦田单为约降燕冯暖焚孟尝君债劵昉见于简牍至汉为盛棱之所谓礼岂古之所谓礼邪吴虎臣引虎拜稽首天子万年谓万岁发于此然此特咏歌之辞耳非可与后世呼万岁者同语也
　　世俗笓字当作枇与枇杷之枇字同而音异后汉济北孝王次丧父至孝梁太后下诏増封有曰头不枇沐魏志徐季龙取十三种物使管辂占之辂先説鸡子后道蚕蛹遂一一名之唯以梳为枇耳陆云与兄机书案行视曹公器物其中亦有枇字类篇枇凡四音其一毗志切栉属集韵同又按説文栉梳比之緫名也汉文帝遗匈奴单于比疎一或作比余一顔师古注曰辫发之饰也比音频寐反则知枇字亦通作比惟笓字无所经据博雅篝筌谓之笓葢捕取鱼鰕之具边迷频脂二切与此不同虽集韵枇亦作笓类篇笓又毗至切栉属然二书晩出当从古诗曰其比如栉又知三代之前未有枇之名但通谓之栉而已有相迫比之义矣
　　范煜后汉书杨震传载安帝时河间男子赵腾上书指陈得失帝怒收考诏狱诘以罔上不道震上疏救之帝不省腾竟伏尸都市张皓传又载顺帝时清河赵腾上言灾变讥刺朝政收腾系考皓上疏谏帝悟减死一等安顺两朝时世相接河间清河二国壤地相邻不应皆有一赵腾上书皆指言时政皆为人主所怒又皆为大臣救解虽其末一生一死然亦不应如是之同疑只一事而煜误以为二耳
　　汉武帝征枚乗乗道死诏问乗子无能为文者后乃得其孽子臯臯字少孺乗在梁时取臯母为小妻又孔光传淳于长坐大逆诛长小妻乃始等六人佞幸传张彭祖为小妻所毒薨外戚许后传后姊孊寡居与淳于长私通因为之小妻后汉赵惠王干居父丧私聘小妻削中丘县注云小妻妾也又窦融女弟为大司空王邑小妻陈王钧取掖庭出女李娆为小妻乐成靖王党取故中山简王传婢李羽生为小妻梁节王畅上疏辞谢有曰臣畅小妻三十七人其无子者愿还本家陈球与刘郃辈谋诛宦者因小妻之父程璜而事泄东观记又载彭城靖王子男丁前物故恭子酺侮丁小妻见恭传注周益公行归正人萧中一次妻耶律氏制谓次妻二字别无经据乞改称小妻劄子中注云出汉书指此董卓传又有少妻之称疑即小妻也裴松之注三国志孙皓传引江表传载张俶事亦曰取小妻三十余人又骆统传统母改适为华歆小妻晋宋挺本刘陶门人陶亡后娶陶爱妾为小妻隋王世充祖支頽防死其妻少寡仪同王粲纳之以为小妻则不独见于汉史云
　　君子食无求饱居无求安非恶饱而欲饥恶安而欲危也但不可求耳君子之求也惟当求道求在我者而已外此而有所求皆非也所谓求之有道得之有命者亦谓尽其在我而非志于得也他如求为可知夫子之求之也之类皆此意
　　乡为身死而不受今为宫室之美为之乡为身死而不受今为妻妾之奉为之此二者固志士之所羞也若为所识穷乏者得我而为之似亦可矣而均之为失其本心何邪此犹易解犹曰孔子罪乞醯之意耳经德不回非以干禄也言语必信非以正行也干禄固非美事若正行则何不可者今为学而不事正行果何所事邪惟能识此意而后可与言学矣
　　康节先生左袵吟云自古御戎无上防唯凭仁义是中原王师问罪固能道天子蒙尘争忍言二晋乱亡成茂草三君屈辱落陈编公闾延广何人也始信兴邦亦一言盖豫防靖康之祸也篇末虽托二晋以为词然因王师问罪而致防惟燕山之役为然二晋所无也深切着明如此而读者多不察余闻之友人曾幼舆【宏誉】而始悟因记康节观有唐吟有云凭髙始见山河壮入夏方知日月长三百年间能混一事虽成徃道弥光亦寓微意又观盛化吟有云生来只惯见丰稔老去未尝经乱离其子谓乱离之语太过康节叹曰吾老且死矣汝辈行且知之
　　唐人称县令曰明府而汉人谓之明廷见范晔书张俭传明府以称太守山隂老叟称刘宠刘翊称种拂髙获称鲍昱皆然
　　杨文公谈谓元稹作春深题二十篇并用家花车斜四字为韵白居易刘禹锡和之亦同此韵次韵起于此髙承着事物纪原取其説余按梁书王规传普通六年髙祖于文德殿饯广州刺史元景隆诏羣臣赋诗同用五十韵则唐以前固有之矣
　　余前辨刘信羮颉之封后阅能改斋漫録引王观国学林新编谓是颍川地名不羮者彼自不羮此自羮颉地名之同一字者多矣岂可比而一之审如王説则颉字何从而来邪
　　俚俗谓娶妻为索妻亦有所本三国志吕布传云袁术欲结布为援乃为子索布女关羽传云孙权遣使为子索羽女又隋书太子勇传载独孤后曰为伊索得元家女
　　张清源【淏】云谷杂纪辨欧阳集古録目为后汉人亦有复名者然仅载苏不韦孔长彦兄弟刘騊駼丘季智张孝仲范特祖召公子许伟康司马子威十人而已考之范煜书葢不止此如延岑护军邓仲况见苏竟传郑师事京兆第五元先又从东郡张恭祖之子名益恩亘荣族人亘元卿陈忠荐士其一曰成翊世翊世字季明见杜根传后陈敬王曾孙宠传注引谢承书袁术使将张闿阳杀陈相骆俊梁冀之弟名不疑越嶲太守李文德素善延笃党锢传序有渤海公族进阶注云公族姓也名进阶李膺欲按宛陵大姓羊元羣孔融传有太傅马日防皇甫嵩子名坚夀酷吏李章传有安丘大姓夏长思宦者曹节弟名破石王逸子名延夀字文考方术传谢夷吾字尧卿之类清源皆未及也他尚有之犹恨不能尽记
　　李延夀南北史成惟隋书别行余七史防废大抵纪载无法详畧失中故冝行而不逺且史传纪事出于一人之手而自为同异者亦有之矣未有卷帙联属首尾衡决而不能自觉者也姚思廉梁书列传第三十卷江革传谓何敬容掌选序用多非其人革性彊直常有褒贬而第三十一卷何敬容传乃谓敬容铨序明审号为称职夫史者所以传信万世今若此其将何所从乎其余可笑者甚多未暇尽着
　　白乐天长恨歌书太真本末详矣殊不为鲁讳然太真本夀王妃顾云杨家冇女初长成养在深闺人未识何邪葢宴昵之私犹可以书而大恶不容不隐陈鸿传则畧言之矣
　　唐新书承天皇帝倓传以兴信公主季女张为恭顺皇后防配焉汪玊山辨证谓防配前已有而新书不书尝考汪外孙郑子敬【寅】注引唐会要懿德太子重润中宗即位追赠国子监丞聘裴粹亡女为防婚合葬虽然不始于唐也三国志载邴原女早亡时曹操爱子仓舒亦没操欲求合葬原曰合葬非礼也原之所以自容于明公公之所以待原者以能守训典而不易也若听明公之命则是凡庸也明公焉以为哉操乃止然竟聘甄氏亡女与合葬又太和六年魏明帝爱女淑薨追封谥淑为平原懿公主为之立庙取文昭甄后亡从孙黄与合葬追封黄列侯以夫人郭氏从弟德为之后承甄氏姓封德为平原侯袭公主爵则汉魏问已行之矣
　　读诸葛孔明出师表而不堕泪者其人必不忠读李令伯陈情表而不堕泪者其人必不孝读韩退之祭十二郎文而不堕泪者其人必不友青城山隐士安子顺【世通】云
　　谓有疾曰不快陈夀作华佗传已然
　　葛常之韵语阳秋云晋书阮咸传云咸善琵琶今有圆槽而十三柱者世号阮亦谓阮咸相传谓阮咸所作故以为名而咸传乃不及此山谷听宋宗儒摘阮歌云手挥琵琶送飞鸿促弦聒醉惊客起圆璧庚庚有横理闭门三月传国工身今亲见阮仲容则亦以为仲容所作岂咸用琵琶余制而作阮邪据此则是常之不知阮咸所出余按国史纂异云元行冲賔客为太常少卿时有人于古墓中得铜物似琵琶而身正圆莫有识者元视之曰此阮咸所造乐具乃令匠人改以木为声清雅今呼为阮咸者是也卢氏杂説云晋书称阮咸善弹琵琶后有发咸墓者得琵琶以瓦为之时人不识以为于咸墓中所得因名阮咸陈晋之【】乐书云阮咸五弦本秦琵琶而颈长过之列十二柱焉唐武后时蒯明于古冢得铜琵琶晋阮咸所造也元亨中命工以木为之声甚清彻颇类竹林七贤图所造旧器因以阮咸名之亦以其善弹故也圣朝太宗于旧制四弦上加一三説葢大同而小异今世所行皆四弦十三柱者与旹窃闻今禁中女乐别有所谓阮其制视民间者絶不同且甚大须坐而奏之乡人郭子云【应龙】守南安时大庾令之妇乃出宫人能为此郭葢亲见之唐书乐志云五如琵琶而小北国所出乐工裴神符初以手弹太宗悦甚后人习为搊琵琶则是唐已有五弦矣不知因唐之太宗而误为本朝邪抑别有考按邪
　　夷坚支乙载紫姑咏手诗笑折樱桃力不禁时攀杨柳弄春隂管弦曲里传声慢星月楼前敛拜深绣幕偷回双舞袖緑牎闲整小眉心秋来防度挑罗袜为忆相思放却针唐韩致光香奁集亦有咏手一诗暖白肤红玊笋芽调琴抽线露尖斜背人细撚垂胭鬓向镜轻匀衬眼霞怅望昔逢褰绣幔依稀曾见托金车后园笑向同行道摘得蘼芜又一杈其体正同葢皆言手之用尔韩诗独首句不然
　　侯嬴为夷门监者按大梁城十二门东曰夷门则夷门者大梁之一门耳后人遂直指汴京为夷门非也容斋续笔辨台城少城类此
　　古者道路男子由右妇人由左车从中央今遂宁府谯门之外有桥曰仪桥不知何时所剏上加栏楯道分为三尚彷佛古人之意谓之仪者犹仪门也
　　周文忠序文英华首云太宗皇帝丁时太平以文化成天下既得诸国图籍聚名士于朝诏修三大书曰太平御览曰册府元曰文英华洪文敏序夷坚三志癸亦云太平兴国中诏侍从馆阁集着策府元文英华御览广记等四书予按册府元乃景德二年编类至大中祥符六年书成皆真宗朝二公之言偶失之
　　俗间谓笼烛为照道此二字出仪礼注
　　冬至贺礼古无有也其殆始于汉乎汉杂事曰冬至阳生君道长故贺沈约宋书曰魏晋冬至日受万国及百寮称贺因小防其仪亚于岁朝北齐书库狄伏连冬至之日亲表称贺其妻减马豆设豆饼伏连大怒葢歴代行之至今不废按月令仲冬之月日短至隂阳争诸生荡君子斋戒处必掩身身欲宁去声色禁嗜欲安形性事欲静以待隂阳之所定易曰先王以至日闭关商旅不行后不省方五经通义云冬至寝兵鼓商旅不行君不听政事曰冬至阳气萌隂阳交精始成万物气微在下不可动泄王者承天理故率天下静而不扰也白虎通云冬至前后君子安身静体百官絶事不听政择吉辰而后省事今仆仆交相贺则所谓安身静体静而不扰以待隂阳之定者果何在哉又按月令仲夏之月日长至仲冬之月日短至今世反称冬至为长至尤非是曹子建冬至献袜颂表云伏见旧仪国家冬至献履贡袜所以迎福践长崔浩女仪云近古妇人常以冬至上履袜于舅姑践长至之义也隋杜台卿玊烛宝典云冬至日极南景极长隂阳日月万物之始律当黄钟其管最长故有履长之贺葢周礼冬至日在牵牛景长一丈三尺日短而景长也黄钟之律九寸于十二律为最长月令所谓短至谓日之短曹崔杜谓践长履长者景之长琯之长也虽所指不同然当以月令为正
　　谏议大夫称大谏始于近世然于古有之齐威公使鲍叔牙为大谏见管子第二十篇
　　韩子苍云韦苏州少时以三卫郎事宗豪纵不覊宗崩始折节务读书然余观其人为性髙洁鲜食寡欲所居扫地焚香而坐与豪纵者不类其诗清深妙丽虽唐诗人之盛亦少其比又岂似晩节学为者岂苏州自序之过欤然天宝间不闻苏州诗则其诗晩乃工为无足怪叶石林南宫诗话云苏州诗律深妙白乐天辈固皆尊称之而行事畧不见唐史为可恨以其诗语观之其人物亦当髙胜不凡刘禹锡集中有太和六年举自代一状然应物温泉行云北风惨惨投温泉忽忆先皇廵幸年身骑厩马引天仗直至华清列御前则尝逮事天宝间也不应犹及太和时葢别是一人或集之误苕溪渔隐云苏州集有燕李録事诗云与君十五侍皇闱晓拂炉烟上玊墀又温泉行云出身天宝今几年顽钝如锤命如纸余以编年通载考之天宝元年至太和六年计九十一年应物于天宝间已年十五及有出身之语不应能至太和间也蔡寛夫云【南宫诗话世误传蔡寛夫作渔隐故云】刘禹锡所举别是一人可以无疑矣容斋随笔云韦苏州集中有逢杨开府诗云少事武皇帝无赖恃恩私身作里中横家藏亡命儿朝持摴蒱局暮窃东邻司不敢捕立在白玊墀骊山风雪夜长杨羽猎时一字都不识饮酒肆顽痴武皇升仙去憔悴被人欺读书事已晩把笔学题诗两府始收迹南宫谬见推非才果不容出守抚惸嫠忽逢杨开府论旧涕俱垂味此诗葢应物自叙其少年事也其不羁乃如此李肇国史补云应物为性髙洁鲜食寡欲所居焚香扫地而坐其为诗驰骤建安已还各得风韵葢记其折节后来也应物为三卫正天宝间所为如是而吏不敢捕又以见时政矣与峕谓应物行事散轶唐史失不立传故诸家之説未能防于一近世沈明逺【作喆】始櫽括应物集及它书为传甚详然论断中亦以刘賔客所举为疑今笔于此韦应物京兆长安县人也【见崔都水及休日还长安胄贵里及岁日寄弟并荅崔甥诗】其家世自宇文周时孝寛以功名为将相而其兄夐髙尚不仕号为逍遥公夐之孙待价仕隋为左仆射封扶阳公待价生令仪为唐司门郎中令仪生銮銮生应物【见林宝姓纂】少逰太学【见赠旧识诗】当开元天宝间宿卫仗内亲近帷幄行幸毕从【见宴李録事并郑户曹及逢杨开府温泉行等诗按通典左右宿卫侍从皆以髙防子弟年少美风姿者补之为贵胄起家之髙选】颇任侠负气洎渔阳兵乱后流落失职乃更折节读书屏去武功之上方【见逢杨开府及经武功旧隠诗】复返沣上园庐芜没贫无以自业【见归沣上诗】客逰江淮间所与交结皆一时名士【见会梁川故人及李栖梧防大梁亭等诗】因从事河阳去为京兆功曹摄髙陵令【见寄弟及别子西诗】永泰中迁洛阳丞两军骑士倚中贵人势骄横为民害应物疾之痛绳以法被讼弗为屈【见示从子班诗】弃官养疾同德精舎【见同德精舍诗】起为鄠令大厯十四年除栎阳令复以疾谢去归寓西郊【见归西郊诗】择胜隐于善福祠从诸生学问澹如也【见西斋示诸生诗】建中二年拜尚书比部外郎明年出为滁州刺史【见别善福祠诗】滁山川清逺山中多隠君子应物风流岂弟与其人览观赋诗郡以无事人安乐之【见全椒道士及释良史等诗】四年十月德宗幸奉天应物自郡遣使间道奔问行在所明年兴元甲子使还诏嘉其忠【见寄弟诗】终更贫不能归留居郡之南嵒【见岁日寄端武诗】俄擢江州刺史【见登郡楼诗】居二岁召至京师贞元二年由左司郎中补外得苏州刺史【见荅李士防诗】在郡延礼其秀民抚其嫠甚恩【见郡斋文士宴集诗】乆之白居易自中书舍人出守吴门应物罢郡【见刘禹锡集中酬白舍人诗云苏州刺史例能诗西掖今来替左司】寓于郡之永定佛寺【见寓永定诗】太和以太仆少卿兼御史中丞为诸道盐铁转运江淮留后年九十余矣不知其所终【见刘禹锡太和六年为苏州刺史举官自代状云诸道盐铁转运江淮留后朝议郎太仆少卿兼御史中丞上柱国韦应物歴掌剧务皆有美名执心不回临事能断所职虽重本官尚轻内省无能辄敢公举司筦之利诚籍时才流岂弟之风实为邦本谨按太和年去应物刺郡时已更六朝四十余年矣而梦得犹举之岂其遗爱尚存邪又据应物送邹少府诗云天宝为侍臣歴观两都士宴李録事诗云十五侍皇闱然则天宝中应物在三卫年始十五至太和计年九十余然自苏州罢郡寓永定以后集中不复有诗岂四十年间无一篇诗者葢亡之也予尝叹息于斯焉】有子曰庆复为监察御史河东节度掌书记【见姓纂】应物性髙洁【见李肇国史补】善为诗气质闲妙浑然天成初若不用工而近世诗人莫及也白居易尝语元稹曰韦苏州歌行才丽之外深得讽谏之意而五言尤为髙逺雅淡自成一家其为时人推重如此浮屠皎然者颇工近诗尝拟应物体格得数解为贽应物弗善也明日録旧防以见始被领畧曰人各有能有不能葢自天分学力有限子而为我且失其故步矣但以所诣自名可也皎然心服焉【见因话録长庆集等】应物鲜食寡欲所居焚香扫地而坐【见李肇国史补】为吴门时年已老矣而诗益造防世亦莫能知之也【亦白诗】子沈子曰予读韦苏州诗超然简逺有正始之风所谓朱丝疏弦一唱三叹者应物当开元天宝宿卫仗内为郎刺史于建中以迄贞元而文宗太和中刘禹锡乃以故官举之计其年九十余而犹领转输剧职应物何夀而康也然自吴郡以后不复有诗文见于録者岂亡之邪使应物而无死其所为当不止此以应物为终于吴郡之后则禹锡之所举者犹无恙也葢不可得而考也新唐书文艺传称应物有文在人间史逸其传故不録予既爱其诗因考次其平生行义官阀皆有凭藉始终可槩见如此恨史官编摩疎陋耳嗟夫应物﨑岖身阅盛衰之变晩乃折节学问今其诗徃徃及治道而造理精深士固有悔而能复厄而后竒者如应物有以自表见于后世岂偶然哉渔隐丛话后集又载韩子苍云韦苏州少时以三卫郎事宗豪纵不羁余因记唐宋遗史云韦应物赴杜鸿渐宴醉宿驿亭见二佳人在侧惊问之对曰郎中席上与司空诗因令二乐妓侍寝问记得诗否一妓强记乃诵曰髙髻云鬟宫样装春风一曲杜韦娘司空见惯浑闲事断尽苏州刺史肠观此则应物豪纵不羁之性暮年犹在也子苍又云余观韦苏州为性髙洁鲜食寡欲所居扫地焚香而坐此是韦集后王钦臣所作序载国史补之语但恐溢美耳与旹谓尽信书不如无书国史补之説固未可信又安知唐宋遗史为得其实乎此未可以臆断也












　　賔退録卷九
　　钦定四库全书
　　賔退録卷十　　　　　　宋　赵与峕　撰
　　臧哀伯云武王克商迁九鼎于雒邑义士犹或非之义士即多士所谓迁殷顽民者也由周而言则为顽民由商而论则为义士矣此説近世陈同甫【亮】始发之杜预谓为伯夷之属非也
　　礼曰铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之又曰其先祖无美而称之是诬也有善而弗知不明也知而弗传不仁也此三者君子之所耻也碑志行状之法具于是矣若无美而必欲防墓有恶而饰以为美卑官下士犹足以诳不知之人仕稍通显则其善恶已着于人之耳目何可诬也莫俦靖康末所为虽三尺童子亦恨不诛之而孙仲益尚书志其墓顾谓靖康之变台谏争请和戎皆斥废不用而二三狂生抗首大言乗险徼幸试之一掷卒至误国髙宗狩维扬移跸临安国步阽危至此极矣而进取之士终以和戎为讳此翰林莫公所以投闲置散至于老死不用斯言也不几于欺天乎及作韩忠武志则又以岳武穆为跋扈而与范琼同称善恶复混淆矣岳之祸承权臣风防而诬以不臣者万俟忠靖罗彦济【汝楫】也洪文惠志罗墓不书此事正得称美不称恶之义而仲益志万俟则显书之何哉张子韶侍郎学问气节表表一世参禅学佛与其平生自不相掩张亦未尝以此为讳其从子【榕】作家传欲为文饰乃谓张有学説云释老虚无耳不可有闻目不可有见则是静言庸违张必不然余独喜李文简志赵待制【开】墓既歴叙其在蜀理财治赋之功且谓为当时第一继云或者咎公竭泽而渔使来者无所施其智巧今虽累经蠲放而害终不去当时稍存平恕则今日之害决不至此呜呼此所谓责人终无已者也然公亦不得不任其咎昔苏绰在西魏佐周武帝以国用不足为征税之法颇重既而叹曰今所为者正如张弓非平世法也后之君子谁能弛乎绰子威闻其言毎以为己任及相隋文帝奏减赋役务从轻简帝悉从之彼苏威顾能如此曾谓今日无若苏威者乎此焘深所叹息详纪之以俟来世又南轩作宇文阆州【邦献】志谓初君以二父世科为念刻苦习进士业为进士者多推称之两以鎻防试类省辄下益力后虽已领州符犹不置葢终其身以是为歉栻尝以谓自先王教冑子之法壊大家世族不得尽成其材其下者茍从禄利不乐亲文墨事至其间读书欲自表见者则不屑其世禄顾反以从进士覔举得之为荣噫昔之人所望于胄子者岂为是哉若君居家孝友涖官廉平温厚博雅于以进德孰能御之顾区区犹以是为歉何哉二公之作葢又因以立言垂世不特铭墓而已若李茂嘉【谟】墓志所谓明赦至建康吕忠穆怡然自若时李为江东副漕以言责之吕踌躇未行而张忠献檄书至尽与诸家记事之书不合则熊子复【克】小歴李氏【心传】系年要録已有疑于仲益之言矣蔡伯喈曰吾为人作铭未尝不有慙容唯为郭有道碑颂无愧耳后之秉笔者亦能自讼如此否乎
　　绍圣四年殿试考官得胡安国之防定为第一将唱名宰执恶其不诋元祐而何昌言防云元祐臣寮不知君臣之义父子之恩擢为首选方天若策云当是时鹤髪宵人棊布要路今家财犹未籍没子孙犹未禁锢遂次之又欲以章惇子为第三哲宗命再读安国策亲擢为第三昌言新淦人仕至工部侍郎张邦昌之僣昌言为事务官既又改名善言以避邦昌名南都中兴昌言已死遂追贬观其进身可以占终矣
　　唐小説辨疑志载明皇时姜抚先生不知何许人也常着道士衣冠自云年已数百岁持符箓兼有长年之药度世之术有荆岩者颇通南北史问抚何朝人也抚曰梁朝人也岩曰梁朝絶近先生亦非长年之人不审先生梁朝出仕为复隐居抚曰吾为西凉州节度岩曰何得诳妄上欺天子下惑世人梁朝在江南何处得西凉州只有四平四安四镇四征将军何处得节度使抚慙恨数日而卒蔡绦铁围山丛谈政和间有处士王卓者亦遭遇时主自言五百岁矣人视之若不过七八十岁容状光泽颇挟容成术无它异也鲁公稍异之一日鲁公命吾延卓坐吾询其迹则曰生隋末唐李勣征髙丽尝作禆将因擅纵降卒数十被黥配之五岭南繇是遇异人授以不死方曾不一瞬间忽至今矣吾问还识狄梁公否卓曰识也感它狄相公封卓为白云先生又问当开元天宝间明皇帝好道而方士辈出先生出乎曰卓时反不出问何故则曰卓时与罗家争气意自不喜出耳罗葢公逺也遂歴问唐诸帝武后及名臣之情状则或合或不合又言当肃宗时卓始一出亦封号吾问果尔则必识李辅国辅国状若何卓曰正得辅国见爱而封辅国面大且方美须髯也吾笑曰先生败矣二事正堪作对信乎作伪之难也抚唐史有传亦言其妄然不及此云
　　葛文康评古谓汉文帝改后元年景帝又改中元后元年武帝屡更年号亦有后元不知当时何所据而分中与后谓之后则疑若有极乃不讳避何邪将当时有先知之防邪余谓不然汉之诸帝不过改元年尔后人因其有二元则别以为后因其有三元则复冠以中非当时本称也武帝虽屡更年号偶最后不曾命名独称元年后人因其崩也亦以后称焉耳惟东都建武中元恐是当时所命也
　　西汉诸帝多自立陵庙名后世不复然至于及其生而自命以某祖某宗而使万世不祧者古今所无也惟于魏明帝见之孙盛讥之是矣彼谓顾成之庙称为太宗者臣下假设之辞耳非此之比也
　　徐陵鸳鸯赋云山鸡映水那相得孤鸾照镜不成双天下真成长防合无胜比翼两鸳鸯黄鲁直题画睡鸭曰山鸡照影空自爱孤鸾舞镜不作双天下真成长防合两鳬相倚睡秋江全用徐语防化容斋随笔谓鲁直末句尤精工余幼时不能解每疑鸳鸯可言长防合两鳬则聚散不常何可言长防合后乃悟鲁直所谓长防合特指画者耳
　　新唐书进表谓其事则增于前其文则省于旧夫为文纪事主于辞达繁简非所计也新唐书之病正坐此两语前辈议之者多矣晋张辅云司马迁叙三千年事惟五十万言班固叙二百年事乃八十万言以此为迁固优劣殊不思司马子长追述上世故不可得而详班孟坚纪録近事有不容于畧春秋传所谓所见异辞所闻异辞所传闻异辞正谓是也洪文敏论史记卫青传书校尉李朔校尉赵不虞校尉公孙戎奴各三从大将军获王以千三百户封朔为渉轵侯以千三百户封不虞为随成侯以千三百户封戎奴为从平侯前汉书但云校尉李朔赵不虞公孙戎奴各三从大将军封朔为渉轵侯不虞为随成侯戎奴为从平侯比于史记五十八字中省二十三字然不若史记为朴赡可喜又论檀弓纪石祁子事云石骀仲卒有庻子六人卜所以为后者曰沐浴佩玊则兆五人者皆沐浴佩玊石祁子曰孰有执亲之丧而沐浴佩玊者乎不沐浴佩玊谓今之为文者不然必曰沐浴佩玊则兆五人者如之祁子独不可曰孰有执亲之丧若此者乎似亦足以尽其事然古意衰矣此论得之崇仁吴德逺【沆】环溪诗话载其少时谒张右丞右丞告之曰杜诗妙处人罕能知凡人作诗一句只説得一件物事多説得两件杜诗一句能説得三件四件五件常人作诗但説得眼前逺不过数十里杜诗一句能説数百里能説两州军能説半天下能説满天下此其所以为妙且如重露成防滴稀星乍有无也是好句然露与星各只是一件事如孤城返照红将敛近市浮烟翠且重亦是好句是有孤城也有返照也即是两件亊又如鼍吼风犇浪鱼跳日映山有鼍也风也浪也即是一句説三件亊如絶壁过云开锦绣疎松夹水奏笙簧即是一句説四件亊至如旌旗日暖龙蛇动宫殿风防燕雀髙即是一句説五件亊唯其实是以健若一字虚即一字弱矣公但按此法以求前人即渐难为诗吴又问如何是説眼前事以至满天下事右丞云如独鹤不知何事舞饥乌似欲向人啼只是説眼前所见如蓝水逺从千涧落玊山髙竝两峯寒即是説数十里内亊如三峡楼台淹日月五溪衣服共云山即是一句説数百里内事至如浮云连海岱平野入青徐即是説两州军如吴楚东南坼即是一句説半天下至乾坤日夜浮即是一句説满天下吴因取前辈之诗参而考之谓东坡惟有美堂一篇最工然天外黒风吹海立浙东飞雨过江来止是一句能言三件事如令严钟鼔三更月野宿貔貅万灶烟是一句能言四件事如通印子鱼犹带骨披緜黄雀尚多脂鹤闲云作氅駞卧草埋峯每句亦不过三物如酒醒风动竹梦断月窥楼深谷留风终夜响乱山衔月半床明风花误入长春云月长临不夜城云烟湖寺家家镜灯火沙河夜夜春则似三物而不足至如峯多巧障日江逺欲浮天翠浪舞翻红防防白云穿破碧玲珑叶厚有棱犀甲健花深少态鹤头丹等句不过用二物矣山谷则有数联合格如轻尘不动琴横膝万籁无声月入帘饭香猎户分熊白酒熟渔家擘蟹黄苦楝狂风寒彻骨黄梅细雨润如酥皆是一句能言三件事如河天月晕鱼分子槲叶风微鹿养茸桃李春风一杯酒江湖夜雨十年灯即是一句能言四件事至荆公则合格者稍多如箒动川收潦靴鸣海上潮已无船舫犹闻笛逺有楼台只见灯山月入松金破碎江风吹水雪崩腾阳浮树外苍江水尘涨原头野火烟即每句皆能道三件事以至庙堂生莽卓巗穴死伊周和风满树笙簧杂霁色兼山粉黛重坐见山川吞日月杳无车马送尘埃霁分星斗风雷静凉入轩牎枕簟闲即是一句能言四件事然竟无一句能用五物者至用半天下满天下之説求之尤未见其有也然后知诗道之难如此而古今之美备在杜诗无复疑矣此论尤异以此论诗浅矣杜子美之所以髙于众作者岂谓是哉若以句中事物之多为工则必皆如陈无已桂椒柟栌枫柞樟之句而后可以独歩虽杜子美亦不容专美若以乾坤日夜浮为满天下句则凢句中言天地华夷宇宙四海者皆足以当之矣何谓无也张辅喜司马子长五十万言纪三千年事张右丞喜杜子美一句该五物识趣正同故并録之
　　邵伯温闻见録载康节先生治平间与客散步天津桥上闻杜鹃声惨然不乐曰洛阳旧无杜鹃今始至不二年上用南士为相多引南人专务变更天下自此多事矣客曰闻杜鹃何以知此曰天下将治地气自北而南将乱自南而北今南方地气至矣禽鸟飞类得气之先者也与峕按康节首尾吟其一云尧夫非是爱吟诗诗是尧夫访友时青眼主人偶不在白头老叟还空归几家大第横斜照一片残春啼子规独徃独来还独坐尧夫非是爱吟诗疑亦此意也
　　古今咏史诗求其议论精当康节先生题淮隂侯庙十篇可以为冠读者当自知之一身作乱冝从戮三族全夷似少恩汉道是时初杂霸萧何王佐殆非尊据立大功非不智复贪王爵似专愚造成四百年炎汉才得安宁反受诛生身既得逢真主立事何须作假王谁谓祸胎从此始不宜回首怨髙皇一时韩信为良犬千古萧何作霸臣彼此并干名教罪罪犹不逮谓斯人韩信事刘元不叛萧何惑汉竟生疑当初若听蒯通语髙祖功名未可知虽则有才兼有智存亡进退处非真五湖依旧烟波在范蠡无人继后尘若非韩信难除项不得萧何莫制韩天下须知无一手茍非髙祖用萧难汉家基定议功勲异姓封王有五人不似淮隂最雄杰敢教根固又生秦韩信恃功前虑寡汉皇负德尚权安幽囚必欲擒来斩固要加诸甚不难若履暴荣须暴辱既经多喜必多忧功成能让封王印世世长为列土侯
　　首卷书王平甫所云花蘂宫词三十二首今攷王防简续成都集记才二十八首尽笔于此庻真赝了然五云楼阁鳯城间花木长新日月闲三十六宫连内太平天子坐昆山防真广殿约宫墙楼阁相扶倚太阳浄甃玊阶横水岸御炉香气扑龙牀龙池九曲逺相通杨栁丝牵两岸风长似江南好春景画船来去碧波中东内斜将紫禁通龙池鳯夹城中晓钟声断严妆罢院院纱牎海日红殿名新立号重光岛上亭台尽改张但是一人行幸处黄金閤子鎻牙牀安排诸院接行廊水槛周回十里强青锦地衣红绣毯尽铺龙脑郁金香夹城门与内门通朝罢巡逰到中每日日髙祗候处满堤红艳立春风厨船进食簇时新侍坐无非列近臣日午殿头宣索脍隔花催唤打鱼人立春日进内园花红蘂轻轻嫩浅霞跪到玊阶犹带露一时宣赐与宫娃三面宫城尽夹墙苑中池水白茫茫亦从师子门前入旋见亭台绕岸傍离宫别院绕宫城金板轻敲合鳯笙夜夜月明花树底傍池长有按歌声御制新飜曲子成六宫才唱未知名尽将觱篥来抄谱先按君王玊笛声旋移红树劚青苔宣使龙池再凿开展得绿波寛似海水心楼殿胜蓬莱太虚髙阁凌波殿背倚城墙靣枕池诸院各分娘子位羊车到处不教知修仪承宠住龙池扫地焚香日午时等大家来院里防教鹦鹉念新诗才人出入每相随笔砚将行绕曲池能向彩牋书大字忽防御制写新诗六宫官职总新除宫女安排入画图二十四司分六局御前频见错相呼春风一靣晓糚成偷折花枝傍水行却被内监遥觑见故将红豆打黄莺棃园弟子簇池头小乐擕来燕逰旋炙银笙先按拍海棠花下合梁州殿前排燕赏花开宫女侵晨探几囘斜望花开遥举袖传声先唤近臣来小毬塲近曲池头宣唤勲臣试打毬先向画廊排御幄管声动立浮油供奉头筹不敢争上棚专唤近臣名内人酌酒才宣赐焉上齐呼万岁声殿前宫女揔纎腰初学乗骑怯又娇上得马来才似走几回抛鞚把鞍桥自教宫娥学打毬玊鞍初跨桞腰柔上棚知是官家认遍遍长赢第一筹翔鸾阁外夕阳天木影花光水接连望见内家来住处水门斜过罨楼船内人追逐采莲时惊起沙鸥两岸飞兰掉把来齐拍水并船相鬬湿罗衣新秋女伴各相逢罨画船飞别浦中笑折荷花半歌舞夕阳斜照满衣红月头支给买花钱满殿宫娥近数千遇着唱名多不应含羞走过御牀前
　　任土作贡三代而下未之或废时有损益而已髙宗建炎三年始诏除金银匹帛钱谷余悉罢贡盛德事也禹贡以来歴代史志及地里之书但载土贡之目而不书其数惟元丰九域志为详尝撮一岁所贡凡为金二十四两【登一十两利五两万象螎各三两】麸金五十五两【金铙各一十两嘉六两眉雅简资各五两衡昌龙各三两】银四百五两【桂杨桂各五十两鄂邕各三十两贺封端新康南恩梅容昭梧藤龚浔贵栁宣槛白广琼昌化各一十两賔化髙郁林万安各五两】铜铁一十斤【利】锦三匹【成都】白縠一十匹【襄】隔织一十八匹【泰一十匹洋八匹】絁七十五匹【汝一十五匹颍棣保定安肃陜威胜各一十匹】花絁一十匹【祁】综丝絁二十匹【潍】绫一百四十五匹【杭三十匹蔡定各一十匹淄随润明秀江陵澧各一十匹绵五匹】花绫一十匹【兖】白花绫一十匹【梓】综丝绫一十匹【遂】双丝绫一十匹【徐】方纹绫三十匹【开封】仙纹绫五十匹【青三十匹潍二十匹】摴蒱绫二十匹【遂】莲绫一十匹【阆】越绫二十匹【越】罗七十匹【真定三十匹定二十匹润彭各一十匹】花罗六匹【成都】春罗四匹【蜀】单丝罗一十匹【蜀】纱四十匹【相庐常大平各一十匹】方文纱三十匹【开封】茜绯花纱一十匹【越】轻容纱五匹【越】防一百四十五匹【洺二十匹陈汝各一十五匹大名徐颍博雄永宁广信陜懐安各一十匹达五匹】花防一十匹【大名】緜防五十匹【简二十匹大名一十匹渠巴蓬忠各五匹】绢六百七十匹【随滑赢各三十匹应天冀德德卫深亳各二十匹陈一十五匹宻齐淮阳徐曹卿濮唐颍昌真沧拽霸永静干宁信安相邢赵保顺安渭平定岢岚宁化保德宿海泗滁庐濠无为临江为建昌涪昌云安南平韶循南雄各一十匹广安五匹】班白绢三匹【诚】布一十五匹【鼎一十匹梅五匹】丝布二十匹【邛一十匹果一十匹】纻布一百七十五匹【信阳楚和吉筠兴国南安栁江陵安鼎岳归汉绵邵武英各一十匹房五匹】白纻布一百六十五匹【舒湖防各二十匹郢蕲黄常睦宣歙袁道连各一十匹开五匹】髙纻布一十匹【成都】斑布一十匹【荣】葛布二百三十五匹【洪抚浑各三十匹苏二十匹随夀光吉永全普戎泸冨顺泉兴化各一十匹渝五匹】蕉布一十五匹【泉一十匹潮五匹】红花蕉布三十匹【福】练七十匹【建五十匹杞鼎各一十匹】毛毼一十五段【熈一十段保安五段】紫茸毛毼一十段【泾】緜一千一百两【齐颍莫卫赵婺处衢梁山泉兴化各一百两】毡三十领【庆二十领丰一十领】白毡三十领【镇戎二十领恩一十领】紫茸毡四领【庆】鞾毡一十领【京兆】鞾皮二十张【同】獐鹿皮三百一十张【海三百张通一十张】鲛鱼皮二十六张【台漳各一十张温五张潮一张】殻二十枚【广】水马二十枚【广】鼊皮三十一张【广】翡翠毛二十枚【钦】席一百七十领【常二十领澶秦陇苏各二十领京兆鄜宁坊鳯翔汾各一十领】藨席二十领【开封一十领颍昌一十领】莞席一百领【扬】簟四十一领【永静蕲睦饶各一十领澧一领】藤簟二十领【广】漆器五十事【湖三十事襄二十事】瓷器三百一十事【河南二百事耀越各五十事邢一十事】石器二十事【登一十亊莱一十事】水晶器一十事【信】藤器二十事【象一十亊賔一十事】藤盘一靣【循】藤箱一枚【惠】栁箱一十枚【沧】铜鉴一十面【太原】青铜鉴二十面【扬】火筯五十对【邠】剪刀五十枚【邠】笔一千管【江宁五百管宣五百管】墨三百枚【兖潞维各一百枚】砚四十枚【虢二十枚宁端各一十枚】纸四千张【越歙池各一千张贞温各五百张】杂色牋五百张【成都】蜡烛九百五十条【鳯翔三百条汀二百条成鳯晋綘各一百条阶五十条】花蜡烛一百条【邓】燕脂一十斤【兴元】槵子数珠一十串【象】斑竹一十枝【雷】解玊砂一百五十斤【邢一百斤忻五十斤】金漆三十斤【台】弓麻二十斤【坊】鳔胶一十斤【通】甲香二十七斤【漳惠各一十斤台广各三斤潮一斤】青一十斤【代】碌一十斤【代】朱砂四斤一两【沅容各二十两辰十五两黔一十两】云母二十斤【兖一十斤江一十斤】钟乳四斤八两【沂三十两韶连各一斤房十两】芒硝一十斤【峡】空青一十两【梓】曽青一十两【梓】禹余粮一十斤【泽】白石英一十二斤【泽十斤梧二斤】紫石英二十斤【沂一十斤兖一十斤】白石脂一十斤【苏】水银三斤二两【辰三十两沅二十两】石膏二十斤【磁】阳起石一十斤【齐】长理石五斤【淄】礜石一十斤【太原】石鷰二十枚【永】白菊花三十斤【邓】人参三十斤一十两【太原潞泽各一十斤辽一十两】天门冬二十斤【果一十斤普一十斤】甘草二百六十斤【环一百斤德顺五十斤原兰府各三十斤岷太原各一十斤】白术一十两【舒】牛膝五十斤【怀】柴胡三十斤【麟丰火山各一十斤】车前子一斗【开】干山蓣一十五斤【眀】细辛一十斤【华】石斛一十二斤【夀一十斤广二斤】生石斛四十觔【庐二十斤光江各一十斤】巴防一十斤【剑】庵防一十斤【宁】芎防三十斤【奉】黄连五十斤【宣三十斤处施各一十斤】苁蓉六十斤【滑五十斤保安一十斤】防风七十斤【綘三十斤单一十五斤齐兖各一十斤淄五斤】五味子五十斤【河中】蛇牀子二十五斤【单一十五斤苏一十斤】杜若一十斤【峡】葛粉一十斤【信】栝蒌根一十斤【陜】当归一十斤【威】麻黄二十五斤【开封一十五斤郑一十斤】知母一十斤【相】仙灵脾一十斤【沂】紫草五十斤【大名】海藻一十斤【莱】髙良姜一十五斤【钦一十斤朱崖五斤】牡丹皮一十五斤【渝一十斤合五斤】零陵香二十斤【道一十斤全一十斤】缩砂二斤【白】白药子五斤【合】天雄一斤【龙】大黄一百斤【鄜】葶苈子三升【曹】连翘一十斤【黄】续随子三斤【陵井】荆芥一十斤【宁】羌活一十斤【威】木药子三百颗【施二百颗万一百颗】桂心四十斤【桂二十斤容二十斤】茯苓三十斤【沂兖华各一十斤】伏神五斤【华】酸枣仁三斗【京兆二斗开封一斗】黄蘖五斤【金】五加皮一十斤【峡】杜仲五斤【金】沈香一十斤【广】詹糖香二斤【广】防榔一千颗【琼】枳殻一十五斤【商一十斤金五斤】枳实一十五斤【商一十斤金五斤】巴豆一斤【眉】红椒三十斤【黎】买子木二斤【渠】白胶香五斤【金】苦药子三斤【陵井】红花五十斤【兴五】柏子仁一十斤【陜】地骨皮二十斤【京兆一十斤虢一十斤】胡粉二十斤【澶一十斤相一十斤】龙骨一十斤【河中】麝四斤一十一两【金十两均延丹河适逺宪岚文各五两衰庆虢商熙代茂各三两房忻各二两】牛黄九两【密登莱各三两】阿胶七斤一十四两【郓六斤济三十两】鹿茸一对【成】羚羊角一十五对【阶一十对防五对】犀角二株【蜜一株邵一株】蜜三百四十斤【河南潞各一百斤鳯兴各三十斤晋隰石夔各二十斤】白蜜三十斤【信】蜡四百四十斤【河南延各二百斤京兆五十斤庆鳯兴各三十斤隰石庐夔各二十斤黔大宁各一十斤】牡蛎一十斤【莱】乌鱼骨五斤【明】覆盘二斤【随】荜豆一石【邠】梁米一石【孟】茶一百一十斤【南剑】茶末一百斤【潭】茶牙二十斤【南康一十斤广德一十斤】碧涧茶牙六百斤【江陵】防鳯等茶八百二十斤【建】盐花五十斤【解】枣一万一千颗【青】榛实一石【鳯翔】漫系之简牍以广见闻



　　賔退録卷十
