密斋笔记 宋 谢采伯
    ●自序
    余好渔猎书传，时年六十有三，易班东归，天赐一闲，无以解日，书生结习未除，亦自角有闻见，岂应以弁泯没，遂著于篇以示儿辈，曰或问者，儿辈所质问也。经史、本朝文艺杂说几五万余言，固未足追媲古作。要之，无牾于圣人，不犹愈于稗官、小说、传奇、志怪之流乎？庶后之子孙，知余老不废学云尔。淳元年辛丑长至谢采伯元若甫引。
    ●卷一
    《易纬稽览图》云：伏羲至无怀氏，五万七千八百八十三年，神农五百四十年，黄帝一千五百二十年，少昊四百年，颛顼五百年，帝喾三百五十年，尧一百年，舜五十年，禹四百三十年，殷六百四十四年（案：原本误作四百九十六年），周八百七十三年（案：原本误作六十七年》，秦五十年。已上六万三千一百八十六年。惟伏羲画八卦，传于后代，余既六万余年，略无文字，可考何耶？抑有，而不传也。班固曰：唐虞以前，虽有遗文，其语不经？故言黄帝、颛顼之事，未可明也。又《乾凿》，度乃苍颉注，三坟、五典、八索、九丘与《素问》等书，皆书也，非有而不传者与。又曰：春秋二百四十二年，战国二百二十五年，秦四十年生汉高祖；三国五十六年，晋一百六十年，宋六十年，齐二十四年，梁八十七年（案：原本误作五十六年），陈三十三年，隋三十八年生唐太宗；五代共五十余年生艺祖。三大英主，拨乱反正，拯民涂炭，汉尚高厚，唐立法度，国祚悠久。本朝用儒，立国以仁，卜世卜年，永永无极。
    汉兴诸臣，虽非粹然一出于正，然皆能以功名自夺，乘芳汗青者，正以其一时言议合于事情而本于理义也。沛公意欲留居秦宫中，樊哙谏曰：“此奢丽之物，皆秦所以亡。”沛公不听，张良又谏曰：“宜缟素为资。”二臣之谏，周公之《无逸》也。韩信言项王为匹夫之勇、妇人之仁，又言项羽实失天下之心，又言约法三章，秦民无不欲得大王王秦者。韩信能占民心为趋向，是三代之得天下以仁也。项羽杀义帝，三老董公遮说汉王曰：“仁不以勇，义不以力，宜率三军，素服以告诸侯而伐之，此三王之举也。”董公之言，《春秋》讨贼之义也。太公家令说太公曰：“天无二日，土无二王，皇帝虽子，人主也；太公虽父，人臣也，奈何令人主拜人臣。”后上朝，太公拥筹迎门却行，是明于君臣之分也。人皆曰：汉初诸臣，多粗暴凶诈之徒。借以集事思之，皆明于纲常、合于礼义，此理亘万古，未尝一日泯灭也。
    高祖好酒及色，范增又云：“贪财好色”。高祖兴王，史臣安敢加毁，缘是难遮掩，未免直笔。今观其一入秦宫，见帷帐、狗马、重宝、妇女以千数，便欲留居，赖二臣之谏，回军霸上。一入彭城，可谓重地，便收其货宝、美人，日置酒高会，是时无谏者，遂一败涂地。及得天下，又溺于戚姬，几欲废太子，微四皓，则又是一场狼狈。外物易移，内欲易动，幸迫于利害而止。我朝艺祖真圣主也。
    真宗尝谓王旦曰：每除拜宰相，亲王不御崇德殿，不视朝，其意以命宰相，亲王示不敢专也。
    崇宁五年，敕节文小钞，知通监造，书押印，造样号，年限条禁，并依川钱法，军人官员请给不用外，买卖、仓场、库务、出纳依见钱行用，三年为界。大观二年，第一料其样与今会子略同，上段印准，伪造钞已成，流三千里，已行用者处斩。至庚寅九月，更不用，中段印画泉山，下段平写一贯文，省守姓押子，此会子兆端也。绍兴十二年，户部张澄欲行会子，给事中胡霈然沮之而止。绍兴二十二年，竟行之，今九十余年，其弊极矣。而大观小钞，民以为便者，造之有限，而换之有信也。
    高宗语：东宫须是读书，便知古今治乱，便不受人瞒。朕初即位，群臣多劝法仁宗。仁宗固是仁厚，末年纪纲几乎不振，所幸得韩琦，遂无事。本朝自有太祖，何故不取以为法。
    聘后黄金二万斤。新莽用三万余斤。《晋志》云：汉用二百斤，晋亦用二百斤，往往金至后世愈少。宋用银五万两，金五千两。南渡后又减至银二万两，金二千两。
    南齐正月上辛祠昊天，次辛祭后土，十一月元日祈谷于上帝。注云：谓以上辛郊祭天地，郊，特牲。云效之用辛也。周之始，郊日以至。注云：阳气新用事，而用辛日。此说非也。用辛日者，凡为人君者，当斋戒自新也。
    神宗朝，冬至当十一月晦。有言晦不可郊，而无人知此故事，惟宋敏求云：太祖乾德初，郊亦是十一月晦日，遂用当月十六日甲子郊。《国朝会要》不载此事，乃宋次道家收得朝报。神宗大嘉之，龚养正所撰载之甚详。庆元丙辰，宏词出：“乾德初郊庆成颂。”试者非特不知晦日。本宋有一卷，乃云：“祖宗并侑。”又云：“归胙慈极。”不知乾德时，慨未有家庙，杜太后已上仙，亦未尝有慈极。
    近年郊祀只用黄琮苍璧，却不见用四圭。有人问礼官，云：“四圭两圭已于景灵宫用了，黄琮苍璧乃是礼见天地。”
    宰执子授京秩始于吕蒙正。《时政记》进御始于李。班直八年，叙补军校始于高琼。《起居注》进御始于梁周翰。带职致仕始于王文正公旦。糊名考校始于周起建议。
    宣和时，彗星竟天，徽宗震怒，谓赵挺之曰：“蔡京所为，皆如卿言。”京免相，挺之复为右仆射。始，京在崇宁初，首与边事，用兵连年，不息一日，徽宗论辅臣曰：“朝廷不可与边庭生隙，衅端一开，日寻干戈，生民肝脑涂地，岂人君爱民之意。”挺之退语同列曰：“主上志在爱民息兵，吾辈义当将顺。”时执政皆京党，但唯唯而已。
    “以准皆各，其及即若。”王元泽以此八字该括法律。
    天圣四年，州军并不得官置醋坊。近陈提举振孙博通古人，仰体祖宗恤民之意，举行万户，停废醋库，邦人至今德之。
    《东京记》：旧八作司，太平兴国二年，分东西二司，乃泥作、赤白作、桐油作、石作、砖作、瓦作、竹作、井作，以上名八作。后兼备攻城之事，乃二十一作。天圣元年，置官属，今八作司独传。伎巧之物。若致远务、裁造院、茶汤磨院、针线院、布库、铸场务、煎胶务、击鞠院、云韶班院、印经院、烧朱所、新衣库、菜库，纤悉毕备。及前宰执侍从大第，环拱盖以百数。钱塘驻跸，庶事草创。追想全盛，太息久之。
    都曲院曲卖于酒户，西京、南京皆然。东京在城，每岁四十七万四千六百四十五贯。南京在城，卖曲三万六百九十贯二百一十七文，五十里外，务场别有数台。州在城及诸邑县、诸路桥港头，酒额每岁八万一千二百九十八贯。《泊宅编》云：“院之井滓秽不堪汲用，惟以造曲特善，他井皆不如。”开宝二年，诏曲价高可于十分，中减放二分。六年，减价每斤止收一百文足陌。太平兴国六年，诏在京卖曲每斤元定二百文，自今每斤减五十文。淳化五年，有司言诸道州府，先置榷酤，募民掌其事，内四百七十处，岁额无几，愿一切罢之，但卖曲，愿收直。诏从其请。景德元年，罢江淮、两浙、荆湖制置榷酤。
    澶渊之役，射杀其贵将达览，遂溃。曹利用与其飞龙使韩杞见行在，议盟。真宗谓辅臣曰：“初欲令石普，杨延邀其归路，而以精兵踵其后，腹背击之，然兵连祸结，何时而已，故徇其请以休息天下之民。若彼自渝盟，以顺伐逆，殆未晚也。”当人主英断，事力全盛，人材辐凑，可以战而不战，果享百余年和好之利，兵端果可轻开耶？
    范蜀公《正书》云：舜之五刑者，流也、宫也、教也、赎也、贼也。流宥五刑者，舜制五流以宥三苗之劓、刖、宫、大辟也。《书》曰“苗民弗用灵，制以刑，惟作五虐之刑曰法”者，此也。尧所以哀矜庶狱之不辜，遏绝之，使无世在下也。舜其仍用之乎？仍用之，则是踵苗之五虐而遂有十刑。安得云明于五刑以弼五教？尧尝清问下民废去此法矣。至禹时，德既下衰，方用此肉刑。扬子云：夏后肉辟三千，不胶者，卓矣。然禹亦未必用，只是用之以为赎刑。《吕刑》，所谓训夏赎刑也，直至秦时方用，如黥太子传之类是也。至汉文帝，又不用。至宋文帝，因劫贼有赦，方于劫贼面上刺一劫贼字。至五代后周，刺配之法盛矣。大率流始于尧舜，墨始于苗，赎始于禹。先皇考与范寺簿说：罗大著《点囚轮对割子》，乞减配法，乃是近日配人之多。张方平亦有割子，罗乃缴帖在前，上付来棘寺，诸公议论将茶盐犯法之人删改太轻，户部沮而不行。
    《金匮》曰：武王伐纣，雪丈余。汉宣帝本始元年，匈奴击乌孙，欲还，会天大雪，一日丈余，民畜冻死，杀数万级，马数万匹。唐李因天大雪，疾驰百二十里到蔡，破其门，平蔡。吐蕃诺逻兵入大斗，会天大雪，吐蕃皲冻，趋西道以归，王君奂率秦州都督张景顺，约乘冰纵兵，尽俘以旋。白元光合回纥兵于灵台，雪雾严晦，吐蕃闭营撤备，乃纵击之，斩首五万级，生擒万人，收所俘唐户五千。嘉熙丁酉十二月，大雪中大败金人，捷旗报积尸如山。岂非雪霜肃杀之气助顺讨逆致然。
    《张汇节要》云：二太子窝里孛之妻余辇公主，乃辽主天祚之女；黏罕之妻萧氏，乃辽主天祚之元妃，各因间劝其南寇，阴报朝廷，助兵攻辽之隙。又秦桧上斡离不黏罕书曰：“窃观大金，今日计议之士多，前日大辽亡国之臣画筹定计，非忠于大金也，假威大金以报其怨尔。大辽妃女阴报于内，大辽之臣若余睹、郭药师辈赞谋于外，乃吾国厄会所致。”
    余尝观《靖康传信录》以及《孤臣泣血录》诸书，臣子有不忍言。后达勒达围闭燕京，金主遣人议和。达勒达欲得公主一名，从公主美女男子各百人，及护驾将军十人，细军一千人，御马三千匹，绫罗绣衣服、金银珠宝三千载。皆从之。又以色默围燕之久，再索犒军金帛，复从之。其事与靖康略无少异，此贪婪大果报也。黏罕克河东斡离不，引大兵自涿州入安肃，陷开封府至顺州凡一百八十余州，八百七十五县，蹂践残灭，何可胜纪。而自元元年十一月至二年正月，残破河东、河北、山东、山西复一十七府、九十余州、镇县二十余处，数千里间，杀戮皆尽，城郭丘墟，金帛、子女、牛羊马畜皆席卷而去，屋宇悉皆烧毁，此杀戮大果报也。小既有小果报，大岂无大果报耶？《南迁录》以为不及百年，臣子大书于册以为古今一大快，亦以志后日一场大果报，必不轻矣。
    郑介夫侠闻子侄用王氏学讲考之义曰：“弗谖者，弗忘君之恶；弗过者，弗过君之朝；弗告者，弗告君以善。”公叹曰：“是何言欤，一不用而忿戾若此，何以为硕人？何以为考？”遂训之曰：“弗谖者，弗忘君也；弗过者，弗以君为过也；弗告首，弗以告他人也。”介夫上《监门图》已感动上意，见于施行。及流落挫折之余，一话一言，未尝不在君父、君臣之伦，尽矣。横渠张子厚著《西铭》有曰：“不弛劳而底豫，舜其功也；无所逃而待烹，申生其恭也，是皆圣贤，能处人伦之变。”父子之伦明矣。刘庭式娶瞽女，后密州，丧之逾年而哀不衰。东坡问曰：“哀生于爱，爱生于色。今君爱何从生，哀何从出乎？”庭式曰：“吾知丧吾妻而已。吾若缘色而生爱，缘爱而生哀，色衰爱弛，吾哀亦忘，则凡扬袂倚市、目挑而心招者，皆吾妻也。”夫妇之伦得矣。司业赵彦昭《兄弟训》引姜肱、李充、陈业、徐苗、许荆、李鸿、二孔、两赵、阴庆、卜式、桑虞、蔡邕以为劝，反覆千余言。兄弟之伦著矣。二程之诸及门若游酢、谢良佐、品大临、杨时，东坡之门若黄庭坚、秦观、张耒、晁补之，儒学文艺俱有切磋琢磨之益，交朋之风不其盛欤！此我朝之治所以远过汉唐也。
    《江州冢记》其略曰：开宝乙亥岁，问罪于李煜，曰：“朕司亿兆，许卿不杀而弗信乎？”煜弗之悟，由是流矢猬集其宫，擒煜于纛下。江州蚁聚诟骂，王师先锋曹翰竟屠其城，横尸三万七千余。明年丁丑，皇帝嗣位。太子兴国之二载，太子中允臣周敬术衔命察俗，又获遗骸一万七千，窆于广阳门外。本朝以仁立国，未尝妄杀，独曹翰一军轻试其锋。曹彬有贤嗣，而翰无后，天道昭然矣。
    《湘山录》载：昝居润、董思诲、党进三人皆不识字。本传但书其战功多，不责以文学。史法当然如晦，野史所以备言之。国初人物洪毅沈鸷为有余，浮华缘饰为不足，便立得功业，与中叶人物不同。
    张子韶在经筵，太上语：“以朕用人，尽付之公道。”子韶奏云：“陛下付之公道，只得古人一半。”太上问其故，曰：“孟子曰：‘左右毕曰贤，未可也；诸大夫皆曰贤，未可也；国人皆曰贤，然后察之，见贤焉，然后用之，必须又断之，斯可也。’”太上又云：“台谏不可承宰相风旨。”子韶奏云：“以臣观之，非特不可承宰相风旨，亦不可承人主风旨。”
    杜黄裳为河中尹，卢坦为尉，召坦曰：“某家子与恶人游，破产，盖察之。”坦曰：“凡居官廉，虽大臣无厚蓄，其能积财者必剥下以致之。如子孙善守，是天富。不道之家，不若恣其不道以归于人。”黄裳惊其言，自是礼遇加厚。张于湖孝祥、何侍郎异、余提刑澄并大书刻之石。黄裳除吏，不甚别流品，通馈谢，无洁白名，又纳高崇文钱四万五千缗。卒后，御史劾奏，子载辞服，坦乃得持其短。不然一尉之微，安敢抗对如此？《李翱集?坦传》亦载其事。
    本朝惟文潞公建双节，终亦辞了帖麻不行。韩忠武建镇南、武安、宁国三节，出于异数。
    绍兴九年朝陵，乃范如圭之请，高宗云：“非卿，不闻此言。”其夫田一书，真有志事功之士，惜不见于用。《国史?秦桧传》云：校书郎范如圭上桧书，责以曲学背师、忘仇辱国之罪，且曰：“公不丧心病狂，奈何一旦为此，若不早改图，必且遗臭万世。”未几，如圭奉祠。《中兴小录》遗其书。范乃元故家也。
    景四年，安平县主言：夫吴守正父元随范喜居涟水军，欲听喜添钱开酤，海州沭阳县周穰村酒务诏：“开封府召喜及写状人，本宫管当人勘罪施行。”又张乖崖判百姓乞增扑酒课利，状云：“将五分折变于官钱，是一倍增抬于酒利，加水减料，使百姓有言，置我何地？”是时朝廷州郡皆不许人划夺，令但给与高价，盖不复为后人虑也。（按：主言夫三字疑有脱讹）
    常州通判沈长卿《上参政李光启》曰：晋绅守和亲，先出娄敬之下策，空言难信，结孰虑吐蕃之劫盟，夷考赞普兵败，献马黄金求婚。景龙二年，还其婚，帝以雍王守礼女为金城公主妻之。开元二年，其相上书宰相乞盟，上令姚崇报书，载辞未及定，而十万之师已寇临洮，入兰渭。永泰，请和，诏宰相杜鸿渐等同盟。而仆固怀恩不得志，导其将犯边，众二十万已逼奉天。怀恩死，遂无谋。主复遣使来聘，诏宰相与吐蕃使者盟，俄寇灵州，盖不止劫浑平凉，盟变起仓卒而已。终唐之世，凡九和而十四战。皇甫惟明曰：“皆其边将好功之人为之。”固有是说，亦其主不守信义所致。尚主者二，自称甥舅之国而数为边患。人主抚有四海以婉治之，姿远适异地，垢辱甚矣，君臣莫之耻也。五代以来，幸免此患。严尤以汉为无长策。长卿可谓正论：“权奸文致，其罪株连正人。”嘻，其甚矣！
    王钦若欲为相，王文正公旦累抑之，云：“祖宗朝不曾用南人当国。”故钦若以立贤无方之说助真庙之听。真庙以问文正，文正云：“立贤无方，必须贤而后可。”熙宁以后，更改祖宗法度，而群小又主绍述之说，以三年无改于父之道合为一谈，稔成靖康之祸。孔孟之言岂误天下后世邪？王文正公云：“必须贤而后可。”王钦若果贤者邪？无改于父之道谓合乎道者，无改不合乎？道者，改之可也。朱文公注曰：“方，犹类也。惟贤则立之于位，不问其类也。”
    李迪挫丁谓奸邪之锋于正炽之时，王曾乘丁谓之失而能暴其弥天之罪。进君子，退小人，此秉钧衡者第一义。王文正旦遂无如之何。文正得君如此，不能以身为去就去王钦若、丁谓，况他相哉？冯拯为之营救，惠奸莫甚焉。（按：惠字疑有讹）
    仁宗朝，王安石知制诰，赏花钓鱼，内侍各以金盛钓饵置几上，安石食之尽。明日帝谓辅臣曰：“王安石诈人也。”老苏云：“王安石乃卢杞、王衍合为一人，天下将被其祸。”后安石参政御史，中丞吕晦叔云：“安石外示朴野，中藏巧诈，骄蹇慢上，阴贼害物。大奸得路，群阴汇进，则贤者渐去，乱由是生。误天下苍生者，必斯人矣。”安石尝奏言：“中书处分子皆称圣旨，不中理者十有八九，宜只令中书自出牒。”帝愕然。唐介曰：“如安石所疏，则是政不自天子出。”李师中始仕，州县邸报包拯三事。师中曰：“包公何能为？今鄞县王安石眼多白，甚似王处仲，他日乱天下必此人也。”陈了翁每谓：“天下事变故无常，唯稽考往事，则有以知其故而应变，王氏之学乃欲废绝史学，而咀嚼虚无之言，其事与晋无异，必乱天下。”《弹蔡京文》曰：“绝灭史学，一似王衍，重南轻北，分裂有萌，逮今三十余年，而所言无不验者，人固未易知，亦岂有终不可知者。安石，圣君知其诈，群贤知其奸，或遏于已用，或争于已行。非无其人，而治乱所由分，定数有不可逃尔。”
    新刊荆公《字说》二十四卷，前无序引，后无题跋，独雷抗为之注，天下公论昭然明矣。余乃平心定气而言曰：“此许慎《说文解字》也，雷抗即徐锴之传释也，但以之解六经、导后学，则穿凿之论蜂起，岂大儒所为也？”
    王安石废了铜禁不知在何时。张乐全奏议云：“自王安石为政，始罢铜禁，奸民日销钱为器，边关海舶不复讥钱之出入，故中国钱耗而西南北三边皆山积。请诘问安石，举累朝之令典，所以体国便民者，一旦削而除之，其意安在？”
    王安石以六经文奸，似王莽；蔡京党籍锢正人似东汉；中常侍秦桧兴大狱、陷忠良，似李林甫。本朝累圣相承，仁厚恭俭，过汉之文景。此三小人伤政害国，言路榛棘，外敌侵陵，可为痛哭。
    通州使君徐先生云：当时辟新法者甚众，然都攻他不破，惜乎诸公思虑不及此。成周之法，大处是井田封建。荆公大底不曾行得，却如何要把细碎处来行，失了大纲目，理会末节，只就他里面点检，其说当自息。
    秦桧修礼乐、文太平，止专用一宦者邵谔主之，人呼为邵局令。浑仪乐器中犹铸邵姓名。礼乐之器间有不合经典处，是欠名儒讨论。
    京师失守自耿南仲主和；靖康播迁自何桌主和。维扬失守自汪伯彦、黄酒善主和；金人之变自秦桧主和。议者乃曰：“外虽和，内不忘战，此又其向来权臣误国之言也。一溺于和，将士解体，尚能战乎？”此胡澹庵之论。若然，则景德、庆历之和，致一百七十余年承平之效非欤？寇莱公富郑公辈果误国者欤？余曰：“和在我，则为御侮；在人，则为纳侮。”绍兴八年，金遣乌凌思谋来议和，豪长达赍主之，上虽听桧计与之和，实疑其诈。王伦奏：“北有悔割地意。”继诛达赍。十年，兀术集兵祁州，分四道入侵。桧言于上曰：“臣昨见金国达赍有讲和割地之议，故赞陛下取疆。既而，兀术戕其叔达赍，和议已变，故赞陛下定吊伐之计。”金之初和也，诸将有异议，及其果叛盟，益以和为非。桧有再和之议，独患诸将难制，于是范同献策，召三大将既至，遂皆拜枢莞而罢其兵。三十一年，金人复败盟，侵淮。此绍兴和议始末。至隆兴甲申，和议定，而开禧丙寅复自渝盟矣。
    《中兴小录》云：龟年谕右仆射秦桧云：“主和则沮止国家恢复远图，且植党日众，专国自恣，渐不可长。”桧即上章辞位，旋奉祠。其子衡守严州，日录其父弹秦桧文投子津，止及其弹秦桧妇翁王次山、姻娅王昂及杨愿兄梓等，不言其主和，何也？必是别有一疏不主和议，其子失记录。而弹王仲等事，《小录》又失于记录尔。
    ●卷二
    武帝欲立昭帝，以子幼，恐效吕氏杀钩弋，夫人云：“汝以子不得活矣。”太宗感李淳风之言，欲尽杀后宫，淳风曰：“不可，恐生少者，陛下子孙无遗类。”遂髡为尼，聚之感业寺。二君割情绝爱，思患预防，可谓刚明果断之主。然汉以元后稔王莽之变，唐以高宗酿则天之祸，孰谓人事果能胜天？圣人第言修德以弭天变，未闻杀人以杜后患。
    汉武帝祠神君最贵曰太一，非可得见，闻其言与人音等，时去时来，居室帷中所言，世俗之所知无殊绝者，而天子心独喜，即今之鸣童也。
    后汉止三宗九帝，皆幼冲。一百十八年，政归母后，幸窦邓之贤，内外扶持，无大变故。士大夫知礼义、尚名节，未尝屈身阿附后族，乞怜中常侍以求进者，有李固、李膺、范滂、陈蕃、郭泰诸名儒为之倡，故至于曹操之世，尚不敢染指汉鼎。
    萧何说汉王曰：“臣愿大王王关中，养其民以致贤人，收用巴蜀，还三秦，天下可图也。”邓禹说光武曰：“于今之计，莫如延揽英雄，务说民心，立高祖之业，救万民之命，以公而虑，天下不足定也。”萧何、邓禹开口议论，便是混一规模。诸葛亮草庐语曰：“操以拥百万之众，挟天子而令诸侯，此诚不可与争锋；孙权有江东，已历三世，国险而民附，贤为之用，此可与为援，而不可图也。”开口议论吴魏，便自下手不得。毕竟跨有荆、益，只是偏霸规模，无复混一气象。
    汉唐之祸，激于君子，成于小人。成于小人，固势所必至；激于君子，实念虑有所不及。春秋之法，责备贤者，可恨也。夫陈蕃年八十余，老成虑事非不详，而诛曹节不克，遂成党锢之祸，汉因以亡。李训通经明易立志，非不正，而诛仇士良不克，遂成甘露之祸，唐自此亦亡。人皆知亡汉唐者由宦官，吾以为亡汉唐者蕃与训也。蕃、训之谋不萌，宦者虽用事，干紊朝纲，然变决不如是之亟，祸决不如是之酷，国决未至于遽亡，则为祸首者，蕃与训也。然则宦者终不可去欤？曰：“芟夷以渐，区处有术，害去而人不知，功成而祸不作，谋必谨于其始，事必稽其所终，则得矣。”夫子曰：“人而不仁，疾之已甚，乱也。”圣人岂不疾恶，而戒其已甚者，虑后患余祸之未艾也。夫子尝诛少正卯矣，而未闻其为乱者。圣人之功用与君子固不同也。
    程泰之《考古编》言：“太宗虬须可挂弓。”杜诗谓：“中有美少年，虬须十八九。秦王时在坐，真气惊户牖。”是虬须乃太宗。《太平广记》所载乃李靖遇虬须客，云：后十余年，数千里外有异事，是吾得事之秋。贞观中，靖位至仆射，东南蛮夷报：有海贼以千艘精甲十万人入扶余国，杀其主自立，国内已定。虬须又成功矣。或曰：“卫公兵法，半是虬须所传。”乃知又别是一虬须。岂英气所钟适同耶。
    隋大业中，置进士科。武后永昌元年，始试进士于洛城殿。殿试自此始。久视二年，设武举。皆作法于乱世，非哲王之令典，而自唐以来沿袭不废。士以为荣，初不知炀帝、武后为何如主也。
    武后已为后，高宗令上官仪草诏，欲废之。杨贵妃亦两为明皇遣出外宅。二君亦不为不知其非，而不能决于必行，所谓恶恶而不能去，善善而不能用，邦由以亡。
    《幸蜀记》云：马嵬之变，陈玄礼以兵谏，可谓急矣，明皇云：“妃子朕自处置。”遂驰入驿门内，立旁小巷，不忍归，圣情昏默，久而不进。韦见素男、京兆府司录锷进曰：“臣欲吐万死之言，陈社稷之计，伏愿陛下留意少听。臣闻螫手断腕者，非不痛；婴病饵药者，非不苦。夫痛之与苦非人所欲，而莫能不为者，盖全乎大体也。今宗社震骇，朝野惊惶，陛下去御座，涉草莽，可谓螫手婴病矣，岂可惧解腕苦口之难乎？臣观众意怒妃子事宜，成败之间，在晷刻矣。臣尝读苟悦《汉纪》有曰：‘以计胜色者，昌；以色胜计者，亡。’今日之事，伏惟陛下割恩断忍，以宁邦国。”因就地叩头，流血被面，上亲以手策起之。锷初请幸蜀云：“臣年三十，未尝远游。”时锷以宰相子，年才三十，激烈慷慨如此。天宝全盛时，东阁郎君乃有此人物耶。
    男，阳也。阳则明，明则理无不通。阳主舒、主嘘，舒且嘘，则财有所施。阳主生，生则物无往而不爱。男子者，皆阳之象也。女，阴也。阴则晦，晦则理有所蔽。阴主惨、主吸，惨且吸，则财有所靳。阴主杀，杀则物无往而能爱。妇人者，皆阴之象也。
    前汉《外戚传》乃在《匈奴传》后。夫妃后俪乎至尊，合联比帝纪，乃置之《匈奴传》后。班固以为：“平日后宫之费，不下一敌国，而吕太后、赵飞燕等，内戕皇嗣，外擅兵权，汉之存亡，在其掌握，甚于匈奴，虽谓之女戎可也，置之于《匈奴传》后亦可也；其负宗社、误国家，附之于帝纪之后，不可也。”其叙传曰：“桀之放也，用妹喜；殷之灭也，嬖妲已；幽王之禽也，淫褒姒，是三代之亡也，由于内不由于外也。”明皇失国，由一杨妃，亦三代之覆辙。是百万之师，不若一女子足以亡人之国也。余史外戚未尝在《匈奴传》后，此班史所以为诸史冠也。
    唐庄宗时，皇太后、皇后交通藩镇。太后而诰令皇后曰：“教命教旨，盖始于此。”后欲杀郭崇韬，庄宗不从，因自作教命，与继岌竟杀之。后即笞刘叟于宫门者，刘叟盖其父也。
    庄宗为郭门高所弑，五坊人聚乐器而焚之。欧阳公云：“君以此始，必以此终。”庄宗好伶而弑于门高，焚以乐器，可不戒哉。余曰：非也，其祸盖起于刘后之擅杀郭崇韬也。始刘后听宦者谗言，遣继岌杀郭崇韬。皇弟存义，崇韬之婿，谗者曰：“存义且反，为妇翁报仇。”乃因而杀之。又谗朱友谦不自安，必反，于是及其将五六人皆族灭之。门高姓郭，拜崇韬为叔父，而存义又以门高为养子。时马直军王温宿卫禁，中夜谋乱，被诛。庄宗戏门高曰：“汝党存义、崇韬负我，又教王温反覆，欲何为乎？”门高恐退而激军士为变，从楼上射庄宗，伤重踣于绛霄殿下。其祸起于刘后之擅杀崇韬，特成于门高尔。门高，《优伶传》名从谦。
    姚苌掘苻坚尸，鞭挞无数，裸剥衣裳，荐之以棘，坎土而埋之。姚苌又梦苻坚将鬼兵入营，苌惧走入宫，宫人迎苌，刺鬼误中苌，阴出血石余，苌遂患阴<疒重>。医刺出血如梦，竟狂言而死。姚苌已鞭坚尸，尚能见梦邪？
    慕容引朱左车、胡母翼、孔纂为宾友，刘赞儒学该通，引为东庠祭酒，世子率国胄，束修受业。马览政之暇，亲临听之。尝著《家令》数千言，年六十五，在位四十九年。，第三子也，听言赏谏，雅好文籍，勤于讲授，学徒千余人，又著《典教》十五篇，以教胄子至子隽。嗣位，复立小学于显贤里以教胄子隽，酒酣赋诗，谈及经史。垂，第五子也，再复燕国，年七十一。宝，之孙，亦从儒学、工谈论、善属文，引中书令常忠、尚书阳等于东堂问伊周事，谈宴赋诗，文物蔼然。十六国中，惟慕容有家法国祚，受命亦稍延。姚襄温故知新，讲论道艺。苌令留台诸镇各置学官，又临终谓其子兴曰：“汝抚骨肉以仁，接大臣以礼，待物以信，遇黔首以恩，兴亦讲论经籍，不以兵难废业。”又与鸠摩罗什及僧略等诸人校《新经》八百余卷，州郡化之，事佛者，十室而九。若刘渊、聪、粲、曜，石勒、虎闵，苻生，赫连勃勃等，其凶徒逆俦，淫酷屠戮，无复人理，祸亦不旋踵矣。
    襄国大雨雹，石勒问徐光，对曰：“去年禁寒食，介推帝乡之神怨，憾动上帝。”勒下书曰：“寒食，井州之旧风，子推，历代攸尊，请复寒食，更为植嘉树、立祠堂。”黄门郎韦讠叟驳曰：“自子推已前，雹者复何所致？此自阴阳乖错。且子推贤者，曷为暴害如此。求之冥漠，必不然矣。”《左传》、《史记》、《新序》、《汝南先贤传》、《邺中记》、《后汉?周举传》皆言之。举为并州刺史，作吊书置子推庙，言：“盛冬去火，残损民命，非贤者之意。”寒食乃是仲冬，非今之清明。石勒问徐光事，《容斋》不载。
    石虎获刘曜女，年十二，有殊色，嬖之，生子世十岁，立为皇太子，刘氏为皇后。虎死，遵弑世，火灾月余，后为慕容恪所擒，赵亡。苻坚灭燕慕容冲，姊为清河公主，年十四，有殊色，坚纳之，宠冠后庭。冲年十二，亦有龙阳之姿，又幸之，姊弟专宠，宫人莫进，果符“一雌复一雄，双飞入紫宫”之谣。寿春之败，冲叛自立为皇帝，据长安，坚死，秦亡。石虎擒曜，苻坚灭燕，皆有席卷天下之势，而卒皆因所灭之国一小女子，其国亦亡，异哉！
    楚郑褒绐新人以掩鼻，而楚王割其鼻。魏王与龙阳君共船而钓，龙阳君得十余鱼而涕下，王问之，曰：“美人多矣，亦犹臣前所得鱼也。臣亦将弃矣。”王布令曰：“四境之内，有敢言美人者，族。”妇人智术高出男子之右，虽自古而然，亦成周时。八百余年之后，侯国子弟，昏懦愚暗，容易为妇人所绐。
    三世之将，道家所忌，昔有是言。《六韬》为后世淡兵之祖，而太公封于齐，与周匹休，至田氏之篡，其传亦已久。太公之谋，一出于正尔。
    陈胜、吴广起垅亩，便会使钱知秦将，贾人之子郎啖以利。陈平布阵，金多得善处，又令捐金四万斤，间疏楚君臣，干戈中也只挥金。
    汉高祖已曾入韩信壁夺其军，自垓下战胜还定陶，又驰入韩信壁夺其军。文帝自代来夜拜宋昌为卫将军，领南北军，张武为郎中令，行殿中，还坐前殿下，亦绰有父风。是时，习闻兵机将略，大率可喜。
    赤壁之战，孙权曰：“非刘豫州莫可当操者。”是时，孙权运筹于内，刘备、诸葛亮、周瑜、关侯等合谋并智，方拒得曹操，败之于赤壁。亦未为奇政，缘曹操虽知兵，而未免独任。要是吴事力差弱，所以资人；刘豫州新败，所以依人，若吴、蜀势盛之后，却无缘合。
    赤壁之战，关侯精兵一万，周瑜督一万，程普督一万，刘豫州、诸葛亮率兵卒不下一万。
    或询诸葛孔明以三章之约，则曰：“济时以宽。”盖其学自申韩中来。
    哥舒翰始亦善用兵，后困于酒色之娱，迫于君命，恸哭而出，潼关丧师二十万，仅存八千。其子曜有志复父仇，亦精于用兵。诸孙皆以儒学奋，亘，茂才高第，有节概，亘、嵫、屺皆明经擢第，亦中叶尚儒术致然。李郭之后，文风盛而贤将少，唐室微矣。
    军中不言妇女，“妇人在军中，兵气恐不扬。”孙策、周瑜拔畹城，纳二乔，皆国色，是以师婚也。英锐豪俊之气，固足办事。毕竟有所溺，则智昏，智昏则防虑疏。策为许贡客箭伤颊，创甚，年二十六卒。瑜为流矢中右协，年三十六卒。
    吕蒙疾发，孙权迎置内殿，治护万方，募有能愈疾者，赐千金。病中瘳，为下赦令，后更增焉。权自临视，命道士于星辰之下为请命。使其复生，当如何其报也。
    房玄龄居秦王府，出入十年，收人物致幕府，居宰相积十五年，议论、书疏、规谏不一。与杜如晦共朝政。本传亦无甚事，而当世语良相必曰“房杜”。以今观之，王不及魏徵，如晦不及玄龄，然持众美效之于君，则一也。所以为宰相之职。
    魏徵为谏议大夫，展尽底蕴凡二百奏，无不切当帝心。本传所载十余事，凡三上疏。王为谏议大夫，止谏纳庐江王瑷姬、太常少卿祖孝孙教女乐二事。想推诚纳善，每存规益，史臣所以并称名臣也。
    孙樵文自序云：唐广明元年，狂寇犯阙，驾避岐阳，省方蜀国品藻，朝论旌其才行，诏曰：“行在三绝，李潼有曾闵之行；孙樵有扬马之文，司空图有巢由之风。”余叹曰：播迁果何时耶，从行无救时之略，乃以三绝自诧。朝论若此，岂止清谈废事。李郭之后，不复有真将，兵权下移于岐汴，而国亡矣。
    《廉吏传》极多上寿，公孙宏八十，第五伦八十余，李恂九十六，吴九十八，张奂七十八，是仪（三国人）八十一，孙谦（《南史》）九十二，萧效（唐）八十，裴宽七十五，李尚隐七十五，薛珏七十四，归崇敬八十八，卢钧八十五。余不纪卒，葬无考。
    古儒生经学极多上寿者，如伏生治（尚书），辕固治《诗》，武帝以贤良召伏恭，建武四年，帝临雍拜为司空，皆年九十。任安受孟氏《易》，年七十九；申公受《诗》浮丘伯楼望，水平为侍中，皆年八十。李尤，顺帝时迁安乐相，年八十三。晋宋纤弟子受业三千人，鲍靓明《河图》、《洛书》，年百余岁。文立、谯周，秦始初皆年八十。陶弘景读书万余卷，何琦耽玩典籍，皆年八十三。葛洪以儒学知名，自号“抱朴子”，年八十一。颜含有操行，年九十三。辛勉年八十。隋公孙景茂好学，开皇初为道淄两州刺史，有德政；唐曹宪通《文选》之学，皆年百余岁。欧阳询年八十五。张嗣宗以经授秦王，年八十三。萧德言晚节学愈苦，年九十七。魏收擅史学，年七十七。若七十者，亦多有之，兹弗著。
    屈突通七十二，尉迟恭七十四，李绩八十六，李靖七十九，郭子仪八十五，张万福九十，乌承九十六，吴吕岱九十六，诸将功业虽不同，然皆克享上寿，想无滥杀所致。
    武后兴大狱，严善思为详审使，平活人百余家，原千余姓按囚，司刑寺罢疑不实者百人。子向，乾元中为凤翔尹，三世皆年八十五。
    丘和附萧铣为交州总管，年八十六。子行恭斩寇贼，与兄师利迎谒秦王，累从战伐功多，年八十。乱世父子以寿终，亦有材智，足以自全也。
    诸儒西汉自孔光、张禹、刘歆、扬雄，号为儒者，或依阿取容，或谄事新室，遂至言符命者，以千数。朱文公作《通鉴纲目》标扬雄曰：“莽大夫扬雄。”自是千古定论。
    荀劝太祖曰：“奉主上以从民望，大顺也；秉至公以报雄杰，大略也。”或持论甚正。董昭等欲加九锡，或以太祖本兴义兵，正朝宁国，不宜如此，太祖由是心不能平。以忧死。是时，刘备以帝室之胄，英雄表表，人望所归。能劝太祖推恩以应人望，废昏立明，恪秉臣节，退处藩服，真上策也。董昭九锡遂为后日开端，相继贻祸。
    董卓死于吕布，苻生死于坚，安禄山死于李猪儿，史思明死于朝义，鱼朝恩死于周皓，朱全忠死于友，非人诛之，乃天诛也。
    殷羡子浩，北伐无功，桓温奏废为庶人。后温将以为尚书令，浩答温书，虑有谬误，闭开数十，竟达空函，大忤温意，由是遂绝。岂羡投人书于水致，浩有是报耶。
    西方邺所为不法，判官谭善达数谏。邺怒遣人告善达受金，下狱。善达素刚，辞益不逊，死于狱。邺病，见善达为祟卒。人之生死，一气之聚散也，血气虽已散，冤恨之气不散也。五代武夫用世，将谓那时，天乌地黑，劫啸时节，不复有报应，却又自分晓。
    ●卷三
    太公曰：“富之而观其无犯，贵之而观其无骄，付之而观其无转，使之而观其无隐，危之而观其无恐，事之而观其无穷。”太公又曰：“一曰问之以言，以观其辞；二日穷之以辞，以观其变；三日与之以间谍，以观其诚；四曰明白显问，以观其德；五曰使之以财，以观其廉；六曰试之以色，以观其正；七曰告之以难，以观其勇；八曰醉之以酒，以观其态；八徵备，则不肖别矣。”《周书》云：成王访周公以民事，周公陈六事，以观察之作官人，曰：“富贵者，观其礼施；贫贱者，观其德守；嬖宠者，观其不骄奢；隐约者，观其不慑惧；少者，观其恭敬；好学而能弟壮者，观其洁廉；务行而胜私老者，观其意虑，慎强其所不足而不逾。父子之间，观其孝慈；兄弟之间，观其和友；君臣之间，观其忠惠；乡党之间，观其诚信。省其居处，观其义方；省其丧哀，观其真良；省其出入，观其交友；省其□□，观其任廉。设之谋以观其智；示之难以观其勇；烦之事以观其治；临之利以观其不贪；滥之乐以观其不荒；喜之以观其轻；怒之以观其重；醉之酒以观其恭；纵之色以观其常；远之以观其不狎；迩之以观其不倦。复徵其言以观其精曲，省其行以观其备。”《庄子?列御寇篇》引孔子曰：“凡人心险于山川，难于知天，故君子远使之而观其忠，近使之而观其敬，烦使之而观其能，卒然问焉而观其智，急与之期而观其信，委之以财而观其仁，告之以危而观其节，醉之以酒而观其则，杂之以处而观其色。九徵至，不肖之人得矣。”此太公、周公、孔子观人之法，最为详密。蒙庄澹然，若无意于世者，亦诵斯言。乃知蒙庄一书，不皆寓言也。
    庄子曰：圣人不死，大盗不止，为之斗斛以量之，则并与斗斛而窃之；为之权衡以称之，则并与权衡而窃之；为之符玺以信之，则并与符玺而窃之；为之仁义以矫之，则并与仁义而窃之。邓析子曰：原道语皆本此。
    诸孙当联在字为名，余取在字，自长孙在学外，止有在德、在熔、在甄、在冶甚佳。阅王佩解篇，在字甚多，尽可命名，因录识之。王者所佩在德，德在利民，民在顺上，合为在因时，谋成在周长，有功在力多，昌大在自克，不困在豫慎，除害在能断，得民在知过，用兵在知时，胜大患在合人心，化行在知和，施舍在平心，不幸在不闻其过，福在受谏，基在爱民，固在亲贤，祸福在所密，利害在所近，存亡在所用，离合在出命，尊在慎威，安在恭己。
    老子曰：“祸兮福所倚，福兮祸所伏。”《冠子》与贾谊《赋》同，作赋者，必蹈袭。而柳河东云：《冠子》用《赋》，未知孰是，韩退之却取其文。
    郄俭、梁鹄各受丰爵，不次之除，鹄得法于师宜官，皆号善书者也。魏晋以来，楷书日盛，皆鸿都门学之余，习正书，遂为后世不刊之法，与李斯之篆、程邈之隶同科。
    梁武教诸壬书，令殷铁石于大王书中，撮一千字不重者，每字一片纸，杂碎无序。召周兴嗣，谓曰：“卿有才思，为我韵之。”兴嗣编次之，一夕而成，须发皆白。
    《西都赋》云：“清凉宣温，乃四室名。”宣，义当作喧暖之暄。故《集韵》中以宣宇见二十元。字韵下注云：天子室名也。高炳如说：宣室如字读，乃武王伐纣而归于此室。
    梁昭明序陶集云：“白璧微瑕，惟在《闲情》一赋。”至传方发明其意，以为曾祖晋世宰辅，耻复屈身后代。自宋高祖王业渐隆，不复肯仕，故寄迹于酒。《闲情赋》末章云：“坦万虑以存诚，憩遥情于八遐。”可谓发乎情性，止乎礼义，复何议焉。余每诵其“总角闻道，白首无成，先师遗训，予岂坠之”等语，颇有洙泗气象。
    范云为齐竟陵王府主簿。王守会稽，登秦望山，云以为山上秦始皇石刻文三句一韵，人多作二句读之，便不叶韵。云尝读《史记》，诵之如流。颂》亦三句一韵，同。
    齐名之人与警策诗句，其实有优劣。天生奇材，天然奇句，皆无对，如钟王、羲、献、欧、虞、李、杜、韩、柳、颜、柳，优劣自显，然故梁武帝萧子云评书，皆云：“子敬不及逸少，逸少不及元常。”杜诗、韩笔、颜书规摹大、气韵高古，余则失于华巧有余，如“池塘生春草，园柳变鸣禽”、“红药当阶翻，苍苔缘砌上”、“天际识归舟，云中辨烟树”之类，则第二句便不及。“竹送清溪月，苔移玉座春”之类，上一句便不及。当以是推之。
    苏颍滨言：春秋时，先王之泽未远，士君子重义理、持节操，其处死生之际，卓然凛然，非后世之士所及，盖三代之遗民也。当时达者语三代遗事甚多，今舍是无以考证。吕东莱推广此意，考究左氏著书，源流本于此。又曰：初学记言前代人物，醇疵自不逃正论，但本朝儒先文献相接，未易以爱惜口舌轻议，呵祖骂佛，岂名教事。要是文人相轻，自古而然尔。
    《子华子》：今世之人，其平居，把握附耳，占占相为，然约而自保，曾胶漆之不如也。及势利之一接，未有毫发之差，蹴然而变乎色。又从而随之兵，甚矣！心术之善移也。韩文用其意。今夫子居，里巷相慕悦，至一旦临小利害，仅如毛发，反目若不相识，落陷阱，不一引手救，反挤之，又下石焉者，皆是也。
    张说燕公，文属思精壮，长于碑志，诗得江山助，释学亦诣理超绝。本朝苏、黄出入释老、唐人诸集，盖鲜兼之。燕公躬临行阵，制敌克胜，本朝诸文儒又鲜兼之矣。
    《龟策传》曰：神能见梦于元王，而不能自出于渔者之笼；身能十言尽当，而不能通使于河、还报于江。贤能令人战胜攻取，不能自解于刀锋、免剥刺之患；圣能先知亟见，而不能令卫平无言、庄子称。仲尼曰：语意同。苏文云：公之精神能开衡山之云，而不能回宪宗之惑；能驯鳄鱼之暴，而不能弭皇甫、李逢吉之谤；能信于南海之民，庙食百世，而不能使其身一日安于朝廷之上。句法同。
    “杯盘狼藉”出《滑稽传》，“正襟危坐”出《日者传》，“举网得鱼”出《龟策传》，只改龟字。
    余与客论文曰：“今人文不及古人藻绘处。”客问曰：“如何是藻绘处？”答曰：“古人文纯是骨，而后藻生焉；今人文尚无骨，安敢望其藻绘处。”客又问曰：“如何是骨？”答曰：“立意是也。字古不如语古，语古不如意古。”史月湖自言其作文法，传于昙橘州。
    果斋先生云：“作诗写字都先要有骨，则其进未易量。”
    郄昂《岐郇泾宁八坊马记》为李作，云：开元初二十四万匹，至十九年四十四万匹。与张燕公为王毛仲作《陇右监碑》略同。然燕公记其政有八，而郄昂止述马名，燕公文尤奇丽。以《陇右监》石刻并观，优劣可见。
    或曰：西汉之末，王褒文类俳。今观邹枚文，已近此体。大率古赋之流，如荀子诸赋，岂非先秦古书，但自王褒以后，至晋唐，文多类俳，皆源流古赋。亦如今时有一项古文，又有一项四六。
    《神女赋》云：“愿假须臾，神女称遽。暗然而冥，不知其处。”若韩文云：“行李称遽。”坡赋云：“开户视之，不见其处。”是四句之内，两钜公皆用其字，韩隐坡显，优劣自分。
    《食货志》云：“珠玉金银，饥不可食，寒不可衣。”后汉刘陶铸大钱，议亦然。《喜雨亭记》即是用此语。但结尾活泼泼地把捉不得，为不可及。时东坡年二十三。
    醉乡王绩，字无功，《祭禹文》云：“潦水降而寒潭清，山光沈而白云晚。”王勃云：“潦水净而寒潭清，烟光凝而暮山紫。”《归田录》载德州长寿寺舍利碑云：“浮云共岭松长盖，明月与严桂分丛。”亦与“落霞与孤鹜齐飞，秋水共长天一色”同。
    权德舆文，史臣赞云：“雅正赡缛。”余以富贵人为文词，自然温润，欧阳公其俦也。
    刘歆云：“孔子没而微言绝，七十子终而大义乖。”《风俗通义》应劭序云：“仲尼没而微言阙，七十子丧而大义乖。”唐明皇《孝经序》同。
    杜子美《说旱》上严武，尤为伟论。孟郊上卢使君《养生书》，李义山作《李贺小传》，白乐天墓碑《刘义传》，文体奇逸，不应止取其诗。
    应劭曰：昔客为齐王画者，王问：“画孰最难，孰最易？”曰：“犬马最难，鬼魅最易。犬马旦暮在人目前，不类不可，类之故难。鬼魅无形者，不见不见，故易。”东坡《净因院画记》“常形常理”用此意。
    节孝先生曰：“文字要多作，多作方思熟。余无日不为文，无时不吟哦。”欧阳公谓为文有三多：看多、做多、商量多。苏文定公云：前辈文但看做多。
    刘禹锡《自传》叙王叔文事，云：“某官职出于叔文，又复坐累。”不以为讳。
    杜牧之自撰《墓志铭》言：“注《孙子》，推五星说相法。”文学之士多能如此。甥裴延翰为集序：“文似李翱，唐之文风大振。于贞元、元和之时，韩、柳倡其端，刘、白继其轨，当时学者涵泳揽其英华，洗濯磨淬，辉光日新，苟有作者，皆足以拔于流俗，自成一家之语。延翰是已。”牛僧孺镇维扬，牧之为书记，召为侍御史，僧孺以小箧逻卒报状示之，感泣大惭。后为公墓志，极称其美，报所知也。牧之名闻一时，累中科目，意气扬扬。入一寺，有僧静坐者见之不顾，旁人为言：“此先辈，近日甚有名誉。”僧亦不答，牧之茫然自失，以是知外名利者之高如此，彼方以趋名利者为可鄙，宜其视之邈如也。
    丁翁弱冠苦羸疾，因过汴河上，遇道人，云：“他日声名满天下。”又谓公曰：“曾读《左氏》否？左氏诸大战反覆熟读，有快意处，便是得药。”公如其言，诵之旬日间，气体顿壮。读檄愈头风，诵诗已┲疾，亦自古有之。
    朱文公为南丰作年谱，云：“自孟、韩予以来，作者之盛，未有至于斯，何世之知公浅也？”至语录云：“坡、谷只是饮酒赋诗快活，后学未喻其去取之由，会当有解其意者。”
    李贺云：“天若有情天亦老。”少游词：“天还知道，和天也瘦。”朱文公以为亵渎天帝，乃是过用长吉语。
    李方叔赠汝州太守诗云：“安得吾皇四百州，皆如此邦二千石。”
    王梅溪《西施舌诗》云：“吴王无处可招魂，惟有西施舌尚存。曾共君王醉长夜，至今犹得奉芳尊。”有戒淫杀之意。偶与寮友言之，答云：便可入《清源续诗话》。
    熊克进《九朝要略》，转一官，李龟朋以诗贺之，云：“翰苑前资汉硕儒，苦心何翅十年余。修成当代将来法，读尽生平未见书。黄巴奏篇登御府，紫纶加秩下宸除。近臣已是闻天语，鸾鹊催归定不虚。”
    李士美《拜相双亲无恙生日诗》云：“府前拍拍鹤翎开，府里纷纷贺客来。尚书左丞生是日，温诏欲挽阳春回。下堂拜赐上堂去，堂上双亲相顾语。愿身亲见儿长年，万岁千秋佐明主。”生封父敷文阁待制。
    杨元素、张子野、陈令举至吴兴，东坡目为三面胡琴。又州妓有姓周、邵者，呼为二南。子野赋《六客词》。后子野、令举、孝叔皆已物故，惟东坡、元素公在尔，元素诗寄东坡云：“仙舟游漾溪风，三奏琵琶一舰红。闻望喜传新政异，梦魂犹忆旧欢同。二南籍里知谁在，六客堂中已半空。细问人间为宰相，争如愿住水晶宫。”
    陈公辅诗：“白发{髟曾}未得闲，有时览镜笑衰颜。逢人载酒宁辞醉，寓意题诗不用删。幸有鉴湖堪寄傲，直惭书殿尚通班。豁除簿领尘埃了，却上蓬莱看好山。”《州宅诗》：“万叠湖山烟水滨，朱门画戟间松筠。登临不踏红尘路，燕寝长居紫府春。昼静欲骖风外驾，夜寒疑是月中身。我惭白首方怀绂，犹得蓬莱作主人。”又《蓬莱阁归醉》：“蓬莱阁上醉归时，犹索芳樽步步随。啼鸟似来留翠佩，旁人笑为整花枝。腰间半黄金印，头上斜欹白接罗。拍手向他宾从道，使君未老莫扶持。”
    《菊谱》，范石湖略，胡少沦详。辽相李俨作《黄菊赋》献其主耶律弘基，弘基作诗题其后以赐之，云：“昨日得卿黄菊赋，碎翦金英填作句。袖中犹觉有余香，冷落西风吹不去。”少沦作御制，误。
    张都监琳好作词，时芍药盛放，余戏令赋之，云：“持节助调羹。”同寮皆笑其误用梅事，余曰：“韩诗云：五鼎调芍药。”张亦举王维诗“芍药调金鼎。”《子虚赋》曰：“芍药之和具而后御之。”《南都赋》曰：“归雁鸣，香稻鲜鱼，以为芍药。”师古曰：“芍药其根主和五脏，又辟毒，故合之于兰桂五味以助诸食也。”
    刘方叔作致语云：东坡道人笔下无一点尘气，小范老子胸中有十万兵机。
    骑驴三十载，久旅食于京华；广厦千万间，愿大庇于寒士。倘容尸禄，免令自楚而之滕；庶便奉亲，何异以抑而易播。
    杨渊《四六余话》：“国初，处州赴解试止六人，取三人。”士子谢解启云：“类矍圃之观人去者，半留者半；如孔门之取友益者，三损者三。”
    秦桧子及第，当时暗号有“赋无天地，诗有龙蛇。”后汪彦章贺启，有“气塞两仪及东阁郎君”之句，以讥之。
    “一男子之上书，初亦何罪；诸大夫之曰杀，盖亦无心。”时斩陈东，上时宰启。
    江朝宗与李宰启：“月明苑外之村，犬不盼；风暖桑间之瑞，雉乳白驯。”
    周洪道作守，谢监司启：“居闲从仕一生，长恨于苦心；多病非才二事，恐烦于并案。”东坡诗云：“多病更非才，二事可并案。”
    范文正微时，冒姓朱氏，后归本宗，启：“志在逃秦，入境遂称夫张禄；名非霸越，乘舟偶效夫陶朱。”用范雎、范蠡，是当家本事。
    孝宗即位之九年，再上太上尊号，宣郑闻与周必大草诏，云：“未央上号，符汉皇之九年；兴庆推尊，迈唐宗之再请。”太上册夏后，时洪内翰草诏，云：“太姒之事太任，长秋之奉长乐。”
    刘赠官之制，岑彭亡而公孙平，诸葛死而仲达走，自古皆有死。嗟，汝志之未伸，与贼不俱生，尚弧忠之可亮。高城才百余里，此去何难哉；寒食止数日间，少住为佳耳。决狱几何钱谷，出入几何请问。其略会计而已，牛羊茁壮而已，愿效其能。
    王季海代萧特启答泉守：鲁柝闻邾，虽限封疆之远；楚波及晋，宜修币帛之恭。
    王阳为孝子，王尊为忠臣，仰一时之高节；伊尹格皇天，伊陟格上帝，掩异姓之殊勋。织文鸟章，白旆央央，山甫之北伐；衮衣绣裳，赤舄几几，周公之东归。
    陈阜卿为教官答职事启：“青衫试吏，患在好为人师；绛帐横经，未必贤于弟子。”贺陈殿院启：“坐崇薄俗，共仰伯夷之风；立辨冤民，屡浃真卿之雨。”
    刘正甫行韩郡王赠官词：“念一代所宗，无如老臣者；使九原可作，岂畏匈奴哉。”又行南班词：“葛ぱ之在河浒，能芘其本根；犬杜之生道周，盖伤于寡特。”盖王室之强大，必公旌之盛蕃。又进《太上皇历日表》云：“虽宸心之运，问朝野而不知；而圣政之乖，系日月而可考。”
    萧振侍郎，秦桧当国日自四川谪他州。未几，秦死，再知四川。诰词云：“刻印销印如转圆，朕常虚已；失马得马若反掌，卿勿容心。”赵庄叔行。
    江朝宗土留守汤相，关中复留萧相国，人杰已能用之。江右自有管夷，吾国事不足忧矣。“吾宁身蹈东海，独仲连不欲帝秦；至今名重泰山，微相如何以强赵。”醒庵行胡邦衡词。
    蒋世修脱身簿尉中，系马庭阶下，以其便做教官故也。又作绍兴蒋相致语：“曲水流觞，将举暮春之禊；西园倾盖，好追清夜之游。甫遂及瓜，敢云张京兆之五日；誓图结草，忽忘苏刺史之二天。”贺汤丞相因进《宗室谱图》并实录转官：“武之穆，文之昭，烂若马图之制；皇之坟，帝之典，迄于麟趾之年。谓老马之智专，尚能识路；若野乌之视眩，难使闻韶。闯门褒博，袖珠玉以见投；隐几侏亻离，褚衣裳而倒著。”
    四六本只是便宣读，要使如散文而有属对方善。欧苏只是一篇古文，至汪龙溪而少变。郑侍郎望之云：“四六使重不如使轻，使实不如使虚。”樟溪老人，李龟年乃其侄婿，上巳致语云：“三月三日，水边岂无丽人；一咏一觞，兰亭自有故事。崇山峻岭，修竹茂林，群贤毕集，良辰美景，赏心乐事，四者难并。”
    “女子近之则不逊，岂容钻穴以相窥；老夫耄矣无能为，是谓虽邻而不觌。”廉宣仲嘲一老士大夫与娼邻壁。
    往时作四六者，多用古人语及广引故事，以炫博学，而不思述事不畅。近时文章变体，如苏氏父子以四六述叙，委曲精尽，不减古人。自学者变格为文，迨今三十年，始得斯人，不惟迟久而后获，实恐此后未有能继者尔。自古异人间出，前后参差不相待。余老矣，乃及见之，岂不为幸哉。
    庆元二年丙辰，余丞相拜左相。权直院传舍人伯寿草麻，首联云：“天乙之兴，中[B216]实为左相。”中[B216]，乃仲虺也。阁门舍人读麻，既读破句，又不识“[B216]”字。当日，察院入文字罢，读麻舍人得旨：今后宣麻人与学士同锁宿，点句与之，以便宣读。
    吕惠卿遭责，谢表云：“虫臂鼠肝，悉冥心于造化。”东坡谓：“福建子亦会做文字。”虫臂鼠肝，盖讥二苏。见东坡《论列子由行词》。
    遂宁糖冰，正字刘望之赋以为伞，子山异僧所授其法：榨蔗成浆，贮以瓮缶，列间屋中，阅冬而后，发之成矣。其略曰：“逮白露之既凝，室人告余其亦霜。猎珊瑚于海底，缀珠于枯篁，吸三危之秋气，陋万蕊之蜂房，碎玲珑于齿牙，韵亢爽于壶觞。”米帖云：治咽喉诸疾，广南盛有，不知始于何时。
    李泰发题嵊县黄山庵，云：“十载清游得重寻，风门小立契初心。上盘直与云天近，下瞰不知岩壑深。露黄花平衬地，著霜红叶巧依林。他年愿结香灯社，竹杖芒鞋数共临。”先皇考题云：“辽东鹤去几千年，堂上留题有谪仙。十月山行风露冷，黄花红叶两依然。”右二诗得于剡川相士，黄山庵即其家坟。先皇考为尉时曾游。
    余主诸暨簿大雄寺行香，见一小石刻中诗，云：“琉璃叶下翦梧桐，绿子青枝埽地空。俗眼如何有青白，好风安得问雌雄。物随尘境工荣悴，人触心兵战异同。只可轻帆理归兴，暮云萧散大江东。”下题奕载，不知何人。时极暑，昼夜鼓风橐，老仆少获更番不辍。余诵好风，安得问雌雄。而不记第三联，因阅旧箧得之，录以备忘。
    ●卷四
    《周礼》：“鸡入主旦呼。”汉宫中不畜鸡，卫士专传鸡鸣。应劭曰：“楚歌，今鸡鸣歌也。”东坡云：“今土人谓之山歌。”
    家语以黍雪桃。先公云：“中都贵人家，多以蒸饼并米糕、雪桃。”予乃知“以黍雪桃”之义，盖桃经水即酸，故用此。
    《晋志》云：“地不足东南，天不足西北。八之外，名为八极。八极之广，东西二亿三万一千三百里，南北二亿三万一千三百里。自地至天半八极之数，至下亦如之。”昔黄帝令竖亥步，自东极至于西极，五亿十万九千八百步。不知如何稽考，莫是用经界局步弓打量。
    《古今注》：“匏，瓠也。”《诗》曰：“酌之用匏。”《周礼》：“陶匏祀天。”又云：“朝践用两壶尊。”故周有瓠壶，形长一尺二寸六分，径一寸，两鼻有提梁，取便于用。余尝见一瓠壶，形制甚古，岂果周器也。东坡曰：“举匏尊以相属。”
    《古今注》云：“太公以玄钺斩妲已。”故妇人以为戒。曹操纳袁熙妻为文帝妇，孔融与操书，曰：“武王伐纣，以妲己赐周公。”操以融学士，谓书传所纪。后见，问之，对曰：“以今度之，想当然耳。”融虽戏操，不为无据。
    师之于门人则名之，于朋友则字之，称于师，虽朋友亦名之。子曰：“吾与回言。”又曰：“参乎，吾道一以贯之。”又曰：“若由也，不得其死然。”是师之名门人也。夫子于郑兄事，子产于齐兄事。晏婴曰：“子谓子产。”又曰：“晏平仲善与人交。”子夏曰：“言游过矣。”子张曰：“子夏云何。”曾子曰：“堂堂乎，张也。”是朋友字而不名也。子贡曰：“赐也，何敢望回。”又曰：“师与商也，孰贤？”子游曰：“有澹台灭明者。”是称于师，虽朋友亦名之也。《论语》书法之严，即春秋书法也。
    孔子谓晏子“能折冲尊俎，”即孙子所谓“上兵伐谋，其次交兵，其下攻城。”世言善用兵者，暗合孙吴，亦暗合孔子之言。可见凡事不离乎道也。却为诗书之帅，岂嗜杀者耶？文中子曰：“折冲尊俎，不必临边。”亦孔子意也。
    卫世子蒯篡，辄而立，子路死之。孔子哭进使者而问故，使者曰：“醢之矣，遂命覆醢。”乃知汉高祖诛彭越，醢其肉以赐诸侯，乃自春秋时已然。
    滕公佳城碑云：“三千年见白日。”逆数上三千年，乃是少昊时节。那时淳古，不封不树，安得已如此？可疑。
    管子弟子职曰：“凡置饮食，鸟兽鱼鳖必先菜羹。”注云：先菜后肉，食之次也。弟子之奉师，以菜为头味。此《论语》所以疏食与菜羹瓜并言。
    城门失火，殃及池鱼。古语有之，一见《风俗通》，一见《百家书》，曰：“宋城门失火，汲取池中水以沃之，鱼悉露见，因就取之。”及《广韵》注云：“司门者姓池名仲鱼，因救城门火，焦烂而卒。”二说未知孰是。东魏杜弼移檄梁朝讨纳侯景，曰：“景必据淮南称帝，但恐城门失火，灾及池鱼。”嘉熙庚子，城中大火，余呼百余人救护，靖越门一带，拽拔三处屋，支犒六百千及布施三寺，池鱼之灾甚矣。
    《家语后序》：孔子九代孙名最，字子产，从汉高祖，以左司马将军佐韩信破楚于垓下，以功封蓼侯，年五十三而卒，谥夷侯。孔子军旅之事未之学也。九世孙最乃以武功显。
    汪端明应辰请闻人：“阜民食牛百叶。”闻人曰：“是何不典之物。”汪曰：“《周礼》注：脾析即牛百叶。”
    秦诅楚，文一告巫咸大神，今在凤翔府，学一告亚驼神，在洛阳刘忱家。其文皆声楚王熊相之恶，著诸石章以盟大神之威神。治平间，蔡挺又获朝那湫底所刻。方陶跋己详，即惠王二十六年，后并天下，二世而亡。佛经云：“咒咀诸毒药，所欲害身者，还著于本人。”东坡云：“咒咀诸毒药，两家各无事。”
    祈雨，三代用巫觋，后世用僧道。唐僧不空、罗公远、一行、无畏，祈雨法各不同。范石湖《吴船录》记蜀中祈雨尤不同，增堰壅水入支江，三四宿水即遍。谓之摄水，水皆如期而应。嘉州雷洞初祷，香币不应，则投死彘及妇人敝履之类以枨触之，雷风随发。息壤遇旱，则郡守设祭掘之，掘至石楼之檐，则雨作矣。辛幼安云：亲验，信然。
    开元中，魏征寝堂火灾三日，诏百官赴吊。古礼亦自有人行者。
    孔元用云：葛王孙，原王景，即位之明年，赐钱十万缗，尽撤去。曲阜孔林宅庙鼎新重，盖极为壮丽。自据中原后，一人世袭止文林郎，今加为中宪大夫，六岁即差官教导。
    渊明家贫，瓶无储粟，告五子则曰：“汝等虽不同生，当思四海皆兄弟之义，况同父之人。”韩元长身处卿佐，八十而终，兄弟同居至于没齿。范子春七世同财，家人无怒色。不知渊明有何产业，虑五子争分，想是怕他穷撕吵。或云：“亦薄有田园，但将芜尔。”坐客大笑。
    李杜齐名者，有三：东汉李固、杜乔，李膺、杜密，唐李白、杜子美也。若小杜亦有三：汉杜周子延年，亦习法律，故曰小杜律；唐杜审权与俱显，故审权曰小杜公；杜牧之对老杜言，亦曰小杜。前辈已拈出，今书以示子。
    柳仲涂之与范景、杨大年之与刘筠齐名，固未至于辽绝。而温仲舒之视寇准、丁谓之于孙何，君子小人之分，若薰莸之不可共器，而当时齐名，曰“温寇”，曰“丁孙”，殆是取其一时文名耳。
    端拱二年，曾会由乡贡首擢进士第二人。廷试日未昃，卷上奏御。时蜀人陈尧叟亦有俊誉，上览二人，文相埒，敏亦如之，莫适高下，释褐并授光禄寺丞直史馆，名虽甲乙，而实与等夷。会以亲老愿补郡，迁殿中丞知宣州。进士起家之荣，古今鲜俪。子文靖公亮孙枢密礼宽，参政从龙，亦其后也。
    人知乐全之荐东坡，不知三苏之始进自雷简夫之荐。文学如东坡，而潘中行为台官论列谓：“不学无术，尝贩私盐。”卒以其言贬。
    东坡知贡举，李方叔被黜，其家老乳母大哭曰：“遇苏内翰知举，不及第，尚奚望？”闭门而逝。后东坡举白浮，欧阳叔弼等曰：“君为主司而失李方叔，兹可罚也。”时张文潜舍人在坐举白浮，东坡曰：“先生昔为知举而遗之，其罚维均。”举坐大笑，想老乳母亦吐气泉下。
    陈密学襄荐贤，一疏三十三人，自涑水至郑侠，皆知名当世，独五人不甚显，如虞太熙、刘载、薛昌朝、吴贲、吴恕，俟考。太熙等尺牍见奕修所藏，有之必皆名士。
    唐文若，子西先生之子，丧父后，年十三不学。一日与群儿蹴リ于市，院子见之而泣云：“小官人今不读书，后将如何？”文若感悟，归谋于母曰：“院子为吾言若此，今欲读书，将自读耶，将从学耶？”母遣从师，遂笃志向学，弱冠登科，后仕至中书舍人。
    卢元传，初无甚可纪，史臣称其功缌之戚服，称其容。本朝吕与叔志一妇人墓云：“每遇功缌之戚，辄茹素一月。”皆可以风厉薄俗。
    崔元晖嬖妾，其子纵以母事之。妾刚酷，虽纵显官而数笞诟，纵率妻子侯颜色，承养不懈。史为书之。
    程尚书解《论语》“弋不射宿”，言孔子不欲阴中人之意。至“周公谓鲁公”四句，则曰：“可为流涕”。洪庆善作序有云：“感发于孔子之一射，流涕于周公之四言。”魏按行作漕为开板。初书出，秦桧亦自不知，忽有人谮谓是讥讽。魏随追官，籍其家。程洪皆得罪。
    王逢原《蝗诗》，其略曰：“始知在人不在天，譬如蚤虱生裳衣。鱼枯生虫肉腐蠹，理有当然夫何疑。”又长篇云：“至和改元之一年，有蝗不知自何来。一蝗百儿月再孕，渐恐高厚塞九垓。”死时年才二十三，早慧而夭，逢原见器于荆公，以夫人女弟妻之。
    姜愚尝师康节，好施。雪中念王陶，自荷一插戋刂雪地，行二十里访之，陶母子冻坐，日高无炊烟，愚解所衣锦裘，质钱买酒肉薪炭附火饮食，又损数百千为之娶。及陶尹洛，愚老而丧明，自卫州往谒之，意陶必念旧哀己。陶对之邈然，但遗以尊酒而已。愚大失望，归病死。余谓愚有救人之心，不当萌责报之心。陶尝劾韩魏公不押常朝班，神宗薄其为人。吕公著言其反覆不可近，要自不逃清议。姜愚虽一时失望，而不失美名。康节四十余未娶，亦姜为之娶王允修妹。
    程仁霸摄录事，有盗芦菔者，实窃，而所持刃误中主人，尉幸赏以劫闻，狱掾受赇掠成之。盗称冤，移狱，公直其事，而尉掾争不已，竟杀盗。及月余，尉掾皆暴卒。后三十余年，公昼见盗拜庭下曰：“公寿尽，我为公荷担而往。暂对即生人天，子孙寿禄，朱紫满门。”轼幼闻此言。已而外祖父寿九十，舅氏始贵显，寿八十五，曾孙皆仕有声，同时为监司者三人。（案：以上东坡语也）《四朝国史?程之邵传》云：曾祖仁霸治狱有阴德，仕至显谟阁待制。子唐仕至宝文阁学士。是时东坡知其为监司，未知其为宣和间登从列。
    蒲宗孟，阆州新井人，尝日盥洁，有小洗面、大洗面、小濯足、大濯足、小澡浴、大澡浴，用八九人，一浴至汤三斛，他奉义率称是。蜀人生时一浴，死后一浴。宗盂乃浴洗好洁如此，想不洗底直是不洗，洗底直是洗。《师友谈》记载：“苏叔党云：浴是间日，人以为劳，公殊不惮。”
    《刘氏家传》云：刘为东海望族，乡人歌曰：“海州东海富刘家，朐山一族更奢华，牵牛厮儿著锦袄，牵车婢子带金花。”有名之华者，两请文解。绍兴辛巳，魏公领兵收复海州。之华与父俨谋罄家财输军，借补将仕郎，两上书陈六事，皆恢复大计。孝宗韪之，特赐进士出身，再吴门而殁，葬蔡岭庵，有诗刻石。
    许同知为宰时，以词投稼轩，蒙赏音，即同出访梅，夜归，过一人家，礼席华盛，客尚未集。两人就坐索饮，主人奉之甚谨。许曰：“贵人入宅。”稼轩曰：“决无好事。”谚云：“破家县令，灭门刺史。”其家乃邑胥之魁，未几果及祸。
    苏绅尝疏王德用：“宅枕乾冈，貌类艺祖。”出知随州，孔道辅亦劾奏之，德用疏言：“宅枕乾冈，陛下所赐；貌类艺祖，父母所生。”又唐都城东西冈，六民间以为乾数，而裴度第在平乐里，直第五冈，人以其第据冈原谮之。
    庐江太守梁龛明日当除妇服，今日请客奏伎，丞相长史周ダ等三十余人同会。刘隗奏曰：“嫡妻长子皆杖居庐。龛暮宴朝祥，慢服之愆，宜肃丧纪之礼。请免龛官，削侯爵。ダ等知龛有丧，吉会非礼，宜各夺俸一月，以肃其违从之。”
    施宜生北走降金，试日射三十六熊赋，擢高科，入翰林。庚辰年来本朝奉使，旧与张焘子公同舍，因问张子公云：“记得崇化堂前步月时否？”子公答以“翰林想未忘情本朝耶？”
    建业谓之邺，相州亦谓之邺下。如魏文帝自邺徙都洛阳，乃相州也。
    唐都长安始分山南诸道，乃是终南山之南。祝寿谓之“南山”亦指终南山，东接骊山、太华，西连太白至于陇山，北至长安城八十里，南楚塞，西有石室、灵芝，南有玉堂、阳宫。崔咸游终南山，乘月吟啸，至感慨泪下。
    沈公雅度帅闽蜀人师先生古上谯楼，视三山绕州治而下，盘薄于前。沈顾而叹曰：“壮哉！”师曰：“有富贵，无豪杰。”泉南气候，腊后元夕前亦薄寒，月余将近惊蛰，便是单衣。初试卢橘、紫茄、红葵，已如五月间，去家乡二千五百余里，寒燠便尔不同。
    淮襄别无险厄，是真涣散易灭之地。
    蜀郡西门可六七里，有杜工部草堂，潭以百花名，初未有花，乃唐冀国夫人在父母家时有异僧堕污渠中，夫人为浣衣，而百花浮水上。工部尝赋“浣花流水”之句。夫人归西川节度崔宁，为小妇。节度入奏夫人能散财破贼人杨子琳，邦人德之，即所居祠夫人。后草堂与祠并称。端平丙申遭乱，郡城焚荡，此等遗迹闻自无恙。
    张定叟尚书云：青城每郊用十五万缗缚幕屋，事已撤之，皆诸得之。尝奏乞从本府出钱盖屋，庶免逐郊费用，或惜其议不行。余尝记先皇考言：城外自来不曾盖殿宇，宣和间方盖了殿宇，遂为黏罕驻兵之所。
    杜康善造酒，江阴军人今杜桥即其庐。事具本县图经。吐突承璀，闽人也。宁宗时，诸道岁进阉儿号私白，闽岭最多。
    朱茶马险丙午入对云：掘地得一铜弩，机涂金，上面皆有分寸。次日制一小弩以进，乃知书中所谓往省括于度，至则释，刖作一句往放也。故箭则必肯于度之分寸，以为射之远近。此三代弩制度。
    石勒得一鼎，容四斗，中有大钱三十文。
    皇考权金部时，点左藏库，梨园弟子玉带十有二条，并关侯印，印上有环。
    凡物之真者，即有一伪者。久之，知有伪而不复知有真矣。高丽席，侧可卷舒，价贵，未易得，四明便造假高丽席。真水晶莹澈可爱，上饶便造假水晶，色青。（案：此段大典本裂为二则，今改正）
    岭外代答云：昆仑曾期国海岛有鹏，飞蔽日，遇骆驼吞之，鹏翅管可截为水桶。《诸蕃志》云：勿拔国大鱼，长十丈，径高二丈。木兰皮国麦粒，长三寸，瓜围六尺，榴重五斤，桃重五斤，香圆重二十余斤，莴苣菜一茎重十余斤。沙华公国莲长尺余，桃核长二尺。北方人物果长大，便自与江南不同，外国可想而知。庄生亦据齐谐志怪之说。《尔雅》云：寓言亦存所本。
    对衣谓上衣下裳，一对也。裼袭，裼谓裼开，袭谓重合也。
    郝象贤父处俊，天后素衔之，故因事诛象贤，临刑极骂乃死。自是刑人必以木圆窒口，今用木桃始于此。
    银朱方用得二百余年，古画皆以朱色别，画之久近可以此辨。
    梅类脑香清，茉莉类海南脱落沈香甘，杏花类笃耨香温，荷花类蛮沈香烈，素馨类麝香媚，诸花香天韵俱胜绝，诸香品却有优劣。同此，一英华之气散在草木禽兽者，岂亦各从其类邪？
    予董四明舶务，见高丽国赐都纲张迪等批人参二斤，参字用草头，《韵略》无此字，有莜字，云：“药草亦通作参。”《玉篇》：莜下有草头，{艹参}字，注同上。今方书悉用参字，高丽用{艹参}字。
    装潢匠，装乃装背，潢则今所谓糨纸者。唐人进奏文字多用潢纸写。故韩退之集中有“用生纸写”之语。谚有云：装潢子。亦不为无据。
    乌始生，母哺之六十日，稍长，子反哺，如母哺之数。一名“哺乌公”。
    ●卷五
    水火，大地之妙用也，阴阳之变化也，故水火命见六秀，作用必大。东南方命而时日在西北者，性必{秋手}敛，谨畏亦主寿，西北方命而时日在东南者，性必疏快、必发达，至于谨畏寿考，决是不过五行贵有归宿，归宿得好即贵而寿。
    中道无往而不寓，故五行有天德贵人，皆是抑扬欲得其中，如正丁正甲正寅月也，寅火太过，而以丁为德。二卯月也，卯木太盛，而以申舟德。甲戊庚牛羊，甲戊庚皆金木土之阳，干也，其气太过，遂欲其藏于丑未之位。今举其略，余可类推。即沈潜刚克、高明柔克之义，若无气之火，遇亥酉即为息绝，愈无气，如丙寅戊戌辛酉戊子。张参政命丙申戊戌辛酉戊子，乃谢察推命，一第便不禄，但以意消息，其盛衰得中，即为贵命，过犹不及，灾福生焉。
    郭璞授《青囊中经》九卷于郭公门人赵载，窃观未及读，为火所焚。今世所传者决是赝本。《阴阳元经》乃赵载撰，不特吊宫作方乃三命之祖，今人以三命生旺之说起于唐李虚中，非也。《龟莱传》有高人禄命以悦人心之说，又在汉初，其来久矣。景纯年四十九，不免南冈之戮。管辂年四十八，不见女嫁男婚。二人材明先见如蓍龟，皆不登中寿。
    地理之说与命相通，宗庙比三命，天星比五星，砂形比相法。宗庙、天星、砂形三者并合而无差则，万不失一。
    言子午针者，诬丙午之非。用丙午针者，排子午之失。针法乃五行之枢机、祸福之绳墨，既无定论，何以取准。余编十余家之说，引援详悉，不可尽举，惟一家云：曾游历格古州县镇几百处，皆用子午正针。以是知子午针正法也，中针后人迁就之说也。此是有定位形象之物，必以子午卯酉奠四方，故子午卯酉不易其金木水火之性。
    《麻衣易》乃近时戴主簿作。
    《道藏》至杂，多房中方术。余尝燃香阅之，乃雀卵壮阳等方。张君房所编《云笈七签》三百余卷，却无此等方术。栖霞宫道藏灵感香火翕习。桑都正云：藏经不全，止有《云笈七签》一部。余答云：《七签》却自会灵，不必全也。
    《抱朴子》云：道士赵炳，以气禁人，人不能起；禁虎，虎伏地就缚；以盆盛水，鱼龙立见；一尺针入柱，气吹，钉跃出；疗疾以东流水为酌，桑皮为脯。但行禁咒，所疗皆除。师事徐登。人为立祠，至于永康，俗呼曰“赵侯祠”，至今蚊蜗不能入。《抱朴子》与后汉所纪者如此，不知后千余载台民祠事如父母，福庇千里，灵响如一日。
    《师友谈记》云：徐禧自御史中丞以母丧还，洪府有媪以三世禄命书言人吉凶，禧俾占之，媪曰：“当兵死。”徐怒，媪以书示之，画一僵尸，身首异处，徐欲坐以妖言付有司，众解得免。后禧将数万人守永乐，夏兵围之数重，军大渴，开城饮濠，城破被害，正符媪说。
    唐太宗几为窦建德游兵所擒，又几为单雄信枪所及，仅以身免。百战冒矢石间，可谓危事，不死。后饵那罗尔娑婆寐药乃死。名医不知所为。杜伏威与陈棱战，棱单射中其额，伏威曰：“不杀汝，矢不拔。”遂驰入棱阵，大呼冲击，获所射将，使拔箭斩之，又杀数十人。后好神仙长年术，饵云母被毒，暴卒。李抱真名将，亦以服饵误死。乃知药误杀又甚于锋镝。曰精力、曰精神、曰精气、曰精血、曰精明、曰精爽、曰精到、曰精详、曰精妙，皆以精为主。卫生者当谨之苦海爱河狂澜，弗返其涸也，可立而待。《素问》曰：“法于阴阳，和于术数”。又曰：“凡阴阳之道，阳密乃固。”注曰：“阴阳交会之要者，正在于阴气之不泄尔。”
    端平元年九月中，余奉京祠方抵舍，发热不止，面浮目肿，不能食。一医者曰：“非服附不效。”左右骇笑，医曰：“行年六十三，不服附耶？”余曰：“此柴胡证也。”亟取人参和柴胡煎热，俟呼医者。茅君仲一到，亦曰当服柴胡，余出煎热者示之。三日疾退，目尚多涩，食已则困，不喜啖鱼肉，时有馈梨者，乃取一颗啖之，觉意快，再啖一颗，醒然。晚食后亦如之，凡啖梨百五十余颗，热证悉平。《本草》载赵鄂事陈衍，《本草》载张杲医说十便方，煮梨汤皆云去热，不可以为果子药，忽之。
    诸香药香达气，藿香达表，乳麝木香走经络，沈香趋下，皆香气芳烈。使诸药快营卫一切滞气。
    或曰：蜂腊无美味，人以为珍果。予曰：饮食固取美味，然亦有取其治疗者，《本草》：土蜂子去风毒，久服令人悦白，功用甚多。或云：蜂虿有毒。余曰：蜈蚣、蛇、蝎皆愈风良剂，何独之蜂疑之。
    宣和间筑顺州，得枸杞宿根，形如獒状，献厚陵。
    高疏寮四世祖闶初为太学直学。蜀人雷姓者尝受《易》于高，每同出入，至一银铺，因与其家厚善，铺家感其意，问曰：“尊官岂无所须。”雷曰：“无他，欲得公锻银鼎，当以白金百笏为谢。”铺家骇不敢受，强委之，既毕，铺家曰：“鼎己相赠，敢问何用？”雷曰：“此鼎日干水银五十两。”又尝至一小药铺家，往还甚熟，因告以欲得铺前药招如何，妇人曰：“尊官画一新者见赠，便取旧底去。”雷赠以金，将旧画去，画一新者遗之，皆莫知其故。雷曰：“但看吾人他日享用此不尽。”隆冬，张其画于密室，终日温然。乃六丁钻火图神笔也。（案：此条大典裂作二条，今改正）
    米元章不喜韩马。有周百范者，以龙眠二马换大防《楼公白集》，大防曰：“古有以妾换马者，以书换马自攻愧始。”正似王晋卿欲取东坡海石，钱穆父王仲至谓：“不可许坡，请易以韩干二散马。”晋卿难之，穆父欲兼取。蒋颖叔欲焚画碎石。世上雅事，何时无之，论议纷纷，不及书马。两从不作难也。然晋卿以韩马“照夜白”易米芾家颜书，朱巨川告刘泾，又以砚山一石易韩马。夫晋卿重于易海石而不靳博颜书，颜书贵矣，元章复以易砚石，又常以韩马杂它物易刘泾《贞观御史内史官奴帖》，数捐韩马以贸易，好嗜自有异耶。米氏《画史》记马佳本不定为韩，止云：“唐人妙手，且讥世俗见马，即命为曹韩笔，宜其不甚爱重也。”
    圣人不知后世有佛教，今看说底话已为佛教设，如“明明德”，足了，又添个“新民”，似又足了，又添个“止于至善。”圣人教人之意，其远如此。佛教只说一句“明心见性”便了。果斋先生云。
    《楞严经》云：乌从来黑，鹄从来白。人天本竖，畜生本横。白非洗成，黑非染造。从八万劫，无复改移。
    郗皇后妒忌，性酷，及终后，化为蟒。帝为忏罪，今之梁皇忏是也。
    符丕时，徐义为慕容永所获，械埋其足。义诵《观音经》至夜中，土开械脱，于重禁之中若有人导之者，遂奔杨期，以为洛阳令。
    李主好佛，太祖遣僧为间，号小沙弥，导以奢侈，着干红袈裟，李主云：“佛亦莫不如此。”小沙弥云：“陛下不读《华严经》，不知佛富贵。”此逛敌语也。庸僧不知出处，拈出作话头。
    韩建治华州，患僧杂犯者众，欲贷不可，尽治恐伤善类，乃择有道行者为僧正，训治之，而非其人反为所惮，久乃悟，判牒云：“本置僧正，欲要僧正，僧既不正，何用僧正，使僧自正。”传者虽笑，以为适中理。
    抚州一祠宇，守亟命掀拆，梁木压殒凡六七人。池州梁昭明祠，累钱为幡。守绐语邦人，欲集蟠钱为神请封典。铜陵丞摄郡幕，委董其事，拆幡钱近及五万，丞忽颠仆，呕血不救。二守皆遭台评。嘉定间目击，隐其名氏。
    刘道真《钱塘记》：明圣湖在县南，父老相传湖中有金牛。古尝有见其映宝灵泉，照耀流精，神化莫测，遂以明圣为名。孤山释智圆，字无外，自号中庸子，有命湖光文，拟韩作之者，临安图经不详其事。《钱塘记》一书，今亦不复存，涌金门、涌金池、金牛寺，命名皆以此。
    杭僧思聪，东坡为作字说。政和间，挟琴登中贵之门，遂为御前使臣，苏叔党以诗止之曰：“试诵北山移，为我招琴聪。”
    净慈寺画壁女像，眼多遭剔去。或曰：扑钱者以涂钱面，则扑者不满。又曰：倡家取杂粉中，则色媚。又曰：点茶以虫客，若然，则护伽蓝神安在？安吉州祠山行宫女像如人长，眼亦并无全者，小人不识罪福如此，官司亦合有禁。
    仲殊长老崇宁中上堂辞众，是夕闭方丈，自缢死。邹忠公诗云：“送行天莫测，难作渎中经。”殊少为儒雅，工乐府，游荡不已，妻投毒羹中，几死，啖蜜而解，故嗜蜜。东坡为作《老人食蜜歌》。
    待制贾易留心释氏，尝与杨侍讲杰同修西方净土。一夕，公梦杰曰：“我已得生西方净土，子亦当往。”公异之，未几，闻杰讣。考其亡日，与梦之夕同。后公以寿终之夕，复梦如初。
    或曰：斋之用乳，是僧家欲啖以肥蔬肠。余曰：佛西方圣人其俗，毡裘为衣，乳酪为浆，乳非禁食。故鲁督《释迦文佛记》云：有一牧牛女名难陀波罗，时净居天王言：“太子在树下，汝可往供养。”时于千叶莲花上取乳糜奉上太子。又《列子》云：巨搜氏之国，具牛马之潼以洗王足。又记：京师一老医人云：市中成桶担卖牛乳以泡饮，食之则肤革充润。东南人已骇闻。佛氏食乳，不足多怪。
    张乖遇设厨羊及百口，具毛角，召行人估价卖，纳钱送僧院，令与羊子转经。李参政光尝著有。《荐羊疏文》云：“诸处馈羊，既不忍杀，十有三头，畜养滋久，遂无脱期。”今转变到净财五十贯足，躬就报恩禅寺斋供。佛僧看转经文，仍设水陆，荐拔群羊，超生人天者。先辈重物命如此，余亦效尤，为之忏悔。
    采伯皇考未第时，谒灵康，梦神赠金鱼一半，空中呼为“碧落”。侍郎尉剡时，梦樗浦庙神延见，七层塔上金书牌，相字下有谢某名，乃知鼎贵己前定，岂容人力。（案：皇考，原本误作王考。考采伯乃深甫之子，今改正）
    嘉熙三年己亥，吴兴人云：来春米价必踊。年时竹篓捕虾，率以所得占米价。去冬一篓二十余，故米斛二十千。今岁四十余，春初一解必四十千。亦龟卜、鸟卜、羊卜之类。吾俗有蛤肥、麦熟、虾荒之说。
    商子《垦令》言：“草必垦矣。”凡二十句，大意欲上下之勤农，戒酣嬉之败农，使辟淫游食之民毕农，则草必垦矣。余仆早晚声诺时，各令携草而至，遂不令而自垦。
    宝庆乙酉，余寓报慈，改葬亡室，初秋梦归，自东家四顾，荡然绝无居室。时夕阳未收，独步平沙，金星粲屑前由，奇秀层出，旁植桑竹，因赋长篇，觉来略成诵，尚嗫嚅口吻间，迨晓止记忆两句。因笔僧窗，云：“归来邻里悉不记，未免惊呼问桑竹。”绍定庚寅，由泉舶除新安，剑浦盗发，余自三山道东嘉而归。己丑大浸，江岸仅存桑竹。
    嘉熙三年己亥冬，奕修迎侍，寓吴兴郡治，梦自旧居见城中红光烛天，如万炬ピ赫，合帻浮屠两尖燎然在目。庚子中秋前一日，大火，余亟呼二十仆入城救护亡侄寺丞灵榇，因略望于共乐堂。与己丑之水悉符梦境，无毫发差。水现梦于前三年，火现梦于前一年，吁！亦异矣。



    密斋续笔记  宋  谢采伯
    高祖不修文学而创大业，盖承秦之敝；宽仁爱人，有帝王之度。光武，南阳贤宗室，受《尚书》于庐江许子成。绍复大业之后，数引公卿、郎将讲论经理，夜分乃罢。所用诸将，如邓禹，受业长安，内文明，笃行淳备，事母至孝；寇恂，素好学，经明行修，名重朝廷；冯异，好读书，通《左氏传》，又上书谢曰：臣本诸生云云。乃知性与天道不可得而闻也。诏答云：孟之反不伐，奔而殿，亦何异哉。贾复，少好学，习《尚书》，后与邓禹并戢甲兵、崇儒学；耿纯，学《老子》于安丘先生，少好学，习父业；祭遵，少好经书，取士皆为儒术，对酒设乐，必雅歌投壶，虽在军旅，不忘俎豆；耿纯，学于长安；朱，尚儒学；景丹，少学长安；刘隆，学于长安。十人皆儒将，风声气习与屠沽负贩固自天壤。然其关系甚远，治体醇疵之所由分。明、章再传儒学，彬彬群贤，传中名节凛然，余朝代所不及，岂非诗书余泽耶。
    隋末大乱，而儒学盛于贞观。陆德明论撰甚多。曹宪《文选》之学，授魏模、公孙罗、李善。颜师古注《汉书》。孔颖达《五经正义》。孔至氏族之学。张嗣宗经学，授秦王。萧德言裒次经史、百氏帝王所以兴衰者，上之。僧许淹、马嘉运，弃墨从儒并名家。唐初学者，学有根柢。至于元和间，文士辈出，华盛实衰矣。
    冯道取西京郑覃所刊《石经》，雕为印板，流布天下，后进赖之。武君开我宋文明之治，“痴顽老子”广经学之门。此老笃行，有古人风，值武君无礼无义，互相吞啖，篡夺日寻，使不得死臣节为恨。
    王祥，琅邪人。吕虔檄为徐州别驾，破贼。人歌之曰：“海沂之康，实赖王祥”。仕至太尉，年八十五。弟览，孝友恭恪，名亚于祥，以太中大夫归老。吕虔以“三公刀”与祥，祥与览，曰：“汝后必兴”。司徒导，即其孙也，悦、恬、洽、劭、荟、、珉、谧、舒，晏之、昆之、植之、允之、之、肇之；<厂┆>、彬，彪之、颐之、胡之、茂之；敬、弘，藉之、彭之、越之、临之；棱，义之、凝之、徽之、桢之、操之、献之、静之；敦、戎、衍、澄，皆琅邪裔也。祥之孝，固难；览之悌，为尤难，孝弟之至，通于神明，是以自天之，子孙众多也。
    龙山之宴，孟嘉耻为征西客，故假落帽以盖其惭。渊明出宅边菊丛中，值王弘送酒至，即便就酌，醉归。陶乃孟甥也，九日美谈，舅甥都占断，后人无以复加，亦一段奇事。
    元载以贪被诛，籍其家，胡椒八百石。杨绾以清简俭素，代其平章事。郭子仪减声乐，黎干省驺从。崔宽撤第舍，盛德感人，习俗一变，而四月拜命，七月已巳毙。司马光，元元年闰二月拜左仆射，公首更诏书，开言路，分别邪正，进退甚者十余人，旋罢。保马、市易、助役、青苗、盐铁、茶法，复常平、粜籴法，身徇社稷，躬亲庶务，而是年九月丙辰毙。二公，天不假年，相业未究，古今惜之。君子有福，小人无福，此治世也。君子无福，小人有福，事可知矣。
    苟本传云：留寿春以忧梦。《魏氏春秋》曰：饮药而卒。《通鉴》取《魏氏春秋》而书。司马温公论曰：文胜质，则史凡为史者，记人之言，必有以文之，然则比魏武于高光楚汉者，皆史氏之文也，岂之言耶？用是贬，非其罪矣。某曰：附曹氏，终始昭然。杜牧之已结正款，无可逃者，百世之下，所信者史，而以为非口所言。吾意其临梦所焚毁陈事书，皆奇策密谋者，无非倾汉灭刘氏之邪谋，不可以示海内、传后世者也，岂可谓之皆史氏之文也。愚者一得之，虑不敢自逊于先哲。
    李密起拱州，据洛口仓、回洛仓、黎阳仓，足食足兵，似得计矣。而柴孝和劝取关中，密不从，以致于败。李渊起太原，欲回军，世民力谏取关中，哭于帐外，夜追前军回，竟入关中，关中若柴绍等，皆以兵来迎，大势遂定。薛举亦欲入关，已无及。汉业开基，亦是关中。关中、中原，一大形胜之地。范致虚以三十万勤王，关中失守，遂分南北，可恨也。
    士未逢时，失身于人，固为不幸。士而逢时，能以功名自见，亦未为不幸也。魏徵始为道士，为武阳郡丞元宝藏客，又为李密典书，又为窦建德起居舍人，隐太子洗马。王为建成中允，后太宗并召为谏议大夫。李大亮为庞玉兵曹，又为李密所擒。岑文本为萧铣客。温彦博，初为李靖行军长史。高士廉，为丘和客。后皆为唐名臣。（按：《温彦博传》：彦博为罗艺行军司马）
    黄帝曰：夫子数言，热中、消中，不可服高梁、芳草、石药，石药发<疒真>，芳草发狂。注云：多饮数溲，曰热中多食数溲，曰消中多喜，曰<疒真>多怒，曰狂高梁之疾也。高梁，米也。石药，英乳也。芳草，浓美也。富贵之人，常服之，难禁也。肥令人内热，甘令人中满。石药气烈，非缓心和气，人不可以服。是黄帝时已有高梁，又古字通用，世人鄙世禄为膏梁，不知所出。余村居，咬菜根，决无此二证。
    天地生蔬，因时济人。人之啖蔬，莫感天地之恩，曰菜饭，曰蔬食，有不满之色者，名曰亵天。
    罂粟，红白二种，痔下者随色用之，即愈。辛稼轩患此，已殆甚，一异僧以陈罂粟煎全料人参败毒散，吞下感通丸十余粒，即愈。
