寤言述义
　　自新学行而文字革命之说作高明之士辄竞挹东西文术号召吾华于是自由革命流血之徒党派纠纷睅然鄙吾国数千年圣神建制伦常文字之大原谓举不足胜东西人之遗唾尝窃痛之夫天地之气机流动至今日极矣吾中国晚近政教之衰虽上圣不能不撷异域之菁华以求吾朔而东西杰士渐摩中说必将认伦常文字尽归吾国然后环球政教由然自翕于大同若谓吾国二千年流积寝轶古初举而正之宜也必举古圣神建制嶻然殊卓天壤者而自绝之则乾坤或几乎息呜呼庸独非贤者之过欤蒙少孤贱独嗜经世古文之术垂三十年不敢泥陈说以阏新机尤不敢僻奇论以摧世本唯深见伦常心术为建言治事之根荄兢兢焉厉此区区非经世之言不敢道妄冀远祧孟氏建一说以求协乎人心世运之自然病郁悲怆莫由返视听以成吾说今诏更科制大愳英年才俊惑新说以抉吾中国纲常名教之藩谬举近着微言质诸海内知言君子光绪二十有八年秋七月桐城陈澹然静潭甫书于南皮张氏金陵寓斋
　　寤言一
　　天统篇上 天统篇中 天统篇下 东晋论 读十六国春秋 读三国论书后 陈平论 周勃论 霍光论 权臣论
　　寤言二
　　迁都建藩议 黑龙江建置议 拟陈政本疏 拟陈南北军势疏 拟陈朝鲜军事疏
　　
　　不佞年十五即忾然企慕古人之文尝慨汉氏词藻盛而文集以兴宋氏语录繁而文集益猥多者至乃百数十卷而存者益稀故尝以谓词非经世不足言文言而不文终难永世每读欧公唐艺文志心实悲之甲午秋年三十五痛朝鲜之变返自都门顾念老母就衰不得不忍耻逃名以求幸免喟焉举南中书簏尽返故山誓取中外全史镕炼成编将取畴昔之言概归一炬毋蹈唐艺文志之悲困郁至今茫焉靡获此昌黎所伤天竟何如者也今老母遽亡抑复何心人世弟此十年来感怆世变时郁毫端甲午之役谬请迁都建藩与龙江建置诸说不行而    西狩之危乃见庚子家居夏初北乱乃益汲汲焉明吾天统之言推之东晋十六国权臣诸篇大都一时悲感又以其间舄儿辈生徒涂抹陈平周勃霍光诸作要皆悲感之余大抵客游十载类皆应世为言未暇自明曲抱课耕寂守所言乃仅于斯自笑抑殊自恧辛丑重履江南乃知幽壑微言于世竟成符契杞人智薄弥用忧皇空言无施往事抑知奚届瞻乌谁屋四海苍茫身隐焉文敝帚何关纤末独念科制改求论策之数者尚未失贾苏之遗或可赞高明万一聊搜秘箧敬质时贤上编取弱冠书三国论附之所以明君臣处变之道也下编取甲午三疏殿之所以明世变之所由亟也朝鲜一役谣者乃谓吾拟疏以隐惎合肥知言者可以观其概矣苏洵有言吾言不幸而中则天下受其祸而吾获知言之名悲夫吾生几何世变胡已诚使天心悔祸天下后世家吾以谰言之讥斯不肖之愚所为祷祀求焉者耳
　　
　　天统篇上[光绪庚子]   寤言一
　　画瀚海而东极幽并南割青海西藏越南环东南尽海凡今十八行省之地皆谓中国天地精华之气聚焉伊古神圣仁贤之所奠定而教育者也故凡主中国者辄为域外万国所宗而争端辄因此而亟自晋至于南北朝极于五季宋元之间天下骚然几无宁岁有宋朱子乃创为统以一之其纷纶而莫能一者则创为楚汉南北朝五季以为之制其大旨则严正据夷夏之防谓凡为夷者不得主中国故当南北朝之际虽北魏之盛且以宋齐梁陈加其上而不使或伸其于夷夏之严可谓至矣顾当北元之会中国之统绝而不续者且百年其将何以处之也且当羽毛饮血之初中国一夷域耳圣人者出制为男女宫室礼乐教化以明之而其天始变至三代而治化乃成然其地西不过大河北不过流沙南不过江淮雍梁荆徐之间辄视为蛮夷要荒之地自周起邠岐而雍梁始为畿甸秦皇汉武辟岭粤而臣之其地始渐为中国而西晋之乱且弃五帝三王之土归诸戎狄而东晋所藉以存中国之法安中国之民者乃在荆徐岭粤古蛮夷之交盖天帝之不主故常如此而说者乃欲以夷夏之殊尽国统之变抑何隘欤吾尝谓天帝之所以立君者无他凡以为民耳其始必思举环球九万里之民而蓄之乃可使之为君不则各就其土地疆域而君之而吾必择其蓄吾民者以为之主此天帝之苦心也譬诸一人之家而有十子七子愚而二子盗其父必择其能蓄诸弟者主之夫天之视天下皆其子耳宁复有夷夏正据之说存其间哉而奈何溺一统而殊正据夷夏者之纷纷也古之时初无所谓统之说也故虽成周之盛诸侯且各据其即位以正其元史氏且因之以为实录孔子之作春秋也其智岂不足辟羣僭而统之周而必即鲁以系年者何哉明乎天下之大固非可以一统治之吾为鲁人则姑即鲁以明天统故曰中国而进于夷狄则夷之夷而进于中国则中国之为纲目者必举正统之余区之以偏安割据尽中国之外而屏诸夷抑何狭五帝三王之治且安所处舜文之生东西夷也子舆氏之言曰民为贵社稷次之君为轻又曰定于一不嗜杀人者能一之夫天帝之所以立君者何哉凡以为民耳天帝之意不获举环球而统诸一君而画其域以为之主此天帝不得已者之所为吾必立一统以绳之则秦隋元之方绝于天下必将荼毒吾民以成其统此岂天帝之心哉故吾谓凡为史者不得不各主其国以立其元而通鉴纲目之书亦无能绝于天下当车书未达其势必以中国为归而环海羣来其书必以万国为极若无年可纪夷于草昧则略之而其法必以天统为断乃可辟羣竞而定于一尊惧其漫而无宗也则取中国以为之主所谓定于一者也其法大书天统某干支为纲继书主中国者年号若干以主其元而分注各国先中后外以别之为吾之处中国亦若孔氏之生于鲁其势不得不以鲁为纪元也故夏殷周而后则秦汉晋隋唐宋元明继之谓夫势之在彼也至若纷争之世则主民重君轻之说以定其权于楚汉则主义帝而楚汉附之义帝亡则附楚而归之汉于南北朝则主北魏西魏以及隋而宋齐梁陈则附之于五季则后唐南唐而附梁晋汉及南唐属周而后主周以及于宋岂必诸国之餍吾志哉所谓彼善于此者也
　　天统篇中
　　曷言乎楚汉之必主义帝也夫乱世之所立以为君者从民望耳而所以能坚其位则天项梁始从民望以立义帝则楚之系民望也可知楚系民望而义帝适承之则其道亦惟用将以定天下安吾民已耳项梁既死楚将之善战者宁孰逾籍哉而义帝之心则谓籍暴而不足以苏吾民则宁遣沛公入关而不遣项籍且使籍救赵而宋义将之夫岂谓沛公宋义之能胜籍哉君人之道所以重吾民也王籍杀宋义袭沛公霸西楚而分王天下迁己于郴而弒之此王莽董卓刘裕之所为而岂义帝之过欤故高帝谓天下共立义帝而籍杀之乃亲鸟发丧帅诸侯讨籍而天下叛楚而籍卒以是而亡使义帝不亡虽迫于项籍若周赦汉献之于羸曹则秦亡之役一义帝之天下耳而何楚汉之有哉且义帝之立当二世二年明年而秦灭又二年而义帝始亡其号令天下盖已四年春秋书法君不逾岁则略之谓其不成乎君也义帝岂其然欤且观义帝之亡是年汉遂都栎阳发诸侯兵讨籍及还遂立太子建宗庙社稷于关中固已成乎其为国矣籍虽都彭城而不能一日安其国刖乘义帝之亡而径属之汉不其然欤曷言乎南北朝之必主元魏也史称东晋孝武十一年春魏道武拓跋珪始立为代王夏四月国号魏务农息民国人悦之其始非有所篡夺也安帝二年遂徙都平城立社稷宗庙宫室于是正封畿平权度制礼乐是年遂称皇帝在位二十二年而子嗣始立盖魏事之见诸晋者如此及南北朝时宋义符元年嗣殂在位十四年子焘立是为太武使崔浩定律以经义决之创登闻鼓达冤民除田禁亲祀孔子以太牢故能西平凉夏东并燕柔混五胡而跨淮汉在位三十年殂孙浚立是为文成在位十四年殂子弘立是为献文六年禅位太子宏是为孝文而国益大治首罢门诛除候官禁谶纬班禄均田定民户作明堂辟雍赈流民赉府藏正祀典养老于明堂营洛都求遗书法度量兴学校定族姓仁孝之声高乎文景文治之盛比于成康在位二十九年殂子恪立是为宣武任高肇杀元勰而其业始衰在位十六年而子翊立是为孝明自是数废数立至孝武帝修奔长安更三主而周始代更百七十三年而魏始亡总其创国之初数兴数灭至道武而独起孤危务耕桑以壮国本修文教以革夷风其君实无一不兢兢以恤民为务六传至于孝文都中断囚岁裁五六承平之效虽三代何以加之其立国之原实不出成周之下而疆域过之其臣高允元勰苏绰皆大贤命世之才武侯而降莫与为匹其君虽有废弒类皆孽子强后逆臣之所为绝无弒君自立而其臣遂腼然北面视若奕棋如南朝者论者徒以其夷而抑之仰何其不与人为善之甚欤南朝篡弒起自宋高浸滛百七十三年至隋而未绝其间君臣相夺父子兄弟夫妇骨肉相残人纪殄灭不可胜数至乃一君未死一君至而举朝羣起而戴之至于百姓死亡莫之或恤虽宋文梁武号为小康曾不能安吾民以毕其世夫所贵乎中国之君者谓其君臣父子夫妇兄弟之伦皆有尊卑上下之统而至性以结之故祸乱不生而后吾民得以涵煦蕃息于天地之间耳传曰夷狄之有君不如诸夏之亡故孔子欲居九夷而乘桴以浮于海其作春秋也诸侯用夷礼则夷之夷而进于中国则中国之者秋之世诚得元魏者以主中国孔子其必馨香而崇之也次矣后世儒者汩于中外之防而独自昧春秋之义呜呼独何傎哉或曰元魏之说既闻命矣宇文周之篡魏也犹齐陈之篡魏梁也而子必举周而及之隋奈何曰将以存古而望治也周自苏绰为大诰其言治法无一不出于天人性命之精微文体之严实非魏晋六朝之所能逮其万一故能改制度本周官而有唐一代租庸调府兵之法实无一不由乎此而治且因之此天地哀悯吾民之苦心痛中国民彝礼教之荡然不得已而托诸夷以存万物之命者也且魏隋之统实以周为承授之原独奈何其抑之也曷言乎后唐南唐之必承李氏也曰春秋之法王室衰微则不得已而尊五霸孔子之心岂必嫥嫥于五霸哉谓其有尊主恤民之名且惧霸之衰而流为战国则吾民益将无所毗赖而莫可如何也后梁之篡唐也如盗而竟以盗贼之术治之其于人伦之间则益盗贼之不若夫安得帝而庄宗存勖独起孤危尊父命出百死而灭之奉唐天佑之号二十年而始自立且当李克用之初乃心唐室其志谊固已远绝朱梁庄宗之立复奉唐高祖太宗懿宗昭宗于太庙而以其三世继之此其于君父之间抑已至矣则安得不帝况乎明宗之均田税蠲逋缗刊九经以饫多士和契丹以静吾民其立国固有本也曰庄宗之祖实起朱邪而李氏厥由唐赐固非高祖太宗之所自出者也夫安得帝且即彼之所为奉天佑立高祖太宗之庙而号为唐者从民望而以为名耳夫岂真能为唐者哉曰不然夫所谓尊为天子建国名年号立宗庙以祀其先者亦名耳而所以定其名者则民是故民心不亡则必不忍其名自绝于天下民心既去则虽重其名以号召天下而其名终不能一日自存于天地之间唐之亡也称天佑号者三国则民之不忍亡唐也可知故群雄得假此以安其百姓而庄宗乃独从民志复唐国建宗庙以实之而吾安忍别其统而绝之唐也且所谓姓者亦名耳唐已李之吾安得而不李之譬若大宗之既穷祧小宗以绵其祀则固礼之变而不诡于正者也且潞王从珂王氏也周世宗柴氏也后唐与周既已李而郭之矣则子又安能别其氏而黜之而不使继其统耶若夫南唐亦犹是耳彼既已建宗庙奉高祖太宗而复唐号为李氏矣则吾安忍而不唐之也或曰通鉴载唐烈祖昪之祖皆有司为名乌在其为唐后也曰欧史不云乎宪宗之子建王恪生超超生志志生荣而昪实为荣子夫人虽至愚鸟忍甘祖他人者且彼既帝吴国矣即不称唐还李氏且孰从而夺之哉曰昪之父温而为徐已数十年于兹矣其复李氏立唐庙奈何不于受禅之始而复之而必俟之岁余何也曰怀本故也其禅而称唐也固已心乎其为李矣而特以温之故而徐之此其遘遇之艰用情之挚夫岂晋汉之父契丹以取人国者所能希其万一耶观其自言托身义祖不忍别建宫庙以殊之及为李氏发丧且重之以斩衰居庐朝夕哭之礼自非至诚蕴结乌能缠绵哀感于数十年垂老之后若是耶故五代之祚俱促而南唐独晏安江表逾五十年盖其立国有自来矣或曰子之所疾者篡也昪之于吴也而独非纂乎哉奈何其独进之也曰篡夺之事固魏晋唐宋之所由来者也子奈何独责之昪欤且昪虽为篡而于让皇则事之以终其身此其志宁独出魏晋唐宋下耶且其立国严杜宦官外戚之权独断断于耕农文物之本休兵保境且四十年与唐明宗同为安静勤民之主则安得不统之也或曰唐之统斯则然矣其由周及宋奈何曰所贵乎为天子者谓夫自帝其国无以尚之耳晋汉父契丹以盗中国君子既得而黜之南唐去帝号奉宗朔于周则其所以为名者亡矣吾抑乌从而续之耶且以周太祖之代汉既自别于诸篡夺者之为而重之以世宗之贤且不能一日以统中国其何以劝天下也故必由唐及周而逮诸宋犹北魏及周以逮诸隋而其名始正或曰唐奉朔于周二年而宋已代奈何曰无害也夫所谓统者名耳名也者吾民之心耳民心一日不亡则其名一日可以自主于天下且春秋所不成其为君者未逾年耳周之为国既已九年其主中国已二年矣等诸义帝以及之汉庸非天地自然之局欤或曰刘渊之称汉其始亦建高祖太宗光武昭烈之庙而奉之而不能续汉者何也曰彼之为刘特以其母而刘之非国赐也且安得加昪之实为李氏而上溯其祖乎哉故夫中宗为高宗子虽遭武氏而不得不纪其年少帝为患帝子则虽遭吕氏而不得不严其统统之既绝则取彼善于此为民心所系者而存之则吾民可祛荼酷之灾而天下乃定
　　天统篇下
　　古者帝王自卑而尊天下故天下之气常伸而争机以息三代之盛远者且八百年独秦始皇称皇帝自尊以抑天下天下之气郁勃而莫能伸者且二千年而争端以亟故虽英亮之主牢络天下不数传而辄以衰亡夫岂真民之不古若哉郁愈深则争愈汲势固然也儒者不察辄谓古治之不复徒归狱于秦之灭先王礼乐使然庸可谓知本者欤夫礼乐之治天下亦惟其意焉耳自五帝二王不相沿袭而外夷之国近者数百年远者且二千年而其礼乐则无一同乎中国惟其君民上下由然父子兄弟骨肉之相亲自朝会大典而外未尝严等威以自尊于天下故其民亦遂夷然若赤子之依父母而不忍一息以相睽虽昏乱之主或取衰亡得一二英杰之君其国辄治安富强横中国而莫之或抗呜呼知此者可与言古治矣何以明其然也禹之为天子也益戒之曰毋若丹朱傲成王既立周公且孺子之其它君臣尔汝之呼见于古者尤众而三公坐论谋及庶人则尤周天子典法之皎然秦则称朕称宫臣民莫得同其号及宋而三公坐论之礼废虽亲为叔父尊居师保亦且兢兢跪对稽首搏颡以致其严故虽若桀纣之为且莫敢不称尧颂舜以神其褒嬍故天子之志日骄而臣下廉耻之原日益绝虽郊坛大祀亦且警跸戒备百姓虽欲窥仰天子之风采而其道莫由故其臣民视若帝天神异之尊严莫由倾肺鬲而伸其痛疾其君亦遂听其臣民之死生穷札而膜焉若不相知呜呼六朝五季之间臣若民视其君若敝屣之适于道涂而莫相收恤其不以此夫而奈何其不知变计也今欲返古以奠吾民匪合中外之法而损益以协古帝王之意不可顾宣圣有言非天子不议礼而儒生之术且穷于何救之亦惟其名而已名何在亦惟其史而已然观秦汉以来史之盛者莫如纲目而其旨莫大乎尊天子而抑臣下尊中国而黜外夷故凡一统之君曰帝曰即位其君若后之亡也则崩之而据割之君则称某国主其没也则卒之外夷则不君而其君之亡则曰死凡君而杀之则曰弒弒者没则死之其法可谓严己且以为此法行而臣民不敢干君外夷不敢入中国矣乃不数年而蒙古遂起以灭宋皇濠上之民且起而干天下则何也夫秦汉以降其君之所为篡争屠虐而不恤吾民者谓吾苟得中国而或据一邦固不失为帝为即位为崩为主为殂已吾亦何爱乎君若民而不竭吾力以篡争屠虐以骋吾志乎哉吾以为君人者之生其篡争屠虐当世臣民固已慑其势而莫敢违为之史者苟不度其仁暴而例书之复何所惧而不骋其志也且夷而不君君没而必恶之以死则彼之强有力者几何其不痛吾书而剿绝吾民以争中国之土地为耶是故纲目之说行而宋世金元之祸益烈浸滛及乎后世吾民且将无一日得苏息于天地之间故吾以为必统万国之史而大同之而天下乃定同之奈何亦惟宽上下之分廊中外之防以仁暴为书法而已书之奈何中国建元之君其仁也则帝之而即位而崩之不幸而遇弒则弒之其庸暴则上之其即位也则立之暴而死则死之而杀则书诛庸死则卒而杀则弒余书国主以别之而其即位与崩与弒则一等诸建元之君而一以仁暴庸为断若隋炀石虎符生高洋刘鋹之属则斥其名以绝之其逆取而爱民也则恕之若皇后之没仁则降天于一等而薨之其遇弑则别其罪与否而等诸君庸则卒而暴则死至若太后之仁者则崩之余一以庸暴仁与后等凡此者不以其国以其人责其大而宽其细以帝后而等诸匹夫庶几不敢酷吾民以骋其欲或曰弒君之法始自春秋子奈何其诛之也且帝后匹敌而子独薨之何欤曰此正春秋之旨也春秋之于诸侯也则薨之于夫人则卒为其统于诸侯也而后世独崇其后而崩之女祸之原其有豸乎且子舆氏不云乎贼仁者残贼善者贼残贼之人谓之一夫故曰闻诛一夫纣而不闻弒君纣固君也孟子奈何独诛之哉曰后薨而太后崩何也曰子无臣母之义也夫天下且有无父母之国乎哉且其罪则吾故未尝因其子而讳之也曰异国之君曰殂曰死矣而子独进而崩之其何以别建元也曰为其仁也且正统之君既有帝上以别之夫彼已自帝其国矣则吾又安得而不崩之耶或曰子之说则善矣至欲统万国之史而一之几何其自免于繁累猥屑为耶曰无虑也去建元之不关治乱者而严其书法然后统中外治乱兴革创制之大者而纲之目则仿通鉴辑览以严正注之分而精其文一归左氏则文愈简而事愈备无待辑览之繁而中外成矣且何繁猥之有或曰子之所以为天统者何也曰凡以为民也而其所以为天统者名夫世之所由争此统以酷吾民者凡以为名耳既得其名则虽残贼而无所可制争之不已人类且将澌灭而莫之或存吾故统诸天而别仁暴以诛赏之使天下豁然知不恤吾民者后世决不与之名虽盗其名且将诛削而无所贷则凡为君者不敢与天争吾法可行诸万世而吾民乃安或曰魏周二唐其地固未举中国而一之也而子必进之以建元者何欤曰凡以为民也夫大乱之世吾民转死而莫之或收诚得哀吾民者而保一隅以殖之以稍存乎先王建国之意此固天之所亟为嘉予者也而吾安得违天以黜之耶且东周蜀汉东晋其为地也几何而奈何其独靳诸此也且以中国论其地固等于偏安举天下全局而观之则中国亦偏安也嗟夫二帝三王之莅中国其为地也几何而奈何其独靳诸此也曰国众而相伐奈何曰亦惟于仁暴别之而已其罪也则讨之伐之其无罪也则侵之袭之其甚也则入寇之不问具正据中外也曰夫既已建元矣而等诸列国何也曰自秦汉以来其得国未有能正者也其得而正者曰汉曰明然高帝事义帝而为发丧而英布吴芮实弒义帝汉且不讨而王之安在其弒之果出于籍也太祖始事韩林儿诸将弒之江上而不讨安在其不与弒也且秦与隋元天下之所共疾者也汉晋唐宋明天下之所谓一统者也皆不数传而兵刃生于骨肉其残贼至为君子所不忍言奈何独以其势而统之耶或曰子之定名而必称天者何也曰天视自我民视天听自我民听是故民之所附天之所归民之所去天之所绝故凡匹夫之起能建一国以授其子孙其始未有不爱其民而能自立者而国之小大则视其爱之广狭以为衡至其祚之短长则其子孙自为之而非其人之事也故当大乱之世豪杰者苟有不忍吾民之心天心亟从其志以息吾民之命而符瑞往往见于数十百年之前此以知天之悲怛吾民无时地而不矜择其人亟思畀以斯民之统绝无正据中外之殊而论者必区而绝之呜呼此岂天意也哉嗟乎君也者凡以为民耳顾其能保民者心而其所以能保民者势故伊周之圣其势不足以保吾民则假其能保者而保之孔孟之圣不得假其势以运其权则托诸言以待后世呜呼天地之大世变之繁必得大圣者出统万国而定于一尊而后吾民得以苏息而其道且必王霸兼资中外并用贞之以哀怛吾民之意乃可一天下而无所劳不得其人则且俟诸天以明其统
　　东晋论
　　东晋之迁高于南宋建康雄踞江表远胜钱唐王导庾亮殷浩之徒总摄枢机绝无汪黄间其左右当此之时苟晞据青州邵续据乐陵刘遐据平原段匹磾复挟全辽据蓟州为策应刘琨据并州薛强据河东李矩据荥阳郭默据河内魏猗卢复以全代为声援其它忠义奇烈之士抚遗民据形势崎岖羣寇之间者不可枚举而语其大则慕容廆拥全燕而屡贡称藩张轨挟全凉而亟求朝命积之既久李暠既据陇表且乞王师以图中原姚弋仲既据滠头且命子襄远臣晋室李雄既帝巴蜀且纳张骏之说而思返中朝非若南宋宗泽之亡汔无一人涉中原以窥强虏此数公者皆负王霸之略踞形胜之地枞心八表开国称孤故虽刘石之强符姚之盛其势皆足吞江表而朝诸侯卒乃逡巡退瑟不敢涉江淮以灭其主者岂爱晋哉敌广则权夺权分则气绌势固然也且夫危乱之国视民心聚散为存亡宋自艺祖创垂仁声达于遐表太宗嗣统载扩成橅及仁宗而惠泽侔于三代虽神宗变法致启乱亡而三祖感人之深百年未替晋自宣帝肇基再更弒逆武皇禅统晚堕荒滛重以惠帝昏骀贾后残虐八王屠戮怀愍播迁建国以来了无义问仁声感孚方夏顾宋自高宗南渡北道曾无抗义之师晋则元帝南奔边国强藩相与奉正朔乞朝命于数十百年而莫之或绝则何也晋之建国既广封边域而重方镇之权五胡之兴兵力所加辄务徙其民而空其土地故民益思晋而慕结之边国强藩乃益得要吾民以专其土地宋则秦陇燕晋之边皆归辽夏既无边国以捍中朝建国之初益务惩藩镇而为之削夺金莅中国又未尝徙吾民而迫以流亡且思假刘豫以绥民志故虽徽钦困辱民乃若或忘之独赖韩岳刘吴诸将血战疆场乃得偷安江海以存其禋祀非若晋之边国强藩隐相维系其势固足以复我中原也繄古恢异奇特之才足以制一国一镇之民而操其生杀则其心必且自负亟思翘然自拔于羣伦而危乱之世处羣寇之中亦非假名与势而制其权则名相敌而势益微其权亦无能自振于纷扰之中动吾民而使之相结惟赖当国者审其轻重缓急御以名而假之势振其权而不主故常则吾势既张敌势且寖息寖衰而莫能相螫而必硁硁焉守名器不假之说抱异族逼处之嫌坐使忠义沦亡英豪离贰神州荡板宗社邱墟顾不痛哉夫以东晋之时审中国之势既不能自振以殄羣雄诚得王导之徒达权变而神其驱策各因其势而利导之封燕代辽凉为四王国择匈奴氐羌豪长若刘虎苻洪姚弋仲之属建二王国于秦陇之边以联属之而拜李特为蜀王使与燕凉总三边之任宠苟晞刘遐李矩郭默为通侯拜刘琨邵续薛强为上将军而拜祖逖大将军镇雍邱为节度逖死则陶侃温峤继之务使七国星连八镇棋布各战其地而世其封则将益竭其身而民益固襄至则爵为上公召见宠赉而毋相疑沮使出河南以图关中联边国之兵环羣寇之地蓄江东之力资列镇之兵积以岁时其势必将有济独恨当国诸臣清谈游燕内失诸镇外弃羣邦瞠视诛夷莫相收恤强者求王不获终且自帝而莫敢谁何贤如刘琨且阴嫉其才而致其死襄至则廹而去之悲夫古今妬贤专宠之人其不至亡国而祸天下者几何哉此老氏所为致痛于造物不仁者也或曰子于诸贤宠且至矣其不臣奈何曰无虑也彼既孤植于羣寇之中非义声莫由鼓其民而制其命令就令不道冠且得而踣之且晋而既东矣即安能禁诸强者之不自王乎汉高之讨项籍而东也得齐梁淮南膏膄心腹要害之地首建三王国益封地以拒彭城故卒毙项籍而王天下天下既定三王者放废诛酰莫敢支吾然后叹高帝张良识度之绝天下者远也今欲挟天下之重处卮乱之秋不务舍天下以纵揽英豪恢宏志度龂龂斗粮尺市袭孤女寡妇之所为不尤重可笑哉君子观此益以伤晋之有其势而不能军也或曰宋之南既无晋势矣其不亡奈何曰此秦蜀之所为也夫秦蜀者中国之首其势足以雄制中原金不得秦蜀以制东南故宁舍中原于刘豫而莫之惜及关中失而蜀亦孤然后东南之势日蹙晋之东也首弃巴蜀于李汉而秦乃次之及桓温刘裕以全力争秦蜀而图中原其势固已不可为矣然则形势之系天下夫岂有终极者哉谋国者可以鉴矣
　　读十六国春秋
　　东晋十六国之兴刘渊刘曜石勒慕容廆符坚姚兴张轨李雄吕光皆有帝王之略其兴废存灭皆若有天焉与乎其间渊始乱而业未张传子和而聪杀之聪复以淫暴自亡其国曜嗣而未几亦亡故勒几有天下勒传子弘而虎杀之虎复以昏虐自灭其家故慕容氏得据其土地慕容廆之起传皝及儁至暐而中亡而垂盛永德复迭起而承其统莅中国殆且百年自石氏亡而苻洪始出及健而始王秦生立残暴而坚诛之坚莅中国且三十年卒败死丕立未几而登嗣之登败而符遂灭姚自弋仲臣石氏而亡子苌弒坚而代其国传兴及弘而卒灭于江东于是秦地复归于夏夏自勃勃取长安都统万三传而魏乃灭之盖汉赵燕秦夏之处中国如此渊才庶几光武始务韬閟以全其身终则一发而不可御与司马颖成约颖败而急救之则固信义之师也始都平阳称汉氏任聪曜勒为将而大业不终脱天假之年天下未可知也而卒灭于聪哀哉曜起孤危廊然怀帝王之器其围长安斩索琳使章言力竭而后攻取庶几王者之师顾聪曜未立皆负不世之姿既立而昏瞀乃甚聪既耽洒色以殄其子孙曜称赵都长安复耽洒而亡其国曜知震凉以降其主乃不能王石勒而卒困洛阳岂天厌戎首而故绝之欤何其始明而终昧也石勒区区起奴虏纵衡天下睥睨江汉之间卒都襄邺而霸天下其意气可谓壮哉斯固楚庄之伦也其任张宾结祖逖灭刘曜王浚并王弥曹嶷皆天挺奇略而独昧于虎虎复昧于冉闵而递纂之惜哉顾勒虽雄才而子弟之贤莫燕若燕自廆都龙城其兄吐谷浑已自立于河湟之表廆既务仁义子翰仁皆足南面以临其国而皝乃忌之既灭仁翰而传子儁复蹈其辙而媢嫉垂虽灭石闵都邺取中原临终托子暐于恪恪没复托暐于垂而暐辄背之垂既奔秦评益贪媢其亡国也宜哉然皝儁治国之贤则亦当时之令主也初石氏之据襄国跨越八州闵亡而燕得其东秦得其西坚既并燕而八州复合坚亡乃西归姚氏东复慕容而八州益裂逮十六国亡而魏乃合之悲夫天下之易分而难合也石氏之兴符洪姚弋仲并以氐羌豪臣石氏石乱而燕入邺两人皆图据关中而弋仲死洪复死仇敌而健乃决死入关事定都长安其父子雄豪盖亦孙坚孙策之匹亚也独怪子生之虐浮于桀纣健不知杀而反立之律以一夫之诛坚固不得为弒君也矧坚之嗣立其贤固不出秦穆下哉然坚能灭燕并凉余威震于西域分封刘卫辰库仁以绥北部而独不能除姚苌慕容垂卒致杀身而亡其国千古哀之自王猛符融之生靡不龂龂杀苌垂为务而坚独宠而任之其广大宽仁则固帝王之度也然苌忍兄仇而事敌垂任秦导而灭宗邦此其心之不可怀以恩明甚彼二贤者不知执天性之说以悟其主而独津津焉称其才而杀之则其说疑于嫉贤而妬宠坚固长者呜呼其可入哉然则处苌垂奈何曰无罪而杀之甚非帝王怀纳英豪之义则莫若忖其量而用之燕国既灭则封暐为燕王于和龙割塞外使主其社稷封垂为辽东王处辽地而疑之以辽西王苌而阴以相制别建亲藩于范阳代郡设重镇于并邺以摄之任垂子农令于中朝以为质垂既南面则其志已盈且将自为谋而益与暐敌即狡焉思启苌与暐皆足箝之苌变则范邺辽东益可收其敝而待其变惜乎坚之不悟此也初弋仲之死也子襄仕晋不得将图陇表而坚以生命道杀之襄雄武过苌而深沈不逮故苌益惩襄败坚忍以求逞其谋自坚败淮南苌遂反关中弒坚而自立其遇坚残虐则类盗所为坚死子丕复嗣立而亡族孙登崛起复坚仇以苌之奸雄而不能卒灭其深苦危瘁百姓不回则固忠义忼烈之主也而卒死于兴悲夫观兴之治国亲天属礼贤才重刘裕之讨桓元而返侵地可谓令王再传而弘辄亡之岂天疾苌德而故促其祚欤然观坚与登之骈及于亡则衰世之天其道固未易测也故欲观天道莫如燕燕自廆务仁义传四世而未尝残暴其民故暐虽入秦识者辄料其有中兴之举及坚淮南之败入垂军垂独谨宿卫而不为弒虐北还图邺不忍极兵势以速丕亡其信义过姚苌远甚虽背坚谋国君子亮之独惜宅都中山劳师灭永忿兵袭魏参合败亡不知择贤嗣以付农隆而独归之宝中山既败竟死龙城岂所谓不见眉睫者欤然北燕自宝死而盛起龙城至云始灭德都广固及超始亡而冯跋复据北燕以承其统与永号西京绵延为五燕固多贤子哉君子于此益叹廆之遗泽为深远也自刘裕灭南燕后秦不能都洛阳为镇抚而夏始并秦魏始并燕逮西秦西夏五凉之亡而魏始大裕益灭蜀汉入江东而天下始分为南北之数国者大抵皆居陇蜀其存亡若无与中国安危然西晋之危实始凉蜀张李建国民且安息数十年逮迭废迭兴而民乃益蹙始前凉张轨忧天下大乱乞凉州都武威为镇五传至重华而始假凉王八传入符坚而国始灭当苻坚未败命吕光平西域及坚败而西秦乞伏国仁遂据金城为西秦光还复据酒泉称天王而后凉以立自刘裕灭姚泓而返江东勃勃于是取长安而称西夏东封及于蒲坂西舃及于凉陇之郊与乞伏吕光并峙光衰而西南北三凉于以出焉西凉者李暠据酒泉而臣于晋南凉者秃发乌孤据乐都而臣于姚秦北凉则沮渠蒙逊复据姑臧而臣于晋魏当是时魏既都平城灭燕秦骎骏及乎凉夏而凉夏西秦既分为五其势复群起相攻于是后凉三传而灭于姚氏南凉三传而灭于西秦西秦三传而灭于夏夏三传而灭于吐谷浑西凉再传而灭于蒙逊蒙逊再传而魏复灭之蜀则始李特至雄始称帝号成五传而灭于晋之数国者惟张李思保遗民不忘晋室张轨之镇凉州也以威惠怀西土屡遣良将卫京师破强寇而爵则辞之故寔茂及骏且嫥嫥假道于蜀以贡献江东劝李雄去帝号以共襄王室其忠贞笃世即桓文何以加之虽垂华践国南而称王然损赋税以振民艰任谢艾以驱强敌则亦继体之明辟也李暠渊静沈穆与张轨皆蔚然君子之风然轨传八世凉民被泽者且及百年于十六国独为永世暠死而子辄背而亡之李特流亡入剑合太息刘禅可谓豪杰流惧乞降雄乃几谋弒逆以成大业事定转以大位属范贤不可则约法七章用宽简固民志与张氏拳拳江东李氏故亲爱雄复舍其子而立兄子班不可谓非贤主其后独以纂弑而速其亡悲夫晋之无臣也暠故弱小其势固难有为即蒙逊远奉江东其势且远臣北魏惟即轨特之始并拜为王建凉蜀二国使并驾以讨中原虽刘石无难坐灭即雄称帝因张骏之使法汉文之服赵佗是二国者建国已数十年兵食雄于天下处陇蜀建瓴之势得一上将若韩信者以东天下之定固指顾间也独奈何晏安江表乎哉失此不图后起大都雄踞方隅瞀焉无复尊王之义吕光蒙逊类皆雄杰一时其才雅类南粤故其势且远臣西域而莫之敢婴勃勃则雄毅骠姚几同石勒其不都高平而居统万策刘裕而取长安尤为明略然蒙逊杀兄弒君勃勃草菅黔首究其残谲实踰姚苌惟吕光雄博深严沈几达变国仁乌孤兄弟朴略任时而乌孤利鹿阴伟傉檀舍子而传介弟殊方荒裔独旷然高迈古之风傉檀豁达宽仁岿然符坚之亚其覆亡乃亦类之重姻好而归炽盘竟罹残戮倘所谓天道是耶非耶自古无不得贤才而能霸王之国故创业之君不必皆贤类皆负雄才大略而又得同异姓贤若才者佐之而土地之广狭国祚之短长辄视其主若臣贤若才之大小多寡存亡为断是故刘渊之起有刘宣王弥聪曜之强则有陈元达游子远勒之起也有张宾廆之起也有封奕裴嶷阳骜高诩皝之盛则有阳裕儁之成则育恪而徤之起也有符雄坚之兴有符融王猛苌之起有尹纬兴之盛有硕德而垂之再造也有令德农隆勃勃之兴则有玉买德是故张轨之起则有杨胤阴澹王融寔之盛则有张肃重华之成则有谢艾吕光之兴则有杜进乞伏之起则有焦遗李暠之起有宋繇秃发之兴有赵振沮渠之兴有杨统李雄之成也则且有李离范贤其它一国之兴莫不有人焉为之谋主而内助则所赖尤多故虽刘聪昏暴得刘后之谏而缓其亡李特起流民得罗氏之守而振其业符坚之起得苟太后诛法而定其基其亡也逆张夫人伐昔而亡其国慕容垂得先段后而逃其死其衰也逆后段氏立太子而灭其家李暠之起得尹氏而敕其宗其终也子歆逆母而遽灭其世是固有幸不幸于其间耶甚哉背贤逆谏不能忍之君未有不亡者也观刘渊刘曜石勒符坚慕容垂李雄姚襄傉檀之姿皆足主中国传后世渊无失德而不幸早世襄与傉檀则有君无佐而又不能忍以及于亡刘曜则始听和苞乔豫遂霸西戎终悖左右之言则遂亡以死石勒任张宾定中国终则弃宾任虎而遂灭其宗其事皆与符坚任王猛苻融而终悖之等岂果其智之有所蔽欤业盛则气骄谓天下莫予毒而遂忘之也惟李雄舍子立班以义让而婴后祸君子伤之是故石勒符坚姚兴傉檀之不杀虎垂苌勃勃炽盘皆君人之度君子固且重之然此五人者脱遇汉高则并韩彭诛灭而无疑者况其功烈固不逮韩彭远甚耶嗟乎以石勒之势夺于石虎而七鬯不惊以符坚之势困于垂苌而八州瓦裂呜呼感螳雀弹丸之悲伤六马朽索之喻为人上者可不惧哉吾观虎垂苌勃勃炽盘之负勒坚兴傉檀而叹衰世之天之不可问也然虎负勒而闵灭之垂苌负坚而德遂负垂勃遂负兴炽盘负傉檀而其子遂灭于夏氏德与勃勃其子亦终灭于晋魏而莫之或存则固天之未可诬也善夫古之论君道者正一身以肃其家博求贤士以为师友务使其身及子弟浸灌于诗书仁义礼让之中庶几更百世而无奇患盖未有身若家不致其严而其道能及天下者慕容廆张轨张茂李暠之敕后世也渊乎深哉则固天子庶人万世之仪则也是故慕容张氏之子孙群焉蔚起为列邦之冠其祚亦视诸国为长慕容兄弟相猜故屡兴而亦屡废李暠虽及歆而灭恂若宝犹且间关树立以绵其宗更魏周隋而太原之师且崛起而王天下李特昆弟诸子固多雄儁之才其盛不在符氏下符则自融而外大抵皆习骄奢李则习戈戟而诗书之气皆寡故坚死而抗义者仅一疏属之登雄则躬礼让而纂弒且因之而起君子益以是叹诗书之泽无穷正家而及天下之果非迂也嗟乎坚起攻夺据关中犹且任王猛符融不劳而郅治几乎三代雄以迁流起亡虏犹且师范贤传兄子而不私其国后世人主莅天下乃独蹇然弃师保谏弼日硁硁焉惟子孙帝王万世之谋呜呼其可得哉悲夫自刘渊而降更七十君大都起自边裔读书而怀大略既以叹造化之奇惟其间帝王将相之伦类多枉其才而不获成其志业而慕容恪符融尤廓然自跻于三代之间恪既让国辅昏童诛奸慝无几微憾德以食其任托之言其行军治国广大宽明尤有三代之意渊矣哉周公之伦也融以梦筮决奇狱其才艺迈绝古人其治国莅民亦宽仁静毅而独持其要虽王猛无以过之使并承国统斯二国者百世可也乃一身死而竟灭其宗一死国而不闻其后天固如是其不可测耶他若佛图澄道安之神慧而志祛残杀段匹磾皇甫谧之抗节而义折雄奸龚壮之复父仇而谋服王朝吐谷浑忠孝世承视罴树洛干复却秦封而思迎共主类皆风高遐古志蕴幽泉自崔鸿以来曾无左史之才以襮其奇迹吾尤悲之故论次其略如此
　　陈平论
　　天下之祸常伏于无形惟上智乃能测其机而防其变及形之既泄则中材皆可以窥其隐而制其端至乃身为上智明识祸患之已形而独委蛇将顺以坚其芽蘖直至事变既起侥幸藉手以告厥成功乃益遂张其功而矜其智后世论者且复震其幸成之迹而遂忘其致祸之原岂不谬哉当西汉之初天下未定陈平独起草泽仗剑孤行事魏事楚而卒归于汉六出奇计以定中原可谓天下之大智者矣及高皇帝崩惠帝不禄吕后擅国少主迭更汉室孤危岌于累卵当此之时韩彭既诛萧张更没灌婴周勃皆起行间将相晨星无复深明安危之大体独平身都上相故高帝帷幄旧臣使平殚心正色与周勃王陵诸老协辅王朝志安幼主吕氏虽虐乌能尽杀老臣以孤立于万国之上哉且吕后之心所最严惮者王陵之刚陈平之智周勃之勇而已故当惠帝之崩欲王诸吕以自坚其类首问王陵以决之陵不可然后更问平勃以窥其志意夫吕氏深谋远略久涉兵间非若少年轻率之徒快意孤行而不虑其后使平乃心王室佐王陵以折其谋其势必且退然而不敢自决况吕氏阴谋忍鸷即怀之未已必且强顺大臣之意不敢遽逆其志以涣天下之人心何至立谈之间遽敢恝然废高帝之旧约哉惟顺承吕氏之私故虽诸吕之王显背高帝而不惜直至吕氏称制汉祚寖移平亦且束手而无策矣向非诸吕驽下灌婴连齐郦寄间行北军归汉则平强对王陵安刘氏之言其将何以自践哉或曰吕氏之虐诛戚氏杀刘宗大臣汹汹莫必其命王陵直谏遂堕其权平苟同之必且偕归罢黜虽有安刘之志亦将废弃而无可谋且独不闻狄仁杰之于武氏乎武之于唐犹吕之于汉也武氏僭立伪周竟移唐祚仁杰独貌承武氏九死不归卒之假梦兆以返中宗荐五王以安唐室君子且怜而嘉予之子奈何过责平也不知武之废唐仁杰未尝授之隙君子不得不略其相周之罪而予之以复唐之功吕之乱汉平实开其隙而假之权则君子乌敢以复汉之功而遂略其王吕之罪且吕氏之乱成于诸吕之王诸吕之王始于将南北军而居中用事以制朝廷之命平勃之言曰高帝定天下王子弟今太后称制而诸吕王奚不可者是明明以天下授吕氏矣厥后吕氏杀少帝而自立安知非恃此一言以自壮哉且当主少国危之交天下所恃为安者一二大臣而已是故窦后临朝而袁安独持其变刘后当国而王曾独制其权彼二后者其才与志宁出吕武下哉其所以逡巡退瑟而不敢恣大欲者安与曾有以杜其微而使之不敢恣也窦后宠窦宪而袁安独折其奸丁谓请刘后称制临朝而王曾独许以权处分军国且夫祸端之始一重臣挫之而有余及其事之既成举天下之力克之而犹虞不足使安曾委蛇将顺以成二后之奸则东汉北宋之衰亡宁复俟诸百年之后哉且富先君初没幼主方兴宗社虽卮必将有赖而平遽以剀氏之宗社拱手而付诸吕氏之怀夫王之去帝一阶耳诸吕既王即亦何难为帝万一称制而后吕后未亡环顾宗祧竟以神器归诸产禄陈平虽智且将何以见高帝于地下也哉或曰西汉之初以左右丞相主持军国而右相实任其权当惠帝之生王陵实居右而平乃左之盖尚帝之贻谋远矣迨诸吕之王而王陵始罢吕后辄以王吕之故独任陈平及观史汉所书则王吕之谋固平与勃所同焉者也子奈何独责之平哉不知勃于高帝时固尝任为将不知为相者也虽文帝之立勃已诛诸吕任右相之尊且不能对钱谷兵刑之数则王吕之说固平独为言而史特以勃同官而未敢宽其责夫高帝之崩后尝问以相国之任固谓平智有余而忧其独任之不足而勃固所谓厚重少文者也浸假而诸吕不亡遂承汉统则平且北面而事之矣古今才智非常之士无气节以植其根荄则其心亦惟富贵利达与为旋转焉已尔独平也欤哉虽然国家之祸无一不起于左右亲习之人李绩以田舍一言而成武氏之奸李泌以瓜台一言而弭肃宗之祸奸贤所判史册咸昭平于吕氏固失东隅而其后独能结绛侯以成诛吕之功援立孝文以奠西京之统则固不失为贤智士哉则固不失为贤智士哉
　　周勃论
　　周勃灭诸吕立孝文威震天下名垂后世可谓大臣矣顾当诛吕之初浸淫及于少帝则其罪有非寻常所能贳者史称太后之欲王诸吕也先立孝惠后宫子强为淮阳王子不疑为常山王子山为襄城侯子朝为轵侯子武为壶关侯后二年常山王薨以其弟襄城侯山为常山王更名义又曰孝惠后无子详为身取美人子名之杀其母而以为太子七年孝惠崩太子立为帝太后复废而杀之五月丙辰乃立常山王义为帝更名弘其后复立皇子平昌侯太为吕王盖孝惠诸子之可考见者如此夫曰孝惠后宫子曰美人子曰皇子其为惠帝子也明矣乌得以惠后无子而遂谓惠帝之无子哉自三代家天下适无子而庶乃继之适庶俱穷然后乃得别亲疎以承大统所以严篡夺也先王制礼天子诸侯广嫔妃以博嗣乱适无子而庶有子则庶统于适而庶不敢专所以防贼弒也惠后虽无子而有后宫美人子以为之子则诸皇子皆其子矣乌得以惠后无子遂乃引旁支襢国统而遽斩其宗也且惠帝庶子之即为后子固天下所共知而亦古今之通义也又乌待后之名为子而始得为其子哉吕后者妇人也惠之不禄其心盖逆臆而防之特以张后无子则虽有后宫美人子且无以摄天下之人心吾且无所挟以震制天下故特为是委折幻谲而无所疑而初不料诸大臣之持为口实而遂斩其子之宗也为汉大臣者诚得通经术明大体以镇摄其间使天下晓然惠嗣之灿存而无所于惑则诸吕之谋且将自沮刘氏且安于盘石而无所摇何至啑血宫禁之间孤注三尺之孤置毛发于洪炉之上也哉然此犹曰太后之威非诸臣之所能抗也太后既没诸吕既亡少帝弘既立于吕后之朝固天下所奉为共主者也使夹而辅之以绵惠帝之统则诸吕之灭固所以安刘氏之宗少帝既长且将宠眷诸臣之不暇独奈何仇对诸孤而悉归夷灭且诬以非惠帝之子竟不使一人奉麦饭于惠陵之下乎哉呜呼此周勃之愚所为陷于弒逆而不自知者也何以明其然也当吕氏之诛勃固身为太尉而亲主南北军者也方北军之既入勃尚惧诸吕之威急遣朱虚侯入宫卫帝以防其变是固明知天子之尊且明知少帝之为惠子而惧吕氏之挟以为资者也使少帝非惠帝子则勃必将先杀以寒吕氏之心否则亦幸其横死乱军以绝人望已耳奈何卫之于始而灭之于终始焉奉孺子以灭羣奸终且饰奸言以欺孺子一转瞬间而遂自相牾抵若是哉且朱虚之将千人卫帝入宫而遂诛吕产少帝且命谒者劳之则其深怨诸吕而不怨诸臣亦已明矣何至诛吕之后而遂推刃及之哉虽然除宫之役请自东牟诸子之亡成于有司之分部子奈何独责之勃耶曰春秋之法责帅赵穿实弒晋灵而其罪独归赵盾夫东牟之所由请有司之所由部者谁哉谓太尉也且少帝既出文帝方入未央谒者且持戟卫端门不纳必待太尉往谕而后去之是其心且明知少帝为惠帝子而不忍遽背者也勃奈何身为太尉而顾忘此哉虽然文帝之立姑于少帝之诛少帝之诛成于非真惠子之说而其事实主自陈平平世家所谓皆平本谋者也何则勃之始入犹知卫帝以防吕氏之奸初无夷灭惠宗以召外君之意及平动以吾属无类之说然后阴相畏惧而为迎代之谋顾自迎代而后平独阴惮代王之英严而惧其祸故虽身处丞相之尊挟天子玺符之重独俟太尉奉之代王而除宫之举且俟东牟请诸太尉厥后少帝三王之死则以属之有司而已若无与焉及文帝之朝且以右相让勃而逊其诛吕之功此太史公所为称其知谋而幸其自脱者也又曰勃性鄙朴故受陈平之让而不辞然观其居右相月余亦且自危而归相印岁余平卒上辄遣勃之国勃益自畏恐诛而持兵以见守尉上且复下廷尉将杀之夫文帝宽仁大度彼二臣者皆有定乱迎立之功君臣之间复何所忌而相危若此盖平与勃深惧文帝讨少帝之贼故尔相避让而不敢居文帝亦深鉴少帝之亡故阴相猜忌而不敢任不然平岂真能让功而勃亦岂真能畏祸者哉避其功所以逃其罪也不观文帝之始入乎方吕氏新灭平勃遣使以迎代王张武且谓汉臣多诈而请观其变及文帝既立少帝既亡太尉总南北军以肃天下天子固可晏然无事矣复何所惧而即夕入未央宫夜拜宋昌卫将军镇抚南北军以制太尉且命张武为郎中令行殿中也且丞相太尉诸臣之请王即位也固曰子弘非孝惠子不当奉宗庙矣文帝即位之诏必将申明此旨以示大统之所由归何乃独言诸吕擅权欲危刘氐竟无一言及子弘哉盖诸臣不言子弘非孝惠子不足以祛天下之疑不得不坚持其说以愚天下文帝则明知其说之伪姑幸其假此以为迎立之资而不敢显绝惠帝之宗以得罪万世故不肯明斥诸臣之表而于明诏则略其文而不敢宣若曰少帝三王非孝惠子而骈及于亡此则诸臣自为之而吾固未尝与焉者也使文帝即位之后仗大义以正诸臣弒少帝杀三王之诛而续惠嗣则虽汤武之圣复何所加于此哉惜乎文帝之不能出此也不知出此则律以春秋与弒之法文帝且无所逃乌得以其治安天下之贤而遂讳其不能正始之罪而当时君臣竟乃弥缝以匿其奸后世史官且无从发其覆而声其恶呜呼亦巧矣哉虽然史固未尝没其词也其于惠宗也一则曰惠帝后宫子再则曰美人子三则曰皇子固已大书而特书矣而于少帝三王非真孝惠子之说则曰诸大臣相与阴谋夫所谓大臣者谁哉陈平之言曰吾多阴谋固道家所忌吾世即废亦已矣以吾多阴祸故也久之而其言卒验呜呼其以此夫其以此夫嗟呼陈平之智周勃之忠其于汉世则固史公所谓伊周之徒也乃致少帝不得正其终文帝不得正其始而文帝之贤且乐而安之后世君子亦遂称其贤而莫能明其罪之所在甚矣功利之汨人心而春秋之义之不明于天下盖二千年于此矣呜呼夫岂一朝夕之故哉故吾尝谓楚汉之统必以义帝为归而惠文之交必以少帝为断
　　霍光论
　　闲尝读汉书至昭宣之间未尝不废书而流涕也曰忠哉霍光其于汉可谓至矣当武帝既崩孝昭不禄昌邑无度国势悬旒使非光殚心措置废昌邑立孝昭诛戮群奸奠国家于盘石汉之为汉尚可言哉而其子孙卒以诛灭死则何也曰武帝之委昭于光昭年固甚稚也武帝内疲中国外伐四夷黩武穷兵汉危如发武帝既老太子既亡国赖长君庶其克济乃独废诸长而立孝昭此其昏耄亦已甚矣光苟思安社稷利国家必将流涕乙收画室之命请立燕旦为太子以镇国家庶几李固请建长君之义夫旦当孝昭之立怀觊觎之谋此其才智宁独不可君天下者光苟非惧其英武深虑不获自逞其谋何为受诏之际迄无一言甘拥幼君以犯大难若此也或曰武帝之时天下几乎大乱光独于孝昭之初一反先朝之政卒致海内充实中外晏然即奈何以无迹之词漫为苛责乎哉曰此正光之谋也自古奸雄之谋人国非当海内太乱挟军旅以建奇功若曹操刘裕之伦则必假善政以收人心若田氏纂齐王莽篡汉使天下歌诵其德而后乃可为所欲为夫光起卫尉为大将军岂尝有殊勋伟烈以震惊天下之耳目乎哉使非反武帝之政安海内之民一旦骤挟将相之威篡嗣君而攘其国天下之大其谁服之且自古奸雄篡夺之谋未有不先翦宗戚杀大臣以残羽翼而可自伸其志者夫燕王之狱其诚否吾不敢知即令其诚然则燕盖交通诛之宜也柔弘羊躬起匹夫受武帝高官厚爵孝昭即位不闻失职之伤燕事即成复何所增其毫末而乃冒此不测之诛哉且弘羊犹疏逖之臣也上官父子于孝昭为肺腑之亲嫉光之骤起而虐其上情也即令不爱其女甘弃其壻拥燕旦而得天下其能如孝昭之尊礼乎哉此以知其必不然矣惟光之怀叵测而思骋其威故不惜假燕旦而淫其杀戮不观光之取玺乎哉夫天子之玺非光所得而有也光欲取而夺之且何为耶且昌邑之废尤非所以为汉谋者何则王之为王有年矣昌邑之去京师非甚远也其不道光岂略不闻之既立而狂悖绝不闻其规谏之词一任其荒淫自肆以颠覆高文之典型夫太甲之嗣汤处太丁外丙仲壬之后商无可立非若汉之犹可他求者也太甲不道尹且处之桐宫三年而后返之夫尹之放太甲岂必决其三年之可返哉惟其心不忍骤绝其君则虽倾覆汤型犹且从容以观其后光既贸贸焉于始知其无道而姑立之及其既立虽淫恣聿宣非若符生之残虐光诚推尹之志放诸武帝之陵严其左右而重其师保安见昌邑之必不可豁焉自返乎哉而奈何其竟废之也或曰光既辅孝昭以安海内杀燕旦废昌邑以振威权天下之人亦既震慑而驯伏之矣苟怀纂汉之私曷不乘昌邑之废而攘之而必援立孝宣为此迂远之谋也曰此正光之持重待时非若桓元之仓卒以图也且夫董卓之废宏农而立孝献桓温之废帝奕而立简文刘裕之弒安帝而立晋恭朱温之弒昭宗而立昭宣成败虽殊而其所以谋篡则一夫岂乐为此迂远之谋哉势未尽属则不得不回翔审顾以慎握其机姑为此欲取姑与之谋也不然昭后为上官之女于光为外孙矣光岂不知名分之不可夺而必纳季女成君于宣帝之宫哉且何以当许后之崩不发艳妻之罪而复取成君以续之也且王莽之纳女孝平曹操之纳女孝献独何为者哉观于此而光之心可知矣然则光之立宣而卒不敢纂之者何也宣立固少光故阴待而徐图之厥后宣之英明实有以戢其心而不敢动则固非光之所及料也不然宣帝而既长矣独何畏于光之骖乘而怀刺背之忧哉则光之诚中而形外者固已久矣汉之不亡岂非高文之功德洽于人而自结于天者为已至哉嗟乎光建社稷之勋被忠贤之誉天下后世至乃置诸伊旦之间而后世卒以诛灭子文无后何以劝善此岂天道乎哉世之怀诈伪而盗虚声者可以鉴矣
　　书苏子由三国论后
　　呜呼成败之中于人心也甚矣哉昔者暴秦之乱梁涉一呼山泽皆响顾其才足以乱天下而不足以霸天下项籍席其势足以霸天下矣然而其暴不足镇天下故高帝不数年天下大定三国之势则不然当是时天子尚建空名于其上诸侯各世其业而子其民于其下又非秦之四分五裂遽无统纪略为要结而人心即归之也昭烈帝室远族之裔无尺寸之藉卒然曰吾欲复天下其谁从而信之而谁从而服之自古创天下易复天下难创天下非易也创于大乱后则易甚汉高祖唐太宗是也复天下非难也天下不自我乱而复之则易天下自我乱而复之则难西汉之天下不乱之孝平而乱之王莽故光武复之易东汉之天下不乱之董卓而乱之桓灵故昭烈复之难然卒能收人心于溃散之后延气数于耗竭之余论世者且借以长忠臣孝子之气而以惧乱臣贼子而顾过责乎哉苏子之言曰古英雄之君遇智勇也以不智不勇而后真智大勇乃见是矣至谓武侯可相不可将昭烈之才近高祖而不得用之之术则非也武侯之才不世出不可以三国论论三国之才则上昭烈曹操为亚孙权次之曹操临机应变固昭烈所不及可以提十万兵纵横天下而静镇则昭烈过之孙权据江东根深穴固可以雄天下而不能图远则明慎多而恢扩不足沈毅似昭烈而少忠厚之诚设昭烈据操权之资则操权未可知也昭烈之才可将将不可为将可处变不可应变方昭烈之未入蜀也曹操挟天子以令天下刑人爵人在其掌握天子为之屏气昭烈方寄食其下睊睊焉欲杀之也久矣卒忍而不发阳奉之实阴图之于是潜谋而出守而投袁绍而依荆州而寄命夏口讽江东而炬之赤壁设非以不勇不智养其锋虽百昭烈曹操固已杀之矣何安望间关而入蜀哉昭烈能下人曹操知其英雄而喜其下我不知实所以图我可杀而不杀而反纵之昭烈之智即高祖下项籍之智也且结好孙权即高祖笼罩信越之智也此即所谓不智不勇而真智大勇乃见者也其视操为何如哉即其入蜀蜀四塞之国秦所藉以霸而高祖所藉以成帝业者也苏子曰非地不知东与北皆有主荆州可得而不易守舍蜀奚入哉夫汉所以不复者失荆州伐吴二事耳荆州益州羽翼荆州存否益州所以盛衰也未失荆州不宜使羽独将既失荆州不宜遽诏伐吴宜优容之使德我而出荆州之甲以并入魏则荆州虽失犹之乎未失也何至祁山一路不能直入中原哉鸣呼昭烈武侯能以术取蜀而不能守荆州能以义服南蛮而不能入魏其所能者人也所不能者非人也成败云乎哉董子不云乎正其谊不谋其利明其道不计其功昭烈之对崔州平也曰备汉冑当与汉生死安得委之数与命武侯之表后主也曰成败利钝非所逆覩论昭烈武侯者可以决矣
　　权臣谕
　　古之帝王恒举天下之权授之宰相故垂裳端拱而天下晏然秦汉以降君臣之分日离故虽汉文帝之贤得相若申屠嘉且卒莫能杀邓通以行其志宋仁宗号为仁主得范仲淹为相欲革天下之俗以求合三代之遗不数月辄出而罢之而汉昭烈慕容儁苻坚之伦独举国以听诸葛亮慕容恪王猛卒乃一隅而霸天下夫后世之君岂必好劳而恶逸哉所为不敢任相者惧其窃吾权而盗吾国耳然观是三子者之贤曷尝几微自负其国以贻万世之口实哉虽然执是说也何以解于王莽曹操司马懿刘裕萧道成陈霸先徐诰故古之任相者必先审择其人得其人则虽卧三尺之孤委以天下而不乱不得则徒为禁令猜忌以御其相若始皇之相李斯且乃衡石程书以侵其职守明高皇帝罢宰相令子孙不得设其官而李斯卒以亡秦严嵩卒以致乱甚且若宋神宗之任安石而卒为祸阶然则奈何而后可曰斯若嵩所为构乱而不能纂夺者相而不能将耳使莽操懿裕道成霸先诰而徒相则其势亦将致乱而不即于亡使斯若嵩而假之兵则其势且终于篡而莫能制是故君天下者诚得亮恪猛臣之则虽合相将于一人之身处孤弱而天下卒以无事不得三子则毋宁区相与将而无合其权则虽不足弭乱阶而或不致有篡夺之祸呜呼自东汉惩王莽之变任三公以亲百职而相业衰宋祖忌赵普之略罢三公坐论之仪而相权益替明祖疾汪胡之乱严禁后世诸臣不得请建相而相名且亡于是择其望轻而不得为乱者而分假之权猝遘艰危遂莫敢操其权以制天下故吾谓宜一切荡濯东汉宋明之陋分左右相而任之权而设太师太史太监为三公而无劳以政此三人者虽大朝贺不得拜跪以渎其尊而二相则惟大朝贺得拜君以正朝廷之体而天子荅之余皆坐论以致其严而后天下可治[师所以教君史所以记其言动监则规其阙失者也]
　　
　　迁都建藩议[光绪戊戌]          寤言二
　　方今天下所尤患苦者非英俄德法日诸国乎日本僻处东海灭琉球乱朝鲜割台湾以窥闽越然俄窥其北而拊其背其势殆难远图法兰西东来踞越南为根本伺吾滇粤以逞其谋然英逼腾越通西江实足阴制其肘腋德意志狡焉后起一发而据我胶州然法瞰其隙思复其仇而威海已属诸英且将持动静以乘其后惟俄罗斯虎视三洲括囊回部寖寻及于印度以蚕食蒙疆而铁路之兴已达吾东三省今且据旅顺以扼吾吭此其势非尽噬吾东西北土疆不止英吉利据五印度以擅南洋故取缅邦兵不血刃今且开铁路以达藏滇将合长江为率然之势此其势必将东迁印度以经略吾西南是二国者固已并峙环球荐食上国故日本联英而德法联俄各附强大以争雄长然英疆辽漫主后就衰猝有变端其势且难自保而俄君锐少地势足以雄制诸邦中国且方自昵于俄而归其掌握此其胜负固已了然自见于区合之间且夫新疆外蒙古根本在青海陇西秦晋而和林巴尔朱海库车石堡城不建亲藩关外矿屯未广布隆吉塔里木两河不通蒙强水师不设则廸化库伦呼应不继而蒙疆危东三省内蒙古根本在两京而兴京多伦诺不建亲藩混同江水师不立索伦金匪马贼不抚其渠帅而重其权则寖久必为俄用而东三省内蒙古危二者危而京师无妥枕之日矣藏滇根本在巴蜀卫藏地方六千里无亲藩驻扎什伦布无大臣驻宗喀薄宗二城以练番兵则印缅皆易为患而藏危西蜀宁远不建亲藩巴塘打箭炉不驻提镇则藏危而蜀亦危永昌不移抚部黑江不设水师则腾越临江易动而滇危两粤不建亲藩西江水师不立粤西抚部不驻浔州则镇南孤远粤东抚部不驻雷州则琼崖易觊而粤东西危蜀藏滇粤危则西南大势去矣夫自东三省绕内外蒙古达新疆卫藏滇粤国家所恃为藩篱者如此又况沿海万里无藩篱之限喜人怒兽之伦飙忽电迈于房栊卧榻之内搤吾喉舌而踞吾腹心顾可几幸万一于旦夕间哉方今国势无复雍干财富之盛骤语建置微特黎民滋愳即殊识之士亦徘徊瞻顾而不敢为惟自古不谋万世者不足谋一时不谋全局者不足谋一域诚欲延国命于累卵之崩举危疆以图自保则因势制地之术固有不容不先振其纲维而徐措其节目之细则迁都之说尚焉国家定都燕蓟戴山履海其势实足鞭棰埏合独自东西列邦恣唯海表京师辄有旷然无蔽之忧庚申之危可为前鉴然当此之时盛京朝鲜旅顺威海之雄固赫然当京师指臂虏虽内犯势不能久处以蹑危机故踵息之间成盟而退今朝鲜既失威旅已亡海军荡然宁复能御虏于堂奥之外重以豺狼守户熊虎当关怀愍前车岂堪覆蹈盲者不詧方且陋亶父之遗规蹑澶渊之孤注坐使万骑徘徊百僚蒙惑乌乎此岂可不为之寒心哉盖尝综揽中国大势关中沃野千里号称陆海险塞之重形势之雄甲于函夏然考其险塞大抵在东西南三面而北道漫焉故虽汉文之强匈奴辄绝黄河入上郡烽火达于甘泉至乃遣将军壁灞上以防其变今俄罗斯百倍匈奴国家之力去汉文悬绝虏自库伦绝瀚海以袭榆延且有呼翕飙荡之势而羣回蟠结尤为腹心症结之忧今议者輙谓徙都关中是震古往之陈迹而遗眉睫之巨患也且王者都会所以系一国之人心而通万国之声气者也故其地足以亲天下而后天下群起而亲我而其利害则尤莫大于漕自汉都关中漕輙入黄河涉砥柱三门之险以达渭败亡烦费不可胜穷至乃凿褒斜径南阳通沔开井渠引洛水以达商颜其地輙视中州为关键阅世既久卒不得善道以图万世之安矧自李唐以来至于今关中无帝王之业而漕渠輙废猝而谋之劳费亡等即远图铁道而中原变起毁塞尤不胜防此其利害为何如哉泰西之为国也自天子达诸庶氓类莫不精地利工形势独其都会若伦敦若彼得罗若华盛顿大都建置海濒盖其意主于联万国以通有无绝无深闭幽藏自处囏阻之地国家势当积弱慕而蹑此害且莫可胜穷顾中国形势在西北而人物财富实赖东南据西北可以鞭挞东南绝东南则西北且将坐匮故都西北者必亲东南而后可以运天下而无敝阏之患且夫关中之势视国家强弱为盛衰周秦汉唐之初席卷囊括故尝用关中一出荡天下而无劳及其衰也胡亥举强秦之烈不能遏梁涉之萌芽王莽挟全汉之威不能制崇元之乌合唐之末造安史乱而河北不庭黄巢作而东南皆帝是岂关中之异势哉国盛则根卓气举海内莫敢婴其锋国衰则形格地艰举百二重关莫能制天下于百步之外兹其成败得失不且皎然天壤间哉昔者苏轼尝忾平王东迁为周室败亡之始后世君子与人家国虽至危亡輙相率举迁为戒而宋徽钦明庄烈之祸烈焉夫周至宣王已不能复成康之盛孰幽褒昏虐衰乱益章平王躬闇弱之姿逼犬戎之焰守而不去必速于亡而其所以绵亘数百年而不绝者实赖东迁之举何则秦自庄公拓地襄列藩侯代缵武功纵横汧渭文宁武宣之世遂乃括岐东剪荡社伐彭戏灭小虢县邽冀杜郑战晋人于河阳之墟用集缪公遂成霸业而周自平桓以降羸蔽相仍宋人饲弱虎于亡羊之野子狎甚母怒之其父咍然曰若毋患此也虎且弱子幼而狎之长且缒虎穴不畏独奈何为是鳃鳃者为哉比长子见啮其父枕而哭母睨而视之唶曰嗟乎是累累者君欲也长而不迁不死何待求死而得又何哭焉不顾而去今周之于秦毋乃类是使其不迁则九鼎宝器之归不待昭襄之世矣惟其东迁而依齐晋故桓文得率诸侯攘夷狄而尊共主虽楚庄雄略不敢北向以瞰中原而暴秦方且闭关谢客不敢出崤函以窥洛室彼其所以不振者独其主伥乎若婴儿耄叟不克自树于斗室之中而非东迁之过也不然秦之与楚夫岂不足并区区之洛而顾逡巡避缩为哉其地与东诸侯接则其情益亲是耽耽者固不得而遽攫之也今中国之衰不啻西周末造而俄人立国绝类强秦昵而近之祸且不知所届况当英德争衡威胶并峙而天子以万乘之重孤注羣虎之间势非迁都以避其锋虽伊葛复生不足以图自保今关中既逼羣回更忧俄患而胶为德据其势不难骤进中原则虽伊洛名邦亦不足以安帝业纵揽神州全局南绝越裳北横瀚梅十八行省之内实以荆襄千里为中权枢筦之都盖巴蜀者中国之首滇桂秦陇则肩背之区晋粤豫章中州实当臂腹燕齐闽越则手足之邦而湘汉皖吴则固脏腑肾肠之所在诸行省山川脉络靡不毕会于郢鄂之交宅中权以制四方实有呼吸贯通之妙故列国通商靡不龂龂江汉俄主远游上国不至燕京而至武昌而德相俾斯麦之言亦以聚军武汉为策应四方之策且古圣哲英雄经营帝宅靡不以阴阳山泽之聚会为衡周洛秦雍图书可按考德安安陆之间江汉环抱中干山脉实荟于斯重以洞庭云梦之渊涵菁华毕萃负三关之险面五岭之雄天柱东环长江数千里重关叠峙进退战守伸缩自如此其中有数利焉川湖之间膏腴饶粟东南有变七鬯不惊一利也老林多木大工不劳杞梓梗楠咄嗟可办二利也地险民强招募立至团练成俗战守可资三利也地大物博矿产殷饶制厂宏开富强易致四利也发捻军兴人材渊薮新机鼓舞将相必兴五利也长江羣帅霸业寖开晋郑是依桓文可待六利也长江万里呼吸可通勤王之师眴焉阙下七利也川广江浙殷富名邦上下既亲民债易集八利也距武昌数百里沙河环曲变徙无常番输不能出入九利也燕粤万里铁路寖开坐镇中权边疆易制十利也据兹十利宅为帝都然后分建亲藩于晋粤蜀吴四大国命为元帅而以汉大臣负材略者副之有事则燕秦资晋桂闽资粤陇滇资蜀齐越资吴使任便宜自当其面无事各专屯矿即以为军尽起东北西南诸部族土司材武者建子男封爵使各专其地帅其邻以为战守而以侯伯之赏动之徙沪上制局于湘上徙闽江船局于鄱湖而以金陵机局徙合肥通江湖以严根本建燕粤铁路为大纲而分木路于十八行省以为之辅江河可达则广水师以达之夫以中国之广大士民之众物产之殷繁搜豪杰严赏罚厉生杀以振之可以雄制六合徒以新法未开人材不出京师根本逼处海壖交涉偶歧辄俯首以听外夷之箝缚偿款不已割地因之耻辱之蒙可为痛哭而祸机之伏且将不知所终诚得大略者任天下之重而更张之亟亟焉营建新都与天下相更始一举手间固已廓然大变其气象又何至凌夷颓堕至于此极乎哉或曰燕秦之患敬闻命矣顾当我朝建国满蒙实当根本之区挟满蒙以莅中原其势必据燕都为枢筦况发祥陵寝皆在东陲今虽近海之忧急于内地一旦徙都江汉必将弃满蒙而遗根本之区则何如建国太原去濒海之忧开铁道以通漕粟而顾满蒙之为愈也曰唯唯否否天子之建国也与诸侯异诸侯建国命之天子而不敢专故古之国君宁死社稷而不敢自弃分茅之地天子则四海为家惟其地之足以安国庇民则随所处为根本之区而不容自隘故黄帝定九州岛而身无定处汤武既平方夏且有西亳东洛之谋曾无胶执开国之区以为根本故乘舆所在即根本要区宗祏所存即国命所系即我朝入关而后盛京承德虽建陪都会盟之邦而郡县经营所视为根本者实在京师行省之内不闻株守先朝旧壤泥为根本之图譬若田家祖父垦辟山林局限偏隅莫恢阡陌逮子若孙得膏腴之壤扩祖父之模坐拥仓庾利垂百世承其后者从容坐理不忘先世之艰择良仆以保山林宜也一旦变故纷乘势难兼守犹欲拘牵故壤必致坐失膏腴终且图返山林而不可得况当定都伊始方起岐丰旧仆环卫神京厥后遣将驰兵靡弗繄满蒙是赖今则骄侈寖积智勇胥亡重以列圣深仁涵濡方夏中原赤子罔弗龂龂于亲上死长之诚故发捻军兴兵若将大都取给东南而满蒙盖寡乃欲执旧时根本之区乌终古不迁之局岂通论哉俄罗斯之为国也僻处西欧其势苦无与于中国自罗的土波强邻箝制求黑海印洋不得不能不鼓全力以经略亚东今绥芬旅顺既入版图西比轮车更陵肩背满蒙万里久归囊括之中夫遏之愈深泄之愈激虽英倭防制其志俱在江海要区而其力均莫能保吾满蒙之地则虽太原雄国表里河山安能远驭满蒙备其侵袭又况河山绝险馈餫阻艰不能联万国以接东南其弊乃与关中等孰若截瀚海以保膏腴视吾力以为进退之为得哉铁道之为物也难成而易败断其寻尺则全局皆隳何如江汉淮湘从容自致夫以八口之家待粮百里且有饿殍之忧而顾以京师之重万乘之尊需米粟于数千里之外是尚得为本计者乎或曰汉朋之季皆以迁都而速其亡子奈何易言之也不知徙都于危急则其事固不能知然诚度其力之不足以相持则与其死守而蹈晋愍金哀之覆辙则毋宁弱小以为社稷之谋固未可执于忠肃之侥幸图存而贸焉以蹈不测之祸若事机未至而逆测以谋万世之安则盘庚迁殷孝文迁洛灵长之祚方且以经纶缔造光被无疆独奈何执亡国之词误人家国事哉或曰万乘之尊非殿阁崇闳不足壮观瞻而动万国今帑藏枵然司农仰屋万世之策奚自而谋不知帝尧茅茨神禹卑宫伊古帝王绝未闻以宫室巍峩震天下耳目惟秦皇帝驰心域外阿房之作亡国所基孰若古帝王筚路蓝褛之风帛冠布衣之节播诸史策垂颂无垠独奈何以明圣之朝处颠危之顷犹欲以辨言乱政致践亡秦坠轸为耶且吾闻之日本维新之初我使臣觐其君王萧然矮屋脱帽为欢盖当卧薪尝胆之时操履薄临深之惧从古英雄未有不殷忧刻厉脱略故常而能避大难成大功者且当辽东之败徒以京邑倾危遂至俯首求成偿款至二万万金之巨使早用吾策以避其锋则所费不过千万虏求质不得且将自废半途何至割地输金贻讥若此利害重轻之辨不且尤大章明较着也哉且尝静而窥之俄德之君皆年少气盛亟思据中国以逞其雄图而胶旅既亡京师断难安枕法则志在滇粤其势不足以及京师惟英日商阜既入长江皆有窥伺腹心之志而其主更事既久皆将缓发以老其谋且其心阴畏俄德之乘徙而亲之且将假仁义存共主以收民望国家灵长之庆将必赖之孰与蹈不测危机安坐厝火积薪之上也或曰封建之谋汉明所以致乱者也本朝定鼎曷尝不建列羣藩然数岁之间叛乱踵籋夫以国初全盛且致乱阶况当衰微之余乃欲并宗室部落土司纷纷建树此岂所谓识时务者哉曰此非竖儒之所知也汉高之得天下原于韩彭英布叛楚而灭项王此其平居必有自功以轻天子之意其后分封过广威权过重遂至猜嫌疑似相继灭亡盖与本朝三藩后先同揆至若高煦宸濠之叛其事盖与吴濞同符大氏始焉过亲继焉过薄天下无事若辈遂生觊觎之谋求朝优礼宗亲予之以禄而靳其权绝无过亲过薄之殊生其怨望况当强邻逼处诸王皆有忧危惧迫之思始焉命涉羣邦廓其器识然后建诸险要假以事权必且惕厉战兢亟思保聚以卫朝廷必不至非分而怀觊觎何则危乱将至譬若同舟渡海而遇台飙虽胡越之人漠不相知靡不各竭其手足心思以防颠没而况兄弟骨肉之相亲相属者哉势使然也且今之所云建藩者非漫以土地予之也始焉命为元帅而副以汉臣已不能尽恣所欲而所在将军督抚且各仍其权力以自保其疆无事则名为藩王不过专屯矿以为自守事至乃得以邻省济之名虽国苟有不肖则副帅将军督抚皆可箝之不胜则返之京师更为易置号称藩国实与将帅无殊则虽欲为晋宋诸王而不可得而况其进焉者乎且吾之津津封建者岂敢谓诸王专阃之遂能战守乎哉诚惧懿亲毕处京师猝有难端其祸且难预度此中情事乌可忍言诚见元世广建宗藩汔今玉步再更其子孙犹为蒙古诸王而未尝殄灭况列圣深仁厚泽上焉则犹且为万变不测之谋也至若部族土司其始或多强盛羁縻而后权势久衰自与国初三藩勋威悬绝其人亦类多善守而无远图涣而萃之屈而伸之则虽西国兵威其势亦难尽服尊以世爵皆足自卫而保雄图万一桀骜不过返其故初而止耳而奈何为此过计乎哉且当大乱之时防之过严即乌能测其不谋自立何如恩出自上使之激昂振奋为国家保障无形之为愈哉伊古帝王之御要荒必时其强弱与国势盛衰以为操纵而时至危急必能舍天下而后可以图吾存特非深明大略之人不能察其微而与为变化耳嗟呼当天下安危呼吸且欲袭故安常觊幸旦暮其不至溃播荡越者与有几哉
　　：是议始于光绪甲午冬日本之变成于丁酉戊戌胶旅威连之亡稿凡数易乃克成篇投之达官类皆合置庚子之乱八国连师遂致西狩苍黄京师几殆里居无事朋好见者辄叹为知言北望神都弥增忉邑辛丑盟成銮舆遄返列强使馆建礟增兵津沽城台荡平如砥北河既浚更辟秦皇[岛名]即俄还三省英舍榆关列国同心津门仍返神都大势已属列强求如曩昔之廊庙从容经营新宅呜乎其可得哉且今强俄铁道自恰克图张家口直达京师即诸国晏然京师亦难安枕桑榆既晚能无尽然当  西驾未还颇怪海内名卿寂无以迁都为说客春游楚乃知南皮节帅潜谘江表龂龂焉请徙荆门一齐众咻空言徒托夫以非常之举强语涂人其为按剑庸足怪哉惟是荆门一域江汉环流静镇中权良为特易特虑番轮远泝径达彝陵潜袭荆门震惊难恃究不若襄汉流沙番输惮入端居堂奥七鬯无惊之为得耳若虑竟陵地狭难任神都则何如进处南阳枢机南北收湖北之利而无其患之为愈乎侯官郑孝胥有言建都湖北但布水雷二十具于江阴列国虽强必不敢冒巍吾险知言哉惜乎中国之大之能语此者寡耳呜乎瞻乌爰止于谁之屋每诵斯语辄不禁俯仰流涕云光绪壬寅夏记
　　初甲午之变日军既踞辽南蒙惧其憯师海道夺芦台以袭京师时南皮张公镇江南命羣寮进策乃急成斯议上之不报则函达京帅明年春京师益岌海上报言枢府高阳李公常熟翁公请迁都建藩以防殊变是否薄采盲说远莫由知不幸斯议未行偿金割地而国势难言矣戊戌夏  天子愤胶旅威连之变毅然变法以图自强特诏张公自楚督入觐私念威旅既去门户荡然京师不安虽尧舜不能为治国家之患莫大于斯辄复举斯议达之而亦不报[蒙出游廿年从未敢妄干当道兹事体大故渎言之]然当时外患虽棘新都尚易为谋今则  朝廷动静主自外人而洋债赔款之多更非数十年不办建都重事夫岂易言顾都城根本关系一国存亡不得不合全国之财以图斯举此不能不痛哭陈焉者也[今列邦挠我主权然建行宫以备游巡岂能相阻况庚子之乱外人所伤实多今且和民教减偿金其内惧吾民实甚重以英特之战西人已叹坚船巨礟为无用之谋其谋吾国者将不用兵而用智绸缪桑土端在此时西人计中国十八行省面积百三十万方里东部九省利耕者不下五十万方里其它九省折算共计不下六十五万方里每亩征钱百七十文全岁地租当得三万万两食盐照印度法岁征当得三千三百万两土药西人已请包征岁税千五百万两然地丁轻者如桐城每亩岁共三百七十八文以此计当得七八万万两]
　　
　　黑龙江建省议[光绪丙申]
　　龙江古称强国我太祖高皇帝肇兴东海始征尼堪外兰于鄂勒欢城鄂勒欢者今齐齐哈尔西南地也太祖既下鄂勒欢索伦达呼尔诸部浸以臣服厯太宗世祖凡二十八年龙江乃克大定于是北踰外兴安东暨海西达俄罗蒙古南极混同纵衡七千里辄隶职方我朝骑射之雄遂乃无敌天下章皇帝定鼎燕都东南粗息俄罗斯辄潜师袭我尼布楚雅克萨城朝廷绥辑中原未遑讨也康熙二十一年圣祖仁皇帝既定三藩乃大征水陆军北讨而将军副都统因以设焉初俄罗斯之入寇也当重译未通朝野内外辄相呼罗刹二十五年始命荷兰人赍书谕其王王报书修好焉二十八年乃命大臣索额图敦盟事以五体书刊界碣划左右疆于格尔必齐额尔古讷河通互市于尼布楚而雅克萨复隶版图界事既定俄遂命子弟就学京师习其文词而觇其教令俄人之通中国自此始二百年来函夏穆清天威震叠殊方绝域固未敢抗上国颜行也咸丰八年中国大乱英吉利法兰西复寇天津俄罗斯始要我黑龙江地五千里将军奕山慑其状于是画江左达吉林乌苏里至珲春畀焉自是以来俄人经营部署设屯站二百四十有奇建文武大臣专其治而统于东悉毕尔大臣复自其国都创铁路达珲春东西绵亘二万里威略之盛近古寡俦乃者西报讙传辄谓其要盟中朝径道蒙畺达旅顺虽羣为聚讼迹涉无稽顾以鹰瞵虎视之邦骋封豕长蛇之志厝火积薪之患固不待智者而后知也国家疆理要荒治崇疎阔蒙古卫藏青海类皆统以大臣略齐政教而新疆东三省则命将军镇抚其间中兴以还时移执变新疆既建行省而盛京吉林复以郡县树深远不拔之基独黑龙江当强敞之冲负雄固之执徒以荒寒孤远草昧依然综其大端不可谓非边防之阙典也易曰云雷屯君子以经纶又曰穷则变变则通通则久嗟乎当中外开辟之会处强邻逼处之中更值创巨痛深之后乃复观望徘徊觊幸旦夕于乎世安贵有豪杰哉谨条其建置大者着于篇庶蒙犁藏海诸边可准此筹其概略达权君子以观览焉
　　一曰改制江省之治统于将军由来尚已副都统佐将军以治齐城立法之初原为战阵居守之地今将军辖副都统者凡五它皆不与奏报而齐城副都统独与焉顾或漏言贻患或偏执沮挠流弊乌可胜数况列城副都统举劾属诸将军而以同官与闻其际揆诸政体岂可谓平改省之初必先定制副都统专辖旗丁不与民事奏报专属将军而设巡道一员驻省会佐将军以理钱谷刑名至于郡县则宜自齐齐哈尔呼兰墨尔根漠河黑龙江城始呼兰农田饶沃待垦尤多罢守尉而设民官已为开拓郡县之计今宜升呼兰同知为府以辖三城四区改各经厯为县而以通判理屯政举全境隶齐城巡道焉此呼兰之大略也齐齐哈尔既设街道税务二厅则亦民官之义也今宜升街道为府而以税务为县视嫩江左右可垦者广其治焉此齐城之大略也墨尔根土膏之沃稍逊呼兰而较它城实胜既与齐齐哈尔黑龙江城同为屯政之区其可耕已无疑义因其可耕而郡县之则民日聚而田日广今宜升黑龙江城为府而以兴安城墨尔根城别乌县改屯官为令而置巡道专商务以重边治焉此黑龙江城之大略也漠河呼伦贝尔地居边徼屯垦未兴骤置民官诸多窒碍惟漠多矿产集数千亡命于寥绝之途转运稍稽且滋哗溃况自呼伦以北支流纷集汇为额河距滇河尤相密迩稻区伊辟利赖何可胜言矿政之起统以道员然客吏之与额官权执何啻霄壤孰若因其固有而增设之置呼伦漠河二县以司屯矿而增一府以枢筦其间则北道可无虞矣此漠河之大略也古之龙江所以端居堂奥者恃外兴岭为之障耳自划弃江左以来长江天堑名为与敌共之实则敌多轮舶我无一苇可杭盖不啻举全江而畀之矣况俄自额河以下城堡相望我则自黑龙江城以上至呼伦城不下三千里别无一城为之犄角虽有卡伦绝无人径大都赁俄犁舶以为巡防此筹边者所大惧也今宜择漠河旁乌河瑚玛河暨黑河口扼江要害增筑四城与江城为常山率然之执广开径途严禁赁俄犁舶增卡伦于江城下游而屯矿以为食焉兴安城洼下倾颓尤宜别建以资控驭顾夷礟精利无坚不摧则莫若创为土城仿天津新城之制而择形执筑土礟台联民堡以左右之则防江之道于是乎为可言矣至于驿道则由蒙古草地至喜峰口入关以达京师较由奉天贲径三之一此尤不得不急为变计者也
　　一曰整军美利坚一国额兵不过二万四千江省额兵已万四千八百可谓盛矣然其数实统满汉诸部落而名其制月饷银二两者谓之全饷惟齐兰墨黑四城为然而伦布兴三城才及其半每两折实库银仅七钱四分西丹则非出征尚不得觊此戋戋之数且每岁额饷三十七万金本由部拨咸丰以后户部乃奏请各省协而济之于是积欠至二百七十余万往者满洲汉军各有官庄屯地诸部则以捕猎为生所得饷金不过等诸例赏寖寻二百余年满汉生齿日繁庄屯恒多不给划江而后诸部猎产沦亡饷项所颁徒备买貂贡献由贫积弱理势固然重以内省军兴征调至四十四次精壮既多伤耗归者类属疲癃故虽两次练军不能不以稚騃备额其它尚可问哉江省水师之兴自征罗刹始而名额不过八百有奇分防本多匮阙划江而后俄轮独擅其间我水师存者亦朽败而无所用嗟乎水陆之军如此虽盗骑横轹且瞠目而莫敢谁何而况强邻攻取之威固乃什伯千万于此者哉今欲求兵之精则莫若加饷而严其选练蠲协饷之积歉以复当年部拨之规不给则坚求农矿以为挹注则请裁罢额兵举岁饷三十五万纳于两练兵之中严汰稚騃择满汉额兵壮者弥其阙而严其酒禁使诸部别为一军乃可求其实际顾天下无不可练之卒要视将与器以为转移满洲汉军浸成骄惰已大远乎开基勤朴之遗域于此而不事外求焉非所以重边防也窃以为将宜择自湘淮旧部弁宜择诸武备学堂兵则壮徤是求不必龂龂满汉而尤以习劳耐苦为整军经武之大端诚以齐营练兵屯守齐城而足本省练兵六千分守江左六城一本外洋营制两军皆屯城外责之以捕盗巡方移屯行猎使之习劳苦而无堕于城市荡佚之中而又上下更番使备览山川险阻博购西洋火器聘日美兵官教习焉不出期年而两军之练成矣此陆军之大略也然陆军虽备无水师以济其穷其执终多阂隔惟自轮舟铁甲之兴中国戈船举莫能与之相抗况江省荒寒早冻舟师尤觉其难混同既属诸俄即有轮舟亦且莫由自达而况乎财力之未逮也无已则请合吉林仿长江水师军制设戈船千艘为商运巡踔之资而剏小轮舟往来黑龙松花诺尼诸江通声气以夺俄轮之利盖黑龙江与外洋悬绝轮舟大者必难操纵自如我诚备舟师以湖湘之将将之设提督驻黑河口以重其权而分总兵以下等官专其责有事或可相支但得如天之福边马无惊则以利商贾运糈粮备盗贼使三省阂隔之气得以畅达于其间斯固无难左券此水军之一日备敌黑龙江之所以无敌于天下者索伦俄伦春诸部而已自划江以来留左岸者四十余屯其户不下数百诸部实多羼杂其中边吏既不知收恤使归江右以奠其室家时复渡江苛扰俄人一王则又噤莫敢声至不得已赴诉于江城副都统之前往往责其开启衅端而加之桎梏于是黠者托庇俄籍愿者益无以为生将军恭镗派员往勘屯民环泣至不忍闻而俄官卒以俄界为词汔无成议鳣鱼丛雀良用慨然而在江右者额饷既不足以赡其身家重以貂产沦亡疲贡献以耗其所入即俄伦春奏处兴安内外亦苦存恤之无人考俄伦春旧处精奇里江北岸本陷俄中同治十年将军特普钦奏移内地俄人亦未敢相持即漠河金矿俄人已建巨厂招集四千人卒格于约章归我诚据条约以与之争则四百户旗屯何难徙之内地以归其族而诸部贡献之物实御用所需况自西洋军火之兴即矛箭亦无关车实诚得援海东青参珠诸物蠲而免之此辈夙擅打牲使马使鎗皆其长技加以混沌未开罔知趋避但使部各为军军各为长以隶诸巡道无事仍其故饲无折扣以剥其生奏明不复征调入关致虚边地有事则不稍岐视饷事一等练军必且肝胆相报往者同治初吉林马贼披猖调俄伦春五百人一战而定故虽俄人亦颇畏之特剥而削之势且潜资他族抚而用之乌可缓哉此部军之大略也马贼之患夫人知之此辈必有枞横奇谲之材乃足御其徒而骋其虐伊古名将如彭越辈往往由之与其愈滋愈蔓莫由绝其根株何如广示招徕收其指臂之效昔者张国梁之归向荣李兆受之归胜保若辈类多血性但使赤心相抚当不至反复罹忧是在有雄略者毅然为之而已此奇军之大略也江省客民大半以山东回人为最合冰而后来者络绎不遑土民恶焉辄相凌虐而一闻回民则远而避之即所谓大八旗者亦相戒莫敢犯此辈鸷猛善斗贩牛为生出入俄畺情势尤悉诚使异军特起佐我鞭笞有事则向导奇军攻其必救是亦出奇制胜之一端也此回军之大略也凡此三者善用之皆我腹心漠而弃之则皆足以资敌而为我害然此皆所以言战者也其为守奈何则亦惟于矿军屯军振厉之而已矿军者何江右三千里随地皆有矿苗漠河则地止一隅开创之初已掘至五百余穴所屯聚至四千人矿产之殷已可概见今开采十年招徕必众此辈大氐坚苦亡命之徒久处边寒深明地势简练成军较官军尤为得力诚奏请于江右三千里广开矿厂使各为堡仍土法使自为生而薄其税以为军焉若辈倚此为身家佐官军即以自保其利以视建屯设戍其效有不倍蓰者哉此矿军之大略也屯军者何其始满洲汉军分垦官庄屯所积之既久佣垦益多田宅子孙利赖百世其人生长江境必多任侠之风使百家为堡以自固其室家必且不令而集惟必先奏明使备鎗械无事则团练以防盗贼之不虞有事则婴守堡中以官军为之策应寇攻不下则擢其长而蠲其租稞以贻其子孙若封建焉有不生死惟命者岂情也哉此屯军之大略也
　　一曰广屯江省贫寡之区昭于天下重以改制整军诸役事事需财乞于邻则抒柚皆空乞于部则度支时绌咫尺之士必且因此而阻国家万世之谋然天下有一地即有一财与其仰给于人而空劳将伯孰若扩其固有而因以自强盖自古豪杰未有不善理财而可与图大事者也江省大利厥有数端其大者莫如屯矿考全省屯粮岁入四万余石稍有灾歉蠲减随之祲至则仍筹接济仓粮而外多至八九万金可谓至优极渥惟人心刓敝侵蚀弥深实惠逮民往往不能及半例恩中饱即受者亦不知感戴皇仁则抑何贵有此幸典哉窃以为屯丁所入粮额本自无多自非巨祲洊饥不必轻言蠲缓亦不必遽邀赈恤之恩则兵吏无觊幸之心乃可以求实际此其一也江省河流缤绕土脉膏腴较蒙古新畺沙漠悬绝昔人屯垦皆在齐兰墨黑四城而呼兰黑龙江城厥壤尤为上上然溯江而上自呼伦贝尔额尔吉勒河额穆尔河旁乌河瑚玛尔河滚河达老河伊什肯河下逮科里河佳里河札伊河集达河万派纵横尤为指不胜屈支流饶沃绝无沙碛之碍犁锄昔人所为屯垦于四城者徒以城戍所在特为是自近而远之谋初不料踵之者之浅尝辄止也今既创设郡县则屯政实为根本大端而屯政扩充则宜自呼兰渐及黑龙江齐墨诸城而推广于江右三千里之内务使有一城站即有屯田以固其基而田赋之租则呼兰不宜过薄而黑龙江城次之墨尔根齐齐哈尔又次之此外道愈远则民力愈艰粮额尤宜愈减而江右新开之地则宜量其肥瘠蠲弃三五年租赋免其押荒而鼓舞之此屯政之大较也呼兰地邻奉吉较诸城既近而膏沃过之故自咸丰以来直隶山东游民趋之若骛于是咸丰十年将军特普钦乃奏仿吉林屯政于蒙古尔山间地招垦百余万晌以为乐图所谓三城四区者也当招垦之初每晌纳京钱一千给予凭照谓之押荒升科之期则以地则为衡或三年五年不等科期未至每晌岁纳京钱六十谓之小租以供善后迨至厅营增设区略既明陈熟新熟实已各居其半当时内省军兴部库支绌各城俸饷阙如押荒之资得银至二十余万升科而后岁纳大租亦十五六万金揆以俸饷原额几减司农度支之半可知民垦之兴不特无损旗丁生计抑且大有造于旗丁考蒙古尔山之外则有通肯河左右闲地在呼兰绥化之间计晌二百余万号为沃区近十年来议援蒙古尔山成案招垦升科中外交章辄寝不报光绪十三年将军恭镗复举此为言略谓呼兰封禁约有五端论地脉则恐碍参山珠河论牧厂则恐妨旗民生计而且垦户杂则盗贼潜入揽头出则贩卖架空兼之奸民滋多不免暗通异族然考呼兰参山自乾隆五十四年试采参苗既寡旋即罢之布雅淖罗等珠河自嘉庆二十二年试采办未得珠具见将军奕山前奏是其间本无珠参何碍之有且委员详勘通肯荒场南北是的一百五十余里东西宽九十里距北团林五十里呼兰巴彦苏苏各二百里且与牧场旧地尚隔呼兰一河若风马牛之不相及其间纵横核计当得二百余万两即于地亩之中酌留围场牧厂尚且绰有裕余就令生齿日繁亦不至相窒碍若虑民揽转售则请减去揽头每民止放五晌十晌何患不均至于盗贼则视将吏以为盛衰于垦荒抑何所预且吉林兴凯湖号称沃壤徒以人稀土旷竟使无穷之利付诸强邻倘早自经营何至轻弃若此且如双城堡伯都讷等处经将军松筠富俊条奏开屯至今利赖奉天鸭绿江近地将军崇实亦排众议为之不二十年遂成沃土此又近今之明效大验者也当入奏时奉吉两省挟资而来者麕聚齐兰两城百万之晌不待招徕押荒五十万金无难立致报寝之后识者尤痛惜焉今自倭人入寇以来朝廷创巨痛深特允署将军增祺专派大臣屯垦诚得任其事者别筹他款以慰八旗民吏之心而杜内廷谙达之口则事机之动同将若决江河尝考秦汉以来实边之策无一不赖兵饷充盈必待朝廷筹巨款以为运用今既可以押荒之数十万金为建城设官之用开荒而后民户日增商贾辏辐税厘之盛且将数倍此时固不待升枓纳粮始见无穷之利况禁令虽严官吏稍得陋规即可置之不论封禁之说依然徒托空言徒使公家失押荒纳赋之巨资而军储坐匮曷若明以徕之之为愈也诚使渐推渐广徧逮诸城利赖何可胜数而庙堂之上无事另筹巨款致碍度支抑何惮而不为哉此屯政之宜广者一也
　　一曰增矿江省本山水奥区自泰西矿学家言之江右三千里随在皆为矿产惟漠河以俄人开采始踵而因之实则漠河以东阿尔罕河奇干河等处纵横三百余里矿穴缤纷盖中俄奸民之盗釆也久矣初我驻俄大臣曾纪泽咨称俄人萨比汤上言拟在粗鲁图海界卡中国境地自阿尔坤河起至阿尔巴西嘎河口至黑龙江会处止租采金石各矿总署止焉光绪十年俄人遂集四千人创屋七百间开穴至五百所将军文绪奏请总署辨而逐之十三年将军恭镗莅仕谕旨以漠矿为言于是会商北洋大臣李鸿章醵金十四万十四年始命道员李金镛创始焉然其地去齐黑两城俱千六百里江右荒远人迹不通自齐城至江城而后不得已取径于俄赁其耙犁或轮舟以赴道既迂远运粮一石费至四石有奇平时费固不赀有事更多艰阻劫掠哗溃在在可处当履勘时有取道布特哈墨尔根城两境之中蓦山以达漠河之说较北转至江城而西径至千五百里顾非集众三千期以二午不办盖丛山窝集古木参天伐之恐无出路诸部游猎焚之亦窒疑难行虽朝旨饬齐营练兵开道其间其事竟寝北道之不通矿利且难骤获而况城戍屯垦纷纷者为哉窃以为铁路成本过重徘徊观望犹有可言区区山蹊之险而亦相顾趦嗟则亦何贵有此兵力耶今宜合两练军分番启道伐其木而以小者为填溪越涧之资而剖其大者凿其中以为木轨必使车行尽利而后粮运无艰则不患无出路矣开道之区左右不过数十丈诸部猎场广莫此何足言况以尽蠲贡献之殊恩即毁其奥区彼且乐于从令且告以山深林密一旦化为坦途可以掉臂游行不逢不若诸部虽犷岂尽远乎人情则不患其窒碍矣工作之时加之战饷事成之后与战阵同邀奖擢之恩则兵弁无忧挠沮矣北道既通然后辅以电线增之旅馆必使孤行千里不至有盗贼狼虎之惊则漠矿可增江右三千里之矿皆可辟其途以为推广而城戍屯垦之繁用兵出奇之略悉于此基之矣而何为是迟疑审顾乎哉虽然矿固未易言也用机器则成本难筹用土法则艰难特甚尝考池州招商局煤矿机器所获日可六百吨必以三分之一供机器之火而洋匠洋师之重币余工用费之纷繁尚不在此焉土人所获每穴日不过二万觔而别无他耗故商局煤矿屡亏而土人往往生成巨富盖机器之用必若泰西人之长袖善舞乃可取精用宏否则不若土法之简而易行犹可自居不败诚请西人之精矿学者验苗产以导其途余则悉仿圣武记滇人矿局遗规则成本既微利且无难左券况江省商务华人以牛为大宗俄则以金砂为巨零星售卖其为奸民盗采非有机器可知而阿奇两河三百里之矿穴纵横尤为无机器明证但使江右三千里尽辟其草昧而以土法经纶之苟有手足皆可荷一锄以求金砂之所在而吾因以平其价而纳其税焉则人无穷矿亦无穷将使矿之难不啻屯之易且以富中国不难而况江省乎哉此矿政之宜广者一也
　　一曰重商屯矿既广客民来者必多服食之需所关尤巨商生有言古之治天下至纤至悉故管子治齐鱼盐之饶皆为区画以操其权利西人深明乎此虽荒陬弃岛一经擘画则气象为之廓然盖其精神运量诚有鼓舞于无形者虽边远要区强邻密迩过为掊克不免驱而之他乃竟听其自消自息而若无与焉非所以重边陲也盐者日用必不可无之物江省惟呼伦贝尔有之然味苦而微则不得不取资于邻省故盐之来皆自奉天宁远牛庄斤值京钱五十等诸淮产便巧实多然苟奸贩居奇亦足以为利害水师既创无事不妨并及于商宜设总局于茂兴站辖诸路记防御而无税焉汇局之后乃由师船运行入黑龙诺尼二江以资屯部略增运费以养水师抑亦两利之道而呼贝所产则取淮芦灶户煮之但能化苦为甘以济岭外诸城则亦利之大者此其一也江省苦寒嗜酒之风亦固其所然以呼兰三城产粮极富辄阴耗于杯杓之中税局岁税酒筒至万余金已可概见况兵丹隶入齐营往往醉卧于道不终日而月饷荡然无复知有室家之计练军巨饷大氐丧于酒市之间而蹻捷善战之俄伦春嗜酒尤甚初隶布特哈时谙达入山馈酒即罄家以献而无吝焉且其味至薄往往乱性伤生俄人则制洋酒以贱其值严禁华酒过江而将军不可推原其故未可厚非则莫若师其意取黍以制黄酒既可经宿而成又无伐性戕生之患而因以禁高粱及羣饮焉其味既甘售者必广即稍增其税而民可无伤此其一也江省江河达于四境鱼利岂可胜言徒取呼兰网场二百二十金之税而他无获焉夫亦弛之甚者矣往者兴凯湖之在吉林茫无所获及入俄而所得为甚巨焉易地以观诚于江河会要之区博取渔师之税其所获当何如哉此其一也牛也者所以任稼穑而厚民生者也自诸部呼曰菜牛亡命之伦辄相聚以贩杀为事而屯政于是乎诎焉此边防利害之一大关键也考咸丰初觔肉不过廿钱近二十年昂至六七十钱以上盖齐兰两城产牛最富运之俄境则大利存焉良以俄人广购碾其脯以备行军广夏连屯至今不绝传闻俄采漠矿时石粮至五十金只牛三十金锐意如此尤堪骇诧而当事利其税若无覩焉唏已诚宜下令列城悬为厉禁而一平其值蠲其税以为屯政之资贫不能蓄者官为购以补屯田之阙贩杀罪之如此则牛无耗而屯政可以无穷俄之所蓄以食其军者亦将渐杀此其一也古称江省纯朴马逸千里获者必辨其家而返焉划江以来其风盖亦邈矣顾其地广莫水草沃饶纵令屯政广开可为牧场者尚不知其凡几诚以汉人理屯商而令各城副都统总管以下专司牧政马牛而外兼及驴驼以孳毙严其赏罚本省赡给而外专使旗丁行商内省以为获而公家纳其税焉行之十年有不上下交足者岂理也哉此其一也江省物产丰饶凡可经商获税者尤叹更仆其大者皮张则有貂狐灰鼠狍麂虎狼药材则有鹿茸鹿角胶筋胎膏下逮赤白芍防风黄苓车前五味薄荷黄精黄连甘草珍贵则有五色石堪达含外此食用则有油酒苎麻乌拉麦面干鱼磨菇烟靛分运南北诸城尤为络绎而税额则惟烟酒是征而又薄焉非所以谋富也故欲富之增必自重商始江省民粗工拙皮张五色石堪达含之属成器必待京师诚致良工于此而自制焉夏则舟师出诺尼江抵伊通河源立车栈径长春以达赫尔苏河南入辽河以达奉天至牛庄转达京师诸行省其运入俄境及本省亦以舟师赴焉春冬则设官镳局招致良镳以为拥护设官骡车栈以利其行水陆之程均仿泰西保险纳其赀以偿其失则商务不期而自兴矣而又设官钞以禁俄帖种木棉以创官机兴土膏以夺洋药则利无旁溢而富可期矣至于呼兰硝产土人既取以为售厉而禁之终恐名存实伪则不若设官硝局以制之以备屯矿各军之用而补练军之穷斯亦兴利济军之一端也
　　一曰砺材天下万事无一不赖人材况边防之重郡县之开与往昔因陋就简之成模相去悬绝夫岂一手一足之烈所能为哉盖欲求人材必自学校始矣江省满官学始自康熙所习清文骑射一学生徒多至百人其无足重轻审矣汉官学始自光绪七年将军定安捐廉创始至九年将军文绪成焉建立文艺经义说约启蒙四科各延一师为教别设汉教习一人复购十三经廿四史通鉴等书衣廪章程均照京旗官学三年期满由将军具考送部官焉惟所设仅在齐城他皆无有且所备经史等书类皆穷年莫殚而欲求边远之氓喁喁向学其可得乎窃意郡县既设屯矿商政既开则宜各就所居剙为旗屯矿商诸学而官鼓舞之有能捐千金为义学者奏明颁给乐善好施门额仍子本身或子弟衣衿一人准其乡试五百金者额与衿给其一焉其所学四子书而外但取近时西国文字公法约章舆图兵政商矿算数农田医药诸画下逮公牍书画律例由浅而深各专其一而不迁焉其不乐为此而为举业者听盖西书译后类多浅率易明文义稍通即可自寻其解较之经史繁难必且事半功倍况耳目渐开使知西人得一地必垦而辟之以浚农田商矿之源而尽其利既不至挠大计学成而后亦可于本省之中随所用以广其迁擢之途而不至求材于邻省殊邦而授之柄其为利益又岂止十世百世已哉江省政治统诸将军而不能不寄喉舌腹心于僚佐此理势之固然者也考将军戏下掌关防者曰印君例归协领外城咨白悉视印君为进止焉权势之尊实出列城副都统之上顾此辈多不知书通汉文者尤寡则不能不寄耳目于笔帖式笔帖式多肄官学略通文义即已行走诸司与印君赴府白事将军或顾而问之印君则顾笔帖式为可否而他无闻焉回司办稿亦由印君送府画诺如前状嗟乎边疆之重而以土木偶之印君喉舌其间是尚能以有为哉窃谓以协领为印君不过一时权宜实不足以言经制考将军衙门有员外主事等官实与部堂无异今宜奏请以协领仍参旗军而请在部掌稿郎中为印君正副各一三年称职则由将军具考送部引见记名以道员简放则以副为正而增其副焉郡县既设屯矿日兴民事之繁百倍畴曩重以俄夷交涉所关实多而欲仍以不学无术之笔帖式承之其必至棼乱而无统也决矣窃以为宜于户工兵三部各请当羞之员外主事各二人领袖三司与刑司等诸司笔帖式隶焉而增吏司员外主事察羣官功过而纪载之以为黜陟三年称职分繁简具考引  见以知府直隶州同知知州选用焉凡此者不必拘拘满汉之分惟其才而任以事则事无不举矣刑者所以定民志者也江省虽有员外主事而明法者邈焉至有外城逆案谘达将军而理刑员外以复核调处罹重昝者法之不明纲纪可由而振今宜请刑部慎选司员以当斯选则狱无冤民矣笔帖式者其始不过拟钞文牍其职等于部书今宜返其职而一统淤司员非由将军考自官民诸学不得与其选而升擢悉如其旧则人人奋于功名而自爱矣而又专用汉文以简案牍增翻译于呼伦贝尔布特哈两城而无去满蒙翻译之旧则公牍不劳而自理矣自俄人割界以来交涉之端日剧盖其事始于江城而要其归则以将军为进止良以俄官照会直达将军副都统以下不屑也今二城皆有满蒙汉译官而俄文独阙猝有交涉笔舌茫如非所以重邦交也今宜咨请总署选俄文学生四员为译官分设两城而开其迁擢之路则交涉之端不虞阂隔矣凡此其大纲也至于郡县之设屯矿商政之兴尤宜博调军营干济之才与出洋西学之士以资治理庶几渐磨浸渍不至拘守旧章陷于贫寡之中而莫由自拔惟升擢之路必较内省为速化焉则豪俊之徒毅然长往矣诚如是事安有不治利安有不获又何敌国外患之岌岌为哉
　　一曰权法法者所以剂天下而使之平者也顾法之行视乎执执之不可则赖吾权以济之必使法之所至无或逆于条教之中然后靡措不正靡施不行可以运天下而无难矣往者江省官家案牍防检每疏而莫为奸利昔人称述以为美谈近则遣戍犯官入司行走往往舞文弄法莫测端倪昔者圣祖仁皇帝以遣犯至黑龙江当差为奴者多至数千人惧为隐患而思去之以将军萨布素之言而止乾隆间新畺大定乃以应遣黑龙江者移之诚得援此为言既可以杜公家案牍之奸亦且以绝彼族暗要之患如是乃可用吾法而无难矣此其内也江省台站凡三十有五旧制站丁授有官田余丁签贴自咸丰军兴及练军再起饷械差徭之重数倍昔时余丁签名无不破家荡产同治十二年恭上皇太后徽号恩诏有抚恤驿站之文于是叠经将军奏准按丁月给京钱三千可谓旷典惟站丁之始盖皆康熙平定吴三桂部下免死之徒定制不准服官应试其间官田所授间致富饶管辖各官遂多鱼肉考吉江两省站丁不下数万人壅溃必伤古今同戒宜请明诏豁其原籍而擢用其才有能建学读书与旗屯商矿诸人同其奖厉而听其入试焉盖古之为法胁从罔治况在子孙尤宜矜恤矧外夷叵测倘因其懑郁而要结之其为祸可胜言哉此其外也如此而遂可以惟所欲为乎未也孟子曰为政不难不得罪于巨室况江省本国家根本之区军兴以来任将军都统钦差大臣者后先相望子若孙出入内廷声气之雄远逾畴曩重以御前谙达之徒以教习骑射之劳等诸师傅将军偶思振作若辈辄以祖宗禁令旗民生计为言甚且诬夷为跖诬白为淄边事之颓实由诸此昔者将军文绪奏裁布哈特城俄伦春部谙达用意至深卒以京控证词遂令去位吉林将军铭安徒以重用汉员广设民吏参款数百查办至三前车之忧虽豪杰亦不能不为之瞻顾窃以为欲成大功不宜拘牵常法而执之所在虽圣人不能不予以行权屯矿为郡县大端宜于奏请增广时声明屯政所资岁储若干成另辟官仓专顾旗民生计而矿徒所获亦以若干成为旗民公费及津贴谙达家室之需而额外世袭及告休给俸等官大小千员亦宜另筹别款以为赡给且凡旗官自副都统以下廉俸一律增加但使商矿日增仍宜筹副都统及总管经费以资津贴务使旗官财用不匮安坐而得金币之饶则自上而下无不欢欣鼓舞乐于从令矣昔者侍郎方苞请于安徽布政使奏免潜山铁贡而肫肫以潜赂部书为言湖北巡抚胡林翼欲谋富强兢兢以二万金奉总督为公费古之君子往往因势达权变通尽利上下孚洽油然涣然其中权度之微固自有不能语诸人者是在深识者阴以察之耳尝考宋臣苏轼之守徐州也请毋更他镇以竟其功而胡林翼之抚武昌亦请饬部臣毋拘文法况乎边徼之地外患之殷改制之繁创兴之众而欲旦夕以期之文法以束之其复能振厉者几何哉此可援以自任者矣
　　[乙未将军恩泽公镇黑龙江属松惠泉大令延幕客惠泉以不佞荐母老辞乃为斯议以上今强邻窃踞观此能无忾然壬寅记]
　　
　　拟陈政本疏[甲午夏]
　　臣以菲材猥蒙拔擢循分滋感惭竦交萦伏念隆天重地之恩谬参帷幄论思之职自非摅诚献纳曷由仰报涓埃矧当厕席求言默而不宜更非微臣所由自矢谨陈愚虑惟  圣主择焉一曰倡政学帝王之道莫大乎集天下之才以为才尤莫捷于集羣臣之学以为学故古之贤主无不以宾礼儒臣谈经诹史为正心出治之大原我朝  圣圣相承尤以稽古亲贤为家法伏读列朝  圣训窃仰见顺康雍干之世万几虽劳曾无一日不御经筵与儒臣相讨论君臣之际穆然布衣师友之欢故当时政教休明号称极盛儒生涵濡  圣泽尤多理学名臣  皇上亲政以来  圣学日新薄海臣民无不欢欣鼓舞惟经筵盛典延旷至今诸臣时以为言而  万几或多未暇臣愚以为经筵礼数过烦要在行其义而不必拘其节乃可持行永久而上下无劳窃见  高宗圣训尝命翰詹科道诸臣日呈经史讲义其善者或阐发精义或因事效忠无不俯霁天颜立蒙褒予即或义有未当论有未明亦必  训示周详藉资启沃此诚赞翼  圣智之大端也臣以为科道既居言责似毋庸责以进呈而翰詹地处清华旷无职守课之讲义若名师之教生徒必能下砺贤材上裨圣哲拟请  明谕翰詹诸臣日以经史舆图时政诸书为课自呈掌院注明现读之书人撰一义由掌院日呈讲义五篇周循无间仿苏轼进讲迩英之式毋俾庸腐毋取冗长尤不得务骋浮华纷纭汉宋必令自陈心得合中外时政而折其中  皇上几暇从容赐之评骘但得义近箴规言裨治理则请召对以别真伪而审其才其或剿袭謏扬肆奇逞怪则请时加训饬以警其愚庶几集思广益之中仍寓鼓舞裁成之妙则  圣智日精圣聦日广诸臣性情学术久之而皆得其真猝有事端自能因器任官而无不当何则  祖宗立法翰詹本儒臣养望之官不劳吏事而捷以升阶原冀假以宽闲使之厉学成材以胜艰巨积之既久学问皆虚处此者但知征逐燕游庞焉自贵一旦循资按格坐秉钧衡覆辙相寻曾何足怪处承平且不可而况强邻逼处之时哉夫立法必自贵近始诚得  皇上振兴于上日断断以政学为归一转移间人才已不可胜用天下之士类无不浸灌于道德经济之中无经筵之劳坐收经筵之益一举数善莫捷于斯则政学兴而治本立矣一曰重名器名器者天子所以操纵天下之大权也  祖宗之朝名器至为矜重故赏一人而天下劝绝无觊觎侥幸于其间故能内定中原外平诸部自军兴以来名器亦稍滥矣其始军营保奖将帅不能不宽其格以厉人心此风一开援案而请者遂乃无从限制臣往者幕游外省尝见记名提督官细书手板乞钱街市之间为之浩叹累日今恭逢  皇太后万寿  皇上孝治天下加恩中外大臣提镇多加尚书宫保重衔  赏双眼孔雀翎黄马袿此辈固多躬履行间身亲锋镝而夤缘高位未经战阵者尤多既已位高多金有事岂能奋往头衔过重节制尤难即迈往成功将来复何所赏又读五月初八日  上谕平定回苗方略告成加恩羣吏多以候补中书免补同知以知府用加盐运使衔中书官止七品出补同知已为逾级乃竟超擢知府加盐运使衔是越四级而至三品矣劝捐协饷河海运漕皆官吏应为之职也今既加重禄复以例保动之甚至开一河工平一土寇张皇铺厉若奏奇勋保奖盈干犹多未餍海防重寄也今陆营铁舰醉舞酣歌一至三年保案如平大敌倘临战阵何以待之且州县者牧民之吏道府则天子所恃以表率群僚者也今庶常与进士授外官者不过知县捐班可至道府而州县无论矣夫卖官者千古之弊政万不获已而出此下策以闲曹等诸鬻爵犹或可言至乃勿问品行高下但得万数千金即令父母斯民且侈然羣僚之上天下吏治何由而清吏治不清民气何由而靖顾瞻海内辄用隐忧且州县但缴八成即膺民社道府莫由位置外省则开散局以调之家蔽侵利莫可端倪  国家名获万数千金所亏何啻倍蓰盗国不已继以攫民往往十倍本金犹为未足而朝廷不知也夫爵赏者治国之大柄名器过滥则赏而不劝其势将有所穷不得不稍靳以持其后应请明谕军机凡  恩诏开单不得过逾常格外此奖叙有功一切交部严核寻常劳绩但令纪录无与升阶道府州县之捐永归停止则名器重而豪杰奋于功名矣一曰谨  诏令天子之尊所以驱策天下者一诏令而已史称成王以桐叶封小弱弟周公入贺成王曰戏也公曰天子无戏遂封之夫周公岂乐遂成王之过哉明乎人主之言不可轻出也  皇上亲政以来尝谕外省督抚裁撤各局归地方官矣且谕督抚过举许藩臬陈奏矣汔今数年督抚未裁一局藩臬未陈一言者何哉其心有以窥  朝廷也夫立法宜宽用法宜严立法不宽则臣下无所措手足用法不严则臣下因循玩愒而  朝命不尊应请  严饬各督抚懔遵前  旨裁并各局限三月内覆奏不裁并者严处之督抚被劾属实藩臬未经陈奏者降级调用凡若此类一切整齐而严肃之则外臣惮慑而  朝廷之权尊矣一曰节财用自军兴以来财用匮竭重以沣务河工灾荒振恤司农仰屋罗掘已穷然使内而内务府外而督抚大臣皆有爱惜拮据之意则中国之大物产之多其势固可为也今闻内务府购物办工领银千两内库仅给其半领字仍书千两明文是已坐侵其半矣而内监勒索又需二百金本员复以二百金自归私橐是报销千两实用不过百两到工虽有无扣甘结大都上下相蒙已成定例内廷如此国用焉得不穷且都城自上年大雨屡塌城垣估修至今部款尚归无着猝有虽端复何所恃以为缓急言念及此可为寒心至若外省侵蠹莫大于设局开支咸同之际军事棼劳委员设局以济一时宜也今海内承平三十年而善后之局如故支应之局如故报销之局如故厘金保甲之局如故逮中法事起而筹防之局开矣洋务之局开矣名目纷繁不可殚述局之大者岁销银百数十万两小者亦数万金往往一局之兴书役勇丁较州县衙门数倍始焉候补员多钻营求托大吏无从酬应于是一局之设大小数十员可以饱食安居彼其用心不可谓非长者驯致贪婪大吏取便私图踵事增华因仍如故虽报销到部皆属空文浮冒侵渔殊难究诘而国用自此亏矣臣愚以为方今惟制造机器招商船政洋礟火药诸局不能裁而不妨归并其余一切皆可一并革除厘金支应善后报销皆可并入藩司保甲则宜责成巡检至若洋务筹防本归督抚何庸另启开销若谓调剂贫员则莫若按其班次另筹津贴微资虽有侵浮犹可按名考察统计二十二行省岁省当不下千万金积之数年纵有急需无难立筹巨款若再务府则一切不急之需肯宜停止芍有购办缓禁功相爱颢另派御史四人验工核价但得侵渔实迹从严诛谴以厉其余今内忧外患环逼无端不善理财虽尧舜不能治天下此致富之本图也一曰振藩部古者天子诸侯无不以搜苗狝狩为巨典我  朝人关定鼎偃武修文而木兰秋狝之仪举行未替盖本  朝根本在东三省而股肱心膂则在蒙古诸藩当木兰秋狝之时蒙古王公无不橐键拥扈  列圣复择其贤否赏罚之故其气既摄于天威咫尺之间而其势尤足折冲万里之外昔策凌以蒙古镇和林准夷不敢东顾今俄罗斯虎视西陲诚得策凌者固我藩篱俄人虽强必且望而却步顾木兰秋狝久未举行而蒙古办涵濡优逸二百年不复知有兵革之事虽有奇杰莫由自拔于旃裘毳幕之中俄狡而深必多串结边陲隐患莫切于斯今者木兰塞外游幸久虚秋狝诚非易易惟富  皇太后万寿盛典蒙古王公大半亲祝入都提请  皇上特派知兵大臣举京营各军严汰精练于万寿前一月仿木兰之意于南苑玉泉山等处躬御天弧肃行大阅其蒙古王公材武出众者优资而宠异之其或老不能军则择其子若孙更易之使外藩晓然知  天子英严神武必且奋兴振发毅然有纵横强敌之思各督抚将军亦且竦然知  上意所存不敢饰观瞻以弛武备此致强之大端也一曰厉人材自古开国人材大抵闳毅朴深蔚然怀十世百世之量积之既久非颟顸琐屑即轻软浮华琐屑则不识重轻颟顸则不知痛痒浮华则无实轻软则无骨无事不过趋跄应对有事则掉臂去之人无血性何以为人国无真才谁与为国夫岂生质使然哉风气渐摩中材且将波靡无他无真气鼓荡于其间也近时取士乡会莫重时文殿试但求楷法始焉承平应制不过黻黼休明驯至军机译署章京御史中书无一不取诸楷法雕虫末艺何与经纶风气所趋贤者亦无能自拔所学如此遂使性情心术流入颟顸琐屑轻软浮华之域而不自知人才之忧莫大乎是臣非敢谓此中无一真才然谓真才必出于斯则豪杰之士惟有长揖入山而已乌能俯首绳缚捐所学以攻此末技乎哉故窃以为流弊至此欲求人才非遍开学校以经世之业分列学科使人人各讲专科即以所学之科为选用之据终身不迁其业即任官不易其途不可若虑财力过亏未能猝办则惟于乡会殿试之中稍严取额而开特科以济其穷尚不失鼓舞人材之急计考康熙乾隆之世两开特科一时淹雅之儒云兴蔚起然当时号称宏博所试不过诗赋二端识者每以为病诚仿宋人直言极谏之科  诏中外大臣各举非常之士试以制策访以时政一准苏轼应谏科之文体蠲除时忌不求楷法使之各尽其才则豪杰之士必有蹶然兴起于山林薮泽之间者盖严以保荐则浅陋不得妄干许以直言则胆识无难立见今天下风气宋学者流乌迂疏汉学者流为破碎词章之士又多靡曼而无风骨之可寻当此  国步艰难不得不求风节廉干之才厉天下隳颓之气是在  皇上一振厉之而已
　　
　　拟陈南北军势疏[甲午夏]
　　窃维咸同以来发捻回苗几徧天下湘淮二军相继扫荡措中国于泰山之安伟烈奇勋诚不可没于天壤然长江水师自曾国藩彭玉麟奏定三十年内将卒专用湘军长江数千里湘军遂成积重难移之势前江督曾国荃入觐  朝命裕禄暂督两江国荃舟至清江湘人惧裕禄严其督责情势汹汹于是命国荃中道还镇江南湘人乃定且长江会匪仇教尤多揆厥由来类皆湘军为嚆矢推求极致患可胜言此湘军在南之情势也李鸿章既定中原威震河朔镇临畿甸逾二十年淮军几徧三辅而练军实参伍之练军者创始于曾国藩原奏调南人之战将练北人之新兵者也其兵大都取自绿营另归练军统将其底饷月纔一两五钱即练饷月亦不过二两四钱而止其势固远逊淮营而统将既属南人情志岂能尽洽且或因其不洽而克扣之而虐用之练军心志纷然矣津人言前岁冬练军相期溃变李鸿章速发二万金犒之其患乃息而淮军劲旅莫若盛军盛军者周盛波盛传兄弟之军也往者盛传之生筑城开屯规模闳远其屯法上至统领营官下至长夫营勇皆按田收获而分利之故人争为用由然见三时耕作一时讲武之风然其时开河建闸工役过劳盛传偶至保阳尚不免八营逃溃及盛传闻变驰谕中途其祸乃定盖劲旅之难驭如此今周氏兄弟既没鸿章初命贾起胜卫汝贵分将其军厥后汝贵钻营鸿章为其所蔽遂乃撤贾任卫而军事以颓臣于二将皆未一见其人然与论所归皆谓贾朴而卫华贾直而卫滑且自卫接统以来军士辄怏怏怨怼大抵谓其朘刻勇丁交通权贵遂人人有溃变之思今强邻环逼外患方殷如此而欲其効命疆场奋身敌忾庸可得哉此淮军在北之情势也夫兵者易聚而难散古人盖尝言之而近时湘淮两军实隐成唐末藩镇之势顾湘淮羣帅渥被殊恩大都体国公忠复何所虑惟统驭过众防制或恐难周而诸臣年老气衰于将士皆有父子家人之谊每不乐操严法以厉其威而承平过久恩赏过多非不测之威实无以折悍将嚣陵之气  国家法严令具士人入官但能谨守成规皆可号称良吏惟兵事则非讲求之久厯练之深断未有书生拜将能侥幸以成功者往者中法之变  朝廷尝虑海噩重镇继帅无人分命儒臣会筹军事固将磨厉以任其材未几而罢黜相仍前谋遂已臣愚以为别筹副帅疑忌必多其势断难融惬不若就学臣为储帅使之狎处而无嫌盖  国朝定制帷幄近臣率以待天下帅臣之选自军事起而文臣多不知兵乃不得已而求诸草泽非谓文臣之不应知兵也今承平之后日久弊生则莫若取儒臣才略者练习兵机犹可夺其所恃拟请嗣后学臣期满先期由军机掌院保荐数人如出使外洋之例但得其人沈毅闳莲为守兼资不必论考差文字  皇上从容引对以察其才侍郎部务殷繁无劳出试九卿之属则加兵部侍郎衔编检则加兵科给事衔如使臣之加京秩以重其威望按临所至必阅其营伍严赏罚而禁供张贤者令其谘商督抚传见而奏保之不职者亦咨商传见而后奏黜盖督抚五年大阅供张烦费大县必数千金每多中道往还视为故事章疏铺衍皆属空言学臣则岁试一局无不亲临其地一省山川形势往来既可熟谙因试阅兵无劳烦费夫将者难成而易惰其才往往伏于厮养贱卒之中五年一阅则才者难伸往往流为盗贼诚令按年奖拔材武之士姓名得达于  天子之廷则将感使者之知十倍于寻常拔擢而兴起必多督抚仍可以五年一阅视学臣赏罚而阴察其才尤足见相系相维之妙学臣既分校阅之劳此外别无所与仍可相安相习而无间隙于其间久之督抚员缺即可因而授之无储帅之名坐收储帅之益计未有便于此者诚如是则文臣既经兵事必多将帅之才宿将虽渐凋零不至替人无着且文臣既参兵事则翰苑中人必且研求兵学外交图籍久之而真才自出于其中方今外患内忧环滋迭伏必合天下英才尽谋兵事而毋轻用其锋乃可养国威而销隐患此臣区区之微虑也至若湘淮各军大者或难控御则取其众者分将之将诚不贤则宜早为更置若盛军屯法极宜还守周盛传旧制而推广之庶可省军储而无贻患练军则视其可否而进退之可练则宜增饷而无岐视且练军之兴二十年岂无北人可胜统将察其可任而渐易之必使上下孚洽然后军志定而训练可图矣若夫湘军之在江南尚无大部惟长江上下会匪繁多则宜招游勇开煤窑部以营规釆以土法使之上下乐利无暇他图工作余闲练之鎗械风尘有警顷刻成军公家无丝粟之劳坐收猛虎在山之势此转祸为福之大权也
　　
　　拟陈朝鲜军事疏
　　朝鲜屏藩中国已数百年盟府昭垂通乎万国自今王闇弱妃戚擅朝内治寖颓强邻遂迫日南俄北环伏无端窃念当壬午兴师院君就缚逃王复辟乱党骈夷日舰横来逡巡自返当时上国之权固赫然天下也迨日要盟约共保孱王苟有戎兵互商进止而上国之权亡其半矣令开商埠冀保倾危遣使订章不由主国而上国之权无一存矣考泰西公法一书主权绝重既称属国断无许人共保自让主权更无聘约往来许由自主违斯二者辄不惜举全国以争之而国势之强弱盛衰识者每因此为断今中国之于朝鲜主权既失上焉莫若明告万国听其自主而无容心于其间诚度其力之足以相庇则孱王屡丧宗祧不妨明废以图择立特派大臣以制其权并此不图必将务虚名而受实祸此臣所怀虑十年而欲陈未获者也今朝乱既作中国方图保卫之名则宜首令海军据仁川以扼咽喉陆军据南坛握汉城形势别驻大军于平壤为策应之资今仁川已失日军已驻汉川擅朝都形胜我军仅驻牙山距汉城百二十里又隔一江二港攻守两鸡欲令远救朝都其何能及朝都之失将在旦夕之间尤可虑者李鸿章坐镇津门总持全局叶志超名为统将实无不请命津门日舰既踞仁川必将要我兵输截我电报军情万变眴息无端必待电请往还今势已殊昨日进退战守贻误必多况乎截电要轮之尤难预测者乎臣以为军事大者不妨坐论以决其是非至于曲折精微则非身厯不能自决况今夷情变化尤未可执古人陈迹为言唐明之季帅臣不能操战守之权事事决之廷议遂致党争不已覆辙相寻尤为前鉴拟请  明诏廷臣毋得妄参军事战守一决疆臣疆臣但筹战守大端临敌机宜一归统将庶几各专其责不致瞻顾旁皇李鸿章洞达夷情久练军事进退战守自有成谟惟叶志超身统前军为偏将则有余为统将则不足况狃朝阳之役必将轻敌而无远图军少势孤尤为可虑卫汝贵盛军统将久失军心李鸿章惑其大言必令远当前敌贻误大局所伤必多夫外交之道无论胜负必出于和与内寇迥殊天壤惟必张我军为必战之势乃可使敌人就我范围况日本变政以来经营西法势将博一战以振国威虑非仓猝言和所能就范窥李鸿章之意明知外交之必出于和每不肯轻言决战窃虑敌窥吾隙必将为其所乘而遣将非人尤足致强邻轻侮臣窃见李鸿章生平宽仁大度识量过人其气象足以包举羣才每不能操严法以绳不肖故其为帅必得深沈严肃者为之左右乃可救其偏而补其疏观其克苏常则任程学启刘铭传平捻寇则任张树珊唐殿魁守天津则任周盛波盛传兄弟今承平既久宿将凋零军事遂远殊畴昔况远征海外尤与内地绝殊非得威望重臣为统帅外摧敌焰内摄军心不足以操胜算查淮军诸部自吴长庆周盛波兄弟之亡已无大将惟刘铭传硕果仅存忠勇性成深明韬略自简任台抚渥荷殊恩每思得当以报现虽请疾归田其志曷尝一日忘天下哉夫临敌易将军家所忌要在统帅得人则壁垒无难变色昔郭子仪久镇河中将骄难制李光弼代为帅而军以肃然咸丰初鲍起豹提兵湘上屡败无功塔齐布代其军而兵威乃振夫兵将无常要视统帅以为进退况前敌各军或自盛京或由淮部势均地隔尤非统帅不为功应请  特诏刘铭传钦差大臣督办朝鲜军务亲临前敌与李鸿章慎筹战守机宜明诏东征各军咸归节制则事权既一宽猛相资必不致诸将纷拏坐隳全局刘铭传前守台畺声威远播其天姿英迈每思独建奇功但令明诏假以威权必不至坚卧故山致负  朝廷倚任也
　　
