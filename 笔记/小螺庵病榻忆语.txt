小螺庵病榻忆语　清 孙道乾

    昔李杲堂先生（邺嗣）为其爱女美兰作小传，略云：“少奇慧，善解书义。性孝，处父母侧，婉婉迎人。稍长，益从余，读书达大义。以疾卒，年十九。诸凡识兰为人，无不垂涕。兰平生与余语，款款不能止，及垂死二日中，竟不发口。梵大师曰：‘此儿至孝大忍情，恐遗语益伤父心也。’”呜呼！之数言，何其与余儿芳祖适相合耶！所不同者，李已嫁而儿未嫁耳。余拟为之补写《绿杨灯影图》，因忆儿病榻语，先草录十六则。见岘卿侄（德祖）诗序中者不赘。梁昭明太子所谓追忆谈绪，皆为悲端也。
    儿质素弱，苦欲事事求胜，女红外颇耽吟咏。十三岁时，秦秋伊提举（树）以诗词集数种贻之，中有本朝《名媛诗余》一种，儿尤喜之，始为倚声之学。从孙妇傅葭仙以画属题，久未报，乍病，向余索词谱，劝且休。曰：“儿已许之矣，况此亦？肖遣法。”遂填《似娘儿》一解云：“卷幔绣针停，嫩晴天篚几香生。倚来翠袖摊书静，春风人面，桃花竹外，省识卿卿。咿喔绿阴鸣，问何如雏凤声清，呼儿指点儿须听。还期他日，鸡窗映雪，早作和羹。”词不能工，此乃绝笔。存之以见一斑。
    儿貌无瑕，眉额间光满如月，见者多奇之。病后光渐减，引镜自照，笑曰：“儿其为洛神乎？何轻云之蔽月耶？”
    儿刺绣爱翻花样，藕仙从孙（庚揆）倩绣枕，已画梅花一枝，绣时欲分朱砂、珊瑚、绿萼、白玉四色，嫌太疏寂，拟用一方印押角。问余曰：“‘扶持清梦’四字何如？可则病起当添篆之。”又余戚谭子敬户部（宝琛）将入都，倩绣诗囊。儿曰：“记得画帧有作二白鹭、一青莲华者，题曰‘路路清廉’。今拟绣一白鹭，以木芙蓉代水芙蓉，取‘一路荣华’，意不嫌俗否？”余皆笑应之。惜不果作也。
    春间儿读书益勤，傍晚罢绣，犹伊吾不已。上灯则钞诗，或模贴作径寸字。病后遂废。一日老妪于书架上觅纸裹药物，儿遥见之，戒勿妄动。曰：“小愈，仍当供临池用耳。”
    小暑日，王眉叔学博（诒寿）自武林归，以娱园主人画团扇相赠。题一绝云：“瑶阶碧净露华新，翠筱扶花报好春。依约未央前殿月，一枝红对锦袍人。”儿起坐桃笙上，爱不释手。余曰：“儿将以此作少陵诗、摩诘画读乎？”曰：“非特愈病，且可为儿祓除不祥。”盖背乃眉叔试新得紫石砚，临玉板《兰亭》，故云。
    儿嗜画，于闺阁中笔墨尤甚。初夏乞 云女史画扇，两月始得，仿南田法，作藤花钗鱼儿，急索锦匣藏枕畔。曰：“此可与也弗女史桃花扇并珍，一以浓艳胜，一以澹雅胜也。也弗画上，有仲昭女史题《忆王孙》一阕，一面心农兄小楷，此当留俟岘卿兄归赋长调耳。岘卿自刻《寄龛词》四卷，有《红情》、《绿意》两词咏梅魂、柳影，儿尝喜读之。曰命题选调便佳，如此描写魂影，梅柳有知，当一齐俯首。”
    张姬爱儿如己出。姬病，儿侍奉汤药，无微不至。祷天愿持斋，冀速愈。已病，命以脂旨进，弗可，既满愿。或谓白鸽性禀金水，善治虚，将觅以入菜，儿坚却之。曰：“因求生而反戕生命，有是理乎？况诮同煮鹤，但愿学张曲江，不愿学韩玉汝也。”
    儿好墨成癖，知之者多所持赠。师曹文孺大令（寿铭）并赐以诗云：“报与松烟三十笏，蘸毫凭学卫夫人。”儿颇能品其佳者，以豹皮囊养之。适有飞丝入目者，欲乞少许，家人将辞以疾。儿闻之曰：“此亦救急也。小钿箱中有青麟髓一截，虽非方于鲁手制，亦有熊胆，可磨用。”
    儿以花露代茗，屈指计曰：“已尝五种矣：玫瑰之香腻，枇杷之香幽，儿病肺非病肝，宜枇杷。闻枇杷花即款冬花，然乎？”余曰：“款冬即《尔雅》：‘菟奚颗冻。’疏：‘药草也，非果属，本草生河北关中。十一二月花开如黄菊，未舒者良。世多以枇杷芯伪为之耳。’”又问卢橘究是枇杷否？琵琶何以本作枇杷？并论另编千文，枇杷二字，颇难破用。余虑其殚神，止之曰：“儿絮絮不绝，欲为蜡兄作谱乎？”
    儿欲尝新莲子，市尚未登。先资政公茔后九曲池中花颇早，觅得数房，儿手剥嫩者先啖。余曰：“天无弃物，不特房可涤砚，因留其蒂，簪刺之，令与柄通，纳淡巴菰。”劝余翕之曰：“此名碧筒，方相称耳。”儿姑陈恭人，时遣人问疾，赐珍品，中有苹婆果，儿尤喜食之。曰：“此佳人从燕赵远来，而色香味皆未变，胜闽乡玉女多矣。笠翁赋此，以西子、杨妃并论，允哉。”
    余庭前杂植花木，儿时时呼人浇灌，而于新得之寿星桃，尤汲汲。曰：“儿记《群芳谱》云：‘树矮而花，能结大桃。’倘得活，将移植庵中作盆玩，亦足以豪也。”
    润香侄（泽）种有并头莲一，枝花正，开颇，重风吹将，折遂持赠。儿并配以秦心兰数箭，儿喜甚，以兰插胆瓶，手执莲花语余曰：“花香不宜近鼻，此则亭亭净植，想无碍。”余忽记旧梦，情景宛然。且心兰为儿字，非佳兆也。
    俗忌病人问时日。二十三日夜，忽问余曰：“今夕何夕？”余曰：“儿试忆之。”少停，若有不悦色然。曰：“明日荷花生日也。”余曰：“儿问此曷故？”曰：“《云笈七签》云：‘红颜三春树，流年一掷梭。’六月不多几日矣。”噫！岂儿豫知死期乎？
    儿苦热，日汲井华水，置榻前。平日喜食美女瓜、夫人李，曰：“惜儿病不能浮瓜沉李也。”别以盆为沼，畜金鱼数尾，朱鳞碧藻，环游自如。儿倚枕以饼缘投之，观其往来争唼，曰：“此中亦大有生趣，令人作濠濮间想。”未几疾甚，数日不复顾，鱼尽先儿死矣。
    儿指爪多长寸许，护以银甲，每诊脉，必先盥手。劝去之，曰：“儿欲效麻姑耳。”至弥留时，强自卸置胸前，示不复用。嗟嗟！何欲效麻姑，偏同长吉耶！
    余自端阳后三日，始为儿称药量水，旦夕抚之。儿与余语多，不能缕述。垂死前二日，强笑执余手，频嗅之，似有千万语欲说状。双眼注视，忽盈盈欲泪，觉不可忍，即反侧面壁，恐伤余心，实握别也。悲哉！中秋后，秦婿（Ф）省亲江南，昨始旋里，今日以亲命延其师锦湖褚君（继曾）来，为儿书栗主。明日是儿生日，镫右草此，不禁泪花满纸也。同治十一年十一月十一日谨识。梓成，自题十二截句。
    结习未除摩诘室，情文别影梅庵。不须细录芙蓉梦，早有哀辞寄寄龛。
    十九旬非十九年，未能言尚为呼天。书床药灶关心处，应比金瓠倍可怜。
    欲传记忆无文锦，字字萦愁为断肠。倘似髯苏偶忘却，补遗合待付秦郎。
    梦榻香残黄菊枕，吟帘雨冷绿杨灯（姬王氏哭儿病亡，余别为合写一图，此自撰联语也。儿尝为姬制菊枕，举牧斋《九日诗》“娇女指端装菊枕”，博余一笑，故及之）。西风花瘦重阳后，娇女相依唤不应（姬殁于九月十日）。
    白莲花绕女儿坟（镜湖双牌多白莲，均甫大令题句。时儿榇尚未归秦氏，殆诗谶耶），一镜双分曲抱村。清句不堪和泪浣，水边环佩月中魂。
    粉椠频年倚短楹，移家今始傍山城。翻嫌采蕺多晴翠，偏有螺鬟照眼明。
    花落香吞绣尾鱼，台池旧近右军居（小园有方池，在山麓，水清石出，惜儿不及于此洗砚也）。伤怀欲肖仙娥影，初学空留月宛书（近见儿手书有署“月宛”者）。
    待描小等第三图，月面松纹纸有无。嫩绿枝头红一点，画师更要费工夫（儿早欲写《绿杨灯影图》，云：“唐人‘嫩绿枝头红一点’诗意，以雨中灯影写之，似胜前人。”此未病时语也）。
    谁掷明珠照茜纱，露毫曾赋紫薇花。而今别有红炉雪，删得纤纤鸟爪爬（仲昭女史家，薇花红出墙外，儿有诗云：“听得诗声隔绛纱，一双燕子巧藏花。玲珑重搦胭脂雪，但倩仙人鸟爪爬。”偶检儿稿，次韵成此时，新居鸳鸯薇盛开，以红白相间得名）。
    湘弦枨触怨锄兰，短烛添浇独自看。看到丛悲有余忆，古来知己得效寒。
    曾闻倚玉难藏拙（“倚玉难藏拙”，韩文公句），莫道投砖敢望酬（“投砖敢望酬”，卢允育句）。从此夜航添故事，吟筒为我代缄愁。
    珠字争题少女辞（周眉叔序尾语），感铭生死两心知。破闲拟踵昙花例，还问何如可可诗。
    ◎小螺庵病榻忆语后序
    夫蛾眉易逝，骑省有金鹿之悲；鹤舞含愁，苏台留紫玉之迹。况越畹女史天上琼蕤，人间瑶质，以左家之娇态，为安昌所最怜。绮华正春，珠光遽坠。有不睹遗衣而挥泪，忆绕膝而伤情乎？仆也绛帷问字（女史执经于曹文孺先生，继于先生，亦在问业之列），面识春风，红叶为媒，诗惭流水（女史字秦芝孙，同砚余，为执柯）。本通家之旧谊，早淑德之备闻。尔其皎皎冰姿，珊珊玉骨。是帝旁投壶之女，降谪尘寰；疑月中捣药之蛾，仙游下界。蕙襟雅澹，匪矜罗绮之妆；琼想幽闲，鲜结钿钗之伴。借诗书为膏沐，蠹食仙成；证翰墨之奇缘，骊探珠巧。翠镌紫石，白金銮之书文；香满红笺，吴彩鸾之写韵。诗百篇而入圣，针三绝而称神。织玑于锦图，何如苏蕙；绕法华于绢尺，不愧卢娘。洵所谓才艺兼优，德容并美。心珠夜炳，斗咏絮之清芬；意蕊晨飞，娱生花之老眼。加以经丝一缕，白璧双珍，得坦腹之贤郎，匹扫眉之才子，将见藁砧怜重，竞赌新词。纨扇情长，不书离恨。锦帐宝钗之句，书报秦君；香兰醉草之篇，吟成孙媛。而乃鹊桥欲渡，银汉云遮；鸾鸟才鸣，女床雨泣。以荷花诞生之日，为黄杨厄闰之秋。菱镜光寒，照红颜而莫驻；蓉城景丽，列翠袖以争迎。空劳琼液玉脂，觅鼎裹丹还之药。剩有钿蝉金雀，锁江干黄竹之箱。兴言至斯，可悲也已！然而瑶林玉蕊，原非尘土之根；金地宝莲，合证妙华之果。海山芳霭，紫室重寻；曾城桂旌，白云早迓。溯兰言于倚枕，颇记零星；供艺苑之留题，应愁溘露。一编小录，共瑶台凤牒以俱传；五夜灵风，倘绣幄鸾之早下。
    光绪纪元重阳后三日，山阴褚继曾锦湖氏撰。
    ◎小螺庵病榻忆语书后
    余比年观人，颇以顺亲二字为的，而未尝不叹孝行之不可多得。然于孙氏之门，几两失之。微《病榻忆语》一编，亦奚自知其微哉？孙氏，越望族也。畹兰女史名香祖，归杨氏，戊辰岁以孝旌于朝。异日志传，必有能传其人者。越数年而有心兰女史，心兰，瘦梅先生女，畹兰从妹也。孝行多秘于闺阁，不得闻。先生亦略不述及，殆以孝为庸行欤？杜奉常妹婿以是编见示，余阅之，瞿然曰：“是复一孝行女也，今亡矣。忍不书？”
    女史善刺绣，工诗词，旁及诸子百家，多涉览，越人咸多其才。余以为犹浅之乎测女史也。先生乐于阐幽，遇节烈贞孝，编之唯恐不详。且耽吟咏，苦无子，恒戚戚焉。女史知非诗书不足以承欢，恒手一编依依膝下，反复问难，俾先生得以教子者教之。庶几忘其为无子焉。壬申五月病，先生忧之。女史窥先生之忧，虑无以解也，取画中诗之法以刺绣行之。女史虽敏悟，实先生涵濡渐染，有以成其天性之爱者也。已而病剧，屏书史，医者多棘手，先生忧甚。女史犹强起坐桃笙，弄纨扇，制碧笛，谈文史，怡情乎？娱亲耳。展卷至此，不禁泪涔涔。益叹其孝之触处皆是，而用心亦良苦矣。虽然，余更悲其弥留时，娱亲之术穷矣。而天上新居之说，未始非以死而不死者慰之也。是以临终握别，强笑承颜。卒不作一戚戚语者，始终不忍贻亲之忧之心耳。他如张氏病，事如其母，则其平日事父母，概可见矣。纯孝哉！纯孝哉！先生之集是编也，将有重欷累叹，若唯恐其不传者。然而女史传矣。
    嗟乎！吾侪厕须眉之列，读书数百卷，其果能行斯行耶？存是心耶？其能不对之而颜之汗而心之怍耶？又何论文之足传女史否耶？若夫造物畀其才而促其寿，或丰于此，啬于彼，默司其进退予夺，未可知也。或听其人之自生自死自夭自寿于其间，虽造物无权焉，亦未可知也。然而女史之孝传矣。其他生平言事，奉常犹能详述之。余特叹其孝行之萃于一门也。故书其后而并及畹兰云。时同治甲戌良月下浣，会稽姜秉初云舶氏书。
    ◎小螺庵病榻忆语书后
    夫念遗簪者，时易而感生；惜落英者，情深而文至。是以寝席伏枕，任氏之悼泽兰；疣木枯ぼ，潘令之哀金鹿。触类而伸之，引绪而长之，唯此寸编，庶乎终古，此观察孙瘦梅先生《病榻忆语》所由作也。越畹女史，诞灵儒门，凝采龆岁，朗心聪警，柔颜婉和。兰膳晨，博安昌之爱；绣局停午，与阿母为欢。若乃纂组绮缟之工，风云月露之作，诣绝钗帼，誉腾阈闱。簪花一通，右军俯首；咏絮七字，谢公赏心。织诗作贽，愿以曹唐为师；射屏相攸，喜得秦嘉之婿。正谓戴良嫁女，郭馆甥，笙磬同音。赌吟红之篇什，冰玉俪质；娱垂白之春秋，奈何美人无寿！仙娥补曹，薄寒中人，肺葳蕤而上逆；噩梦符谶，手芙蓉以遐升。彩云卷空，瑶池归去，桑榆谁慰，昙花不常。吁其痛矣！时则暗月沉闼，凄风满棂，道路阻修，梦魂离合。绿杨帘幕，雨中之灯影幢幢；钿阁缥缃，卷里之粉痕点点。回忆牙床碾药，银炉熨丹，骨珊珊其支愁，态亻斯亻斯而扶瘦，故将愁绝，谁曰能堪？于是俯仰景光，追忆谈绪，拾零星之剩语，泻垂露于赫蹄。秋泪渍乎行间，春魂回夫底，言笑如在，丹青不渝。古人如昌黎志女孥之圹，乐天哀金銮之辞，有此郁伊，无此悱恻也。蒙述一言，请辍三叹。世有千古，人谁百年？矧夫翰墨之华，寿于年齿；蓬阆之胜，乐于尘寰。续遗咏于玉台，光越纽之彤史。又奚事抱碎玉以怆怀，抚凋兰而陨泗者？此际争题幼负，胜磨紫石以镌文；会当速变男儿，定觅金环而转世。乙亥伏日，会稽王继香子献氏识。
    ◎小螺庵病榻忆语跋
    余薄宦江左，今春次儿德埏省视来署，携亲翁孙君梅叟观察书，并贻以《小螺庵病榻忆语》，盖梅叟思其女芳祖所作也。忆同治乙丑，余奉先太常公讳里居，始识梅叟，古之笃行君子也。闻其女芳祖贤，亟聘为德埏妇。及服阕补官，正拟为德埏举亲迎礼，忽于壬申秋接家书，妇已于六月廿九日，以弱疾死。余思妇之贤，痛妇之亡，亟请于梅叟，命德埏以礼迎栗主归，并其柩殡诸先垄。
    呜呼！余当欲与梅叟握手言痛，一诉往事，而关河千里，觌面綦艰，今读《忆语》，不禁泪之涔涔下也。况余尝闻里党间，言妇幼读诗书，明礼义。当其时，梅叟尚未举丈夫子，妇之侍晨昏而承色笑，凡可以娱亲志，解亲忧者，无不委曲诚挚以尽其孝。事嫡母、诸母，咸得其欢心。故梅叟无子而若有子焉。赋体羸弱，虽有疾不使亲知。迨疾革，犹强笑语，思所以慰其亲者甚至。呜呼！可谓孝矣！倘使得赋于归，以其所以事父母者事翁姑，则宗族间岂不又啧啧称贤妇欤？奈何天之遽厄其年耶！岂寒门之不幸有以致之耶？
    虽然，妇之贤孝，已彰彰在人耳目；又多翰墨才，得诸君子为之题咏，足传千古矣。梅叟其无悲矣。异日，余解组归田，与梅叟徜徉于稽山镜水间，班荆道故，永言亲戚之欢，则又余与梅叟之所乐也。
    光绪丙子季夏，秦曾熙小芝氏跋于三湖官舍。
    ◎小螺庵病榻忆语跋
    越畹女史为予室孙宜人从妹，观察瘦梅先生女也。初予缔姻孙氏，有张姥往来两家，言先生艰于嗣，侧室王育一女矣，家慈为择乳媪。宜人来归时，甫离襁褓，每予往，必出询阿姊状。龀岁善风格，戚党咸奇之。
    辛酉予避乱依先生，同居海上，宜人为予缀敝裘，时来习女红，视予如兄。越五载，予游京归，女史同予受经于曹文孺师。性独慧，课诵之暇，兼及诗词。自以闺阁笔墨，多秘之。先生相攸，得同邑秦氏子Ф，温雅多隽才，字焉。惜壬申季夏，女史竟以弱死。病起，即发异兆，殆所谓神仙者耶？先生忆其病中语，录之成卷。篇中仅录《绝笔小词》，其余吟咏，多不及载。
    呜呼！十九年中事，犹如一瞬，今先生老矣，女史亡矣，张姥犹时为予述往时携女史钗钿求家慈修饰，家慈恒乐为之劳。予不忍闻，而即此亦可以见女史之贤也。故附及之。
    同治癸酉仲冬之月，同学兄胡寿颐耆仲甫跋。
    ◎越畹女史小传
    越畹女史者，姓孙氏，名芳祖，字心兰，越畹其号也。生而蜾卮，眉目如画，甫ㄧ喜趺坐，见者异之。时其父观察道乾未有丈夫子，女史婉慝敏慧，奇爱之，若忘其无儿。事母陆夫人及所生母王慈母张，咸得其欢。好读书，十二岁师萧山曹大令寿铭，授以唐宋人诗，辄仿为之。旁及倚声绘事，涉笔罔勿工，顾秘不示人。十五岁箴黹花鸟人物，能自出新意，并时闺阁皆敛手，谓为不及。孙氏越中著姓，世居北效。当是时观察君倦游，避寇数迁，而从其故居，遂闭关不复出，日拥图史，课女史以自乐。而群从子姓，方以科第才技有闻于时。女史以一弱女子颉顽其间，社中宴集，征引故事，猝不省所出，或以寸赫啼书之，使叩女史，女史援笔为疏本末，至则取插架书覆之，无一字伪者，其博识如此。字秦公子Ф，年少有隽才，三尚阝方啧啧叹观察君得婿矣。未行而遘疾，逾月遽卒，同治十一年六月二十九日也。年仅十有九。先是，观察君梦女史手白芙蕖，云中仙人招之，冉冉冲举，心恶之。临殁数日，捧其父手，熟视强笑，若将有言，久之不语，双泪承睫下，回面向壁。固问之，第曰：“明日荷花生日也。”又絮絮语其父天上新居甚丽。嗟乎！<角奇>梦之说，儒者所勿道，然玉生纂《长吉小传》云：“帝召记白玉楼。”而它书载长吉母梦谓天上差乐勿念。由今论之，其信然耶？时观察君犹未有丈夫子，既恸女史之亡，为《病榻忆语》千余言哭之。秦氏固请迎其丧，殡诸先垅。女史最嗜佳墨。俞麋剑脊藏弃箧衍中无算。病时不喜服丸散，取诸花露啜之，其癖幽好洁，皆此类也。著有《小螺庵诗词》二卷。其《梅花画人传》、《续衔蝉录》，皆未成。
    前史氏曰：“吾越闺秀，国初唯徐昭华，嘉庆中又得潘素心夫人，皆以擅诗歌韵语传。潘尤福与慧兼，艳溢人口。今女史者不早世，异日何遽不若？惜哉！畀之殊质而抗以无年，岂造物本无心耶？抑女子有才尤不幸耶？悲夫！
    ◎小螺庵病榻忆语序
    《病榻忆语》一卷，孙瘦梅先生哭其女越畹女史而作也。芳踪欲尘，秋泪不热，一编甫竟，来征弁言。仆也买邻千万，幸接清风，通径十年，与共夜月。其时长女绮待年萝屋，问字花帘，与女史问讯时通，过从勿间。燃脂互写，珍珠密字之笺；擘茧联吟，金缕宝钗之句。纷兹内美，芳其弥章，繁言不闻，淑履可述。夫其珍同么凤，慧兆翠鸡。陶靖节之慰情，尚怜其弱；张安昌之爱女，颇甚于男。生长乎绮罗，出入乎保袍。纵使性成娇逸，嗜在丽都，以论清闺，岂云累德？而女史则兰心自幽，梅骨不俗。红灯绣局，压金线以偏勤；紫凤春衫，屏姣服而勿御。飞花陌上，讵走钿车；吹絮签中，兼罗麝笏。诵《南华?秋水》，本是绿衣之仙；录《北山移文》，奚惭紫石之字。翡翠之床在手，珠玉之唾随风。喜书早见乎九龄，熟简已盈夫数尺。况乃晨妆扫月，修玫笑以承颜；午课吟花，捧桃笺而绕膝。丛编代检，云叶缥罗之厨；僻事能征，锦舌青瑶之乘。果然淑女，无异佳儿。如此琼姿，合归琳峤。云冉冉其扶梦，风飘飘兮吹衣。明星玉女，手白莲以上征；青灵羽人，卓翠蕤以早待（女史未病，先生梦其手白，莲花冉冉升云际，上有仙人招之）。黑ア之境匪幻，白凤之召旋来。溯其示疾之初，迄乎弥留之际，玉骨支瘦，不废鸣蝉之梳；丝喘颤凉，犹恋秋蛇之迹。先生则水量磁斗，药屑银船。龙宫检方，丹九还而谁合；雁镫警梦，夕五起而犹惊。一霎昙花，半年病叶，五丝莫续，双泪空挥。萧瑟珠栊，永绝青弦之响；丛残粉翰，忍开黄竹之箱。徒忆其零星倚枕之言，冀抒此夜雨虚帷之感，亦足悲矣！然而悲欢境也，修短命也。彩云之聚散何常，舜华之盛徂随化。况乎吟传七字，绿杨镫景之篇（曹文孺大今赠女史诗“绿杨帘幕雨中镫”一篇，为时传诵。大令，盖女史师也）。诀别一言，白榆天上之约（弥留时，为先生言天上新居甚丽），容华著才媛之号，飞琼返玉馆之真。碧落虽遥，凉墨可数。隍箫乍引，恍睹乎桂旗，雕华勿湮，有同夫梓瑟。将见琅函展碧，咸诵秋风楚些之辞。珠字流香，争题明月湘君之什。
    同治癸酉仲夏之月，山阴王诒寿撰。
    
