小隐书 明 敬虚子


　　小隐书　　（明）敬虚子 撰
　　小隐书序
　　忆昨予童齿便有岩壑想欲篱数亩园筑壤室三五堵裒书其间以漱涤且园中种花木成阴而犹有鹿有鹤情倦出户相狎弄遇胜日辄迎韵人佳士讲书论道或饮酒赋诗闲时又可来释子仙氏谈空议元探传真秘此其初心也洎长人事日来渐与俗化内固病其矫拂外未免于酬应夫抑情而行久则弗堪年逾伍十衰且厌事感而叹曰人生有志贵乎自适何为乃尔浪自苦也矧予父母既终婚嫁已毕苟于此时莫知止是谓迷而不复宁不大负伊心乎惕惕然弗敢自已也因退耕先人田聊以卒岁偶披古人行事得会心者若干传间比事附之各属词赞之总惟一帙曰小隐书将展玩于农暇淑其清远用证畸偏果缘此而神情有契相与游翱于寥廊之外亦尚友之一益也然而俗病其将有瘳乎尔而已耶则而初心其或有遂乎尔而已耶抑而生人之志其终乃有适乎尔而已耶则亦庶乎小隐之愿谐矣嘉靖三十九年秋九月朔西村畸人敬虚子序
　　目例 传三十则
　　古：许由 巢父 伯夷[四皓]
　　秦：邵平
　　汉：郑子真 蒋诩
　　东汉：向长 严光 梁鸿 韩康 庞公
　　魏：管宁
　　晋：戴逵 陶潜
　　刘宋：孔淳之
　　齐：明僧绍
　　北魏：陆夸
　　北周：韦敻
　　唐：王绩 张志和 司空图 陆羽
　　赵宋：种放 林逋 王樵 俞汝尚 谯定 松江渔翁 杜生 顺昌山人[桃花源记]
　　敬虚子曰传凡三十则盖着闲退者之所适也首许巢定路岐也夷皓正根宗也陶邵标趣味也终于顺昌山人传洎桃花源记必若此方得以谐小隐之愿也中间杂汇诸家色色俱备无非欲合成一适将求夫唯人能人耳岂有他哉
　　小隐书全帖? 明? 敬虚子着
　　许由
　　许由字仲武阳城槐里人修道冲虚隐于沛泽之中尧致天下而让焉由乃逃去耕于箕山之下颍水之阳以手掬饮人遗一瓢挂于树风吹历历作声以为烦弃之
　　汉扬雄法言或问尧将让天下于许由由耻有诸曰好大者为之也顾由无求于世而已矣
　　敬虚子曰古称万物无足以挠其心者故静许由有焉盖人性本静故心即好静其不静者物挠之也夫物挠起于烦烦者必求是故枉己狥人废廉捐耻胶胶之衷不啻纷麻赧赧之颜有如铁甲此皆烦而求者之为也欲顷刻而静得乎夫静者心之本无顷刻静不知此心如何安顿而性亦敝矣性敝则凡造物予我者皆不能认取岂不哀哉用是观之烦之害大矣无求之义至矣兹二者庸非小隐修静分步之第一路岐乎
　　巢父
　　巢父者尧时隐人也常山居不荣世利年老以树为巢而寝其上故人号为巢父及尧之让位于许由也由以告巢父焉巢父责之曰汝何不隐汝形藏汝光非吾友也乃遇清冷之水洗其耳拭其目
　　敬虚子曰古今咸称巢许为忘世之人然而忘世亦大难矣夫忘世之难由其忘我之难也忘我之难由其未见真我也奚为真我世俗横执七尺之躯以为我此色相之我也岂真我哉古之人有曰今者吾丧我夫吾与我何辨而曰吾丧我此妙道之言也是故蝉之飞也岂恋枯壳龙之变也何有蜕骨作是观者应见真我凡人未见真我则内景不宁讵得好事外尘忽来便为所缚又恶能忘世故忘世难忘我尤难见真我方为忘我也呜呼安得见夫真我者而与之共小隐哉
　　伯夷
　　伯夷孤竹君之长子避纣居北海之滨闻西伯善养老与其弟叔齐往归焉及至西伯卒武王克殷义不食周粟隐于首阳山采薇而食及饿且死作歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣遂饿死于首阳山
　　秦有南山四皓者盖甪里先生绮里季夏黄公东园公是已其时道灭德销坑黜儒术于是退而作歌曰漠漠南山深谷逶迤奕奕紫芝可以疗饥唐虞世远吾将安归驷马高盖其忧甚大富贵畏人兮不如贫贱之肆志乃共入商洛山以待天下之定
　　敬虚子曰民之鲜能于隐者多为索莫不堪其寂焉或为困厄不胜其戚焉以故炙炎势淫艳利者靡靡而山无巢居之子世乏中林之士矣予次小隐书至夷皓未尝不叹其困厄于薇饿索莫于芝饥如是栖栖耳然索莫堪其寂困厄胜其戚非中心之定者不能夫中心不定则外皆蟊贼将迁志而别图虽有至情莫遂其发虽有真操莫保其存又何以隐呜呼夷皓者非山林之本祖正宗耶
　　邵平
　　邵平广陵人尝为东陵侯秦灭后为布衣贫种瓜于长安城东瓜有五色甚美故世谓之东陵瓜从邵平为名又云青门瓜青门即长安东门也
　　魏阮籍咏怀诗昔闻东陵瓜近在青门外连畛距阡陌子母相钩带五色耀朝日嘉宾四面会膏火自煎熬多财为患害布衣可终身宠辱岂足赖
　　晋陶潜饮酒诗衰荣无定在彼此更共之邵生瓜田中宁似东陵时寒暑有代谢人道每如兹达人解其会逝将不复疑忽兴一觞酒日夕饮相持
　　唐李白古风诗庄周梦蝴蝶蝴蝶为庄周一体更变易万事良悠悠乃知蓬莱水复作清浅流青门种瓜人旧日东陵侯富贵故如此营营何所求
　　敬虚子曰邵平当秦之灭乃避地而东门种瓜盖得天下无道则隐之义其贤乎诗人又借其事谆谆焉以明物理盛衰反复无常倏忽易象其端叵测可谓洞洧息之微采变化之赜者也向予曾闻道家书有名东门大瓜者无亦取之邵平欤亦如诗人之咏欤抑或发挥元理浩浩无涯不但此欤惜也未得见之
　　郑子真
　　郑子真褒中人隐居于谷口修身自保非其服弗服非其食弗食成帝和平二年大将军王凤以礼聘子真子真遂不屈而终扬雄著书言当世士称其为人曰谷口郑子真不屈其志耕于岩石之下名震于京师
　　金方古容城人大定间尝举进士不第遂归独居一室寘琴书其侧不妄与人交县令佐公服候门亦惟逊词谢遣之有田数十亩食其所获如菽则惟食菽乡人好事者欲以米易之不听曰天所食者不可易也
　　敬虚子曰凡人大为心害者皆生于妄有所求妄求者多见己不足人有余也若郑子真方古服岩石之耕不屈其志守田亩之获不易其食聊不见己不足人有余又何求也人之言曰耕尧田者有九年之水耕汤田者有七年之旱耕心田者日日丰年呜呼二子殆耕心田而日日丰年者不然何其自足无求乃如是耶乃如是耶
　　敬虚子曰予既比郑子真方古之事后再见唐人元结之父延祖三岁而孤长不仕年过四十亲娅强劝之调舂陵丞辄弃官去曰人生衣食可适饥寒不宜复有所须每灌畦掇薪以为有生之役过此吾不思也鸟虖若此者甚协予心因知后人所欲为前人靡不有之陶子曰遥遥沮溺心千载乃相关谓徒虚语耳乃今知其信然矣
　　蒋诩
　　蒋诩字符卿杜陵人哀帝时为兖州刺史以廉直著名王莽居摄奏事到灞上遂称病不进归乡里卧不出户舍前竹下开三径惟故人羊仲裘仲从之游二仲皆逃名不仕者
　　赵宋罗大经鹤林玉露自昔士之闲居野处必有同道同志之人相与往还故有以自乐陶渊明诗云昔欲居南村非为卜其宅闻多素心人乐与数晨夕又云邻曲时来往抗言谈在昔奇文共欣赏疑义相与析则南村之邻岂庸庸之士哉杜少陵在锦里与朱山人诗云锦里先生乌角巾园收芋栗未全贫惯看宾客儿童喜得食阶除鸟雀驯秋水纔添四五尺野航恰受两三人白沙翠竹江村暮相送柴门月色新又云相见竹参差相过人不知幽花欹满径野水细通池归客村非远残尊席更移看君多道气从此数追随所谓朱山人者固亦非常流矣李太白寻鲁城北范居士误落苍耳中诗云忽忆范野人闲园养幽姿又云还倾四五酌自咏猛虎词近作十日欢远为千岁期风流自簸荡谑浪偏相宜范野人者是亦可人之流也
　　敬虚子曰山林交与世俗大别世俗尚委曲周悉山林惟真耳且世俗泛交泛交而复委曲周悉中间恶得无伪山林寡匹非气同志合者不相与多无逾一二人观蒋之从游陶杜李之往还者足见呜呼天下惟无所为而结者乃真彼若而人更复何为是则小隐者于此可以识友谊矣
　　向长
　　向长字子平河内朝歌人潜隐于家安贫乐道尝读易至损益卦喟然叹曰吾已知富不如贫贵不如贱但未知死何如生耳建武中男女嫁娶既毕勅断家事勿相关当如我死也于是遂肆意与同好禽庆俱游五岳名山不知所在
　　敬虚子曰富不如贫贵不如贱此山林一种逸味细细含嚼方觉美出若对世俗言之鲜不嗤笑未知死何如生疑词也元人有李道纯者善言此李之言曰有生即有死欲知死必先知生子路问死子曰未知生焉知死大哉圣人之言也系辞所谓原始要终故知死生之说学人欲要其终先原其始欲明末后究竟只今只今脱洒末后脱洒只今自由末后自由只今做底工夫便是末后大事也呜呼小隐者读此而解则死生之疑脱然释矣非出世之第一义耶
　　晋宗炳字少文南阳人精元理入庐山依远公莲社后还江陵闲居绝俗衡阳王义季在荆州亲至其室炳角巾布衣引见不拜王曰处先生以重禄可乎对曰禄如秋草时过即腐炳雅好山水西陟荆巫南登衡岳结宇山中怀向平之志
　　晋雷次宗字子伦豫章南昌人博学明诗礼入庐山预莲社元嘉十五年召至京师除给事中不拜久之还南昌与子侄书曰吾童稚之年已怀远略弱冠托庐山事释和尚游道飡风二十余载渊匠既倾复与汝曹归耕先陇自今以往家务大小一勿见关
　　敬虚子曰昔有沙门慧远者于庐山开白莲社用修静业同修者有十八大贤而宗雷在十八大贤中为称首故黄太史诗曰白莲社里觅宗雷今据二人本传又皆慕向子平者顿脱家狱饶激清飙其云霄中人物也我辈迷惑终日浮沉于世故羁绊于俗缘岂不真同壤虫之仰黄鹄耶悲夫悲夫
　　严光
　　严光字子陵会稽余姚人少与光武同游学暮夜宿息寒不得寝卧更相谓曰后日贵忆此勿相忘及光武即帝位乃变姓名隐身不见帝令物色访之后齐国上言有一男子披羊裘钓泽中帝疑其光乃遣使聘之三反而后至设乐阳明殿命宴会日暮留宿光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山中后人名其钓处为严陵濑焉
　　敬虚子曰人唯不美外物之为美始无心累无心累始见天真见天真始知人之所以为人也奈何世俗率羡美外物辄累其心虽冒人之形而不得尝人之味享人之趣殊可悼也予次小隐书至严子陵未尝不废书而叹曰域中之大天子也避而弗就谏议大夫清贵之秩也窜而弗屈斯二者曾不层以为美外更有何物足羡得以累其天真也子陵其达人之为人者欤呜呼小隐者有欲不负乎人之生也将尝其味将享其趣则夫道术之所在不有风于斯人而起耶
　　赵宋苏云卿广汉人靖康之乱避地豫章东湖邻曲皆称曰苏翁少与魏公张浚为布衣交浚既入相遂荐共济大事然莫知所在高宗令其寻访之闻在东湖浚作书托守臣躬亲禀请及造其所乃独居茅舍以种园织屦为生得书不剥佯许诣朝其夕逊去翌早守臣悉来迎接唯见请书留案遗一诗云多年别作一家风岂料闲名达帝聪自有时人贪富贵莫将富贵污苏翁
　　敬虚子曰人之所欲者富与贵也所恶者贫与贱也然富贵者行其势贫贱者行其志顾天下必有志而必无势若子陵之于光武云卿之于魏公可见已夫光武魏公本以故人之情延二子二子者飘忽而去曾无系留光武魏公卒不能致果哉志可必而势不可必也岂特二子巢许逃于箕颍而尧不能书夷齐窜于首阳而周不能致呜呼本一微末也非不能致正欲遂其高尚全其操节将藉此以洗秽浊之习而起清明之会也用是观之世可少隐士哉
　　梁鸿
　　梁鸿字伯鸾扶风平陵人同县孟氏有女择对不嫁父母问其故女曰欲得贤如梁伯鸾者鸿闻而聘之字之曰德耀孟光共入霸陵山中以耕为业咏诗书弹琴以自娱因东出关过京师作五噫之歌曰陟彼北邙兮噫顾见帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得鸿乃易姓名与妻子居齐鲁间又去适吴及卒遂葬要离冢旁
　　敬虚子曰山林之人其德在于默足以容梁伯鸾初焉与妻之隐霸陵也真能以此撰德及其出关过京而五噫之歌侵逼时政奚为而辄戾初心也至于奔亡窜徙幸而得脱岂不为后来之永戒若曰静中不忍技痒著书立言亦但可漱闲情之芳润耳一时是非得失无关可也虽然犹非所谓善忘者世岂无含真抱素完性命以自终视著书立言皆赘物也呜呼安得夫斯人而与之共小隐哉
　　韩康
　　韩康字伯休京兆霸陵人常采药名山卖于长安市口不二价三十年时有女子从康买药守价不移女子怒曰公是韩伯休那[那乃贺切语余声]乃不二价乎康叹曰我本欲避名今小女子皆知有我何用药为乃遁入霸陵山中博士公交车连征不起桓帝备礼聘之康辞安车自乘柴车冒晨先使者发至亭亭长以韩征君当过方发人牛修道桥及见康柴车幅巾以为田叟也使夺其牛康即与之因逃遯以寿终
　　元陶宗仪南村辍耕录吕徽之先生家侨居万山中安贫乐道常逃其名耕渔以自给一日诣富室易谷种值雪闻分韵作诗一人得滕字苦吟弗就先生不觉失笑众闻而出见其露顶短褐布袜草履辄侮之且询见笑之由不得已乃曰我意举滕王蛱蝶事耳众叹服问其姓字不答众曰尝闻吕先生岂其人耶曰我农家安知吕先生惠之谷不受必易之而去众随遣人尾其后路甚僻远雪晴往访之捕鱼换酒尽欢而罢众回翌日再蹑其踪则已迁居矣
　　敬虚子曰人亦有言名者造物所忌又言造物忌无实而得名夫观其所忌是名本人患世悮以为人利而亟亟营之何也韩康吕徽之乃大有所见是故一则避名深入而不出一则逃名长往而不反方且柴车幅巾方且草履短褐脱去外饰浑然不露殆将忘乎形骸者而又奚事于名呜呼至人之行如此庸非小隐之上根大器独观素朴之深者欤
　　敬虚子曰夫韩之避名吕之逃名固以为至人之行矣何仲尼说君子疾没世而名不称焉曰非如旧训也按此乃圣人阐人之了死尔耳疾是不疾而速之疾其字取义于矢没世言死也疾没世言死之逸也且君子平时处世今日没世不但没世而必曰疾没世殆如矢之飘激而远曾无系留若然者临箦之际岂有灾阨之缠爱欲之牵烦寃悲苦而弗忍离者死何如其逸也夫既疾没世矣仍复名不称焉若然者是初之生世清净而来终之没世清净而往杳无形迹之痕可见膻芗之气可挹本然性体夐莫之隙脱洒出世不滞丝毫也将取奚端而名称古人有言雁过长空影落塞水雁本无留影之心水无恋雁之意正夫子名不称焉义也云何世人多有未了呜呼吾何以遘韩康吕徽之之良而与之了此哉
　　庞公
　　庞公者南郡襄阳人居岘山之南未尝入城府夫妻相敬如宾荆州刺史刘表数延见不能屈乃就候之谓曰夫保全一身孰若保全天下乎庞公笑曰鸿鹄巢于高林之上暮而得所栖鼋鼍穴于深渊之下夕而得所宿夫趋舍行止用人之巢穴也各得其所而已矣因释耕于陇上而妻子耘于前表指而问曰先生苦居畎亩而不肯官禄何以遗子孙乎庞公曰世人皆遗之以危我独遗之以安所遗不同未为无所遗也遂携其妻子登鹿门山采药不反
　　敬虚子曰自上代之风薄人咸习功利以成性中间岂无孤洁之士破习而出者然富贵之艳外淫贫贱之戚内激曾未几时初志辄迁而习性竟胜矣此北山所以起移文之嘲也予读庞公传未尝不废书而叹其志之果也性之定也是故服耕而处既善避人采药而行遂大忘世杳然不见天地间富贵贫贱为何物聊无一点习疵谓非上代之遗民矣乎呜呼凤不容以笯而豢麟不可以羁而游杜子美谓刘表焉得取诚哉刘表焉得取也
　　管宁
　　管宁字幼安朱虚人家贫好学坐一藜床五十余年未尝箕股当膝处皆穿在家常着皂帽布裙而已吟咏诗书不改其乐宁本东汉人暨魏受禅尚在明帝特具安车蒲轮束帛加璧聘焉会宁卒年八十四岁
　　三国其时魏有张臶胡昭者俱养志不仕臶少游太学学兼内外袁绍前后辟命不应表除乐平令不就戴鵀巢门阴臶曰戴鵀阳鸟也巢门阴此凶象也乃援琴歌咏旬日而卒年一百五岁昭居陆浑山躬耕乐道以经籍自娱正始赵俨荐曰天真高洁老而弥笃元虚静素有夷皓之节公交车特征会卒年八十九
　　六朝马枢字要理扶风人博极经史尤善佛经及周易老子梁末隐居茅山宋元嘉初文帝征为度支尚书辞不应命枢目睛洞黄能视闇中物有白鹳一只[白燕一双]巢其庭树驯狎櫩庑时至几案春来秋去几三十年
　　五代郑遨字云叟滑州人举进士不中乃入少室山为道士闻华山有伍粒松脂入地千岁化为药能去三尸因徙居华阴求之唐明宗以左拾遗晋高祖以谏议大夫召之皆不起
　　敬虚子曰论语说贤者避世又说作者七人古注云作谓高尚其事避世则君莫得而臣也若然非易所谓天地不交否君子以俭德避难不可荣以禄之义乎彼三国六朝五代之世何世也正自古以来天地不交之大否管幼安诸人各崇俭德不荣世禄辟之不应也征之不就也召之不起也按其行固贤者之避拟其伦殆作者之尚矣呜呼天下将乱道在小隐逸骛而高翔其诸君子亦有乐取于是欤
　　戴逵
　　戴逵字安道谯国人少博学好谈论善属文性不乐当世以琴书自娱尝作闲游赞曰物莫不以适为得以足为至彼闲游者奚往而不适奚待而不足故荫映岩流之际偃息琴书之侧寄心松竹取乐鱼鸟则澹泊之愿于是毕矣
　　赵宋罗大经鹤林玉露予家深山之中每春夏之交苍藓盈阶落花满径门无剥啄松影参差禽声上下午睡初足旋汲山泉拾松枝煮苦茗啜之随意读诗文数篇从容步山径抚松竹与麛犊共偃息于长林丰草间坐弄流泉漱齿濯足既归竹牕下则山妻稚子作笋蕨供麦饭欣然一饱出步溪上邂逅园翁畦友问桑麻说秔稻量晴校雨探节数时相与剧谈一饷归而倚杖柴门之下则夕阳在山紫绿万状变幻顷刻恍可入目牛背笛声两两来归而月印前溪矣
　　敬虚子曰以予观于戴安道与夫罗大经可谓善述自适之趣欤虽然亦特外境耳要之内心定而外境适者方为善苟徒外适而内弗定或有时而厌恶其寂则不胜驰扰矣是以上士居常涵养其内心而能定能定者必能静静则湛然无累偶与外境相值则情之所发者正乐之所得者真其适为有本矣若但以得外境为自适吾恐犹非古之善自适者矣
　　陶潜
　　陶潜字渊明后以字为名更字符亮浔阳柴桑人少有高趣宅边有五柳树因着五柳先生传以自况亲老家贫起为州祭酒不堪吏职少日解归后为彭泽令郡遣督邮至县吏白应束带见之潜叹曰我不能为五斗米折腰向乡里小儿即日解印绶去职赋归去来义熙末征著作佐郎不就潜好书开卷有得便欣然忘食见树木交荫时鸟变声亦复欣尔有喜尝言夏月虚闲高卧北牕下清风飒至自谓是羲皇上人宋元嘉四年卒谥曰靖节征士
　　赵宋邵雍字尧夫其先范阳人后徙居洛阳王拱辰之尹洛也为市宅于天津桥南富郑公弼命其客买对宅一园皆有水竹花木之胜雍在洛四十年安贫乐道未尝攒眉所居为安乐窝冬暖夏凉遇有睡思则就枕因自号安乐先生旦则焚香燕坐晡时酌酒三四瓯微醺即止常不及醉也喜吟诗作大字书遇兴则为之隆寒盛暑闭门不出曰非退者之宜也春秋乃游乘小车一人挽之惟意所适为诗以自咏曰花似锦时高阁望草如茵处小车行士大夫识其车者争相迎候乃赓之曰林间高合望已久花外小车犹未来可谓风流人豪也欤好事者别作屋以候其至名之曰行窝遇主人喜客则留三五宿又之一家亦如之或经月忘返初本欲有为以闻鹃而止年六十始为隐者服乌帽绦褐见卿相不易也年六十七卒谥康节先生
　　敬虚子曰天之生物恒以至趣委诸人故万物之性人为贵奈何人弗能尽性而人其人也庄子曰惟虫能虫惟虫能天言虫之受于天者无弗能也而人反弗能人其人是非大可哀乎前予于严子陵传曾叹世俗虽冒人之形不得尝人之味享人之趣兹见渊明尧夫之为人外适其境之顺内乐其情之闲忘乎富贵而官爵禄位安于遇脱然而无所縻也超乎贫贱而居动服食游于淡泰然而无所陨也凡天地间一切物事举莫得以累其元真而天德常宁则是不惟得以尝人之味而且得以享人之趣矣则是不惟有以能人之人而且有以能人之天矣呜呼若此者庶乎无负于天之所委而全其所贵然则小隐之仪型不亦的的有在于斯人欤有在于斯人欤
　　孔淳之
　　孔淳之字彦深鲁人也居会稽剡县性好山水每有所游必穷其幽峻或旬日忘归与征士戴颙等共为人外之游会稽太守谢方明苦要之不能致使谓曰既不入吾郡何为入吾郭淳之笑曰潜游者不识其水巢栖者非辨其林飞沉所至何问其主元嘉初征为散骑侍郎乃逃于上虞县界家人莫知所在
　　敬虚子曰孔淳之性好山水雅尚游涉予读其传爱之因思金坛王樗庵先生向以佥宪饬兵我州曾多携图画来问其故曰初调官于此即闻地无山水登越恐尘滓肺肝假此有时展翫涤除耳大抵高人之抱类如此闲远也乃予亦笃山水之好奈何僻此荒寂后樗庵官满南去怜予有志欲引过江卜勾曲山下以居久之将往观雁荡天台匡庐武夷峨嵋罗浮诸山仍还勾曲讲学而终予忻然欲从之辄以母老家贫不果虽然传称孔子登太山而小天下说者乃谓圣人之志不在山则夫樗庵之志果在山耶抑别有所关耶
　　明僧绍
　　明僧绍字休烈平原鬲人也明经有儒术隐居长广郡劳山宋累征不就齐建元初征为正员体郎亦称疾不应后住江东摄山闻沙门远宿德往候定林寺高帝欲见之远问曰天子若来居士若为相对僧绍曰山薮之人正当凿坏以遯若辞不获命便当依戴公故事既而遯还摄山帝甚以为恨仍赐竹根如意笋箨冠隐者以为荣焉
　　赵宋南安翁陈元忠赴省试日暮投宿其家见几案有书籍陈曰训子读书乎曰种园为生耳问藏书何用曰偶有之亦入城市乎曰十五年不出矣明日陈别去以事留城中忽见翁仓皇而行陈追诘十五年不出何为到此曰吾有急事乃大儿于关外鬻果失税送郡当杖遂与小儿诣郡愿代大儿又以罪在己忽小儿来翁耳旁若有所请郡守疑问对曰我父元系带职正郎宣和间累典州郡诰勅见埋于山下守遣吏随儿发取得之延翁上座谢而释其子次日枉驾访之室已虚矣
　　敬虚子曰小隐之为德名迹秘者上也名秘而迹弗秘者次也迹不秘而人莫能浼之又其次也乃若名迹暴着走弓旌以聘者斯下矣亦以隐称其实有疵不见夫投骨者乎蚁必聚而吮之骨何心于蚁而蚁必吮之者腥膻之气招之也名迹暴着是腥膻之招身既隐矣焉用此乎明僧绍在当时乃为宋齐所贤累征特赐迤逦而来谓我无以招之彼何缘而至也自世俗而观诚为荣遇自隐德而言不亦有疵乎于此所以有取于南安翁也正以其名秘而迹弗秘过此以往则名迹俱秘矣呜呼穷山僻谷安知无有若而人者殆何日脱屣而往从耶
　　陆夸
　　陆夸赵郡高邑人少有大度不拘小节耽好书传未曾以世务经心好饮酒浩然物表高尚不仕寄情邱壑少与崔浩莫逆之交浩为司徒奏征为中郎辞疾不赴或谓夸吾闻有大才者必居贵仕子何独在桑榆乎遂着知命论以释之
　　敬虚子曰予尝考论古今隐逸传至北史见陆夸着知命论于是喟然叹曰呜呼命也者禀于有生之初者也死生寿夭贫贱富贵以至存亡得丧荣辱显晦盖皆一定人不可得而易亦非人之可能而易也知命则不怨天尤人而修身以待之由是于一切傥然之遇来莫之迎去莫之将且复安于命而无所用易矣是故知命者大快活法也安命者大休歇事也小隐者未达乎此而欲与天为徒得乎
　　韦夐
　　韦夐字敬远杜陵人志尚夷闲澹于荣利所居之宅枕带流泉夐对翫琴书萧然自逸至有慕其闲素者载酒从之亦为尽欢接对忘倦明帝为诗贻之号曰逍遥公
　　唐方干字雄飞桐庐人性不羁一举进士不第遂隐居于严陵钓台东之白云原又别业在越之镜湖上尝吟咏以自喻云世人如不容吾自纵天慵落叶凭风扫香秔倩水舂花朝连郭雾雪夜隔湖钟身外能无事头宜白此峯
　　赵宋魏野字仲先陕州人性嗜吟咏不求闻达居州之东郊手植竹树清泉环绕旁对云山景趣幽绝凿土袤丈曰乐天洞前为草堂弹琴其中笑歌终日出则跨白驴以游
　　元王冕诸暨人幼依僧寺读书及长屡应进士举不中弃去携妻孥隐于九里山种豆三亩粟倍之树梅花李桃杏居其半芋一区薤韭各百本引水为池种鱼千余头结茅庐三间自题为梅花屋人至不为宾主礼清谈竟日不倦食至则食都不必辞谢
　　明谢承佑海阳人少游京师见势利烜赫怏怏不乐归过宝云山中见野凫饮啄沙岸悠然自得语其友曰人生斯世如轻尘依弱草而乃以儒冠拘系良可耻也于是结斋郡南有长溪旷野可以游适买驴一头舟一只兴至幅巾野服任意所之既倦而休休而复作谓唐虞事业尽在是矣
　　敬虚子曰世有谈清福者然而知清福者孰人哉至于享清福者又孰人哉近时有胡九韶者寒士也每日晡焚香九顿首谢天赐一日清福妻曰三餐菜粥何名清福曰吾幸生太平之世无兵祸又幸一家骨肉无饥寒又幸榻无病人狱无囚人非清福而何若胡九韶者可谓知福之人也而韦夐而方干而魏野而王冕而谢承佑庸非享福之人欤虽然内典犹言一物无所累心之谓福夫一物无所累心视此不更别有一般清味呜呼小隐者又曷可不咀此等味耶又曷可不臻此等福耶
　　王绩
　　王绩字无功绛州人性简放不喜拜揖乡族庆吊婚冠不与也隋大业中举孝廉为六合丞嗜酒不任事罢归游北山东皋著书号东皋子贞观中困于贫复调选时大乐署史焦革家善酿因求为丞数月革死妻袁氏送酒不绝岁余袁又死叹曰天乃不令吾饱美酒耶弃官还乡里有渚田数顷奴婢种黍春秋酿酒养凫雁莳药草自供以周易老子庄子置床头他书罕读也
　　唐白居易醉吟先生传醉吟先生者忘其姓氏乡里官爵忽忽不知其为谁也所居有池五六亩竹数千竿乔木数十株台榭舟船具体而微先生安焉性嗜酒耽琴淫诗往往乘兴肩舆适野寻水望山率情便去抱琴引酌兴尽而返因自吟咏怀诗云抱琴荣启乐纵酒刘伶达放眼瞰青山任头生白发不知天地内更有几时活从此到终身尽为闲日月吟罢自哂揭瓮发醅快饮数杯兀然而醉古所谓得全于酒者故自号为醉吟先生云
　　敬虚子曰人之性情以自适而和自适而和则天真将不远而至然自适本于内无待于外待外而适则非适矣是其故何也凡有待则物为主物为主则有时而莫供怍意因弗遂而动燥心由有滞而生衔乎逆之恤而奚有于适之和是以古之善自适者一物无所待于外正欲养乃天真耳王无功白乐天世称自适之贤奈何必有待于酒也而后适是酒适也自适也夫酒适与自适必有辨人之言曰醉中虽可乐犹是生灭境用是观之以酒适者仍是幻作更在自适之外而岂所谓天真之适耶
　　张志和
　　张志和字子同婺州金华人年十六擢明经以策干肃宗时见赏重待诏翰林以亲丧不复仕居江湖自称烟波钓徒着元真子亦以自号帝尝赐奴婢各一人志和乃配为夫妇名之曰渔童樵青或问其故答曰渔童使捧钓收纶芦中鼓绁樵青使苏兰薪桂竹里煎茶以此放浪终于江湖间宪宗画像访之卒不能致
　　敬虚子曰天地间大有清事唯至人得而领之是故物之疵无以湼其纯气俗之驳无以淀其皓质萧然超于物象之上洒然游于诸尘之外是至人之风天下以清也张子同曾着元真子数十百言向予偶见之似非吃烟火食语兹读其传又如此孤远昔人谓桃花流水杳然去别有天地非人间果矣呜呼小隐者未遡元真子之风宁识别有天地之清事哉
　　司空图
　　司空图字表圣河中人擢进士为侍御史时天下离乱图本居中条山王官谷有先人田遂隐不出名其亭曰三休作文以见志曰量才一宜休揣分二宜休耄而瞶三宜休又豫为冢棺遇胜日引客坐圹中赋诗酌酒徘徊客或难之图曰何不广耶生死一致吾宁暂游此中哉年七十三岁卒
　　敬献子曰昔人豫寘寿藏东汉赵岐已有之又唐姚勖宰相崇之孙也曾于万安山麓署兆曰寂居穴坟曰复真堂剟土为台曰化台是皆古达人齐死生之奇行也乃若司空表圣之坐圹赋酌盖又太忘乎死生游于无方之外愈出而愈奇者也呜呼小隐者曷可以少此等奇哉
　　敬虚子曰近检佛藏到此土撰述禅宗颂古联珠集见楼子和尚闻人唱云你既无心我便休因而悟道夫何以悟道也盖释氏之教有假我有真我你者假我也我者异我也人之所以不得休者正假我有心日扰扰而多事夫既假我无心是一切幻缘不起则真我便无事而休矣非道而何然则司空表圣之三休果你无心而我便休者耶又见古诗云谁人肯向死前休且表圣豫为冢棺赋诗酌酒于圹中此非向死前休者不肯也是知三休殆肯死前休者耶呜呼表圣作矣今也其何以逢我便休者死前休者相与而共此小隐哉
　　陆羽
　　陆羽字鸿渐复州竟陵人不知所生或言有僧得诸水滨畜之既长以易自筮得蹇之渐曰鸿渐于陆其羽可用为仪乃以陆为氏名而字之上元初隐苕溪自称桑苎翁阖门著书或独行野中徘徊不得意或恸哭而归故时谓接舆也
　　宋闽人谢翱字皋羽所著诗文名晞发集宋之亡也避地浙东隐不肯仕晚爱子陵台下白云原有时登台以竹如意击石歌招魂之词曰魂来兮何极魂去兮江水黑化为朱鸟兮其咮焉食歌阕竹石俱碎失声恸哭
　　敬虚子曰哭乃人之一情也情有所伤则感而为哭若陆羽谢翱之所蹈庸非山林无聊之愠耶然而羽诚自愠翱犹有所关盖忿宋国之亡抱伯夷叔齐首阳饿死之节也翱又尝撰西台恸哭记有曰阮步兵死空山无哭声抑窃论之阮步兵之哭狂也陆接舆之哭愠也谢晞发之哭忿也无非情有所伤感而为哭者也往予少时曾有感伤欲到泰山巅崖俯候旭日嚼其红焰喷岚吸霭披发瞑目长号大嗷信步而东任其颠蹶以自尽闻者靡不訇然一笑咻其痴騃由今日观之则訇然一笑者之所咻是诚大有诲于我也呜呼古有善哭者其音旨殊绝清戚哀婉写出肠内之幽悰郁悃不待愬人而人顾勃然动怀盖本域中之奇气逸响曷可不收以备小隐一种超世风悲云尔已耶
　　种放
　　种放字明逸洛阳人少与母俱隐终南山豹林谷之东明峯结草为庐以讲习为业自称退士尝作传以述其行事淳化初被召因母恚未起母卒咸平中再召乃诣京师拜左司谏直昭文馆明年请暂还山许之
　　退士传退士不知谁氏然尝自称仲山甫之后也以耕食于南山中号退士退士性恬易善自持常以圣贤方正之言监诸己或未善则悔恨立迁平生寡嗜欲乐游云霞空荒间常自足不顾穷困幼时拘父兄教以章句奇偶之学干于时不遂志已而遂弃所学退居深山穷谷中取经史恣读之着蒙书十二篇大抵务黜邪反正义磔奸蠹又条自古之文精粹者使学者窥之雅尚山林之居每登高邱步邃谷延留宴坐见悬岩瀑流寿木垂萝閟远岑寂之处则终日忘返亦忽忽杜门称疾隐几常百余日而人不知其然吉凶庆吊之外平时亦罕接人事不交权贵所与朋类自非道义所在亦不汲汲而取遇事感激亦率为歌诗箴颂或有诮之曰是退也退其迹耶退其名耶退士则曰不退而迹庸为尔直不退而名庸为尔程呜呼名迹判于时神心交于机俾道踰而下欺义忒而中离予独无退乎予独无退乎
　　敬虚子曰种明逸初与母隐时曾以野服见陈希夷陈豫令人洒扫种至拜庭下陈挽而上之曰君他日显仕也暨母卒果应召受爵真庙待以殊礼恃恩傲物大为王嗣宗所排清节辄损若种者似非岩中真品也虽然此其后来事耳彼早岁闲适若退士传之烈也亦足以抗巢由拉夷皓奈何其质不坚颠扑而破其根不深引拔而迁曷得不起昔人北山移文之嘲也呜呼庸非小隐一不远之鉴耶
　　林逋
　　林逋字君复杭州钱塘人少孤力学不为章句性恬澹好古弗趋荣利家贫衣食不足晏如也初放游江淮间久之归杭州结庐西湖之孤山二十年足不及城市尝自为墓于其庐侧终时作一绝云湖上青山对结庐坟前修竹亦萧疎茂陵他日求遗稿犹喜曾无封禅书卒仁宗赐谥和靖先生七世孙洪亦潜隐不仕著书自适题其书曰山家清事云
　　林洪山家清事择故山滨水地环篱植荆棘间栽以竹内植梅舍三寝一读书一治药一后舍二一储酒谷列农具山具一安仆役庖厨称是童一婢一园丁二犬十二足驴四号牛四角客至具疏食酒核暇则读书课农圃事落成谢天所赐律身以廉介处家以安顺待下恕交邻睦为子子孙孙悠久地
　　敬虚子曰闲适之事天常限人近闻南中一富翁每缘公务入城殊惮其烦揭四字于其室曰望城欲哭一日焚香告天曰愿薄田二十亩自为耕获老于山林足矣忽空中应声云欲富贵则与之此则不可是知闲适难于富贵天不轻以与人何林氏祖宗之闲适世系若此也书云皇天辅德林氏必世擅天辅之德者不然天讵私之小隐者可以观矣
　　敬虚子曰杨慈湖遗书云人生一世只忙迫一场便休又云凡有家者或栋宇可居谷粟可食更园蔬足用已属于富惜人不知是以人间得知足之乐者鲜予谓人唯鲜得知足之乐所以只忙迫一场便休岂不即是世间大苦抑以观于林氏祖孙之闲适却离遣此苦而自由自在矣夫自由自在本生人无上之快事若此者奚啻不忙而已也奚啻知足而已也呜呼小隐者可以悟为人处世之方矣
　　王谯
　　王谯字肩望淄川人居县北梓桐山博通羣书尤善老易咸适中契丹游骑渡河举家被掠谯即挺身入契丹访父母累年不获还东山刻木招魂以葬北望叹曰身世如此自比于人可乎遂与俗绝自号赘世翁累砖自环谓之茧室中置石场刻石其上曰生前投躯以虞不备没后寄魄以备不虞病革入室自掩户卒
　　敬虚子曰天地之道有顺有逆人之所值莫非命也奈何世俗之为谋率向顺而背逆然顺非向之而可致逆非背之而能逃惟听其来而安之斯之谓正予次小隐书至王肩望未尝不叹伊人之逆乃零丁孤苦若是耶栖迟东山孑身只影环砖刻石以死自誓厥后果如其誓死焉可谓安于逆矣夫天下祇知有履顺之隐博兴泉石取乐鱼鸟已尔讵知又有此安逆者夫逆能安之然后为真隐昔人常隐之外别有真隐之乐岂不以此为尤贤乎
　　俞汝尚
　　俞汝尚字退翁湖州乌程人少时读书于鄣南之昆山为人温温有礼议论不苟不肯料理生事澹于势利不以贫乏挠其怀擢进士第涉历州县无少营进取之心亲故有责以不为子孙地者汝尚笑曰是乃所以为之地也当六月徂暑寝室不可居出舍于门妻黄氏就视之汝尚曰人生七十者稀吾与汝皆过之可以行矣妻应曰然则我先去后三日卒汝尚庀其丧为作铭召诸子告曰我亦从此逝矣隐几而终相去纔十日
　　赵宋李荐师友谈记东坡公云日者王实见访实韩持国壻也因问持国安否曰自谓已癃老且将声乐酒色以娱年东坡曰唯其残年正不当尔顷有一老人置酒会亲友酒阑语众曰老人即今且去因摄衣正坐将奄奄焉诸子乃惶惧呼号愿留一言为教老人曰只宜第一五更起诸子未喻老人曰唯五更可以勾当自家事诸子曰举家诸事皆自家事岂有分别老人曰不然所谓自家事者是死时将得去者且吾平居治生今日就化可将何者去诸子颇悟请君言于持国勾当自家事与其劳心声酒不若为可以死时将去计也
　　敬虚子曰人之死生亦大矣二者均为重焉世俗多狥生之欲而罔念其死何也方其狥生也以为死期尚远扰扰于恩爱之牵汲汲于利名之竞了莫知止然曾未几时少壮忽老日复一日俄缠灾而临篑始嗟凶而起悔此时也筋骨委敝喘息绵微过已无补善将奚迁抑且奈何赍恨而辄没永含无量之悲岂不痛哉冤苦也兹观俞退翁夫妇之死感时刻日从容而逝宁无道乎是盖学于佛氏而有得焉者也世诃佛氏之学为死人之事夫死乃人之所不免固大事也重事也奚为而不学予既述退翁之传再附东坡之谈正欲小隐之人知所学焉以善其死呜呼闲林静宇之下洗涤心搅摆脱物累收敛元真炼养至性顾不应迟迟为之临了一旦仓卒徒恨而无所将也
　　敬虚子曰予既次退翁东坡以明善死之学又尝闻之昔吾有先正曰人之形有死生而性无死生犹人之形有老少而性无老少此言可谓善喻人唯不达性无死生胥贪生厌死惑矣其在孔门子贡问死子曰待汝死时自知之夫死则无知矣乃曰自知之可见形死而性不死也夫形死而性不死此性之所以妙老少而灵贯死生而活或者窃谓性与死生原不相干识乎性与死生原不相干则见性矣呜呼安得夫见性之人而与之共了死生耶
　　谯定
　　谯定涪陵人学易于郭曩氏郭曩氏世家南平始祖在汉为严君平师世传易学盖象数之学也定闻程颐讲易于洛往学焉遂得闻精义而归初颐与兄颢依父珦宦游成都见治篾箍桶者挟册视之易也欲致诘篾者先曰若尝学此乎因指未济男之穷发问二程逊而问之则曰三阳皆失位兄弟涣然有省其后袁滋问易颐曰易学在蜀滋入蜀见卖酱薛翁于眉邛间与语大有所得郭曩氏篾叟酱翁皆蜀之隐君子也
　　敬虚子曰甚矣易道之大也虽圣人亦有所不知焉仲尼所以五十而学易兹何历取易于蜀之隐人也岂以学易者往往而不得其门尚训诂则穿凿其意好文章则支离其词致使天地之义不立作者之心俱晦而然耶传曰礼失求诸野盖言世之行礼者太文而失真反不若野虽质朴而古意犹存也然则历取易于蜀之隐人者无乃求礼于野之谓欤
　　松江渔翁
　　松江渔翁不知其姓名每棹小舟往来波上扣舷饮酒酣歌自得闽人潘裕自京师调官回遇而异焉揖之曰先生气貌非渔钓之流愿丐绪言翁瞪视曰君不凡若诚有意能过小舟语乎裕欣然过之翁曰吾厌喧烦处闲旷遯迹于此三十年矣幼喜诵经史百家言后观释氏书今皆弃去唯饱食以嬉裕曰先生澡身浴德若此盍仕乎笑曰君子之道或出或处吾虽不能栖隐岩穴追园绮之踪窃慕老氏曲全之义且养志者忘形养形者忘利致道者忘心心形俱忘其视轩冕如粪土耳与子出处异趣子勉之裕请其舍曰吾姓名且不欲人知况居室耶使裕反其所鼓枻而去
　　敬虚子曰予每读松江渔翁传未尝不振刷而起羡其骞骞然漱灵液于霞外洒清风于域中忘世善遣如是哉如是哉昔者窃闻之郭象注庄子有曰既遣是非又遣其所遣然后无所不遣而是非去也谢灵运括其义而咏之曰一悟得所遣大凡道理皆由悟而得一有所悟真见夫天地之间澹而无事其有累吾身心者奚容而不遣遣之遣之而又遣之以至于无所遣遂乃一切荡豁无物婴拂将与太虚同妙而常乐自然斯老聃庄周之能事也不意乃翁悟而得之契大教之元旨谐生人之本趣焉尔呜呼古来高士多藏于渔钓岂闲寂能生至心抑虚明必知所止也
　　杜生
　　杜生颖昌人不知其名县人呼为杜五郎所居去县三十里有屋两间其前空地丈余即为篱门生不出门者三十年黎阳尉孙轸往访之问其不出门之因生指门前一桑曰十五年前亦曾纳凉其下但无用于时无求于人偶自不出耳问其所以为生曰唯与人择日及卖一药以具饘粥后子能耕自此食足择日卖药一切不为问常日何所为曰端坐耳颇观书否曰二十年前亦曾观净名经当时极爱其议论今忘之并书亦不知所在久矣时盛寒布袍草屩室中枵然一榻而已轸嗟叹留连久之乃去
　　明敖英绿雪亭杂言邝子元由翰林补外十余年不得赐环尝侘傺无聊遂成心疾每疾作辄昏愦如梦或发谵语不作无异平时或曰真空寺有老僧能治子元往叩之老僧曰相公贵恙起于烦恼烦恼生于妄想妄想之来其几有三或追忆数十年前荣辱恩雠悲欢离合及种种闲情此是过去妄想也或事到眼前可以顺应却乃畏首畏尾三番四覆犹豫不决此是见在妄想也或期望日后富贵荣华皆如其愿或期望功成名遂告老归田或期望子孙登庸以继书香与夫一切不可必成不可必得之事此是未来妄想也三者妄想忽然而生忽然而灭禅家谓之幻心能照见其妄而斩断念头禅家谓之觉心故曰不患念起唯患觉迟此心若同太虚烦恼何处安脚又曰相公贵恙必原于水火不交何以故凡溺爱冶容而作色荒禅家谓之外感之欲夜深枕上思得冶容或成宵寐之交禅家谓之内生之欲二者之欲绸缪染着皆销耗元精若能离之则肾水自然滋生可以上交于心至若思索文字忘其寝食禅家谓之理障经纶职业不告劬勚禅家谓之事障二者之障虽非人欲亦损性灵若能遣之则心火不至于上炎可以下交于肾故曰尘不相缘根无所偶返流全一六用不行又曰苦海无边回头是岸子元如其言乃独处一室扫空万缘静坐月余心疾如失
　　敬虚子曰佛言人都在阙陷世界由今观之岂不诚然哉是故得此求彼无少休息卒之沦溺以死者皆坐是也然究竟其所从来率缘根器浅薄兼以习陋难除遂大为一切诸尘所迷尔耳乃若杜生所为与夫真空寺老僧所言非渡迷一筏耶小隐者果能返观内照研寻静真而有时得以乘此筏也达彼岸也自能遣离自能圆满将别具一只眼瞰破大干劫累横出一枝法向毗卢顶上行夫岂终住此阙陷世界哉呜呼此可以易易能之
　　顺昌山人
　　顺昌山人靖康末有避乱于顺昌山中者深入得茅舍主人出风裁甚整怪而问曰诸君何事挈妻孥能至是耶因语之故主人曰乱何自起耶众争为言主人嗟恻久之曰吾父为仁宗朝人也自嘉佑末卜居于此因不复出以我所闻但知有熙宁纪年亦不知于今几何年矣
　　晋陶潜桃花源记晋太康中武陵人捕焦为业缘溪行忘路之远近逢桃花林夹岸数百步中无杂树芳华鲜美落英缤纷渔人甚异之复前行欲穷其林林尽水源便得一山山有小口髣髴若有光便舍舟从口入初极狭纔通人复行数十步豁然开朗土平地旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄发垂髫并怡然自乐见渔人乃大惊问所从来具答之便邀还家为设洒杀鸡作食村中闻有此人咸来问讯自云先世避秦时乱率妻子邑人来此绝境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守即遣人随其往寻向所志遂迷不复得路南阳刘子骥高士也闻之欣然欲往未果寻病终后遂无问津者
　　敬虚子曰予述小隐书终于顺昌山人传且系以桃花源记何也盖叹生民之真今独见于穷山僻谷间虽然非异也忆遐古之代天下沉冥无事举一世而咸游于混茫淡泊之中熙熙皞皞与物无容而守乎自然当是时无地不桃源也无民不顺昌山人也此之谓大同此之谓至乐奈何风之变也诈伪日出浇淳散朴其真乃离然后桃源之地特远而顺昌山人者孤绝众相劫争胥堕悲苦无异樊禽阱兽则亦何乐乎为人予重戚之潸然流涕若有大不得已者因发挥小隐之道历缀幽人峭行而辄以此终正谓生民之真本来如是要必如是也而后真始见将吮其味勉强自宽以无负此生耳虽不在穷山僻谷间与在穷山僻谷之乐同呜呼是书之所由述也不然岂好夫孟稂之行而凭臆肆言甘为缙绅先生所不道耶 

