　　钦定四库全书　　　　　子部十
　　少室山房笔丛　　　　　杂家类六【杂编之属】提要
　　【臣】等谨案少室山房笔丛正集三十二卷续集十六卷明胡应麟撰应麟字元瑞兰谿人万厯丙子举人以依附王世贞得名故明史文苑传附载世贞传中此其生平考据杂説也分正续二集为书十六种曰经籍防通四卷皆论古来藏书存亡聚散之迹曰史书占笔六卷皆论史事曰九流绪论三卷皆论子部诸家得失曰四部正譌三卷皆攷证古来伪书曰三坟补遗二卷専论竹书纪年逸周书穆天子传三种以补三坟之缺曰二酉缀遗三卷皆采摭小説家言曰华阳博议二卷皆杂述古来博闻强记之事曰庄岳委谈二卷皆正俗説之附防曰玉壶遐览四卷皆论道书曰双树幻钞三卷皆论内典曰丹铅新録八卷曰艺林学山八卷则専驳杨慎而作其中徴引典籍极为宏富颇以辨博自矜而舛讹处多不能免如沈徳符敝帚轩剩语摘其以峩嵋为佛经金刚山之非辨妇人弓足之前后两岐王士祯香祖笔记摘其误以秦宜禄妻为吕布妻唐人长安女儿踏春阳一絶止据博异志而不引沈亚之为疎漏近时张文檒螺江日记以为竹书实出于晋太康年而应麟以为咸宁反纠杨慎为非是今核其所説如经籍防通谓崇文总目但经史有所论列子集阙如盖据六一集所载然六一集中亦尚存子部之半非竟阙也又谓广川书跋惟以説经为主自余诸家仅存卷数盖据书録觧题然书録解题所言乃广川藏书志非广川书跋也又谓孟子七篇而汉志十一篇盖七字误分为二然前已引困学纪闻称孟子外篇四篇以四合七非十一而何何隔两页而自矛盾也又谓先孔子而著书者黄帝史孔甲盘盂二十六篇然汉志注明云依托何以谓书在孔子前又谓汉志兵家儿子一篇书名竒怪然儿古倪字故倪寛史亦作儿寛倪子名书亦犹孙子呉子何竒怪之有也又云刋板当始于隋引开皇十三年勅废像遗经悉令雕板为证然史文乃废像遗经悉令雕造非雕版也史书占毕大抵掉弄笔端无所考证至云世知项槖八嵗而师孔子不知蒲衣八嵗而师尧甘罗十二上卿少矣而伯益五嵗掌火尤少以小説委谈入之史论殊为可怪至以曹沬刼盟为葵邱之防以素问之雷公为黄帝弟子更不知出何典记矣九流绪论谓史佚为墨家之祖不知吕氏春秋有史角之明文谓隋志不载孔丛不知隋志孔丛七卷在论语类中不在儒家类中谓孔传续六帖郑樵通志所无不知传与樵俱建炎绍兴间人同时之书樵安能着録四部正譌谓惮于自名者魏秦笔録然东轩笔録实泰自署名其托名梅尧臣者乃碧云騢谓卫元嵩元命包袭春秋孝经纬之名然元嵩书名元包不名元命包且春秋有元命苞苞字从草孝经并无元命包也至谓子华子之程本即伪撰者之姓名益无稽矣姑约举其一二尚不止沈徳符等之所纠盖捃摭既博又复不自检防抵牾横生势固有所不免然明自万厯以后心学横流儒风大壊不复以稽古为事应麟独研索旧文校疑义以成是编虽利钝互陈而可资考证者亦不少朱彛尊称其不失读书种子诚公论也杨慎陈耀文焦竑诸家之后録此一书犹所谓差强人意者矣乾隆四十年六月十二日恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　少室山房笔丛卷一
　　眀　胡应麟　撰
　　经籍防通一
　　坟籍之始肇自羲黄盛扵周汉衍扵梁晋极扵隋唐一烬扵秦再厄扵莽三灾扵绎四荡扵巢宋氏旁求力倍功半元人不缉事轶言湮聚散废兴槩可见矣述源流第一
　　六经删修尼父授受孔门卷轴篇章类崇简要三坟邱索湮没不传以大易尚书较之其体制居可识也盖古文峻洁迥异浮靡圣笔渊亡资藻饰故卷之不盈箧笥而扩之函冒乾坤春秋而降诸子百家兴而道术离楚汉以还骚人才士作而文学盛此其盈缩之大都也然泰山封禅文字万家合雒禅通沿洄十纪槩徴此例则古人文籍不必尽减今时顾世类弗传者良由洪荒始判楮墨未遑竹简编既非易致灵文秘检又率难窥重以祖龙烈焰煨烬之中仅存一线汉世诸儒稍加掇拾刘氏七畧遂至三万余卷考诸班氏艺文西京制作才十二三耳世以皋防稷契何书可读然乎否耶
　　厯朝诸史志艺文者五家前汉也旧唐也新唐也隋也宋也班氏防模七畧刘昫沿袭隋书新唐损益旧唐而宋史所因则崇文四库等目也中垒父子奕叶青缃纪例编摩故应邃宻第遗书絶寡考订靡从隋志简编亦多散佚而类次可观论辩多美旧唐之録本朝大为踈畧新书间増所缺颇自精详欧阳宋志紊乱错杂元人制作亡足深讥大率史氏精神全寓纪传论序次之表志之流便落二义至扵经籍尤匪所先且人靡博极业谢専门聊具故事而已
　　自余正史之外奉命纂修类例足徴卷轴可考若刘歆之畧荀朂之部王俭之志孝绪之録并轶不传宋自庆厯淳熙嘉定诸目外荐绅文士宋尤李叶并富青缃今惟文简目存亦多阙漏郑氏艺文一畧该括甚钜剖核弥精良堪省阅第通志前朝失标本代有无多寡混为一途番阳通考以四部分门实因旧史而支流别条理井然且究极防归推眀得失百代坟籍燎如指掌倘更因当时所有创及亡篇咸着品题稍存故实则庶防尽善矣
　　歴朝坟籍畜聚之多亡如隋世篇目之盛仅见唐时按向歆七畧卷三万余班氏东京仅覩其半莽卓之乱尺简不存晋荀朂李充洊加鸠集宋元嘉中谢灵运挍讐至六万卷齐王俭王亮谢朏梁殷钧任昉阮孝绪等继造目録率不过三万卷盖宋初秘阁所藏重复相糅灵运防加裒録诸人颇事芟除虽其数仅半扵前或其实反増扵旧隋文父子笃尚斯文访辑搜求不遗余力名山奥壁捆载盈庭嘉则殿书遂至三十七万余卷书契以来特为浩瀚寻其正本亦止三万七千隋志近九万卷至开元中累叶承平异书间出一时纂集及唐学者自着八万余卷古今藏书莫盛于此赵宋诸帝雅意文墨庆厯间崇文总目所载三万余卷累朝増益卷不盈万宣和北狩散亡略尽至淳熙嘉定间书目乃得五万余卷盖厯代帝王图籍兴废聚散之由大都具矣夫以万乗南面之尊石渠东观之富通都大邑之购求故家野老之献纳而古今辑録不过如此盖后人述作日益繁兴则前代流传寖微寖灭増减乗除适得此数理势之自然也
　　旧唐书经籍志序云贞观中令狐徳棻魏徴相次为秘书监上言经籍亡逸请行购募并奏引学士校定羣书大备开元三年散骑常侍禇无量马懐素侍宴言及经籍宗曰内库皆是太宗髙宗先代旧书常令宫人主掌所有残缺未遑补缉篇卷错乱难扵检阅卿试为朕整比之至七年诏公卿士庶之家所有异书官借缮冩及四部书成上令百官入乾元殿东廊观之无不骇其广九年十一月殷践猷王惬韦述余钦毋煚刘彦贞王湾刘仲等重修成羣书四部録二百卷右散骑常侍元行冲奏上之自后毋煚又畧为四十卷名为古今书録大凡五万一千八百五十二卷禄山之乱两都覆没乾元旧籍亡散殆尽肃宗代宗崇重儒术屡诏购募文宗时郑覃侍讲禁中以经籍道防屡以为言诏令秘阁捜访遗文四部书至五万六千四百七十二卷及广眀初黄巢干纪尺简无存昭宗即位志文雅收合余烬尚二万余迁都洛阳遂靡孑遗右刘昫所纪唐经籍事颇详以端临通考不载节録扵此
　　【龙城録云开元文籍最盛至七万卷当时司典籍者学士四十七人张説郑覃裴煜之侯行果康子皆与焉】
　　太宗初即位即置文馆聚书二十余万卷选天下文学之士虞世南褚亮姚思廉欧阳询蔡允恭萧徳言等以本官兼学士更日宿直至夜分乃罢又取三品以上子孙充文馆学生据是时尚未改武徳年号也太宗甫定内难即留意经籍如此而马氏通考独逸兹事故详载之按文馆书至二十万卷则自隋三十七万外仅再覩耳唐艺文志序称武徳中收隋遗书仅八万余卷盖一时裒益之书校其正本当兵火劻勷之后决不能过三万也【此条载资治通鉴陆氏所序通考亦不收盖但据经籍考也】
　　文皇初年亦似留意经籍贞观中魏徴虞世南顔师古继为秘监请购天下书选五品以上子孙工书者缮写藏扵内库俾宫人掌之以文皇总之扵上虞魏董之于下应者宜响然迄贞观中未闻増益诸臣亦絶无目録之修何也盖太宗所骋志文词所钟嗜翰墨扵经籍盖浮慕焉未必如隋宋之竭力搜访也故贞观中百事超越前代此反愧焉文思博要至千二百卷欧虞又各自有类书而秘府二王之迹独冠千古当时君臣所用力者可见矣【续考新书元行冲传虞魏等竟编缉未成显庆中诸员役并罢去云】
　　旧唐书志后序云三代之书经秦殆尽汉武帝河间王始重儒术扵灰烬之余拾纂亡散篇卷仅而复存刘歆七畧在汉艺文志者才三万三千九百卷后汉兰台石室东观南宫诸儒撰集部帙渐增董卓迁都载舟西上因罹寇盗沈之河存者数船而已及魏武父子采掇遗亡至晋总括羣书才二万七千九百四十五卷及永嘉之乱洛都覆没靡有孑遗江表所存官书凡三千一十四卷至宋谢灵运造四部书目録凡四千五百八十二卷其后王俭复造书目凡一万八千一十卷齐宋兵火延烧秘阁书籍煨烬梁元帝克平侯景收公私经籍归扵江陵凡七万余卷盖佛老之书杂扵其间及周师入郢咸自焚荡周武保定之中才盈万卷平齐所得数止五千及隋氏平陈南北一统袐书监牛奏请捜访遗逸着定书目凡三万余卷按此序记累世藏书卷轴多与隋书不同防当从此为正通考于诸史艺文序目纂辑靡遗独此不録盖旧唐书或宋少传端临所未覩也
　　【通考诸部之首亦但録汉隋新唐俱不及旧唐】
　　云间陆子渊家多藏书所着别集中有统论一则云自古典籍兴废隋牛谓仲尼之后凡有五厄大约谓秦火为一厄王莽之乱为一厄汉末为一厄永嘉南渡为一厄周师入郢为一厄虽然经史具存与孔壁汲冡之复出见扵刘向父子之所辑畧者为书凡三万三千九十卷孔氏之旧盖未尝亡也至隋嘉则殿乃有书三十七万卷可谓富矣栁顾言等之所校定才七万七千余卷则是重复猥杂张其数耳七畧之外所増才倍之而诸史羣撰具焉南朝盛时梁武之世公私典籍七万余卷尚有重本则传世之书惟存旧数而已散亡之极犹不失万卷唐世分为四库开元着録者五万三千九百一十五卷魏晋所増与释老之编杂出其间亦不过三万余卷而唐之学者自为之书又二万八千四百六十九卷自是日有所益矣安史乱后备加捜采而四库之书复完黄巢之祸两京荡然宋建隆初三馆有书万二千余卷自后削平诸国尽收图籍重以购募太平兴国初六库书籍正副本凡八万卷固半实尔庆厯崇文总目之书三万六百六十九卷较之七畧顾有不及参互乗除所亡益者何等书耶洪容斋谓御览引用一千六百九十种书十亡八九而姚铉所类文集亦多不存因以为叹然经史子集之旧宋亦未尝阙焉宣和访求一日之内三诏并下四方竒书由此间出见扵着録者溢出二万五千二百五十四卷以充馆阁髙宗渡江书籍散逸加意访求淳熙间类次见书凡四万四千四百八十六卷其数虽过扵崇文而新籍兼之至扵绍定之灾而书复阙矣右子渊所纪古今书籍梗槩颇为简眀大都本马氏通考所载而节略之然隋书三十七万栁顾言等除去猥复止得三万七千见通考甚详而此以为七万余卷梁任昉阮孝绪等目録大约不过三万虽云释典在外要不过二万余元帝收集煨烬乃得七万未必无重复也唐志开元书着録者五万三千九百一十五卷唐学者自为二万八千四百六十九卷共八万余陆所言释老之编杂出者三万余迄不详何所指考新旧唐书咸不合宋嘉定中续得一万八千余卷陆亦未及载也漫识其后
　　牛所论五厄皆六代前事隋开皇之盛极矣未防皆烬扵广陵唐开元之盛极矣俄顷悉灰扵安史肃代二宗洊加鸠集黄巢之乱复致荡然宋世图史一盛扵庆厯再盛扵宣和而金人之祸成矣三盛扵淳熙四盛扵嘉定而元季之师至矣然则书自六朝之后复有五厄大业一也天寳二也广眀三也靖康四也绍定五也通前为十厄矣
　　【广陵事见通考叶少蕴所引杜寳大业幸江都记此外他无所考】
　　笃而论之则古今书籍盛聚之时大厄之防各有八焉春秋也西汉也萧梁也隋文也开元也太和也庆厯也淳熈也皆盛聚之时也祖龙也新莽也萧绎也隋也安史也黄巢也金人也元季也皆大厄之防也东京之季篹辑无闻【班志率西汉东京甚希他无校集者】魏晋之间采摭未备卓曜诸凶摧頽余烬扵聚扵厄俱未足云
　　夫古今坟籍之厄秦固诛首莽即次之盖秦所焚率三代上书西汉稍稍鸠集莽又继之故靡尺简也唐之厄厄扵叛贼宋之厄厄扵播迁彼非有意扵焚兵燹所经玉石俱燬况书宜火物也独湘东以文士甘心焉罪浮政矣虽雅尚卒以不道祸延薄乎云尔
　　大抵厯朝坟籍自唐以前槩见隋志宋兴而后通考为详第其卷帙之数往往异同縁诸家辑録或但纪当时或通志一代或因仍重复或节略猥凡故刘班接迹繁简顿殊王谢并兴多寡悬絶即博洽之流勤扵论覈而疑似之迹未易精详今防绎羣言旁参各代推寻事势考定异同録其灼然者扵左
　　西汉三万三千九十卷　刘歆七略总目旧唐书九十作九百非是据班志所省十家三百余篇而所増又数十篇仅得后数与此不合然他无可考
　　东汉一万三千二百六十九卷　班固艺文志本刘氏七畧入刘向雄等儒术三家【此据原注然尚有杜林并蹴鞠二三家】省伊尹墨子兵类十家【亦据原注然所省又有刘向太史公及淮南王数家】东汉无増者
　　晋二万九千九百四十五卷　荀朂四部总目书不存见隋志序旧唐书作二万七千九百四十五卷
　　东晋三千一十四卷　李充校定止此恵懐之乱故也东晋孝武増益三万余卷　徐广校定见崇文总目序宋万四千五百八十二卷　谢灵运所校隋志以为六万按六代间书尚难得晋渡江才得三千孝武时三万恐亦重复宋初何遽能尔当以旧唐书为正阮氏七録数同
　　齐万五千七十四卷　至王俭校修隋志作一万五千七百四卷【阮作宋元徽目与旧书齐目正同】
　　齐永眀増益一万八千一十卷　谢朏王亮修诸家皆仝
　　梁二万三千一百六卷　任昉部集凡释氏书不与梁晋通増集三万余卷　阮孝绪七録总目盖梁世荐绅家藏并在其中秘书则或因任昉之旧然释道二典并存其间则所増亦才数千而梁世之书尽此矣【此据隋志按阮本録四万四千五百二十六卷释道与焉然亦非七万也见眀集】
　　隋初一万五千余卷　见牛进书表此时合正副本仅三万余湘东煨烬所存并平陈所得也
　　隋大业中三万七千余卷　栁等校定总三十七万卷正本进御仅此然隋志总目八万九千余卷盖栁氏校定之后或有所増或唐诸人据前代旧目芟除猥杂防为此编也诸史艺文皆草草惟隋志盛欲备一家言追刘王阮氏诸书序意可见大都
　　唐开元中八万二千三百八十四卷　新唐书序总旧唐书止五万六千四百七十六卷盖释道二家不与及唐人自着不全入也
　　唐开成中五万六千四百七十六卷　旧唐志序所载是时捜録未必如前之盛盖释道本朝具録矣
　　宋庆厯中三万六百六十九卷　王尧臣崇文总目后屡増至四万余卷
　　宋淳熙中四万四千四百八十六卷　陈骙等四库书目后屡増益至五万九千余卷
　　考诸史艺文志往往与当时书目相左隋三万七千而志八万九千六百六十六卷唐八万二千而旧唐后序十二万五千九百六卷宋崇文目四万中兴目五万而史十一万九千九百七十二卷盖史或防萃一代志但纪録一时故不无异同而宋史则深可疑也
　　前代书但计卷帙重复未分者隋嘉则殿三十七万唐文馆二十万开元中一十二万唐武徳初宋兴国初各八万梁湘东王所收者七万宋谢康乐所校者六万荐绅先生惟叶少蕴称十万余则皆为实録矣
　　古今书籍人知其厄扵火而不知其厄扵水者二焉隋嘉则殿书冦乱亡轶武徳初尚八万卷王世充平命司农少卿宋遵贵以舟载之行经砥柱漂没风浪十仅二三见隋志及旧唐书经籍志后序俱云存者无防新唐志以尽亡其书盖信笔不考之过也次则汉兰台石室诸书董卓迁都载舟西上因罹寇盗沈溺河中仅数船存此一事他书不载独旧唐经籍志后序记此考光武迁都书籍二千余两诸家以为三倍于前固非实録而时无篹辑尺简不传惜哉
　　凡前代书籍之厄史皆备书独隋世篇籍最盛而诸志不言所终考隋世诸书咸在东都幸广陵东都守御独完自王世充降唐唐尽收其图史仅八万卷中间未尝被火向之藏蓄之盛竟何在耶惟杜寳大业江都记云隋书籍三十七万悉焚扵广陵当是实録盖隋酷嗜经典既欲徙都广陵必尽载诸书自从洛阳八万意当时副本耳宋书籍绍定间复灾所存者尚众徳祐航海蒙古之难又荡然矣观此则图籍废兴大槩闗系国家气运岂小小哉
　　世共传刘氏七畧王俭七志阮孝绪七録荀谢任殷四部外诸史艺文所载又有晋义熙已来新旧目録三卷梁天监六年四部书目四卷梁东宫四部目録四卷梁文徳殿四部目録四卷陈天嘉六年夀安殿四部目録四卷陈徳教殿四部目録四卷陈承香殿五经史记目録二卷隋开皇四年四部目録四卷开皇八年四部目録四卷开皇二十年书目四卷香厨四部目録四卷隋大业正御书目録九卷唐羣书四録二百卷古今书目四十卷唐集贤书目一卷唐四库捜访图书目一卷开元四库书目四十卷唐秘阁书目四卷伪蜀王建书目一卷紫微楼书目一卷崇文总目六十六卷秘阁四库书目十卷史馆书目二卷太学书目一卷据此则前代目録甚多不止盛唐一二今并不传然前史所载惟谢王任阮诸録尚存全数其余多寡槩不可得详矣
　　前代悬购遗书咸着条目隋有阙书目唐有访书録宋有求书録异时人主留意若此隋文父子所以能致三十七万扵一时者盖民间献书无所不纳也
　　书目第记书名卷轴槩不能广唐羣书四録乃至二百余卷何以浩繁若此盖各书之下必有论列若歆向所编者宋王尧臣总目六十六卷亦然然但经史二部子集则阙如也董逌广川书跋则又特主说经而已自余诸家仅存卷数尤氏书目则并卷数不存文简在宋颇负博洽称疎畧乃尔或陶氏说郛所节也唐毋煚有古今书録四十卷又节畧羣书四録而成即体制居然可见惜并不存郑略有刘歆七畧七卷又七畧别録二十卷岂七卷者目别録乃论列与
　　累朝中秘所畜外荐绅文献名藏书家代有其人汉则刘向桓谭晋则张华束晳齐则王俭陆澄梁则任昉沈约唐则李泌苏弁皆灼灼者自余尚众而世不甚称宋则李淑宋绶尤袤董逌叶梦得晁公武等大率人间所藏卷轴不过三万若任昉四万极矣宋又有濡须秦氏莆田郑氏漳南吴氏荆州田氏并着目録盛扵前朝盖由印本易得故储畜者多其数故不能溢也通志有吴兢西斋杜信东斋等目则唐世非无编録但不存尔【通志又蒋彧目録都氏目録各一卷亦当唐人又李正议沈少卿吴良嗣李卫公欧阳参政俱有目録则皆宋人也】
　　叶少蕴云本朝公卿名藏书家如宋宣献李邯郸四方士民如亳州祁氏饶州吴氏荆州田氏等吾皆见其目多止四万余卷其间颇有不必观者惟宋宣献家择之甚精止二万许卷而校讐详审皆胜诸家吾旧所藏仅与宋氏等而宋氏好书人所未见者吾不能尽得也按叶所纪诸家俱有书目行世载文献通考今并不存观此梗槩可见其论诸家所藏多猥杂不务铨择切中厯朝馆阁之病不特宋世而已余语咸实録録之
　　挥麈録云承平士大夫藏书如南都戚氏厯阳沈氏庐山李氏九江陈氏鄱阳吴氏俱有名当世今皆散逸近所至郡府多藏文籍且易得本传録仕宦稍显者家必有书数千卷然多失扵讐校也按此则叶氏论列外又有此五家宋时文献之盛乃尔挥麈録又云叶少蕴少年贵盛平生好收书逾十万卷置霅川山居建书楼以处之极为华焕丁卯年其宅与书俱荡一燎李泰发家旧有万余卷亦以是嵗火岂厄运所遘耶
　　【庐山李氏即子瞻作记者藏书仅九千卷则余所列未必皆书家倚顿惟叶语可凭】
　　唐冯贽云仙散録序称家藏九世之书二十余万卷按唐时雕本甚稀故苏弁家藏二万侔扵秘阁开元之盛仅八万卷文皇二十万卷自是重复然唐时即重复之书亦不易得防何人乃能有此世称云仙多诞此开卷一大噱也【宋元世欲致此即不为难然必不计重复乃可若正本虽三万而下可易得乎唐世士民藏书迄无过三万者】
　　玉堂逢辰録云祥符八年四月荣王宫火一日二夜所焚屋宇二千余间三馆图籍一时俱尽大风或飘至汴水之南惟演献礼贤宅以处诸王陈振孙曰唐末五代书籍之仅存者又厄扵此火可为太息也
　　魏了翁跋遂初堂书目云江元叔合江南吴越之藏凡数万卷为藏仆窃去市人裂之以借物其入扵安陆张氏者传之未防一箧之畜仅供一炊王文康李文正庐山刘庄舆南阳井氏皆藏书者俱未久而失之宋宣献兼有毕文简杨文庄二家之书不减中秘而元符中荡为烟埃晁文元累世所藏自中原无事时已有火厄至政和甲午之灾尺素不存斯理也殆有不可晓者按此记宋世诸藏书家尤详而皆不能久有良足慨也
　　齐东埜语云世间凡万物未有聚而不散者而书为甚隋牛疏请开献书之路极论废兴述五厄之説则书之厄也乆矣今姑摭其槩言之梁元帝江陵蓄古今图书十四万卷隋嘉则殿书三十七万卷唐惟贞观开元最胜两都各聚书四部至七万卷宋宣和殿太清楼龙图阁御府所储尤盛扵前代今可考者崇文总目四十六类三万六百六十九卷史馆一万五千余卷予不能具数南渡以来复加集録馆阁书目五十二类四万四千四百八十六卷续目一万四千九百余卷是皆藏扵官府耳若士大夫之家所藏在前世如张华载书三十车杜兼聚书万卷韦述蓄书二万卷邺侯挿架三万卷金楼子聚书八万卷唐吴兢西斋一万三千四百余卷宋承平时如南都戚氏厯阳沈氏庐山李氏九江陈氏鄱阳吴氏王文康李文正宋宣献晁以道刘庄舆皆号藏书之富邯郸李淑五十七类二万三千一百八十余卷田镐三万卷昭徳晁氏二万四千五百卷南都王仲至四万三千余卷而类书浩博若太平御览之类复不与焉次如曽南丰及李氏山房亦皆一二万卷然鲜有不厄扵兵火者至若吾乡故家如石林叶氏贺氏皆号藏书之多至十万卷其后齐斋倪氏月河莫氏竹斋沈氏程氏贺氏皆号藏书之家各不下数万余卷亦皆散失无余近年惟直斋陈氏书最多盖尝仕扵莆传録夹漈郑氏方氏林氏吴氏旧书至五万一千一百八十余卷且仿读书志作解题极其精详近亦散失至如秀岩东鳯山三李髙氏牟氏皆蜀人号为史家所藏僻书尤多今亦已无余矣吾家三世积累先君子酷嗜至鬻负郭之田以供笔札之用防捜极讨不惮劳费凡有书四万二千余卷及三代以来金石之刻一千五百余种度置书种志雅二堂日事校讐居然籯金之富余小子遭时多故不善保藏善和之书一旦扫地因考今昔有感斯文为之流涕因书以识吾过且以示子孙云右周宻所纪宋诸藏书家最为详尽续考得之因全録以见宋世民间文献逺过汉唐总之板本易得故也昭徳晁氏直斋陈氏即通攷所引二家而不及载其总目仅此足徴云
　　豫章漫抄云元至正初史馆遣属官驰驿求书东南异书颇出时有蜀帅纽邻之孙尽出其家赀遍逰江南四五年间得书三十万卷遡峡归蜀可谓富矣今江西与江南号称文献故邦予来访之藏书甚少间有一二往往新自北方载至亦无甚竒书而浙中犹为彼善若吾吴中则有羣集有精美者矣按此及端临通考序则元世亦尝屡有求书之诏第一代典籍邈然无闻何也子渊谓越中视江右差善盖子渊扵越中未尝乆寓且世变陵谷或当时颇异扵今故耳若精美则今犹最吴中也其谓江右书皆自北方防至都下昔固多书矣【陶宗仪説郛録杂谈数百家今传仅十二三则宋世书胜国尚多于今然古书出于今者元未必尽有也】
　　隋文父子以天下之力收书仅三十七万遂冠古今元边帅子罄一家之产骤得三十万卷亦宇宙竒事然但欲其多而不计重复则在今甚不难顾正本不知几何耳古今书籍统计一代前后之藏往往无过十万统计一朝公私之蓄往往不能十万所谓天之生财止有此数也况元时板本尚希又非文眀之世纽氏子三十万卷芟其重复政恐不能三万耳
　　按唐以前藏书之籍惟史志中得诸秘阁者可徴自余民间荐绅所储槩不可攷如汉梁子初杨子林手録万卷梁任昉四万唐苏弁二万李泌三万【梁杨二氏并见桓谭新论今载困学纪闻纪闻又云邺侯之书乃其父所蓄非泌始有之】皆仅存总目独阮孝绪之四万类例足徴然非必家藏也宋世藏书家至众目率不存尤延之遂初堂目今传余阅之亦多不备推之宋叶诸家当亦尔尔惟晁陈二氏最有条理可观陈所藏至五万余足为宋世藏书第一家据野语乃宦中尽得五姓之书故能至是岂易易哉
　　濮安懿王之子宗绰蓄书七万卷始与英宗偕学扵邸每得异书必转以相付宗绰家本有岳阳记者皆所赐也此国史本传所载宣和中其子淮安郡王仲糜进目録三卷忠宣公在燕得其中帙云除监本外写本印本书籍计二万二千八百三十六卷观一帙之目如是所谓七万卷者为不诬矣三馆秘府所未有也盛哉右见洪景卢随笔第宋世三馆所藏不过四万以上况英宗时尚在宋初其时板本未盛即重复通计亦未能遽至此随笔所计谬无疑
　　辍耕録云庄蓼塘住松江府上海县青龙镇尝为宋秘书小史其家蓄书数万卷且多手钞者史子集山经地志医卜方伎稗官小说靡所不具书目以甲乙分十门蓼塘既没子孙不知保惜或为虫鼠蚀囓或为邻识盗窃或供饮博之需或应糊覆之用编帙散乱所存无几至正六年朝廷开局脩宋辽金三史诏求遗书有以书献者予一官江南藏书多者止三家庄其一也继命某学士一人选取其家其家恐兵遁图防干犯禁条悉付祝融氏及收拾烬余存者又无防矣其孙羣玉悉载入京觊领恩泽宿留日乆仍布衣归书之不幸如此按元世诸藏书家传记罕载据陶所称江南藏书三家其二不着姓氏惜亡从考其何人然庄氏既没后人随复失之古今藏书同一慨也
　　马端临文献通考经籍类甚详覈必富扵家藏廷鸾传末不着端临固以其入元故乃元史亦不为立传以若人撰述之勤有功千古冺没若斯良可扼腕然此书自足永乆何借史臣也
　　凡书籍时代近者势易流传而人多弃掷时代逺者迹多湮没而世率珍藏然夷考昔人书目参以余所校讐往往汉多扵周唐多扵汉而宋多扵唐何耶周尚韦编汉始侧理唐犹传録宋则印摹难易之辨也其详具末卷中


　　少室山房笔丛卷一
　　钦定四库全书
　　少室山房笔丛卷二
　　眀　胡应麟　撰
　　经籍防通二
　　经史子集区分为四九流百氏咸类附焉一定之体也第时代盛衰制作繁简分门建例往往各殊唐宋以还始定扵一今稍掇拾诸家撮其大畧以着扵篇述类例第二
　　夏商以前经即史也尚书春秋是已至汉而人不任经矣于是乎作史继之魏晋其业浸微而其书浸盛史遂析而别扵经而经之名禅扵佛老矣周秦之际子即集也孟轲荀况是已至汉而人不専子矣扵是乎有集继之唐宋其体愈备而其制愈繁子遂析而入扵集而子之体夷扵诗骚矣
　　尚书之史也春秋史之经也中庸孟氏子也而其理经故陟而经也道徳冲虚经也而其理子故降而子也三者皆可以互名惟其实也集则迥不同矣
　　史之体逺矣董狐南史其人也晋乗楚梼杌其撰也然而弗传焉春秋之前左国【国语国防】三家而已集之名昉于楚乎屈宋唐景皆楚也非骚赋无以有集
　　屡朝书目若谢客王亮谢朏任昉诸人史但言篹修而不録其类例其大数尚存也至李充殷钧祖暅萧绎辈则并其卷数皆不得而知矣惟刘氏七畧大槩存汉书中荀朂王俭阮孝绪类例并载诸史差可考焉观其类例而四部之盛衰始末亦可以槩见矣
　　刘歆七畧一曰六艺一曰诸子一曰诗赋一曰兵书一曰术数一曰方伎而首之辑畧以总集诸书之要则分列品题实六畧耳班固艺文志増入五家而省其十家共三十八种五百九十六家万三千二百六十九卷歆原数三万三千九十卷固节其猥冗仅得十之三四大槩新莽之乱焚轶之余故也然七畧原书二十卷班氏艺文仅一卷者固但存其目耳向歆每校一书则撮其指意録而奏之近世所传列御冦战国防皆向题辞余可概见因以论奏之言附载各书之下若马氏通考之类以故篇帙颇繁惜今漫无所考详其义例六艺经也诸子兵书术数方伎四畧皆子也诗赋一略则集之名所由昉而司马氏书尚附春秋之未此时史籍甚微未足成类也【郑以史记不当入经盖未深考此耳】
　　王俭七志一经典二诸子三文翰四军书五隂阳六术艺七图谱前六志咸本刘氏六畧但易其名而益以图谱及佛道二家名虽曰七实九志也然非述作者之意但扵书名之下每立一传而又作九篇条例编扵卷首盖亦辑略之意按经不曰六艺而曰经典则史固渐备矣隋志谓其文义浅近逺非歆向伦余谓俭齐相佐命百事填委故无暇此浮剽其名耳
　　阮孝绪七録一经典二纪传三子兵四文集五伎术六佛七道又本王氏而加纪传并诸子兵书为子兵隂阳术艺为伎术又益以佛道二家史书至是渐盛与经子并列而佛道二家之言大行中国矣
　　书之分四部也实魏荀朂始之一曰甲部纪六艺小学等书一曰乙部纪诸子兵术等书一曰丙部纪史记皇覧等书一曰丁部纪诗赋图赞等书此时史集二部尚希故王阮二目更从刘氏分七类至唐大盛扵是史居子上次经佛老附子次史而终之以集定为四部宋氏以还逓相沿袭而作者之意未有所眀马氏始仿刘向前规论其大防体制骎骎备矣
　　马懐素传云开元中秘书省典籍散落条流无叙懐素上疏曰南齐以前坟典旧编王俭七志已后著述其数盈多隋志所书亦未详悉或古书近出前志阙而未编或近人相传浮词鄙而犹记若无编録难辨淄渑望括检近书篇目幷前志所遗续王俭七志藏之秘府上扵是召涉学之士尹知章等分部撰録又禇无量传云无量以旧库内书自髙宗代即藏在宫中渐致遗逸奏请缮冩刋校以经籍之道宗令扵东都乾元殿前施架排次引公卿已下入殿前令纵观焉开元六年驾还又勅无量扵丽正殿以续成前功又元行冲传云秘书监马懐素集学者续王俭七志右散骑常侍褚无量扵丽正殿校写四部书事未就而懐素无量卒诏行冲总代其职扵是行冲表请通撰古今书目名为羣书四録命学士毋煚韦述殷践猷余钦等分部修检嵗余书成奏上之右三则俱旧唐书通考所未载夫以一目録之微更三贤之手积十载之勤始就岂易易哉
　　【其类例诸传不载考唐艺文志皆以经史子集为次云】
　　前史所述魏晋诸家书目条流仅举铨次靡详惟阮氏七録始末备载眀集中余覩其分门创义损益前规综核之功勤且力矣隋唐志率沿此因节録之经典録【一】易【二】书【三】诗【四】礼【五】乐【六】春秋【七】论语【八】孝经【九】小学【凡四千七百一十卷】纪传録【一】国史【二】注厯【三】旧事【四】职官【五】仪典【六】法制【七】伪史【八】杂传【九】鬼神【十】土地【十一】谱状【十二】簿録【凡一万四千八百八十八卷】子兵録【一】儒【二】道【三】隂阳【四】法【五】名【六】墨【七】纵横【八】杂【九】农家【十】小说【十一】兵家【凡三千八百九十四卷】文集録【一】楚辞【二】别集【三】总集【四】杂文【凡万七百五十五卷】伎术録【一】天文【二】纬防【三】厯筭【四】五行【五】卜筮【六】杂占【七】刑法【八】医经【九】经方【十】杂艺【凡三千七百五十六卷】佛法録【一】戒律【二】禅定【三】智慧【四】疑似【五】论记【凡五千四百卷】仙道録【一】经戒【二】服饵【三】房中【四】符图【凡一千一百三十八卷】
　　右分类大槩与通考合惟析伎术置四部外而兵家尚半诸子盖秦汉军书最盛故刘王特列兵家而术数方伎条流繁衍至析为二梁世稍减因以子兵同条术共贯唐宋以后益微遂皆统于子矣【隋唐宋志具诸史中不详録】
　　宋世诸家虽咸有书目载扵文献通考其类例悉不能详即通考亦第据晁陈二志未必尽自端临也惟邯郸之李莆田之郑二家类例大畧可考并识下方李淑献臣邯郸图书志载其家所藏图书五十七类经史子集通计一千八百三十六部二万三千三百八十六卷其外又有艺术志道书志书志画志通为八目十卷号图书十志按李氏类例扵四部之外更列四目亦阮氏外篇之意然书画一类分为二门有道书而无释典不可晓也
　　郑氏书目七卷莆田郑寅子敬列所藏书为七録曰经曰史曰子曰艺曰方伎曰文曰类按唐以后不分四部而仍七録之名惟郑氏一家然伎术阮氏已合而郑仍分之大率李郑二家但据所藏多寡为类不求合前人也【宋公垂叶少蕴并笃好而无书目盖皆聚而弗读叶于经学最精博此外未闻】
　　尤延之遂初堂书目凡经九类史十八类子十二类集六类今全载陶宗仪説郛晁陈马氏三家义例大抵同此第尤时失之疎而三家较精密耳晁读书志陈书録解题并全载马通考中持论各有可观
　　郑渔仲艺文畧凡十二类一经类九家八十八种二礼类七家五十四种三乐类十一种四小学十二种五史类十三家九十种六诸子十一家四十八种七星数三家十五种八五行三十家三十三种九艺术一家十七种十医方一家二十六种十一类书一家二种十二文三家六十六种共一百家四百六十二种一十二万余卷按郑之析类颇极苦心第自唐以后四部卷数相当总之经史子集而细分之乃为得体今艺术等书仅数百卷亦为一类可乎
　　马氏经籍考经史子集仍分四部经十二类一易二书三诗四礼五春秋六论语七孟子八孝经九乐十防纬十一仪注十二小学史十三类一正史二编年三起居注四杂史五传记六故事七职官八地理九刑法十时令十一谱録十二史钞十三史评子二十类一儒家二道家三法家四名家五墨家六纵横家七杂家八小説家九农家十天文家十一厯筭家十二五行十三占筮十四刑法十五兵书十六医家十七神仙十八佛家十九类书二十杂艺集四类一别集二诗集三歌集四总集
　　陆文裕藏书目序云余家学时喜收书然覼覼屑屑不能举羣有也壮逰两都多见载籍然限扵力不能举羣聚也间有残本不售者往往亷取之故余之书多断阙阙少者或手自补缀多者幸他日之偶完而未可知也正徳戊辰夏六月寓安福里宿疴新起命僮出曝既乃次第扵寓楼数年之积与一时长老朋旧所遗厯厯在目顾而乐焉余四方人也又虑放失是故録而存之各系所得倘后益焉将以类续入耳深识
　　夫书莫尚扵经经圣人之书也后有作焉凡切扵经咸得附矣故録经第一理性之书倡扵宋而盛之然经之流亚也故録理性第二语曰经载道史载事故録史第三书作扵经史间而非经史可附者槩曰古书故録古书第四圣辙既逝诸子竞驰故録诸子第五质渐趋华而文集兴焉故録文集第六四诗既删体裁益衍按厥世代考髙下焉故録诗集第七山包海滙各适厥用然妍媸错焉类书之谓也故録类书第八纪见闻次时事而掌不在官通谓之史可也故録杂史第九山经地志具险易叙贡赋寓王政矣故録诸志第十声音之道与天地通而礼乐所由出也故録韵书第十一不幼教者不懋成不早医者不速起其道一也故録小学医药第十二方艺伎术故有成书者孔子曰虽小道必有可观者焉故録杂流第十三圣作物覩一代彰矣宣圣从周遵一统故也特为一録以次宸章令甲示不敢渎云目曰制书
　　【陆所类书诸家畧备惟不及二典岂类置诸子中耶考文裕目杂史尚别正史决不以二典置诸子中或此时尚未得故也】
　　按子渊之目亦以经史子集为次而特尊本朝圣制分门另叙亦似合宜但宋世理性之书自有儒术类列扵子家诸志皆史也杂技皆子也韵书即经也似不应更为类小学即韵类也医学即伎类也二者絶不相蒙尤不应混列一涂惜余生晚不获起前軰而质之惟类书另録最当与余山房书目同
　　子渊别録古书不过三坟汲之流当析而附之经史子下真者以作之时为次伪者以出之时为次似不必别类也余生平好鸠集经子而限扵力收残掇轶大类扵渊序中所云文裕贵人也且犹若是况余寒士哉然良工苦心非同好不易识也
　　隂符之文髙简非先秦汉人莫能为也三坟之文浅陋非晚唐宋人莫能为也郑氏以三坟列六籍之首固大可笑诸家以隂符李筌出之而列扵唐则亦不详其体矣况隂符言或类兵或类道三坟体或类易或类书尤难定例余意欲取此类及纬候等书亢仓鹖冠等子总为伪书一类另附四部之末亦千古经籍家一快第前人絶无此目恐好古之士或不免扵顾惜耳逸周书穆天子等虽多夸诞然文字殊古且未尝有所依托自当入传注中【穆传旧列起居注中】
　　凡著述最忌成心成心着扵胸中则颠倒是非虽丘山之钜目睫之近有蓛不自知者郑渔仲平生不喜班固其论已过不已则訾其古今人表可矣至谓其胸中全无伦类不当取雄太法言乐箴三书总列儒家余考固艺文志雄之前刘向六十七篇则七畧旧目也下注新序世説説苑列女传四家亦不分析固正沿其旧耳乃以固步趋刘氏尚可搀入七畧所无便失之然则向书新序説苑子类也世説列女史类也必訾其失当归扵歆固何与耶
　　凡经籍縁起皆至简也而其卒归扵至繁经解昉自毛韩马融郑浸盛至梁武三礼质疑一千卷极矣编年昉自春秋荀悦袁宏浸盛至李焘长编一千六十三卷极矣世史昉自尚书司马班固浸盛至托克托宋史五百卷极矣实録昉自周穆魏晋浸盛至开元起居注三千六百八十二卷极矣谱牒昉自世本梁唐浸盛至王僧孺十八州谱七百十二卷极矣地志昉自山海陆澄任昉浸盛至萧徳言等五百五十五卷极矣字学昉自三仓许慎周研浸盛至顔真卿字海镜源三百六十五卷极矣字法昉自四体晋卫恒撰周越袁昻浸盛至唐文皇晋人书迹一千五百一十卷极矣方书昉自张机葛洪褚澄浸盛至隋帝类聚方二千六百卷极矣文选昉自挚虞孔逭虞绰浸盛至许敬宗文馆词林一千卷极矣文集昉自屈原萧衍沈约浸盛至樊宗师总集二百九十三卷极矣小说昉自燕丹东方朔郭宪浸盛至洪迈夷坚志四百二十多卷极矣类书昉自皇览欧阳虞氏浸盛至孟利贞碧玉芳林四千五十卷极矣
　　【孟书旧唐志作四百五十为近今从通志然三教珠英仝时亦一千三百也】
　　凡道家之书始扵周盛扵汉极扵晋唐凡释氏之书始扵汉盛扵梁极于隋唐而皆少杀于宋之南渡而释氏之教复极盛扵元道亦庶焉至眀又皆左次矣刘歆七畧无所谓释氏王俭任昉释典皆自为类阮孝绪七録亦另録释道二家隋志畧同惟新唐志附子家未通考因之盖以道家本列九流释典不宜更出余意二藏篇帙既多且本方外之説分门另録似无不可第如唐志通考亦未为不宜也【旧唐书释典不録】
　　唐开元中道藏共三千七百四十四卷其后残缺宋王钦若等刋补洞真部六百二十卷洞元部一千一十三卷洞神部一百七十二卷太真部一千四百七卷太平部一百九十二卷太清部五百七十六卷正一部三百七十卷凡四千三百五十卷【七部三百一十一帙】
　　释藏唐开元中五千四十八卷嗣后屡増防千余卷陆子渊谓今藏不应尚仍旧数盖其间或有所裒益也然以西天经目较之才千百之一耳第隋志六千余卷今反数减扵前足徴释教盛扵六朝至唐宋间禅説胜而经典稍左次矣
　　【二藏余所无仅单行释道书数千卷因通考例附子家末子渊书目亦似未得二书】
　　古今书籍盛衰絶不侔班氏所録九流曰儒曰道曰墨曰名曰法曰杂曰农曰隂阳曰纵横曰小说而道家外别出神仙房中隂阳外别出天文五行纵横外别出兵家而兵家又自分四类盖汉时数家极盛致然实则一也后世杂家及神仙小说日繁故神仙自与释典并列小说杂家几半九流儒道二家逓相増减不失旧物兵家渐寡遂合扵纵横视旧不能十三隂阳与五行天文并合扵伎术视旧不能什七名法间见一二墨遂絶矣
　　神仙本道家似不应别出然老闗庄列皆谭理之书自张道陵寇谦之杜光庭軰盛演其教欲与释藏相抗故以柱下为道君又创立元始天尊而姓之曰乐名之曰静信亡论太始以前即汉秦间姓名絶少此类盖魏晋六朝假托宛然今读度人大洞灵寳太清等经大槩规模释氏之形骸以诞诳流俗防论邈如也道徳冲虚南华而外言炼养服食黄庭参同足充案祖他如稚川贞白尚难尽信况谦之光庭辈耶
　　为典章经制之学者唐杜氏宋郑氏元马氏三书皆与经史相出入非他类书比也然通典仅唐以前未为详备通志殊有絶到而持论过当力不副言通考既该且覈规模意制足称完书而挂漏出入时或不免世代逺涉猎广良未易也作者固自苦心
　　郑艺文畧外另有图谱一略盖因王俭七志而广之其论亦精到可喜谓隋家书籍富扵古今而图谱无所系遂至荡然图谱自难传非以无所系也宋世一二尚存今漫无可考矣马氏通考以谱録入子类图存者间亦系焉似未为不可也
　　郑渔仲诮班孟坚汉武以前尽窃司马迁书不以为惭此不足为班病子长扵左传国防固有全録旧文者要在各成厥体耳郑作通志礼畧全袭通典艺文略率本唐书亦以来后人之讪第中间考索精到处真有汉唐议论未及者不可诬也
　　通考讥渔仲钞誊杜氏原书而唐中叶后事不复増入按宋初李宗谔等尝奉防续此书二百卷起唐至徳止周显徳末通志尚有此目今不传杜郑马三书或以列典故类然音韵经籍等皆类书也【通典郑以入类书马以入典故陈仝】
　　郑渔仲扵文史考核最精经籍畧后别着校讐畧一卷皆前人未发后学当熟参者然其失往往多自蹈之如诗集类崔曙以盛唐置之晚唐许浑以晚唐置初唐此例不一又段成式酉阳杂俎有玉格一卷所记鬼神祥异而类之谱録中盖以为品玉之书元撰树萱録一卷入草木类盖以为种树之书皆可絶倒其过在槩録前志原文不复精核故尔端临通考虽多袭晁陈而持论折衷咸自中的间有重出或类例未精然大体得之篇首防萃诸録统论尤详密可喜也
　　晏子墨之宗也而刘氏七略列扵儒之首董子儒之杰也而郑氏通志列于墨之终皆类例之大病也又通志有崔光百国诗四十三卷检光传乃知光答李彪百三郡国诗国为一卷通志书名卷数皆误此或因仍前史然光传失考亦郑之疎也
　　郑又有羣书防记三十六卷今不传陈振孙云防记大畧世间所有之书非必尽出其家余以为或即艺文畧草本则宋世亦未必皆有也如子书儒家一类唐志仅存曽子子思公孙尼而通志仍有宓子等可见
　　阮氏古今书録记汉艺文志书五百九十六家仅四十四家存据今传汉以前书大约五十余家然鹖冠子等后世伪为撰杂其中不下十余则所存之数政与阮合盖汉以前书尽防扵东京之末梁后未尝亡也
　　阮録又有后汉艺文志目若干卷第云八十七家亡而不着存数按范志无艺文一类盖谢承书也晋中经簿一千百十九家仅七百六十家存亡三之一至宋以后书不纪亡数盖世近大槩存也
　　凡书唐以前皆为卷轴盖今所谓一卷即古之一轴至装辑成帙疑皆出于雕板之后然六朝已有之阮孝绪七録大抵五卷以上为一帙前代书帙之制仅此足徴因録于左虽颇无闗涉亦博雅所必知也
　　经典録【七百二十帙】纪传録【二千二百四十八帙】子兵録【五百五十三帙】佛法録【四百五十九帙】文集録【一千三百七十五帙】伎术録【六百六帙】仙道録【二千五百九十五帙】共八千五百五十六帙四万四千五百余卷
　　阮自著书二十一帙一百八十二卷附七録末今无一传惜其用力之勤并识此余见隋志详具眀集中【文字集畧正史削繁髙隐传古今世代録杂文声纬并诸序録序例共七种合所编七録共八种】
　　宋王尧臣崇文总目今世当有传本余求之尚未获第观黄长睿辨驳一十七条如张万福中唐名将陆修静东晋髙流徳山青原冢嫡临济仝时皆灼灼世人覩记总目至谓不详何人又以文选李善注在五臣后其疎浅不学几于王侍书题阁帖矣然长睿所驳亦有可议葛仙公道家旧称葛非稚川眀甚黄正驳之可也乃自狐疑其说岂二子称谓尚未洞然耶谓蔡融来鹏皆唐人见丹阳集按二子俱晚唐人融集见通志略鹏集今世尚传丹阳集殷璠所辑一十八人皆盛唐髙岑先后编次之时二子盖未生也长睿书家者流诗人谱系故非所悉第兹仅数十条耳余考证碑帖甚伙虽辨论多美未必一一中程也黄又谓郦炎集不当置后余尝阅郑通志见五代有郦炎集一卷大谓郑误然汉人集中又有郦炎三卷或五代姓名同者不可知又五代王仁裕有西江集百卷郑志及通考俱不收见陆子渊外集今仁裕所着玉堂闲话等又间载其诗虽卑弱颇自清防陆谓西江集诗万首古今恐无此盛惟宋陆放翁亦然
　　书之有目体制虽仝详厥品流实分三种吴尤诸氏但録一官之藏者也隋唐诸史通志一代之有者也古今书録羣书防记并收往籍之遗者也荐绅雅士鸠集以广见闻馆阁词臣讐校以存故实目録之篹例不可无第中秘尽笼天下之书故匪一家之力而故家上世之传帐中之秘亦往往内府所无其目可以互稽难扵偏举郑氏古今并载本属大观而读者扵名实代之有无家之藏畜反不可知然亦各有长也
　　郑氏通志槩徴往籍而昔人著作之防亡所发明马氏通考独纪存书而异时阙逸之篇靡从考究且自胜国而后未之及也余自总丱之嵗溺志斯途南北东西访求余二十载经史子集类次嬴三万编诵读滋深犁然有防间以暇日防萃二书并四代艺文诸家目録以及儒先月旦文士雌黄续附胜国
　　皇朝制作稍以己意列其指归析类分门总为一集庶千载简帙之废兴百氏编摩之得失一日可以尽其大都而卷轴繁猥殆至百数尚未能脱稿云
　　二酉山房记王长公为余藏书室作者今附録此云余友人胡元瑞性嗜古书籍少从其父宪使君京师君故宦薄而元瑞以嗜书故有所购访时时乞月俸不给则脱妇簪珥而酬之又不给则解衣以继之元瑞之橐无所不罄而独其载书陆则恵子水则米生盖十余嵗而尽毁其家以为书録其余赀以治屋而藏焉屋凡三楹上固而下隆其阯使避湿而四敞之可就日为庋二十又四髙皆丽栋尺度若一所藏之书为部四其四部之一曰经为类十三为家三百七十为卷三千六百六十二曰史为类十为家八百二十为卷万一千二百四十四三曰子为类二十二为家一千四百五十为卷一万二千四百四曰集为类十四为家一千三百四十六为卷一万五千八十合之四万二千三百八十四卷元瑞自言扵他无所嗜所嗜独书饥以当食渴以当饮诵之可以当韶濩览之可以当夷施忧借以释忿借以平病借以起色而是三楹者无他贮所贮亦独书书之外一榻一几一博山一蒲团一笔一研一丹铅之缶而已性既畏客客亦见畏门屏之间剥啄都尽亭午深夜坐榻隐几焚香展卷就笔扵研取丹铅而讐之倦则鼔琴以抒其思如是而已故人黎惟敬以古扁其楣曰二酉藏书山房而属余为之记按古所称小酉山上石穴中有书千卷相传秦人扵此学因留之故梁湘东王文有云访酉阳之逸兴见荆州记甚详一曰藏书之所有大酉小酉二山在楚蜀间今宣抚之所由名而段成式之著书谓之酉阳杂俎者也惟敬之所标当亦云是余因以慨夫七雄之前盖不惟周之藏史为老耼之所掌者而名山奥窟如宛委石篑禹穴洞庭之类其灵文秘检往往有之第既为造物之所恡惜而人间之迹困于漆书竹简而未易广盖自七雄而后一烬扵秦火再溃于莽三燹于卓傕四燬扵湘东五佚于巢六窜于宣和虽随散随聚而周之藏史其所余能防何况阛阓之浅而责之守匹夫之力而望之致也夫以刘向之七略仅三万六千卷任昉又减其三之一隋之嘉则殿名为三十七万余卷而正本亦仅三万七千而止耳开元之际最为极盛至八万卷然亦多一时之所着而宋崇文之目又减其大半后之益者积数十年而増募不过万卷今元瑞以匹夫之致而阛阓之守仅十余年而至四万二千三百八十四卷不亦难哉虽然世有勤扵聚而倦扵读者即所聚穷天下书犹亡聚也有侈于读而俭扵辞者即所读穷天下书犹亡读也元瑞既负髙世之才竭三余之晷穷四部之籍以勒成乎一家之言上而皇王帝霸之猷贤嚞圣神之蕴下及乎九流百氏亡所不讨覈以藏之乎名山大川间以余力防刄发之乎诗若文又以纸贵乎通邑大都不胫而驰乎四裔之内其为力之难殆不啻百倍扵前代之藏书者盖必如元瑞而后可谓之聚如元瑞而后可谓之读也噫元瑞扵书聚而读之防尽矣屠龙之伎殚而世亦无所用子矣盍亦舎而从我逰乎玉京人鸟须弥之顶有祖龙之火不能燔而仲尼之博姑存之弗论者吾将发其一二以窥子焉即二酉之藏与子读扵二酉之所得皆糟粕矣弇州老友王世贞撰











　　少室山房笔丛卷二
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷三
　　明　胡应麟　撰
　　经籍会通三
　　古书歴世兵革洊更间有残编裂简仅以空名寓于载籍缉录之家存而不论博雅之流论而不议钓竒之士顾有取焉编摩之暇辨驳诬谬聨络遗亡与癖古者共之述遗轶第三
　　甚矣秦火之烈也皇王帝霸之道圣神贤哲之谟荡为烟埃所存占卜术数而已汉兴六艺始出于屋壁冢墓之中刘向父子掇拾七略孔氏之外无复他编其余儒墨兵农班史艺文所志大抵春秋战国之作夏商以前仅数十种率皆诞幻不经当时具悉其伪今俱摘录类列篇中即不耳目其书大都可槩见矣至于占卜术数动称黄农以上反阙秦汉之文盖以嬴熖所遗故盛相依托其为诬矫尤不可言世所洞晓不复赘疣云
　　班艺文志所录次序颇淆今稍据时代列之汉以兵取天下故论兵书特盛杨防任宏所辑一百八十二家固取不过数十家其目尚多依托自余可知
　　神农二十篇【农家】又兵法一篇【兵家】黄帝十六篇【兵家】又经四篇又铭六篇又君臣十篇又襍五十八篇【俱道家】又说四十篇【小说家】蚩尤二篇【兵形势家】太乙兵法一篇天乙兵法三十五篇封胡五篇风后十三篇力牧十五篇鵊治子一篇鬼容区三篇【俱兵隂阳】大禹二十七篇【农家】天乙三篇【谓即成汤非前太乙也小说家】务成子十一篇【小说】伊尹五十一篇【道家】又二十七篇【小说】辛甲二十九篇鬻熊二十二篇太公二百三十七篇【俱道家】尹佚二篇【墨家】师旷八篇苌十五篇【俱兵隂阳家】孔甲盘盂二十六篇【杂家】
　　凡依托不经之甚者莫如黄帝三王房中二十卷尧舜房中二十三卷汤盘庚房中二十卷皆极野俚防诞可诛班氏自谓芟除猥杂猥杂孰加此者笔之正史何也第刘氏亦不应收
　　医方等录虽亦称述黄岐然文字古奥语致眇盖周秦之际上士哲人之作其徒欲以惊世窃附黄岐耳今医方但知内经等考班志有黄帝外经十八卷又扁鹊有内经九卷外经十二卷或即难经也三皇惟伏羲差免诬蔑而亦有按摩一家大是笑资
　　王伯厚困学纪闻云汉初去古未逺帝王遗书犹有存者贾谊书修政语引黄帝曰道若川谷之水其出无已其行无止颛顼曰至道不可过也至义不可易也功莫美于去恶而为善罪莫大于去善而为恶故非吾善善而已也善缘善也非吾恶恶而已也恶縁恶也吾日愼一日帝喾曰缘巧者之事而学为巧行仁者之操而与为仁也故节仁之噐以修其材而身专其美矣徳莫高于博爱人政莫高于博利人故政莫大于信治莫大于仁吾愼此而已矣帝尧曰吾存心于先古【凡十余语多　与史记同不録】帝舜曰吾尽吾敬而以事吾上故见谓忠焉吾尽吾敬以接吾敌故见谓信焉吾尽吾敬以使吾下故见谓仁焉吾取之以敬也得之以敬也大禹诸侯防则问于诸侯曰诸侯以寡人为骄乎朔日朝则问于士曰大夫以寡人为汰乎又曰民无食也则我弗能使也功成而不利于民我弗能劝也汤曰学圣王之道者其辟如日静思而独居其譬若火舍学圣之道而静思独居其譬若去日之明于庭而就火之光于室也可以小见而不可以大知得贤而举之得贤而与之其譬若登山乎得不肖而举之得不肖而与之其辟若下渊乎是以君子愼其与而圣主愼其举又曰药食尝于卑然后至于贵药言献于贵然后闻于卑求道者不以目而以心取道者不以目而以耳致道者以言入道者以忠积道者以信树道者以人又引周文王武王问鬻子武王问王子旦师尚父淮南人间训引尧戒曰战战栗栗日愼一日人莫蹪于山而蹪于垤此帝王大训之存于汉者若髙帝能除挟书之律萧相能收博士之书则倚相所读者必不坠矣幸而绪言尚在知者鲜焉好古之士尚其尽心于斯按纪闻所载今见贾谊新书中意古必尚有其书纪录帝王格言者或散见杂家如鬻子之类今其名不可得矣
　　纪闻又云汉七略所录若齐论之问王知道孟子之外书四篇今皆亡传庄子逸篇十有九淮南鸿烈多袭其语唐世司马彪注犹存后汉书文选世说注艺文类聚太平御览间见之断圭碎璧足为匣椟之珍博识君子或有取焉
　　六经之后拟作者世但知王一二然不止是也书亡逸故后无述焉今稍类列于篇
　　拟易者雄太经关朗洞极眞经衞元嵩元包张志和太易张弧素履子司马光濳虚又杨泉太经
　　拟书者孔衍汉尚书后汉尚书魏尚书王通续书陈正卿续尚书【汉至唐十二世】崔良佐尚书演范宋韩氏续尚书
　　拟诗者束晳补亡王通续诗
　　拟春秋者王通元经之类
　　拟论语者雄法言张融家语梁武帝孔子正言王通中说王勃次论语宋薛据孔子集语盖亦正言之类
　　拟孝经者马融忠经徐浩广孝经张上儒演孝经兵书往往有拟六经者郭良辅有武孝经员半千有临戎孝经无名氏有兵春秋兵家论语农家又有贾充道大农孝经又刘酒孝经皆溷防圣典可罪也
　　职官类又有宋百官春秋五卷王道秀百官春秋五十卷无名氏百官春秋二十卷盖皆纪传之属又包谞河洛春秋李荃阃外春秋俱非编年体其他效编年者详见下条考其义例如王仲淹元经郑如几魏春秋皆以魏为綂圣人诛叛臣攘夷狄之义安在哉
　　六经惟春秋纉述尤盛李槩战国春秋二十卷赵晔呉越春秋十二卷皇甫遵呉越春秋传十卷杨方呉越春秋削繁五卷孔衍春秋国语十卷春秋后国语十卷刘允济鲁后春秋十卷何承天春秋前传十卷春秋后传三十卷春秋杂语十卷陆贾楚汉春秋九卷司马彪九州春秋十卷刘孝标九州春秋抄一卷胡旦汉春秋一百卷汉春秋问荅一卷袁晔汉献春秋十卷孔后汉春秋六卷孔舒元汉魏春秋九卷孙盛魏氏春秋二十五卷孙寿魏阳秋异同八卷习凿齿汉晋阳秋五十四卷孙盛晋阳秋三十卷檀道鸾续晋阳秋二十卷杜延寿晋春秋略二十卷崔鸿十六国春秋一百二十卷十六国春秋略二卷萧方三十国春秋三十卷三十国春秋钞二卷武敏之三十国春秋一百卷皇甫谧晏春秋三卷王琰宋春秋二十卷魏衡卿宋春秋二十卷呉均齐春秋三十卷臧严栖凤春秋五卷蔡允恭后梁春秋十卷呉竞唐春秋三十卷韦述唐春秋二十卷陆长源唐春秋六十卷尹洙五代春秋一卷总之皆汉纪唐歴之类今传者百无一二而偏记小史若越絶阳説等书輙十传六七圣神经典即其名不易当如此况其实哉
　　又如晏子春秋虞氏春秋吕氏春秋李氏春秋之类今惟晏吕氏传盖子书杂家非纪载褒贬也虞李二书当亦此类至如杜嵩有任子春秋辛邕之有博杨春秋俱俳谐文葛立方韵语阳秋是诗话明崔氏文苑春秋是文选竝取义而已【六朝人栖凤春秋盖以配获麟可笑宋史无晏春秋而有皇甫帝王世纪】
　　曹大家有女孝经宋尚宫有女论语今传女孝经乃唐人借名大家然前志竝有曹书今亡逸矣
　　孔鲋有小尔雅刘伯庄有续尔雅张楫有广雅曹宪有博雅李商隐有蜀尔雅羌尔雅陆佃有埤雅罗愿有尔雅翼林愼思有续孟冯休有删孟刘轲陆筠并有翼孟司马光有疑孟余允文有尊孟辨陈方之有削荀呉申有非荀【刘李二尔雅今不传盖宋末已亡疑孟尊孟二书见朱文公集余竝未覩二荀亦亡又宋人有蕃尔雅】
　　陆贾有新语顾谭亦有新语贾谊有新书虞喜亦有新书桓谭有新论夏侯湛华谭刘昼各有新论崔寔有政论王肃亦有政论仲长綂有昌言王滂亦有昌言贾山有至言崔灵亦有至言六朝好学汉类如此
　　仲尼诸弟子著述传于汉者漆雕子十三篇【漆雕开之后七略至通志皆仝元龟以即开着误也】王史氏二十一篇【六国时人】芈子十八篇【名婴齐人芈姓音弥】皆七十子之后也
　　世子十六篇【名硕陈人】李克七篇【子夏弟子】景子十三　【宓子篇弟子】公孙尼子二十八篇皆七十子之徒也
　　受业仲尼者曾子外宓子十六篇宋景濓诸子辨有言子二卷宋以前目录皆无元王爚裒集遗言为此书然犹胜伪撰者余近得颜子三卷亦国朝人裒集虽谓有功圣门可也【孟子史称七篇明甚而汉志十一篇盖七字误分为二也】
　　吾夫子世以文事显而汉高世蓼侯聚特以军功封世以经术传而汉武世太常臧特以词赋着【太常有儒家十篇赋二十篇】
　　先孔氏而著书者黄帝史孔甲盘盂二十六篇汉志居杂家首非陈孔甲也陈博士鲋亦名甲故孔丛子后出宋人以即黄帝孔甲而又谓一名盘盂盖盘盂宋世已亡而编目者误记汉书有此因附会也唐志无孔丛子景濓太史以注者宋咸所篹大槩得之
　　吾夫子裔传尚书者安国注尚书者颖达然梁孔衍有汉尚书魏尚书则续书不始文中子也【衍所着又有春秋数种夫子二十四世孙也】
　　战国诸子往往有姓存名缺者西京诸子又往往有名在姓亡者今皆不可考因录左方该洽之士或旁参曲证得其姓名以慰作者则不啻遇之旦暮矣
　　景子三篇【儒家兵家又十三篇】　　　羊子四篇【儒家】
　　侔子一篇【仝上】　　　　　宫孙子二篇【道家】
　　郑公九篇【名家】　　　　　呉子一篇【杂家】
　　尹都尉十四篇【农家】　　　王氏六篇【仝上】
　　李子十篇　　　　　　丁子一篇
　　鲍子十篇　　　　　　苖子五篇
　　魏氏六篇【以上俱兵家】　　　白氏三十八篇【医家】
　　臣彭四篇【儒家】　　　　　郎中婴齐十二篇
　　秦零陵令信一篇　　　伯象先生一篇
　　臣说三篇【又赋九篇】　　　　臣贤一篇【以上杂家】
　　臣饶二十五篇　　　　臣安成一篇
　　臣寿七篇【以上小説家】　　　倕一篇【兵家】
　　臣吾十八篇　　　　　孺子冰四篇
　　臣昌市六篇　　　　　臣义二篇【俱词赋家】
　　臣瓒【见汉书注】
　　先秦两汉间子书名仝者甚众盖皆以姓为称故尔然其书传者甚希又非文义所急故往往知其一不知其二虽博雅之士或知其二未必知其三四也今据刘氏七略郑氏通志及御览元龟等类书条载十数类于左自备忘忽云尔非示诸大方也
　　两孟子　一邹人孟轲【七篇】一隂阳家【一篇】又易孟氏【十一篇】两荀子　一赵人荀况【三十三篇】一荀悦申鉴亦号荀子两董子　一战国董无心【一篇】一汉董仲舒【百二十篇】
　　三贾子　一贾谊【五十八篇】一贾山【八篇】一【唐蓝田尉贾某撰见通志一志】两庄子　一庄周【五十二篇】一庄助【四篇】又庄安【一篇】
　　两景子　一宓子弟子【三篇】一兵家【十三篇】
　　五孙子　一道家【十六篇】一孙武【八十二篇】一孙膑【八十九篇】一孙轸【九篇】又晋孙绰【十卷】
　　二吴子　一呉起【四十八篇】一杂家【一篇】
　　四李子　一李克【七篇】一李恢【三十三篇】一李良【三篇】一兵家【十篇】二商子　一商鞅【二十九篇】一商子逸书亦号商子
　　四邹子　一邹衍【四十九篇五十六篇】一邹奭【十二篇】一邹阳【七篇】二田子　一田骈【二十五篇】一田俅【三篇】
　　二鬻子　一道家【二十二篇】一小说【十九篇俱称熊未必一人也】
　　两儿子　一儿寛【九篇儒家】一儿良【一篇兵家】
　　两刘子　一刘敬【三篇儒家】一梁刘勰【三卷】
　　二桓子　一桓寛【六十篇盐铁论】一桓谭新论【十七卷】
　　二苏子　一苏秦【纵横三十一篇兵家十一篇】一苏彦【晋参军见通志道家】二张子　一张仪【十篇纵横】一张苍【十六篇隂阳家】
　　二韩子　一韩非【五十五篇】一韩信【三篇兵权谋家】
　　二徐子　一儒家【匹十二篇宋人】一徐乐【一篇】
　　二墨子　一墨家【十五卷翟】一兵家【班志所省卷数未详】
　　二毛公　一毛苌【诗训故三十卷】一道家【九篇即赵隠博徒者】
　　七公孙子一公孙尼一公孙固一公孙一公孙龙一公孙发一公孙浑邪又汲有公孙段
　　二王孙子一王孙巧心【一篇儒家】一兵形势家【十六篇】
　　二容成子一隂阳家【十四篇】一房中【二十六卷】
　　二鹖冠子一道家【一篇】一兵家【任宏所录班氏省之】
　　三务成子一小说【十篇】一一五行【十四卷】一房中【三十六卷】二尉缭子一杂家【三十九篇】一兵家【三十一篇】
　　二淮南子一杂家【五十四篇】一兵家【班氏芟自容成至此疑皆一人】
　　二平原君一儒家【七篇汉朱建撰】一战国【赵公子胜】
　　二太经一雄【十九篇】一杨泉撰【见唐书及通志略隋艺文志作太元经】先秦子书之名有甚竒怪者其书什九不传因录此为好事谈柄后世以竒怪称者间附焉
　　我子一篇【墨家】　　　　　处子九篇【赵人法家】
　　世子二十二篇【儒家】　　　儿子一篇【名良兵家】
　　蜎子十三篇【名渊楚人道家】　　　尸子二十篇【名佼商鞅师杂家】阙子一篇【纵横家梁武有补阙子当补此】　捷子二篇【齐人道家】
　　楚子三篇【道家】　　　　　宋子十八篇【小説家】
　　子十八篇【儒家】　　　　髪子【见杨用修集】
　　朝子【见御览又纒子见意林】　　　　蹇子【道家见艺文略】
　　少子【齐张融道家】　　　　　　臣君子二篇【蜀人道家】
　　将讵子五篇【阴阳家六国】　　国筮子十七篇【兵隂阳家】
　　乗丘子五篇【隂阳家六国人】　　宫孙子二篇【道家】
　　长卢子九篇【道家楚人】　　　鵊治子一篇【兵隂阳家】
　　游棣子一篇【法家】　　　　郑长者一篇【道家六国时郑人】卫侯官十二篇【隂阳家】　　杜文公五篇【隂阳家】
　　魁纪公三十卷【唐樊宗师】　　猗玕子三卷【杂家元结撰】
　　炙毂子五卷【唐王叡】　　　墨希子【唐徐灵府道家】
　　甘子【唐温庭筠小説家】　　　幽求子二十卷【杜夷道家】
　　赘隅子【宋王晞】
　　史记处子作剧子捷子作接子弭子作吁子蜎渊作环渊并识
　　庾仲容子钞今世不传仅马总意林行世按宋晁氏读书志凡百七家三卷余所得本卷五而所引仅六十余家盖又亡其半矣其书多裁割前人言语洪景卢据所引疑古孟子与今不仝非也按景卢称世不传书三十余家今意林亦仅存半其书名则诸史艺文诸家目录往往可征因录景卢语而考列其下作者大都亦因槩见云
　　容斋随笔云唐世未知尊孟子故意林亦列其书而有差不同者如伊尹不以一介与人亦不取一介于人之类其他所引书如胡非子随巢子纒子王孙子公孙尼子阮子正部姚信士纬殷兴通语牟子周生烈子秦菁子梅子任奕子魏朗子唐滂子邹子孙氏成败志蒋子谯子钟子张俨默记裴氏新书袁准正书袁子正论苏子陆子张显析言干子顾子诸葛子陈子要言苻子诸书今皆不传于世亦有不知其名者矣【考见下条】
　　随巢子六篇胡非子三篇竝见汉艺文志注皆云墨翟弟子也缠子不载汉志而意林引用二条皆与董无心论难语无心战国人著书辟墨子缠子盖亦战国墨之徒也王孙子一篇见汉志儒家注名巧心刘勰雕龙末所称王孙巧心即此公孙尼七十子门人其书两见汉志一儒家二十八篇一杂家一篇今意林所引但有公孙文子而无公孙尼不知其儒家杂家也阮子正部政论魏清河太守阮武撰姚信书名士纬梁人信又有新书二卷竝见郑氏通志艺文略阮法家姚名家也通语十卷晋尚书左丞殷兴撰正部论八卷后汉侍中王逸撰竝见隋志儒家注中【凡注皆梁时目录有者隋世已亡故囚类附之】牟子二卷后汉太尉牟融撰郑志仝列儒家今载明集者非也周生烈魏人三国志有传隋志作周生子要论亦见儒家【濳夫论注中】秦子三卷呉秦菁撰见隋志杂家【傅子注中】梅子一卷中言阮歩兵意林以为晋人或近之隋志作梅子新论【附桓谭下】魏朗三卷后汉会稽人见隋志儒家唐子十卷呉唐滂撰见隋志道家邹子汉志有三战国衍奭汉邹阳据意林所引百余言不类战国或当是阳书也孙氏成败志三卷呉孙毓撰见隋志【儒家正论下】蒋子者魏蒋济万机论八卷见杂家谯子者蜀谯周法训八卷见儒家钟会刍荛论五卷【附蒋济万机论下】黙记三卷呉大鸿胪张俨撰新言五卷呉大鸿胪裴元撰析言论三十卷晋议郎张显撰并见隋志杂家【傅子注下】显又有古今训十二卷亦见杂家正论十九卷正书二十五卷竝袁凖撰见儒家苏子者七卷晋征北参军苏彦撰陆子者十卷晋清河守陆云撰竝附道家【唐滂子下】然杂家又有苏道立言六卷陆澄政论十三卷不知意林所引果道家杂家也干子十八卷晋干宝撰顾子十卷晋州主簿顾夷撰竝附见儒家【志林下】然呉太常顾谭有新语十二卷亦称顾子诸葛子五卷呉太傅诸葛恪撰见杂家然儒家又有武侯集诫二卷亦诸葛也陈子要言十二卷呉豫章太守陈融撰见法家苻子二十卷东晋员外郎苻朗撰见道家惟任奕子未得考而道家有魏河东太守任嘏撰道论十二卷或字之讹也【汉志外竝见隋志唐史郑志俱仝】
　　按景卢谓诸书今皆不传于世此殊失考诸书非至宋始不传自隋世已湮没考隋经籍志洪所列三十余家存者惟魏朗唐滂蒋济谯周袁凖苻朗顾谭任嘏十余家隋巢一卷胡非公孙尼亦各一卷盖不过十之三自余皆梁世所有隋一不存修史者附见其目列注自明郑渔仲一槩钞入不复辨其有亡大误后学若马氏意林所录自是从仲容子钞篹出诸子本书虽亡其引用干子钞者唐世故在洪雅名博洽然于诸史艺文志不甚究心故有此误政与论太平御览书目同科
　　今意林六十家洪所列外尚有一二僻者化清经十卷蔡洪撰笃论四卷杜恕撰物理论十六卷杨泉撰竝隋世已亡附见诸子注中又体论四卷亦杜恕撰傅子百二十卷傅撰竝隋世尚存者此外有湘东王鸿烈十卷杨伟桑丘先生书二卷陆澄缺文十三卷张显古今训十一卷卢辩称谓五卷桓子一卷何子五卷郭子三卷隋世或存或亡今率湮没无考大抵唐以前子书僻者略尽此矣
　　艺文志儒家有董无心一卷注称难墨子厯朝诸志咸有其目宋呉秘尝为注释见通考晁氏所纪盖南渡尚存而今不甚传其言行亦不少槩覩独马总意林引缠子云缠子修墨子之业以教于世儒有董无心者其言修而谬其行【缺一字】而庸言谬则难通行庸则无主欲事缠子缠子曰文言华世不中利民倾危缴绕之辞者竝不为墨子所修劝善兼爱子重之右皆缠子中语盖二人同时缠墨者蔑董自尊其敎固不足凭余独慨夫战国之世厘翟之教大行声称积渐至与儒竝以庄周之恣横其叙道术特冠墨于诸家之首而三致意焉自余咸可例见无心生战国世独奋然起辟之计其度越当时讵在汉世仲舒之下盖孟子舆氏后一人而已而后之儒者絶口不道其功郑渔仲精覈艺文至谓无心为墨氏弟子寃哉余曷能弗详为辩也
　　班氏艺文于战国诸子亦有不能尽录者如墨家无缠子而见于意林盖或出于后世而实战国之书非伪撰也第今亦亡从考矣
　　原夫艺文之为志也虽义例仍乎前史实纪述咸本当时往代之书存没非此无以考今代之蓄多寡非此无以徴故魏晋迭兴盛衰迥絶齐梁接踵贮积悬殊且前人制作世日以寡后人著述世日以增遍读厯朝诸志卷轴简编靡有同者粤自晋唐而下懿君贤弼亡弗究心考文大典意在斯乎刘知几史通以为附赘悬疣雷同一律而大讥隋史之非此疎卤之谭匪综核之论即后汉一书艺文无志而东京一代典籍茫然他可槩矣【刘史通论史诸体甚覈独论表志甚疎郑渔仲所以讥范晔也】
　　甚矣前代之留神典籍也华峤汉书轶矣然隋得一十七卷存焉唐得三十一卷存焉即残阙僻缓之书弗忍弃也隋十七卷盖重购所致唐顾倍之则承平日久屋壁之下岩石之中有时而出也萧子云晋书一百二卷至唐仅得九卷王智深宋书六十一卷至唐仅三十卷干宝晋书止二十卷朱凤晋书止十四卷皆不知原数宝则散逸亡绪凤则编缉未成亦录之弗忍弃也前代于典籍如此后世非直残缺者不可得见即全帙以饱蠧鱼可胜叹哉
　　陆子渊云宋王景文有诗总闻尝借钞于李伯华家其说诗颇与文公异按景文名质苏子瞻仝时人而此书端临通考亦载苐卷数不同恐赝作也
　　一友人云嘉靖中籍没分宜有晏元献集一部二十余帙钞本也主其事者亦博雅之士当时深欲借钞虑生谤议遂止余闻深为惜之因记里中有元人育婴图摹本载元献跋语几七百言其文甚庄雅而书法殊有晋唐风世但名元献诗词罕知其文翰者
　　张文濳柯山集一百卷余所得卷仅十三盖钞合类书以刻非其旧也余尝于临安僻巷中见钞本书一十六帙阅之乃文濳集卷数正仝书纸半已漶灭而印记竒古装饰都雅盖必名流所藏子孙以鬻市人余目之惊喜时方报谒臬长不持一钱顾奚囊有绿罗二匹代羔鴈者私计不足偿并解所衣乌丝直缀青蜀锦半臂罄归之其人亦苦于书之不售得直慨然适官中以他事勾唤因约明旦余返寓通夕不寐黎明不巾栉访之则夜来邻火延烧此书倐煨烬矣余大怅惋弥月因识此冀博雅君子共访或更遇云
　　南渡以还书多端临通考所未载者余所见小说家如西溪丛语癸辛杂识等不下数十种盖马氏所据大率本晁陈二家自余宋末诸人所着或末及行世通考虽成于元世其时兵革劻劝无缘掇拾今承平日久故渐出人间不得以为伪也
　　永乐中命胡广王洪等辑大典二万二千八百七十七卷一万一千九十五册目录六十卷其表文载蟫精集中盖古今创见书也惜卷帙繁重未传云【见七脩类稿】








　　少室山房笔丛卷三
　　钦定四库全书
　　少室山房笔丛卷四
　　明　胡应麟　撰
　　经籍会通四
　　古今坟籍梗槩略陈然率综覈陈编未遑近迹余九龄入燕往来呉越重三十载涉歴賔游脞言鄙事时有足存輙缀大都附于简末后之博雅征求故实万一在焉述见闻第四
　　宋世书千卷不能当唐世百唐世书千卷不能当六朝十六朝书千卷不能当三代一难易之辨也然今世书万卷亦不能当宋千
　　魏晋以还藏书家至寡读南北史但数千卷率载其人传中至唐书所载稍稍万卷以上而数万者尚希宋世骤盛叶石林辈弁山之藏遂至十万盖雕本始唐中叶至宋盛行荐绅士民有力之家但笃好则无不可致往往宋世书十卷其直仅可当六朝一至功力难易则六朝之一足以当宋世百矣
　　终宋世书目无十万者叶尝自言备见诸家皆不过四万而甚多猥杂惟宋宣献独精其难者已不能尽致则弁山之藏亦仅可三四万余皆重复或猥杂也
　　今欲购书又差易于宋何也经则一十三家注疏递梓于诸方史则二十一代类颁于太学合之便可三千余卷宋初诸大类书合之又可三千余卷南渡类书十余合之又可三千余卷【唐及胜国并附】则不啻万卷矣释藏金陵道藏句曲捐数百金即吾家物稍益神仙小说诸家合之又不下万卷矣然犹非今所急也今文人所急者先秦诸书诗流所急者盛唐诸书举子所急者宋世诸书大约数百家雅之流稍加博焉录经之闰者史之支者子之脞者集之副者又无虑数百家悉世所恒有好而且力则无弗至也然而未也过此则絶不易言矣山岩屋壁之藏牧竖之所间値丹铅星厯之谱方技之所共珍晋梁隐怪之谭好事之所掇拾唐宋浮沈之业遗裔之所世藏往往钞录传摹人所吝惜间有刻本率寡完篇摧残市肆蠧啮民家展转流亡十九煨烬又如朝署典章都邑簿记地多遐僻用絶迂繁仕宦仅携商贾希鬻诸家悉备此可缺如又如畸流洽客领异拔新时出一编人所未覩非其知昵饷遗何繇凡此数端皆极难致必多方笃好庻防逢之不然赀钜程陶权压梁窦他可力强此未易云
　　今宦涂率以书为防惟上之人好焉则诸经史类书卷帙丛重者不逾时集矣朝贵达官多有数万以上者往往猥复相糅芟之不能万余精绫锦标连窻委栋朝夕以享羣鼠而异书秘本百无二三盖残编短帙筐篚所遗羔鴈弗列位高责冗者又无暇掇拾之名常有余而实远不副也
　　牛之主购书勤矣力矣郑樵之论求书备矣精矣隋之书籍所以盛絶古今竒章力也渔仲求书之说穷极苦心计郑藏书必富而通志所载今古混淆靡从考核甚为惜之
　　余自髫岁夙婴书癖稍长从家大人宦游诸省遍歴燕呉齐赵鲁卫之墟补缀拮据垂三十载近辑山房书目前诸书外自余所获才二万余大率穷搜委巷广乞名流录之故家求诸絶域中间解衣缩食衡虑困心体肤筋骨靡所不惫收集仅兹至释道二藏竟以非力所及未能致也
　　今海内书凡聚之地有四燕市也金陵也阊阖也临安也闽楚滇黔则余间得其梓秦晋川洛则余时友其人旁诹阅歴大槩非四方比矣两都呉越皆余足迹所歴其贾人世业者往往识其姓名聊纪梗槩于后
　　燕中刻本自希然海内舟车辐辏筐篚走趋巨贾所携故家之蓄错出其间故特盛于他处第其直至重诸方所集者毎一当呉中二道远故也辇下所雕者毎一当越中三纸贵故也
　　越中刻本亦希而其地适东南之会文献之衷三呉七闽典籍萃焉诸贾多武林龙丘巧于垄断毎瞷故家有储蓄而子姓不才者以术钩致或就其家猎取之【此盖海内皆然】楚蜀交广便道所携间得新异关洛燕秦仕宦橐装所挟往往寄鬻市中省试之岁甚可观也
　　呉会金陵擅名文献刻本至多钜帙类书咸会萃焉海内商贾所资二方十七闽中十三燕越弗与也然自本方所梓外他省至者絶寡虽连楹丽栋搜其竒秘百不二三盖书之所出而非所聚也至荐绅博雅胜士韵流好古之称借借海内其藏蓄当甲诸方矣
　　几燕中书肆多在大明门之右及礼部门之外及拱宸门之西毎会试举子则书肆列于塲前毎花朝后三日则移于灯市毎朔望并下澣五日则徙于城隍庙中灯市极东城隍庙极西皆日中贸易所也灯市岁三日城隍庙月三日至期百货萃焉书其一也
　　凡徙非徙其肆也辇肆中所有税地张幕列架而书置焉若綦绣错也日昃复辇归肆中惟会试则税民舍于塲前月余试毕归地可罗雀矣
　　凡武林书肆多在鎭海楼之外及涌金门之内及弼敎坊清河坊皆四达衢也省试则间徙于贡院前花朝后数日则徙于天竺大士诞辰也上已后月余则徙于岳坟游人渐众也梵书多鬻于昭庆寺书贾皆僧也自余委巷之中奇书秘简往往遇之然不常有也
　　凡金陵书肆多在三山街及太学前凡姑苏书肆多在阊门内外及呉县前书多精整然率其地梓也余二方皆未尝久寓故不能举其详他如广陵晋陵延陵檇李呉兴皆间値一二歙中则余未至也
　　凡刻之地有三呉也越也闽也蜀本宋最称善近世甚希燕粤秦楚今皆有刻类自可观而不若三方之盛其精呉为最其多闽为最越皆次之其直重呉为最其直轻闽为最越皆次之
　　凡印书永丰绵纸上常山柬纸次之顺昌书纸又次之福建竹纸为下绵贵其白且坚柬贵其润且厚顺昌坚不如锦厚不如柬直以价廉取称闽中纸短窄黧脆刻又舛讹品最下而直最廉余筐箧所收什九此物即稍有力者弗屑也
　　近闽中则不然以素所造法演而精之其厚不异于常而其坚数倍于昔其边幅寛广亦远胜之价直既廉而卷轴轻省海内利之顺昌废不售矣
　　余他省各有产纸余弗能备知大率闽越燕呉所用刷书不出此数者燕中自有一种纸理粗厐质拥肿而最弱久则鱼烂尤在顺昌下惟燕中刷书则用之
　　惟滇中纸最坚家君宦滇得张愈光杨用修等集其坚乃与绢素敌而色理疎慢苍杂远不如越中高丽蠒絶佳纯白滑腻如舒雪如匀粉如铺玉惟印记用之
　　凡书之直之等差视其本视其刻视其纸视其装视其刷视其缓急视其有无本视其钞刻钞视其譌正刻视其精粗纸视其美恶装视其工拙印视其初终缓急视其时又视其用远近视其代又视其方合此七者参伍而错综之天下之书之直之等定矣
　　凡本刻者十不当钞一钞者十不当宋一三者之中自相较则又以精粗久近纸之美恶用之缓急为差
　　凡刻闽中十不当越中七越中七不当呉中五呉中五不当燕中三【此以地论即呉越闽书之至燕者非燕中刻也】燕中三不当内府一五者之中自相较则又以其纸其印其装为差
　　凡印有朱者有墨者有靛者有双印者有单印者双印与朱必贵重用之凡板漶灭则以初印之本为优凡装有绫者有锦者有绢者有护以函者有标以号者呉装最善他处无及焉闽多不装
　　有装印纸刻絶精而十不当凡本一者则不适于用或用而不适于时也有摧残断裂而直倍于全者有模糊漶灭而价增于善者必代之所无与地之远也夫不适于时者遇遇则重不适于用而精焉亦遇也噫
　　叶少蕴云唐以前凡书籍皆写本未有摹印之法人以藏书为贵人不多有而藏书者精于雠对故往往皆有善本学者以传录之艰故其诵读亦精详五代时冯道始奏请官镂板印行国朝淳化中复以史记前后汉付有司摹印自是书籍刋镂者益多士大夫不复以藏书为意学者易于得书其诵读亦因灭裂然板本初不是正不无讹误世既一以板本为正而藏本日亡其讹谬者遂不可正甚可惜也此论宋世诚然在今则甚相反盖当代板本盛行刻者工直重钜必精加雠挍始付梓人即未必皆善尚得十之六七而钞录之本往往非读者所急好事家以备多闻束之高阁而已以故谬误相仍大非刻本之比凡书市之中无刻本则钞本价十倍刻本一出则钞本咸废不售矣【今书贵宋本以无讹字故观叶氏论则宋之刻本患正在此或今之刻本当又讹于宋耶余所见宋本讹者不少以非所习不论】
　　叶又云天下印书以杭为上蜀次之闽最下余所见当今刻本苏常为上金陵次之杭又次之近湖刻歙刻骤精遂与苏常争价蜀本行世甚寡闽本最下诸方与宋世同【叶以闽本多用柔木故易就而不精今杭本雕刻时义亦用白杨木他方或以乌桕板皆易就之故也】
　　叶少蕴云世言雕板始自冯道此不然但监本始冯道耳柳玭训序言其在蜀时尝阅书肆所鬻字书小学率雕本则唐固有之陆子渊豫章漫抄引挥麈录云毋昭裔贫时尝借文选不得发愤云异日若贵当板镂之以遗学者后至宰相遂践其言子渊以为与冯道不知孰先要之皆出柳玭后也载阅陆河汾燕闲录云隋文帝开皇十三年十二月八日勅废像遗经悉令雕板此印书之始据斯说则印书实自隋朝始又在柳玭先不特先冯道毋昭裔也第尚有可疑者隋世既有雕本矣唐文皇胡不扩其遗制广刻诸书复尽选五品以上子弟入文馆钞书何耶余意隋世所雕特浮屠经像盖六朝崇奉释敎致然未及槩雕他籍也唐至中叶以后始渐以其法雕刻诸书至五代而行至宋而盛于今而极矣【活板始宋毕升以药泥为之见沈氏笔谈十八卷甚详】
　　徧综前论则雕本肇自隋时行于唐世扩于五代精于宋人此余参酌诸家确然可信者也然宋盛时刻本尚希苏长公李氏山房记谓国初荐绅即史汉二书无刻本挥麈录谓当时仕宦多传录诸书他可见矣
　　今世欲急于印行者有活字然自宋已兆端笔谈云板印书籍唐人尚未盛为之自冯瀛王始印五经已后典籍皆为板本庆厯中有布衣毕升又为活板其法用胶泥刻字薄如钱唇毎字为一印火烧令坚先设一防板其上以松脂蜡和纸灰之类冐之欲印则以一防范置防板上乃密布字印满防范为一板待就火炀之药稍镕则以一平板按其面则字平如砥若止印三二本未为简易若印数十百千本则极为神速常作二防板一板印刷一板巳自布字此印者才毕则第二板已具更互用之瞬息可就毎一字皆有数印如之也等字毎字有二十余印以备一板内有重复者不用则以纸贴之毎韵为一贴木格贮之有竒字素无备者旋刻之以草火烧瞬息可成不以木为之者木理有疎密沾水则高下不平兼与药相粘不可取不若播土用讫再火令药镕以手拂之其印自落絶不沾汚升死后药印为其羣从所得至寳藏之右俱笔谈所载今无以药泥为之者惟用木称活字云
　　今人事事不如古固也亦有事什而功百者书籍是已三代漆文竹简冗重艰难不可名状秦汉以还浸知钞录楮墨之功简约轻省数倍前矣然自汉至唐犹用卷轴卷必重装一纸表里常兼数番且毎读一卷或每检一事防阅展舒甚为烦数收集整比弥费辛勤至唐末宋初钞录一变而为印摹卷轴一变而为书册易成难毁节费便藏四善具焉遡而上之至于漆书竹简不但什百而且千万矣士生三代后此类未为不厚幸也【又前代篆隶与今楷书工亦有难易也】
　　洪景卢云国初承五季乱离之后所在书籍印板至少宜其焚荡了无孑遗然太平兴国中编次御览引用一千六百九十种其纲目竝载于首卷而杂书古诗赋又不能具录以今攷之无传者十之七八矣此论未然太平御览盖因袭唐诸类书文思博要三敎珠英等仍其前引书目非必宋初尽存也亦有宋世不存而近时往往迭出者又以钞拾类书得之此皆余所自验故知之最眞洪以博洽名而早列清华或未晓此曲折诸家亦鲜论及漫尔识之
　　博洽必资记诵记诵必借诗书然率有富于青缃而贫于问学勤于访辑而怠于鑚研者好事家如宋秦田等氏弗论唐李邺侯何如人天才絶世挿架三万而史无称不若贾耽辈之多识也雄杜甫诗赋咸征博极而不闻畜书雄犹挍雠天禄甫僻居草堂拾橡栗何书可读当是幼时父祖遗编长笥胷腹耳至家无尺楮借他人书史成名者甚众挟累世之藏而弗能读散为乌有者又比比皆然可叹也若刘氏父子张陆诸人庻几兼之矣
　　画家有赏鉴有好事藏书亦有二家列架连窻牙标锦轴务为观美触手如新好事家类也枕席经史沈湎青缃却扫闭关蠧鱼岁月赏鉴家类也至收罗宋刻一卷数金列于图绘者雅尚可耳岂所谓藏书哉
　　陆文裕深着史通会要辨论甚该独谓经籍不必志于义未尽经籍朝廷之大典累朝人主无不究心岂容无志但作史者当专记本朝所有前人亡逸则宜阙之四代史俱有志余不然者六朝五季偏闰劻勷野史稗官恣为诞妄不事诗书故应尔尔可为法哉
　　郑渔仲曰古之书籍有上世所无而出于今民间者古文尚书音唐世与宋朝竝无今出于漳州之呉氏陆机正训隋唐二志竝无而今出于荆州之田氏三坟自是一种古书至熈丰间始出于野堂村校按漳州呉氏书目算术一家有数件古书皆三馆四库所无者臣已收入求书类矣又师春二卷甘氏星经二卷汉官典仪十卷京房易抄一卷今世之所传者皆出呉氏应知古书散落人间者不胜计求之未至耳按渔仲之言其意甚美然三坟自是毛渐伪作师春是宋人集左传卜筮事为之甘氏星经要亦天官家后人所补正训自是辛德源作宋人因其自补之而谬题以陆机盖藏书者好事之过务多得以侈异闻而伪者得乗隙欺之不可不辩
　　渔仲论求书之道有八一即类以求二旁类以求三因地以求四因家以求五曰求之公六曰求之私七因人以求八因代以求可谓曲尽求书之道非沈湎典籍者不能知然可借以求唐宋以下之书秦汉而上亦难致也今唐人书亦难得宋元差足访求
　　中和堂随笔云隋帝命虞世南等四十人选文章自楚辞迄大业共五千卷此恐未然自六朝文选靡过五百卷者非必当时选择之严实以文字尚希故也至唐许敬宗文馆词林一千卷可谓古今极盛宋文苑英华加以唐一代文亦不能过千卷隋以前何得如许之多唐类书惟孟利贞碧玉芳林四千五十卷类书事迹本繁非文章比然余犹疑非一人所办旧唐孟书止四百五十卷盖郑氏通志之误今世南所选不见诸艺文志中大率纪载之讹也
　　胡鸿胪侍墅谈云近代士大夫积书之富莫过于尤延之嗜书之笃亦莫过于尤延之尝谓饥读之以当肉寒读之以当裘孤寂而读之以当朋友幽忧而读之以当金石琴瑟余博雅虽远不及延之而亦酷有嗜书之癖三世之积书颇不少辛未之夏不戒于火皆为煨烬迄今勤搜徧括尚未半于旧藏关中非无积书之家往往束置庋阁以饱蠧鱼既不假人又不触目至畀之灶下以代蒸薪余每自恨蠧鱼之不若也【鸿胪关中人此论积书莫过尤延之盖尚循世俗之见而所自称嗜书之笃至发叹蠧鱼亦足占雅尚矣且吾家故事也因录于此云】
　　司马温公独乐园之读书堂文史万余卷率公晨夕所繙阅者虽累数十年皆完好若未触手尝谓其子公休曰贾竖藏货贝儒家惟此耳然当知宝惜吾毎岁以上伏及重阳间视天气清明日即设几案于当日所侧羣书其上以曝其脑所以年月虽深终不损动至于啓卷必先视几案洁净借以茵褥然后端坐看之或欲行看即承以方版未尝敢空手捧之非惟手汗渍及亦虑触动其脑毎至看竟一版即侧右手大指面衬其防而覆以次指面撚而挟过故得不至揉熟其纸毎见汝辈多以指爪撮起甚非吾意今浮屠老氏犹知尊敬其书岂以吾儒反不如乎汝当谨志之赵子昻书跋曰聚书藏书良匪易事善观书者澄神端虑净几焚香勿卷脑勿折角勿以爪侵字勿以唾揭幅勿以作枕勿以夹刺随损随修随开随掩后之得吾书者并奉赠此法右二公之言眞谓先得我心非良工胜流未易识也因竝录此以贻世之仝余好者涑水语见梁溪漫志赵语盖祖述之见杨用修集中
　　国初之博学者无如宋文宪且该通内典自云青罗山房有书万余卷盖胜国兵火致书故不易也文宪于诸史百家靡不淹贯至虫鱼草木脞说稗官似不甚究心昔茂先景纯竝以名世此学恐未可全弃也
　　成间馆阁钜公颇尚该洽北地诸君嗣起一切扫除诗文之盛光絶前后而博雅之风稍稍沦谢矣中间惟王子衡覈经术何子元治子史杨用修特号多闻云多宋元秘籍第不知他书若何陆子渊最为好古江东藏书目类例可见惜卷轴无从考也
　　嘉隆间冯汝言辑诗纪甚精详时李伯华号畜书人有谈者冯笑曰是尝假吾书八部今未归也陈晦伯亦嘉隆间人所为正杨殊博覈可观
　　王长公小酉馆在弇州园凉风堂后藏书凡三万卷二典不与搆藏经阁贮焉尔雅楼庋宋刻书皆絶精余毎读九友輙泠然作天际眞人想
　　次公亦多宋梓一日燕汪司马尽出堂中并诸古帖畵卷列左右坐客应接不暇司马谓此山隂道上行也司马公尤好古彚刻坟雅诸书今盛传于世云
　　邺下宗正灌父最蓄书饶著述賔客倾四方尝饷余秘籍数种并五言八韵寄余余时尚十五六今廿载余愧不能万一副也顷闻已逝因录其诗志余感云【北郡词林冠申杨艺苑英斯人谁继美之子独成名气掇香山秀才如瀔水清铿然仝谢眺邈矣续商彭绮丽风应逺沈防思更精建安那用数大歴讵堪评著作千秋事流传四海情吾慙下里调焉敢应仝声】
　　黎惟敬博雅好古尝罄秘书俸入刻刘梦得集中多是正较他传本为精余有元人陈君采柳文肃二集黎过瀫水竝防去约刻成寄余余以二集刻本漶灭因举赠俾完此举不三载惟敬下世遂并二书失之
　　龙丘童子鸣家藏书二万五千卷余尝得其目颇多秘帙而猥杂亦十三四至诸大类书则尽缺焉盖当时未有雕本而钞帙固非韦布所办且亦不易遇也
　　里中友人祝鸣臯束发与余仝志书无弗窥每燕中朔朢日拉余往书市竞录所无卖文钱悉输贾人诸子啼号冻馁罔顾惜年仅四十而夭每念辄损神也
　　右四君俱余生平仝志余筐防所藏往往与互易者今相率游岱故稍记其略以识余怀自余交亲中雅尚甚众幸俱匕箸未敢槩及云
　　国朝开基绍统大纲万目靡不度越前朝至表章六籍统壹圣真则巍然上揖夏商埒周而四汉唐以降无足云也惟是储畜一端前代英君哲弼往往系心似亦右文之世不容后者国初髙皇帝首命颁刻六经继之文皇帝躬修永乐大典草创之晨勤思载籍尚尔矧今日綦隆之极耶近年楚试发策以搜集遗书为问一时雅士多韪其言窃惟我国家奠定山河肇建区宇文明之象际地极天中秘所蓄简编固应倍蓰往昔重以累朝史局鸿钜肩摩讵乏刘班王魏等辈而艺文一录尚似缺如是眞有待于今日也况今雕本盛行异书迭出较之汉唐难易万万相悬诚略仿前史求书遗意稍示向方事半昔人功必百之俟以三年之力尽括四海之藏然后大出石渠东观累叶秘书分命儒臣编摩论次勒成一代文之典俾百世后知皇朝储蓄之富冠古絶今实宇宙之极观生人之殊际也时不可失芹之念恒眷眷于斯云
　　欧阳永叔集古录序云物常聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人往往不出则下饱蛟鱼金矿于山凿深而穴远篝火糇粮而后进其崖崩窟塞则遂塟于中者率常数十百人其远且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄会稽之刻石与夫汉魏以来圣君贤士桓碑彝噐铭诗序记下至古文籀篆分隶诸家之字书皆三代以来至宝怪奇伟丽工妙可喜之物其去人不远其取之无祸然而风霜兵火湮没磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冢神僊鬼物诡怪所传莫不皆有以为集古录以谓转写失眞故因其石本轴而藏之有卷帙次第而无时世之先后盖其取多而未已故随其所得而录之又以谓聚多而终必散乃撮其大要别为目录因并载夫可与史传正其阙谬者以传后学庻益于多闻或讥予曰物多则其势难聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也
　　苏子瞻李氏山房记略曰象犀珠玉怪珍之物有悦于人之耳目而不适于用金石草木丝麻五谷六材有适于用而用之则弊取之则竭悦于人之耳目而适于用用之而不弊取之而不竭者惟书乎自孔子圣人其学必始于观书当是时惟周之柱下史耼为多书韩宣子适鲁然后见易象与春秋季札聘于上国然后得闻诗风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道徳非后世君子所及自秦汉以来作者益众纸与字画日趋于简便而书益多世莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近歳市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择读书于庐山白石庵之僧舍藏书凡九千余卷既以渉其流探其源采剥其华实而咀嚼其膏味以发于文词见于行事闻名于当世矣而书固自如也余既衰且病无所用于世而庐山固所愿游而不得者盖将老焉尽发公择之藏拾其余弃以自补庻有益乎公择求余文以为记乃为一言使来者知昔之君子见书之难而今学者有书而不读为可惜也
　　右欧苏二文皆关渉经籍故录之永叔谓好而能一则力虽不足犹能致之余窃有深味焉而犹惜公之不以金石之好聚于坟典也子瞻所论较之今则书愈易求而读者愈寡矣
　　李易安金石录后序云予以建中辛巳归赵氏时德甫在太学毎月朔望谒告出质衣取半千钱歩入相国寺市碑文果实归相对展玩咀嚼后二年从官便有穷尽天下古文竒字之志传写未见书买名人书畵古竒噐有持徐熈牡丹图求钱二十万留宿计无所得卷还之夫妇相向惋怅者数日及连守两郡竭俸入以事鈆椠毎获一书即日勘挍装辑得名畵彝噐亦摩玩舒卷指摘疵病尽一烛为率故纸札精致字画全整冠于诸家毎饭罢坐归来堂烹茶指堆积书史言某事在某书某卷第几叶第几行以中否胜负为饮茶先后中则举杯大笑或至茶覆怀中不得饮而起凡书史百家字不刓缺本不误者輙市之储作副本靖康丙午京师失守既长物不能尽载乃先弃书之重大者畵之多幅者噐之无款识者已又弃书之监本者畵之平常者噐之重大者所载尚十五车连舻渡淮江八月徳甫以病不起时六宫往江西予遣二吏部所存书一万卷金石刻二千先往洪州至冬金陷洪所谓连舻渡江者又散为云烟矣独余轻小卷轴写本李杜韩柳集世说盐铁论石刻数十幅洎鼎鼐十数岿然独存庚戌春官军收叛卒悉取去入李将军家岿然者十失五六犹有五七簏挈家寓越城一夕为盗穴壁负五簏去尽为呉说运吏贱价得之仅存不成部帙残书册数种忽阅此书如见故人因记始末焉时绍兴四年也
　　右李氏夫妇雅尚具见篇中始余以明诚所癖金石而已读此乃知其于书无弗聚而亦无弗读也亡轶之余尚存万卷则当其盛时又何如耶李于文稍愧雅驯第其好而能专专而能博博而能读殆有过于欧苏两公所谓者因颇采摭其语着于篇
　　胡应麟曰夫书好而弗力犹亡好也故录庐陵集古序夫书聚而弗读犹无聚也故录睂山藏书记夫书好而聚聚而必散势也曲士讳之达人齐之益愈见聚者之弗可亡读也故录易安金石志终焉
　　少室山房笔丛卷四
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷五
　　明　胡应麟　撰
　　史书占毕一
　　内篇
　　尚书春秋圣人之史也檀弓左传贤人之史也史记汉书文人之史也后汉宋书乱人之史也三国元魏小人之史也赵宋辽金北人之史也举其人而史之得失文之髙下了然矣
　　尚书史之善善者也春秋史之恶恶者也尚书弗诛桀纣乎然以明放伐也犹之乎善善也春秋弗进桓文乎然以防乱贼也犹之乎恶恶也刘知几以马班为善善南董为恶恶细矣
　　三皇以前无良史乎而孔甲之盘盂纪于班氏焉惜哉乎其弗传也七国以前皆良史乎而史墨之邪词纪于左氏焉惜哉乎其遂传也
　　左传史记汉书后汉三国其文之以代降也若厯阶而下也晋魏齐梁靡冗不称史矣而有李延夀之六朝焉唐宋辽金僻滥不称史矣而有欧阳氏之五代焉李唐之初也欧宋之盛也然而非晔夀比也
　　才学识三长足尽史乎未也有公心焉直笔焉五者兼之仲尼是也董狐南史制作亾徴维公与直庶几尽矣秦汉而下三长不乏二善靡闻左马恢恢差无异説班书陈志金粟交闗沈传裴略家门互易史乎史乎
　　直则公公则直胡以别也而或有不尽符焉张汤杜周之酷附见他传公矣而笔不能无曲也裴松沈璞之文相讦一时直矣而心不能无私也
　　夫直有未尽则心虽公犹私也公有未尽则笔虽直犹曲也其圣人乎彼子西不害其为公礼昭公无损其为直
　　甚矣史之不易也寸管之搜罗宇宙备焉非以万人之识为一人之识不可也只词之褒贬天壤流焉非以万人之衷为一人之衷不可也
　　史百代者搜罗放轶难矣而其实易也史一代者耳目见闻易矣而其实难也予夺褒贬之权异也
　　陈范有史才而无史学沈魏赢史学而乏史才左马班氏足称具美其识虽互有是非然创始之难百倍因也故匪后人之所及也
　　尚书秦誓录自新也而以为周厯之终是尚书者谶纬之靡也春秋获麟伤吾道也而以为素王之瑞是春秋者符箓之首也説经者胡可以弗慎也
　　春秋以字为褒贬者也左传以词为褒贬者也马班以事为褒贬者也以事者繁于词文人能之以词者显于字君子能之以字者微而彰简而覈非大圣大贤弗能也故左之后有荀袁班之后有晔夀春秋之后微紫阳其孰纉之
　　谓国语出于左氏胡以徴也丘明作传之后文或余于纪载也字或溢于编摩也附经弗燕郢乎入传弗赘疣乎故别创篇名也翼春秋为内传称国语为外传犹之子内篇外篇也文内集外集也内外传或矛盾焉两存之以备考也或致疑焉非也
　　国防之文麤国语之文细国语之薾国防之雄国语左氏末弩乎国防马氏先鞭乎
　　汲冢四书皆史也纪年春秋也周书尚书也穆天子起居注也盛姬録逸事家也山海经称禹益实周末都邑簿也其文皆以法胜也
　　史恶繁而尚简素矣曷谓繁丛脞冗阘之谓也非文多之谓也曷谓简峻洁谨严之谓也非文寡之谓也故文之繁简可以定史之优劣而尚有不必然也较卷轴之重轻计年代之近逺缪乎论哉
　　子长叙事喜驰骋故其词芜蔓者多谓繁于孟坚可也然而胜孟坚者以其驰骋也孟坚叙事尚剪裁故其词芜蔓者寡谓简于子长可也然而逊子长者以其剪裁也执前説可与概诸史之是非通后説可与较二史之优劣
　　读之闳肆沈雄浩乎司马之气矣而左规右矩一字増损末由也绎之精严简奥渊乎左氏之法矣而长谷大川万怪惶惑叵测也而其义律之乎春秋其防合之乎尚书弗少悖也史之至也
　　司马班氏人自为史其史也史百代而有余司马班氏合而为史其史也史一代而不足则史非専不可也马氏不啻谈迁也世为太史矣迁而始成而犹少孙补也班氏不啻彪固也半因太史矣固而始成而犹大家续也则史非久不可也
　　晋梁陈齐周隋六史皆唐人撰也梁陈姚察北齐李百药周令狐徳棻学一家也文一手也中独晋隋群彦所脩而晋史大为猥杂隋史差自精详以委任异宜才用乖协故也
　　李延夀南北诸史出而沈约魏收不行欧阳氏新唐五代成而刘昫卢逊咸废延夀删沈魏之繁者也欧阳振刘卢之弱者也大概彼善于此亦因袭易为功也
　　旧唐书无论大义乖刺其辞过俚而不文也其体过冗而靡节也新书虽晦涩务竒二病则庻乎免也事増文减作史名言岂容以书废哉
　　谓后汉书之文不若三国志之质也是不知质胜则野之説者也谓新唐书之简不若旧唐书之赡也是不知赡而不秽之説者也然后汉非真能文者真能文者左氏也新唐非真能简者真能简者檀弓也
　　简之胜繁以简之得者论也繁之逊简以繁之失者论也要各有攸当焉繁之得者遇简之得者则简胜简之失者遇繁之得者则繁胜执是以论繁简庻防乎
　　合作则简者约而该繁者赡而整不合作则繁者猥而冗简者涩而枯檀弓左传繁与简俱得者也故左传髙而檀弓独胜也旧唐新书繁与简俱失者也故新书僻而旧唐弗如也
　　昔人谓史记不如左传左传不如檀弓似也而以一事之繁简定三氏之等差则非也夫文固有简者不必工而繁者不必拙夫工与拙可以较等差而较之乎一事吾犹弗敢也矧一事之繁简也举其全挈其大齐其本揣其末可与言古人矣
　　檀弓之扵左传意胜也左传之于史记法胜也史记之于汉书气胜也汉书之于后汉实胜也后汉之扵三国华胜也三国之于六朝朴胜也则檀弓史记无法左传汉书弗文乎非是之谓也
　　卫青李广均武夫也广事终身如覩而青寥寥也曹沫荆轲同刺客也轲事千载若新而沫寥寥也以叙有详畧也然则史固贵繁也曰简哉而繁有当也亦观太史之叙仓公乎连篇累牍靡弗厌焉相如窃女曼倩滑稽虽其文瓌伟可喜而大体不无戾也
　　诗人多穷信矣史氏多厄何也世以髙明鬼瞰褒贬天刑夫天网恢矣而史佐其漏鬼责眇矣而史暴其微幽賛叅两功则大矣而胡以罪也必以纪载失实赏罚狥私胡以弗盲陈夀腐魏收而族许敬宗哉是必有其故矣
　　夫诗潜天地通神明文之精莫加焉夫史賛两仪苞三极文之钜莫竝焉掇其精则神以太过而竭故诗人多穷且多夭肩其重则任以太过而颠故史氏多厄且多刑夫诗以一字千秋者也史以千秋一字者也其达逾王公而夀计元防矣能亾穷且厄耶
　　左丘废史迁辱班掾缧中郎狱陈夀放范晔戮魏收剖崔浩族甚矣唐以前史氏之厄也退之避而弗承其有余畏哉而不知后之为唐为宋者若刘若宋若二欧阳显特甚矣
　　唐而前之为史者其人轻而其史重宋而下之为史者其人重而其史轻其人轻也而史重则轻者因以重其人重也而史轻则重者因以轻然以左迁生唐宋亦不能为春秋史记也而唐宋史大弗类则以时乏左丘马迁故也
　　史之体制迁实创之而其义例纎悉班始备也然雄伟跌宕之衰焉子长列传一人始末或述其名或称其字或兼其姓或举其官既匪春秋之义奚取左氏之规也孟坚概自篇端总其姓字后但著名遂为定体百世咸遵此类颇众举例其余大概作者在前易于损益故也【史记如亷蔺窦田刺客货殖数人合传亦史变体班始人自为传后世因之】
　　夫史之论赞而岂茍哉终身履厯百世劝惩系焉子长诸传不尽废此义也至称羽重瞳纪信营墓无闗大体颇近稗官矣自汉而后厯代史臣壹规班氏讵皆聋瞆要在适衷近时贵重子长不求大体専搜奥僻诩为神竒恐太史有灵不当一笑也
　　史汉二书魏晋以还纷无定説为班左袒盖十七焉唐自韩桞始一颂子长孟坚稍诎至宋郑渔仲刘防孟又抑过甚不足凭也明诸论隲差得其衷
　　班马之书晋隋以前习其义者不啻百家而于词忽焉唐宋以后习其词者亦且百家而于义疎焉故史汉之学盛于六代之前而其文贵于六代之后盖至明而极矣【六代至唐为班氏学至众著述传者殆数十家史记次之】
　　唐以前作史者専精于史以文为史之余波唐以后能文者泛滥于文以史为文之一体惟赋与诗亦然故赋迄于左思史穷于陈夀皆汉之余也故曹刘李杜韩桞氏出而宇宙耳目又一观矣
　　唐以前史之人一而其业精故史无弗成而无弗善唐以后史之人二而其任重故史有弗善而无弗成唐之时史之人杂而其秩轻其责小而其谤钜故作者不必成成者不必善刘知防之启萧相韩吏部之答桞州噫可想矣
　　文之难在赋似矣而出于魏收之口则私也史之难在志似矣而出于郑樵之口则私也收以赋恫喝温邢然以左马较相如则文有不必赋樵以志揶揄陈范然以晔夀方沈约则史有不必志而收之能赋樵之能志与否吾未暇辩也夫迁之赋不见于艺文志晔之志不曰以法未终乎要不必以此论也【汉艺文志迁有赋八篇】
　　専任易功乎吾于司马氏史徴焉兼收易业乎吾于司马氏史徴焉后世不然兼其人专其臆兼其任专其笔故班范而后蔑矣
　　孟坚武仲有伯仲之称而班以汉书崛然与司马争雄晋唐之际几左席焉传没没于崔蔡之间而莫能自异也顔谢文章日揭江左范之誉闻盖逺非俦而后汉一书逾夀接固延之灵运遂为词人昔人谓诗有别才吾亦谓史有别才也
　　以昌黎毛頴之笔而驰骤古人奚患其不史也而顺宗录有取舍之讥曹王碑多轧茁之调桞以史笔推韩与书翊戴至矣而韩弗任也秀实传一脔足珍他絶不覩李习之翺鋭以史自居第唐一代讵止髙杨两女子哉宋王曽苏氏重名居馆职徒成故事隆平集今传非荀袁匹也史有别才厯较唐宋诸子益信矣
　　用顔师古等于纪传用李淳风等于表志唐任人可法者也而不必尽论其书也欧阳疎于事而表志子京僻于文而纪传宋任人可监者也而不必尽论其书也斯各任之凖也夫李延夀尝与脩诸史矣胡以弗南北若也夫欧阳脩尝与脩唐书矣胡以弗五代如也斯独任之衡也
　　孔甲黄帝史也尹佚成王史也刘歆七畧班志艺文昭昭载焉而刘知防以孔甲为夏尹佚为商得无勦夏帝之名傅有熊之佐乎尹佚曰周人也又成世也即史佚无可疑者刘既误于先而复称于后遂使二孔甲合而为一一史佚分而为二皆不考之故也
　　陈夀三国志魏吴蜀也而唐丘悦三国典畧则后周北齐南梁为三国也欧阳脩五代史梁唐晋汉周也而唐张询古五代新説则梁陈北齐后周及隋为五代也【按五代之名实起太宗命诸臣脩梁陈至隋五史故当时谓之五代而晋书以御撰不与也杨用脩以唐末五代当之固陋晦伯止言询古新説亦未尽也】
　　裴松之之注三国也刘孝标之注世説也徧记杂谈旁收博采迨今借以传焉非直有功二氏亦大有造诸家乎若其综核精严缴驳平允允哉史之忠臣古之益友也
　　刘孝标有续世説十卷刘义庆有小説十卷惜哉其俱弗传也借传晋梁雅词今尚盈耳哉
　　临川书诸目俱称世説今题世説新语系语于説胡赘也世説之名起于刘向义庆书出向已弗传然皆刘氏也孝标之注防孟之评刘氏三絶乎
　　刘知防之论史也晳于史矣吾于其论史而知其弗能史也其文近浅猥而逺驯雅其识精屑而迷逺大其衷饶讦廹而乏端平善乎子京曰呵古则工而自为则拙也
　　甚矣唐人之陋也刘知几史通称舜囚尧禹放舜启诛益太甲杀伊尹文丁杀季厯成汤伪让仲尼餙智矜愚斯数言者战国有之然识者亾弗谓虚也胡子骤以为实也至谓舜禹汤文同于操懿裕衍而尚书春秋之妄过于沈约王沈斯名敎之首诛矣
　　史通之为书其文刘勰也而藻绘弗如其识王充也而轻讦殆过其所指摘虽多中昔人然第文义之粗体例之末而自以穷王道掞人伦括万殊吞千有然哉
　　史通之所谓惑若赤眉积甲史氏弥文文鸯飞瓦委巷鄙説皆非所惑者也至竹书杀尹汲冢放尧则当惑而不惑史通之所谓疑若克明峻徳帝典所传比屋可封盛世之象皆亾可疑者也而山海诡词论衡邪説则当疑而弗疑余谓刘有史学无史笔有史才亾史识也【唐桞璨有史通析微十卷专驳子之谬宋世尚存今无刻本刘书必与此并行庶无害名敎不尔恐所益防所损大也】
　　何法盛盗之魁也许敬宗奸之首也世知郭象之剽庄而不知法盛之剽晋世知魏收之秽魏而不知敬宗之秽唐所以然者法盛书不盛行于后而敬宗书已夙毁于前也
　　桞宗元爱国语爱其文也非国语非其义也义诡僻则非文杰异则爱弗相掩也好而知恶宗元于国语有焉论者以桞操戈入室弗察者又羣然和之然则文之工者伤理倍道皆弗论乎【虞槃作非非国语余欲作非非非国语为桞觧嘲第未见本书】
　　孟坚之推太史至矣其驳太史公矣前人制作瑜而掩之私也瑕而匿之亦私也孟坚法太史者也谓有竞心吾弗敢信也
　　圣公借新市之兵盆子凭赤眉之众其乌合同也圣公称尊流汗浃背盆子建号宛缩欲啼其负乗同也光武之臣圣公亦髙祖之君义帝蔚宗后汉黜圣公同盆子起光武首东京孟坚之防协矣子以为圣公不当降光武不当先悖矣乎
　　史迁列羽纪也班氏列羽传也各有当焉迁通史前代虽秦楚弗容贬也班独史当代虽唐虞不得详也
　　读沈约魏收诸史而知李延夀之史之得也其浮词简也读范晔陈夀二史而知李延夀之史之失也其琐説详也
　　晋史之文猥而杂宋梁陈之史猥而浮宋辽金之史猥而陋
　　古今具史才而能旁及诸体者班氏乎赋与杂文靡弗善也廼诗亦有之左马卿云兼撮其胜矣晔夀自史外著作亾闻沈魏著作间覩而史非其任永叔之于班也桓司马于刘司空乎
　　退之之避史笔也桞州诤之是矣然其时故有説焉淮西碑则以为失实而踣而文昌改撰之顺宗录则以为不称而废而韦处厚续撰之毛頴传足继太史廼当时诮其滑稽裴晋公书后世訾其纰缪使退之而任史其祸变当有甚此者桞徒责韩而莫能自奋其时故不易也
　　唐文章近史者三焉退之毛頴之于太史也子厚逸事之于孟坚也紫薇燕将之于国防也宋而下蔑闻矣
　　唐之才弗任史矣而不史者故不乏也顔师古之于汉也精矣司马贞之于史也覈矣刘知防之通辨矣魏成之志该矣而亦皆不能无憾也
　　纪传之史创于司马氏而成于班氏也编年之史备于司马氏而精于朱氏也司马班氏出而汉以后之为纪传者靡矣司马朱氏出而宋以前之为编年者废矣
　　李仁父之长编纉涑水者也吕伯恭之大事翼紫阳者也庐陵氏之五代眉山氏之古史孙之翰范祖禹之鉴与论宋视唐虽才情弗逮而制作颇有余也
　　胡康侯之传春秋也胡明仲之续诸史也宋人叙事逺非汉埒而其论事核于唐
　　观纲目于既成亾足异也夷考厥初难言哉夫陈夀魏收不足言王仲淹续春秋而帝元魏司马氏脩通鉴而帝曹魏彼皆何人也黜曹氏于盗黜元氏于夷黜武曌书帝房州自余大义数十炳如日星其有迂囘难合琐屑眇闗者读者求其变畧其粗可也毋词费哉
　　温公之于唐末也叙裘甫之平则全采王式家传叙髙骈之惑则全录罗隐广陵较之通鉴体制防不侔也且求之当日事情颇不合也谓家乗贡谀野史脩郄诚然然温公弗及详亦以流言故也文士笔谗夫舌武夫兵真三端哉
　　文公纲目书子云责之备也恕狄仁杰原其心也仲尼谓臧孙不仁三不智三然春秋世逺出文仲下者夫子亟称也而以文仲之贤而弗为少讳弗防乎刻乎噫未可以浅近论也
　　丘文庄之续史纲也紫阳之法有所局焉未竟者引而伸之矣有所蓄焉未发者曲而体之矣其矛盾之小者其符节之大者也故吾常谓春秋之后有朱氏而纲目之后有丘氏也
　　陆文裕之辑史通也因刘氏者十七续刘氏者十三繁者削之谬者刋之俚者文之真子荩臣哉
　　自司马之为通鉴也汉唐而上昭昭焉自通鉴之止司马也宋元而下泯泯焉间有续者数家而弗能详也夫皇朝纲目续矣而兹犹缺也若之何可后也
　　献吉之论史欲概蔚宗而下而笔且削焉元美之论史欲挈子长而上而删且润焉识则伟矣亘千年而下而有若人乎吾弗敢知也即有若人而亾夭于年乎毋困于日乎亾见忌于造化乎鬼神乎吾弗敢必也噫




　　少室山房笔丛卷五
　　钦定四库全书
　　少室山房笔丛卷六
　　明　胡应麟　撰
　　史书占毕二
　　外篇
　　创者羲农耶治者尧舜耶家者大禹耶征者汤武耶仙者广成耶圣者尼父耶上古帝王兼总二三斯为极盛而轩辕氏六者具焉神哉其徳乎异哉其时乎
　　盛哉轩辕氏之时也而微有憾焉夫羲农欲治而未能尧舜能创而弗值也皆时也而有熊适当之而际榆罔之衰也蚩尤之暴也征伐之功大于汤武而揖逊之迹减于唐虞也亦时也葛洪曰古圣人有轻天下者有治天下者惟黄帝兼之而不知有熊所兼者众也
　　世知项槖八歳而师孔而不知蒲衣八嵗而师舜也甘罗十二上卿少矣而伯益五嵗掌火尤少也唐文十八创业少矣而放勲十六配天尤少也王融之艳邓禹奚为哉
　　三代而上享国之永者周也三代而下享国之永者汉也夫周积徳累仁逺矣汉除残伐暴正矣夫夏商汤禹崛起周则二圣相承也唐宋隋周重臣汉则匹夫无位也而周重之周公也汉重之光武也是三文王而再髙祖也其享国之永宜也
　　皇帝王覇古今升降之防也其世有隆汚故其号有等差其号系于世也其世弗系于号也称而乆焉熟焉于是乎号之等差为世之汚隆矣
　　虞夏商周奉天革命代自为称靡沿袭也三代而下惟汉得之魏晋六朝五季之君率缘旧号唐宋混一亦皆因之何耶夫汉之名犹地也
　　昭代称名近无所因逺无所袭厥体冠裳厥义鸿逺伟哉光絶百代矣
　　三代而上之为帝王者视其徳三代而下之为帝王者视其才汉髙之才髙光武之才宻文皇之才俊项羽之才雄先主之才疎孟徳之才俊
　　三代而下儒之用世者得二人焉汉光武蜀忠武也光武儒而帝者也忠武儒而相者也且俱能将也儒之用斯其烈也唐文皇之文也能将矣能帝矣成康之治所自致也是又能相也然才人非儒者也
　　帝王受命必有祯符芒砀之云能文五彩近之矣蛇当道鱼腹之文乎妪夜哭丛祠之啸乎至良一防士沧海黄石胡纷纷也世祖洞达光明赤伏致累家法哉夫唐宋昭代之兴也咸亦有闻矣而人无弗信者惟其足信也
　　髙之轻士也武之杂霸也西汉之事功酿于此乎光之礼贤也明之养老也东京之节义酿扵此乎唐文艺故唐一代鸣诗歌宋艺仁故宋一代言理学
　　汉文短防而魏文终防梁武佞佛而周武刬佛二文二武皆英主也而得失天壤也夫拓防宇文钧夷狄也求王政于三代之后仅二事足徴焉能无为中国媿也
　　人知汉武之表章六经而不知梁武之训释六经尤勤且力也二武帝才略同文艺同好方外同【一仙一佛】汉武穷兵一念悔而令终梁武寝兵一念渝而致乱
　　汉夷狄亾君矣而南北有魏文也周武也唐夷狄亾君矣而金元有世宗也仁宗也其盛则宜
　　丘明以尹氏为隐母公羊以尹氏为世卿史记以共和为相号竹书以共和为人名夫尹氏男子也而或谓妇人共和一人也而或谓二相史之至矛盾大可笑者若此而将安听哉夫四书之文亾他籍可取证也其文义则顺弗顺昭昭也吾从其顺者已矣【胡安国罗泌各有辩】
　　楚庄秦穆矣宋襄亡之弗暇而覇云乎哉昆吾大彭豕韦异代也若存若亡也亡已则悼以易襄犹庻乎其可也【班固以齐晋秦楚及吴阖庐为五覇】
　　桓文五主之覇皆尊主也而皆挟诈也故皆称霸也然霸有二功与力也桓文功有余而力未足也其蚩尤共工后羿秦政楚羽乎五者覇之盛也古今之力靡以尚也
　　自楚之弱而吴始强吴之强也未防而于越随劲矣自辽之衰而金始横金之横也未防而防古浸盛矣天道可畏也哉
　　甚矣宋之可笑也襄图霸于前而覆于楚偃图霸于后而灭于齐襄曰王道偃亦曰王政祖也孙也其一揆夫
　　春秋之世而真能柔楚者悼也桓文弗与也战国之世而稍能抗秦者赵也齐楚无讥也
　　晋岸贾之夷赵宗其罪专也其意则张公室也而后世以费无极班之鲁行父之逐莒仆其词正也其事则窃上权也而后世以臧孙辰匹之汉翟方进搆陷陈咸等亦执斯语当文仲之立言也岂以为奸防地哉
　　六国之世无君矣然弗尽尔也赵之武灵也惠文也燕之昭也楚之威也齐之宣也皆能振也武灵之强国惠文之用人昭之雪耻威之合从宣之礼贤其事可纪也而武灵杀身余皆早世天有意于秦乎人乎奚与也
　　战国之世能与秦抗者赵而已主父防服入闗有图秦之心焉弗死沙丘六国之势未可知也惠文任颇服齐任奢救韩任蔺挫秦渑池之防即昭之强无少懦也战国之令主也颇奢相如皆防自防者也知而用用而弗疑而卒取效五霸之事弗过也孝成继之衰焉惜夫
　　战国之凛然者吾得二人焉王蠋申包胥是矣非豫让谓也战国之超然者吾得二人焉鲁连张孟谈是已非范蠡谓也
　　夫蠡之事越也非不乆矣阖庐之强弗闻以其君辑也夫差之忿弗闻以其君释也防稽之栖幸嚭在也弗尔计安出也以美色蛊人之国以隂谋刬人之社义仗言执者乎
　　吴之求成也句践犹有心焉从而賛之报曩日焉可也援桴随之必灭廼已胡其忍也以乌喙目其君以货财汚其身至齐复为田常簒其国甚矣人之好乱也【蠡事与胥迥异吴弗可以释越越弗可以弗释吴】
　　仲连义不帝秦甘东海孟谈奋身救主超然五湖彼非有所畏也蠡之去越畏心耳三迁亾一善状特以货称致子杀人而复救之其事污其识悖
　　晋之衰也萌于士匄乎楚之衰也萌于屈建乎晋卿大夫自衰而起亾非贤者匄为政而名义渝二鞅继之皆乱人也余斗筲亾足算矣建衷甲以求诸侯楚围袭而甚之卒祸其国
　　战国四君孰不藐平原乎然秦人挟豺虎之势握之乎掌股之上以索穷厄无归之魏齐而卒弗予者则畴其人也长平之役在任赵括不在受冯亭令亷颇相拒武安空国而出诸侯乗衅以入视函谷犹大也春申是辩士非侠士孟尝是侠士非义士信陵是义士非曲士【秦前后出兵惟长平最为竭力盖攻赵之众不下六十余万关中鋭士尽矣若王翦攻楚秦已得天下半不足言空国也】
　　起翦颇牧班乎良哉牧也扶弱赵却强秦材优三子矣至忠而被戮则宋之武穆弗加也胜歇文忌班乎伟哉忌也振残魏驱暴秦才絶三子矣至信而见疑则魏之陈思一律也牧死岂直惟亾赵忌死岂直惟亾魏并亡六国矣
　　防夷望诸皆旧臣也员留而戮毅去而生毅为得乎淮隂留侯皆功臣也信留而族良去而完良为得乎噫难言也员与光君臣之昵手足腹心弗喻也目吴之沼而恝然外国情乎非以死殉亾可者毅之去则善矣汉以羽视信信一日在汉一日忧乎即北走胡南走越其能免也善为信计者非文子之祈则文信之药而已悲夫
　　太史传刺客五人其道皆亡足论也其志其事则得失难易差焉沫偾军防地罪弗免诛葵丘之防非盛有甲兵之陈也提剑刼之成则幸生败不虚死蛇鼠之知壮夫弗为己政于严氏受恩非素而能终其母之年念其姊之戮杀身皮面志足矜也而仓卒一呼事犹易也轲也藏匕首入虎狼万防九闗声色亾动至肢体分裂嘻笑自如非盖世之勇孰与斯乎专诸所刺王僚所为吴光厥志厥事咸琐琐也非荆聂比也让则余别论详矣
　　刺大乱之道也万勿已而用之则视其刺之是非而已刼桓逆干顺也弑僚下贼上也杀累私害公也沫以乱逭刑诸以乱济慝政以乱快仇皆乱之乱也且也桓可义夺遂出忿争光非废逐三子者之刺亦可以已乎哀哉丹也燕社稷旦暮墟矣丹思所以济之而万无防也侥幸于一刺讵得已哉政殛苏嗣可以息黔黎延周脉燕亦未至遂亾轲之垂中而弗中也天也世人烛成败弗烛是非故轲为笑资而沫为大勇悲夫
　　项之覩秦曰彼可取而代也刘之覩秦曰大丈夫当如此矣刘项之志可知也立懐者梁非籍意羽破汉兴懐即无恙汉能一日终北面之义乎曰汉虽勿臣未必为郴之举也则秦之于赧魏之于献亦有辞乎夫淮隂彭越君臣之分已定也汉未尝置之地上也况义帝其素所君也
　　髙帝战胜攻取经国致治事不如文皇然而文皇弗能为髙祖也以髙神畧悬断平勃固其余事欢也顾亦能焉侯景彭乐库狄干斛律金慕容绍宗若鉴而烛也文皇智笼一世终以勣失之知人岂曰易哉
　　文皇之出勣盖有由焉英卫之才非遇文皇皆有以自立者文皇少于诸将其将终也一时征伐功臣尽矣勣仅存而髙孱文皇盖有所虑也故出之以探其衷而因循则杀之盖文皇不能无虑勣而又不欲为髙祖之杀韩彭勣行而大宗之疑释且杀之无名矣侯景之事其必至者也武氏则全未形也文皇之出勣即景之虑非绍宗之虑也盖欲髙以位结其心非冀其力也夫文皇岂区区趋歩神武哉
　　将之道曰智曰勇而已古今圣于勇其项籍乎圣于智其韩信乎勇而困于智虽万钧犹匹夫也羽之勇无所事谋而敌之谋亦无所施智而借乎勇虽百胜犹恒技也信之智无所事力而敌之力亦无所用而汉髙者又能使籍失其勇信失其智才愈髙衷愈隐业愈盛徳愈衰矣
　　垓下之战楚事去矣非信之智能覆羽也然汉不得信未可知也以全智遇全勇必其势皆全优劣庻防定也夫其势全者又必其鬬确夫刘曜擒于石勒髙昻没于宇文岂其势有强弱哉鬭有确不确也
　　宋义之鬭秦赵也实畏邯欲观成败耳邯举赵义且弃军走孰承其敝乎至不卹士卒置酒髙防大言凌羽盖以口舌得祸妄庸竖子羽杀义羽刃汚矣凌敬规建徳毋救郑尤谬唐克郑旦夕郑克则夏望风靡矣
　　项王喑呜叱咤千人皆废然东城之役灌婴以五千追之虽杀伤过当卒自刭势也垓下之战汉兵亦六十万非淮隂在军鲜不为灵壁矣苐信亦非羽敌也楚之谋臣亚父而已然其谋得与失盖相等焉其谋之失者一曰立义帝其谋之得者一曰图沛公以陈渉之庸也大呼泽中从者百万智如梁勇如籍乃使立楚懐而君之梁死籍苦战以定天下于懐无尺寸假也虽然君之矣而弑之以成汉之名可乎其图髙祖也识天下之大势虽羽弗如也世之俚儒坚执以为笑端夫沛公死至今数千年无二沛公也当时可知也曰天将启之矣其可废与噫斯语也他人则可亚父则不可
　　沙中一击子房报韩之义尽矣祖龙死秦鹿失天下之势非刘则项百韩成足辅乎以烧絶栈道为为韩者迂甚也则韩成而在奈何兴汉而复韩故封良志也项灭信诛何辱良弗去将次及焉独为韩乎哉
　　良平皆防士之雄也夫三杰之目首留侯而六出之竒专曲逆何也良洞悉天下之防平巧济一时之变夫捐金草具云梦伪游良弗屑也非平也畴则能之昭烈伐吴孔明叹曰孝直在不令主上及此达良平事者可与绎诸葛之言矣
　　淮隂登坛髙宻仗防武乡分鼎悬断未形毫髪不爽胡其异也髙答吕后亮属后主欢属文襄悬断身后毫发不爽又胡其异也
　　髙举平勃而吕后再问而髙弗答也亮举袆琬而李福再问而亮弗答也夫终平勃而汉无事矣奚以答也终袆琬而蜀防亾矣奚以答也智哉髙乎悲哉亮乎
　　武乡亟称伯约论者以为失焉观亮遗言第举袆琬而不及维料之审矣然维于亮要不负所知也以禅之庸皓之佞非维蜀乆亾矣艾云乎哉
　　陈豨非黥布辈也征豨平阳绛灌之事而髙卒自将淮隂之死可知也彼其以吕自觧哉淮隂堕其术可也而后世亦堕其术何哉
　　章邯白起之亚也防于羽而名勿称龙且黥布之徒也灭于信而勲勿立楚之可当一面者且耳破九江救田横他弗任也且死潍水羽始大惧遣人説信及越反梁无可使者自徃击之卒失成臯楚以亾故吾尝谓增去而楚无大臣且没而楚无善将难为碌碌道也
　　甚矣汉髙之智也斩丁公使天下戒其为臣是天下咸为所欺也斩丁公使后世予其为君是后世咸为所欺也
　　夫荀吴之杀鼔人也吾予其义夫句践之杀吴宰也吾与其公何也鼓人以城叛而吴未尝受也嚭之存越也以货其亾吴也以谗故嚭于越无亲而于吴剧蠧也戮之宜也若丁公于汉髙也为利乎于项氏也为谗乎季之脱于厄也为徳乎为仇乎律之荀吴句践无一合者也夫髙之虐于刑也其浮于政矣夫
　　仲尼曰以直报怨雍齿之侯直乎以徳报徳丁公之杀徳乎夫假齿以示恩也假丁公以示法也假之而足以成其私则匿怨可也忍心可也夫髙之末年叛者盖九起焉而卒毙于黥布之矢也视光武太宗何如哉则挟诈者信有时而穷也
　　夫项伯以私汉封诛不忠乎夫郑君以名籍逐诛不忠乎夫项失天下其故多矣谓由丁公俾籍也都三秦任亚父虽无事汉可也夫季布忠楚者而髠夫钟离忠楚者而戮夫丁公胡足惜也惜后世欺于汉也
　　百战百胜而得天下者唐太宗也而项籍以胜而失之百战百败而得天下者汉髙祖也而昭烈以败而失之固人也亦天也
　　昭烈间闗于袁绍吕布刘表曹操之间困矣而气不衰也败矣而望不挫也魏武以天下英雄推之鲁肃以天下枭雄名之周瑜陆逊程昱郭嘉咸惴惴焉胡先声之振如此也迹昭烈平生言论风防盖犹有帝王之度焉逺非孙曹等也虽其才弗逮亦炎徳之将终与
　　魏武因弱为强不阶尺土几一海防其人不足论才足称也孙权自守虏耳借父兄之业亾能尺寸广也使昭烈处权所就当止此乎苏氏以刘不如孙非也
　　甚矣眉山父子之勇于论也责昭烈不能死敌又谓弃荆州入巴蜀吾知其无能为也炎运灰人望絶曹氏之业已成非暴秦新莽比也而责以髙光之事可乎刘虞不受帝号廼心王室其伐公孙也但令取瓉几于行一不义杀一不辜不为济乎否也夫先主武侯人杰也而匹夫谅哉
　　汉之末造操所惮者刘也不在权也权所惮者羽也不在操也故昭烈不能有荆于先而忠义不能保荆于后也
　　赤壁一战之后吴君臣不忧曹而忧刘矣襄阳既克之后吴君臣不惴操而惴羽矣而昭烈之闗公忽之武侯亦姑置焉天乎
　　一军宛洛一军秦川诸葛初议曷尝弃荆州哉然而其地弹丸也其形四战也进攻可也胡以守也必兼益部之饶挟汉川之险庶进而攻可以复中原退而守可以坚鼎足此豪杰万全之识而后世顾纷纷焉司马所以贱腐儒也
　　荆天下重地豪杰所急也然未有以荆取天下者无论刘表萧铣马殷辈以楚成之强庄之霸灵之贪之横友谅之桀而中原不能尺寸也夫蜀诚一隅然秦得之轻诸侯矣汉得之壹四海矣孔明自昭烈崩出祁山六焉曷谓欲长守蜀也司马徽所斥腐儒其吕温苏洵等哉而惜乎未有执余説以破之者自余琐若薛能郑如防俞文龙辈吾何讥焉
　　乱汉之贼吾不曰董卓李傕而曰贾诩亾汉之贼吾不曰曹操孙权而曰吕防当卓就诛也汉几定矣诩防傕袭害王允而汉纽瓦觧及操议迁也汉防复矣防防权袭取荆州而汉社分
　　复汉闗一人弗任也取襄樊扼操胸矣吴蜀两臂夹而攻焉即操能守闗中原非魏有也复宋岳一人足任也捣汴洛褫金魄矣韩吴诸帅角而逐焉即金能絶塞中国非金有也而防也以诡袭之桧也以和尼之天乎酷哉
　　亮之才胜羽十倍矣而由蜀攻魏则势不便相万也故六出而身殉之浚之才下飞数等矣而以宋图金则力不敌相百也故三败而国随之
　　荆州既破而吕防死天欲亡汉故生蒙而又为汉灭防也关公精忠大节而世有责之备者吕蒙鼠迹狐踪而世有賛其能者吾所为废书太息也
　　姜维之讨贼伟哉中原难复也夫人辨之矣维竭一身以殉之虽防犹胜也李训之诛阉强哉中贵难锄也夫人辨之矣训出万死以图之虽私犹公也
　　郁离子云六朝五季之君而遇汉祖不能与布越伍而况乎能南面也青田本色语哉然其中亦有等焉刘裕材力铮铮孟徳仲达之亚处宋艺祖地弗为优乎齐梁陈氏下矣乃隋文之经国抚世未易忽也五代诸主鼠窃之余气象施为又齐梁陈氏下矣惟柴氏意度颇自可观
　　魏太武之力足以壹天下而南之世非陈后主也尔朱荣之才足以壹天下而北之世非隋文也以隋文而遇陈后主虽欲天下亾混壹弗可得也
　　秦坚之取晋以迫失之隋文之取陈以缓得之秦以六十万而奔可谓拙于用多隋以两八千而胜可谓巧于用寡其故何也隋有将秦无将晋有备陈无备
　　秦苻坚之量也魏孝文之文也谓夷狄无君吾弗信也慕容恪之贞也斛律光之毅也谓夷狄无臣吾弗信也夫世之称四子也以才吾之荐四子也以徳
　　江左诸人风流借借视北霄壤也乃庙堂之上有王景畧乎帷幄之中有崔伯深乎景畧升孔明之堂伯深入子房之室者也夫岂直六朝唐以后絶未覩也
　　魏之有崔浩也岂直留侯哉其淹贯典坟研精翰墨晓畅星厯博习方书艺能之美几诸葛矣然而超然之智弗若良廓然之量弗如葛也夫是以及也
　　浩之备载国书也纪实也排挤佛敎也崇儒也自六代至唐史有弗虚饰乎儒有弗异端乎齐史书崔孟轲辟墨百代瞻仰浩以直笔覆宗世但知其才艺缁流至谓释氏之报焘亦旋死盗手刃出腹中快哉有天道焉
　　邢峦魏之儒者而功名烜赫世但知其将也杨愔齐之文士而干用优长世但知其相也峦不以将显樊深刘焯等尔愔不以相显邢劭魏收等尔卒魏良将无过峦者齐贤相无过愔者世以儒者鲜通文士爽实余独惜二子以将相掩其平生也
　　援于绩弗得遗也云台外之以嫌乎武于班弗得录也麒麟殿之以节乎彼自以大公乎而咸未尽也次援于邓吴次武于霍丙岂不亦廓然哉夫瀛洲而敬宗与也吾弗能爱其才也补孝孙十九矣黜许而仍十八后世必有韪余言者
　　以秦之慝也然而不杀周赧也以政之残也然而不戮六王也裕也于故君则再弑焉于降王则骈戮焉裕之慝也过于嬴而残也烈于政矣
　　古今杀降之甚者莫甚于唐髙而项羽白起勿与焉薛仁杲降则杀之王仁本降则杀之萧铣降则又杀之其他盖不胜数也项羽未尝杀沛公白起未尝再戮降卒也或谓出太宗意夫颉利擒而太宗弗杀也然胡以弗能救与刘文静死且弗能而况数子也
　　唐髙祖之谋之于李宻勇之于窦建徳诈之于王世充皆弗如也而以子胜之刘武周薛仁杲羣盗辈耳非建徳辈也李宻有英雄之度而一败弗能振建徳故匪太宗敌然当救郑有必胜之势何至如拾芥也帝王天命此可以观焉
　　文皇之于髙丽也未尝不旦夕留意焉辽左之归练兵励士史不絶书迟以期嵗平壤必举盖苏文必磔非若汉髙之困于冒顿置之度外弗校也而儒生类以为防何也夫自司马氏通鉴出而人之读史者希矣
　　三代而下当大任而弗动者畴其人哉汉博陆也唐梁公也宋忠献也若至公亾比盛徳自然近于已正物正者吾必以汾阳亚武乡焉司马粹乎其衷也希文廓乎其度也用皆未究惜哉
　　论相于唐虞之后伊尹周公诸葛至矣汉萧曹丙魏唐房杜姚宋宋李王文富韩范司马其庻也汉之相以质胜唐之相以才胜宋之相以体胜
　　西汉将才东汉将徳髙以才胜故将亾非才者光以徳胜故将亾非徳者声气之感捷桴鼔哉夫西汉诸将多羣盗髙之起亦三尺也东汉诸将多儒生光之起亦一经也徳也才也咸有自也
　　唐之将以才胜近西汉而弗如其雄也宋之将以徳胜近东汉而弗如其雅也太宗之才过其徳艺祖之徳过其才甚矣下之从上也
　　义兵不尚诈谋成安君死泜上矣诸葛氏之八阵一何堂堂正正也唐郭汾阳之御众大而公宋岳鄂国之行师义而肃论兵于三代之下三君子其上乗乎论将于三代之下三君子其至徳乎
　　唐之林甫宋之桧宇宙大奸之首乎奸之误国也有柄而弗才者有才而弗柄者有柄且才而弗乆者林甫桧兼之故其为祸烈也林甫擅于朝而禄山慑弗敢动张韩诸帅之兵一旦觧于桧而曽弗知也其才百卢什蔡京胡敢望也
　　汉之有卓也梁之有景也唐之有温也畧同也乱同也恶同也报同也古今大憝之魁乎操懿裕坚国之害重而民之害轻安史巢勋民之害大而国之害小莽也兼之而始犹饰也
　　恶之穷天地亘古今者谁乎而武曌是已吾求其庻防万一者于数千年史册之间而弗复覩也意者亘数千刼之前有之乎吾知其惟曌独也合蚩尤商辛王莽董卓曹操朱温萧鸾赵髙林甫秦桧而为一足以当曌乎恶未也【曌武所制字后人遵之非也】
　　鲁之两姜氏也人知之矣知唐之有武氏而弗知唐有两武氏也知魏之有冯氏而弗知魏有两冯氏也两武氏俱杀子矣两冯氏防再弑君矣武则折而冯则诛故弗彰也
　　甚矣女祸之易于袭也而继之者皆非终焉天之道一已甚矣可再乎鲁之两姜氏也魏之两冯氏也唐之两武氏也姜之弑冯之武之杀子若一辙焉夫有所受之也然姜戮于齐冯诛于魏武折于唐钧弗若前之成也夫冯之后有灵也武之后有韦也成矣而弗能享也信天道之勿可再也
　　夫亡秦者胡秦以匈奴而不知为亥也亾唐者武唐以君羡而弗知为曌也则讵非天哉夫亥之事防而匈奴显也固非始皇所能逆也夫君羡何能为而曌之为武为女昭昭也且淳风言在宫矣以太宗之英武明烛万里而目睫弗能察也则讵非天哉
　　汉之后贤者与不贤者半乎吕之恶也马邓足以当之唐之后若武若韦亾弗恶矣而长孙后弗临朝也故其贤弗着也宋之后若髙若曹亾弗懿矣而杨后弗临朝也故其慝弗着也
　　宋之创业中兴其君皆弗汉唐若也而母后之贤独盛焉宣仁之懿其犹在和熹上乎杜之金匮几一言防邦矣宋人止称髙曹向孟有以也
　　战国之士之立言者一何众也而亡弗传者彼曷尝有意于言哉无论孟荀即庄列管商申韩韦翟彼所欲传者其术也寄之乎言焉耳矣然而其术弗传者术偏也其言传者言古也
　　春秋战国齐鲁晋郑楚宋之间蔚乎其文也秦靡一焉卒以代周文胜极而质反也夫一李斯也文于逐客而弗文于峄山噫可推矣
　　叔度闵冉之流也而世少其立言焉仲淹游夏之匹也而世多其立言焉少者恨之多者惜之也夫汉末节义之区也即靡立言推者推矣挽者挽矣叔度雍容令誉其享则宜唐初功利之薮也房杜诸人其无能诩师徳审也无中説有仲淹哉信言弗可已也
　　操之畧过孙吴矣而亮以彷佛孙吴白之才过庾鲍矣而甫以拟伦庾鲍古人虚心曩哲故其就益髙也后人蔑视前脩故其造益下也
　　文人无行信乎太史雪李陵少陵拯房琯戛戛乎难哉陈思之忧国韩愈之格君无论白从永王疎矣然而非逆也桞党叔文躁矣然而非奸也

　　少室山房笔丛卷六
　　钦定四库全书
　　少室山房笔丛卷七
　　明　胡应麟　撰
　　史书占毕三
　　冗篇上
　　学者多谭五覇而不得其说于桓文之外于是取昆吾乎夏取豕韦取大彭乎商以合乎周之齐晋而五之自迁史夏商本纪旣絶弗载而春秋秦汉杂传子书又往往掇拾其一而轶其二三是以后世之惑滋甚葢余读汲冢纪年而始得其说焉夫覇之取称其大防二诸侯而有劳王室锡之茅土俾专征伐而人服之若文王之为西伯是其覇覇以功也诸侯而弗共王室恃其强大自专征伐而人畏之若共工之覇九州是其覇覇以力也自徐偃宋襄攘窃仁义卒以削亡为天下笑而战国之君盛以甲兵土地相凌于是乎孟轲氏出大明王道以辟之而覇之云者祗以为尚力之事槪之三代盛时之所谓覇迥不侔矣考竹书所纪三事其始之覇也要皆得之于功而其末之亡皆失之于力者也夏仲康六年锡昆吾命作覇帝芬三十三年封昆吾氏子于有苏帝癸元年昆吾氏出居许帝癸二十八年昆吾氏伐商三十年商师征昆吾三十一年商克昆吾此昆吾氏之始末纪于竹书者也夏孔甲元年废豕韦氏使刘累豢龙帝昊元年使豕韦氏复国商外壬四年邳人侁人叛河亶甲元年彭伯克邳五年侁人入于班方彭伯韦伯伐班方侁人来賔祖乙元年王即位自相迁于耿命彭伯韦伯武丁四十三年王师灭大彭五十年征豕韦克之此豕韦氏大彭氏之始末纪于竹书者也合前后而较之昆吾也豕韦也大彭也其详不可得闻其兴灭之大都槩以具矣夫昆吾氏之覇覇于仲康之代而亡于桀豕韦大彭之覇覇于亶甲祖乙之代而亡于武丁夫昆吾氏其兴弗可考自彭伯韦伯之命于商而昆吾氏可知也大彭豕韦其灭弗可考自昆吾氏之克于商而豕韦大彭可知也然则世之谭五覇者以其始之以功覇而合之桓文乎则可以其末之以力覇而合之桓文乎则弗可夫桓文固尚力而厥功实弗容掩也迹三氏于始则类迹三氏于末弗类也是昆吾大彭豕韦齐桓晋文之说也
　　春秋战国之世文士之好竒不已甚哉自古中兴之烈亡大于夏少康者粤自襁褓之中已防大难流离窜匿四十余载迄以一成一旅复夏旧物而光大之彼其﨑岖有虞仍鬲之间所为布德兆谋葢将靡所不极而史迁本纪尽逸其文后人求之弗得遂举离骚天问荒忽谬悠之说以实之夫夏自太康距于夷羿寒浞簒于有穷中间防乱因仍世已三易而浞与过浇狡力相资灭斟弑相跨据都邑视王莽桓之祸弗啻十倍岂一刺客一虞人之任哉少康履歴仅见左氏而首末弗详惟汲冢纪年差备复夏之事第言伯靡自鬲帅斟鄩斟灌之师以伐浞世子少康使女艾伐过杀浇伯子杼帅师灭戈少康自纶归于夏邑其事虽不可详考要皆王者正正之师至如离骚所谓袭女岐纵田犬则絶不见于简编也离骚所问葢齐东里社鬼巫墟墓之谈屈子放逐无聊感而笔之以问后世世儒不能辩斥而好竒如沈约者又引之以释纪年遂使少康靡艾万古中兴之绩下仝孟尝郭解之俦余不得不辩之
　　三代而上史书名氏之譌众矣其最大而可疑可疑而弗可弗辩者亡若伯翳之与伯益自史以伯益佐禹以伯翳先秦司马贞张守节等并疑其谬而莫能援明证以折衷之故歴世纷纷迄于今伯翳伯益为二也夫使伯翳伯益若共工苍颉栗陆容成鸿云将齧缺之属荒忽茫昧而不足有亡则可诚禹之佐舜之辅而秦之先则其人所系世道何如者而可弗定于一也史迁秦本纪云大业娶女华女华生大费大费佐禹平水土辅舜驯鸟兽舜妻以姚之玉女是曰栢翳为秦之先夫禹作司空天下之大任佐禹濬川天下之大功借令非伯益而别一人则尚书载之当参咎繇伍稷契矣今考虞廷臣庶四岳九官十二牧辈靡不具载于书而伯翳之文独不经见以史所称平水土者质之乎书则偕奏鲜食益事也以史所谓驯鸟兽者质之乎书则掌火作虞益官也然则尚书所云伯益非伯翳而谁耶秦纪所云伯翳非伯益之误耶葢伯与栢其音仝【秦本纪作栢】益与翳其声近故史记误以一人析而为二犹幸乎其人虽二而其事则一也然而大费之云又胡以称也则吾尝读汲冢纪年而得之竹书纪啓即位之二年费侯伯益出就国夫史记先称大费复称柏翳柏翳为人名则大费为国封矣大费为国名则柏翳为伯益矣即竹书一简而柏翳伯益大费举不待辩而明而司马贞张守节皆置弗道彼索隐者恶在其为索而正义者恶在其为正也【正义陈纪下亦言二人本一而秦纪陈纪世家益不言按山海经刘歆序先称伯翳复言伯益其为一人明甚而太史氏之误不辩自明矣然正义亦不引】
　　苏子瞻论周之失计莫甚东迁而以灵王神圣诸侯服享为证此但据子朝之书而弗及详论其世也灵王之世孙甯出君而莫能讨崔庆弑君而莫能诛陈生伯舆争政而莫能断至假列国大夫以听讼于王庭其纪纲名分几于荡无一存矣谷洛之鬬王欲壅之太子晋之谏可谓切深而王卒弗能用也终其身政事可见惟聘后致命于齐而已神圣服享果何在哉善乎唐李翺之言也神尧以一旅取天下后世不能以天下取河北夫唐之弗振岂亦东迁之罪也夫太子晋一言晋人遽欲举侵地而返之俾弗蚤死成宣之治可复孰谓东迁计失哉
　　自文王释羑里之囚纣锡之弓矢得专征伐世遂以文王为西伯至戡黎一事咸曰文王是举将以震纣而萌其悔心也噫文王三分有二以服事殷仲尼至德之叹葢惓惓焉一旦甫释囚系而輙有戡黎之举若勾践以美女豢吴而兵随其后者孰谓文王之德顾为是耶且纣当文王之时三仁未亡天命未絶诸侯八百未会而文王遽称兵以猎其郊视后世乱臣贼子举晋阳以清君侧者复奚异哉元儒金吉甫氏独引胶鬲之言直以戡黎系之于武而文之心始暴白于天下万世然胶鬲之言足以证西伯之为武而不足以证戡黎之为武也余考汲冢竹书帝辛四十一年西伯昌薨四十二年西伯发受丹书于吕尚四十四年西伯发伐黎自武王之立以至克殷始终西伯之外无别称焉于是始信戡黎之举灼然出于武王而文之以服事殷没齿皦无纤芥可以刷百代之疑矣金氏前编多引竹书独兹事闗系非眇而纪年所载彰明较着特为愉快人心而偶未之引岂考覈有所未至耶
　　甚哉三代而上史氏之说之不足凭也司马迁列传七十而首伯夷而其传伯夷也始之以逃尧之文卒之以伐纣之谏葢歴数百千年未有核其实者也夫逃尧之谬有识槪能辨之独伐纣之谏其所闗涉甚钜宜其所纪载特详乃迁所取证茫亡一焉而世之儒者万喙一词即博渉自信如宋罗泌之流亦仅啓其端而其说迄靡竟也夫三代之书迁所取证者六经孔孟之外国语短长庄荀韩吕数子已尔孔子于夷则贤之矣孟子于夷则圣之矣而未尝槪叩马之事也孔子于夷称其饿矣孟子于夷述其清矣而未尝槩叩马之言也采薇一歌足发明武未尽善而孔则删之食粟之耻有大于不听恶声而孟则置之揆之事理胡舛谬也先秦之文详于识文武者宜莫逾左氏勇于非汤武者宜莫逾庄周而左国诸书言者弗引庄列诸书引而弗言书出于汉之后而足以证周之前者汲冢而汲冢诸篇又始终亡一语及也然则叩马之谏太史氏所采据果何书也夫三代之书其传于后世常寡而三代之迹其轶于上古常多至圣贤大节未有不具载于六经而互见于子史者若之何合六经诸子诸史而茫亡一证也故吾断以为夷齐无叩马之说也然斯语非迁创之葢战国游谈之口而迁信之太果也夫战国之谈其起于见夷齐之逊位而遂疑武王之有争闻夷齐之居周而遂疑伐纣之当阻因委曲傅防而为是与夫叩马一节在夷齐诚优为而君臣父子一言足以树天地古今之大戒顾以之垂训则伟而以之纪实则疎也则君子之读斯传者尚亦取其言而姑略其事也哉
　　仲尼曰伯夷叔齐饿于首阳之下饿之云者葢以夷齐逊国而贫弗若景公之擅国而富曷尝谓饿而死也夫孔子饿于陈蔡灵辄饿于翳桑而皆未尝死胡为乎首阳之下夷齐独死于饿也食粟采薇其因饿之一言而附防欤夫武王非愎谏者二子之难难逊国弗难叩马难无怨弗难采薇庄周称夷齐之咸阳见武伐殷曰天下乱周德衰不若避之北至于首阳之山遂饿而死此太史之说所从出于庄生口也而亦可以证其无叩马之事矣
　　夫春秋之世之乱也而忍言哉葢君臣之义絶矣晋栾书中行偃执厉公召韩厥厥曰二三子不能事君焉用厥也齐崔杼弑庄公人谓晏婴死乎曰君死社稷则死之若为己死非亲昵谁敢任之韩厥晏婴夫非春秋所谓贤者哉君父之仇义不共天臣弑君子弑父杀无赦亡论其职大小也二子身为大夫骤闻君父之难当率先有众奉大义而讨之诛元恶以靖国家上也茍不能则死之又不能则去之舍是无可言者方厉公之执而书偃之召也厥挺然力争尚庶几万一挽回必不得已犹当致命毕力于嗣主之世而始焉则为克之中立以观其变继焉则为盾之同党以遂其奸晋尚为有人乎葢厥也弗臣而悼也弗子矣夫人臣之义食焉弗避其难婴之食谁之食也庄弑而弗从犹之可也方庄之未弑弗当谏与迨庄之旣弑弗当讨与谏而弗行与讨而弗遂弗俱当去与四者之义婴亡一焉生食其禄死而置之臣焉用哉夫春秋之世君臣道絶矣以二子之事如彼而世以为贤后世亦卒无有非之者甚矣大义之难明也
　　豫让漆身吞炭以愧人臣之怀二心者让葢以义士自许也当时凛然义之后世亦翕然义之至苏氏胡氏直以为圣贤大学之道甚矣宋人之陋也余以为让特刺客之好名者非惟弗知义殆近于弗知耻其所言正以教人臣之怀二心而胡以愧也夫君臣父子一也父有弗子子无弗父君有弗臣臣无弗君孟轲氏论手足腹心报施之道至矣而其言可以训天下之为君不可以训天下之为臣可以陈于唐虞桀纣之前不可以谭于春秋战国之世以故言出于孟氏而豪杰犹或非之然而曰犬马曰土芥曰国人曰寇讐其轻重之等较若也夫范氏荀氏灭于知氏知氏灭于赵氏则知氏于范氏荀氏正赵氏之于知氏也让以众人报范氏荀氏则二氏之亡仕他姓可矣曷在乎仕其故主之仇之后而且为之尽力也不几于寇雠之报报犬马之视乎夫瑶之未败果知之让择而事之恶取其知瑶之将败絺争之让黙而成之恶取其贤瑶亡也可以死矣弗死襄执也可以死矣弗死至再刺而再执也犹弗死恶取其勇俾襄子而再释焉将以刺终乎将以弗刺终乎刺而中胡以见襄子于身后刺而弗中胡以见襄子于生前终止而弗刺胡以自立于天下万世故吾直以让非惟弗知义而近于弗知耻也其厪厪焉惜其一死务以成其一刺之名而已于人臣无二心奚有也即人臣二心将以让借口而又奚愧也夫为让计宜何如曰死范氏荀氏上也死知伯之亡其次也死襄子之执又次也以刺而报其主则已卑卑再刺而再弗行而卒弗死而欲以漆身吞炭愧人臣之怀二心者难矣哉【以知氏无人而让无为而为者尤谬夫聂政尚不欲显其名而要离致戮妻子奚为也】
　　自山东遭秦祸诸侯之得志者三而苏氏之合从弗与焉孟尝之临函谷也信陵之存大梁也赵奢之救阏与也孟尝信陵俱贵公子率列国以攻秦独奢起小吏提孤军大破秦师其事甚伟功甚竒乃读史者忽焉第知奢之胜而已而所以胜弗知也当秦之围阏与也惠文以问亷颇颇以为难救何哉阏与之地秦韩赵三国之交秦攻韩而移兵阏与葢出赵之不意也而赵始发兵救之令秦也据险以拒赵若魏太祖之屯柴壁则赵师阻令秦也扼险以要赵若唐太宗之袭美良则赵师殱二者皆晓兵所忌而颇位赵上将声闻诸侯固不肻轻用其名鬬成败于鼠穴也奢则未尝有战伐之勲一旦欲翘然自树势不容不出死力以见其竒而奢方拔自细微又易以愚秦耳目于是顿兵邯郸增垒以示吾弱而弛敌之防坚壁以蓄吾威而俟敌之间至于二十八日之久彼师已老而我师方壮然后乗秦谍之往而卷甲以趋之秦欲拒吾于险之外而吾已入欲邀吾于险之内而吾已出比秦人悉甲来攻而吾壁垒已成士有必死之志以久蓄之锋乗初至之说励必死之勇以驰乎疲劳暴露之师此其庙胜之势在赵在秦不待智者而决矣或曰奢之胜歴之谋也歴所谓厚集其阵先据北山皆兵家之常偶合于奢而奢用之葢奢之胜而非所以胜也奢受命出师胜秦固烛鉴焉而待歴乎哉然则亷颇之议失与颇秦所忌奢秦所易也奢将则敌信而弗疑颇将则敌疑而弗信故奢之事颇虽勇有弗能行颇之言奢虽胜有弗能夺也夫道逺险狭颇之言诚未为失而长平之役亦奢也有以狃之悲夫
　　乐毅不拔二城夏侯以为庶几汤武何其陋哉河汾氏从而谀之眉山氏又从而驳之是皆有疑于毅之不取而未尝熟察古今攻守之大势也以吾论之即墨之守不必智如田单而后全而二城之拔非特毅有所不能即力与材倍蓰于毅者未可必也胡不以战国推之燕视秦鬬士孰锐毅视武安君起将略孰优下齐七十余城坑赵四十余万震詟孰甚燕之图即墨视秦之图邯郸孰急平原安平之应变孰短孰长智者所了也然起以百战之威挟秦国之众乗长平之势蹙垂亡之赵一围而不能举再命而不肯行三迫而甘伏杜邮之劒观其力拒应侯之请即未必尽然而邯郸之不易克固昭昭矣独于毅焉疑之可乎夫齐之与燕势相轧也单之与毅略相等也然而主客异势怠奋异心重以嗣主狐疑邻国反间亡臣合力战士思归骑刼之代葢毅有天幸焉不然其能成师返哉故吾谓即墨之守非单亦全二城之拔非毅所及而论事者必灼见古今攻守之大势而后可也
　　甚矣攻守之势之相悬絶也故守者将有不必才兵有不必众而攻者将之才有无所用而兵之众有无所施夫王莽以百万围昆阳也而歼隋以百十三万围平壤也而溃此其兵莫众矣则曰将非才也孔明以十万围陈仓而不拔孙权以十万围合肥而几擒此其将莫才矣则曰兵非众也光武悉汉将之良以图天水而折北神武悉齐兵之锐以围金墉而殒身此将非弗才兵非弗众矣则犹曰敌坚也拓跋英杨大眼以四十万围钟离而只轮不返郭子仪李光弼以六十万围相州而九帅尽奔此将非不才兵非不众敌非不脆矣则犹曰救至也至魏太武屯百万于宋唐太宗聚天下于辽则不惟将之才絶古今而且帝矣不惟兵之众极海宇而且精矣【王莽隋兵未必精】加以盱眙小城安市夷帅敌非勍也义隆破胆延夀望风救已絶也然而卒自解者何以故也故曰攻守之势悬絶甚也有善守则无善攻也而况乎乐毅之将燕昭之兵而攻乎田单之守若之何二城之可拔也而夏侯氏以庶几汤武然乎否哉
　　白起坑长平四十万古今以罪赵括括轻躁寡谋可罪也而长平之事则大有难言者世袭故常类以括为妄庸竖子则弗考之甚也何者四十余万之众匪易御之师也四十余日之围匪易支之困也使括也而果妄庸竖子若宋义刘秩李元平辈将锋交即溃曷能以其众战耶将伏发即歼曷能以其众守耶以四十万之兵陷必死之地壁四十余日之久而亡一叛者至括死而后降则括之为括可知也括当时所与援桴对垒何人哉秦兵之彊天下靡敌焉白起所击天下靡坚焉彼且因失地之忿励用壮之师非阏与之战兵亡名将亡勇者比也当起未将而颇之御纥已惴惴矣洎乎武安旣出秦扫境以潜属之而其王又亲至河内发穉弱以趣之葢不啻宋人所谓空国而战者噫嘻当其时事势之亟何如也吾以即信平弗代而马服复生未易云也夫括也果若李元平辈则一王纥举之矣而胡以必起以寡击之以正击之亾不可者而胡以用众而胡以用竒且一朝食灭之矣而胡以若是久也惟将而必起而必用众而必用竒而括之不得为妄庸竖子也审矣
　　秦之纵反间也第欲将括赵卒将之而括卒覆其军胡秦之巧赵之拙而括之愚也当孝成之受上党也议之平原平原以亷颇当起其防之亦审矣及颇失亡坚壁孝成让之而秦间之入直以颇为易与且降颇也将四十万之众外创于敌而内迫于君是章邯钜鹿之势也纵颇之才足以坚守赵之君臣而闻斯语其能无矍然动哉而当其时孰可以代颇者马服死安平亡李牧方保塞未知名葢六国之将举亡任此不特赵也独括素喜兵时亦以能将归之而先是父奢又尝代颇却秦故孝成平原骤举之而不惑也夫秦之利在去颇不在任括赵之失不在任括在废颇颇代而四十余万之命已悬于白起之手矣方是时赵之夙将颇外乐乗庞暖二子而已赵不将括而将二子未必不为芒卯扈辄之续而其败或速于括未可知也括坚守四旬而救弗至而卒以身死敌虽不足以赎其偾军之罪较之误国而降者犹有间也而世之罪括甚于赵葱骑刼而孝成平原夷于王迁郭开余是以悲之
　　谓长卿封禅贡谀信乎弗贡于生前而贡于死日彼欲以奚冀焉谓子云美新渔进信乎弗渔于少日而渔于暮途彼欲以奚为焉夫封禅见谓名髙而弗知圣王弗繇也夫美新见谓明哲而弗知节士弗憙也是二子之所蔽也夫汉俗急功利躁而获者伙矣独二子恬然而宋人以文士故加恶声而弗原其衷论其世悲夫【俟考】


　　少室山房笔丛卷七
　　钦定四库全书
　　少室山房笔丛卷八
　　明　胡应麟　撰
　　史书占毕四
　　冗篇下
　　陆终氏娶鬼方之女孕而不育十一年开其左脇而出三人焉又开其右脇而出三人焉长曰昆吾名樊已姓封于卫次曰参胡董姓封于韩周时为吴国楚灭之三曰彭祖名翦彭姓封于韩大彭之墟即彭城也四曰会人妘姓封于郑五曰安曹姓封于邾六曰季连姓其后为楚昆吾氏为夏伯汤伐桀灭之彭祖氏为商伯商之末世始亡干寳曰先儒多疑此事谯周作古史考以为妄记废而不论然六子之世子孙有国数千年间迭为霸王天将兴之必有尤物若夫前志所传修巳背坼而生禹简狄胸坼而生契歴代久逺莫足相证近汝南屈雍妻王氏男从右胳下水腹生而和平自若足相证明按刳胸裂背古有斯文品体骈胎近所恒覩然未有二脇并开六子具显者古今迂怪之文亾甚于此谯周所驳允矣干氏举一端以蔽之是欲以毫末槩丘山也谬哉
　　刘知几史通云汲冢琐语称舜放尧于平阳而书云其地有城以囚尧为号识者凭斯异说颇以禅受为疑又云汲冢书称舜放尧于平阳益为啓所诛又太甲杀伊尹文王杀季歴凡此数事语异正经其书近出世人多不信也按舜之放尧文之杀季无事别说足验其情已于此篇前后言之详矣夫惟益与伊尹受戮并于正书犹无其证防而论之如啓之诛益仍可覈也右俱刘语按汲冢书目云琐语十一篇诸国梦卜妖怪相书也则琐语之书大抵如后世夷坚齐谐之类非杂记商周逸事者也其书自隋唐志外诸家书目咸所不载葢自汲冢旣出之后旋就湮没可知惟纪年载太甲杀伊尹沈约固疑为后人所增至王杀季歴乃商君文丁非文王也考刘史通前后议论务以春秋乱臣贼子臆度前圣故妄意文王得位亦如商臣许止之为而不详考本书恣其臆喙真所谓言奸而辩记丑而博者其能免仲尼之诛乎夫即刘引纪年卤莽不稽若此则所谓璅语云云者其足信哉【唐柳璨有史通析微十卷专辩前十数事通考有此目惜今未见果尔未可谓秦无人也】
　　武侯自拟管乐管九合一匡才诚不世而所辅桓公所用齐国挟天子令诸侯其势易举续用易成武侯扶弱主借偏邦人心去汉迥不侔也至规模局量则槛车三顾宠辱异观五亩三归宏隘殊域不待言矣乐防士之雄耳内袭燕昭之锐外因齐湣之湛中入苏代之间即他帅行师临淄反掌何艰于毅而武侯匹哉大抵孔明为当时言不容大尽否则陈夀之词与将略非长同一诬谬非事实也
　　莘埜躬耕南阳抱膝处仝也成汤三聘豫州三顾出仝也伐桀吊民出师复汉心仝也德感嗣王诚格庸主道仝也尹奋乎百世之上故人亾异词亮崛起三代之后故家肆臆喙杜工部云伯仲之间见伊吕葢千载论孔明者至是始定孰谓文人笔端迂逺情事亾足重轻哉
　　抱朴子逸民篇云魏武帝刑法严峻果于杀戮乃心欲用乎孔明孔明自陈不乐出仕武帝谢遣之曰义不使髙世之士辱于污君之朝也其鞭挞九有草创皇基宜矣稚川去魏未遥孔明传注俱不载姑记此
　　汉末诸葛氏分处三国并着忠诚以为蜀得其龙吴得其虎并自笃论至魏廼曲为訾诋此晋人谀上之词耳瑾子恪孙竦亮子瞻孙尚诞子靓孙恢奕叶知名诸葛之才一何盛也恪以材诞以节俱覆宗族祸害略仝瑾以乔延息于蜀诞以靓续嗣于吴天之不絶贤者又何其巧相似也瞻则死君尚则死父懿哉武乡其有后矣恪材辩英英照耀一世伐魏之举乗其衅隙岂曰佳兵观其论众之书胡异厥叔世率以成败论惜哉
　　按史诞与瑾亮虽并称丰后而不言行辈恪尝与诞相拒东闗似非近族然恪死后临淮臧均表乞收葬略云故太傅恪得承祖考风流伯叔诸父遭汉祚尽九州鼎立分托三方并着忠诚熙隆世业考魏公休以前未有显者所云忠勤世业舍诞而谁则于恪为诸父正子瑜兄弟行耳
　　史以诞欲保有淮南晋人笔耳钟会称姜维云伯约名士公休太初不足多也钟髙视一世而居诞二子间其人可想夀春之破致死者数百人讵不伟哉
　　三国时人才尽入曹氏彀中吴蜀智计之士往往不乏而文学何寥寥也祢正平自文举德祖外略不挂齿乃颇及张子布意昭于文学必有可观惜世遂不传虞翻陆续顾邵父子间标令誉至于风雅并似不娴韦曜薛莹一二染指无复五言蜀许靖秦宓谯周郤正辈率文士也诗遂絶响矣【韦曜传注本名昭史臣避晋讳易之此不然张昭何以不易葢曜所自改也】
　　鲁肃居军旅间手不释卷谈论文辞思度悠逺三国将帅有儒者风诸葛外一人而已而世罕知之肃不死关不亡乗襄樊之锐与蜀并功中原复矣肃死代与权逊定计袭关蜀失荆大事遂去炎烬以灰蒙者千古亡汉之贼也不足与张承业为奴【肃深不欲取闗公详本传中】
　　当涂为魏典午为晋世率知之而意义出处或未明了按代汉者当涂髙春秋防也自西京末兹语盛传光武与公孙述书尝称及而竟无验及曹氏僭号谯周以问杜琼琼曰魏阙名也当涂而髙防验矣然安知非老瞒擅国之日故封魏以应谣言耶防不足信此葢可见典司也午马也见周所为防文后果验史谓周有他数术假防为言耳
　　世传天防府十八学士以唐一代人才尽此然当时隐太子及齐王元吉各延揽相倾秦邸不能兼得也按史武德初太子建成与秦齐二主势位相轧争致名流以自助太子则詹事李纲窦轨庶子裴矩郑善果友贺德仁洗马魏征中舍人王珪舍人徐师谟率更令欧阳询典膳监任璨直典书坊唐临陇西公府祭酒韦挺记室参军事庾抱左领大都督府长史唐宪秦王有友于志宁记室参军事房龄虞世南顔思鲁谘议参军事窦纶萧景兵曹杜如晦铠曹褚遂良士曹戴冑阎立德参军事薛元敬蔡允恭主簿薛收李道典签苏干文学姚思亷褚亮炖煌公府文学顔师古右元帅府司马萧瑀行军元帅府长史屈突通司马窦诞天防府长史唐俭司马封伦军谘祭酒苏世长兵曹参军事杜淹仓曹李守素参军事顔相时齐王有记室参军事荣九思户曹武士逸典签裴宣俨文学袁朗及从弟承序然则秦邸几有云台之数亦不止十八也内顔思鲁师古相时父子兄弟褚亮遂良父子薛收元敬淹如晦叔侄一时同与盛矣
　　天防十八学士像阎立本写今藏兵科中原在大内相传永乐中收付兵科毎詹翰诸臣供事廷试者必留饮科中索一玩以为故事万歴初周公瑕游燕中得摹本知卷为沈存中家物而防尾书迹不逮因为补録之琅琊两王公俱有防大学士淮南李公介弟子繁刻之石尝以一本遗家君余及见之存中防谓图中名字官秩与史多不合如姚东字思亷史作姚思亷柬之苏壹陆元朗薛庄史皆以字为名李道葢文达于志宁许敬宗蔡允恭史皆不字房龄字乔年史以房乔字龄孔颖达字仲达史以为字颖达葢唐书成于后人之手此皆当时纪实者也右皆存中防语然以余所见图中最可疑者莫如顔相时图载相时字师古按史师古相时兄弟也师古字籕相时字睿师古亦为秦王府文学声实出相时上而天防之选不与相时传新旧唐书皆云武德中与龄等为秦府学士旧唐书瀛洲事末复言相时有兄师古纪载甚明当时在选决相时无疑而以师古为字存中博极羣书诸学士官名仝异悉考列防中此其大矛盾者胡絶口不及尝意摹本非存中之旧后人因笔谈所载按其名字与史异者赝作斯图而不知相时何人以为即师古也第存中所考史传亦自多互异唐书薛收传以为图像而思收存中以为思收而图像按收四年入馆至七年卒以刘孝孙补之未图像之先孝孙已召入为学士不因思收始以孝孙补也新旧唐书褚亮传俱以赞亮作杜如晦传亦云而存中以为于志宁考志宁传不言此然亮及志宁各有赞其语殊不类自为借如传及存中言则二人必居其一并可疑也存中引苏世长召对武门上讥其名长意短以苏为学士日改名按史世长入唐髙祖责为屯监寻引见武门与语平生因调之曰何名之长而意之短此时世长未尝入秦邸存中葢误以髙祖为太宗唐书孔颖达元字仲达不云字颖达也存中素名不妄而所取证咸抵牾若是葢全凭记忆不检册书考之前辈往往有此病也惟诸人史不载字者王太常谓可补当时之阙诚然第以相时律之政恐不皆实纪耳【于志宁字仲谧李元道字元阳蔡允恭字克让许敬宗字延族刘孝孙字德祖葢文达字文达】
　　武曌以淫牝秽乱唐室实旷刼所无之变而一代英才杰士俯首臣伏无敢声其罪者独骆賔王广陵一檄词严义正足寒猾贼之胆葢唐初第一流人物也而生蒙浅躁之讥死罹怨望之讪史氏因循置于文苑并其字失之遂令邑中祀典千载寥寥往余籍弟子员日尝以白督学建安滕公滕公急材甚业举行会擢任去不果苏观察君禹继至雅是余论即移文祀骆于乡此举不特为当时节士伸寃亦为万古词塲吐气也
　　唐郗云卿云賔王仕髙宗至侍御史天后临朝数上书讽諌得罪贬临海丞遂与李敬业起义广陵然则賔王劲气直节始终无毫髪可议自裴行俭惑众于先魏元忠助桀于后致忠义之操久湮不白自是人间世一大缺陷余不得不明目张胆言之匪以同里故也
　　唐人称賔王上书讽谏武氏得罪必责其复辟庐陵之故不然何以称讽谏何以致得罪而賔王又何以遂与敬业起兵也
　　用修云孔北海大志直节而与建安七子并称骆賔王劲辞义举而与垂拱四杰为列以文章之末技掩其立身之大闲可慨也君子当表而出之杨氏此论甚公然谓大闲掩于末技恐不应尔妖牝窃唐举唐臣子颂德恐后自賔王一檄痛责其奸大声其恶曌虽漏网千载下罪孽歴歴即轘磔都市不过何云末技且当时从敬业起事讵止賔王一人今皆湮没无闻而賔王以一檄故名流天壤谓文章传气节乎气节重文章乎
　　賔王起义人所共知而不知其奉母至孝集中三与上官啓皆以捧檄负米为言至裴行俭辟为记室则辞以母老不堪逺行情致酸楚词防真笃字字滴泪即李令伯表不过也道王命以自陈则抗言不答半千谕以干进则守道不廻凡賔王操履类出唐文士上遗集班班学者徒泥裴语何哉
　　骆答裴书云义士期于壮夫忠臣出于孝子旣不能推心奉母亦焉能死节事人骆之器识如此而裴以为浮躁浅露彼方陈力牝朝讵相入哉【裴虽死髙宗末实武后用事世】
　　凡称知人者知其人臧否邪正耳穷达修短则姑布子平小术君子不道也裴行俭以器识短王杨四子幸而偶中至今儒者乐道之巵言云裴所称王勮王勔苏味道皆覆身窜籍何以优劣四子余谓此不必辩使勮勔果有竒节卓行即裴言不中吾犹以为确论今徒以位遇通塞为騐则裴所见真姑布子平之术耳况勃等即如裴论不过浮浅小节而味道辈摸棱邪谄荣宠牝朝器识何在裴之取舍如此其足以溷词塲欺达者哉
　　方万里云裴俭以富贵骨相取人而文以器识之说吾未见其能合于四子也賔王一檄气葢万古虽败何伤杜尔曹身与名俱灭不废江河万里流防哉
　　史称骆賔王失职鞅鞅遂与徐敬业起兵夫孽后临朝罗织万态即狄仁杰辈尚诬以反况賔王倡义杀身欲加以罪宁足据乎且文人失意愤悱其常屈平怀沙贾生夭折后世咸悼其忠賔王首倡大义庸可以此訾之骆集十卷今存自畴昔书愤二章外无一鞅鞅语至忠孝气谊浡郁诸制作间有足异者详见别条
　　万厯戊子秋苏君禹行部婺中余特为賔王上事云窃见故唐临海县丞义乌骆賔王劲气髙风瑰材絶行文词冠代志业超羣挺生景龙垂拱之辰骤揭天寳开元之轨雕章绘句则雾卷霞舒授简挥毫则星流电扫杨卢逊其浑博沈宋范以驰驱逃荣上裴行俭之书陆沈靡悔洁己拒员半千之请壁立难攀至孝笃于平生孤忠竭于始仕微官奉母任武功簿而不辞直道事人谪临海丞而愈奋值牝晨之司国三纲斁而九法沦偕勲胄以勤王片檄呼而大众集慨一抔之黄壤问六尺之遗孤歴数屠兄杀子之奸元凶褫亟发酖母弑君之恶巨猾寒心旣已首建义旗将裂渠魁于七庙不幸身膏逆刃尚飞灵爽于千秋伟哉国士无双讵谓文人寡行痛史氏因循弗搜罗于谊烈乃邦人寡陋迄罢享于烝尝诚万古不白之沈寃实一代当兴之钜典伏惟褒録遗忠阐大节亟修废坠广励风猷俾乾坤壮气昌明于崇正之朝海甸英防振励于右文之日云云以论賔王事附载此【今賔王已祀郡城余尝集骆诗文闗渉者并昔人遗论为骆侍御忠孝辩有他刻】

　　少室山房笔丛卷八
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷九
　　明　胡应麟　撰
　　史书占毕五
　　杂篇上
　　黄之间事变脗合者古今实繁乃前人之采述一何寡也自明诸荐绅先生博雅君子稍稍留意若余冬序録艺苑巵言详矣然率异代也余偶读六朝诸史得事之符节者若干条漫録于左以资谈噱其已见二书及世说语林一门并载者与夫事仝代异者咸置弗收至于诸代当以次渐及焉【小说家仝者并附】
　　齐武帝子巴东王子响要直阁将军董蛮同行帝为易名仲舒因戏曰今仲舒何如昔仲舒对曰昔日仲舒出自私庭今日仲舒降自天帝以此言之胜昔逺矣梁武帝子西昌侯藻遣蜀人李膺奉使入都帝戏谓曰今李膺何如昔李膺曰今胜问之曰昔事桓灵之主今逢尧舜之君大为击节
　　晋桓温有大志不时就叹曰为尔寂寂为文景所笑王融年三十急欲为公辅尝叹曰为尔寂寂邓禹笑人温寻卒融亦被收
　　宋顔师伯与孝武摴蒱孝武掷得雉谓必胜师伯次得卢亟取子敛之曰几作卢遂输直百万梁韦叡与曹景宗摴蒱景宗掷得雉叡次得卢遂取子反之曰异事遂作塞亦输直百万【叡钱出昌义之稍异】
　　晋王弼数侮郑康成忽夜闻履声见一人入閤中自称郑数弼曰君年少何以穿凿文句而妄讥老子也弼恶之俄病卒魏刘兰排毁董仲舒忽有人葛巾野服直入兰读书处谓曰君自是学士何为苦相排毁义理短长竟谁在而无礼见凌也今召卿往兰寻卒
　　晋谢据好上屋熏鼠男胡儿都不知闻人道作此者辄戏笑之前后不一谢公因语次谓曰世人以谤中即言我亦共为尔胡儿大悔失言谢康乐父不慧而灵运好臧否人一日同宣逺登车盛欲防宣逺澘然曰秘书蚤世外议亦互有异仝灵运论遂衰止
　　齐刘祥遇褚渊入朝以腰扇障面祥曰作如此举止羞面见人扇障何益渊怒曰寒士不逊祥曰不能杀袁刘焉免寒士谢超宗遇褚渊送客堕水超宗大笑曰投畀河伯河伯不受渊嗔曰寒士不逊超宗曰不能卖袁刘焉免寒士
　　晋王敬伦风姿似父作侍中公服从大门入桓公望之曰大奴固自有鳯毛宋谢鳯子超宗尝作殷淑仪诔帝大嗟赏谓谢庄曰超宗殊有鳯毛按谢事在王氏后今世率称谢而不及王余意鳯毛谓灵运耳南史灵运子鳯蚤卒不言能文章以刘道隆犯讳故此语独传如敬伦父岂亦名鳯耶
　　宋沈庆之不肯北伐文帝强之庆之曰耕当问奴织当问婢陛下谋白面书生事何由济师竟无功魏邢峦不欲围钟离魏主诘之峦对曰耕则问田奴绢则问织婢臣旣谓难必无克理城果不拔
　　吴孙皓劝晋武帝酒曰昔与汝为邻今与汝为臣上汝一杯酒愿汝夀万春宋王歆之赠刘邕歌曰昔与汝为臣今与汝比肩旣不愿汝酒亦不愿汝年
　　宋中书舍人狄当周赳诣张敷先旁设二牀去壁三四尺二客就席数呼左右曰移我牀逺客赳等失色而去齐中书舍人纪僧真以武帝命诣江斆登榻坐定斆便命左右曰移吾牀让客僧真防气而退又王僧达焚路太后弟所坐牀亦类
　　齐侯景出镇河南谓神武曰今握兵在逺人易为诈所赐书背乞加微防神武卒世子澄以书征之书背无防遂不至发兵反隋髙祖与汉王谅约凡玺书征召敕字傍别加一防髙祖崩太子广以书征之以敕字无防遂不至发兵反
　　宋檀道济伐魏叔孙建以轻骑邀其运道道济夜聚沙覆之米唱筹量之魏谍以为粮也因杀告者道济全军而返周贺若敦伐陈侯瑱以舟师断其粮援敦聚土营内以米覆之集诸营军士各持囊诣官司若请给者陈人信之全军而返
　　宋陆修静以白羽扇遗张融曰此旣异物以奉异人齐髙帝以白羽扇遗孔灵产曰君有古人之风故赠君古人之服
　　齐明帝以漆烛盘赐傅昭曰君有古人之风赐君古人之物梁昭明以瓠食器赐刘杳曰卿有古人之风故赐卿古人之器【四事大同葢六朝口语类尔前以羽扇事仝故各类】
　　晋向秀注庄子妙析竒致大畅风唯秋水至乐二篇未竟而秀卒秀子幼义遂零落然犹有别本郭象见秀义不传于世遂窃以为巳注乃自注秋水至乐二篇又易马蹄一篇其余众篇或定防文句而已又髙平郗绍作晋中兴书数以示何法盛法盛有意图之谓绍曰卿名位达不复俟此延誉我寒士无闻于时如袁宏干寳赖有著述流声宜以为惠绍曰一生苦心具在于此非吾子之所能夺也遂勿与法盛衔之绍书成藏于斋内厨中法盛诣绍会绍不在直入窃书绍无兼本遂行何书【何事别无考或未必尽然第向以别本而存绍无兼本而没此当知也】
　　梁贼宋子仙破会稽得庾肩吾欲杀之先谓曰吾闻汝能作诗今可即作若能将贷汝命肩吾操笔便成辞采甚美贼释之齐獠贼执张融将杀之融神色不动方作洛生咏贼异之而不害【世讥赋诗退虏余尝集此例十数为吾党解嘲】
　　齐何恢有妓张耀华美而有宠阮佃夫求之恢曰恢可得此人不可得也阮遂讽有司以公事弹恢罢之晋石崇妾緑珠美孙秀命使求之崇悉出诸妾数十使者曰奉命求绿珠他非所欲崇勃然曰此人不可得也秀遂以事害崇
　　宋范晔作和香方序曰麝本多忌过分必害沈实易和盈斤无伤零藿虚燥詹唐黏湿甘松苏合安息郁金之属并被珍于外国无取于中土又枣膏昏钝甲煎浅俗非唯无助于馨烈乃当弥增于尤疾也所言悉以比类朝士麝本多忌比庾仲文零藿虚燥比何尚之詹唐黏湿比沈演之枣膏昏钝比羊保甲煎浅俗比徐湛之甘松苏合比慧琳道人沈实易和自况又卞彬为禽兽决録目禽兽云羊性淫而狠猪性卑而率鵞性顽而傲狗性险而出皆指斥贵势其羊淫狠谓吕文显猪卑率谓朱隆之鵞顽傲谓潘敞狗险出谓吕文度其险诐如此又虾蟇赋云纡青拖紫名为蛤鱼比令仆也又云蝌斗唯唯羣浮闇水为令史也
　　湘东王徐妃以王眇一目常作半面妆其臣曁季江语人云萧溧阳马虽老犹骏可骑徐娘虽老犹尚多情齐祖珽乗老马常自号驑驹又与寡妇某通常令左右呼娘子其友人诮之曰老马十嵗尚号驑驹一妻耳顺强呼娘子【李献吉徐娘老去风情在用此事见梁元徐妃传】
　　齐范元琰以园蔬为业尝出行见人盗其菘元琰遽退走母问其故具以实答母问盗者为谁答曰向所以退畏其愧耻今啓其名愿不泄也于是母子秘之或有涉沟盗其笋者元琰因伐木为桥以度之自是盗者大慙一乡无复草窃又郭原平宅上种竹夜有盗其笋者原平遇见之盗者奔走坠沟原平乃于所植竹处沟上立小桥令通又采笋置篱外邻里慙愧无复取者【又沈道处遇人盗菜并笋事絶类但沈则市笋遗盗故附此】
　　齐解叔谦母有疾夜于庭中稽颡祈福闻空中语云得丁公藤为酒便差即求访至宜都见山中一老公伐木问之答曰丁公藤也叔谦便拜伏流涕此公怆然授以四段叔谦受之顾视此人不复知处又滕昙恭年五嵗母杨氏患热思食寒土俗所不产昙恭衔悲哀切俄过一桑门问其故昙恭具告桑门曰我有两分一相遗还以与母举室惊异寻访桑门莫知所在王俭时随僧防在郡号为滕曾子又同时宗元卿有至行乡里宗事号宗曾子又蔡昙智乡里号为蔡曾子皆齐人也
　　宋张畅常念持观音南谯之搆逆也畅不从王欲害之夜梦观世音曰汝不可杀畅遂不敢害及王败畅系狱诵观世音经千遍锁寸寸断狱司易之复断吏因释之又太原王谟北征失律军法当死梦人谓之曰汝诵观世音千遍可得免祸诵满千遍将就戮将军沈庆之谏遂免【并后俱出太平广记相类颇众以方外恐不皆实略举二条】
　　吴人陆晖系狱分死乃令家人造观音像冀得免死临刑三刀其刀皆折官问之故答云恐是观音慈力及看像项上乃有三刀痕现因奏获免【按吴地名盖亦六朝人也】
　　东魏孙敬德天平中定州募士奉释教尝造观音像自加礼敬后为刼贼所引不胜拷楚忽梦一沙门令诵救生观世音千遍执临刑诵念数满刀自折为三段肤颈不伤三易其刀终折如故丞相髙欢表请免死及归覩其家观音像项有刀迹三【此类约十数则不备録】
　　后魏范阳寺僧失其名诵法华为常业初死权殓隄下后改塟骸骨并枯唯舌不坏又雍州有僧诵法华隐白鹿山感一童子共给及死置尸岩下余骸并枯唯舌不朽此例颇众第举二事槩之
　　晋羊祜三嵗时乳母抱行乃令于东邻树孔中探得金环东邻人云吾儿七嵗堕井死曾防金环失其处所乃验祜前身东邻子也又何靖有一女数嵗而亡女始病时防小刀子母夺取不与伤母手防后一年又产一女年四嵗谓母曰前时刀子何在母曰无也女曰昔争刀子故伤母手云何无耶母甚惊怪告靖靖曰先刀子犹在不母曰在靖曰可更取数刀子合置一处试之女见大喜即取先者【又广记文澹事絶与羊类以唐人故不録】
　　晋干寳父莹有宠婢母甚妬之及莹亡遂生持婢葬于墓寳兄弟尚幼不知后十余年母防开墓而婢伏棺如生载还经日乃苏言其父恩情如旧旣而嫁之生子又义熙四年琅琊人陈朗婢死已葬府史夏假归行冢前闻土中有人声怪视之婢曰我今更活为我报家其日已暮旦方开土取之彊健如常又汉杜锡家葬而婢误不得出后十余年开冢祔葬而婢尚生问之曰其始如瞑目自谓当一再宿耳初婢埋时年十五六及开冢后姿质如故更生十五六年嫁之有子【又博物记载汉一宫人事仝已载二酉缀遗中此事与前切类第非六朝故録后】
　　宋浦阳江有琵琶圻圻有古冢堕水甓有隐起字云筮吉防八百年落江中谢灵运取甓诣京咸传视焉乃验繇古冡已八百年矣【见水经】东京丰都市掘得冢得铭云筮道居朝言近市五百年间于斯见矣当时达者叅验是魏黄初二年所葬也【朝埜佥载】又梁任昉得古墓铭云言土蓍言水甸服黄钟啓灵趾瘗在三上庚堕遇七中已六千三百浃辰交二九重三四百圯歴代无知者至唐郑钦悦始辨之详载别刻右见异闻集虽唐事实出六朝
　　后魏天赐中河东人张恩盗发得得志云我死后传子孙二千年困于恩恩得古钟磬皆投于河【史系】后魏髙流之为徐州刺史决滹沱河水绕城破一古墓得铭曰吾死后三百年背底生流泉赖逢髙流之迁吾上髙原流之为造棺椁衣物取其柩而改葬焉【朝野佥载】又广记开元中江南大水侍御史邬载见道傍古墓水溃其穴命迁于髙原旣发墓得铭云尔后一千年此地化为泉赖逢邬侍御移我向髙原校其年果千嵗矣【此酷与髙流之事类以唐时故附后】
　　晋皇甫谧隐居不仕眈翫典籍至忘寝与食时人方之好色谓之书淫梁刘峻从桑干还自谓所见不博更求异书闻京师有者必往祈借清河崔慰祖谓之书淫
　　宋刘穆之目览词讼手答牋牍耳行听受口并酬应不相叅涉悉皆赡举隋刘左画圆右画方口诵目数耳听五事同举无遗失【二事人多不信然亦未必尽诬或传之太甚耳】
　　晋陆机初入洛次河南偃师时直结隂望道左人居因往投宿见一年少置易投壶与机谈机无以抗旣晓便去税骖逆旅问妪妪曰此东数十里无村落正是山阳王家冢墓耳机还睇昨路空野霾云拱木蔽日知所遇者信王弼也又陆云独行偃师中忽见一家墙院整峻云时饥乏因而请前见一年少二十余风姿可嘉论叙平生不异于人寻共说老子极有辞致云出临别语云我山阳王辅嗣也云出门还望向处正是一冢比至家已经三日右二事俱出异苑不应陆氏兄弟同时见鬼当是一事记者讹作二人耳
　　陈后主在东宫集官僚置宴时造玉柄麈尾新成后主亲执之曰当今虽复多士如林至于堪捉此者独张讥耳即手授讥其后后主嗣位讥为东宫学士后主尝幸钟山开善寺召从臣坐于寺西南松林下敕讥竖义时索麈尾未至后主敕取松枝手以属讥曰可代麈尾顾羣臣曰此即张讥后事
　　梁刘之遴在告常寄居南郡忽梦前太守袁某谓曰卿后当为折臂太守即居此中之遴后牛奔堕车右手偏直不复得屈伸旣而连典此郡晋羊祜葬亲遇术者云墓于法当出天子祜恶之遂掘损其墓术者再过之云尚当出折臂三公祜后堕马折臂果至三公
　　晋谢与苻坚相拒淝水使谓坚请退军济师以决胜负诸将不可坚曰俟彼半渡我以鐡骑蹙之蔑不济矣军旣退不可止遂大败秦由是亡后周尉迟迥伐隋文使子惇与韦孝寛相拒沁水惇布陈二十余里麾兵小却欲俟孝寛众半渡而击之孝寛等乗其兵却鸣皷齐进士皆一当百惇众大败迥由是遂亡
　　苻坚伐晋至淝水大败闻风声鹤唳皆以为晋兵齐沈攸之率众东下战败其子元琰奔还闻城外鹤唳皆以为军声
　　晋桓温伐李势战于笮桥不利将退兵适军中误鸣进皷士殊死鬬遂克之宋世祖伐元凶幼战不利适劭将鲁秀误鸣退皷遂克之
　　晋干寳撰搜神记时人称之曰卿可谓鬼之董狐元魏使李骞入梁见佛寺傍执板笔者谓之尸头骞曰此僧之董狐也又六朝人撰酒经时谓酒之南董黄长睿号书之董狐
　　吴孙皓宠姬张氏死思其色使巧工刻木作美人形像常置坐侧隋帝爱柳刻木作其形毎饮酒必置坐隅【孙皓时晋己革命吴亦遂亡故附此】









　　少室山房笔丛卷九
　　钦定四库全书
　　少室山房笔丛卷十
　　明　胡应麟　撰
　　史书占毕六
　　杂篇下
　　汉唐而下史籍所书有一事譌而二之者有二事混而一之者有一事传而余悉冺者有一事实而余皆虚者有二事类而无一实者即更仆未易悉数漫举数则以例其余
　　魏时殿前钟忽大鸣震骇省署华曰此蜀铜山崩故钟鸣应之也蜀寻上事果云铜山崩时日皆如华言又中朝时有人畜铜澡盘晨夕恒鸣如人扣以白张华华曰此盘与洛钟宫商相谐宫中朝暮撞故声相应可鑢令轻则韵乖鸣自止也依言即不复鸣按此必一事记者譌而二之
　　吴东阳樵夫入山遇大作人言因缚之献孙权路与老桑共语旣至权命烹之焚柴万车如故诸葛恪曰当以老桑煮之如言立烂又张华斑貍事貍亦与华表共语雷焕识之遂得貍本形二事不应絶肖恪或近实华当由博识附会耶
　　汉武游上林见一好树问东方朔曰名善哉帝隂使人识其树后数嵗复问朔朔曰名为瞿所帝曰朔欺久矣名与前不同何也朔曰夫大为马小为驹长为鸡小为鶵大为牛小为犊人生为儿长为老且昔为善哉今为瞿所长少死生万物败成岂有定哉帝乃大笑又武帝幸甘泉长平坂道中有虫赤如肝头目口齿悉具先驱驰还以报上使视之皆莫能识时东方朔在属车中令往视焉朔曰此谓怪哉是必秦狱处也上使按图果秦狱地上问朔何以知之朔曰夫积忧者得酒而解乃取虫置酒中立消赐朔帛百疋按朔以虫为怪哉即名树为善哉意也滑稽之防即事可知即虫或秦狱寃气所结而怪哉之名则朔诡撰欺帝无疑使异时再遇此虫不知易何名号矣又汉武故事东都献短人名巨灵见朔曰王母种桃三千年一实此儿已三偷之而洞防记记一女人爱幸于帝名巨灵常出入唾壶中朔见之巨灵遂飞去二巨灵一男子一妇人迹俱诡异又并与朔狎或谓必有一伪余直以为皆乌有耳
　　朝野佥载云唐初兵部尚书任环敕赐宫女二女皆国色妻妬烂二女头髪秃尽太宗闻之令尚宫赍金缾酒赐之云饮之立死环三品合置姬媵尔后不妬不须饮之若妬即饮柳氏拜敕讫曰妾与环结髪夫妻俱出微贱更相辅翼遂致荣官今多内嬖诚不如死遂饮尽然非酖也旣睡醒帝谓环曰其性如此朕亦当畏之子其奈何因敕二姬令于别宅中安置又国史异篹云房龄夫人至妬大宗将赐美人屡辞不受乃令皇后召夫人语以媵妾之流令有常制且司空年近迟暮帝欲有优崇之意夫人执心不回帝乃令谓曰宁不妬而生宁妬而死曰妾宁妬而死乃遣酌一巵酒与之曰若然可饮此一酖一举便尽无所留难帝曰我尚畏见何况于龄右二事絶类不应太宗屡赐大臣侍姬又屡以药酒恫喝其妻而其妻又俱饮之也龄妻卢氏当房病困尝剔目以自誓而晩节至斯可谓生平尽废若此事则余直以卢有妬声好事遂因环妇嫁名房妻耳不然太宗之术弗效于柳而复试于卢何不惮烦哉
　　后汉书云孝女叔先雄犍为人父泥和永建初为县功曹县长遣泥和拜檄谒巴郡太守乗船堕湍水尸防不归雄感念号泣心不图存常有自沈计家人毎防闲之经百许日稍懈雄因乗小船于父坠处恸哭自投水死弟贤其夕梦雄告之却后六日当共父同出至期伺之果与父相持浮于江上按此事与曹娥同出后汉范史同传今曹娥以邯郸蔡氏赏识盛传而此事絶无知者故特详之
　　谅辅字汉儒仕郡为五官掾时夏大旱太守出祈祷山川连日无所降辅乃自暴庭中期日中不雨乞以身塞无状于是积薪柴聚茭茅以自环搆火其傍将自焚焉未及日中时而天云晦合须臾澍雨一郡沾润此亦与戴封同世而人罕知并録之辅时为【彖】尤难也
　　汉末刘平遇盗扶持其母奔走逃难兄仲遗腹女始一嵗平抱仲女而弃其子母欲还取之平不听曰力不能两活遂去不顾此事亦见后汉书列传在邓攸先其失则甚之矣
　　天寳中汉州雒县尉张涉自举日试万言诏中书省试涉令善书者二十人各操纸执笔就席环庭而坐但占题目身自巡歴依题口授言讫即过周而复始至午后诗成七千余字仍请满万宰相云七千可谓多矣何必须万具以状闻勅赐缣帛拜太常丞直广文馆时号张万言右见唐语林又唐诗纪事长沙王璘词学富赡崔詹事亷问表荐于朝先试之使廨璘请十书吏皆给笔札璘口授十吏笔不停缀首题黄河赋三千字复为鸟散余花落诗二十首授笔而就时忽风雨暴至数幅为回飇所卷泥滓沾渍璘曰勿取但将纸来纵笔一挥斯须复十余篇矣未亭午巳七千余言时路嵓当轴遣一介召之璘曰请俟见帝嵓大怒亟奏废万言科璘仗防归放旷杯酒间恒自称日试万言王某云右唐二事絶类皆试万言皆至七千而止璘未亭午已就较张尤速乃张竟获官而璘徒步当事者固有洪隘然亦孰非命也王勮草五王册文命五吏执笔分写顷刻俱就与二事亦颇侔今所试不传固宜第他什亦无存者信疾行无善迹也
　　王长公巵言所载卧冰种玉射石望尘等事并其姓皆符合可谓至竒陈心叔名疑略仝余推此更得数事如汉张良称三杰唐张说亦称三杰【见宗诗云赤帝收三杰】蜀张飞敌万人秦张蚝亦敌万人【苻秦邓羌张蚝咸称万人敌见史书】雄草太经而杨泉亦草太经【见马意林】杨杰号无为子而杨绘亦号无为子【见瀛奎律髓释梵类】瘗子之郭前有巨后有世通【见南史孝友传】分身之葛前有后有从周【葛仙公见神仙传葛从周号分身将见清异録】遇仙之王前有质后有积薪皆观碁也去妇之王前有欢后有季友皆勤学也【为妇所弃也欢事见顔平原判语季友事见杜工部歌行所谓河东女也】采薪读书之刘前贞素后仁轨闭户读书之刘前孔昭后士元【孔昭画字士元焯字】逃儒入释者梁彦和逃释入儒者唐希仁六用并行者宋穆之五事仝举者隋光伯皆刘姓也而百药药师二李咸窃杨素之姬士衡士龙二陆互见王弼之鬼尤为可笑至武与膑并善兵著书并曰孙子而孙绰书亦曰孙子奭与衍并善辩著书并曰邹子而邹阳书亦曰邹子此例颇众若睢蠡仲淹三范并变姓名咸着声绩又千古异闻也【晋书王欢传与顔稍异彦和勰字希仁轲字也】
　　古今字号之仝尤有竒者并识之
　　号浮休之张前有文成后有芸叟【唐张鷟宋张舜民并号浮休子见史】称紫芝之俞前有秀老后有玉吾【宋诗人俞秀老元文士俞琰并紫芝】中山之刘前禹锡后子仪【一唐一宋并名刘中山集】东莱之吕前居仁后伯恭【一祖一孙并以东莱名集】少室山人之李有布衣有拾遗【李荃隐居不仕李渤征为拾遗并有斯号】石林居士之叶有尚书有少保【一吴县人位至执政见宋史一松阳人官至尚书见一统志皆名梦得皆徙湖州皆博学著书】集花蕚之李前尚正后子大【唐李尚正兄弟三人宋李洪五人俱有花蕚集】封花蕋之徐前衍母后昶妃【俱为蜀人见郎瑛类稿或云后花蕋费姓俟考】至李义府呼李猫李德柔亦呼李猫尤可笑也【见南唐近事】汉两子夏两子云【杜钦杜邺俱字子夏雄谷永俱字子云】并能文两子夏又同姓且同时也宋两方叔两功父【一方叔李定孙一方叔李豸字一功父郭祥正一功父张南湖】并能诗二方叔又同姓且仝时也宋又有两张子厚【其一闗中人号横渠者其一见吕居仁诗话是吴中人亦举进士尝为欧阳棐书六一庐山髙诗见石林诗话】两张子野【俱名先俱天圣间进士俱能诗俱夀考一博州人号张三影一吴兴人见齐东埜语】
　　韩文公有二一唐昌黎一南唐熙载熙载去宋近像传于后世遂以为昌黎【此与陈孟公事生前身后可作一确对也】
　　两京房俱术士两刘歆俱儒生两龚遂俱郡守两韩信俱武略俱封王俱亡国两张禹俱文学俱封侯【一安昌一安乡】俱享年造物之巧如此【光武纪受尚书于许子威刘歆着五行传】
　　二王乔皆得仙世知之二刘商皆得仙则人罕知也二王匡皆为将世知之二刘茂皆为将则人罕知也二王褒皆能文世知之二刘德皆能文则人罕知也然又有三王乔三刘商三王匡三刘茂五王褒三刘德异哉【此例古今颇众详余仝姓名考中往读路史十数人常以为骇近乃知其疎也】
　　向歆本父子然刘植传子名向兄歆字细君则歆伯向侄也两刘仲一髙祖兄一光武兄皆同胞皆不类王商有七汉四人王吉有五汉三人【俱详仝姓名考】
　　妇人事尤有酷类异常者弑君之姜前有文后有哀杀子之武前有曌后有惠淫乱之冯前有文明后后有孝文后皆同代二冯二姜又同族也春秋事人共知二武杀子俱见传惠妃之恶不减骊姬非玉环可望以早夭人罕知二冯各见魏书然蜀有两花蘂夫人一王衍母随衍入唐一孟昶妃随昶入宋皆徐姓皆能诗皆亡国皆不善终窍合乃若此哉【花蘃详郎瑛类稿一云费氏】
　　古今事酷类更有甚者汉两严遵一字君平一字子陵皆髙士又皆易姓【始皆庄姓避讳易严见传】皆二名【君平一名尊子陵一名允亦见传中】两樊崇俱贼帅一赤眉一尤来两李育俱贼将一王郎一公孙又皆一归附一灭亡唐两李光进一光弼弟一光顔兄皆为将皆假节皆兄弟有战功又皆名为兄弟所掩宋两李定一弹子美一弹子瞻所害皆文士皆正人皆苏姓又皆下狱几死此数人者其世代同名姓同人品同事实同一至于是何其异哉【李定劾苏舜钦见朱子语録甚详笔谈又有夷将李定亦熙宁时又见刘备李通传共五李定】
　　世知冯妇之男子而不知许负之妇人也【见三国志刘焉传末汉封明雌亭侯】世知王圣之妇人而不知孟光之男子也【王圣汉安乳母擅权当时宦官有王圣然不甚着孟光梁鸿妻外蜀孟光见三国志有传】三李平一妇人二男子俱贵显【一汉武帝婕妤一刘蜀大臣一元魏名将】四巨灵二男子二妇人俱怪神【一仙掌巨人一东都短人一汉武宫妃一九元真母见路史】
　　宋制科题有尧舜汤禹所举如何乃汉时宫中谒者赵尧举春李舜举夏倪汤举秋贡禹举冬各职天子所服也又汤周福阼乃张汤杜周也当时士子以唐虞三代为对遂无一合者【见沈氏寓简又医家有二扁鹊二雷公详别则】
　　世知仲尼文宣王而萧子良长孙稚亦皆文宣王也延岑号武安王在忠义前刘嘉封汉中王在昭烈前今但知德云长刘仲諡鲁哀公朱建称平原君皆在后尤僻也【文宣见路史余并见两汉书又李光弼岳飞俱諡武穆岳与诸葛又俱諡忠武】
　　先仲尼称圣于鲁者臧纥后仲尼称圣于鲁者展禽又杨震在汉称夫子而李固弟子亦七十二人萧颍士在唐称夫子而权德舆门生亦七十二人【展禽至孟始以圣称】
　　西京杂记有杜陵杜夫子三十国春秋有舞阳杜孔子称名之类一至于此记谓杜奕棋天下第一葢其徒尊之若抱朴子所称棋圣之类然拾遗素称诗圣又称集大成又自称杜陵曷若夺此称还吾子美不尤称情耶【又庄忌称夫子是字】
　　顔回为羌帅曽参为市人已见前载称顔子者黄宪外谢尚徐陵周续之皆六代人也称曾子者张覇外宗元卿蔡昙知滕昙恭皆一时人也【南齐人俱见南史列传又陆云亦称顔子】
　　兵家有十哲僧家亦有十哲皆能诗者畵家亦有十哲皆散见诸书人多不备録又唐举塲有十哲又权德舆门生七十二中十人登辅相为十哲尤可笑也
　　三杰有三汉诸人外唐吴少微富嘉谟谷倚皆文人张说源乾曜宋璟皆宰执三君亦三【一即陈蕃等二见名疑】三髙有二【何防及范蠡等】三少有四【已见名疑】
　　四友有四周文王外吴太子孙登四友诸葛恪张休顾谭陈表晋王敦王澄庾胡母辅之唐李峤杜审言崔融苏味道四皓亦有二商山外六朝徐伯珍兄弟四人皓首相对号四皓四公子二【一战国一梁时】四豪外有四英【诸葛亮等】四杰外有四俊【员半千等见史及唐诗纪事】
　　五老有二唐曹松等五人登第皆年七十余号五老榜在宋耆英前五侯二俱东汉一王氏一宦官
　　七子不始建安郑公孙黑强与六大夫盟谓之七子七贤不始竹林后汉书袁秘等七人以身扞刃救郡守皆死褒曰七贤又七贤过闗是李白张九龄王维郑虔张说李华孟浩然又七贵亦二己见名疑
　　唐虞八元八恺周八士晋八王外汉八俊八顾八及各二【详党锢传】晋则八达有三【并见名疑】然晋又有八伯郄鉴为方伯阮放为宏伯卞壸为裁伯蔡谟为朗伯胡母辅之为达伯阮孚为诞伯刘绥为委伯羊曼为黠伯见曼传【顾厨俊及独八厨不再见】
　　著书名姓相类如三孙子三邹子皆世所共知又名各不同不足相乱然有不可不辩者二孔甲一黄帝史一仲尼孙俱著书俱名盘盂一载汉艺文志一附孔丛子中今艺文志之盘盂不传而孔丛子之盘盂传世遂以后之盘盂传前之孔甲非也二牟融一汉大尉一汉布衣俱著书俱名牟子一载隋艺文志一附明集中今艺文志之牟子不传【意林所载尚百余言】而明集之牟子传世遂以释之牟子传儒之牟融亦非也【又夏帝名孔甲而唐诗人有牟融尤竒孔丛之盘盂疑崇文目误而明牟子余疑为伪言俱有辩】
　　医家二扁鹊一黄帝时人一战国时人二雷公一黄帝时人一赵宋时人按战国秦越人明洞医道世以其与黄帝时扁鹊类因以为号今所传难经乃秦越人作非扁鹊也宋雷斆撰炮炙三卷人多不知其名但以素问有雷公为黄帝弟子遂以炮炙即黄帝时雷公撰其人与事酷类有如此者今二书盛行黄帝时扁鹊宋之雷公殊没没因详识此以例其余按隋志有雷公注神农本草四卷此当是伪托黄帝时者非宋人也汉志经方类有秦始皇帝扁鹊俞附方三十卷此当是黄帝时扁鹊然亦依托未必真也
　　世率以东汉无二名者亦不尽尔苐以不甚显故人罕知余读后汉书及通鉴得数十人识于后
　　西门君惠【王莽时劝刘秀反者见鉴】　丘灵举【字季知见王柔传注余二名者多字】力子都【亦莽时羣盗东海人】刘文伯【即卢芳也】刘子舆【即王郎也】
　　刘侠卿【刘盆子尝为侠卿牧羊】邓仲览【延岑将见鉴建武五年】迟昭平【平原女子见鉴王莽地节元年】储大伯【光武大夫说鲍永者】
　　焦仲卿【见乐府】　　　　彭子厚【彭宠侄】
　　彭兰卿【亦彭宠侄并见后汉宠传】刘盆子
　　苏不伟【见后汉书与苏章同传】费长房【后汉书方术传】蓟子训　　谢夷吾　　樊志张
　　计子勲　　　　　　　王和平【自费长房至此六人并见方术诸传】曹世叔【曹大家夫】　　　刘长卿【妻见列女】
　　陈文矩【见列女类李氏夫】卫仲道【蔡琰先适夫见董祀妻传】刘騊駼【见文苑刘珍传】　卿仲辽【见黄香传】
　　叔孙无忌【见方术赵彦传】鲁女生【附华陀传末】
　　冷夀光【附华陀传末】　　刘景宗【见华陀别传附后汉书陀传注中】东郭延年【见甘始传道术士也】封君达【仝上】
　　侯子道【见严光传注】　　韩怡休【韩伯休先名见侯传】谢季孝【见戴良传】　　　虞都尉【渔阳大姓见冯鲂传】韩仲伯【见李熹传】　　　李子春【仝上】
　　曹破石【节弟见传】　　　李曼卿【识命者见王郎传】董次仲【檀乡贼帅并下俱见光武纪注】士师郎【获索贼帅】
　　梁安国【统孙附传】　　　梁伯玉【冀子附传】
　　梁不疑【冀弟】　　　　　郑居业【众之曽孙附传】谢曼卿【见贾逵传】　　　桓元卿【见桓荣传】
　　刘能卿【见更始传】　　　李子云【见逄萌传】
　　马伯济【武兄附传】　　　成翊世【见杜根传】
　　尹不疑【单超传】　　　　徐匡钩【吴良传】
　　戴次公【黄昌传】　　　　伏无忌【见后汉书序】
　　董奉德【任末传】　　　　令狐子伯【王覇妻传】
　　杨光宪【郑传】　　　　叔先泥和【列女叔先雄父】韩伯髙【见儒林薛汉传】　澹台敬伯【仝上】
　　孔长彦【见孔僖传又弟季彦】任文公【见方术传又父文孙】张伯路【见左雄传】　　　刘文松【仝上】
　　甄子然【见孔融传】　　　临孝存【仝上】
　　郝孟节【附方术王真传】　苏伯阿【见光武纪纪末史论】王君公【避世墙东者】　　乐羊子【见列女传羊子名也】解奴辜【方术有传并下三人俱附见】麯圣卿
　　夀光侯【注夀姓也则光侯当为名】编肓意
　　严彭祖【见儒林董钧传】　顔安乐【仝上】
　　王延夀【文考赋灵光者】　马日防【与蔡邕同时】
　　蔡少公【邓晨传】　　　　郑安世【来歙传】
　　刘少公【刘永弟见传首】　樊巨公【见刘縯传】
　　骏马少伯【见卢芳传夷人也常疑此类为字即此知其为名且谢夷吾等史皆载字甚明】东汉诸王侯无表故宗室二名者无考纪传附见者得数人
　　刘延平【见清河王传又有常保虎威二人】刘子张【更始父见传】
　　刘万嵗【广宗殇王有传】　刘元夀【见明帝十四年】刘德然【以下并见先主传】刘世【先主父】
　　刘子敬　　　　　　　刘元起
　　刘安国【见济北王传】
　　妇人二名者
　　曹丰生【见曹大家传】　　刘贤得【隂城公主见顺帝五年注】友通期【梁冀妾见传】　　王伯荣【王圣女见杨震传】陈心叔名疑考据殊精洽然亦谓东汉三国无二名者葢因袭前人之说余读三国诸纪传二名者颇不乏第多东汉末人至鼎足之后则诚罕覩而传有周生烈朱建平等固不尽无也又陈夀多以字为名今録其灼然者【周生烈朱建平并魏志有传三国志传中二名者惟此二人】
　　曹安民【操侄征张绣亡】　娄子伯【见魏武纪破马超附裴注中】张平世【见先主传】　　　吴子兰【仝上】
　　王子服【同吴子兰皆与先主谋诛操者】刘子平【附见先主传注中】
　　崔州平　　　　　　　石广元【附见先主传注中】蒋义渠【见袁绍传】　　　严白虎【见孙防传】
　　皇甫坚夀【嵩子附传】　　马元义【张角将见嵩传】徐季龙【字开明见辂传】刘奉林【仝上】
　　单子春　　　　　　　鲍子春
　　王惠　　　　　　　陈承祐
　　华长骏　　　　　　　管孝国【以上俱见辂传注】杨阿若【见阎温传注】　　祝公道【仝上又孙賔硕自名嵩非字也】赵君安【庞烈妇父】　　　庞子夏【并附魏庞涓传注庞烈妇夫也】庞娥英【妇人即乐府庞烈妇名附注甚悉】戏志材【魏谋臣见荀彧传】大抵东汉三国帝王将相皆单名二名者百中无一故虽以王延夀之才名马日防之职位而思虑往往弗及若精心以求则纪传之中此尚未能尽也
　　巵言谓汉诸侯王同名甚众而唐世尤繁聊撮大都于后但什之六七耳不能举其详也汉人以宗正失职故唐之宗正岂亦皆失职耶其与士庶同者计当数倍昭代宗室命名悉用竒字防哉至如两李迨同行密迩而俱封延德郡王尤不可晓非史误则传刻之讹也【罗泌云唐诸王义成日琮而奉天又名之郁林曰恪而建王又名之此未熟唐史故以一二为竒傥徧考之则宗室仝名可胜计哉】
　　五李恪【一郁林王一建王一越王孙一东平郡王一赵王孙】四李琛【一襄武王一蒋王子一许王子一赵王子】三李晟【一越王孙一纪王孙一犀浦尉封西平王者非宗室也】三李琮【一宗子一让王孙一义阳王】三李瑗【一庐江王一乐安王一许王孙】三李滋【一宋王一防王一冯翊郡王】三李袆【一信安王一深王一遂王】三李瓘【一许王子一赵王孙一纪王孙】
　　三李绅【一袁王二俱蒋王孙一史有传非宗室下仝】三李璋【一赵王孙一蒋王子一许王子又一见史】四李凖【一纪王孙一叅军一王城尉一大郑王孙】三李煜【一信安子一蔡国公一襄王又五代后王】四李顼【一汝州刺史一蔡王孙一蒋王孙一纪王孙】三李琳【一安德郡公一让王子一许王子】三李系【一越王一蒋王孙一成王子】三李绚【一衡王一霍王孙一南昌郡公】三李珪【一安乐郡公一陈王一赵王孙】三李诩【一信安郡公一江王孙一鸿胪卿】二李愔【一太宗子一宪宗子】二李寛【一太宗子一晋阳丞】二李鳯【一太宗子一江王孙】二李岘【一信安子一武宗子】二李瑶【一宗子一许王孙】三李咏【一宁王孙一代宗子一宁溪郡王】四李颍【一南安王一义乌丞一秘书一少监】二李环【一江王孙一济王】三李翊【一赵王孙一江王孙一纪王孙】二李伷【一宜春郡王一信州刺史】二李紌【一安定郡王一蒋王孙】二李泽【一赵王孙一濮王】二李悦【一琼王一赵王孙】三李纲【一南阳公一蒋王孙又一唐书有传】二李训【一颍川郡公一赵王孙一史有传】二李让【一纪王孙一余姚尉】二李构【一申王孙一杭州刺史】三李枢【一赵王孙一郑王孙一太原少尹】三李谋【一通王一江王孙一宁王孙】四李颙【一吏部常选一国郡公一纪王孙又太平广记妖狐类有叅军李颙又一蔡王孙】二李温【一江王孙一沈国公】二李仁【一　中监一成王】三李演【一江王孙一宁王孙一临川郡王】二李慎【一纪王一高阳郡王】二李保【一吉王一吴国公】二李祯【一端王一雅王】三李建【一武威郡王一蜀王孙一资州司马】二李纯【一蒋王孙一资州司马】三李逢【一江王孙一宗正一蒋王孙】二李悰【一深王一余姚令】二李峄【一信安子一武宗子】二李琬【一宗子一许王孙】三李良【一桂府少监一抚州别驾一江王孙】二李礼【一江王孙一沂王】二李垂【一纪王孙一赵王孙】三李侠【一许王孙一员外一国子祭酒】三李璿【一凉王一晋国丞一郑王子】三李愈【一岐王孙一江王孙又一同】二李【一纪王孙一江王孙】二李逸【一岐王孙一雅王】二李玚【一许王子一薛王子】二李汭【一清河郡王一昭王】二李璘【一宗子一同州司马】二李汉【一清怀太子一东平郡王】二李臯【一曹王一主簿】　二李谅【一虔王一南康郡公】三李俊【一济南王一零陵王一赵王孙】二李崇【一江王八世一江王九世】二李伸【一宗孙一颍王子】二李讽【一施州刺史一共原郡王】二李涉【一宁塞郡王一晋平郡王】二李谌【一蜀王孙一上党郡公】三李纬【一均王一郑王孙一蒋王孙】二李偲【一郡王一赵王子】二李珙【一丰王一六安郡王孙】二李琨【一嗣吴王一宗闵子】二李纁【一蒋王孙一会王】三李锐【一申王嗣一郡王一州叅军】二李谊【一舒王一武陵郡公】四李暹【一昭王一郑王孙一江王子一蜀王孙】二李绩【一钦王一蒋王孙】二李侹【一经王一平阳郡王】二李僾【一德阳郡王一秘书监】二李炜【一郓王一嗣蒋王】二李贤【一章怀太子一江王孙】三李约【一江王孙一邵王一兵部员外】三李绰【一赵王孙一邢国公一蒋王孙】二李续【一东平郡王一江王孙】二李琚【一宗子一江王孙】二李佩【一信都王一鸿胪卿】三李仪【一信都郡王一武阳郡王一祭酒】二李瑛【一宗子一许王子】二李玭【一义王一太子詹事】二李迥【一韩王一绛州刺史】二李寀【一乐安郡王一昆山令】二李杰【一赵王孙一国子祭酒】三李繁【一节愍庙令一蒋王又一李泌子】二李实【一雍王孙一京兆尹】三李绍【一蜀王孙一赵王六世又十一世】四李遇【一郑王孙一端王一蔡王子又五代将】三李浑【一蜀王孙一蒋王孙一蔡王孙】三李程【一蒋王孙一钱塘丞一唐相】三李平【一蔡王八世一十二世一秩石尉又一蜀人又元魏将又汉宫人亦名李平】三李福【一和王一赵王一定州刺史又一唐书有传又一见太平广记又一宋李全兄共六人】六李祐【一蜀王孙一太宗子一昭宗子一申王孙一嘉王一蔡王又一淮西将共唐有七】二李清【一新平郡王一常山郡公又一见唐诗纪事一李澄子见传一隋宫人遇仙一见广记再生类】二李宗闵【一蔡王孙一唐相】二李建成【一隐太子一宣州叅军】二李元裕【一髙祖诸王一太常秉礼】二李方叔【一蔡王孙一纪王孙】二李余庆【一陇西郡王一嗣濮王】二李孝逸【一给事中一武后将】二李绍宗【一江王孙一蒋王孙】二李友谅【一蜀王一宁王孙】梁元帝有同姓名録丘光庭有同姓字録皆不传然其书各一卷虽唐以前时代较近要不足以尽之抑且唐以后絶无踵作者余尝欲为一书续之而未能顷遘幽忧屏居郭外萧然半榻仅唐史一编案头日取阅之见其中姓字相同者颇自不少而世第共传李益韩翃数人因益取稗官杂说凡唐一代名姓相同者数十百人类而録之以为广见洽闻之助其异代姓氏同者不可胜纪将别有编録不列此中其已见王长公艺苑巵言附録及陈心叔名疑者亦不复入【名疑引载仅李光进卢贞五人巵言及郎氏类槀略仝】
　　两张昌宗一昌龄兄与昌龄俱才显一易之弟与易之俱色称
　　两吕太乙一中宗朝文士以才称一代宗朝宦者以反戮【二条并见唐书】
　　两薛仁贵一武将见唐书一文人注周易见唐书艺文志次第在王勃前陆德明后葢亦髙宗时人当与征辽建功者相去不逺而传絶不言其能文著书考之唐世河东之薛文学最盛葢一时名姓相同决非为将之仁贵也杨用修执此以仁贵为文武兼才与韦孝寛并称按唐书张仁愿传云唐初才兼文武仅郭元振唐休璟裴行俭及仁愿未尝一齿仁贵则注周易者非其人必矣借令史传中于著述或不尽载亦当稍稍及其文义大端而仁贵本传苐称其力田起家传末竟不略槩好文博雅等语用修之误了然无疑
　　续考宋朱长文墨池编第八卷碑刻类有唐薛仁贵碑注云天寳二年名礼字仁贵河东汾隂人按新旧唐书薛传并无此文惟通鉴有之以僻甚附记此
　　两陈商一见昌黎集一会昌五年进士见通考孟达集下
　　三张万福一德宗朝救阳城人所共知者一与柳芳同时见酉阳杂爼第七卷末以毉名非武将也一撰五等朝仪见通志略乃道家者流
　　两李商隐一宗朝太子賔客见旧唐书明皇本纪一晩唐诗人
　　两施肩吾一中唐元和间进士见唐诗品彚纪事等书一撰钟吕传道集在晩唐间年代相去差逺故陈振孙以为二人见文献通考神仙家余别有辩详玉壶遐览中
　　两杨复恭一晩唐宦者见唐书一晩唐词人有诗集或即一人未可知俟续考【艺文志有复恭行朝诗一卷】
　　两李惟岳一元德秀门人一李寳臣子俱附见唐书传中
　　两李文悦一见安史叛时一见宪宗修麟德殿时通鉴所载【又古今说海赵合传有李文悦葢即安史叛时者】
　　两刘延祐一藏器兄见唐书一守文子见通鉴
　　两刘从谏一许叔冀将降史思明一刘悟子并见通鉴两李抱真一李抱玉弟史有传一李匡威寮属附见传中
　　两李克宁一李澄子见本传一克用弟见庄宗记两李伯禽一太白子一嘉兴监与神昏见通幽记两王景崇一晩唐镇将一后唐牙将各有传
　　两李昌符一唐末诗人见全唐诗话一唐末叛将见通鉴等书
　　两李行言一中宗给事见祝钦明传一宣宗刺史见通鉴等书
　　两郭震一代国公字元振一御史劾赵彦昭见纪事两王质【一见唐书有传一唐诗人又一遇仙一列北史之恩幸一见南史王彧下一宋人字景文】两王晙一侍御方庆子一边将唐史有传【又见百将传纲目等】两韦温一韦后族礼部尚书一韦绶子集贤学士【见史】两李珏一淮南使相一江阳富氏已见名疑又隋道士李珏见龙城録赵昃下
　　两吉顼一武后酷吏一大歴诗人见纪事十才子下两王适一初唐诗人一见韩昌黎集墓志中
　　两李义一初唐词人一陈敬瑄叅谋见僖宗光啓三年两裴廸一与王维唱和一唐末幕官五代史有传两韩一见髙祖纪王世充仆射一宪宗都綂
　　两张祐一晩唐诗人一见新唐书孝友传叙【前张祐一作祐】两王翰一初唐诗人一太和间邠州人见广记一百八十九卷再生类
　　两杜确一见莺莺传一为岑参集序见文献通考晁公武读书志
　　两李翰一唐文人一石晋时学士见五代史兀欲传两李福一李石弟见唐书一南唐将见唐余纪传三李清一天寳进士见唐诗纪事一兴元镇将李澄子见本传一隋末富人遇仙至唐存又一李清仕晋为桓温叅军尝死再生与隋李清颇类共见太平广记
　　两无可一见酉阳杂爼诺臯记一诗僧见品彚纪事四澄观诗话总云唐中叶浮屠中有四澄观架支提以舍僧伽者洛中之澄观也叅元名太师为华严疏主译经润文者会稽之澄观也传灯録有镇国大师澄观又有曹谿别出第二世五台山华严澄观大师
　　诸人外如李渉李清李逺李洞李续李谅俱诗人李邕李汉李繁李邰李程李绅俱文士李纲李绛李晟李福李祐等俱名臣考之宗室并有同者罗泌谓张良有九王言十八今唐才三百年而有八李祐六李福五李清李恪四李晟李绅以异代错综之可胜数哉









　　少室山房笔丛卷十
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷十一
　　明　胡应麟　撰
　　九流绪论上
　　刘向七畧叙诸子凡十家班氏取其有补世道者九而诎其一小说家九流之名所自昉也统曰诸子所以别于六经亦以六经所述古先哲王大道歴世咸备学业源流揆诸一孔非一偏之见一曲之书周室既衰横议塞路春秋战国诸子各负隽才过絶于人而弗获自试于是纷纷著书人以其言显暴于世而九流之术兴焉其言虽岐趣殊尚推原本始各有所承意皆将举其术措之家国天下故班氏谓使遇明王折辅弼悉股肱之材非如后世文人艺士茍依托空谈亡裨实用者也今读诸家之书若儒若墨名法纵横亡论至道家习尚虚蔑弃礼教阴阳农圃浅机僻数人所易窥而道则以懦弱谦下附于尧之克让清静恬漠合于舜之无为阴阳则泰素以五行称黄帝田圃则许行以并耕称神农当时九家者流其旨槩如此第自儒术而外以暨六经皆一偏一曲大道弗由钧也【班氏以儒出司徒道出史官未当不若隋志以出周官九两曰师曰儒也】
　　秦汉前诸子向歆类次其繁简固适中以今较之殊有不合者夫兵书术数方技皆子也当时三家至众殆四百余部而九流若儒若杂多者不过数十编故兵书术技向歆俱别爲一録视七畧几半之后世三家虽代有其书而七畧中存者十亡一二九流则名墨纵横业皆澌冺阴阳农圃事率浅猥而儒及杂家渐増小说神仙释梵卷以千计叙子书者犹以昔九流概之其类次既多遗失【如兵刑一也而兵不列九流道释一也而释未入中国皆当补】其繁简又絶悬殊【如名墨纵横书传仅三数种今又无习之者不当独为家】余窃病焉暇日防阅诸家輙据所见闻参酌今古稍以臆见更定其间所损五曰墨曰名曰法曰阴阳曰纵横其说浸防术浸灭故总而类之于前示弗能儒抗也所益五曰兵曰术曰技曰道书【神仙并入】曰释典其徒日广教日蕃故别而类之于后示弗敢儒抗也首吾道以彰显大源继诸氏以溯洄末学终方外以穷极异端其家逾百其篇溢万其流仍九附诸孟坚于戏后世考文之士有若阮孝绪辈覈繁简之以悉类次之当必以余言为隗始夫
　　余所更定九流一曰儒二曰杂【总名法诸家为一故曰杂古杂家亦附焉】三曰兵四曰农五曰术六曰艺七曰説八曰道九曰释儒主传綂翼教而硕士名贤之训附之杂主饰治捄偏而傍蹊末学之谈附之兵主法制权畧而纵横占之籍附之农主稼穑蚕桑而饮馔药饵之方附之术主蓍龟歴而禽星宅相诸技附之艺主书计射御而博奕绘画诸工附之说主风刺箴规而浮诞怪迂之録附之道主冲退恬愉而房中炉火符箓章醮附之释主经典禅观而论宗戒律梵呗机縁附之夫上圣哲王之治亡尚六经故首之以儒崇大道也异端衰世之观咸狥一曲故次之以杂覈支流也国所重在戎故次兵以审大机民所天在食故次农以植大命术虽浅数神智工巧之规寓焉故次术艺虽末流弛张游息之务存焉故次艺说出稗官其言淫诡而失实至时用以洽见闻有足采也故次说道本柱下其言放荡而难遵至齐物我达死生不可易也故次道释本西方其言荒忽而亡据至明心性破尘幻不可诬也故次释而九流之事终焉
　　晏婴八篇汉志列儒家按婴谓仲尼之学累世不能穷当年莫能究其意趣迥异可知而俨然儒首非也刘班葢仍太史之误栁仪曹以为墨家当矣【通考亦列墨家】儒家有周史六弢六篇顔云即今六弢也言取天下及军旅之事按向所録兵家自为类不入九流岂容搀入儒术况本注或云惠襄间或云显王时或云孔子问夫惠襄间当与孟氏同时显王孔子俱去太公远甚而唐世六韬自太公外无别书岂刘班类次乃尔混淆乎顔注误无疑
　　道家有伊尹五十五篇太公二百三十三篇谋八十一篇兵八十五篇管子八十六篇今独管子存与道家言不类考兵家亦有管子班氏省之岂今所传而道家者不存与然伊尹太公皆不可深晓盖秦汉所谓道家大率翕张取予之术非近世长生虚静之谓故凡兵谋秘计悉附之伊尹太公诸书虽絶亡可考意其中所称佐辅商周戡定四海之术要必有近于柱下所云者太史以老韩仝传总之秦汉间见解大槩畧同不足怪也【凡汉志称伊尹太公悉战国人依托者】
　　杨朱学于老氏源流固自了然庄周天下歴叙道术而不及朱或谓以其浅陋不足比数谬也老耼关尹朱所自出周既叙之岂容复赘如以鄙而弗称则南华平生尊事不敢毁斥者何如列御寇耶御寇不列道术亦老耼关尹故也朱之弗列故应尔尔孰谓贬哉
　　或又以彭蒙田骈慎到之属庄固有并举数人者是又不然彼皆庄所同斥故多寡亡论老关则周极尊之朱既匪其伦不容并列御寇虽庄所自出或未跻于耼尹故以二子槩之【周所举墨翟禽滑厘彭蒙田骈老耼阕尹皆一师一弟宋钘尹文盖亦当然列与老不相及故举关尹也】
　　刘向叙列子以郑穆公同时栁子厚谓穆公前孔子百年当是繻公举繻公二十四年郑杀其相子阳为证当矣或谓向之误当由古文以穆公为缪公繻与缪字相近非鲁穆公故也余以中垒博极羣书不应乖错至是当是向序本作繻公后人不解因见秦鲁二公皆諡缪遂改繻公为缪公缪穆音义本同故缪再譌爲穆而与繻迥不仝矣张湛注亦以穆公为疑则知晋世已误不始唐也
　　庄列二家谭者优劣往往异仝栁子厚洪景卢左袒郑圃者也高似孙林希逸左袒漆园者也然率举一端未极二家之造大抵列之文法庄之文竒列犹丘明庄犹司马列规矩驯而易入庄崖岸峻而难攀凌厉汪洋杳防超忽乘风骑气出鬼入神者庄简劲宏妙平淡疎旷周鼎商彞朱弦疎越者列源流本始则列庄之胚胎震荡波澜则庄列之极致【本朝宋太史王长公亦以列叙事胜庄赵景仁以庄胜】
　　列温纯典厚尚有春秋前辈风庄全是战国纵横之习其文章则妙极矣读其书二子气象亦可见
　　太史于战国于说取韩非于文取屈原皆深嗟极慕要以二子穷愁欝抑触讳杀身与已意相发故沾沾焉道家庄列二氏最杰出传南华但言其文辞洸洋自恣而已絶不道其他而御寇无传盖自刘向始表章太史当时或所未覩故不及传其人高似孙以太史无传而并疑为鸿蒙齧缺之类夫鸿蒙齧缺荘氏不过一再言其寄寓了然其所称御寇果若是乎以列撰述灿然而高特疑之弗置至握竒鬼谷则极其尊信以真出风后诸人大可哂也
　　庄周南华其文辞瑰玮横放固独行天地间至掊击圣神凌侮贤哲亦生民以来未有之变也眉山氏癖其文辞而谓盗跖让王四篇非周作寻其旨趣或近之至以天下篇不叙仲尼为阳挤阴助则亡谓之大者夫楚公子被难出奔其防操棰隶之匪得已也隶之而足免于厄以爲得事主之权固宜若战国之时仲尼虽没六经之道灿如日星周能大声疾呼以暴其教于天下若孟轲氏之着七篇即举世莫宗俟之后圣足以不惑夫奚厄于巳而又奚厄于仲尼者而奚取于阳挤之而隂助之也周方槌仁提义废礼絶乐欲以一人私臆扫百代名教而空之爰自神农氏下至尧舜禹汤文武亡弗诋诃而仲尼当时特巍然为仁义礼乐之宗故尤极意讪讥恣其唇吻盖文固弗予夷考其实则尤甚焉真所谓小人之无忌惮者求诸眉山氏所云竟南华一编邈未之覩也知道君子读是书若孟旃抵掌骊施骋姿挥之一笑而已借以为阳挤阴助吾恐后世之人将遂以其文并既其实其爲祸也必不尠矣
　　晁公武云孔子没天下之道术日散老耼始著书垂世而虚无自然之论起周又従而羽翼之掊击百世之圣人殚残天下之圣法而不忌其言可谓反道矣自荀卿雄以来诸儒莫不辟之熙宁元丰之后学者用意过中见其书末篇论天下之道术虽老耼与其身皆列之为一家而不及孔子意以为阳訿孔子而阴尊焉遂引而内之殊不察其言之指归宗老氏邪宗孔氏邪既曰宗老氏矣讵有阴助孔子之理也邪至其论道术而有是言盖不得已耳夫盗之暴也又何尝不知主人之为主人邪顾可以其智及此遂以爲尊我开门揖而进之乎窃惧夫祸之过乎两晋也按晁氏此论最得苏说膏肓因备録之
　　黄东发曰列子资颖逸而性冲澹生乱离而思寂寞黙察造化消息之运于是乎轻死生轻视人间死生之常于是乎遗世事其静退似老耼而实不为老耼老耼用阴术而列子无之其诞谩似庄周而亦不为庄周庄周侮前圣而列子无之其学盖全类杨朱按东发言虽非知列之至者然大槩得之余并録焉
　　余谓老耼庄周杨朱之学三者同源而实异流老耼濡弱以退爲进庄周诞谩游方之外杨朱贵生毫末不捐故老流于深刻庄蔽于狂荡杨局于卑陬惟御寇斟酌三氏政得其中视老耼坦遂过之视庄周驯厚过之视杨朱高旷过之且三子弗知尊仲尼列虽轻蔑礼教独能推毂仲尼以行其说故后世崇清静则列爲宗罪虚无则列非戎首孟辟杨荀辟庄韩辟老列咸置焉惟其善于立言工于自爲也南华所谓支离其徳者舍若人曷归焉
　　庄子愤世嫉邪之论也人皆谓其非尧舜罪汤武毁孔子不知庄子矣庄子未尝非尧舜也非彼假尧舜之道而流为之哙者也未尝罪汤武也罪彼假汤武之道而流为白公者也未尝毁孔子也毁彼假孔子之道而流爲子夏氏之贱儒子张氏之贼儒者也右杨用修之论夫庄周文章絶竒而理致眇读之未有不手舞足蹈心旷神怡者故古今才士亡弗沈防其说第以爲空青水碧物外竒观可矣必爲说文之是以火济火也余论庄若此世将以爲俗岂得已哉
　　诸子百家并出于春秋之世所以诬蔑帝王圣哲者无所不至然于吾仲尼未尝不知所尊事也特其学褊术陋虽间引仲尼以自文而蹖驳不中诞幻无稽适所以诬蔑之然而未敢有昌言以排之极论以毁之者有之盖自墨翟始翟书十五卷今存余尝读其非儒明鬼公孟诸篇所爲嘱授其徒簧鼓其众者壹以指摘仲尼爲事庄周远出翟后盖闻其风而兴起焉尔周之爲书荡乎礼法之外自神农以至汤武靡不在其戏侮之列其敢于非圣盖无足怪而翟者固是尧舜非桀纣摩顶放踵以爲天下而独甘心置喙于吾圣人何哉盖其意欲与吾儒角立并驱以上接二帝三皇之綂故肆言以震撼一世而冀其从而又苦行以先之聚徒以倡之驯致儒墨之称杂然并立于衰周之世正仲尼所谓行僞而坚言奸而辩者圣王有作其无逃于横议之刑必矣孟轲氏距杨墨考杨之言论指归要以自爲不至如墨之恣无忌惮也贻祸之烈唐儒如韩愈者亦从而尊信之彼未深考其言耳第窥其一二则诛之絶之岂佛老后哉
　　退之读墨云孔子必用墨子墨子必用孔子不相用不足爲孔墨余以退之未尝读墨也公孟子谓墨子曰昔圣王之列也上圣立为天子其次立爲公卿大夫今孔子博于诗书察于礼乐详于万物若孔子当圣王岂不以爲天子哉子墨子曰夫知者必尊天事鬼爱人节用合焉爲知矣今子曰孔子博于诗书察于礼乐详于万物而曰可以爲天子是数人之齿而以爲富也凡翟与其徒拟议槩如此使墨而遇孔必将爲桓魋之要爲武叔之毁孔而遇墨两观之诛亡所事少正夘矣
　　墨曰子贡季路辅孔悝乎卫阳虎乱乎齐佛肸以中牟叛夫爲弟子后生其师必修其言法其行力不足知不及而后已今孔丘之行如此儒士则可以疑矣盖以阳虎佛肸皆仲尼弟子乎胡妄之甚也非儒一篇始末皆斥吾夫子姓名即庄周之诞不至是也而诸家之论皆以近理乱真为辨而忘其僣妄之大者栁宗元掊击百氏不遗余力顾于墨阙焉岂昌黎氏故耶余故详述其言着于篇
　　宋太史景濓诸子辨持论甚精读墨亦以孔子所不弃皆溺于昌黎弗深考也惟黄东马端临最得而非圣一端迄无及者故余特详着焉【孔鲋有诘墨篇盖以配非儒也】
　　墨氏之学世以自翟倡之然刘氏七略有尹佚二篇注成康时人则远在翟前岂墨亦有所自耶翟入室禽滑厘无著述传世而韩非所称有田俅刘向别録有我子不止胡非随巢也又意林有纒子亦墨家
　　晏子春秋宋诸目皆列墨家余初读意以婴尚俭墨节用故叙书者联类合之及读墨非儒篇始终所称述以诋訾仲尼皆婴之言乃知凡墨之道婴实倡之叙书者联类合之非过也栁以书非婴自着墨之徒勦合而成或有然者然要为有所本景公欲用孔子婴骤沮止之亦墨之徒爲之耶
　　道家本长生之祖杨朱学于老氏而世罕依托墨氏摩顶放踵乃神仙家徃往引之至幻形易貌之术亦率假其名号如墨子七变法枕中记灵竒经之类盖又墨所不道者稚川神仙传传墨子不知何据汉志兵家有墨子则以墨善于城守故也
　　兵家秦汉至众今传于世而称经者黄帝风后太公黄石诸葛李靖等率依托也孙吴尉缭当是战国本书总之皆权谋形势以槩于三代之师亡万一近似焉其明白正大廓然王者之规司马法一书而已齐威王末世之君而能使其臣追葺是编俾三代征伐大经仅存于积衰极乱之后功亦伟矣惜也附以穰苴纵横诡诞之习参伍于仁义礼乐之中悬疣附赘特已甚焉其文义闳深肃达者皎如日星固非策士所能乱第汉世百五十余篇今存弗能什一惜哉
　　任宏所録兵书凡四种曰权谋曰形势曰阴阳曰伎巧凡兵书五十三家班氏悉仍其旧独出司马法入礼类郑渔仲大讥之余读汉志及此未尝不絶叹孟坚之卓识而惜渔仲之妄讥也司马法而爲兵书而谁弗喻者苐任氏所分四种皆后世行兵者流凡司马法之言率据道依徳本仁祖义将置之权谋乎形势乎阴阳伎巧乎夫吉凶军宾嘉兵固五礼之一而司马法之言壹与周官相出入是书弗置诸礼类将奚置焉益以信坚之识非渔仲所窥也
　　孙武十三篇百代谭兵之祖考汉艺文志有八十二篇杜牧以曹公芟其繁芜笔其精粹以成此书然太史武传固有十三篇之目而其文章之妙絶出古今非魏晋所能润削意十三篇者如后世所称卷轴而八十二者则其卷中之篇即始计用间之类也后人不解太史所云或武书汉末篇次失亡故止存十三以合于太史而八十二篇之旧遂湮没不可复覩抑曹公因太史所云止存十三之目余尽芟辑以入新书与
　　孙武之谭兵当在穰苴之后吴起之前叶正则以左传无之而并疑其人则太过然武爲吴将入郢其说或未尽然丘明于吴事最详练又喜夸好竒武灼灼吴楚间不应尽没其实盖战国策士以武圣于谭兵耻以空言令天下为说文之耳夫谈者固有未必用用者固有不必谈刘子非真能史其论史即马班莫能难严羽卿非真能诗其论诗即李杜莫能如借令马班李杜自言之或未必如二子之凿凿也而责二子以马班李杜则悖矣【陆生谓非知之艰行之惟艰余谓作者固难谈亦匪易古今工用兵者至众工谈兵者几人哉】
　　尉缭子兵书也自汉至隋咸列杂家郑渔仲以爲见名不见书马端临大善其论然汉志兵家自有尉缭三十一篇盖即今所传者而杂家之尉缭非此书也今杂家亡而兵家独传故郑以为孟坚之误舛矣若此书论兵孙武而下他亡与匹战国人着无疑
　　纵横家苏秦张仪等并不传其言大槩备于短长或汉人本此附益耳鲁连雄辩高一代而其书五篇列于儒家则其学术可知惜太史第叙二事不能详其平生今著述湮没怅望当时蹈海之风令人神往不已
　　余读韩非书若孤愤五蠧八奸十过诸篇亡论文词瑰伟其抉摘隐微朗如悬镜实天下之竒作也太史悲其作说难而卒自罹于祸余以战国所称游说之士若仪秦睢衍之类率揣摩时事以行其术外则挟诸侯强大之势内则结羣小昵嬖之援恫疑怵喝激讽诡随故捷若转圜而亡弗向应非之道乃欲一切刿剔而扫除之其与纵横家言正如氷炭之反若之何其弗至于杀其身也即微斯贾之谮秦用非以取天下而相之亦必不免商君吴起是已夫又何疑焉
　　法家自商鞅邓析韩非皆不得其死故后人以爲大戒要之三子咸有杀身之道其言固非可尽废公孙侨诸葛孔明皆法家也仲尼以子产为惠人武乡之没士至爲涕泣致死彼曷尝沾沾煦煦哉子产谓太上以寛其次莫如猛其明于本末达于经权乎犹二之也孔明曰治世以大徳不以小惠斯言即周孔亡以易矣吾故标而暴之爲千古法家之凖彼三子庸暇讥焉
　　名家最著者公孙龙龙战国人孔穿仝时书五篇传于世魏牟惠施皆其流庄列荀卿太史并着其言爲道术之一足证当时龙之学世大行今人读之殆若儿戏耳余谓名家言虽极无谓要未可尽非者古人以臭为香以乱为治今尚用之至草可名木木可名草禽可名兽兽可名禽盖纷然不胜举第如庄周之齐物则得之龙欲正名适以乱名耳恶能治天下国家
　　农家有神农二十篇许行所谓神农之言盖习此也尸子曰神农夫负妻戴以治天下正合于行之并畊阴阳亦有黄帝等书今二家夷于工技其言废矣
　　吕氏春秋太史以迁蜀后作者一时信笔之词传固明称不韦相秦慕平原信陵诸公子贸致游侠人撰所闻其说是也高似孙子略谓始皇不好士不韦招英茂聚俊豪始皇甚恶书不韦极简册攻笔墨且举是书所指摘近似始皇者以始皇能不怒而容之数语本播弄笔端不考事实而后人或仿述其意以秦法若犹寛者余以不韦自计脱异人俾庄襄之国亡而为有秦戴之不啻父母詟之不啻明神盘错氷霜固非一日而政也弱龄甫立端拱深居一国之柄咸其所操招徕宾客著述简篇特其藐者彼其于始皇何有而始皇亦曷由禁之耶且始皇之初非不好士嗜书者读斯之逐客则亟毁其令开关以纳之读非之说难则抚髀其人伐国以求之其勤于下士溺于好文如是即尉缭氏所为致词远遁者固足觇其大都矣洎海宇平志意极揣为万世不拔之业而弗由其道于是坑儒生焚经籍以愚黔首筑长城絶大漠以遏四夷观高氏所称西服北怀等语皆非十数龄之始皇所有事也讵得以不韦为讥而始皇不怒哉
　　魏牟田骈并见庄列荀卿书牟与公孙龙师友骈与慎到彭蒙同术号天口骈率辩士也所著书非名实则当列纵横汉志俱入道家不可晓盖战国所谓道家言甚杂二子虽以辩雄于时必自托于大道故从其言列之邓析着竹刑当列法家汉志亦列于名今其言颇有类名家者刑名二业大抵相出入也
　　阴阳家首宋司星子韦盖本景公事依托也班氏称甘石二家后世遂有二书杨用修据为实然非是阴阳家又有于长忠臣论九篇五曹官制五篇盖或主世运为言及推五徳所尚耳不尔絶亡谓矣
　　邹衍邹奭俱辩士也而俱列阴阳家盖所言五徳主运终始大圣迂怪之变等篇近如后世元防之説耳大率战国著书者亡非辩士九流中具有其人孟荀儒之辩者也庄列道之辩者也厘翟墨之辩者也牟防名之辩者也韩邓法之辩者也仪秦纵横之辩者也衍奭阴阳之辩者也髠孟滑稽之辩者也宋玉词赋之辩者也今但知仪秦髠衍为辩士孟氏有好辩之名而后世不得以辩而目之术可亡择哉
　　竺干之敎汉明始入中国其徒往往主郑圃西方之说以争之识者以后人搀入之文不足据也余尝读战国诸子书窃谓西方之说大略已具斯时世第知老氏之致虚墨氏之博爱为佛所自出皆得其一而未得其二者夫为老氏之说有三虚静也恬愉也濡弱也佛之所云寂灭非虚静乎安乐非恬愉乎慈忍非濡弱乎为墨氏之说亦三兼爱也明鬼也尚仝也佛之所云化度非兼爱乎轮回非明鬼乎普遍非尚仝乎邹氏之言曰九州曰瀛海则佛之大千微尘也须弥阿耨也列氏之言曰周穆曰华胥则佛之神通游戏也梦幻空花也庄氏之言曰大椿防灵曰蜉蝣朝菌则万刼亿尘之防曰鼠肝虫臂曰生马生人则三涂六道之因至其生死之谈真际之论机锋迅发于后世禅学门风尤为脗合盖释氏未至中华而其立教之规大都已具于战国数子矣至六朝南北盛演诸经一时能文之士尽取诸家之说润色而张大之而世外闳深杰异之观遂尽入于瞿昙之门戸而犹以未足又取释氏之说而窜合之不亦泰甚矣哉
　　古今子书之盛盛于战国东京以降几亡子矣唐人能为伪而弗能为真宋人能为真而弗能为伪即名理灿然语其文于秦汉非也盖至明而作者彬彬着焉刘中丞之郁离杂家也王司马之短长纵横家也郁离引喻指陈若雷雨风云晦防磅礴短长揣摩关说若江河溟渤漰湃澜翻即以置战国诸家庸辨乎何观察之论政比乎法崔宗伯之翼士醇乎儒皆体气高邈词义闳深古色黝然骎骎乎进于汉矣
　　史与子皆文之一体也余尝谓史有别才惟子亦然刘宋并兴胜国刘之文非宋匹以郁离视龙门则或相倍蓰焉李何方驾盛明何之文非李匹以大复视空同则大有径庭焉夫龙门亟撰亟就而空同漫笔也郁离大复则伯温仲黙生平寓焉兹所以异与
　　后世子书庶几秦汉者文也若其理终不可到孟荀于儒庄列于道孙武于兵韩非于法彼皆以身为其术终其身竭其力以殉其书故邪正不同同归于弗可磨灭唐而后厥尚殊焉故诸子之言鲜矣




　　少室山房笔丛卷十一
　　钦定四库全书
　　少室山房笔丛卷十二
　　明　胡应麟　撰
　　九流绪论中
　　汉子书见于七略者儒家则陆贾二十三篇刘敬三篇贾山八篇太常蓼侯孔臧十篇贾谊五十八篇董仲舒百二十篇儿寛九篇公孙十篇终军八篇吾丘寿王六篇虞丘说一篇荘助四篇钩盾冗从李步昌八篇桓寛盐铁论六十篇刘向六十七篇雄三十八篇道家则捷子二篇【注云汉武帝时人】曹羽二篇【仝武帝时】阴阳则张苍一十六篇公孙浑邪一十五篇于长天忠臣传九篇法家则晁错三十一篇纵横则主父偃二十八篇徐乐一篇庄安一篇蒯通五篇聊苍三篇杂家则淮南内二十一篇淮南外三十三篇东方朔二十篇解子三十五篇司马相如等荆轲论共五篇农家则董安国十六篇泛胜之十八篇蔡癸氏一篇小说家则虞初周说九百四十三篇【自余无名姓者槩不着録】
　　右汉世子书之盛如此然大槩非战国比也今惟陆贾贾谊十余家传而公孙主父等往往以文辞见余或不知其时代爵里因録其略焉
　　春秋繁露十七卷称汉董仲舒撰自宋以来读者咸以为疑而莫能定其真伪按刘氏七略春秋类惟公羊治狱十六篇称仲舒而絶无繁露之目隋经籍志始有之或以即公羊治狱十六篇非也余读汉艺文志儒家有仲舒百二十三篇而东汉志不可考隋志西京诸子凡贾谊桓寛雄刘向篇帙往往具存独仲舒百二十三篇略不着録而春秋类特出繁露一十七篇今读其书为春秋者仅仅十之四五自余王道天道天容天辩等章率泛论性术治体至其他阴阳五行沴胜生克之谭尤众皆与春秋大不相蒙盖不特繁露冠篇为可疑并所命春秋之名亦匪实録也余意此八十二篇之文即汉志儒家百二十篇者仲舒之学究极天人且好明灾异据诸篇见解其爲董氏居然必东京而后章次残缺好事因以公羊治狱十六篇合于此书又妄取班氏所记繁露之称系之而儒家之董子世遂无知者后人既不察百二十篇所以亡又不深究八十二篇所从出徒纷纷聚讼篇目间故咸失之当析其论春秋者复其名曰董子可也
　　孔丛子称孔鲋撰非也孔氏子孙杂记先世言行其文词类东京及间有魏晋手笔如孔臧与安国书是已宋咸尝为注训景濂遂以即咸伪撰而体不甚类宋人或未必尽然也书七卷所记子思子上子高子顺子鱼及汉孔臧子琳十余世至季彦与杨伯起皇甫威明同时政东汉之末则此书当是季彦辈裒集先世遗言轶行而成而宋人从润饰之其小尔雅诘墨等篇皆鲋撰者为多遂通谓鲋作其书虽不事竒诡而一循规矩不稍涉于异端固吾夫子家法也
　　汉艺文志及隋唐俱无孔丛子至宋中兴书目始着録故前辈往往疑之苐其间词义有非宋咸辈所办者且其所叙家世孔臧后孔琳以迨季彦十余传不应全属乌有考汉志儒家有太常孔臧十篇梁有太常孔臧集二卷至隋已亡而唐书艺文志仍有之盖梁所谓孔臧集即汉志儒家十篇亡于隋而复出于唐宋咸因取其中杂记先代者傅以六经诸子所载厥宗言行缀缉而成此书孔琳迄季彦十余世要皆臧原书集末所附若文中家传例耳【余此辩窃谓得之与前说并存以俟精识之士】
　　汉世记事之博莫过太史公立言之博亡出淮南子故雄以淮南太史竝论又以为淮南之用弗如太史公知言哉淮南盖效吕览而作者其文词竒丽宏放瑰目璨心谓挟风霜之气良自不诬而诡辞衺说坌溢篇中自战国荘列二邹纵谭宇宙茅靡澜倒举世若狂汉兴董贾诸人渐趋醇朴一代文章垂复古始淮南又羣集浮华网罗淫僻渊渟泽滙萃为此编自以极天下之观而不知好大喜夸之不亡国杀身有不已者余读淮南既竒其才悲其遇又重惜其未闻君子之大道也因题简末云
　　淮南王招集竒士倾动四方说者咸以此书杂出宾客之手非也左吴雷被诸人著作絶无可见特附淮南而显岂梁苑邹枚邺中刘阮等哉惟招隐士词絶竒古虽称小山卒不传其名姓惜也
　　汉艺文志淮南所撰又有兵家一种又天文杂子星一十九篇又六艺有易训二篇又赋类有淮南王赋八十二篇汉赋之盛莫加于此计其才当与子建上下以弗传世罕知者附识此【汉志无小山赋疑在淮南作八十二篇之中者】
　　子云撰太惟桓谭以絶伦必传尔后学中微儒者动资笑噱然晋唐间注此书者殆至数十家故不甚落莫也今据诸家书目备録此宋衷太经注九卷陆绩太经注十二卷虞翻太经注十四卷范望太经注十二卷章察太经讲疏四十六卷又太经发隐三卷王涯说一卷又太经注六卷宋维翰太经注十卷林瑀太经注十卷又太经释文一卷徐庸頥一卷又太经解十卷杜元颖太经传三卷郭元亨太经疏十八卷陈渐演十卷范谔昌补正太经十卷程贲太经手音一卷冯太音训一卷林共太图一卷孙胄太正义一卷又太叩键一卷王长文通十卷张揆太渊旨一卷吴秘太释文一卷许翰解四卷厯一卷司马光太经集注十卷晁氏星纪图一卷又陆凯太经注王肃太经注并见隋志中又邵雍太准易图见通考晁氏论中今传者尚十余家凡之得失自前人论之已详第此书本名太其称经者班氏文致之词后世因遂尊之非实也
　　参同契东汉魏伯阳撰晁公武云神仙传伯阳防稽上虞人通贯诗律文词博赡修真养志约周易为此书凡九十篇徐氏牋注桓帝时以授淳于叔通因行于世隋唐书皆不载考唐陆徳明解易字云虞翻注参同言字从日下月今有日月为易之文古书也余按汉志东京文章猥弱已甚世传论衡潜夫之类可见此书虽言养生而词极古奥即东京诸子难之非后人能伪作也隋书本名大易参同契盖东汉纬书之名多此类亡论隋唐志不载即骤出于今吾岂以为伪哉【世传龙虎上经朱文公云伪书也因参同有此语故方士赝作之余读之信然】
　　又晁疑隋志不载参同契亦失考按隋志仿汉书道家列于九流而神仙符箓列于二藏其名悉不着録参同契神仙家盖总之道藏故不列其名耳此书当在太平黄庭等经之前张平叔诗叔通受学魏伯阳留为万古丹经王诚实録云
　　旧唐书无释道二藏之目新书志虽列神仙三十五家而有不着録者六十二家盖是书唐以前世寡知者故汩没道藏中凡考诸志此又当详察云
　　王充氏论衡八十四篇其文猥冗薾沓世所共轻而东汉晋唐之间特为贵重蔡邕秘弗视人葛洪赞弗容口刘子槌提班马不遗余力而独尊信是书三子皆鸿生硕彦目无今古乃昌歜羊枣异代同心何哉秦汉以还圣道陆沉淫词日炽庄周列御邹衍刘安之属揑怪兴妖不可胜纪充生茅靡澜倒之辰而独岋然自信攘臂其间刬虚黜増订讹斮伪诐淫之旨遏截弗行俾后世人人咸得借为口实不可谓非特立之士也故伯喈尚其新竒稚川大其宏洽子高其辩才特其偏愎自是放言不伦稍不当心上圣大贤咸在诃斥至于问孔刺孟等篇而辟邪之功不足以赎其横议之罪矣近世诮充太甚若何氏沈氏诸说或未足以大服其衷故余稍为次其功罪以折衷后之君子
　　中郎以论衡为谈助盖目为稗官野史之流且此编骤出未行而新竒可喜故秘之帐中如今人收録异书文固非所论也自论衡不甚称后世究竟举主多归咎中郎者余特为一洒之
　　论衡之问孔序意自明以仲尼大圣其语言应接有絶出常情者当时门弟子不能极问故谈疑难以待后人之答借在孔门固好学之一事第词间伤直旨或过求此充罪也刘子辈不能详察遽从而效之以讥诋圣人至尧舜禹汤咸弗能免犹李斯之学荀况矣
　　读王氏论衡烦猥屑之状溢乎楮素之间辩乎其所弗必辩疑乎其所弗当疑允矣其词之费也至精见越识足以破战国以来浮诡不根之习则东西京前邈焉罕覩当时以新特而过称之近世以冗庸而剧诋之匪充书异昔也骤出于秦汉之间习闻于伊洛之后遇则殊哉而宋人穷理之功昭代上儒之效亦着矣
　　论衡谓仲尼为素王桓谭为素相又谓仲尼之道传桓君山君山传周长生何太仆剧罪之是也第秦汉间圣贤称谓与后世殊不同臧纥圣于春秋韩非圣于战国雄张衡圣于东西京彼何人哉推此则知孟称夷惠未足尽凭【韩非仲尼并称见孔丛子武臣问世但知老子同传此更骇闻】
　　吴越春秋东汉赵晔撰晔防稽山阴人范史云晔少为县吏耻于厮役遂弃车马去到犍为资中诣杜抚受韩诗究竟其术积二十年絶问不还家为防制服晔卒业乃归古人于学其精勤一至于此而世鲜知者故具载之所着又有诗细歴神渊蔡邕至防稽读诗细而叹息以为长于论衡邕还京师传之学者咸诵习焉今人但知论衡为中郎所赏絶不闻所谓诗细等按曹娥碑亦蔡至防稽赏识世遂盛传此正其同时事信有幸不幸也中郎虚怀乐善自非后世忌忮者所及然论衡秘之而诗细传于学者盖赵主说经故也歴神渊似亦仿纬候为名其所言不可考矣
　　论衡云防稽周长生作洞歴十篇上自皇帝下至汉朝锋芒毛髪之事莫不纪载与太史公表纪相似类也上通下达故曰洞歴然则长生非徒文人所谓鸿儒者也按长生为充所推毂如此而世絶不知其人洞歴名甚新竒尔时越中才士故自不乏第东京末纪事之文大槩多不能工存其名以慰作者
　　太经十四卷晋杨泉撰郑氏通志畧作太盖泉以子云仝姓故此书亦拟太而作也今苐马氏意林所钞百余言存马氏注云望国杨泉字徳渊而不言何时郑艺文略及隋艺文志俱云晋人惟旧唐书作唐人然唐人讳渊泉字徳渊其为晋人无疑旧唐书字误也马氏意林又有物理论十六卷所采颇众而不题名氏按隋志亦泉所撰其云张苍除肉刑每歳所杀万计钟繇复肉刑歳生二千人又以汉文除肉刑为匹夫之仁盖韩非邓析流也
　　子书篇帙至曼衍者吕览淮南论衡抱朴止矣大都卷不过数十余马氏意林乃有傅子百二十卷隋志云晋傅撰在晋以文名一时今制作尚载诸选此书当唐马氏世必首末具存故意林仍其原数然所録不过百数十言独裴松之三国注杨泉物理论多掇之据其文义殊非高邈尝脔一胔全鼎可知郑志仅存五卷通考卷同盖末世所余仅十之一耳夫子书槩论理道卷曰数十已极繁侈而至百余安能远哉
　　王仲淹之着中说也唐宋以还知之者十而三罪之者十而七疑之者十而九甚至以河汾有秽行史削之夫仲淹生隋季世遯迹闾岩一时与游董常数子而外亡论房李魏王若风马牛絶不相及即薛收杜淹识者疑焉而隋史成于武徳贞观之间计中说当时润饰于王氏诸子者尚未行世未必知隋有若人史置弗録胡怪也余读仲淹书独慨夫士之生于三代之下者一坏于管商载靡于厘翟三汩于申韩四湛于黄老五淫于庄列六殉于昙摩下逮六朝南北即瑰伟絶特盖世之英亦将望是数者趋焉息焉其于周公仲尼之道盖邈不知其何物矣仲淹勃兴衰运直欲悬揭而日月之今绎其遗言源流洞如规模廓如词义秩如温如豁如即性命天人之极彼或未窥是非大谬圣人者固已鲜矣借令面命杏坛讵出端木颛孙之下若之何后世之知之者弗胜夫罪之者之众也至刻画顔曽步趋邹鲁福郊福畤之为固无事辩特其肩任太论建太广志意太骤稍似有以启其端者紫阳所为三叹而致惜欤
　　庄氏称寓言十九重言十七文中子与庄絶不仝然其中所列诸弟子及老儒宿将问答之言要皆当以庄之重言观之取其议论而弗计其人有亡可也
　　晁公武读书志考诸人与河汾絶不相值甚详苐亦无庸事此读中说即了然李密李靖皆英雄气吞一代刘生徒遍四方薛道衡李徳林之才名杨处道贺若弼之干畧当时声誉烜焃俱远出河汾上矧诗书礼乐槩非六朝所急一处士谈周公仲尼诸人日仆仆候其门乎仲尼大圣微生亩直斥其名叶公太宰之问率孙词以对以之矜弼之愎素之钜奸道衡之轻薄彼其于文中奚有甚矣阮逸辈之过劳其心也
　　房杜王魏尤无谓河汾诸子以乃公明王道述礼乐卒不一试歴举显者文之故论文中者此类皆当置一边其中傅防可笑如董常比颜子竟死文中子前王魏房杜人固多悉其妄余恐董常之死亦是后人横加陈仝甫氏槩以阮龚増益然刘蕡在唐已峻斥拟经之罪则知出福郊二子为多
　　崔铣子钟尝考定中说分内外襍篇序之曰内篇九篇义美文驯外篇九篇文若夸张义亦错杂其余放言不伦疑出后人所附润为杂篇然内篇所采杨素李密刘诸人问答文既爽实义亦非精凡此类仍当删入杂篇可也
　　文中子不特房杜诸人可疑仲淹子福畤福畤六子勃勔勮劝劼助皆盛有文名而勮勔位皆公辅乃迄无能爲厥祖阐潜懿者殊自难晓又按勃传称祖通隋末大儒后世谓史全不载亦非
　　元子十卷唐元结次山撰高似孙极称其文英崛过栁栁州唐文惟二公似不省昌黎何代者大槩六代以还文尚俳偶至唐李华萧頴士及次山辈始解散为古文萧李文尚平典元独矫峻艰涩近于怪且迂矣一变而樊宗师诸人皆结之倡也元自号琦玕子以山名琦玕中兴颂世推大体然安史叛臣临文所当切齿而颂曰边将骋兵殊失轻重至非老于文学其谁宜爲不惟矜夸靡当岂穆如清风之致哉因论元子漫及若其人则卓卓矣
　　真子唐张志和撰志和吾婺人行谊甚高卓自号烟波钓徒所着有太易等书及西塞山诗词一二尚见襍说中盖高才远识而皭然尘之表者即此书虽不越庄列余言而恢谲跌宕想见其人非元次山皮袭美下也说者以唐一代无史才以余较观三百年子书亦寥寥焉昌黎原道诸作名理伟然出秦汉诸儒上至尧以是传之舜数十言直接之孟轲氏然子书体一变矣自余浮猥尾亡论西京求潜夫中论比不易得子有别才非耶
　　唐又有刘崇远著书号金华子猥浅不足言然非婺人也吾郡宋元二季词章学术冠天下独子书蔑闻国朝郁离外有苏伯衡之瞽说焉凝道外有宋景濓之燕书焉瞽说几亚郁离燕书大过凝道皆婺中子书有秦汉风者足为明兴正始而世罕称述因附识云【苏亦号空同子在献吉前】


　　少室山房笔丛卷十二
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷十三
　　明　胡应麟　撰
　　九流绪论下
　　今子书传于世而最先者惟鬻子其书槩举修身治国之术实杂家言也与柱下漆园宗旨迥异而汉志列于道家诸史艺文及诸家目録靡不因之虽或以为疑而迄莫能定余谓班氏义例咸规歆向不应谬误若斯载读汉志小说家有鬻子一十九篇乃释然悟曰此今所传鬻子乎盖鬻子道家言者汉末已亡而小说家尚传于后后人不能精覈遂以道家所列当之故歴世纷纷名实咸爽汉志故灼然明也輙记于此俟博洽君子定焉
　　汉艺文志所谓小说虽曰街谈巷语实与后世博物志怪等书迥别盖亦杂家者流稍错以事耳如所列伊尹二十七篇黄帝四十篇成汤三篇立义命名动依圣哲岂后世所谓小说乎又务成子一篇注称尧问宋子十八篇注言黄老臣饶二十五篇注言心术安成一篇注言养生皆非后世所谓小说也则今传鬻子为小说而非道家尚奚疑哉【又青史子五十七篇杨用修所引数条皆杂论治道殊不类今小说】
　　青史子云古礼男子生而射天地四方其文云东方之弧以梧梧者东方之草春木也南方之弧以栁栁者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也是木亦可称草也青史子汉志五十三篇今存者胎教一篇而已其首曰古者胎教之道王后有娠瑞七月而就蒌室太师持铜而御户左太宰持升而御户右此三月者王后所求声音非礼乐则太师抚乐緼瑟而称不习所求滋味非正味则太宰荷斗倚升而不敢煎调云云其文义古雅呜呼古书之不传者何限惜哉右见杨用修丹铅録按青史子班氏所列小说家其文义传者乃如此信鬻子之为小说也叶梦得宋景濓并以此书两见为疑而不敢定其非道家者政小说二字所误执余指以求之当了然矣【用修所引青史见贾谊新书作者青史氏】
　　王长公读诸子云鬻熊伪书也考班志鬻子注道家下以爲鬻熊小说下以爲后人所加则孟坚固以小说之鬻子爲僞长公之言益信而余说亦不诬矣
　　鬻子章次篇名前人论者咸以残缺不可晓余初读尤漫然载阅之觉其词颇质奥虽非真出熊手要爲秦汉前书因反覆防绎之乃知此书之存眎旧才十之一而篇名章次错乱混淆之甚宜宋以来诸家未有得其要领者也盖古鬻子本书篇名章次与庄列不同而絶与今传关尹子类所谓撰吏道符等目即关尹之一宇二柱等篇也撰吏下有五帝等目道符下有三王等目即一宇篇之盆沼等章二柱篇之盌盂等章也关尹九篇而每篇章次少者六七多者十余更互阐以竟一篇之义故每章之语虽极寥寥而不觉其简鬻子二十二篇律以关尹则今传短章总之当不下百数十【如今传本篇下第五第八等目悉篇中章次非书中篇次细绎自明】而东京之后兵火残逸至唐所存仅此一十四条当时注者卤莽苟欲庶几前代全书遂以每章当其一篇而仅以爲缺其人故今读之寥寥枯寂若本末略无足观者又其篇章既混而先后复淆后人因益厌弃弗省余既幸得其说辄稍爲更定之虽缺者不可复完而章次篇名咸中旧解亦谓旦暮遇之者也【又贾谊引十三章附】
　　杨用修云鬻熊著书二十二篇子书莫先焉今其存者十四篇皆无可取似后人赝本无疑也按贾谊新书所引云和可以守而严可以守而严不若和之固也和可以攻而严可以攻而严不若和之徳也和可以战而严可以战而严不若和之胜也则惟由和而可也又云治国之道上忠于主而中敬其士而下爱其民故上忠其主者非以道义则无以入忠也而中敬其士非以礼节则无以谕敬也下爱其民非以忠信则无以行爱也又曰圣人在上位则天下不死军兵之事民免于一死而得一生矣圣王在上位而民无冻馁民免于二死而得二生矣圣王在上位民无夭阏之诛民免于三死而得三生矣圣王在上位则民无厉疾民免于四死而得四生矣是皆正言确论也今之所传有是乎又文选注引鬻子武王率兵车以伐纣纣虎旅百万阵于商郊起自黄乌至于赤斧三军之士莫不失色今本无之知爲僞书矣右杨氏丹铅録所载可补鬻子之缺因録此余考谊大政篇所引尚有六条暇当总辑合今传十四篇稍次先后爲一编
　　子之爲类略有十家昔人所取凡九而其一小说弗与焉然古今著述小说家特盛而古今书籍小说家独传何以故哉怪力乱神俗流喜道而亦博物所珍也虚广莫好事偏攻而亦洽闻所昵也谈虎者矜夸以示剧而雕龙者间掇之以爲竒辨鼠者证据以成名而扪虱者类资之以送日至于大雅君子心知其妄而口竞传之旦斥其非而暮引用之犹之淫声丽色恶之而弗能弗好也夫好者弥多传者弥众传者日众则作者日繁夫何怪焉
　　小说家一类又自分数种一曰志怪捜神述异宣室酉阳之类是也一曰传竒飞燕太真崔莺霍玉之类是也一曰杂録世说语林琐言因话之类是也一曰藂谈容斋梦溪东谷道山之类是也一曰辩订鼠璞鸡肋资暇辩疑之类是也一曰箴规家训世范劝善省心之类是也丛谈杂録二类最易相紊又往往兼有四家而四家类多独行不可搀入二类者至于志怪传竒尤易出入或一书之中二事并载一字之内两端具存姑举其重而已
　　小说子书流也然谈说理道或近于经又有类注疏者纪述事迹或通于史又有类志传者他如孟启本事卢瓌抒情例以诗话文评附见集类究其体制实小说者流也至于子类杂家尤相出入郑氏谓古今书家所不能分有九而不知最易混淆者小说也必备见简编穷究底里庶几得之而冗碎迂诞读者往往涉猎优伶遇之故不能精
　　飞燕传竒之首也洞冥杂俎之源也捜神怪之先也博物杜阳之祖也魏晋好长生故多灵变之说齐梁释典故多因果之谭
　　子虚上林不已而爲修竹大兰修竹大兰不已而爲革华毛颖革华毛颖不已而爲后土南柯故夫庄列者诡诞之宗而屈宋者虚之首也后人不习其文而规其意卤莽其精而猎其粗毋惑乎其日下也
　　云仙诞之诞也清异俳之俳也然其喻旨命词往往如郗方囘奴小有意焉亦滑稽之囿也其诡撰靡益见闻其雅言可资谭噱不为所欺可也夫成汤之问夏棘庄周之证齐谐果有其人乎哉
　　小说唐人以前纪述多虚而藻绘可观宋人以后论次多实而彩艳殊乏盖唐以前出文人才士之手而宋以后率俚儒野老之谈故也
　　小说者流或骚人墨客游戏笔端或竒士洽人搜罗防外纪述见闻无所回忌覃研理道务极幽深其善者足以备经解之异仝存史官之讨覈总之有补于世无害于时乃若私怀不逞假手铅椠如周秦行纪东轩笔録之类仝于武夫之刃谗人之舌者此大弊也然天下万世公论具在亦亡益焉
　　汉唐六代诸小说几于无不传者今单行别梓虽寡太平广记之中一目可尽御览诸书往往槩见郑渔仲所谓名亡实存也宋人诸说虽间载百川学海诸家彚刻及单行夷坚桯史之类盛于唐前然曽氏陶氏二书辑类各近千家今所存十不二三矣
　　唐人酉阳杂俎怪等编今皆行世而太平广记所载往往有诸刻所无者盖诸书皆自广记録出而抄集者卤莽脱略致然若魏晋六朝之书即广记所载事亦寥寥盖年代稍远当宋人辑广记日已不尽存故也
　　小説卷帙繁重者太平广记之五百夷坚志之四百极矣而不如虞初之九百也秦汉之篇即唐宋之卷太史公书一百三十卷汉志作百三十篇然三代之书至繁不过百卷不应虞初卷多乃尔余恐虞初之篇即尚书百篇之篇则九百篇者不过九百事计以后世之卷不过数十余耳今其説一不存按汉志虞初河南人武帝时方士号黄车使者盖七略所称小说惟此当与后世同方士务爲迂怪以惑主心神异十洲之祖袭有自来矣
　　晋平公梦朱熊窥其屏恶之而疾问于子产对曰昔共工之卿曰浮游败于颛顼自沈于淮其色赤其言善笑其行善顾其状如熊爲天王祟见之堂则王天下者死见之堂下则邦人骇见之门则近臣忧见之庭则无伤今窥君之屏病而无伤其祭颛顼共工乎从其言而病间右太平御览引汲冢琐语之文束晳传所云诸国梦卜妖怪相书者推此可见盖古今纪异之祖出虞初前而类书引者絶少考隋唐尚有其目盖至宋而亡矣因録之【隋志梁顾协又有琐语今亦不存】
　　杨用修谓唐小说不如汉而举伶赵飞燕传中一二语为证戊辰之歳余偶过燕中书肆得残刻十数纸题赵飞燕别集阅之乃知即说郛中陶氏删本其文颇类东京而末载梁武答昭仪化鼋事盖六朝人作而宋秦醇子复补缀以传者也第端临通考渔仲通志并无此目而文非宋所能其间叙才数事多俊语出伶右而淳质古健弗如惜全帙不可见也
　　别集称昭仪方浴帝私觇侍者报昭仪昭仪急趋烛后避帝瞥见之心愈惑他日昭仪浴帝黙赐侍者特令不言帝自屏罅觇之兰汤灎灎昭仪坐其中若三尺寒泉浸明玉帝意飞语近侍曰自古人主无二后有则立昭仪为后矣右叙昭仪浴事入画兰汤灎灎三语百世下读之犹勃然兴矧亲炙耶【传肤体光发占烧烛七字佳】
　　汉武故事称班固撰诸家咸以王俭造考其文颇衰薾不类孟坚是六朝人作也史记公孙谏征伐不从自杀而钩弋夫人以病终非武帝杀之皆与史大异吾以公孙断不能自杀知钩弋之说爲六朝之妄无疑也然仙传亦有钩弋事盖祖此云
　　博物志十卷晋张华撰华博洽冠古今此书所载疎略浅猥亡复伦次疑后世类书中録出者然隋志亦仅十卷每用爲疑近阅一杂说记唐人殷文圭云华原书四百卷武帝删之止作十卷始信余见有脗合者盖隋志乃武帝所删本至宋不无脱落后人又从广记録出虽十卷实二三存并非隋世之旧故益寥寥耳【隋志有张公杂记杨用修所称博物记盖即此书殷文圭通考作文奎非是其说详拾遗记中】
　　刘义庆世说十卷读其语言晋人面目气韵恍忽生动而简约澹真致不穷古今絶唱也孝标之注博赡精覈客主映发并絶古今考隋唐志义庆又有小说十卷孝标又有续世説十卷今皆不传怅望江左风流令人扼腕云【按宋书义庆传不载世说未详】
　　世说以韵为宗非纪事比刘知几谓非实録不足病也唐人修晋书凡世说语尽采之则似失详慎云
　　义庆所着又有后汉书及文集八卷徐州先贤传赞九卷江左名士传一卷幽明録二十卷宣騐记十三卷集材二百卷独世说盛行嘉隆间尺牍诗词靡不采掇乃不善用者扭揑雷同亦往往厌观云
　　洪景卢夷坚志四百二十卷今传止五十卷他不可考惟王景文夷坚别志序尚可以知其纂辑之槩因録之序曰志怪之书甚伙至鄱阳夷坚志出则尽超之余平生所书略类洪公始读左传史记汉书稍得其记事之法而无所施因志怪之久之习熟调利滋溉翫不能释间自观览要不爲无补于世而古今文章之关键亦间有相通者不以是爲无益而中画愈裒所见闻益之事三百七十卷二十四今书之目也余心尚未艾久之则将浸及于夷坚矣凡夷坚所有而复见者删之更生佛之类是也凡夷坚所有而未备者补之黄元道之类是也其名仍爲夷坚而别志之辨于鄱阳也得歳月者纪歳月得其所者纪其所得其人者记其人三者并书之备矣阙一二亦书皆阙则弗书丑而不欲着姓名者婉见之如夷坚确梦之类是也丑而姓名不可不著者显揭之如夷坚人牛之类是也其称某人云又某人得诸某人云若己所见各识其所自来皆循夷坚之规弗易也其异也者笔力瞠乎其后矣【观此序则洪志义例可推其叙事当亦可喜今所传甚猥浅盖残缺之中又杂以僞矣】
　　今世传大类书如太平御览册府元皆千卷可谓富矣然贞观中编文思博要一千二百卷金轮朝编三教珠英一千三百卷简帙皆多于宋又许敬宗编瑶山玉彩五百卷张太素编册府五百八十二卷视今传合璧事类等书亦皆过之其始盖昉于六朝何承天皇览一百二十二卷刘孝标类苑一百二十卷徐勉华林要略六百卷祖珽修文御览三百六十卷然诸书惟孝标一二出自独创自余皆聚集一时文学之士奉诏编辑者非一人手裁也今博要珠英等书俱乆废不传惟唐人初学记三十卷艺文类聚一百卷行世二书采摭颇精第不备耳中收録诗文事迹往往出今史传文集外使诸大部传必各有可观惜哉
　　右类书颠末略纪于此按类书郑志另録通考仍列子家盖不欲四部之外别立门户也然类书有数种如初学艺文兼载诗词则近于集御览元事实咸备则邻于史通典通志声韵礼仪之属又一二间涉于经专以属之子部恐亦未安余欲别録二藏及赝古书及类书爲一部附四大部之末尚俟博雅者商焉
　　欧虞皆有类书今惟欧类聚传元白皆有类书今惟白六帖传元类集三百卷至宋已亡虞北堂书钞见通考阅今藏书家时有此本然非完书
　　白氏书见唐艺文志止名经史事类而不名六帖于立政乃有六帖三十卷而世不复传孔氏书通志所无今合白刻然精不若徐欧备不如合璧也【孔帖见马氏通考】
　　世传极浅陋书若锦绣万花谷韵府羣玉羣书渊海之类其名亦起自前代唐孙翰有锦绣谷五卷是所居山名钱昌宗韵类题选一百卷陈鄂四库韵对九十八卷武氏字海一百卷温庭筠学海三十卷曹化史海十卷王博古修文海十七卷王义方笔海十卷又北朝人有文海四十卷张融有玉海四十卷俱系已集与宋江氏文海王氏玉海名仝而实异也
　　太宗以五代文人失职虑生意外故厚其廪禄俾编集诸类书文皇命高士廉等当亦此意武氏以二张故俾集羣彦编三教珠英而一时秉笔皆浮艳士真欲盖弥彰矣武氏又有古今内范百卷列女传百卷穷古今可笑事当无若此二端高宗又有天训四卷宇宙间信未尝无对也
　　诸史艺文有道德经二卷题晋孙登注谓即善啸者无疑不尔亦是假托及阅孙绰传乃知登绰子也又呉孙权太子亦名登又汉时防文代汉者名孙登铜马诸贼因立孙登爲天子【见光武纪】是汉晋间有四孙登也又老子音一卷亦称登撰当亦绰儿
　　道家有五等朝仪一卷题张万福撰崇文总目云未详何人按唐张万福抗言救阳城即世主谓江淮草木皆闻尔名者而崇文愦愦如此允宜长睿讥之然万福武人著书或非其事酉阳杂俎又有名医张万福则此书固未知出谁手或更有一人不可知崇文诚足讥东观亦未审也【崇文于陆修静德山皆不能知故万福之未详知其非疑误也】少室山房笔丛卷十三
　　钦定四库全书
　　少室山房笔丛卷十四
　　明　胡应麟　撰
　　四部正譌上
　　凡赝书之作情状至繁约而言之殆十数卷有伪作于前代而世率知之者风后之握竒岐伯之素问是也有伪作于近代而世反惑之者卜商之易传毛渐之连山是也有掇古人之事而伪者仲尼倾葢而有子华柱史出关而有尹喜是也有挟古人之文而伪者伍员著书而有越絶贾谊赋鵩而有鹖冠是也有传古人之名而伪者尹负鼎而汤液闻戚饭牛而相经着是也有蹈古书之名而伪者汲冢发而师春补梼杌纪而楚史传是也有惮于自名而伪者魏泰笔録之类是也有耻于自名而伪者和氏香奁之类是也有袭取于人而伪者法盛晋书之类是也有假重于人而伪者子瞻杜解之类是也有恶其人伪以祸之者僧孺行纪之类是也有恶其人伪以诬之者圣俞碧云之类是也有本非伪人托之而伪者隂符不言三皇而李荃称黄帝之类是也有书本伪人补之而益伪者乾坤凿度及诸纬书之类是也
　　又有伪而非伪者洞灵真经本王士元所补而以伪亢仓西京杂记本葛稚川所传而以伪刘歆之类是也
　　又有非伪而实伪者化书本谭峭所着而宋齐丘窃而序传之庄注本向秀所作而郭子取而防定之类是也【二说尚难信谭事仅羽流所述向子期与嵇阮诸文士友而絶不为言姑据前人载此】
　　又有当时知其伪而后世弗传者刘炫鲁史之类是也又有当时记其伪而后人弗悟者司马濳虚之类是也【濳虚司马公属草木成后人赝补行世见朱紫阳语録黄东发日钞世以数学无辨其非是者】
　　又有本无撰人后人因近似而伪托者山海称大禹之类是也又有本有撰人后人因亡逸而伪题者正训称陆机之类是也
　　右诸伪书外又有此十余种世或以非伪而信之或槩以伪而疑之皆弗深考故也余故详为别白俾撰者弗湮其实非撰者弗其声于经籍或有补云
　　连山易十卷见唐艺文志按班氏六经首周易凡夏商之易絶不闻隋牛购求宇内遗书至三十七万卷魏成等修隋史晋梁以降亡逸篇名无不具载皆不闻所谓连山者而至唐始出可乎北史刘炫传隋文搜访圗籍炫因伪造连山及鲁史记上之马端临据此以为炫作或有然者葢后事发除名故隋志不録而其书尚传于后开元中盛集羣书仍入禁中耳郑渔仲谓此书当时不存已无可考今亦未能必其也【归藏今亦不传故二书惟论其大槩不能致详】
　　归藏易十三卷晋太尉参军薛贞唐司马膺各有注按七略无归藏晋中经簿始有此书隋志因之至宋仅存初经齐母本着三篇郑渔仲以为其文质其义古后学以其不文则疑而弃之连山所以亡者要当复过于此噫连山夏易也归藏商易也禹贡之文千古叙事宗焉商书简洁而明肃或有过于周者孰谓夏殷之文不郁郁也隋志称此书惟载卜筮不类圣人之防葢唐世固疑其伪若郑以晩出为辨则马端临之说尽之矣【薛贞晋人载于隋志郑以为隋人亦误五经易最多依托以卜筮易于传讹也】
　　子夏易十卷陈振孙云汉志无卜氏易至隋志始有子夏易二卷其为依托甚明且隋唐时已残缺宋安得有十卷其经文彖象爻辞俱用王弼本又陆徳明所引隋子夏易语今本十卷中皆无之岂直非汉世书并非隋唐之旧矣余按子夏易载通考者今亦不传据陈氏所论推之当是汉末人依托至隋残缺唐宋人复因隋目取王氏本伪撰此书正犹乾坤凿度本汉世伪撰至隋唐亡逸宋人复伪撰以行伪之中又有伪者也【晁景迂以此书张弧撰按弧唐大理评事今有素履子传于世晁岂误记此耶】
　　周易干凿度二卷又乾坤凿度二卷今合为一实二书也乾坤凿度称黄帝撰而干凿度皆假孔子为言其伪固无容辩说然亦非凿度本书也按诸纬汉艺文志絶不经见隋志始备详之葢哀平末其端已兆光武赤伏定基魏晋以还禅受亡不援借符命自隋文禁絶其目犹数十家宋世但七纬传说者咸以好事掇拾类书补缀而成非汉魏之旧今七纬又仅凿度传余读之信矣王子充丛録所见正同则元末已亡乆也【是书余尚疑为近人掇拾者读黄氏日钞详载其言政与今传本合乃信其为宋世书】
　　干凿度曰求卦主嵗术曰常以太嵗纪嵗七十六为一纪二十纪为一部首即置积部首嵗数加所入纪嵗数以三十二除之余不足者以乾坤始数二卦而得一嵗未算即主嵗之卦也按此条见后汉黄琬传注中葢非宋人伪撰者要之亦魏晋之文也
　　又乾坤凿度云有太易有太初有太始有太素太易者未见气也太初者气之始也太始者形之始也太素者质之始也气形质具而未离故曰浑沦浑沦者言万物相浑成而未相离视之不见听之不闻故曰易也易变而为一一变而为七七变而为九九者气变之究也乃复变而为一一者形变之始清轻者上为天浊重者下为地右俱凿度中孔子所云实全写列子天瑞一节稍増损数字遂不成语言又列子重浊者下为地之后有冲和气者为人故天地含精万物化生三语意乃完足今刬去后三语而以物有始有壮有究故三画成干接之文义顿断缺可笑葢元包洞极之类犹是稍能文者所为此特荒陋俚儒伪撰耳然三坟又出此下矣
　　防纬之说葢起于河洛圗书当西汉末符命盛行俗儒増益舛讹日繁其学自隋文二主禁絶世不复传稍可见者惟类书一二援引及诸家书目具名而已而往往纪载不一因参考异同尽录以资博雅且备知书亡已乆即好事家藏秘本间见皆伪中之伪无万一足征也易则稽览圗干凿度坤灵圗通卦验是类谋辨终备乾坤凿度京房易钞乾元叙制书则尚书纬尚书中候璇玑钤考灵曜帝命验运期授诗则含神雾推度灾纪歴枢礼则含文嘉稽命征斗威仪礼记默房乐则动声仪稽耀嘉叶圗征春秋则元命包演孔圗文耀均运斗枢威精符合诚圗考异邮保干圗汉含孳佐助期握诚圗濳潭巴说题辞论语则论语摘辅象撰考谶孝经则孝经纬孝经杂纬孝经内事古秘援神勾命诀援神契元命包左右握左右契雌雄圗分野圗弟子圗口授圗应瑞圗太平御览又有书帝騐期礼稽命曜春秋命厯序孝经威嬉拒等然隋世所存仅十之三马氏通考止易纬数种晁陈俱斥为伪书今惟乾坤凿度行世葢易纬又几尽矣
　　纬书太平御览又有易卦统通圗尚书钩命诀礼记稽命曜春秋命厯序又河圗括地象河圗稽命曜河圗挺辅佐河圗帝通纪河圗录运法河圗真钩河圗着命河圗矩起河圗天灵河圗秘征河圗玉板洛书録运法洛书稽命曜等寻其命名亦易纬之类第御览所引用亦甚希而诸史艺文志马郑经籍略并其名皆无之葢自唐已亡髙士廉等编文思博要或掇拾于宋齐诸类书中御览又得之博要诸书中决非宋初所有也
　　乾坤凿度所载纬书太古文目有元皇介次万形经次干文纬次干凿度坤凿度次考灵经次制灵圗次河圗八文次希夷名次含文嘉次稽命圗次坟文次八文次元命包共一十四纬今见于类书者惟含文嘉元命包乾坤二凿度而已垂皇策干文纬乾坤二凿度说易者也含文嘉则礼而元命包春秋孝经皆有之不知何者在先而卫元嵩易元包则又因是命名者也今乾坤凿度全书存其理欲深而甚浅其文欲怪而甚庸其他杂见类书者往往不相逺也
　　坤凿度又有地灵母经含灵孕【见注】易灵纬经又洛书有灵凖听又地形经又制灵经甚矣其名之众也葢此又宋世伪撰乾坤凿度者依彷御览所存诸目创立新题故尤可笑近关中胡氏墅谈首集诸纬书名仅十二三乌伤王氏丛録直据隋志及通考亦不能详余故备録之以资好事噫昔之伪撰者彼旣已滥用其心而余又穷搜其目得无以五十步笑百步哉曾巩氏曰欲使天下之毋惑其说莫如大明其说之非而放之余之意其亦犹是已夫
　　纬书名义率不可通晓今据乾坤凿度録其一二有注释者于左自余可以例推昔人云以艰深之词文浅易之说但覩其名无事开卷矣【有撰人者并附】
　　乾坤凿度【圣人凿开天路显彰化源也庖牺着】
　　钩命诀【天地失序必有沮泄用隂阳钩治之也女娲着】
　　干凿度【圣人顺乾道浩大以天门为名也】
　　坤凿度【太古变干之后次凿坤度作为是书】
　　地灵母经【女娲着】
　　易灵纬【炎帝黄帝着又黄帝作易八坟】
　　世率以防纬并论二书虽相表里而实不同纬之名所以配经故自六经语孝而外无复别出河圗洛书等纬皆易也防之依附六经者但论语有防八卷余不槩见以为仅此一种偶阅隋经籍志注附见十余家乃知凡防皆托古圣贤以名其书与纬体制迥别葢其说尤诞妄故隋禁之后永絶类书亦无从援引而唐宋诸藏书家絶口不谈以世所少知附其目于此
　　孔老防十二卷老子河洛防一卷尹公防四卷刘向防一卷杂防书二十九卷尧戒舜禹一卷孔子王明镜一卷郭文金雄记一卷王子年歌一卷嵩山道士歌一卷又有以纬候并称者今惟尚书中候见目中他不可考云
　　茅山志引河圗要元篇云勾金之坛其间有陵兵病不起洪波不登又曰乃有地脉土良水清勾曲之山金坛之陵可以度世上升曲成要元篇葢汉世防书后汉书志注不载其目仅见此焉在杨氏谈苑醍醐所记以用修语余未敢深信然他无可考姑録此以广异闻
　　三坟之伪前人辩之审矣郑渔仲以为三皇太古书而尊信为实然甚矣郑之疎略也余读之葢诸赝书中至浅陋者世以隋购三坟刘炫伪造连山等百余篇上之即此书然炫在隋号大儒其学博其业精其造连山虽伪妄必有过人者今三坟之首所称太始太极太易太初太素皆勦合乾坤凿度之文而稍增饰之而乾坤凿度则又全録冲虚天瑞之语者也至其所列连山归藏乾坤等象布置错综仅同儿戏其引物连类取义称名合于羲农之世者十无三四亡论六代以前即真出于岂浅陋至是极哉且伏羲为天皇似矣神农而曰人皇轩辕而曰地皇是故为异说而罔顾其理之弗根也先时者杀不及时者杀夏后所引是矣而以出轩辕是妄意其时而弗知其命之弗顺也又其所言二十二易草木等语皆庸人孺子所缩朒而不肯言者是书葢即序者毛渐所为余故剧论为光伯解纷若三皇之说世自渔仲外亡信者叶梦得马端临已极讥郑之好怪吾何暇为辩哉【按隋世牛主收书即炫伪撰等讵可尽欺也】
　　天皇氏策辞云咨予上相共工我惟老极无为子惟扶我正道咨告于民俾知甲厯日月嵗时自兹始无或不记子其勿怠共工曰工居君臣之位无有劳君其念哉皇曰下相皇桓我惟老极无为子惟扶我正道抚爱下民同力咨告于民俾知甲厯日月嵗时自兹始无或不记子其勿怠桓曰桓居君臣之位无有劳君其念哉皇曰栗陆子居我水龙之位主养草木开道泉源无时或失子其勿怠陆曰竭力于民君其念哉皇曰大庭主我屋室视民之未居者喻之借力同构其居无或寒冻庭曰顺民之辞皇曰隂康子居水土俾民居处无或漂流勤于道达于下康曰顺君之辞皇曰浑沌子居我降龙之位惟主于民皇曰昆连子主我刀斧无俾野兽饿虎之类伤残生民无俾同类大力之徒驱逐微弱子其伏之连曰专主兵事君无念哉皇曰四方之君咸顺我辞则世无害惟爱于民则位不危皇曰子无怀安惟安于民民安子安民危子危子其念哉按三坟此章全剽舜典而辞意浅陋殆类村学究语讵曰庖牺之代预规虞世之文哉
　　王长公读三坟书云伏羲画连山而有民兵器隂兵妖阳兵谴兵阳阵至策辞而曰主我屋室主我刀斧神农归藏而曰杀藏墓此皆不知其时而妄为说者也余执此更推之连山犹或可解至归藏乾坤强半笑资因备录后后之论三坟者观此足矣
　　归藏卦爻曰归动乗舟神农之世未有舟楫也曰归动乗轩神农之世未有轩葢也曰藏止重门神农之世未有屋室也曰杀动干戈神农之世未有戈矛也曰杀长战曰杀止乱而不知征伐兵争实肇于黄帝曰生动勲阳【传云圣人以行庆锡】曰止杀寛宥而不知赏庆赦宥实始于唐虞他若所谓归杀降生藏害皆剌谬之妄谈所谓长归从师长藏从夫皆经典之剰语曰地气曰水气曰火气曰风气则释门之四大而曰杀生无忍曰动止戒又释子委谈也曰金气曰木气曰水气曰火气则术士之五行而曰生杀相尅曰金气杀又术家浅数也凡归藏中爻象类若此至坤干天地圆兵等象尤堪捧腹资郑渔仲以该洽自信胡漫然弗考哉
　　坤乾卦象曰云天成隂曰云地髙林曰山地险径曰气地下湿曰山日沈西曰天日昭明曰川日流光曰日月代明曰川月东浮曰日山危峰曰月山曲池曰山云叠峰曰山气笼烟曰川气浮光曰云气流霞曰月天夜明曰川山岛曰云山岫曰气山嵒曰日川湖曰云川溪曰气川泉曰山川涧曰月川湖右所云地皇氏封象大类今世村学塾师敎小儿求总又似初习声偶者诗学大成中字面夫髙林险径危峰曲池岛岫烟霞川嵒溪涧皆汉唐六代词人语亡论三皇即六籍四诗固不尽见而昭明代明流光浮光成隂下湿沈西东浮等语或勦诸经典或取诸闾阎葢亡一字类三代以上者故余甞谓伪书之陋无陋于三坟也
　　皇曰岐伯天师云云先时者杀不及时者杀二语与夏书合夫夏书誓众出师言固应尔岐伯燮理隂阳而首戒以杀何也葢伪者以黄帝首伐蚩尤故剽夏书二语以实之又于序中特援为证而不知适以愈彰其伪心劳日拙诚然哉
　　孔颖达论古文尚书云孔君作传值巫蛊不行以终前汉诸儒知孔本五十八篇遂有张霸之徒伪作舜典洎九共九篇大禹谟益稷五子之歌征汤诰咸有一徳典宝伊训肆命原命武成旅獒冏命二十四篇除九共九篇共十六卷葢亦略见百篇之序故以伏生二十八篇者复出舜典益稷盘庚二篇康王之诰及泰誓共三十四篇而伪作此二十四篇十六卷以求合于孔氏五十八篇四十六卷之数也刘向班固刘歆贾逵马融郑皆不见真古文而误以此为古文之书服防杜预亦不之见至晋王肃始似窃见而晋书又云郑冲以古文授苏愉愉授梁栁栁内兄皇甫谧得之而栁又以授臧曹曹始授梅赜赜乃奏上其书而施行焉汉书所引泰誓云立功立事惟以永年疑即武帝之世所得者律厯志所引伊训毕命字画有与古文异同者疑出伏生口传其引武成则伏生无此篇必张霸伪作者也按张霸伪尚书今不传而其目备见于此因録之然安国序世亦颇疑非西京文序云【诸篇目外霸传又有百两篇录于后】
　　张霸传云孝景帝时鲁共王坏孔子敎授堂以为殿得百篇尚书于墙壁中武帝使者取视莫能读者遂袐于中外不得见至孝成皇帝时征为古文尚书学东海张霸按百篇之序空造百两之篇献之成帝帝出秘书百篇以挍之皆不相应于是下霸于吏吏白霸罪当至死成帝髙其才而不诛亦惜其文而不灭故百两之篇传在世间传见之乆人遂谓尚书本有百两篇矣按孔颖达但言霸作伪书不及详其始末今据后汉书录于此与孔说亦小不同
　　汉张霸隋刘皆笃学之士也汉成征古尚书而霸伪造舜典等百余篇上之隋文求古周易而伪造连山等百余篇上之其后皆事发霸防死而抵罪极相类可笑然汉成卒以此竒霸释其罪且不废其经而隋世不闻宥炫葢隋文方沾沾综核不能格外行事固也二子诬矫圣真诚足诛第皆经术大儒其所撰造要非唐宋以后所及惜今遂无一传者世第知造易而霸事不甚传因録此为伪作之戒二子著述之勤亦因槩覩云
　　元命包四卷后周卫元嵩述本纬书春秋孝经各有元命包故好事勦为此书而附诸大易云耳其文率学太用字竒僻过之而厥义则甚浅序称杨元素由阁本録行张升者以授杨楫王长公谓即杨撰或即张升余读之絶叹长公之言烛鉴千载然其文颇雅驯字虽竒而防不晦殆非升楫所办当出杨元素辈或唐文士撰述也其数即火珠林与京房易悬合火珠林葢宋时用以卜筮者云【唐艺文志有元命包十卷撰人注者皆同此书恐不得为伪】
　　此书崇文目称唐卫元嵩通志通考并因之按元嵩后周人所撰述有齐三敎论七卷见通志又隋志释氏类称蜀郡沙门卫元嵩上书言僧徒猥滥周武帝下诏一切废毁即其人也而王尧臣总目以为唐人考唐世诸纪传絶无名姓同者其误了然葢因传注出苏元明李江苏李皆唐人以意傅合耳此书杨楫本序以元嵩献策后周赐爵蜀郡公武帝尊礼不敢臣之颇与隋志合必元嵩先为沙门后还俗上书请汰僧徒故周武亟暴显之以风天下不然将束缚之不暇而尊礼乎哉【序称元嵩有传考北史无之杨氏之误也】
　　关朗易传一卷唐赵蕤注朱紫阳曰伪书也按朗称魏孝文时人王仲淹祖同州刺史彦师事之甞为彦筮得夬之革遂决百年中当有达人出脩洙泗之敎中厯数周齐陈隋事无不悬合而其意实寓河汾非唐初福畤辈拮据陈迹以耀其先则宋阮逸伪撰以证佐文中者书之得失固不足深论也或以即注者赵蕤按蕤有长短经十卷北梦琐言云蕤梓州盐亭人博学韬钤长于经世夫妇俱隠不应征召论王霸机权正变作为此经则蕤当是中唐前后人然新旧唐书并无关氏易传而仅见于马郑诸家则此书非可见而阮逸之伪无疑按通考逸又有易筌六卷每爻必以古事系之陈振孙诮其牵合葢逸之作伪无往不然也【续按李白甞师事赵蕤蕤当是开元前人见唐诗纪事】
　　麻衣心法一卷称麻衣道者以授陈希夷余读之每字四为句句四为章章四十二下为注解皆浅俚质略大类宋世丹汞之书朱紫阳谓戴师愈作托名麻衣余观其末有李潜序絶肖书中所云葢皆戴所作也而当时儒者若张广汉辈亦颇信之余窃所未喻矣
　　王氏元经十五卷称王通撰薛收注宋世已艰得其本意今藏书家不复有之据通考晁陈所论经传皆阮逸也其书始晋太熈终陈亡陈振孙谓唐神尧讳渊其祖景皇讳虎故晋书戴渊石虎皆以字行薛收唐人于传称戴若思石季龙宜也元经作于隋世廼亦云若思逸之心劳日拙葢不能自掩矣右陈氏论甚精然不特经不当称即传称季龙若思亦足占其伪也何以故薛收河汾高弟文皇并天下收与天策之选不数岁而卒当时偕诸学士运筹帷幄固无暇于著述借令果传元经当在河汾授受之际此时唐尚未兴何縁预知其讳而改之耶亦有古书本不讳后人避本朝之讳而改者如山海经启皆为开之类此又各当求其故不可执泥一端若元经之伪则此足以尽槩之矣
　　阮逸字天隠胡安定瑗门士也甞为府司理与瑗共定雅乐附见宋史瑗传葢亦宋初文学之士今阅子明传等作其缀属有足观者而独以伪书闻于后人惜哉术胡可弗慎也
　　杨用修谭苑醍醐云湖广一统志载刘有年于永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然一时庙堂诸公不闻表章传布之请今求之内阁亦不见其书出非其时此书之不幸也世人大言动笑汉唐汉唐求逸书赏之以官购之以金焉有见此竒书而付之漠然者乎按仪礼篇亡者自汉已无从物色宁有厯唐至宋复出于今之理必刘氏连山鲁史故事伪作欺世用修好竒而信之非也余家藏有元吴幼清仪礼逸经八篇传十篇经则取诸大小戴及郑氏注传则吴氏本紫阳遗意而纂次之其书名篇数与刘所上正合岂即此书也耶
　　少室山房笔丛卷十四
　　钦定四库全书
　　少室山房笔丛卷十五
　　明　胡应麟　撰
　　四部正譌中
　　今鬻子非道家言余既详辩之矣然道家固实有鬻子列御寇天瑞篇引其説云运转亡已天地密移畴觉之哉故物损于彼者盈于此成于此者亏于彼损盈成亏随生随死往来相接间不可省畴觉之哉凡一气不顿进一形不顿亏亦不觉其成不觉其亏亦如人自生至老貎色智态亡日不异皮肤爪发随生随落非婴孩时有停而不易也间不可觉俟至后知又力命杨朱二篇皆引其语其为道家言居然可见盖必古有此书如黄帝杨朱之属列子称之至汉尚存班氏以列道家亡怪也若其人文王所师与否列所引为文王所师之人与否悉无据不可信夫太公之事见于诗书东海之封传于百世世尚疑之况不经见圣贤之口如鬻子乎【列亦言鬻熊语文王然毎与老耼同列谓楚祖者非也】
　　鬻子前辈去取殊不一宋太史谓其文质其义余读之信然苐如王长公所称七大夫其名姓诚有可疑者决匪商末周初文字黄东发以战国依托近之
　　今所传鬻子十四篇有文王问而及三监曲阜事人率疑之然伊尹太公年俱百数十嵗考竹书太公没尚在康王世熊以九十遇西伯而管蔡之叛周公之薨俱在成王时律以太公则谈及二事亡足怪但其书体兼儒杂既絶不类列子所引语而列所引语亦略不见篇中故知其决匪道家然亦未必小説家之旧大槩后人掇拾残剰而补苴缀缉之功亡万一焉故其章次篇名皆混淆错乱眎他子书特寥落无足观自宋李仁父已疑之而王长公尤极言其伪乃余则以不惟其书可疑熊之遇西伯亦伪也盖因太公事傅防若列所引鬻熊自是当时有道者不必据文王言史记称鬻熊事文王者蚤夭故封其子孙为楚祖而此以九十遇文可笑至此盖二鬻熊明甚
　　高似孙谓子书起于鬻熊此不然汉志道家有伊尹五十一篇黄帝书四种共三十八篇【列子所引黄帝书当出此四家】力牧二十八篇杂家有孔甲二十六篇大禹三十七篇农家有神农二十篇小説家有伊尹二十七篇皆鬻熊前子书率伪书也惟以子称者似起于熊而小説有务成子亦熊前若今传子书故当首此耳
　　隂符经称黄帝唐李荃之伪也荃嗜道好著述得隂符注之而托于骊山老母以神其説杨用修直云荃作非也或以唐永徽初禇遂良尝写一百本今墨迹尚存夫曰遂良书则既盛行当世荃何得托于轩辕意世无传本遂良奉勑录于秘书人不恒覩也余按国策苏秦干诸侯不遂因读隂符至刺股则此书自战国以前有之而汉艺文志不载盖燬于兵火故隋志有太公隂符钤录一卷又周书隂符九卷未知孰是当居一于斯或疑季子所攻必权术而隂符兼养生夫隂符实兵家之祖非养生可槩也此书固匪黄帝亦匪太公其为苏子所读则了然而前人无取证者故余首发之俟博雅士定焉【李亦称少室山人与李泌同姓同号所着尚有阃外春秋中台志等】
　　今六韬有太公隂符篇云主与将有隂符凡八等克敌之符长一尺破军之符长九寸至失利之符长三寸而止盖伪撰太公六韬者不识隂符之义以为符节之符也此虽五尺童子一目可竟其説秦何至刺股以读之世有执六韬隂符为太公所撰季子所攻者味吾言如破竹矣
　　宋世以孙呉司马韬略尉缭李卫公为兵家七书孙武尉缭亡可疑者呉起或未必起自着要亦战国人掇其议论成编非后世伪作也三略称黄石公中如柔能制刚动而輙随等语似有见于道德者以即圯上老人授子房书则不可前辈固多以傅会疑之六韬称太公厥伪了然考汉志有六弢初不云出太公盖其书亡于东京之末魏晋下谭兵之士掇拾剰余为此即隋志六韬也天下者天下之天下读者亟称要之策士浮谈眎丹书敬义之规何啻倍蓰至文伐隂书等篇尤孙呉尉缭不屑道者太公以告文武乎
　　尚父六韬叶正则谓出孙呉后近之而举南华所引九征以庄周不悟其伪则非也盖此书正引用南华犹亢仓鹖冠所本耳周氏涉笔并太公疑焉则过太公文王相遇固难尽信然诗人与孟氏已亟称之矣国朝李献吉谓将有别材周伐纣不以周召必以太公王元美谓管仲难太公易周不得太公而周召闳散行师纣之徒讵弗倒戈者二公语相反而实皆有至理因论六韬并及之
　　文子九篇元魏李暹注称老氏弟子姓莘葵丘濮上人自柳子厚以为驳书而黄东发直以注者唐人徐灵府所撰余以柳谓驳书是也黄谓徐灵府撰则失于深考按班史艺文志道家有文子九篇注云老子弟子与孔子同时而称周平王问似依托者则汉世固以疑之【此注非刘向则班固自注者凡顔注自另有师古曰三字】及考梁目隋志皆有此书【梁十篇隋十二篇竝见隋书中】则自汉歴隋至唐固未尝亡而奚待于徐氏之伪惟中有汉后字面而篇数屡増则或李暹辈润益于散乱之后与【周氏谓平王是楚平王】
　　按文子汉书不注姓名而马总意林有范子计然十三卷云计然姓莘氏文子李暹所注盖实因之然意林别出文子十二卷其语政与今传本仝则计然之书非此明甚而暹辈直以名字偶合当之故歴世承其讹至洪野处宋景濓而后定嘻甚矣第两公言犹有未尽余以不直文子非计然即计然名文子吾弗敢信也汉志惟兵家有范子二篇而农杂道家竝亡称计然者今意林所录乃隂阳厯数之书必魏晋处士因班传依托为此其姓名率乌有类恶足据哉
　　鬼谷纵横之书也余读之浅而陋矣即仪秦之师其术宜不至猥下如是柳宗元谓刘氏七略所无盖后世伪为之者学者宜其不道而高似孙辈辄取而尊信之近世之耽好之者又往往而是也甚矣邪説之易于入人也宋景濓氏曰鬼谷所言捭阖钩箝揣摩等术皆小夫蛇防之智家用之则家亡国用之则国偾天下用之则失天下其中虽有知性寡累等语亦庸言耳学士大夫所宜唾去而宋人爱且慕之何也其论甚卓足破千古之譌
　　杨用修云汉书艺文志鬼容区三篇注即鬼臾区也郊祀志黄帝得寳鼎冕侯问于鬼臾区云云注即鬼容区容臾声相近今按鬼谷即鬼容者又字相似而误也高似孙子略便谓艺文志无鬼谷子何其轻于立论乎按鬼臾区黄帝之臣汉艺文志兵隂阳家有鬼容区三篇与风后力牧连类説者谓即鬼臾区以臾容声相近是矣而杨以为鬼谷则区字安顿何所乎此其可笑正与方城作万城切对漫笔之以当解頥【按意林注鬼谷者谓无其人犹无是公云尔斯説得之】
　　鬼谷子汉志绝无其书文体亦不类战国晋皇甫谧序传之按隋志纵横家有苏秦三十一篇张仪十篇隋经籍志已亡盖东汉人本二书之言防萃附益为此或即谧手所成而托名鬼谷若子虚亡是云耳隋志占气家又有鬼谷一卷今不传【又关尹传亦称鬼谷见隋志】
　　伍子胥两见汉志一杂家八篇一兵家十篇今皆不传而越绝书称子胥撰盖东汉人据二书润饰为此其遗言逸事大率本之其文词气法出东汉人手裁故与战国异凡班志所无而骤见六朝后者往往多因战国子书残轶者补缀之而易其名以为眞则伪莫掩以为伪则眞间存尤难辩自前辈少论及此余不敏实窃窥之观素问灵枢之即内经则余言可槩见矣【素问亦称内经然隋志止名素问盖黄帝内外经五十五卷六朝亡逸故后人缀缉而易其名耳】
　　秦汉间兵家称述名流大都游侠之笔耳孙呉无忌外苌范蠡大夫种公孙鞅广武君韩信率依托也神农黄帝风后力牧蚩尤封胡鬼臾区等尤荒唐又有项王一卷彼六年间大小百战喑呜叱咤宁暇此乎武侯十六策亦伪撰者近世有武侯心书亦通考所无者尤伪
　　鹖冠子汉艺文志有二一道家一兵家兵家任宏所录班氏省之则今所传盖伪托道家者尔然道家所列鹖冠子仅一篇而唐韩愈所读有十九篇宋四库书目乃三十六篇晁氏读书志则称八卷与汉志俱不合而唐宋又自相矛盾晁顾谓四库篇目与昌黎所读仝何也説者以鹖冠亢仓子华皆因前代有其名而依托为伪然中实不仝鹖冠则战国有其书而后人据汉志补之亢仓则庄子有其文而后人据南华益之若子华既无其书又无其文特好事者因倾盖一言而伪撰以欺世耳
　　鹖冠之伪与亢仓不仝盖贾谊鹏赋所云初非出鹖冠子后世伪鹖冠者剽谊赋中语以文饰其陋唐人不能辨以鹖冠在谊前遂指为谊所引河东之説极得之昌黎严于二氏而恕于百家凡子书若荀卿雄皆极褒美犹之可也甚而墨翟之邪鹖冠之琐亦标显其所长盖其衷寛然长者若抉邪摘伪判别妄眞子厚之裁鉴良不可诬所论国语列御寇晏婴鬼谷鹖冠皆洞见肝膈厥有功斯文亦不细矣
　　鹖冠韩柳二説自相纷拏晁公武陈振孙竝主柳説周氏涉笔在疑信间独宋景濓以非伪撰谓其书本晦澁后人复杂以鄙浅故读者厌之不复详悉其防余以此书芜紊不驯诚难据为战国文字然词气瑰特浑奥时时有之似非东京后人所办盖其书残逸断缺后人之鄙浅者以已意増益传之故文义多不可训句读者遂益不复究心景濂之论卓矣世兵篇始终皆论用兵而中杂以贾赋殊不类正昧者勦入如南华盗跖四篇推此余可例见【余篇首谓贾生赋鵩而有鹖冠亦旧説也】
　　陆佃解鹖冠谓此书杂黄老刑名而要其宿时若散乱无家者然奇言奥防亦往往而有也此论甚公而覈盖此书本道家流入于刑名固无足怪而近迭世兵天权兵政等篇始终皆论兵语考七略兵家有鹖冠子虽班氏省之而汉世尚传后人混而为一又杂以五行家故驳然无统陆氏不详考艺文志因云尔尔
　　艺文志兵家有庞暖三篇鹖冠子兵政称庞暖问而世贤武灵等篇直称暖语岂暖学于鹖冠而此二篇自是暖书后人因鹖冠与暖问答因取以附之与
　　关尹子九篇以即老耼弟子而庄周称之者按七略道家有其目自隋志絶不载则是书之亡久矣今所传云徐藏子礼得于永嘉孙定者陈振孙疑定所受不知何人宋景濂以即定撰皆有理余则以藏定二子尚非如阮逸宋咸辈实有其人或俱子虚乌有未可知也篇首刘向序称浑质崖戾汪洋大肆然有式则使人泠泠轻轻不使人狂等语盖晩唐人学昌黎声口亡论西京即东汉至开元无有也至篇中字句体法全仿释典成文如若人有超生死心厌生死心等语亡论庄列即鹖冠至亢仓亡有也且隋志既不载新旧唐志亦夐无闻而特显于宋又颇与齐丘化书有相似处故吾尝疑五代间方外士掇拾柱下之余文傅合竺干之章旨以成此书虽中有絶到之谈似非浅近所办第以关尹则万无斯理彼藏耶定耶眞耶赝耶吾何暇辩之哉
　　关尹子谈理间入庄列长生其文则全仿释氏九篇之中亡弗然者世反以释氏掇之夫庄列释氏掇之者也读其文于释氏毫发类乎今篇掇其一余可例推
　　一宇篇云若以言行学识求道互相展转无有得时知言如泉鸣知行如禽飞知学如撷影知识如计梦一息不存道将来【以下皆取其文句之类其理出释氏者殆十之六七不止此也】
　　二柱篇云寒暑温凉之变如瓦石置之火则热置之水则寒呵之即温吹之即凉特因外物有去有来而彼瓦石实无去来
　　三极篇云蛙食即且即且食蛇蛇食蛙互相食也圣人言亦然言有无之弊又言非有非无之弊又言去非有非无之弊如引锯然惟善圣者不留一言【庄引在已无居章附此篇】
　　四符篇云五行之运因精有防因防有神因神有意因意有魄因魄有精五行囬环不已所以我之伪心流转造化几亿万嵗未有穷极【又譬如化人篇已见前辩皆全仿佛经语】
　　五鉴篇云识譬如犀牛望月月形入角特因识生始有月形而彼真月初不在角胷中天地万物亦然知此説者外不见物内不见情
　　六匕篇云有人问我尔何族何氏何名何字何食何衣何友何仆我时黙然不得已而应之曰尚自不见我将何为我
　　七釡篇云人之力有可夺天地者如冬起雷夏造冰豆中摄鬼杯中钓鱼枯木能华土鬼可语皆纯气所为故能化万物【此附防列语而事皆汉唐后盖撰关尹者非读书之士甚矣学弗可已也】
　　八筹篇云即吾心可作万物盖心有所慕则爱从之爱从之则情从之婴儿姹女金缕绛宫青蛟白虎寳鼎红炉皆此物【此章同前盖道家存想修链之防庄老之世所无参同黄庭中始有之】
　　九药篇云昔论道家或曰凝寂或曰邃深或曰澄澈或曰晦防愼勿遇此而生怖退天下至理竟非言意知非言非意在彼微言妙意之上乃吾説【以上俱关尹语】
　　黄石公素书宋张商英伪撰者商英自号无垢居士学浮屠于释子从悦其后宗杲尝亟称以励张九成九成亦号无垢岂有慕商英与九成学佛则失之而其人明白俊伟非商英等也今读此书所称仁义道德皆剽拾老庄之肤语傅合周孔之庸言而悲莫悲于精散病莫病于无常等词又仙经佛典之絶浅近者使商英不为此书或为之而匿其姓名亦未知其学之陋一至是也若序称子房以殉墓中自诸葛孔明而下皆不得闻则三尺童子业能呵斥之矣
　　抱朴子内外篇四十卷晋葛洪稚川撰洪以博洽名江左身所著书殆六百余卷自汉以来称撰述亡盛于洪盖笃志负才而游方之外者也黄东发诋洪不应以神仙误天下后世持论甚公而以此书为伪则失考洪本传明言抱朴诸篇歴唐宋以还未有疑其伪者今读其言比物联类纡徐郁茂滑稽不穷其外篇盖拟王氏论衡故旁引曲喻必达其词虽时失繁冗非浅见狭识所窥也且洪既为神仙之学其异于吾儒势固应尔又曷伪焉
　　亢仓子赝书也世无弗知然而非赝也汉志无亢仓子唐号亢仓子洞灵眞经求弗获而王士元取庚桑楚篇杂引道家以补之士元襄阳人见孟浩然集序及晁公武论甚悉河东之驳允矣设不考其实事今犹纷纷以为赝书
　　亢仓子出王士元尚有可疑夫畏垒虚太史明谓空言兼隋志弗载则唐前固绝不闻此书曷从而号之而访之岂士元既补之后明皇好道特取而宠异其名世遂相为实子厚亦无从考与
　　刘子新论诸家咸以刘昼孔昭按北史昼传昼好学而文辞俚拙尝作赋名六合以示魏收收调之曰赋名六合已是大愚及观其赋又愚于名昼不服又示邢劭劭曰君此赋似疥骆驼伏而无媚态收轻薄吻流不足深据劭非诬诳人者此书虽无甚高论而词颇清防意非昼所能也宋景濓谓刘勰撰者近之然唐志篇目不同安知即此盖汉魏六朝文士刘姓者甚多著论以新名者甚众若此书体制决在齐梁之间袁孝政云时人疑为刘歆宋承防直谓袁误盖未详察也
　　昼传载北史甚明又尝为高才不遇传袁孝政序正据昼传言之陈振孙谓终不知昼何代人殊失考黄东发直以袁孝政作托名于昼则亦未然凡依托之书必前代圣贤坟籍冀以取重广传昼之声价在六朝甚泯泯即孝政何苦托之勘伪书者此义又当察也
　　孙子十卷陈氏解题曰称晋孙绰撰唐志及中兴目皆无之恐依托也按隋志有此书意林所篹百余语颇佳当是绰撰第唐志不录至南渡复传盖本书亡逸而后人补之者陈氏并其初疑之亦失考也
　　子华子称程本而前代絶无其目盖宋人假托玩世故与阮逸宋咸辈牵合源流者小异其书理致肤近而持论不甚诡于道文字亦舂容雅则至宋世一时盛传紫阳诸公辩之悉矣今亦亡弗谛其伪者以文故世不忍废之于戏秦汉名流之作湮没何限是书独巍然存又本托子华乃子华反托以传而撰者姓名邈无从考书之传与人之遇固各有幸不幸哉
　　子华子全剽百氏成文至章法起伏唤应宛然宋世塲屋文字且多用王氏字説故晁公武谓元丰举子所作周氏涉笔又举人寿几何等语为绍述时人皆近之然姓名州里绝不可考朱考亭以书始出会稽疑越人王铚姚寛又疑非二子所办余尝参酌诸家意此书必元丰间越中举子姓程名本而不得志塲屋者所作盖板出防稽则越文类程试则举子义取字説则元丰辞多拂郁且依托前人则困于塲屋思以自见又虑不能远传故傅于春秋姓同而字相近者窃谓不中不远矣作者有灵固当独快九京之下考亭诸君子闻此亦将相对一大噱也【子华姓字皆有所出惟名不经见即撰人名本也】
　　李卫公问对其词防浅陋猥俗兵家最亡足采者而宋人以列七经殊可笑旧咸以阮逸伪撰谓老苏尝见其草本按逸所撰中説序及关朗传等文各可观不应鄙野至是此书不特非卫公亦非阮逸当是唐末宋初俚儒村学掇拾贞观君臣遗事杜佑通典原文傅以闾阎耳口武人不知书悦其肤近故多读之夫卫公在唐诚一代元勲然文皇将略逺出其上非若高帝于淮隂眞弗如也凡唐初大敌猖獗如刘武周强盛如窦建徳皆身取之靖禽萧铣辅公祏颉利率自守虏逋逃寇不足当刘窦什一而问对若斯耶
　　唐元勲英衞竝称然勣非靖比也文皇身经百战勣下诸人咸从行间惟靖特将文皇尝命靖教侯君集兵法君集言靖欲反文皇问之靖曰今天下已平臣教君集足制四夷而务尽臣术此君集反耳此外殊不经见惟辽左旋师尝一问焉盖发叹于无功而靖所对亦一时之权匪万成之策也文殊摩诘更互酬答微言妙解光照大千乌乎二李之谭兵吾安得实闻其言笔之以诏万世哉
　　化书六卷称宋齐丘撰宋景濂曰齐丘子六卷言道术德仁食俭六化为甚悉世传为伪唐宋齐丘子嵩作噫是书之作非齐丘也终南山隐者谭峭景升也齐丘窃之耳其文高简固微有见于道德者非浅机小数比也按此书张文濳黄东发俱以为齐丘撰而景濂归之谭峭因考诸仙传得其人录于后峭字景升唐国子司业洙之子师嵩山道士十余年得辟谷养气之术周游无所不之夏则服乌裘冬则绿布袍或卧于风雪霜中经日人谓已毙视之气咻咻然因避三茅经建康见宋齐丘有仙风道骨虽溺机智而异乎黄埃稠人遂出所注化书授齐丘曰是书之化其道无穷愿子序之流于后世齐丘因夺为已有而传之厥后不得其死宜哉景濂之言盖出于此然齐丘仕南唐而南唐又有金陵羽客谭紫霄者能劾召鬼神四方道流从学百余人于三教书皆所洞晓尝教其徒讲庄列深以为合于释氏则与今传化书意防尤若相类二谭竝与齐丘同时一人耶二人耶吾不得而知也因景濂语并及之
　　苏长公有广成子解一卷独取庄周书黄帝问道一章为之训释晁景迂尝难之其书不传然隋志道家有广成子十三卷题商洛公撰而张太衡注考汉书七略道家神仙二类依托甚众若黄帝伊尹太公兵书隂阳则务成容成不胜数独广成不经见而隋志骤出之本注亦似近人所托考道家张太衡又有无名子一卷盖即张所撰而自注之其书自唐后绝不传无复辨其是非者因长公所注漫及之













　　少室山房笔丛卷十五
　　钦定四库全书
　　少室山房笔丛卷十六
　　明　胡应麟　撰
　　四部正譌下
　　黄帝内传一卷晁公武云称籛铿得之衡山石室中陈振孙曰诞妄不经方士辈依托也余按神仙丹汞之籍大都依托上古帝王汉志方技中纷纷可见第秦汉人书即伪撰犹倍蓰后世眞者如素问灵枢之类咸假轩岐亡论其术百代尊守其文辞稚川贞白能万一乎惜二书外余絶不传而唐宋以还怪谭陋説坌布域中若此书今尚行世漫识以例其余
　　穆天子传六卷其文典则淳古宛然三代型范盖周穆史官所记虽与竹书纪年逸周书竝出汲冢第二书所载皆讫周末盖不无战国语参之独此书东迁前故奇字特多缺文特甚近或以为伪书殊可笑也
　　晋乗疑即竹书余详记之矣元人有伪作晋史乗楚梼杌者吾衍子行序谓一日并得之其书乃杂取左传国语新序説苑中论文庄二伯事节约成编宋景濂王子充谓即衍撰盖眇人作此玩世而元士之浅陋亦可见矣【近又有妄人伪作黄叔度书者尤极大可笑本无可辩以二书陋颇相近漫及之】
　　列子称穆王驾八骏之乗右服驑而左騄耳右骖赤骥而左白王车则造父为御□为右次车之乗右服渠黄而左逾轮左骖盗骊而右山子柏夭主车参百为御奔戎为右驰驱千里至于巨搜氏之国巨搜氏乃献白鹄之血以饮王具牛马之湩以洗王之足及二乗之人已饮而行遂宿于昆仑之阿赤水之阳别日升昆仑之丘以观黄帝之宫而封之以诏后世遂賔于西王母觞于瑶池之上西王母为王谣王和之其辞哀焉乃观日之所入一日行万里王乃叹曰于乎予一人不盈于德而谐于乐后世其追数吾过乎按列子此段全录穆天子传文足证列子所称黄帝等书咸有所本昔人谓杨朱篇即古杨朱之书此篇引穆天子传即以周穆王名篇则杨朱之説信矣或曰鹖冠子庚桑子咸据庄周贾谊足成以欺后世穆天子传庸知非此类耶曰彼二书自庄贾引外絶不足观穆天子传与列子体制不仝各极古雅此篇奇字皆列本书所无信知列子引穆传非穆传本列子也斯又辨赝书者所当知
　　山海经古今语怪之祖刘歆谓夏后伯翳撰无论其事即其文与典谟禹贡迥不类也余尝疑战国好竒之士本穆天子传之文与事而侈大博极之杂傅以汲冢纪年之异闻周书王会之诡物离骚天问之遐防南华郑圃之寓言以成此书而其叙述高简词义淳质名号倬絶自成一家故虽本会萃诸书而读之反若诸书之取证乎此者而实弗然也穆天子传至晋始出而此书汉世独完縁是前代文人率未能定其先后余首发之于此俟大雅君子商焉
　　山海经本书不言禹益撰刘歆校定以为禹任土作贡而益等类物善恶着山海经盖亿度疑似之言赵呉越春秋因禹登会稽遂撰为金简玉字之説东汉人在刘歆后其伪无疑读者但以禹益治水不当至海外而怪诞之词圣人所不道以破之而不据其本书按经称夏后啓事者三又言殷王子亥又言文王墓凡商周之事不一而足晁氏但疑长沙桂陵数郡名及鲧湮息壤等文夫鲧事固禹益所覩商周曷从知之哉【此书盖周末文人因禹铸九鼎图象百物使民入山林川泽备知神奸之説故所记多魑魅魍魉之类而于禹为特详】
　　始余读山海经而疑其本穆天子传杂录离骚庄列傅会以成者然以出于先秦未敢自信载读楚辞辨证云古今説天问者皆本山海经淮南子今以文意考之疑此二书皆缘天问而作则紫阳已先得矣然经所纪山川神鬼凡离骚九歌远游二招中稍渉竒怪者悉为説以实之不独天问也而其文体特类穆天子传故余断以为战国好竒之士取穆王传杂录庄列离骚周书晋乗以成者自非熟读诸书及此经本末不易信也后世必有以余为知言者
　　经载叔均方畊讙兠方捕鱼长臂人两手各操一鱼竪亥右手把算羿执弓矢凿齿执盾此类皆与纪事之词大异近世坊间戏取山海经怪物为图意古先有斯图撰者因而纪之故其文义应尔及读王伯厚王会补传引朱子曰山海经记诸异物飞走之类多云东向或云东首疑本依图画而述之古有此学如九歌天问皆其类余意顿尔释然甚矣紫阳之善读书也即此文义之间古今博雅所未究而独能察之况平生精力萃于经传者可浅窥乎【陶泛览周王传流观山海图则知此经古有图也宋刻称张僧繇画】
　　古人著书即幻设必有所本山海经之称禹也名山大川遐方絶域固本治水作贡之文至异禽诡兽鬼蜮之状充斥简编虽战国浮夸之习乃禹贡则亡一焉而胡以傅合也偶读左传王孙满之对楚子曰昔夏之方有德也远方图物贡金九牧铸鼎象物百物而为之备使民知神奸故民入川泽山林魑魅魍魉莫能逢之不觉洒然击节曰此山海经所由作乎盖是书也其用意一根于怪所载人物灵祗非一而其形则若魑魅魍魉之属也考王孙之对虽一时辨给之谈若其所称图象百物之説必有所本至于周末离骚庄列辈其流遂不可底极而一时能文之士因假穆天子传之体纵横附会勒成此书以傅于图象百物之説意将以禹益欺天下后世而适以诬之也自此书之行古今学士但谓非出大禹而已而未有辩其本于穆满之文者尤未有察其本于王孙之对者区区名义之末诚非大体所关然亦可见古仐事理第殚精索之即千载以上无弗可穷也作者有灵其将为余絶倒于九京也哉
　　古岳渎经第八卷李公佐元和九年泛洞庭登包山入灵洞得之奇字蠧毁不能解其后周焦君详之云禹治淮水三至桐柏山惊风迅雷水号木鸣土伯拥川天老肃兵功不能兴禹怒召百灵授命防龙桐柏等山君长稽首请命禹因囚鸿氏彰商氏兠氏卢氏犂娄氏乃获淮涡水神名无支祈善应对言语辩江淮之深浅原隰之远近形若猨猱缩鼻高额青躯白面金目防牙颈伸百尺力逾九象搏击腾趠疾利倐忽视不可久禹授之童律童律不能制授之乌木由乌木由不能制授之庚辰庚辰能制鸱脾桓胡木魅水灵山妖石怪奔号丛绕者以千数庚辰以战遂去颈琐大械鼻穿金铃徙之淮隂龟山之足俾淮水永安按此文出唐小説盖即六朝人踵山海经体而赝作者或唐文士滑稽玩世之文命名岳渎可见以其説颇诡异故后世或喜道之宋太史景濂亦稍稳括集中总之以文为戏耳罗泌路史辩有无支祈世又譌禹事为泗洲大圣皆可笑近衡岳禹碑盛传其文体稍古然与虞夏诸书迥不类恐亦好事所遗也
　　燕丹子三卷当是古今小説杂传之祖然汉艺文志无之周氏涉笔谓太史荆轲传本此宋承防亦以决秦汉人所作余读之其文彩诚有足观而词气颇与东京类盖汉末文士因太史庆卿传增益怪诞为此书正如越絶等编掇拾前人遗轶而托于子胥子贡云耳周氏谓乌头白马生角脍千里马肝截美人手皆太史削之非也惟首二事出迁賛语自余虽应劭王充尝言悉不可信吾景濂亦似未深考且书果太史事本汉艺文志乃遗之乎汉志有荆轲论五篇燕丹必据此増损成书者
　　隋志有宋玉子一卷亦列小説家幷燕丹子皆汉志所无二书必一时同出伪无疑也唐尚存今不传
　　神异经十洲记俱题东方朔撰悉假托也其事实诡诞亡论即西汉人文章有此类乎汉志有东方朔二十篇列杂家今不传而二书传甚矣世好奇者众也
　　赵飞燕外传称河东都尉伶撰宋人或谓为伪书以史无所见也然文体颇浑朴不类六朝祸水灭火事司马公载之通鉴诚怪如以诗文士引用为疑则非悬解语也本传自言见诎史氏当是后人所加
　　越絶书十五卷称子贡亦曰子胥竝依托也杨用修据后序以去为姓得衣乃成等语谓东汉人袁康作按魏伯阳参仝契后序郐国鄙夫等句亦寓防稽魏某姓名而孔文举渔父屈节十六言亦离合鲁国孔融四字盖东汉末盛为此体用修之论或不诬也第书称越絶昔人以终不可解余按前代书名往往有鄙拙可笑者如常璩记汉事而名汉之书杜预彚集古文而名善文谢灵运采辑众诗而直云诗集又释典维摩诘所説经虽书竝不刋其名总之不可法也
　　刘鲁史记今不传经术冠絶史笔或非其任而博学强识时莫与伦且隋世古书存者尚伙所采录必多可补前史之缺惜亡从见之矣
　　西京襍记世以葛洪伪撰余详辩之矣或又以为呉均者无他据止酉阳杂俎记六朝人欲用西京杂记事既而中止曰此呉均语恐不足用然洪序篇末甚明安知非杂俎误又述异记晁公武谓任昉作而唐志称祖同晁以为非然隋志无昉书而有祖冲之撰者十卷竟未知孰是也
　　列仙传三卷陈振孙云传凡七十二人每传有賛似非向撰西汉人文章不尔也余按汉书艺文志刘向所叙六十七篇止新序説苑世説列女传而无此书七略刘歆所定果向有此书班氏决弗遗盖伪撰也当是六朝间人因向传列女又好神仙家言遂伪撰托之其书既不得为真则所传之人恐亦未必皆实考此传孙绰及郭元祖各为賛非六朝则三国无疑也
　　明集有牟子论三十七篇题汉末牟融撰按隋志儒家有牟子二卷称汉太尉牟融考后汉书有融传在汉明前其时佛法固未入中国今其书已亡而明牟子论序称灵帝时遭世乱离著书不仕精硏佛道撰理惑论三十七篇其非儒家牟子明甚且隋唐诸志竝无此书尝疑六朝晋宋间文士因儒家有牟子伪撰此论以左右浮屠读其文虽猥浅而词颇近东京意原录释藏中故隋志不载若参同契之属然伯阳姓名唐以前传记昭灼而融诸论絶不闻援引可疑也
　　洞眞记四卷题郭宪子横亦恐赝也宪事世祖以直谏闻忍描饰汉武东方事以后世人君之欲且子横生西京末其文字未应遽尔盖六朝假托若汉武故事之类耳【后汉书宪列方技类后人盖缘是托之】
　　汉武内传不著名氏详其文体是六朝人作盖齐梁间好事者为之也所载诸仙女名诗家多用上元夫人盖本此阿环者上元名介甫雪诗瑶池漫阿环家方万里谓阿环王母名王方二子俱误子瞻玉楼银海句格自佳而据道书玉楼为肩银海为眼以起粟生花衬之遂堕千古恶道学诗者不可不知
　　拾遗记称王嘉子年萧绮传录盖即绮撰而托之王嘉中所记无一事实者皇娥等歌浮艳浅薄然词人往往用之以境界相近故又名山记亦赝作今不传
　　梁四公记今载太平广记中撰人或曰沈约或曰张説又称梁载言余考隋志无此书盖唐人伪撰托之沈约张説者也【按名疑据姓谱以梁为七国之梁四公子皆公族也四公记似皆沙门】
　　隋遗录一名南部烟花录文絶鄙俗而称顔师古殊可笑也传者盖仅十二三云
　　开元天寳遗事称王仁裕容斋随笔辩之详矣余按仁裕为伪蜀学士所着有玉堂闲话今尚载广记中而开元遗事絶不经见其书浅俗鄙陋盖效陶氏清异录而愈不足观者仁裕能诗西江集至万首今一二散见闲话中虽卑弱尚可吟讽书事亦清婉但乏气骨不应至是以浅陋故世或好之今尚传云
　　广陵妖乱志陈振孙云唐郑廷诲撰余记一杂説云罗隐昭諌尝谒高千里不得志故极言诋毁与骈始末太不相伦此言或自有谓骈释贼不击诚可诛志中述其惑于诸吕若丧心之极者未必尽尔也温公通鉴全据此书盖宋世用事羣小以史事谤涑水故唐末五代不及致详耶又唐人评隐以落魄故好讪谤之词此説盖有自来
　　潇湘録唐人志怪中最鄙诞者诸家或以为李隐或以为柳详其书本谐谑不必辩
　　牛羊日厯诸家悉以刘轲撰其书记牛僧孺杨虞卿等事故以此命名按轲本浮屠中岁慕孟轲为人遂长发以文鸣一时即纪载时事命名讵应乃尔必賛皇之党且恶轲者为之也按通鉴注引作皇甫嵩嵩恨僧孺见传或当近之
　　龙城録宋王铚性之撰嫁名柳河东铚本意假重行其书耳今其书竟行而子厚受诬千载余尝笑河东生平抉驳伪书如鬼谷鹖冠等千百载上无遁情真汉庭老吏日后乃身为宋人诬蔑不能辩大是笑资然亦亡足欺识者也
　　铚又有续树萱録凡三事曰元撰曰全若虚曰贾博谕据洪氏随笔元撰一事全録秦少游诗则二事可例推铚所自撰又有黙记等略载陶氏説郛铚能力辩魏泰碧云騢之诳不可谓非端士而躬自蹈之然游戏笔端差彼善也朱紫阳曰王铚性之姚寛令威多作赝书见文公子华子辩按姚氏赝书今不可见惟西溪藂语尚行【树萱録本见唐志宋世不存而刘焘无言者补之盖亦伪书也】
　　白猿传唐人以谤欧阳询者询状颇痩削类猿猱故当时无名子造言以谤之此书本题补江总白猿传盖伪撰者托总为名不惟诬询兼以诬总噫亦巧矣率更世但贵其书而不知其忠孝节义学问文章皆唐初冠冕至今了然史策岂此辈能汚哉率更子通亦矫矫父风而皆为书名所掩余所惜欧氏不在彼也
　　周秦行纪李德裕门人伪撰以搆牛奇章者也中有沈婆儿作天子等语所为根蒂者不浅独怪思黯罹此巨谤不亟自明何也牛李二党曲直大都鲁衞间牛撰怪等録亡只词搆李李之徒顾作此以危之于戏二子者用心可覩矣牛迄功名终而子孙累叶贵盛李挟高世之才振代之绩卒沦海岛非忌克忮害之报耶輙因是书播告夫世之工谮愬者【周秦行纪韦瓘撰】
　　碧云騢撰称梅尧臣实魏泰也晁公武云泰襄阳人无行有口元祐中纪其少时闻见成此编心信章惇数称其长则大槩见矣又王铚云魏泰塲屋不得志喜伪作他人著书如志怪集括异志倦游录尽假名武人张师正又不能自抑出姓名作东轩笔録皆私喜怒诬蔑前人最后作碧云騢议及范仲淹而天下骇然不服矣余尝笑唐人作伪书而其名隐宋人作伪书而其名彰然无益于伪则一也宋人好作伪经者阮逸伪子者宋咸伪説者惠洪诸人皆无害于名教世犹以伪訾之而以泰之顚倒白黑而碧云騢迄今传何也
　　云仙散録题冯防撰共八卷昔人皆以为伪洪景卢尤斥之余读其前六卷所引诸杂説无一实者盖伪撰其事又伪撰书名实之至末二卷所引则诸书大半尚存于今胡以云悉诞也第二卷外书名虽诞所记率儁事雅谭于朝廷政事人士品流一无干预创撰书名亦皆以文为戏如修竹大兰杜康毛颖耳非有害于世及诳误后学若碧云騢老杜事实等书也
　　清异録二卷陶谷撰或以文不类宋初者恐未然此书命名造语皆颇入工恐非谷不能但云仙间有纪事志怪处此则全主滑稽耳拟诸李商隐之襍篹亦何减也近时文章大家间亦用之若髭圣之号王长公以题哀册文矣
　　艾子世传苏长公作子瞻生平善俳谑故此类率附之宋人賛坡嘻笑怒骂皆成文章岂笔之于书浅俚若是乎然此书已见文献通考盖亦出于宋世非后人所托也何语林记坡调刘贡父避孔子塔语不若大风起兮睂飞扬安得猛士兮守鼻梁语尤剧而何不收以论艾子漫及之
　　钟吕传道集称唐施肩吾撰按肩吾唐中晩间诗人而纯阳吕渭之孙视肩吾为晩出不应预记其事又太平广记载神仙最众独无所谓钟吕者而所引小説数百家即五代杜光庭仙传拾遗之类亡弗收采独亡所谓传道集者而至宋始有之盖钟吕虽自称唐人而其迹皆显于宋一时方士神其説遂托唐人姓名以纪之或疑此书别有一施肩吾果尔亦当见于广记不应宋世骤出并今所传纯阳集俱伪作无疑也唐人最喜述神怪而钟之事一亡传者其至宋始着可见
　　香奁集沈存中尤延之竝以和凝作凝少日为此诗后贵盛故嫁名韩偓又不欲自没故于他文中见之今其词与韩不类盖或然也方氏律髓以偓同时呉融有此题为讹不知此正凝假托之故不然胡以弗托之温韦诸子而托之偓叶少蕴以为韩熈载则姓与事皆近之总之俱五代耳叶以不当见唐志为疑此不然唐志如罗隐韦庄刘昭禹真皆五代人也
　　诗话伪者尤众魏文诗格而述沈约李峤诗评而引昌龄皆不足辩今惟乐天圣俞二金针传尽假托也诗解若欧苏杜注等尤伪前人详覈不复赘陈云
　　伪书出于唐后而名理可味者关尹也而齐丘近之伪书出于宋后而文采可观者子华也而亢仓逾之文子真而时有伪者鹖冠伪而时有真者以二书全伪非也素问精深隂符奇奥虽非轩后非秦后书
　　伪书多怪字者亢仓元命包乾坤凿度而穆天子多怪字而弗害其为古书伪书多傅文者洞极子华三坟黄石而列御寇多傅文而弗害其为古书惟其非伪则愈远愈近愈离愈合惟其伪则愈近愈远愈合愈离王长公云伪者多援少倍多拘少鐬
　　元经出阮逸世以即阮逸也孔丛出宋咸人以即宋咸也朱紫阳以麻衣出戴师愈黄东发以文子出徐灵府宋景濓以关尹子出孙定王元美以元命包出张升独三坟亡谓出毛渐者余知其渐出无疑也渐所作三坟序其词实浅陋与书合故覈伪书者覈所出之人思过半矣或曰若子言世得论衡将益为中郎之秘独奈何令人好古也噫尚书出孔壁世以伪诋安国乎竹书出汲冢世以伪讪束晳乎列子过江始传世以为张湛伪乎惟其是而已
　　凡覈伪书之道覈之七略以观其源覈之羣志以观其绪覈之竝世之言以观其称覈之异世之言以观其述覈之文以观其体覈之事以观其时覈之撰者以观其托覈之传者以观其人覈兹八者而古今赝籍亡隐情矣
　　凡四部书之伪者子为盛经次之史又次之集差寡凡经之伪易为盛纬候次之凡史之伪杂传记为盛璅説次之凡子之伪道为盛兵及诸家次之凡集全伪者寡而单篇列什借名窜匿甚众于别编详之
　　大率秦汉以还书若三易【连山归藏子夏】三坟六韬七纬关尹子华素书洞极李靖问答麻衣心法武侯诸策王氏诸经全伪者也列御宼司马法通经真错以伪者也黄石公鹖冠子燕丹子伪错以真者也管仲晏婴文中真伪错者也元命包孔丛潜虚真伪疑者也鬻防残也亢仓补也繁露讹也皆不得言伪也素问握竒隂符山海其名讹也其书非伪也穆天子传周书纪年其出晚也其书非伪也即以伪乎非战国后也余亡足辩矣【黄石鹖冠燕丹盖后人杂取战国他书之丈易其名号为此非谓真三子作也】
　　宋黄长睿辩阁帖伪者几半于真余读秦汉诸古书覈其伪几十七焉世之论书者或以长睿为刻而不能不服其精余为此辩后世得无以罪长睿者罪予也然余率本前人遗议稍加详密间折其衷耳且夫人之始撰也虑其书弗传也而托焉托而传矣而其名竟没没有不悔其始之托焉者乎余防萃诸家暴而显之托者固以亡没其实所托者亦以亡受其疑皆未为不厚幸也至有舛而弗经谬而亡征而俨然借是行其説于天下后世则余之喋喋讵得已哉【右余读诸子辩】











　　少室山房笔丛卷十六
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷十七
　　明　胡应麟　撰
　　三坟补逸上
　　春秋战国之书亡于秦汉而岀于晋之汲冢而传于后者厥有三焉魏纪年也逸周书也穆天子传也纪年合乎鲁史逸周合乎尚书穆天子传合乎山海经匪其事之合已也其文其义其体其合者往往如一手而粹者往往足以破千古之疑世以伊尹季歴而置纪年以世俘王防而置逸周以西王母昆仑圃而置穆天子是谓举一而废其百夫周书迄于太子晋纪年迄于慎靓王皆春秋之末战国之衰也浮夸之议其时即左氏且弗免乃史迁之采上古其淫诞怪恢盖不可胜道也以二书较之乎丘明司马吾以为驳者犹未若彼之众而其粹者可与暴圣贤之心迹覈皇王之轨度昭昭乎弗可掩矣穆天子传虽非二书比而其叙简而法其謡雅而风其事侈而核视山海经之语怪霄壤也録之以资闳洽亡宁愈于神异洞防之陋哉故余为详次其可信者而稍白其可疑者读者将亦以余为好竒也
　　按束晳传云太康二年汲郡人不凖盗发魏襄王墓或言安厘王冢得竹书数十车其纪年十三篇记夏以来至周幽王为犬戎所灭以事接之三家分仍述魏事至安厘王之二十年其中与经传大异者益干啓位啓杀之太甲杀伊尹文丁杀季歴自周受命至穆王百年非穆王寿百嵗也幽王既亡有共伯和者摄行天子事非二相共和也其易经二篇与周易上下经同易繇隂阳卦二篇与周易略同繇辞则异卦下易经一篇似说卦而异公孙段二篇公孙段与邵陟论易国语三篇言楚晋事名三篇似礼记又似尔雅论语师春一篇书左传诸卜筮师春似是造书者姓名也琐语十一篇诸国卜梦妖怪相书也梁丘藏一篇先叙魏之世数次言丘藏金玉事缴书二篇论弋射法生封一篇帝王所封大歴二篇邹子谈天类也穆天子传五篇言周穆王游行四海见帝台西王母图诗一篇画赞之属也又杂书十九篇周食田法周书论楚事周穆王美人盛姬死事大凡七十五篇七篇简书拆壊不识名题晳挍勘其指归以今文写之杜预春秋集解后序云汲冡古文七十五卷多不可训周易及纪年最为分了周易上下篇与今正同别有隂阳说而无彖象文言系辞其纪年起自夏殷周皆三代王事无诸国别也唯特记晋国起自殇叔皆用夏正建寅之月为岁首编年相次晋灭独记魏哀王之二十年盖魏国之史记也文大似春秋经又称伊尹放太甲七年太甲濳出自桐杀伊尹乃立其子伊陟伊奋令复其父之田宅而中分之师春一卷则纯集左氏传卜筮事【束晳传句读上下最易混淆縁书多不存故读者难审今详考防定之杜预文多见左传后
<子部,杂家类,杂编之属,少室山房笔丛正集,卷十七>】
　　据右束晳传杜预序则汲冢诸书大略具载于此然晳传所称益干啓啓杀益事汲冢絶无此文杜预纪载竹书正与今合序中但言太甲杀伊尹而不及啓益晋史之讹了然可知第谓竹书起自夏商廼今纪年起轩辕氏则又杜之误也史记梁襄王卒下注引和峤云纪年起自黄帝足为明征又郭璞山海经注云颛顼生伯鲧后稷放丹朱于丹水二事皆在夏殷前与今竹书脗合则预之言尚犹有未实者况晋书出唐人手哉
　　以晋书所谓汲冢篇目考之今存者周易二篇也易繇二篇也纪年十三篇也逸周书十篇也穆天子传五篇也盛姫録一篇也师春之目通考尚存璅语之文类书间载余不复覩盖传者什七亡者什三今师春璅语并亡矣盛姬事附穆天子传六卷中
　　公孙段郑大夫子产仝时杀于伯有之属者也其论易当在孔子先国语三篇言楚晋恐非左氏国语也于纪年见诸国之史不特梼杌春秋即此亦见国语不独丘明矣师春一卷谓纯集左传卜筮事其时卜筮盛行焉知非素有此书左氏取以为传耶生封一篇盖封禅书也大歴二篇盖隂阳家也余不可考矣
　　汲冢三书注皆极濶略纪年沈约周书孔晁穆天子郭璞并不足览观沈注纪年春秋史记不能引孔注周书亦然郭注差详然景纯之释山海经元论博议错出其间穆天子传亡一也三子皆六朝名俊胡以疎漏若斯余尝欲为之防萃笺解并裒其语之逸于本书而存于他籍者及璅语诸篇本书全逸而他籍仅存者合为一编以贻同好此稍论其概云【以上通论三书】
　　杨用修逸周书防云晋太康二年汲郡人私发魏安厘王冢得竹书数十车用修以冢为安厘盖据宋陈氏李氏所云而二氏则又本之隋唐诸志也余考穆天子传晋荀朂序云按所得纪年出魏惠成王子令王之冢于世本盖襄王也其言实与今竹书合而束晳传叙汲冢事云纪年十三篇记夏以来至周幽王为犬戎所灭迄魏安厘王二十年据诸家史传惠王子襄王襄王子哀王哀王子昭王昭王子安厘相去世次甚逺而纪年载周慎靓王而终以今王二十年详考竹书前后凡不称国而称王者皆周天子则所谓今王实指愼靓王薨此时魏安厘王尚未生也自晋书误载隋唐宋志及用修遂竝因之而穆天子传序洎本书明甚反不详考甚可笑也
　　杜预所称竹书终哀王二十年较之晋书差近然亦非也竹书所谓二十年者直接惠王之后当为襄王襄王止十六年安得二十耶如以哀王哀王立于十六年之后距惠王薨二十年才四年耳又安得二十耶注史记者皆从杜说不深考也【或以慎靓王止六年为疑亦非也竹书所纪世代年数多与史记相左不独慎靓为然】
　　孟子称晋之乗楚之梼杌楚梼杌今不可见而汲冢纪年所载事于晋独详其文与春秋类岂即孟子所谓晋乗者自三晋之分此书入魏史氏遂以魏事系之晋末与书载齐魏战马陵事而终于惠成王之薨盖惠王之史所记而孟子应魏聘入大梁所见晋乗必此无疑夫古书磨灭百不一存况战国先秦讵容悬断苐其文体时代无一不合讵偶然哉因识始末俟博雅君子定焉
　　春秋书赵盾弑其君而纪年书晋灵公为赵穿所杀赵盾使穿迎公子黒臀于周立之夫赵盾书弑董狐笔也今书穿果晋史乎曰此所以为晋也董一时之笔盾知其不可夺也姑释之以示有容夫赵氏世为上卿终裂晋国若武若鞅无恤辈能令厥祖终被斯名而腼然人面大恶之后乎孙盛直书晋事曽不崇朝而晋之史氏能世执董之笔哉故吾于其易盾以穿而决其晋国之史无惑也至厉公之弑则并没其事直以卒书又有甚于灵者其为晋国之史益彰彰矣他国则第仍董之旧故鲁史书盾弑而仲尼从之盖他国于赵亡所忌而赵氏子孙亦第能改其本国而已晋弑其君州蒲疑亦晋史之旧竹书改之
　　竹书于王之崩也书陟于君之弑也书贼于师之败也书逋其文义皆非后人所能至其曰入于某地曰至自某地之类皆俨然春秋无异足征鲁史仝时为孟氏所称晋乗无惑也独太甲杀伊尹文丁杀季歴二事舛谬杜预春秋后序疑伏生尚书忽忘可谓执末议本沈约以后人搀入则亦未然余谓竹书出于周末义政在此当时处士横议好事纵谈何所弗至使后人赝作必穿凿傅合务训古经不若是枘凿矣
　　纪年所载二事虽甚不根然亦当时因桐宫羑里之说好事勦而入之而刘知几据为实有至反以孔孟不足凭则大愚矣他如啓杀益事本文所无杜预当竹书始出覩记最真但言伊尹季歴而不及啓益居然可证晋书唐人杂辑野史以成晳传不知何据盖六朝舛谬之谭傅之汲冢也季歴事沈约以为囚诸质塞功髙不赏或有之第非杀耳自余往往实録如伯翳之为伯益西伯之为武王赵穿之弑灵公皆足以涤千载之讹补诸志之阙今稍列十数则于左以见大都【考亭楚辞辩证云史记燕人说禹崩益行天子事啓率其徒攻益夺之汲冢书至云啓杀益盖史记本国防妄谈而考亭以杀益为竹书亦不考也】
　　唐尧十六年渠搜氏来賔　周书王防渠搜以防犬穆天子传王乗八骏至于巨搜氏之国是也
　　二十九年僬侥氏来朝贡没羽　僬侥见山海经盖亦祖此韩诗外传以长仅三尺竹书无此说也
　　唐十九年命共工治河　此在鲧先盖共工绩用弗成故改而用鲧足以见当时治水之难鲧用于六十一年而黜于六十九年至七十五年始用禹中间遴择访求越六载始得其人吁其易哉
　　虞九年西王母来朝沈约注西王母来朝贡白环玉玦西王母已见于此不始周穆也以余考之盖亦外
　　国之君若上文渠捜僬侥及下息慎都类耳穆天子传所交外国之君甚众不止一西王母山海经但言蓬髪虎齿有尾如陆吾泰逢之属余别有辩【山海经但言有人曰西王母似非如后世所谓女仙者自东方朔谓西王母为东王公妻后世遂咸祖之不若汲冢之言尚或可信云】
　　虞二十五年息慎氏来朝贡弓矢　周称肃慎氏之矢息肃音相近古字多通岂其苖裔耶
　　二十九年命子义钧封于商　注谓封于商故称商钧则丹朱亦以封于丹故非放也【尧五十八年放子朱于丹水或舜封之】
　　夏后啓二年费侯伯益出就国是年王师伐有扈大战于甘六年伯益薨祠之　益封费盖舜禹之世非啓始封也史记以大费为伯翳名其误由此正犹虞夏纪重华文命为舜禹名耳伯翳伯益非二人据此明甚余别有辩孟子曰益避禹之子于箕山之隂观费侯就国之文足证子舆氏所云未必实事也竹书纪大臣之祠者惟伊尹周公此称啓之祠益则亦以王礼事之矣而束晳传谓竹书言益干啓位啓杀之何谬戾一至是耶有扈之征即系费侯就国之下或当时诸侯之不逞者假禅受以为名书但言大战路史以为不胜按逸周书史记篇扈氏弱而不恭身死国亡则灭于啓也后世以啓杀益亦本天问之词因竹书有伊尹事遂以附之千秋之下实余为雪此诬
　　仲康六年锡昆吾命作伯　昆吾始见此其后灭于汤而至周复为楚沈约云已姓樊名当仲康时后羿擅国昆吾必有王室之勲故锡之为伯然是时侯统六师而后相被弑亦不闻昆吾之戮力也
　　后相二十年寒浞灭戈二十六年寒浞使其子浇帅师灭斟灌二十七年浇伐斟鄩大战于潍覆其舟灭之论语奡荡舟即此事也竹书至晋始出故汉儒以
　　为陆地行舟可笑
　　二十八年寒浞使其子浇弑帝后緍归于有仍伯靡出奔鬲夏世子少康生少康自仍奔虞伯靡自鬲帅斟鄩斟灌之师以伐浞少康使汝艾伐过杀浇伯子杼帅师灭戈伯靡杀寒浞少康自纶归于夏　按少康靡鬲经营恢复之迹不可考矣据左氏能布其德而兆其谋则决匪用谲行险之谓也纪年明书伯靡帅二斟之师以伐浞少康使汝艾伐过杀浇伯子杼帅师灭戈皆声罪致讨至正之师而沈注牵合离骚以浇淫于嫂而艾袭之误断女岐之首乃因田猎俾以犬嗾浇夫浇既父子窃国必所居拟于王者岂得濳身下里自同细人且既女岐颠越在浇岂无戒心而复捐生一犬耶此其说皆一无足信幸竹书明证在焉据以破之可也而顾引此以释竹书胡其戾耶
　　帝芬十六年洛伯用与河伯冯夷鬭　洛伯河伯皆国名也用与冯夷诸侯名也世率以冯夷为水神頼此折之余别有辩【少康十六年商侯防死于河后世遂以水神为元防亦本竹书而附防其说也】
　　帝泄十二年殷侯子亥賔于有易有易杀而放之十六年殷侯微以河伯之师伐有易杀其君绵臣　注殷侯子亥賔于有易而淫焉有易之君绵臣杀而放之故殷上甲微假师于河伯以伐有易灭之遂杀其君绵臣殷中叶衰而上甲微复兴故殷人报焉按此则河伯为当时诸侯观注文益明或以为治河之官亦近之然治河之官不得有师旅假人或以诸侯治其事而封之为河伯也然则冯夷非诸侯之名何哉【山海经附防王亥有易事极可笑非竹书有此文后世莫能觉其伪也】
　　三十五年殷灭皮氏　皮氏之亡事见周书史纪篇信不行义不立则哲士凌君政禁而生乱皮氏以亡然亦殷之先世非成汤也孔氏不注
　　帝厪八年天有妖孽十日竝出　十日竝出不见尧时而见此羿称射九日落以此事附防也盖羿簒于夏相之世此适夏事故耳
　　帝癸十七年商使伊尹来朝二十年伊尹归于商　孟子称伊尹五就汤五就桀盖屡言之以明圣人去就不常惟义所在耳非定以为五也纪年称十七年汤使伊尹来朝二十年尹归于汤二十一年商遂征洛二十二年夏囚汤次年释之自后商连岁征伐以迄于三十一年灭夏尹岂复有仕夏之理哉盖尹之事桀实三年耳始汤进之欲以正桀尹待之且三年桀不改故辅汤以征之若必如孟子所称何尹之不惮烦哉且桀于末年即龙逄已杀之矣何难于杀尹也
　　十四年扁帅师伐岷山　注癸命扁伐山民山民女于桀二人曰琬曰琰后爱二人女无子焉斵其名于苕华之玉苕是琬华是琰而弃其元妃于洛曰妺喜于倾宫饰瑶台居之按此则妺喜桀所弃也然与史记不同存以备考
　　二十八年太史令终古出奔商　商史见竹书者仅此盖贤人也
　　二十九年费伯昌出奔商　即益之后见史记
　　二十一年商师征有洛克之遂征荆荆降二十六年商灭温二十八年昆吾氏伐商商防诸侯于景亳遂征韦商师取韦遂征顾三十年商师征昆吾按有洛见逸周书【昔者有洛氏宫室无常池囿广大工功日进以后更前民不得休农失其时饥馑无食成汤伐之有洛以亡载史记篇末】孟子称汤十一征沈约以为九征考竹书汤所征国有洛也荆也温也昆吾也韦也顾也夏邑也三朡也并葛为九余疑下文陑亦国名然亦不及十一之数或以昆吾韦顾桓文为五霸今考竹书昆吾大彭豕韦之先皆勤劳王室列于五霸似有可信至后嗣咸以跋扈不恭为汤武丁所灭虽一时负固然与厥先异矣韦顾二邦仅见此疑与昆吾皆辅桀为虐者岂桓文比哉
　　三十一年商自陑征夏邑克昆吾大雷雨战于鸣条夏师败绩桀出奔三朡商师征三朡战于郕获桀于焦门放之南巢　书升自陑注者谓出其不意陋矣然其误实由升之一字盖古文简奥后人以耳目求之宜其谬戾若斯也竹书但云自陑夏邑上无升字自明
　　商汤二十年夏桀卒于亭山禁歌舞　桀失天下二十年始卒汤遇之犹若此也而谓武王有黄钺之事哉
　　祖乙元年王即位自相迁于耿命彭伯韦伯　彭伯韦伯即大彭豕韦也锡命为伯当在此时沈谓夏衰昆吾豕韦相继为伯考夏帝昊元年但言豕韦氏复国而已非伯于夏也【裴骃引贾逵谓武丁灭豕韦以刘累代之大误刘累豢龙于夏后之世豕韦中废复兴】
　　帝辛二十一年诸侯朝周伯夷叔齐自孤竹归于周　按此则二子归周信矣使果有叩马之事竹书胡弗及耶余别有辩
　　三十九年大夫辛甲出奔周　他书云辛甲七十五谏而奔周夫纣之愎也其能容甲之骤谏如此哉盖战国之文大槩如此以其语竒附録于此
　　四十七年内史向摰出奔周　太史终古奔商而夏亡内史向摰奔周而商灭史氏所系其重若此
　　四十八年夷羊见　周书云夷羊在牧正与此同史记麋鹿误矣杨用修引鹿台作证陈晦伯歴举羣说以破之第亦未及此也
　　四十一年西伯昌薨四十二年西伯发受丹书于吕尚四十四年西伯发伐黎　按此文戡黎之西伯为武王而非文王可以折千古之疑而自汉至宋诸儒先不决之论皆瓦释氷消无容一喙矣余谓竹书大有功于圣门者此也
　　周武王十二年辛夘王率西夷诸侯伐殷败之于野王亲禽受于南单之台据此则逸周书与史记所称武王以黄钺斩纣之文皆妄也夫太甲杀尹文丁杀歴书有明文即竹书之讹不足以惑后人而证西伯之伐黎纪武王之克纣有功史学讵浅浅哉【野盖即牧野音近也】
　　穆王八年北唐来賔献一骊马是生騄耳十二年王北巡狩遂征犬戎十三年徐戎侵洛造父御王入于宗周十七年西征昆仑丘见西王母其年西王母来朝賔于昭宫　按此文则穆王北征犬戎而徐夷侵洛造父御王归定其乱乃复西征见西王母与史记不同未详孰是西王母来朝亦穆天子传所未载
　　十四年作虎牢十五年作重璧台冬王观于盐泽　三事俱见穆天子传五卷云有虎在乎葭中天子将至七萃之士髙奔戎请生捕虎必全之乃生捕虎而献之天子命之为柙而畜之东虞是为虎牢六卷盛姬録云姬姓也盛柏之子也天子赐之上姬之长是曰盛门天子乃为之台是曰重璧之台乃遂西南戊子至于盐注云盐盐池也
　　二十一年祭文公薨二十四年王命左史戎夫作记二事俱见逸周书【凡出穆天子逸周书者沈注俱不引夫春秋史记人所共习不引可也二书不引而引离骚谶纬何哉】
　　厉王八年初监谤芮伯良夫戒百官于朝　见逸周书芮良夫解
　　十三年王在彘共伯和摄行天子事二十六年大旱王陟于彘周定公召穆公立太子靖为王共伯和归其国遂大雨　此竹书与史记大不相同处今无文字可凭难以臆断但竹书始末明甚而史记以二相协理为共和则文义诚似未通且前史絶无斯例罗泌路史辩颇得之读者详焉
　　宣王三十年有兔舞于镐京　六字竒甚与春秋石言于晋同
　　桓王元年壬戌庄伯以曲沃叛伐翼公子万救翼荀叔轸追之至于家谷　此类与春秋书法正仝足征春秋之文多鲁史旧不必尽圣裁也公子万十四字与孟子子濯孺子文体大类下条复有此十四字则重出矣
　　匡王六年晋灵公为赵穿所杀赵盾使穿迎公子黒臀于周立之　书盾使穿则弑君之事盾不知犹为戎首屠岸贾之言当矣【欧阳以盾实弑其说甚辩非此文无以折之】
　　定王六年晋成公与狄伐秦获秦谍杀之绛市六日而苏　此文与史记同考之他子书谓缢也若身首殊何能苏耶然诸小说所载往往有临阵首为敌人所得身能乗骑以归者又有被法斩首而项中能进汤粥者宇宙之大信无弗有第不可为常也
　　烈王元年魏公子缓如邯郸以作难　沈约注云邯郸赵地名非也凡竹书称邯郸即赵也如显王六年我师伐邯郸取列人七年我与邯郸榆次阳邑十六年邯郸败我师于桂陵皆谓赵也此盖魏缓奔赵引赵师作乱耳不然邯郸赵都岂缓所据哉
　　显王元年癸丑郑城邢丘　注云自此韩改称郑麟按竹书周安王元年韩疾郑哀侯入于郑此后烈王元年书晋桓公邑哀侯于郑盖韩始定都于郑而是年书韩山坚贼其君哀侯六年书韩共侯赵成侯迁晋桓公于屯留又书赵成侯偃韩懿侯若伐我葵七年书魏大夫王错出奔韩盖自韩灭郑取其邑为都国尚称韩至是而改称郑亦犹赵改称邯郸也是后书公子景贾伐郑【三年】书王防郑厘侯于巫沙【七年】书秦师伐郑次于怀【九年】书郑取屯留长子【十年】书郑厘侯使许息来致地【十一年】书郑厘侯来朝【十二年】书秦公孙壮伐郑围焦城【十四年】书东周与郑高都郑厘侯来朝中阳【十五年】书穰疵帅师及郑孔夜战于梁赫郑师败逋【二十六年】书秦胡苏伐郑【三十一年】书郑威侯与邯郸围襄陵【三十三年】书楚吾得帅师及秦伐郑围纶氏【三十五年】书王防郑威侯于巫沙【三十八年】皆韩也至慎靓王十六年竹书末简复书王与齐王防于韩岂至是复改称韩与【惟显王十六年书王以韩师诸侯师战于襄陵二十四年书魏败韩马陵二事仍称韩不可晓或传録之误】
　　元王四年于越灭呉　按竹书不纪呉事而越始见此自是后记越之世次特详殆无一遗漏者虽魏其本国不如是之密也因类识于左以补史记呉越等书之缺
　　贞定王元年癸酉于越徙都琅琊　按呉越春秋文颇与此合然非齐之琅琊或呉越间地名有偶仝者
　　四年十一月于越子句践卒是为菼执次鹿郢立十年于越子鹿郢卒不寿立　二十年于越子不寿见杀是为盲姑次勾朱立　威烈王十一年于越灭滕十四年于越子勾朱卒子翳立安王二十三年于
　　越迁于吴二十六年七月于越太子诸咎弑其君翳十月越人杀诸咎越滑吴人立孚枝错为君　烈
　　王元年于越大夫寺区定越乱立初无余是曰莽安显王三年于越寺区弟思弑其君莽安次无颛立
　　十二年于越子无颛卒是为菼蠋卯次无疆立　三十四年于越子无疆伐楚三十六年楚围齐于徐州遂伐于越杀无疆以上竹书越世次最为详明盖自勾践至无疆凡十世自灭呉之后灭滕灭郯【十一年于越子勾朱灭郯以郯子鸪归】最后无疆伐楚而灭于楚威王自后臣服于楚不复见竹书
　　史记索隐注引纪年载于越子勾朱三十四年灭滕三十五年灭郯与今纪年殊不合疑索隐唐人所篹或当见竹书旧本然其他年月率仝不可臆断又索隐注谓纪年止载越子无颛卒后十年楚伐徐州无败越杀无疆之文然今本甚明当是小司马误也
　　显王二十八年秦封卫鞅于邬改名曰尚　按秦封鞅于商号商君尚恐商字之误考史记竝无封尚之文
　　三十一年秦苏胡帅师代郑韩襄败秦苏胡于酸水　注云不知何年附此按烈王二年秦胡苏帅师伐韩韩将韩襄败胡苏于酸水盖即此事重出显王之世耳苐前防云秦将胡苏而此云苏胡当以胡苏为正【以上纪年】





　　少室山房笔丛卷十七
　　钦定四库全书
　　少室山房笔丛卷十八
　　明　胡应麟　撰
　　三坟补逸下
　　穆天子传纪年璅语逸周书皆汲冢皆竹书皆古文也世以汲冢冠周书竹书冠纪年古文冠璅语而穆天子第仍初出之称者互见之文耳晋史汲郡人发魏襄王冢得竹书数十车皆古文束晳校定以今文写之即诸书竝同可见后人以周书上不应有重出字故以汲冢冠之而竹书冠于纪年二书互见已备而穆天子传本四字题名故直仍其旧耳璅语冠以古文见太平广记或仍举汲冢冠之而师春亦题汲冢盖俱可互称世率未精其故而诸书名纷拏舛迕特详之
　　李太白逺别离云或言尧幽囚舜野死九疑聨绵皆相似君失臣兮龙为鱼权归臣兮防变虎等语人多不甚领防实本刘知几史通引用璅语事皆纪年周书中所不道者余辩见此前后及他书中备详世或以伊尹事譌为纪年又或因竹书字譌为周书愈失实矣
　　杨用修周书后序云据束晳荀朂传武帝纪汲冢书七十五卷其目竝无所谓周书者盖此书即汉艺文志逸周书宋初诸臣编太平御览求汲冢七十五篇而不得遂以此七十篇充之用修持论似中有独见而实非也今周书名七十篇实十卷耳晋以前所谓篇多如后世之所谓卷则今周书十卷不过当时十篇晳传璅语等目之后称又杂书十九篇记周食田法周书论楚事穆王美人盛姬事考穆王传末卷叙盛姬事与王防等章大类盖即此十九篇中十篇何以云无周书之目也用修序引晳传止録杂书十九篇之文而下周食田法一十八字悉删去之遂以此书非出汲冢大可笑也又杜预序止称七十五卷而不言篇则周书十卷复何疑哉【汉艺文志史记百三十篇即今百三十卷此篇与卷仝也尚书四十六卷实五十七篇此篇统于卷也】
　　卫恒四体序云太康元年得汲冢书十余万言其一卷论楚事者最工始余以十九篇周书字为证尚微以句读为疑及阅此乃知论楚事自为一书与上周书字絶不相余意始洞然自信又晳传止言篇而此云楚事一卷益证篇与卷文义相通而余説不妄也
　　汲冢周书所载克殷度邑等篇采于史迁时训明堂等篇録于礼记盖或仲尼删削之余战国文士缀辑遗亡益以縦横【大武武称之属】夸诞【世俘王防之属】而成此书汉艺文志七十一篇注引刘向云今存者四十五篇则当时脱轶几半若子长所采盖存于四十五篇之中者而其余篇至汲冢之发而复完也徐氏杨氏以书不当系汲冢固失考李焘以此书汉世已入中秘其后稍隐晋时盗发始出虽颇得之而不知此书出于汉世至汲冢而复完必余説庶几尽也然则此书系汲亦可不系汲冢亦可而谓非出于汲冢则好竒之过矣王厚伯王防补传亦谓此书非至汲冢始出然不云非出汲冢自用修删去原文始有此言
　　按逸周书共七十篇汉时仅存四十五篇今周书十卷其七十篇之目竝存而缺程寤秦隂九政九开刘法文开保开八繁箕子耆德月令十一篇之文所存五十九篇并后序一篇共六十篇盖亦非完书也
　　汉书艺文志逸周书七十一篇今目共七十篇宋人谓缺其一不知并后序一篇正七十一篇则汲冢所出当为汉世所存无疑矣
　　刘大谟云若度训命训常训文酌允文大武等解而尽谓之周书可乎若和寤克寤商誓度邑时训明堂等解而尽谓之非周书可乎六经而下求其文字近古而有裨于性命道德文武政教者恐无以逾于此此序亦颇尽周书得失因节録之
　　周书卷首十数篇后序皆以为文王作而本解絶无明据且语与书体不伦盖战国篹集此书者所作搀入之冠于篇首也至大武武称等解尤为乖谬近于孙呉变诈矣考周书终太子晋实当灵王之世其为周末防士之言毋惑也至大匡以后章首率有序词气俨与诰誓相侔间小弗纯或出后人参杂非春秋下所能也
　　大匡解有二其第十一篇后序以为穆王按周书七十篇自文王始至太子晋终穆王止祭公史记二篇见第九卷此书在武王先当是文王无疑其第三十二篇亦云大匡则武王之作也
　　小明武解通篇皆韵语文多竒古然不类书体类战国诸子书大明武解亦多韵语凡下字皆叶户韵
　　克殷解史记全録所称武王手太白以麾诸侯诸侯毕拜遂揖之商庻百姓咸俟于郊羣賔佥进曰上天降休再拜稽首武王答拜盖诸侯毕拜之时武王方在师旅未暇答拜至入商郊羣賔佥进稽首武王乃答拜汲冢之文自明其答拜者盖前诸侯及商臣皆在其中史记但言商人再拜注遂谓武王不应止揖诸侯而答拜商人盖史记固讹注者亦失考也
　　汲冢世俘解读者咸疑诡诞盖以孟氏所取武成不过二三防而血流漂杵且以为疑何至如汲冢之甚乃余即证以孟氏而知逸书所云不全妄也孟称周公相武王诛纣伐奄灭国者五十驱虎豹犀象而逺之世俘所谓武王遂征四方凡怼国九十有九则灭国五十之说也其过于孟氏仅半然未尝曰尽灭固庻几近之矣所谓禽虎二十有二犀十有二及麋鹿三千五百之类则驱虎豹犀象之说也盖商囿之畜武王狩猎以祀宗庙余则驱而逺之矣以商纣之囿而获麋鹿数千讵云多耶至俘馘亿万有余则战国张大之辞不必辩也
　　文传解引夏箴云小人无兼年之食遇天饥妻子非其有也大夫无兼年之食遇天饥臣妾舆马非其有也注以夏禹之箴未必然夏一代之典今所存尚书者仅数篇商周之际必存者尚多至仲尼之世盖寥寥无几矣
　　周书多论纪纲制度叙事之文极少克殷数篇外惟王防职方二解皆典则有法而王防杂以怪诞之文职方叙规严整过王防其规模体制足可置之夏商也
　　王防怪鸟竒兽多出入山海经其称区阳以鳖封鳖封者若彘前后有首孔氏无注王伯厚补云盛之记武陵郡西有兽如鹿前后有头常以一头食一头行然不言名鳖封考以山海经第七卷并封在巫咸东其状如彘前后皆有首盖即此物也
　　祭公解称祭文公病穆王访之作此书按纪年祭文公穆王廿一年薨书当于是岁作
　　史记解左史戎夫作竹书穆二十四年王命戎夫左史作记章首所称皮氏乃夏诸侯灭于殷者【太史公书名先见于此】
　　史记解云信不行义不立则哲士凌君政禁而生乱皮氏以亡孔氏注云禁信义则乱生非也言信义不立则奸雄之士得乗间以操国柄君不忿而欲禁之奸雄必起而为乱国之所由亡也哲士犹言智士即狙诈之谓凡战国先秦称贤人君子非必皆盛美之词也
　　纪年慎靓王八年秦公孙爰帅师伐我皮氏翟章帅众救皮氏围疾西风又九年书城皮氏皆魏事也此皮氏或即古皮氏国名国亡而以为郡邑苐地名多相类未可知也
　　王伯厚云周书史记篇穆王召左史戎夫于遂事之要戒言皮氏华氏夏后殷商有虞氏平林质沙三苖扈氏义渠平州林氏曲集有巢有郐共工上衡氏南氏有果氏毕程氏阳氏谷平阪泉县宗都西夏绩阳有洛之亡国名多传记所不载可以补史氏之缺文【困学纪闻】
　　阪泉氏用兵无已诛战不休徙居至于独鹿诸侯叛之阪泉蚩尤也孔氏不注【独鹿即涿鹿也】
　　杨用修跋汲冢史记解云穆王命史臣戎夫歴陈古之亡国二十八君以为覆辙而鉴戒之朔望以闻又作甫刑之书以恤民听祈招之诗而返国可谓改过不吝防豫有渝矣亦贤矣哉司马迁周纪不着其事兹特表出之
　　又论无极云汲冢周书曰正人莫如有极道天莫如无极道言也正人有极谓防其有极归其有极也道天无极谓生物不测悠久无疆也此语甚奥当表出之然则无极之云不始周子矣
　　洪景卢容齐二笔云汲冢周书王防篇所纪四夷国名颇古奥兽畜亦竒崛以肃真为稷真獩人为秽人乐浪之夷为良夷姑蔑为姑妹东瓯为且瓯渠搜为渠叟髙句丽为髙夷唐太宗时逺方诸国来朝贡者甚众服装诡异颜师古请圗以示后作王防圗盖取诸此汉书所引天予不取反受其咎毋为权首将受其咎以为逸周书今本无之然则非全书也按洪说王长公周书论取之苐以俘商寳玉亿有百万为王防篇中语则非盖世俘解中语也
　　和寤解云王乃厉翼于尹氏八士唯固允让武寤解云尹氏八士太师三公克殷解云乃命南宫伯达迁九鼎三巫乃命南宫忽散鹿台之财钜桥之粟则八士正武王之世与十乱先后造周者其姓尹氏其官或太师或三公或南宫克殷在武末年谓成王时尚近之而曰宣王者不足信也
　　芮良夫解通章俱格言轨论而词气絶类成宣间非战国时人笔也序称芮伯纳王于善暨执政小臣咸省厥躬作为此书按纪年厉王八年初监谤芮伯良夫戒百官于朝书词所云民至亿兆后一而已寡不敌众后其危哉又云贤智箝口小人鼔舌为王之患其惟国人皆与监谤意合所谓尔执政小子惟以贪谀为事不懃德以备难茍安爵以毁成下民胥怨于足靡措正指荣夷公軰至瞆祸翫灾未知王之所定等语隐然若预知流彘之事者国语但称良夫谏厉王用荣夷公而监谤独载召公之语非竹书纪此几不知所谓矣
　　玉佩解及第十卷三解亦俱不称谁作文类战国子书太子晋事甚诡诞盖战国人以晋早慧而夭为此说以神之其文杂以俳谑金氏以为浅埜不驯然词气类战国非汉以后作也后之言神仙者复以上賔之说展转傅合而浮丘广成夤縁而入不可胜纪矣国语记晋谏灵王壅谷洛诚絶世之识使得位中兴之绩讵数周宣而竟夭此天之弗造周也叔向讽平公反侵地而师旷以防止之果尔瞽人亦可诛哉
　　殷祝解孔晁注谓不然其说诚迂然亦有所本竹书纪桀放后二十年乃死于亭山汤禁民歌舞盖犹以故君礼之也其让于诸侯或有然者岂遽自即天位哉
　　度邑篇史记但取一二简余俱不同夷羊在牧徐广注夷羊怪物也按竹书纣四十八年夷羊见盖羵羊商羊之类史记讹为麋鹿在牧杨用修遂以鹿台等事实之殊自可笑竹书甚明而注史记者皆不引疎略甚矣陈晦伯正杨据发鹿台之财等语以辟用修然亦不引竹书夫纪年周书仝出汲冢二事絶可互证而沈约孔晁注俱弗及他书尚何怪哉【以上周书】
　　穆天子传诸家皆称六卷余读之前五卷皆纪穆王行游第六卷独叙王盛姬事文实出一人手而体制不类为疑及读束晳传载穆天子传五篇而盛姬自为一篇乃知本非一书以穆王附合耳
　　穆王欲肆其心使天下皆有车辙马迹致徐夷作乱几失成周然太子晋称周无道者四君曰夷厉幽宣而弗及穆何也考之汲冢诸书穆王覩周制之衰则询祭祖求谠言感克艰之训则命戎夫作史记歌黄竹之诗以防徒御纳祈招之谏以戒淫心其乐善喜闻恒如弗及享国百年卒以令终宜也
　　穆天子传序所称穆王游行天下惟七萃之士従焉非如秦汉之君千乗万骑空国而出其见西王母登昆仑渉圃皆以极其游观之迹非如秦汉之君封泰山禅梁父期羡门安期之属求仙药以冀长生也自始皇武帝好言神仙一时术流方士张大其说文士又従和之遂以穆王为厉阶戎首而不知穆天子传所记山川草木鸟兽皆耳目所有如山海经怪诞之文百无一二也今稍列其大者于篇
　　穆天子传文絶类山海经而事实大不仝自景纯取山海经以注穆天子而穆天子传残缺不易读好古之士率先熟山海经胷中骤读穆天子而景纯之注又分列其下故只以为仝而弗以为异试寻其本文覈之则二书之旨有天壤之悬者矣
　　山海经称西王母豹尾虎齿当与人类殊别考穆天子传云天子賔于西王母觞于瑶池之上西王母为天子謡天子执白圭璧及献锦组百纯组三百西王母再拜受之则西王母服食语言絶与常人无异竝无所谓豹尾虎齿之象也山海经偏好语怪所记人物率禽兽其形以骇庸俗独王母幸免深文然犹异之以虎齿益之以豹尾甚矣其无稽也竹书纪虞舜九年西王母来朝献白玉环玦则西王母不始见于周时庄列俱言西王母亦不言其诡形惟司马相如大人赋有豹尾虎齿之说盖据山海经耳乃山海经则何所据哉因读穆天子传漫识此为西华解嘲倘大荒之外果有其人当命三鸟使邀不佞阆风之顶浮大白三百赏余知言也【列子周穆一段化人外全节此传之文庄言西王母坐乎少广此后世长生之说所本与】
　　壬申天子西征甲戌至赤乌氏赤乌之人献酒食马牛羊穄麦天子乃赐赤乌之人黄金贝带赤乌之人献好女于天子列为嬖人辛巳入于曹奴曹奴之人戏觞天子于洋水之上天子乃赐曹奴之人黄金贝带戏乃膜拜而受丁酉天子西征至于韩氏韩之人无鳬乃献良马牛羊穄麦天子乃赐之黄金银罂贝带无鳬乃膜拜而受甲子天子賔于西王母好献锦绮百纯组三百纯西王母再拜受之观此文前后序西王母事与赤乌诸人无大异余尝疑为异域君长也
　　离骚南华竝有河伯之文然皆寓言也山海经以竹书所谓河伯当之于是冯夷易曰氷夷博物志又以人首鱼身拟之遂益诞谩无稽据竹书河伯自为诸侯而冯夷为诸侯姓名余别有辩而传载河宗伯夭尤详盖穆王登舂山观昆仑圃皆伯夭为之前又乗穆王副车驰驱千里使其果人首鱼身穆王将畏避不暇而能与之仝载极西土而后返耶传称伯夭为河伯之孙盖冯夷之后世为诸侯以职河任者于离骚南华之河伯迥不侔也【穆天子作无夷则竹书冯当如字山海经作氷夷盖误以冯作凭音也】
　　天子之马走千里天子之狗走百里鹳鸡飞八百里野马走五百里卭卭距虚走百里【余狻猊麋鹿等缺文不载】传载天子犬马鸟兽不过如此不惟视山海之怪迥不相伦即如王防所记九尾之狐两首之彘比翼之鸟亦絶未见孰谓穆天子传怪诞哉
　　天子之犬走百里执虎豹景纯但注云筋力猛壮余考周书王防渠搜以防犬防犬者露犬也能飞食虎豹孔晁注渠搜西戎别名是时天子方西征至于伯夭之邦盖即此犬也
　　黒水之阿爰有埜麦爰有答堇西膜之所谓木禾嘉谷生之草木硕美天子于是取嘉禾以归树于中国珠泽之薮爰有萑苇莞蒲茅萯蒹葽右传所纪草木或中国所有或中国所无然皆五谷百卉之类非如若木扶桑蟠桃仙树之属也【仙树见酉阳杂俎】
　　天子之珤玉果璇珠烛银黄金之膏爰有采石之山重□氏之所守曰枝斯璿瑰瑶琅玕玲□□□玗琪□尾右传所纪寳玉竒石虽其名字瓌异然亦非所谓怪若醒酒石如意珠也
　　辛酉天子升于昆仑之丘以观黄帝之宫癸亥天子具蠲斋牲牷以禋昆仑之丘甲子天子北征舍于珠泽以钓于流水珠泽之薮方三十里按传纪昆仑珠泽如此初不言其髙广几何止言黄帝之宫竝无所谓绛阙琼楼者自淮南子谓昆仑去地一万一千里旁有四百四十门神仙家又以绛阙琼楼傅之而昆仑遂为怪诞之祖不知穆天子所纪昆仑不过衡岱属耳何诡异之有哉
　　丁卯天子北升于舂山之上以望四埜是惟天下之髙山也舂山之泽清水出泉温和无风先王所谓县圃百兽之所聚也飞鸟之所栖也爰有兽食虎豹如麋爰有赤豹白虎熊罴豺狼野马野牛山羊野豕爰有青雕白鸟执犬羊食豕鹿天子五日观于舂山之上乃为铭迹于县圃以诏来世按舂山之名后世不甚传而县圃神仙家所盛依托以为数倍昆仑据此先王所谓县圃之文不过如秦汉所谓上林长杨所记鸟兽虽众皆人世所尝有求如山海经九首八足食人之怪固无一也则二书讵可同日语哉【舂山山海经作钟山见景纯注】
　　传本五卷前四卷叙穆王自宗周瀍水以西至于阳纡之山歴西夏珠余以至昆仑之丘皆竝河以行而河宗伯夭为之前至于昆仑而止实后世河源之说也又自舂山以西至赤乌氏自羣玉之山至西王母之邦虽中有东南北之文皆就西方言之则穆王所歴名山絶境靡非西方也北苐载旷原之埜飞鸟解羽而东南絶不言盖东南皆海穆王乗八骏日行千里势固不得极东南之境也
　　第五卷所纪游行皆中国四封非大荒之外也诸侯载于传许男祭公霍侯其诗则黄竹黄泽而逢公之筮止薮泽苍苍五句余缺文不可读而两与隐士井公博亦竒事也
　　周天子好文者盖亡过穆王东夏之吟仅二十余字而敦大鸿逺居然万乗气象自虞氏卿云之后未见有若斯者也县圃弇山皆勒铭记惜其文遂弗传至读书菞丘暴书羽林雅事翛然可想三代前风流髙韵似少其伦徒以好逰世列于秦皇汉武而卢敖尚平顾以此取后世称富贵贫贱其重诚各有在哉
　　賔退録云穆天子传八骏之名一曰赤骥二曰盗骊三曰白义四曰逾轮五曰山子六曰渠黄七曰骅驑八曰騄耳王子年拾遗记载穆王御八龙之骏一名絶地二名飜羽三名奔霄四名超影五名逾辉六名飞光七名腾雾八名挟翼二说不同未知何书为当按赵与时以二说互异为疑非也传中八骏之名已见引于列子况拾遗记王嘉所载皆一时私意诡撰曷足征哉
　　穆天子传八骏名义仝字异者骅骝作□骝赤骥作赤白义作白盖亦注者因上一字防意解之非本识其字也
　　传四卷云癸酉天子命驾八骏之乗右服□骝而左騄耳右骖赤而左白天子主车造父为御□□为右次车之乗右服渠黄而左逾轮右盗骊而左山子柏夭主车叅百为御奔戎为右天子乃遂东南翔行驰驱千里云云按此文则八骏或驾二车不专为天子乗而其日行千里盖亦有时而然非每日必行千里也【李商隐诗八骏日行三万里乃诗人信笔之语不足证也】
　　天子自西王母之山还归丌世民作忧以吟曰比徂西土爰居其野虎豹为羣于【与乌通】鹊与处嘉命不迁我惟帝天子大命而不可称顾世民之恩流涕芔殒吹笙鼓簧中心翔翔世民之子惟天之望此亦周诗词义颇古而杂有书体不若白云在天二章逺简奥意中间必有脱误按景纯山海经注引白云二章俱合而此章独云徂彼西土爰居其所虎豹为羣鸟鹊与处嘉命不迁我惟帝女彼何世民又将去予吹笙鼔簧【下三句仝】此或景纯以其脱误稍为稳括故不甚类也
　　辛夘天子北征癸巳至于羣玉之山山阿平无险四辙中绳先王之所谓防府郭注云古帝以为藏书之府所谓藏之名山者也按圗经云穆王藏异书于大酉小酉二山而本传不载岂即此地与
　　秦汉间称玉多以双淳于髠白璧十双张良献项王白璧一双此类甚众然穆天子传癸巳升于羣玉之山天子乃载玉万只注只玉为防见左氏传则玉亦可言只也又天子嘉之赐以佩玉一只柏夭稽首再拜送天子至于剻人苐他书少用此字【以上穆天子传】
　　六卷载淑人盛姬哭事非穆天子本书后人以其文出一手且穆王事故附之据録姬盛柏之子也従王东征于泽中得寒疾死乃殡于谷丘之庙以伊扈为丧宗叔防为防主大陈哭之礼盖后世所未有也盛姬以殇卒又妃妾之属而穆王为之极哀尽慕亦过于用情矣其文疑于太侈然晋史所载西凉吕篹宠姬死篹至为行斩衰之服其既殡犹出诸棺与仝寝且合焉宇宙之异顾有若此甚者则穆王之事又特其小小耳兹篇独寡脱简而文极赡缛有法可观三代前叙事之详无若此者然颇为小说滥觞矣
　　穆天子传二卷天子饮于温山考鸟郭注引纪年云穆王见西王母止之曰有鸟人今纪年无此语且与竹书文体大不同又王长公谓景纯注弇山为弇兹非是余意此注大率非景纯笔也又注六师之人至于旷原引纪年云王北征流沙积羽千里按此语乃沈约引他书为注者景纯在沈前何従见之益知此注之伪不待言也然沈注余亦疑伪而孔晁注周书尤浅陋余尝疑三注皆伪也【景纯本传有穆天子注盖元注已亡后人补之不然胡视山海经霄壤也】
　　黄伯思跋汲冢师春云按晋太康二年汲郡民不凖盗发魏襄王冢得古竹书凡七十五篇晋征南将军杜预云别有一纯集左氏传卜筮事上下次第及其文义皆与左传同名曰师春师春似是钞集人名也今观中秘所藏师春乃与预说全异预云纯集卜筮事而此乃记诸国世次及十二公嵗星所在并律吕諡法等末乃书易象变卦又非专载左氏传卜筮事繇是知此非预所见师春之全也然预记汲冢他书中有易隂阳说而无彖系又有纪年记三代并晋魏事疑今师春盖后人杂钞纪年篇耳然预云纪年起自夏商周而此自唐虞以降皆録之预云纪年皆三代王事无诸国别而此皆有诸国预云纪年特记晋国起殇叔次文侯昭侯而此记晋国世次自唐叔始是三者又与纪年异矣及观其纪岁星事有杜征南洞晓隂阳之语繇是知此书亦西晋人集録而未必尽出汲冢也以上俱黄跋师春语与通考陈氏说同然纪年即今冠以竹书者而黄以师春当之亦大卤莽也陈氏说并録下方
　　端临通考有汲冢师春一卷陈氏曰晋汲郡魏安厘王冢所得古简杜预得其纪年知其魏国史记以考证春秋别有一卷纯集疏左氏传卜筮事上下次第及其文义皆与左传同名曰师春似是抄集者人名也今此书首叙周及诸国世系又论分野律吕为图又杂録諡法卦变与杜预所言纯集卜筮者不同似非当时本书也
　　汲冢三书大率衰周之撰周书有太子晋解纪年终愼靓王惟穆天子当是东迁前作列御冦尝引可知
　　春秋战国殉之风大行秦穆公号贤主而杀三良余可概已至始皇穿冢骊山珠玑寳玉穷极人代唐太宗独以兰亭髙出千古矣然孰与魏襄王之竹简也襄王即孟子所谓不似人君者而冢中独竹简数十车古噐一二他服玩琛怪无闻焉即世传三书无论如大易系辞或烬于秦火而出于冢中则襄王竹简岂不与孔壁仝功哉当战国纷争雅尚有如若人诚未易者廼世率置之弗道故余为一言于篇末云耳
　　王伯厚困学纪闻引皇览冢墓记云汉明帝时公卿大夫诸儒八十余人论五经误失符节令宋元上言秦昭王与吕不韦好书皆以书王至尊不韦久贵冢皆以黄膓题凑处地髙燥未坏臣愿发昭王不韦冢视未烧诗书伯厚诮汉儒欲发冢以求诗书其陋至此余谓使汉之人主能用此言发二冢以求遗经而改之俾先王典籍日揭于煨烬之后奚而弗可当时二冢必存无恙故以为言亦可见先秦之世有以书为殉者至晋而襄冢竹书竟出惜不能用云





　　少室山房笔丛卷十八
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷十九
　　明　胡应麟　撰
　　二酉缀遗上
　　世率以二酉为藏书之府而不详所出按洞天福地志第二十六大酉山洞周廻一百里名大酉华妙之天而不言藏书盛之荆州记小酉山上石穴中有书千卷秦人尝于此学因留之湘东王赋访酉阳之逸典是也据此则大小酉皆当在楚中一统志楚辰州有大酉山小酉山其说正据二书第洞天福地志既不言小酉荆州记又无大酉之文且秦方烧经籍坑儒生桃源避世至晋才通安得藏书小酉之穴耶葢楚中或别有兹山而好事者以藏书事傅之且地与武陵接壤故又傅之秦人而大酉华妙之文则又道家者流创撰其名而傅于小酉云耳太平御覧止録小酉而大酉不及其伪了然矣二酉语唐以前亦罕用仅皮日休以二酉对五丁郝天挺注引图经云周穆王藏异书于小酉山大酉山图经宋初李昉等篹辑其时古书多存必别有据然亦寄托之谈若阆风圃之属岂荆楚耳目间哉
　　段成式酉阳杂爼所列目天咫玉格壶史贝编等宋人以下亡弗骇其异而未有得其説者盖必以出处求之而不知段氏本书谓之酉阳杂爼夫诸目之义吾未能详至杂爼必系酉阳则五车之中断可自信矣又如目中忠志礼异等词皆文人口语曷尝拘拘出处耶今考天咫所谈七曜事则天阙之义也玉格所谈二典事则玉检之文也壶史悉纪道术非壶中之史耶贝编咸録释文非贝叶之编耶即全语未见所出意义咸自可寻后人徒以虗名为其愚弄故拈及之成式子安节着乐府杂録今传安节娶温庭筠女庭筠着甘子序谓语怪说宾犹甘说口与杂爼义正仝然前人无此说也非庭筠自序至今不知何谓亦以为天咫贝编矣
　　杂爼篇末肉攫部皆鸟兽事本伊尹言水居者腥肉攫者臊草居者膻也见杂爼第七卷
　　诺臯记有三说西溪丛语据巫臯事以驳晁氏非也抱朴子诺臯盖六甲神名之类必三说备乃尽之详见陶氏说郛
　　吴曾能改斋漫録云按姚寛西溪丛语云段成式酉阳杂爼有诺臯记又有支诺臯意义难解春秋左氏传襄公八年秋齐侯伐我北鄙中行献子时伐齐梦与厉公战弗胜公以戈击之首坠于前跪而戴之奉之以走见梗阳人巫臯他日见于道与之言同巫曰今若有事于东方则可以逞献子许诺疑此事也晁伯道谈助云灵竒秘要辟兵法正月上寅日禹步取寄生木三寸呪曰诺臯敢吿日月震雷令人无敢见我我为大帝使者急急如律令仍断取五寸隂干百日为簪置髻中可以隠形晁说非也以上皆丛语余以丛语未尽得之盖段氏所载皆鬼神事虽献子所梦有巫名臯而献子诺之亦自可证然葛洪抱朴子内篇载遁甲中经曰往山林中当以左手取青龙上草折半置天蓬星下歴明堂入太隂中禹步而行三呪曰诺臯太隂将星见甲者以为束薪不见甲者以为非人持草自蔽而行到六癸下闭气而住人鬼不能见也以是知诺臯乃太隂之名太隂者乃隐形之神晁説非无所本合三书而观之可也
　　右具载説郛字句多脱落者因考姚氏丛语及他书节而録之三书惟丛语今有刻本而不见端临通考通考有姚氏残语六卷然亦此书也今残语不复传仅见类书所引一二云
　　按前吴曾漫録解诺臯之义最为明了惟支诺臯不知何义考酉阳杂爼诸目止有诺臯记上下二卷所载事极诡诞殊无所谓支诺臯者续考陶九成説郛所采酉阳续爼乃有支诺臯之目又有支动支植二目因悟支者干支之支盖杂爼诺臯记之外更出此条犹今类书者多甲乙丙丁干兑离防等分配此则借干支之支以别于前目之诺臯耳支动支植者杂爼有广动植四卷此则为支动及支植触类伸之支诺臯之义益明矣
　　洪景卢夷坚志有甲之癸一百卷又有支甲至支癸一百卷三甲至三癸一百卷四甲至四癸二十卷所谓支甲支癸者即支诺臯之支洪段好竒相类故门目亦仿之近王长公作长短句以旧无此调因自谓小诺臯云
　　洪景卢容斋四笔云黄鲁直和王定国诗闻子由病卧绩溪云湔祓瘴雾姿朝趋去天咫蜀士任渊注引天威不违顔咫尺予按国语楚灵筑三城使子晳问范无宇无宇不可王曰是知天咫安知民则韦昭曰咫者少也言少知天道耳酉阳杂爼有天咫篇黄诗盖用此徐师川喜王秀才见过小酌玩月四言曰君家近市所见天咫庭户之间容光能几菰蒲之中江湖之涘一碧万顷长空千里正祖述黄所用云据洪说似得天咫字面段或本此未可知因竝録之
　　又二笔十六卷云酉阳杂爼天咫篇载月星神异数事其命名之义取楚灵王曰是知天咫安知民则之説也按前二説则景卢已确据为国语所出第终觉牵强于他目不尽同云
　　郑渔仲通志畧宝货类有玉格一卷似钱谱香谱之属而下题段成式撰遍考诸家书目无所谓玉格者意非出段氏而别有撰人第注成式姓名甚确则谓杂爼目中所列审矣考杂爼玉格一门皆谈二藏事絶非品玉之书盖亦因段氏门目而误也
　　山海经专以前人陈迹附会怪神而读者往往不能察今略记数则以例其余西南海之外黑水之南流沙之西有人珥两青蛇乘两龙名曰夏后开开上三嫔于天得九辩九歌以下此本离骚天问二章之説而譌者离骚曰启九辩与九歌兮夏康纵以自娱九辩九歌皆禹乐也天问云启棘嫔商九辩九歌注棘当作梦商当作天以古文相似而讹是也据天问之意但谓启梦嫔于天得二乐而山海经乃以为上三嫔于天又以酉南海之外有人曰夏后开珥蛇乘龙诡诞如此岂足辩哉【经虽怪诞而足证商为天字之误始读楚辞尝疑紫阳不引及阅后语乃知梦天二字正得之此也】
　　大荒东经困民国有人曰王亥两手操鸟方食其头王亥托于有易河伯仆牛有易杀王亥取仆牛河念有易有易濳出为国于兽方食之名曰揺民按竹书纪年殷王子亥嫔于有易而淫有易之君绵臣杀而放之是故殷上甲征师于河伯伐有易遂杀其君绵臣据此盖商上世之王子有嫔于他国者为其君所杀商侯因征师河伯灭之其文甚明而山海经之言遽诡诞如此可发一大噱也【凡山海经称述古人事第以二者律之思过半矣】
　　中山经云洞庭之山帝之二女居之是在九江之间出必以飘风暴雨按二女之辨歴世纷纷景纯独谓天帝之女似为有见第云湘川不及四渎尧女既为舜妻安得下降小水而为夫人此又首尾衡决之论夫尧女舜妻不当下降小水廼天帝之女不尤贵乎余意山海经第因舜葬九疑离骚九歌有湘君夫人遂曼衍为説而出入必以风两则后人因始皇事附益之所言帝之二女实本尧女而又不指尧女也
　　十二卷云舜妻癸比氏生霄明烛光处河大泽二女之灵能照此方百里则不惟舜妻曰二女而舜女亦自有二女也尧二女江神舜二女为河神亦岂死于水耶伏羲女为洛神何帝王之女皆为水神耶
　　大荒南经云东南海之外有国曰羲和有女方浴日于甘渊羲和者帝俊之妻生十日大荒西经云有女子方浴月帝俊妻常羲生月十有二按此则羲和常羲皆女子又皆舜妻一生日十一生月十二絶可为捧腹之资漫尔笔之羲和者盖因尧典命官之误而常羲则常仪占月之譌后世嫦娥之说所由本也
　　山海经颛顼髙辛之类皆絶域殊称与史传全别惟黄帝尧舜等稍无异词至称葬于某山某地则什九诙妄也他如舜生三身颛顼生三面近于戏矣共工驩兜穷奇饕餮古之四凶实人类也经率以为怪鸟异兽按三皇伏羲神农女娲史传类以兽面鸟身四凶之象或有所传要以影响恍惚而已非真鸟兽也且其人已诛而以今在某国惷然一物当之非景纯所谓寄托之防耶余外夷奇产六合之大讵曰尽诬而浮夸泰甚世并疑之悲夫
　　海内西经曰贰负之臣曰危危与贰负杀窫窳帝乃梏之疏属之山桎右足反缚两手与发系之山上木汉宣帝使人上郡发磐石石室中得一人徒裸被发反缚械一足以问羣臣莫能知刘子政按此言对之然大荒北经又云北海之内有反缚盗械带戈常倍之佐名曰相顾之尸据前贰负之臣本文但言帝梏之疏属之山不言杀也但言系之于树不言石室也则子政之对当曰相顾之尸不当曰贰负之臣也然而上郡所得岂即斯人哉姑识此与中垒景纯作小剧耳
　　琴曲曰聂政刺韩王者聂政之所作也政父为韩王冶劒不成王杀之时政未生及壮问母父何在母吿之政欲杀王乃学涂入王宫防劒刺王不得逾城出去入太山遇仙人学鼓琴漆身为疠吞炭变其音七年而琴成欲入韩国道逢其妻妻对之泣政曰夫人何故泣妻曰聂政出游七年不归吾尝梦见君对妾笑齿似政故悲而泣政曰天下人齿尽政若耳曷为泣乎即复入山中仰天叹曰嗟乎变容易身欲报仇而为妻所知父雠当何时复援石击落其齿留山中三年后入韩国人莫知政政鼔琴阙下观者成行王乃召政政内刀琴中而见王王使之琴政援琴而歌于是左手持衣右手出刀以刺王杀之自知当及毋即自犁剥面皮断其形体人莫能识乃枭磔政市悬金其侧有知此人者赐金千斤一妇人往哭曰嗟乎为父报仇耶顾谓市人曰此聂政也为父报仇知当及母乃自犁面何爱一女子身而不吾子名哉乃抱政尸而哭絶行脉而死右见太平御覧琴类似合聂政豫让高渐离事为一者附会审矣而其説亦僻可喜録之
　　太平御覧引用书一千六百九十余种非必宋初尽存大率晋宋以前得之修文御覧齐梁以后得之文思博要而唐人事迹则得之本书者也广记引用书几三百四十余种前此靡所因袭当是采集众小説为之盖小説本易传中唐后稍稍知印刻而引用之书又仅得御覧五中之一足证本书具存然宋元间小说陶氏説郛尚数百种今全书存者第桯史笔谈百余家而已余大半湮没矣
　　御覧向行钞本十年来始有刻而譌谬特甚非老宿师儒即一篇半简莫能句读至姓名颠舛世代鲁鱼初学士读之或取入诗文用误人不尠广记稍前刻于锡山谈中丞谈于此书颇肆力讐挍又藏书家有宋本故虽间有舛讹视御覧则天渊苐中阙嗤鄙类二卷无赖类二卷轻薄类一卷而酷暴阙胡淛等五事妇女阙李诞等七事谈谓遍阅诸藏书家悉然疑宋世已亾余读新唐书尚有数事得之广记者如宋之悬辈皆旧唐书所无盖或阙于元世或近代失之耳【轻薄类刘祥许敬宗等皆见六朝诸史及唐书杂説谈已考补余目中有名姓者尚多互见诸书惟出小说中而其书今亾者难悉究矣】
　　宋之问父令文富文辞且工书有力絶人世称三絶都下有牛善触人莫敢婴令文直徃防取角折其颈杀之既之问以文章起其弟之悌以蹻勇闻之愻精草隶世谓皆得父一絶之悌长八尺开元中歴劒南节度使太原尹尝坐事流朱鸢防蛮陷驩州授总管击之募壮士八人被重甲大呼薄贼曰獠动即死贼七百人皆伏不能兴遂平贼之愻为连州参军刺史闻其善歌使教婢日执笏立外唱吟自如按太平广记无赖类有宋之愻而此事旧唐书不载惟新唐书有之盖宋人采广记入传者故灼然知为此事也古今文人以力闻者令文一人而已因并着之
　　艺苑巵言云楚国王仲先闻潘章之美因愿为友遂同衾枕笃于伉俪未几偕没其家悯之合葬于罗浮山忽生一树柯条枝叶无不相抱时人号曰共枕树此事亦载太平广记冢墓类人或未详所出今附载于此知宇宙之大亾所不有也又吴陆东美夫妇合葬冢上生梓树二身同根相抱为一有双鸿常宿其上此事絶类韩冯第知者亦罕云【陆夫妇跬步不相离人谓之比肩人孙权因封其墓曰比肩墓】
　　广记又载令文尝以五指撮碓觜壁上书得四十字诗为太学生以一手挟讲堂柱起以同房生衣于柱下压之许重设酒乃为之出又唐彭先觉叔祖博通膂力絶伦尝于长安与壮士魏哲宋令文冯师本角力博通坚卧命三人夺其枕三人力极牀脚尽折而枕不动观者逾主人垣墙屋宇尽坏名动京师又汪节者其母避疟于村西福田寺金刚下因假寐感而生节节有神力入长安行到东渭桥桥邉有石狮子其重千斤节指而告人曰吾能提此而掷之众无信者节遂提狮子投之丈余众人大骇后数十人不能动之遂以赂请节节又提而致之故地寻荐入禁军补神策将军常对御俯身负一石碾置二丈方木于碾上木上又置一牀牀上坐兹乐人一部奏曲终而下无压重之色徳宗甚宠惜累有赏赐虽防山拽牛之力不能过也右三人皆唐世以勇闻者节之神力尤为惊絶而世罕知其名姓因读巵言载前代力人事附识此然三人者或当太宗或当徳宗之世俱不闻武功显信将有别材也
　　文士之力者宋令文外元贯云石亦骁悍然将家子也巵言所载元人邓弼舞劒堕壮士马首事见宋景濂传中以稍僻世罕知因録此邓弼身长七尺目有紫棱开合闪闪如电能以力雄人邻牛方鬬不可擘拳其脊折仆地市门石皷十人舁弗能举两手持之行泰定末徳王执法西御史台造书数千言袖谒之阍卒不为通弼曰若不知关中有邓伯翊耶连击踣数人声闻于王王命入歴问其能顾左右曰姑试之问所须曰铁铠良马各一雌雄劔二王即命给与隂戒善槊者五十人驰马出东门外然后遣弼往王自临观空一府随之暨弼至众槊竝进弼虎吼而奔人马辟易五十步面目无色已而烟尘涨天但见双劔飞舞云雾中连斩马首堕地血涔涔滴王抚髀驩曰壮士壮士命勺酒劳弼弼立饮不拜由是名振一时按弼不特有力盖精劒术者观杂爼所载黄冠叟及旅店老人等事可见又唐裴旻一日射虎三十六为吴道子舞劒掷劔空中数千丈以室承之万众辟易然旻为将又开宝乱离亦不闻战功也【此时高晖李日月达溪少俊并称万人敌亾一振者惟仆固怀恩差不负耳】
　　兄弟形貌同者史传甚众而夫妇相类者絶希广记载一事竒甚今録此贞元末张颇自渭北入城止旅店见有一媪年可六十衣黄袖大裘乌帻跨门坐焉顾左卫李胄曹广问其何官广具荅之媪曰此四卫耳大好官广曰何以言之媪曰吾年二十六嫁张詧为妻詧为人多力善骑射郭汾阳之总朔方詧为汾阳所任请给衣赐常在汾阳左右詧之貌酷相类吾詧卒汾阳伤之吾因伪丈夫衣冠投名为詧弟请事汾阳汾阳大喜令吾代詧职遂寡居二十五年自汾阳之薨吾已年七十二军中累奏兼御史大夫忽思防独遂嫁此店潘老为妇迩来复诞二子曰滔曰渠滔五十有四渠年五十有二是二儿也按此则此媪四十余代夫任职至御史大夫七十余复适人生二子皆五十余其年殆百数十岁尚有六十之容皆古今未闻之异也杨用修歴记女子伪作男官者此最职任高显乃不之及昔楚王念孙叔敖优孟抵掌学之王至欲以为相盖戏语耳今顾实有其人又夫妇酷类尤为怪也
　　妇人掌兵者六朝洗氏唐李氏羣盗者东汉吕母称将军征侧征贰反交趾宋李全妻杨妙真五代贼帅白项鸦伪男子有军功者晋木兰唐张詧妻丑而力而徳者梁鸿妇孟氏美而力而节者苻登后毛氏右诸人漫忆其赫奕余未易更仆陈然总之未必皆勇力即勇力未必絶人也惟剧谈録一妇人异甚而太平广记勇力类不収因録之即此知唐人小説中竒事广记固有不尽収者非以刋落大槩遗亾耳神策将张季以勇气闻于时一日赍文牒往州郡暮投旅店覩其母子相对悲愁问之曰家有妇至恶恃其勇凌侮吾母子无不至季笑谓他非吾所办此易耳即相为除之母子剧喜俄妇人自外至状无异常人季取骡鞭置坐下呼语曰吾闻汝倚有勇力不伏姑壻使唤果有此否妇再拜曰新妇敢尔自是大家憎嫌过甚引季手至大石上歴数平日事辄曰如此事岂是新妇不是每陈一事以指于石上掐一画每掐辄入寸余季汗落神骇但称道理不错其夜不能寐翌日亟行【枝山前所谓恶新妇即此其载王昌女荡舟事差足亚之】
　　孟贲见公孙丑所引世但名其勇而事不能详按后汉书郑太傅注引许慎云孟贲卫人说苑云孟贲水行不避蛟龙陆行不避虎狼发怒吐气声响动天吕氏春秋曰孟贲过河先于其伍船人怒以楫虓其头中河孟贲瞠目视船人发植目裂船中人尽播入河又庆忌吴王僚子也射之矢满把不能中驷马追之不能及右二事魏将杨大眼几奄有之后魏杨大眼少有胆气跳走如飞高祖南伐李冲典选征官大眼求焉冲不许大眼曰尚书不见知为尚书出一技以绳长三丈系髻飞行绳直如矢见者莫不叹絶冲曰千载已来未有逸材若此者王肃初归国谓大眼曰若旗皷相望瞠眸奋飞足使君亡防丧瞻何必车轮世以关张不过也
　　五丁或谓五人或以一人名五丁纪载不一考之当是一人广记称五丁每遇蜀君卒辄独立巨石十数丈墓前蜀王遣取金牛牛奔入岩穴五丁执其尾拽之山遂崩压五丁死非五人明矣【广记又一说称五人同以拽牛压死互异】
　　天寳初安思顺进五色玉带又于左藏库中得五色玉杯上怪近日西賨无五色玉令责安西诸蕃蕃言比当进皆为小勃律所刼不达上怒欲征之羣臣多谏独李右座赞成上意具言武臣王天运谋勇可将乃命王天运将四万人兼綂诸蕃兵伐之及逼勃律城下勃律君长恐惧请罪悉出宝玉愿岁贡献天运不许即屠城虏三千人及其珠玑而还勃律中有术者言将军无义不祥天将大风雪矣行数百里忽飓风四起雪花如翼风激小海水成氷柱起而复摧经半日小海涨涌四万人一时冻死唯蕃汉各一人得还具奏宗大惊异即令中使随二人騐之至小海侧氷犹峥嵘如山隔氷见兵士尸立者坐者莹彻可数中使将返氷忽消释众尸亦不复见右事载酉阳杂爼盖附会之极可笑者考宗纪林甫传天寳年间竝无王天运伐勃律事惟高仙芝传云小勃律王为吐蕃所招及其旁二十余国皆附吐蕃贡献不通节度使田仁琬盖嘉运夫蒙灵詧累讨不捷宗特勅仙芝将马步万人讨之仙芝与中使边令诚自西安行百余日至连云堡适婆勒川水涨仙芝以牲祭遂渡击大破之宗使术士韩履氷徃视因惧不欲前仙芝畱同令诚城守自引余兵进遣将军席元庆将千骑前行谓曰小勃律闻大军至其君臣百姓必走山谷第呼取出缯帛称勅赐之大臣至尽防之以待我元庆如其言仙芝至斩其附吐蕃者数人急遣元庆往斫婆夷藤桥甫毕而吐蕃救至婆夷即弱水不能胜草芥藤桥濶尽一矢力脩之朞年乃成仙芝虏小勃律王及吐蕃公主而还按此则征勃律乃仙芝是役固全军返竝无屠城及氷雪等事盖以传有术士韩履氷及婆勒川婆夷河遂诡以为虏中术士言天大风雪四万人俱死于氷其荒忽诞妄絶与山海经所载夏启王亥相类大可笑也夫穷山僻裔委巷之谈无从考订笔之可耳征伐朝廷大政乃尔传讹世以成式博通而本朝故典迷昧若此他可信哉
　　丹铅録载文安县水忽僵立遂冻为氷柱高五丈四围如之中空而旁穴后数日流贼过乡民入穴中避之颇赖以全此事考误己辩之并附録为笑资云
　　酉阳杂爼二十卷续十卷今世行本余常得二刻皆二十卷无所谓续者近于广记中録出然不能十卷而前集漏轶殊多因并録续集中以完十卷之旧俟好事博雅者核之



　　少室山房笔丛卷十九
　　钦定四库全书
　　少室山房笔丛卷二十
　　明　胡应麟　撰
　　二酉缀遗中
　　古今志怪小说率以祖夷坚齐谐然齐谐即庄夷坚即列耳二书固极诙诡第寓言为近纪事为逺汲冢璅语十一篇当在庄列前束晳传云诸国梦卜妖怪相书盖古今小说之祖惜今不传太平广记有其目而引用殊寡余尝欲杂摭左国【国语国防】纪年周穆等书之语怪者及南华冲虗离骚山海之近实者燕丹墨翟邹衍韩非之逺诬者及太史淮南新序说苑之载战国者凡瓌异之事彚为一编以补汲冢之旧虽非学者所急其文与事之可喜当百倍于后世小说家云
　　今璅语文惟刘氏史通可见疑古篇引其说云舜放尧于平阳其地有城曰囚尧又云益为启所诛太甲杀伊尹文丁杀季歴以上刘通称汲冢书今考惟太甲杀伊尹与纪年合余竝诸书所无盖皆璅语中事也其说诡诞不根固不待辩至所记诸国怪事得诸耳目或匪尽诬且文出汲冢必竒古惜无从备见之
　　太平御览第三百七十七卷形体类引璅语一则云齐景公伐宋至曲陵梦见大君子甚长而大大下而小上其言甚怒好仰晏子曰若是则盘庚也夫盘庚之长九尺有余大下小上白色而髯其言好仰而声上公曰是也是怒君师不如违之遂不伐宋也又云齐景公伐宋至曲陵梦见有短大夫賔于前晏子曰君所梦何如哉公曰其賔者甚短大上小下其言甚怒好俯晏子曰如是则伊尹也伊尹甚大而短大上小下赤色而髯其言好俯而下声公曰是矣晏子曰是怒君师不如违之遂不果伐宋右后一事见御览三百七十八卷二说酷类盖必一事析为二者考册府元龟亦载二事但合为一而所纪稍不同【又子产浮游事别见】
　　杨用修云汲冢璅语其文极古然多诬而不信如谓舜囚尧太甲杀伊尹其诬若此盖伊尹在相位日被其黜僇者为之也然则何以知之曰其文不类战国按用修谓汲冢多诬可也又谓此书乃伊尹黜僇之人所作此何异儿童之见夫周末去商逺故有此诬使当时僇于伊尹者岂得诳之至此盖春秋人作也
　　杨用修又引璅语伊尹与妹喜交尤谬盖亦当得之类书
　　小说称徐铉好言怪賔客之不能自通者与失意见斥絶者皆托言以求合洪迈好志怪晚歳急于成书客多取广记中旧事改窜首尾别为名字以投之至有数卷者洪不复删润皆入夷坚然二子尚爲人欺也苏轼好谈鬼客至使谈有不能者辄云姑妄言之则又之以妄然二子竟为所欺坡特滑稽戏剧未尝形笔端也所着稽神録其中必有诳于賔客如夷坚所得者岂皆实哉
　　洪夷坚四百二十卷不胜众矣而王质景文又有别志二十四卷何古今怪事尽出于南渡之世也太平广记虽五百卷然自洪荒至宋已数千年又合众小说数百家而成而洪直以一代之事当之不亦妄哉余尝欲取宋太平兴国后及辽金元氏以迄于明凡小说中渉怪者分门析类续成广记之书殆亦五百余卷其诬诞了然洎好竒勦掇文士俳谑槩举芟之或不致后来之诮云【此书卷帙繁重尚未成编其辩驳大都略见兹集】
　　幼尝戏辑诸小说为百家异苑今録其序云自汉人驾名东方朔作神异经而魏文列异传继之六朝唐宋凡小说以异名者甚众考太平御览广记及曾氏陶氏诸编有述异记【二卷】甄异録【三卷】广异记【一卷】旌异记【十五卷】古异传【三卷】近异録【二卷】独异志【十卷】篹异记【一卷】灵异记【十卷】乗异记【三卷】祥异记【一卷】续异记【一卷】集异记【三卷】博异志【三卷】括异志【一卷】纪异録【一卷】祖异记【一卷】采异记【一卷】摭异记【一卷】贤异録【一卷】此外如异苑异闻异述异诫诸集大防近六十家而李翺卓异记陶谷清异録之类弗与焉【以所记稍不同故也】今世有刻夲者仅神异述异数家余俱不行廼其事大半具诸类书郑渔仲所谓名亡实在者也苐分门互列得一遗二虽存若亡余屏居丘壑却扫杜门无鼎臣野处之賔以遣余日辄命颖生以类钞合循名入事各完本书不惟前哲流风借以不泯而遗编故帙亦因槩见大都遂綂命之曰百家异苑作劳经史之暇辄一披阅当抵掌扪虱之懽昔苏子瞻好语怪客不能则使妄言之庄周曰余姑以妄言之而汝姑妄听之知庄氏之旨则知苏氏之旨矣
　　杨用修谓世但知博物志而不知有博物记记乃汉人所撰余读太平广记目无此书仅再生类一事称出博物记而内言及魏郭后恐非汉人所撰意以记为志字误而今传茂先博物志又无此事姑识此以俟再考其说云汉末闗中大乱有发前汉时宫人冢者人犹活既出容色如旧魏郭后爱念之録置宫中常在左右问汉时宫内事说之了了皆有次序郭崩哭泣过礼遂死
　　人死而复苏者竹书秦谍可谓絶竒然他书谓之缢非斩首也余读诸志怪小说所载某人临阵被杀而乗骑以归问其众云有首无首孰佳众泣曰有首佳帅云汝不知无首亦佳又一人被刑斩首而复生一首视前苐稍细耳信然则秦谍之苏不足异矣然五行记一事尤怪并録此清河崔广宗犯法枭首家人舁其体归毎饥即画地作饥字家人遂屑食于颈孔中饱即书止字家人等有过犯书令决之如是三四歳世情不替更生一男于一日书地云后日当死宜备凶具如其言盖千古未闻之异于理恐必无也
　　陈太丘絶不闻著书而意林所引抱朴子载陈仲弓异闻记云同郡人张广遭乱有女四歳不能行弃塜中后开塜女复活问之曰见塜角有一物伸颈吞气乃效之转不复饥寻看乃大龟也将女还食食饮初小腹痛久乃习之按此书太平广记及御览俱不载盖其亡已久然仲弓之言或当不妄因识此凡干寳所记冢中婢事皆出此后又三国呉志某人死六日复苏穿土而出与秦谍大同稚川自有集异传十卷亦诸家书目所无见本传【苏长公仇池笔记一事絶类太丘所记岂亦谈者欺之耶】
　　陆氏异林曰钟繇尝数月不朝防意性异常或问其故云尝有好妇来美丽非凡问者曰必是鬼物可杀之妇人后往不即前繇问何以曰公有相杀意繇曰无此勤勤呼之乃入繇以刀斫之伤髀妇人即出以新绵拭血竟路明日使人寻迹之至一大塜塜中有好妇人形体如生着白练衫丹绵裲裆伤左髀以裲裆中绵拭血叔父清河太守说清河陆云也按此书盖呉人士龙犹子撰者而诸家絶无此目仅见三国志钟繇传注中因録此
　　列异传三卷通志称魏文撰而通考及宋志书目皆无之盖自宋已亡矣惟裴松之所引一事附蒋济传注中魏文与济同时当是济自语魏文者今録此云蒋济妇梦见亡儿曰死生异路我今在地下爲防山伍伯憔悴困辱不可复言今太庙西讴士孙阿见召为泰山令愿母白侯属阿令转我得乐处母惊悟白济曰梦耳不足怪也明日复梦曰我来迎新君止在庙下未发暂得来归新君明日日中当发不复得归永辞于此侯气彊难感悟故诉于母愿重啓侯何惜不一验之遂道阿形状甚悉天明母重啓济济乃遣人诣太庙下推问孙阿形状证验悉如儿言济涕泣曰几负吾儿于是乃见孙阿具语其事阿不惧当死而喜得为泰山令惟恐济言不信也曰若如足下言阿之愿也不知贤子欲得何职济曰随地下乐者与之阿曰辄当奉教乃厚赏遣还济欲速知其验従领军门至庙下十歩安一人以传阿消息辰时传阿心痛巳时传阿剧日中传阿亡后月余儿复来语母曰已转为録事矣
　　博异志称谷神子篹而无名姓或曰名还古此通考晁氏说今刻此书于谷神子下注此三字盖本晁氏说非本书旧文也序称有所指托故匿其姓名今刻夲才十事起敬元頴上马侍中余读之词颇雅驯盖亦晚唐稍能文者视牛氏元怪等録觉胜之然语意无所刺讥于序文殊不合后读广记御览诸书廼知刻本钞集所遗甚众仅得此书之半耳第其所谓指托者尚未得之当续考陈氏但言名还古竟亡其姓唐有诗人郑还古尝为殷七七作传其人正晚唐而殷传文与事皆类是书盖其作也
　　集异记河东薛用弱撰中载王之涣酒楼事大非实録且昌龄适集中絶少与之涣倡酬诗又萧颖士遇二少年谓似鄱阳忠烈王颖士实八世孙闻言大骇后防盱眙长勘发冢盗乃知二少年实发鄱阳冢忠烈貌如生因知颖士状类此理或然而原化记称颖士遇老翁逆旅中谓尝为萧八代祖书佐见颖士貌酷肖不觉咨叹则集异所载诚有之而原化因附防以爲神仙第茂挺身遇此事不自纪而人纪之何耶
　　白行简三梦记云天后时刘幽求为朝邑承掌奉使归未及家十余里适有佛堂院落出其侧寺中歌笑欢洽寺垣短缺尺得睹其中刘俯身窥之见十数人儿女襍坐罗列盘馔环绕而共食之见其妻在坐中语笑刘初愕然不测其故久之且思其不当至此复不能舍之又熟视容止言笑无异将就察之寺门闭不得入刘掷瓦击之中其罍诸人迸走散因忽不见刘逾垣直入与从行者视殿庑皆无人寺扃如故刘讶益甚遂驰归比至其家妻方寝闻刘至及叙寒暄讫妻笑曰向梦中与数十人同游一寺皆不相识防食讫殿庭有人自外以瓦砾投之杯盘狼籍因而遂觉刘亦具陈其见与梦符合不爽毫髪云右载陶氏说郛太平广记梦类数事皆类此此盖实録余悉祖此假托也
　　其第二梦记元白梁州诗云花时同醉破春愁笑折花枝当酒筹忽忆故人天际去计程今日到梁州与二公自纪悉同故知刘梦亦实事也其第三梦女巫事亦竒
　　稽神録云漳州苏猛子病狂请医陈寨寨至苏氏子见之防手大骂寨曰此病入心矣因立坛于堂中戒人无得窃视至夜取苏氏子劈为两悬堂之东壁其心悬北檐下寨方在堂中作法所悬之心遂为犬食寨惊惧持刀宛转于地出门而去主人谓其作法也食顷持心而入内于病者之腹披髪叱之其腹遂合苏氏子遂悟连呼逓铺家人莫测乃其曰有驿吏手持公文死道傍盖寨取驿吏之心而活苏氏也右徐氏谬谈多若此夫古有刳腹涤肠者然腹剖肠见本不至死史传中如贾复彭隽辈往往皆然而俞跗华佗又神药以傅之故非虗妄若劈之为二而犹能活则宇宙之中断无此事也宋人小说载好语怪賔客率诡撰以欺之此事亦收广记中使景卢賔客复掇以欺洪岂不更入夷坚哉漫书此博观者一笑
　　诺臯记载景乙妻久病见夫回遽言半身被砍去速逐之乙趋园见一物如婴儿持竹筐见已惊走乙就视妻半身在焉比返见妻髪际至胷有衅如脂膜然病遂已按此盖徐氏賔客掇酉阳以欺铉耳
　　酉阳杂俎支诺臯一事云贞元中朢花驿西有百姓王申手植榆于路成林构第屋数椽夏月常馈浆于行人有儿年十三每令伺客忽一日白其父路有女子求水因令呼入女少年衣碧襦白幅巾自言家在此南十余里夫死无儿今服矣将还马嵬访亲求食言语明悟举止可爱王申乃留饭之谓曰今日暮夜可宿此女亦欣然从之其妻遂纳之后堂呼之为妹倩其成衣数事鍼缕细密殆非人工王申大惊异妻尤爱之乃戏曰妹无他亲能为我家作新妇乎女笑曰身既无托愿执井灶王申即日赁衣贳酒为儿妇其夕暑热戒其夫近多盗不可辟门即举巨椽捍而寝及夜半王申妻梦其子披髪诉曰被食将尽矣妻惊欲看其子王申怒曰渠得好新妇喜极呓言耳妻复寝复梦如初申与妻燃灯呼其子及新妇悉不复应扣户户牢如键乃坏门阖才开有物圆目凿齿体面蓝色冲人而去其子唯余脑骨及髪而已按张鷟朝埜佥载一事正同推以为周大足时泰州事在贞元前盖好事者诡撰姓名以欺段耳
　　夷坚续志云醴泉尉崔汾居长安崇贤里夏夜乗凉于庭月色方午风过觉有异香顷闻南垣土动簌簌崔生意蛇防也忽覩一道士大言曰大好月色崔惊惧遽走道士缓歩庭中年可四十丰仪清古良久妓女十余排大门入绡红翘翠艳冶絶世列坐月下崔生疑其狐媚以枕投门阖警之道士小顾怒曰我以此差静复贪月色初无延伫之礼敢尔麤率厉声曰此处有地界无歘有二人长才三尺巨首儋耳唯伏其前道士頥指崔生曰此人有何亲属入隂籍可领来一饷间崔生父母及兄悉至卫者数十捽曵批之道士叱曰我在此敢纵子无礼乎父母泣曰幽明隔絶诲责不及道士叱遣之复顾二鬼捉此痴人来二鬼跳及门以赤物如弹丸遥投崔生口中乃细赤绠也遂钩出于庭中又诟辱之崔惊失音不得自理其妓罗拜曰彼凡人因讶仙官无故而至非有大过道士怒解拂衣由大门而去按此事续志所载余尝疑其文不类宋末而酷类酉阳杂俎及近读广记乃知即杂俎事夷坚掇之耳【王长公赠方景武上帝由来有戏臣亦用杂俎崔曙事观此二地界三尺则不特帝臣侏儒也】
　　张睢阳保障之功日揭万古独守城食三万人君子不能无疑昌黎辩之甚力后世谈者如扪虱新话等书犹数数焉近阅抚青襍说得六合县隂兵事为之击节大快千载之疑一朝冰释而世或寡知者因节録之绍兴辛巳敌南侵有何兼资者奉主将命将小队游奕至六合县见大军自西北来不类官兵又不类敌人须臾令下寨召兼资入凡五门比至中军一人庙坐冠服如天神一人面貌英毅须髯皆指天一人东向貌亦俊爽兼资再拜问其姓名面貌英毅者曰吾张廵也指东向者曰此许逺也兼资少闻张许事因再拜顶礼曰某曾读唐书见二大王忠义大节今日廼得瞻风采然信史所载岂皆实乎廵曰史有何疑兼资因举食三万人事廵曰有之而实不然也所食者皆已死之人耳兼资又举杀爱妾事廵曰亦非杀也吾妾见孤城危廹欲自杀以殉许奴亦以忧悸暴死遂烹以享士盖用术以坚军士之心耳又见雷万春面止一瘢谓止中一箭理亦近之虽神怪之谈君子所不道而此足以破千古之惑不可弃也
　　论衡辩防一足然庄周载防怜蚿山海经载黄帝以夔革冒皷声闻五百里皆以为一足余尝以庄周山海附防然古钟鼎往往有夔龙之形则兽自有名夔者也论衡又辩汲井得人事然酉阳杂俎载独孤叔牙尝令家人汲水重不可转数人助出之乃人也戴席帽攀栏大笑却坠井中真有人矣【井中遇人事甚伙独此事于原説脗合总之不若景阳宫井为实也识此一笑】
　　吾意夔一足实因庄周趻踔之说讹为后夔好事者撰为仲尼之语以辟之而好辩者又引好事之谈以证之皆梦中说梦也【杂俎井中得人事或因昔人之辩更撰此以实之此非广读稗官不能得其要领也】
　　元和初有一士人失姓字因醉卧防中及醒见古屛上妇人等悉于牀前踏歌歌曰长安女儿踏春阳无处春阳不断肠舞袖弓腰浑忘却蛾睂空带九秋霜其中双鬟者问曰如何是弓腰歌者笑曰汝不见我作弓腰乎乃反首髻及地腰势如规焉士人惊惧因叱之忽然上屏亦无其他按博异记邢凤传有此事其诗正仝但言得之梦中耳然则元和士人即凤也或博异志因杂俎此事而驾名于凤亦未可知大抵稗官曲说附防百端其情变不可穷诘也【博异作罗帏空度九秋霜当以杂俎为胜】
　　石鼎聨句诗明是退之脚手盖亦毛颖革华遗意至轩辕切韩弥明彰愈又其不必言者及阅两山墨谈以某处有轩辕弥明庙为疑此极可大笑世间丛祠井社如石郎木居士之类前代毫无出处尚遍天下况弥明韩公有诗后人因立为庙复何所疑都縁不解韩公诗体被其簸弄若真知诗人一见便当了然余因此知许由善卷诸墓一切不足凭信每笑昌黎用尔许心力作此诗千年后不遇识者几被轩辕氏夺去也
　　唐人小说如栁毅传书洞庭事极鄙诞不根文士亟当唾去而诗人往往好用之夫诗中用事本不论虗实然此事特诳而不情造言者至此亦横议可诛者也何仲黙每戒人用唐宋事而有旧井潮深栁毅祠之句亦大卤莽今特拈出为学诗之鉴黎惟敬本学仲黙诗而与余游西山玉龙洞有封书谁识洞庭君之句暗用栁毅而不露而语独竒俊得诗家三昧总之不如不用为善然二君用事偶经意不经意耳若因此妄生分别相痴人前说梦也
　　六朝宋虞之有妬记一卷至唐不传而宋王某补之今所补者又不存矣余生平二亲极念而不幸际敬通之厄居常扼腕弗堪每欲丛録古今史传中事迹以补二书之亡而未暇近读夷坚志妬忌门一事絶竒因録之于左方郭二雅妻陆氏秀州海盐人平时端靖有志操绍兴二十八年六月十五日呼其子昭戒之曰吾数日后当死切无即敛丁宁数四昭忧之尚未敢尽信及期无疾而逝心犹微温奄奄有出入息十日复生曰姑苏某龙王嬖一妾遭夫人妬忌以棰死鞠讯天狱累年不能决上帝命我诘其情一问而得之泰山牍以上信宿当就刑是时必暴风雨至七月五日平江大风驾潮漂溺数百里田庐皆被其害云据右所载事则不特人类为然即异类且有之然龙妾以非命亡而帝为正狱致刑今之残虐姬媵俾弗聊生者茍逭阳诛隂谪宁可免也且一龙之妬生既甘心其妾垂死正刑而濵海田庐数百里复受其害妬妇之恶讵胜道哉庸书志后以戒世之甘妬忌者
　　宋何先异闻载碧兰堂一女子诗云水天日暮风无力断云影里芦花色折得荷花水上游两鬓萧萧玉钗直语亦颇工而不甚传因録此芦花字与荷花相犯当是抄録之误今说郛殊无善本余尝得一部于王长公处多长公手所改定者惜此未经刋削云异闻又载周某入兠离国事当是传写唐人南柯及兠国二则耳
　　唐人记返魂事有絶相类者如齐推女及郑亚妻必有一譌又太平广记神仙类田先生即救齐女者而所记又不仝大率皆乌有耳
　　凡变异之谈盛于六朝然多是传録舛讹未必尽幻设语至唐人乃作意好竒假小说以寄笔端如毛颖南柯之类尚可若东阳夜怪録称成自虗元怪録元无有皆但可付之一笑其文气亦卑下亡足论宋人所记乃多有近实者而文彩无足观本朝新余等话本出名流以皆幻设而时益以俚俗又在前数种下惟广记所録唐人闺阁事咸绰有情致诗词亦大率可喜








　　少室山房笔丛卷二十
　　钦定四库全书
　　少室山房笔丛卷二十一
　　明　胡应麟　撰
　　二酉缀遗下
　　唐人小说诗文有致佳者薛用弱集异记文彩尚出元怪下而山元卿一铭殊工盖唐三百年如此铭者亦罕覩矣岂薛生能幻设乎余旧竒此作读洪景卢随笔亦以为青莲叔夜之流不觉欣然自快録诸此良常西麓原泽东泄新宫宏宏崇轩防防雕甍盘础镂防竦楶碧瓦鳞差瑶堦肪截阁凝瑞雾楼横祥霓驺虞廵徼昌明捧闑珠树规连玉泉矩泄灵飇遐集圣日俯晰太上游储无极便阙百神守防诸眞班列仙翁鹄立道师冰洁饮玉成浆馔琼为屑桂旗不动兰幄牙设妙乐竞奏流铃间发天籁虗徐风箫泠澈凤歌谐律鹤舞防节三变云九成绛雪易迁徒语童初讵说如毁乾坤自有日月右铭词精链奥古竒语甚多洪景卢拟作一章未堪伯仲也倘果出元卿则羽人能文当推上座稚川贞白皆退舍矣子瞻亦剧贵之作诗谓欲季孟元卿其指可覩至所引陈幼霞事误随笔已明
　　太白逸诗二章见宋人诗话其词瑰玮跌宕即非真太白语亦非李赤张碧所能办今备録于下方诗云人生烛上花火灭巧妍尽春风饶树头日与化工进只知雨露贪不闻零落近昔我飞升时惨见当涂坟青松霭朝霞缥缈山下村既死明月魄无复玻瓈魂念此一脱洒长啸登昆仑醉着鸾凤衣星斗俯可扪又曰朝披云梦泽笠钓青茫茫寻緑得双鲤中有上元章篆字若丹蛇绕势如飞翔归来问天老奥义不可量金刃割青紫灵文烂煌煌咽服十二环奄有仙人房暮跨紫鳞去海气侵肌凉龙子善变化化作梅花妆赠我叠叠珠靡间明月光劝我穿络缕系作裾间珰挹予以词去谈笑闻余香元祐八年东坡帅定武李方叔送别于惠济出示南岳典寳东华李真人像又出此二诗曰此李真人作近有人于江上遇得之云即太白也又一五言律云蛟室围青草龙堆隐白沙防堤盘古木迎棹舞神鸦破浪南风正收帆畏日斜云山千万叠何处上仙槎此老杜过洞庭诗也李希声云得之于江心一小石刻【此诗当是杜陵尾句与今集中小异】
　　夷坚志紫姑咏美人手诗云笑折樱桃力不禁时攀杨栁防春隂管弦曲里传声慢星月楼前敛拜深綉幕偷廻双舞袖緑窗闲整小眉心秋来几度挑罗袜时为相思放却针诗虽卑弱亦清婉可喜且成之顷刻间也又齐东野语载女仙降箕赋三絶句其一云栁条金嫩不胜鸦青粉墙邉道韫家燕子未归春寂寂小窗和雨梦梨花【二云】松影侵坛琳观静桃花流水石桥寒东风吹过双蝴蝶人倚危楼第几栏【三云】屈曲阑干月半规藕花香澹水漪漪分明一夜文姬梦只有青扇子知皆絶有风味可观
　　野语又记一紫姑咏橹诗云寒崖雪压松枝折班班剥尽青虬血运斤巧匠斵削成劒脊半开鱼尾裂五湖仙子多竒志欲驾扁舟禹穴碧云不动晓山横数声揺落江天月又咏笔七言律云系出中山骨欲仙何人防颖缚尖圆狂僧堪笑堆成冢豪客曽闻扫似椽窻下玉蜍涵夜月几间雪茧涌春泉当时定逺成何事轻掷毛锥恐未然二作皆竒警有意非漫然酬应者后一诗载杨用修集中
　　鬼诗极有佳者余尝遍搜诸小说彚为一集不下数百篇时用以资谈噱聊撮其尤
　　四言如玉盌金缸愿陪君王邯郸宫中金石丝簧卫女秦娥左右成行绮缟缤纷翠睂红妆王欢顾盼为王歌舞愿得君身长无灾苦右刘讽所遇鬼仙诗见怪録此篇自曹氏后即六朝诸名世集中罕覩决非牛竒章辈所办第不知何代何人作也【此诗二首其一已见四言诗】
　　又日暮风吹叶落依枝丹心寸意愁君未知又凤凰和鸣将翺将翔与天齐壤庆流无疆皆去前作逺
　　五言如孤坟临清江每覩白日晚松影揺长风蟾光落岩甸故乡千里余亲戚罕相见望望空云山哀哀泪如霰恨为泉台客复此异乡县愿言叙畴昔勿以弃疵贱全篇古意又高松多悲风萧萧清且哀白日徒昭昭不照长夜台虽复隔生死犹知念子孙寄语世上人莫厌临芳尊又清逺道士川光共澄澈山影相凌乱白云蓊欲归青松忽消半此自是鬼语谓仙者非又何处清风至君子幸为邻烈烈盛名德依依伫良賔又一径入青松飞流澹晴緑道人晚归来月色照彩服皆佳
　　五言絶如星汉纵复斜风霜凄已切薄陈君不御谁知思欲絶命啸无人啸含娇徒自娇徘徊花上月空度可怜宵可惜花时节依然独自愁无端两行泪长袛对花流花前始相见花下还相送何必言梦中人生尽如梦幽意锁娇艳无人兰蕙芳春风三十载不尽罗衣香卜得上峡日秋天风浪多江陵一夜雨肠断木兰歌皆有六朝风致宋落花诗如流水难穷目斜阳易断肠谁同砑光帽一曲舞山香形容工絶又云来万岭动云去天一色长啸两三声空山秋月白又红树耿秋色碧溪弹夜弦佳期不可再风雨杳如年
　　七言絶如寒食家家尽禁烟野棠风堕小花钿如今空有孤魂梦半在嘉陵半锦川何人窻下读书声南斗阑干北斗横千里辞家归未得春风肠断石头城相思无路莫相思风里杨花只片时惆怅深闺独归去晓莺啼断緑杨枝侍燕黄昏晓未休玉阶月色夜如流朝来自觉承恩最笑倩傍人认绣毬湘中老人读黄老手援紫蘲坐葛草春至不知湘水深日暮忘却巴陵道春草萋萋春水緑野棠开尽飘香玉绣岭宫前鹤发人犹唱开元太平曲城东城西旧居处城里飞花乱如絮海燕乗春却下来屋里无人更飞去涧水潺潺声不絶溪陇茫茫野花发自去自来人不知长时惟对空山月惟七言律多猥冗无足采者
　　三句如杨栁袅袅随风急西楼美人春梦中翠帘斜卷千条入又凉风起兮骊山空长生殿锁霜叶红朝来试入华清宫分明记得开元中意味无竆絶可讽咏又牀头锦衾班复班架上朱衣殷复殷空庭明月闲复闲夜长路逺山复山三诗体格特新然眞鬼语也
　　品彚故台城妓一絶独持巾栉掩闗小帐无人烛影残昔日罗衣今化尽白杨风起陇头寒此首颇有大歴意然是耿将军青衣作非台城妓也【见广记精怪类】妓诗云宫中细草香红湿宫内纎腰碧窻泣唯有春来双燕雏犹傍朱帘玉钩立亦风味可人又五原分袂真胡越燕拆莺离芳草歇年少烟花处处春北邙空恨清秋月碧杜红蘅缥缈香冰丝弹月夜清凉峰峦一一俱相似九处堪令九断肠寳阁排云称望仙五云髙艳拥朝天青溪犹有当时月曽照琼花绽绮筵【俱女仙诗】
　　又慈恩寺女仙诗黄子陂头好月明强踏华筵到晓行烟披山色翠节横折得荷花逺恨生其二云湖水团圆夜如镜碧树红花相掩映北斗阑干晓移柄有似佳期常不定二作俱工后篇遂不减作者第终不甚类人间语耳又双竹斋女子诗晚雨廉纤梅子黄晚云卷月雨侵廊天隂把酒不成饮识着无情更断肠其二云旧时衣服尽云霞不到迎仙不是家今日楼台何处问袛余古木记宣华【宣华孟蜀殿名】又太平广记鬼诗忽然湖上片云飞不觉舟中雨湿衣折得荷花浑忘却空将荷叶盖头归其二云浦口潮来初渺漫湖心荡漾采花难芳心不惬空归去防待潮平再折看又酉阳杂俎鬼诗流水涓涓芹吐芽织鸟西飞客还家荒村无人作寒食殡宫空对棠梨花诗话总龟鬼诗惆怅金泥扑蝶裙春来犹见伴行云不教布施刚留得恰似相逢李少君又西去长沙东上船回头此事已千年长春殿掩无人扫满眼梨花呌杜防又江上桅杆一百尺山中楼台十二重老僧楼上看江上遥指桅杆笑杀侬俱竒诡足解頥
　　律诗诸小说罕载亦难于佳者树萱録记一女子云碧水色堪染白莲香正浓分飞俱有恨此别几时逢藕隐珑玉花藏缥缈容何当假双翼声影暂相从颇婉约可观然树萱是宋人伪作恐不足凭也又王生西施挽歌云西望呉王阙云书鸟篆牌连江张蕙幔择土葬金钗满地红心草三层碧玉台春风何处到凄恨不胜怀此首亦类晚唐而韵用辘轳格又桃源夫人题中秋月云金吹扫天幕无云方莹然九秋今夕半万里一轮圆皓彩盈虚碧清光射玉川瑶尊休惜醉今夕正绵绵灵源夫人同题云高秋浑似水万里正圆明玉兔歩虚碧冰轮碾太清广寒逰有路桂子落无声此地无弹栖乌莫浪惊味二诗格调在五代间又紫姑咏雨诗帘卷滕王阁盆翻白帝城两用雨事甚新而竒又一女子为鬼物所凭作金山诗一聨云涛头风滚雪山脚石蟠虬亦佳钱仲文湘灵鼓瑟诗曲终人不见江上数峰青是榜起名在第六今以为解首非也【见王伯厚困学纪闻】七言律聨如莺声不逐春光老花影长随日脚流无全篇佳者
　　梦中作诗多鬼物所凭然有佳甚者如任复梦入武后宫中诗唐宫秦苑皆离黍尝遣诗人感倍増落日牛羊归已尽朦胧初月上干陵其工不在唐人下又堂殿无人御苑空幽花尽日度春风山莺海燕依然在时复飞来入旧宫【见翰府名谈载诗话总龟梦类】盖五代人作也许浑登昆仑山诗晓入瑶台露气清坐中惟见许飞琼尘心未断俗縁在十里下山空月明王安国游灵芝殿诗万顷波涛木叶飞笙箫宫殿号灵芝抽毫不似人间世长乐钟声梦觉时皆可观
　　又长安女儿踏春阳何处春阳不断肠舞袖弓腰浑忘却蛾睂空带九秋霜【酉阳杂俎】还呉东下过蒲城城上清风酒半醒想得到家春欲暮海棠千树已凋零【古今诗话】天风吹起赤城霞染出连云万树花误入醉乡迷去路傍人应笑忘还家【诗文玉屑】又焦仲先梦一妇人诵诗呉王台下无人处几度临风学舞腰又咏裙百叠漪漪水绉六铢冉冉云轻独立含风广殿微闻环佩揺声题履寒女之丝铢积寸累歩武所临云蒸霞起二作俱竒警也见诗话总龟
　　元周密记泉南人林外在上庠日独逰西湖旗亭饮焉将去题壁间曰药炉丹灶旧生涯白云深处是我家江城恋酒不归去老却碧桃无限花都下遂传其家神仙至云庚溪诗话谓临安邬壁间一纸云云不著名氏以为必神仙语彼不知为外诗也陶宗仪书又云龙川蓝乔宋时举进士不第隐霍山尝吹铁笛赋诗云太乙峰前是我家满牀书史作生涯春深恋酒不归去老却碧桃无限花一日飞升而去诗与林外异数字耳即外可知举外一事言之可以尽概其余矣右何子元余冬序録所记本一诗而参错不仝乃尔然皆不如西溪丛语之实也丛语云太乙峰前是我家满牀书籍旧生涯春城恋酒不归去老却碧桃无限花此作磐艮翁诗终南人父信本军职终文思副使以防补借职元丰中监青州临淄酒税或以此诗题酒楼皆云是神仙作也据此言之盖本艮翁作或题于酒楼不知者以为仙诗陶宗仪蓝乔之说盖又因人题艮翁作误以为仙故又讹为蓝乔而又有飞升之说也【周密林外之说又因外有飞梁压水词而讹为此诗夫以一诗而纪録参差四见载籍他可胜道哉】
　　飞梁压水虹影澄清晓橘里渔村半烟草叹今来古往物换人非天地里惟有江山不老雨巾风帽四海谁知我一剑横空几畨过按玉龙嘶未断月冷波寒归去也林屋洞门无锁认云屏烟障是吾庐任满地苍苔年年不扫右宋人林外题垂虹桥词当时皆谓神仙惟髙宗读之知为闽中人作访之果外所题则前诗非外明甚盖因事相近而讹也【髙宗知外闽人者以叶韵得之又苏长公嘲李伯时画亦类此】
　　草木子记范德机得十字云雨止脩竹间流萤夜深至甚喜既复曰语太幽殆类鬼作此意非范不能知然是鬼境非鬼诗是僧诗非僧境
　　树萱録宋王铚性之撰盖幻设怪语以供抵掌取忘忧之义而郑樵列于种树家大为可笑其载元撰梦中遇李长吉白乐天等共赋诗至老杜一律仅四句宋人诗话以为非杜不能真所谓梦中说梦者景卢辨为秦少游诗得之矣然其诗亦颇有杜意今録于此云紫领寛袍漉酒巾江头萧散作闲人西风有意吹芦叶落日无情下水濵树萱载止此全首见秦集中
　　余冬序録载一方士降箕赋诗赠乔太宰称李太白云六丁持斧施神工凿开西南万仭之崆峒芙蓉一朶插天表势压天下羣山雄氷壶倒月色澄澈瑶台倚斗光玲珑百丈虹霓望吞吐八埏霖雨瞻空蒙虗室不受一尘染灵光直与银河通乳泉挂壁喷晴雪玉梅悬谷揺香风上有神仙玉虗子凌风出没逰太空登虬伐蛟下入海底水晶窟朝真谒帝独歩天上璚瑶宫忆昔江楼吹铁笛眀月一醉三人同迩来一别世间甲子不知数但见几度玉洞桃花红按此诗王长公野史考误谓方士谬作以欺乔公且以为亲见其人矣则余冬之误可知苐诗亦跌宕可观因芟其语之近俗者而録于此
　　余冬序録又记玉山一道者还家诗云春色防珊四月天数声啼鸟落花前荷因有热先擎盖栁为无寒渐脱绵处处劝耕梅子雨家家缲茧竹篱烟凭谁寄语仙源客洞口云封信不传此诗亦国朝人所述语虽纤琐颇有风致又方士赠乔太师诗杨用修亦称之并大赏其书法云
　　七脩类藁载箕仙二絶风露凄凉雨过天窻疎有月到牀前夜深不作红尘梦注得南华四十篇又有人以芭蕉置袖中乞诗赋云袖里深藏半叶青知君有意侮神灵今宵试听西窻雨欠滴萧萧一两声殊可解頥神灵当作神明凡箕仙诗亡出韵者或郎氏误记也又古来花貌说仙娥自是仙娥薄命多一曲霓裳歌未阕金钿零落马嵬坡又天冷山城二鼓敲云迷洞口路迢迢玉窻童子烧松火迟我鸾舆下玉霄
　　又云一人召仙请作梅花诗箕遂书玉质亭亭清且幽一句其人云欲题红者即续曰着些顔色防枝头牧童睡起朦胧眼错认桃林去放牛又一箕题鸡冠花云鸡冠本是胭脂染洗却胭脂似雪妆只为五更贪报晓至今犹带一头霜亦书首句以其人欲题白鸡冠而改也今后诗率以为解大绅云
　　齐东埜语云向尝于贵家观降仙叩其姓名不荅忽作薛稷体大书一诗云星袍玉带落邉尘几见东风作好春因过江南省宗庙眼前谁是旧京人捧箕者大惊知为渊圣降也
　　野语又云众士人为七夕之饮有僧法辨善五星每以八煞为说酒邉一士致仙叩试事忽箕动大书文章伯降士怪之漫云姑置此且求一七夕新词复请韵士指辨云以八煞为韵意欲困之忽运箕如飞大书鹊桥仙一阕云鸾舆初驾牛车齐发隐隐鹊桥吚轧尤云殢雨正欢浓但只怕来朝初八霞垂彩幔月明银烛馥郁香喷金鸭年年此际一相逢未审是甚时结煞亦警敏可喜録之【又鬼诗雨滴空堦晓无心换夕香井梧花落尽一半在银牀旧日闻箫处髙楼当月宫梨花寒食夜深闭翠微中二首杨用修极称之】
　　仙七言絶如许碏诗阆苑宫前是醉乡踏翻王母九霞觞羣仙拍手嫌轻薄谪向人间作酒狂吕洞賔醉舞髙歌海上山天瓢承露浴金丹夜深鹤去秋空碧万里西风一劒寒无名氏太乙峰前是我家满牀书籍旧生涯春城恋酒不归去老却碧桃无限花皆颇有方外风然假托甚众若虞伯生酒楼之类是也
　　诗有俗流口语而实出古人者如此处不留人自有留人处陈后主诗一朝权在手便是令行时朱湾诗白日莫空过青春不再来林寛诗今全篇竝存可笑













　　少室山房笔丛卷二十一
　　钦定四库全书
　　少室山房笔丛卷二十二
　　明　胡应麟　撰
　　华阳博议上
　　累世不能穷其学当年不能防其礼仲尼之博也而以防风肃愼商羊萍实诸浅事当之则仲尼索隐之宗而语怪之首也秦汉以还家相沿袭荒唐悠谬此类实繁神异洞防拾遗杂俎之属率假托名流恣言六合要之庄列山海实始厉阶浸淫大洞竺干诸部极矣
　　学问之途千岐万轨约其大防四部尽之曰经曰史曰子曰集四者其纲也曰道曰事曰物曰文四者其撰也道多丽经事多丽史物多丽子文多丽集经难于精史难于覈子难于洽集难于该四者之中各为门户古今鸿钜罕得二三大都上资天授下极人功纎毫弗备尚属望洋咫尺未跻犹为止篑此其难也经之流别爰有小学史之流别爰有诸志子之流别爰有众説集之流别爰有类书凡此数端蹊迳尤广昔人专一往往终身间遇兼长要非世用若贯穿宗融镜内典求之方外时有其人文士儒流涉猎而已
　　六经之学广大闳深歴世名儒第专其一有博于易者有博于书者有博于诗者有博于礼者有博于春秋者有博于尔雅者施孟梁京诸人博于易者也伏夏周刘诸人博于书者也齐鲁毛韩诸人博于诗者也戴曹贺贾诸人博于礼者也公谷邹夹诸人博于春秋者也刘郭张曹诸人博于尔雅者也若马融郑贾逵王肃刘炫崔浩颍逹徳明数子诸经竝释六籍兼该义或未精博斯称极宋世钜儒精于析理博匪所先新安后出兼综二家既精且博矣【宋世博于经学亦不乏人此举其重】
　　诸史之文汪洋浩瀚材质所诣咸自名家有博于正史者有博于杂史者有博于古史者有博于今史者左氏马迁班固范晔诸人博于正史者也刘向崔鸿髙峻乐史诸人博于杂史者也谯周苏辙刘恕罗泌诸人博于古史者也蒋乂苏冕王珪李焘诸人博于今史者也治史则杜元凯之于春秋张守节之于史记顔师古之于汉书裴松之之于三国子之通君实之鉴伯恭之节元晦之纲综兼诸史竝以博称他如两司马【彪贞】刘氏父子【显臻】弟兄【敞攽】歴世有人未易枚举
　　子则有博于儒者墨者法者名者辩者杂者兵者农者术者数者荀况雄诸人儒之博者也宋翟田俅诸人墨之博者也管仲韩非诸人法之博者也公孙魏牟诸人名之博者也邹衍惠施诸人辩之博者也吕韦刘安诸人杂之博者也孙武尉缭诸人兵之博者也范胜贾勰诸人农之博者也张衡郭璞诸人术之博者也京房管辂诸人数之博者也漆园之评道术太史之论六家班氏之列九流任宏之録四种稚川之篹仲容之钞克构之林子原之辩皆博于子者与
　　集则有博于骚者赋者诗者文者屈宋唐景诸人骚之博者也马班张诸人赋之博者也曹陆杜韩诸人诗之博者也任沈王骆诸人文之博者也彼皆目下十行胷罗万卷旁搜广撷集厥大成名世之称良非袭取若刘勰之文心兼该体要钟嵘之诗品歴遡渊源萧统之铨择镕鉴古今李善之注释详备顚末以至虞世南之采辑词章许敬宗之搜罗艺馆李明逺之英华郭茂倩之乐府大溢千卷小逾百轴其皆博于集者与
　　经之纎而难明者莫大于小学小学之中又有博于文者义者音者迹者考者评者子云叔重阳冰楚金博于文景纯介甫农师元泽博于义埜王徳明休文才老博于音懐瓘永叔景伯明诚博于迹元章长睿世昌顺伯博于考嗣眞防礼彦逺九成博于评总之杨许顾陆覈字之源者也张李米黄研字之用者也杨许不明八法张李靡逹六书米黄罔防七音顾陆罕窥四体至征竒辩怪若嵇康束晳又自名家即小学一端门迳十数古今博洽蔑能相兼其可易哉
　　史之繁重而难悉者莫大于诸志诸志之中又有博于星歴者方舆者氏族者职官者礼乐者刑法者钱赋者艺文者张衡崔浩刘炫祖晅博于星歴郭璞陆澄贾耽李昉博于方舆王僧孺李守林寳博于氏族张説蒋乂杨侃李焘博于职官蔡邕徐坚荀朂陈旸博于礼乐杜预牛髙颎窦仪博于刑法桓寛刘晏田况洪遵博于钱赋刘向王俭任昉柳博于艺文总之又有博于古者博于今者如郑樵五畧苐述前朝张説六官特详近典君卿贵与庶几兼得之矣
　　子之浮夸而难究者莫大于众説众説之中又有博于怪者妖者神者鬼者物者名者言者事者齐谐夷坚博于怪虞初璅语博于妖令升元亮博于神之推成式博于鬼曼倩茂先博于物湘东鲁望博于名义庆孝标博于言梦得务观博于事李昉曽慥禹锡宗仪之属又皆博于众説者也总之脞谈隐迹巨细兼该广见洽闻惊心夺目而淫俳间出诡诞错陈张刘诸子世推博极此仅一班至郭宪王嘉全搆虚词亡征实学斯班氏所以致讥子因之絶倒者也
　　集之靡冗而难周者莫大于类书类书之中又有博于名物者典故者经史者词章者刘峻之类苑徐勉之华林博于名物杨亿之元龟李昉之御覧博于典故乐天之六帖景卢之法语博于经史敬宗之玉彩李峤之珠英博于词章总之则玉彩珠英六帖法语之属博于文御覧元龟类苑华林之属博于事欧虞祝谢兼载事文杜郑马王独详经制大抵书以类称体多沿袭创造之力刘徐实难考究之功马郑为大至纎微曲尽毫末咸该即陆澄王摛竝操觚翰未必亡憾也
　　夫小学经也而子错焉诸志史也而经错焉众説子也而实史且经集错焉类书集也而称子又经史错焉故其学各有专门也
　　总之史出于春秋礼乐史则经也子出于大易论语子亦经也集出于尚书毛诗集又经也百家之学亡弗本于经也一以贯之古今仲尼而已
　　三代下儒术之显有出荀况仲舒王通韩愈乎然荀述礼乐董究天人王拟六经韩起八代其学皆极博也文章之显有出左氏屈原司马杜甫乎然左穷九丘屈罗万彚马探千古杜总百家其学皆极博也至于宋文盛于辞儒壹于道矣【左氏或云非倚相然左传国语之宏富春秋博学之士当为首称】
　　老氏所贵虚无静默然周室耼为藏史特富典坟至庄列诸篇恣谈百氏抑何浩瀚亡际也释氏扫除文字一切俱空而西天经教品目之繁不可亿举阿难独以多闻为佛上首其人岂遂出唐宋诸儒下哉世恒以儒术寡要少功即今中国二藏之文总逾万卷彼其所谓无所谓空顾安能离博也第吾儒所博者实二氏所博者虚弗可同年语矣
　　道之博于经方且饶论述者汉河上公张道陵隂长生王方平于吉宫崇刘政茅盈司马季主淳于叔通晋葛鲍靓宋陆修静齐陈显明梁章处魏寇谦之后秦王嘉唐司马承祯张果张氤叶静能罗公逺王逺知徐灵府成英文如海钟离权胡慧超吕岩马湘蜀杜光庭宋陈抟张伯端薛道光白玉蟾林灵素王中孚元马珏谭处端刘处丘处机【王方平汉时孝亷显于唐世】
　　释之博于经典且富辩才者汉摄摩腾竺法兰呉康僧防晋支道林道安惠逺法护法深世友宋惠通僧愍求防摩齐僧嵓梁宝志传翕法畅四公惠皎僧祐惠敏宝唱法云陈洪偃眞观秦鸠摩罗什昙无懴昙摩懴佛陀耶舍僧肇道融昙摩流支智猛僧伽提婆周静霭卫元嵩隋智果彦琮唐奘法林惠琳琬祎一行宗密道宣道世慧忠智窥基流志觉志升澄观神邕杜顺法藏智顗法海义净务静慧旻五代义楚賛寜宋惟白道通宗杲了元克勤契嵩延寿道成慧邃正受道显宗永智圆道济元明本眞觉如意念常【诸方外士但据传记中有著述或以博洽名者惠能希运从谂义等虽或有经觧以禅故不列诗词显者亦载别条】
　　文士儒流博通二典者汉淮南王东方朔魏伯阳徐景休刘向王褒严遵襄楷魏何晏王肃徐邈任嘏晋羊祜钟防向秀嵇康王弼王烈王衍王戎郭象郭璞孙绰孙澄张湛张凭谢安谢尚乐广卫玠刘惔葛洪齐张融顾懽梁陶景周正唐孙思邈王方庆顔眞卿张志和樊宗师陆希声施肩吾王松年李泌李荃罗隐沈汾刘商王叡宋欧阳修王安石郭忠恕张君房苏辙王旉曽慥彭晓乐史刘泾吕惠卿叶梦得林希逸程大昌诸人皆综贯道书者也【诸人多据史传及著述行世者下仿此】
　　汉傅毅牟融桓谭竺融晋许询殷浩孙绰习凿齿宋范泰罗含宗炳雷次宗何尚之何承天顔延之刘澄之王僧孺刘义宣齐张融周颙萧子良明僧绍梁沈约刘勰裴子野阮孝绪刘之遴徐孝克元魏崔敏北齐顔之推周甄鸾王巾陈徐陵江总隋卢思道虞世南唐禇亮萧瑀王维王缙梁肃李蘩白居易柳宗元李通李师正裴休房融刘轲李俨宋杨亿杨杰王古王随晁迥井度苏轼李邴王安石黄庭坚张方平李遵最张商英张九成诸人皆覃研释教者也
　　歴世文人学士有功经术者汉刘向刘歆杜钦杜邺匡衡谷永班固蔡邕三国王粲刘桢何晏谯周韦昭陆绩六代嵇康陆机戴逵孙绰千宝傅葛洪徐广何承天裴松之顾埜王萧子显唐王勃顔籒韩愈李翺卢仝刘轲宋欧阳修司马光三王【安石回旉】三苏【眉山】二刘【敞攽】二叶【梦得适】李觏呉棫宋祁陆佃郑樵董逌陈傅良杨万里元呉澄呉莱刘因柳贯黄溍赵汸胡长孺呉师道等虽浅深纯驳造诣各殊皆著述可征有功经学者也【汉唐宋世文士通经术者尚众此但据其名字烜赫著述盛行者丘明仲舒辈虽文章名世而经术专门故不槩列他率仿此】
　　古今人主才美之盛盖无如梁武者隂阳歴奕射琴书靡不冠代而赋诗谭道征事缀文毎出一长輙与专门名世竝驱至著述之饶尤为惊絶经则九经义疏二百余卷三礼断疑一千余卷史则歴朝通史六百卷子则二氏经觧数百卷集则自制诗文百二十卷其富皆古今未有而所命诸儒篹辑华林遍略六百卷弗与焉可谓学总三涂业兼七録而表章六籍有功圣门世但讥其事佛而闳才博识絶口无称余惜而志之【余尝疑为诸臣代笔然梁武素称忌前寜肯事此惟三礼断疑出羣下帝析其疑今诸书无一传者湘东之亡付煨烬矣】
　　歴朝诸史各有儒林文苑二传儒林以纪经术文苑以畜艺文轻重本自较然然古今烜赫之士恒得之文苑至儒林所列类有不能举名氏者盖务华贱实今古共然政犹唐世用人进士显列明经下僚耳则实学胡以弗衰而靡文胡以弗盛也
　　唐制以明经为孝亷词赋为进士凡仕宦清华率进士得之孝亷冗散而已以故唐人诗歌极盛而经学式微间有一二兼通盖不数见唐初孔颖逹徐文逺等各为儒宗自是隋世之遗耳时继起若三秦二盖彬彬足数中髙嗣运尚闻祝郭诸人此后顿寥寥也
　　唐语林云大歴已后学士蔡广成周易强蒙论语啖助赵匡陆质春秋施士丐毛诗袁彝仲子陵韦彤裴讲礼章庭珪薛伯髙徐阂通经地里则贾仆射兵赋则杜太保故事则苏冕蒋乂歴则董纯天文则徐泽氏族则林宝此所载中唐后经术士皆史所略者中惟啖赵贾杜苏蒋稍见唐书余大抵没没也汉魏六朝诸人儒林自有传此不録宋初邢昺等尚多以注疏显至洛闽谭理而经学迥别前代矣【贾仆射耽也杜太保佑也】
　　隋刘遍直三省竟不得官县司责其赋税自陈于内史吏部尚书韦世康问其所能炫自为状曰周礼礼记毛诗尚书公羊左传孝经论语孔郑王何服杜等注凡十三家虽义有精麤竝堪讲授周礼仪礼谷梁用功差少史子文集嘉言故事咸诵于心天文律数穷覈微妙至于公私文翰未尝假手吏部竟不详试然在朝知名之士十余人保明炫所陈不谬于是除殿中将军余读史至此未尝不嗟异其能也三代以下穷经之士兼该融贯有若是乎而且泛滥羣籍综覈九流撰造典坟修明法律自古经籍子史学问文章蔑能合一悉有之传称其眸子精明视日不瞬强记默识莫与为俦左画圆右画方目数耳听口诵五事仝举无所遗失信异人也考之炫史学絶少明文笔仅堪鼓吹要终以经术胜然亦岂易得哉同时刘焯亦博通五经算术九章周髀七曜推步星辰量度山海靡所不精二人俱生周时俱仕隋世俱刘姓俱北人非兄弟而名相类非邑里而同室读书闭户十年宇宙竒事也【二人同应隋召仝得罪事尤可笑焯先卒以馁终惜哉】
　　文人以博雅名古今莫过刘氏盖代不乏人矣録其尤灼灼者汉刘向刘歆魏刘劭晋刘沈刘实宋刘瓛刘璡刘湛齐刘虬梁刘显刘逖刘峻刘杳刘敲刘訏刘霁刘祥刘昭刘绳刘臻刘谅刘之遴北朝刘芳刘昼刘兰刘懋隋刘焯刘刘善经唐刘孝孙刘知几刘仁轨刘允济刘轲刘邺刘蜕五代刘希古宋刘载刘琦刘易刘敞刘攽刘恕刘羲仲刘弇刘清之元刘因刘霖此外诗文之士如梁刘孝绰一时羣从七十余人亦古今絶异而博雅不着二三殆各有天授也六代文人类耽载籍故该洽之士往往有闻晋则张华郭璞宋则袁豹陆澄齐则王摛何宪陈则虞荔姚察魏则崔浩髙允齐则邢劭魏収周则庾信王褒隋则刘苏绰皆其著者余人晋齐尚伙陈颇寥寥大都入北矣
　　梁自武帝好学诸子彬彬继之故博洽之士弥众任昉沈约江淹顾恊僧孺子野孝绪之遴二周【正襄】二张【纉绾】诸刘【峻显杳訏】诸贺【玚琛】肩摩毂接竞爽一时殆古今所罕也此外淹通经术又十数人盛哉【六代经学盛于梁以武帝究心儒术故也】
　　魏兴和二年遣崔敏阳休之来聘敏字长谦清河武城人博学赡文当朝第一与太原王延业齐名加以天文歴律医方药品卜论既至帝选硕学沙门十人并百寮与谈多屈于敏四公进曰敏学问疎浅不足上轸冲襟臣防敌之必死帝从之初江东论学有十二沙门论以条疏征覈有中观论以乘寄萧然言名理者宗仰其术北朝有如实论质定宗礼有回诤论借机破义敏总南北二业皆精又桑门所专唯在释氏若儒之与道蔽于未闻敏兼三教擅之颇有徳色防公尝于五天竺国以梵语精理问论中分别论大无畏论因明论皆穷理尽妙其日防公与敏谈论至苦三光四气五行十二支十干八宿风云气候金丹玉液药性针道六性五蕴隂阳歴数韬略机权飞伏孤虚鬼神情状始自经史终于老释凡十余日辩六艺百氏与敏互为主客立谈絶倒观者莫不忘归然敏词气沮于防不自得舆疾北归未逹而卒按敏之学业总兼三教咸极其精殆古今所未有虽广记未足深信要不为尽诬也【南北史儒林传悉不録敏因记此】
　　自昔博学而擅文辞者公孙侨左丘明东方朔司马迁刘向雄曹植王勃杜甫韩愈十数人耳陆澄李善辈咸负书簏之讥与作者几絶辔矣汉桓谭蔡邕魏王粲刘桢晋郭璞张华梁任昉沈约齐邢邵魏収周庾信刘隋许善心李徳林唐虞世南许敬宗五代徐徐锴宋刘攽南渡洪迈尤袤元虞集呉莱叅之前人盖其次也
　　魏略云颍川邯郸淳博学有才章太祖常遣诣临菑侯植植得淳甚喜延入坐不先与谈时天暑热植因呼常从取水自澡讫傅粉遂科头拍袒胡舞五椎鍜跳丸击劔诵俳优小説数千言讫谓淳曰邯郸生何如邪于是乃更着衣帻整仪容与淳评説混元造化之端品物区别之意然后论羲皇以来贤圣名臣烈士优劣之差次颂古今文章赋诗及当官政事宜所先后又论用武行兵倚伏之势乃命厨宰酒炙交至坐席默然无与抗者及暮淳还对其所知叹植之材谓之天人按植本传但称少能诵文赋数十万言不谓博洽若此且事尤俊爽可喜録之【史称植经籍未尝去手世以敏防类以为不读书者故余特详焉】
　　学问在赋中最为本色故屈宋司马班张皆冠古今以其繁硕也而入诗最易误人古今惟老杜能耳宋人不以学为赋而为诗六朝不以学为赋而为文故皆失之然赋中又自有本色学问不可不知
　　陆澄著书力殚于经年文为学困也任昉属辞才尽于晩岁诗为学困也束晳刘昼作赋竝见讥艺士蹭蹬词塲是又禀赋所拘非必学问之累
　　王俭何宪齐之博者也而毎屈于陆澄沈约任昉梁之博者也而恒咨于刘杳此专门之説也至茂先得竹简以问广微世南谈姓谱而畏李守乃一日之偶长或一曲之偏至执此以言张不如束李可竝虞岂笃论哉
　　齐之有陆澄梁之有刘峻也铁中铮铮矣然澄为左丞坐以纠劾免官澄上章自理诏内外详覈褚彦回检宋兴以来类例甚众竟以肤见謏闻白衣领秩峻作山栖志序以黄初平为雨师盖坐赤松子误耳则刘于往事有所未详而陆于近典愦愦甚矣博古通今儒名岂易称哉
　　子产台骀中垒贰负窦攸鼮防敬叔彭矦元逊傒囊贾逵神雀张华海鳬沈括天禄虽覩记殊常而简籍具在按图即事往往足征多繇人不能读不能详耳苐非洞彻心胷安得逢原左右三冬万卷良不可诬至东方命酒怪哉灭诸葛伐薪元绪烹未必尽属见闻要当得诸触类若夫敬宗奸徒赞寜诡释间操一得曷槩他长叚成式报时铁不明出自何书亦难信也
　　曹冲刻舟以称巨象悬镜以舞山鸡此类皆性识所钟靡闗学习可名夙慧不属多闻
　　茂先燔枯木班貍现形元逊伐老桑巨龟溃体二事絶类四妖语同或有一讹非必皆实余谓貍既博识龟亦灵明张葛爱才何至相苦遂令二木并丧天年惜哉漫书发读者一笑【括地志载陈仓人猎得兽似彘遇二童子名之曰蝹亦名二童曰陈宝与此颇同】
　　杨修黄绢李彪金钟虽防冠一时而义非妙至贾渊之辩墟墓束晳之诵古文则又无假思维但凭考质而已惟郑钦悦推绎铭记异哉渊思睿测一至是乎考之当时任昉沈约刘杳诸人世称博洽积数十年不觧何语而郑以顷刻征之眞古今絶识也
　　天寳中商洛隐者任升之贻右补阙郑钦悦书曰升之五代祖仕梁为太常初任南阳王帐下于钟山悬岸圯圹之中得古铭不言姓氏小篆文云龟言土蓍言水甸服黄钟啓灵址瘗在三上庚堕遇七中己六千三百浃辰交二九重三四百圯文虽剥落仍且分明大雨之后才堕而获即梁武大同四年数日遇盂兰大防从驾同泰寺録示史官姚并诸学官详议数月无能知者筐笥之内遗文尚在足下学乃生知前贤不及近古未闻愿采其防要着之遗简以成先志深所望焉数日钦悦即复书曰使至忽辱简翰属在途路无所披求据鞍运思颇有所得发圹者未知谁氏之子卜宅者实为絶代之贤藏往知来有若指掌契终论始不差锱铢也谨稽诸歴术测以微词试一探言庶防微防当梁武帝大同四年岁次戊午言甸服者五百也黄钟者十一也五百一十一年而圯从大同四年上求五百一十一年得汉光武帝建武四年戊子岁也三上庚三月上旬之庚也其年三月辛巳朔十日得庚寅是三月初葬于钟山也七中己乃七月戊午朔十二日得己巳是初圯堕之日是日己巳可知矣浃辰十二也从建武四年三月至大同四年七月总六千三百一十二月毎月一交故云六千三百浃辰交也二九为十八重三为六末言四百则六为千十八为万可知从建武四年三月十日庚寅初葬至大同四年七月十二日己巳初圯计一十八万六千四百日故云二九重三四百圯也其所言者但説年月日数耳据年则五百一十一防于甸服黄钟言月则六千三百一十二防于六千三百浃辰交论日则一十八万六千四百防于二九重三四百圯从三上庚至于七中己据歴计之无所差也所言年岁月日但差一数则不相照会原卜者之意当待仆言之吾子之问契使然也从吏已乆艺业荒芜古人之意复难逺测足下更询能者报焉李吉甫曰钦悦精思通盖僧一行所不逮方升之贻书钦悦适授驾于长乐驿得铭而绎之至三十里释然而悟所云据鞍运思颇有所得者此也按钦悦旧唐书不载新唐书特列于传盖异其人而知者特寡故详着焉
　　酉阳杂俎云贾耽在滑州境内大旱秋稼甚损因召大将二人谓曰君可辱为健步乙日当有两骑衣惨绯经市出城可踪之识其所灭处二将乃裹粮衣皂行寻之一如贾言映大冡而灭遂垒石标识而返贾大喜令军健偕往发之得粟数十万又芝田録云贾相公耽退归急召上东门卒至戒之曰明日午有异色人入门必痛击之死无妨门卒禀命至午果有二尼自东百步相序而至施朱傅粉如倡人妇其内服殷红下饰亦红卒计尼髠未之有也因以挝痛击之伤脑流血返走疾如奔马旋击之又伤其足狼籍毁裂百步已上落草映树更无踪焉门卒报耽具述耽曰死否对伤脑折足痛楚殆极但不死而失所在无可寻之耽叹曰然不免有小灾矣翌日东市奏失火延袤百千家又耽见一病者谓惟饮黄龙浴水可愈卒如其言亦见太平广记唐三百年惟耽博识可方东方朔张茂先而世絶无知者传但称耽入相与王叔文韦执谊不合罢略不言其博物因丛辑其説于此又一小説载耽好地理学毎外夷入朝輙延致访其山川土俗歴三十年所得备尽因撰次为华夷图夫小説诚不足尽信而説者辐辏如斯岂皆妄幻哉









　　少室山房笔丛卷二十二
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷二十三
　　明　胡应麟　撰
　　华阳博议下
　　汉尚经术故学问之士在经术唐尚词章故学问之士在词章六朝兼斯二者而皆弗如也而名物之学兴焉两宋兼斯三者而皆弗屑也而义理之学出焉世之变也亦足观矣
　　两汉以迄六朝所称博洽之士于术数方技靡不淹通如东方中垒平子景纯崔敏崔浩刘焯刘炫之属凡三辰七曜四气五行九章六律皆穷极奥眇彼以为学问中一事也唐宋以还词章学盛此道顿微王子安刘原父诸子稍能旁及余遂寥寥盖技术虽非学问所急其业之难精殆有甚者信古人未易及也
　　古人之学有中絶弗传者谱牒是也其学六朝最盛如王日对千賔不犯一讳梁武书成千卷仅纪数朝至唐李守林宝皆擅业专门老宿师儒莫敢与抗五代以还不崇门阀谱牒之学遂絶不传宋惟郑樵罗泌号能究心然率搜罗辽邈増益见闻而已非专门擅业者比也【郑以员半千为六朝大谬员唐人其父慕伍员之忠遂易此姓见本传中】
　　凡谱系之学昉于汉衍于晋盛于齐极于梁唐稍左矣其学故不乏也郑氏通志谱系凡六种一百七十部端临通考存者不过数家胜国以还殆絶此门阀之变亦古今兴废一大端也
　　汉之为经者仲舒康成为史者马迁中垒为子者子云淮南为赋者孟坚平子无非博极之士六朝尚浮夸故博之名在张王刘陆诸子然玩物之意胜矣三唐尚藻绘故博之名在王杨杜韩诸子然修词之意胜矣
　　汉以前其人其学实唐以后其人其学虚汉以前学者务博之实而忘其名唐以后学者先博之名而后其实此古今大较也至瓌伟絶特不羣之士则代各有之矣
　　退之云尔雅注虫鱼定非磊落人似不屑屑兹途者廼唐之韵学韩独为冠又屡以竒字取称何也欧苏虽不以学显然欧于诗苏于书易皆有传注世共推之亦前代文人所无介甫元晦自是学士不得以所长没之【韩韵学见呉棫韵补】
　　古今博洽之士有称府者【傅昭刘显俱称学府】有称库者【杜预号武库房晖逺号五经库谷那律号九经库】有称厨者【王俭称陆澄书厨陈济号两脚书厨】有称簏者【李善又傅廸】有称笥者【许懋号经史笥任昉号五经笥】有称箧者【柳璨号柳箧子】有称神者【郑康成号经神】有称师者【曹曽弟子称曽曰曹师为立祠】有称圣者【刘臻精汉书称汉圣】有称癖者【杜预】有称淫者【皇甫谧刘峻俱号书淫】有称痴者【窦威】有称志者【虞世南呼李守为人物志】有称谱者【李守又号肉谱】有称秘书者【虞世南行秘书】有称总龟者【殷践猷号五经总龟】有称海者【何休号学海】有称苑者【任末号经苑】有称仓者【曹曽号书仓三事俱见拾遗记】有称楼者【李磎号李书楼】
　　【傅廸见御览读书类与李善竝讥诮之称陆澄书厨亦此类】
　　古今绩学之士靡弗以勤致者尼父韦编三絶亡论即贤如仲舒聪如刘向颖如子建防如孝标其勤咸百倍于世之学者盛名所集弗虚也厥有目下十行篇成万字而终身没没草木共年毋亦此道未至与余生平驽劣世事懵然独癖嗜青缃逾于饮食凡史传叙称有仝余好輙欣然领防踊跃于衷偶阅唐宋诸类书采摭前防漏遗泰甚因戏效昔人比事雥而録之衰病耗忘目睫之讥自分不免异时仝好尚或有当余衷哉【中有一事数人或十数人者如不释卷事百余止録稍异者余映雪随月等不具録】
　　絶韦【仲尼读书韦编三絶铁摘三折】灭漆【又漆文三灭亦仲尼读书】割席【管寜絶华歆事】下帷【董仲舒崔祖虬郑鲜之宋世景李密司马光】穿榻【魏収读书坐一木榻积乆榻板中穿】结绳【李充读尚书腰系细绳十寻毎一遍作一结计数万余遍】然穅【顾懽】屑豆【朱仓代粮】拥絮【江革】坠冠【朱穆读书坠冠】负图【董蔼又李充亦号负图先生】担笈【髙允刘昼】闭户【刘焯刘诸葛颖各十年冯伟节三十年余陶景姚思亷裴行俭张衮鲁恭刘昼韦陟孙敬】杜门【陆倕诸葛颖】悬梁【孙敬】凿壁【匡衡】寄庑【刘峻少贫寄人庑下读书】居楼【张建章所居有书楼】掘坎【游明根掘土坎为室读书其中】堕坑【刘峻读书失堕坑阱】掌録【董蔼録书于掌世谓仲掌録见御览】掌钞【苏秦张仪仝学见异书以掌题之见御览】舌畊【黄安读书画地成池又贾逵事见拾遗记】舌学【董蔼钞书于掌以舌防之掌为烂号舌学】等身【贾黄中少聪悟父取书与身等令读之号曰等身书】刺股【苏秦】折肢【樊深读书坠马】损目【王锡读书致损右目】荷锄【孔安国常林张纮儿寛崔逞】引杖【沈峻以杖自击輙读】铸研【桑维翰铸铁研】据鞍【樊深读书据鞍不辍】亡羊【王育】牧羊【王蒙】乘牛【李密】牧牛【张悕】弃豕【承宫听经弃豕不觉】驱驴【李固驱驴负书】却鹿【裴休】聚萤【车】伐薪【葛洪伐薪供书】拾薪【承宫拾薪听经】负薪【刘贞素】采薪【刘仁轨又董蔼】然薪【范任又毕諴】防薪【侯瑾防薪代烛】卖薪【朱买臣】乞薪【郭琼乞薪照书仙鉴】截蒲【路温舒以代简】折蒲【王育折蒲冩书】熨瓜【郑灼心热以瓜熨之】种瓜【步隲】拾叶【董蔼拾叶冩书】编柳【孙敬编柳冩经】防树【魏収坐床防树读书】断虀【范仲淹】流粟【朱买臣见御览】漂麦【髙鳯】失稻【顾懽读书失稻不觉】絶粮【王歆絶粮读书不辍】燎麻【刘峻】画荻【欧阳修】窃肉【王劭闭目精思家人窃肉不复觉】忘羮【刘恕】节烛【郎茂读书家为节烛】减油【沈约亲为减油】置灯【范纯仁】藏火【祖莹藏火灰中】广钞异书【刘峻袁汉】窃读官书【杨诚】狱中受书【黄霸崔瑗】陌上懐书【崔琦】市肆阅书【王充徐旷】野地録书【董蔼】负板挟书【董遇】采梠诵书【隗禧】借读人书【任孝恭刘焯刘恕张方平】留读人书【郑樵遇人书必留读】卧用警枕【司马光】卧不蓄枕【李铨】凝尘满席【冯道韦爱】落烬数升【吕思礼】为人佣书【阚泽崔光刘芳】为人佣作【侯瑾王延卫飒】为人都养【孔安国】为人厮役【陈实】为人仆隶【王蒙】为人僮奴【游明根竝见传】误入人家【刘臻褚遂良】不交人事【薛瑞崔林】不问家产【崔伯谯周】不啓家书【胡瑗】不观伎乐【王瞻】不通权贵【阮孝绪拒王晏不见】不窥天子【韦爱】不对吏人【狄仁杰】日进三卷【宋太宗】夜尽十卷【沈约】东观读书【黄香】秘阁观书【张缵李邕】十年不归【胡瑗】七年忘返【乐羊子】门庭着纸【左思】户牖置笔【王充】厠上诵词【钱惟演】厠上索文【欧阳修】寒暑不辍【刘宣徐旷蒋乂】昼夜不倦【钟会范云沈峻李瑾樊深江总庾仲容温子升】盥栉不御【虞世南】寝食不思【郎茂刘恕谯周皇甫谧等】庆吊不行【荀爽】征辟不就【褚陶徐苖】目不窥园【董仲舒三年一云十年桓荣十五年何休十七年】手不释卷【马懐素吕思礼于休烈李磎仕宦不释卷刘昺鲁肃崔林辛术军旅不释卷刘实王起赵逸崔元翰耄耋不释卷司马光童稚不释卷裴皥乱离不释卷皇甫谧裴汉疾病不释卷余不尽书】
　　读巵言所记古今博物事偶忆史传小説中有相类者并疏左方【中固多博极士然或由神觧或以术推不专问学至偶中亦有之巵言大略同】郑公孙侨知实沈台骀知黄熊【晋平公梦】鲁展禽知爰居【海鸟避风】汉傅毅知西域金人胡僧知昆池刼灰蔡邕知焦尾琴柯亭竹魏嵇康知石髓晋荀朂知劳薪挚虞束晳竝知曲水【二子各证旧文束事觉稍古耳】张华知蛇化雉知洛钟鸣知武库火【以积油故见太平御览乐蔼下】郭璞知驴防【大如水牛灰色见景纯传】宋陆澄知崇礼门鼓齐徐之才知瘤骨【作刀柄见御览】梁武帝知海濵巨鼋【赵昭仪所化见飞燕别集】刘杳知张仲师【长尺二寸】知骞毘王杰公知蛇鹤二珠知火浣布知髙安国盐知天竺国镜知八风谷酒知扶桑茧丝【杰公事竝见四公记】后魏赵逸知晋时寺址知宋世浮图【见广记异人类】隋崔頥知蓝田玉人【汉文帝所造具冠帻见太平御览中】唐李百药知琅琊稻【徐陵文语】郝处俊知无脂羊张柬之知影蛾池【上官仪诗】唐宗知龙皮扇王维知霓裳第三拍叶法善知白蝙蝠精【张果眞形】青城王老知太元仙衣郑钦悦知中山石铭贾耽知虱症知火尼知藏粟【见杂俎及广记】江陵书生知息壤【太平广记】建中时道者知脉望【蠧鱼蚀神仙字所化其形如规发服之长生】又春秋陈章知胡充折齿【齐桓公得折齿方圆三尺陈章对曰此秦胡充齿也】知鸣鹄嗉中人【齐桓公得鸣鹄杀之嗉中有人长三寸三分陈章曰名李子敖见博物志】公孙侨知浮游【共工之卿化为朱熊】晏婴知盘庚【长九尺余大下小上】知伊尹【大上小下赤色而髯三神俱梦中所见出汲冢璅语今载御览并陈章二事竝见御览形体门】内史过知莘县神【丹朱所化】观射父知重黎郯子知鸟官蔡墨知豢龙氏介葛卢知牛鸣师旷知绛县老人年【竝见国语左传】又知太子晋年【汲冢周书】汉东方朔知东都短人【御览】贾逵知神雀【汉书本传】张敞知宣帝时美阳伪鼎【册府元龟】终军知鼮防【册府元龟】魏管辂知宋无忌妖知易中九事【本传】王粲知汉时玉佩遗制【元】呉诸葛恪知桑熟老龟【传注】六朝雷焕知枯木照妖知丰城剑气【续齐谐记】刘杳知字偏旁知姓谱血脉【竝见南史本传】刘显知狮子何色【南史本传】乐蔼知积油为灰【元龟】王僧孺知古人以石为针【南史本传】潘京知武陵郡名【止戈为武髙阜曰陵见元龟】范云知白乌所由至【齐髙帝时事见元龟】裴子野知滑国【即白题同贡者见南史子埜传】续咸知有新氏衡石【元龟】崔赜知羊肠坂【本传】魏収知人日徐之才知蛤精【竝见北史本传】杰公知六女国【梁四公记】唐许敬宗知济水褚遂良知雄雉见秦【元龟】周焦君知古岳渎经【广记】元行冲知乐器名阮咸【孔氏六帖】杨収知姑洗角【出处仝上】张一行知帝车七曜文【王勃文帝车南指遁七曜于中阶华盖西临藏五云于太甲张燕公不晓以问一行一行知其上句下句遂无知者段成式云】刘禹锡知巨颡老拳诗【杜甫义鹘行语老拳见石勒传】张率更知玉磬【隋唐嘉话】房叔道知湖目【莲子也此事本六朝人附酉阳杂俎】陈仓童子知弗述【秦时事也以上二事皆在唐前以载杂俎附此】段成式知画菩萨光【以曽青和壁鱼设色则近日有光此事在赞寜知画牛前见杂俎广知类】五代陈陶知狼星直日【江南主晨起于殿前得残兽一足无知其故者以问陈陶陶对曰昨夜乃狼星直日也见诗话总龟】陈崇实知鼍【见葆光録】江南士人知天鸡有二【説载尔雅江南士人因主司出题问此无能答者见谈苑】宋王介甫知玉楼银海【玉楼肩也银海眼也苏子瞻雪诗用二事出道书见诗话】苏子瞻知锦瑟诗【李义山诗寓适怨清和意黄鲁直不能觧眉山告之】黄鲁直知唤起催归【二鸟名也韩退之诗】刘贡父知黄耳【非犬也乃童仆名见诗话】刘克知人日隂诗【自元日至人日各有所属某日隂则某物歉也】又知乌鬼【鸬鷀也説载图经笔谈云】王贻孙知男女皆跪礼【对太宗问也见玉壶清话】李公麟知玉玺文【见宣和画谱及宋史本传】沈存中知棊局数【共用五十二万子而尽局之数】胡旦知束帛【诗话总龟】黄常明知孟劳【寳刀也王介甫诗用之见诗话总龟】丁公言知唐酒价【眞宗问唐酒价丁以杜诗对时称敏防后人又举王维新丰美酒斗十千驳之余戏谓价之多寡由酒有美恶耳工部贫客又蜀酒固不得埒价新丰也】又仲尼知玉羊【见髙氏纬略引韩诗外传云鲁哀公穿井得一玉羊焉孔子见之曰水之精为玉土之精为羊此羊得之井中在水土之际其身玉其肝土也公使杀视之果然此又与羵羊事异】元万顷知离合诗【见旧唐书本传郭侍封被围作离合诗示李勣勣怒万顷为觧之】朱子奢知烧尾事【新羊入羣为诸羊所触火烧其尾乃定故士人登进迁除设燕谓之烧尾贞观中太宗以此问朱子奢朱子以此事对一説虎变为人惟尾不变须烧乃似人见封氏见闻志】张果知汉武时鹿【唐宗时得鹿以问仙人张果果云此汉武上林鹿也騐之果然见神仙通鉴张果传中】张氲知海虾蟇齿【方圆二尺亦见仙鉴氲传】伊祁觧知龙虎玉【见太平广记唐宪宗时异人伊祁觧至时西域进方圆二玉举朝莫能名宪宗以问觧觧对云圆者龙玉方者虎玉也询诸贡者果云圆者渔人所得方者樵夫所致人始信服云】尹拙知白马祠旧典【宋史本传】刘恕知五代别将行履【本传】王介甫客知虹玉围腰语【见髙氏纬略虹玉围腰唐人常衮语也王介甫作谢玉带表而偶缺一故实作对一门下客曰何不用虹玉围腰语介甫大喜即用之惜门客名氏竟不传】尤延之知河鲀原起【杨廷秀与尤延之食河鲀杨问尤河鲀原起何典尤因举左太冲赋及刘渊材注答之杨检騐二处信然始大服尤之博洽呼之为书厨云见説郛所钞坦斋笔衡中】王仲行知天呉字音【见谈薮云李大异为广西帅尝诵杜天呉紫鳯之句顾坐客云呉当音华见山海经未知复见何书客莫对王独云后汉书戴就被収狱吏烧鋘斧使就挟之注引何承天篹文鋘音华又诗不呉不敖不呉不扬亦皆音华李公称善众咸服其该洽云今刻説海无此事非也】叶寘知玉柙【坦斋笔谈】汤思退知生妇人出处【本三国志事见説郛】又六朝王筠知霓字音五代张防知伪鼎【见合璧事类中】徐知象胆宋窦仪知干徳四年钱沈括知天禄元耶律楚材知角端【竝见史及诸襍説凡巵言引者悉不録又説郛载宋某人知酋耳知肉芝】
　　古文竒字之难辨有甚于事物者别而録之于后李斯识周冢玉文八字叔孙通识周冢玉文二字嵇康识抱犊山神书束晳识汲冢竹书江淹识玉镜竹简古文刘显识古文尚书断篇又识魏人遗梁古器隐起文王僧防识科斗书周官阙文范云识秦望铭韩愈识诛鲛雷文李协识漳泉界铭东平李生识石壁遗记兖州鲁生识古铜盎篆文【又张敞识美阳鼎文髙佑识玉印文】李斯叔孙通不尽识周冢玉文【凡八十字斯通共识十字】郭璞束晳不尽识穆天子传文郭又不识会稽钟文【景纯本传】张华不识显节陵科斗文【即束晳所识者己见巵言】任昉不识尚书古文【王僧防识】姚不识中山石铭【郑钦悦识】鲍照徐爰苏宝生不识青州墓铭【贾希镜识己见巵言】王僧防不识玉镜竹简古文【江淹识之】王起不识□门二字段成式不识鹿杯古文沈括不识汉东雷文【扶疎类栢叶见笔谈】至秦汉子书谓泰山封禅文字万家仲尼观之不能尽识则谬谈也
　　埜客丛书云幽明録曰楚文王猎有人献鹰得异物时有博物君子曰此鹏雏也文王厚赏之异类传曰汉武帝时西域献黑鹰得鹏雏众莫识惟方朔识之二説不同尚书故实谓孝武时尝有献异鸟者莫识东方朔曰此毕鸾也问何以知之曰见山海经洽闻记曰后汉时有鸟头长五尺鸡首燕颔备五色而多青光武问百官咸以为鳯蔡衡独曰多青者乃鸾也余歴考博识事自谓庶几足补巵言之缺近读此事遗数条学之难穷如是因续志之【毕鸾疑即毕方事字之讹也】
　　丛书又云缃素襍记云永叔啓陆机阅史尚靡识于撑犁枚臯属文徒自惭于骫骳沈元用啓读撑犁而靡识敢谓知书问祈招而不知尚慙寡学撑犁事竟不知载何书仆谓此见晏春秋曰予读匈奴传不识撑犁事案傍有奚奴执烛顾而问之奴曰撑犁天子也言匈奴称撑犁犹汉人称天子也于是旷然发寤然则不识撑犁乃皇甫谧事欧公谓陆机者误也按此书呉人王懋着当绍兴淳熈间成而不见端临通考盖其时未行世也【説郛亦引不见此】
　　古书中竒字难识者已备载巵言中自余传记所録字率不存即博雅所征徒存故实而已独玉磎编事所传古镜篆文十二字尚见太平广记然其説甚诡诞不足信也
　　六代文人之学有征事有防事征者共举一物各疏见闻多者为胜如孝标对被王摛夺簟之类是也防者暗举所知令人射覆中者为优如沈约得三刘显失一之类是也齐梁之交此风特盛亦犹晋之清言
　　大约征者如不足征之征防者即汉世射防之防然梁武与刘峻征锦被事亦谓防者自上临下之词实非防也惟隶事与征义同
　　六朝防事唐宋挍士悉其遗风惟征事絶不复覩仅段成式温庭筠以一物传简往来遂成卷轴又段尝出猎得兔数十头遗父寮属毎头疏事若干其下比僚属传观无一重者又元陈刚中吕徽之征驴事数十条皆或有之惟徐氏兄弟征猫事非实録非段吕学过二徐以驴及兔事颇众也徽之见辍畊録其人快士第匪陶氏几弗传小説尚尔著述其可废哉
　　南齐王俭自以博学多识过陆澄澄曰仆自少至老惟好读书无他事以萦念今公少即鞅掌王家虽复一览便谙然所见卷帙未必胜仆俭不谓然后与何宪辈征事咸屈于澄廼服其説余毎读澄言輙叹其亲切有味非身有之弗能道俭在齐亦称好学闻澄语便当了然顾騐而信即此知俭徒豪举为名髙耳俭卒时年未四旬方身柄齐国又少负一时重望诸名士咸出其门讵容有余力广读异书今问崇礼门鼓事尚载澄传云
　　南部新书云大中好文尝赋诗有金步摇未能对令温岐【即温庭筠也】续之岐乃以玉跳脱应大中喜命以甲科处之为令狐绹所沮除方城尉绹曽问其事于岐岐曰出南华眞经非僻书也冀相公燮理之暇时宜览古绹怒甚后岐有诗曰悔读南华第二篇为此也诗话总龟引宋某公谓南华经无玉跳脱事不知当时何据按唐诗纪事令狐绹尝以旧事访温对如前非问跳脱也宋人譌而一之可笑北梦琐言跳作条亦非盖跳脱乃与步摇相属耳【王懋云玉跳脱出眞诰当作华阳第二】
　　梁沈约防刘显十事显对其九约曰老夫昏忘不可受防聊试数事第毋至十显问其五约对其二又韦载字徳基年十二见沛国刘显显问汉书十事随问輙对按显于十事尚不能全得而载独举对无余者以汉书当时艺习者众或载所专精且显或以童子易之事非甚僻故也若刘沈五防则亷蔺鬭于防穴各极所难势自不能无得失凡评论古人文章学问务以此意求庶得其实不尔则韦之学乃过于刘而沈逺不及岂事实哉【又六朝张绾受防百事得九十四苐失六事因呼百六公】
　　又韦篹仕齐为记室沈约尝称于梁武曰恨陛下不与此人仝时其学非臣辈也二韦一族载十二即受防刘显颖敏固已絶人异时第以职任称而不闻学问着固知业废于半途者众矣
　　何宪传称其直阁日诸文士杂取四部书质之略无遗失可谓该矣然胡至一窘于陆而再夺于王也任昉不识尚书古文而王僧防识之王僧防不识竹简古文而江文通识之然淹之该博实不逾昉大槩一事之短长耳必诸刘张陆辈斯无间然
　　南唐徐锴与兄征猫事至七十余古今猫事有限即经史诗文单辞竝举亦不应若此之繁盖兄弟一时自相夸诩世不详察狃为实然耳梁武沈约征覈事仅十余条则吾颇恨其寡却自实録盖六朝前世代差近事迹尚稀故也二徐虽宋初然李昉宋白及诸学士编御览广记所収猫事不过十余二书之辑铉与其间胡不举锴七十事实之也盖古今故实载籍具存歴世类书咸可挍覈或间有漏遗决非悬絶余斯议自谓老吏断狱博洽君子幸更详焉
　　唐武宗制乃二字以试王起起言臣于三教书所不识者惟周穆王传□门二字耳此二字羣书未见武宗笑曰向试卿耳二字实吾所自制按起谓二字羣书未见可也谓三教书所不识者惟□门二字则大诬也即穆天子传中字不可识景纯无注者不下十数况穷三教书寜止此乎盖古文自有不可识者前人既无训释后世曷自推详若伪撰之书目所未接博极之士固能辨之然亦必遍窥四部夙究三仓庶几斯语政恐非起所办倘逢刘显之防立见其穷矣
　　强记则博闻博闻必强记此常理而不尽然至博闻强记而不觧把笔者又比比也乃文章烜赫之士于载籍涉猎而已淹通该洽之任往往谦让未遑岂人力固所难兼将造物隂为限制耶然汉唐以上诸大家则无不博涉也其自宋开之
　　张安道过目不忘而在宋人中无闻该洽此强记而不博闻者也司马君实防称不慧而淹通经史世号大儒此博闻而不强记者也刘原父强记絶人博闻无比而欧诮其文章未工此博闻强记而短于文词者也欧蘓俱以文章名世而安道讶子瞻再读汉书原父惜欧九不甚读书此文章烜赫而短于博闻强记者也然欧蘓皆有功经学亦前文士所无【原父亦以文名宋此据前人论之】
　　或问苏子瞻读书之法苏曰读书如钱谷兵农及诸事物之类毎一事作一次理会可以终身不忘子瞻非强记者即此可见以余论之长公所言实读书要法苐颇费工力耳子瞻尝问一后进近读何书其人答读某书子瞻輙问其中有某好亭子其人愕然罔措不知子瞻所问即前意也
　　余冬序録云欧阳永叔为文虽至熟故事亦检出处然后下笔盖其愼也东坡即不如此观洪景卢直院时所闻院卒之事可知随笔摘东坡诗文与出处戾者数十事坡仙大才制作多出一时纵手信笔未尝效人本子上寻行数墨古人事实固宜有误用处后生可为法耶按右二事二公俱非强记者可见然得失大有归也
　　刘原父兄弟皆博学穷经傲睨欧苏王氏间而制作不甚传沈存中笔谈持论精确然往往有轻发者正坐不检出处故也江邻几杂志宋人极推今不传略见説郛
　　两山墨谈谓洪景卢深服苏子瞻以老卒言不检册子故然子瞻用事多误病正坐此洪素以博洽自居其推服子瞻当别有谓苐洪所着随笔事实矛舛处亦复不希古人所以叹目睫也
　　宋人王介甫在当时诸文士中号为究心问学者旉亦隽才假以年讵可量徒以新法流并终身所善没之欧好古于金石颇覩一班苏赤壁二赋清空潇洒大得盛唐景趣而诗反为事束两失之云
　　庚溪诗话云曽子固为太平州司户时张伯玉璪作守欧公荆公皆与伯玉书以子固属之伯玉殊不礼一日就设防召子固作大排唯賔主二人不交一谈既而召子固书室谓曰人皆谓公曽夫子必无所不学也子固辞避而退因请子固作六经阁记子固屡作终不可其意廼曰吾试为之即令子固书曰六经阁者诸子百家皆在焉不书尊经也其下文不能具载又令子固问书传中隐晦事应答如流子固大服始有意广读异书晁丈以道言刘斯立跂初登科以贤称就亳州见刘贡父谈论皆刘所未知以道又言少年读书时尝鄙薄防补得官后从李徳叟游徳叟轻贱科名议论髙逺方有意眞为学也据右宋人所述则南丰似亦不甚读书盖文与欧王苏氏等而学又不及伯玉非庚溪笔之殆同草木谓小説可废乎
　　又宋子京尝与李邯郸饮酒隶僻事不胜者輙饮之坐客遂皆潦倒而出宋人隶事仅见此张安道世推强记止刘贡父所纪黄巢一事然余以唐书较之殊不合则所谓强记安在并贡父亦失之不考也【详二酉缀遗中】
　　梦溪笔谈云尝有人自负才名后为进士状首敭歴贵近曽谪官知海州有笔工善画水召使画便防掩障自为之记自书于壁间后人以其时名至今严防之其间叙画水之因曰设于防事以代反坫人莫不怪之予窃意其心以谓邦君屏塞门管氏亦屏塞门邦君为两君之好有反坫管氏亦有反坫其文相属故谬以屏为反坫耳麟谓反坫事出论语不应其人疎陋至此按宋黄东发云反坫郑注为坫在两楹之间反爵其上坫字从土而云在两楹间岂常设耶按郊特牲旅树反坫内则曰士于坫明堂位曰反坫出尊崇坫康圭士虞礼僎于西坫土则累土而为之皆可名坫而坫亦有髙卑东西之不同非必反爵之处也郑氏以坫之反异于经文矣汲冢书曰囬阿反坫注曰外向室也反主坫言非主爵言也据礼记反坫与台门相连汲冢书反坫与囬阿相连论语反坫与树塞门相连恐均为宫室僭侈之事若东发之言盖亦以反坫为屏障之类笔谈所载某人见或同此存中持论多覈然未免有轻发者兹类是也
　　朱元晦云程泰之演繁露其零碎小议论亦多可取如辨罘罳之类某顷因看笔谈中辩某人误以屏为反坫后看説文坫字下乃注云屏也因疑存中所辩未审后举以问泰之曰存中辩是然不是某人误乃説文误耳右见语类所记近续读得玆説并识之然则文公固亦疑此盖某公自本説文非误忆也余所见窃谓不诬世人幼习传注忽覩此大是骇闻沈博洽自信故勇于讥之苐某公有知又将以沈为不读説文矣甚矣辩难不可不审而援引不必骛竒也
　　段成式酉阳杂俎记事多诞妄如云一木五香根旃檀节沈香花鸡舌叶藿胶薰陆此尤谬旃檀与沈香两木元异鸡舌即今丁香耳今药品中所用者亦非藿香自是樟叶南方至多薰陆小木而大叶海南亦有薰陆乃其胶也今谓之乳头香五物迥殊元非同类右笔谈所论段氏专记异国所出欲无根柢可谓汉庭吏笔然此讥亦本山海经余考成式所引书多出前代诸小説及释道二藏者今本书大半不传故沈谓成式之诞其传者十九可征也【惟唐本朝多诞则为之】
　　梦溪笔谈云江南陈彭年博学善史于礼文尤所详练归朝列于侍从朝廷郊庙礼仪多委彭年裁定援引
<子部,杂家类,杂编之属,少室山房笔丛正集,卷二十三>故事颇为详洽尝摄太常卿驾误行黄道上有司止之彭年正色回顾曰自有典故礼曹素畏其该洽不复敢诘按郎瑛类藁载武林张某者毎纵谈古今人诘其所出则厉声曰太平广记盖其书世所罕也夫广记何秘之有杨用修亦颇用此讥如冲波传之类司马君实讲经为村老难不介意眞仲尼徒也
　　又明道杂志云杨大年奉诏修册府元龟毎数卷成辄奏之比再降出眞宗常有签贴有少差误必见至有数十签大年虽服上之精鉴而心颇自愧窃揣上万几少暇不应能如此稍访问之乃毎进本到辄降付陈彭年彭年博洽不可欺毫髪故谬误处皆签贴以进大年乃大荐彭年文字请与同修自是进本降出不复签矣较二説则彭年学问诚为当世所服世但知江南有徐氏兄弟彭年殊寡称者因记此然册府元龟以杨陈二君及诸博雅同修当无复遗恨余间读之疎漏处亦不少益知学问无穷也【彭年驾或果有典故不可知观反坫一事知沈语难尽凭也】
　　苏长公用事多误由才髙意爽不屑屑检册子耳洪景卢随笔指摘凡数十处大槩得之苐亦有不尽然者费衮梁溪漫志一则云东坡和潜师放鱼诗况逢孟简对卢仝不用校人欺子美或云校人乃欺子产非子美也岂少陵曽用校人事遂直以为子美耶予按左氏杜预注子产一字子美以上俱费氏説盖事载六经语孟者人所童习通晓一出名公手一或抵牾必他有证佐不得视同诸书所出骤加诮议也苐坡亦应自注以免人疑
　　王伯原曰演繁露抟黍为莺不知何出盖未考诗葛覃注也缃素襍记不知麦秋出月令熊改斋漫录考古语所出详且博矣然首如飞蓬出于诗乃以左思赋为始树桃李者夏得休息见于説苑乃以狄梁公事为始若此非一是以君子无轻立论又引笔谈云彼徂矣岐有夷之行朱浮传疏作彼徂者岐有夷之行今按后汉书朱浮传无此语而西南夷传朱辅疏中有之盖沈误以辅为浮也噫程沈二氏宋世共称博洽而犹若是考订可不审哉【髙似孙有繁露语见齐东埜语今不传】
　　梦溪笔谈云熈寜中尝发地得大钱三十余文皆顺天得一钱当时朝廷咸疑古无得一年号莫知何代物余按唐书史思明僭号铸顺天得一钱顺天乃其年号得一特以名铸钱耳非年号也按此与窦仪干徳事相类而沈所征叛臣年号尤僻世絶无传之者因录此【干徳钱事石林燕语以为卢多逊与他传记互异当考】
　　又云国史篹异载润州曽得玉磬十二以献张率更叩其一曰晋某岁所造也是岁閠月造磬者法月数当有十三宜于黄钟东九尺掘必得焉从之果如其言此妄也法月律为磬当依节气閠月自在其间閠月无中气岂当月律此懵然者之为也叩其一安知是晋某年所造既沦陷在地中岂暇复按方隅尺寸埋之此欺诞之甚也按存中此辩甚精盖记事者不能无溢词耳
　　程泰之当廷中对事必援古引今备极证据人主不悦而出之此又与梁武恶刘孝标异宋时人主直是懵然不觧耳然程他日着北邉备对尚以乡日所对未详为恨可谓不负所学矣
　　困学纪闻云庄子楚狂之歌所谓迷阳人多不晓胡明仲云荆楚有草丛生修条四时发颖春夏之交花亦繁丽条之腴者大如巨臂剥而食之其味甘美野人呼为迷阳其肤多刺故曰无伤吾行【以上俱纪闻语】近王长公与余书云词塲尺寸地迷阳罥足大可怪也余时不觧罥足之义读此了然
　　纪闻又云防扶老以流憩扶老藤名以为杖也见蔡顺传注按此可与迷阳作对扶老尤僻非伯厚不能知然亦读汉书偶得之伯厚尝引王徽之言谓读书得一义如获一眞珠船此意非眞好学者未易骤领防也【又古今注秃鹙一名扶老扶老亦见太平御览草木类】
　　梦溪笔谈云崔融瓦松赋谓之木也访山客而未详谓之草也騐农皇而罕记成式难之曰崔公博学无不通晓岂不知瓦松已有着説引梁简文诗依檐映昔耶成式以昔耶为瓦松殊不知昔耶自是垣衣瓦松乃名昨叶何成式亦自不识岂得诮崔融耶然昨叶何草不见尔雅神农等书而第见陈藏器本草陈俱唐人恐未足以难成式也【清异録拆瓦松字为一元木公可笑】
　　杨用修艺林伐山云汉灵帝修南宫铸天禄虾蟆转水入宫又作翻车渴乌洒路天禄即大虾蟆伯乐之子按图索骏以虾蟆为马即天禄也天禄之形汉人多刻石肖之于墓古诗所谓天禄辟邪眠莓苔也按用修毎证一事必令阿平絶倒而此以天禄为虾蟆尤可笑陈晦伯但引瑞应图以驳之似未明了余按沈氏笔谈云至和中交趾献麟如牛而大通身皆大鳞首有一角考之记传与麟不类当时有谓之山犀者然犀不言有鳞今以予观之殆天禄也后汉书中平三年铸天禄虾蟆于平津门外注云天禄兽名今邓州南阳县北宗资碑旁两兽镌其膊一曰天禄一曰辟邪元丰中予过邓境闻此石兽尚在使人墨其所刻天禄辟邪字观之似篆似隶其兽有角鬛大鳞如手掌甚类交趾所献异兽知其必天禄也据此则此兽宋时固已入贡沈存中辩之甚明用修于笔谈亦不防目耶夫天禄与虾蟆竝言即为虾蟆与辟邪竝言即为辟邪耶天禄辟邪眠莓苔乃黄庻咏假山诗以天禄辟邪譬怪石耳岂丘墓谓哉【诗载韵语阳秋乃宋人絶句耳】
　　王性之莺莺传防云仆性喜讨论考合同异毎闻一事隐而未见及可见而不同如瓦砾之在懐必欲讨阅归于一説而后已尝谓读千载之书而探千载之迹必须尽见当时事理如身履其间丝分缕觧终始备尽乃可以置议论若略执一言一事未见其余则事之相戾多矣又谓前世之事无不可考特学者观书少而未见尔以上俱王语余毎为之击节今去唐千余载而微之事一经考订万口同然学者诚博阅古今渔猎既广识见自融而加以精心综核即前代之事信亡弗可考者至如身履其间数言尤为曲尽如宋洪景卢明杨用修非不旁搜广涉正以轻于立论遗诮后人读王氏此防可谓良工苦心至于斯极而斯人在宋未尝以博洽知名且徒得赝书之诋何耶余读王所着树萱録默记等大都小説家流其所论辩自莺莺一传及魏泰碧云騢外絶不复见岂其徒能空言未竟行事耶或因一事之得偶合立言耶余酷有考订之癖视所称瓦砾在懐等语不啻过之而证騐古今亦时时有自得者漫録其説以騐后之君子
　　读书大患在好诋诃昔人夫智者千虑必有一失昔人所见岂必皆长苐文字烟埃纪籍渊薮引用出处时或参商意义重轻各有权度加以鲁鱼亥豕讹谬万端凡遇此类当博稽典故细绎旨归统会殊文厘正脱简务成曩美毋薄前修力求弗合各申巳见可也今偶覩一斑便为竒货恐后视今犹今视昔矣
　　昔人之説有当于吾心务着其出处而韪之亡当于吾心务审其是非而驳之毋先入毋迁怒毋作好毋徇名此称物之衡而尚论之极也今明知其得而掩为已有未竟其失而輙恣讥弹壮夫不为大雅当尔耶









　　少室山房笔丛卷二十三
　　钦定四库全书
　　少室山房笔丛卷二十四
　　明　胡应麟　撰
　　庄岳委谈上
　　大荒西经云西海之南流沙之滨赤水之后黑水之前有大山名曰昆仑有人戴胜虎齿豹尾穴处名曰西王母西山经云西玉山是王母所居其状如人豹尾虎齿善啸蓬髪戴胜是司天之属主疠及五残右山海经所述西王母与竹书纪年穆天子传殊不类盖因二书有王母之文而诡撰其状以实之余别辨于二书详矣集仙传则曰虎齿豹尾廼王母之使非真形也是又因山海经而譌者经云三危之山青鸟居焉广圆百里青鸟主为王母取食又云拒巫之山一曰龟其南有三青鸟为王母取食又言三足鸟主王母给使盖豹尾虎齿自为王母本形而三青鸟自为王母使者集仙既以王母为女仙而不得于豹尾虎齿之说故以三青鸟事当之皆梦中説梦也
　　集仙传言王母生于神州姓侯氏而酉阳杂爼以王母姓杨名回字婉妗夫王母西华之气所化而侯杨皆后世姓氏本无足辩聊识此当一噱云
　　观音大士絶不闻有妇人称近王长公取楞严普门三章合刻为大士本纪而著论以辟元僧之妄要为不学者言耳初不足辩也余母宋宜人素善病中歳防精奉大士每困迫辄梦大士化身辄愈又余邑叶氏妇病不知人数日亦梦大士救之而愈此皆余所目击其他显化灵异往往闻之四方余尝欲因长公本纪而彚集诸经中大士言行散见者及六朝以还诸杂记小说中大士应迹较著者合为一编盖余母志云【今大士像作善财其旁亦无谓华严载善财歴叅诸善知识俱非观音变相虽观音在其中然度善财者文殊也】
　　今塑画观音像无不作妇人者盖菩萨相端妍靓丽文殊普贤悉尔不特观世音也至冠饰以妇人之服则前此未闻考宣和画谱唐宋名手写观音像极多俱不云妇人服李廌董逌画防所载诸观音像亦然则妇人之像当自近代始盖因大士有化身之说而闺阁多崇奉者展转流传遂致称谓皆譌若塑像势不能久前代无从证订然太平广记载一仕宦妻为神摄因作观音像其妻寻梦一僧救之得苏则唐以前塑像固不作妇人也
　　杨用修词品记寿涯禅师咏鱼篮观音云深愿宏慈无缝罅乗时走入众生界窈窕丰姿都没赛提鱼卖堪笑马郎来纳败清泠露湿金襴坏茜裙不把珠璎盖特地掀来呈揑怪牵人爱还尽许多菩萨债据此则宋元间观音像亦有作妇人者然是变相未必如近时称谓可笑也今世女子多崇事鱼篮观音盖前代已有此像矣
　　又宋人小说载南渡甄龙友题观世音像云巧笑倩兮美目盼兮彼美人兮西方之人兮则宋时所塑大士像或已譌为妇人而观世音之称妇人亦当起于宋世元僧谫陋无识遂以为妙庄王女可一笑也
　　今观世音像率作妇人故人间显迹梦兆无复男子相者俗遂真以观世音为妇人不知梦生于心兆征于目心目注瞻皆非男相则恍惚示现自当女身余考法苑珠林宣验防祥等记观世音显迹六朝至众其相或菩萨或沙门或道流絶无一作妇人者使当时崇事类今妇人像则显迹繁伙若斯讵容无一示现耶唐世亦然盖误起于宋无疑【因类识数条以袪世俗之惑】
　　晋义熙十一年太原郭宣蜀郡文处茂先与梁州刺史杨收敬为友收敬有罪下狱宣与处茂同被桎梏念观世音十日后夜梦一菩萨慰谕之告以大命无忧俄而锁械自脱又宋张兴妻繋狱昼夜祈念观音经十日许夜梦一沙门以足蹑之曰咄咄可起妻即惊起钳锁桎梏俱解然闭户警防无由得出乃却自械又梦向沙门曰锁已开矣妻遂驰出又王球在狱至心念观音夜梦升高座见一沙门以一卷经与之题名光明又见一车轮沙门曰此五道门也既觉锁皆断脱又苻秦毕览东平人少奉法随慕容垂北征没敌单马逃窜敌骑追将及览至心诵念观世音既得免脱入山迷惑失道又专心持念中夜见一道人法服持锡示以途径安然至家又晋兴宁中沙门法义得病惟归诚观世音如此数日昼眠梦见一道人来候其病因为治之刳出肠胃洗濯毕还纳之梦觉众患豁然经云或现沙门梵志之象意者义公梦其是乎又东魏孙敬德亦梦沙门令念观音经临刑刀折为三此类甚众竟无一梦见妇人者当时像可推矣
　　冯夷之为河伯其説逺矣好竒之士诪张惑纪载实繁即特立自信君子亦但斥言其妄而未尝不以河伯为水神也乃余独于竹书纪年而得其説焉纪年载帝芬十六年洛伯用与河伯冯夷鬬夫洛与河国名也伯爵也用与冯夷人名也谓河伯河神则洛伯洛神耶夫洛伯能与河伯鬭矣胡用之为神寥寥后世而冯夷独盛称耶观泄十六年殷侯以河伯之师伐易则河伯为诸侯而冯夷非神鬼昭昭矣穆天子传河宗柏夭为穆王乗副车导之极于西土而后返则当时柏夭亦造父奔戎之属护从穆王者借如后世所谓鱼身人首何以周旋天子之侧哉夫九歌屈氏之寓言而鱼水庄生之幻说本未尝谓实有且絶不道冯夷之名而茂先博物成式酉阳从而为说以实之吾不可以不辨亦幸而得之竹书也【段氏所引河伯姓名颇众并识于后以广异闻】
　　酉阳杂俎云河伯人面乗两龙一曰冰夷一曰冯夷又曰人面鱼身又金匮言名冯循【一作修】河图言姓吕名夷穆天子传言无夷淮南子言冯迟圣贤记言服八石得水仙抱朴子曰八月上庚日溺河【按首所引山海经河图盖纬书也】
　　今世绘八仙为图不知起自何代盖由杜陵有饮中八仙歌世俗不解何物语遂以道家者流当之要之起自元世王重阳敎盛行以钟离为正阳洞宾为纯阳何仙姑为纯阳弟子夤缘附防以成此目尝观前代书史若七贤过关四皓奕棋等图浅诞不根者甚众独无闻此可知也考其出处亦各有所本张果在诸人最先进明皇时显迹甚着叶法善以为混沌初分白蝙蝠精钟离权吕嵓俱唐中晩人钟有二絶吕有一律见唐诸选中蓝采和亦唐人有踏踏歌见沈汾续神仙传以常衣蓝袍故名韩湘文公侄孙昌黎实赠以诗贾岛亦有诗寄湘皆不言其道术独酉阳杂俎记文公吏侍日偶江淮一族子访之自云善幻文公令试其技顷刻开异花有云横秦岭一联乃录文公旧作非预兆且非湘也何仙姑见纯阳文宋人杂説以为不饮食无漏而徐神翁宣和间海陵人见三仙传颇详其余姓氏间有相同然不可深考总之不足深辩近阅元人庆寿词有钟吕二韩等八人信知起自元世人也
　　元词有曹国舅考诸仙传曹姓无外戚而诸史曹姓外戚无得仙者据俗传为宋人检宋史惟曹佾为后弟见重于时年七十卒初不云得仙词又有跛者李孔目盖即图中跛足拄杖者尤荒唐然必合此乃得八人之数考诸传记惟神仙通鉴有刘跛子而非李姓与词语殊不相未审元人何据大都委巷之谈耳【刘跛子事出冷斋夜话虽诡异然不曰仙仙鉴何以引之韩湘说尤不一并钟离亦无定论详下条】
　　按通志有八仙图又有八仙传一卷注唐江积撰则此目唐时已似有之然徐神翁宋世甚明则唐时或他有其人如所谓五真之属且太平广记收神仙类事迹殆尽而钟吕显著若斯絶不见采并唐诸小说亦罕谈及则唐人所谓八仙传者决非钟吕之俦明矣
　　钟吕传道记称唐施肩吾撰按肩吾晩唐诗人素不闻其有道术而宋初编太平御览搜唐以前小说殆遍独无所谓钟吕传道记者盖必宋世方士譌撰托名唐人耳且吕一律见于鼓吹钟二絶见于延之昌父所收而唐人所自选集皆无之恐俱不足凭也
　　宣和书谱云神仙钟离先生名权不知何时人而间出接物自谓生于汉吕洞宾于先生执弟子礼有问答语及诗成集状其貎者作伟岸丈夫或峩冠绀衣或虬髯蓬鬓不冠巾而顶双髻文身跣足颀然而立睥睨物表自称天下都散汉又称散人尝草其为诗云得道高僧不易逢几时归去得相从字画飘然有凌云之气非凡笔也元祐七年七月录诗四章赠王定国多论精勤志学长生金丹之事亹亹可读终自论其书谓学龙蛇之状识者信其不诬今御府所藏草书一观此则钟离之像虬髯蓬鬓双髻跣足者与今所传正同盖宋时羽士假托钟离权以诳王定国辈其诗实唐钟离权所作而假托者不详其世以为即汉钟离昧故自称生于汉后世因以汉钟离目之盖其来非一日矣定国为其所欺可耳而蔡元长辈于唐诗亦漫不考何耶宋人淳化帖博古圗二书每供识者谈噱然宣和书画谱误处亦不在二书下杨用修尝叙宣和谱而论钟离乃以杜诗有近闻韦氏妹远在汉钟离之句世人遂赝作此名大可笑也
　　仙传拾遗云吏部侍郎韩愈甥忘其名姓弱冠往洛下省骨肉乃慕云水不归杳絶音信元和中忽还长安吏部与语甚竒之问其伎能云染花红者可使碧或一朶具五色遂于吏部后堂前染白牡丹一丛云来春必作含棱碧色又四面合有一朶五色者无何濳去不知所之是歳上迎佛骨于凤翔御楼观之吏部上表直谏忤防出为潮州刺史至商山泥滑雪深忽见是甥迎马首扶镫接辔意甚慇懃至翌日雪霁抵邓州乃白吏部曰某师在此不得远去将入扈倚帝峰矣吏部惊异其言问其师即洪崖先生也吏部为五十六字诗以别之曰一封朝奏九重天云云与诗讫挥泪而别行入林谷其速如飞明年春牡丹花开数朶花色一如其说但每一叶花中有楷书十四字曰云横秦岭家何在雪拥蓝关马不前书势精能人工所不及非神仙得道卓见先知何以至斯据此传则开顷刻花者又韩之甥然文公诗题甚明盖江淮族子之说当得其实记者或因此诗而讹为韩湘又或因江淮而讹为外甥耳【文公贬潮州歴歳始归何得次歳仍覩长安牡丹故杂爼之説近之】
　　永州何仙姑不饮食无漏世传其神异岳州天庆观柱以震折有倒书谢仙火字仙姑云雷部夫妇二人长濶各三尺银色莫不倾信有熟于江湖间事者曰南方贾人各以火自名一火犹一部也此贾名仙刻木记已物耳是亦不可知也尝有道人自言隋唐间人谭黄巢事甚悉因曰黄大晚节至此张安道尚书云巢六兄弟而巢最小当第六由是推之则道人之言信然乎右见刘贡父诗话据吕纯阳语则何仙姑当为唐末人据此説则当是宋初人也安道以强记絶一代其博识仅见此然旧唐书巢兄弟八人揆为巢弟则巢非最小明矣道人固不足凭安道亦未为得贡父该洽冠宋又从笔之甚矣综核之难言也
　　梦蕉诗话云广之増城有何仙姑者相传为邑民何泰之女生唐开耀间常欲絶俗去游罗浮父母怪之将婚夕忽不知其所之惟研屏间遗题云麻姑怪我恋尘嚣一隔仙凡道路遥去去沧洲防明月倒骑黄鹤听鸾箫据此则何又当为唐人然他无可据恐好事者为之【齐东埜语亦载何及谢仙事当在庆厯间岂何显于宋世自称唐人耶】
　　世所盛传张仙像张弓挟弹若贵逰公子以为即梓潼之神文昌之宿然梓潼自有像氅衣纱帽与张仙殊不类且道家言梓潼出处谓文昌尚近之祈嗣絶无干也偶阅陆文裕金台纪闻云张仙像是蜀王孟防挟弹图初花蘂夫人入宋宫念其故主偶携此图遂县于壁谨祀之一日太祖幸而见之诘焉花蘂跪答曰此蜀中张仙神也祀之能令人有子非实有所谓张仙也余按纪闻以此说得之蜀中一士夫或类近实盖以张弓为张仙挟弹为诞子而梓潼之神本蜀人且张姓因谬相传今又以梓潼化身传文昌耳
　　王长公勘书图跋云宋初诸降王中独孟防有天人相见于花蘂夫人所供其童子为元喆武士为赵廷隐当时进御者以胜国故不敢具其实故目为文皇耳然则孟防之像一譌而为梓潼又再譌而为太宗皆可笑也【孟防尝刻石经于蜀又有与花蘂纳凉词世但知李重光防文雅殊不减也唐末名画皆入蜀故应屡见于图】
　　世又谓张星之神为张仙按酉阳杂爼天翁姓张名坚又日姓张名表则天与日与星皆张姓宜海内张姓独多也闻者莫不絶倒【灶神亦姓张名单字子郭见杂爼梓潼神姓张名亚子见太平广记】
　　俗传灌口二郎汉唐前殊不经见偶阅朱氏语类云蜀中灌口二郎庙当时是李氷因开离堆有功立庙今来现许多灵怪乃是他第二儿子出来初间封为王后来徽宗好道谓他是甚麽真君遂改封为真君向张魏公用兵祷于其庙夜梦神语云我向来封为王有血食之奉故威福用得行令号为真君虽尊凡祭我以素食无血食之养故无威福之灵今须复我封为王当有威灵魏公遂乞复其封不知魏公是有此梦还是一时用兵托为此説今逐年人户赛祭杀数万来头羊庙前积骨如山州府亦得此一项税钱利路又有梓潼君极灵今二个神似乎割据了两川矣【见语类首鬼神类梓潼神事见太平广记盖唐以前有之今二祠香火遍海内不止蜀中矣】
　　世所祀天地水三官祠宇几遍海内然其显迹前代传记殊未闻考通志惟三元醮仪一卷而不题撰者疑当起于宋世然宣和画谱大歴中名画周晦有三官像图唐末范琼孙位张素卿皆有之五代左礼朱繇曹仲元遂不可胜数推原实始汉末唐宋而盛至于今极矣【张道陵敎法凡祈祷服罪之人以三符授之一着山上一地下一水中详载汉书】
　　今之戏具与古同而盛行于世者围碁象戏握槊而已弹碁摴蒱打马打彄采选叶子等俱不传今围碁十九行三百六十一路子亦如之宋世同此然汉制十七道唐局或十八道不可不知也按程氏演繁露云今碁方十九道合枰为碁子三百六十一案李善注韦昭博奕论枯碁三百引邯郸淳艺经曰碁局纵横各十七道合二百八十九道白黑碁子各一百五十枚则汉碁制可知唐栁子厚记石碁局自然成纹十有八道可奕然唐诗咏碁有十九条平路之句则唐制固应十九道其十八道者或碁局稍异间为之耳又胡宿诗又有三百枯碁之句则自引用汉人语不足据也
　　今奕多以三六二四等起手然前此或不尽尔集异记王积薪避乱夜投一茅屋有姑妇暗中以口奕始云以东五南九置子次东五南十二至三十六而止其説虽极诡诞然可以知唐世起手不尽类今也今邓艾开西蜀图奕家不复传而通志有王积薪金谷园九局图又凤池一卷尚载诸谱中
　　神仙虽长生天地迥絶凡民至于伎俩艺能未必尽超人世余歴考传记所载神仙家诗文及书画要自有一种超然方外意然拟之当行作者终自不同止如奕棋自王质烂柯之后薛用弱又撰王积薪事以实之世遂以仙家奕棊人世无敌然传记所载亦不尽然因忆唐人纪闻一事云段防幼慕清虗年十六辞父入名山遇一叟引之至一处有诸先生坐大磐石上对碁防为侍者覩先生碁皆不工因敎其形势诸先生曰汝亦晓碁可坐因与叟对奕亦不敌于是有老先生开户出召防对之其碁少劣于防因笑谓曰欲习何艺乎防言愿受周易老先生召孟叟授之后防布卦言事若神据此则仙家之碁反受敎于人世正与王积薪事相反二书皆唐人撰总之俱不足信然仙家者流荡意平心游于大化不以浅机小数疲神则此説或反近之闻余言者当失笑云【老先生者云即晋郗鉴也】
　　又广记载唐待诏滑能棊品最高偶遇一人求与奕遂为敌手其人垂别谓滑曰吾天人帝命取公棊耳滑寻卒然则天人之奕固亦不加国手矣并识博笑
　　今戏具围碁最古当是周时遗制或以为战国者徒据奕秋不知仲尼已先道矣象戏稍为后出北周武帝有象经二十卷杨用修疑非今象戏谓其卷数太多然今金鹏等谱往往有数十卷者何足异也第其序见御览者絶不与今同而唐以后殊无可考惟元怪录岑顺一事可据戏录之寳应元年汝南岑顺梦一人被甲报曰金象将军传语与天那贼防战顺明烛以观之夜半后东壁鼠穴化为城门有两军列阵相对部伍既定军师进曰天马斜飞度三止上将横行击四方辎车直入无翔六甲次第不乖行于是鼓之两军俱有一马斜去三尺止又鼓之各有一步卒横行一尺又鼓之车进须臾炮石乱下云云后家人觉其顔色惨悴因发掘东壁乃古冢有象戏局车马具焉按此或文士寓谈然唐人象戏之制赖此可考马斜行三路卒横行一路正与今同独车直进不廻则类于今之卒恐其他不尽合也又不云有象按司马温公七国碁图亦无象云象不可用于中国故名有实无也【续考通志周武象经止一卷王褒何妥各有注则云二十卷者又丹铅录之误也】
　　象戏亦有十九路者宋晁无咎广象棋图局十九路子九十八今温公七国谱传晁谱鲜知因录其序云象戏戏兵也黄帝之战驱猛兽以为阵象兽之雄也故戏兵而以象戏名之余为儿时无他防见设局布棋为此戏者纵横出竒愕然莫测以为小道可喜也稍长观诸家阵法虽画地而守规矩有截而变化舒卷出入无倪其説亦可喜暇时因求所谓象戏者欲按之以消永日盖局纵横路十一棊三十二为两军耳意苦而狭也尝试以局纵横路十九棊九十八广之意少放焉然按图置物计步而使终亦胶柱而已矣而智者用之则十九者之间尽强弱之形九十八者之间尽死生之势而十九九十八之外死生强弱可循环无穷饱食终日得五说而为之则涿鹿之纵横犹目前矣右序载马端临文献通考谱录琴棋类据晁则宋时象棋纵横皆十一路而今纵十路横九路与宋时颇不合又宋人事物纪原亦载岑顺事以为与今正同则唐宋固无异而国朝或未尽同也
　　今之双陆即古握槊也事始以为陈思王制而无明证晋世稍稍有为此者六朝唐宋相沿洪遵谱尚行世其制正与今同而唐制不可考惟宣室志一事足征洪氏谱双不载因戏录之虽其説诡诞不必论也东都陶化里空宅张秀才者居之夜深欹枕乃见道士与僧徒各十五人从堂中出形容长短皆相似排作六行秀才以为灵仙所集不敢愓息因佯寝以窥之良久别有二物展转于地每一物各有二十一眼内四眼剡如火色相驰逐而目光转砉剨有声逡巡间僧道三十人或驰或走或东或西或南或北道士一人独立一处则被一僧击而去之其二物周流于僧道之中未尝暂息如此争相击搏或分或聚一人忽呌云卓絶矣言竟僧道皆黙然而息秀才乃知必妖也明日捜寻之于壁角中得长行子三十骰子一双按此制正与今同但今双陆始列必八行而唐六行稍异然洪谱有三梁双陆每半三梁正得六梁唐制或同此也或谓六行者以六梁言恐未然凡握槊终乃六梁无先列六梁者【国朝某侯家多姬妾尝宾客对局命姬妾三十衣绯绿代长行盖真有之】
　　今投子六面二十一防正与唐同或笑投子既方安得无六面者是不知外国投子有四面而无么六者见洪氏谱又有二面者古五木皆投子类也但今投子么四皆绯宣室志张某所见物二十一眼中止四眼闪烁如火则第四为绯耳么不尔也
　　又今投子制甚小大者不过三数分无至寸者而唐人投子凡四防当加绯者或嵌相思子其中温庭筠诗云玲珑投子安红豆入骨相思知也无相思子即今红豆并四枚嵌一面则唐投子将近方寸矣
　　投子六面者不知起于何时余意正当与握槊先后以其数皆限于六耳或谓列言投琼孔称博奕当起此时不知穆天子传王两与隐士井公博又在孔列之先然是五木之类非六面者【投当如上字从琼者以玉从骰者以骨皆后之变也】
　　五木之戏盛行六朝幼尝读刘毅等传邈不知为何物尝阅他书稍稍得其要领后读程泰之演繁露证据精详可谓毫髪无憾矣其文多不载独谓骰子即五木而六面者起于唐时恐未然盖握槊晋世已行五木非握槊所用故当起于六代也
　　国史补云今之博戏有长行最盛其具有局有子子黑黄各十五掷采之骰有二其法生于握槊变于双陆天后尝梦双陆不胜狄梁公言宫中无子是也后人新意长行出焉又有小双陆围透大防小防游谈鳯翼之名然无如长行也监险易者喻时事焉适变通者方易象焉王公大人颇或耽翫至于废庆吊忘寝食及博徒用之于是彊各争胜谓之撩零假借分画谓之囊家囊家什一而取谓之乞头有通宵而战者有破产而输者其工者近有谭镐崔师本首出围碁次于长行其工者近有韦延祐杨芃首出如弹棊之戏甚古法虽设鲜有为之其工者近有吉达高越首出焉按右李肇所言则唐之长行正与今双陆合而李以为生于握槊变于双陆则唐之双陆或反与今不同而洪氏谱双合而为一尚似未妥总之三者亦小在同异之间非必相悬絶也至史补所言博徒囊家乞头通宵破产等俗絶与今类盖古昔共然矣廼唐人长行之戏至盛于围碁则理之不可喻者弹碁第闻汉晋间据此知唐人亦能之【栁子厚弹碁説今载围碁谱中非也】
　　巵言谓前导为伍伯所引贾充及崔豹语当矣然晋唐间官中行鞭杖者亦谓伍伯南北史多载尚未明审唐书苏世长为刺史因民不率敎责躬引咎自挞于都街伍伯疾其诡鞭之见血世长不胜痛大呼走观者无不笑之又太平广记某人欲知未来或曰公部中伍伯判防者也立召问之答曰某非能知未来但某在防中亦为伍伯能以杖之多寡验人吉凶耳盖防中考掠生人杖至十数已上者其人多死或预言之人遂谓之判防而实非也据二事则伍伯固有两义按世长唐名臣而此事絶可供笑因志之
　　酉阳杂爼载伍伯三四处如语资类载某公欲题名岩石偶无笔以伍伯杖画之则伍伯或前导而兼行杖者正犹今之皁人行则呵辟罚则用刑耳又按宋程氏演繁露载后汉虞诩传注续汉志伍伯公八人中二千石六人千石六百石皆四人自百石以下皆二人黄绶武官伍伯六官辟车铃下侍阁门阑部署衙走卒皆有程品多少随所典领率皆赤帻绛褠即今行鞭杖者然则伍伯之名汉世已有矣
　　续考后汉曹节传节弟见越骑营五百妻有色从求之五百不敢违注引韦昭云五百字本伍伯伍当也伯道也使之导引当道也按今俗呼行杖人为五百右皆注中语据此说最为明了余所谓二义兼者信矣
　　又祢衡传黄祖怒衡不逊令五百将出杖之亦见后汉书则知二字汉世通用也今俗称皁隶亦有所本皁人盖古司牧者隶则舆隶本不并言考张湛列子注已见则疑起于晋然义未必同
　　今俗以新娶男称新郎女称新妇又妇之事公姑者例呼新妇按新妇之称盖六代已然而唐最为通行见诸小説稗官家不可胜举然自主翁姑言非主新嫁也新郎君唐人自称新获第者不闻主新娶者言惟宋世词有贺新郎或当起于此时大抵国朝世俗称谓率循习宋元世近故也【娘子已见六朝祖珽传又唐初有娘子军】
　　妇人纒足谓唐以前无之余歴考未得其说古人风俗流传如堕马愁眉等史传尚未絶书此独不着太白至以素足咏女子信或起于唐末至宋元而盛矣
　　又古言妇人弓腰而不言弓鞋言纤指而不言纤足则陶宗仪之説未为无见晋木兰歌述妇人改服但称云鬓花黄略不言足诚似可疑第六朝前妇人之履不知与男子竟有别否此虽闺阁靡关渉然是古今变革之大者尚俟详考定之【郎瑛谓纒足起李后主宫人窅娘见类稿】








　　少室山房笔丛卷二十四
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷二十五
　　明　胡应麟　撰
　　庄岳委谈下
　　世所盛行宋元调曲咸以昉于唐末然实陈隋始之葢齐梁月露之体矜华角丽固已兆端至陈隋二主竝富才情俱湎声色所为长短歌行率宋人词中语也之春江玉树等篇尤近至望江南诸阕唐宋元人沿袭至今词曲滥觞实始斯际自文皇以鸿裁硕藻拨六朝余习而力反之子昂太白相望竝兴逮少陵氏作出经入史刬絶淫靡有唐三百年之诗遂屹然羽翼商周驱驾汉魏借令非数君子砥柱其间则花间草堂将踵接于武徳开元之世讵宋元而后显哉葢六朝五代一也障其澜而上则诗盛而为唐袭其流而下则词盛而为宋余因是知陈李少陵厥功于艺苑甚伟而欧阳王苏黄秦诸君子弗能弗为三叹而致惜也【宋诸君自秦外不称当行然扶裒反正之责在焉而亦属意斯道故他无讥也】
　　六朝五季始若不侔而末极相类陈隋二主固鲁卫之政乃南唐孟蜀二后主于词曲皆致工蜀则韦庄在防前唐则冯韩诸人唱酬煜世竝宋元滥觞也
　　今诗余名望江南外菩萨蛮忆秦娥称最古以草堂二词出太白也近世文人学士或以为实然余谓太白在当时直以风雅自任即近体盛行七言律鄙不肯为宁屑事此且二词虽工丽而气衰飒于太白超然之致不啻穹壤借令真出青莲必不作如是语详其意调絶类温方城辈葢晩唐人词嫁名太白若怀素草书李赤姑熟耳原二词嫁名太白有故草堂词宋末人编青莲诗亦称草堂集后世以二词出唐人而无名氏故伪题太白以冠斯编也【杨用修词品又有清平乐词二阕尤浅俚俱赝作也】
　　唐妓女歌曲酒楼恍惚与今俗类薛用弱所记王昌龄之涣高适豪饮事词人或间用之考其故实极可笑适五十始作诗借令酣燕狭斜必当年少何缘得以诗句与二王决赌一也又令适学诗后则是时龙标业为闾丘晓害无缘复与高狎二也乐天郑胪墓志第言昌龄之涣更唱迭和絶不及高高集亦无与之涣诗三也举此一端即他悉诬妄可见往尝读薛记郁轮袍窃谓右丞不至是天幸得此逗漏为干载词塲雪寃不觉浮三大白自快恨不呼右丞庆之
　　菩萨蛮之名当起于晩唐世按杜阳杂编云大中初女蛮国贡双龙犀明霞锦其国人危鬓金冠璎珞被体故谓之菩萨蛮当时倡优遂制菩萨蛮曲文士亦往往效其词南部新书亦载此事则太白之世唐尚未有斯题何得预制其曲耶
　　又北梦琐言云宣宗爱唱菩萨蛮词令狐相国假温飞卿新撰密进之戒以勿泄而遽言于人由是疎之按大中即宣宗年号此词新播故人君喜歌之余屡疑近飞卿至是释然自信具只眼也【即草堂称太白词】
　　传竒之名不知起自何代陶宗仪谓唐为传竒宋为戏诨元为杂剧非也唐所谓传竒自是小说书名裴铏所撰中如蓝桥等记诗词家至今用之然什九诞妄寓言也裴晩唐人高骈幕客以骈好神仙故撰此以惑之其书颇事藻绘而体气俳弱葢晩唐文类尔然中絶无歌曲乐府若今所谓戏剧者何得以传竒为唐名或以中事迹相类后人取为戏剧张本因展转为此称不可知范文正记岳阳楼宋人讥曰传竒体则固以为文也
　　今世俗搬演戏文盖元人杂剧之变而元人杂剧之类戏文者又金人词説之变也襍剧自唐宋金元迄明皆有之独戏文西厢作祖西厢出金董解元然实弦唱小説之类至元王闗所撰乃可登塲搬演高氏一变而为南曲承平日久作者迭兴古昔所谓杂剧院本几于尽废仅教坊中存什二三耳诸野史稗官纪载率不能详荐绅先生置而弗论暇尝综核诸家颇得其槩漫识于后好事雅流或亡讥焉
　　优伶戏文自优孟抵掌孙叔实始滥觞汉宦者傅脂粉侍中亦后世旦之渐也魏陈思傅粉墨堆髻胡舞诵俳优小説虽假以逞其豪俊爽迈之气然当时优家者流糚束因可槩见而后世所为副浄等色有自来矣唐制如霓裳等舞度数至多而名号糚束不可深考乐府杂录开元中黄幡绰张野狐善弄叅军叅军即后世副浄也【见辍耕录】范传康上官唐卿吕敬迁三人弄假妇人假妇人即后世装旦也至后唐庄宗自傅粉墨称李天下大率与近世同特所搬演多是襍剧短套非必如近日戏文也【观安节乐府襍录称假妇人则知唐时无旦名也】
　　古教坊有襍剧而无戏文者每公家开宴则百乐具陈两京六代不可备知唐宋小説如乐府襍录教坊记东京梦华武林旧事等编录颇详唐制自歌人之外特重舞队歌舞之外又有精乐器者若琵琶羯鼓之属此外俳优杂剧不过以供一笑其用葢与傀儡不甚相逺非雅士所留意也宋世亦然南渡稍见浄旦之目其用无以大异前朝浸淫胜国崔蔡二传竒迭出才情既富节奏弥工演习棃园几半天下上距都邑下迄闾阎每奏一剧穷夕彻旦虽有众乐亡暇襍陈此亦古今一大变革人不深考耳
　　凡传竒以戏文为称也亡徃而非戏也故其事欲谬悠而亡根也其名欲颠倒而亡实也反是而求其当焉非戏也故曲欲熟而命以生也妇宜夜而命以旦也开塲始事而命以末也涂汚不洁而命以浄也凡此咸以颠倒其名也中郎之耳顺而壻牛也相国之絶交而娶崔也荆钗之诡而夫也香囊之幻而弟也凡此咸以谬悠其事也繇胜国而迄国初一辙近为传竒者若良史焉古意微矣【古无外与丑葢丑即副浄外即副末也】
　　今优伶辈呼子弟大率八人为朋生旦浄丑副亦如之【外即副末丑即副浄】元院本止五人故有五花之目一曰副浄即古之叅军也一曰副末又名苍鹘苍鹘可击羣鸟犹副末可打副浄一曰末泥一曰孤装见陶氏辍耕录而无所谓生旦者葢院本与襍剧不同也元襍剧旦有数色所谓装旦即今正旦也小旦即今副旦也以墨防破其面谓之花旦今惟浄丑为之而元时名妓咸以此取称【如荆坚坚孔千金顾山山天然秀珠帘秀李娇儿类】又妓李娇儿为温柔旦张奔儿为风流旦葢胜国襍剧装旦多妇人为之也【元花旦必与今浄丑迥别故妓人多为之末泥孤装未知类今何色当续考之】
　　宋世杂剧名号惟武林旧事足徴每一甲有八人者有五人者八人者有戏头有引戏有次浄有副末有装旦五人者苐有前四色而无装旦葢旦之色目自宋已有之而未盛至元杂剧多用妓乐而变态纷纷矣以今亿之所谓戏头即生也引戏即末也副末即外也副浄装旦即与今浄旦同葢杂戏即传竒具体但短局未舒耳元院本无生旦者院本仅供调笑如唐防叅军之类与歌曲无大相闗也
　　乐府杂录云苏中郎后周士人苏葩嗜酒落魄自号中郎每有歌场辄入独舞今为戏者着绯戴帽面正赤盖状其醉也又有踏摇娘羊头浑脱九头狮子防白马益钱以至循橦跳丸吐火吞刀旋槃筋斗悉属此部又教坊记云踏摇娘者北齐有人姓苏防鼻实不仕而自号为中郎嗜饮酗酒每醉辄殴其妻妻衔悲诉于邻里时人防之丈夫着妇人衣徐步入行歌每一叠旁人齐声和之云踏摇和来踏摇娘苦和来以其且步且歌故谓之踏摇以其称寃故言苦及其夫至则作殴鬬之状以为笑乐今则妇人为之按此二事絶类岂本一事耶然杂录又有踏摇娘等不可深晓观此唐世所谓优伶杂剧糚服节套大略可见宋之杂剧葢亦若斯元院本但有词无曲故词第属之歌人此类以供戏弄而已至元人曲调大兴凡诸杂剧皆名曲寓焉而教坊名妓亦多习之清歌妙舞悉是中唐宋诸词殆于尽废又一变而赡缛遂为南之戏文而唐宋所谓杂剧至元而流为院本今教坊尚遗习仅足一笑云【梨园字面见乐府杂録】
　　杨用修云汉郊祀志优人为假饰妓女盖后世装旦之始也然未必如后世杂剧戏文之为缘其时郊祀皆奏乐章未有歌曲耳
　　元杂剧中末即今戏文中生也考郑徳辉倩女闗汉卿窦娥皆以末为生此外又有中末葢即今之外耳然则青楼集所称末泥即生无疑今西厢记以张珙为生当是国初所改或元末琵琶等南戏出而易此名观闗氏所撰诸杂剧绯衣梦等悉不立生名他可例矣青楼集又有驾头恐即引戏之称俟考
　　世谓秀才为措大元人以秀才为细酸倩女离魂首折末扮细酸为王文举是也细酸字面仅见此今俗尚有此称
　　武林旧事所记社防甚伙以杂剧为绯绿社唱赠为遏云社耍词为同文社清乐为清音社小説为雄辩社影戏为绘革社撮防为云机社吟呌为律华社右八种皆骈集一处者然当时唱赠之外又有吟呌耍词之外又有小説不知何以别之撮防葢元人院本所从出也今自戏文外惟小説影戏社防尚有之
　　胜国词人王实甫高则诚声价本出闗郑白马下而今世盛行元曲仅西厢琵琶而已西厢本元微之前人辩论甚核独蔡为牛壻絶无谓而莫知所本一日偶阅太平广记四百九十八卷杂录末引玉泉子云邓敞初比随计以孤寒不中第牛蔚兄弟僧孺子有气力且富于财谓敞曰吾有女弟子能婚当相为展力宁一第耶时敞已壻李氏矣其父尝为福建从事有女二人皆善书敞行卷多其笔迹顾已寒贱未必能致腾踔私利其言许之既登第就牛氏亲不日敞挈牛氏归将及家绐之曰吾久不至家请先往俟卿洎到家不敢泄其事明日牛氏奴驱辎槖直入即出牛氏居常翫好幙帐杂物列庭庑间李氏惊曰此何为者奴曰夫人将到令某陈之李氏曰吾敞妻也又何夫人焉即抚膺大哭牛氏至知其卖己也请见曰吾父为宰相兄弟皆在郎省纵嫌不能富贵岂无一嫁处耶其不幸岂唯夫人今愿一与共之李感其言卒同处终身乃知则诚所谓牛相即僧孺而邓生登第再昏事皆符合姓氏稍异耳【敞后官至秘书职位恍惚类邕】
　　余尝笑中郎有三不幸汉史垂成陷身缧绁一也生止一女复没虏庭二也头白齿落制命凶渠千年后横遭风流案诬蔑日为里妇唾讥三也闻者辄大噱不能已【或谓中郎流离逃窜愁苦一生设有此诬致足乐耳】
　　艺苑巵言云高则诚琵琶记其意欲以讥当时一士大夫而托名蔡伯喈不知其説偶阅説郛所载唐人小説牛相国僧孺之子繁与同人蔡生邂逅文字交寻同举进士才蔡生欲以女弟适之蔡已有妻赵矣力辞不得后牛氏与赵处能卑顺自将蔡氏至节度副使其姓事相同一至于此则诚何不直举其人而顾诬蔑贤者耶按巵言所引二姓悉合高氏或据此第僧孺之女则未审竟适何人耳僧孺二子曰蔚曰丛俱节度至尚书蔚子徽丛子峤亦显而絶无所谓繁者恐説郛所载未必如广记之实也西厢事唐人自有莺莺传而防真记侯鲭录尤详其为微之无疑然则西厢琵琶二记一本微之中表一假思黯女夫二人在唐先后入相当时事业寥寥不知千载后得元人力閙热百倍生前也
　　西厢记虽出唐人莺莺传实本金董解元董曲今尚行世精工巧丽备极才情而字字本色言言古意当是古今传竒鼻祖金人一代文献尽此矣然其曲乃优人弦索弹唱者非搬演杂剧也
　　董氏传竒称崔氏孀妇寓僧寺河中兵乱杜确弭之张生红娘等于莺传悉合独郑恒不可晓葢崔后与张絶再醮无所谓中表争姻之説乃微之自寓耳然疑董所撰或他有所本一日偶阅唐杂説栁叅军传栁春日游曲江邂逅崔氏女目成焉崔母王姓舅为执金吾他日金吾访崔母欲令子娶崔女女不乐潜遣青衣轻红徃荐福寺僧院达意于生生喜即纳聘私挈归金吾不知以为子盗之笞之数十既崔母亡栁夫妇来赴金吾子见之因讼于官崔女卒归王氏按此不知与微之孰先女皆崔姓婢皆红皆期僧寺中可笑乃有如此特王栁二姓差异至郑恒之争则断因此事附防无疑崔女后事甚怪不备录
　　倩女离魂事亦出唐人小説虽怪甚然六朝此类甚多郑徳耀杂剧尚传神俊不若王高古弗如董也
　　董解元见辍耕录明谓金章宗时人去元世较逺决不能与马郑辈相及而涵虚子记元词手乃有董解元等岂别一人或即金人以其北调之祖故引之耶惜其名字州里皆不可得且陶著书元末已谓董曲虽传能习者少则金元腔调亦自迥不侔矣
　　王实甫闗汉卿大槩同时第不详元何帝代要皆世祖时人陶氏辍耕录云大名王和卿滑稽挑达播四方中统初燕市有一蝴蝶其大异常王赋醉中天云挣破庄周梦两翅驾东风三百处名园一采一个空难道风流种諕杀寻芳蜜蠭轻轻的飞动卖花人搧遇桥东由是名益着同时闗汉卿亦高才风流人王尝以讥谑加之闗极意酬答终不能胜王忽坐逝鼻垂双涕尺余人皆叹骇闗来唁询其由众对此玉筯也闗曰是嗓耳何玉筯为众大笑曰若被王和卿轻薄半世死后方还得一筹耳凡六畜劳伤鼻中流脓则谓之嗓也观此闗之为人可见王所赋词亦佳又以滑稽挑达与闗善得非即所谓实甫者以先闗卒故西厢记未成而闗续之耶此事理极易推惜无他据
　　今王实甫西厢记为传竒冠北人以竝司马子长固可笑不妨作词曲中思王太白也闗汉卿自有城南栁绯衣梦窦娥寃诸杂剧声调絶与郑恒问答语类邮亭梦后或当是其所补虽字字本色藻丽神俊大不及王然元世习尚颇殊所推闗下即郑何元朗亟称第一今倩女离魂四折大槩与闗出入岂元人以此当行耶要之公论百年后定若顾陆之画耳
　　元曲传于今者崔蔡二家外散套间得三数佳篇如王长公所称暗想当年罗帕上把新诗写沈深逸宕而字字本色真妙絶古今矣百嵗光阴意胜觉筋骨稍露长空万里辞胜觉肌肉太丰俱让一筹也
　　汉文唐诗宋词元曲虽愈趋愈下要为各极其工然胜国诗文絶不足言而虞杨范揭辈皆烜赫史书至乐府絶出古今如王闗诸子无论生平履厯即字里若存若亡故知词曲游艺之末途非不朽之前着也
　　涵虚子记元词手百八十余中能旁及诗文者贯云石高则诚二三子耳自余马致逺辈乐府外他伎俩不展一筹信天授有定也【滕玉霄元好问萨天锡赵子昂冯海粟卢疎斋姚牧庵辈工诗文旁及词耳】
　　高则诚在胜国词人中似能以诗文见者徒以传竒故并没之同时卢摰处道亦东瓯人乐府声价政与高埒而制作弗传世遂以卢为文士而高为词人信有幸有不幸也元文人词名者赵子昂贯云石杨廉夫皆浙东西人元词手与中原抗衡惟越而已
　　高诗律尚散见元人选中如题岳坟采莲曲等篇虽格不甚超要非传竒中语文则乌宝一传见辍耕录小词若琵琶诸引亦多近宋葢胜国才士涉学者
　　近时左袒琵琶者或至品王闗上余以琵琶虽极天工人巧终是传竒一家语当今家喻户习故易于动人异时俗尚悬殊戏剧一变后世徒据纸上以文义摸索之不几于齐东下里乎西厢虽饶本色然才情逸发处自是卢骆艳歌温韦丽句恐将来永传竟在彼不在此金董解元世几不闻而花间草堂人口脍炙是其验也【或谓戏曲无可废理夫唐宋优伶所习今絶不省何状元北戏自西厢外亦殊少传者矣】
　　西厢主韵度风神太白之诗也琵琶主名理伦教少陵之作也西厢本金元世习而琵琶特创规矱无古无今似尤难至才情虽琵琶大备故当让彼一筹也
　　俳优戏文始于王魁永嘉人作之识者曰若见永嘉人作相宋当亡及宋将亡乃永嘉陈宜中作相其后元朝南戏尚盛行及当乱北院本特盛南戏遂絶右见叶氏草木子叶元末人据此则传奇始自永嘉人作之今王魁本不传而传琵琶琵琶亦永嘉人作遂为今南曲首二事极相类大可笑也然叶当国初著书而云南戏遂絶当是时琵琶尚未行世耶王魁事当在宋初今唐人小説载王魁事说者以为宋人勦入之云
　　琵琶记昆山有良璧诗王允何其愚説者以汉末有二王允一诛董卓一乃弃妻再娶者非也按后汉书党锢传黄允字子艾济阴人也以隽才知名郭林宗见而谓曰卿有絶人之才足成伟器然恐守道不笃将失之矣后司徒袁隗欲为从女求婚见允叹曰得壻当如此允闻而黜遣其妻葢黄姓非王允也今本多误刻故录之汪司马颇取此诗谓西厢诗无一成语者琵琶此首差可观然瑜字与姿古韵絶不通又宋二语大似村学究声口仅胜王闗可耳
　　王实父晩风寒峭词末句不想跳龙门到来学骗马今俗説但以骗为窃盗之义而实非也程泰之演繁露所载甚明实父葢用其意今录于后云尝见药肆鬻脚药者榜曰骗马丹归检字书其音为匹转且曰跃而上马已又见唐人武懿宗将兵遇敌而遁人为之语曰长弓度短箭蜀马临堦骗言蜀马既已短小而又临堦为高乃能跃上始悟骗之为义通典曰武举制土木马于里闾间教人习骗【以上俱繁露説】据此则骗本非盗窃之义与今俗説全不同实父用之于词者缘张逾墙楼崔故以骗马对龙门皆主跳跃之意益见措意之工程所引唐人讥武懿宗语乃张元一所作见孟棨本事诗又东京梦华录载百戏中有骗马等戏字义悉与前同乃知宋元间骗字音义如此今率以为盗窃举世一辞殊可笑也【今琵琶戏中有用此字者俗流妄増】
　　琵琶记正是此曲才堪聴又被风吹别调间用高骈诗话昨夜筝声响碧空宫商信任徃来风依稀似曲才堪聴又被吹将别调中发语曰正是者明谓引用古人也
　　今传竒有所谓董永者词极鄙陋而其事实本捜神记非杜撰也记称永父亡亡以葬乃自卖为奴主知其贤与钱千万遣之永行三年丧毕欲还诣主供奴职道逢一妇人曰愿为君妻遂与俱至主家曰永虽小人君恩徳誓当服勤以报主曰妇人何能曰能织主曰必尔者但令君妇为我织缣百疋于是永妻织十日而百匹具焉据此则永夫妇当在六代前或晋或魏不可知也李徳武妻裴氏亦载隋史中
　　古今传闻讹谬率不足欺有识惟闗壮缪明烛一端则大可笑乃读书之士亦什九信之何也葢繇胜国末村学究编魏吴蜀演义因传有羽守邳见执曹氏之文撰为斯説而俚儒潘氏又不考而賛其大节遂致谈者纷纷按三国志羽传及裴松之注及通鉴纲目竝无此文演义何所据哉
　　元词人闗汉卿撰单刀防杂剧虽幻妄然鲁肃传实有单刀俱防之文犹实于明烛也斩貂蝉事不经见自是委巷之谈然羽传注称羽欲娶布妻啓曹公公疑布妻有殊色因自留之则非全无所自也
　　吴志鲁肃传先主使闗羽争三郡肃住益阳与羽相拒肃邀羽相见各驻兵马百步上但诸将军单刀俱防肃因责数羽曰国家区区本以土地借卿家者卿家军败逺来无以为资故也今已得益州既无奉还之意但求三郡又不从命语未究竟坐有一人曰夫土地者惟徳所在耳何常之有肃厉声呵之辞色甚切羽操刀起谓曰皆国家事是人何知目使之去按今元人所撰单刀防杂剧本此葢肃传本实录而司马氏通鉴据呉书修辑以肃欲与羽防语诸将疑有变肃不从而徃而所记羽语殊俚陋不类云长葢呉书乃自尊其国非实录也本肃邀羽相见故羽操刀起岂得云肃欲徃疑羽有变乎裴松之辩驳最明独此注引呉书而略无是正亦大愦愦司马据之尤为疎也
　　赤壁破曹徳功最大考昭烈传与曹公战于赤壁大破之操传公至赤壁与刘战不利而不言周瑜及鲁肃传俱言与刘并力陈寿书诸葛传后亦言权遣兵三万助刘刘得用与曹公交战大破其军则当日战功可见今率归重周瑜与陈寿志不甚合余别详之
　　杨用修云世传冯商还妾余观氏族言行录冯京之父名式京生而隽迈不羣式一日取其所诵书题其后曰将作监丞通判荆南军府事冯京式既退官十一年京举进士第一为将作监丞通判荆南如式之言时人谓式为知子氏族录宋人所编当得其实世传冯商还妾事以为京父考之此文京父未尝为商又不名商也右见谈苑醍醐余考宋史京传不载父名亦无还妾事惟称京常过外兄见其侍妾询知同年某人女亟请嫁之葢因此附防也【杨本氏族录谓为正史亦非】
　　用修又云吕正父图多内宠与其母刘氏不协并正出之颇沦踬窘乏刘誓不嫁及正登仕乃迎二亲同堂异室奉养之近世传竒饐亭亦缘此附防也陈晦伯驳云邵氏闻见录载吕正微时于洛阳龙门利涉院土室中与温仲舒读书一日行伊水上见卖者意欲得之无钱可买其人偶遗一枚于地公怅然取食之后作相买园洛城东南下临伊水起亭以饐名焉麟考宋史吕实起寒素土室饐当有之惟杨所引颇闗涉而史不载恐未确也
　　连环亦本元曲或称李长吉诗榼银骑白马傅粉美人大旗下以为即吕布美人殊不知傅粉自説吕貌非姬妾也陶谷秦弱兰事见宋士人供状当不诬
　　绣襦记事出唐人李娃传皆据旧文第传止称其父荥阳公而郑子无名字后人増益之耳娃晩收李子仅足赎其弃背之罪传者亟称其贤大可哂也
　　王仙客亦唐人小説事大竒而不情葢润饰之过或乌有无是类不可知霍小玉事据李益传或有所本
　　红拂红绡红线三女子皆唐人皆见小説又皆将家皆姬媵皆兼气侠然实无一信者卫公虽韩柱国甥絶不闻处道相值缘李百药尝盗素侍女素执将斩之覩百药倮体俊秀因畀侍儿归豪异秘纂遂嫁此事卫公而虬髯客之诞又不必辩者也红线事冷朝阳有诗其本末不可考甘泽谣未足凭据红绡尤谬悠葢以汾阳多妓乐诡为此谈又本红拂而昆仑则又附防虬髯耳第所状一品殊不类汾阳余尝疑他有其人大都不必深辩今诸传奇盛行骎骎欲追胜国矣章台栁事或有之唐人诗可证也
　　辍耕录记元人杂剧有唐三藏一段今其曲尚传第不知即陶所记本否世俗以为陈姓且演为戏文极可笑然亦不甚虚也三藏即唐僧奘余辩见前续考独异志云沙门奘俗姓陈偃师县人也幼聪慧有操行唐武徳初往西域取经行至賔国道险虎豹不可过奘不知为计乃鏁房门而坐至夕开门见一老僧头面疮痍身体脓血牀上独坐莫知来由奘乃礼拜勤求僧口授多心经一卷令奘诵之遂得山川平易道路开辟虎豹藏形魔鬼潜迹至佛国取经六百余部而归其多心经至今诵之据此皆与今颇合又元人散套亦有西域取经等事葢附防起于胜国不始于今而三藏之名则又始于宋时不始胜国东坡艾子小説云艾子好饮少醒日忽一日大饮而哕门人密抽彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三脏犹可活况有四耶此虽戏语然宋世所称可见葢因唐僧不空号无畏三藏譌为奘耳【艾子疑非东坡然其目已见通考要亦出宋人圣教序虽有三藏要文等语匪奘号也】
　　自花间草堂之流也而极于西厢琵琶自怪树萱之流也而极于剪灯秉烛然西厢琵琶虽词最下伎俩在厥体中要为絶到若今所传新余二话则鄙陋之甚者也二书骤读之类村学究小知声律者不足当大雅一噱夷考其人实皆国朝名士手笔新话则瞿广文宗吉余话则李方伯昌祺也瞿国初钱塘人所着诗集诗话今传格律卑弱亡论而才情缥缈工语絶多词尤婉缛今诗词附见新话者乃无复字句可观李诗律殊精诣宣成间亶称作手今皇明风雅所选十数篇气骨铮铮侪流罕及而诗见余话者亦絶不足言昔唐人尝以南柯得名黄粱擅誉二书律之惭沮甚矣【岭南诗人孙蕡有朝云集句亦此类】
　　新余二话本皆幻设然亦有一二实者秋香亭记乃宗吉自寓见田叔禾西湖志余至正妓人行则昌祺目击事以拟乐天商妇者也缘他多虚妄并二事实厯废之李名徳显著坐是不得入贤祠效二书而益下者有秉烛清谈等言之则防牙颊而撰人周礼尝着纲目发明杨用修喜道之
　　始余读李方伯近体而善之以仝时曽子啓不能过既复阅瞿诗词每疑新余话非二君笔及读孤树裒谈得李不入乡贤事又西湖志余云宗吉尝着剪灯新话一编粉饰闺情假托防报虽属情妖丽游戏翰墨之间而劝百讽一间有可采秋香亭记乃其自寓桂孟平有题新话歌始知信二君作葢一时游戏笔端不复经意耳田叔禾所摘瞿语西湖词及妓鞋等曲皆多工语又和杨廉夫睂颦黛色云恨从张敞毫端起春向梁鸿案上生殊不减胜国也
　　七脩类藁云剪灯新话乃杨廉夫所着惟后秋香亭记则瞿宗吉撰也其词气不类可知香奁集鄙防者非廉夫乃韩致光诗三者非欲借重于人则一时刋误惜至今未有知者按瞿是编与所着诗话语絶类特加以俳谑又诗词不工为生平蛇足耳杨廉夫以文名元末今其遗集皆崛强怪奇笔端宁当有此都缘此老耽嗜声色故好事遂举归之郎曲儒不辨诗文面目无怪其然第或致悮后世若龙城录至今以为栁也【香奁是和鲁公嫁名韩渥杨自有续奁等作逺出其后郎説尤误】
　　江湖纪闻载一士人狎倡供状四六札通篇用故事成语颇极饾饤之工惜不知其名姓并事之始末大槩是南渡时人耳惟荆钗布裙自説郑玉之非倡女屡求其出处俱疑似间偶阅説郛录抚青襍説一事乃知邢氏女先与单氏子议婚后邢父母遭乱皆遇害遂失身乐籍为杨玉而单氏子以荫为其州司户因间狎之询其所生父母知为幼所议妻遂告其父母娶之葢误邢字为郑耳布裙短衾即邢女告单子之言详陶氏所录中
　　唐人初登第絶句云楚润相看别有情注但以楚润为妓之尤者而不详所出按孙棨北里志楚儿者素为三曲之尤晩以色衰嫁捕盗官郭锻以挑郑光业为郭曳棰数十因贻郑诗云蛾睂常被巨灵掌鸡肋难胜子路拳良可笑也润娘字子美【本名小润】王团儿女少时声誉借借崔垂休狎之题记于润髀上为同年某人见之因戏赠一絶慈恩塔上新泥壁滑腻光华玉不如何事博陵崔十四金陵腿上逞欧书俱可资笑云
　　今世传街谈巷语有所谓演义者葢尤在传竒杂剧下然元人武林施某所编水浒传特为盛行世率以其凿空无据要不尽尔也余偶阅一小説序称施某尝入市肆防阅故书于敝楮中得宋张叔夜禽贼招语一通备悉其一百八人所由起因润饰成此编其门人罗某亦效之为三国志絶浅陋可嗤也
　　杨用修词品云瓮天脞语载宋江潜至李师师家题一词于壁云天南地北问乾坤何处可容狂客借得山东烟水寨来买鳯城春色翠袖围香鲛绡笼玉一笑千金值神仙体态薄幸如何销得　想芦叶滩头蓼花汀畔皓月空凝碧六六雁行连八九只待金鸡消息义胆包天忠肝葢地四海无人识闲愁万种醉乡一夜头白小辞盛于宋而剧贼亦工如此按此即水浒词杨谓瓮天或有别据第以江尝入洛则太愦愦也
　　水浒余尝戏以拟琵琶谓皆不事文饰而曲尽人情耳然琵琶自本色外长空万里等篇即词人中不妨翘举而水浒所撰语稍涉声偶者辄呕哕不足观信其伎俩易尽第述情叙事针工宻致亦滑稽之雄也
　　今世人耽嗜水浒传至搢绅文士亦间有好之者第此书中间用意非仓卒可窥世但知其形容曲尽而已至其排比一百八人分量重轻纤毫不爽而中间抑映带回防咏叹之工真有超出语言之外者余每惜斯人以如是心用于至下之技然自是其偏长政使读书执笔未必成章也
　　此书所载四六语甚厌观葢主为俗人説不得不尔余二十年前所见水浒传本尚极足寻味十数载来为闽中坊贾刋落止录事实中间游词余韵神情寄寓处一槩删之遂几不堪覆瓿复数十年无原本印证此书将永废余因叹是编初出之日不知当更何如也
　　宋郑叔厚以孙武子配论语易传明韩苑洛以闗汉卿配司马子长皆大是词埸猛诨因论水浒得二事絶可作对嘉隆间一钜公案头无他书仅左置南华经右置水浒传各一部又近一名士聴人説水浒作歌谓奄有丘明太史之长二语本滑稽与前意稍不同然词若符节信宇宙间未当无对也
　　世所传宣和遗事极鄙俚然亦是胜国时闾阎俗説中有南儒及省元等字面又所记宋江三十六人卢俊义作李俊义杨雄作王雄闗胜作闗必胜自余俱小不同并花石纲等事皆似是水浒事本倘出水浒后必不更创新名又郎瑛类稿记防鬼簿中亦具有诸人事迹是元人钟继先所编然则施氏此书所谓三十六人者大槩各本前人独此外则附防耳郎谓此书及三国竝罗贯中撰大谬二书浅深工拙若霄壤之悬讵有出一手理世传施号耐庵名字竟不可考友人王承父尝戏谓是编南华太史合成余以非猾胥之魁则剧盗之靡耳【施某事见田叔禾西湖志余】









　　少室山房笔丛卷二十五
　　钦定四库全书
　　少室山房笔丛卷二十六
　　明　胡应麟　撰
　　玉壶遐览一
　　隋经籍志曰道经者云有元始天尊生于太元之先禀自然之气冲虚凝逺莫知其极所説天地沦坏刼数终尽略与佛经同而以天尊之体常存不灭每至天地初开或在玉京之上或在穷桑之野授以秘道谓之开刼度人然开刼非一度矣故有延康赤明龙汉开皇是其年号其相去经四十一亿万载所度皆诸天仙上品有太上老君太上丈人天真皇人五方天帝及诸僊官转共承受世人莫之预也所説之经亦禀元一之气自然而有非所造为亦与天尊常存不灭天地将坏则蕴而莫传刼运若开其文自见凡八字尽道体之奥谓之天书字方一丈八角垂芒光辉照耀惊心目虽诸天仙不能省视天尊之开刼也乃命天真皇人改转天音而辨析之自天真以下至于诸仙展转节级以次相授诸仙得之始授世人然元始天尊经厯年载始一开刼受法之人得而宝秘亦有年限方始传授上品则年久下品则年近故今受道者经四十九年始得授人推其大防葢亦归于仁爱清浄积而修习渐致长生自然神化或白日登仙与道合体其受道之法初受五千文箓次受三洞箓次授洞箓次上清箓箓皆素书纪诸天曹官属佐吏之名有多少又有诸符错在其间文章诡怪世所不识受者必先洁斋然后赍金环一并诸贽币以见于师师受其贽以箓授之仍剖金环各持其半云以为约弟子得箓缄而佩之其洁斋之法有黄箓玉箓金箓涂炭等斋为坛三成每成皆置绵蕝以为限域傍各开门皆有法象斋者亦有人数之限以次入于绵蕝之中鱼贯面防陈説愆咎告白神祗昼夜不息或一二七日而止而斋数之外有人者竝在绵蕝之外谓之斋客但拜谢而已不面防焉而又有消灾度厄之法依阴阳五行数术推人年命书之如章表之仪并具贽币烧香陈读云奏上天曹请为除厄谓之上章夜中于星辰之下陈设酒脯防饵币物厯祀天皇太乙祀五星列宿为书如上章之仪以奏之名之为醮又能登刀入火及诸服饵辟谷金丹玉浆云英蠲除滓秽之法不可殚记云自上古黄帝帝喾夏禹之俦竝遇神人咸受道箓年代既逺经史无闻焉推详事迹汉时诸子道书之流有三十七家大防皆去健羡处冲虚而已无上天官符箓之事其黄帝四篇老子二篇最得深防陶景者隐于句容好阴阳五行风角星算修辟谷导引之法受道经符箓武帝素与之游及禅代之际景取图谶之文合成景梁字以献之由是恩遇甚厚又撰登真隐诀以证古有神仙之事帝以为然敬之尤甚然武帝弱年好事先受道法及即位犹数上章朝士受道者众三呉及边海之际信之逾甚陈武世居呉兴故亦奉焉后魏之世嵩山道士寇谦之自云尝遇真人成公兴后遇太上老君授谦之为天师而又赐之云中音诵科诫二十卷又使玉女授其服气引之法遂得辟谷气盛体轻顔色鲜丽弟子十有余人皆得其术其后又遇神人李谱云是老君孙授其图箓真经劾召百神曰此书开辟以来不传于世今运数当出汝宜修之佐国扶命以化众生最后太上复降赐以新科符箓六十余卷及销链金丹云英八石玉浆之法太武始光之初奉其书而献之帝使谒者奉玉帛牲牢祀嵩岳迎致其余弟子于代都东南起坛宇给道士百二十人显其法宣布天下太武亲备法驾而受符箓焉自是道业大行每帝即位必受符箓以为故事刻天尊及诸仙之象而供养焉迁洛已后置道于南郊之旁方二百歩正月十月之十五日竝有道士等人百六人拜而祠焉后齐武帝迁邺遂罢之文襄之世更置馆宇选其精志者使居焉后周承魏崇奉道法每帝受箓如魏之旧寻与佛法俱灭开皇初又兴高祖雅信佛法于道士蔑如也大业中道士以术进者甚众其所讲经论以老子为本次讲庄子及灵宝升之属其余众经或言传之神人篇卷非一自云天尊姓乐名静信例皆浅俗故世甚疑之其术业优者行诸符禁往往神騐而金丹玉液长生之事厯代縻费不可胜纪竟无效焉右隋志叙道家源委废兴备悉因节録之所叙止于隋世其后复炽于唐之开元宋之宣和至金大定而全真教出又一变矣
　　马端临经籍考曰道家之术杂而多端葢清浄一説也炼养一説也服食又一説也符箓又一説也经典科教又一説也黄帝老子列御寇庄周之书所言者清浄无为而已而略及炼养之事服食以下所不道也至赤松子魏伯阳之徒则言炼养而不言清浄卢生李少君栾大之徒则言服食而不言炼养张道陵寇谦之之徒则言符箓而俱不言炼养服食至杜光庭而下以及近世黄冠师之徒则専言经典科教所谓符箓者特其教中一事于是不惟清浄无为之説略不能知其防趣虽所谓炼养服食之书亦未尝过而问焉矣然俱欲冒以老氏为之宗主而行其教葢尝即是数说者而详其是非如清浄无为之言曹相国李文靖师其意而不扰则足以致治何晏王衍乐其诞而自肆则足以致乱葢得失相半者也炼养之説欧阳文忠公尝删正黄庭朱文公尝称参同契二公大儒攘斥异端不遗余力独不以其説为非山林独善之士以此养生全年固未尝得罪于名教也至于经典科教之説尽鄙浅之言葢黄冠以此逐食常欲与释子抗衡而其説较释氏不能三之一为世患蠧未为甚钜也独服食符箓二家其説本邪僻谬悠而惑之者罹祸不浅栾大李少君于吉张津之徒以此杀其身栁泌赵归真之徒以此祸人而卒自婴其戮张角孙恩吕用之之徒遂以此败人天下国家然则柱史五千言曷尝有异乎葢愈逺而愈失其真矣右马端临论道家本支得失最为精当其唐以后术业之变足补隋志所未备因并录之南宋而后更采集诸説并详着其人于左方
　　青岩丛录云今炼养服食其术具在而全真之教兼而用之全真之名昉于金世有南北二宗之分南宗先性北宗先命近时又有真大道教有七祖康禅之教其説又自相乖异至于符箓科教具有其书正一之家实掌其业而今正一又有天师宗分掌南北教事而江南龙虎阁皁茅山三宗符箓又各不同先儒有云道家之説杂而多端其信然矣
　　按丛录以全真之教昉于金世有南北二宗之分似未详考葢南北二宗之分实自宋南渡后而皆始于吕岩岩得道钟离权权得之东华少阳君南宗自岩授刘海蟾操操授张紫阳伯端伯端授石翠泰泰授薛紫贤道光道光授陈泥丸楠楠授白海琼玉蟾玉蟾授彭鹤林耜此所谓南宗也北宗自岩传王重阳哲哲传马丹阳钰及妻孙不二钰传谭长真处端刘长生处丘长春处机此所谓北宗也全真之名始自王重阳今犹有祖其名号者然处机之后寂然矣紫阳下撰述多传于世近亦寥寥当国初显迹有铁冠周颠冷谦张三丰等大率非由学而致也
　　王司寇跋王重阳碑云重阳名哲初业儒不成去业武不就偶以遇异人得度遂为全真教祖张大其説而行之者皆其徒丘处机力也其説颇类禅而稍麤独可以破服金石事铅汞之误人与符箓之怪诞而其徒不尽尔也重阳所为説未尝引钟吕而元世以正阳纯阳追称之葢亦处机意所谓张大其説而行之者重阳得无师智似六祖其悬记似志公显迹又似万回异哉按长公説则北宗不重服食葢専主炼养而南宗则兼主二家者也
　　符箓之説自寇谦之陶景后唐则明崇俨叶法善翟干祐五代则谭紫霄宋则萨守坚王文卿等而林灵素最显科醮之説始自杜光庭宋世尤重其教朝廷以至闾巷所在盛行南渡白玉蟾辈亦尝为人奏章今二业皆无显著者独龙虎山张真人尚世袭封爵云道陵世次详见仙鉴中不备录录其入本朝者汉第一代天师张道陵为教宗继张鲁三国时据汉中其子盛魏封都亭侯复还龙虎山升坛授箓传及五季代称先生若贞静虚白葆真虚静之属而教日崇至宋有正应先生守真观妙等厯宋而元赐以冲和真人之号传至正常为四十二代即国初天师也六觐京师世领教事高皇帝以至尊者天天岂有师遂易号称大真人秩正二品后又赐以六品铜印文曰龙虎山正一坛英宗易以金印孝庙易以玉印自汉迄今凡一千四百余年相传五十代葢释门所未有也隆庆间坐论罢封今复旧髙皇帝之易天师号为真人可谓一洗万古陋习矣
　　宋三朝国史志曰班志艺文道家之外复列神仙在方技中东汉后道教始着而真仙经诰别出焉唐开元中列其书为藏目曰三洞琼纲总三千七百四十四卷厥后乱离或至亡缺宋朝再遣官校定事具道释志尝求其书得七千余卷命徐铉等雠校去其重复者得三千七百三十七卷大中祥符中命王钦若依照旧目刋补洞真部六百二十卷洞元部一千一十三卷洞神部一百七十二卷太真部一千四百七卷太平部一百九十二卷太清部五百七十六卷正一部三百七十卷合为新录凡四千三百五十卷又撰篇目上献赐名曰宝文统录祥符中张君房所集道书凡四千五百六十五卷崇观间又増至五千三百八十七卷君房撮其精要为云笈七签百二十卷宋邓自和撰大藏书目大洞真部八十一帙灵宝洞部九十帙太上洞神部三十帙太真部九十六帙太平部一十六帙正一部三十九帙凡六部三百五十二帙右宋世道藏卷数帙数载文献通考中与今藏卷帙微异因并录之
　　马端临曰仁义礼法者圣贤之説也老氏以为不足为而主于清浄清浄无为者老氏之説也佛氏以为不足为而主于寂灭葢清浄者求以超出乎仁义礼法而寂灭者又求以超出乎清浄无为者也然曰寂灭而已则不足以垂世立教于是缘业之説因果之説六根六尘四大十二缘生之説层见叠出宏逺微妙然推其所自实本老子高虚妙之防増而高之凿而深之遂自成一家之言而后来之道经反从而依仿之然较其词采则鄙劣弥甚者葢瞿昙设教最久嘱付其徒亦甚至又能鼓舞天下之文人才士以羽翼之推原其防意之所从来而润色其辞语之所未备故其为书博大竒伟不可以浅窥若老子则其初固未尝欲以道徳五千言设教也羽人方士借其名以自重而实不能知其説于是就佛经脚跟窃其绪余作诸经忏而复无羽翼润色之者故无足观葢佛袭老之精微泝而上之其説愈精微道袭佛之麤浅沿而下之其説愈麤浅矣右説见文献通考评二家互相依袭得失之致允矣因录之
　　晁氏曰序九流者以谓皆出于先王之官各有所长及失其传故各有非道本然特学者之过也故竝录之又有医卜技艺亦先王之所不废故附于九流之末夫儒墨名法先王之教医卜技艺先王之政其相附近也固宜昔刘歆既录神仙之书而王俭又录释氏今且亦循之者何哉自汉以后九流浸微隋唐之间又尚辞章不复闻义理之实虽以儒自名者亦不知何等为儒术矣况其次者哉百家壅底正涂之弊虽息而神仙服食之説盛释氏因果之教兴杂然与儒者抗衡而意常先之君子虽有取焉而学之者不为其所误者鲜矣则为患又甚于汉葢彼八家皆有补于时而此二教皆无意于世也八家本出于圣人有补于时特学者失之而庄老犹足以亡晋申商犹足以灭秦况二教无意于世不自附于圣人若学而又失之则其祸将如何故存之以为世戒云右宋晁公武之论载马端临经籍考仙释类末葢后世神仙之説虽原本道家实与道家异至于服食章醮而老子之道亡也久矣







　　少室山房笔丛卷二十六
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷二十七
　　明　胡应麟　撰
　　玉壶遐览二
　　宛委余编所录古帝王贤哲没为明神及生有所自者暇读二典洎杂史小説家言复得若干条辄以弇州遗意补录于左谬悠荒忽之谭诚达者所不道而吊诡之士不可不知也
　　盘古氏元始天尊应世也以一万八千年为一甲子【见真元赋】一云老君中三皇时化身号盘古先生【真仙通鉴】
　　祝融氏为火帝君南岳【路史】五龙氏乗云登仙【见荒史及水经】太昊伏羲氏应声大士化身也【见藏经及巵言】一云宝厯菩萨下生世间是曰伏羲【造天地经】
　　女娲氏吉祥菩萨下生也【造天地经】伏羲女弟曰女娲一曰女希【路史】补天断鳌【淮南】显迹唐世【酉阳杂俎】
　　炎帝神农氏为北太帝君主天下鬼神【酉阳杂俎】
　　黄帝有熊氏得道上升为太乙君【仙鉴】其神为轩辕之宿【荒史】子嚣为北方水神次子昌意得道居弱水又禺彊亦居北方为水神黄帝裔也【山海经】
　　帝尧陶唐氏长女娥皇为湘君次女英为湘夫人【楚词】帝舜有虞氏得道居九疑山【太平广记载帝舜以道徳三经及注景灵经授女真王妙想于九疑之山】
　　大禹先得道寿三百六十嵗为九疑飞仙尧时治水后复为神曰神禹禹子夏后啓为东明公珥蛇乗龙上三嫔于天【见山海经及仙鉴】
　　商高宗相傅説为列星
　　周文王为西明公周文公为北帝师周召公为南明公季札为北明公【酉阳杂俎及真诰等书】
　　孔子为水精子继周为素王【纬书】一曰元宫上仙【酉阳杂俎】一曰太极上真公治九疑山一曰广桑山真君【太平广记】一曰儒童菩萨下生世间【造天地经】一曰浄光童子化身顔子为月明儒童【俱清浄法行经】一曰明晨侍郎后为三天司直【已见巵言后夏馥亦为明晨侍郎见仙鉴】一曰与卜商皆修文郎【见太平广记后乐子长亦为此官见仙鉴】仲由在唐为韩滉【太平广记】施存在汉为壶公【施存亦仲尼门人事见真诰及巵言然术览两引壶公姓谢名元未知孰是】
　　释迦为三十三天仙延賔宫主【酉阳杂俎】又为忍辱仙人一曰老君乗日精入浄妙夫人孕为释迦【见化胡经】一曰闗喜乗白象入摩耶夫人胎为释迦【道经】
　　道家称老子化身名号尤众参防众説而备录于后老子初三皇时化身号万法天师中三皇时化身号盘古先生亦曰有古大先生后天皇伏羲时化身号郁华子地皇神农时化身号大成子人皇轩辕帝时化身号广成子少皥时化身号随应子颛顼时号赤精子帝喾时号录图子帝尧时号务成子帝舜时号尹寿子夏禹时号真行子商汤时号锡则子文王时号燮邑子武王时号育成子成王时号经成子周王时号郭叔子汉时为河上公右见真仙通鉴及道经一云老子上三皇时为中法师下三皇时为金阙帝君伏羲时为郁华子神农时为九灵老子祝融时为广寿子黄帝时为广成子颛顼时为赤精子帝喾时为录图子尧时为务成子舜时为尹寿子夏禹时为真行子殷汤时为锡则子文王时为文邑先生一云守藏史或云在越为范蠡在齐为鸱夷子在呉为陶朱公右杂见太平广记抱朴子等与前説稍不同又造天地经云摩诃迦叶往为老子清浄法行经亦云
　　老子名耳字伯阳一名雅字伯宗一名志字伯光一名石字孟公一名重字子文一名定字元阳一名元字伯始一名显字元生一名徳字伯丈【妙篇云初生时名录】周武王时为守藏史迁柱下史至第五帝昭王二十三年过函谷闗度闗令尹喜后二十五年降于蜀青羊肆防尹喜同度流沙胡域至穆王时复还中夏第十四帝平王时复出闗开化苏邻诸国复还中夏二十七帝敬王十七年戊戌孔子问道于老君乃有犹龙之叹第三十五帝烈王二年丁未过秦秦献公问以厯数遂出散闗至显王八年庚申东还至第三十八帝赧王九年乙夘复出散闗飞升昆仑据此则过函闗与出散闗自是二事考尹喜传悉同葢过函闗乃传道尹喜出散闗乃化服胡王过函闗者仅一而出散闗者三然过函闗见史记其説要为有徴出散闗事汉前羣籍无载者必后世道流増益之以求胜释门耳世多混二事为一诗家尤易混淆故详录之以备参考老君母妙玉女亦尹氏化胡经称老子投浄妙夫人体为释迦则妙浄妙皆老子母也
　　巵言所录鬼神仙逸名姓未尽者补列下方浮屠氏可考者别见
　　天翁姓张名坚一姓刘后为太山太守【杂俎】太乙君名腊天秩万二千石河伯姓吕名夷一曰冰夷一曰冯迟一曰冯修一曰无夷灶神名壤子【俱见诺臯记已入巵言者不录】
　　匡君名续字君平一字子孝又字公季【又有匡俗字子希非匡君】大茅君名盈字叔申中茅君名固字季伟【与后汉茅容字同】小茅君名衷字思和衷一作震茅君祖名蒙字初成武夷君姓王名子骞一説云魏王名子骞未详孰是又曰彭祖氏二子长曰武次曰夷合为武夷君一曰道君第七弟子名属仁治武夷山名控鹤仙人【竝见仙鉴】
　　尹喜字公文萧史行第三孝弟明王名康字伯中洪崖先生即黄帝臣伶伦涓子名蜀梁一作浊梁方回一作雷鬼谷子姓王名诩一名利一号微子东方朔一姓金吴刚字质一作罡【竝见名疑】赤将子舆姓蒋曰蒋先生紫阳真人姓周名义山婉盆子姓施名存【即壶公见真诰】羡门子一曰衍门司马季主男名法育女名济华竝仙淳于叔通一名斟字叔显玉子姓章名震于吉一名室梓童神姓张名亚子灌口二郎姓李【见朱子语类末】白鹿先生姓李名元洪崖子姓张名蕴字藏真蜀才姓范名长生李少君字云翼戴孟本姓燕名济字仲微改姓名字成子帛举字子高唐公昉一名房李八百名脱【日行八百里又问其年曰八百嵗故名八百仙鉴云不知其名此见广记仙类】
　　何紫霄字仙良一云姓邓清平吉姓卫名平许刿字道翔小名玉斧李含光本姓兰公名期许真君仆许大改姓午复改姓干终南处士姓王名守一钟离权改名觉字寂道一字云房号和谷子一曰号云房吕洞賔本名绍先洞賔弟子卢生名英【名疑】药王姓韦名古麒麟客姓王名琼韩湘字清夫一字伯渚【作北渚非】
　　李珏后改名寛张志和本名龄侯道华上升太上赐姓李名内芝混成子姓刘名和殷七七名文祥又名道全【名疑作荃】罗公逺一名思逺黙希子姓徐名灵府广成先生姓刘名元靖东瀛子姓杜名光庭【亦号广成】
　　神和子姓屈突名无为字无不为萨真人名守坚海蟾子姓刘名操字宗成徐神翁名守信重阳子姓王名哲本名中孚海璚子姓白名玉蟾罗赤脚名宴
　　女仙姓名巵言所未录者及小有异同者
　　西王母姓杨一曰缑氏一曰侯氏一曰焉氏名回一曰婉妗第三女曰碧霞元君本居西岳今为泰山神圣母第四女名林字容真号南极夫人又紫夫人王母第十三女名兰号云林夫人第二十女名玉清号紫微夫人一云名青娥字愈意第二十三女名瑶一云名瑶姬号云华夫人【太平广记有传云居巫山今诗家所谓神女也】
　　王母小女名琬字罗敷号太真夫人亦曰东岳夫人上元夫人名阿环【见太平广记汉武内传答王母书中名疑谓侍女名阿环恐有讹误】
　　灵照夫人李氏老君之姑中侯夫人王氏子乔之妹嫦娥字纯狐一曰郁仪灶神苏吉利妻王氏名博颊一曰灶君夫人姓王字卿忌女六人皆名祭河伯夫人亦曰姓冯名夷织女星侍儿姓梁名玉清太白上公妻名女媊阳翟夫人姓涂山即启母也少室山少姨即涂山妹姓同太仙女姓西灵名子都【见司马季主传】
　　妙玉女姓尹氏老君母也一曰无上元君九华安妃上真元君女也名郁賔字灵萧南岳夫人姓魏名华存字贤安号紫虚元君旴母姓许氏旴烈之母也
　　左华九成夫人姓范名定英右嫔元姬姓赵名约罗北寒玉女姓宋名聮娟东华玉女姓燕名景珠林云玉女姓贾名屈庭飞玉女姓鲜名子华毛女名玉姜一云鱼氏姊妹二人一名道超一名道逺秦时隠武夷山【巵言止引前説葢列女传所载隐华阴山者后説出仙鉴以所隐地生毛竹故名为毛女】
　　女几姓陈氏麻姑姓王氏即方平之妹【见仙鉴与神仙传王方平降蔡经家所述小异又宋宁宗勑封麻姑虚寂冲应真人是女仙亦有真人之号也】东华玉妃姓淳名文期【见仙鉴女真张微子传即青童帝君妹也】刘仙姑名懿靖天二女一名旋波一名捉淡捉淡一名瑶光洛神宓妃也一曰伏羲女太女姓颛顼名和智琼神女姓成公蕚绿华姓杨【一曰罗氏名郁】明香元君李氏名真多【即八百妺】樊夫人刘纲之妻名云翘妹为裴航妻名云英东陵圣母姓杜【广记仙鉴等俱作适杜氏】谌母许真君师名婴【一云孾】
　　花姑姓王名灵微何仙姑姓赵名何一名和【名疑】武真人名元照【见夷坚志】清真左夫人姓郭名云葢右夫人姓杨名玉华许穆夫人陶成女名科斗马钰妻孙氏名不二彭耜妻潘氏名蕋珠右杂见广记御览真诰仙鉴等国朝昙阳子王氏名焘真【外谢自然等名姓显然者及名姓不及攷者俱不录】
　　仙道姓名有特异者类此条
　　乞食公者五岳真人冯延寿也见列仙传宋来子下湖浮先生姓施名存一号婉盆子即壶公也见真诰东方朔本姓张氏父名夷字少平一曰姓金氏【见名疑】
　　朔母田氏生朔三日母亡邻母拾得之时东方始明故姓名曰东方朔【太平广记】
　　侯道华将飞升老君遣真人韩众下迎赐姓李名内芝审尔则仙家亦赐姓若帝王之为者竒事也
　　王梵志不知名字王徳和者见林禽树有瘿大如斗破之中得小儿养至七嵗能言自名曰林木梵天姓王氏后改名见广记【又罗公逺被杀后易姓名为维厶还本旧名姓而去首也】
　　宋世有木先生名广莫宣和帝以其道得林灵素之半故易姓曰木本姓雍【仙鉴】
　　白玉蟾本姓葛除去草头以谢天地父母除去勾曲以谢兄弟妻子以中曰字加撇为姓【江湖纪闻】
　　王害风王重阳踪迹诡异若病风者人以名之【本传】吕纯阳幻名【昌虚中囘道人吕元圭守谷客无心昌老无上宫主回客人】
　　汉武外传女仙名有石公子范成君
　　仙鉴有称号诡异而率莫知其姓名者或得姓不得名者他非此类者不录
　　倒景君　无常先生【竝汉武传】无为子【仙鉴黄帝传中】偃松子【名疑】了然子【名疑】赤须子【秦穆公主鱼吏】祝鸡翁　山图　溪父　修羊公　骑龙鸣　稷丘君　服闾子　龙威丈人犊子【以上竝列仙传】飞黄子【仙鉴】谷希子　毓阳子【见姜伯真传】白羊公　长上公　长桑公子　上黄先生【以上竝列仙传】慧车子【淳于斟传】负局先生【仙鉴】几八兄【广记】骡鞭客【见怪录】无英君【周义山传】掩耳道士【常掩耳走故名】上帝戏臣【长五尺濶三尺杂俎】婆娑寐【唐太宗时人见胡氏管见】偃月子【仙鉴】阴隐客【太平广记】落魄仙　栁条青【仙鉴】吉留馨　感庭秋【二人俱无姓名一唱吉留馨一唱感庭秋故名】刘无名　刘平阿【仙鉴】赵圣人　彭钉筋【三人俱见广记言亊中也】天自在【无姓名常谈天也见广记】三朶花【头常戴花三朶见苏子瞻诗注】灰袋　费鸡师　葫芦生【竝见杂俎】仆仆先生【自言姓仆名仆因目为仆仆先生见广记】摸先生【无姓名人有疾以手摸之辄愈号摸先生】陈花子【常卖花于市竝见真仙通鉴】何蓑衣　獃道僧【二人俱见桯史一人衣蓑衣一似僧又似道而獃故各以为号】混沌道士【仙鉴】赵麻衣　赵缩手【行则缩两手于胷前见仙鉴】国朝有铁冠道人　周颠仙【郎瑛云铁冠姓张名景和并识此俟考】
　　仙传所载有名流人所共悉而不名其得仙者漫尔笔之其荒诞不必深论其昭灼口耳若东方曼倩李长源辈亦不录其有没而为神者类别则中
　　王倪得道长生至尧舜时务光自沈复见商武丁世太公望棺中止玉钤六篇范蠡易号陶朱后复之兰陵卖药得仙于北邙山墨翟遇仙长生汉武世尚存介子推逃晋后卖扇东海边楚狂接舆在蜀峨睂山东园公唐时尚存命洪崖合神丹用里先生得道为华子期师司马季主并男女皆得道居委羽山汉武帝得道尸解以棺中箱杖鬻市人韩崇入大霍山尸解冯良奕世居鹿迹洞中郎宗服胡麻得道居华山张鲁辞侯爵白日乗龙升天夏馥从赤须先生得道龙伯高从刁道林受道得仙【仙鉴龙述是也】姚俊为北海司命刘翊为右理司监刘寛遇青谷先生授杖解法得仙栾巴自杀乗风入林虑山中李少君诛后人见之东海上【自汉武而下其人竝见汉书而不云得仙】樊英灭蜀中火灾【后汉书载此然同时郭宪栾巴亦然恐有讹者】郗鉴得道居名山唐时尚存【有段碧者见之见太平广记中】姚失国入山得道遍体生长毛【亦见广记仙鉴】
　　萧子云师杜元老授职为元洲长史八十二口洞仙徐之才以阴功得道【见女徐仙姑传】李卫公大厯尚存【广记仙类】
　　马周为素灵宫仙官谪降李绅姓名预载仙箓中【同上】顔真卿归葬惟空棺贾耽以神解称异人吴道元跃入画中卢钧吞金丹得道王叡卒后人见之成都陈陶夫妇竝得仙姚平仲骑青骡入终南苏养直遇罗浮黄真人羽化【以上杂见御览广记仙鉴酉阳夷坚等书外卢李林甫等削不载】
　　女仙则钩弋夫人改塟棺中惟丝履一双【见广记与史传互异】王衍女进贤为愍怀太子妃并婢六出遭掠赴水遇韩西华救度竝得仙韩太华乃韩安国妹李广利妻窦武妹琼英黄琼女景华竝得道居易迁宫【以上竝见真诰】
　　唐宗三女玉真大公主次公主幼真三公主竝从胡天师慧超得仙【见仙鉴胡慧超传玉真长公主即张果传欲降为果妻者也】
　　右皆正史不载而杂见传记者他如魏太武为太平真君【见寇谦之传中】唐宗为太阳朱宫仙人杨贵妃为太上侍女【见杨通幽传中】唐宪宗为海岛仙人【见伊祁览传】宋徽宗为东华帝君徽宗后为紫虚真君【见林灵素传中】此类皆方士幻惑之説视诸埜史传闻又不侔故略之
　　道经所载天五城之上僊圣阶秩高下森如信若所言其莅事举职劳不啻于人间王元泽所谓千嵗何益白石先生宁为地仙不乐飞升有以也顾其説不可具闻其名号时时散见诸传记中暇读大洞诸经外旁及稚川贞白及唐宋小説家言得名号可纪者数十百余彚为一帙世有好谭天者将挈以赠焉
　　太极真人【赤松子见三洞珠囊又杜冲又淮南王又西梁子文见周义山传徐来勤见葛传】无上真人【尹喜见太平广记诸仙传下同】　太和真人【尹轨及由世逺又王君】清虚真人【王褒又小有真人亦褒】　　大罗真人【葛为太罗前身】桐栢真人【王子乔又李奉仙】　　　青葢真人【高世韩】
　　少室真人【刘干寿】　　　　　太元真人【茅盈】
　　太清真人【彭清宋伦】　　　　　太微真人【尹澄】
　　秦陇真人【周亮以下并仙鉴】　　　靖明真人【匡续】
　　西城真人【王方平】　　　　　司命真人【路大安】
　　句曲真人【茅固】　　　　　洲真人【姚坦】
　　中岳真人【高丘子王仲甫王甫苏林】　西岳真人【冯长】
　　小有真人【王琼见怪录麒麟客传】　　紫府真人【韩琦见宛委余编】
　　太梁真人【魏显　　　　　阙仁】真人【王道宁】
　　岷山真人【阴友宗】　　　　　陆浑真人【郭幼度】
　　崇山真人【范伯华】　　　　　郁絶真人【裴仁以上并见真仙通鉴】清逸真人【李白见宛委余编】　　　华阳真人【王甫见仙鉴】
　　太虚真人【赤松子见魏夫人传】　　　九疑真人【韩伟逺见御览引三洞珠囊】清宁真人【裴仁见三洞珠囊】　　　紫阳真人【周义山张伯端】
　　一真人【范伯慈以下竝见仙鉴】　　九皇真人【张伯端】
　　黄庭真人【王探】　　　　　东极真人【王太虚】
　　南岳真人【陈子微】　　　　　潜山真人【鲍靓兼领】
　　上清真人【司马承祯见谢自然传又李少君赵伯元张仲逸竝见仙鉴又许諡见御览】五岳真人【冯延寿见列仙宋来子传】　　清城真人【洪崖先生见仙鉴本传】
　　南极大明公【匡续】　　　　太极右仙公【葛】
　　太极左仙公【谷希子】　　　　上清仙公【许刿又涓子为北海公见御览】
　　蓬莱右仙公【贸保安】　　　　九左仙公【封玮】
　　玉真上公【崔子文】　　　　　紫阳左仙公【石路成见王母传】
　　九疑山侯【张上贵】　　　　　岱宗神侯【鲍元节又陶侃为西河侯巵言】
　　太极仙侯【张奉见御览】　　　　水府仙官【郭璞】
　　东源伯【张石生见仙鉴下竝同】　　少室仙伯【王逺知又呉涵虚】
　　华山仙伯【秦叔隠】　　　　　青城仙伯【洪崖子见弇州文集】
　　潜山真伯【赵祖阳见仙鉴】　　　　海伯【屈原见巵言】
　　蓬莱大仙伯【茅盈见仙传拾遗五真记】　监海伯【温峤见巵言】
　　太极高仙伯【延葢公见王母传】　　八元仙伯【柯元首见御览】
　　嵩山伯【陶景见广记某传中】　　　理禁伯【张賔又赤松子为昆林仙伯】太极左仙卿【黄观子叶法善】　　　太极上卿【马成子】
　　中元仙卿【羡门子】　　　　　洲上卿【尹喜】
　　西岳仙卿【李翼】　　　　　上清左卿【许成已上竝见仙鉴】
　　东岳上卿【茅盈见神仙传】　　　　真大卿【瑕丘仲见仙鉴】
　　太极仙卿【墨翟见巵言】　　　　蓬莱左卿【叶叔茂见仙鉴】
　　太清左卿【黄观子见御览】　　　　东府左卿【白石生同上】
　　东华上佐【杨义见仙鉴】　　　　阳晨大夫【石叔门见御览】
　　英文台侍郎【金可记见仙传拾遗】　　昆丘侍郎【鲍靓见广记】
　　九华侍郎【马成子见仙鉴下同】　　　明晨侍郎【夏馥又周畅见数】玉华侍郎【方某及莫某三人见夷坚志】　碧落侍郎【沈羲见仙鉴周爰支传】门下侍中【张良又刘桢徐榦王粲竝见巵言又王为尚书令王嘉徐庶何晏殷浩俱侍郎】太极韦编郎【庄周见酉阳杂俎】　　　左执葢郎【封玮见御览】玉台执葢郎【郭四朝又茅衷见封玮传】　太上侍经仙郎【王思真见仙鉴】
　　仙台郎【侯道华见广记】　　　　　修文郎【乐子长卜子夏顔渊蔡邕见巵言】典柄执法郎【淳于叔通见御览】　　都禁郎【贾谊见巵言又李明期为玉晨元郎】北天修门郎【纪瞻虞谭同见巵言】　　执葢郎【虞和见巵言又正一上元郎王忠】左理中监【韩崇见仙鉴下同】　　　右理中监【刘翊】
　　童初监【范幼安】　　　　　　东华上清监【李白】
　　碧虚上监【董奉】　　　　　蓬莱都水监【桓闿】
　　左副监【谢鲲见巵言又张叔隐为右仙鉴】　太阳都录大监【魏徴亦见巵言】蓬莱仙监【陶景巵言作蓬莱都水大监】　丘监【王弼见宛委余编】
　　保命丞【茅衷见仙鉴下同】　　　　三官保命司【茅衷又乐长冶为保命丞】
　　南岳司命【李奉仙】　　　　　九宫右司保【展土公见列仙传】都录司命【郭璞见巵言下同】　　　鬼官司命【周顗又姚俊为北河司命】岷峨主司【杜光庭见仙传拾遗】　　　地下曹司【沈文通见仙鉴下同】
　　送迎使者【徐福见沈羲传】　　　　绣衣使者【孟六竒又冷广子期竝见御览】
　　地下主者【鲍靓见神仙传】　　　　太清宫主者【虞善翔见仙鉴下同】南门亭长【郄鉴见巵言下同】　　　北斗天门亭长【沈文通】
　　北极判官【邹宿见仙鉴】　　　　泰山司马【贾谊见巵言下同】
　　雷部掌事【刘景文】　　　　　紫府押衙【苏轼】
　　太博士【庄周见巵言】　　　　莲花博士【杨廷秀见诗人王屑】洲长史【萧子云见仙鉴又杜预蔡谟俱为长史见宛委余编又管条条为左官御史见御览】五云书阁吏【陈幼霞见容齐随笔】　　神霄散吏【林灵素见本传】
　　文星典吏【杜甫见巵言】　　　　高明大使【许逊见本传又为九天游奕使】中央鬼帝【嵇康见巵言下同】　　　北方鬼帝【雄又张衡】
　　阎浮提王【寇准蔡襄】　　　　　遮须国王【曹植】
　　赤龙神王【伊用昌见仙鉴】　　　　五方天帝君【简肃正见魏夫人传】西极总真君【王逺见御览传授部】　　东华青童君【景林真同上】
　　唐世君【司马生见沈义传】　　　　叶君【王乔见后汉书】
　　东海青童君【延陵旸见汉武内传】　　王屋山君【厐籍见巵言】
　　方丈宫主【九源丈人见列仙传】　　　蓬莱长生主【白乐天见仙鉴】
　　海山院主【白乐天见广记】　　　　华阳洞主【东方朔见巵言】
　　芙蓉城主【石曼卿亦见巵言】　　　灵芝馆仙官【王安国见侯鲭录】太上仙官【东方朔见王母传】　　　素灵宫仙官【马周见广记】
　　六押大都统【马总杜佑】　　　　三天大法师【马成子竝见巵言】泰山老师【崔曙见酉阳杂俎】　　　太乙师【鬼谷子见巵言】
　　恒岳仙人【田吾道荣见仙鉴下同】　　　大乙仙人【王向见仙鉴】
　　控鹤仙人【武夷君传及山志】　　　　坠地仙人【同上】
　　林屋仙人【王玮见仙鉴下同】　　　　柏树仙童【许逊见本传】
　　九华大仙【田先生见广记】　　　　　赤脚大仙【宋仁宗见野史】
　　斥仙人【项蔓都见仙鉴】　　　　　　谪仙人【李白见本集又贾眈见广记仙类】
　　嵗星精【东方朔见传】　　　　　　东海蟾精【徐知常见林灵素传】混沌初分白蝙蝠精【张果】
　　凡称先生者率当时及后世尊称称子者率自称故皆不录凡真人系世主所封者不录凡巵言所列有官号而无职司者不录录其当时受封号于太上者或前身为某仙官者
　　许旌阳得道赠逺祖由玉虚仆射曽祖琰太微兵卫大夫先祖玉太极把业录籍典者父肃中岳仙官赐所居宅曰仙曹左府右皆天帝所令今人但知旌阳拔宅事不知许武仲逃尧后复有此赠未审天上玉虚仆射较地下九州长何似耳
　　许旌阳拔宅升天后齐有张司空名防遇葛稚川饮仙酒举族八十二口白日上升许惟一仆并妻为地仙张亦遗一女使卢琼为土地道家好傅防乃尔又萧子云八十口同居洞中尤竒僻也
　　太真科曰玉皇诸录有百八道君羣仙随业以补其职三善道者圣真仙也上品曰圣中品曰真下品曰仙三清之间各有正位圣登玉清真登上清仙登太清玉清有大省宫殿皇帝王公卿大夫吏民率以圣呼之如圣皇圣帝之类是也男女贵贱各有次第上清有都玉京七宝紫微率以真呼之太清有太极宫殿率以仙呼之其上清太清品位列男女次第之统数与玉清同麟按公卿大夫皆三代以还品秩唐虞尚未闻然则无始之前羣仙位号究竟何称乎即以此称果出三代则人间仰法天上乎抑天上下效人间乎凡道书可笑类如此昔人以赤明龙汉及诗词体格逐代更变为疑不知兹类之荒唐有弥甚者漫举例之
　　登真隐诀曰三清九宫竝有僚属例左胜于右其高等称曰道君次真人真公真卿中有御史玉郎诸小号官位甚多也女真则称元君夫人仙之大小男女皆取治所以为着号外又有仙伯仙丞仙监仙郎等右所列御史丞监诸郎属又汉魏以下官称矣









　　少室山房笔丛卷二十七
　　钦定四库全书
　　少室山房笔丛卷二十八
　　明　胡应麟　撰
　　玉壶遐览三
　　神仙家名号相类者最易混淆赤松子本黄帝时雨师吾邑黄初平得道后慕古赤松因易此名世遂以初平为赤松子刘孝标博洽冠世亦以金华赤松子为雨师葢止据列仙传言之而神仙传或未覩也葛稚川当晋过江时与孝标相去不逺唐前书无刻本所篹神仙传或未行于时故孝标未及覩之又唐张蕴得仙慕古洪崖因自号洪崖子神仙通鉴遂以为古洪崖姓张考洪崖传称尧帝时已三千嵗然则唐虞以前安得后世之姓耶此二事絶类可发一笑端
　　又初平兄初起后亦改名鲁般葢兄弟皆袭古神仙名鲁般世知其匠巧而不知亦得仙者见神仙通鉴妙思通灵故附于至道未必长生也公输班与墨翟竞巧见战国子书考墨子絶不及神仙事然道家率以为得仙太平广记御览皆载之抱朴子引墨子七变法诸幻化之术总之方士依托也【又有墨子枕中记考见经籍考】
　　王乔尤易舛淆古今未有了此者杨用修王元美巵言俱以为有二人余别考得三人自谓足据近复忆之误也仙家王子乔传子乔即太子晋字子乔【一云名乔字子晋】遇浮丘公授以至道于缑山乗鹤上升时人观者咸曰王子登仙遂言曰王即吾姓因遂称王子乔并叶县为令飞舄之王乔柏人为令食芝之王乔其为三人无疑余旧常载之史书占毕中然三代前以子系字者尚希而是时即太子亦称王子其谓王子乔者犹云太子晋尔未必字为子乔也既周太子自应姬姓何得以为氏王传中王即吾姓之云葢不得王子二字之义而强为兹説以傅防之耳今诗家称子晋者亦非【二王乔竝载后叅阅自明】
　　王乔者河东人也汉明帝时为尚书郎出为叶县令后天下玉棺于堂前吏人推排终不摇动乔曰天帝独召我耶乃沐浴服饰寝其中葢便立覆宿昔塟于城东自成坟其夕县中牛皆流汗喘乏而人无知者百姓为之立庙号叶君祠吏人祈祷无不如应若有违犯者立见祸云云
　　王乔犍为武阳人也武阳有北平山在益州南一百四十七里高一千二百丈上有白虾蟇谓之肉芝食者长生非仙材灵骨莫能致也乔好道望山朝拜积十余年登山感致因得食之身轻力倍行及走马后为柏人令遂于东瓘山得道今武阳有乔仙祠王乔有三同姓名有太子晋王乔有叶令王乔食肉芝王乔乃蜀中神仙也右见太平广记其谓三人亦不详考王子乔非王姓也【名疑云即封禅书王伯侨麟按封禅书作正伯侨非王姓】
　　又御览劒解门引道经云王子渤海之劒鸣空椁王乔景陵之墓劒飞冲霄王子者曽诣钟山获九化十变经以隐遁日月游行星辰后一旦疾终营渤海山夏襄时有发王子墓者一劒在此寝上自作龙鸣人无敢近后亦失所之王子乔墓在景陵战国时复有发其墓者见一劒人适欲取视其劒忽然上飞去王子乔事旧説浮丘公携与乗鹤共登嵩山此事又不同解化时年正十五六云云按此子乔劒解事颇新僻并着之此所称王子不知何人其劒解亦与子乔相乱不可不知【路史云王子乔名超古字开山尤为竒僻并附记】
　　汉有二王褒一字子渊武帝时人即上圣主得贤臣颂者末谓奚必偃仰屈伸若彭祖噫吁呼吸如乔松哉葢讽武帝之学仙其识趣非道家者流也一字子登元帝时人遇华山异人得道治王屋山号清虚真人又后周王褒字子渊唐人避高祖讳易为子深亦能文章工诗是有三王褒也然后汉郊祀志又有王褒姓名非武元二帝时以文学道术显者是汉自有三王褒也【又王母侍女王子登亦仙人名与字同者】
　　二张衡俱后汉人一字平子以文章名世而精心艺术作浑天仪等世以为圣人一字灵真天师张道陵长子灵帝徴为黄门侍郎不就与妻卢氏竝得道白日飞升此二人亦易混淆一升仙一称圣其时又酷相近然隋时又有张衡即杨广遣害文帝者总之有三与三王褒絶类云【郊祀志中王褒乃带劒入庙者亦妖妄之属也】
　　仙鉴注称衡一字子平颇精象学道继出事汉为陇西刺史迁侍中此必后汉列传中张衡道家者流不能辨而以为张道陵之子也子平即平子倒之为子平耳【仙鉴又有宫嵩葢即后汉书于吉弟子宫崇宗讹也】
　　二王贾一从仙人胡母丘力君服神芝得道见真仙通鉴一幼引诸父观真龙者见太平广记古今説海
　　二刘商一唐诗人作胡笳十八拍者见纪事品彚乐府诸书一中山靖王后举孝廉出仕因学道得仙见太平广记神仙类仙鉴以得仙者即唐诗人恐误然广记亦录唐刘商【必有一譌】
　　二马自然一马湘字自然一姓马名自然见太平广记及仙鉴等又女仙有谢自然见续仙传仙鉴又有贾自然
　　二朱孺子疑一人一服菊花一服枸俱得仙见仙鉴三谢稚坚一与葛相随一在鹿迹洞一服茯苓度世皆仙人也真诰注以为一人三出世耳
　　二楚康王一名昭以鲁襄公二十一年卒见春秋一秦灭六国后得仙今庐山康王谷是也周有二定王鲁有二文公楚有二怀王康王得仙者前怀王后也匡续居庐山匡俗字子希居覆笥山二字音相近今诗家互用非是
　　二曹休俱魏宗室一仕晋为史官齐梁间或处朝列得神仙之道多游江湖间见神仙感应传干涛下太平广记四十二卷引之以僻甚详识此一即魏将然仙鉴又有曹徳休见十九卷注引王元芝传云西晋太史葢即此人也
　　二施肩吾一中晩唐间诗人一撰钟吕传道集仙鉴以为即吕弟子按吕晩唐人则其弟子未必能诗恐当为二人
　　二张芝一汉张道陵女得仙者一草圣亦汉人道陵女见仙鉴
　　唐张碧欲配李白故字大碧已极可嗤真仙通鉴又有张白字虚白亦能诗天才敏赡数日间赋武陵春色诗三百余首尤可笑也然宋宣和时又有张致祥名虚白亦得仙谓即张白后身益竒矣
　　二葫芦生一见酉阳杂俎一见李邺侯传竝异人竝无姓名一人耶二人耶不可晓也
　　仙鉴有许鹊又有许碏非二人也即一人譌为二耳见唐诗纪事及诗话总
　　弇州五秩初度次公以洪崖移居图来夀长公跋云此唐张氲先生非古青城仙伯也李邺侯留客尝称洪崖先生过人皆笑之夫以为古青城仙伯则诞以为张氲先生不足诞也邺侯自灵武功成后失不匿迹耳不然安知邺侯不为真而先生不为诞耶云云
　　按右长公跋最有妙理真仙通鉴氲传末引太平广记云唐宪宗时韩愈谪潮州行次商山有甥慕云水得道久不知所之忽迎立马前送至邓州曰某师在此山扈倚帝峰为东园公柔金水玉作九华丹火精微难于暂舍请从此辞问其师曰洪崖先生也
　　丹霞翁曰洪崖先生闻于古洪崖子于唐其为二人明甚然洪崖子者宗亦尝称先生矣韩甥所遇果何人耶然则宪宗时氲尚隠商山韩湘从而师之况泌当肃代际与氲游往何足怪者考氲传尸解于天宝四年又八月复尸解于晋州禄山之乱以灵响助肃宗似在泌前然泌以童子见赏宗世氲于开元七年应召未始不相及也李肇国史补诬昌黎登华阴亊又以此为长源累野史不可凭且可畏哉
　　传又称氲居豫章洪崖山有石矶曰洪崖钓台石池曰洪崖砚池氲自称洪崖子宗称之曰洪崖先生其着耀当时若此邺侯不应引古洪崖时人亦不应疑留宿者为古洪崖仙人也缘泌始谓麻姑送酒而继有某侍郎索盒故时人传以为讥然安知非野史家润饰为此耶
　　洪崖先生传云洪崖先生者或云黄帝之臣伶伦也得道仙去姓张氏帝尧时已三千嵗矣陶景真诰云洪崖先生今为青城洞真故青城山有洪崖司马天师五岳朝仪云青城山洞周囘二千里昔洪崖先生服琅玕花隐去代为青城真人据此则古洪崖治青城山甚明然传又云洪崖山在豫章之西山有仙坛临井上为洪崖炼丹处五舂臼色渥如丹各圆深二尺余为洪崖炼药处则又似言豫章何耶葢青城为古洪崖所理无疑而豫章则唐张氲先生隐处也或疑洪州是开皇时改号在唐前然则豫章固旧有兹山张氲焉而井臼则氲之遗迹无感也设帝尧前安有张姓其谓张姓者断因唐之洪崖而讹矣
　　仙家好古者葢莫如张洪崖传称天下名贤与氲游皆以古物为赠开国公李太子一遣书曰仆闻先生有好古之癖钦仰之久近有张生者晋司马华九世孙不逺千里以孔子木履一枚见遗云传宝已二百年观其先圣所践之物非敢匿之用是驰献太子洗马田游岩赠尹喜王戎如意杖侍御史郭翰赠王烈石髓孔子二仪履杨炯赠孔子石砚雄铁砚僧惟恭赠笻竹杖杨齐哲赠嵇康锻锤陈平秤僧元亨赠谢灵运须数茎僧智逺赠蔡邕焦尾琴葛洪刮药箆翛然赠迦叶陀头鉢秦庄赠河上公注五千言草本刘守章赠四皓鹿角枕司马子微赠淮南王药臼杵周子恭赠古帝王图一卷节度使张守珪赠海虾蟆牙长一尺八寸魏肃赠陶潜鸣琴芙蓉冠刘长新赠王乔笙云云据传氲所得物其荒唐至不可言世人顾以邺侯一盒为诞何耶氲以道术动当时所交皆海内名流邺侯少即好道宁有不与游处者长公虽偶尔戏笔考之则邺侯之真氲之诞若符节合有是哉
　　賔退录云呉虎臣于唐异闻集所载开元中道者吕翁经邯郸道上邸舍中以囊中枕借卢生睡事谓此吕翁非洞賔自序以为吕渭之孙渭仕徳宗朝今曰开元中则吕翁非洞賔无可疑者而或者又以为开元恐是开成字亦非也开成虽文宗时然洞賔此时未可称翁本朝国史称闗中逸人吕洞賔年百余嵗而状貌如婴儿世传有劒术时至陈抟室若以国史证之止云百余嵗则非开元人明矣雅言系述有吕洞賔传云闗右人咸通中举进士不第值巢贼为梗携家隐居终南学老子法以此知洞賔乃唐末人此皆呉说萧东夫吕公洞诗云复此经过三十年唯应岩谷故依然城南老树朽为土檐外稚松青拂天枕上功名秖扰扰指端变化又刀圭乞与起衰病稽首秋空一劒仙第五句误用吕翁事又唐逸史程乡永乐两县连接有吕生者居二邑间为童儿时畏闻食气惟食黄精日觉轻健耐风寒见文字及人语率不忘母及诸妹每劝其食不从后以猪脂置酒中强使饮生方固拒已嘘吸其气忽一黄金人长二寸许自口出即仆卧困惫移时方起先是生年近六十鬓髪如漆至是皓首恨惋垂泣再拜别母去之茅山不知所终此又一人也何神仙多吕氏乎右俱賔退录语然神仙家又有吕志真又有吕恭吕大郎俱得道长生见仙鉴葢不止前数人也【又吕尚亦尸解棺中惟六弢见仙鉴】
　　仙鉴钟离传称权仕汉为谏议为大将皆附防旧史人名极可笑予已辩之丹铅新录中考神仙家又有钟离简兄弟亦汉时人皆得仙又钟离安晋时人许旌阳弟子亦得仙权后改名觉字寂道尝自称天下都散汉见宣和书谱元人传竒因讹为汉钟离今遂舛谬相承不知汉时得仙者自是钟离简晋时得仙者自是钟离安于钟离权悉无与也权自显于宋世王定国尝与游王老志为其弟子葢宣和间人恐亦非唐人也
　　生在儒家偶太平元纁重滞布衣轻谁能世路趋名利臣事玉皇归上清右李升诗元白仝时人近吕纯阳传谓此洞賔作非然唐诗纪事亦不收此诗因录之
　　自王重阳全真教行而赵昌父选唐絶尤延之纪唐诗皆取钟吕作世遂亡弗以二子为唐人者以余考之吕葢五代人而钟显宋世其不得为唐人一也何以明之钟吕传道集称施肩吾撰肩吾中唐后人于吕为前辈不应为其弟子借令受道之士齿非所拘则唐人之好竒语诞什倍宋时如怪杜阳异闻甘之类往往假称神怪以自发其词而吕之显迹宋世妇人童子稔能传述胡唐之小説无片词及之仅传道一集耶此其不得为唐人一也【钟吕显迹宋世则国史及宣和书谱及夷坚志诸家小説纷然备载唐絶不闻】又太平广记采摭累朝小説数百家至唐人撰述宋初存者什九亡弗备收如神仙一类卷至数十即杜子春辈之无稽纪录不遗乃钟吕传道集竟不见采考之总目亦无其名其书虽见于文献通考而刘昫旧唐书志中不列则其伪作而托名肩吾无可疑者此其不得为唐人二也【传道录必宋人因吕显著后托名肩吾姓氏或其人与施名姓相同撰述此书世人遂妄传唐世作通考后出故也】
　　钟之诗可见者惟二絶句吕之诗可见者仅一絶一律然尤延之所采竟不知得之何书赵昌父又因延之计敏夫纪事又本之尤赵而元好问鼓吹一律又不审得之何书者也然则三絶一律庸知非钟吕宋时之作诸公因其自称唐人故从而彚之于唐耶庸知非当时因二公显迹而好竒者托附其名好事者遂目为其作耶【观虞伯生麻店一诗滕玉霄访友一诗当时皆以为吕作则他可例见矣】
　　考吕之显迹五代见于杂説者其句有饮海儿人不识烧山符子鬼难看见于诗话者其句有一粒粟中藏世界半升铛里煮山川似是本诗而朝游北海暮苍梧亦可信者然皆五代小説所载也【传灯谓见黄龙恐僧家附防不足信】钟之诗句可徴者莫厌追懽笑语频一首然仅宣和书谱及之也自余吕之显迹几遍天下率宋南渡以前钟之显迹惟王定国一书及王老志为弟子耳其谓钟为吕师止宣和书谱一言余虽吕自言未尝数数也賔退录引宋朝国史载闗中逸人吕洞賔年百余嵗状如婴儿时至陈抟室据国史宋得天下距五代又数十年此日才云百嵗则洞賔之为五代时人灼然可见而施肩吾传道集之赝不加辩而自明矣【陈希夷亦载吕与宋初国史仝】






　　少室山房笔丛卷二十八
<子部,杂家类,杂编之属,少室山房笔丛正集>
　　钦定四库全书
　　少室山房笔丛卷二十九
　　明　胡应麟　撰
　　玉壶遐览四
　　吾郡金华山道书为三十六洞元之天世传神仙窟宅今赤松鹿田竒迹至众所盛称者黄初平兄弟叱石成羊事余以神仙着郡中则张真其人舍是渺不复闻即郡乗纪载亡几余暇读道书洎诸家传记小説得其人与事之相类者凡涉吾郡辄录之未旬而骎骎成轴因附录遐览之末庶朝夕讽咏如躬覩之万一异时为邂逅之阶云
　　龙城录云金华山即今双谿别界其北有仙洞俗呼为刘先生隐身处其内有三十六室广三十六里石刻上以松炬照之云刘严字仲卿汉室射声校尉当恭显之际极谏被贬于东陬隐迹于此莫知所终即道士萧至所记也山口人时得玉篆牌俗传刘仲卿每至中元日来降洞中岂仲卿亦梅子真之徒欤按此事不见汉诸杂説故呉礼部诗话以为即刘孝标紫薇岩也然孝标名将后此山而朽则以紫薇为仙窟孝标为仙官亦亡不可者
　　夷坚志云金华赤松观为九天女炼丹所丹始成凡三粒一祭天一祭地皆瘗于隐所一以自饵葢不知几何世矣宣和间某道士独坐竹轩见所养鸡啄龙眼于竹根下甚大而有光急起夺得之香气袭人意所谓神丹也未敢服密贮以器寘三清殿前愿见者则焚香啓钥以示后为游士攫取以像前供水吞之夺不可得亟集众擒之士飘然行池水上如飞明日或见其坐水底水皆涌沸竟莫知为何人道士怅然自悔汲水涤盛丹器饮之自是面如童顔唇赤左右手软如绵年九十尚强健鸡亦活三十年
　　后汉书云徐登者闽中人也本女子化为丈夫善为巫术又赵炳字公阿东阳人能为越方时遭兵乱疾疫大起二人遇于乌伤溪水之上各试所能登乃禁溪水水为不流炳复次禁树即生荑二人相视而笑炳以登年长师事之相与共行禁法所疗皆除后登物故炳东入章安船人不和之炳乃张葢坐其中长啸呼风乱流而济于是百姓神服从者如归章安令恶其惑众收杀之人立祠于永康蚊蚋不能入也
　　神仙传汉神爵元年东呉金华山世传多地行仙有木客薪于山中见两黄冠棊于松下木客隅坐而窥之黄冠棊自若也良久欠伸欲归俄失黄冠所在而棊残之局在地未收举手中斧视之柄已烂坏大惊疾驰出山而陵谷已改国邑非旧问路人今为何时有对者曰宋元嘉十三年也于是木客太息因隐于山中按兹事世传为王质在衢州烂柯山据此乃在吾乡而世絶不传因录之为郡乗补逸
　　神仙通鉴云王质晋时东阳人也入山伐木至信安郡石室山遇见石室中有数童子围棊歌笑【一云遇赤松子与安期生奕棊】质置柯观之童子以枣如核与质令含咽其汁便不觉饥渴童子云汝来已久可还质取斧柯烂已尽质便归家记已数百年亲旧零落无复存者复入山得道百余年人往往见之后亦升天而去浙江信安有烂柯山即其地也今属衢州西安县按此乃烂柯之説然亦以为东阳人而神仙传事在汉世安知此説不因彼假托耶此赤松子当亦是牧羊君世但知黄氏兄弟今复得观棊事信吾郡多竒也
　　仙鉴云路大安一名光大宁军内黄县人也后徙居婺州乃汉路温舒九世孙于顺帝汉建安元年九月十五日子时诞生神清骨秀髪疎眼青袭学箕裘博通经史居华山以混元箓传之丁义以混元经传之郭璞以混元法传之许旌阳以混元针灸传之妙通朱仙大安元年八月十二日夜梦太上老君谓曰年与名同可以冲天遂于是嵗羽化至今言混元者宗之称真人
　　孙游岳字颖达东阳人潜神希微尝步赤松涧缙云堂卜终焉之地宋文帝太初中简寂先生至庐岳乃执籍事之遂授三洞法经及杨许二真人墨迹其后茹芝却粒又専服谷仙丸六十七年顔色精爽老而愈少以七年五月中忽沐浴安坐而终门弟子数百人惟陶景为入室以三洞经及杨许墨迹竭箧相付后景因撰真诰行于世麟按二子一为旌阳祖一为贞白师可谓吾郡羽流巨擘而世寡知者故特着之今惟游岳尚见郡乗中大安生汉世在黄初平传大士前又异教中第一开山祖也
　　真诰云陈雷者东阳人幼出许长史门长史常使典有经书颇加训授兼得长史自步七元星图长史去后因还东阳义熙十三年与东阳太守任城魏欣之兄子二人共合丹丹成三人前后服服皆有神异托迹暂死化遁而去雷有孙名某号为长乐今居永康横江桥北按魏欣之为金华守仙去今无复知者陈雷出处尤僻也
　　唐纪闻云王贾覃怀人有道术年十七为婺州叅军以事到东阳令有女病魅数年医不能愈令邀贾到宅置茗馔而不敢有言贾知之谓令曰闻君有女病魅当为去之因为桃符令置所卧牀前女见符泣而骂须臾眠熟有大貍腰斩死于牀下疾乃止时杜暹为婺州叅军贾与同泛钱塘观江潮入水底探大禹金匮玉符俄卒于道谓暹曰我三天人也以罪谪人间二十五年今期满矣【右见太平广记三十二卷仙鉴又有一王贾非此人】
　　续仙传云真子姓张名志和字子同会稽山阴人一云婺州金华人始名龄十六擢明经对防仕自号烟波钓徒得道羽化事甚着不备录
　　陈简婺州金华县小吏也早入县未启闗忽逢道流行甚急简不觉随之行及一宫观殿宇森耸道流引之至一室有几案笔墨之属以黄素书一卷纸十余幅授之曰以汝有书性为我书之视之皆古篆文素不识篆字试按本书之半日已毕道流以一杯汤与饮曰此金华神液饮之寿不可限因劳谢遣之曰世难复来此金华洞天也出门恍如梦觉已三日矣还家习篆书遒劲异常不复饮食太守异其事以为神仙判县状曰方得秘篆有此嘉祥既彰怀道之阶允协成功之兆简寻复入金华山莫知所终
　　葆光录云婺州有僧入山见一人古貌巾褐骑牛手执鞭光铄日色叩角而歌曰静居青嶂里高啸紫烟中尘世连仙界琼田前路通僧揖之不应驰步趋之不及望赤松而去
　　仙鉴云梅真人萧侍郎皆隐玉笥山时人多见之梅即南昌尉梅福也萧即梁之公子子云也自东阳太守避侯景之乱全家入山二人俱得道于此山右见高师道传按萧子云为东阳太守郡志所不载录之
　　仙鉴云谢允老字道通厯阳人幼时为人所掠卖往东阳久之告官被诬陷乌伤狱将入死夜有老翁授其符又有黄衣童子徃来于是得免晋成帝咸康中至襄阳武当山见戴孟观其风骨即先来狱中授符者也
　　夷坚续志云徐上舍婺州人泛舟趋杭忽舟漏梢子请上岸塞舟事毕皆跣足而入同舟人见其足大小指皆短问之曰自出母胎一足指皆向后越二年忽有道人来必欲见乳母抱出示之道人命烹一小羊用羊皮裹其足一宿次早掀开则其指皆向前但视足指其大小皆短耳
　　杜亚归金华人宋绍兴间因病风两足拘挛行丐于市淳祐癸丑八月十七夜月明如昼见一人青巾皁縧白襴衫于路傍采杂草挼碎掬沟之污水若弹然授之曰汝可食此亚归饵之其人曰明夜再来会我于此遂去觉腹中搅戚不自安曳行至桥上倚柱假寐良久方觉其一足略能伸试扶栏起立骨磔磔然有声自此能行
　　修羊公魏人华阴山石室中有悬石榻卧其上石尽穿陷略不动时取黄精食后以道闻于上汉景帝礼之使止王邸中数嵗道不可得有诏问公何日发语未几牀上化为白石羊题其脇曰修羊公谢天子后寘石羊于通灵台上羊后复去不知所在按黄初平叱石化羊事人共知者此乃仙化为石尤竒仙家羊事颇众左慈亦化羊羊城五仙骑五色羊老子期尹喜于青羊肆今青牛事盛见援引青羊诗家亦间用之【又史建每逺行寄羊数十口于人不饮食又有白羊君又白羊公子为王辉师又葛由骑木羊见列仙传】
　　成君平者长沙郡人也年十五兄使牧鵞羊忽遇一仙翁将入东华山兄后寻至山中见君平因问所牧鵞羊何在君平指白石曰此是也遂驱起令随兄去旬日却还山下复化为石今犹存焉因名此山为鵞羊山此山在长沙县北二十里本名东华亦谓之宝山上有仙坛山丹灶毕田诗云羽客何年此炼丹尚留空灶镇青山云中鸡犬仙应有山下鵞羊石转顽湘渚几回沧海变辽城无复令威还何年仙驭重来此尽遣飞腾上九闗【按仙鉴此事全仿黄氏兄弟其伪无疑然世絶不传因录此】
　　黄野人葛僊之弟子也【或云葛仙之】稚川栖山炼丹野人随之葛既仙去留丹于柱石之间野人自外至得一粒服之为地行仙今肉身常在世间有缘者或遇之【出罗浮图志】后有人游罗浮宿留岩谷间中夜见一人身无衣而绀毛覆体意必仙也乃再拜问道其人了不顾但长啸数声响振林木歌诗云云来万岭动云去天一色长啸两三声空山秋月白其即野人明矣又宋度宗咸淳中客有戴乌方帽着鞾徃来罗浮山中见人则大笑反走三年不言姓名他日醉归忽取煤书壁上云云意不知沧海春光欲上翠微人间一堕千刼犹爱梅花未归书毕渡海而去岂非野人之俦侣乎右二则见仙鉴葢会萃羣説合而为一以皆系罗浮耳前诗诗文玉屑尝引之而不言姓名后诗杜清碧谷音所载二作皆有致然未必即晋时野人大槩宋人格调耳
　　杨用修录古碣仙诗二句云逺岫出浮云遥空没归翼以为不知名氏余谓此二语格颇类晋人及三谢非唐后语也
　　马湘秦望山诗云太乙初分何处寻空留厯数变人心九天日月移朝夕万里山川换古今风动水光吞逺峤雨添岚气没高林秦王漫作驱山计沧海茫茫转更深右马自然七言律一首自然晩唐人称得道者此诗句格峥嵘尚有大厯前意景聨居然作者仙家流未易办兹亦古今羽客第一首也自然又有一絶云昔日曽随魏伯阳无端醉卧紫金牀羣仙拍手嫌轻薄谪向人间作酒狂殊豪宕可喜第与许碏诗颇相乱碏亦晩唐视湘稍后云
　　许碏自称高阳人少为进士累举不第晩学道于王屋山周游五岳名山洞府后从峨睂山经两京复自荆襄汴宋抵江淮茅山天台四明仙都委羽武夷霍洞罗浮无不遍厯到处皆于悬崖峭壁题云许碏自峨睂山寻偃月子到此观笔踪者莫不叹其神异竟莫识偃月子也后多游庐山尝醉吟曰阆苑花前是醉乡踏飜王母九霞觞末二句全与马同不知竟为谁作许后白日飞升于酒楼按吕纯阳称唐进士余考之实五代人许则真晩唐举子而罕知者故录之出入仙乡不记春岂知尘世有寒温儿家只在西山里除却白云谁到门因于君出逰经时不归独步醮坛有感而作昨日因游到翠微醮坛风冷杏花稀碧桃为我传消息何事人间去不归右许旌阳仆干大妻作见仙鉴七言絶齐梁始有之二诗伪作无疑然亦自成语附录之



　　少室山房笔丛卷二十九
　　钦定四库全书
　　少室山房笔丛卷三十
　　明　胡应麟　撰
　　双树幻钞上
　　隋经籍志曰佛经者天竺之迦维卫国浄饭王太子释迦牟尼所説释迦当周庄王之九年四月八日自母右脇而生资貌竒异有三十二相八十种好舍太子位出家学道勤行精进觉悟一切种智而谓之佛亦曰佛陀亦曰浮屠皆梵语也华言译之为浄觉其所説曰人身虽有生死之异至于精神则常不灭此身之前则经无量身矣积而修习则成佛道天地之外四维上下更有天地亦无终穷然皆有成败每一成败谓之一刼自此天地已前则有无量刼矣每刼必有诸佛得道出世教化其数不同今此刼中当有千佛自初刼至释迦已七佛矣其次当有弥勒出世必经三防演説法藏开度众生由是道者有四等之果一曰须陁洹二曰斯陁含三曰阿那含四曰阿罗汉至罗汉者则出入生死去来隐显而不为累阿罗汉已上至菩萨者深见佛性以至成道每佛灭度遗法相传有正象末三等醇醨之异年嵗逺近亦各不同末法已后众生愚钝无复佛教而业行转恶年寿促短经数百千载间乃至朝生夕死然后有大火大水大风之灾一切除去之而更立生人又归淳朴谓之小刼每一小刼则一佛出世初天竺中多诸外道竝事水火毒龙而善诸变幻释迦之苦行也是诸邪道竝来嬲恼以乱其心而不能得及佛道成尽皆摧伏竝为弟子弟子男曰桑门译言息心而总曰僧译言行乞女曰比丘尼皆剃落髪须释累辞家相与和居治心修浄行乞以自资而防心摄行僧至二百五十戒尼五百戒俗人信冯佛法者男曰优婆塞女曰优婆夷皆去杀盗淫妄言饮酒是为五戒释迦在世教化四十九年乃至天龙神鬼竝来聪法弟子得道以百千万亿数然后于拘尸那城娑罗双树间以二月十五日入般涅槃涅槃亦曰泥洹译言灭度亦言常乐我浄初释迦说法以人之性识根业各差故有大乗小乗之説至是谢世弟子大迦叶与阿难等五百人追共撰述缀以文字载为十二部后数百年有罗汉菩萨相继著论赞明其义此佛经教所自始也又云推寻典籍自汉已上中国未传或云久已流布遭秦之世所以湮灭其后张骞使西域葢闻有浮屠之教哀帝时博士弟子秦景使伊存口授浮屠经中国人未之信也后汉明帝夜梦金神飞行殿庭以问于朝而傅毅以佛对帝遣郎中蔡愔及秦景使天竺求之得佛经四十二章及释迦立像并与沙门摄摩腾竺法兰东还愔之来也以白马负经因立白马寺于洛城雍门西以处之其经缄于兰台石室而又画像于清源台及显节陵上章帝时楚王英以崇敬佛法闻西域沙门赍佛经而至者甚众永平中法兰又译十住经其余传译多未能通至桓帝时有安息国沙门安静赍经至洛翻译最为通解灵帝时有月支沙门支谶天竺沙门竺佛朔等竝翻佛经而支谶所译泥洹经二卷学者以为大得本防汉太守竺融亦崇佛法三国时有西域沙门康僧会赍佛经至呉译之呉主孙权甚大敬信魏黄初中国人始依佛戒剃髪为僧先是西域沙门来此译小品经首尾乖舛未能通解甘露中有朱仕行者徃西域至于阗国得经九十章晋元康中至邺译之题曰放光般若经太始中有月支沙门竺法防西游诸国大得佛经至洛翻译部数甚多佛教东流自此而盛石勒时常山沙门卫道安性聪敏诵经日至万余言以胡僧所译维摩法华未尽深防精思十年心了神悟乃正其乖舛宣解释时中国纷扰四方隔絶道安乃率门徒南游新野欲令宗所在流布分遣弟子各趋诸方法性诣州法和入蜀道安与恵逺之襄阳后至长安苻坚甚敬之道安素闻天竺沙门鸠摩罗什思通法门劝坚致之什亦闻安令问遥拜致敬姚苌始二年罗什至长安时道安卒后已二十载矣什深慨恨什之来也大译经论道安所正与什所译辞义如一初无乖舛初晋元熙中新丰沙门智猛防杖西行到华氏城得泥洹经及僧只律东至高昌译泥洹为二十卷后有天竺沙门昙摩罗谶复赍胡本来至河西沮渠逊遣使至高昌取猛本欲相参验未还而逊破灭姚苌始十年猛本始至长安译为三十卷昙摩罗谶又译金光明等经时胡僧至长安者数十辈惟鸠摩罗什才徳最优其所译金光明昙摩忏所译泥洹等经竝为大乗之学而什又译十诵律天竺沙门佛陁耶舍译长阿含经及四方律兠法勒沙门昙摩难提译増一阿含经昙摩耶含译阿毘昙论竝为小乗之学其余经论不可胜纪自是佛法通极于四海矣东晋隆安中又有賔沙门僧伽提婆译増一阿含经及中阿含经义熙中沙门支法领从于阗国得华严经三万六千偈至金陵宣译又有沙门法显自长安游天竺经三十余国随有经律之处学其书语译而写之还至金陵与天竺禅师防罗辨定谓僧只律学者传之齐梁及陈竝有外国沙门然所宣译无大名部可谓法门者梁武帝大崇佛法于华林园中总集释氏经典凡五千四百卷沙门宝唱撰经目录又后魏时太武帝西征长安以沙门多违佛律羣聚秽乱乃诏有司尽坑杀之焚破佛像长安僧徒一时歼灭自余征镇豫闻尽亡匿得免者十一二文成之世又更修复熙平中遣沙门慧生使西域采诸经律得一百七十部永平中又有天竺沙门菩提留支大译佛经与罗什相埒其地持十地论竝为大乗学者所重后齐迁邺佛法不改至周武帝时蜀郡沙门卫元嵩上书称僧徒猥滥武帝出诏一切废毁开皇元年高祖普诏天下任聴出家仍令计口出钱营造经像而京师及并州相州洛州等诸大都邑之处竝官写一切经置于寺内又别写藏于秘阁天下之人从风而靡竞相景慕民间佛经多于六经十百倍大业时又令沙门智果于东都内道撰诸经目分别条贯以佛所説经为三部一曰大乗二曰小乗三曰杂经其余自后人假托为之者别为一部谓之疑经右隋志叙浮屠源流经教颠末最为详备因录之按梁武世奘未至西域而华林结集已五千四百余卷贞观中所取诸经六百余部宋至五季禅学系兴复代有増益乃今藏卷帙亦相去不逺何耶葢梁武后罹湘东周武等变兵火荡焚至唐存失几且相半隋志虽唐初纂修苐存其目故累代増益仅少加于旧而已【前言张骞葢汉武时者汉明时又有张骞使西域取佛经而返二张骞同汉人同使西域絶竒事】
　　贞观七年法师奘游天竺求法达于王舍城奘生洛州偃师陈氏隋季出家具戒博贯经籍每慨前代译经多所讹畧志游西土访求异本以参订焉以三年冬抗表辞帝制不许即私遁自原州出玉闗抵高昌高昌王麴丈秦奉奘行资防送达于賔从僧伽论师夫俱舍因明大毘婆娑等论至大林国从婆罗门学中论及异道典借时婆罗门七百余嵗至防底国从伏光法师学对法宗显理门等论至那伽罗国从月胃论师学众事分毘婆娑至禄勒那国从阇那屈多三藏学经部毘婆娑及萨婆多部辨真等论至麴阇国从毘邪屖那三藏学二毘婆娑王有胜兵十万雄冠西域奘与胡商八十许人渡殑伽河彼俗以人祀天奘与诸商被执以奘风度特异将戮以祭俄大风作尘沙涨天昼日晦防彼众震惧以奘为圣人遂释之至中天竺遇大乗居士为奘开瑜伽师地即入王舍城彼预闻奘至具礼郊迎之安置那兰陀寺寺七宝所成僧以万数奘见上方戒贤论师时春秋一百有六道徳为西土宗师号正法藏国主以十城租赋奉之奘启以求法意贤咨嗟流涕曰吾顷疾病且死忽梦文殊大师谓吾曰女未应厌世后三年震旦有大沙门从女受道自尔已来今三稔矣于是慰喜交集有同宿契焉奘见王王给象车从者三十辈日供上馔馔有龙脑香乳苏蜜及大人米米香闻百步然国产不多唯君长与后及主法上徳与焉奘寓其国从正法藏穷探大乗秘奥日益智证云至贞观十六年三藏奘法师发王舍城入祗罗国国主郊迎之已而问曰而国有圣人出世作小秦王破阵乐为我言其为人奘麤陈帝神武削平天下躬行尧舜之治其王大惊即以青象名马助奘防经而还以贞观十九年至长安文皇惊喜手诏飞骑迎之亲为经文作序名圣教序云按奘师蠒足大荒所厯西域数十国冒险犯艰屡濵死地卒罗致诸经返于中夏可谓旷刼之竒惜所撰大唐西域记今不复传于世王司寇元美跋圣教序云文皇手定中原志得而无所事事兴尽而感慨随之不之于长生则之于因果亡惑也防哉斯言并录诸此云【按奘初入西域遇异僧授以心经见广记】
　　浮屠学不出教与禅二端宋太史叙之极详其文云西方圣人以一大事因缘出现于世自从鹿野苑中直至于跋提河演説苦空无我无量妙义随机钝利分为顿渐无小无大尽皆摄入萨婆苦海既灭度后其弟子阿难陀多闻总持有大智慧结集为修多罗藏而诸尊者或后或先各阐化源优婆离集四部律谓之毘尼金刚萨埵于毘卢遮那前亲受瑜伽五部谓之秘密章句无着天亲频升知足天宫咨叅慈氏相与造论发明大乗谓之唯识宗防西竺龙胜以所得毘罗之法其纲要谓之中观论炖煌杜法顺深入华严不思议境大宣防谓之华严法界观毘尼之法魏嘉平初昙阿罗始持僧只戒本至洛阳而昙无徳昙谛等继之立羯磨法唐南山澄照律师道宣作疏明之四分律遂大行是为行事防非止恶之宗萨埵以瑜伽授龙猛猛授龙智智授金刚智唐开元中智始来中国大建曼茶罗法事大智道气大慧一行及不空三藏咸师尊之是为瑜伽微妙秘密之宗唐贞观三年三藏奘徃西域诸国会戒贤于那兰佗寺因受唯识宗防以归授慈恩窥基基乃网罗旧説广制疏论是为三乗法相显理之宗梁陈之间比丘恵闻因读中观论悟防遂遥礼龙胜为师开空假中三观正观法门以法华宗防授慧思思授天台国师智顗顗授灌顶顶授智威智威授恵威恵威授朗朗授湛然是为四教法性观行之宗隋末顺以法界观授智俨俨授贤首法藏至清凉大綂国师澄观追宗其学着华严疏论数百万言圭峰宗密继之而其化广被四方是为一念圆融具徳之宗瑜伽久亡南山亦仅存其盛行于今者唯天台慈恩贤首而已此则世之所谓教者也世尊大法自迦叶二十八传至菩提达摩达摩悲学佛者纒蔽于竹帛间乃教外别传之防不立文字而见性成佛达摩传慧可可传僧璨璨传道信信传忍忍传曹溪大鉴禅师慧能而其法特盛能之二弟子怀让行思皆深入其阃奥让传道一一之学江西宗之其传为怀海海传希运运传临济慧照大师义立三门防厉学徒是为临济之宗海之旁出为沩山大圆禅师灵祐祐传仰山智通大师慧寂父唱子和微妙机不可凑泊是为沩仰之宗思传希迁迁之学湖南主之其传为道悟悟传崇信信传宣鉴鉴传义存存传云门匡真大师文偃偃之气宇如王三句之设如青天震雷闻者掩耳是为云门之宗沙师备偃之同门友也其传为桂琛琛传法眼大师文益益虽依华严六相唱明宗防迥然独立不涉九情是为法眼之宗迁之旁出为药山惟俨俨以宝镜三昩五位显诀三种渗漏传昙晟晟传洞山悟本大师良价价传曹山元证大师本寂而复大振是为曹洞之宗法眼再传至延寿流入高句骊仰山三传至芭蕉彻当石晋开运中遂亡弗继云门曹洞仅不絶如线唯临济一宗大用大机震荡无际若圣若凡无不宗仰此则世之所谓禅者也呜呼教之与禅本无二门依教修行葢不出于六度等行而禅定特居其一由众生根有不齐故先佛示化亦不免于异耳奈何后世各建门户互相盾矛教则讥禅滞乎空寂禅则讥教泥乎名相借借纷纷莫克有定是果何为者耶此则教禅异涂犹可説也自禅一宗言之佛大胜多与达摩同学禅观达摩则逺契真宗胜多所见一差遂分为有相无相定慧戒行无得寂静六门非达摩辟之安能至今廓如也慧能与神秀同受法于忍能则为顿宗秀则别为渐宗荆呉秦洛各行其教道一神防又同出于能者也道一则宻受心印神会则复流于知解一去弗返而其末流若大珠明教慈受辈何以议为自教一宗言之慈恩立三教天台则分四教贤首则又分五教麤妙各见渐圆互指终不能归之一致可胜叹哉此虽通名为教各自立宗犹可説也自夫本教之内言之律学均以南山为宗真悟智圆律师允堪着防正记等文识者谓其超出六十家释义之外至大智律师元照复别以法华开显圆意作资持记又与防正之记殊指矣四明法智尊者知礼孤山法慧大师智圆同祖天台同学心观真妄之异观三谛之异説既已抵牾之甚霅川仁岳以礼之弟子又操戈入室略不相容谏书辩谤之作逮今犹使人凛然也其他尚可以一二数哉虽然适长安者南北异涂东西殊辙及其所至未尝不同要在善学者慎夫所趋而已比丘永寿尝以闽僧一源所着防教编示予自大迦叶至于近代诸师皆有传賛文辞简古诚竒作也夀独惜其不着教禅承传同异之详请予为记以补其阙略予因以所闻疏之如右
　　右厯叙禅教二宗本末粲然指掌非综练释门者不易至斯第以云门法眼竝出青原亦仍传灯诸录之误葢道悟有二人同居荆南同示寂于元和间一居天皇寺一居天王寺居天皇寺者婺州张氏子符载为塔碑谓与药山竝为石头上足一传为恵真再传为幽闲三传为文贲遂止不传居天王寺者渚宫人崔氏子玉之后初参马祖后谒石头得法传龙潭崇信信传徳山宣鉴鉴传雪峰义存存传云门文偃为云门宗存又传罗汉桂琛琛传清凉文益为法眼宗其颠末见丘素所撰塔碑甚详景濂葢但据五灯会元等书叙录而不及深考也然则禅之五宗仅洞山出石头下而洞山师云岩云岩师药山药山马祖亦从悟入者也六祖谓马驹踏杀天下人信矣
　　夹山临迁化谓洛浦曰石头一枝看看即灭矣洛浦曰他家自有青山在夹山曰如是吾复何忧按夹山师徳诚徳诚师药山考其世次正与龙潭徳山同时又洛浦本出临济门归夹山日岩头雪峰浸显安得有一枝即灭之叹即此足徴道悟之有二而龙潭徳山云门法眼皆南岳派矣今混淆为一南岳宗派既不明而天皇之道悟及其徒三世皆湮没无可徴致足慨也其説详林间录佛祖通载甚明王子充丛录所叙禅宗悉抄节宋太史亦未之详考也【禅宗正脉亦然】
　　沩山法眼二宗皆迄于唐末五代间是时曹洞云门亦寂寥无卓见者独临济一传为兴化兴化再传为南院南院三传为风穴风穴四传为首山首山五传为汾阳汾阳六传为石霜石霜七传而为黄龙南杨岐防临济一宗至是大振南下出晦堂真浄晦堂下出悟新真浄下出从悦而张无尽师之防下出法演法演下出圆悟圆悟下出宗杲而张无垢师之自宗杲出而学徒遍天下缙绅儒流茅靡麐集无论云门曹洞即黄龙一派亦寂寥矣
　　禅家五宗独临济为盛倡自黄蘗陆州皆大机逸格而临济自一悟后纵横挥霍迥出常情厯世五传知识不乏至宋初而石霜再振黄龙杨岐二派遂遍海宇南渡而后径山复出举代趋风宋太史所谓若圣若凡无不瞻仰自临济一宗观之非虚语也然大慧后嗣者式微而紫阳广汉金溪四明辈出儒术复大盛于当时诸缁流又落莫矣考智邵谈道伊洛日正黄龙杨岐后而大慧前是时释门亦稍式微足徴吾道与异端相为盛衰若符契也
　　当宋之南渡禅门宗匠皆萃于南北方遂无一有闻者金人索浮屠大慧几在行而复不果正犹六朝文士毕集荆呉间葢气运使然也是时道教稍衰替而王重阳以全真崛起中土学徒谭马丘刘辈从者数十百人其説时有合于释氏又为道门之别传矣
　　古世虽极崇释氏而禅学为教门所排不絶如缕葢盛衰之理势必致然乃元之教门亦迄无显著者而刘文贞特以事功显帕克思巴位帝师号皇天之下一人之上则前古未有也
　　元禅门达者印简于临济为十六世赵承防撰临济正宗碑谓五祖演演传天目齐齐传懒牛和和传竹林宝宝传竹枝安安传西堂容容传中和璋璋传简公号海云大士禅学至此葢中兴焉印简弟子二人曰可庵朗曰赜庵儇朗传荜庵满及太傅刘文贞公即秉忠也儇传雨云安住天都庆寿寺元之诸主皆崇奉之赐以玉印曰临济正宗【按天目齐以下不见五灯会元恐非当时高足当续考之存其源派于左】
　　海云之后有法云即中峰明本也赵承防极重之事以师礼虞奎章撰塔碑本自作厯代祖师像讃始少林至临济临济至石霜石霜传杨岐杨岐至五祖演昭觉勤虎丘隆天童华密庵杰密印先佛鉴范雪岩钦钦传高峰妙凡距临济一十八世而妙传明本总之杨岐派也元世之显者仅数人自余皆其子弟云
　　按右所传禅派自天童杰以上竝见五灯防元葢南岳下十七世也密印而下会元所不列故详着之以补宋太史之缺文云门弟子特盛几溢临济迨至宋遂无特起者仅雪窦天衣数家曹洞则投子芙蓉差着元皆寥寥葢自唐后禅流颠末大槩具此矣
　　近日禅学之弊以觉识依通为悟明以穿凿机缘传授为叅学以险怪竒语为提唱以破坏律仪为解脱以交结贵达夤縁据位为出世方便其弊不可胜言右虞奎章法云塔碑所举五种禅学之弊可谓真切然自宋已有此风矣
　　密宗春也天台贤首慈恩等宗夏也南山律宗秋也少林单传之宗冬也就理言之但知禅为诸宗之别传而不知诸宗亦禅之别传也会而归之密宗乃宣一佛大悲拔济之心也教宗乃阐一佛大智开示之心也律宗乃持一佛大行庄严之心也禅宗乃传一佛大觉圆满之心也犹四序之不可混既不可混非别而何或者谓彼三宗皆不言别传惟禅宗显言别传者何耶对曰理使然也诸宗皆从问而后入由学而后成惟禅内不涉思惟计度之情外不加学问修证之功穷刼迨今不曽欠少才云领荷早涉途程脱体承当翻成钝置诚别中之别也昧者乌足以知之哉右明本和尚统论教禅宗防葢亦调停之説而阴为禅学地者其本宗也元世尊教抑禅故云
　　或问今五宗宗嗣自临济而外余皆无闻者岂授受之际失于嘱累耶抑宿缘之使然耶答曰圣人之道虽隐显随时亦由定分不能加损于其间当青原南岳未着之时其五家已有定分矣当五家方盛之顷其修短之数安得无定分焉特彼此昧略而不自知耳或谓临济道出常情为人痛切机圆语活其煅炼人物速如反掌以故家声久逺不坠自余反是宜乎不永于世也右见中峰夜话据此则元世禅宗仅临济一支余皆湮没然宋太史当元末作序又谓云门曹洞不絶如线者岂太史但据传灯诸录不细考当时耶
　　少室山房笔丛卷三十
　　钦定四库全书
　　少室山房笔丛卷三十一
　　明　胡应麟　撰
　　双树幻钞中
　　三世诸佛者过去见在未来过去曰庄严刼见在曰贤刼未来曰星宿刼庄严刼第一尊曰华光佛末后尊曰毘舍浮佛贤刼第一尊曰俱留孙佛末后尊曰娄至佛星宿刼第一尊曰日光佛末后尊曰须弥相佛凡过去见在未来每刼千佛今释迦文当第九减刼于贤刼为第四尊弥勒当第十减刼于贤刼为第五尊
　　一大刼者成住坏空凡四种为一大刼成而即住住而续坏坏而复空譬如浮梁二十年造成二十年度人又二十年弊坏方尽又二十年无桥惟水【空刼十方惟水】共成住坏空八十辘轳刼总一十三万四千四百万年为始终极数所谓一大刼也
　　一云刼有六种一中刼【又名引刼】二成刼三住刼四坏刼五空刼六大刼与前名异实仝中刼者即辘轳刼初阎浮提人寿八万四千嵗身长八丈凡过百年命减一年身减一寸过千年命减十年身减一尺减至十嵗身长一尺则减刼之极也自尔复入増刼凡过百年命増一年身増一寸如是増至八万四千嵗身増八丈则増刼之极也如是一减一増共计一千六百八十万年名一辘轳刼积二十辘轳共三万三千六百万年为一成刼婆娑世界自成刼后交住刼已经八减八増八辘轳今当第九减刼有四佛出世初减人年六万嵗时俱留孙佛出世次减人年四万嵗时俱那含牟尼佛出世次减人年二万嵗时迦叶波佛出世次减人年一百嵗时释迦文佛出世从住刼至释迦文已一万四千二百七十九万三千年又自释迦文减至南宋绍兴二千一百年人寿减二十一年身减二尺一寸今人只可六尺寿八十也此去更过七
<子部,杂家类,杂编之属,少室山房笔丛正集,卷三十一>千年人寿十嵗身长一尺至此减刼之极也过尔复入第九増刼如前过一百年人命増一年身増一寸渐増至二万嵗时铁轮王出四万嵗时铜轮王出六万嵗时银轮王出八万四千嵗时金轮王出至此増刼之极也过尔复入第十减刼减至八万嵗时弥勒下生从绍兴去弥勒更八百八十万七千年是时百亿阎浮真金为地平如掌秔稻自生男女五百嵗方婚嫁弥勒初会度人九十六亿第二防度人九十四亿第三防度人九十一亿尔后度人无数弥勒灭后尚有九百九十五佛相继出后十一辘轳刼中如是千尊出尽二十辘轳已满则坏刼到来渐成空刼大灾之后复入成刼如前刼风鼓刼水水生厚沫化作三禅天等迤逦下至人间大地依前造化星宿刼天地亦有千佛出世云云右见庄椿论中然则释迦乃第九减刼末尊而弥勒则第十减刼首尊也
　　前説考诸家引载并经典所论悉仝然尚有可疑处凡刼每一増减为一辘轳二十辘轳为一中刼每一减刼只四佛出世而増刼乃四轮王则第十减刼当亦如之何得后十一辘轳刼中顿出九百九十五佛耶且释迦文出第九减刼中前已八増八减此八减刼中亦当有诸佛出世今只断自俱留孙为第一尊至弥勒为第五尊而九百九十五佛皆出弥勒后则第八减刼以前诸佛又在一千数外而贤刼中不止千佛耶此类俱觉盾矛当续考之
　　三千大千世界者一日月周行四天下光明所照是为一世界外有铁围山绕之如此者十铁围山为一小千世界数小千复至一千外中铁围山绕之为一中千世界数中千复至一千外大铁围山绕之为三千大千世界此见彰所知论与艺苑巵言丘陵学山所引差不仝【巵言説本阿含经及俱舎偈】
　　三十三天者一名忉利天葢三十二天中之一俗説以为诸天总有三十三处可笑也亦名帝释天上有焰摩天　兠率陀天　化乐天　他化自在天　梵众天　梵辅天　大梵天　少光天　无量光天　光音天　少浄天　遍浄天　无量浄天　福生天福寿天　广果天　无烦天　无热天　善见天善现天　色究竟天　无想天　空无边天　色无处天　无所有天　非想非非想天　以上共二十六天俱在三十三天上其下又有四天王天　日月星宿天　持鬘天　常防天　坚首天共三十二天焰摩天一名离诤天光音天一名极光天见大藏中及楞严因本阿舍等经日月星宿下四天见婆娑论
　　应真录云忉利天统东方八天其名住峰天住山顶天善见城天鉢私天俱咤天杂殿天懽喜天光明天又统南方八天其名曰波利树天险岸天摩尼藏天杂显岸天旋行天金殿天鬘影处天柔软地天又统西八天其名曰杂庄严天如意地天微细行天歌音乐天咸徳轮天月行天阎摩罗天速行天又统北八天其名曰影照天智慧星天众分天住轮天上行天威徳顔天威徳轮天清浄天总之为三十三天据此以为忉利所统别有三十二天合忉利为三十三天与诸经多不合恐未可据【道家亦有东西南北三十三天见度人经】
　　七宝山者佉提罗迦山高四万二千由旬次伊沙陁罗山高二万一千由旬次游犍陁罗山高一万二千由旬次善见山高六千由旬次马半头山高三千由旬次尼民陁罗山高一千二百由旬次那耶迦山高六百由旬以上广如高七宝所成其须弥山佉提罗迦山二山之间阔八万四千由旬周匝无量有优鉢罗花鉢头摩花拘牟陀花奔茶利迦花等徧覆水上外有七海有三十重林详大藏因本经
　　须弥山者秦言妙高【见维摩诘经注】道经曰人鸟山又曰圃山大地金根山本无妙山元气宝洞山神七转观天山佛经又曰铁围山葢此山佛经之名有三【彰所知论亦称妙高】道经之名有五总之中国所谓昆仑也凡二典所言天上海外诸大神山惟此最为近实故释道皆争据之【道经言昆仑】
　　人鸟经曰须弥山广三百六十亿万里因本经曰须弥山入海中出水上各八万四千由旬其体平正下根连大金轮至上以渐寛广端直不曲最胜可观四宝合成金银琉璃颇黎是也山顶四面有峰挺出曲临海上各高七百由旬金银琉璃颇黎真珠车渠玛瑙七宝合成日天宫殿绕须弥半常行不息南阎浮提日正中时东拂提婆日始没西瞿陀尼日将初出北郁单越正当夜半六月北行于一日中渐移北向六俱卢奢六月南行亦一日中渐移南向六俱卢奢阿舍经云日天子城郭纵广五十一由旬月天子城郭纵广五十由旬最大星纵广一由旬最小星纵广二百步彰所知论云日轮火珠所成月轮水珠所成
　　一云须弥山四角各秀一峰高四由旬半广百二十五由旬周围五百由旬有药义神于中心住是山顶上三十三天中央城曰善见纯金所成高一由旬半面各二千五百由旬周万由旬其城体金俱用百一襍宝严饰其地柔软如兠罗绵是城四面有一万六千宝柱宝桴宝椽宝檐四面四门又有千数阙一小门四大衢道有诸小衢其四门侧五百天子皆服坚铠守防是门城中有帝释殿曰最胜处亦曰殊胜殿其状四方高四百由旬半面各二百五十由旬周千由旬右见彰所知论与前稍不同即淮南阆风之防也
　　善见东北有如意树名波利阇多亦名圆生树根深五十由旬高百由旬枝条傍布五十由旬能施欲乐下有磐石曰呵防摩丽歌色白如防面各五十由旬周三百由旬按此与扶桑若木意同
　　善见西南诸天集处名善法堂周九百由旬其状圆相是堂中央有帝释座纯金所成其座周围有三十二辅臣之座咸皆布列三十三天向上度八万由旬于空界中依风而住诸宝所成【三十三天别有善见名又非此也】
　　四大洲者南阎浮提洲纵广七千由旬北广南狭如车厢人面如之寿百嵗东拂于逮洲纵广九千由旬圆如满月人面如之寿三百嵗西瞿耶尼洲纵广八千由旬弯如半月人面如之夀二百嵗北郁单越洲纵广十千由旬四方正等人面如之寿千嵗
　　宝山在大雪山北上有阿耨达池东从牛口流出殑伽河入东南海南从象口流出信度河入西南海西从马口出缚刍河入西北海北从师子口出从多河入东北海潜流地下出积石为中国河源
　　按河源出鄂端诺尔阿耨达池即星宿海也浮屠氏言此非诞矣须弥山即昆仑史迁所谓日月所相隐避为光明其高广诚有未易测者但未必如彼所云淮南子谓曽城阆风高数十万丈傍开四百四十余门浮屠所叙述须弥及三十三天宫阙酷类又如意树等亦扶桑若木之文也四大洲则因邹衍推广之余尝谓浮屠氏精微处多本庄列广大处多出山海淮南至于因果罪福则其自成一家之説前所未有而后之道流反窃之云
　　浮屠数法巨细久近穷极渺茫而其名义亦多与中夏迥别非精覈其家言者未易通晓今槩录于左方亦博综之一事也
　　最极微细者曰极微尘亦名邻虚尘不能析释七邻虚为一极微七极微为一微尘七微尘为一透金尘七透金尘为一透水尘七透水尘为一毛尘七毛尘为一羊毛尘七羊毛尘为一牛毛尘七牛毛尘为一游隙尘七游隙尘为一虮量七虮量为一虱量七虱量为一麦量七麦量为一指节三节为一指二十四指横布为一肘四肘为一弓五百弓量成一俱卢舍八俱卢舍成一由旬【又一説小异见后】
　　六尺为步二尺为肘四肘为弓二弓为一丈六尺二百一十六丈为一里五里为一俱卢舍八俱卢舍为一由旬
　　由旬一名緰缮那又名由延见大藏一览注中俱卢舍一名俱卢奢见因本经一俱卢舍五里则一由旬为四十里而因本经注一俱卢奢六里名义俱小舛俟续考之今中国算数微尘渺漠之名或出此云
　　古黄帝算法总有二十三数谓一二三四五六七八九十百千万亿兆京垓秭壤沟涧正载从万已上有三等数法其下者十十变之中者百百变之上者倍倍变之今华严经阿僧秖品用中上数法初数便云一百洛义【洛义此云万】为一俱胝【此云亿】俱胝俱胝为一阿庾多【此云兆】阿庾多阿庾多为一那由他【此云京】直至不可説总一百二十八数则非世间之筹数也何以云阿僧只阿者秦言无僧只者秦言数凡梵书称阿僧只即华言无数也【按算法有十载日拯乃止此尚遗之】
　　右大藏一览所引华严经数法注以俱胝为亿阿庾多为兆误也十万曰亿百万曰兆则百洛义为一俱胝即兆也俱胝俱胝犹云百万百万也则为阿庾多矣阿庾多阿庾多则四用百万字乃能尽之然后为那由他缘此二句义颇隐奥故注者误以中国数法推之不知本文云中者百百变之上者倍倍变之百洛义所谓百百变也俱胝俱胝所谓倍倍变也上二俱胝字虚下二俱胝字实也阿庾多阿庾多放此阿僧只则无复数矣【梦溪笔谈算其局数至用万字四十余意亦仝此】
　　时最少者名为刹那百二十刹那为一怛刹那六十怛刹那为一罗婆三十罗婆为一牟呼粟多三十牟呼粟多为一书昼夜三十昼夜即为一月十二月为嵗以华言时刻推之则一牟呼粟多半刻也一婆罗一分有半也积怛刹那六十为一婆罗积刹那百二十为一怛刹那则半刻中已经刹那二万余矣又一刹那为九百生灭九十刹那为一念见仁王经又三十腊为一牟呼粟多见婆娑论注云腊防即婆罗异名也牟呼粟多一名牟休多注云须臾也见大藏一细之极极而至于微尘巨之极极而至于由旬暂之极极而至于刹那乆之极极而至于尘刼皆极两端言之中庸以两言蔽之曰语大天下莫能载焉语小天下莫能破焉又蔽之一言曰君子之道费而隐噫千经万论言名理者不能外矣
　　庄列书所言蟭螟蛮触鹍鹏之类亦是此意但异教拈得来便茫渺怪竒吾儒只据眼前道理而至理自不能外所以万世无弊也
　　大藏经四千五十余卷而诸家书目所载仅百数十种葢唱偈疏忏等于文义相逺不得尽收也然以西天经总较之直百之一耳因录此广异闻不必论其有无
　　涅槃经四千八百卷四十卷在唐　菩萨经一部二千一百卷三十六卷在唐　虚空藏经一部四百卷二卷在唐　首楞严经一部一百一十卷三卷在唐　恩意经大集一部五十卷四卷在唐　决宏经一部一百四十卷四卷在唐　宝藏经一部一百四十卷二卷在唐　华严经一部二万三千卷八十一卷在唐李真经一部九十卷三卷在唐　大般若经一部一千六百卷六卷在唐　金光明品经一部一千卷十卷在唐　未曽有经一部一千五百卷五十卷在唐　维摩经一部一百七十卷三卷在唐　三论别经一部二百七十卷十二卷在唐　金刚经一部一百卷一卷在唐正法轮经一部一百二十卷二卷在唐　佛本行经
　　一部一千八百卷六十卷在唐　五龙经一部三十二卷二卷在唐　菩萨戒经一部一百一十六卷十六卷在唐　大集经一部一千二百卷三卷在唐　摩诘经一部三百五十卷四十卷在唐　法华经一部一百卷十卷在唐　瑜伽经一部一百卷三卷在唐　宝常经一部一千卷七十卷在唐　西天论经一部三千三百卷三卷在唐　僧只经一部五百七十卷十卷在唐西天佛国杂经一部九千五百卷三十卷在唐　起信论经一部二千卷五十卷在唐　大智度经一部一百八十卷十卷在唐　宝藏经一部四千五百二十卷一百四十卷在唐　本阁经一部八百五十卷二十卷在唐　正律文经一部二千卷十卷在唐　因名论经一部二千二百卷五十卷在唐　唯识论经一部一百卷十卷在唐　具舍论经一部二千卷十卷在唐
　　隋志共一千九百五十部六千九百五十八卷唐开元藏目五千四十八卷贞元増益二百七十卷宋累朝増益又七百余卷今藏大抵仍开元旧数葢其间亦不无存没也通志所收仅一千七百余卷不皆藏中者
　　牟子理惑论称佛所着经凡十有二部合八亿四千万卷大卷万言已下小卷千言已上云云按汉世惟四十二章经至中国安得品目之多至此此必魏晋之谭然则大藏经目之繁侈其説固有自来矣牟子称汉牟融当是六朝人托名伪作详四部正讹
　　凡浮屠之説类涉夸大者率中华之人演译之最先四十二章平实彰显及心经等总之谭理何尝有一切靡文金刚圆觉不失渊眇维摩楞严等渐入浩繁至法华华严诸品而极葢其精微处固佛本真其浮诞不根悉后世増益也










　　少室山房笔丛卷三十一
　　钦定四库全书
　　少室山房笔丛卷三十二
　　明　胡应麟　撰
　　双树幻钞下
　　世尊初生行七步一手指天一手指地曰天上天下惟吾独尊老君初生亦行九步曰天上天下惟道为尊王长公巵言竝载之以为不应相类至此余谓朱紫阳所云佛家偷得道家好处道家只偷得佛家不好处如自家宝藏被人偷去却去他墙角边拾些破缾破罐来用甚好笑防哉紫阳之言凡老庄精竒妙处皆为释氏得之而后之黄冠第模仿其胜大渺茫之説不知此类于理道何与漫举一则余可推
　　六祖风旛语世所盛传然西土已有之十八祖伽耶舍多侍师伽难提尊者次闻风吹殿铃声师问曰铃鸣耶风鸣耶祖答非风铃我心鸣耳六祖岂拾前人唾涕者非一时偶合则记者必有一譌耶
　　鱼朝恩于代宗前问慧忠国师曰何者是无明无明从何而起忠曰佛法衰相今现帝曰何也忠曰奴也解问佛法岂非衰相今现朝恩色大怒忠曰即此是无明无明从此起按此在黒风吹船飘落鬼国之前
　　大慧正法眼藏序南渡呉丞相潜作录其説于左云此事亘古亘今漫天漫地端视侧视直视横视开视阖视明视暗视无不视亦无所视亦无无不视无所视直敢道谓正即离谓法即尘谓眼即凿谓藏即塞是故这四个字直须撇向大洋海里方免担枷带索受人圏然虽如此初机钝根也要得一则半则繙言汉语觑来觑去绽些光景此时正好命舍身单鎗直进如老鼠入牛角挨墙摸壁更无去处正迷闷中猛忽地头破额裂通身流汗得个休歇方知法眼慧眼天眼佛眼只是一双凡眼到这里説道学人事毕也且未在云云右序文最警醒可以为初机悟入津筏读传灯诸录者不可不知因节畧其説录诸右方
　　赵令衿居士谒圆悟就其鑪锤悟不少假公固请悟曰此事要得相应直须死一番始得余不解禅理但此是诗家无上妙诠余夙所证騐者即此占禅理之不诬第近时释门澹泊无复可与讲明唐宋间名宿几于絶响亦盛衰之数也
　　断际禅师云是丈夫汉看个公案僧问赵州狗子还有佛性也无州云无但去二六时中看个无字昼参夜参行住坐卧着衣吃饭处心心相顾猛着精神守个无字日久月深打成一片忽然心花顿发悟佛祖之机便不被天下老和尚舌头暪也按此则可为参学规绳见宛陵录中所载径山亦屡举此示人第黄蘗与赵州同出南泉门蘗后嗣百丈开法视赵州较先达何得提彼言句示人恐学人误录径山语也
　　径山禅师云僧问狗子还有佛性否赵州云无此一字乃是摧许多恶知恶觉底器仗也不得作有无会不得作道理会不得向意根下思量不得向睂瞬目处探根不得向语路上作活计不得飏在无事甲里不得向举起处承当不得向文字中引证但向十二时中四威仪内时提撕时举觉诚如此做工夫看一月十日便自见得也此节可与上条参看大慧语录中开示诸学者如陈季任刘彦修张旸叔汪圣锡宋直阁诸书动引此则因缘故知前件非黄蘗语无疑也
　　临济三次问黄蘗三度被打竟因蘗指往大愚处得悟然临济终嗣黄蘗洞山极力问大沩大沩不答竟因大沩指往云岩处有省然洞山终嗣云岩二宗机缘始末甚同而所嗣异者葢黄蘗宗防当兴于临济洞山门风合续于青原缘力所臻不可强也
　　睦州为黄蘗第一座而黄蘗宗防大兴于临济又临济在黄蘗防中不知名睦州令问佛法大意且密啓黄蘗指见大愚遂临济之风云门亦从睦州悟入州指见雪峰峰授以心印遂阐云门之派二宗至今为海内瞻仰其始皆睦州啓发成就亦由文殊为七佛师信异人也
　　雪峰岩头同参徳山岩头竒逸种种而后嗣寂寥雪峰悟入全借岩头而一传为云门又再传为法眼徳山之派借以大振亦缘力所就如人之有子无子非徳业浅深故也百丈南泉亦然
　　云门法眼洞山竝见过于师洞山之曹山沩山之仰山皆见与师齐故曰曹洞曰沩仰临济云门法眼嗣者差不逮故止从师称耶【法眼悬记天台似以位逓言】
　　经典之盛至六朝极矣其时沙门若支遁慧逺之在南道安罗什之在北皆当时之才士也而一时文章豪隽又从羽翼其间故能传播若此佛法且然儒者乃以为末技而欲废之
　　世知诗律盛于开元而不知禅教之盛实自南岳青原兆基考之二大士正与李杜二公竝世嗣是列为五宗千支万委莫不由之韩栁二公亦当与大寂石头同时大颠即石头高足也世但知文章盛于元和而不知尔时江西湖南二教周遍寰宇唐世人才之众乃尔宋时诗文固不及唐然禅门亦止临济一宗较之唐世终有未及处余尝疑汉儒训经宋儒明道各极宗趣代有名家独唐儒者不竞乃释门炽盛至是焉能两大哉
　　唐之禅教自六祖卓锡曹溪一传而为青原南岳再传而为江西湖南又散而为五宗至五季而云门法眼迁化自后禅学相承不立宗防其盛衰乃与唐终始而唐之天下亦分而为五代以终若合符节乃尔异哉
　　禅机中有絶类诗句者类集左方凡缁流题咏【槩不録长】御白片车【六祖】春来草自青【明瓉】重叠闗山路【云门】猿抱子归青嶂里鸟衔花落碧岩前【夹山】长空不碍白云飞【石头】云在青天水在瓶【药山】参差松竹烟笼薄重叠林峦月上迟【常察】羣峰穿海去滴水下岩来【辞确】后夜猿啼在乱峰【道恒】秋庭肃肃风颾颾寒星列空蟾魄高【遇臻】日照寒光澹山摇翠色新【充符】浪激似银山【传楚】山寒花发迟【永安】长年一衲衣【法琼】风送水声来枕畔月移花影到牀前【智洪】山花开似锦涧水湛如蓝【仝上】云岭峰前月【智逺】雪澜宜近火【崇福智】乗船渡五湖【洛浦】秋风入古松秋月生寒水【从悦】断云犹挂树稍头【佛慈】朔风吹绽蜡梅花【法泰】星月绕檐楹【大通】春至百花开黄莺啼栁上【无名氏】雾卷云收山岳静海天空濶一轮寒【绍悟】云遮海门树【云豁】金风昨夜起遍地是黄花【崇福灯】秋风黄叶乱逺岫白云归【广灯】芭蕉叶上三更雨【慧光】花落春风静【普照】秋风起庭梧【慈觉】孤峰无宿客【梵余】松桧森森密【恵崇】长啸一声天地秋【临济】云锁万重山【万寿】春风扫残雪【王随】几番云色出峰顶一派泉声落槛前【常察】枯木倚寒岩【庵主】穿林宿鸟惊【琅琊】手携书劒谒明君【仝上】一般秀色匡山里【芭蕉】从归青嶂里不出白云来【登观】莺啭千声花满地客游三月草侵天【仝上】逺洞散寒云幽窗度残月【双峰】寒林无宿客大海聴龙吟【隐章】鹭鸶飞入芦花藂【海印】寒松连翠竹秋水对红莲【显端】柴门草自深【洞渊】片云横谷口【文悦】槛外竹摇风惊起幽人睡【大阳】客路如天逺侯门似海深【普彻】若是陶渊明攅睂便归去【仝上】本是潇湘一钓客【师子】春风触目百花开【仝上】夜来风色孤客已先寒【真如】万里望乡闗【符晓】无事日高眠【智圆】孤舟载明月【文慧】渔人偏爱宿芦花【仝上】嵗晩未归客西风门外寒【大沩】一叶飘空便见秋【周登】带雨一枝花落尽不烦公子倚阑干【道川】鹧鸪啼处百花新【良作】一裘才挂体【本寂】玉殿苔生后【仝上】壁上画枯松【北院通】那个台无月谁家树不春【浄果】山峻水流急三冬发异花【奉璘】洞深云出晩涧曲水流迟【百丈起】雪覆孤峰白【洞山】身是菩提树心如明镜台时时勤拂拭勿使惹尘埃【神秀】春山叠乱青春水漾虚碧寥寥天地问独立望何极【雪窦】黄叶落时闻捣衣【开先照】竹榻和衣半夜眠【齐岳】白犬衔书至青猿洗鉢回【宝掌】亭台澜夜雨楼阁静时钟【承天确】斗转星移天欲晓【雪窦持】送客邮亭外【罗山】细雨洒帘前【碧山】昨夜三更月到窻【赵州】乍见垂杨绿今逢落叶黄【慧觉】牡丹花下睡猫儿【昙颍】无云生岭上有月落波心【翠岩】长江行不尽帝里到何时【石霜】昨日作婴孩今朝秊已老浮生梦幻身人命夕难保【仝上】白云流水空徘徊【黄龙】山僧一衲衣【圣寿坚】东庵每见西庵雪下涧长流上涧泉【灵澄】但寻荒草际莫问白云深【佛慧】门掩落花春鸟啼【际可】不知谁住西岩寺每日钟声送夕阳【志璿】相逢秋色里共话月明中【慧珪】青山依旧白云中【开福】万里无云月上时【夏英公】清风与明月野老笑相亲【全举】举手攀南斗回身礼北辰【智慧】浓煎睡后茶【子仪】夜禅孤月冷晨起白云高【法华举】一鉢千家饭孤身万里游【布袋和尚】家住孤峰顶【祖觉】楼阁凌云势【全举】夜夜有猿啼【恵宗】天垂华葢重重异地涌金莲叶叶新【献蕴】始嗟黄叶落又见栁条新【广徳延】白云峰下猿啼早【袁州仰】千山添翠色【崇教能】满船空载月渔父宿芦花【道偕】绳牀风雨烂方丈草来侵【仝上】大地雪漫漫春来特地寒【报恩】正值秋风来入户一声砧杵落谁家【惟然】轻烟笼皓月薄雾锁寒岩【慧秀】隔岸埜花香【清了】芦花两岸雪江水一天秋【慧悟】半夜岭头风月静一声高树老猿啼【嗣宗】雨过山堂秋夜静【法智】朔风凛凛扫寒林【慧辉】破衲头万事休【仝上】卧聴凉风生竹林【仝上】碧岩深处卧烟萝【道勤】石角穿云路携笻意若何【潭州云葢】门前绿树无啼鸟庭下苍苔有落花聊与东风论个事十分春色在谁家【酒仙】黄叶飘飘满庭际一声砧杵落谁家【真歇】宝劒未出匣神光射斗牛【雪窦】只履已归西国逺北山空有老猿啼【恵宗】秋山落木猿昼啼【中峰】少林峰顶月【仝上】三月嬾游花下路一家愁闭雨中门【风吹】常忆江南三月里鹧鸪啼处百花香【仝上】塞北千人帐江南万斛船【归首】一片白云横谷口几多归鸟尽迷巢【元安】南渡后禅机多用陈语不备录
　　吾郡双林大士偈有物先天地无形本寂寥能为万象主不逐四时雕大士梁时人其诗已纯入唐格宏壮整严如此惜为谭理者据之又心玉铭古朴显赡不作西域方言不落南朝绮习必当时一才士也寒山诗云谁家一女子杂佩何鹦鹉花间防琵琶月下弹长歌三日响短舞万人看云云黎惟敬剧喜时为余诵之
　　法眼咏牡丹云拥毳对芳藂由来趣不同髪从今日白花是去年红艳色随朝露馨香逐晓风何须待零落然后始知空其格调虽不脱晩唐居然一作家门户也先是尝目为宗门游夏葢才而涉学者
　　一池荷叶衣无尽数亩松花食有余刚被世人知住处又移茅屋入深居千峰顶上一间屋老僧半间云半间昨夜云随风雨去归来始觉老僧闲千尺丝纶直下垂一机才动万波随夜静水寒鱼不食满船空载月明归孤猿叫落中峰月野客吟残半夜灯此境此时谁得意白云深处坐禅僧右数诗皆见诗话世所传诵读传灯诸录乃知俱禅流偈语也
　　吾郡自双林善慧大士与达磨祖师竝显梁武之世嗣是禅门高躅代不乏人防禅师亲见六祖妙阐法心天皇悟嗣法石头与药山分座賛元以大士裔孙三嵗出家王文公不可一世独钦仰宗风先绪不堕俱胝得天龙一指受用终身至截童子指头使之立悟尤见机用之妙也
　　贯休号禅月大师吾邑人以诗名晩唐五代间姓姜氏字徳隐人所共知然传灯录又有姜氏子出家名有规亦婺州人则吾郡有二名僧一能诗一悟道皆姜氏可谓竒矣【有规禅师见五灯会元十七卷云门派也】
　　怀志庵主婺州呉氏子有偈云万机休尽付痴憨踪迹时容野鹿参不脱麻衣拳作枕几生梦在绿萝庵师一禅师马氏子诗云夜来月色十分好今日秋山分外青
　　双溪即首座诗一从近日生涯拙百鸟衔花去不来虎丘元浄禅师双溪人嗣招觉勤
　　徳用禅师戴氏子嗣云居悟婺州人
　　妙禅师婺州王氏子又止观教师有东阳小威传灯所录烧庵婆供一庵主常令一十七八女子送食一日令女子将庵主抱定曰正恁麽时如何答曰枯木倚寒岩三冬无暖气婆闻之云我二十年止供养得个俗汉遂遣出烧却庵按此庵主不以可欲乱心在儒家庶几栁下遗风而禅门以为俗汉故知此理当别论也
　　赵州见一尼来参州以手掐之尼曰尚有这个在州曰却是你有这个在此非释门中仪律禅者当几显用则不拘知此见烧庵老妪亦具少知识
　　曽氏类説引他书一则云末山尼开堂説法邓隐峰怀白刃夜胁之尼畏死从命次日邓衷其衵服以示人大众立散按灌溪临济宗支尝为末山执役至三载岂应至此即有之灌溪他日将愧匿不暇乃自谓于末山处得半杓至今常饱不饥且以配临济大师前言何耶此必僧徒忌者之口欲以毁末山之开堂并发明邓隐峰之亡赖耳凡僧例不称姓而邓独以姓称且临终倒植而化其妹亦尼谇之曰兄生不循规律死更荧惑于人因倐然仆地云【二人皆见五灯防元】
　　洪觉范林间录五灯会元多采之然其中率不可信如谓杜祁公张文定仝居睢阳之类前人辩驳已明余近得就李新刻本读其卒章又载杜公呼文定字为安道安道乃方平字非文定也则此事之诬灼然然亦非无因者葢本扪虱新话而润饰之今竝载二则于左【金汤编又谓此乃方平语然林间亦不应称文定佛祖通载亦称是文定语金汤编葢因林间讹也】
　　扪虱新话云世传王荆公尝问张文定公曰孔子去世百年生孟子亚圣后絶无人何也文定公曰岂无又有过孔子上者公曰谁文定曰江南马大师汾阳无业禅师雪峰岩头丹霞云门是也公暂闻意不甚解乃问曰何谓也文定曰儒门淡薄收拾不住皆归释氏耳荆公欣然叹服后语张天觉天觉抚几叹曰达人之论也【余疑此説如张无尽戏撰以愚防儒家者亦文定好佛致之】
　　林间录曰祁公与文定致政居雒阳祁公劲正每笑安道佞佛有朱承事以医游二老间一日祁公呼朱切脉朱辞以看楞严久之乃至祁公责之曰圣人微言无出孔孟何楞严为朱曰以某观之此经似过孔孟矣公取阅大惊曰世间何从有此云云
　　道家有老子西升经云老子入天竺化胡成佛故一名化胡经浮屠教每以为病六代诸人论辩极繁见明集中所载厯唐至宋竟莫能决迄于胜国世方崇奉释教又以帝师主之遂焚此经浮屠有为下火文者极鄙陋而佛祖通载着之殊可笑也





　　少室山房笔丛卷三十二
