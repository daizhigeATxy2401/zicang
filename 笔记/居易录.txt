　　钦定四库全书　　　　　子部十
　　居易録　　　　　　　　杂家类三【杂说之属】提要
　　【臣】等谨按居易録三十四卷
　　国朝王士祯撰士祯字贻上号阮亭亦称渔洋山人蚕尾老人山东新城人顺治乙未进士官至刑部尚书乾隆三十年
　　赐諡文简原名下一字犯
　　世宗宪皇帝庙讳刋本多改书为正乾隆四十年奉防以祯字代之是书乃其康熙己巳官左副都御史以后至辛巳官刑部尚书以前十三年中所记前有自序称取顾况长安米贵居大不易之意末又以居易俟命为説其义两岐莫知何取也中多论诗之语标举名儁自其所长其记所见诸古书攷据源流论断得失亦最为详悉其他辨证之处可取者亦多惟三卷以后忽记时事九卷以后兼及差遣迁除全以日厯起居注体编年纪月防错于説之中其法虽本于厐元英文昌杂録究为有乖义例又喜自録其平反之狱辞伉直之廷议以表所长夫邺侯家传乃出自子孙魏公遗事亦撰由僚属自为之而自书之自书之而自誉之即言言实録抑亦浅矣是则其瑕瑜不揜者也乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　居易録自序
　　古书目録经史子集外厥有说部盖子之属也庄列诸书为洞防搜神之祖亦史之属也左传史汉所纪述识小者钩纂剪截其足以广异闻者亦多矣刘歆西京杂记二万许言葛稚川以为汉书所不取故知说者史之别也唐四库书乙部史之类十三有故事杂记丙部子之类十七有小说家此例之较然者也六朝已来代有之尤莫甚于唐宋唐人好为浮诞艳异之说宋人则详于朝章国故前言往行史家往往取裁焉如王明清挥尘三録李心传建炎以来朝野杂记之属是也予自束髪好读史传旁及说部闻有古本为类书家所不及者必展转借録老而不衰二十年来官京师每従士大夫间有所见闻私辄掌记芟其繁复尚得二十六卷目曰池北偶谈南海之役裒道路见闻别为皇华纪闻四卷康熈己巳冬杪重入京师时冬不雪其明年春夏不米价踊贵
　　天子忧劳为罢元正朝贺遣大臣分赈畿南北
　　命大司农祷泰山余备员卿贰时惴惴有尸素之惧在公之暇结习未忘有所见闻时复笔记嵗月既积得数百条厘为三十四卷忆顾况语长安米贵居大不易因取以名其书予仕宦四十年居易俟命钝拙无似而顾以此防知
　　主上则首阳栁下又未知孰为工拙也取以名书亦以见志云尔
　　经筵讲官刑部尚书前都察院掌院事左都御史济南王士祯序






　　钦定四库全书
　　居易録卷一　　　　　刑部尚书王士祯撰
　　婺源黄【昌衢】刻宋范石湖诗集二十卷中多阙文吴郡门人顾【嗣协】迂客亦刻石湖集摹宋板最工后村云石湖诗三十四卷今顾刻卷数正合
　　慈谿友人姜【宸英】西溟示唐摹十七帖纸韧坚好防画无阙失真古物也秀水曹侍郎秋岳【溶】跋云贞观中盛购右军墨迹裴业进士以草书来上首有十七日字遂呼十七帖今石刻传世有二本唐刻尾有敕字及解勒褚校者即此本也南唐后主得贺知章所临散刻澄心堂帖中王着再摹入淳化帖贺本也不及敕字本逺甚右军真迹存者几絶得此足以豪矣
　　海宁刻元戴表元剡源集四卷余姚黄【宗羲】太冲定本也戴以古文名淳祐大徳间与栁贯齐名袁桷师事之予昔在京师借钞其集于门人陈【赤衷】葵献亦太冲门人海盐胡孝辕【震亨】唐诗统籖戊集二百一卷皆晚唐五代人诗孝辕撰统籖起甲讫癸凡千余卷未尽刻梓此其什一也
　　门人王【朱玉】元式昆山人官国子监博士尝有句云秋雨茂陵人独卧西风汾水雁还来郁郁不得志谢病归游赣州今年客死鸠兹可哀也太仓崔举人【华】字不雕诗尤清异出尘有句云丹枫江冷人初去黄叶声多酒不辞人目为崔黄叶亦不得志以殁予载其诗于感旧集二君皆予顺治庚子所得士
　　柘城王【培】益仲官新河知县宋布衣登春号鹅池生者县人也益仲为置祠立碑为文祭之祭之日有双天鹅来立碑上人皆异之柏乡魏相国以下赋诗者数十人登春居江陵之天鹅池因以自号所产故里曰六户乡今改天鹅聚云益仲又刻其杂文一卷诗古今体二卷为宋布衣集
　　朱检讨【彛尊】竹垞贻所撰日下旧闻四十二卷所引书至千三百余部又所刻十家宫词为倪检讨【粲】雁园家宋刻本唐陜州司马王建蜀花蕊夫人石晋丞相和凝宋宣和御制丞相王珪珪子仲修学士宋白中大夫张公庠直秘阁周彦质又胡伟集句凡十家
　　工部侍郎王岳生【承祖】説鲎鱼血緑孙光禄【寳仍】孝堪因言墨鱼过则海无鱼墨鱼即乌鲗也蓬莱栾鸿胪言海族惟鰕最大有如一岛者渔人往往见之
　　杨子巵言云佛诗曰偈佛文曰莂刘熙释名云莂别也大书中央中破别之也莂在佛为授记在俗用为文契合同也
　　黄【虞稷】俞邰言徐司防健庵【干学】奉
　　防归吴修一统志借
　　内府书有元岳璘所修一统志残本尚二十余大册计全书不下千卷
　　呉天章【雯】説蓟州独乐寺观音阁凡三层其额乃李太白书梁拱欂栌皆架木为之不施斧凿己未地震官廨民舎无一存阁独不圮菩萨像髙与阁等约六丈有奇乃酸枣木为之予乡淄川县黄埠村东有酸枣一株两人萦手始合抱其大不减粤东榕树也
　　江盈科进之某中咏张浚一絶句云禹圣安能葢鲧凶曲端冤与岳飞同何人为立将军庙更把顽金铸魏公予昔于慈仁寺市覩浚墨迹极劣因题一诗跋其后云巴西白骨接符离二十年中几丧师太息长城君自壊军中空卓曲端旗宋岳侍郎珂着桯史述曲端本末甚详
　　冯舎人大木【廷櫆】言在
　　秘府见豫章先生熊朋来集旧刻极完好予曩从叶侍郎讱庵钞得豫章集七卷似非全书
　　天章赋予西城别墅古诗十四首甚工聊録数篇于左【石帆亭云】风动袈裟角洪涛四溟吼如何不动摇片石土囊口为赏正定心添种菱三畆【樵唱轩云】采山因采真归来发髙唱衣上烟霞斑杂坐无礼让身忘草木年心寄尊卢上【小华子冈云】右丞禅悟人千古生则效每思茱萸沜一理欹湖棹何意春城西犬吠夜如豹【小善卷云】洞中遇天地居然小善卷焚香还晏坐独理朱丝弦溪割罨画水人耕阳羡田【竹径云】欹侧锦石路窈窕无凡卉去去緑阴中凉风动斐亹仙人何处来一万青鸾尾【啸台云】苏门有髙士求怒不可得出水仍大笑妙意诚难测为想鳯鸾音崇台愿矜式
　　二程遗书一条云贵姓子弟于饮食玩好之物直是一生将身服事不懈于管城之陈醋瓶洛中之史画匣是也噫今之世家子弟其不为醋瓶画匣者鲜矣若摴蒱六博之好往往破家覆产又不止画匣而已
　　近京师筵席多尚异味予酒次戯占絶句云滦鲫黄羊满玉盘莱鸡紫蟹等闲看不如随分闲茶饭春韭秋菘未是难尝忆前辈有诗云秋来霜露满东园芦菔生儿芥有孙我与何曽同一饱不知何苦食鸡豚每喜讽之此仁人所当念也
　　翰林院署前积沙号沙堤形家言衙门风水所系明嘉靖初张桂用事去之词林几至空署近当事欲并开东西门稍去其半数月间孟读学端士【亮揆】沈读学宗子【上墉】王侍读龙洲【钟灵】等七人皆去位曹祭酒峨嵋【禾】朱读学天叙【典】赵宫赞伸符【执信】亦以他事诖误去其騐如此门人陈【奕禧】子文海宁人善为诗尤工钟王书法以太学上舎仕为安邑丞着皋兰载笔益州于役记十余卷诗格尤进如斜日一川汧水北秋山万防益门西之句不愧古人予少为扬州推官时偶见泰州同知赵三麒一诗云虞舜昔南巡不见南巡迹但留此墓旁一片潇湘石因呼与语防雄县人马之骦主江都簿能诗撰诗防若干卷予皆礼之每诧人云吾以屈宋作衙官矣抱闗击柝中莫谓无人人自不知耳弇州先生有诗云马头拜迎不敢忽恐有当时髙蜀州用心如此讵有遗才耶陈近迁知深泽县予曽序其虞州集又题诗云月映清淮河水部云飞陇首栁吴兴
　　康熙壬子于安肃县旅次见壁间大书云一剑有余魏武帝百身难赎楚懐王字极竒伟不著名氏亦不知何指也
　　淮安门人张【弨】力臣博雅精六书之学尝着一书辨俗书之譌今老矣又耳聋携其两子一孙客京师以写真来索题予为赋二絶句云瘗鹤铭邉携屐日羊侯祠下缷帆时呉山楚水探竒徧不管秋霜防鬓丝金石遗文太放纷摩挲千卷对鑪熏白头更访鸿都学手拓陈仓石鼓文张尝着瘗鹤铭辨及摹岘山石幢寄予首二句皆实録也
　　偶防钟繇戎路帖因忆亡友韩郎中【诗】圣秋姬人某氏好临摹晋唐人法帖独废钟书韩诘所以对曰季汉正统闗侯忠义而斥以贼帅狂誖甚矣书虽工抑何足道韩有诗记其事云谁知太傅千年后败阙端从戎路开同年户部王尚书【隲】人岳以
　　御书养素二大字及
　　御制诗一首见示圆劲秀美鸾停鹄跱实希代之寳也诗云锦防无劳列画艭轻桡自爱倚船牕勤民不惮周行逺早又观风向浙江此诗尤可仰见
　　省事宁人之意不惟
　　书法之工也又
　　大书地平天成四字乃
　　御书防稽禹陵庙额钩摹镌刻尚书疏请留
　　真迹藏弆
　　许之尚书时官浙闽总督兵部侍郎云
　　予昔与梁侍御【熙】曰缉刘吏部【体仁】公防汪太史【琬】苕文辈以同年同官曹郎好为谑语以资嗢噱康熙己未诏徴博学鸿儒苕文与焉既至
　　京师予喜其来置酒邀之戏先之以诗云名山书未就副已满通都
　　天子询年齿羣公爱腐儒抛残青箬笠染郤白髭须冻煞常彛甫来倾酒百壶苕文答诗有老乏染髭方之句不怒也既而与同年薛给事【奋生】大武相谑有山人髙价卖青山之句予因戏柬四絶句云颍水箕山傲昔贤金庭玉树隔风烟逃名郤被山英笑两字尧峰世已传【苕文居尧峰】谈经人比郑公乡丝竹门生列后堂为奉侏儒一囊粟山中闲煞束脩羊【苕文授生徒于尧峯】横山山外好烟波可惜柴门掩緑萝莫怪山人髙价卖此中佳处本来多【此首即用答给事语戏之】吴中髙士谢山灵共指文星傍
　　帝庭今夜尧峯髙处望不知何处少防星【苕文偶言文星甚明】苕文见之遂大怒答以四诗有车服倘縁稽古力便应飞札报诸生太史错占天上象岁星元异少防星从此不称前进士故人亲授隠君衔云云又有诗云区区誓墓心岂因一懐祖为予发也予刻续稿久删前诗适见钝翁续集具载见答诸作忆前事乃録而存之以识予过且示子孙以戏谑为戒云
　　宋王铚性之雪溪集五卷诗不能工独附载庐山僧可和诗一篇甚佳诗云空中千尺堕栁絮溪上一旗开茗芽絶爱晴泥翻燕子未须风雨落梨花重江碧树逺连雁刺水緑蒲深映沙想见方舟端取醉酒酣风帽任欹斜王集中有晓发石牛一絶云悤悤车马出清晨日淡风防已仲春松竹隂中山未尽梅花林外有行人冩景颇工性之别有黙记若干卷明清仲言之父也
　　元陈樵鹿皮子集四卷诗学温李寒食词一篇有麦秀黍离之痛古赋颇工
　　宋华岳集十一卷名翠防南征録第一卷开禧元年上皇帝书请诛韩侂胄苏师旦语最伉直余诗十卷率麤豪无足録其上侂胄诗云十庙英灵俨如在漫于宗社作穿窬及诛侂胄议函首请和又有诗云反汉须知为朝错成秦恐不在于期皆不肻附和浮议盖陈东一流人也然曹瞒不杀祢衡而黄祖杀之侂胄不杀岳而史弥逺杀之弥逺又出侂胄下矣如岳诗不以工拙论可也吴兴掌故云翠防集华亷字仲清着不知何据元傅汝砺若金诗集八卷有范徳机掲曼硕序洪武壬戌刋本歌行颇得子美一鳞片甲七律亦有格调视南宋俚俗之体相去逺甚时借朱竹垞钞本宋元人集十数种如行黄茒白苇间忽逢嘉树美箭为之眼明若金妻孙淑字蕙兰亦工诗见陶南村辍耕録集中湘皋烟草緑纷纷涙洒东风忆细君其悼亡之作也
　　天章説沧州人张汉儒尝病弥留梦三梵僧以手三摩其腹立愈遂发愿谒四名山至普陀谒大士毕欲归见一老人于洞外扫除因与语曰若逺来宁欲见大士乎张曰四千里至此得见大士死无憾然大士安得见老人曰但防祷当有所覩张乃与同軰十余人跪祷久之忽见洞口有金光老人曰大士出矣众谛视果暏大士自石壁中出唯见侧面又祷曰既防大士现身愿暏正面顶礼归日摹塑像设大士即又背洞面海去人咫尺绀髪卷防髙颧隆凖衣緑色半身在云气中不可见众欢喜稽首倐入石壁去老人云始亦以得遇大士现身故舍身于此供洒扫之役久亦屡见按郎瑛类纂亦载元张光弼普陀山观世音善财应现诗盖自昔有之矣昔在淮南为门人韩魏题冩真减字木兰花一阕云横磨大剑玉帐晨开兵百万一卷隂符孺子功名圮上书壮懐烟冷笑防吴姬双鬓影封酒泉侯骨相输君是
　　虎头先是先兄西樵题云学信陵君饮酒兼之近妇人故末句亦云然此词佚其槀追记之
　　天章擕宋搨宣示帖乐毅论来乞跋有邹衣白题字云宣示与昨所见曹娥搨无异真宋搨也予跋云乐毅论近日摹刻甚多观宋拓本如卫协谢雉画古列女近刻则仇实父軰之仕女图耳天章云是西溟所贻本元临川何中太虗集吴草庐序吴与何中表兄弟也中善五言诗近体亦冲澹如聊随碧溪转忽与白鸥逢小雨十数防淡烟三四峯落叶半蔵路清风时满溪寒沙梅影路防雪酒香村湖雪残波岸船灯独夜人西风一夜雨丹桂满林花皆有唐风又絶句冰合金河雪暗闗内家难覔一枝寒秖应独结梅花伴水逺山长尽意防【见梅花】深浅柴烟曲坞间杉皮小屋绕幽潺紫苔青石梅花路随意闲防雪后山【黄沙道中】中自序有易类象三卷书传补遗十卷通鉴纲自测海三卷通书问一卷吴才老叶韵一卷六书纲领一卷补六书故三十二卷蓟邱述游録一卷搘颐録十卷知非堂稿十七卷外稿十六卷今诗稿止十六卷
　　周益公二老堂杂志一条治头风而吐泻用枳壳白术末煎汤下青州白丸子甚效则白丸子在宋已盛行不自今也
　　杂志又云种竹法正月用一日二月用二日随月定日无不活者【史相浩云】又云康与之在严州以糟杂细糠和土种竹甚茂明年生笋成林种荷花以羊角投池中立成又云临安贵人家种竹木以麦拌土置根下虽盛夏亦生癸辛杂志种竹毎歳以笋后竹已成竿即移先一歳者当年八月可行鞭明年便可抽笋近闻
　　畅春苑移栽松有大合抱者皆活
　　南烬纪闻所载北狩事率不可信或谓是不得志于宣和靖康间者所为理当然也
　　谢皋羽年谱游録注山隂徐【沁】埜公撰余姚黄【宗羲】太冲先有西台恸哭记冬青引注徐注黄序之
　　宋永嘉二刘文集九卷留元刚序安上字元礼安节字元承皆伊川弟子皆官御史安上廷劾蔡京安节追饯邹浩叶水心题二刘集谓为俊豪先觉之士者也集中多经义大抵如训诂不脱兔园册习气葢当时科举之文如此其与诗赋饾饤之陋如以五十歩笑百歩也元贡奎仲章云林诗集境地未能深造歌行间工发端而窘于邉幅视同时虞伯生范徳机亦诸侯之附庸也有三山陈嵦序草庐吴澄书后凡六卷
　　黄太学俞邰借草庐书纂言四卷二十八篇所谓今文尚书也视蔡注加详有正徳辛巳草庐十世孙理跋嘉靖己酉吴兴顾应祥序滇本也
　　元太中大夫黄州路总管洛阳保八周易原防六卷系辞二卷陵阳牟巘序焦澹园经籍志不载
　　髙丽史韩昭【庙号僣称光宗】十年秋遣使如周进别序孝经一卷越王孝经新义八卷皇灵孝经一卷孝经雌雄图三卷按国史经籍志周显徳中新罗献别序孝经纬书载雌雄图三卷不言越王皇灵二书
　　金姬传一卷常熟杨仪作文极竒丽姬章邱人本李氏章邱旧志乃杨君谦所撰不载姬事
　　吴越备史五卷武胜军节度掌书记范坰节度廵官林禹撰事止忠懿王俶戊辰年又补遗一卷明兵部尚书王遴序予着五代诗话颇刺取之
　　禁扁五卷起甲讫戊元东平王士防继志着虞集欧阳序士防翰林学士承防諡文康鹗子士熙继学最以古文著名士防其兄弟也
　　元金履祥吉父仁山集二卷董遵所编仁山道学不工诗而广箕子操一篇特工云炎方之将大地之洋波汤汤翠华重省方独立囬天天无光此志未就死矣死南荒不作田横横来者王不作幼安归死其乡欲作孔明无地空翺翔惟余箕子仁贤之意留沧茫穹壤无穷此恨长千世万世闻者徒悲伤吴师道跋云宋末为相者曽聘先生馆中先生以竒策干之不果用而去先生感激旧知后为赋此辞防悲慨音节髙古真竒作也此操似为陈宜中而作
　　元张伯淳养防集十卷邓文原虞集序之诗歌杂文皆肤浅不工伯淳官翰林侍讲学士諡文穆赵子昂之内兄也集有苏公海外十扇跋谓一扇不减百金之直葢尔时去坡百余年题扇犹有存者然贵重已如寳玉大弓矣【坡在钱塘日有诉负绫绢钱二万者公询之云以制扇为业适父死又连雨天寒扇不售非故负之也公熟视久之曰取汝扇来须臾而至公取白夹扇二十就判笔作行草及枯木竹石顷刻而尽其人泣谢出初逾府门人争以千钱取一扇所持立尽遂偿所逋杭人有感泣者见春渚纪闻】
　　宋陈洎亚之诗一卷仅二十五首有顔复长道序司马文正公文忠文定二苏公孙莘老徐仲车及长乐林希陈留张徽南兰陵钱世雄眉山李皆跋其后又嘉定丙子眉山任希夷题诗云如彼流泉必有源陈家诗律自专门后山得法因盐铁不减唐时杜审言亚之师仲师道之祖也
　　天台山人黄庚星父漫稾一卷诗庸下无足观多馆山隂王修竹之作谢臯父林霁山軰皆脩竹客葢同时人也修竹名英孙
　　所安遗集一卷元长沙进士陈泰志同着歌行驰骋笔力有太白之风在元人诸名家中当居道园之下诸公之上而名不甚着岂名位半耶
　　杨仪明良记云钱方伯昕为御史时抄中官王振家有金铸观音一座背识云孝孙周忱拜奉云云自注云此与谢太傅忍饥倦见桓温事相类子谓文靖特忍须臾耳未隳大节也如文襄果有是事大节隳矣岂得援文靖事解免然文襄贤者必无此或传闻之误耳髙丽史正宪大夫工曹判书集贤殿大提学知经筵春秋馆事兼成均大司成郑麟趾等纂修凡世家四十六卷【起僣太祖王建终恭让王】志三十九卷【天文厯五行地理礼乐舆服选举百官食货兵刑法】表二卷【年表】列传五十卷【后妃宗室公主将相洪儒等五卷至三十三卷良吏庾硕等忠义洪灌等孝友列女方技宦者酷吏嬖幸奸臣文公仁等叛逆桓宣吉等至辛盹】通一百三十九卷景泰二年笺进卷首冠世系一卷引其陪臣金寛毅编年通録谓王建之祖作帝建为唐肃宗之子闵渍编年纲目辨其妄而以为宣宗皆诞而不可信今畧其史官之论于左云载稽旧集同知枢宻兵部尚书金永夫徴仕郎检校军器监金寛毅皆毅宗朝臣也寛毅作编年通録永夫采而进之其劄子亦曰寛毅访集诸家私蓄文书后闵渍撰编年纲目亦因寛毅之説独李齐贤援据宗族记圣源録斥其传讹之谬齐贤一代名儒岂无所见而轻有议于时君世系乎其云肃宗宣宗者以唐书考之肃宗自幼未尝出阁宣宗虽封光王唐史无藩王就封之制而其遭乱避祸之説亦是禅録杂记二説皆无所据【宣宗避祸隠于浮屠但必不至髙丽耳】不足信也况龙女之事何其荒怪若是之甚耶太祖实録乃政堂文学修国史黄周亮所撰周亮仕太祖孙显宗之朝太祖时事耳目所及其于追赠据实书之以贞和为国祖之配【寛毅云后追尊寳育为国祖元徳大王其女辰义为贞和王后辰义即作帝建母也】以为三代而畧无一语及于世传之説寛毅乃毅宗朝防官且去太祖二百六十余年岂可舍当时实録而信后代无稽杂出之书耶其世家曰太祖【二卷】曰惠宗定宗光宗景宗成宗穆宗显宗【二卷】徳宗靖宗文宗【三卷】顺宗宣宗献宗肃宗【二卷】睿宗【三卷】仁宗【三卷】毅宗【三卷】明宗【二卷】神宗熙宗康宗髙宗【三卷】元宗【三卷】忠烈王【五卷】忠宣王【二卷】忠肃王【二卷】忠惠王忠穆王忠定王忠愍王【七卷】恭让王【二卷】凡僣号者二十四世称王者八世通计四百【阙】十【阙】年
　　宋刻晁公遡子西嵩山集五十四卷公遡公武子止弟也古赋一卷神女庙赋最竒丽诗在叔用无咎之下颇有警策如人生汉南树风物剑西州一年风物仓庚报万里乡心杜宇知万里艰难炊剑首十年流落梦刀头又秋江水清不胜緑还与汉江顔色同望中白鸟忽飞去落日丹枫相映红【秋江】折得寒香日暮归铜缾添水养横枝书牕一夜月初满却似小溪清浅时【咏缾中梅】征衣消尽洛阳尘泣向东风拭泪痕不及青春归有信一年一到乐游园【感事】不见罘罳阙于今已十春素衣不忍弃为有洛阳尘【有感】皆佳集中多与师伯浑倡和之作师浑蜀人见陆务观集
　　叶石林建康集八卷有嘉泰癸亥孙簵跋二十代孙万跋云秣陵焦氏本也常熟毛氏尝得宋刻建康集逸第三卷当未见此按石林全集一百卷桑民怿家书目有之今不可得此则绍兴八年再帅建康作也石林晁氏之甥及与无咎张文潜游为诗文笔力雄厚犹有苏门遗风非南渡以下诸人可望平生邃于春秋集中答王从一教授二书可见其梗槩
　　陵阳集二十四卷元初牟巘献之着诗有盛宋时坡谷门风题跋亦如之杂文皆典实详雅其九日诗序云陶公再为建威参军刘裕幕府也忽弃去为彭泽令未几又弃去裕是时已有异志刘穆之宁死不与九锡王自江北来首以此议讽朝廷裕遂移晋祚而为吏部尚书为江州刺史遂被心腹之寄既来江州柴桑近在境内于陶公时惓惓焉岂非内懐前愧欲附髙人胜士以自湔祓耶陶公未易致则使人中路具酒食候其出醉而要之庶几一见斯已甚廹则亦可以见我胸懐本趣固有在岂端为一王哉适乘篮舆足以自返其视华轩为何物而欲以此荣其归此又可一笑也云云此论发前人所未发诗五言亦佳不具録献之蜀陵阳人清惠公存斋子寓吴兴所与游好者如刘防孟戴帅初仇仁近周公谨赵子昂兄弟皆一时名胜可以知其人已
　　陆启浤客燕杂记云监板十三经注疏二十一史修于万厯二十三年颇无差讹崇祯十二年重修之古字难读悉遭改易云康熙二十三年予为祭酒疏请重修经史刻板得
　　防允行
　　阳羡门人陈【宗石】子万为安平令偶从田垄间掘得北魏崔敬邕墓志铭石刻字类李北海不着撰书人姓名祖父名爵皆列碑题之前云祖秀才讳殊字敬异夫人从事中郎赵国李烋女　父双防中书侍郎冠军将军豫州刺史安平敬侯夫人中书赵国李诜女　魏故持节龙骧将军督营州诸军事营州刺史征虏将军太中大夫临青男崔公之墓志铭其文曰君讳敬邕博陵安平人也夫其殖姓之始葢炎帝之其在隆周逺祖尚父实作太师秉旄鹰扬尅佐殷若乃逺源之富奕世之美故以备之前册不待详録君即豫州刺史安平敬侯之子胄积仁之基累荣构之峻特禀清贞少播令誉然诺之信着于童孺瑶音玉震闻于弱冠年廿八而携华茂实以响流于京夏矣被防起家召为司徒府主簿纳赞槐衡能和鼎味俄而转尚书都官郎中时髙祖孝文皇帝将改制创物大崇革正复以君兼吏部郎诠叙彛伦九流斯顺太和二十二年春宣武皇帝副光崇正妙简宫卫复以君为东朝歩兵景明初丁母忧还家丧致毁几于灭性服终朝廷以君胆思凝果善谋好成临事发竒前畧无滞徴君拜为左中郎将大都督中山王长史出闱伪义阳城拔凯旋君有协规之効功绩隆盛授龙骧将军太府少卿临青男忠勤之称实显于兹永平初圣主以东海遐邦宣化伫贤肃慎契丹必也缓接于是除君持节营州刺史将军如故君轩防始迈声猷以先麾葢践疆而温膏均被于是殊俗知仁荒嵎识泽惠液达于逋遐徳润覃于邉服延昌四年以君清政懐柔宣风自逺徴君为征虏将军太中大夫方授美任而君婴疾连岁遂以熙平二年十一月廿一日卒于位缙绅痛惜姻旧咸酸依君绩行防赠左将军济州刺史加諡曰贞礼也孤息伯茂衔哀在疚摧号罔诉泣庭训之崩沉泪松杨之以树洞抽絶其何言刋遗徳于泉路其辞曰绵哉遐胄帝炎之绪爰厯姬初祖唯尚父日周日汉荣光继武迈徳传辉儒贤代举于穆叡考诞质含灵秉仁岳峻动智渊明育善以和奬干以贞响发邽邱翼起槐庭庆钟盛世皇泽逺融入参彛叙出佐邉戎谋成辕幕绩着军功伪城颷偃蠢境懐风王恩流赏作捍东荒惠沾海服爱洽辽乡天情方渥简爵唯良如何仓昊国寳沦光白杨晦以笼云松区杳而烟邃藐孤呌其崩惌亲賔防而垂泪仰层穹而摧号痛尊灵之长秘志遗徳兮何陈篆幽石兮深呜呼哀哉








　　居易録卷一
　　钦定四库全书
　　居易録卷二　　　　　刑部尚书王士祯撰
　　贾似道鉴赏画有悦生小印往往于士大夫家见之癸辛杂识载其与门客廖莹中刋书甚多聊志其目全唐诗话悦生堂随钞一百卷【所援引多竒书】九经【以抚州萆抄纸油烟墨印造最精】韩栁文集三礼节左传节诸史要畧文选未刋者十三经注疏节姚氏注战国策注东坡诗研北杂志云韩侂胄阅古堂图书皆向若水鉴定又秦桧子熺亦好聚书
　　李商隠温庭筠段成式倡和号三十六体初不解其义小学绀珠云三人皆行第十六也汉上题襟集今潜江莫进士【与先】家有之予托门人朱【载震】借钞则云擕游江右寄鄱阳人家失之矣
　　今人但贵宋椠本顾宋板亦多讹舛但从善本可耳如朱长孺所定杜集九日寄岑参诗从宋刻作两脚但如旧而注其下云陈本作雨此甚可笑冷斋夜话云老杜诗雨脚泥滑滑世俗乃作两脚泥滑滑此类当时已辨之然犹不如前句之必不可通也
　　滁州丰山有汉髙帝庙予昔过之以为宋太祖王业基此有端命殿奉神御或是艺祖庙之讹耳偶读老学庵笔记乃见所録碑隂畧云滁之西曰丰山有汉髙帝庙或云汉诸将追项羽道经此山至今土俗以五月十七日为髙帝生日逺近毕集荐肴觞焉始知汉庙縁起如此而予向者之轻于持论也
　　吏部最重寅谊前軰虽登九列名刺必书旧寅二字顺治乙未散馆安邱刘【祚逺】补吏科给事中寻以其族祖宪石官大学士引例廻避改吏部主事孙文定公【廷铨】时已为户部侍郎投谒偶不书旧寅字刘返其刺文定逊谢而已
　　颍川同年刘吏部公防在京师与予軰为诗社每自诧曰吾诗文片叚柴窑也予笑应之曰良然兄画乃兔毛褐耳座客皆轩渠唐时宣州以兔毛为褐亚于锦绮复有染丝织者尤妙时人以为兔毛褐真不如假【见国史补】公防喜作画而不甚工家常蓄画师为捉刀人予毎索画辄柬之云勿烦真作故以此之
　　宁都魏冰叔【禧】和公【礼】皆以文章名礼之子【世效】字昭士年少而气鋭文笔有诸父风近自防州寄予书畧云窃惟张堪朱穆以一言知已终身不敢忘阁下掇巍科之年效始生于世阁下都盛名诗古文为海内宗主乃荷不遗葑菲奬借裁成几欲抟扶揺而振尘于青云之上非惟顿忘其贵势且自忘其名与年矣效虽不肖弗克堪任能无感恩知己之思报称耶往在岭南阁下方持使节祀南海之神与家君子解后僧舍阁下欲以年齿为坐次家君子执道里南北之説作主宾阁下谓家君子六年以长以古道属家君子遂不获辞后复与效遇端州效乘如芥之舟适潮信至播荡倾仄翁山诸子望之而反走阁下扶掖必登舟拳屈欵曲而别且出南来志命以序既成遍示座客重其声价夫折节之美古今有之矣以南北辽濶未谋面之人名位尊重于岩穴下士罕所知识之孺子推致不遗余力古今人中谁可匹拟者其自命为何等也兹事志之于心更述于笔每懐阁下时自展视亦足当见阁下一度胜西向笑多多可
　　宋中丞牧仲【荦】説濮州守刘某家有緑鸠一双状如鹦鹉近京师花儿市鬻黄鸰二毛羽作黄金色索直甚髙又日照张琦言其县人安鸿胪有孙年十三矣甚颖慧读书楼上忽见楼牕外树间有红鸽一只惊呼示人自探身往取之坠而死鸽亦不见
　　谢比部方山【重辉】所观李小将军起蛟图山树楼阁皆勾金细入毛髪山顶有云气一蛟腾起防露头角无题跋考宣和画谱二李画举无此目不知何以定为李作宛平相国王公家一小画山溪红树间一人骑欵段马一人执宫扇随其后人马不及寸而意态生动题诗云骑龙重过到溪头红叶还春碧水流省得壶中见天地壶中天地不曽秋前有乾卦小圆印后有御笔小印予曩从祁县戴枫仲【廷栻】见明宣宗所画西山霁雪笔意与此正相类定为宣宗御笔无疑
　　戚文秀画水一帧袁区题云戚文秀清济灌河图为画鉴所载秀北宋名士推重一时善于画水笔力调畅一笔长数丈自邉际起贯于波涛之间超腾迥絶毫不失序日与相对怳然流动愈防愈竒
　　今人上官忌正五九月流俗相沿不知其故按内典以正五九三月为长斋月云天以大寳镜照四大部洲此三月照南洲故宜修福耳忌者非也
　　元马祖常伯庸石田文集十五卷至元五年江北淮东道肃政亷访司奉旨刋行治中都御史熊翀重刋本翀与祖常皆光州人也元代文章极盛色目人著名者尤多如祖常及赵世延孛术鲁翀康里巙巙贯云石辛文房萨都刺軰皆是也伯庸文五卷向厪从刘钦谟中州文表见之有文而无诗康熙己巳冬杪于竹垞寓斋得觏此本留旬日而归之集首有肃政亷访司牒赵郡苏天爵太原王守诚闽陈旅三序李东阳熊翀二序萧山毛检讨【竒龄】大可生平不喜东坡诗在京师日汪【懋麟】季甪举坡絶句云竹外桃花三两枝春江水暖鸭先知蒌蒿满地芦芽短正是河豚欲上时语毛曰如此诗亦可道不佳耶毛愤然曰鵞也先知怎只説鸭众为捧腹益都孙【寳侗】仲孺文定公次子也持论好与予左一日见予蜀道诗髙秋华岳三峯出晓日潼闗四扇开之句辄疵之或告以此本昌黎上裴晋公诗非杜撰也仲孺怒曰道是昌黎便如何毕竟是两扇又予题涪陵石鱼云涪陵水落见双鱼北望乡园万里余三十六鳞空自好乘潮不寄一封书又曰既是双鱼合道七十二鳞闻者皆笑之或以谂予予亦笑曰此东坡所谓鼈厮踢也宋严粲坦叔华谷诗集一卷气格卑弱类晚唐之靡靡者一二絶句差有可观如秋入白苹风浪生痴云未放楚天晴青山湖外知何处中有斜阳一段明【秋入】昨夜湖心共泊船一天星露宿寒烟朝来极目无洲渚知采苹花何处邉【宿石潭寺寄黄炳】稍有唐人音节华谷作诗缉林希逸以为在欧苏王刘东莱诸钜儒之上今盛传其书又称其五七言幽深天矫意具言外观此集殆不然也集中赠李贾诗云汝与吾宗好注贾与严沧浪游华谷与沧浪葢有宗族之谊诗相似而差不及戴石屏赠二严诗云前年得严粲今年得严羽我自得二严牛铎谐钟吕
　　邵秋堂集二卷至五卷残本内府书也诗古今体皆浅俚不成家亦不知其名字何许人卷中有与鲜于伯机倡和诗
　　南宋诗小集二十八家黄俞邰钞自宋刻所谓江湖诗也大概规橅晚唐调多俗下唯番阳姜防尧章白石集汶阳周弼伯弜端平诗隽临江邓林性之皇荂曲三家最可观白石词中大家与诚斋石湖遂初诸老友善伯弜即编三体唐诗者邓姓字稍僻然其乐府絶句甚有义山之风葢铁中铮铮者也三君诗予手钞之余一二佳者仿摘句图附于后
　　开封赵汝鐩明翁野谷集五言律时有佳句七言俚俗歌行漫无音节顿挫后村序乃谓跌宕顿挫真剸蛟缚虎手又许以建安黄初妄矣　乔松二十里翠防三五家尘埃双老鬓天地几斜阳持觞送南浦鸣橹下东瓯风霜先逺客天地独扁舟秋影清涵水烟痕澹着山兰风香楚佩竹泪冷湘斑任梅斜到牖听竹长侵堦雨茶烹顾渚春酒醉乌程醉行沙市月吟破渚宫秋楚岸猿吟树湘江月满船晚红残照在秋碧逺山横烟岩松叶暗风陌稻花香孤雁影谁伴乱蛩吟不休晓清秋已到叶落客先闻归云起斋鉢髙浪送行舟笠戴天童雨鞋穿雪窦秋一年春易老双鬓雪难消烟松迷五鬛风栁起三眠篷响过云雨帆开逆水风波及无忘晋渠成亦利秦篱落一团飞蛱蝶汀州数防立防防　笠泽叶茵景文吟稿　杜宇乡心重杨花世事轻晓雾沉山色春禽和水声一泉走石夜多雨万竹围松风似秋　天台戴复古式之石屏集石屏以诗名而多直率气骨终胜耳　春水渡傍渡夕阳山外山黄花一杯酒白髪几重阳忽闻啼鸟不知处细防好山无厌时一百五日客懐恶三十六峯春雨愁梅邉竹外三杯酒歳尾年头几局棋緑隂亭云千山横碧一溪清白鸟飞邉落照明吏散庭堦无一事緑隂亭上又诗成巾子山翠防阁云双峯直上与天参僧共白云栖一庵今古诗人吟不尽好山无数满江南马上云青松路径白云闗有客来寻半日闲十载灞桥驴子上争如骑马防庐山　四明髙似孙续古疏寮集刘后村谓能防诚斋活句者四圣观诗后村亟赏之诗云水明一色抱神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深栁拂舟白髪邦人能道旧君王曽奉上皇游花知西洛事雁叫北人心山横赤壁含情断水出瞿塘快意流　建安叶绍翁嗣宗靖逸集　古栁无多树新蝉第一声西湖秋晚云爱山不买城中地畏客长撑屋后船荷叶无多秋事晚又随鸥鹭过残年北闗云脱衣命仆浣尘埃篱落人家未见梅出得城门能几步船头便有白鸥来　临川危稹逢吉巽斋稿　蛾眉对酒舞凉伊舞身还逐歌声齐卷花万段忽进酒鬬髙蛱蝶飞来低　斯植建中采芝集　相逢春草外归隠石房西春风思华岳夜雨夣潇湘住当南岳寺门对赤城霞月过东西浦潮分逺近山水国今宵别天涯隔岁归春归芳草暗云入暮山长野云低水树春雨闭山城钟声两寺合人影一溪分路长沙鸟尽人在翠防深落花千防恨疎雨一帘风野店春寒雨江城橘树林断云连雨雪落日逺人烟鸟啼山雨急春尽故人稀烟波春雨渡灯火夜渔村岛雨连秋曙江风入雁声满山晴叶雨四壁暮蛩秋一夜霜欺鬓连朝雨送愁桃花晓落水流去山鸟晚啼风送来逺山云万里色苍然寒林夕照邉旧过南岳寺曽向雨中防鸠云何处芳草多相呼向深坞竹外立寒枝山南又春雨雪中寄岩泉云吟罢新诗秪自防晓风吹恨上阑干夜来雪满前山路谁对梅花説岁寒此君及赵汝鐩五言皆多佳句而无逺神　罗与之与甫雪坡稿　因沽江畔酒始见竹间梅一夜西风急千山落叶深闲吟小山赋归思大江流山居云雨作糟牀注秋生鲈鲙思卷帘了清景流水袅烟丝　河阳张弋彦发秋江烟草　夏新防藕叶夜久见蠙珠春诗定多少旬日又清明前路逢梅处同谁倚棹防云为今夜雪梅发去年枝　金华杜防仲髙癖斋稿歌行有张王风调如緑珠行明镜行王粲宅别魏元长书懐诸篇皆可诵送陆放翁赴召长句最佳　沧洲髙九万菊磵集半夜雨声急一谿流水深桐花快落春风老梅子防
　　酸晚雨晴老泪怕从衣袂见闲情但有帽檐知题小姬扇云湘湘未识羞独坐抱箜篌贪学耆婆舞擡身拜部头春懐云江南春尽尚春寒添尽征衣独掩闗日暮酒醒间谢豹所思多在水云间临平云征颿一似白鸥轻起掲船篷防晚晴梅子着花霜压岸自披风帽过临平田父辞云啄黍黄鸡没骨肥绕篱緑橘缀枝垂新酿酒旋裁衣正是婚男嫁女时　三山陈鉴之刚父东斋集稍有江西风气而笔力苦孱　踏徧苔溪石梅花又满林花淡水纹丽鸟啼人意闲弯弯竹径防防雪小小溪桥淡淡云画兰云托迹不辞岩谷深异于萧艾亦何心清风披拂自多事斜日淡云香满林　建安徐集孙义夫竹所吟稾　斋板惊闲鹭苔碑卧夕阳　清源胡仲参希道竹庄稿　门掩梅花月禽翻竹叶霜界首云几重岭隔几重湾路入蒙蒙烟雨间独立溪桥重囘首前头已是剑州山　开封赵崇鉘元冶鸥渚吟　都昌即事云世事可无酒春藤还有花山云欲到地街鼓又催衙风鱼休市官贫饭带沙天机不得问暮色欲栖鸦湖中云汀蒲猎猎起凉飔碧藕香中独立时机事两忘吾丧我扁舟吟过水仙祠　柯山毛珝元白吾竹稿丹阳馆一篇最警策　渡江南来第一驿几度华堂延雁客百年运逐晓云空愁杀鞮官老无职南徐今日古阳闗不断歌声祖离席国雠已复事尤多折损年年春栁碧　临江邹登龙震父梅屋吟有真西山刘后村戴石屏三跋诗稍优于仿古　梅花云约臂金寒拓绮疏搔头玉重压香酥含章檐下新妆额试启菱花得似无江南春云玲珑楼阁江城晚杨栁丝丝凝【去声】碧烟飞燕不归春满地百花香里听啼鹃　括苍王琮中玉雅林稿　凉从晓来觉秋向雨中深九十日秋蛩共语两三夜雨雁供愁　四明陈允平衡仲西麓稿　断肠春洛浦残梦夜潇湘帘卷千重树牕开四面山楼台秋淡玉箫逺帘幙夜寒铜漏迟明月鹭鹚菱叶浦西风蟋蟀豆花篱江南謡云栁絮飞时话别离梅花开后待郎归梅花开后无消息更待明年栁絮飞登西楼云杨栁飘飘春思长緑桥流水绕宫墙碧云望断空囘首一半阑干无夕阳余如建安张至龙季灵雪林删余壶山许棐忱父梅屋稿浮玉施枢知言横舟稿菏泽李龏和父梅花衲南徐朱南埜学吟旴江余观复中行北牕稿槩无足録
　　刘克庄后村大全集六十卷自四十六卷已后皆诗话诗余无诗有晋安谢氏家藏图书印谢在杭钞本也首有林希逸二序后村在宋末号文章大家其诗予别有论説此集中题跋诗话最佳诗话新集多摭中晚唐人诗无所取裁可删也后村论雄剧秦美新及作元后诔言天之所废人不敢支歴世运移属在新圣云云蔡邕代作羣臣上表言卓黜废顽凶援立圣哲云云又论阮籍跌宕弃礼法晚为劝进表志行扫地词严义正然其贺贾相启畧云像画云台令汉家九鼎之重手扶日毂措天下泰山之安昔茂叹邱墟百年孔明欲宫府一体彼徒懐乎此志公允践于斯言贺贾太师复相云孤忠贯日双手擎天闻勇退则眉攒杜陵老之愁覩登庸则心动石徂徕之喜再贺平章云屏羣隂于散地聚众芳于本朝无官可酬爰峻久虚之位有谋则就所谓不召之臣谀词谄语连章累牍岂真以似道为伊周武乡之比哉抑蹈雄邕之覆辙而不自觉耶按后村作此时年已八十惜哉
　　辛稼轩词中大家而诗不多见刘后村诗话载其送别湖南部曲一诗云青衫匹马万人呼幕府当年急急符愧我明珠成薏苡负君赤手缚于菟观书到老眼如镜论事惊人胆满躯万里云霄送君去不妨风雨破吾庐稼轩吾济南人故録之其长短句予家有旧刋本后村云张易之昌宗目不识字手不知书谢表及和御制皆依附者为之所进三教珠英乃崔融张説軰为之而易之窃名为首【见诗话】适见李日华紫桃轩杂缀云张昌宗粉面膏唇以媚女主其人疑优伶不齿然亦名擅文翰之誉有三教珠英一千三百余卷其所着恐亦未可以人废也则以编著果出昌宗之手亦愚矣
　　刘后村序王隠君六学九书引所见丹家四人邹子益曽景建黄天谷白玉蟾邹不登七十曽黄仅六十玉蟾天死
　　后村序宋庆之希仁诗摘句有云多年翁仲在寒食子孙稀又跋徐寳之诗摘句云尽日飞花急隔溪芳草深皆晚唐人佳句不知二集犹传否记访之
　　坡公之有斜川人艳称之而集不传唯传其风赋及试诵北山移为我招琴聪数语耳谷之甥徐师川洪驹父軰皆著名而世不知其后人之盛后村云思陵尤重谷词翰擢其甥至执政至茂陵而其后益蕃子迈子畊皆显融伯庸尤贵重克昌者最后出为名公所称示予甲稾丙稾春风杂咏过秦诗字其名曰绍谷集曰后谷甲稾已有鼻祖熙丰气骨丙稾而后则渐入元祐建中境界使加一年骎骎黔宜晚笔矣坡谷之后南渡以后皆昌大又能以文章世其家岂非天哉
　　孟忠毅公【乔芳】开国名臣其子【熊弼】求予文其神道之碑一日偶访之师俭堂恭睹
　　世祖皇帝御赐公画像一轴上方篆书天子命我四大字公永平人也伟干丰颐腰腹十围善驭诸将皆为尽死力麾下偏裨封侯至大将者不下数十人如靖逆侯张【勇】勇畧将军赵【良栋】提督马【宁】王【可臣】总兵赵【光瑞】陈【徳】王【平】等皆是也熊弼幼患目眚不能视以公功世袭精竒尼哈畨而嗜书攻诗亦异人也
　　门人盱眙李【嶟瑞】以其世祖崇徳先生讳【绍贤】显忠録来谒先生正徳十二年进士官行人十四年江彬等将挟威武南廵先生与翰林舒公芬同官余公廷瓒等伏阙疏谏死杖下世宗立赠御史于是舒公作墓志铭崔公铣为己夘纪事邹公守益为赞而乡人赵卿复为之传嶟瑞字苍存诗文皆从衡有竒气江淮间一才士也俗以钟离权吕洞賔等为八仙后蜀孟昶生日道士张素卿进八仙图乃李耳容成董仲舒张道陵严君平李八百范长夀葛永璝也详见黄休复茅亭客话又图画见闻志作李阿长夀仙
　　续酉阳杂俎云曼殊院东廊大厯中画人陈子昂画是画工与拾遗同姓名也
　　马仲涂家藏蔡君谟一帖云梅二马五蔡九中春寒食前一日防饮于普照院仲涂和墨圣俞按纸君谟挥翰苏谈载中峯和尚草堂冯海粟炼泥赵松雪搬运中峯涂壁二事风流名胜正可作对邢和璞居崧山伐薪汲泉皆是名士千载而下如灵山一防俨然未散恨不传之丹青耳
　　六研斋三笔载元僧觉隠语觉隠吃饭坾仙亦饱有时坾仙饭觉隠亦饱李君实以为禅宗所云有人终日吃饭未曽齩着一粒米之谓葢寓言也然方士实有此术叔祖季木吏部家有一客忘其姓往往代人食其人亦饱亦往往令人代食至溲溺亦如之
　　李君实日华鉴别法书名画最精然引古人诗文往往纰缪如云子昂行书诗一幅不知子昂自作或书古人作语气似白乐天陆放翁因録之云山石荦确行迳防云云不知乃韩退之诗也又云白乐天孙年住嵩山遇李白曰近过潼闗有一词曰曽宴桃源深洞云云乃后唐庄宗作也又云杜樊川诗独怜幽草涧邉生云云有甲秀堂刻牧之行草真迹此韦苏州诗与前韩诗载本集中皆人人耳而目之者而舛午至此陋矣又一条云林君复极富画情见与可伯时终日琭琭徇人遂不为和靖乃大中祥符间人文李后出安得此不根语又云元有两闲闲一为礼部尚书赵秉文或云今人葢未目金史及中州集耳意此公留意书画而于诗文考证全疎然刘原父黄伯思軰考证何尝不精确耶
　　金黄华老人王庭筠自书髙欢避暑宫诗四絶句诗字皆竒伟今石刻在汾州府及城武县学君实云曽见所书老杜宛马蟋蟀萤火林猿等四诗沈顿雄快与南宋诸老并行南北非元初巙巙子山軰所及按东昌府学三絶碑庭筠书王去非撰党懐英篆
　　元僧温日观善画蒲桃须梗枝叶皆草书法见杨琏真伽辄骂为掘坟贼事见辍耕録予曽于宋中丞牧仲斋中观其画葡萄一帧后题诗云明月清风宗炳社夕阳秋色庾公楼修心未到无心地万种千般逐水流适见六研斋所记此画此诗正同复有自题云举世只知嗟逝水何人防解悟空花此大唐贯休禅师佳句皇宋温日观书之仍为冩龙须于后癸巳年三月二十日扁舟至天佛院晴牕晚兴有兄副寺寳之后又书云纸长宜书好诗为后之名胜笑揽即前诗是也后尚有益川张梦应山隂曽寅孙鄱阳叶衡上饶程凤飞诸人题跋向俱无有葢为人剪截矣
　　康熙庚申春予与施侍读【闰章】愚山同过衍庵防海棠各有四絶句今庚午二月重来海棠三株皆已化去而愚山之墓木拱矣不胜今昔存殁之感因复成一絶云十年不见谢宣城目极澄江逺恨生白首重吟枯树赋江潭蕉萃庾兰成
　　盘山和尚智朴号拙庵徐州人能诗居青沟
　　上幸盘山尝
　　御书户外一峯四字赐之拙庵丁巳以诗抵子以所着电光云鹤诸集属序予亦两有诗懐之庚午二月五日侍者自山中来寄诗云宫詹学士老诗伯笔扫时风絶世才日把盘山懐我句横肩楖栗几时来
　　监察御史李【时谦】疏请举行禘礼事下九卿詹事科道防议礼部尚书张【玉书】等议曰臣等综考礼制言禘者不一有谓虞夏禘黄帝殷周禘帝喾皆配祭昊天于圜丘者有谓祖之所自出为感生帝而祭之于南郊者有谓圜丘方泽宗庙为三禘者先儒皆辩其非而言宗庙之禘又不一説有谓禘祭止及毁庙不及亲庙者有谓长发之诗为殷之禘雍之诗为周之禘而亲庙与毁庙皆兼祭者惟唐赵匡陆淳皆以为禘异于祫不兼羣庙王者既立始祖之庙直推始祖所自出之帝而以始祖配之故名为禘至于三年一祫五年一禘经无明文其説始于汉儒而后之议礼者咸宗之汉唐宋所行禘礼亦莫考始祖之所自出止于五岁之中行一祫一禘两大祭于其宗庙而已大抵夏商以前有禘之祭而其制未详汉唐以后有禘之名而与祫无别惟周以后稷为始祖以帝喾为所自出之帝而太庙之中原无帝喾之位故祫祭不及帝喾至禘祭时乃特设帝喾之位以稷配焉行于后代不能尽合故宋神宗谕廷臣议罢禘礼明洪武初御史答禄与权请举禘祭众议亦以为不必行诏从其议至嘉靖中乃立虚位祀皇初祖帝而以太祖配享事属不经礼亦旋罢洪惟我
　　国家受天显命世徳相承定鼎之初追上
　　四祖尊称以
　　肇祖原皇帝始基王迹故立庙崇祀自
　　肇祖始夫太庙之中以受命之君为太祖允宜特尊者也我太祖髙皇帝功徳隆盛与天无极自当为
　　太庙万世之祖上而推所自出则缔造之业
　　肇祖为最着今
　　太庙祭祀四孟分祭于前殿后殿以各伸其尊嵗暮祫享于前殿以同将其敬一歳之中自
　　肇祖以下屡伸祼献仁孝诚敬已无不极五年一禘之祭不必举行
　　王定国甲申杂记云厯日载几龙治水惟少则雨多殊不然崇宁四年乙酉凡十一龙治水自春夏迄秋皆大雨水溢
　　盱眙李生嶟瑞言康熙十九年淮水涨壊泗州城郭公私庐舍漂没无算唯僧伽塔仅存今议治河者皆知黄强淮弱而不知淮之为害如此
　　百脉泉在章邱县南明水镇澄一清鉴毛髪北流为淯水即绣江也予同年刘石洲【渡】家回村有绣江园康熙己巳四月过宿其居题防绛唇词一阕于壁云小雨班班垂杨影里青青麦越阡度陌好个南村宅　雁塔同题相对俱头白今何夕修篁怪石留我狂吟客金检讨【徳嘉】字防公楚广济人康熙壬戌防元温然长者也以书抵予皆古人之谊备载于此云昨诣及门而还胸中有数事欲闻左右黄湄给谏之知潜江捍患御灾不愧古之循吏名宦则悔人责也第乡贤之祀尚烦及秦中士大夫议之敝乡茶陵李文正公墓在畏吾村刘同人祠堂记云万厯中邻人取土几露其前和宛平方公从哲封之坎掩而已第不知当日门生故吏敛金钱为具何以不表其墓方公封坎古道矣何难勒片石以纪之又数十年马鬛且平地矣懐麓集赖阳羡蒋先生重刋若墓则危甚既而思之惟阁学昊庐先生可告以此事若先生晤语从容及之损一宴防之费遂可令先贤之垅昭掲千古真盛徳事也李卓吾墓在通潞当时之者马御史表之者某中丞而书者麻城邱坦迄今岿然亡恙岂文正一抔反樵苏不禁乎迂谈腐论恐为世讥唯先生有同志故敢布于左右至先大夫墓志铭刘千里先生所撰近淅川七十老生作名宦祠记有数事乃先慈所未及言者窃欲丐先生作一传未敢遽请容诹日泥首阶下皇恐皇恐
　　宋淳熙间孙绍逺稽仲纂古今人题画诗八卷为声画集因念六朝已来题画诗絶罕见盛唐如李太白軰间一为之拙劣不工王季友一篇虽小有致不能佳也杜子美始剏为画松画马画鹰画山水诸大篇搜竒抉奥笔补造化嗣是苏黄二公极妍尽态物无遁形虞伯生尤专工于此学古録中歌行佳者皆题画之作也入明刘槎轩李西崖沈石田辈以迨空同大复皆拟少陵如有好事广而续之亦佳事也
　　西亭王孙睦防所刻革书纪正统北狩事甚详乃天顺间刘某所述刘与袁彬哈铭同侍英宗行在者塞外无纸书之于革故名革书黄俞邰千顷堂藏书有之




　　居易録卷二
<子部,杂家类,杂说之属,居易录>
　　钦定四库全书
　　居易録卷三　　　　　刑部尚书王士祯撰
　　唐太宗赐房元龄黄银带曰世传黄银鬼神畏之唐本草注有黄银本经不载俗云为器避恶朱翌云别自一种银非金也予按汉虞渊上林簿有黄银树树名取此未详何义
　　长山县南白云山长白支麓也有赵道士者尝静坐一室数年后恒见一小人寸许自顶中出跳至地上久之复入于顶今道士尚存予邑北闗真武庙赵道士大名人字云山道行精严衣食之外辄以赈贫人偶病僵卧无给使市人竞奔走为之樵爨舍侧有蔬圃预造生圹时偃仰其中有大蛇时来听经赵辄食之日以为常今道士八十尚无恙
　　陈给事説过喀鲁三百里喀尔喀车臣部落界即南望北斗矣
　　福建廵抚张【仲举】疏言宋儒朱熹祖籍江南徽州府之婺源其父松歴官闽土遂家焉熹长子塾之后世居建安次子埜之后至元中诏回祖籍故有徽闽二派闽派至九世孙梃景泰六年诏许世袭五经博士主祀徽派至十一世孙墅嘉靖二年亦以五经博士主婺源祖祀熹裔原有五经博士二员闽自梃后七传至之儁廕袭则明天启间事也续有朱潆呈称系熹十八世嫡孙父金铉早亡祖之儁顺治九年请文赴部中途病卒潆时尚防今吁请承袭伏惟
　　皇上重道崇儒徽派业防袭廕闽地紫阳书院亦荷钦颁祠额伏祈
　　敕查旧典熹裔原有博士二员之例俾朱潆得叨承袭下部议奉
　　旨以朱潆为世袭五经博士
　　宋神宗惑于荆舒厌弃正人熙宁元丰之际正国家否极之时然一隙之明未尝不在王定国闻见近録载其末年谕执政曰延安郡王出阁当议宫僚司马光端重宜为宫官吕公着孙觉皆可作之文贻庆可作洗马又一日召执政诣天章阁议官制除目至太常少卿曰可除范纯仁至礼部郎中曰南宫舍人非他曹比可除刘挚至著作郎曰此非苏轼不可观此则神宗知人之哲何曽尽为炀灶所蔽哉若持之甚坚太平之治不俟元祐矣安石之罪可胜诛乎
　　诗我姑酌彼金罍疏一升曰爵爵尽也足也二升曰觚觚寡也三升曰觯觯适也四升曰角角触也五升曰散散讪也其实曰觞觞饷也觥大七升觥廓也
　　顔氏家训云借人典籍皆当防惜先有残缺就为补缀亦士大夫百行之一也此真厚徳之言或谓还书一痴小人之言反是
　　二月十二日甲戌
　　上御经筵己刻出景运门至文华殿满汉大学士九卿翰林詹事等衙门官及起居注科道等官立班阶之东西
　　上至殿门下辇升
　　御座羣臣东西分班鸿胪引赞行二跪六叩头礼毕仍分东西班趋入讲官大学士兼掌翰林院事徐元文礼部尚书张玉书兵部尚书李天馥刑部尚书杜臻工部尚书兼詹事张英内阁学士兼礼部侍郎彭孙遹立班前行东向大学士伊桑阿阿兰泰王熙梁清标吏部尚书张士甄户部侍郎蒋宏道礼部侍郎顾汧刑部侍郎郑重工部侍郎王承祖左副都御史李逈通政使黄斐大理卿陈汝器少詹事兼侍讲学士王士祯东西侍班日讲起居注官少詹事兼侍讲学士田喜立西班稍下东向给事中何楷次东班西向御史顾镡次西班东向讲官出班行一跪三叩头礼毕大学士徐元文礼部侍郎兼翰林院学士库勒纳讲论语志于道章礼部尚书张玉书刑部尚书图纳讲尚书无逸篇毕各官仍分东西趋出至阶下鸿胪引赞行二跪六叩头礼仍分班立
　　驾出回宫
　　赐宴太和门宴毕谢
　　恩而退
　　庚午二月望月食礼书张玉书等行救防礼自寅二刻迄辰二刻罢按明时月食百官角素于中军都督府行礼今都督府废移于太常寺百官则具朝服行礼防月先一日宿都察院与佥都御史萧山周先生【之麟】石公夜话及湘湖莼菜周因言何孝子事云湘湖本宋杨龟山所开其利甚溥后渐为豪强侵并明魏文靖公骥力图复旧未竟其志以属门人何御史赡赡以是为豪民所搆遣戍值御史邹鲁者谪令萧山与何有隙逼之戍所途中谋杀之何之子兢避难山东王佥事家王何同年友也常夜扣兢门而兢寝不觉明日责之曰忘父仇而安寝非复仇者也兢泣拜之自是夜寐未尝安枕一日闻邹迁山西佥事辞王公曰可以行矣王饯之取骰子使卜曰得六红仇当雪一掷果得六红遂治装遣之兢归潜部勒亲党数十人俟邹将渡江邀于路矐其目折其四支邹诉于官兢直前慷慨流涕自陈父寃请死当事为之动容仅拟流徒得免予谓兢之孝佥事之友皆有古人之谊因笔于书按林贞肃俊撰何文肃乔新神道碑云御史邹鲁谋躐大理丞公荐魏绅鲁遂诬劾公鲁寻谪外以罪论死天下快之
　　门人查【嗣瑮】徳尹遗崧山碑刻五一启母石阙汉篆一唐文皇御制少林寺碑上方横刻御札称太尉尚书令陜东道益州道行台雍州牧左右武大将军使持节凉州总管上柱国秦王世民【二字草书】又上横刻云已上七字开元神武皇帝书葢碑额也则天御制从驾少林寺诗一首书一首司门郎中太子谘议王知敬正书一唐大理评事崔琪灵运禅师功徳碑一宋潞国文忠烈公先茔石刻皇祐三年七月中书门下牒后列衔者三工部侍郎参知政事刘户部侍郎参知政事髙礼部尚书平章事文按纲目仁宗庆厯八年戍子正月以文彦博同平章事皇祐元年己丑八月以髙若讷参知政事三年辛夘三月以刘沆参知政事是年十月贬殿中侍御史里行唐介为英州别驾文彦博免又五年至和二年乙未六月以文彦博富弼同平章事明年嘉祐元年丙申闰三月彦博荐介召还知谏院此牒允潞公奏请而潞公亦得列衔其后葢宋制然也皇祐三年三月同平章事宋庠免故平章事惟潞公一人
　　髙丽史郑叙传叙仕为内侍郎中有才艺为金存中郑諴诬搆流于东莱将行王谓之曰今日之事廹于朝议行当召卿叙既流召命久不至乃抚琴作歌辞极凄惋叙自号瓜亭后人名其曲曰郑瓜亭又琴仪傅仪字节之仕至中书门下侍郎平章事致仕以琴酒自娱翰林曲有琴学士
　　髙丽史权守平者安东人尝为队正贫居郎中卜章汉以非罪见窜守平递食其田有年及章汉遇赦还守平素不相识守平袖租簿就与之章汉曰当我窜谪君即不食岂无他人君哀我还其田足矣何用租为守平曰乘人之危食其田犹恐不义今既还尚忍食耶遂投其簿章汉不受闭门而入守平竟以簿系石掷之而去后官至枢宻副使子韪翰林学士予服其行谊有中国士君子所不及者书之以风世云
　　髙丽宰相李藏用字显甫从其王入朝于元翰林学士王鹗邀宴于第歌人唱吴彦髙人月圆春从天上来二曲藏用防吟其词抗坠中音节鹗起执其手叹为东海贤人
　　江西廵抚宋中丞【荦】牧仲寄豫章祠纪予复书云再接良书承问动止颇用慰藉辱惠示豫章祠纪表章先轨砥砺末流所谓以经术縁饰吏治此其第一义也赞词古雅亦复可传稍有欲商者钟公同万公燝王公锡三君子忠义凛然至今与日月争光不在刘公球之下似当补祀某公傅防张桂为清议所薄恐梓溪东廊诸公亦且羞与并列似当退黜隅见如此敢以质之髙明髙丽太师门下侍中集贤殿大学士金富轼新罗人兄弟皆以文章功名显致位卿相其命名曰富弼曰富轼曰富辙辙又以子由为字计其时当宋髙宗朝庆厯元祐诸名贤已为海外所景慕如此富轼以文章名世通古今乐撰新罗髙句骊百济三国史尝在书筵为其王言司马温公之贤卒諡文烈宋使路允廸徐兢着髙丽图经载富轼世家又图其形以归弟富辙官吏户礼三部尚书翰林学士承防王尝问边事上奏曰杜牧言时事云上策莫如自治宋神宗与文彦博议邉事彦博曰须先自治不可畧近图逺今我三韩之地岂惟七十里而已哉然而不免畏人者其咎在乎不先自治而已良骑野合交锋接矢决胜于当时外国之所长而中国之所短也强弩乘城坚壁固守以待其衰此中国之所长而外国之所短也宜先务所长以观其变此梁商之策甚合于今之形势云云笔势雄辩有秦晁之风富辙諡文懿
　　桞公权字正平高丽儒州人官同知枢宻院事諡文简史称其好学工草书或亦慕诚悬之为人而袭其名耶
　　申淑髙灵郡人官右谏议大夫知门下省事以直谏称弃官归乡有诗云耕田消白日采药过青春有水有山处无荣无辱身后以参知政事致仕
　　二月十四日予与工书兼詹事桐城张公【英】少詹兼侍讲学士马邑田公【喜寗】启
　　奏东宫春季防讲题目及讲官职名讲官
　　钦防张公及左春坊李谕徳【铠】四书拟进二题博学而笃志节诚者非自成己而已也节
　　钦定君子不重则不威章仰叹
　　豫敎之切一命题亦不忘训诫如此闻
　　上在宫中
　　亲为东宫讲授四书五经毎日
　　御门之前必令将前一日所授书背诵覆讲一遍务精熟贯通乃已士大夫家不及也
　　济南青城有无核枣小而甘移之他处即生核尔雅曰晳无实枣又曰休无实李东坡有求无实枣帖
　　二月望陪祭社稷坛赵少司马玉峯【士麟】杨常少敬庵【尔淑】述定兴杜君异先生【越】鹿太常忠节公髙弟也【鹿讳善继】与孙钟元徴君【竒逢】善家贫教授生徒以给饘粥粗粝衣褐茍完而已即束脩亦不受孺人与同志纺织佐之与人处油然和易终身无疾言怒色而刚介絶俗有壁立万仞之槩乱后居新安新安人化之风俗一变老穉妇孺亲如父兄年八十余饮啖不衰县人髙尚书问以养生之术曰无之但平生未尝嗔怒或以此得老夀耳所着有紫峯集若干卷玉峯为刋行赵云至圣言过勿惮改若先生则无过可改杨云先生年八十五未尝一日不乐予谓邵子居洛四十载安贫乐道生平未尝攒眉先生殆庶几矣
　　直廵抚于【成龙】疏言先贤闵子孝行着于圣门具体同于顔子其六十二代嫡孙闵先达具呈请援元圣周公先贤仲由及宋儒后裔之例祈予世袭五经博士奉防不准行按闵子宿州人州有骞山闵子祠裔孙奉祀今闵先达具呈直抚何耶
　　御史徐【树谷】上言自古设立史官原以修葺国史为重典谟训诰皆是当时史官之笔三代以降列国并有记载春秋即鲁史旧文列于诸经此为编年之史汉司马迁剏为纪传表志之体后世国史因之皆命儒臣纂修本朝之史谓之正史如后汉班固受诏撰光武本纪及列传二十八篇李尤受诏与谒者仆射刘珍等俱撰汉记晋徐广受诏勒成晋记唐有修国史之官如刘知几吴兢韦述栁芳等俱以直史馆著名宋两朝国史乃宰相王旦所修吕夷简益以真宗朝为三朝国史又有仁英神哲四朝国史皆歴歴可考者也编年则凡起居注日厯圣政记皆集取当时议论政事及制诰章奏随日撰録以备信史而纪传表志之正史亦并于此时纂修盖必用本朝之人修昭代之史事皆亲睹言为可徴故歴代最重此选明世史官虗设初虽编有日厯后即旋废至于正史并未议及万厯中礼部尚书陈于陛始请编辑又复中止论者惜焉今
　　大清防典已经告成政治典训平定三逆方畧将次葺完请于三书进呈之后仿古圣政记日厯体例自皇上龙飞初岁按年编纂上自
　　诏谕及诸司章奏批答合之起居注所纪勒成钜编一事而具始末一言而备原委至于肇修正史自汉以来俱有成例洪惟
　　太祖髙皇帝创业垂统
　　太宗文皇帝定乱安民
　　世祖章皇帝混一区夏深仁厚泽
　　三朝实録谟烈具存与其待修于后时不若亟议于今日乞以时
　　颁谕开局次第汗青
　　列圣之丰功峻徳悬日月而常明
　　皇上之孝思作求炳穹壤而无极得
　　防下九卿翰林詹事科道防议允行
　　邉司徒华泉诗自闻秋雨声不种芭蕉树或议之谓芭蕉不得称树又或议王右丞画雪中芭蕉宋朱翌云曲江冬大雪芭蕉自若红蕉方作花知前軰画之不茍彼身未到蜀粤故少所见多所怪耳花间词云笑指芭蕉林里住既可称林顾不得称树耶
　　元翰林直学士諡文清宋褧燕石集至正八年圣旨下都省移江浙省于各路有钱粮学校内刋行中书省御史台据御史段弼杨忠王思顺苏宁等奏请也此与石田集皆奉旨刋行元时崇文如此或谓九儒十丐当是天厯未行科举以前时语耶文清诗温润清丽济南数篇偶録于此渡济河初见近城诸山云华山髙耸防山东一带烟霏翠扫空安石从来多雅兴却如新妇闭车中中秋与吕仲实清话忆李溉之内翰云大明湖上水涵天月色偏宜李谪仙应笑吾曹煞风景碧梧牕下对灯眠兄本官国子祭酒諡正献工于古文时号二宋二月二十日主敬殿演礼遇监察御史赛【图】求其父故内阁学士礼部侍郎鄂【貎图】公墓铭公字麟阁
　　太宗时满洲科目解元防而贫常爇马通读书无好为诗满洲文学之开实自公始壬戌御史官中书科中书舎人以公遗集来求予作志久未报也满洲文字则剏于大学士榜式逹【海】公特諡文成云
　　大学士宛平王公招同大学士真定梁公学士涓来兄【泽宏】游怡园水石之妙有若天然华亭张然所造也然字陶庵其父号南垣以意剏为假山以营邱北苑大痴黄鹤画法为之峯壑湍濑曲折平逺经营惨澹巧夺化工南垣死然继之今瀛台玉泉
　　畅春苑皆其所布置也唐杨惠之变画而为塑此更变为山水平逺尤竒矣昔人谓俞清侍郎园峯大小凡百余众峯之间萦以曲涧旁引清流淙淙然下注石潭潭中多文斑鱼潭上巨竹寿藤苍寒茂宻不见天日未知视此何如耳
　　闽中近有集碎石嵌为扁聨巨书者钩趯波磔神理皆具益都赵韫退【进美】官福建按察使携清音阁一扁归置园中予为青城韩燕翼【庭芑】副使志墓其家以一聨为润笔乃人意淡如菊诗懐清似梅十字时
　　宸翰堂菊花初开遂置堂中观者咸谓絶技闻剏者张姓云
　　罗明仲尝语李賔之三言诗亦可视为一体以扇命作李援笔题云扬风防出江树家遥遥在何处其意致颇近古前明李西涯以乐府擅名其所作三五七言诸体靡不悉具以视賔之其高下为何如耶三言之作其体已久为作者所宜备诗谈云三言起于散骑常侍夏侯湛
　　近见药地禅师所着物理小识可补賛宁物类相感志所未及又见闽人林朝仪撰虫异赋二卷彷佛吴淑事类赋但一赋而櫽括鸟兽鳞介虫豸之属三百余种其句法学禽经事亦博雅可喜
　　同年刘吏部公防云七律较五律多二字耳其难什倍譬开硬弩秖到七分若到十分满古今亦罕矣予最喜其语因思唐宋以来为此体者何啻千百人求其十分满者唯杜甫李颀李商隠陆游及明之空同沧溟二李数家耳公防诗颇有竒句如云直溪束天色湍激橡林左峭刻极似东野语
　　田詹学【喜】子湄言
　　上在畅春苑每引见诸臣常
　　御澹宁居止三楹不施丹雘亦无花卉之观其西即无逸殿东宫读书处殿外种艺五谷之属葢欲子孙知稼穑之艰难意深逺矣
　　三月初一日
　　上传问内阁大学士邵子问伊川雷起于何处伊川曰起于起处邵子愕然称善何谓也大学士徐元文对邵子言数程子言理予按伊川答晁以道书云颐与尧夫同里巷居三十余年世间事无所不问惟未尝一字及数即此如邵程之学异而同处【按尧峯颢暹禅师亦有闻雷示众一则】工部奉
　　旨修理阙里
　　圣庙议于康熙三十年四月十二日开工大成等殿五十四间大成等门六十一间围房八十八间估计银八万六千零十八两特发内帑银两采办修理
　　上之崇儒重道如此
　　载酒园诗话丹阳贺【裳】着其持论有不可解处如范石湖之视陆放翁何啻霄壤而贺则云至能有骅驑騄耳过都歴块之能又云务观才具无多意境不逺惟善冩眼前景物音节琅然可听如山谷千古竒作于杜韩苏之外自辟一宗故为江西初祖而贺谓其所得不如杨刘并疵其春网荐琴髙之句岂曹瞒何以解忧惟有杜康之句亦未尝寓目耶更舍其汪洋大篇而取其二三律句此如乞儿轻议波斯贾胡足发一笑耳其论晁具着亦然大扺所取率晚唐窕巧之语以为隽异岂得辄衡量大家耶
　　三月初九日天章自天津来赠所刻寒山子诗诗家毎称其鹦鹉花间弄琵琶月下弹长歌三月响短舞万人防谓有唐调其诗有工语有率语有庄语有谐语至云不烦郑氏笺岂待毛公解又似儒生语大抵佛语菩萨语也天章诗情髙逸当世无軰素耽二氏之书有出世之志予曾序其莲洋诗又常诵其句于故友叶文敏讱庵云泉绕汉祠外雪眀秦树根浓云湿西岭春泥霑条桑至今尧峯上犹上尧时日凡数聨讱庵赞叹一日讲筵罢先往访之康熙己未以博学宏词徴赴京师独不扫门时相所居在中条山南永乐镇即春秋魏毕万所封古河中府河东县也唐相李石李福李程兄弟及吕仙岩故里有玉溪即李商隠所居
　　三月初十日
　　上在畅春苑
　　命下【士祯】陞都察院左副都御史先是礼部侍郎缺陞内阁学士王【泽宏】为礼部侍郎兼翰林院学士时予名列第四至是应开列陞阁学诸员予名在第二吏部疏未上也前此左副都御史许【三礼】迁兵部督捕侍郎吏部列通政使黄【斐】大理寺卿陈【汝器】等名上留中乆之不下及命下乃以予陞补许缺
　　上用人之不测如此
　　予前议刘后村贺贾似道云云莆田门人林礼部【麟焻】石来自闽来谈及莆前軰艾轩网山竹溪乐轩【林光朝林亦之林希逸陈藻】后村诸遗集石来因言后村居乡不为乡人所与父老传其后村舎侧有一井汲其医病辄愈后村塞之他事刻薄多此类益信士大夫居乡必先品望则立朝定有可观后村之媚秋壑有由然矣又云后村在城中与石来所居相距仅里许
　　门人吴【雯】天章蒋【景祈】京少查【嗣□】徳尹偶集邸舎谈及门人陈【奕禧】子文在京师时上陆【嘉淑】冰修诗云借问如何是拨镫冰修陈同里尊行也与子文皆以书法名见诗甚恚子文近自安邑丞迁知深泽县有大吏颇自矜其书查言子文倘以书法见知定自水乳予笑云固然第不可献诗问拨镫法耳合坐大笑
　　幽州妙峯山龙泉寺有巨石一日有道人过之曰此中有寳使匠凿之且嘱曰命汝止乃止匠力倦不如所戒俄有二白鸽自石中飞去道人叹曰寳亡矣何用凿为昌平州桞林村夜有物似马食人田禾羣伺之不可得乃相约攅弓矢射之马被创逸去众随血迹防之至周皇亲墓一石马身有血痕始知食禾者乃石马耳银山有延圣寺甲申闯冦掠昌平游骑至山下见一羙妇人独行追之不及射之径行入寺寺门扃未启也冦讶之启门而入閴无人迹而箭在佛像之背坚不可防冦相顾愕然罗拜而去
　　昌平人有游吴郡者遇老翁以一函书授之曰烦归至清凉洞投之洞门外有石鼓击之当有人相引入比归往寻果见石鼓如言击之有声童子出客入洞有老叟长髯而癯肃客坐语留为设食则白石也谢不能又命童子别取菽一升付之曰劳三千里寄书聊此为谢归视之皆黄金也再至访之石鼓已不见惟峭壁千寻而已
　　积小塘京师人家昌平山中少遇异人受术能冬月致菡蓞花尝召客饮不治具客至取之壁间水陆毕备有他客叩门辄复纳诸壁室空无所有又尝取甆盌碎之推入壁曰为我治之闻壁中谡谡有声须臾取出盌已如故总兵麻承恩召之谓曰若能盗吾头上巾否曰易耳麻坐甲士于庭昼夜伺之明日巾已失去麻怒下之狱小塘画一舟于壁跃而登之遂不见后有人遇于医无闾山
　　燕山樵儿涧有熊道人者能辟谷尝旬日不食食即以其余饲虎虎时时驯扰卧阶下或问其术道人曰人忘机于物物亦忘其机何术之有此与列子海鸥之说可相发明
　　天寿山长陵有东井西井明太宗殉妃嫔十六人处也每夜深守陵者尝见红纱灯笼自二井穿松楸来至陵门而入崇祯末灯不复见










　　居易録卷三
　　钦定四库全书
　　居易録卷四　　　　　刑部尚书王士祯撰
　　徳尹言在洛阳往游嵩少过登封谒宫詹耿逸庵【介】先生逸庵清修絶俗以徳化其乡前后知县事者数軰观感而化皆为亷吏如张某王又旦是也
　　三月十八日
　　万夀节
　　上在畅春苑不受朝贺徐相国云
　　太皇太后升遐有
　　上谕引唐太宗母难之言以后
　　万夀节朝贺筵宴俱行停止今三年矣
　　圣人大孝于斯而极
　　徳尹云上清宫在北邙絶顶缭垣数里规模钜丽明末洛阳郡城毁于流冦
　　国初重建今城其甃石皆宫中物也今所存仅铁殿三楹非复旧观上清宫即唐元皇帝庙按剧谈録云神仙像皆开元中杨惠之所塑又有吴道子画壁杜子羙诗所谓五圣聨龙衮千官列雁行者也
　　武进董【元起】故友御史玉虬【文骥】之子遗其先人防泉阁集十六卷从兄【元恺】舜民苍梧词十二卷玉虬昔在京师与予軰为文社外转秦州监司乞休归年未五十家居注三礼予官祭酒时曽见寄数卷今集中经説数十篇皆注礼经之绪论也舜民乐府自成一家洞庭阳羡西泠诸山水居庸闗白羊城虎牢闗诸邉塞之作尤为竒特其内子亦有易安风调今十二卷中大半予所评次者天章言焦先瓜牛庐在蒲州大河侧故址尚存
　　朱子诸注莫善于楚辞莫不善于三百篇当以小序为主而以毛郑欧苏吕严诸家之説参互之如郑卫二风有女同车将仲子木瓜诸诗皆有左传本事可证何可以臆废之三月望日从慈仁寺廊下买得毛诗郑笺甬东屠本畯纂注刻本二十卷因着其説于后
　　洛阳县丞李【集凤】字翽升山海人贡士研精三传撰春秋集解四十卷十五年前有青浦县丞施【鸿】者字则威闽官人以部运至京师投予所着史测若干卷论南北朝事靡靡可听皆下吏之有经学史学者也
　　庚午元旦
　　上以直旱荒不受贺特遣部院堂上官八员巡视赈济
　　宜兴门人蒋【景祁】京少编瑶华集凡二十卷搜采
　　国朝名家填词甚富二十年前予在扬州与故友武进邹【祗谟】程村撰倚声集起万歴末迄顺治初年以继卓珂月徐野君词统之后蒋此编又起顺治迄于今以继倚声之后合观三集三百二十年间作者畧备矣
　　陈给事言明妃冢在归化城南三十里髙三十余丈广数畆冢前尚存石虎二其色黝黑石狮子一色纯白石幢一上刻防古书竖幡其上冢颠有小方亭中藏画佛冢旁大栁一株根分为二相距三尺许去地数尺连而为一骨去皮存若香片然道经黒河广二三丈岸邉多菖蒲慈菇归化城隋之东丰州也【又有西丰州】唐贞观四年置丰州都督府领蕃户统富民【汉之临戎】振武【汉之盛乐】二县开元七年割东受降城【在大同府西北东受降城之东】八年置振武军节度使北有隂山去城五十里又言丰州南有空城城中浮图一六角七级髙矗天半南向篆书顔额曰万部华严经塔第七级壁上大书金大定二年奉敇重修多金元人题字墨迹如新而辞率俚鄙惟一诗近雅云去年曽醉海棠丛闻説新枝发旧红昨夜梦回花下饮不知身在玉堂中瑞伯书按此诗宋元绛厚之之作也其题名有丰州水鸦提防王英张百川至元十一年五月署字
　　土木在懐来城北三十里本名统漠镇隋末髙开道据懐戎时所置后讹今名按王恽中堂事记云统墓店以店北旧有统军墓故称又扣舷録云相传辽主游幸尝张大幕于此因名统幕后讹土幕又讹土木引元人陈孚诗云千里茫茫草色青乱尘飞逐马蹄生不知何代开军府犹有当年统幕名
　　三月二十一日内阁大学士伊【桑阿】等面承
　　防于午门外防议蠲豁江南苏松二府浮粮先是上谕阁臣云苏松浮粮一事朕刻刻在心此明之政岂可踵而行之其防同九卿詹事掌印不掌印科道官详议以闻
　　三月二十五日门人顾嗣协迂客贻所刋范石湖集有杨诚斋陆放翁二序凡诗三十三卷楚词古赋一卷合三十四卷金侃亦陶写校宋板本也亦陶老友【俊明】孝章子顾又贻防稽曽益注温庭筠八义集四卷清苑髙鐈序益曽注昌谷集号精博温注世鲜传者亦顾氏刻也鐈字渊頴门人陈【僖】蔼公之师余池北偶谈中载其轶事
　　同年李奉倩【迥】副宪言彼县【夀光】侯镇有二人晨访一友值门未启外有豕牢有母彘方产一人注目视之忽仆地气絶急呼豕主语之俾摔豕子尽殪其人即苏已而门启友人甫延入云妻将临蓐其人忽又仆地气絶则室中产一子顷刻间已再投生矣
　　奉倩又言长子【懋】大木庶常少受业张君【兰修】同塾有张生某夜归书室大木与诸学生皆覩有一女子可十六七披髪随之入疑焉共擕灯火以往见张在室中亡恙诘之莫知其故逾旬张归其家佃仆有女新适人归宁张调之拒不从张惶遽刃之遂死鸣之官官知前事谓当有宿孽又怜其少原之减等句日之前女尚人也先现异形此理之不可解者也
　　凤阳丁太守【克懋】言于北溟【成龙】总督两江时苞苴屏絶然不为崖异或餽人葠受之答以手书曰衰病所须辄已拜领其近人情如此向见有首属吏餽金者考其素履率簠簋不饬或且谓以不满谿壑之欲而首之为公论所薄与于有真伪之分矣
　　康熙甲辰防试有四川举人杨某者寓四川营石芝庵塲事既竣榜于京师一夕与诸同年饮偶出忽仆地众舁入室移时始苏叩之云甫出户见二卒强之行至一公府有王者南向坐梓潼帝君坐其侧顷之有吏引杨父母至王者问云今年汝子某合中进士汝愿之否其父拜谢母独曰不愿也王者叩其故母答曰此子不孝昔避冦乱入山距城甚逺主一亲故家主人馆餐甚厚因令子暂归视家室适部檄至催谒选县令强之遂赴都中途称病而返比子入山而身已死含敛皆主人经理之至今饮恨泉下故不愿也帝君顾吏取簿籍捡之良久语王者曰以髙某代杨可也及榜发则梁山髙【宗砺】中式杨竟被黜奉倩述其房师李侍郎【仙根】子静云然四月初四日总裁防典大学士伊【桑阿】王【熙】梁【清标】等恭进大清防典二百【阙】十卷
　　初五日以内阁大学士王熙为
　　三朝国史监修总裁官伊桑阿阿兰泰梁清标徐元文为总裁官
　　张司空梦敦【英】言桐城方畿字奕干人品修洁酷好为诗而不谙吏事以举人铨授宣府推官防檄放宣镇兵米适有故人至日夕与倡和为诗吏因为奸利遂坐劾罢归归益躭诗贫甚年七十余访亲知山东卒于凤阳含殓草草诸子迎防归易匶更敛则举体坚瘦如石有异香焉四月初七日于朝房言及先兄西樵易箦时体有种种异香三日葢棺始散司空因谈此
　　夀光刘【毓桂】字秋士与其弟【允桂】云子同中顺治壬辰进士仕为扬州府推官有善政罢归三十载临淄某生者素不相识一夕梦道遇官府驺从甚盛或指示曰莱州府新城隍往赴任耳问谁何曰夀光刘公秋士也醒而怪之遣人至夀侦消息则刘以是夕卒矣亦李中丞説杜甫八哀诗钝滞冗长絶少剪裁而前軰多推之崔鷃至谓可表里雅颂过矣试摘其累句如汝阳王云爱其谨洁极上又囬翠麐天笑不为新手自与金银匪唯帝老大皆是王忠勤李邕云眄睐已皆虗跋渉曽不泥众归赒给美摆落多藏秽是非张相国相扼一危脆苏源明云秘书茂松意溟涨本末浅【文苑英华本异亦不可晓】郑防云地崇士大夫况乃气精爽方朔谐太枉寡鹤误一响张公九龄云骨惊畏曩哲鬒变负人境讽咏在务屏用才文章境散帙起翠螭未缺只字警云云率不可晓披沙拣金在慧眼自能辨之未可为羣瞽语白黑也
　　元张翥蜕庵集四卷衡山释大杍北山编集洪武三年锡山郎成钞本成不知何许人书法妍妙逼真佛遗教经亦古物之可寳惜者蜕庵元末大家古今诗皆有法度无论子昂伯庸軰即范徳机掲曼硕未知伯仲何如耳
　　天地间集一卷宋谢翺臯父编自文信国及家翁文及翁谢叠山郑协柴望徐直方何新之王仲素谢钥陆何天定王曼之范协吴子文韩【阙名称竹坡】林景怡凡十七人诗仅二十首按宋文宪公作臯羽传天地间集五卷此太寥寥即臯羽之友如吴思齐翁登仇逺之属皆无一字当是不完之书也附晞髪道人近集一卷诗四十八首刻画晚唐酸涩无足録惟山带去年雪春来何处峯一聫差佳岂才尽耶抑删去之诗而后人摭拾之者耶
　　初十日以礼部尚书张玉书工部尚书张英都察院左都御史陈廷敬吏部左侍郎李振裕内阁学士兼礼部侍郎彭孙遹都察院左副都御史王士祯为
　　三朝国史副总裁官
　　紫桃轩杂缀云人参一名人薓薓者渐渍之义又名人防防亦防渐之意一名人御以其生有阶级又名鬼葢以其生背阳向隂又有神草地精海腴之名生上党山谷者最良辽东次之髙丽百济又次之异苑云人参名土精上党者佳人形皆具能作儿啼今人参产辽东东北者最贵重有私贩入山海闗者罪至大辟髙丽次之每陪臣至得于馆中贸易至上党紫团参竟无过而问焉者古今地气之不同耶抑物性有变易耶
　　三月至四月京师畿辅不雨十三日奉
　　旨三法司赴刑部清理重囚予以副宪与焉原者百十八人十五日奉
　　旨遣九卿分祭坛庙寺观祈雨予主灵佑寺望祭四海惟遣官祭东岳泰山以户部尚书苏赫往
　　安岳冯山字允南宋左丞澥之父集三十卷简池刘光祖徳修梧谿何悳固叔坚序诗文各十五卷今钞本止诗十二卷余皆缺山蜀人生当北宋全盛时与文湖州鲜于子骏游而无一语及眉山父子兄弟澥则蔡京钱遹党尝奏罢李忠定安抚力排邹道乡杨山请废元祐太后以污张拜昌伪命夺职葢小人之尤也四月望后一日奉
　　旨祈雨斋宿灵佑寺禅房颇有花木小雨复止盘山苍然偶阅此集颇有佳胜五言古西县道中云汉水引我行梁山邀我坐山水已清絶春容碧相和下马取酒余梅飘酒中堕日落醉不去青茸草间卧郊外云解巾卧柔碧送王审言秘校潞州法曹云上党縁青冥劲气西北隅黄河天际来草木冬前枯七言古采樵行侠少行张王具体黔江八阵碛二篇最佳又题鲜于秀才所居云羣峯屋背猿鸟啼二江门前鸥鹭飞雅闻君居颇竒絶长恨不到情依依仙翁落拓少拘捡解舞石上凌清晖投冠整袂或云起尘土一踏何时归此诗有子瞻风气五言律诗上范蜀公二十韵説尽蜀公平生春闲云春声蜂绕屋晴意鸟临牕新霁云晓日轻云放林花水倒沉瞿塘峡二十四韵冩州山川字字逼肖不身歴其地者不知也起云絶胜瞿塘险西陵古地形巴江深洞穴蜀主旧门庭王气吞三峡神功出五丁继云众流趋滟滪逺意防沧溟顾盼疑无地幽隂似有灵白盐悬日月黑石鼔雷霆镵凿余痕在髙深巨势停鱼龙凭险怪烟雾鎻沉冥念昔穷探索尝言骇观听【观作去声】波涛真激箭舟楫剧奔星殆欲颉颃老杜七言律诗和周正孺游蚕丛云抹緑郊原逢雨后残妆桃李觉春深宿云亭云亭榭寂为闲处所溪山清古风流剑州东园云援琴故故弹流水隠几萧萧听竹枝送李杞赴阙云千畨蜀屑供吟稾一道秦川照锦衣重阳寄文与可云黄菊纵逢佳节好清欢不似去年多山路梅花云传闻山下数株梅不免车帷暂一开试向林梢亲手折早知春意逼人来何妨归路参差见更遣东风次第催莫作寻常花蕋防江南音信隔年囘风趣盎然昔人所云清空一气如话者也五古有谢人惠兖墨诗葢兖州宋时制墨有名防是诗世罕知之诗云故人山东来遗我数丸墨掘丸大如指盥手重拂拭浓磨向日看古瓦増润泽经屑不见纸清光隠深黑书云旧所秘闻今已难得庭珪死已久至寳世罕识御府从近存【疑有误】人间万金直兖州擅髙价比歙固少抑古松亦将尽神竒渐衰息文章不见贵笔研岂可掷牢落况此君虽精淡无色怜君情好古投赠兼以臆世事持此观噫嗟共冥黙
　　邵氏闻见前録云文潞公自兖州通判代归吕文靖一见竒之问潞公曰有兖州墨擕以来明日潞公进墨文靖熟视久之葢欲相潞公手也遂荐为殿中侍御史晁氏墨经云兖人旧以十月煎胶十一月造墨又云兖墨以不用药为贵
　　广东香山县监生杨【锡震】自言得沈约四声韵谱古本于庐山僧今帾因合吴棫韵补详考音义博徴载籍为古今诗韵注凡二百六十一卷赴通政司疏上之奉防付内阁与毛简讨竒龄所进古今通韵订其同异毛浙江萧山人今帾字记汝天然禅师弟子也
　　梦华子遗集一卷吴【坰】字季野着其文学战国短长及管韩荀卿子作准言以拟权书若正学观时敛祸诸篇可自作一子与沈畊岩【夀民】善顺治末客死燕中王屋山有烟萝子祠祠前有洗参井祠即烟萝子宅址也烟萝子者晋天福间人世传烟萝子佃阳台宫田苦积功行忽一日于山中得异参阖家食之拔宅上升云见李川父濓游记
　　偶与学子言诗用字不可臆为杜撰即如古人名字司马长卿长字无平声相如相字无仄声如字或作上声马援援字无平声曹操操字无平声之类今人率通融以就已便非也又如乐毅称乐生贾谊称贾生司马长卿称马卿李膺称李君阮籍称阮公嵇康称嵇生山涛称山公王导称王公郗愔称郗公谢安石谢灵运谢眺皆称谢公庾亮称庾公王凝之称王郎袁粲称袁公江淹称江郎徐陵自称徐君杜甫称杜公李白称李生孟浩然称孟公韩愈称韩公韦应物称韦公白居易称白公欧阳修称欧公苏轼称苏公又谢惠连谢眺皆称小谢宋祁称小宋苏辙称小苏杜牧称小杜之类皆有所本即是出处不可假借若杜甫称杜生李白称李公知复为谁耶地名亦各有所宜故友陈允衡伯玑尝语予姑苏城外寒山寺半夜钟声到客船若作金陵城外报恩寺有何意味此虽谑语可悟诗家三昧予因广之云流将春梦过杭州满天梅雨是苏州白日澹幽州黄云画角见并州之类皆不可移易予二十年前在广陵有句云绿杨城郭是扬州好事者至取为图画若云白日澹苏州流将春梦过幽州有不捧腹絶倒者耶宋人谓五月临平山下路藕花无数满汀洲改六月便不佳亦此意也
　　用生何首乌五钱青皮三钱陈皮二钱酒一碗河水一碗煎至一碗温服治疟不论久近即愈
　　赵松雪跋韩滉五牛图云此图仆旧藏不知何时归太子书房予家周文矩庄子説剑图售于周侍郎栎园【亮工】今亦入内府矣书画固能通神其遭逢亦自有时耳
　　道成而上艺成而下时代迁变其理一也六朝人画多冩古圣贤列女及习礼彛器等图此如汉儒注疏多详于制度名物之类也宋元人画专取气韵此如宋儒传义废注疏而专言义理是也
　　予童子时尝见绣梅花一幅上有絶句云无日诗中不説梅小牕临水为花开东风一夜消魂思何处笛声江上来情致最佳不知谁何作也
　　顺治辛丑客金陵居秦淮丁翁邀笛歩水阁见龚芝麓宗伯题沈朗倩石厓秋栁絶句云刻露巉岩石骨愁两株风栁曵残秋分明一段荒寒景今日钟山古石头予援笔和云宫栁烟含六代愁丝丝畏见冶城秋无情画里逢揺落一夜西风满石头袁荆州【于令】箨庵见之曰忍俊不禁矣
　　予在扬州日通州布衣邵潜潜夫年八十余无妻子侨居如臯予适按部至县邵以书来云苦门夫之役予抵县次日晨往访之所居狭巷不容车骑予下车徒行入蓬门陋室卧榻与灶突相接所刻书板充栋出市酤留饮予为引满数觞尽欢而罢邑令闻之即日免其徭役福清林【古度】茂之亦八十余数自金陵过访毎集诸名胜文宴红桥平山堂之间予亲为撰杖康熙甲辰除夕茂之以万厯甲辰以来六十年诗属予删定不减数千篇皆曹能始钟伯敬谭友夏诸前辈所铅黄予为存其甲子以前风华近六朝者而删其甲子后诗几尽施愚山【闰章】见之曰吾与林翁久游处非君选不知其本色乃如是君之功林翁大矣髙淳老布衣邢昉孟贞五言学韦苏州风格甚髙予至扬州昉前死已久予为祭酒时长山李尚书孙【斯佺】谒选得髙淳令予以昉家事托之俾访其妻子明年李以书来云邢妻老尚无恙一弟为老诸生一孙甚贫已办二百金为买丞相圩腴田四十亩不忧饔飱矣愚山与孟贞交最善代为谢予予与孟贞终未识面其弟妻与孙亦不知予谁何也成都费【宻】字此度献贼破蜀后流寓泰州人无知者予偶见其五言诗曰大江流汉水孤艇接残春爱之赋诗云成都跛道士万里下峨岷虎口身曾拔蚕丛句有神大江流汉水孤艇接残春十字须千古何为失此人宻见之遂来定交南城陈【允衡】伯玑客金陵清羸善病以予故数来扬州选録国雅集予居之古文选楼颇料理之孙【枝蔚】豹人三原人侨居扬州髙不见之节予访之先以诗云焦获竒人孙豹人新诗雅健出风尘王不见陶潜迹端木宁知原宪贫遂为莫逆交泰州布衣吴【嘉纪】字賔贤居东淘苦吟不交当世予见其所为五言清冷古澹雪夜被酒为其诗序驰使三百里致之嘉纪大喜过望买舟至广陵谒谢遂定交黄州杜【濬】于皇客扬州尝人日大雪无事巾车造之论诗竟日樵苏不爨茶话而已乙巳七夕予赴京师诸君饯于禅智寺祖道赋诗于皇诗云记逢人日雪造我吟穷愁豹人诗云欲问忘情老何名共命禽因刻禅智録别一卷志一时穷交之谊今二十六年矣予尝于役淮隂雪夜泊甓社湖作歳暮懐人絶句六十首纸尽取公文牍尾纸杂书之皆满诗中所及大半布衣也
　　予尝与袁昭令杜于皇诸名宿宴于红桥予自为记作词三首所谓緑杨城郭是扬州是也昭令酒间作南曲被之丝竹又尝与林茂之孙豹人张祖望【纲孙】軰修禊红桥予首倡冶春诗二十余首一时名士皆属和予既去扬州过红桥多见忆者遂为广陵故事陈【维崧】其年云官舫银灯赋冶春亷夫才调更无伦玉山筵上頽唐甚意气公然笼罩人宗【元鼎】梅岑云休从白傅歌杨栁莫向刘郎演竹枝五日东风十日雨江楼齐唱冶春词此例甚多丙寅丁夘间曲阜孔【尚任】东塘以濬河至扬州题诗红桥云阮亭合向扬州住杜牧风流属后生廿四桥头添酒社十三楼下説诗名曾维画舫无闲栁再到纱牕秖旧莺等是竹西歌吹地烟花好句让多情
　　予三至金陵庚子以乡试分考至渡江日已曛黑束炬登燕子矶题诗石壁翌日金陵竞传冩之和者甚众辛丑以谳狱至作秦淮杂诗金陵游记毎谳事毕辄肩舆往乌龙潭灵谷瓦官诸寺城南髙座长干诸古刹探幽访古而公事未尝废也乙巳内迁礼部解郡后客金陵凡前所未经歴者如牛首祖堂栖霞花山与方【文】尔止共游焉补游记数篇通集所作诗文为白门前后集汪【琬】钝翁序之及乙丑祭告南海归过金陵当时老友皆已沦没惟倪【粲】雁园以翰林请假里居顾予舟中予感赋一诗云往日秦淮水朱楼赋洞箫白头故人尽重过石城桥一夕即解缆渡江矣
　　顺治庚子冬在扬州病起以公事渡江往毘陵与京口别驾程【康庄】昆仑同游金焦北固及鹤林招隠竹林寺海岳庵诸名胜有过江集张吏部【九徴】公选序之云笔墨之外自具性情登览之余别深懐抱知己之言也辛丑春以例往松江谒直指次浒墅闻邓尉梅花盛开遂轻舟入太湖口自光福元墓留圣恩寺四宜堂赋诗数十篇而返因自号渔洋山人有入吴集予自少癖好山水尝忆古人身到处莫放过之言故在扬州日于金陵京口梁谿姑苏诸名胜皆于簿书期防中不废登临而公事亦无濡滞者吴梅村【伟业】师谓予在广陵日了公事夜接词人以拟刘穆之予岂敢望古人若山水之癖则庶几近之耳寺中斋祷无事因忆旧游畧述之以示儿軰康熙壬子予以户部郎中奉
　　命典四川乡试所过名山如井陉霍山姑射中条雷首太华少华终南太白云栈嶓锦屏天柱岷山青城蟇颐凌云峨嵋乌尤五峯涂山平都上嵓瞿唐三峡巫山十二峯隆中岘首苏门百泉诸胜舟车遄发廹于王程或至或不至凡登望皆有诗为蜀道集又别为蜀道驿程记四卷施愚山侍读曹峨眉【禾】祭酒徐东痴【夜】隠君序之叶文敏讱庵题长句于卷首又以书抵予云蜀道新诗毎一篇具有二十分力量云
　　户部郎中族侄祚兴康熙丁未进士尝知三水县云文太青光禄家婢皆能诗曽得其倡和一卷许贻予又贻太青书扇一字画甚竒怪诗是擕内登文昌阁有句云酒杯好唤中黄老侍女都看萼緑华
　　门人张聨元钟祥人言故兴献王陵极灵异流贼过承天将发陵忽白日昼暝雷电霹雳交作震死数人贼骇惧而止鼎革后有诸生某某饮于陵下醉为谑语归即死
　　门人靳治荆字熊封博雅嗜古言前浙江布政使蒋君毓英之子国祥好刻古书尝重刻荀悦袁宏两汉纪陆防马令南唐书又欲刻王称东都事畧亦一竒士门人顾嗣立字侠君彚选元诗集自元好问迄张雨軰起甲终癸凡百家与石门吴之振孟举宋诗钞并行两朝之诗畧具二书矣其传例仿虞山明列朝诗甚有雅裁
　　曽见石敬塘家庙碑是梁周翰撰周翰与杨文公亿同为翰林学士年已七十景徳中答宰相待罪表不称旨上别令赵安仁撰且曰不可令周翰知恐其悔恨见金坡遗事
　　蔡州有吴元济庙宋王质知蔡始毁之更建狄仁杰李愬祠狄道县有董卓庙髙适火之某处亦有盗跖黄巢庙剑州有邓艾庙皆不可解


　　居易録卷四
<子部,杂家类,杂说之属,居易录>
　　钦定四库全书
　　居易録卷五　　　　　刑部尚书王士祯撰
　　甲子十月予自国子祭酒迁少詹事十一月奉
　　命祭告南海是冬大雪所过如峄山云龙龙眠灊岳黄梅五祖九江匡庐南昌西山吉安青原贑州十八滩八境台梅岭韶石大庙浈阳中宿羚羊诸峡蒙龙头影弹子矶观音岩越秀白云西樵七星岩诸山皆与粤中故人陈【恭尹】元孝梁【佩兰】药亭軰赋诗独不及登罗浮啖新荔为两恨事耳归渡彭蠡阻风南康与南丰汤先生【来贺】惕庵南康周太守【灿】星公孙征君【枝蔚】豹人同游庐山白鹿洞栖贤寺望五老峯观三峡玉渊诸名胜又自玉京山至万杉开先诸寺观青玉峡瀑布欲由开先往归宗观水帘以风便登舟不果至今耿耿于懐予诗所云譬彼禽尚游五岳得其四是也既渡湖口歴石钟大孤小孤三山天门采石牛渚南眺姑孰之青山白纻横望九井约畧见之渡江至滁州逆旅即次遂冒雨游琅邪山醉翁丰乐二亭访西涧度清流关及渡河取道曲阜谒阙里林庙望泰山并徂徕入青石关以归有南海集及皇华纪闻若干卷南行志北归志广州游览小志各一卷蜀道南海之行往返皆万二千里而予且倦游矣予幼自乙酉丙戌间避兵长白即史记所称副岳也酉阳杂俎记山中崔罗什沙弥二桃事其峯峦洞壑横侧单复之竒槩未之及也乙未举进士后丙申春始与邑之诸名士载酒同游凡栁庵上书堂醴泉寺诸胜皆至焉刻长白游诗一卷癸丑丁内艰以先祭酒府君命养疴山中仅至栁庵生生庵唐李庵醴泉寺距昔游已十八年乙丑丁外艰丁卯往视内兄张隠君【实居】賔公于山中遂同至书堂柳庵葛洞未及醴泉而返距癸丑之游又十三年矣名山近在户庭宦游四方辄不得归归而往游动逾十稔中间惟丙申之游最乐癸丑以先恭人艰归又值先兄考功之变丁卯以乞假归省寻遇祭酒府君大故岂复有山水之乐哉即此一山之游今昔陵谷之感不啻如右军禊帖云云矣
　　康熈戊午春
　　诏三品已上大臣荐博学鸿词以备顾问著作之选户部侍郎环溪魏公【象枢】过予邸舍问今人才谁可举者予答曰公荐人与诸公稍不同诸公荐人文词足矣公荐人卽非文行兼者不可某交游颇众挂一则漏万无已宁举一素不相识者以副下问之谊可乎闻睢州汤潜庵斌者昔由翰林检讨外迁潼关道副使之任以一驘载襆被在官数年蔬水自甘去官之日襆被之外无增益自岭北罢归从苏门孙先生讲学躬行实践敎授生徒布衣徒歩梁宋间学者师之斯其人欤言未竟魏改容曰得之矣吾亦知其人圣贤之徒也明日遂疏荐之御试授翰林侍讲驯至大用
　　鄢陵梁【熈】晳次与予乙未同年进士榜下未相识戊戌予观政兵部寓居慈仁寺梁适自咸宁令减俸行取入都亦寓寺中始与往还叩其所学最博尤深禅理长斋却扫如退院僧自是定交莫逆以语刘公防汪苕文诸君曰梁君非俗士也诸君遂亦与定交梁己亥入台为云南道御史今里居日读佛书医书其同门友王尚书【日藻】巡抚河南以书招之谢不往餽遗一无所受
　　韩阁学【菼】元少语予吴人张某者以术游公卿间尝许缪侍讲【彤】念斋状元及第缪丁未
　　廷对果第一吴中惊以为神门外车骑填委某亦自髙声价累致千金韩贫士敎授陋巷中不敢自往乃属友人代问之张厉声曰此人来嵗当死遑问功名乎如此命吾不取一钱也韩闻之怅叹而已明年游太学遂中顺天乡试又明年癸丑防元状元及第张遁去不知所之
　　予幼入家塾肄业之暇卽私取文选唐诗雒诵之久之学为五七字韵语先祖方伯府君先严祭酒府君知之弗禁也时先长兄考功始为诸生嗜为诗见予诗甚喜取刘顷阳【明相国鸿训父】先生所编唐诗宿中王孟常建王昌龄刘眘虚韦应物栁宗元数家诗使手钞之十五歳有诗一卷曰落笺堂初藁兄序而刻之未几中辛卯乡试始与邑之诸名士定交数以诗相往还予赠人句云湘东品第留金管江左风流续玉台答句云野雁想潜窥摹绘得其眞者是也乙未中防试与海内闻人缟纻论交交道始广五月买舟归里始弃帖括专攻诗故予诗断自丙申始丁酉秋倡秋柳社于明湖【即大明湖亦名濯缨湖】二东名士如东武邱【石常】海石清源柳【焘】公窿任城杨【通乆】圣宜兄弟益都孙【寳侗】仲孺軰咸集予首倡四诗社中诸子曁四方名流和者不减数百家戊戌
　　廷对不与馆选以观政畱京师始与长洲汪【琬】苕文南海程【可则】周量武进邹【袛谟】訏士軰倡和为诗己亥再入都谒选吏部汪程皆官都下又益以颍川刘【体仁】公防鄢陵梁【熈】曰缉是冬昆山叶【方蔼】子吉海盐彭【孙遹】骏孙皆来定交相倡和庚子之官扬州扬州衣冠辐辏论交遍四方又数之金陵姑苏毘陵所至多文章之友从游者亦众甲辰迁礼部与翰林李检讨【天馥】湘北【兵部尚书】陈检讨【廷敬】子端【左都御史】台中董御史【文骥】玉虬洎梁刘汪程辈切劘为诗歌古文而合肥龚端毅公芝麓方为尚书为之职志己酉奉使淮浦庚戌冬入都会考功兄再官吏部莱阳宋按察【琬】玉叔嘉善曹讲学【尔堪】子顾宣城施参议【闰章】尚白【翰林院侍读】华亭沈副使【荃】贞蕤【翰林院侍读学士加礼部侍郎諡文恪】皆集京师与予兄弟暨李陈诸子为诗文之会居无何叶编修【方蔼】子吉【翰林学士加礼部尚书諡文敏】亦至壬子七月而予奉使入蜀寻以内艰归里考功兄以癸丑七月殁乙卯七月再入都故人在者惟李陈叶三君皆官翰林彭亦时一至焉【内阁学士兼礼部侍郎】丙辰丁巳间商邱宋【荦】牧仲【巡抚江西右副都御史】郃阳王【又旦】幼华【后官户科给事中】安邱曹【贞吉】升六【徽州府同知】曲阜顔【光敏】修来【吏部考功郎中】黄冈叶【封】井叔【工部主事】徳州田【雯】子纶【巡抚贵州右佥都御史】谢【重辉】千仞【刑部员外郎】晋江丁【炜】雁水【湖广按察使】及门人江隂曹【禾】颂嘉【国子祭酒】江都汪【懋麟】季用【刑部主事】皆来谈防予为定十子诗刻之戊午正月予奉
　　防改翰林侍读庚申擢国子祭酒时李公为内阁学士陈叶二公相继为翰林掌院学士沈公为掌詹而施彭及汪【琬】陈【维崧】诸君皆在翰林亦一时之盛也
　　魏侍郎【琯】昭华夀光人尝以御史廵按甘肃至一驿甚荒閴驿丞言有怪异不可居魏强之稍令扫除命从行吏役数十人宿门屏间而自据一榻于堂上枕剑而寝时月色皎甚三更后树叶骤响如雨久之闻东庑噂似数十人偶语者俄见一人绿衣幞头长尺许趋树下又有朱衣紫衣青衣数十軰继之长皆尺许又乆之众细语推让移时倐见绿衣出趋至阶下鞠躬而揖者三复趋树下朱衣紫衣軰以次趋上揖如前旣毕魏大呼从者众闻人声复急趋东庑寂然矣魏手剑命炬兵士皆握刀从庑后迹之瓦砾纵横蓬蒿蒙翳閴无人迹至堂偏一小室有人语声切切然辟戸则积尘盈寸更无所覩尘中有一印篆文曰巡按辽东不喻所谓候晓乃行后歴官兵部督捕右侍郎以言事谪戍辽东云魏少司马赴辽东戍所未至奉天二三百里夜迷失道束炬而行忽见道侧有一人影糢糊不甚可辨方遣问而炬忽灭但闻暗中有人语曰本境土地迎候魏停车问曰何以知吾至也答曰公贵人也又以直言谴故知之魏曰若亦神祗宁知吾有生还之日乎曰有之第当从后门入耳再询之遂不答后竟卒戍所顺治十八年春
　　诏许归葬其乡
　　正白旗有老兵自言在辽东哨鹿忽见一狐突过逐之飞上树杪防如鸟隼再射而坠谛视有两翼盖飞狐也顷又见大蛇长数丈巨如罋其行如风伏而伺之蛇至悬厓间下饮溪涧急彀弩中之则两首并生焉
　　礼部宣读官额某言在辽东日中天无云忽见一物从东来上钜而下细顷之又有一物从北来鬭于空中乆之北者负而走云雾滃起遂没又在章江泊船有浴者觉水中卧一物有鳞甲呼其徒共以巨繂系之数十人力尽不能举乃祷之卽引出水面形如世所畵麒麟状而闭其目众罗拜而复之俄霹雳作雷电晦冥飞腾而去尝戏论唐人诗王维佛语孟浩然菩萨语刘眘虚韦应物祖师语柳宗元声闻辟支语李白常建飞仙语杜甫圣语陈子昂真灵语张九龄典午名士语岑参剑仙语韩愈英雄语李贺才鬼语卢仝巫觋语李商隐韩渥儿女语苏轼有菩萨语有剑仙语有英雄语独不能作佛语圣语耳
　　古人一艺亦有家学翟伯夀籒史云李伯时父虚一喜藏法书名画伯时自少好之遂悟古人用笔
　　宋人称王文正公曰掌武掌武太尉之号籒史徐铉古钲铭条下又称平章为辨章本尚书大传曰辨章百姓史记又曰便章韩退之袁氏先庙碑用之
　　蜀道剑门驿路自明末冦乱乆为榛莽予壬子歳入蜀由苍溪阆中盐亭潼川以达汉州率皆鸟道二十九年四月四川巡抚噶尔图上疏自广元县迤南歴圆山等十二站始达汉州计程八百二十里多崇山峻岭盘折难行查得剑门关旧路仅六百二十里臣乘农隙刋木伐石搭桥造船以通行旅遂成坦途裁省驿马六十八匹歳省银二千五十六两【予丙子以祭告再入蜀新路经牛首山亦首险】嘉兴鲁訔杜工部诗年谱一卷谓甫生于先天元年壬子卒于大厯五年庚戌赵子栎杜年谱一卷谓生于开元元年癸丑【作二年非】没于大厯六年辛亥先是吕汲公始创为年谱訔书成于绍兴癸酉谱説盖沿汲公之旧而赵则谓汲公之谱生殁所値纪年与纪年所值甲子皆有一歳之差近松陵朱鹤龄之谱独遵吕説
　　草堂诗话二卷凡二百余条建安蔡梦弼集钱氏刺取增入仅二十条而已
　　文苑英华辨证十卷宋嘉泰中庐陵乡贡进士彭叔夏撰一卷曰用字用韵事证二卷曰事误事疑人名三卷曰人名官爵四卷曰郡县年月五卷曰年月名氏六卷曰题目门类脱文七卷曰脱文同异八卷曰离合避讳异域鸟兽草木九卷十卷杂録援据经史最为闳博自序云叔夏尝闻太师益公之言曰校书之法实事是正多闻阙疑叔夏年十二三时手钞太祖皇帝实録其间云兴衰治□之源阙一字意是治乱后得善本乃是治忽三折肱为良医信知书不可以意轻改文苑英华一千卷字画鱼鲁篇次混淆比他书尤甚曩经孝宗皇帝乙览付之御前校勘官转失其真公既退老邱园命以校讐肤见浅闻宁免谬误然考订商防用工爲多散在本文览者难徧乃荟粹其説以类而分小小异同在所弗录勒成十卷名曰英华辨证云尔
　　宋黄鹤山人翟耆年伯寿公巽参政子能清言工篆及八分巾服为唐装所着籒史上下卷佚其下卷曹秋岳【溶】侍郎倦圃藏书也上卷所载徽宗宣和博古图三十卷徽宗祀圜丘方泽太庙明堂礼噐窽识三卷徽宗政和四年夏祭方泽礼噐窽识一卷比干墓铜槃记周穆王东廵题名一卷周宣王吉日癸巳碑一卷石鼔文一卷先圣篆延陵季子墓碑一卷徐铉古钲铭碑一卷皇祐三馆古噐图胡俛古噐图李伯时考古图五卷李伯时周鉴图一卷吕与叔考古图二十卷刘原父先秦古噐图碑一卷周秦古噐铭碑一卷米氏史章训古一卷赵明诚古噐物铭碑十五卷【即金石録】晏氏鼎彞谱一卷【今存】下卷安州古噐图一卷赵九成吕氏考古图释石公弼维扬燕衎堂古噐铭一卷黄氏古噐窽字一卷广川董氏古文集类十卷赵氏获古庵记一卷洛阳安氏牧敦图一卷越州刻漏铭一卷梓州蜼彞记一卷青州古噐古玉图一卷严真观古噐图一卷蔡氏古噐窽识三卷荣氏考古录十五卷薛尚功歴代钟鼎彞噐窽识法帖二十卷翟氏三代钟鼎窽识三卷此书足资博古好事家考证惜佚下卷不免遗憾聊详其目录于此以俟访求籒史云晏溥字慧开丞相元献公之孙叔原之子豪杰不羁之士也好古文邃于籒学作晏氏鼎彞谱一卷载所亲见三代鼎彞及噐窽靖康初官河北散家财募兵扞贼与妻玉牒赵氏戎服率义士力战而死元献可谓有后矣
　　籒史云唐张从申曰夫子篆季子之墓凡十字歴代绵远其文残缺开元中元宗使殷仲堪摸搨其本按仲堪姓名误当作仲容仲容文礼子则天时官秘书丞善花鸟妙得其真
　　殉义诸臣考不着撰人姓名于西北殊草草如先世父侍御公【字百斯崇祯戊辰进士湖广道御史】家居以甲申五月同妻于孺人子廪生【士和】阖门自缢死甚烈而此书竟遗之从祖保定府同知【象复】与子万厯壬子举人【与防】同死孔兵之难特赠光禄少卿则录其子而遗其父以此推之阙畧多矣世袭翰林院五经博士【臣】孔毓埏谨奏为述圣未有专庙恳
　　敕鼎建以隆祀典事伏念【臣】祖述圣子思子乃至圣之嫡孙家学渊源授受最真且从学于曾子传道于孟子晚年作中庸一书极天人性命之精微与大学论孟并垂学宫其功较诸贤尤称最着至宋大观二年始从祀孔子庙端平二年升入十哲咸熙三年又升入四配在顔曾孟三贤之列盖其道徳相同则其食报不可或异今顔曾孟三贤自孔庙配享之外又各有
　　敕建专庙故录其子孙世为五经博士主奉祀事今臣亦防
　　圣恩备员博士而臣祖子思子未有专庙毎至春秋丁期俎豆阙如备查顔曾孟三庙之制皆前有殿后有寝列及门之贤于廊庑又别立祀宇并祀三贤之父若母今子思子旣无专庙而其父伯鱼以大圣为父以大贤为子乃不得如顔路曾防孟孙者享一日堂上之尊其母与夫人亦不得各备寝位之荣卽门人如孟子者亦不得侍坐于师侧旷古缺典未有如斯之甚者也幸遇我
　　皇上重道崇儒研精经传以治术而阐心法以君道而行师敎凡前代未举之典靡不灿然明备其于鲁之周公庙邹之孟子庙及先儒书院等处既皆修葺一新并赐敕撰碑文及
　　御书扁额近又蒙
　　特发帑金庀材储料重修臣始祖先师孔子庙伏考歴代帝王加意圣门隆恩厚赉如我
　　皇上今日者实所罕觏今臣祖子思子未有专庙是数千年之阙畧畱待今日伏乞
　　皇上垂念子思传道之功准照顔曾孟三贤祀典许其一体设立专庙其庙基即在阙里孔庙西北之隅【臣】衙署之左与顔庙相为辅翼至于建造之资臣不敢再望内帑亦不敢重烦有司秖用孔庙之残材余料其不足者【臣】自行设处积年累歳渐就规模以为【臣】奉祀献爵之地但望
　　皇上恩比周公孟子两庙及先儒书院之例亦
　　赐敕撰碑文
　　御书扁额以照耀四海垂示来兹则述圣之道徳弥光而万世之祀典攸赖矣下礼部议得
　　防允行
　　段瞽目汉中人也善星相胡尚书【升猷】允大官汉道防蜀乱令卜休咎段曰公贵人也官必至尚书然目下有大厄但须守正俟命脱有忧患某当身任槖饘虽危无咎他日富贵毋相忘耳未几伪将军王屏藩陷汉中诱胡使降不屈屏藩怒絷之狱将寘极刑段左右之时慰藉曰公必不死贼数行尽是公出坎之日无忧也已而奋威将军王【进寳】进兵汉中屏藩缢死胡复任防内迁大理少卿连擢副都御史吏部侍郎遂进刑部尚书长山李戸部【斯佺】前大司冦五弦【化熙】之孙也庚午夏以茂州知州入为员外郎言奋威将军王【进寳】武关之战身先士卒所向无前转战直抵保宁王屏藩缢死其麾下大将尚数十人已约降犹据城观望【进寳】免胄卸甲尽屏左右单骑驰入大呼曰我仁义将军也降者待以不死贼将卒皆罗拜归命乃直入伪帅府解屏藩之悬而哭之贼大喜过望遂定阆中汉羌川蜀称【进寳】为仁义将军故贼闻之皆悦服云
　　宋道人者长治人少孤为人牧羊霍山中一日失羊羣牧皆徬徨无所措宋年十三独入深山求之行二日见一老僧瞑坐石窟中四无人迹僧面生黄毛长寸许心知有异跪陈其故老僧张目曰尔羊固在须中秋可得今且归矣宋出告羣牧及期约伴结束以往果得羊又溢四五百头防老僧已不见众议粥其溢者得百金旣而分金不平遂闻之官官尽归其金于宋其徒王姓者心利其赀故为好语致宋于家阳为权子母夜令妇入室而已踵其后诬以奸而逐之宋失赀无所依乃复入山行乆之见一茅庵别有一老僧居之泣拜告以故请畱执樵采乆之乃许老僧不甚食厨中所有唯燕麦芋魁食之遂不饥居五载僧遣之宋愿畱侍不行僧顾曰子愿谨奈钝根何视壁上画古大夫五一正面一侧面一背面二人偶坐其傍曰子但日目此骨节寸寸皆须畱意宋茫然不解所谓苐日坐卧其下夜梦二人自壁下指示铜人穴道脉络甚悉宋忽豁然有省一日僧逺出畱宋居守则虎狼蹄迹交错于庵之前后越七日僧归谓宋曰山中檀越家邀我诵经汝当随往比行及半途又谓曰汝且止此闻木鱼声乃来迎我遂径去宋候移晷饥甚輙蹑踪往道阻一河河上有翁妪视二童子汲者叩师所往曰此处无人居安得延僧诵经者不得已渡河而前峭壁挿天更无蹊径倐闻木鱼声在北山上驰赴之又闻声在南山顾视日已晡有虎百十余咆哮而至急趋投翁妪所木栅石室亦有鸡犬翁出叱之羣虎皆弭耳去招宋畱宿啖以燕麦粥昧爽睡觉则身卧磐石上屋栅皆不见惊愕乆之遵旧路欲返庵中道逢妇人井汲而络其臂问之则跌伤折骨宋审其穴脉试按摩之应手而愈延过其家饮食之因畱卜居焉自是为人按摩卽骨已破碎无弗愈者乆之娶妻生子巡抚都御史图【克善】雅重之欲为其子纳粟太学不受亦不受人一钱今在福山王尚书第年七十三矣
　　莱芜张【四教】字芹沚顺治丙戌进士以部郎居京师买一婢年十四姿首甚丽询其家世曰东乡艾氏女也适迁山西提学因纳之擕行至一驿晚歩驿圃中有雉起草间感之而孕到官十月张以公事将往他郡妾泣告曰弱质托体君子今将娩矣君事毕当速归冀可相见张慰之而去去数日妾生一子而殁预畱书与张诀词极哀艶多非人世语又自画小像一帧畱奁箱中张归见之惋叹而已自是夜必见梦休咎皆预告又时时来自乳其子张悬像别室食必亲荐一日羮污其上夜梦妾怒诘曰奈何污我旦视之画已失张怅怏弥日致画师数辈为言姿态曲折髣髴追写卒不肖偶谒廵抚中丞见屏风画羙人絶肖屡目之中丞曰颇爱此乎张因自言其故中丞即辍赠焉擕归食奠如常见梦亦如昔矣常语张君不利宦途稍迁即宜为退休计及秩满迁榆林道参议遂罢归李中丞奉倩説
　　周中丞石公説山隂髙台字清江嘉靖癸丑进士官监司负知人鉴其甥萧山进士某甫襁褓抚之曰异日科名当如老夫以己癸丑防魁小印付之后果中万厯癸丑防魁
　　故事都察院体统严重明时台仪两京府尹三年考察见堂候堂班退司务防报官衔由阶升堂至檐下一跪三揖两京府丞离檐一二尺行礼今府尹不复台参遇京察府丞在吏部堂行一跪礼往往耻之唐制京兆尹台参韩愈拜京兆尹兼御史大夫特诏不台参李绅为御史中丞劾奏之明之台仪盖沿唐制
　　淄川令李【振藻】巩昌人为诸生时与友人读书山寺一日春雨骤晴众方讲肄佛殿上忽闻空中似有物坠于地旋见有鸟喙鸟爪而翼者如世所画雷公状入殿仰视攫幡幢者再遂飞而出霹雳一声已失所在孙光禄【寳仍】説
　　拟两汉诏诰二卷元进士王充耘与耕撰训词尔雅有汉人风
　　宁极先生诗四卷元吴人陈深子微着殊浅劣深生宋末天厯中奎章阁以能书荐不赴有读易诗春秋诸编集中济南赵君成南使覊畱三纪得还其犹子求诗一絶云三十六回秋月明年年望断雁南征苏郎白首还乡去愧杀当时李少卿赵不详何许人录之以备吾郡故事子卿称苏郎颇似杜撰
　　赵松雪管夫人手写璇玑图诗五色相间笔法工絶后跋云苏蕙字若兰陈畱令武功苏道质第三女也年十六嵗归扶风窦滔甚敬爱之苻坚冦襄阳以滔为安南将军畱镇襄阳擕宠姬赵阳台往苏氏怨之不肯与俱而滔竟与断音问后苏氏悔恨因织为廻文锦以寄滔滔览之感其意于是迎苏氏来襄而归阳台于关中恩好愈笃焉　按苏氏织锦廻文纵广八寸许计八百余言形如璇玑理难尽识起宗道人分图拆类独得其防附录其右天水管道升后有仇英补图亦工
　　岭南贝吉多树无根可活昔在广州刘都督【显芳】招饮署中堂后有此树予戏折一枝手植寓馆时方雨一昔郁茂因署数字楣间以纪岁月系诗云贝叶无根插短篱一宵春雨发华滋他年谁续羊城志记取渔洋手种时今南海集不载追记于此
　　顺治乙未春予上公车次北新城之髙桥憩僧寺有崔泌之草书一诗云象王应不随狐队玉鼔从敎展铁旗发化终归猛利汉姚江滴滴到莲池崔河南人官止知县明末殉节
　　四皓园公当作圏公见黄长睿东观余论以商于汉石刻为据佛图澄湿姓见封演闻见记
　　宋杨亿钱惟演刘筠西昆酬唱集凡五七言律诗二百四十七首属和者十五人有杨文公自序和者翰林学士李宗谔戸部员外郎直集贤院李维著作佐郎直史馆陈越工部员外郎直集贤院刘隲枢宻直学士丁谓驾部员外郎直秘阁刁衎太常丞直集贤院任随枢宻直学士张咏恩州刺史钱惟济职方员外郎秘阁校理监舒州灵仙观舒雅翰林学士晁迥左司谏直史馆崔遵度右谏议大夫薛映【阙】秉已上止十四人乖厓英雄道院禅寂以及鹤相皆仿此体然皆不逮三公之神到也何逊诗薄云岩际出初月波中上佳句也杜甫偷其语止改四字云薄云岩际宿孤月浪中翻便有伧气论者乃谓青出于蓝瞽人道黑白聋者辨宫征可笑也陈説岩总宪説蔚州魏敏果公【象枢】初无子或敎以空心日服建莲子遂生子李副宪奉倩有子十一人云亦服此方有騐
　　空中木通连白葱须各三寸半酒半水煎服治疝颇效唐天寳中有赵生者其先以文学显兄弟四人俱以进士明经入仕独生性鲁钝虽读书然不能分句详义由是年壮尚不得为郡贡一日弃家遁去隠晋阳山葺茅为舍生有书百余篇笈而至山中书习夜思不惮劳苦厥后旬余有翁衣褐来造之谓生曰子居深山中读古人书岂有志于禄仕乎虽然学愈乆而卒不能分句详义何蔽滞之甚耶生谢曰仆不敏自度老且无用故居深山读书自悦虽不能达其精微然必欲终于志业不辱先人又何及于禄仕乎翁曰吾子志趣甚坚老夫虽无所能诚有补于君幸一访我耳因征其所止翁曰吾段氏家于山西大木之下言竟忽亡所见生怪之径往山西防其迹果有椵树蕃茂生曰岂非段氏乎因持锸发其下得人参长尺余甚肖所遇翁之形生曰吾闻人参能为怪者又可愈疾遂瀹而食之自是明悟所览书自能穷奥后嵗余明经及第【宣室志】





　　居易录卷五
　　钦定四库全书
　　居易录卷六　　　　　刑部尚书王士祯撰
　　宋云林子黄伯思长睿东观余论上下卷秀水项氏较刻大字本彷佛宋椠后附李忠定公撰墓志铭末有子防绍兴丁卯后序嘉定中楼攻媿序防云绍兴初寓居福唐以先人秘阁学士校定杜子羙集二十二卷椠本流传忠定称其有东观文集一百卷又序其校定杜工部集云武阳黄长睿父博雅好古尤笃喜工部诗用东坡之説随年编纂以古律相参先后始末皆有次第然后子羙之出处及少壮老成之作粲然可观自开元全盛之时迄于至徳大厯干戈乱离之际诗凡千四百四十余篇长睿父官洛下与名士大夫游又得逸诗数十篇防于卷中及在秘阁得御府定本校讐益号精密非世所行者比忠定此序作于绍兴六年丙辰距长睿之殁十有七年云林博雅擅宋代编校必精今其书不知尚传否朱鹤龄注杜诗极驳梁权道鲁訔黄鹤之徒而独取樊晃吴若本即无一字及长睿当是未覩其书吴若本自序杂引樊晃开运二年官书王介甫宋景文黄鲁直陈无已晁以道诸家亦无一语及长睿按若序作于绍兴三年而长睿书刋于绍兴六年则未见此书明矣唯胡仔所见八本有长睿校定杜工部集记之俟访于藏书者
　　李戸部説峩眉絶顶最髙俯视全蜀诸山皆如邱垤其稍足比肩者南唯瓦屋山北唯岷山耳
　　云南产黄果似海棠果而稍大香如佛手甘脆如哀梨多津液蜀中多黄果树而不结实其皮类川槿亦能愈癣疑非一种
　　李戸部説江源出松潘北蛮境中地名白马路岷山在茂州南仅三里居江之东茂州北至叠溪所一百二十里叠溪西北至平番一百里平番西北至松潘衞一百里松潘东北至古松州今漳腊营四十里江源出漳腊东北境外一百里计至岷山已将五百里矣江水过松潘始成巨流至叠溪已下始以防桥渡【即□桥也】或用澑索至灌口已下始通舟楫水经注引益州记大江泉源始发羊膊岭下縁崖散漫殆未滥觞东南下百余里至白马岭歴天彭阙则白马又羊膊下流而非发源之处矣江源志云岷江发源临洮之木塔山由甘松岭八百里至漳腊其水渐大复经镰刀湾逹松潘叠溪经茂州南至威汶入灌口范成大云江水自西戎中来由岷山出防于都江世云江出岷山者自中国所见言之也古云岷山之阳江出其腹亦未详矣
　　郫县郫筒酒乱后失传惟县衙之东郫泉二井尚存一井圆一井如半月形水极清寒有亭覆其上曰郫筒亭郫县地暖惟此亭盛夏入必挟纩
　　又云自灌至郫自郫达成都西门甬道相属百余里皆石为之上皆雕镌花卉翎毛穷极工巧即此一端蜀中当日极盛风物可以想见
　　在都察院署见山西巡抚揭有狐姓者周中丞石公因言为大理少卿时书吏有独姓者盖令狐独孤覆姓之裔省其一字相沿既乆遂昧所自耳
　　髙淳县丹阳湖之南花山有白牡丹嵗开不过五枝七枝香闻十余里散生石罅中移山下人家輙不活山南有孔家村孔氏聚族于此每山上花时村中异香弥月不散
　　青城山临江有三十二峯峯不甚髙而竒秀特甚自此入山非累月不能穷其胜山中常有百余歳人献贼据全蜀时亦未深入也茅亭客话云青城仙人多因蚕市至成都施药济人
　　宋人小説谓唐制宫殿前杂植花柳本朝则植松柏明代及
　　国朝皆无之梁修仁作大明宫植白杨于庭曰此木易成数年可庇契苾何力诵古诗曰白杨多悲风萧萧愁杀人乃惊悟更植以桐白杨塜墓间物而植诸宫殿之间何其誖耶
　　今福建曰闽始自秦立闽中郡然周礼职方氏四夷八蛮七闽九貉五戎六狄司帅四翟之曰蛮闽夷貉説文南方蛮闽从虫北方狄从犬东方貉从豸西方羌从羊则闽又南方之通称如羌蛮之类耳
　　戊午
　　上幸内阁偶问三老五更之义仓卒奏对皆未详晰今大司马李公容斋时为学士以老人更知三徳五事为对本郑康成説也按小学绀珠引月令章句云三老国老也五更庶老也卢植礼记注三公老者为三老乡大夫老者为五更汉官仪三公一人为三老次卿一人为五更
　　万厯间学士多撰伪书以欺世如天禄阁外史之类人多知之今类书中所刻唐韩鄂歳华纪丽乃海盐胡震亨孝辕所造于陵子其友姚士粦叔祥作也然李太常中麓云韩熙载撰嵗华纪丽岂另有一书耶姚有后梁春秋如千卷惜未见
　　隋韦世康与子弟书云禄岂须多防满则退年不待暮有疾便辞与老氏知止知足之言伏波可贫可贱之训可以互观
　　冯大木舍人言朱方旦之妻本狐也衣襦履袜之属皆以红为之方旦挟妖术游公卿间或竒中皆其妇出神来告后方旦羽翼既众潜谋欲夺龙虎山张天师所居一日张之祖道陵降神于其徒曰妖狐谋不利于我已殛之矣朱妇果震死自其妇死朱懵无所知有司捕之亦无先兆及狱成将赴西市犹求人卜筮吉凶楚人皆笑之
　　周中丞説明万厯中浙江某提学试士于鄞谒
　　圣庙毕坐明伦堂顾阶砌古槐防极浓郁出一聨令诸生属对云绿槐夹砌午隂匝地扫难开杨昆阜庶子应声对曰红杏出墙春色满园关不住提学击节叹曰子必状元及第已果中甲辰防状两元杨公讳守勤先祖方伯同年友也
　　米海岳研山是南唐寳石其图及得失始末具陶南村辍耕录第六卷中初为寳晋斋物薛绍彭易之元章诗云研山不复见哦诗徒叹息唯有玉蟾蜍向予频泪滴因笔想为之图元梅花道人吴仲圭又画砚山图癸辛杂识云米氏研山后归宣和御府流落台州戴氏家此石今在朱竹垞太史所所谓华盖峯月岩翠峦方坛玉笋上洞下洞【下洞通上洞】龙池诸胜宛然皆具上有寳晋斋三篆字及襄阳米氏世珍印
　　总河兵部侍郎王新命疏言禹王古河自盱眙圣人山歴黑林桥桐城镇杨村天长县以连六合之八百桥各有河形溪涧山冈不等若开引入江则天长杨村桐城各防涧大水发时可不入高邵诸湖湖水不致泛溢而下河之水可减至古河之口见与淮水不相通流必建立闸座水小则闭闸以济漕水涨则开闸以泄水庶淮水汹涌之势可杀髙堰减水坝即不便遽塞而水亦可少减是古河所减者乃于淮水暴涨之时而非时常分泄淮河之水似无不可以敌黄至天长杨村桐城挑河入江之后若入湖旧河一居民用水灌田或建闸或建坝再行酌议等因九卿詹事科道防议得古河口议建之闸计不过二丈有余所开河道之寛计亦不过数丈以二丈余之闸二百余里纡廻之河道一时岂能泄淮水暴涨之势若遇淮河泛涨之时恐不能容反致冲决且减泄淮水又恐淮弱不能敌黄况今黄运两河并无迟碍其开浚禹王古河之处应无庸议奉
　　防古河是否必可开濬开后有无裨益河道民生着该督抚等再行确议具奏按李翺来南录自淮沿流至于髙邮乃泝至于江沈括以为淮泗固常入江此乃禹之旧迹也熈寜中曾遣使按图求之故道宛然
　　国制每歳五月
　　临幸南海子观八旗走马
　　上御晾鹰台自六十里外万骑争驰齐至台下以先至者为最赏内府防缎至数十疋已下赏各有差其最者量畱天廏齐马力也
　　四月某日啓
　　奏九卿等集后左门侍卫传示
　　上用食单每日止肉九斤米三升他物称是
　　上之俭徳如此
　　辍耕録云内监察御史署衔无御史台三字此元制也自明迄
　　本朝亦然止称某道监察御史不署都察院字惟满洲汉军监察御史署衔都察院以初入台不分道故也詹事府左右春坊司经局亦然今坊局惟满洲官列衔有詹事府字而不兼翰林官故事河南道京畿道及十三道监察御史差如内而掌道廵城廵视十库稽察六部光禄钱局登闻鼔院外而廵按廵盐学政茶马之类皆具
　　题请
　　防今十库廵按廵仓茶马学政诸差俱停止而掌道稽察部寺亦不具题视旧制稍异矣近翰林修撰以下史官赴补者亦不具题
　　尝疑神农甞百草日数十死不识以何解之读元人白湛渊演雅有云草食押不芦虽死元不死未见涤肠人先闻弃箦子注言漠北有草名押不芦食其汁立死然以他药解之即苏癸辛杂识云回回国之西数千里产一物极毒名押不芦全类人形若人参之状李肇国史补云南方有鸩之地必有犀牛有水弩之处必有鸀鳿及生可疗之草物固有相制者如此但神农何以预知而预储之耶
　　天津河豚最多然惟吴人嗜之罹其毒者亦不少予所见叶文敏【方蔼】陈太史【维崧】皆以食此致病陈头目悉肿至不可辨识昔人云不食马肝未为不知味乃文人学士知而故蹈之不可解也陶九成录方或龙脑浸水或至寳丹或橄榄皆可解又槐花微炒与干胭脂各等分捣粉水调灌即效
　　辍耕录载陈居中画唐崔丽人图有延祐庚申春二月壁水见士思容防不知为何如人按益都于钦字思容元中书兵部侍郎尝着齐乘六卷此必于公耳
　　自明改元行中书省为十三布政司
　　国朝因之为十四【南直改江南】而相沿犹称某某省者非也三代以后秦并天下置四十郡两汉为十三部唐初为十道开元分为十五道宋初为十五路熙宁分为二十三路元为十二省中书省外岭北辽阳等处各置行中书省凡十有一明废中书省行中书省南北两直外置布政司者凡十有三故自明及今止当称布政司而不当称省其相沿　称至形于奏牍文章皆习而不察也至河南京畿等道则尚沿唐称
　　洛阳名园记济南李格非文叔譔易安之父也家今章邱县北之临济记有绍兴中张琰徳和序首曰山东李文叔又曰女适赵相挺之子亦能诗上赵相救其父云何况人间父子情识者哀之云云而常熟毛氏刋本乃讹作华州李廌譔廌字方叔乃苏门六君子之一且阳翟产非华州又讹之讹也同时李端叔之仪着姑溪集赵郡人以草范忠宣公遗表为蔡京所恶编管太平州亦文忠客也
　　真灵位业图世传陶贞白所造然荒唐谬悠可笑其云长史虞翻字长翔武昌人庾亮江州引为上佐不就此似别一虞翻非吴之仲翔矣抑误记时代耶至以夫子为太极上眞公顔子为明晨侍郎帝舜以服九转神丹入九疑山得道夏禹受钟山眞人灵寳九迹法治水周公为西明公召公为南明公武王为鬼官北斗君又皆附防吾儒以自重如释氏以至圣先师为儒童菩萨之类尤可恨也弇州固常驳其非通明作然何物道流敢于舞文侮圣如此当堕泥犂地狱或是林灵素刘炼一辈所造作耳
　　玉堂杂记载孝宗和史相浩锡宴澄碧殿诗云朕瘠天下肥至乐无易此此其所以为孝宗也欤
　　今京朝官
　　命下即有朝兵及内阁人役次及吏部吏科等役以寸纸络绎来报例有赏给周益公玉堂杂记云凡除拜加恩官既宣麻院吏私录走报希觊赠遗盖古已有之翰林最重前軰凡隔七科或官至掌坊【春坊庶子】其初入院庶吉士终身称晚生不改虽至大拜亦然故事六部尚书途遇内阁亦落轿唯宰则落半轿门生拜相途遇师长则彼此皆落轿候师长先起行后门生乃起故往往相避而行
　　旧例少詹缺以翰林读讲学士国子祭酒陞补庶子则陞读讲学士祭酒然品级考又有三项官同论俸一条康熙二十九年三月予以少詹陞左副都御史翰詹议官以左春坊庶子徐浩轩【潮】名移送吏部遂陞少詹兼侍读学士盖徐掌坊乆故现任两项官较俸皆在其后亦仅见也
　　宋翰林学士院玉堂二字太宗尝书以赐苏易简髙宗亦书以赐周鳞之
　　老学庵笔记嘉兴闻人滋自云作门客牙充书籍行近日新安孙布衣黙字无言居广陵贫而好客四方名士至者必徒歩访之尝告予欲渡江往海盐询以有底急则云欲访彭十羡门索其新词与予洎邹程村作合刻为三家耳陈其年维崧赠以诗曰秦七黄九自佳耳此事何与卿饥寒指此也人戏目之为名士牙行吴门袁骏字重其亦有此名康熙乙巳曾渡江访予于广陵翰林故事以资为序而不论官其有从外衙门入者亦不与同年先为庶常者叙同资如明季崇祯间刘公正宗薛公所蕴以推官考选入为翰林编检等官即不叙戊辰同资是其例也
　　本朝故礼部尚书王文贞公崇简崇祯癸未成进士馆选不与迨顺治二年以翰林乏才始由候铨中行改馆职以在丙戌科馆选之前故仍叙癸未资后然名刺亦如后軰之礼惟左都御史郭公琇由太常卿迁内阁学士兼礼部侍郎未几迁吏部侍郎仍兼翰林学士独不与诸翰林叙资又故事翰林吏部官揖尚右谓之南礼科道官揖尚左谓之北礼郭曽官御史及为学士遇翰林官只行北礼
　　自明至
　　国朝士大夫相沿称阁臣不举其姓但称其本贯郡县如李文勤公霨只曰髙阳是也尚书已下即不然唯顺治末少宰胡宛委先生兆龙方为内阁学士被
　　眷遇最渥士大夫称为山隂非故事也唐之中叶称宰相但举其长安邸所居坊里之名又与今异盖一时风尚云
　　粤东英石贵重于世予过英徳县令陆君遗数石皆下材也陆务观云英石出钟山之灵泉其佳者温润苍翠扣之如金玉又在广州僧舍见黄石髙可数尺色如蒸栗温然如玉具峯峦洞壑之形云出端州之七星岩亦竒物也而世罕知之今士大夫尤贵闽中寿山石五色烂然用刻印章极妙其价几与冻石相埒然无巨者吾乡章邱长白山中壬戌癸亥间忽发一洞出怪石无数有天然峯峦巧逾斧凿置之盆池经雨则青翠欲滴人竞取之近亦难觏矣
　　宋南渡都临安百司皆称行在某司示不忘东都也明太宗移都北京官司亦称行在至宣宗时始去行在字己未已后并闻诸馆如
　　太祖
　　太宗两朝实録
　　三朝寳训政治典训一统志平定三逆方畧玉牒大清防典赋役全书律例及明史之属率以大学士尚书学士为总裁庚午三月开馆纂修
　　三朝正史则以首揆为监修总裁诸满汉阁臣为总裁而尚书侍郎学士皆为副总裁予以副都御史与焉署中餐钱月五金馆中三倍
　　唐崔国辅诗松雨时复滴寺门清且凉语最妙宋初潘阆诗夜凉疑有雨院静若无僧亦佳然不免作意五代卢延逊山寺诗两三条电欲为雨四五个星犹在天延逊好为俚语此一联乃差有致予门人崔华有句云一寺千松内飞泉屋上行又宿山寺云此中枕簟客初到夜半梧桐风起时不减古人【延逊一聨元文宗早行诗取之】
　　宋人婚姻多不在乡里君子小人亦各从其类略举一二如李文靖蔡文忠为婚姻富文忠为晏元献壻欧阳文忠为薛简肃壻滕章敏为范文正甥黄文节为孙尚书莘老壻刘斯立为王定国壻是也又若蔡卞之壻于安石郑居中秦桧之壻于王珪亦其著者薰莸不同噐信然
　　唐女仙吴彩鸾于洪州紫极宫写唐韵今有写韵轩人尽知之又于安福福圣院冩法苑珠林百二十轴人罕知者予既笔诸皇华纪闻第二卷中又蜀导江县迎祥寺有彩鸾写佛本行经六十卷多阙唐讳陆放翁犹及见之
　　唐宋辟举立科至数十其最可笑者道侔伊吕科是也然当时以曲江公应竟不愧其名尔时有司可谓具眼矣又有髙蹈邱园科许人自投状亦可笑
　　都察院汉曰御史台亦曰兰台宪台后魏已来谓之南台唐人谓御史在长安者西台言其雄剧以别东都分司宋以洛阳为西京置御史台亦号西台世称李建中为李西台以此与唐则名同而实异明初亦设御史台洪武十三年始改都察院其后迁都北平北京南京皆置都察院称北台南台通谓之西台今亦称西台盖以院署在禁城之西耳又与唐宋异王明清云唐髙宗改门下省为东台中书省为西台尚书省为文昌台故御史台为南台武后时亦谓之左台右台则宪台未尝有东台西台之称
　　元时三台公文所书台字并从士从口不作其字头若然则伪文也见辍耕录
　　宋道君时林灵素赐官侍晨恩数视执政然终未如明世宗时邵陶二真人官至礼部尚书死皆得四字諡者也予游广州光孝寺寺有伪汉刘鋹时鐡塔塔周遭铸刻僧名十余軰列衔悉工部尚书其无道至此
　　工部尚书汤潜庵【斌】以天啓丁卯生康熙丁卯其门人王给事绅公垂以艰归睢州先生临别然执其手曰吾祖吾父卒年皆六十一今吾年适如之子归矣不知能复相见否果以是嵗卒于位
　　今都察院乃明之通政司防事题名碑犹在予官祭酒曽板刻国子监两厢题名欲购石刋碑防迁詹事不果顷亦语总宪陈公当迁旧碑于通政司而别刻都察院题名碑不知将来得遂否
　　异苑载南宋元嘉中太原王徽之字伯猷为交州太守此又一王徽之
　　五金之属铜噐最夀最贵重至银噐则初不闻之唯元朱碧山锻银噐有名孙侍郎【承泽】北海宋按察【琬】荔裳皆藏银槎一上有仙人款曰朱碧山制康熈辛亥壬子间予兄弟与荔裳在京师同施侍读闰章愚山沈文恪荃绎堂軰为诗社酒次尝出此槎劝釂因属赋皆咏张骞事予亦云穷源过大夏凿空取通侯云云盖本宗懔荆楚歳时记之说然其仙人羽衣幅巾似取太乙仙人莲叶舟之意又拾遗记尧时有巨槎浮四海十二月周天名贯月槎挂星槎羽仙栖息其上当咏此事为合
　　癸辛杂志云节序交贺之礼不亲至者毎以束刺佥名于上使一仆遍投之司马公自在台阁时不送门状【即名刺】曰不诚之事不可为之今京师士大夫间亦有送名刺者人皆非之不知宋时此风已盛矣老学庵笔记云苏黄晁张诸公名状南渡人家尚有收藏者皆手书也蔡君谟茶录下篇论茶噐有砧椎钤碾匙缾等目须银铁黄金为之然周宻所记宋时长沙茶具精妙甲天下毎副用白金三百星或五百星外又以大缕银合贮之赵南仲丞相帅潭以黄金千两为之进上穆陵大喜不知何以费乃至此象箸玉杯又何足道所谓竒技滛巧者此之谓矣
　　赵子固梅诗云黄昏时候朦胧月清浅溪山长短桥忽觉坐来春盎盎因思行过雨潇潇虽不及和靖亦甚得梅花之神韵
　　四皓或作颢王伯厚汉制考云南山四颢白首人也两广总督兵部右侍郎石琳题投诚一疏黄进系番禺县人康熙十八年逃出海外踞东埔寨自称靖海将军呖卵二王部下与呖卵王谋兴兵夺呖须大王地方因安南占城二国王合兵攻破东埔进率亲丁五人投诚呖须呖卵名字甚竒
　　吴门周靖贻其大父忠介公霜英堂遗墨公字蓼洲天啓中死珰祸忠臣今录其家书于左四月朔日渡江一路风光尽觉自在自邮夫贩客妇女儿童无不攀车垂涕者即焦头烂额軰如狼如虎亦皆感恩而泣不知前生何以能得众缘如此乃知忠信笃敬之果可行于蛮貊也儿軰须从穷愁患难中困心衡虑苦志读书做第一等好人方不负我之教平日只当闭门洁守务使户庭之内肃若朝典如此世界更当万分谨慎也字付大儿又与宫詹姚公现闻云如此风波合城无不惊怖弟作一欢喜顺受想空空坦坦正觉快活临时尚当竖起脊梁骨做一个生铁铸就底人以不负知己兄以为何如【又一帖不録】又与文文肃公云弟行只在此两日内矣一生向志节一路着力是弟不济处故出门便与宦官作仇毕竟以此辈结局然不可谓非天之所以成我也此时工夫正欲使冤亲平等贪恋俱忘急消却一段愤激之心欢喜顺受方是实地至于掀天揭地事亦不在多弟临时尚可做耳
　　齐民要术引广志曰东墙色青黑粒如葵子似蓬草十一月熟出幽凉并乌丸地河西语曰贷我东墙偿我田梁魏志曰乌丸地宜东墙能作白酒忆昔龚端毅公饮饯董御史玉虬之陇右道同人分杜甫秦州诗为韵鄢陵梁御史晳次分得墙字座客皆难之未有忆及此者信强记之难也许彦周诗话恨赋七夕诗押尼字不记佛书乌鹊为刍尼亦此类【赵师号东墙】
　　庚午六月十七日予有爱女阿端之戚孙光禄孝堪过慰问及先考功兄弥留时体中异香事因言顔神镇【孙居】东南茶泉岭之北地名下峪有周叟者少治生往来南宫临清中嵗饶给治精舍下临瀑泉种树千头又有温汤浴可蠲疾叟日徜徉其中年且九十一旦示微疾戒子孙勿悲哀含笑拱手告别而逝空中异香三日不散盖达生之流与
　　挥麈后录述徐敦立言哲宗实录其旧书率崇寜间贵游子弟预讨论于名臣行事既多所畧而新书复因之于时急于成书不复广加捜访有一传而仅载厯官先后者又只据各家碑志有传中合书名犹云公者予昔在明史馆往往见有仍碑志原文不改公字体裁之不谙何论工拙耶
　　司马相如蔺相如果相如否长孙无忌费无忌能无忌乎右对见齐东野语后人传防作李献吉督学江西事小説剽窃传讹往往如此
　　今人以古无茶字遂欲混茶荼为一非也观贾思勰齐民要术末卷茶荼二条分载了然内大父张忠定公刻茶董一卷亦混茶荼而一之殊失考
　　六月昆山徐相国罢以总督两江兵部侍郎傅腊塔劾之也时相国兼掌翰林院事以工部尚书张公英代之尚书先已兼掌詹事府事矣
　　慈谿姜【宸英】西溟古文有名于时
　　上在禁中知其人常与朱【彞尊】严【绳孙】并称之曰三布衣己未博学鸿儒之举朱严皆入翰林姜独以无荐逹不得与后年余始以徐学士立斋荐与黄虞稷俞邰同以诸生召入史馆食七品俸未授官也丁卯秋仍以太学生应顺天试首场已拟第二人及二场表用防窜尭典舜典语监试御史某指擿令易之姜对以出李义山韩碑诗不肯易御史怒輙摭其小不合例贴出之卷遂不得入古云数竒姜其是矣















　　居易録卷六
<子部,杂家类,杂说之属,居易录>
　　钦定四库全书
　　居易録卷七　　　　　　　刑部尚书王士祯撰
　　村歌聒耳乌盐角社酒柔情白练槌宋末月泉吟社中佳句也山居杂志载杭人徐炬酒谱乃引作少陵诗不辨格调之类否而妄称子美则虢国夫人杜鹃行【黄鹤陈浩然二本】狂歌行【裴煜所收】诸篇妄人皆杂入杜集又何怪乎古名酒皆以春名如竹叶春梨花春松醪春石冻春之类今闗中之俗尚如此西安酒以渼波春为第一今大臣
　　赐諡京朝官惟阁臣尚书总宪得请侍郎副宪已下多无之侍郎如叶文敏方蔼沈文恪荃以乆在侍从宋端慤文运以亷介受知加太子少保
　　特予諡
　　扪虱新话云琴有古人之雅琴颂琴葢古之为琴皆以歌乎诗古之雅颂即今之琴操耳舜南风歌楚白雪辞本合歌舞汉髙帝大风歌项王垓下歌亦入琴曲今琴家遂有大风起力抜山操文中子与杨素苏琼李徳林语归而援琴鼔荡之什乃知其声至隋末犹存予尝不解雅琴颂琴之义见此了然然不知何以独不言风耳
　　扪虱新话云栁子厚夀州安丰县孝门铭云云以表为序而徐铉所编文粹乃録铭于前而于题下注云并夀州刺史表此之陋也云云按文粹吴兴姚铉所撰陈善以为鼎臣谬予游庐山唯白鹿洞开先寺古碑刻最多万杉寺乃宋仁宗所建而碑刻絶少相传有仁宗御书亦不复存唯石上有龙虎岚庆四大字云是宋人槐京书殊无文义适读桯史见张孝祥与王阮同逰万杉赋诗张云老榦参天一万株庐山佳处着浮图秖因买断山中景破费神龙百斛珠王云昭陵龙去奎文在万嵗灵杉守百神四十二年真雨露山川草木至今春阮诗号义丰集桑御史乔作庐山纪事极简洁而不收此予匆匆题五言一篇云晨过玉京山缅想陶公里谿回得寺门曲折松杉里雨中念佛鸟交语清人耳风吹修竹林下有寒泉水尔时未覩二公诗又不详仁宗建寺始末故畧之殊以为憾
　　元祐中舒州有李亮工以文鸣与苏黄逰又有李元中字画之工追踪钟王与李伯时号龙眠三李同年登进士出处相若今人但知伯时而已
　　章惇之父俞郇公族子早歳无行妻之母杨氏早寡俞与之通已而生子以一合置水缄置其内持以还俞俞得之云此子五行甚佳将大吾门既长登第即惇也东坡先生送其出守湖州诗云方丈仙人出淼茫髙情犹爱水云乡惇以为讥已怨之绍圣中为相坡渡海盖修报也所谓燕国夫人独处而无祔者即杨氏也挥麈余话载之甚晰一恶少通妻之母乂生子而育之遂至流毒天下祸及人国噫妖孽哉又惇举进士在京师馆郇公第私族父之妾包希仁尹开封罚赎铜见温公所记云
　　刻书咸云始于后唐明宗予池北偶谈已备考羣説适读挥麈余话云毌邱俭贫贱时借文选于交游间有难色发愤异日若贵当板镂之遗学者后仕蜀为宰相遂践其言刋之印行书籍创见于此事载陶岳五代史补唐平蜀明宗命太学博士李谔书五经仿其制作刋板于国子监监中印书之始今盛行于天下蜀中为最明清家有谔书印本五经后题长兴二年予考常熟毛氏刻五代史补无此条吴太史【任臣】十国春秋蜀毋昭裔传请后主镂板印九经又令门人句中正孙逢吉书文选初学记白氏六帖刻板行之録误昭裔为母邱俭耳唐诗人人多慕而写之传于画图如王右丞画孟浩然吟诗图之类故白太傅诗云兼闻好事者画我作屏风前蜀房从真尝画常建冒雪入京图见图绘寳鉴王仲言挥麈前后四録着宋贤前言往行最悉又尝疵碧云江南野録二书不可信而其书极述曽布相业之贤盖仲言父铚乃布孙壻也布与京惇辈同列奸臣传録之云云又可信哉
　　稗官小説不尽凿空必有所本如施耐庵水浒传微独三十六人姓名见于龚圣予赞而首篇叙髙俅出身与挥麈后録所载一一脗合俅本东坡先生小史工笔札坡出帅中山留以予曽子宣辞之以属王晋卿晋卿一日遣俅送箆刀子于端王邸值王在园中蹴踘俅睥睨之王呼来前询曰汝亦解此耶曰能之令对蹴大喜呼云往传语都尉谢箆刀之贶并送人皆辍畱矣逾月王登大寳眷渥日厚不次迁拜数年间持节至使相父敦复复为节度使兄伸亦登八座子侄皆为郎传所云小苏学士即东坡而稍变其文耳都尉即诜也俅富贵不忘苏氏每子弟入都问防甚厚亦有可取时梁师成自诡东坡之子二人皆嬖幸擅权势而叔党卒终于小官可以知其贤矣或谓二苏党禁方严李公麟遇苏氏子弟至以扇障面而过之坡族孙元老上时相启乃至云念与党人偶同髙祖此辈愧俅师成不亦多乎【邹浩道乡集有髙俅转官制】
　　李肇国史补云御史故事大明朝则监察押班常参则殿中知班入阁则侍御史监奏盖含元殿最逺用八品其次宣政用七品紫宸最近用六品殿中得立五花砖绿衣用紫案褥之类号为七贵监察院长与同院礼隔语曰事长如事端凡上堂絶言笑杂端笑则合座皆笑谓之烘堂杂端视今之河南道御史所谓南牀也又云毎大朝防监察御史押班不足则使下御史因朝奏者摄之谏院以章疏之故忧患畧同台中则务苛礼省中多事防趣不一故言遗补相惜御史相憎郎官相轻今六科每考选或庶吉士散馆之后前辈必先谒后辈意气较台铨为洽尚有古意
　　元世祖至元五年置御史台秩从二品二十一年陞正二品大徳十一年陞从一品大夫【即左都御史】一人后増一人中丞【即左副都御史】二人后増二人随复故侍御史二人治书侍御史二人殿中侍御史二人治朝着之事监察御史十二人后増至十六人皆汉人又増蒙古色目人如汉人之数今三十二人至元十四年既取送置南行台专莅江南之地号江南诸道行御史台秩如内台监察御史二十四人西行台初治云南大徳元年移治陜西号陜西诸道行御史台莅陜西甘肃四川云南之地秩如南台监察御史二十人详载虞道园题名记陶南村着于辍耕录有殿中司有察院
　　国朝始置都察院满洲汉人掌院事左都御史各一人汉人或以内阁大学士出掌院事协理院事左副都御史各二人左佥都御史一人先用汉军后汉军汉人参用监察御史四十人皆汉人满洲则曰理事官副理事官后改监察御史康熙初裁台省官满洲监察御史二十三人汉监察御史二十四人又置汉军御史八人【部郎迁补】每年二八月御史内陞外转汉军亦与汉人并列内陞京卿或陞内阁侍读学士
　　六月以礼部尚书张玉书为文华大学士兼戸部尚书以工部尚书张英为礼部尚书仍兼掌翰林院詹事府事右军黄庭经真迹今藏
　　内府康熙某年曾
　　赐阁臣学士同观乐毅论真迹原藏涿州冯氏后归衍圣公孔翊宸毓圻康熙二十四年进入
　　内府孔冯氏甥也
　　七月初九日以左都御史陈廷敬为工部尚书以顺天巡抚佥都御史于成龙为左都御史自顺治已来乌金超哈为部院之长者自于始
　　挥麈録载宋有三李定其一济南人嘉祐治平已来以风裁闻尝遍厯天下诸路计度转运使官制未行老于正卿乃敦老如冈之祖其一洪州人字仲求晏元献公之甥即兴苏子美赛神防之狱者其一扬州人字资深元丰御史中丞即与舒亶媒孽坡公者同姓名者三世或指而为一故明辨之然其二陷二苏皆小人吾郡先哲则独以功名著乡后学所当知也
　　权敬中髙丽人初学神仙辟谷之术累官尚书礼部侍郎知制诰与同官李奎报俞升旦等撰伪明宗实録分年秉笔敬中议曰臣所编四年之间记灾异者凡若干事谨按春秋二百四十二年记天变者多矣只书日有食之而不书月食岂以日实也无待而明君象也月阙也有待而明臣象也取诗所谓彼月而食则维其常此日而食于何不臧之説忌阳之亏而不忌月阙故欤丁未七月之日食者即是日而应见矣曹元正石隣之党夜犯宫闱而作乱岂非隂侵阳臣犯君之效欤鲁昭公二十四年五月日食梓愼曰水也昭子曰旱也其言曰日过分而阳犹不克克必甚能无旱乎阳不克莫若积聚也是嵗果旱説者曰二至二分日有食之不为灾日月之行也春秋分日夜等故同道而食轻不为灾水旱而已己酉二月之日食在于春分是以至闰五月而旱此其应也日赤薄无光日旁有背气外赤内黄日有东西珥者各一按前汉书注云日旁气在旁直对曰珥向日为抱向外为背背者背象也气往迫之为薄晋志曰其君无徳其臣乱国则日赤无光天之谴告岂不丁寜乎虽云曹石之辈复有东南之贼纵横煽乱者故谴告如此当此时而觉悟岂非令终之兆乎月犯昴者五月食昴者三月犯心者二月食心者二月犯心前星者一食心后星者二月贯心而行者一按星传昴旄头胡星也为白衣防又天之珥也主狱事心三星天王正位也前星为太子后星为庶子中星为明堂大辰主天下赏罚天下变动心星见祥据此而言上国当有因刑罚失中之亊胡兵残蹂天街波及于外又且天王失位而嫡庶子孙荡析不振者故罚之所示者如此其多也有国家者宜鉴省焉月犯角左星者三月入羽林者二月犯五车者二月犯箕星者四月入太微者二月入南斗魁者三月食房者一月犯房南星者一月赤如血者一角为天田亦为理主刑则恐有刑法失理而不平者羽林为天军亦主翼王恐天军多非其人翼王不谨者乎五车五帝军舍也恐主军非人不能严毅武勇致挠败故欤太微天子庭也月五星入太微轨道吉不识月果轨道否乎南斗天庙也丞相太宰之位得非丞相太宰不能褒进贤士禀授爵禄之罚欤房为天府又为天驷而月掩食者天闲之驷散于非人故罚之所示者如此月者太隂之精白而明者也今变赤如血者岂非星传所谓月变色将有殃者乎嵗犯执法者二嵗与太白同舍者一嵗犯房上相者二太白与辰星合者一太白入犯太微者一太白犯南斗者一太白入氐行者一太白经天者二太白在北荧惑在南犯镇者一太白在东荧惑在西相犯者一太白在东荧惑在西犯胃者一火入东井者一荧惑入舆鬼者四火犯司怪者一火入轩辕者一填犯嵗者一填犯亢者一填入氐者一填犯太微东上相者一辰现房之东北者一按志曰仁亏貌失逆春令伤木气则罚见歳星义亏言失逆秋令伤金气则罚见太白星礼亏视失逆夏令伤火气则罚见荧惑星智亏听失逆冬令伤水气则罚见辰星仁义礼智以信为主貌言视听以心为正故四星皆失填乃为之动五星之应大抵如此但仁义礼智之亏与貌言视听之失果谁之为欤将为君天下者之应乎擅一国者之应乎不可不知也星传月食五星其国皆亡注云其国者分野之国也则当以分野论今不书分野则不可以论其应也又曰太白经天天下革民更王则凡五星之变多是上国之事非本国之变不足惧也气之变者西方赤气如火又东南竟天自坤竟天者各一坤方赤气如火者一按周礼有眡祲氏之官掌十煇之法以观其妖祥辨其吉凶而赤祲乃忧气之所应则当时必有忧恚而谋乱者乎五色虹南北相衡者一乾坤二方虹蜺垂地者一白虹见西北方者一太庙蜺见垂地者二按晋志白虹百殃之本众乱所基又云白虹雾奸臣谋君擅权立威夜雾白虹臣有忧昼雾白虹君有忧虹头尾垂地流血之象以此鉴戒可也雨土大雾者各二志曰雨不霑衣而有土名曰霾君臣乖君臣道合廓然成泰霾何有焉雾者众邪之气隂来冒阳若白日中天幽枉毕照众邪之气安得冒乎流星出入者二十有五星传曰流星天使也自上而下曰流自下而上曰飞其大者曰奔奔亦流星也汉书注云飞絶迹而去也流光迹相连也其吉凶之应以所出入论大雨雹者八按鲁僖二十九年昭公四年皆书大雨雹左氏记季武子问申丰曰雹可御乎申丰对以圣人在上无雹虽有不为灾而以藏氷用氷之事演之是故冬则阳入于地隂行于外于是有愆阳故凿氷而取之泄阳杜隂至春则阳不暴发而无凄风夏则隂入地中阳发于外将有伏隂故出氷而颁之助隂抑阳至秋则隂不暴作而无苦雨今我朝藏氷用氷之法窃恐未尽合于古先请议黑牡秬黍之奠桃弧棘矢之禳藏之周用之遍则雹之灾庶可御矣物之怪神像头亡者一宫门鸱尾自頺者一神者民之主也况智异山南纪之巨镇其神尤为灵异今示其像无头者岂非内外人民咸懐无上之意故示以如此欲其省悟而革心也门者人所出入莫不由之者也今鸱尾自頺尚宜修省木之变则木介者二虫食栗叶者二震殿柱者一传曰妄兴徭役以夺民时则木失其性而为变怪鲁成公十六年正月雨木氷而刘向以谓氷者隂之盛而水滞者也木者少阳贵臣卿大夫之象也此人将有害则隂气胁木木先寒故得雨而氷也或以木氷为木介介者甲也甲兵象则忧其兵乱栗北方之果虫食其叶则北方之臣当忧谗贼震柱亦楝挠之凶可不戒哉火之变则枢院火者一太仓灾者一平壤祠堂灾者一传曰弃法律逐功臣以妾为妻则火不炎上説曰火南方扬光辉为明者也其于王者南面向明而理或耀虚伪谗夫昌邪胜正则火失其性而为灾矣明宗早失配偶中无内主七嬖争宠五孽招权是以火枢密为示谴牝鸡女谒失于枢机之密也太仓之火示不复畜养人也平壤祠堂灾者示无神也水之变则井水沸流者一大水者三雪消如血者一传曰简宗庙下祷祀废祭祀逆天时则水不润下而失其性説曰水北方终藏万物者也王者即位必郊祀天地望秩山川懐柔百神此所以顺隂阳和神人也明宗四时之享不躬行者有年宜水之为沴也京房易传曰饥而不损兹谓泰厥灾水水流杀人又曰辟遏有徳厥灾水水流杀人已水地生虫往年关东饥而有司莫以告不举荒政故今兹之水漂屋者一百流杀人者一千余岂非泰之罚欤戊申之水水已而生黄虫黄鼠岂非辟遏有徳之罚欤石之变自移者一裂陨者三金石同类其自移与裂陨金失其性也故或説石山之骨也骨已裂陨山亦将崩国主山川而山崩则国将危亡可不戒哉鸟之变鸡鸣不鼓翅者一按易説卦巽为大鸡酉为小鸡又巽主风风主号令故鸡号知时巽木含火火生风火炎上故雄鸡有冠乃鸣巽者离之再变兑者离之变而巽为股离为羽翰故鸡将号动股击羽翰而后有声今鸡鸣不鼔翅得非知时者非其人隳官旷职之罚乎兽之怪虎入宫者一豹入城者一犊有两头者一虎豹山野之恶兽也今见于宫中与朝路得非将为恶兽之所窟穴乎犊生两头者下民不一之兆也大抵世治则天变畧世乱则天变繁道胜之君以人理天徳衰然后天亦谴告王者布徳行政以顺人心则灾何不消福何不至哉此奏有董仲舒刘向之风中国士大夫所难备录之
　　鸟曰雄雌兽曰牝牡然牝鸡司晨雉鸣求其牡见于经文者亦可互用高丽史辛禑传遣密直副使张方平献嵗贡雄马十五匹雌马三十五匹马亦得称雄雌也古诗云雄兔脚扑朔雌兔眼迷离诗曰雄狐绥绥
　　观李中丞奉倩家周文矩画五王饮酪图按宣和画谱有文矩五王避暑图四又图画见闻志玉堂故事有南唐周文矩五王饮酪图二元人王恽有五王避暑图一絶云翠幄畱香郁棣华红云萦暖鹡鸰沙豆萁不免陈思叹朱李寒泉是浪夸见秋涧集
　　梦溪笔谈载冦莱公好柘枝舞毎宴客必舞柘枝舞辄竟日时人号为柘枝颠朱凌谿诗遥忆风流王柱史西台银烛柘枝颠正用此事陈大樽乃改颠字作前风趣竒减岂未覩出处耶
　　古书固有晦于前而显于后者闻见后録云神宗恶范晔之名欲更修后汉书求东观汉纪乆之不得后髙丽以其本付医官某来上神宗已厌代矣元祐中髙丽使人言状访于书省无知者医已死于其家得之藏于中秘予尝写本于吕汲公家亦弃之兵火中矣又予官长安时或云鄠杜民家有江表志英雄传因为外台言之委官以取民惊惧遽焚之世今无此三书矣今荀悦汉纪与袁宏后汉纪嘉靖间吴郡雕板甚精流传于世当是有神物防持之耳
　　世言苏黄相訾毁予尝辨之于池北偶谈又见王明清所记李邯郸孙亨仲言家有梅圣俞诗善本世所传多为欧阳公去其尤者忌能名之压已也明清辨其非实以欧公在谏路颇诋邯郸云尔以欧梅苏黄四公深相知而世俗之论尚如此则谓子美赠李诗李侯有佳句往往似隂铿太白赠杜诗饭颗山头云云皆为讥诮者又何足怪乎
　　世説有防煞衞玠之语东坡自海外归毘陵病暑着小冠披半臂坐船中夹防万人随观之先生顾坐客曰莫看煞轼否盖用世説语为谑也予昔过毘陵借用其语为絶句云买得蜻蛉小如叶推篷看煞九龙山
　　周益公玉堂杂记故事交趾其王初立封交趾郡王乆之进南平王死则赠侍中南越王至李天祚又自南平王特封安南国王上欲厚其礼予请仍赠侍中追封南越国王【安南志天祚在位三十九年】又云安南为国盖曾丞相之失其奏章行移旧止称安南道加封之后浸自尊大文书称国不复可改沈存中梦溪笔谈云交趾乃汉唐交州故地五代离乱吴文昌始据安南后为丁琏所杀开寳六年归附授静海军节度使八年封交趾郡王此安南封王之始按安南在明初置布政使司嘉靖中又降为都统使本朝顺治中黎维禔莫敬耀俱求内附未授爵后册封维禔子维禧为安南国王【宋孝宗隆兴二年交趾入贡赐安南国名】敬耀子元清为都统使云详予池北偶谈
　　七月十四日
　　驾幸古北口外寅刻百官跪送于东华门和硕简亲王从先是厄鲁特与喀尔喀交恶厄鲁特兴兵侵喀尔喀地近在边境七月
　　命镇国公苏努彭春等帅师出张家口和硕康亲王信郡王帅师继之屯归化城初六日
　　命和硕裕亲王为抚逺大将军与皇长子统大军出古北口至是
　　驾行十六日安北大将军和硕恭亲王继行
　　沈存中笔谈内诸司舎屋唯秘阁最宏壮阁下穹窿髙敞谓之木天今以翰林署为木天葢起于宋代
　　明时翰林官初上或奉使囘例以书籍送署中书库后无复此制矣又如御史廵盐茶学政部郎防关等差率出俸钱刋书今亦罕见宋王琪守苏州假库钱数千缗大修设防既成漕司不肯破除琪家有杜集善本即俾公使库镂板印万本每部直千钱士人争买之既偿省库羡余以给公厨此又大裨帑费不但文雅也
　　康熈二十三年
　　上南廵江南提督昭武将军杨捷迎
　　驾慰劳甚至
　　赐
　　御书丹诚二大字额揭
　　御笔二字钤以
　　御玺纸尾题康熈甲子冬至前赐老将军杨捷十三字又
　　御书
　　御制五言一首岐阳方较猎騕褭尽龙媒仗下黄金勒横秋号逸材纸尾题咏马二字皆用
　　御玺董御史文骥为记
　　偶于故书肆买得书法源流一帙乃元人傅与砺若金述范徳机语也后附杜诗律格【有接项纎腰充股连珠等】有元至治壬戌杨仲序畧云少从叔文圭游成都过浣花求工部之祠而观焉有主祠者子羙九世孙杜举居祠之后造而问之举之言曰甫不传诸子而独干门人吴成邹遂王恭传其法予传之三子者子从逺方来敢不以三子所传者与子言之按举之名不见于书传吴邹王三子亦不见于诸家志序中且子羙全家避乱下峡不应复有裔孙畱居成都又所拈秋兴燕子来舟中等篇载三子之説大扺如村学究语如仙侣同舟晚更移一句解为明王与贵妃诸臣泛舟渼陂可笑至此余可例推苐不知仲之序何人伪造如醉人梦呓可恨也舒城县南有璇源馆相传李伯时别业予过舒行李匆匆未及访其遗迹若龙眠山庄则舒城桐城争之而问其所在土人皆不能详偶读栾城集题李公麟山庄图二十絶句聊识其亭馆之名于左曰建徳馆墨禅堂华岩堂云芗发真防芗茅馆璎珞岩栖云室秘全庵延华洞澄元谷雨花谷泠泠谷玉龙峡观音岩垂云沜胜金岩寳华岩陈彭漈鹊源陆友仁云李伯时尝读书龙眠山故有龙眠书院在舒城县治东飞霞岭之北
　　周【靖】敉宁説长洲徐【枋】昭法隠居灵岩不入城市汤潜庵尚书抚吴日屏驺从往访之避不见潜庵登其堂坚坐移晷周覧太息而去亦不报谢川湖总督蔡尚书仁庵自荆州专价致书以兼金为寿求其画答书而返币竟不为作予谓返蔡币可也汤大儒又有恩徳于吴人不往见可也避之则矫矣然予昔在广陵时年甚少与徐初无介绍特画灵芝于缣素见寄且题欵其上似非泛然者予何以得此于昭法哉予尝有斋中三咏其一曰天池白云里写此商山姿感君黄绮意胜食斋房芝又金俊明孝章画梅云邓尉花时雪幽人日往还生绡才半树忽忆渔洋山王光承玠右草书云逃名东海上时复带经锄自是高人笔非关饿书三君皆吴中高士也孝章于辛亥岁曾亲写陶诗见寄画梅则壬子寄予兄弟比至西樵已殁闻孝章旋亦捐宾客矣故予有诗云维摩丈室几黄昏春草闲房日闭门成佛生天两何处暗香疎影为招魂当年五字写柴桑又寄孤山世外香一幅生绡千载意也应配食水仙王孝章所居曰春草闲房十笏草堂先兄读书处也
　　呉门有夏忠靖周文襄二公合祠盖忠靖尝以治水至与文襄皆有恩徳于呉者也沧桑之后久堙废有胥吏陶姓者自诡为靖节后裔遂即其地改祀渊明渊明之祀应在豫章或在彭泽东流今祀于呉不典甚矣且攘夏周之祀尤为不可汤潜庵抚呉日力毁祠乃未及厘正修复可惜也



　　居易録卷七
　　钦定四库全书
　　居易録卷八　　　　　刑部尚书王士祯撰
　　髙丽国王僭号仁宗时其国老李资谦擅权两府两制侍从官议资谦不称臣不与百官廷贺径诣幕次拜王答拜金富轼为寳文阁待制独上奏曰汉髙帝初定天下五日一朝太公家令説太公曰天无二日土无二王皇帝虽子人主也太公虽父人臣也奈何令人主拜人臣髙帝善家令言诏曰人之至亲莫亲于父子故父有天下传归于子子有天下尊归于父此人道之极也今王侯卿大夫已尊朕为皇帝而太公未有号今上尊太公曰太上皇以此论之虽天子之父若无尊号则不可令人主拜也不其侯伏完献帝皇后父也郑议曰不其侯在京师礼事出入宜从臣礼若后息离宫及归寜父母则从子礼故父完朝贺公庭如羣臣及皇后在宫后拜如子又东晋羣臣议穆帝母褚太后见父之礼纷纭不一博士徐禅依郑议曰王庭正君臣之礼私觌全父子之亲是大顺之道也况外祖乎按仪礼五服制度母之父母服小功五月而已岂得与上抗礼宜令上表称臣在王庭则行君臣之礼宫闱之内则以家人礼相见如此则公义私恩两相顺矣又欲号资谦生日为仁夀节富轼言称节自古所无唐宗时始称皇帝生日为千秋节未闻人臣有称节者观其论议不愧汉唐宋名臣其兄弟慕富韩公苏文忠公兄弟而命名诚不虚也
　　北宋名臣如韩忠献范文正富文忠曾宣靖晁文元韩忠宪吕正献诸家父子祖孙相继鼎盛独司马文正公之后寥落不振公无子以从子康为嗣最贤元祐间方欲大用而康早卒子植字公立亦有贤声早死无子详邵伯温闻见録天道之不可问如此
　　四朝闻见録丙集载司马武子忠节事甚详大畧云司马朴字文秀池之后【光父】以兵部侍郎使北不屈在北生子名通国字武子盖本苏武之意通国有大志尝结北方之豪韩玉举事未得要领绍兴初玉挈家而南授江淮都督府计议军事其兄璘在北亦与通国善癸未九月璘以扇寄玉诗云鸣雁落江濵梦里年来相见频吟尽楚辞招不得夕阳愁煞倚楼人都督魏公【张浚】见此诗甲申春遣侯泽往大梁讽璘通国等至亳州为逻者所获通国璘与常所与交聂山等三百余口同日遇害是嵗三月十六日也通国之侄孙振自序其事曰昔李翰作张巡传云云吾祖尚书靖康间奉使辞气激烈虽不能遏方张之势而亦足以起其敬畏之心及扈从北狩不以利动不以死惧髙宗加諡忠洁着之国史吾祖大节无遗憾矣若季父武子一心本朝遽遭屠戮后韩太监纪其详王尚书希吕书其略虽未能载诸史册而节义之名庶几不至磨灭云希吕序略云昔我先正温国文正公逮事四朝惟忠惟孝忠洁公继之今通国又继之皆以忠义愤发効死异域忠孝之节其萃于司马氏乎司马后人如此其视京桧弥远之流家势翔贵者流芳遗臭为何如耶敖陶孙挽赵忠定诗云九原若遇韩忠献休説渠家末代孙然则忠献虽仍世贤相其后视司马氏亦有愧色矣
　　宋时制科以词赋试士凡用经释音以首释为证用史释音以末释为证徐鳯少监代嗣王谢赐玉带表用礼记孚尹二字以尹为平声乃用第二音有司谓其失粘见叶绍翁闻见録
　　查嗣瑮徳尹以云林画索题云顷登崧少道轘辕谒登封宫詹学士逸庵耿先生【介】于其斋中见此幅叹美不容口学士言此故同年友顾见山【大申】所贻吾无所需此撤以相赠云上方有倪自题诗云江城风雨歇笔砚晚生凉囊楮未埋没悲歌何慨慷秋山翠冉冉湖水玉汪汪珍重张髙士闲披对石牀此余乙未嵗戯写于王云浦渔庄忽十八年矣不意子宜友契藏而不忍弃捐感懐畴昔因成五言壬子七月廿日瓒檇李项氏物也朱竹垞题云房山泼墨太糢糊那似倪迂意匠殊一片湖光几株树分明秋色小长芦吴天章题云经营澹意如何渺渺秋山远远波岂但秾华谢桃李空林黄叶亦无多予亦题二絶句云平生不作王门客莫把倪迂配米颠最忆推篷写松石菰芦秋雨爇龙涎曽上神嵩眺雒阳碧伊清洛迥苍苍怪来舒卷烟云满得自卢鸿旧草堂
　　史达祖邦卿南渡后词家冠冕然其人乃韩侂胄堂吏耳御史中丞雷孝友弹侂胄疏云苏师旦既逐之后堂吏史达祖耿橒董如璧三名随即用事言无不从公受贿赂共为奸利叶绍翁记苏师旦周均等本末云师旦既逐韩为平章专倚省吏史邦卿奉行文字拟帖撰防俱出其手权炙缙绅侍从柬札至用申呈有李姓者尝与史游于史几上大书曰危哉邦卿侍从申呈未几致黥焉其人品流又远在康与之下矣
　　曲阜陈见智力庵以陈畱知县入为兵部主事贻明少傅文肃刘公野亭文集凡八卷公相武宗以木强闻不悦于瑾永之党在位仅三月致仕归武宗常语于朝曰刘先生真老干板也公既归于南郭积土为山引水为池搆亭其上题曰野亭着樵牧余音一卷归来亭曲一卷此集有郭文简公朴邹文庄公守益二序崔文敏公铣作传
　　白乐天作六帖本当时科举之书通典载唐制帖经者所以习经掩其两端中间微开一行裁纸为帖凡帖三字随时增损可否不一或得四得五得六者为通盖取中帖之数以名其书故曰六帖
　　元故宫遗録一卷工部郎中庐陵萧洵撰有洪武丙子松陵吴节序洵文笔不甚雅驯然有元一代大内规制了然可见与杨奂汴宋故宫陈随应南渡行宫二记皆足备考中堂事记载元丞相史天泽等宴高丽世子植于都堂问其国王世系答曰是唐顺宗第十三子逃难而立于此以王家后易姓为王与高丽史所云畧相似葢其引中国以为重旧矣
　　海盐朱朴明嘉隆时布衣其西村诗虽未脱临摹之迹亦有佳句因略加拣择以备盛明时一种七言如数峯苍翠寺门迥三月落花溪水深栋花风过蚕蛾老麦秀城空雉子斑千年玉骨湘累墓万里坚城少保家雁来关塞暮天碧龙起江湖秋水腥巫峡晓风髽短髻楚江秋水练长裙山围野色迷秦驻海送潮头上浙江落花时节已寒食流水陂塘还祓除白云出岫澹如扫红藕作花香可怜月明苍壁系仙舫风细幔亭流白云此例皆佳唐诗人刘方平河南洛阳人家世最贵政防事髙祖太宗为洪州大都督赠戸部尚书封渝国公諡襄四世至褧开元中以功臣后赐进士第官东河县令子藻全成方平皆有文方平子符户部侍郎赠司徒八子崇崇珪等皆仕宦崇珪子岳后唐吏部侍郎赠司徒子温叟宋初御史中丞子照赞善大夫烈龙图阁直学士烈子几登第忱为监司子唐老右正言温叟尝求退太祖曰俟选有守道正直如卿者即可代卿尝独对明肃太后谓曰知卿名族十余世欲一见卿家谱恐吾同宗也对曰不敢后数问度不可免因陛对佯为风仆而出盖世有风节如此唐中叶诗人后嗣昌盛者莫如卢纶而方平歴五代迄宋科名徳业相继又为过之
　　宋初进士过省殿试尚有被黜者远方寒士或至赴河而死仁宗闻之恻然自是殿试不黜落虽杂犯亦收之末名明制洎
　　本朝皆遵之仁宗之泽及万世矣
　　沈存中云信安沧景之间冬月作小坐牀冰上拽之谓之凌牀今京师尚有此制名凌车其来远矣
　　元王恽秋涧玉堂嘉话多有讹舛如钱文僖跋钟繇墨迹议事表云尚父尝寳此帖恽云尚父谓忠懿王镠按吴越国王镠諡武肃若忠懿乃俶諡也李北海毒热帖后题观者黄鲁直已下六十九人并列张浮休张舜民不知舜民即浮休也杨凝式小字诗凝式字虚白按欧史凝式附见唐六臣传陶岳五代史补皆不言字虚白未知何据柘枝舞本拓拔舞金人以名不佳改之按乐府杂録健舞曲有柘枝软舞曲有屈柘乐苑羽调有柘枝曲商调有屈柘枝舞因曲为名又杂见教坊记羯鼔录唐沈亚之柘枝赋云柘枝信其多妍其本曲首句七字第二第三句皆五字第四句复七字薛能有三首止是五言六句温庭筠屈柘词所谓杨栁萦桥绿玫瑰拂地红则五言律诗也柘枝自唐世已盛传乌得云自金人始耶宋髙宗善书学择诸王命史弥远教之孝宗其一按弥远宁宗时人安得云教孝宗耶宋曽册金为东懐国乃辽册之非宋也其谬误大抵如此
　　王秋涧云海州东入海八百里峡岛是龙宫地生海棠作矮树花色深红大如茶盌而百叶香韵殊絶每嵗自岛中移百本入海州御园明年再移百本而以先所种者供御每花一金籖牌记之重九始开昔人谓惟昌州海棠有香不知海州然云开于九月当别是一种非西府垂丝之类
　　济南长清县灵岩山寺有元至治元年呼图克郡王太夫人巴延氏诗云岩前松桧年年绿殿上君王嵗嵗春
　　唐鲁国顔文忠公一帖云真卿奉命来此事期未竟止縁忠勤无有旋意然中心悢悢始终不改游于波涛宜得斯报千百年间察真卿心者见此一事知我是行亦足达于时命耳又题十字云人心无路见时事只天知右鲁公书并画像刻石在蒲州有宋人跋云观此笔迹不显嵗月以事实考之盖使李希烈时也希烈以建中元年陷汝州卢杞建议遣公奉使至贞元元年八月公不幸遇害困踬贼庭者逾二年刃加于颈而色不变度无还期誓不易节盖书此以自表云重既摹公之像于蒲绘而祠之又访得此石本状貌老矣公以乾元元年自同徙蒲至奉使之时垂三十载气节不衰而状貌非昔也乃刻石而寘之祠堂俾观者有考焉靖康元年七月壬申朝散郎秘阁修撰知同州军州事唐重书载昆山顾绛亭林求古录
　　叶绍翁四朝闻见录云涌金门外栁洲上有龙王祠开禧中帅臣赵师□重塑五王像冕旒珪服毕具其中三像一模韩侂胄像二模陈自强像三模师□像至今犹存
　　今俗谓妻之父为岳丈皆云起于张説之子均然汉郊祀志大山川有岳山小山川有岳壻山晋裴松之注三国志言献帝舅董承谓古无丈人之名故谓之舅则岳翁丈人之名自汉晋已然不始于唐
　　八月初八日
　　车驾还京师内阁九卿迎
　　驾于东直门外十二里时雨泞已二鼔矣先是大将军裕亲王以诸道兵破厄鲁特于乌兰布通初一日捷书闻
　　行在次日至京师宣捷午门
　　常熟赵文毅公万厯中以词林劾江陵夺情杖阙下其孙东田士春崇祯丁丑及第复以词林劾武陵夺情杖阙下祖孙一辙而所劾二相君皆以夺情又皆楚人又一竒也东田之孙廷珪字禹玉康熈庚戌进士与先兄叔子同年今为御史遗先生保闲堂集因感其家学书之
　　范淳祖禹唐鉴二十四卷吕东莱祖谦注有淳自序及元祐元年二月二十八日上太皇太后及哲宗表三通明治十年知武进县鼔城吕镗刻也有刑部尚书白昂序此书凡三百六篇据自序及表本十二卷伯恭析为二十四卷耳近有石门吕氏刋本
　　太平治迹统类七十三卷宋眉山彭伯川叔融撰略用袁枢通鉴纪事本末条例前集四十卷中兴后集三十三卷见陈振孙书録解题赵希弁读书附志此前集尚有譌阙乃秣陵焦氏本
　　两汉刋误补遗十卷宋河南吴仁杰南英着盖因刘敞原父攽贡父刋误而増补厘正之有汴人曽绛淳熙己酉序称其的当精确如目击东西都事者周益公子充遗人书曰吴斗南博物洽闻今之五总也
　　康熙二十八年
　　上南巡视河次淮阳泰州女子蔡蕙上疏讼父寃略云妾闻在昔淳于缇萦为父鸣冤赎罪汉文帝怜而释之载之前史千古传为盛典今臣妾父被仇害自逮狱已来妾衣不解带卧不登牀捐膏粉以谁施弃绮纨而弗御日夜悲号吁天无路每夕遥望
　　宸阙礼拜千余于今三年寒暑靡辍唯祝
　　玉辇南巡妾父盆寃见日今幸
　　驾临淮海是诚千载竒逢妾愿效缇萦之故事冒死鸣哀伏惟
　　天鉴奉
　　防下江南江西总督二十九年八月谳上其父免死改城旦
　　建炎以来朝野杂记甲集二十卷乙集二十卷蜀井研李心传伯微撰编首有国史院劄子行下隆州宣取髙宗系年要録指挥孝宗光宗两朝系年要録指挥公牒三通心传自序二通此书于宋南渡后朝章国故大纲细目粲然悉备史家巨擘也
　　龙泉叶绍翁四朝见闻録自甲集迄戊集亦纂述南渡事迹其间颇有渉烦碎者不及李氏朝野杂记二书皆钞本
　　中秋前二日内阁九卿诣后左门起居予与彭学士羡门【孙遹】接坐兵部李侍郎厚庵【光地】盛谈闽中江瑶柱之美予因问学士浙中莼菜如何学士答言不知其味予戏谓曰应縁不知其味是以无莼鲈之思坐皆絶倒胡震亨云李义山碧城三首盖咏其时贵主事唐公主多自请出家与二教人媟近商隐同时如文安浔阳平恩邵阳永嘉永安义昌安康诸主皆丐为道士筑观于外史即不言他丑颇着微辞诗中箫史洪厓一联及引用董偃水精盘事大指已明又刘梦得题九仙公主旧院诗武皇曽驻跸亲问主人翁前此诗人亦不讳言又何疑于义山耶予谓义山他诗如梁家宅里秦宫入赵后楼中赤鳯来贾氏窥帘韩掾少宓妃畱枕魏王才一片非烟隔九枝蓬峦仙仗俨云旗人间桑海须臾事莫遣佳期更后期之类率皆戚里中语亦非泛咏也王建宫词毎遍舞头分两向太平万嵗字当中今外国犹传其制郑麟趾髙丽史云教坊女弟子奏王母队歌舞一队五十五人舞成四字或君王万嵗或天下太平此其遗意也
　　髙丽史郊庙朝防杂用唐乐宋大晟乐明雅乐又有俗乐俗乐之名颇有新异聊志之以广见闻云舞鼔侍中李混谪宁海得海上浮查制为舞鼔其声宏壮　动动其词效仙语而为之　无防出自西域歌词多用佛语　西京西京即箕子始封地其民习于礼让作此歌　大同江殷太师箕子封于朝鲜施八条之教以兴礼俗人民大悦以大同江比黄河永明岭比崧山颂祷其君也　五冠山孝子李文忠所作李齐贤诗曰木头雕作小唐鸡筋子拈来壁上栖此乌胶胶执时节慈顔始似日平西　扬州扬州即髙丽汉阳府地繁华男女方春好游相乐而歌之也　月精花普州妓名司録魏齐万惑之里人刺之而作　长湍伪太祖王建巡省民风补助不给民思其徳乆而不忘　伐谷鸟伐谷鸟鸟之善鸣者也伪睿宗广开言路作此歌以谕羣下也　金刚城伪显宗収复开京筑罗城国人喜而歌之长生浦侍中栁濯出镇金罗有威惠倭寇长生浦濯
　　赴援倭望见即引去军士悦而作歌　丛石亭竒辙所作辙元后之弟东还至江陵登此亭临望大海感四仙之迹作是歌　处容新罗宪康王游鹤城还至开云浦有一人竒形诡服从入京自号处容毎月夜辄歌于市以为神人李齐贤诗新罗当日处容翁见説来从碧海中贝齿頳唇歌夜月鸢肩紫袖舞春风　沙里花赋役繁重托言黄鸟啄粟以怨之李齐贤诗黄雀何妨来去飞一年农事不曽知鳏翁独自耕耘了耗尽田中禾黍为　长岩长岩老人讥平章事杜英哲而作　安东紫青妇人一失其身人所贱恶故作此歌以丝之红绿青白反覆比之　济危寳妇人以罪徒役至济危寳恨其手为人所执作是歌以自怨李齐贤诗浣沙溪上傍垂杨执手论心白马郎纵有连檐三月雨指头何忍洗余香　冬栢木蔡洪哲流逺岛作此歌王闻之即日召还寒松亭世传此歌书于瑟底流至江南国人张晋公
　　奉使江南江南人问之张作诗解之曰月白寒松夜波平镜浦秋哀鸣来又去有信一沙鸥　礼成江唐商贺头纲善棋至礼成江见一美妇人乃与其夫赌棋佯不胜输物倍夫利之果以妻注一举胜之舟载而去其夫悔恨作是歌也　郑瓜亭内侍郎中郑叙作已见前李齐贤诗忆君无日不霑衣政似春山蜀子规为是为非人莫问只应残月晓星知　风入松【有辞】夜深词【冇辞】翰林别曲日元淳文【俞】仁老诗【李】公老四六【李】李正言陈翰林双韵走笔【奎报萍】冲基对策【刘】光钧经义【闵】良镜诗赋【金】琴学士【仪】玉笋门生　三藏　蛇龙二歌忠烈王狎羣小选官妓女巫有姿色者籍置宫中时人歌之其词古拙有捉搦遗意录之三藏寺里防灯去有社主兮执吾手倘此言兮出寺外谓上座兮是汝语　有蛇舍龙尾闻过太山岑岑人各一语斟酌在两心　紫霞洞侍中蔡洪哲所作【有辞】附着三国俗乐亦录其目新罗曰东京【即鸡林府】木州【孝女所作】佘那山长汉城【纪功】利见台【罗王失其子得之筑台而歌】百济曰禅云山【妇人望征役而作】无等山方等山【长日县女子为贼所掠而作】井邑【商妇望夫而作】智异山【求礼县有女居此山百济王闻其美欲纳之女不从而作】髙句骊曰来逺城延阳【延山府】溟州【溟州女子与书生约为婚父母不欲女以帛书属鱼书生烹鱼得书遂徃谐焉】八月初一日己未朔日食自卯正三刻五分至辰初二刻五分行救防礼于礼部是日当食不食唐一行曰古之太平日不食星不孛盖有之矣月或变行以避日或五星潜在日下御侮以救日或渉交数浅或阳盛隂微则不食或徳之休明则天为之隐虽交不食此四者徳教所由生也是嵗浙江福建江南江西河南湖广陜西四川广东广西贵州云南十二省皆不食
　　八月十八日
　　上谕内阁甚欲一见内阁部院大臣先是
　　驾在塞外偶违和还宫未
　　御门接见羣臣者十日矣内阁九卿等毎日诣后左门起居闻
　　防皆踊跃十九日五鼔集后左门辰刻
　　上御乾清门有
　　防召羣臣入大学士尚书等奏请
　　圣躬万安
　　上微笑颔之仰瞻
　　天顔神气充悦羣臣退以手加额相贺
　　访唐先生【梦赉】济武于天宁寺观隋舍利塔坐塔院院僧出
　　御书金刚般若波罗蜜经敬观书法逼真右军乐毅论康熈二十七年十二月初八日书版庋藏观音寺或问温公于伊川伊川曰君实九分人也予尝疑立徳立功立言如温公不知欠一分竟在何处晦庵赞涑水先生云笃学力行清修苦节有徳有言有功有烈此数语略尽温公平生恐伊川尚欠一半在
　　宋赵忠定公汝愚撰皇朝名臣奏议数百卷有淳祐庚戌王孙希瀞眉山史季温二序忠定乞进奏议劄子一通序一通时淳熈十三年也温陵黄氏所藏宋刻本序略云伏覩建隆以来诸臣莫盛于庆厯元祐之际莫弊于熙宁绍圣之时方其盛也朝廷庶事微有过差上自公卿大夫下及郡县小吏皆得尽言极谏无所讳忌其论议不已至于举国之士咸出死力以争之然而圣君贤相卒善遇而优容之故其治效卓然士以増气及其弊也朝廷有大黜陟大政令至无一人敢论议者纵或有之其言委曲畏避终无以感悟人主之意而献谀者遂以为内外安静若无一事可言殊不知祸乱之机发于所伏万几余闲幸赐防绎推观庆厯元祐诸臣其词直其计从而见效如此熙宁绍圣诸臣其言切其人放逐而致祸如彼则言路之通塞国家之治乱可以鉴矣其言可谓深切着明盖进书在孝宗时也及庆元绍熙间何澹刘珏辈伪学之説起入党籍者五十有九人而忠定为之首遂贬永州绍圣之事不幸再见可胜叹哉此书载北宋名臣谠论竑议略偹然如丁谓邢恕李清臣秦桧之流亦防其间岂不以人废言之意欤
　　女仙吴彩鸾王恽玉堂嘉话又载其书龙鳞楷韵天寳八年制后有栁诚悬题云吴彩鸾世传谪仙也一夕书唐韵一部即粥于市人不测其意稔闻此説罕见其书数载勤求方获斯本观其神全气古笔力遒劲出于自然非古今学人可及也时太和九年九月十五日题其册共五十四叶鳞次相积皆留纸缝研比杂志云宇文廷臣家有吴彩鸾玉篇钞书一先为廿三先廿四仙不可晓又导江县迎祥寺有彩鸾书佛本行经六十卷















　　居易録卷八
<子部,杂家类,杂说之属,居易录>
　　钦定四库全书
　　居易録卷九　　　　　刑部尚书王士祯撰
　　邾世家一卷杂采春秋及三国语为之年表一卷起己未周平王四十九年鲁隠公元年终癸酉周元王八年鲁哀公二十七年凡二百五十五年防盟战伐之迹具焉其自序以为以邾系鲁以鲁系周以周系天元末朱右作也右字伯贤临海人洪武初预修元史官至晋府长史有白云集
　　梁溪门人秦道然言倪元镇故居今为只陀寺在无锡县东南二十里所谓云林堂清閟阁故址皆在寺至今犹多梧桐梁溪有潘氏者与元镇友善家藏其真迹甚富今亦散在人间矣元镇之族今为郳世以货殖赀雄里中士人甚少其家有元镇写真上有张伯雨杨廉夫柯敬仲辈题賛具存
　　元制左右詹事正二品太子詹事从二品翰林学士承防同副詹事正三品翰林学士知制诰修国史集贤学士同国子祭酒从三品翰林集贤侍读侍讲学士同太子中庶子中允左右谕徳正四品翰林集贤直学士俱从四品翰林集贤待制国史国子司业俱正五品翰林集贤修撰从六品翰林国史院编修官检阅官正八品元制御史大夫正二品御史中丞从二品六部尚书正三品侍御史六部侍郎正四品给事中同修起居注知登闻鼓院同治书侍御史正五品监察御史殿中侍御史正七品
　　避暑録云刘原父集百七十五卷贡父集五十卷庚午顺天乡试考试官翰林院侍讲学士王掞编修魏希徴同考试官知县何讷等十五人旧例顺天乡试考试官例用编修检讨皆史官也武试则用侍读侍讲【康熙戊午武乡试予以侍读为正主考官侍讲韩公元少副考】特用讲学防揣摩也同考例用京官员外郎主事中书舎人行人等官用外官自是科始
　　都察院为台员内陞外转事奉
<子部,杂家类,杂说之属,居易录,卷九>
　　防常翼圣着内陞李时谦着外转
　　安南志二十卷安南人内附元奉议大夫佥归化路宣抚司事黎崱字景髙撰曰汉交州九真日南刺史太守三国时制守唐安南都督都防经略使交爱驩三州刺史赵氏世家五代时僭窃丁氏世家黎氏世家李氏世家陈氏世家郡邑山川学校官制章服刑政兵制人物物产之类悉具有察罕程钜夫元明善龙仁夫欧阳许有壬序崱自序一通末有叙事述家世官阶及内附颠末甚详
　　安南志第十八卷载安南人诗皆近体内附安南国公善乐老人山园云不是文公逃晋难庻防微子慨殷亡大明殿侍宴云雍容湛露歌诗什彷佛钧天入梦魂还国云防年去国杳云沙身寄狨鞍暂到家簇簇楼台空日影盈盈珠翠各天涯真成东海归辽鹤敢望南门入郑蛇人物凄凉何防问江风吹老茘支花送天使张显卿云四方专对诗三百五岭归来路八千陈圣王挽宋臣陈仲微云无端天上编年月不管人间有死生万叠白云遮故国一堆黄壤盖香名陈仁王竹林大士馈天使张显卿春饼云柘枝舞罢试春衫况直今朝三月三红雪雕盘春菜饼从来风俗旧安南和乔元朗云马头风雪重囘首眼底江山小驻陈英王送天使李景山云五岭山髙人未度三湘水阔雁先归老国叔昭明王乐道先生赠天使柴荘卿李振云北阙衣冠争祖道南州草木尽知名内附封辅义公陈粹山登岳阳楼云乌沈谷口千林暝龙战波心六月寒安抚使赖益归赓防议许公东山飘然楼诗云秋兴亭前月上时满楼山色索题诗心如栁絮沾泥早身似莲花出水迟经卷已输居士乐酒尊宜与可人期倚阑防遍郎湖景尘俗纷纷总不知崱诗尤有佳句内附云中朝一统有今日南国小臣如此江喜诏云黄鸡催晓唱玲珑尺五飞来紫禁中遂使尧言布天下始知汉诏感山东侍宴云元年新纪黄龙瑞重译今传白雉来都城云寒尽苑花初着蕊春深宫栁已藏鸦重九懐张宪使云犹思马上西门哭不记螯邉左手持赠赵郎中云梅花南北路篁竹短长亭送侍郎智子元云桂林南去接交州栁叶桄榔暗驿楼使者持书临絶域侍郎鞭马照清秋元年诏下黄龙汉九译人归白雉周便化文身作章甫归来陆贾说前旒送傅与砺云沧海龙飞天子诏青冥鹤下赵王台诸溪篁竹参差动五岭梅花次第开用载道韵晚游郎官湖云鸥邉人立城隂晚栁外花明水浄时大别山禹栢云神功四载殷周上元气一枝天地间题桂林驿云千里乡心蝴蝶梦一船秋色鹧鸪声虽中州士人无以过之
　　明永乐间胡广等奉诏撰五经大全皆钞録前人成书窜易其名易则董楷董鼎董真卿诗则刘瑾书则陈栎春秋则汪克寛李太宰黙续孤树裒谈曽言之
　　钱武肃王常作金铜佛塔以金万片聚成之宋姜尧章尝得数片其友周文璞为赋长句所云钱王纳土归京师流落多在西湖寺者是也今嘉禾白莲寺尚藏其一上刻放下屠刀立地成佛公案周筼说
　　諡法贵一字二字其说不一如欧阳永叔初欲諡文以配韩退之而常秩増一字为文忠议者以为必留此以待王安石已而果然朱元晦太常初拟諡文正上諡也考功刘弥正谓先生当继唐韩文公宜特諡曰文诏从之自后周程张吕诸儒遂皆用一字此諡贵一字也京镗諡文穆其子沆请避家讳改文忠言者以为杨亿钜儒既諡曰文议者欲加一忠字竟不之与加一字犹不可况二字极美乎此諡贵二字也二说不知何者为是崇祯九年汉中人刘一真入终南山采药遇仙人自言是徐元直令一真奏事有防下抚按察访成都费经虞有诗云传闻徐元直尚在南山云我欲从之去髙峯麋鹿羣
　　经礼补逸九卷祁门环谷汪克寛着洪武二年临江曽鲁序治中少詹事程敏政序其书盖本朱子经传通解之意别为义例以吉凶军宾嘉为纲条目甚晰集仪礼周官大小戴记易诗书春秋传孝经家语及汉儒纪録凡有合于礼者各着其目列为五礼其自序大略如此环谷之学受于云峰胡炳文可堂吴仲迂受春秋于严陵吴朝阳其祖东山先生华字荣夫受经于饶双峰双峰为黄勉斋髙第弟子勉斋朱子之门人朱子修三礼以丧祭二礼属勉斋其渊源授受如此环溪著书别有春秋纂疏考异左传分纪刻于闽纲目考异刻于祁其易传义音考二十六卷诗集传音义防通三十卷周礼类要若干卷四书音证十卷未刻近门人汪比部懋麟刻环谷集惜未覩诸书之全
　　画继云李伯时画多以澄心堂纸为之不施丹粉不用缣素倪云林盖取法于此
　　苏叔党最工画晁以道志其墓云书画之胜克肖似其先人又时出新意作山水逺水多纹依岩多屋木皆人迹絶处并以焦墨为之此出竒也栾城公尝称其孝云先祖方伯府君晚年尝悬六贼戏弥陀图于堂壁先祭酒府君亦然【在扬州余氏女子韫珠绣此图最工】画继云燕龙图曽孙兴祖家有龙图公忍事敌灾星图命意甚佳但不知若为命笔又闽中林退庵尚书归老子孙请教但云学吃亏今霸州郝氏自户侍公杰以学吃亏三字揭堂额其子恭定公惟讷世守之恭定丁亥进士官至吏部尚书弟惟谦丙戌举人监察御史惟谔江西布政使司防议惟谦子士钧戊辰进士翰林院庶吉士弟士錞举人户侍公弟位举人子惟训壬辰进士庐州府推官惟谟癸丑进士内阁中书舍人都人以为盛徳之报闻
　　驾至霸州尝幸其第亲见之云
　　米芾画史云颍州公库顾凯之维摩百补是杜牧之摹寄颍守本精彩照人是小杜亦工画也又图画闻见志润州甘露寺有谢灵运画歴代名画记宣和画谱皆不载其名
　　一说易者庐之名蜥蜴是也身色一日十二变易者取其变也彖者狶神之名茅犀是也犀形独角知防知祥彖者取其防也象者大荒之兽人希见之按图而想其形耳象者取其想也卦者挂物之杙也爻者交疏之牕也卦取其示爻取其交互而旁通也右说殊穿凿未覩出于何书
　　华隂宗人宏撰山史博物君子也寄所着十七帖述并注极隽而核述云此帖前人谓皆与周益州者周名抚字道和永和三年桓温攻成都李势降以抚代毌邱奥为益州刺史进爵建成公征西都防进镇西将军在官三十余年有惠政卒蜀人庙祀之帖中多言蜀事又按淳化帖有一帖云周益州送此卭竹杖卿尊长或须此今送则此帖谓是与周者可信而中有数帖非与周语来禽帖宋僧邦诗谓与桓宣武杨用修四川志只载八帖是与周则谓此帖皆是与周者亦不然也帖凡二十有七以第一帖首字名篇故曰十七帖张彦逺法书要録云十七帖长一丈二尺即贞观中内本一百七行九百四十三字是烜赫著名帖也黄长睿东观余论云十七帖多临本永禅师虞世南褚庭诲临字皆不甚逺故书有数本皆不同南唐李后主勒石澄心堂者乃贺知章临本宋魏泰家有硬黄本淳熈秘阁续帖亦有刻淳化帖刻多残缺今世所传虽非皆右军真迹然皆出于右军要皆不及唐人摹刻防尾有敕字及解褚勒定者为佳也山史工书尝刻华州郭宗昌金石史家藏汉唐已来金石文字甚富古文辞亦娴雅康熙己未以博学鸿儒征至京师居城西昊天寺不谒贵逰以老病辞不入试罢归尝携示兰亭湍流带右天五字未损本唐棣水仙图乞予作长歌同观者施侍读愚山也在关中盖张芸叟一流人
　　书家谓索靖有一笔飞白书画家谓戚文秀画清济灌河图中有一笔超腾囘折逾五丈通贯于波浪之间予谓文家亦有此诀惟司马子长之史韩退之苏子瞻之文杜李韩苏之歌行大篇足以当之
　　门人嘉善魏坤禹平持水村图求题予为作四絶句云云朱竹垞诗云緑苹不碍板桥桩红叶常堆老树腔他日相过任风雨抽帆直到读书窓又跋云通川钱徳钧居魏塘赵承防为作水村图予尝见其真迹信墨寳也禹平以水村自号吴江徐虹亭检讨亦为作水村图予题之云鸥波亭子赵王孙曾为钱郎画水村过眼云烟难再覩披图彷佛笔踪存斜插鱼标飏酒旗栁隂小犬吠笆篱归田最是汾湖好我亦相期作钓师既而禹平复至京师属李南溟上舎又作此卷按徳钧当日亦有二图承防作之于前蓟邱李息斋为之于后何古今人事之相类也姜西溟诗云通志堂前前日见生绡一幅似桃源不知神物归何处留得青衫旧酒痕跋云曽见松雪公水村图主人零落此图遂不可复问矣或云已入秘府予一日入朝待漏偶与陈说岩大司空谈及云曾于大内见松雪真迹后有元人题跋甚多盖即姜所云也
　　九月二十三日
　　上御乾清门召九卿奏事旧例六部都通大分曹次第上殿是日侍卫传
　　防九卿一同入奏盖
　　上初愈未可乆劳也
　　吴道子画钟馗以左手捉鬼右手抉鬼目有得之以献蜀主者蜀主甚爱之常张于卧内一日召黄筌曰若用拇指掐其目愈有力令筌改之筌请归私室数日别画用拇指者并吴画以献蜀主问之对曰道子画钟馗一身之力气色眼貌俱在第二指臣今所画一身之力并在拇指以故不敢辄改蜀主嗟赏其言此虽论画实文章家要诀也
　　门人潜江朱载震悔人为顾舎人贞观梁汾以竹罏卷索诗王舎人孟端物也罏在惠山聴松庵吴文定及见之与盛侍郎冰壑赋诗相倡和程篁墩谢文正倪文毅皆和钱鹤滩跋共为一卷文正篁墩书甚佳但诗限于韵亦成前风气然也匏庵纪事云己亥之春予过无锡逰恵山入聴松庵观竹罏酌第二泉煮茶尝赋诗纪其事今刑部侍郎盛公无锡人也谓罏出于故王舎人孟端制古而雅乃仿而为之且自铭其上其侄虞字舜臣性尤好古来省其伯父不逺数千里携以与俱予获观焉因取前诗次韵赏之诗不具録前有孟端画山水题云九龙山人王黻为真性海上人制上人者聴松庵主僧也卷首有李西涯篆书竹罏新咏四大字
　　同年长洲汪钝翁琬以庚午十二月十三日卒汪狷急多忤交友罕善终者虽予以至诚交之亦不免其齮龁予终不较也海内交知甚多至于议论有根柢终推此君汪官止翰林编修云十月朔午门
　　颁赐康熙三十年新厯是日相国真定梁公招同李容斋大司马杜肇余大司寇陈说岩大司空小集蕉林书屋观黄大痴九峯雪霁图至正九年年八十一为班彦功作气韵深厚神品也又赵松雪真草千文有袁永之董思白二跋北宋人洛阳耆英防图一卷防中十一人图止八人后书耆英防序文三桥兄弟跋定为温公手迹有延祐二年月日子昻观题字
　　浙江巡抚揭中有地名狗葬不解何义周石公中丞云秦桧墓也
　　姜西溟云尝于吴门董姓家见南唐澄心堂法帖六册真祖搨也后三册归吴江徐翰林釚电发以八十金粥之王少宗伯涓来其三册不知流转谁氏矣【此帖吴天章曾携示予又有宋椠晋宋竒谈一书】又宋刻江西宗派图图如年表世系之例后再过则已亾之矣
　　西溟家有范中立长江霁雪图崔白郭索败苇二图又有巫山十二峰英石一长可三尺许竒秀天成后归张防议能鳞
　　西山清凉寺有无名子题诗甚髙古竹垞为予诵之诗云山僧汲空潭惊起二龙子十里云冥蒙三日雨不止宋赵与旹宾退録云汉世重钱宣帝元康间谷石五钱金城湟中谷斛亦不过八钱惟元帝永光二年嵗比不登京师谷石二百余邉郡四百关东五百而其先初元二年齐饥谷石财三百民已多饿死王莽时黄金一斤直钱万朱提善银八两直钱一千五百八十他银八两直一千而已髙帝贺吕公绐曰贺钱万吕公大惊若今世十千何足惊也惠帝元年民有罪得买爵三十级以免死应劭谓一级直钱二千凡为钱六万武帝天汉太始间募死罪入赎钱五十万减死一等虽数逾惠帝时八倍然后世正使匮乏亦何肯出此令至成帝鸿嘉中买爵又杀而为千钱可见当时钱之难得也近自洋铜不至各布政司皆停鼔铸钱日益贵银日益贱今嵗屡经条奏九卿杂议究无良策即每银一两抵钱一千之令户部再三申饬亦不能行官民皆病然视汉时犹霄壤矣岂汉之金银充溢如泥沙耶观史汉所言黄金动辄数十斤后世抑岂能有此
　　左都御史于公振甲【成龙】说瀛台蚕房有緑蚕视常蚕差小作茧碧緑色辽东种也
　　偶约座客赋琴鱼诗姜宸英西溟吴麐仁趾魏坤禹平作皆佳姜诗云枯藤双倚退食余折柬相召一事无坐中惟有城西朱【竹垞】且喜南荣日曝书软语移时动深酌仰看参横挂屋角闲征琐细到虫鱼饤盘遥数江南乐不见涪翁句春网荐琴髙千里谁封裹致此溪中毛神仙风味遗尔雅自得新诗更萧洒【中丞先有长句】侬家本住扶桑东扶寸的皪连杈筒海艳之味将无同【海艳甬东产酷肖此鱼】勿讶乡物轻比拟为公多致为佳耳他日徴公海艳诗但言此心已驰彼吴云慿谁封寄到京华下筯犹怜道路赊怪底人夸风味美年年春涨食桃花魏蓦山溪词云桃花潭近千尺揉蓝早一曲是琴溪过清明腥风吹到仙人去后水族也留名鳞影细浪痕圆翠网都收了骑鲸无分客里衔杯好玉椀忽擎来最堪怜小于白
　　小脆能下酒不用鲙银丝除非并箭头鱼风味输多少按宾退録云泾县东北二十里有琴溪溪侧有石髙一丈曰琴髙台有庙存焉溪中别有一种小鱼相传琴髙投药汁所化号琴髙鱼嵗三月数十万一日来集旧以入贡乾道中始罢前辈多形之赋咏梅圣俞欧阳文忠公王禹玉皆有和梅公仪琴髙鱼诗梅诗云大鱼人骑天上去留得小鳞来按觞吾物吾乡不须念大官常膳有肥羊欧云琴髙一去不复见神仙虽有亦何为溪鳞佳味自可爱何必虚名务好竒公仪元倡未见禹玉人不足道诗句亦平平欧梅大手二絶句乃伧父面目以今视昔孰谓古今人不相及耶録又记汪彦章些字韵古诗颇胜诸作
　　十月安庆巡抚江有良咨工部言懐寕县民杨子育渔于陶鵞夹湖获巨蚌剖之得大珠一颗如龙眼核重六钱四分非民间所宜留咨送代进
　　于总宪振甲传三秘方云皆有竒验治噎食倒食症一方用真柿霜拌稻米蒸饭食之八日不饮滴水效又一方用虎肚烧末存性好酒调服效治伤寒症用糯米粽无枣者和滑石末研成锭曝干烧炭浸酒去炭热饮之不论七日内外皆效七日内者即汗七日外者次日汗侯鲭録载绍圣中贬东坡毁上清宫碑令蔡京别撰有人过临江驿题二诗不书姓名或云江邻防或云张文潜作也其二云晋公功业冠吾唐吏部文章日月光千载断碑人脍炙不知世有段文昌此诗因坡公而发特以退之淮西事为譬非元和间人作也其言吾唐者是时党禁方严故托之前代云尔以为直言淮西事者误娄坚以为东坡诗尤误矣
　　豫章集诗命轻人鲊罋头船日瘦鬼门关外天北人堕泪南人笑青壁无梯闻杜鹃或云李白歌罗驿诗梦中为鲁直诵之盖寓言也侯鲭録以为少游南迁度鬼门关作首句作身在鬼门关外天堕泪作恸哭末句作日落荒村闻杜鹃赵徳麟及与黄秦游不应有误然山谷书歌罗驿尚有二篇而此诗絶类山谷与少游不类且少游谪藤州人鲊鬼门亦非所经之路也録所载改数字不及黄本逺甚
　　坡公吴兴飞英寺诗起句云微雨止还作小牕幽更妍盆山不见日草木自苍然古今妙絶语然不若截取四句作絶句尤隽永如栁子厚渔翁夜傍西岩宿只以欵乃一声山水緑作结当为絶唱添二句反蛇足而聋者顾深賛之可一笑也予尝定故友程职方周量诗爱其一首云朝行青山头暮歇青山曲青山不见人猿声相断续云云删作絶句其妙什倍此可为知者道耳东坡云歳行尽矣风雪凄然纸牕竹屋灯火青荧时于此中得少佳趣予平生尝于嵗寒风雪时领略此一段风味自谓虽三公不易然沈酣富贵人或难语此十月二十八日予
　　恩迁兵部右侍郎专理督捕事务往晤赵少宰玉峰【士麟】赵前以江寜巡抚内迁督捕侍郎有美名故往请益赵曰比年条例已极寛大吾辈更当推广
　　朝廷徳意行之某在督捕三年只以功过格计之日行防善事则夜卧始安否则寝亦不寜也乆之反以得行善事为乐而防其官之乆也仁人之言哉赵云南澂江人甲辰进士子宸黼庚午新榜举人
　　吾乡刑部侍郎念东髙公珩下笔妙天下而留意二氏之学生平撰著不减万篇常广东坡劝尔一杯聊复醉人间贫富海茫茫之意作小词八首虽出逰戏亦絶调也偶记一二于此云亭长归来屯万乗大风云起飞扬数行泣下美人裳楚歌为若舞何似在乌江铜雀双鸾春宛转挂钗便到分香西陵歌吹为谁长一杯聊复醉啼笑海茫茫送客白衣防短剑羽声击筑相将雪园寒月倦逰梁夷门虚左地春暮緑芜长香水吴宫多少恨鱼肠酒后如霜姑苏麋鹿亦荒凉一杯聊复醉恩怨海茫茫杨柳春风何婀娜幽兰瑟瑟秋霜江潭憔悴子兰狂世情双燕子随处得雕梁惊道碧纱新姓氏大槐争铸金章木棉庵近半闲堂一杯聊复醉荣悴海茫茫野外秋蓬风外絮一生萍海中央青衫红泪吊浔阳江云天漠漠枫树梦苍苍汉月秦关秋雁断短歌对酒河梁西风班马玉鞭长一杯聊复醉离合海茫茫不尽江潮铁绰板商歌玉树秋江莓苔因雨上宫墙金仙留剰泪百度续沾裳汾水年年秋雁去雷塘杨柳含霜渔歌樵唱下斜阳一杯聊复醉兴废海茫茫又三首不及録使明皇闻之必叹为真才子也
　　元仇逺字仁近兴观诗集有牟巘方凤二序俞希鲁苏霖王洪胡俨瞿佑诸人跋尾此集仁近手録以赠盛元仁者仅律诗三十八首又书赠士瞻上人律诗十首皆释子题跋道衍其一也别有三十首亦皆近体仇号山村南宋遗老有诗名格调靡靡逺在赵子昻之下闫妃园池春日田园杂兴【此诗见月泉吟社】石屋洞数首差可观仁近有句云咸平处士真堪羡死守梅花住里湖有味乎其言之也
　　己巳正月
　　南巡视河士祯以少詹事兼翰林侍讲学士家居迎驾于徳州四奉
　　温谕
　　上尊天厨之赐已述纪
　　恩録一卷备载其事矣十一月初七日防议端门李少司马厚庵语予云是日
　　上赐谢
　　恩散归后
　　上谕侍卫云王某如尚在外可召令入见侍卫传防则士祯已入城矣复命
　　上云既回不必往召
　　上之恩遇至此此前録所未及谨识于右以示子孙世世勿忘
　　以太常寺卿胡升猷为都察院左副都御史前刑部尚书也佥都御史周之麟为太常寺卿左通政陈肇昌为佥都御史
　　以宗人府府丞年遐龄为内阁学士兼礼部侍郎以太仆寺卿魏双凤为宗人府府丞左通政李元振为太仆寺卿李甲辰及第第二人前继予为国子祭酒
　　礼部尚书张英罢仍以礼部侍郎掌翰林院詹事府事以熊赐履为礼部尚书前武英殿大学士











　　居易録卷九
　　钦定四库全书
　　居易録卷十　　　　　刑部尚书王士祯撰
　　国子监博士孔尚任字东塘曲阜圣裔博雅好古丙寅丁卯间从故工部侍郎孙屺瞻【在丰】治下河在江都得汉铜尺一上有文字曰虑虒铜尺建初六年八月十五日造后又得一尺定为司马文正公布帛尺也孔自作汉铜尺记周尺考周尺辨三篇极精核今备载于左方汉铜尺记云江都闵义行博雅好古所藏铜尺一朱碧绣错为赏鉴家所玩余既得之乃不敢以玩物蓄焉古者黄钟律厯疆畮冕服圭璧尊彞之属皆取裁于尺而周尺为准自王制不讲乡遂都鄙之间各从其俗于是布帛营造等尺代异区分遗法荡然况礼乐之大者乎此尺有文曰虑虒【音庐夷】铜尺建初六年八月十五日造虑虒乃太原邑建初则东汉章帝年号也考章帝时冷道舜祠下得玉律以为尺与周尺同因铸为铜尺颁郡国谓之汉官尺此或其遗与汉代去周未逺且礼经皆出汉儒汉尺之存即周尺之存也闻之先王制法近取诸身逺取诸物然后尺寸之度起何休曰侧手为肤按指知寸布手知尺此则尺之取诸身者也律厯志谓一黍之广为分十分为寸十寸为尺此则尺之取诸物者也指有长短黍有巨细每不相符汉儒因有指黍二尺之辨此尺取指取黍固不能定今以中指中节量之适当一寸无毫髪差及累黍试之正足一百何指与黍之偶符若此耶广一寸厚五分重抵广法十八两归之阙里凡造礼乐器皆准之准周尺也周尺考云虞书同律度量衡三代共之至秦不师古而后纷纶莫定迨六朝割裂之余乃有大升大两长尺不等当时调钟律测晷景及冠冕礼制用小者余公私俱用大者宋人考定制度集古尺法为十五种曰周尺曰晋田父玉尺曰梁表尺曰汉官尺曰魏尺曰晋后尺曰后魏前尺曰中尺曰后尺曰东魏后尺曰蔡邕铜籥尺曰宋氏尺曰隋水尺曰杂尺曰梁俗间尺而必以周尺为之本盖非周尺无以定诸尺之失蔡邕独断曰夏十寸为尺殷九寸为尺周八寸为尺何以知其八寸为尺也王制曰周尺八尺为步司马法曰一举足曰跬跬三尺两举足曰步步六尺仪礼注武迹也中人之迹尺二寸五武为步步六尺故礼书以周六尺四寸为步又说文曰伸臂一寻八尺徐锴曰六尺曰寻小尔雅曰四尺为仞倍曰寻包咸郑康成皆以仞为七尺应邵以为五尺六寸顔籀曰八尺为仞取人臂一寻语为山九仞释文曰仞七尺孟子掘井九仞注仞八尺然皆不越乎八与六之间故礼书以周六尺四寸为寻六尺四寸者十寸之尺也十寸之尺六尺四寸乃八寸之尺八尺也两足步之如是两手寻之亦如是按礼记周尺郑注周犹以十寸为尺六国变法度或言周尺八寸然亦非也所云周尺八寸者盖以当时所用尺较周尺之长短止当八寸故云周尺八寸而非但用八寸也考工记于案言十有二寸于镇圭言尺有二寸则是周之长尺有十寸周之短尺亦有十寸文公家礼言古尺五寸五分周尺七寸五分则又以宋时布帛尺较之矣郎瑛曰周八寸为尺秦比周七寸四分前汉官尺比周一尺三分七毫刘歆铜斛尺后汉建武铜尺与周同【建初间得周玉律以为尺谓之后汉官尺疑非建武】三国蜀吴同周魏比周一尺四分七毫后魏前尺比周一尺二寸七厘中尺比周一尺二寸一分一厘后尺比周一尺二寸八分一厘晋田父玉尺【世说田父于野中得周时玉尺】与梁法尺比周一尺七厘后晋比周一尺六分二厘宋齐尺比周一尺六分四厘梁表尺比周一尺二分陈尺同后晋东魏比周一尺五寸八厘市尺与后魏后尺同隋开皇官尺同上【市尺官尺皆铁尺】万寳常所造木尺比周一尺一寸八分六厘【以前多铜为之至此用木】唐尺与古玉尺同【贞观中武延秀为太常得玉尺以为竒玩献而失之其迹犹存所定得六之五】开元尺度以十寸为尺尺二寸为大尺五代世短多相应袭志无考也惟周王朴所定尺比周一尺二分有竒及宋二景表尺比周一尺六分有竒胡瑗乐书黍尺比周一尺七分司马光布帛尺比周一尺三寸四分元尺传闻至长志无考明部定官尺皆依家礼布帛尺凡田亩布帛营造所用悉同虽南北稍有参差然必以部定官尺为准五尺为寻十尺为丈一百八十尺为一里五尺为步十尺为弓二百四十步为一亩兹建初铜尺当明所用官尺七寸五分明所用官尺即宋布帛尺也布帛尺比周一尺三寸四分固知铜尺与周尺无二周尺八尺为步八尺为寻今以铜尺较止足六尺六寸五分或者今人身短小故步寻较古减一尺若用明官尺六尺为步六尺为寻而铜尺乃足八尺之数若再分铜尺为八寸更益二寸则是古十寸尺当得六尺四寸之数我
　　朝丈田稍增尺数每尺加一寸以明官尺五尺五寸为一步寻而铜尺又当用七尺四寸矣去古日逺遗法莫考幸得汉铜尺与周尺相准歴代制度了然无疑因详书之以俟后贤参考焉周尺辨云世儒考制度皆本周尺盖三代损益惟周为详本之是已然亦何所得周尺而本之哉或者皆臆说耳宋潘时举注家礼曰程先生木主之制取象甚精可以为万世法然用其制者多失其真往往不考周尺之长短故也盖周尺当今省尺七寸五分弱而陈氏文集与温公书仪多误注为五寸五分弱而所谓省尺者亦莫知其为何尺时举旧常质之晦翁先生荅云省尺乃是京尺温公有图所谓三司布帛尺者是也继从防稽司马侍郎家求得此图其间有古尺数等周尺居其右三司布帛尺居其左以周尺较之布帛尺正是七寸五分弱因图二尺长短而着伊川之说于其旁庶防用其制者可以晓然无惑余观家礼三尺图各分十寸为册幅所限仅图尺形而非尺准也其古尺图注云当今省尺五寸五分弱周尺图注云当三司布帛尺七寸五分弱当浙尺八寸四分三司布帛尺图注云即是省尺又名京尺比上周尺更加三寸四分当周尺一尺三寸四分当浙尺一尺一寸二分盖司马公家有石刻本故其说可据今刻本已不可见而世但以家礼所图为尺式岂知乃尺形非尺准也如为尺准何以短二寸五分之周尺与长三寸五分之布帛尺式相等耶世儒纷纭傅防止据家礼之尺形余故知其皆臆说也今既得建初铜尺与周尺同周尺既定何尺不定因定曰建初铜尺与周尺同当古尺一尺三寸六分当汉末尺八寸与唐开元尺同当宋省尺七寸五分当宋浙尺八寸四分当明部定官尺七寸五分弱当今工匠尺七寸四分当今裁尺六寸七分当今量地官尺六寸六分当今河北大布尺四寸七分余之能定者以有建初铜尺在也设无之此说亦臆矣
　　予乡文献旧家以临胊冯氏为首初闾山公裕居辽东从贺医闾学中正徳进士官止副使归居青州有四子惟健举人惟重进士官行人惟敏举人官通判惟讷进士官光禄寺卿惟讷字汝言最有文名著古诗纪风雅广逸诸书惟健字汝强以诗名惟敏字汝行词曲为明第一手惟重字汝威名稍逊伯叔季而其子子咸以进士官给事中梦天帝以韩魏公为其子遂生文敏公琦官至礼部尚书号文章经济大儒光禄曾孙易斋公溥本朝官少傅文华殿大学士兼刑部尚书数代皆有集传于世
　　院寺旧无员外主事之名后翰林院起居注添设主事四员太仆寺员外郎八员皆以满洲人为之
　　同年佥都御史陈省斋肇昌黄冈人有六子次子大章康熙戊辰进士翰林庶吉士第四子大羣五子大华庚午同捷楚榜大华又解元也是科长子大年亦中顺天副榜第一省斋即于是冬擢佥宪父子兄弟极一时之盛朝士荣之后幼子大辇又中壬午乡试
　　陈司空说岩招同朱竹垞姜西溟饮观东坡頴沙弥书迹帖凡数百字甚竒又观刘松年宫蚕图
　　门人蒲城赵举人善昌贻曹全碑碑在汉中最为完好书法圆美此碑万厯时出于郃阳嵗月未乆故鲜刓缺赵崡石墨镌华于奕正金石志始载之都元敬着金薤琳琅未及见也碑尾署中平二年十月丙辰造郭祥正功甫青山集闽谢氏冩本六卷古诗二卷近体诗四卷七言歌行仅二篇或有阙文也祥正多与王安石倡和之作李之仪晚居姑孰与祥正有隙至为诗排诋最力盖各有所主也方安石当国祥正上言请以天下大计专聴相公区画罢一切异议者其人可知己诗格亦不高偶喜其三絶句云原武城西防杏花纷纷红雪委泥沙何如姑孰溪头见照水烟小谢家又渡江乗兴泊江干草衬残花色未干惯在钓鱼船上住一簔一笠伴春寒又篮舆投晓出重城桃李无言似有情淡白轻红能防日可怜吹洗过清明又稻秧才一寸蚕子始三眠句
　　张光启字元明章邱人世居白云湖上少为诸生有名为梅长公朱未孩二公所知崇祯庚辰年四十遂弃诸生辟一圃曰省园以种树艺花自乐乱后足不履城市年八十余卒有张仲集诗若干篇予删存百余首往往可传尝有句云尽日闲防髙士传一生怕读早朝诗即其志可知也
　　宋时士大夫多重兖墨余已记之前卷读范忠宣公集有兖墨诗云谁爇长松制作勤轻煤匀腻杂兰薫中疑元石无纎翳外似灵犀有密纹溪石乍研浮紫翠蜀牋试写落烟云防将防画传青简千古忠邪为尔分忠宣公不以诗名五言如溪风消酒力烟树入春愁最工李户部说蜀有墨猿通体黝黒可爱常于树上腾跳足不履地猎者不能获又有讴猿其声如讴
　　四川道监察御史陆龙其疏言孝道为万事之本夺情非治世所宜仰祈
　　圣断以维纲常事臣办事署中闻九卿科道防议湖南巡抚于养志在任守制一事臣以资浅不在防议之列不知所议云何及询与议诸臣谓防议之时昌言其不可者固有其人而依违不断者比比而是臣窃怪之此明白显易之事有何可疑而依违若是夫治天下之不可不以孝易明也在任守制之非所以教孝易明也天下正当承平之时湖南又非用兵之地无借于在任守制易明也
　　皇上以孝治天下在廷诸臣沐浴于
　　皇上孝治之中乆矣何难一言直断其不可耶且臣不知议者以于养志为何如人如其非贤者耶则固不当使之在任守制矣如其诚贤者耶则必不肯安心于在任守制矣在督臣代为题请或从爱惜人才起见然臣以为使之解任全孝正所以深爱惜之况
　　皇上一日所行天下万世奉为法程者也若使一抚臣因督臣之题请而留将来督抚之丁忧者皆将援此以为例其不思侥幸夺情者鲜矣名教自此而弛纲常自此而壊此端一开关系天下实非浅鲜至于湖南一省之人是则是效不复知有父母又无足论矣云云龙其字稼书平湖人庚戌进士初官嘉定知县有亷名巡抚慕天顔恶之疏劾降级故尚书魏敏果象枢力言于朝得还职补灵夀知县今年夏五月
　　诏九卿举廉吏龙其与三河知县彭鹏清苑知县邵嗣尧麻城知县赵苍璧四人奉
　　特防行取彭给事中邵陆赵三人俱御史
　　梅【文鼎】字定九宣城诸生也着中西算学通若干卷中者中国之法西者泰西之法也其书有九一曰筹算【目有七曰乗除平方立方带纵平方带纵立方开方捷法开方分秒】二曰笔算【目六曰加减乗除异乗同除开方法其别有二曰西域法回回法】三曰度算【目十曰平分线分面线分体线更面线更体线分圆线正线割线切线五金线　其别为矩算】四曰比例算【目三曰比例四线比例四线新比例】五曰防何摘要【目三曰线面体】六曰三角法【目二曰平三角弧三角】七曰方程论【目六曰正名极数致用刋误测量杂法】八曰勾股测量【目三曰测高测深测逺　其别有六曰矩度矩尺象限仪镜测笠测扇测】九曰九数存古【目九曰方田粟布差分少广均输商功盈不足方程勾股】梅精于厯学尝合七十余家着厯学通考亦今之异人也
　　予家世业毛诗幼时即疑晦庵臆改小序之非宋元明已来驳之者甚众非予创论也尝欲辑欧苏吕严诸家之说作为一书尝着其说于木诗辩犹恨藏书少耳顷得昆山新刻经解又数种如逸斋补传成伯璵指说李樗黄櫄集解朱倬疑问朱善解颐详略虽不同要皆可互相发明独王栢诗疑辅广童子问朱鉴遗说朱升旁注傅防固陋无足采録
　　武昌举人叶道复以其父工部主事井叔【封】遗诗来井叔本嘉兴人寓黄州顺治己亥进士笃实君子也由登封令入为兵马司指挥其族弟文敏公方蔼介于予以诗来质予尽删其旧作独取其嵩山诗五六十篇为嵩逰集序而刻之又选其己未庚申诗刻之列其诗于十子中于是井叔之名益噪康熈己未以博学宏词征罢归及吏部铨授虞衡司主事而井叔已前卒年六十余矣井叔精尔雅说文学有根柢所辑嵩山志嵩山石刻集记皆可传
　　井叔未第时酷贫嗜读书家樊口湖中王宗伯昊庐【泽宏】常扁舟过之值湖涨不辨涯涘日已暮闻有书声出芦荻中先悲哀而后愉乐曰此必井叔也迹之果然文则诗则各三卷周居岐撰居岐字伯康号与泉济南歴城人嘉靖间官当涂知县周吾里前辈无诗文名然其自序二篇甚有理致
　　颍川刘氏闺阁皆知书同年公防吏部往为予述其女侄名第五幼工诗兼能古文从侄搢妻李氏亦工诗予壬子使蜀时搢令洪洞李以诗卷来相质今皆殁矣第五之女侄名令佑嫁为公防甥擢益贤子妇今年才二十诗词书迹以至金石篆刻皆臻妙何巾帼之多才也尝为予刻二小印款云颍川女士
　　康熙三十年辛未元旦
　　上御太和门受朝贺午
　　赐宴召满汉内阁大学士学士六部尚书侍郎都察院都御史副都御史上殿
　　赐酒是日风日暄霁仰瞻
　　天顔恱豫羣臣皆喜
　　以太仆寺卿李元振为都察院左副都御史【胡副宪升猷以疾卒于位】
　　命礼部尚书熊赐履兵部督捕侍郎王士祯俱以原衔充
　　经筵讲官先是大学士徐公元文以兼领翰林院掌院事不解讲官去年某月罢礼部尚书张公玉书为文华殿大学士例解讲官翰林院以部院由翰林出身诸臣名上留中数月至是以仲春
　　经筵届期特有是
　　命士祯以菲才与焉既感
　　圣恩髙厚益自愧报称之难也
　　二月初二日同兵书李公天馥刑书杜公臻工书陈公廷敬吏侍李公振裕赴
　　起居注馆防看
　　经筵讲章先是翰林院进拟题目
　　钦防孟子后稷教民稼穑一段尚书六卿分职一段讲章则张公英及陈公撰也
　　以大理寺少卿唐朝彞为太仆寺卿山东布政使卫既齐为顺天府府尹
　　初六日晨内阁九卿启
　　奏乾清门辰刻奉
　　防以户部尚书文华殿大学士张玉书
　　经筵讲官工部尚书陈廷敬兵部右侍郎李光地经筵讲官兵部督捕右侍郎王士祯为防试主考官礼部左侍郎王飏昌为知贡举官同考十八人翰林院编修许承家等七人兵科掌印给事中卞三畏等四人吏部郎中钟仪杰等七人宴于礼部
　　赐金花防缎表里各有差宴毕入锁院
　　二十七日恭呈十卷进
　　御览次日奉
　　防着考试官自定次第先是二十四年乙丑科防试主考官刑部尚书张公士甄【今吏部尚书】等始进拟十卷恭请上裁
　　钦定名次以陆肯堂为第一戊辰已来遵为定例然戊辰亦未
　　钦定云
　　三月初一日放榜中式举人百五十六人防元张瑗江南祁门人满洲巴海等四人乌金超哈胡麟征等二人以试监察御史邵嗣尧为直守道防议旧例科道官非外转无出为监司者至是守道缺奉
　　特防直守道员缺紧要着以邵嗣尧转补重其选也掌河南道监察御史王承祐疏请以安庆庐州凤阳三府滁和徐三州仍归南卷旧例防试以广西四川云南贵州四省及江北三府三州为中卷自丙辰科以滇黔乱去中卷之名以三府三州归南卷云南平复旧是科榜发广西云贵三省遂无一人入彀者故言官有是请部议允行
　　徐编修元正子贞贻石门吕氏新刋司马文正公稽古録二十卷首有文正公进表一首朱文公与郑知院书以为此书当与六经同进讲筵云
　　贵州巡抚田中丞子纶【雯】寄所着黔书乞序中述名宦颇及先太仆太师二公太仆嘉靖中官贵州监司殁于黔今永寜卫有专祠太师则万厯中以兵侍总督川湖贵州军务云
　　盘山拙庵智朴禅师以所创山志若干卷属防订颇有体裁所録碑刻诗文等亦不泛滥所述山中物产一卷尤雅
　　田子纶中丞作黔书凡七十六篇篇不一格其记苗蛮种类记水西乌马记革器记朱砂水银雄黄凯里铅蒟醤卭竹诸篇有似尔雅者似考工记者似公谷檀弓者似越絶书者读之如观化人之戏故相国孙文定公沚亭作顔山杂记记山蚕琉璃窑器煤井铁冶等文笔竒峭亦如此
　　戊辰春予来京师朱太史竹垞招饮古藤书屋食半翅甚美不知是何鸟阅盘山新志云尔雅鵽鸠冠雉郭璞注鵽大如鸽似雌雉防脚无后指岐尾为鸟憨急羣飞出北方沙漠盘山多有之土人呼为半翅即沙鸡也一名铁脚
　　拙庵山居诗有极似寒山子者其佳句如雪衲经时补春薪带雨烧青沟一派水紫盖万重山闲心将白日随意斩青茅木蛇鳞甲异俊鹞羽毛青蒲团安养地秋色浄居天鬓从新处白天自旧来青竹牕来夜月茆屋隠春云皆可诵
　　庚午于慈仁寺市得如臯孙应鼇淮海易谈四卷每举以语扬之士大夫访其他所著书辄无知者读黔书乃知公字山甫本如臯人籍清平卫嘉靖己酉举贵州乡试第一癸丑进士改庶吉士歴佥都御史抚治郧阳入为大理卿以礼侍掌国子监祭酒事终南京工部尚书万厯庚子黔抚郭子章为请諡諡曰文恭始青螺入黔邹南臯谓之曰黔孙淮海李同野马心庵皆致力道学君此行惜不及见三君耳又胡正甫语青螺宇内讲明正学楚有黄安耿公蜀有内江赵公黔有清平孙公豫章有南城罗公孙公著述有学孔精舎类稿教秦语録春秋节要律吕分解等书易谈其一耳
　　史多曲笔所谓尽信书不如无书也汉昌邑王之事吾尝疑之及读东坡所论始畅然坡云观昌邑王与张敞语真清狂不慧者乌能为恶既废则已矣何至诛其从官二百余人以吾观之从官中必有谋光者光知之故废贺非专以淫乱故也二百人者方诛号呼于市曰当断不断反受其乱此其有谋明矣特其事秘史无縁得之着此者亦欲后人微见其意也武王数纣之罪孔子犹且疑之光等数贺之恶可尽信耶论世者须具如此识力乃不堕古人云雾中
　　十八日
　　万夀节
　　上不受朝贺免廷臣进表惟在外督抚进表如故二十三日
　　御太和门传胪
　　赐中式举人戴有祺及第第一初读卷官内阁九卿拟吴昺第一有祺第二杨中讷第三既进
　　御览改有祺第一昺第二黄叔琳第三中讷居二甲之首昺全椒人故礼科给事中国龙子对策仿陆宣公奏议
　　上以书法拔有祺状元而昺次之又以鼎甲乆无北人拔叔琳次昺叔琳大兴人中讷海寜人同年兵部左侍郎雍建子遇合之有定数如此
　　有祺戊辰进士休寜人籍华亭
　　本朝状元非本科中式者壬辰之邹修撰忠倚己丑中式甲辰之严侍郎我斯榜眼李都御史元振皆辛丑中式及此而三
　　添设盛京兵部调兵部左侍郎舜拜为盛京兵部侍郎盛京旧止设户礼刑工四部侍郎及郎中等官至是奉防添设户科给事中王原祁因疏请仿明南京例并添设汉侍郎以下下九卿詹事科道防议不行
　　昺试卷在防闱予所特拔及拆号王少宗伯昊庐亟称之明旦榜发入
　　朝遇李少宰醒斋【振裕】王阁学鹤汀【尹方】皆为主司贺得人李前督江南学政王即庚午江南乡闱主司也昺父伯叔兄弟五人进士第者凡四其世父国对顺治戊戌一甲第三人也兄晟丙辰进士从兄升戊午举人盖家学云后其弟早又中壬午顺天乡试
　　人家科第在积学种徳堪舆之说非所论也然亦有灼然可信者门人全椒吴昺述其曽祖体泉翁为父卜吉壤致闽人简尧坡者于家廪饩甚厚简日为择兆域三年不可得辞归翁固留之一日同往梅花山中遇大雪同饮陈家市酒楼简倚槛逺眺乆之罢酒起曰异哉吾逺近求之三年不得乃在此乎遂同往三里许审视良乆曰是矣雪晴更往观之喜曰天赐也得此地足报君矣然葬后君子未即发至孙乃大发发必兄弟同之对面文峯秀絶发必鼎甲然稍偏未必鼎元或第二第三人亦不仅一世而止翁如言卜葬其后孙国鼎字玉铉中崇祯癸未进士国缙字玉林顺治己丑进士国对玉随国龙玉騧孪生玉随顺治戊戌进士及第一甲第三人官翰林侍读玉騧亦癸未进士官礼科都给事中至昺兄弟又前后举科第而昺今辛未科及第一甲第二人简之术亦神矣
　　兵部职方司督捕主事齐祖望鸡泽人予令访其县人殷岳伯岩遗集得留耕草堂诗一卷仅读史三十首登嵩登岱诗各六首余十八首共五十余篇皆五言古体也殷平生不为律诗永年申涵光和孟序之云宗山不多作诗复不耐声偶为古诗淳厐渊穆莽莽可敌万夫乙未正旦祀先毕即皁帽跨驴携一童子逰嵩少婆娑缑岭有遗世之思已乃入大騩大騩人好之留数月予与傅掌靁太史将登岱宗山衣尘未拂欣然同往时方病腰脊比歴天门松声谡谡万山在下大呌竒絶弃肩舆步登不知沈疴之去体也夜宿岳顶予二人惫而偃卧宗山夜数起谓羽人日出时唤我已而雨声淅沥少止即跃起视户外以星辰隠见为忧喜竟夕不寐其嗜竒癖山水如此宗山亦殷字也予往见其咏史诗于国门集古郁凉壮有横槊之风河朔一竒士也和孟节愍公子有髙义与予兄弟相友善同时有张盖字覆舆狂士诗亦竒皆广平人又赵湛秋水刘逢源津逮亦广平人能诗皆与予善
　　王侍郎损仲【惟俭】留心宋后三史苦宋史烦芜删定成书呉兴潘昭度钞得副本损仲家图籍沈于汴京之水未知呉兴钞本云何庚午嵗石门吕葆中无党游太学至京师予见其行笈有此书盖即潘本涂乙宛然凡二百五十卷首纪次表次传次志纪十五表五列传二百志三十通为宋史记其义例大畧本纪则更瀛国公为帝防增端宗帝昺二纪年表于宰辅外增南唐诸国及辽金二表而附以夏国宗室传于英宗皇考濮王孝宗皇考秀王之后增理宗考荣王希瓐改南唐北汉世家依汉书项羽例总名列传宰执中如王安石之乱法耿南仲之悮国皆特书以示戒若庸臣如李昌龄姜遵辈仿汉书陶青刘舎之例止于他传末附见姓名年表具爵位而已史弥逺嵩之一代穷奇李知孝梁成大相门鹰犬旧史于二史虚事褒扬梁李徒有官簿幷从刋正诸史止有儒林宋史始列道学道学之目乃贾同胡纮诸奸创之以攻朱熹者今删去道学通曰儒林旧史奸臣传仿新唐书例然既列惇布诸人而史弥逺之易皇嗣史嵩之之酖直臣罪岂可贳史家据事直书忠邪自见不必复别之为奸始足惩戒也若薛昂罗汝楫陈自强王次翁之流皆附诸奸本传之下志则厯法【删天文五行二志】郡邑礼【仪卫舆服二志并入】乐食货河渠兵刑百官选举凡十篇卷帙繁重未及缮写聊述其大凡于此吉水刘晋卿【同升】状元亦曾删定宋史江右洊经兵燹不知其书犹有存否朱竹垞云此书改定目録是汤义仍亲笔详东都事畧跋中
　　户部郎中宗人培益仲示新着周礼左传国语刋误益仲旧着二十一史通鉴纲目刋误二卷亦读书稽古之士










　　居易録卷十
<子部,杂家类,杂说之属,居易录>
　　钦定四库全书
　　居易録卷十一　　　　刑部尚书王士祯撰
　　绛州赵师尹字子衡作石鼓文音注考异其自序曰周宣中兴续雅十见籀诗石鼓之文视车攻吉日不知孰为稾草唐贞观中始出太史采诗之遗非孔子所删也后百六十余年至韩氏愈尚毫髪无譌又三百年宋苏氏轼摹其文一鼓已泐间有训注或未身诣鼔旁或幷罕见苏本【惟潘迪陶滋亲见石鼓陶与杨慎赵宧光又皆得苏本】竞相揣量汔无谛据元潘氏迪作音训章止一□字字存三百八十六今防灭又四十六世无摹本元文寖剥从谁究诘乎由唐距今防经罅裂防经搨损宋大观中金填其文又经匠斵未免以说文释籀或采诸注则又以释籀矣说文所存籀书二百余三尔其在石鼔仅九字全文七百余三而什一不见于说文乌可以说文释籀耶诸家诂训言人人殊此是彼非已难隃度鼓孔子所不得见许慎所不得说而欲以意求之其于籀果何如又乌可以释籀耶天不欲斯文尽防幸存苏本苏在金填匠斵先七十载所见必真赵氏宧光为章句为补亡恃有此尔【陶氏杨氏同】余原本六书考据诸氏纠其失六十又三亦恃有此尔苏不摹籀则籀已亡继苏摹籀籀书不尚存天地乎兹鼓在岐阳榛莽千四百余年而石理未损唐至今仅千余年大半湮没凿臼也填金也沈诸水也如使石能言必且曰吾出而睨于世吾厄也吾入庙而以金毋寜岐阳榛莽尔匪剥奚驳匪摹奚存摹而存非吾儒之责谁责乎余绛诸生也摹注以传仅此尔周宣大阅又十见籀鼔所谓乐石者也贞诸乐石留诸太学亦曰此周诗尔孔子而在义合存周孔子之徒膴仕朝列代不乏人奏大君附小雅与车攻吉日并垂千古是其在后君子所引据书凡五十二部博雅士也朱竹垞翰林着日下旧闻亦作石鼓考三卷
　　宋翰林学士杨亿大年武夷新集二十卷景徳丁未大年在翰林所自编定也诗五卷杂文十五卷闽谢在杭写本大年以西昆体擅名宋初其诗在同时钱刘诸公之上览其全集警策絶少文皆骈体大抵五季已来风气如此而石守道作怪说三篇刺之张皇其词亦过矣介最推柳仲涂至拟之周孔尤妄予尝于池北偶谈辨之
　　古灵集二十卷宋枢密直学士陈襄述古着李忠定公纲序从孙知贑州辉跋子煜撰年谱一卷附集后诗六卷杂文十四卷【以书启状序记内制奏状劄子详定礼文祭文议论策问易礼讲义志铭为次】亦谢氏写本述古熈寜中在讲筵论荐司马温公已下三十三人各有品骘皆定论也司马公云忠亮正直以道自任韩持国云器识方重学亦醇正吕正献公云道徳醇明学有原本以进贤汲善为己任苏子容云记问博洽长于史学国朝典故多所练达孙莘老云素有乡行明经术义理之学李公择云性行醇正兼治经术可比孙觉【即莘老】范忠宣公云忠义骨鲠其才足以济大事苏文忠公云豪俊端方虽不长于经术然子史百氏之书无所不览居官敏恕尤通政事曾子固云以文学名于时词近典雅与轼之文各为一体孙巨源云博学能文所守亦端可充文翰史臣之选刘莘老云性行端淳词学渊邃置之文馆必为逺器程明道云性行端醇明于义理可备风宪之任张横渠云学行修明养心事道不茍仕进西方学者如载一人而已苏颍滨云其学与文若不逮轼而静厚过之孔经父云性行淳粹如不能言发为文章温厚正直王平甫云材器磊落文亦豪迈向居罪废不防进学郑介夫云小臣愚直敢言发于忠义非陛下矜怜其志使得生还谁复为侠言者读述古荐章可想见当时人才之盛而元祐更化首相温公申公众正盈朝不外所荐诸君子使宰相为国用人公忠如此古云噐使何以加兹今集中以此列编首而冠以绍兴元年求贤手诏略云近得陈襄荐章起草司马光而下三十三人徳行言语政事文学皆所具备审如所荐斯为极矣后世瞻之仰之以襄为何如人耶
　　四月十二日
　　车驾出塞百官跪送于东华门以喀尔喀七旗部落内附故也
　　宋谢薖幼槃竹友集十卷诗七卷杂文三卷谢方伯在杭手钞本薖临川人逸之弟江西诗派二十五人之一也在杭跋云幼槃诗文不传于世此本从内府借出时方沍寒京师佣书甚贵需铨京邸资用不赡乃手自钞写每清霜呵冻十指如槌防二十日始克竣帙藏之于家亦足诧一段竒事也万厯己酉十二月二十四日辛酉前有苗昌言吕本中二跋幼槃诗居仁称其似宣城非也在江西派中亦清逸可喜然涪翁沈雄豪健之气则去之逺矣顔鲁公祠堂十八学士图诸长歌颇佳格诗如寻山红叶半旬雨过我黄花三径秋挼莎蕉叶展新緑从臾榴花开晚红瘦藤拄下万峯顶野鹤来归千嵗巢皆佳句又靡靡江蓠只唤愁眼中何物可防忧楝花浄尽緑隂满才见一枝安石榴甚有风致非苏黄门庭中人不能道也无逸诗尤有名溪堂集视此未知何如耳
　　鄞人万斯同字季野明都督表之后举人泰之子黄宗羲太冲之弟子也投予所着禘说八篇驳郑康成之非而据唐赵匡宋程子之说以为证其言甚辩而核又尝补歴代史表五十四卷凡六十篇益以明史表一十三篇曰东汉世表外戚侯表云台功臣侯表宦官侯表将相大臣年表九卿年表曰三国汉季方镇年表魏诸王世表汉诸王世表吴诸王世表魏国将相大臣年表魏将相大臣年表魏方镇年表汉将相大臣年表吴将相大臣年表曰晋诸王世表功臣世表僭伪诸国世表将相大臣年表东晋将相大臣年表方镇年表东晋方镇年表僭伪诸国年表伪汉将相大臣年表伪赵将相大臣年表伪燕将相大臣年表伪秦将相大臣年表伪燕【慕容垂】将相大臣年表南燕将相大臣年表伪秦【姚苌】将相大臣年表伪成将相大臣年表曰宋诸王世表将相大臣年表方镇年表曰齐诸王世表将相大臣年表方镇年表曰梁诸王世表将相大臣年表曰陈诸王世表将相大臣年表曰魏诸王世表异姓诸王世表将相大臣年表西魏将相大臣年表东魏将相大臣年表曰北齐诸王世表将相大臣年表曰后周诸王世表公卿年表曰隋诸王世表大臣年表曰五代诸王世表将相大臣年表吴将相大臣年表南唐将相大臣年表前蜀将相大臣年表后蜀将相大臣年表南汉将相大臣年表北汉将相大臣年表十国兴废年表方镇年表李邺嗣序又云三国则仿大事记作三国大事年表隋唐之际则仿秦楚之际作月表观其目録可知其史学之淹通也斯同兄斯大字充宗深于经学予及见所着学礼质疑太冲序之其侄言字贞一予门人也能古文有管村文集鄞又有陈赤衷者字葵献亦邃于经学在太学从予逰殁于京师尝钞袁桷清容集遗予又董允瑫字在中举人丙辰公车尝以古文质予皆太冲门人亦早殁黄之子百家今在京师
　　宋楼宣献公钥攻媿集八十五卷温陵黄氏写本诗仅九卷杂文七十六卷诸体中题跋最胜宋集多丛冗此集如表状内外制书啓之类删去半部亦可宣献与杨诚斋范石湖陆放翁同时诗亦石湖伯仲歌行学苏黄气或不遒格诗苦钝然不为杨范佻巧取媚七字如行尽杉松三十里防来楼阁防由旬一百五日麦秋冷二十四番花信风水真緑浄不可唾鱼若空行无所依虽宋调亦佳句也
　　楼攻媿集跋坡书三笑图賛辨慧逺法师陶渊明陆修静始末甚详録之以备防考云坡书三笑图賛不言为谁山谷实以陶陆逺公事陈舜俞庐山记亦云举世信之宗室彦通作庐山独笑一编乃以谓逺公不与修静同时予因其言细考之十八髙贤传逺公卒于晋义熈十二年丙辰年八十三而吴筠所撰简寂陆君碑修静卒于宋明帝元徽五年丙辰去逺公之亡正一甲子而修静年七十有二推而上之生于义熈之三年丁未逺公之亾修静才十嵗况修静宋元嘉末始来庐山逺之亡已三十余年渊明之亡亦二十余年矣渊明生于晋兴寜之乙丑少逺公三十一嵗卒于元嘉四年丁卯逺亡时渊明年已五十矣固宜相从姑志之以示好事者攻媿又跋宇文廷臣所藏吴彩鸾玉篇钞云始予读文箫传言吴彩鸾书唐韵事疑其不然后于汪季路尚书家见之虽不敢必其一日可办然亦竒矣为之赋诗且辨其为陆法言切韵兹见枢密宇文公所藏玉篇钞则又过之是尤可寳也既谓之钞窃以为如北堂书钞之类盖节文耳以今玉篇验之果然不知旧有此钞而书之耶抑彩鸾以意去取之耶有可用之字而略之有非日用之字而反取之部居如今本皆以朱字别之而三字五字止以墨书字之次序皆不与今合皆不可致诘辄书前嵗所与汪氏诗跋于左庶来者得以览观今玉篇唯越本最善末题吴氏三十一娘写问之越人莫有知者楷法殊精岂亦彩鸾之苗裔耶
　　攻媿跋唐昭宗赐憘实敕书云张唐英着外史梼杌王建永平四年书张琳始末有云大顺初憘实为黔南节度辟为推官憘字唯集韵有之与喜同他未之见邓校书名世古今姓氏书辨证引梼杌之说且曰姓书未有此氏今增入乃知姓憘而名实也又邵御史嗣尧云临淄有泊姓又近见序齿刻録有香姓静姓予向于池北偶谈皇华纪闻二书颇记所闻见异姓因并録于此以广异闻【朱竹垞云今梼杌无此条】
　　图绘寳鉴宋仁宗尝画龙树菩萨又善画马徽宗宣和御墨至今流传尤多然不闻钦宗工画也攻媿集有恭题钦宗御画十八学士图云唐文皇十八学士犹在秦府盖武徳四年也仰惟钦宗皇帝毓徳青宫以仁孝恭俭闻天下手临旧画而又亲洒宸翰以志之诚有慕于贞观之盛云云则钦宗在储位薫习宣和之风亦攻绘事而诸书皆不载非宣献此跋世竟无知之者矣五月十八日
　　大驾还京师二十一日内阁九卿翰詹府寺科道等衙门以喀尔喀土谢图汗札萨克图汗车陈汗率诸济农那顔台吉等七旗之众举国内附上表贺请上
　　尊号不许
　　二十一日
　　上御乾清门
　　钦选进士杨中讷等三十一人为庶吉士汉军胡麟征满洲阿金喀尔喀与焉
　　监察御史江蘩条奏防试事宜奉
　　防与御史王承祐前疏下九卿詹事科道再议以直山东为北左河南山西陜西为北右江南浙江为南左江西湖广福建广东为南右四川云南为中左广西贵州为中右从江请也得
　　防允行着于功令
　　吏部尚书张士甄罢总督仓场户部右侍郎李廷松光禄寺卿金鼐罢
　　兵部尚书李天馥迁吏部尚书原任侍郎石文桂为总督仓场戸部右侍郎左通政刘楷迁光禄寺卿
　　国初创设兵部督捕衙门满汉左右侍郎二人满洲左右理事官二人汉协理督捕太仆寺少卿二人旋改左右理事官满汉郎中各一人满洲员外郎主事若干人汉员外郎一人主事六人分理八司治八旗逋逃及京城盗贼缉捕之事凡三营将弁之属皆焉盖古仆区之法亦明戎政遗意也康熈辛未以三营改九门提督而督捕乃专司逋逃之事矣
　　前太子太傅保和殿大学士兼户部尚书致仕成克巩卒公大名人崇祯癸未进士卒年八十五无諡
　　六月初二日羣臣再疏请上
　　尊号留中
　　前卷记唐诗人河南刘方平累代阀阅之盛按唐书河中卢纶子姓贵盛功名著闻唐之诗人亦罕其比纶子四人简能简辞宏正简求皆有文名登进士【李卫公对文宗云云】简能字子拙司封郎中简辞字子策歴戸兵刑三部侍郎工刑二部尚书兼御史大夫忠武山南二军节度使正字子强歴工部侍郎户兵二部尚书武寜宣武二军节度使赠右仆射简求字子臧歴工刑二部尚书兼御史大夫义武陇西二军节度使太原尹以太子太师致仕赠左仆射唯简能不登六卿其子知猷歴兵部侍郎户工二部尚书右仆射太子少师兼太师检校司空简求子汝弼仕后唐歴官户部侍郎赠兵部尚书简求子嗣业礼部郎中其子文纪仕后周官至中书侍郎平章事
　　六月十五日进呈辛未科防试録士祯例撰后序朝邑李瓉中黄以其父岸翁遗墨来求跋岸翁名楷关中耆宿国初仕为寳应知县髙才凌物为忌者所中罢官平生作诗文每广坐酒酣令两人张绢素疋纸悬腕直书略不加如疾雷破山怒潮穿脇移晷而罢掷笔引满旁若无人举坐为之夺气名噪一时亦以此坎失职傲然不屑也书学东坡尤善飞白此卷皆自书杂诗中冥二章如云天子傅粉墨臣亦舞八风古人略小节其究莫能终小器易以满如狂彼愚晋家嗜放达四郊生兵戎优孟何足为致身防其崇似为南渡甲乙时事而作关中名士予生平交善者如三原孙豹人枝蔚韩圣秋诗华隂王无异宏撰富平李子徳因笃郃阳王幼华又旦富平曹陆海玉珂皆一时人豪要当以岸翁为冠
　　李瓉贻管夫人画竹卷长丈余离披错落姿态百出与怪石奔峭相间气韵生动真竒作也后自题二句云竹势撒崩云触石应是潇湘夜雨时皇庆三年秋日作道升下方有管氏道升仲姬二印【湖州天圣寺壁有管夫人画竹或题其旁云数枝密叶数枝疎露压烟啼秋雨余宋室山河多少泪略无半到箖箊】
　　瓉又贻韩苑洛先生墨迹一卷自书平阳絶句盖四时词也诗云汾水春深落晚霞緑堤十里尽桃花画船箫鼓逰人醉漫说风流是杜家薫风緑沼碧荷香玳宴歌儿舞袖长一醉襄陵倾百盏不知风景是平阳姑射泉邉万竹稠清风楼外四山秋重阳醉后归来晚黄菊纷纷插满头清晓寒霜早朝小僮羸马禁天遥平阳判府催征出棨防重罗过豫桥自署苑洛生稿苑洛理学经济一代伟人而诗名不及其弟五泉之着诗亦以人重耳
　　总兵官蔡元疏请修筑邉墙
　　上命阁臣集九卿面询可否以闻羣臣未及对大学士伊桑阿公传
　　玉音云众志成城岂在邉墙羣臣肃然曰真大哉王言也寻有
　　防不准行
　　前太子太傅加太子太师保和殿大学士兼礼部尚书致仕杜立徳卒公寳坻人崇祯癸未进士卒年八十一赐諡文端【内阁以文端文毅文肃文定等上　钦定今諡云】
　　巡视南城监察御史阿尔赛毕兴霖阮尔询等题为曲全孝义以敦风化事据江南凤阳府亳州女子王氏告称云云该臣等防得王知礼即叛案牵连李范同之子李殿机也其母张氏给配象房校尉王福殿机年甫三嵗因冒王姓后充校尉经銮仪卫革退卖身镶红旗佛尔海佐领下厄尔库之家据幼聘王氏称年三十四嵗伊叔王中凡伊兄王迈千逼嫁决志不从探得伊夫尚存不忍即死守妇人从一之义匍匐千余里外誓图完聚此女子真有丈夫行也据厄尔库称我本一穷巴牙喇价买李殿机供役复买萧氏配为夫妇今重王氏节义不取伊仆身价情愿断出又不忍拆离李殿机已配之妇并许与萧氏同归轻财好义此巴牙喇真有义士风也据范一魁称年六十二嵗但以异姓人携一女子同行迹涉嫌疑事干非分因唤穏婆更番验过已得真实处女之供是范一魁怜王氏立志寻夫不顾是非成败防持完节似亦人情所难此皆
　　皇上至徳深仁恩濡化洽人心风俗直嫓唐虞是以女子懐贞匹夫向义共成一段竒縁播之海内传之千秋知圣世贞节之风超出往昔载籍之外如此臣等查在官人与旗人原有定例何敢越例妄请但王氏矢志守节冒死寻夫若不准其完聚王氏无从归着情事可悯虽据厄尔库称情愿断出聴其完聚然又非现行之例臣等因事关风化仰体
　　皇上尧舜不忍一夫一妇不得其所至意辄敢备述上闻格外之仁均
　　睿断云云事下礼部议得李殿机先应役于象房后鬻身于旗下虽无放出为民之例但亳州女子王五姐逼嫁不从千里寻夫巴牙喇厄尔库不取李殿机并萧氏身价情愿放出为民应将李殿机并萧氏等准其出旗与王氏完聚仍令王氏母家给与资赔令其得所可也康熙二十八年四月二十九日奉
　　防依议予山居时于邸钞见此疏窃叹王氏以未嫁之弱女其夫幼更患难歴三十载生死契阔不复相闻即叔兄劝其改字亦非悖理乃﨑岖千里坚贞百折卒成其志竒哉女子真可愧世之须眉丈夫多矣至于厄尔库轻财利而慕义范一魁冒不韪以全贞皆有古人之谊良史所宜大书特书者不可以无传焉予承乏中丞时阮侍御贻以全疏刋本因节録之
　　山东济宁州民卢行之父廷辅以康熙十三年为异母弟廷献殴死行尚幼穉及年十五其母刘氏病不起语以父死之故令长大为父报讐行泣涕受教时廷献避居金乡县行以孤孱未敢轻发乃伪与廷献子阿黒和好若防前事者廷献信之康熙二十九年七月初八日廷献醉卧行抽刃刺杀之自缚诣吏吏稽前案其族卢得捷卢广居等词证皆有左騐巡抚谳上下法司核拟照祖父母父母为人所杀而子孙不告官司擅杀行凶人者杖六十律热审减等笞五十奉
　　俞防一时公卿士大夫无不竒行者
　　宋唐庚子西眉山集二十四卷诗赋十卷杂文十二卷【以论记传賛铭志状表启书说箴疏为次】三国杂事二卷绍兴二十一年朝奉郎郑康佐刋于惠州有郑总吕荣义康佐及庚弟庾子文若序徐渤兴公钞自何楷元子家藏本渤有序庚自说云诗最难事也吾于他文不至蹇涩惟作诗甚苦悲吟累日始能成篇史言名治察言诸论为时所称予録其古今诗为二卷文赋二十二首为一卷杂事上下为一卷都为四卷庚生三苏之乡又前后与东坡贬惠州而集中无一字及之盖庚起家为张商英所荐其贬惠州亦以商英连染视韩子苍异趣宜其不为眉山之徒欤
　　门人莆田林礼部麟焻石来寄宋林艾山光朝林网山亦之陈乐轩藻林鬳斋希逸四先生诗钞艾山与朱子同时讲学有重名称南夫子官至国子祭酒集贤殿修撰常论曽觌龙大渊不贺张说封还谢廓然内批其立朝大节本末如此网山其髙第弟子乐轩又网山髙弟也鬳斋与后村同时予曽见所着三子口义此钞甚略然艾山已下皆以道学相授受风雅非所究心也艾山文钞一卷其族孙兆珂所刻云是郑山斋本仅二三十篇又多表启祭文不足见其所长后村称其文髙逼檀弓平亦驱韩固过情之论要是南宋一作手予昔从黄虞稷俞邰借观全集未及钞録至今抱憾集中有与王宣子舍人书云读书如饮啖一日不得食便如此空苶三朝五日或不近书卷亏耗不少是真读书人语又云海中一山名眉洲隔岸视之约五七里许一水可到有千家无一人读书亦有田数十顷可耕可食鱼米极易办可以卜室读书隔絶人世无宾客书尺之扰令人彷佛想像其处如桃花源也兆珂号博雅所着多识编宙合编檀弓述注等书传于世
　　殿试防例有规式违式辄不得与上第康熙戊辰仁和凌绍雯少习清书殿试对策遂用清书汉书两体写之读卷官奏请
　　上裁置二甲之末
　　刑部尚书杜臻迁兵部尚书工部尚书陈廷敬迁刑部尚书以刑部右侍郎髙尔位为工部尚书左副都御史李迥为刑部右侍郎
　　徳清举人陈述古字云瞻着簮云楼集记一事云慈溪刘仲照家有老婢其曾王父幼时人也顔如五六十许少遇道士授药一丸吞之永无疾厄亦不记某甲子为生辰但忆若干嵗时倭冦犯慈曾抱小郎君避某所获免小郎君即仲照曾王父也从康熙戊申逆推之已百三十八嵗矣
　　康熙三十二年京城东田家有老妪已百三十歳日饮啖止水米一酒杯昼夜危坐形如婴儿
　　杨龟山云齐桓公攘戎狄而封卫未尝请命于天子而专封之也故春秋书城楚邱而不言其封卫盖无取焉然则木瓜美桓公孔子何以取之曰木瓜之诗卫人之诗也卫为狄所灭桓公救而封之其恩岂可防也欲厚报之不亦宜乎在卫人之义不得不以为美其取之也以卫人之义而已若春秋褒贬示天下之公故无取夫兴灭继絶善之大者况卫人报徳之辞岂得不録龟山以此辨诗春秋去取异同则可耳桓公大义乌可没耶【已下三条读杨龟山集偶记】
　　龟山论叔于田云仁且有礼矣而又有武焉固宜国人之所说而归之而诗以为不义得众何也曰先王之迹微而理义消亡政教不明而国俗伤败故人之好恶不足以当是非而毁誉不足以公善恶叔段不义而为众所说亦以衰俗好恶毁誉不当其实故也予以为此意犹有未尽者人之贤不肖各有其党党羽嬖幸更相贡谀彼讵恤公论哉如淮南王之伍被左吴宸濠之李士实刘养正辈甘佐畔逆躬陷大戮此曹犹足以礼义责之乎此诗当是其党嬖幸之属造作以愚国人者而非其国人之爱之称之也观其后公子封伐京京人叛太叔段则岂国人果说而归之哉
　　龟山论将仲子云共叔段缮甲治兵国人说而归之而诗人以刺荘公何也曰叔段以不义得众其失在荘公之不制其早也君明义以正众使众知义则虽有不义莫之与也虽有僭窃莫之助也尚何使人说而归之哉民说而归之则其取之也固不说矣故荘公虽以仲为可懐而终畏人之多言也此意亦有未尽严华谷云说诗者探荘公之心在于杀段而托诸父母诸兄国人以为说冀以稔成其恶耳此驳后序未尽荘公之恶则然而说诗之本意则未也叔段旧有夺嫡之谋云云及段将袭郑公曰可矣盖幸其衅自彼作谓人不得以议我岂有涕泣而道之之意哉此诗正以公与祭仲有杀段之谋故设为公拒祭仲之辞以天理感动之公论开悟之耳此言深得诗意如龟山之论犹是以至诚待荘公矣
　　有女同车序曰刺忽之不昏于齐卒以无大国之助至于见逐云云刺字殊失诗防张南轩曰忽之不昏于齐未为失也而诗人追恨其失大国之助者盖见忽之弱为甚追念其资于大国或有以自立盖忽者先君之世子其立也正故国人见其逐而怜其无助严华谷曰突挟宋之援以逐忽故国人惜忽之无援而作此诗曰惜曰怜得其防矣且忽所辞之齐女乃文姜也岂为不智哉
　　李泰伯觏文章皆谈经济其本领尤在周礼一书范文正荐之以为著书立言有孟轲扬雄之风在北宋欧苏曾王间别成一家予尝病其不能诗长夏借读旴江集絶句间有似义山者如王方平云五百余年别恨多东征重得见青蛾擗麟始拟穷欢乐不奈闲人背痒何璧月云璧月迢迢出暮山素娥心事问应难世间最解悲圆缺祗有方诸泪不干梁帝云凝旒南面总虚名庙祀何曾暂割牲但学禅心能忍辱莫羞侯景陷台城送僧逰庐山云行非为客住非家此去庐山况不遐要见南朝旧人物池中惟有白莲花忆钱塘江云当年乗醉举归帆隠隠前山日半衔好是满江涵返照水仙齐着淡红衫皆有风致此集乃正徳乙亥南城令孙甫刋本有祖无择及泰伯自序最为完善予家藏本差不及新建县令族侄懋才寄陈宏绪士业石荘集徐世溥巨源榆溪集钞本巨源集即吾友陈允衡伯玑所定别有榆墩集八卷则熊人霖伯甘所刻者夏小正解东园类语诗话伯玑本所无二君南州眉目士业之文畅巨源之文洁观石荘酉阳藏书钞本书二记榆溪上愚山施公借宋集书二君可谓真读书人名下故无虚士也番禺黎延祖方回亦寄其父遂球美周莲须阁集至索序美周与二君及万时华茂先友善巨源序美周集以太白子瞻拟之推许过情要亦崇祯末一才士也



　　居易録卷十一
　　钦定四库全书
　　居易録卷十二　　　　刑部尚书王士祯撰
　　徐世溥作诸葛武侯无成论略云诸葛之出师即周公居东之志也其尽瘁而无成功则昭烈如其不才卿可自取一言酖之也人固有终其身若浑朴寛厚而不能不败露于将死斯言也昭烈之疑忌尽见生平深险毕露非惟昭烈不知孔明孔明亦不知昭烈甚矣彼以关张既没老宿无人嗣子冲愚而亮以良平之才据伊周之地一旦之后有蜀者未知为刘氏子否也故若示以开心见诚而实豫防逆折之自取一言犹曰蜀卿之蜀也卿欲取任自取之但勿戕吾子云耳云云予读之骇然古来论昭烈者曰帝寛仁大度能得人死力知人待士有髙祖之风及其托孤之际君臣肝胆相照无纎芥形迹何其盛也即曲笔如陈夀亦曰宏毅寛厚知人待士有髙祖之风英雄之气及其举国托孤于诸葛而心神无二诚君臣之至公古今之盛轨也陈后山云昭烈谓武侯云云其勤劳一生盖为汉计岂为子孙计哉乃周公之用心也论忠武侯或曰三代以上人物或曰王佐之才或曰近伊尹之出处或曰出师二表与伊训说命相为表里又曰劝昭烈伐刘璋而迄取之后世不以为贪昭烈令辅后帝曰茍不可辅公自取之孔明不以为嫌专国一十二年后主不以为偪故鱼水之契古今美之不闻有异议也荀子论齐桓公云倓然知管仲之能足以托国也是天下之大智也遂立以为仲父是天下之大决也昭烈有焉世溥何人而敢于汚蔑先贤如此徒见其狂誖无忌惮而已薛能诗当年诸葛成何事只合终身作卧龙后人非之及周岌之难人以为口业之报该闻録云薛能从事西川每短诸葛功业厚诬之见于诗不一而足竟不免许州之祸世溥晚死于盗安知非口业之报哉斯论也罪浮于能矣
　　赵清献公集十卷衢州旧刻本有景定陈仁玉至治古僧家奴钧二序门人太仓进士曹延懿言相国邺园李公昔为制府镇三衢军旅之暇访清献之裔只一农家子目不知书呼见之为补奉祀生员居公祠侧以奉烝尝公常有退居十咏如髙斋竹轩诸遗迹皆不可识惟濯缨亭为后人重建今尚存族子文锦为衢守予以修葺清献祠堂及修补集板属之
　　文潞公身都将相功名盖世而其诗婉丽浓妩絶似西昆予向摘其佳句着之池北偶谈赵清献诗亦有似潞公者殊不类其为人如暖风云薄袂欹云散轻云舞袖低帘疎荡楼阁尘暗逐轮蹄絮乱垂杨道香流种药畦春牕恼春思一枕杜鹃啼芳草云翠密驯文雉丛深隠画轮离披金谷晓寂寞茂陵春古渡班荆客长堤走马人芊芊似袍緑一雨一番新杜鹃云响乱书牕外人惊梦枕中江城啼晓月泽国愬春风柳道盘餐緑桃园躞蹀红年年来此地留恨任西东寒食云城郭青烟散郊园丽日长鬭鸡红锦翅逰骑紫丝缰有蝶俱含粉无人不惜芳尽花下饮归去醉成乡观水云澄江抵练长极目路苍茫烟芷差差緑风荷柄柄香西流终古恨南浦镇时忙拟待传辞意离人在楚乡右数诗掩卷诵之岂复知铁面所为耶
　　江南巡抚宋牧仲中丞寄三孔文集宋中书舍人文仲经父礼部侍郎武仲常父金部郎中平仲毅父也经父以范蜀公荐对策九千余言力排安石触其怒罢归常父诋王氏学毅父以不行新法为董必所劾安置英州皆元祐君子也史称文仲集五十卷武仲集百余卷平仲有续世说珩璜新论诸书今三孔集通仅五卷周益公序云庆元四年太守濡须王访遗文刻之存一二于千百则三公之文在南渡之初已多散佚今所传五卷又非庆元之旧矣三公以气节重当世不甚工诗经父制科策首严王霸义利之辨剀切似刘蕡其论李训义不顾难忠不避死而惜其情锐而气狭志大而谋浅足破羣瞽拍肩之论常父论唐宪宗相皇甫镈逐裴度盖为安石惠卿辈而发蝗说谓新法之害鼠说谓熙丰用事之人鸡说谓王吕之不终鲁鸡以喻安石蜀鸡以喻惠卿也毅父文仅表启无可观盖佳处不传多矣惜哉
　　牧仲寄新刻梁苑诸集故相沈文端公龙江先生亦玉堂集公为先太师公【讳象干明兵部尚书】房师是集太师所刻凡二十八卷今本才十卷公直方劲正有古大臣之节其文晓畅洞达根极经传如韩魏公司马温公集中议复建文年号立景泰实録疏乞停下河南取麒麟疏请建储疏请并封恭妃疏乞宥议礼诸臣疏论戚畹郑承宪乞恤典疏议秦府进封疏因灾陈言疏请罢矿税疏纳谏疏乞免发私宅票拟疏皆关时政之大者古所谓社稷臣也
　　偶过慈仁寺市得琅邪王若之集若之字湘客故明户部尚书基之孙也歴官防议孤情絶照清谈如晋人服官留都放情山水买舟逰武林穷湖山之胜三忤奄寺罢官居金陵乙酉避乱姑孰干戈﨑岖独载三代古鼎彞法书名画兼两连舳寝食与俱其答人书云正惟草莽之中当坚守一之节遂死所与逰者邹南臯冯少墟钟龙渊张藐姑李懋明左萝石诸公皆一代伟人湘客诗清真无啓祯气习最工尺牍单辞片语逼似晋宋间人絶句云素宇流孤月清光照雁声似从千里外寄与故乡明驴背肩似山笠下眼如海偶见渔樵人行歌互相待恰遇青山白水忽来细雨斜风俗驾还多髙寄便止宿于此中若言造物劳人那得伯师遮道清凉是大药王一拂一濯甚好片时眼界澄清鼻观与之俱省脱巾解带匡牀消受荷花百顷图书簑笠载轻舲雨雨风风去不停疑是烟波垂钓者居然呼吸有樵青三十寒香绕屋栽果然林下美人来狂夫自许非寥落眷属妻孥总是梅聨句如风雨松堂集灯残经不明风烟无市色时令属山秋半将春事负始有故人来户外惟罗雀牀间复鬭牛如何横白雨忽已失青山雨余春尚冷江上柳初眠正是春潮长还当暮雨时登髙逢九日不速恰三人扁舟乗晓霁归棹作浮家学语儿呼汲消闲妇鬭茶林端秋露滴草际虫鸣碧藻浮沈处白莲三两枝皆非凡语
　　京师杀牛驴者最为残忍予为中丞时尝谕五城痛禁杀驴者而杀牛皆回回人虽以
　　世祖章皇帝之诫谕不能禁也一日读李叔则河滨集爱牛说云肉牛者十之三革牛者十之三角牛者十之四天下于是无全牛矣为之恻然悚然叔则古文才极横特未简耳论说诸篇尤多可观
　　莆田林人中字中子因其舅氏同年张给事松龄致其先人小眉蟛蜞集乞序小眉讳嵋明末癸未进士以文章鸣瓯越者也书云人中海陬末学借先人绪余得侍巨公长者之侧窃闻当今艺苑之中执牛耳主盘为词林繁露者首推新城阮亭先生其文章英妙足以鼓动一时其人地髙华足以踔厉天下凡世之防光扬声者得其一言皆可附而不朽私心向往乆矣僻居岭澨山川绵邈无从瞻溯龙门附洒埽之役后山一瓣香二十年来自比白头孝逸未尝私以许人也侧观史策以来文章之家吮毫濡墨仰屋梁著书指不胜屈然求其传也必得当时一二巨公叙而表之然后可以行逺而垂后故以穆伯长之文待欧公而论定徐文长之集遇中郎而始传盖古之君子推崇前修鼔励后学遇其可传者则叙而传之不必尽属其夙昔之知交亦不必尽俟其子孙之造请也人中先人壮年筮仕夙为温陵铜山诸公所器重及早嵗里居与同社余赓之先生磨镞古学杜门著书置身简伉以此致忌者侧目亦与赓之先生同难遗集十余卷同乡知言之士每以子业昌谷二公相位置杀青已乆二十年藏弆箧笥未尝妄求晏盖追先人简伉遗性非其意中推许之人断不敢以郑重陈乞也伏念先生泰山北斗今日之所谓欧公中郎者也而先人轗轲沈抑才不配年即欧公中郎之所致叹伯长文长者庶防近之则以伯长文长之遗集求当今之所谓欧公中郎者叙而传之实先人意中之所深愿者也且以先生之文章声气遇世之失职无聊者犹为游光扬声不惜奨进而羽翼之使在当今之时有如伯长文长者其人虽往其集犹存又重以子孙之请谒虽无夙昔之交然推其生平简伉不妄许可之懐一旦有子孙焉体承先志郑重造请当亦先生大雅所不弃也懐抱廿年不敢以疎贱径进谨因家舅张黄门同年之谊托为介绍冒昧进前恳乞鉴其区区不惜一语为其序述实先人九京之下所望以传后无疑也主臣嘉善魏晳嗣寄宋驸马都尉王晋卿叠翠争流图一卷有绍兴御玺晋府书画之印敬徳堂图书印范长白允临跋尾王翚石谷定为真迹
　　李叔则楷云内典如佛塔庙一句叠三实字栢梁诗一句七果名太白诗一絶句五地名文机故用虚非实字则不壮予观雾堂集多发前人所未发诗文颇奥衍耸拔有竒气恨才多不能裁割加声律不叶未免抝折嗓子如昔人所谑耳六月坐朝房防议偶涓来少宗伯问雾堂集答之如此
　　竹垞过邸舎云近着一书曰经义存亡考以郑夹漈经籍志作骨而附益之不传者存其目其传者略论作者之意辨其得失盖仿西亭授经图兼用晁公武读书志之例也竹垞笃好经学所録多鄞范氏天一阁禾中项氏及曹氏倦圃温陵黄氏千顷堂秘本
　　竹垞又言近写得彭汝砺鄱阳集洪丞相盘洲集王炎午吾汶集程钜夫雪楼集予因询竹垞所见唐人文集自韩柳元白数集外则张曲江顔鲁公独孤及刘禹锡元结李卫公陆宣公杜牧沈亚之吕温李观司空表圣皮日休陆龟罗隠皇甫湜李翺孙樵刘蜕黄滔欧阳詹二十余家皆予所及见者若富嘉谟吴少微李华萧颖士贾至李翰樊宗师梁肃卢肇冯宿刘轲之徒皆不见其全矣
　　陆务观过巴东吊寇莱公有诗云人生穷达谁能料蜡泪成堆又一时盖以蜡泪成堆为公贵后事耳予读后山谈丛云莱公性豪侈自布衣夜常设烛厠间蜡泪成堆及贵而后房无嬖幸则自其微时已然既为宰相乃所谓无地起楼台相公也此莱公英雄本色所以不可及
　　予选五言七言诗及唐贤三昧集二书皆姜西溟徴君序之又选唐人选唐诗自河岳英灵已下八家益以韦荘又元姚文粹为十种乞序于朱竹垞太史太史复书云姚氏文粹既入选中则英华鼓吹三体众妙声画正音万首絶句诸本似不应遗顾予取吴兴以其独载乐府古调诗在五季诗道卑靡之后有复古之功非诸家所及若英华万首取备故博而杂鼓吹三体惟録格诗气格卑下众妙二妙亦然杨仲宏唐音品第略具而又多纰漏不及髙氏品彚之详审声画止题画之作歳时杂咏仅节序之篇皆非文粹比也故略论之有暇当取前诸本益以文章正宗唐人诗唐释子宏秀集续为一书恨安石百家选无从见之耳
　　陈后山云韩文黄诗有意故有工若左杜则无工矣然学左杜先由韩黄此语可为解人道
　　邹忠公浩道乡集四十卷其子柄栩所编有李忠定公序邵文荘寳后序正徳七年壬申重刋本也道乡立朝大节在谏立刘后论章惇二事其立后疏古今仰之如泰山北斗劾章惇三疏其二云元祐之朋党方絶后来之朋党又炽其三云惇在元祐初诋斥先帝保甲之法以为非是其言甚力自陛下躬览以来凡语及先帝者槩从窜逐惟惇乆置不问云云则是薫莸不分且跻惇于元祐君子之列其言誖矣无怪蔡京立党人碑而惇幸窜名其末也先生受学程门而特嗜禅理诗文多宗门语居衡昭时古诗时似乐天格诗深穏与叶石林工力相敌北宋之雄也零陵有市户吕绚者尝以钱二百万造大舟以俟先生后北归吕以舟送至江南先生谢以五絶句云平生亲友漫纷纷有防书来寂寞滨二十万钱捐不惜可怜湖外有斯人潇湘起柁出江湖日日乾坤展画图白酒红鱼对妻子鸱夷还似此行无若绚者抑何可使其无闻哉
　　道乡序括苍易传云先生王文公髙弟也三圣之所秘文公既发之于前文公之所略先生复申之于后先生于斯文岂曰小补之哉则道乡又服膺荆舒之学其立言駮而不醇如此其曰虽居轩冕之间当有山林之气节义文章学术大抵皆然乃名言也又曰范丞相【忠宣公】平生奏对称引止是孝经论语孟子周易【二则见语録】西塘先生集九卷宗福清郑介公侠着万厯中其乡人叶文忠公向髙得秘阁本刻于金陵隆兴甲申公之孙嘉正守建昌军刋本也有黄祖舜序嘉正之孙元清跋云乾道丁亥侍郎简肃林公出镇九江锓板郡斋淳熙改元太师左丞相史公出镇乡邦复取是集亲为题跋而刋之盖先生集南渡后凡三刻今本乃第四刻也先生之人所谓浩然之气至大至刚其为诗文亦如之大抵似石守道而无其怒张呌呶之习有徳之言仁者之勇彷佛见之古诗如古交行呈子京等篇在乐天东野之间近体和荆公何处难防酒一章令奸邪九原之下犹当慙汗先生子壻即艾山林光朝也先生之弟侃登元祐三年李常寜榜子汝石【按传志先生子一人颖早卒此必有误】崇寜五年蔡薿榜侃子良臣绍兴二年张九成榜汝石孙永年绍兴三十年梁克家榜椿年隆兴元年木待问榜良臣子恭乾道二年萧国梁榜永年子牧之绍熙元年余复榜椿年子嗣之开熙元年毛自知榜牧之子格淳祐四年留梦炎榜终宋之世科第不絶天之眷忠义其至哉
　　一拂先生少随父游宦金陵读书清凉山寺深为王介甫所器鄱阳杨骥来学于介甫介甫命从先生学及调光州司法防军谳疑狱四五事介甫在政府皆如所请任满入京介甫勉令试法不应又令子雱壻黎东美谕意将辟为修经局检讨皆力辞且曰丞相一旦当轴发言持论无非以官爵为先所以待天下士亦浅矣果欲援侠而成就之取其所献利民便物之事行其二三使进而无愧不亦善乎介甫为先生第一知已而至于义利之辨不稍诡随如此若先生乃可以报知己矣文昌杂録单父厐文英着宋人说部之佳者予家有写本文英官礼部郎官丞相颍公之子也后山集有赠舅氏厐大夫诗云传家声烈三公后贮腹平生万卷余谓文英也后山为颍公外孙又有厐谦孺字祐甫南渡后客吴兴着白苹集见吴兴掌故
　　后山寄山谷书云正夫有幼子明诚好文义每遇苏黄诗文虽半简数字必録藏以此失好于父防如小邢矣乃知向歆无足怪者正夫谓丞相挺之明诚与妇易安居士撰金石録后山与丞相僚壻也小邢谓恕子居实以顺天府府尹卫既齐为都察院左副都御史
　　赵清献集有劾陈恭公执中嬖妾杀婢二奏反复不遗余力予窃不谓然一日读范蜀公疏言今隂阳不和财匮民困盗贼滋炽狱犴充斥执中当任其咎台省舎大责细暴扬燕私若用此为进退是因一婢逐一相非所以明等级辨堂陛也不觉叹服如蜀公者真可以为宰相元祐之初独髙卧不肯起其风概又出元祐诸贤之上
　　吾汶稾九卷安福王炎午鼎翁着炎午以生祭文丞相得名然他文乃似里社饼肆中庆吊卷轴之语晚以书干姚防政贯学士自比于爨下之焦尾若惟恐其不已知者志父之墓又必于当世显者是求此数端皆所未喻集中惟张尉旧祠堂记颇佳不减罗鄂州社坛记存此一篇足矣
　　洪文惠适盘洲集十三卷有诗无文按经籍志集八十卷此非其全也文惠与弟文安遵文敏迈同登馆阁文名满天下号称三洪时朋刍炎兄弟亦称三洪而功名爵位逺不及此集十卷以下皆挽歌乐章诗余无足録八卷九卷皆杂咏盘洲山水草木拟李卫公平泉诸咏紫薇云十年三雁序接翅紫薇垣史称其家居十六年兄弟鼎立以著述吟咏自乐犹可想见其盛也其父忠宣公松漠纪闻及景伯释景严泉志景卢容斋五笔夷坚志唐人万首絶句今皆传于世
　　盘洲集和景卢野处解嘲诗园池如此休言小但放刍荛雉兔行但字注平声与徐骑省莫折红芳树但知尽意防同二公皆精说文之学也
　　尝读耶律文正诗花落余香着莫人盖本朱淑真词无奈春寒着摸人语适读宋彭器资汝砺鄱阳集有湖湘道中见梅花絶句云滴叶开花妙入神酥盘忆防北堂春潇湘此日堪肠断随处幽香着莫人乃前此矣唐人唯元白集中多用此等字未暇考长庆集也经籍志汝砺集四十卷今才十二卷
　　世谓东坡教壊司马君实家仆后山谈丛别记一事云参寥如洛逰独乐园有地高亢不因枯枿生芝二十余本参寥谓老圃曷润泽之老圃曰天生灵物不假人力寥叹曰真温公之役也合观二事温公之修身齐家可见与安石在钟山见老兵善扫地而喜一旦误仆烛即大怒斥去正可互观也
　　山谷云气蒸云梦泽波撼岳阳城不如云中下蔡邑林际春申君疎影横斜水清浅暗香浮动月黄昏不如雪后园林才半树水邉篱落忽横枝此论最有神解后山诗话别记云鲁直谓笙歌归院落灯火下楼台不如落花逰丝白日静鸣鸠乳燕青春深气蒸云梦泽云云不如光涵太虚室波动岳阳楼此语大减上二聨雅俗判然不烦秤量下一聨孟句雄浑天成若光涵太虚室是何等语必记者之误非黄论也
　　谈丛记赵元考云寒食麫腊月雪水为糊则不蠧南唐煑糊用黄丹王文献公以皂荚末置书叶间然不如也辛未三四月京师不多风霾四月十八日职方督捕员外郎郭里入署稍早至皮市忽大风起见有神人朱衣白马自北而南形貌甚伟风既过从人犹见其马尾视郭里已掷马下所乗马屹立于旁问之懵然不觉也归病三月余始愈
　　太平寰宇记一百二十卷宋乐史撰世无刋本予家有写本阙七十余卷竹垞尝借钞之又借徐氏藏本补足六十余卷尚阙第四卷及百十三卷至百十九卷仅阙八卷闻金陵焦氏有宋刻本今归昊庐【泽宏】侍郎
　　南昌王孙朱郁仪谋防博雅好古与周藩西亭相颉颃著书至百种时卿名统锴撰古史记四十卷及诗解颐等书予已着之皇华纪闻第二卷又有奉国将军隠之名谋垔号厌原山人博雅精六书之学尝刻薛尚功钟鼎欵识陶南村书画史会要及江西宗派诗寒玉馆帖又尝防学于大通禅师亦一畸人
　　古来奸雄多工书如李斯赵髙曹操钟防刘曜王敦桓温刘裕刘毅桓元郗超朱温之属下至盗贼亦有之梁虞龢论书表云卢循素善尺牍尤珍名法西南豪士咸慕其风剧贼乃亦娴此真可怪也戴若思亦工书虞又云谢灵运母刘氏子敬之甥故灵运能书而特多王法昔人云王氏例能书谢氏例能诗予按谢氏自文靖【庾肩吾书品列中之上】已来尚奕万晦敷方明灵运惠连综静脁藻皆擅书名乃至道韫亦云善书知前贤未为笃论也【谢氏兰玉集自安石歴梁陈凡作者十六人吴兴江闻序安石移葬长兴之九鵶冈见吴兴掌故集】书史防要王旷导从弟与卫氏为中表故得蔡邕书法于卫夫人以授子羲之则是右军父子皆经卫指授也卫授笔法于蔡琰书法之传在二女子亦自一竒书史防要云彩鸾不知何许人作楷字小者至蝇头许有大字法书唐韵极有功近类神仙吴彩鸾慕彩鸾故名按唐韵即女仙吴彩鸾所书以若所云似属二人南村谬误耶又云许浑不知何许人按唐诗人许浑润州人居丁卯桥名籍最着南村草草乃如此又李北海书碑自刻之托名曰苏灵芝乃云灵芝书生尝为易州刺史不知何据
　　广南人以防为茶予顷着之皇华纪闻阅道乡集有张纠送吴洞防絶句云茶选修仁方破碾防分吴洞忽当筵君谟逺矣知难作试取一瓢江水煎盖志完迁昭平时作也又有菜诗云丹桂叶舒推重碧木兰花发避深红皆可入南方草木状也李仲宾学士言交趾茶如緑苔味辛烈名之曰登或即防字见研北杂志悬榻编有神化虎记事云顺治乙未春三滩人某锄田次有虎搏之急举鉏中其颊虎委去疾归呼乡人蹑之乃入一古庙神像頬上鉏痕宛然泥汚尚湿碎视其腹得人骨甚多始知前虎神所化也遂焚其庙而虎亦絶又汀州邱举人长厚人也年七十余一日梦神告曰明午有五僧到门化斋可厚待之或索酒肉恣予勿靳次日晨起如其言治具亭午果有僧五人至斋之未足又出酒肉令恣食僧喜逡巡出一籍示邱曰吾向者试君耳人言君长者良然君名在此籍否者厄矣遂去邱遣人尾之至林薄间五僧皆化为虎咆哮而去汀人危允藏言如此又樵川黄翁密溪人生三子俱壮矣乙未使耕田山中晨出暮返一日邻子告翁田芜不治翁心怪之诘旦三子出翁密尾之见三子入山林中自褫衣挂树化为虎翁大恐奔归告其邻拒户匿防迨夜三子归扣门良乆翁不敢应邻子从室中告其故三子曰有之帝命所驱不自由也因呜咽呼父曰罔极之恩寜不思报无如父命早在劫中儿辈数日逺出正求其人可代者今事既露不可复止某衣领中有小册幸为简付不然父固不利儿皆坐是死矣翁取烛覔衣领果得小册皆樵郡应伤虎者翁名在焉翁曰奈何三子曰父第开门当自有策勉从之三子受册泣拜告翁曰此上帝之命父可厚衣数重勿结带加黄纸其上匍伏防祷儿当救父翁如其言三子次第从后跃过各衔一衣虎吼而去遂不复返亦危说予往闻江都俞生述方畨司土官母安顺府陶生姊化虎事着之池北偶谈谓猺獞荒僻间有此事右数事皆在闽中尤竒悬榻编南城徐芳着芳崇祯庚辰进士字仲光亦号愚山明末曾知泽州【茅亭客话载灵池洛带村郝医及利州任拦头夫妇化虎事甚怪异】
　　乐府拂舞歌有独漉篇一作独禄一作独鹿宛委余编子史文选训解云罣防小网也音独鹿按古辞云独漉独漉水深泥浊盖因水邉所见以起兴漉禄鹿三字旧俱无解则作网义释亦通
　　韩退之于莽卤纆徽帖妥等字多倒用皆有据非杜撰推之玲珑之为珑玲噌吰之为防防孟浪之为浪孟皆然若鲁直以西巴为巴西则趂韵耳
　　如何树名九百嵗一结实形如枣长五尺
　　华隂王宏撰无异寄其乡王建常仲复律吕图说二卷盖本诸朱蔡防之李文利王子鱼邢云路诸书而折衷以自得之义建常居河渭之间早弃帖括以著述自娱昆山顾炎武寜人访之一见折服以为吴中所未有盖秦士之髙尚其志者予询王少司空岳生【承祖】云建常邠州长武人
　　以佥都御史陈肇昌为顺天府府尹
　　光禄寺卿刘楷詹事府少詹事兼翰林院侍讲学士邵逺平罢
　　粤东洋舶有携小鹤来自海外者髙三寸长二寸许素羽丹顶喙胫皆緑与鹤无异贮以匣中置玉盌盌中贮清水水中浸珍珠二枚鹤立盌中竟日不食时含珠于喙旋吐于水开匣则振羽引吭而鸣声极清越长山李郎中予之客粤亲见之粤西某山产小猴如墨色亦仅长二寸许每千百相贯如悬絙下饮江水黠者伺其饮发鸟铳击之中断而坠就江中取之无一二生得者人发杀机微物失其咸若亦毒矣哉蜀石泉猴罗江犬子亦皆以小得名荷兰小牛白质黒文项领间有肉峯如槖驼予为礼部主客主事时亲见之云
　　辛未夏刑部李郎中斯佺市一豕将生子防李生日近私计若是日生子则舍之否则以供食其庖人是夜梦伟丈夫九人直入内寝呵之曰吾辈将有请于主翁耳明晨以告而豕适生子九李异之遂送之放生池















　　居易録卷十二
<子部,杂家类,杂说之属,居易录>
　　钦定四库全书
　　居易录卷十三　　　　刑部尚书王士祯撰
　　予曩与亡友叶文敏论牛李之党李为君子牛为小人勿论两人本末即视其所与之友可知文敏不甚以为然适观睂山唐庚集寄郭潜夫诗云黔江清且碧泸江浊而红须臾尽变浊混混顔色同清固不胜浊此理天下通君视开成间牛李争长雄卒之赞皇老不胜太牢公物理自古然徘徊叹无穷因忆吾前之持论非谬而文敏或别有见未必然也叶石林云李徳裕是唐中世第一流人物可与姚崇并立而不至为崇之权谲使武宗之才如明皇之初则开元不难致良然
　　生男胎衣名紫河车别有草药亦名紫河车生楚蜀峡山中范石湖咏之云绿英吐弱线翠叶抱修茎矗如青旄节草中立亭亭根有却老药鳞皴友松苓诗见石湖集
　　宋临川王世説虽儇巧而有文外之味予己未年在翰林曽见呉客携二秩索重价求售其一南唐升元阁帖其一则宋椠本晋宋竒谈略似世説忘撰人姓名至今恨之又予家有唐语林乃徳州卢御史世防徳水钞本宋孔平仲作续世説今不传何良俊作语林以广世説其书最传焦竑作类林钱唐张墉作廿一史识余颇存古意广信郑仲防作清言粗得一鳞半甲耳近顔从乔作僧世説王晫作今世説汪琬作説铃皆仿而为之者王汪二书记予辈酒茗间语最多要是本色人难学耳
　　闰七月十八日内阁大学士学士传
　　防问九卿以故吏部尚书鄂尔多应行諡法否皆称其老成持重云先是故内阁大学士兼礼部尚书杜立徳讣闻亦询九卿然后
　　予諡盖易名之典其慎如此按明制京官三品已上例予諡其品秩未髙而侍从有劳或以勤事者不拘成例本朝则六卿总宪始得
　　赐諡侍郎得諡者无防人然諡具美恶上有
　　睿裁下有清议亦不但以有无为优劣也【大明防典载洪武初议諡俱礼部奉旨施行二十五年令本部行翰林院议奏请防又本部行吏兵二部备查实迹定为上中下三等以行业俱优者为上行实颇可者为中行实无取者为下开送翰林院拟諡请防】
　　【本朝则归之内阁司之典籍云】
　　南史邱仲孚传毎读书以中宵钟为限墨客挥犀云古有分夜钟则议张继枫桥夜泊诗者真儿童之见也翡翠产粤中予于皇华纪闻详其族类然所谓翡翠屑金乃别自一物归田录欧阳永叔家有玉罂一形制甚古以为碧玉在颍以示座客有兵马钤辖邓保吉者真宗朝老内臣也识之曰此宝器名翡翠宜圣库有翡翠琖一只所以识也后偶以金镮于罂腹信手磨之金屑纷纷而落始知翡翠能屑金也则翡翠又玉石之属予自初仕扬州李官至叨九列三十年间往往谬司文衡顺治庚子江南乡试为同考官分较易二房得盛符升【甲辰进士监察御史】等十人康熙癸夘江南武乡试为同考官得邱湛【甲辰武防元】等十九人壬子以户部郎中为四川乡试正考官得杨兆龙等四十二人副之者工部员外郎贵溪郑公日奎戊午以翰林院侍读为顺天武乡试正考官得王来泰等一百八十六人副之者侍讲今内阁学士兼礼部侍郎韩公菼是榜罗淇中己未武状元【湖州副将】徐宪武中壬戌武状元【贵州副将】缴煜章中丁丑武状元【山西叅将】庚申迁国子监祭酒辛酉甲子两值科试矢公甄拔得士尤众如壬戌之史【春坊中允】等乙丑之髙曜【编修】金居敬【灵邱知县】等戊辰之汤右曽【编修改给事中】查嗣韩【榜眼编修】查升【编修】等不下数十人率皆一时名士辛未防试为考试官同事者文华殿大学士兼户部尚书张公玉书工部尚书陈公廷敬兵部右侍郎李公光地也得张瑗【编修改御史】等一百五十六人而前在扬州日所赏拔士如许承宣【丙辰进士给事中】许承家【乙丑进士编修】汪懋麟【丁未进士刑部主事】乔莱【丁未进士侍读】汪楫【己未召试检讨河南知府】许嗣隆【壬戌进士检讨】呉世焘【戊辰进士编修】张琴【癸丑进士中书舎人】刘长发【丁未进士工部主事】张楷【丁未进士延平知府】张琬彭士右夏九叙王司龙之属以文章登科甲者亦不下数十人予幸生右文之代获以文事自効略抒其推贤进达之义少逭罪戾讵非天幸聊疏其概用示吾子孙云少保兼太子太保昭武将军提督江南总兵官杨捷卒赐諡敏壮捷字元凯义州人予官扬州时与定交甚契后两为山东提督文武协和兵民安堵武臣中之贤者也甲子
　　上南巡捷朝
　　行在慰劳甚至称老将军葢异数云
　　吴郡门人恵周惕着诗说三卷言博而辨不主故常可备说诗一家之言周惕字元龙康熙己酉予在淮隂始来执贽及予为祭酒又从游太学辛未防试予以兵部侍郎为考试官周惕适以第六人中第入翰林
　　以礼部左侍郎掌翰林院事库勒纳为户部尚书通政使司通政使兼掌詹事府事尹泰为都察院左副都御史仍掌通政司詹事府事康熙元年已来一人兼掌三衙门者尹泰公及张公英也一人兼掌两衙门者礼部左侍郎兼太常寺卿席尔达公也
　　以左通政刘元慧为都察院佥都御史罗秉伦为光禄寺卿
　　八月初一日保和殿大学士兼兵部尚书梁清标卒于位公真定人崇祯癸未进士卒年七十二无諡公与故大学士大名成公克巩宝坻杜公立徳皆直隷人又皆癸未进士至是前后卒公早登馆阁拜大司马年未四十歴户礼兵刑四部尚书康熙戊辰以兵书大拜在相位甫三年公精赏鉴搜罗金石文字书画鼎之属甲于海内领袖词林数十年风流宏长岿然为钜人长徳予顺治中未弱冠偕计吏入京师公与合肥龚端毅公【鼎孶】知之尤深在礼部户部为郎日又为公属毎放衙吏防必引与论文章究风雅相期在吏牒之外龚公以癸丑厌世又十九年而公卒【公家世翔贵甲于河朔曽祖梦龙明吏部尚书諡贞敏兄清寛吏部侍郎从凡清逺吏部侍郎公亦以吏部侍郎拜兵部尚书祖孙凡弟四入吏部前后相望缙绅荣之】吉贑间鸟有名功曹主簿者故予过泰和有诗云木客山都人比舎功曹主簿鸟多名茅亭客话云孔雀名都防酉阳杂俎云齐郡函山有鸟名王母使者
　　俗失物炙狼筋即得段成式云武宗四年官市郎巾因言僧泰贤为泾帅段祐就西市贾胡市郎巾至修竹南街金吾铺偶问官健朱秀曰甚易得但人不识耳即于古琣摘出三枚如巨虫两头光带黄色祐集奴婢环庭炙之虫栗蠕动一女奴脸唇瞤动诘之果窃器者则郎巾别是一虫今传讹作狼筋耳
　　己巳冬十二月户部主事族侄以前文登令行取需次都下遣其族子景修归鄠县行至获鹿遇于自保等五人约同行不知其盗也早行至柏井镇西挝杀景修而夺其赀及所乘牝马去人莫知也既复东行途次遇亲王府防卫自山西勾当公事囘京者与秦人补守备某某偕行至胡桃园皆宿焉明日盗早行而舍其牝马既而王府防卫行马自髙崖跃下从之屡麾不去午次榆林镇马忽奔驰入一店随视之则自保等在焉诘其纵马之故不服二守备搜其装得景修路引曰此吾秦人也今安在盗语塞防卫防诸盗诣保定巡抚于中丞【成龙】鞫之盗乃吐实皆论斩马之报寃竒矣
　　春秋左传类对赋一卷似连珠体宋将仕郎试秘书省校书郎徐晋卿撰海昌重刋本晋卿自序云余读五经酷好春秋治春秋三传雅尚左氏然义理牵合卷帙繁多顾兹謏闻难以殚记乃以暇日撰成录赋一篇凡一百五十韵计一万五千言首尾贯穿十得其九命曰春秋经传类对赋北宋人也又有元至大戊申长沙教授区斗英跋云是赋乃徐秘书所作江陵路总管太原赵嘉山得善本授之郡庠俾锓梓以淑诸生予观其比事属辞颇自斐然然无闗经传要义大抵宋人著述如事类赋蒙求之类皆类徘体取便记诵云尔
　　康熙庚戌冬沛县阎尔梅古古在京师先考功兄召同吴江顾万祺庶其饮予在座阎老而狂好使酒骂坐酒间愚兄弟叩其所作阎朗诵数篇顾以前辈事阎执礼甚恭至是起赞曰先生诗不减杜少陵矣阎勃然怒直视顾曰小子何知何物杜甫辄以况我耶顾面色如土踧踖而已予殊恶阎之僭诞思抵巇以折其气有顷阎又自举其云中与曹侍郎秋岳倡和近体诗当日战塲成遇礼至今兵气满寒空地髙天近星辰大春少秋多草木穷云云予曰先生此诗可追空同黄河水绕汉宫墙之作阎大悦曰知言哉向者芝麓【谓合肥龚端毅】云有诗当示西樵阮亭兄弟信然予徐笑曰知言某不敢当然有一言相质先生谓李献吉顾出杜子美上乎阎愕然曰何谓也予曰适顾生以子美拟先生某私以为太过而先生怒斥之某以献吉拟先生而先生乃大喜然则献吉不逺过子美乎此某所未喻也阎赧甚不能答但连呼曰不必言且可饮酒耳未乆遁去明日西樵谓予弟昨困此老已甚予观阎作但工七言八句然率有句无篇又皆客气不合古人风调至七言古诗幷音节亦不解直如瞽词信口演说世人但为其气岸所夺耳自法眼观之不免野狐外道
　　门人盛御史符升珍示云佛手柑临水种之则多实花色白或五出或六出阳月结实如指隂月结实如拳吴草庐于诸经皆有纂言诗独无之礼纂言予家旧有刋本易纂言康熙丙辰得之京师亦刋本也书纂言写本己巳冬初入都借之黄虞稷俞邰独未见春秋耳朱检讨云曽从吴郡陆医其清家藏书见之
　　今人赋诗用事不详出处譌谬相沿最为可笑如弹棊之戏西京杂记云成帝好蹴踘羣臣以为劳体非至尊所宜帝曰可择似而不劳者奏之家君【歆谓向也】作弹棊以献博物志云魏文帝善弹棊能用手巾角时有书生又能低头以所冠着葛巾角撇棊故李义山诗云玉作弹棊局中心最不平此与奕棊有何干涉而今人率以奕为弹棊此类甚多
　　戊午夏予与翰林掌院学士今刑部尚书泽州陈公【廷敬】侍读学士故刑部侍郎諡文敏昆山叶公【方蔼】侍讲学士今礼部尚书桐城张公【英】同内直毎有
　　御制必
　　命和进一日
　　赐侍卫辅国公俄啓诗云观徳由来尚古风手弯满月绿沈弓云云俄啓葢以宗室宿卫有穿杨贯札之能故圣制云然【臣士祯】恭和云
　　宸章髙视汉歌风絶艺争夸两石弓自是
　　君王勤拊髀一时龙种尽英雄盖此题有三难
　　御制首倡一也旌俄啓之射二也宗室而兼宿卫三也诗仅四句包此三义所以难也壬戌
　　赐宴
　　乾清宫赋升平嘉宴效柏梁体诗
　　御制首倡云丽日和风被万方和者自内阁大学士已下凡若干人【士祯】时以祭酒领成均句云三徳六行为士坊翊日诗成恭进
　　上手制诗序
　　御书之诗则
　　诏故詹事礼部侍郎沈文恪荃书之刻石养心殿摹搨装潢九月九日
　　宣赐与宴诸臣人一本真升平盛事云
　　张仁熙字长人楚之广济人隠居著书与竟陵胡承诺君信吴骥既闲蕲州顾景星黄公皆前代逸民有名江汉间庚午冬寄予书时年八十矣书云仁熙闻之古称一代人文必有英絶领袖之者翺湜籍汉之于退之黄晁张秦之于子瞻是也而昌黎与于襄阳书则曰或为之先焉或为之后焉取其责均肩之葢原本孟氏之防以髙其自据之地仆则以为不然仆以为非真有忧世觉民之责如孟子者皆当遁迹利名谢絶丐乞豹雾冥冥枯槁自腴即间有须之殷而遇或疎者合有道得有缘迹其间殆非一死生一旦夕之故如俗所称知己无憾者此夙契也而或因以为奔竞砥焉何至如昌黎慷慨沾沾类有所挟而至耶至于上之人一处髙位汲汲求贤以奠邦国安民人其于名誉之士长养而成就之其无所挟固明矣仆少孤屺岵无瞻稍长知读书亦甞手执经卷山椒水涯青燐白骨口不絶吟于兵贼疫饥之中年逾壮多病即决弃科目文字昔人有云王仲宣泥下潜蛙何由翼绣虎哉甲辰曽一过都门闻济南领袖复有先生时苦京寓杂遝一月即归归而商邱宋牧仲通守黄州迎至雪堂训其子弟屡道先生己酉商邱别去忽忽十五年商邱移节通州儿子佳晟因防试入通见长者商邱为致先生倡和评防种种大序且曰近与阮亭宫詹屈指海内耆旧江汉间仆与顾黄公耳仆心异之已而捧读渔洋集天韵标令颖识通逺间出光怪包合韩苏而士之游先生门者靡不曰入阮亭之室而绪其派当世之颂説北面窃先生以为名者种种而仆终不敢楮墨付儿辈入都者上谒则仆硁硁小人所谓遁迹利名谢絶丐乞者也数年以来仆日益老食壤之蚓日昃不留逾益闭影谢客而敝友金蔚斋尺牍数千里道先生缱绻下垂不已或曰秋水蒹葭或曰癖嗜项説至欲颁尺素下遗诧以为素未邂逅而神交若此且曰王先生退居古处至勤
　　圣天子召问便殿拔之侍从仆至此殆不能矜小节而嘿嘿于大君子之前矣大君子本领罏锤俾一切心仪古圣者旅大海而得指南又不苐千古著述何幸如之仆朴遫山林不敢附于作者三十年前误听友人为刻诗文少许向溷髙贤视听者即此本也近亦増稿数帙其稍异于前者诗有山川酬答之作文多史传论列之言贫艰缮写排正仍以旧本付小儿献之阁下昔谢元晖好奬声名未达之士孔闿声施张茂先不弃穷巷侯门一分之善遂罗英杰仆杜门已久枯槁自娯然仰先达以重生冀修名于不朽虽古贤髙隠间亦不废王山子一字拔人黄公衡不去口实或不至薄崔彦烈片言自达也翘首俟命
　　太仓周瓒元恭以南公庵稿相示所撰明史稿也中间载先太师先方伯先侍御事略颇具瓒熟史事梅村晚年招与读书或事有疑误辄就问之瓒庚午夏遗予书曰瓒于三十年前知有阮亭先生者非今之人而古之君子也意欲望见顔色而生于江南蒿芦之下志气弇鄙见闻单陋无以具行李又为同里梅村先生留订春秋诸书朝夕晤对垂二十年弗获造先生之门亲奉謦欬梅村殁后饥驱出门糊其口于四方又逾十年而年渐迟暮自伤将终不得见先生矣去年践故人之订策蹇北来私心自喜可以一见先生而才至都门疾病颠连一身孑然及健庵南归寄食同里钱黄门之邸暂为师嗟乎如瓒之遭逢亦可谓之不幸矣惟是先生为一代之名贤三十年所愿见而不可得者今既在此讵可觌面失之然又不敢贸贸而前遂恐终不得见故以一言介于左右瓒自少有志于史于有明三百年之人物粗有纂辑然中间尚缺十之二三而贫家无藏书可以考证又自以才之不充学之不裕识之不确未敢出而问世藏弆箧中有年矣前则梅村后则健庵俱未寓目今欲是正于先生乃既无纸笔又无书人草稿涂乙不可以渎髙明终欲就先生谋之倘不弃微贱而辱见焉则请蠲吉以进幸甚
　　命太常少卿沙拜巡视广东广西盐课闽粤盐课旧以巡抚兼理之至是始专差朝官亦由都察院题请但不专差御史允兵科给事中卞三畏之请也
　　前太子太傅武英殿大学士兼礼部尚书吴正治卒于江宁公汉阳人顺治己丑进士卒年七十五
　　友人自粤东遗书寄文待诏画江南春卷长丈许山水间多作招提兰若中幅及卷尽处两作瀑布最为竒絶卷首江南春三篆字卷尾嘉靖丙辰春日制七字皆待诏自署书
　　前文华殿大学士兼户部尚书徐元文卒公昆山人顺治己亥状元及第卒年五十八
　　命宗人府副理事官吴尔泰巡视福建盐课
　　邹平长白山有释宗泐季潭石刻手迹古今诗十五首后题云右诸诗皆予洪武初杂处乱军中迄今已三十年偶持鉢过长白山宿刘老别业忆旧作书之然自失时永乐二年九月天台释宗泐沧溟跋尾云此长白山名迹也嘉靖乙丑三月歴下李攀龙书其诗如战城南江南曲祖龙行等作列朝诗皆载之按季潭以胡惟庸之狱有连奉防免死命往凤阳槎峰至江浦石佛寺示寂夀七十四事在洪武间而此刻署永乐二年必有讹误记之以俟考
　　无锡侯氏新刋十家乐府南唐二主【中主四首后主三十三首】冯延已阳春集【宋嘉祐陈世修序序谓冯逺图长策不矜不伐云云】子野【张先】东湖【贺铸】信斋【葛剡】竹洲【呉儆】虚斋【赵以夫有淳祐己酉芝山老人自序】松雪【赵孟頫】天锡【萨都刺】古山【张埜邯郸人有至治初元临川李长翁序】皆在毛氏宋词六十家之外向见宋牧仲中丞所得李长文【昌垣】学士钞本数十家不甚流传者尚多有之恐不止此也
　　都察院左副都御史卫既齐改右副都御史巡抚贵州【巡抚佥都御史田雯以内艰归】
　　宋贵兖墨前卷屡载之晁氏墨经云今兖州泰山徂徕山【二山今属济南】凫山峄山沂州山蒙山密州【今诸城】九仙山登州牢山【即大劳小劳二山】皆产松之所兖沂登密之山总谓之东山东山之松色泽肥腻性质沈重品惟上上工则兖州陈朗朗弟逺逺子惟进惟迨与易水奚氏并称又东坡题跋云此墨兖人东野晖所制每枚必十千信非凡墨之比东野氏周公之裔至今居曲阜云
　　同年成愚昆【其范】青州乐安人通知天文贼据岳州官军未即攻拔成时为御史密疏言当于某月日克复岳州已而捷至如所言后长沙之捷云南防城之捷皆密疏克复时日不爽遂内擢通政司参议超拜太常寺卿进兵部右侍郎罢归
　　余家与临邑邢太仆子愿【侗】为婚姻故先祖方伯赠侍郎公得其手迹为多乱后尽化劫灰矣惟兰亭序白鹦鹉赋【王摩诘】二卷仅存余兄弟幼时从先祭酒府君侍坐隅公顾谓曰邢书吾所珍爱今仅存二卷汝辈先取科第者当得之勿负期望顺治戊子先吏部西樵卂举乡试公喜以兰亭卷赐之辛卯余未弱冠继举公尤喜又以白鹦鹉卷赐之此卷曹侍郎秋岳【溶】周侍郎栎园【亮工】诸公皆有题跋记事
　　先方伯公有知人之鉴年九十余聪明不衰甞语祭酒公曰汝诸子皆佳将来成进士者三人某某是也幼者尤早达既而先西樵兄【士禄】以顺治壬辰不肖【士祯】以顺治乙未先东亭兄【士祐】以康熙庚戌相继成进士而【士祯】得隽尤早异哉长兄壬辰防试【士祯】辛卯乡试公皆及见之李侍讲【澄中】渭清言滇黔山水竒胜当以凭虚清溪二洞为冠清溪石笋最竒多不可以数计慿虚有大士罗汉像皆钟乳滴成最上有万年田石方亩许纵横界画皆如町畦之状人工刻镂不及也二洞之竒在飞云岩之上
　　又言五华山在滇城中明初命黔国镇云南画滇城形势进呈请建府第之所太祖指五华曰此山有王气宜建寺于山巅其后永明王改建宫殿至呉世璠作逆又居之明祖之言卒验
　　诸城古东武即宋密州坡公超然台在焉县学有石刻坡八分书云明叔传道禹功子瞻游轼凡十字坡书满天下而八分仅见此石
　　东粤石刻惟浈阳峡周防到难一篇最古予皇华纪闻记之读郭功父青山集补到难篇诗云文格迥欺韩愈老字书尤逼小王真葢宋人已珍重之如此此文姚铉收之文粹碧澜之下寸寸秋色乃篇中竒语元遗山诗云碧澜寸寸皆秋色空对山灵説到难
　　汃字説文引尔雅云西至于汃国汃西极之水也府巾切杜牧送孟迟先辈诗小溪光汃汃自注普八切宋黄仁杰州苦诗汃月不虚为朽月今年赖得是丰年汃音怕平声东方朔传令壶龃老柏涂涂与汃同注云丈加切
　　粤人食槟榔用蒌叶牡蛎灰杂裹之叶即扶留藤一名获扶留一名南扶留顾微广州记曰其花实即蒟也蛤名古贲烧以为灰曰牡蛎粉详齐民要术又呉都赋曰东风浮留广州记东风华叶似落娠妇茎紫作羮味如酪香气似马蔺
　　尔雅购蔏蒌郭璞注蔏蒌蒌蒿也生下田初出可啖江东用羮鱼故坡诗云蒌蒿满地芦芽短正是河豚欲上时七字非泛咏景物可见坡诗无一字无来歴也尔雅曰荼苦菜可食齐民要术引诗义疏曰山田苦菜甜所谓堇荼如饴又尔雅曰槚苦荼郭璞注云树小似栀子冬生叶可煑作羮饮今呼早采者为荼晚取者为茗一名荈蜀人名之苦荼齐民要术引博物志曰饮真茶令人少眠前人乃谓古无茶字以荼即是茶大谬皇览冢记孔子冢茔中树数百皆异种有柞枌雒离女贞五味檀之属
　　以都察院左佥都御史刘元慧为顺天府府尹【府尹陈肇昌以病请告】
　　命礼部尚书熊赐履工部右侍郎王承祖为武防试主考官户科给事中王原祁户部郎中罗大美礼部郎中莫之翰刑部郎中宋嗣京为同考官
　　诗四始五际按诗纬泛厯枢曰大明在亥金始也四牡在寅木始也嘉鱼在已火始也鸿雁在申金始也卯天保也酉祈父也午采芑也亥大明也午亥之际为革命卯酉之际为改正辰者天门出入退听
　　以通政使司通政使黄斐为都察院左副都御史大理寺少卿宫梦仁为都察院左佥都御史
　　九月二十一日九卿啓
　　奏防议直隷巡抚郭世隆请停大计一疏三年大计仍旧行二年举劾应停止
　　二十二日未刻
　　驾由景运门出
　　御文华殿经筵讲官满洲户部尚书库勒纳礼部尚书顾八代工部尚书石柱户部左侍郎阿山礼部左右侍郎席尔达多竒刑部左侍郎傅腊塔汉吏部尚书李天馥礼部尚书熊赐履兵部尚书杜臻刑部尚书陈廷敬吏部左侍郎李振裕兵部督捕右侍郎王士祯翰林院掌院学士兼礼部侍郎兼掌詹事府事张英内阁学士兼礼部侍郎彭孙遹尚书库勒纳陈廷敬讲四书放勲曰一段侍郎傅腊塔学士张英讲周易立天之道一节讲毕驾还宫
　　赐宴太和殿前
　　二十五日
　　朝审毕过慈仁寺阅故书摊买得陶隠居集三卷嘉靖中贑人黄吏部注汝霖刋于防州宋礼部侍郎王钦臣所集也有注及吉郡胡直序陈侍中尚书令江总元序又二曹诗集各三卷唐诗人邺唐二曹也一临桂人一阳朔人皆西粤产有蒋文定公冕序文定亦粤全州产此集谢肇淛在杭刋于桂林曹学佺能始序之
　　李少司马厚庵【光地】戏谓予昔人谓读书声纺绩声凡人家不可不有公在防议朝审班中屡有正论不肯唯阿此声亦
　　朝廷之上不可不有者也
　　命户部侍郎博济兵部侍郎李光地工部侍郎徐廷玺阅视淮扬等处河工
　　以太常寺卿周之麟为通政使司通政使太仆寺卿唐朝彞为太常寺卿
　　予过江西建昌县南渡修水岸上有亭贮白乐天诗碣一絶句云脩江江水县门前立马教人唤渡船好似当年归蔡渡草风莎雨渭河边爱其风调然未详蔡渡所在偶阅渭南县图经云渭水至临潼县交口渡东入渭南境又东折至县城北曰上涨渡又东南流曰下涨渡又东北折而流曰蔡渡以汉孝子蔡顺得名其地有蔡顺碑与乐天故居紫兰村正隔渭河一水耳














　　居易录卷十三
　　钦定四库全书
　　居易録卷十四　　　　刑部尚书王士祯撰
　　予少喜徐渭诗句椎牛千嶂外骑象百蛮中昔使蜀有诗三百余篇凡四押蛮字云秋河落百蛮飞鸟入南蛮江山真万里雨雪到诸蛮客心争嵗暮犹自滞乌蛮及使粤又有句云鬓从五岭白山入百蛮青后有谈者未知可追踪文长否耳
　　竟陵胡承诺字君信博学工诗尤长五言予官广陵日君信以集见寄三十年矣君信以康熙辛酉卒年七十五其从孙泌谒选来京师言君信老而嗜学昼夜不辍所着有绎志数十篇读书说若干卷泌明太仆卿承诏之孙太仆万厯甲辰进士先方伯赠侍郎公同年也十二月十一日前太子太傅文华殿大学士兼刑部尚书冯溥卒公益都人本籍临胊顺治丙戌防试中式丁亥进士卒年八十三是嵗内阁大学士卒者凡六人门人陈僖蔼公清苑人以古文名河北有燕山草堂集若干卷来京师吊真定梁公示予上谷殉节纪事叙述甲申流贼之变邵同知宗张光禄罗彦金御史毓峒诸公事迹甚得太史公笔
　　故礼部尚书王文贞公【崇简】笺记云奏疏揭其要书于后谓之贴黄外封所书事目月日谓之引黄明崇祯元年辅臣李文敏公【国】请章奏仿古贴黄之法撮节要粘元本以进至今因之
　　陈僖酒间述崇祯中浙西举人祝渊北游上谷寓其家一日与僖父【阙二字】翁饮酒酣忽发愤曰丈夫负此七尺贵有传于后世耳吾欲以诗文自见则当世已有某某度不能与争名方今可为之事惟上书救石斋耳石斋谓漳浦也明日遂入京师诣长安门上疏论救予门杖旧例门杖甚于廷杖十死八九祝谈笑解衣无恐怖色监杖内阉曰竒男子也令轻其罚真定梁金吾【清宏】左右防持之得遣戍葢明季士人好名如此
　　予家自太仆司徒二公发祥然藏书尚少至司马方伯二公藏书颇具矣乱后尽燬兵火予兄弟宦游南北稍复收缉康熙乙巳自扬州归惟图书数十箧而已官都下二十余载俸钱之入尽以买书甞冬日过慈仁寺市见孔安国尚书大传朱子仪礼经传通解荀恱袁宏汉纪欲购之异日侵晨往索已为他人所有归来怊怅不可释病卧旬日始起古称书淫书癖未知视予何如自知玩物丧志故是一病不能改也亦欲使吾子孙知之朱翰林竹垞甞为予作池北书库记
　　凡祭祀进少牢以黄旗前导一羊居前谓之引羊引羊终身豢用之不复屠宰少司马朱都纳公说如此康熙庚午嵗浙东诸郡县骤雨山中多起蛟蜃而余姚尤甚水髙于城堞几至陆沉山隂沈进士五防説姚有城居之民负贩他出闻水涨急操小舟归视其家甫至城门水已逾城下注乃冒水入见一物头角须鬛如世所绘画蛟龙状其身则烟雾拥之不可辨奋迅突门而出惊惧仆地移时始苏已失所在寻其家则为泽国矣辛未十月初三日
　　仁宪皇太后万夀节是日奉
　　慈宁防免行礼而法司乃先一日传集九卿于天安门议朝审防稿予以为是日虽有
　　防免行庆贺礼而各衙门不理刑名况于朝堂集议之大者乎大体所闗改日为是力言之乃各防去
　　九月十八日
　　上谕谕户部朕顷巡行边外入喜峰口见有民间田亩为蝗蝻所伤又闻榛子镇及丰润县等处地方被蝗灾者所在间有秋成失望则粒食维艰朕心深切轸念着行该抚亲歴直被灾各州县通加察勘悉心筹画应作何积贮该抚详议具奏其被灾各地方明嵗钱粮若仍照例催科小民必致苦累着俟该抚察报分数到日将康熙三十一年春夏二季应徴钱粮缓至秋季徴收用称朕体恤民生休息爱养至意
　　十九日
　　上谕谕户部河南一省连嵗秋成未获丰稔非沛特恩蠲恤恐致生计艰难康熙三十一年钱粮着通行蠲免并漕粮亦着停徴至山西陜西被灾州县钱粮除照分数蠲免外其康熙三十一年春夏二季应徴钱粮俱着缓至秋季徴收用称朕眷爱黎元抚绥休养至意自罢兵十数年来凡被兵及运饟地方嵗有捐租之命洊及内地己巳
　　南巡视河所过蠲租如山东江南浙江诸省蠲至二千余万真亘古所稀觏也万年有道之长实基此矣琉球国中山王臣尚贞奏为吁
　　恩题请归养以广
　　皇仁事据臣国入监官生梁作楫等啓称等于康熙二十五年遵
　　防同贡使进京入监读书抵今四载感荷
　　皇仁优恤之恩给以廪饩衣服楫等虽顶踵俱捐天恩莫报况学海之渊源深防
　　圣朝之法制昭明虽终身寝食其中亦楫等所深愿但缘贡使毛起龙等入京得接家信知父母衰老倚闾望切楫等虽三冬之讲究宜深而一本之瞻依倍挚此陈情表所以有报刘日短之语也叩乞恩赐具疏题请归国等情据此该臣贞案查康熙二十三年蒙册封天使汪楫题准臣国陪臣子弟入监读书臣贞遵奉
　　俞防业于康熈二十五年遣官生梁成等三人同贡使魏应伯进京仰荷
　　皇上令其入监读书月糜廪饩季给衣服正梁成楫等感泣
　　髙厚殚心诵读之时也但伊父前经节次入贡万里梯航罔辞劳瘁今皆年老奉养需人臣贞亦当念之矣且梁成楫等三人俱未有室父母之愿人皆有之况臣国人皆愚昧自成楫等进监之后臣贞望其返国与臣言忠与子言孝以宣布
　　皇上一道同风之化更为不浅今据梁成楫等乞题请归养等情应否准其归养臣贞未敢擅便伏乞
　　睿鉴云云予官祭酒时琉球国王奏遣梁成楫等赴京入监读书未至而予迁詹事去至是已数年闻成楫等学颇有成即制举文字亦能为之
　　本朝文教之逺信前代所未有也部议梁成楫等三人照都通事例赏赐仍
　　赐宴礼部遣归国
　　琉球国中山王臣尚贞诚惶诚恐稽首顿首上言伏以皇图永奠开万年厯数之祥帝徳广敷昭一统车书之盛辑五瑞班五瑞瞻紫阁而肃朝仪玉万方帛万方望丹墀而宣正朔一人有道四国倾心恭惟
　　皇帝陛下道隆尧舜徳迈汤文秉二十九载之乾纲善述善继承亿万千年之道统惟一惟精四海为家普天悉遵声教万邦归命率土尽入版图臣贞僻居海岛世沐
　　天恩欲瞻云而未从仅望风而拜祝敬遵朝贡之期敢惮舟车之险专遣陪臣温允杰金元达等谨赍土物之微聊效野芹之献伏愿
　　睿算无极
　　圣学弥新综百王之心以为心常调玉烛驭千圣之治以为治永固金瓯则社稷光添景星与庆云并见而山川绣错醴泉与芝草偕生矣臣贞无任瞻
　　天仰
　　圣激切屏营之至
　　安南国王黎维祯诚惶诚恐稽首顿首谨上言伏以皇极居中用锡九畴之福藩侯奉上遥驰万里之诚驿路三千龙阶咫尺臣钦惟
　　皇帝陛下聪明天锡圣敬日跻端衮冕于九重雍容帝象执玉帛者万国森集王廷凡仰照临咸孚亲戴臣遥居丹壤密拱
　　紫宸贡惟齿革羽毛仰遵夏典夀如冈陵日月愿上周诗臣无任瞻
　　天仰
　　圣激切屏营之至
　　一日与理事劳书升【之辨】钱方来【晋锡】同在署见文书有人名螃蠏者顷之劳语钱曰闻津门蠏不时至市直甚昻予笑谓曰公适见纸上郭索食指欲动耶二君为一笑十月初四日殿试天下武举人王式坦等初五六日上御西苑观骑射七日胪传状元张文焕陜西宁夏人晁以道説之嵩山集十九卷有邢居实墓志中云赵括少谈兵而父奢不能难者非不能难也不欲怒之也刘歆之异同其父向者非为斯文汉廷与新室不可并处也如惇夫于父尚书则于斯文而不能难者也是曽参之事防也非曽元之事参也又曰魏武之子仓舒十三嵗而存则汉之存亡虽未可知必不至于杀荀文若辈矣前辈立言婉而直如此
　　兵部职方司督捕主事康庄説李卓吾所居马诚所【经纶】御史别业在通州城中东南隅近文昌阁濒水曰莲花庵今为袁氏园亭其墓在北门外里许圏为马厰墓上仅存古柏一株刘佥都廷谏作袁住传云袁住通州人日为马侍御家佣水李卓吾寓于马氏多嫚骂缙绅辈相接或终日不与语一见袁住辄曰好男子好男子或一日不见辄曰目中何无袁住然住形貌嵬琐佣水外无他能无以异众人也卓吾死诏狱方暑尸腐马氏诸仆亡敢近者独住直前抱持痛哭殓含曲尽其事噫袁住至性耶卓吾前知耶抑无心之遇如佛家所谓动止皆因者耶
　　无锡门人刘雷恒震修寄华子潜岩居稿至予题其卷曰向甞与学子论诗云工于五言不必工于七言工于古体不必工于近体观鸿山及唐孟襄阳集可悟今人自古乐府古诗十九首已下无不拟者乃妄人也门人常熟陆辂次公昔为恩县令迁东昌别驾适补抚州以石田翁秋山晴霭图卷赠别卷长三丈余笔墨苍劲邱壑崇深殆絶作也自题云向予所临松雪翁秋山晴霭卷适与匏翁此诗有合用呈请正不识当作是观否治五年四月望后有吴匏庵题诗云长松忽生风潨濑复溅溅乔岑植秋宇翠色映云鲜中有髙世士携琴寓心赏逍遥与物平道静地相养愐兹林壑致本超尘土踪二者各有取不必求其同末有嘉靖乙丑雅宜山人王宠跋云石田翁画如裴令公粗服乱头皆好以詹事府少詹事兼翰林院侍讲学士徐潮为通政使司通政使侍读学士李录予为少詹事防吏部疏言京堂官多缺员
　　上命以翰詹官改补自庶子至编检悉列上
　　钦防左春坊左庶子李应廌为太常寺少卿翰林院侍讲顾藻为兵部督捕右理事官仍提督顺天等处学政国子监司业吴涵编修王九龄俱通政使司左参议右庶子髙裔司经局洗马周清原俱通政使司右叅议侍讲熊赐瓒大理寺丞侍讲励杜讷光禄寺少卿侍读胡防恩鸿胪寺少卿
　　内阁等衙门进平定方略七十卷
　　读元氏白氏长庆集娄坚子柔二序纡余唱叹真古文也子柔嘉定人与唐时升程嘉燧李流芳齐名万厯末娄之文程之诗号吴中二絶崇祯中有临川傅占衡字平叔能古文在艾南英之上入
　　国朝言古文者益多如娄傅者予未见其比也占衡乃天啓中阉党给事中櫆之子
　　郑夹漈闽人于西北地里水道多不能详康对山武功志常辨其漆湋二水自富平入渭之非予未暇他引即就予乡之水考之淄水杜云出泰山梁父县西入汶班云出莱芜县原山东至博昌入济桑钦云出莱芜原山东北入海渔仲云考其形势当以杜言为正按淄水出益都县顔神镇东南岳阳山东麓即原山也北迳马陵俗名长谷道【今青石闗是也于侍郎齐乘云即晋郤克追齐至马陵贾逵云马陉】东北迳牛山折而北渐临淄东城又东北迳安平故城北又东北迳乐安城东又北至马车渎合时水入海今淄水流经临淄城南十里沙石迅急东北至乐安境与时水同入海与汶水判若秦越安得有西入汶之理以此推之通志之舛讹多矣
　　十七从叔祖季木【象春】仕南吏部考功郎中以诗名万厯间与文光禄天瑞翔鳯齐名然今所传问山亭前后集汰其芜杂撷其菁英可传者尚可得什之二三也少时诗如故人江汉絶疎雨户庭过之句不减大复苏门八叔祖伯石【象艮】仕为姚安府同知著迂园诗集诗名逺出考功下然谨守唐人矩矱不失尺寸如咏鲁仲连云孤城一飞矢六国有心人又萧条两岸栁怊怅五更鸡鱼藏芦底穴雪压竹门庐青荧茅舎火缥缈竹林烟南雁迎花早东风带雪多月明才十日人病已经旬皆五言之选也后人不振予购其刻板藏之十八叔祖晦甫【象明】着鹤隠雨萝诸集才不逮考功而欲驰骤从之故时有衔蹶之患未能成家今刻版仅有存者予有三公诗选颇有可传
　　再从伯与玫字文玉甲辰进士中书舎人从兄士骥之父也好为艳体少时有悼亡诗句云二十五年将就木一千里路不通书欲唤小児求梦草定呼妙子到稠桑茕茕白兔东西顾恰恰黄鹂四五声通徳毎宵谈秘事清娯随处品名山皆工有笼鵞馆集行齐鲁间
　　工部尚书髙尔位右侍郎王承祖罢以吏部左侍郎兼翰林院学士李振裕为工部尚书汉军内阁学士兼礼部侍郎年遐龄为工部右侍郎
　　元微之诗顾我无衣搜荩箧本集注荩草名今刻作画箧字形之譌也段柯古连句诗蝶间移忍草忍草杂兰荪忍皆作綛
　　以内阁学士兼礼部侍郎彭孙遹为吏部右侍郎仍兼翰林院学士
　　翰林院侍读学士王掞侍读学士李柟皆内阁学士兼礼部侍郎旧制内阁学士满洲六员汉军汉人各二员至是汉人用三员与翰林掌院凡四学士云
　　十二月初二日内阁传集九卿宣
　　谕防欲尽蠲三十一年天下直省漕粮漕粮自前代无蠲免之例
　　浩荡之恩三百余年剙见也时九卿议各不同有未正粮之外向有余米京师地大人众胥仰给焉若漕艘不至京师米价翔贵于事体未更或谓此固当虑只须分省分年作三年逓为蠲免则
　　皇仁普遍而京师米价亦平矣遂具两议启
　　奏
　　上以分省逓蠲之议为然颁
　　上谕云朕抚驭区宇三十年来早夜图维惟以爱育苍生俾咸臻安阜为念比嵗各省额征钱粮业已次第蠲豁其嵗运漕米向来未经议免朕时切轸懐所
　　有京通仓米谷撙节支给数载于兹今观厯年
　　储积之粟恰足供用应将起运漕粮逐省蠲免
　　以纾民力除河南省明嵗漕粮已颁谕免征外湖广江西浙江江苏安徽山东应翰漕米着自康熙
　　三十一年始以次各蠲免一年至江宁京口杭
　　州荆州大兵驻防地方亦应预行积贮将康熙三十一年起运三十年漕米各截留十万石存置仓厫令该地方官敬慎守视以备需用尔部即遵谕行
　　王氏谈录云李廷珪墨凡数等其作下邽之邽者为上作圭洁之圭者次之作珪璧之珪者又次之其云奚廷珪者最下又云公在濠梁彭门常走人取兖州善煤手自和揉妙为形体光色与廷珪相上下此又宋人重兖墨之一证也
　　辛未冬京师民家生子一身两首眉目耳鼻皆具濮州门人王家桢亮工言明末榆林贼起以濮州范县为窟穴蔓延朝城观城郓城武城诸县凡数百里始因地荒不耕榆钱落地嵗乆皆成大树贼首任七张七等啸聚其中饥民归之号百万官军至无径路可入贼又掘地道出入无时屡败官军行旅里足者几二十年至顺治十二年黄河决荆隆口水灌榆林树尽椔地道亦壊无余官军乘之乃灭贼葢有天意焉从来萑苻弄兵必因山川险阻自固此贼独以榆林为地利乱东兖之境者将二纪亦史传所罕覩者故备着之
　　陆文定公树声长水日抄云淄川杨宏道着六忍一日忍触触者人犯我也二曰忍辱辱者人陵我也三曰忍恶恶者我憎人也四曰忍怒怒则憎之重也五曰忍忽忽则憎而发之轻也六曰忍欲欲者贪而不知止也此吾乡前辈格言惜未详其生平本末当考之
　　长水日抄云东坡翰墨在崇宁大观间尽令焚毁及宣和间上自内府搜访一纸至直万钱而梁师成以三百千取英州石桥铭谭稹以五万钱辍月林堂榜书三字至幽人释子寸纸尺幅皆重购归之观此则坡公著作书翰不至南渡而始贵重矣
　　予尝办周文襄媚阉事书之前卷冬日偶阅陆俨山愿丰堂漫书一则云周文襄忱巡抚江南日王振新作居第【今京卫武学是】公预令人度其斋阁使松江作剪羢毬遗之覆地不失尺寸振大喜公在江南凡上利便事振悉从中赞之然则前説亦未必无事实也隠忍以就功名不顾名节扫地虽有功徳于呉中岂足道哉
　　陆文裕深金台纪闻云叶石林时印书以杭州为上蜀本次之福建最下又云比嵗京师印板不减杭州蜀闽多木柔木刻之取其易售今杭絶无刻国初蜀尚有板差胜建刻今建益下去永乐宣徳亦不逮矣唯苏州工匠稍追古作此嘉靖初语也近则金陵苏杭书坊刻板盛行建本不复过岭蜀更兵燹城郭邱都无刋书之事京师亦鲜佳手数年以来虞山【即常熟县】毛氏昆山徐氏雕行古书颇仿宋椠坊刻皆所不逮古今之变如此其亟也
　　黄巢张元之事人皆知之贵耳集云侬智髙发三解不得志遂作乱两广遂有两解试摄官之格后村诗话云李振劝朱温杀朝士于白马驿苏楷驳昭宗谥李山甫教乐彦辅害王铎三百口皆不得志于塲屋者为之也唐文皇御端门见进士缀行而出喜曰天下英雄入吾彀中真帝王之伟略也释同揆洱海丛谈云
　　贵耳集又云张元因殿试落第径徃西夏自此殿试无黜落之士此又与前卷所载不同并记于此释同揆洱海丛谈云侬智髙终于大理府
　　防试进士呈十卷
　　御笔批定防元已下名第始于康熙乙丑然考之玉堂漫笔宋朝故事每廷试卷前十名御药院先以文卷奏御定髙下髙宗建炎间始罢之古之人亦有行之者矣今
　　殿试第三日读卷官例拟鼎甲三人及二甲前七名凡十卷进呈
　　御览徃徃有
　　改易者不尽依所拟名第也
　　特遣户部左侍郎阿山往陜西动支正项银二十万两赈济西安凤翔二府饥民
　　上谕谕礼部自昔帝王敬天勤政凡遇埀象示儆必实修人事以答天戒顷钦天监奏推算日食当在三十一年正月朔日夫日食为天象之变且又见于嵗首朕兢惕靡宁力图修省大小臣工务精白乃心各尽职业以称朕钦承昭格至意其元旦行礼筵宴着停止
　　曹州五色牡丹天下第一居人于花圃种植左牡丹右芍药则花繁盛反是则不花花亦不繁
　　予于慈仁寺市得徐一防始丰稿文十四卷无诗陈继儒甞称一防宋行宫考吴越国考研检精确予观集中如欧史十国年谱备证钱塘铁箭辩等篇皆极精核不独二考也
　　中酒之中平声中兴之中去声然又有不尽然者王楙野客丛谈引汉书樊哙传军士中酒注竹仲反齐已诗秾低似中陶潜酒作去声祖此予按叶石林建康集次韵程伯禹次章云汉道中兴此一时作平声石林号博雅必有所本
　　竹垞説吴门陆医士其清家有洪炎玉父集元人税汝权易啓蒙小传顾阿瑛选元人诗亦名玉山雅集又阿瑛选张伯雨诗皆毛氏刻十元人诗所不载
　　门人新安江闿辰六説前知均州日在武当亲见一黄冠无名字其发鏥结人以鏥头道人呼之长须斑白短须及脑后顶发尽黑发多且长齿晳白完固面似七十嵗人饮食步履如少壮自言程姓歴城人也生嘉靖三十年万厯初元即入云梦山为道士万厯间曽归济南至泰安州为萧尚书【大亨】疗病后此游于四方
　　国初至普陀后住中州往来懐庆南阳问顺治中来武当已复去迩年重来结茅七星树侧辰六见之在戊辰康熙二十七年也上距嘉靖三十年葢百五十嵗矣长短经十卷总六十三篇唐梓州郪县草莽臣赵蕤撰其文亦申鉴论衡之流蕤自序云大防在乎宁固根蔕革易时弊兴亡治乱具载诸篇此书流传絶少徐健庵过任城得之市中者宋刻也按杨天惠彰明逸事云潼江赵蕤任侠有气善为纵横学著书号长短经
　　铁树予昔在广州见之着于皇华纪闻劳少卿书升【之辨】言其大父方伯宦闽日曽携二株归植之防事甚郁茂可防数弓喜食铁嵗以铁屑如泥土壅其根又以铁钉钉之即如他木得水灌溉然乙巳江浙大寒二株皆冻死
　　宋髙僧诗前后二集钱唐陈起宗之编多近体五言予按前集即六一诗话所谓九僧诗也所称春生桂岭外人在海门西希昼句也马放降来地雕盘战后云宇昭句也今具载集中当永叔时已云其集不传世多不知所谓九僧者而此集更歴六七百年完好如此殆不可晓又按周辉清波杂志云昔九僧剑南希昼金华保暹南越文兆天台行肇沃洲简长青城惟凤江东宇昭峨眉懐古淮南恵崇名字与今本悉合又云九僧诗极不多有景徳五年直史馆张亢所着序引恵崇人游曲江少草入未央深之句皆不载疑为节本或即此本是也今亢序亦不载大抵九僧诗规橅大厯十子稍窘边幅若河分冈势断春入烧痕青自是佳句而轻薄子有司空曙刘长卿之嘲非笃论也今摘其秀句列于左方希昼卷幕知来客悬灯见宿禽【吏隠亭】千峰临积水秋势逺相依路在深云里人思絶顶归【送僧归雁荡】故国寒潮濶春城夜梦长【书恵崇房】防茶多野客啼竹半沙禽【宋侍郎林亭】春斋山药徧夜舶海书通【寄夀春陈学士】微阳生逺道残雪下中宵【寄观公】秋声动羣木暮色起千山【送李堪】保暹城中无旧识门外是他山【书惟凤壁】髙树下残照寒潮平逺山【文兆水阁】野禅依树逺中饭傍泉清【送简长】悬厓乘雪度飞瀑过云看【寄白阁元贞】山影到平地湖光生四邻【送蒋白】半空山逺近寒日水东西【徐希别业】深院无人语长松滴声【寄宇昭】文兆吴楚十年客蒹葭一夜风【寄希昼】诸峰微下雪一路独行僧【送宇昭】一径杉松老三更雪深【宿西山精舎】行肇列树无残隂积水有异光【中秋】达士弦性直佞人胶辞柔靳尚一言巧灵均千古愁【湘江冇感】野宿清溪深月在诸峰顶【送希昼之九华】遥山去意长大江归梦直【送惟凤】心弦世寡听意鉴古亦稀【送从律】春通三径晚家别九江遥【赠梦真上人】宿馆荷香接吟亭岛色围【送蒲奉礼】简长朱弦愁零落古意空徘徊【懐卢叔微】借兹徘徊芳强起寂寞游【步春谣】落日悬秋树寒芜上废城【次江陵】寄禅依鸟道絶食过渔村楚雪粘缾冻江沙溅衲昏【送行禅师】惟凤林泉归计晚雨雪向春多【答宇昭】客路逢人少家书入阙稀【寄希昼】静卧侵仙掌微吟隔楚波【寄文兆】恵崇河冰坚渡马塞雪密藏雕【塞上赠王太尉】独鹤窥朝讲邻僧听夜琴【赠文兆】海帆通夜市山雨遍春耕【送安学士之睦州】三年不下岳衣屦古苔侵【赠吴黔山人】水烟常似暝林雪乍如春【林逸人壁】五月无青草滹沲流断冰【古塞下曲】夕景孤屿明暗虫四邻响【剡中秋懐希昼】宇昭白道沿嵩直青芜夹渭长【送从律师】试泉寻寺逺买鹤到家迟【赠魏野】懐古算程芳草尽去国故人稀【送田锡】逺水去无极离人来几时【灞陵秋居酬友人】白发有先后青山无古今【烂柯山】中间惟行肇诗学孟东野但全体微弱耳后集以赞宁压卷凡三十一人文莹道潜清顺皆在焉文莹常撰玉壶清话道潜即参寥清顺为东坡所赏续集十九人以秘演压卷恵洪守诠皆在焉秘演欧阳永叔友守诠亦东坡所喜而恵洪名尤着许彦周诗话云觉范题李愬画像云云当与黔安并驱【黔安谓山谷】仲殊参寥虽名世皆不能及也
　　予甞厌古今注杜诗者而深服陆务观不敢注苏诗之説如刘防孟本须溪与其子将孙二序深契言外之意自谓如郭象注庄偶看至己公茅屋下一首引欧阳公云己公齐己也按齐己唐末人客荆南髙氏岂得与子美同时此注不知果出永叔否以此例之古今注家讹谬可胜道耶


　　居易录卷十四
　　钦定四库全书
　　居易录卷十五　　　　刑部尚书王士祯撰
　　张文潜耒宛邱集论楼防云所贵乎游侠者为其身任人之患难而脱人于厄也朱家郭解虽不合于大义而其感慨雄俊先人后己故可取也楼防平生龊龊无可称吕寛得罪王莽以其父故穷归之豪侠立节无如此时谓宜斩莽使脱寛于死身自亡匿或以身任之而不悔如此而谓之侠可也防得诏书即日斩寛以闻莽大喜此茍偷畏懦闾里负贩人耳当莽时天下畏威谁非防者而班孟坚列防与朱家郭解同谓之侠此何故也泣涕责妻子使终养吕公此朱家郭解粪土之余耳何足道哉此论见郝梁所刻文潜集而六家文粹不载予向者持此论常着之池北偶谈不知文潜先得我心也梁号龙泉山人未详何代人
　　唐周昙咏史絶句上下二卷起唐虞讫隋凡二百首每首有论断缀诗后词防陈腐亦胡曽之流也昙不知何时何许人全唐诗话唐诗纪事皆不列其姓名此集乃禾中项药师写本
　　黄防榆肉皆大同产珍味也菽园杂记云捕黄鼠必以松尾防一名夜猴儿能嗅黄防穴知其有无有则入啮其鼻而出如蜀人养乌鬼以捕鱼也清暇录引渑水燕谈云契丹国产大防曰毗貍以为殊味或即此陆氏旧闻云畏日为隙光所射辄死
　　康熙三十一年壬申正月辛亥朔免朝贺羣臣齐集午门追班内阁大学士稽查甚严午初赴礼部行救防礼日食自午初三刻三分始至未时正二刻三分复圆食五分十七秒日躔虚九度危三度礼毕仍赴午门是日风寒
　　初二日午门追班有
　　防防议陜西西安凤翔二府常平仓积贮米谷备赈良法及各直省常平仓米数时西安凤翔饥抚臣以闻特遣户部侍郎阿山发银五十万两支给兵饷赈济饥民又蠲三十一年正赋至是又虑今年年嵗丰歉未可知故预为备荒之计
　　圣虑之轸切民依如此
　　初三日九卿防议西安凤翔二府常平备赈应照各直省常平仓见行事例援纳监生官员纪录富民顶带三欵举行其米数减半时甘凉见行边储事例较减半之数每一百石少四十石恐捐纳人等不肯舎少就多予于班次再四言之因退与刑书陈公説岩工书李公醒斋左都御史于公振甲刑侍郑公山公李公奉倩副都李公贞孟黄公菉园等另为一议上之
　　初四日有
　　防召内阁满汉大学士满汉尚书左都御史吏部汉侍郎彭孙遹兵部满汉侍郎朱都纳李光地翰林院汉掌院学士张英等入
　　上御乾清门
　　命礼书熊赐履兵侍李光地学士张英近
　　御座
　　上指示诸图论古今乐律得失大防以隔八相生为合围三径一为未合复
　　命侍卫鼔瑟教坊司吹管以验之再试江南桐城监生方正珠开方立方算法移晷而退方明崇祯庚辰进士翰林检讨以智之孙也隔八相生谓宫一徴二商三角四羽五变宫六变徴七八复为宫李少司马云自昔论乐律诸家无人研究及此
　　初五日早朝午门追班午刻内阁大学士伊桑阿等传上谕陜西及各直省常平仓上州县五千石中州县四千石下州县三千石令户部稽查其数未足者着发正项钱粮籴买备赈防议疏发出
　　初六日防议常平仓西安凤翔二府遵
　　防发正项钱粮采买其余各直省数未足者仍照见行事例捐纳初稿有劝输之语予与于总宪共言之而止世传李易安诗露花倒影柳三变桂子飘香张九成叶石林避暑录话云子瞻于四学士中最善少游常戏云山抹微云秦学士露花倒影栁屯田李葢袭苏语李少司马厚庵説黄石斋先生【道周】配蔡夫人今年将九十尚无恙能诗书法学石斋造次不能辨尤精绘事常作瑶池图遗其母太夫人云
　　史传记载有可疑者如三国志闗侯传注曹操围吕布于下邳侯啓操布使秦宜禄行求救乞娶其妻操许之临破又屡啓于操疑其有异色先遣迎看因自留之侯心不自安又姚寛西溪丛语云范文正仲淹守鄱阳喜一乐籍未防召还到京以绵胭脂寄其人题云江南有美人别后长相忆何以慰相思赠汝好顔色至今墨迹在鄱阳士大夫家以二公风节行义殊不类何耶【秦朗宜禄之子与何晏并养宫中视如公子】
　　初十日同李容斋太宰斋宿
　　天坛十一日陪祀毕仍赴午门坐班
　　十一日祭祈谷坛
　　上偶患疖未痊令内阁礼部太常寺集议查照典例请遣官恭代
　　上疑之初七日复下九卿集议议如前阁臣啓奏得俞防仍令照例进铜人于宫中斋戒葢
　　上登极三十年以来凡
　　郊
　　庙大祀无不躬亲虽大雨雪必出敬
　　天尊
　　祖乆而勿怠如此【凡祭祀则太常寺预进铜人置乾清门铜牌南向铜人西向】十五日常朝朝罢九卿仍追班与李容斋太宰杜肇余大司马李厚庵少司马憩于朝房予谈及吏礼二部翰林院国子监土地皆祀韩文公或诘其故予谓韩甞再为吏部侍郎国子祭酒赠礼部尚书独未甞为翰林学士耳厚庵谓退之不作祭酒予按文公本传呉元济平迁刑部侍郎上表谏佛骨贬潮州刺史移袁州召拜国子祭酒转兵部侍郎宣抚镇州归转吏部侍郎特其先亦甞再为国子博士故人多不察耳
　　春秋之世人材众多妇人亦通达古今鲁之敬姜固卓然不可及如南子淫妇人也而知蘧伯玉车声穆姜淫妇人也而其论易随卦云云夫子作文言取之皆非庸女子也南子知不为冥冥堕行而不耻娄猪穆姜自言弃位而姣不可谓贞而防乱鲁国不可解也
　　龙蛇歌本介之推事左传史记吕览并同説苑乃作舟之侨又不载绵上事而云歴阶而去文公求之不得按左氏僖二十八年城濮之战壬午济河舟之侨先归七月丙申振旅凯入于晋杀舟之侨以徇于国二子事迹显然如此乃以舟为介可乎又説苑新序皆刘向著书新序以为介之推与説苑自相矛盾尤不可解【歴阶而去求之不得语亦近儿戏】
　　石鼔文正误二卷正徳中绛人陶滋时雨撰其自序云周宣王石鼔文十其义与车攻吉日之诗相类而辞亦间有同者鼔距今垂二千三百余年防而复合晦而复明意者神物防持如韩昌黎之所言哉不然何歴年之逺若是也宋薛氏尚功郑氏樵施氏宿王氏厚之各为训释不能无议焉者如以畤作时矢作尖作雾舛譌甚多不可殚举然诸家皆为模本所误石鼔葢未之见也元潘氏迪取诸家説重为考订间亦以垐作即阪作夫迪亲见之犹混鲁鱼矧诸家乎滋躬诣鼔旁详加摩玩文之漫剥者犹隠然有迹可辨也乃笔之以归沈潜其义叅考诸説是者取之误者正之其未详者不敢强为之説鼔之所自诸家考辨已明不复容喙乃以王氏辨疑及古今歌咏附载于后以见是鼔也直为周宣之物好异者不烦譊譊云尔又曰滋以正徳戊寅嵗作石鼔文正误甫成编以谏止南狩触罪坐斥桥门一日过寮友国博陆君俊卿家见几上有旧书一册取而阅之乃宋苏文忠公石鼔文摹本也刻之者为维扬欧氏本源欧得之于甬东杨氏准不知杨得之何人滋幸天之未丧斯文也因假归叅校同异滋藏旧本四百六十五字苏本六百一十一字九鼔篆籒皆完惟一鼔仅存其半惜薛尚功辈为音释时不获见此葢文完则义足而字之辨也易文阙则义晦而字之辨也难矧石鼔之字画竒古句读聱牙顾复阙其文乎然诸家音释之误无足怪者滋合旧编重为删定摭诸家之説并引经传可为证者载于下将质诸博洽君子此书淄川毕州守载积家有旧刻本朱检讨【彛尊】着日下旧闻毕写寄之予得观览焉陶与赵师尹皆绛州人明世宗将上恭穆献皇帝尊号滋时为郎中与丰熈张翀等伏哭左顺门遣戍
　　门人江闿辰六云顺治丙戌益阳县覃家园民家瓜棚有二瓜大如盆盎相距三尺许每夜犬吠其下不止月夜觇之则二瓜相击如鬬状明日剖视之中各有虾蟇一跃出投火中亦无他异
　　余知古渚宫旧事载昭王反郢乐师扈子侍引琴而歌曰王兮王兮听谗邪枉杀左右冤伍奢二子懐恨东奔吴创雠构祸破国都鞭尸戮骸邱墓屠赖申包胥人获苏王虽返国忧未徂右与吴越春秋穷劫之曲全不同杨升庵风雅逸编冯少洲风雅广逸俱未收入又载樊姬琴歌曰忠信言兮从正不邪众妾进兮继嗣多二书亦未及杨冯皆博极羣书何未覩此
　　唐阙史首载丁约剑解事谓约从逆帅李师道被获献俘阙下临刑用幻术以笔代已自云归昆仑石室矣语云天上无不忠孝神仙约何为者吾郡长山刘孔和节之有诗云淮南叛诸侯赵髙贼宦官神仙乃如此何足容褒弹真笃论也否则如淮南以叛诛死而道书犹妄为鸡犬皆仙之説以诳聋俗是导逆也岂可以训宋太学生丁特起泣血录载金人入汴驻青城索监书藏经如资治通鉴苏黄文集之属皆指名取索当时朝廷行下诸路尽毁坡谷著作奸党傅防至欲焚资治通鉴赖有神宗御制序文乃不敢毁而敌国之敬重顾如此宋欲勿亡得乎【朱晦翁亦谓温公资治通鉴虚费一生精力尤不可解也】
　　罗大经鹤林玉露一条论扬雄云莽之行如狗彘三尺童子知恶之雄岂肯附之剧秦美新不过言孙以免祸耳予鄙之判其侧云危言既不可不言庸何伤
　　清暇录元人撰自署灌园耐得翁书凡六卷多刺取诸家小説成之异闻殊少
　　却扫编睢阳徐度撰专详宋累朝官制沿革同异之故亦有用之书也度为宰相处仁子处仁仕政宣间靖康初拜中书侍郎独能不附京贯以刚防称其在东京末亦庸中佼佼者也
　　东阿鱼山即曹子建闻梵处有墓在焉山上有台二曰栁书曰羊茂【见隋碑】皆传为子建读书处二台名义不甚可解鱼山一名吾山即汉武帝瓠子歌所云吾山平兮钜野溢是也
　　广西镇安府五指山与交趾相邻产水晶弥望如雪其巨者或取作假山长至丈余此庆逺人李文凤月山丛谈所载
　　月山丛谈言何大复督学闗中诸生进谒方揖跪何命之起再跪何不语诸生窃视之见头小垂气已絶矣后数日有人自潼闗来云见何驺从屏避路侧计所见日时即何卒之日时也予按大复先生以正徳戊寅自吏部出督陜西学政辛巳二月病呕血六月弃官归汝南抵家六日而卒卒时与门人樊鹏少南诀曰死生常理无足悲但吾生多辛苦耳樊作行状孟洋有涯大复之姊夫也作墓志铭其言凿凿如此丛谈何防而为此妄语耶故知小説家言不足尽信
　　华阳集四十卷宋资政殿学士諡文简张纲彦正所着洪景卢序之纲甞进劄子言元祐党籍之家推恩太滥因得防看详元祐党籍内曾任宰执侍从台谏等官显有名徳者具状闻奏臣等今看详党籍人姓名见于碑刻者共有二本一本计九十八人一本计三百九人虽皆出于蔡京私意内九十八人系崇宁初年所定多得其真其后蔡京再将上书人及已所不喜者作附丽人添入党籍泛滥冗杂増至三百九人看详九十八人内除王珪不合在籍自余九十七人多是名徳之臣所有三百九人豁除九十七人系前石刻所载其余数内更有侍从官上官均岑象求及余官江公望范柔中邓考甫孙谔等六人名徳亦显然可见共计一百三人依得累降推恩指挥所有今来臣寮上言许子孙陈乞恩例次数伏祈付三省措置施行宰臣文彦博七人【潞公司马温公吕申公吕汲公刘忠肃范忠宣韩义公】执政梁焘等十六人待制已上苏轼等三十五人余官秦观等三十九人予按看详党籍以初碑为据而削去王珪是已然执政中如李清臣侍从中如贾易杨畏尚窜名其间岂为定论而宰臣无苏颂亦不知何也按小学绀珠合元祐党籍建中上书邪等两籍三百九人龚颐正作列传谱述一百卷凡三百五人不可详者四人
　　长白山防仙峯之北浒山泺中有墨王亭从叔祖洞庭【象咸】之别业也米元章称法书曰墨王陆友仁谓非钟王不能当亭名义取诸此洞庭仕明末崇祯时为光禄署正工草书尤嗜酒酒酣落笔如风雨骤至蛟龙怒飞人得其纨素便面皆藏弆以为宝今真迹不易得矣别业今为邹平张氏所有亭犹在予少时题句云墨王亭子水中央四面菰蒲作夏凉周栎园【亮工】侍郎过此有诗见懐云独有墨王亭畔水空明与客忆王郎冯大木【廷櫆】舍人爱墨王之名因为道其縁起如此
　　赵普自言以半部论语佐太祖取天下然迹普生平于论语似无所得蒙斋笔谈载韩魏公自言自少至老终始所践歴惟一部论语未甞须臾敢离晚镇北门韩缜为都转运使造其卧内几案间不见他物惟一唾壶及论语耳如魏公者乃真读论语者也
　　明宗室诸藩生子例由礼部制名主者索贿不满意辄制恶字予之如崇祯壬午举人朱慈衡府王孙也字火西诗文有盛名字葢取愁人二字牵合之宋赵彦卫云麓漫钞云宗籍凡袒免亲已上赐名受官或寓不典之言于其间如令诛令鲧等不可槩举乃知此风宋已有之顷予在都院阅揭帖见苗蛮有名阿斩阿亡者尤可骇笑
　　天边赵盾益可畏水底右军方熟眠昔人有汤燖王羲之之谑予读张文潜宛邱集此首乃仲夏诗字句小异云云间赵盾益可畏渊底武侯方熟眠若无一雨为施泽直恐三伏便欲然谓龙眠则亢旸不武侯云者如言卧龙也此谑当更云汤燖诸葛丞相耳与右军无涉又相传有送鵞及梅子札云汤燖右军二只醋浸曹公一瓶传以为笑故友董侍御文骥玉虬之子常遗风梅予喜其名甚雅戏为口号谢之云呉中五月梅黄想像千林舶趠风珍重遗来香软齿不须将醋浸曹公【韩致尧诗云齿软越梅酸】
　　京师冬月养花者多鬻牡丹芍药红白梅碧桃探春诸花于庙市其法置花树于暖室地炕以火逼之犹癸辛杂识所记马塍塘花【亦作堂花】之类康熙庚午三月予自少詹事迁副都御史又旬日马邑田子湄喜亦自少詹事迁内阁学士一日赴起居馆晤别翰林掌院学士满洲掌院学士库勒纳公【今戸部尚书】曰公等亦见冬日鬻花者乎置之密室凿池作坎缏竹其下溉以牛溲培以硫黄笕引沸汤扇以微风盎然春温经宿而花放矣众花固未蓓蕾也及二三月众花应而发而冬花已憔悴视其根则已腐败乆矣葢春花知命而待时者也冬花不知命而违时者也仕宦亦然吾见夫冬花之荣落亦多矣公等今日之擢乃春花也虽迟发亦不速败予深感其言类有道者因记之
　　地气北寒南燠亦不尽然庚午冬京师不甚寒而江南自京口达杭州里河皆冻扬州骡纲皆移苏杭甚至扬子钱塘江鄱阳洞庭湖亦冻江南柑橘树皆枯死其明年京师柑橘不至唯福橘间有至者价数倍齐鲁间竹多冻死按宋时江南大寒积雪尺余河尽冰凡橘皆冻死伐为薪叶石林作橘薪以志其异元天厯中亦然墨客挥犀记鄜州西有相思河相思铺引令狐挺诗谁把相思号此河云云予昔使蜀过重庆府登涂山其西北曰缙云山山上有相思寺生竹形如桃钗名相思竹寺有迦叶尊者手迹寺以相思名尤竒
　　李卫公作步虚引云仙家女侍董双成桂殿夜寒吹玉笙曲终却从仙官去万户千门空月明河汉玉女能链顔云骈往往在人间九霄有路去无迹袅袅天风吹佩环许彦周诗话叹为人杰王安石题画扇云玉斧修成宝月团月中仍有女乘鸾青冥风露非人世鬓乱钗横特地寒此诗之工不减赞皇也乡人长山张某者工画尤好写毛女图予甞得之欲题一诗忆二公前诗瑟缩而止已未歳同故友施侍读愚山【闰章】访华隂王徴士无异【宏撰】于昊天寺出唐子华水仙图共观予为题长句中有云青峰出没髙歴歴海天万里回春潮六铢衣轻逐风举飞龙决起横烟霄摹写画中意态颇谓传神意欲髣髴二公于文句之外耳
　　逆藩故平西王呉三桂明之武举也出江南某公之门某公殁其子奉母以居贫无以供菽水一日于故书中得武举试录一册见吴名始悟出父门下时吴镇云南方贵盛欲徃谒之以告母母初不可既而贫困日甚乃许之鬻田质簪珥治装以行比至滇旁皇岐路不克自达卖字市中聊给朝夕忽遇藩下防卫询其籍贯知为江南士人邀致家塾既半载賔主颇洽因从容言欲一见王可乎询其愿见之故乃为叙述师友渊源所以然者防卫诺之一日吴大防寮佐酒间盛言少年时起家科目夸示座客防卫适侍侧即跪啓曰王当日出江南某公之门乎吴惊曰然汝安从知此防卫曰某公有子贫困万里上谒至此无由自通今寄食某所故知之耳吴大喜立召之使预宾筵为重客留府第中数月某以母老告归吴又大集賔僚祖道赠以二万金别扄繘一箧为母夀皆珠宝也某归江南遂为富人惜不知其姓字王少司马嵋谷【维珍】説
　　马逢知以提督镇松江恃恩骄恣所为多不法然好延致文士防生日賔客云集为夀一书生预为逢知代制诗数百篇伪撰名公卿序数篇又代刻之装潢百本卷轴灿然是日赴賔筵为献马大喜赠之千金吴人传为笑柄李太宰容斋説
　　彭少宰羡门説明末时家有小仆倪素者颇騃一日从灶前过忽见一妇人红衣髙髻插花满头面施粉黛向灶而坐见素来即起先行至户外负墙立目直视素其光如炬身长丈余素惊呼仆地同辈趋至扶掖始苏数日竟死不数月浙西乱彭氏罹兵难者数人
　　李太宰容斋又説合肥王通参纲【思龄】殁于京师其家已闻讣矣有仆某暑月卧堂上中夜忽闻传呼自外入须臾驺从杂沓于庭有官人升阶坐堂中窃视之即主人也屏息乆之传呼而去比晓视门户尚扄闭也思龄顺治壬辰进士以兵部主事假御史衔巡视通仓内陞终通政司叅议
　　二月初二日内阁九卿防议明史先是正月二十六日内阁奉
　　上谕纂修明史事闗重大务期秉公持正是非论断归于至当方可称一代信史着部院诸大臣详议具奏议得应照唐太宗御制晋书之例凡事闗谊辟名臣纪传恭进请
　　御制论赞其余不必槩进得
　　俞防
　　初三日初四日初五日内阁传
　　谕九卿防议赈济陜西西凤二府饥民又传
　　谕先运襄阳积谷十万石赴潼闗其秦中流民在郧襄者得听运米还其乡仍给脚费流民责令各省督抚令所在有司赈济又截留江北漕粮二十万石自黄河运往蒲州南运责之河道总督靳辅襄阳陆运
　　特遣满洲刑部侍郎傅腊塔往董之
　　考唐书食货志唐都长安嵗漕东南之粟而河有三门底柱之险显庆元年苑西监褚朗议凿三门山为梁可通陆运发卒六千凿之功弗成开元十八年宣州刺史裴耀卿条上便宜大约谓汉隋漕路濒河仓廪遗迹可寻可于河口置武牢仓巩县置洛口仓使江南之舟不入黄河黄河之舟不入洛口而河阳柏崖太原永丰渭南诸仓节级转运水通则舟行水浅则寓于仓以待二十一年耀卿为京兆尹请罢陜陆运而置仓河口江南漕舟至河口者输粟于仓而去县官雇舟分入河洛置仓三门东西漕舟输东仓而陆运以输西仓复以舟漕以避三门之水险乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓自太原仓浮渭谓之北运凡三嵗漕七百万石省陆运佣钱三十万缗
　　家铉翁春秋集传详説三十卷亦昆山徐氏刻本有翁自序高邮龚璛跋云至正丙子宋亡以则堂先生归置诸瀛者十年卒成此书自瀛寄宣托于其友肃斋潘公从大藏之泰定乙丑宣学锓梓凡三十卷纲领十篇一原春秋托始二推明行夏时之意三辨五始四评三传五明霸六以经正例按铉翁祖大酉名列朱文公党籍大酉曽祖愿愿父勤国与二苏为同门友甞愤王安石废春秋着春秋新义葢家学云
　　清暇录载赵賔旸云小儿疮痘以消毒饮升麻汤等解之非也大要在固脏气之外任其自然耳惟本事方捻金散最佳又陈刚翁云痘疮不可多服升麻汤只须以四君子汤加黄茋一味为稳又括苍陈坡云分教三山日其孙方三歳发热七日痘出而倒靥色黑唇口冰冷一士人教以用狗蝇七枚擂细和醅酒少许调服移时红润如常【蝇冬月则藏狗耳中】又其次女痘后毒上攻遂成内障一老医用蛇蜕一具净洗焙燥天花粉【即瓜蒌根】等分细末之入羊肝内麻皮缚定用米泔熟煑切食之旬日而愈却扫编云公卿三品以上薨其家录行状上尚书省请諡考功移太常礼院议定博士撰议考功审覆都省集议具上中书门下宰臣判准始录奏闻付所司即考录牒以未葬前赐其家省官有异议者听具议以闻正月十【阙】日内阁传
　　谕问九卿故大学士吴正治品行宦业予奏云吴某谨慎大司寇陈公亦云谨慎小心遂覆
　　防
　　赐諡文僖
　　却扫编云故事臣僚封赠母祖母不问生殁并加太字曰太夫人太君政和间刘安上建言太者事生之尊称也封母而别之所以致别于其妇既殁并祭于夫若加以尊称是以尊临其夫也以尊临夫名义未正自是始诏命妇追封除去太字绍兴新书仍复旧制晏敦复引汉文帝纪七年冬十月令列侯太夫人夫人勿得擅徴捕注谓列侯之妻称夫人列侯死子复为列侯仍得称太夫人葢此义也于是追封不复称太云按帝者之祖母称太皇太后既升祔止称皇后正此比也
　　朝制诰命至今沿之而学士临文多有谬误失之不考耳
　　皇甫松牛羊日厯云牛僧孺早孤母周氏冶荡无检乡里羞頳乃令改醮南部新书云殷僧辨周僧达皆与牛僧孺同母异父兄弟右或赞皇客所为不可知然僧孺小人或不尽妄
　　蔡京死潭州数日不得殓槀葬漏泽园以青布条裹尸初宣和间京师染坊有名太师青者兹其防也见清波杂志南唐宫中尚天水碧为宋伐江南之兆
　　李沧溟视秦中学政某巡抚以檄徴其为文李遂挂冠然此事古已有之清波杂志云数十年前僚属能文者监司郡守委作笺记必亲作简致叩被公牒撰应用文字亦亲署名封达近时此礼俱废但书司承受传道公牒则若常程行移上官体貌益崇学士大夫浸失自重此其一也
　　宝刻丛编二十卷南宋钱唐陈思撰思书贾也直斋陈伯玉序云始欧阳兖公集古录有卷秩次第而无时代先后赵徳父金石录自三代秦汉而下叙次之而不着所在郡邑及郑渔仲作系时系地二录亦疏略弗备其他如诸道石刻录访碑录之类于所在详矣而考订或缺都人陈思鬻书都市士之博雅好古者又搜猎遗忘以足其所藏所阅滋多望之辄能辨其真一旦尽取诸家所录辑为一编以今九域京府州县为本而系其名物于左昔人辨证审定之语具着之予故乐序之亦栁河东述宋清之意云思贾人嗜古如是又能荟萃成书亦一异人吕成公云京师贤者多市隠郑武子能徧识之甞受太于日者何失得之隠居京师织绢纱为业售不二价喜为诗风调不凡亦此类按宋次道甞撰宝刻藂章三十卷与欧阳集古录同时今不知尚传于世否
　　僧齐已白莲集十卷风骚防格一卷有荆南节度副使朝议郎检校秘书少监试御史赐紫金鱼袋孙光宪序嘉靖己丑栁佥跋云元书北宋刻传世既乆湮灭首卷数字当俟善本补完与皎然贯休三集并传之常熟冯班钞本











　　居易录卷十五
<子部,杂家类,杂说之属,居易录>
　　钦定四库全书
　　居易录卷十六　　　刑部尚书王士祯撰
　　山谷有陶商翁碑在粤西之兴安见邹道乡集未悉陶何如人也读刘后村诗话载其诗五言如枭鸣社旁树盗发冢中金炼成丹灶在骑去鹤巢空七言如山险未能留伯业水声惟解送年华将老未闻金作印师寒犹用铁为衣皆警策
　　予甞议子美八哀诗后村诗话先已言之曰如郑防之类每篇多芜词累句或为韵拘殊欠条鬯不如饮中八仙之警策葢八仙歌每人止三两句八哀诗或累押二三十韵以此知繁不如简大手笔亦然又云八哀诗崔徳符以为表里雅颂中古作者莫及韩子苍谓其笔力变化与太史公诸赞方驾惟叶石林谓长篇最难魏晋已前不过十韵常使人以意逆志初不以叙事倾倒为工此八篇本非集中高作而世多尊称不敢议其病葢伤于多如李北海苏源明篇中多累句刮去其半方善石林之评累句之病为长篇者不可不知右皆确论与予意脗合
　　张嵲巨山评山谷云誉者或过其实毁者或损其真皆非真知鲁直者鲁直自以为出于诗于楚词过矣葢规橅汉魏以下者也佳处往往与古乐府玉台新咏诸人所作合古律诗酷学少陵雄健太过遂流而入于险怪要其病在太着意欲道古今人所未道语尔其文专学西汉惜才力褊局不能汪洋趦趄如其纪事立言颇有类处此论极公但以山谷似玉台新咏拟非其伦矣辛稼轩诗传者甚少后村又记其一聮云身为僧禅老家因赴诏贫稼轩墓在铅山州南十五里阳原山中见研北杂志
　　福州仁王寺有僧喜唱望江南词一日忽题壁云云或言于当路延主一刹乆之不乐又题诗云当初只欲转头衔转得头衔转不堪何似仁王高阁上倚阑闲唱望江南李内翰每称之倦游辄曰吾欲唱望江南矣此与不暇唱渭城语相似而僧诗特佳
　　郑清之安晚集六十卷兹本仅古近体诗第六卷至第十二卷残缺多矣诗多禅语清之相理宗召还真西山魏鹤山诸君子时号小元祐亦南渡贤宰执也
　　元黄镇成元镇秋声集四卷予爱其秋风诗云秋风淅淅生庭柯萧萧木落洞庭波红树夕阳蝉噪急白苹秋水雁来多王孙不归怨芳草山鬼欲啼牵女萝蒹葭苍苍白露下望美人兮将奈何又李仲明秋山小景云家住夕阳三峡口人行秋二崤间不知何处真堪画移得柴门对楚山五曲精庐云歌棹曽穷九曲源精庐迢逓隠屏前闲寻五曲樵溪上三十六峰秋满船甚有风调按諡法通考镇成邵武人至正间諡贞文处士
　　唐王保定摭言足本凡十五卷宋嘉定中柯山郑昉刻于宜春竹垞有写本予戊辰辛未于京师两借观今防稽商氏刻仅什之一耳商刻稗海多得之浙东钮石溪家
　　张伯句曲外史集外诗一卷中有魏国赵夫人管君挽诗落句云千秋乡中名不没墓有通儿书老银自注欧阳率更子通自书母夫人铭夫人讳老银
　　伯有鹊华秋色图诗序曰吴兴公自序云公谨父齐人也余通守齐州罢官来归为公谨説齐之山川独华不注最知名见于左氏而其状又峻削特立有足竒者为作此图其东【当作西】则鹊山也命之曰鹊华秋色云张赋诗于左弁阳老人公谨父周之孙子犹懐土南来寄食弁山阳梦作齐东野人语济南别驾平原君为貌家山入囊楮鹊华秋色翠可餐耕稼渔陶在其下吴侬白头不归去不如掩卷听春此吾郡故实故录之公谨名密著书数种齐东野语其一也
　　吾邱衍学古编小册秀水项药师家写本首有危素夏溥二序泰定甲子安处道人跋又陆文裕深题后云元人书法有复古之功吾邱子行尤长篆籀图印之学今京师所刻学古编不工间为挍定数字稍加次第以便考观云
　　宋事实类苑四十卷祖宗圣训第一至第五【神宗止】君臣知遇第六至第七名臣事迹第八至第十二徳量知识第十三至十四顾问奏对第十五忠言谠论第十六至十七典礼乐律第十八至二十官政治绩第二十一至二十三衣冠盛事第二十四官职仪制第二十五至二十八词翰书籍第二十九至三十一典故沿革第三十二至三十三诗赋歌咏第三十四至第四十文章四六第四十一至四十二旷达隠逸第四十三至四十四仙释僧道第四十五至四十六休祥梦兆第四十七至四十九占相医药第五十至五十一书画伎艺第五十二至五十四忠孝节义第五十五至五十六将帅才略第五十七至五十八知人属举第五十九广知博识第六十至六十一风俗杂志第六十二至六十三左朝请大夫权废遣吉州军州事江少虞撰有自序题绍兴十五年五月十七日此书葢合宋人载录传记数十家荟萃成之自云圣谟神训朝事典物与夫勲名贤达前言往行艺术仙释神怪之事外国风俗之殊纎悉备具宋人説部之备而有禆于史者门人庶吉士杨中讷言黄太冲宗羲家所有宋人説部可作史料者凡三百余种又常令门生辈取汉唐宋元以来诸儒经解删其烦复着其异同将勒成一书经始春秋秖春王正月一句已盈五大帙度不可成遂罢去
　　宋江西洪亶郎中妻文城县君李公择尚书姊也治春秋博学能文作公择挽诗云乆歴金门贵未酬黄屋知如闻天禄客抱恨作铭诗不减前人载江少虞类苑黄山谷公择甥也有题姨母画竹絶句云白头腕中万斛力或即文城耳
　　孙文定公【廷铨】作
　　世祖皇帝挽诗云周京衅甲将归马汉畤逢春自射牛时以为工予读张文潜集论裴守真云守真为太常博士论射牲礼曰古者天子自射牲汉遣侍中今天子奠玉酌献而已可也古今异宜不必射牲夫射牲古也古也劳而今也佚则从今立观舞今也今也劳而古也佚则从古守真非真能法古也特从其佚使人主便之而已按礼祭之日王祖牵牲及诏于庭而丽于碑则王射之国语曰禘郊之事天子必自射其牲诸侯杀牲之礼与天子同大夫士视杀事之而不亲卑者之事也
　　李刑部言遵义府多虎有四种斑虎与常虎文质同黄毛虎无黑文尤狞恶蓑衣虎毛长被体如蓑衣状刀箭不能入而朱虎最狞甞于绥阳村落间二日齧三十七人捕之则咆烋入山卒不能致其毛殷红如猩猩氊色章邱胡武举随其兄任真安州州遵义属也云鹿亦有三四种最大者曰水鹿状如水牛重五百斤李又云遵义有山水豹皮有斑文自然成山水形宛如图画同年王陹胎仙景州人有道术知湖州府有虎食人以符咒致虎于公堂杖杀之弁山每稻熟甞有云雾居人辄见雾中有人若负担者什伯为羣雾散则稻穂已空矣王命结坛山上令道士吴梅岑者代已礼拜而自具衣冠书符箓忽顾吴曰大风且至但勿动须臾果大风发屋拔木坛上人皆惴恐已而风息自是云雾不作嵗获丰稔宗伯昊庐【泽宏】闻之吴云
　　邝露赤雅云南方火浣布有三种毕方麻者一端数金祝融木者一端百金火防毛者一端千金凡卉服绩其皮者有勾芒布红蕉布绩其花者有桐花布琼枝布娑罗布吉贝布桃花布【南中千叶桃花似牡丹穂长尺许织穂成布胜于火浣】又鸟毳之精织成文章者曰锁袱其粗者市于狑獞曰鵞罽锦有鵞头花蘂簇蝶龙油龙油锦以蛇膏泽之入水不濡两粤山中有大蜗殻可容升者以米水去涎竹刀脍之角大如指甘脆云解积毒
　　猺髻有芙蓉望仙懐人双龙孤凤浓春散夏懊侬万叠愁急就妆其下者曰盘蛇曰垂鞭曰鹿角或目为丁妆鼻夷獠族鼻如垂钩以猿臂鳄骨为笛吹之作龙吟与之酒鼻饮辄尽
　　木客形如小儿在恭城见之衣服不异人自云秦时造阿房宫采木流寓于此甞见其赋细诗云剑阁铃逾动长门烛更深又云何处残春夜和花落故宫此邝露湛若所云恐因坡老木客解吟诗之句而附防之耳崇山有驩兜故宫四十里即至越裳
　　南方溪涧谓之究如金山郎究越裳究南陵究文狼究金鸡究之属
　　博白县山村号曰绿含其山多凤皇有高三尺者备五采冠似金杯常栖高树之巅又有大如鵞者尾甚长羽声如转轮名大头凤或为猺獞所射缉毛为裘涅而不滓两江溪洞中出鸣凤形如孔雀头上有彩毫光如掣电冠上垂二弱骨长一尺五寸其鸣叶宫商猺女握兵符者衣凤裘蝶绡裘即绿含凤毛所缉蝶绡冰蚕所织也
　　邕州产鸩有二种一大如鸦黑身赤目一大如鸮毛紫绿色颈长七八寸雄曰连目雌曰隂谐声如羯鼔鸩羽栎酒犀角立解故鸩穴多犀
　　鸧鸆似鵩而散尾声甚哀亦名鬼车帝喾书曰逆鸧尔雅曰鸧糜鸹啼血如杜鹃儒书竒鸧十首周公命庭氏射之血其一首今余其九夫子子夏见而歌之曰鸧兮鸹兮逆毛衰兮一身九尾长兮予在鬼门见者正一身九尾其九首者雄鸧犹九首曰雄虺也
　　王母似练雀青色长尾尾有钱如孔翠猺中有王母裘山都形如昆仑青毛有尾见人辄闭目张口好笑好在深涧中翻石覔蟹噉之
　　熊有绿者猺獞取为鄣泥尘不敢扬威慑虎豹乐府云郎眠绿熊席又温柔借绿熊
　　懒妇状如豪猪而小好食黍以机杼织絍挂于田中则望之却走齿长入海化为巨鱼名奔防取以煎油其膏百斛浇蜡作烛取以饮酒则明读书则暗
　　貘生铜坑中食铜铁链粪为兵可以切玉接溺为水可以销铁有十首者名曰貘白居易貘屏赞序曰寝其皮辟温图其形辟邪
　　肉翅虎出石抱山晨伏宵出比虎差小翅如蝙蝠身如虎文飞而食人其皮可辟鬼物
　　彖似犀而角小知吉凶耳大如掌目常含笑生于两粤东曰茅犀西曰猪神遇之则吉
　　藤江有鲭鱼大者余百斤其胆治目功比空青鱼大胆小者上鱼大胆大者中上鱼小胆大者中下渔者得鱼官税其胆始敢市其伪者以胆灌黄藤膏为之邝诗云金环殉吉鹩花县税鲭鱼
　　白妾鱼一名婢妾脸如芙蕖肤如凝脂有天然肉结长四尺五寸脐下有带白光映人作脍香脆水陆无方者印鱼方额有印文似竹叶符鸣如钟
　　海蛮师虎头无鳞身有豹文长八九尺见人泣数行下蛋人网得辄放之
　　忽雷鳄鱼也用其齿骨作乐器有异响经曰河有怪鱼厥名曰鳄其身已朽其齿三作
　　斑衣山子散居横州震龙六磨诸山无版籍定居夫妇交媾插青路衢以断行旅衔弩兽交媾精入地是生短狐短狐人所生也诗曰蜮书射工骚曰短狐狐长三寸状如黄熊口衔毒弩巧伺人影南海有虫亦名水弩亦能射人以四月一日上弩八月一日卸弩与此不同射工之毒惟蟾能解之
　　赤蚁若象浑身带火力负万钧杂食虎豹虺蛇遗卵如斗人取为酱是名蚳醢
　　蚺蛇长九十丈者吞蚁六十丈者吞象三十丈者吞虎豹凡蛇盘处必在壬地
　　猺人社日以南天烛染饭竞相餽遗曰青精饭
　　泗城州土司有雄黄防衣砧光可以鉴
　　治瘴法宜温中固下升降隂阳及炙中腕气海三里或炙大指及第五指皆能止热若用大柴胡汤及麻黄金沸草散青龙汤胶柱鼓瑟尠不败矣又中瘴失语俗为中草子移时血凝立死法当用鍼刺头额及上唇仍以楮叶擦其舌令血出徐以药解其内热立效
　　卵卜者握卵祝之书墨于殻记其四维煑截视当墨处辨殻中厚薄定吉凶獞人卜葬请鸡匠祝之以卵投地不破者吉
　　马伏波铜柱一在慿祥州思明府南界一在钦州分茅岭交址东界又于林邑北岸立三铜柱为海界林邑南立五铜柱为山界唐马总为安南都防立铜柱二于汉故地五代马希范平蛮立铜柱二于溪州自汉已来立铜柱者凡三皆马氏【右二十九则皆出邝露赤雅録之以广见闻露字湛若南海人工诗名峤雅】
　　予观杨文贞公所进文渊阁书目经解录毛诗于卷以备访云
　　诗传　毛诗　童子问　朱氏传　郑氏笺　注疏正义　要义　鲜于传　钱氏传　文公传　李樗详解　总闻　严氏解【即诗缉】　补传　诗通释　吕氏读诗纪　诗学备忘　毛诗诂训　指説　毛诗音训　颍濵传　欧阳本义　诗纂图　诗传遗説　杨慈湖传　诗传附录纂疏　诗释文　诗音义　放翁诗説　诗讲义　李黄诗传　诗传旁通　名物钞鸟兽草木虫鱼疏　诗疑大鸣录　图説　辨疑　疑问　解颐　断法　诗义指南　诗义矜式　梁寅诗考
　　内府所藏止此亦鲜秘本
　　文渊阁书目唐人文集出于闻见之外者亦鲜并识于此张説　王维　韩愈　元结　李翺　栁宗元　吕温杜牧　皮日休　骆賔王　独孤及　陆贽
　　欧阳詹　顔真卿　司空图　许浑　李绛　刘长卿刘禹锡　白居易　权徳舆　陈子昻　李商隠
　　李观　张九龄　沈佺期　皇甫湜　松陵集　沈亚之　李徳裕　元稹　黄滔【误次宋人】　杜甫　李白　韦应物　孟郊　窦氏联珠　李贺　郑谷　姚合　王建　李益　杜荀鹤　桃山集【未知名氏】　罗隠　孟浩然张祜　钱起　孙樵　岑参　高适　温庭筠　方干陆蒙　张籍　王绩　储光羲　鲍溶　李嘉祐汉上题襟集　河岳英灵集　嵗时杂咏　丽泽集亩拾英　中兴间气集　唐贤诗集　唐百家诗三体　鼔吹　唐音
　　长山李某知石首县将之任予属访杨文定公后人并其祠祀及文集顷有书至云已重修公祠堂录祠中洪熙元年碑敕一通遗文五首诗九首文定五世孙元音所撰公生平行事大槩记一篇钞录者九世孙先骏先恒也名臣之裔零落如此为之三叹按文定公文集十二卷见国史经籍志今文贞东里集文敏两京类稾皆传于世而文定集独湮没亦可慨也
　　李侍读渔村【澄中】典云南庚午乡试着滇程日纪又云滇中鸟有灵鹫形如鵞好集松上防苍鸡足多有之金线鸟大如雅青色背有金线文如锦绣人罕见之锦鸡有全身如雪尾带黒斑者土人呼曰竹鵞又有青色朱顶者或赤色头有绿角遍身珍珠防者多在深山竹林中五色俱备
　　又云防苍山之巅有石屋登者入其中辄忘饥渴僰彞近水居能变牛马猫犬鹰雀等形夜入人家又有栗苏以捕禽兽为业多百余嵗者死辄化为虎豹熊罴毛人诸物此二种与月山丛谈所述大同小异毛人亦曰山魈形与人似徧身长毛见人则执手而笑竟日方醒醒则食人每笑则唇上掩目独畏爆竹按此物名枭羊也人遇之以竹筒置臂姑与之握俟其笑曲臂以凿缀其唇于额格杀之故吴都赋云猩猩啼而就擒笑而被格
　　宋葛立方常之归愚集十卷【诗四卷乐府一卷骚赋杂文一卷外制二卷表啓二卷】諡文康胜仲之子諡文定邲之父也国史经籍志作二十卷文定公南渡贤相有文集二百卷词业五十卷不知传于世否
　　费着撰蜀杜氏族谱云杜翊世以死节显其世祖甫来蜀依严武家青城者实宗文裔世孙准皇祐五年第进士宰绵竹以卒子翊世徙成都绍圣元年第进士官至朝议大夫通判懐徳军靖康元年死节特赠正议大夫命官其后十人五子慥忱以赏得官孙逸老俊老廷老曽孙光祖大临以忠义遗泽得官今犹称忠义杜云着此説不知何据坡诗有云闻道华阳版籍中至今尚有城南杜则子美有后于蜀其信然耶
　　工部左侍郎徐廷玺罢以都察院左副都御史李元振为工部侍郎通政使司通政使徐潮为都察院左副都御史光禄寺卿罗秉伦为通政使
　　二月十九日未刻
　　文华殿经筵讲官满洲礼部尚书顾八代工部尚书索诺和礼部左侍郎席尔达右侍郎多竒刑部左侍郎傅腊塔汉吏部尚书李天馥刑部尚书陈廷敬工部尚书李振裕吏部右侍郎兼翰林学士彭孙遹兵部督捕右侍郎王士祯翰林院掌院学士兼礼部侍郎张英侍户部尚书库勒纳礼部尚书熊赐履以
　　钦差徃济南兵部尚书杜臻以耳病不与尚书陈廷敬侍郎席尔逹讲中庸天地之道一节侍郎傅腊塔学士张英讲尚书臯陶谟日宣三德四句讲毕
　　赐宴太和门谢
　　恩而退
　　二十一日内阁传
　　谕问故吏部尚书苏赫品行宦业九卿对曰明敏决断遂覆
　　防无諡
　　竹垞言文渊阁书目不识卷数万厯中东粤人张萱官中书舎人别为内阁藏书目録甚详又涿州高儒者武弁也家多藏书有百川书目尤详按萱归善人仕终平越府知府甞譔西园闻见録一百二十卷又西省识小録西园彚史各若干卷
　　章邱县北一里女郎山有宋隐士穆賔廷秀墓洛阳王寿卿鲁翁题墓表篆书黄鲁直有赞刻于碑额明万厯间大名董复亨为令移置文昌祠称二絶按鲁翁祖择之外孙工篆尝召至京师使篆字说辞以与王氏学异以布衣终陆友研北杂志言家有鲁翁篆闲居赋笔力如纽金屈铁
　　楼玫媿答杜仲髙书曰杜留花门连云屯左辅百里见积雪以赵次公之详且博略不注释盖花门即回鹘甞考回鹘之俗衣冠皆白故连屯左辅百里如积雪然又甞与蜀士黄文叔裳食花椑因问蜀有此乎黄曰此物甚多正出阆州杜诗黄知橘柚来误矣甞至苍溪顺流而下两岸黄色照耀直似橘柚其实乃此椑耳有好事者欲为子美解嘲于其处大非橘柚终以非其土宜无一活者此二条颇新异可喜
　　晁说之以道嵩山集有儒言一卷为荆舒作也记録数则于此春秋云儒者必夲诸六萟而六萟之志在春秋茍舎春秋而论六萟亦已末矣纷然杂于释老申韩而不知其弊者不学春秋之过也此因王安石废春秋而发俗学云学者同尊孔氏法诗书躬仁义俗学之目何自而得哉建隆已来礼乐文明焕然大备皆诸儒之力也谁当其目也耶如恶其众而欲致独则比屋可封之民为罪人欤又或厌其乆而欲新之则日月之出特乆矣后汉治古学者贵文章以章句之徒为俗儒则斥俗学者身自谓耶此因王氏学而发汉儒云典籍之存诂训之传皆汉儒之力汉儒于学者何负而例贬之欤后生殆不知汉儒姓名有书几种而恶斥如讐汉儒真不幸哉昔人叹废兴由于好恶盛衰系之辩讷良有以也公议云凡变律乱常则不当乎人心虽百人之誉不能当一人之毁葢不待髙识博达之士乃知其非虽涂土人故自有白黑矣誉之者一时之伪而毁之者天下之公也昔公孙禄斥王莽国师秀颠倒五经毁师法令学士疑宜诛以慰天下侯景陈梁武帝十失一曰敷演六经排摈前儒王莽之法也当彼时犹有是言则公议不可泯云彼乘势怙力以肆其説者果谁欺哉的云温公曰经犹的也一人射之不若众人射之其中者多也呜呼此公天下之言待天下忠且敬也顾肯申已而屈人必人之从已哉彼排摈前儒颠倒五经者宜媿诸此谓安石排摈韩富文司马诸公之异已者同异云董仲舒曰诗无达诂易无达言春秋无达辞范曰经同而传异者甚众此吾徒所以不及古人也呜呼古人之善学如此今一字诂训严不可易一説所及诗书无辨若五经同意三代同时何其固耶此指安石字説害教云害辞未至于害义害义未至于害教害教则三纲五常絶矣谓天不足畏百姓或可咈之类其害教奈何此条直述安石对神宗天变不足畏人言不足恤云云尤明鹿马云因一鹿指以为一马者一时跋扈之言也如因先王之格言而颠倒破壊者以天下为鹿而纵指之也不亦甚乎此刺安石借周礼以文其奸欺大言云袁绍与曹操论天下形势操知袁氏世有河北未易图欲舍而他之则示弱乃出大言曰任天下之智力以道御之无所不可是岂操之诚心哉今谈经者不覈其实喜为高论大言一切取胜皆操之下尘欤知本云言书者不取正于古文言诗者既耻言毛氏而又不知齐鲁韩三家之辨果以诗为何诗耶言周礼者真以为周公致太平之书而不知有六国之隂谋地不足于封民不足于役农不足于赋有司不足于祭将谁欺耶春秋孝经则絶而不言未为知本慕古云善哉郑康成之言曰既知今亦当知古葢今古交相为质则取道不逺或为髙絶不可跂及之论曰在古当然不知古之道亦何利于今而必尚之耶王莽好空言慕古法今犹其遗风耶此数条皆指安石废春秋假周礼南北之学云南方之学异乎北方之学大抵出于晋魏分据之后其在隋唐间犹云尔者不惟其地而惟其人也葢南方北方之强与夫商人齐人之音其来逺矣今亦不可诬也师先儒者北方之学也主新説者南方之学也此刺王氏之徒先王云姜至之先生谓商周之所称先王者近自其祖宗而逺及异代之君也如舎祖宗而必在昔之法则亦悖矣此直纠安石言祖宗不足法之非传势云张禹专帝与太后之宠所谓张侯论者乃盛于天下崔浩威福震宇内其五经之注学者尚之至勒为石经逮禹死浩诛之后无一人称道其説者则前之所传者非经也势也此以禹浩著作拟安石名圣云荀卿之弟子与叔孙通之弟子皆以其师为圣人至于何曽之孙又以其祖为圣人圣人之名亦可私得乎卿之弟子学无所成通之弟子因赐金之利曽之孙叹世事之验于是乎云尔使其成学而不外慕则俊造之名尚未易许人矣祀圣云尔朱荣晋公防无君大恶既死庙而祀之以配圣人范阳间祀安史为二圣嗟夫人文悖而不已则鬼享僭而不法可不戒哉此二条指蔡卞辈以安石配享孔子其余尚多予曰此王安石爰书也儒言云乎哉
　　金兰集三卷元苏人徐逹左良夫辑其友朋赠答之诗主行止仲序之良夫居光福山中自号耕渔子高巽志为作轩记杨基孟载为之说武功伯徐珵为之传俱附见集中元末如周伯琦髙啓郑元祐倪瓉张仇机沙诸名胜皆在不减金粟道人玉山雅集
　　隆平集二十卷曽子固撰绍兴十二年淄国赵伯卫序云子固为左史日甞撰隆平集以进自太祖至于英宗凡一百六年为书二十卷当时号为审订颁付史馆副存于家卷首有大德少阳印杨士竒印梅花阁书画印盖杨文贞公故书得之元内府者
　　丛桂毛诗集觧三十卷宋朝奉郎昌武撰大防本之东莱诗记以晦庵诗传卷首有行在国子监权尚书礼部侍郎兼祭酒兼同修国史实録院同修撰兼侍讲徐押行丞程押淳祐八年七月给贡士罗樾公据


　　居易録卷十六
　　钦定四库全书
　　居易録卷十七　　　　刑部尚书王士祯撰
　　陆友记天下汤泉知名者七匡庐汝水尉氏骊山鳯翔之骆谷和州之恵济渝州陈氏山居又云燕之昌平亦有温泉而不及遵化之石门李太仆日华云温泉有三种朱砂者水光赤琉黄者有琉气乳石则流白而无气黄山朱砂汝上琉黄石门钟乳也温泉与
　　孝陵宻迩康熙二十年
　　车驾谒
　　陵毕
　　命宰臣李霨以下徃观皆赋诗刻石泉上
　　袁桷云大篆不得入小篆书最忌入八分今世俗乃以八分为何其不察耶
　　研北杂志云韩侂冑阅古堂图书皆出向若水鉴定此亦贾似道之廖莹中
　　镡津集十五卷宋僧契嵩着嵩有非韩三十篇在集中其诗亦多秀句如习忍如幽草观身类片云桑柘中緑人烟闗外疎天岸日将出田家鸡更啼好山沿岸去骤雨落花来云迷飞鸟道雨出古龙湫明月出已满白云归未多皆佳梦梁録云姓李字仲灵嘉祐中进辅教编赐号明教禅师林间録嵩明教初至开先主者命掌书记笑曰我岂为汝一杯姜杏汤耶乃去之西湖坡公所云契嵩禅师多嗔人未尝见其笑者是也
　　林外野言二卷元昆山郭翼所着诗翼字熙仲与杨亷夫顾阿瑛倡和风气亦颇相类
　　张説西岳碑云西岳太华山者当少隂用事万物生华故曰华山如此则与吾济华不注山同音义故华山有平去二读
　　张萱内阁藏书目録详载卷数及撰人姓氏其书视文渊阁目所载则缺失多矣累朝亦间有增益者因并録毛诗疏解诸目于此
　　毛诗注疏　毛诗要义二十卷【长孙无忌等永徽四年上】　诗总闻二十卷【王质东平人有雪山集四十卷】　诗缉三十六卷【严粲】　毛诗指説【成伯瑜】　万厯间存本止此文渊书目所有又多不可诘矣宋嘉定间著作郎曾从龙请严臣僚借书之禁绍定三年三月诏秘书省书籍非系省官毋得借书许从监少置簿有欲闗文籍为检阅较正等用即先批簿以凭请取俟还本库随与防收或借出已久亦须检举以察隠遗从秘书监叶禾言也盖古今通如此
　　内阁藏书目録载林光朝谦之艾轩集二十三卷【阙第三第四第二十一第二十三卷】　陈藻元洁网山集八卷林亦之学可乐轩集十六卷【阙第八卷】　刘攽贡父彭城文集十四册【有阙】　三刘文集【中允涣秘丞恕检讨羲仲】　三孔清江文集四十卷【孔文仲武仲平仲】　南阳集三十卷【韩维】　刘忠肃集【摰】　盘洲集八十卷【洪适竹垞钞本止有诗】　野处前后集九册无卷数【迈】　灊山集【朱翌】　元清河集三十九卷【有阙元明善】　元遗山集四十卷【元好问】　豫章集二十四卷【熊朋来】　滋溪集三十卷【蘓天爵】　牧庵文五十卷【姚燧】　右宋元数公文集曾覩其本而卷数未合者録记再访若原贡二刘先生公是公非集内府亦阙如可叹也国史乐律志四卷南充陈文宪公【于陛】为史官时譔文宪在内阁请开史馆未防去位馆亦罢惟此志及叶文忠公台山四裔志焦修撰澹园经籍志仅存
　　中兴馆阁续録载南渡秘阁所藏徽宗御题画三十一轴八轴有诗皆絶句择其近雅者録于此杏花鹦鹉并亚陇云飞稳巢文杏枝髙栖良自得蜂蝶莫相疑桃竹黄莺出谷传声美迁乔立志髙故教桃竹映不使近蓬蒿【已上七轴有宣和殿御制并书七字】赵昌江梅山茶赵昌下笔摘韶光一轴黄金满防量借我圭田三百畆真须买取作花王【又御书赵昌竒笔四字】
　　圗画一百八十七轴御府续行降付并旧藏九百十一轴嘉定三年六月并用都堂印仍于画背用秘书省印御前书经史子集二千五百二卷四库书二万三千
　　五百八十三卷续搜访库书二万三千一百四十五卷诸州印板书六千九百八卷　名贤墨迹一百二十六轴一册续行降付八十九轴　古器四百十八件续降八十三件　砚七十五琴七右宋中兴馆阁録所载竹垞辑宋人小集四十余种自前卷所列江湖诗外如刘翼躔父心游摘槀问道论诗也一宗烧柴煨芋佛家风要知真乐人间少聴雨空山破寺中【山寺聴雨】林希逸鬳斋十一槀寛心可要流香酒圆梦何湏正焙茶【入局】眀皇按笛逹磨渡芦二圗长歌皆佳又六言蚯蚓两头是性桃花一见不疑了得葛藤三昧却叅芣苢诸诗【鬳斋为林艾轩理学嫡派而诗多宗门语鬳斋有全集】敖陶孙器之臞翁集古诗歌行颇有盛时江西风气其诗评尤为谈萟家所推引朱继芳季实静佳集屈指秋风与雁期阳闗西去到何时侧身一望肠堪断天似穹庐碧四垂【客路】不踏长安十二门鸬鷀飞处数家村停桡试向滩头问可是严光末世孙【渔父】缓行松叶滑小摘药苖稀【招隠】大江流禹迹老树见秦时【登桃】鱼唼垂丝栁鸥眠折叶茭【湖荡】青天浮渤澥白日走昆仑【对酒】骚客五花唐殿马主家七叶汉宫貂【谢野水郎君召饮】金陵王气水东流流到淮南古岸头夜半一声天上曲锦帆天子下扬州【扬州】相逢已恨十年迟买酒呉山【阙】　诗明日送春仍送客栁花风飏鬓丝丝【题李秋堂诗卷】老眼看花兴未厌不知头上雨亷纎流莺浪语春风恨谁抝花枝插防檐【游甘园】我登沧浪亭复歌沧浪曲歌竟复长歌杳杳山水緑天风吹散发山月照濯足为谢独醒人鱼家酒初熟【沧浪风月】林尚志润叟端隐槀江亭饮罢起离愁何事西风又越游潮信欲来人欲去夕阳红蓼满汀洲【适越留别】杜宇一声诗思减杨花三月客愁多【春日】留客醉终日爱花吟过春【赠许紒】陈必复无咎山居槀冷烟寒食月小雨浴蚕天【百五节】一夜檐花雨十年江树春【赠张駉】芦蓼作秋意汀洲生晚寒【舟行】人家半在桑柘住春水忽迷芦荻丛【舟中效东坡】
　　刘过改之龙洲集叫嚣排突纯是子路冠雄鸡佩豭豚气象风雅扫地刘仙伦叔拟招山集颇乏警秀七言山僧防辈雪垂领水鸟数声云满谿【西林】黄文雷希声防云集差有骨力长句西域圗昭君曲甚佳又狱吏但能书牍背相君终欲割鸿【东林拜岳王遗像】黄大受徳容露香拾槀虎穴山川险蛟涎草木腥【白水漈】武衍朝宗藏拙槀皆絶句多佳作如牡丹春籞正秾华有防今年不赏花剪落金盘三百朶内批分赐近臣家【宫词补遗】桂华珠殿水精楼柘防笼香乙夜游飞下银桥人不觉月眀三十六宫秋【开元广寒词】灵和殿里最风流三月飞花满御楼换得玉人睂様巧一春浑不下帘钩【栁枝】飞鹢鸣镳鼔吹喧繁华应胜渡江前吟梅处士今还在肯住孤山尔许年【湖上】寳髻无光玉貌昏衔悲空感旧承恩君王爱问先朝事时许车儿到殿门侍辇防花上苑春太皇宣索凤笙频如今犹记当时曲对谱闲教小内人【老宫人】钿车轣辘辗芳尘歩鄣香移一片春花下玉盘行禁脔御前宣劝到湖濵【贵游】叠叠沧波隔乱山白鸥飞去复飞还吟边好思无多子只在孤鸿落照间【吴江水月塔院】粉靥娇春掌上轻玉琴声里见深情花邉欲别重回首犹恐丝弦説未眀【阮客】碧云千嶂合红树九秋深【松陵晚泊】寒食棃花月新晴杨栁风愁消山色里兴极酒杯中緑发日夜变青春今古同忍教行乐地容易夕阳红【饮湖亭】张蕴仁溥斗野集春风酒棹湖堤栁晚月吟鞯辇路花【春朝偶题】云生不没仙人迹丹化犹啼捣药禽【大涤洞天】丹青岭树眀寒叶水墨江天噪乱鸦【东庵】连山黄独雪一雁白苹风【霅川】暑退凉生体气佳卷帘聼雨感年华西风叶叶梧桐冷开遍庭前白鹤花【秋思】忆着前游十四年三髙祠下夕阳船无钱买得鲈鱼鲙吟就橘花香里眠【垂虹】刘翰武子小山集凄凉池馆欲栖鸦彩笔无心赋落霞怊怅后庭风味薄自鉏眀月种梅花【种梅】送客归来月满檐梅花防笑隔疎酒醒今夜银屏冷沉水薰炉旋旋添【客去】长句鸿门宴玉斗歌吴门行皆佳张良臣武子雪牕集丛丛竹雀閙人家农事春来渐有涯品字柴头煨正暖不知风雪到梅花【示长芦仁禅师】白鹭悠悠去不还渚云汀草一生闲暮年不入西州路空倚梅花説住山【吴兴投老庵】三十六陂春水緑四十九年人事非扬子江头永嘉后吴侬荡浆北人稀【感】帖帖平湖印晚天踏歌游女臂相牵凤城半掩人争路犹有胡琴落后船【西湖晚归】赵希防谊父抱拙集市井萧条景物非居人犹号永和隄春山十里斜阳树漠漠残红杜宇啼【过临】平利登履道骳槀拥岩千修篁中有寒泉飞【游佛岩】何应龙子翔橘潭槀楼上佳人唱渭城楼前杨栁绾离情一声未是难听处最是难听第四声【有别】沈説惟肖庸斋集海眀防出日山晚倦行春【寄慈溪何赞府】释永颐山老云泉集手携一束书秋风独来此松深孤月眀水冷夫蓉死时防涧防来食我山茶子【西峯日暮】拒霜花落碧潭秋向山巅水际游贪防夕阳乌桕树白云红叶乱溪流【秋晚】独听子规叫况逢山月眀【冷泉亭】溪色乍凉双鹭下雨声才絶一蝉鸣【忆旧隐】薛嵎仲止云泉集二十里松声千山雪未晴【太白观雪】岩隂常雨松色不知春【真隠寺】雪渡溪流涩厨烟栢叶香【闲居】芳草思无际春风情最多【春晴】随身惟一鉢留偈别双松【松风隆首座】离家买湖石开印对巾山【送台州倅】湖水涵秋霁风荷动夕阳【渔舍】俞桂希郄渔隐槀西风萧瑟入船牕送客离愁酒满缸好记此时分处暮烟防雨过松江【松江送人】葛天民无怀集月趂潮头上山随柁尾行大江中夜满双橹半空鸣【访端叔】一杯残腊酒万古夕阳愁【雪后】寒食少逢天气佳十日九日雨如麻新巢初见燕生子小巷已无人卖花【即事】花枝照眼堂堂去茗椀闗心故故香【上已】下塘六月闗心处西塞扁舟入手时【荷叶浦】姚镛希声雪篷集病起春风过闲居野草生【懐颐山老】风帆逆水上江鹤背人飞【桐庐】王戴溪头小隐仙渔翁引上霅溪船防回倦钓思归去又为苹花住一年【寓霅川】雨径生新草风牀受落花【赁居】踏雨来敲竹下门荷香清透紫绡裙相逢未暇论竒字先向水邉防白云【访中洲】右诸人唯葛天民及与杨诚斋相倡和刘改之亦前辈人余多摹拟四灵家数小气格卑风气日下非复绍兴乾道之旧无论东京盛时已可一慨也
　　宋牧仲中丞寄薛尚功古钟鼎彜器欵识二十卷陶南村书史会要十卷皆厌原山人隐之王孙刋本会要第十卷为隐之所续明代善书人名欵识雕版最精末有张天雨赵松雪杨伯岩周公谨柯丹邱周伯温丰南禺鉴定题防盖从古本临摹者极可寳玩
　　牧仲中丞寄豫章张吏部泰来扶长所撰江西诗派圗録人各为传其二十五人名氏次第遵王伯厚小学绀珠定本扶长云胡氏苕溪渔隐与山堂肆考有何顗无髙荷又列洪朋于徐俯之后豫章志有髙荷何颙无何顗吕本中复不在二十五人之中云予按刘克庄后村江西诗派序云吕紫防作江西宗派自山谷而下凡二十六人内三人袁颙潘仲逹大观有姓名而无诗诗存者凡二十四家王直方诗少絶无可采云云其次第则首山谷次后山韩子苍徐师川潘邠老三洪【父驹父玉父】夏均父二谢【无逸防槃】二林【子仁子来】晁叔用汪信民李商老三僧【如璧即饶徳操祖可善权】髙子勉江子之李希声杨信祖吕紫防合山谷为二十四人王立之无传袁颙则与今本作何顗逈异后村伯厚皆宋末人不知各何据依而异同如此张云梓于厌原山中者诗派一百三十七卷续派十三卷今其书不可得而见矣张传颇详博而于后村传无所称引盖未覩后村全集耳张康熙庚戌进士
　　会稽释子元璟字借山平湖人投诗为防颇有秀句如相思若鸥鸟咫尺隔风烟邻衲司吟卷门生致酒钱风曵鵞黄浅寒吹鸭绿平坐防春艓子吟到阖闾城清钟来木末白鸟落风湍人家收桕子枫树着霜花晚菘分竹圃秋水绕篱根烟中多翡翠花里又钩辀一笛破寒渚千帆凑夕阳呼猿引客闲许鹿叅禅试防青菡萏倒浸碧玻瓈卜筑精篮似净名爱君三絶擅平生桑条緑满门前径客到幽禽啼数声痩策冲泥访铁厓铜坑小吃雨前茶无端搅乱春愁客屋角一枝山杏花玉削羣峯抱一村甘泉如乳出云根负薪伐竹扶犁叟多是杨家十叶孙【过杨鐡厓故里】
　　崔文敏公后渠漫记云宋史滥矣误国之臣乱真之儒后犹有称述之者道其不眀矣夫王安石之变法其弟安国谏之不从乃哭于影堂曰吾家必灭门盖知其必亡宋也一张浚出师与髙宗克日复中原岳飞曰相公睡语耶遂忌岳陷之髙宗谓赵鼎曰浚措置三年竭民力耗国用何尝复尺寸之土朕宁亡国不用此人浚又上防言兵髙宗曰浚用兵天下皆知之富平淮西两败矣今又生事乃下永州之命史氏皆咎其君之不用浚也非实也【二】实録曰苻离军败浚鼻息如雷果然是轻民之命宜其敢用罔也【三】考亭于二人多恕词予所未喻特録洹词数条正之文敏理学大儒其言不阿如此宣城梅孝亷渊公【清】别字瞿山以诗名江左画山水入妙品松入神品数年来罢公车辑梅氏诗畧十二卷始唐梅逺次宋侍读学士询昌言都官员外郎尧臣圣俞迄眀守箕季豹鼎祚禹金辈凡百有八人寄予请序又写黄山天都莲花云门诸峯光眀顶文殊台师子林炼丹台蒲团松西海门后海始信峯百丈云梯汤池桃花源白龙潭松谷凡十二幅偹极烟云变幻之妙自题其首云渔洋山人居身东岱纵目南溟西巴蜀北幽燕宇内大观凭轩殆徧俯视一切直培塿耳忆十年前曾讯黄海之胜索予作圗久而未报康熙壬申正月春雪初晴拈毫洒墨偶尔成云此则天都第一峯也又寄画梅一卷烟雪歴落枝干竒古似过王孟端海内文章之交大半凋谢惟瞿山岿然尚存其画已贵重于世更数十年断纨零素当不减蘓黄也
　　宋人工于题防海虞毛氏汲古阁刻入津逮者不下十余家予读楼宣献攻媿集题防多至十数卷往往可稽掌故而毛氏遗之
　　仁和吴检讨志伊【任臣】家有唐会典开元因革礼长洲陆医其清家有王象之舆地纪胜皆宋刻
　　杜氏编珠四卷隋著作佐郎兼散骑侍郎杜公瞻撰自序云隋皇在江都日好为杂咏及新体诗暨缘属思顾谓侍读学士曰且经籍浩汗子史恢博朕每烦阅览欲其故实简者易为比讽爰命防臣编録得窥书囿故目之曰编珠其朱书者故实墨书者正义时大业七年正月奉敇撰勒成四卷谨序右内府写本阙三四卷序称炀帝曰隋皇不可晓其云在江都日者按史大业元年自长安至江都置离宫四十余所秋八月行幸江都二年三月发江都四月至东京书盖奉诏防编于是时而称大业七年何也隋世类书仅见此如初学记北堂书钞之例但差简耳所引多纬书如灵宪河圗括地象易纬易通卦验易飞春秋説文元命包尚书中师旷占孝经援神契春秋厯序风角之属若任豫益州记郑缉之东阳记徐先生南岳记庾仲雍荆州记罗含湘中记黄闵武陵川记王韶之始兴记王孚安成记史筌武昌记桓氏临汝记沈氏南越志盛之荆州记孔晔防稽记孔灵符会稽记石虎邺中记伏琛齐地记三齐畧记雷次宗豫章记杨佺期洛阳记裴渊广州记邱渊之征齐道里记张僧鉴浔阳记华延儁洛阳记辛氏三秦记郭仲产泰州记荆州记山谦之南徐州记呉兴记邓德明南康记白裒晋国记习凿齿襄阳耆旧记周景式庐山记纪义宣城记释恵逺庐山记刘欣期交州记陆机洛阳记陶氏京都记谢灵运游名山志郭縁生述征记续记伏滔北征记戴祚西征记宋永初山川古今记周处风土记徐道士履名山畧记诸宫名三辅旧事晋宫阙名洛阳宫殿名交州以南外国传杨孚交州异物志南方记魏畧汉宫典职邺宫殿观阁名应劭汉宫名王孙新昌书张璠汉记蒲元别传晋安帝记王粲刀名蔡邕礼乐志语林又何宣城妇游仙赋见王母于瑶台之上云云右诸书今多不传特録其目公瞻涿人
　　梦梁録二十卷不著名氏是宋亡后追记临安盛时风物自郊庙宫殿下至百工杂戏之流皆具似东京梦华録而文不雅驯
　　晁以道与三泉李奉议书云本朝王元之之后晏公晏公之后欧阳公欧阳之后东坡皆号一代龙门其门下洒扫应对之士后为名公卿将相者不可胜数也晁以道作蘓叔党墓志云先生帅定武谪知英州继贬恵州迁儋耳渐徙亷州永州邈乎万死不测之险独叔党侍先生以往来于先生饮食服用凡生理昼夜寒暑之所湏者一身百为而不知其难翁板则儿筑之翁樵则儿薪之翁赋诗著书则儿更端起拜之为能湏臾乐乎先生者也其初至海上也为文一篇曰志隠效于先生前先生览之曰吾可以安于岛夷矣先生因欲自为广志隠以极穷通得丧之理尝命叔党作孔子弟子别传则固有以处其子矣先生不至永州稍还仕版居阳羡不幸疾不起叔党兄弟先生于汝州郏城县之小峨眉山遂家颍昌偶从湖隂营水竹数畆名之曰小斜川自号为斜川居士时一至京师自得于醒醒而徜徉一世之外所遇者与谈靡不倾尽造次大笑谑浪间节概存焉若世未尝有小人也宣和五年十二月乙未以暴疾卒镇阳行道中年五十有二悲夫诸葛孔明初不得申所志而躬耕南阳卒亦﨑岖巴蜀幸而有子曰曕可以肆所志而无邦家以容瞻则赴魏军而死耳嵇叔夜之志气尤异而曾不得一席以全其躯而子绍身血亦何益于邦家古之父子有如此忠孝两全而可恨者天乎不夀吾叔党于盛世一振发之耶叔父栾城公每称其孝以训宗族云云此文畧尽叔党生平梗概惜有阙文节録之
　　刘后村作江西诗派序不为王直方立之作传牧仲中丞顷寄张吏部扶长江西诗派图録补立之传适读晁以道嵩山集有立之墓铭葢吏部亦未之见畧録数条以备考证立之少乐从诸丈人行游无他嗜好惟昼夜读书手自传録凡大编数十时遐荒穷海有先生居焉立之身不出京师而传彼所赋歌诗独早且多若只尺居而手授受也立之于人顾岂燥湿寒暑之异哉然非其所好虽以势力美官诱致之莫肯自枉也常监怀州酒税寻易冀州籴官仅数月投劾归凡十五年处城隅小园啸傲自适命其园之堂曰赋归亭曰顿有一时文士多为赋诗彭城陈无已卒于京师立之割田十顷以周其孤多此类者立之病中取其平生书画古器散之四方朋友无遗慕义乐善如此此事葢古人所未有也大观三年三月日宻县立之病卧久口不能良言犹慷慨忠愤不少惫且曰我所作诗文他日无咎序之死则以道铭我所谓遐荒穷海有先生居焉者葢东坡也后村作江端本传太畧但云子我弟也子我诗多而工舍兄而取弟亦不可晓张不为端本传缺其字而谓临川人予按晁以道江子和端礼墓志云祖休复【即邻防】仁宗时修起居注有重名父懋相朝散郎又夀昌县君刘氏墓志曰夫人刘原父侍读家女嫁为江邻防舍人之子妇男三人长端礼次端友端本端友等一日白夫人曰幸见听敢有言夫人笑曰不欲从科举乎是吾素已疑之矣且汝兄力学能文屈于有司二十年常为予言有司待士之礼薄而法益苛愧之终其身汝等尚少而能不乐于此乎汝安之则吾何有故端友与弟端本遂优游于圉城数畆之田人多髙之又按子和志云江氏自轑阳侯徳为陈留圉城人非临川也端友字子我端本字子之
　　陆农师佃放翁之曾祖也受经安石为礼部侍郎持议多为安石隠讳山谷目为佞史予读其所着埤雅説鱼説木二篇元丰间经进御览首一条云今相士谓曾公亮得龙之脊王安石得龙之睛夫姑布之言何闗故实况进御之书尤乖理体此之为佞不既多乎
　　三月十七日
　　上谕谕兵部甘肃提督孙思克久歴边地熟谙机宜当秦省用兵之时素着劳绩自简任提督以来益殚谋猷实心干济恵爱洽于士卒威望詟乎外特沛殊恩用昭宠奬着加太子少保给一拜他喇布勒哈畨以示朕酬劳至意当王辅臣之叛秦陇震惊思克与靖逆侯张勇奋威将军王进寳同心讨贼戮力
　　王室防故大学士文襄公图海大军入闗秋毫无犯王师屡战屡防贼所据惟平凉一城腹背受敌力屈粮匮束手请降河西三大将之功为多今文襄及靖逆奋威皆殁惟思克在而年亦老矣故
　　王言褒嘉如此功懋懋赏实无媿焉予昔作平凉凯歌其一云河西三将气如虹百战功名次上公【文襄进封公】诏下一时齐虎拜汉朝争羡窦安丰此诗曽经
　　御览云
　　三月十八日
　　万寿节不受朝贺诸王内阁九卿三品以上皆赴畅春苑四品以下官员仍集午门
　　唐摭言载任华上严大夫牋上京兆杜中丞书上庾中丞书辞京兆尹贾大夫书杂引辟阳侯朱建潘安仁孙秀嵇叔夜钟防平原君躄者等事其词傲慢无礼至云祸患之机怨仇之府岂在利剑相击拔防相撞哉其亦在乎词色相于拜揖耳又云君犹惜马蹄不顾我况有请美人头者岂复得哉华有寄李杜长句各一篇语颇狂易观此数书亦唐末李山甫姚岩杰之流江湖道士之狡猾者耳盖天寳盛时已有此风不至唐末而然矣王铚黙记云时人语曰王家兄弟小底不如大防谓安石安礼安国也子谓论人以道徳不以爵位当易之云王家兄弟大底不如小底论世者或有取于予言三月二十三日内阁传问九卿故大学士冯溥品行宦业皆奏云品行端方服官敬慎遂覆
　　防
　　上谕内阁云溥有耿介之气
　　赐諡文
　　以縂督河道靳辅年老
　　命原任工部左侍郎降补顺天府府丞徐廷玺以本官徃协理河道事务
　　万厯间浮梁人呉十九者自号壶隐隐于陶能诗书似赵承防所制磁器妙极人巧甞作卵幕杯莹白可爱一枚重才半铢性不嗜利所居席门瓮牖而已樊玉衡赠诗云宣窰薄甚永窰厚天下知名吴十九更有小诗清动人匡庐山下重回首李日华诗云为覔丹砂到市尘松声云影自壶天凭君防出流霞盏去泛兰亭九曲泉宋牧仲中丞最好古铜玉陶器在江右予甞寄讯访昊所制不可得矣
　　东坡云西湖处士骨应槁只有此诗君压倒按林诗疎影暗香一聫乃南唐江为诗止易竹字为踈桂字为暗耳虽胜原句毕竟不免偷江东之诮如坡言逋生平竟无一诗矣然如沙泥行郭索云木呌钩辀昼岩松防静春栈竹鸡深又咏梅雪后园林才半树水邉篱落忽横枝皆不失佳句也
　　李君实玺召録载汶上王尚书年七十致政一日置酒遍别亲戚不知所徃后二十余年家人朝武当遇之石岩中泣拜求归不可因求教公曰记取吾言屈死莫告状饿死莫作贼二语足矣公手筑坟于南旺湖濵其地随水消长出没按王公讳杲嘉靖中官户部尚书谪戍雷州居肇庆之崧台书院予以祭告南海过之端人犹能言其遗迹云甞见汶上县志亦不言公仙去
　　蜀中石蝉花其说不同益部方物记云蝉之不蜕者至秋则花其头长一二寸黄碧色治小儿瘈疭又能已疟是昆虫之属化为草木也又一说石蝉花叶如菖蒲紫萼五出与蝉甚类蜀人因以名之白者号玉蝉花宋景文赞曰取其肖象莫类于蝉是花以似蝉而名非真蝉花也
　　文昌杂録记太子太师张公升大中祥符八年乙夘登科熙寜九年丙辰终自初仕至薨谢歴一甲子先伯祖太子太师赠太师大司马公【讳象干】隆庆庚午年二十四登第崇祯庚午年八十四终亦歴一甲子约畧相似秦吉了鸟名又龙生二卵一名吉了见北梦言

　　居易録卷十七
<子部,杂家类,杂说之属,居易录>
　　钦定四库全书
　　居易録卷十八　　　　刑部尚书王士祯撰
　　洪洞范鄗鼎彪西寄所着理学备考广备考乞序范顺治辛丑进士养亲不仕隠居师旷故里讲洛闽之学河汾间人士多从授经康熙戊午山西巡抚应
　　诏以博学宏词荐不出奉
　　温防人益仰重之所著书凡数十种云
　　辉县冀氏世传杨忠愍公诏狱中画梅一卷自题长歌其上河南提学副使族兄书年【际有】常见而和之
　　李阁学柟倚江言其世祖文定公【春芳】状元及第明世庙甚眷之超拜翰林学士同侍讲严讷中允董份俱直西内撰元赐一品服时六部尚书无一品服者一日朝午门外文定衣赐衣趋而入六卿于棕棚下望之色动郑端简公晓口占絶句云翰林学士信堪夸新赐宫袍一品纱可惜六卿身上鹤一朝飞向别人家诸公皆大笑絶倒
　　又言始祖李翁老农也居句容山中地名大村为县人曹尚书义家佃种会尚书择地青乌家争集其门江西一地师来献图云某壤最吉即大村地也尚书不甚信薄赠而遣之地师怏怏复往大村徘徊瞻眺自恨其言之不售已而风雪大作日已暮无托宿处翁适往田因延至其家馈以鸡黍地师深德之次日晨起见屋后有草舍半间雪压将圮双棺暴露问之翁曰吾父母也贫不能买兆域久而未地师曰穷途荷君髙谊无以为报此间曹尚书家有吉壤若之富贵可数百年科第不絶翁曰吾方为尚书家佃田安能有之地师曰但往哀乞无害也然毕当速去虑其追悔耳翁如其言往值尚书方据案作书泣拜以告尚书颔之翁则出白布一幅求尚书押字又允之急归以告地师喜曰君福人也为指其穴毕辞去翁往谢尚书即星夜携妻孥荷担渡江而北至兴化居焉自是渐饶裕至曾孙遂状元及第至宰相即文定公也嗣是累世簪笏不絶文定赐茔在仪真子孙归句容大村者甚众
　　李小有尝云其族乔世臣嗣京少文胞兄弟也皆以文名其父即文定公之孙一日行龙潭山中夜梦神告曰明日赐汝墨二丸汝子功名尽在此墨藏之勿忽也既觉不喻其故明日憩道左神祠神像宛如梦中所见视神座下二墨在焉骇然再拜携归以赐乔嗣京二子继成进士乡会二试皆用此墨未尽也乔歴官兵部侍郎嗣京监察御史
　　六科都左右给事中给事中共二十四员康熙元年后裁去左右给事中十二员六科止留十二员改都给事中为掌印按水东日记公文承防旧称五府六部都察院六科给事中景泰中李显为给事中强加都字则知去都字为复古制云
　　御门听政冬春辰初三刻夏秋辰正三刻内阁部院官率以昧爽齐集午门次至中左门稍憩乃入于乾清门外
　　驾出陞
　　御座六部都察院等衙门以次奏事如初一日首吏部则初二日首户部周而复始若宗人府奏事则恒居部院之首三法司例居第三部院奏事毕然后台省官奏事既毕然后内阁大学士学士至
　　御前承
　　防翰詹
　　起居注官满汉各一员轮直立西楹下
　　叶文庄公盛水东日记备纪省垣督抚时僚友姓氏籍贯先曾大父大司徒公歴仕録亦然前辈敦友谊念故旧如此今人以薄为道用心如此者鲜矣予官京师三十年洊更数署受同人之益不少暇日追忆笔之简册亦欲使儿孙辈知之耳【迁祭酒后掌院学士迁少詹事奉命祭告后掌詹詹事以未及共事不具载】礼部尚书沙公澄【顺治丙戌进士蓬莱人】
　　梁公清标【崇祯癸未进士真定人以兵书大拜】
　　黄公机【顺治丁亥进士钱塘人以吏书大拜諡文僖】
　　郝公惟讷【顺治丁亥进士霸州人终吏部尚书諡恭定】
　　龚公鼎孶【崇祯甲戌进士合肥人諡端毅】
　　礼部左右侍郎王公熙【顺治丁亥进士宛平人以兵书大拜】
　　黄公机【见上】
　　董公安国【奉天人】
　　田公种玉【顺治乙未进士同年宛平人】
　　曹公申吉【顺治乙未进士同年安丘人终贵州巡抚】
　　礼部主客郎中刘广国【顺治己丑进士潜江人终汉羌道佥事】
　　南廷铉【顺治丙戊举人渭南人终松茂道佥事予撰墓志】
　　礼部仪制郎中曹首望【功贡丰润人终蘓州府知府】
　　主事侯杲【顺治己丑进士无锡人终刑部郎中】
　　顔光敏【康熙丁未进士曲阜人终吏部考功郎中】
　　户部尚书郝公惟讷【见上】
　　梁公清标【见上】
　　户部左右侍郎刘公鸿儒【顺治丙戌进士迁安人终左都御史】
　　严公正矩【崇祯癸未进士孝感人】
　　田公逢吉【顺治乙未进士同年髙平人终浙江巡抚】
　　魏公象枢【顺治丙戌进士蔚州人终刑部尚书諡敏果】
　　于公可托【顺治乙未进士同年文登人】
　　户部福建司员外郎程可则【顺治壬辰会元南海人终桂林府知府】
　　沈振豪【贡生山隂人】
　　户部主事王如辰【顺治乙未进士同年胶州人终广西提学道佥事】
　　户部四川司员外郎佟湘年【奉天人终琼州府知府】
　　翰林院掌院学士兼礼部侍郎陈廷敬【顺治戊戌进士同年歴吏部尚书今刑部尚书】叶公方蔼【顺治己亥进士及第终刑部侍郎加礼部尚书諡文敏】
　　国子监司业刘公芳喆【顺治辛丑进士宛平人】
　　詹事府詹事兼翰林院侍读学士加礼部侍郎沈公荃
　　【顺治壬辰进士及第华亭人諡文恪】
　　郭公棻【顺治壬辰进士清苑人终内阁学士兼礼部侍郎】
　　礼部尚书兼掌翰林院詹事府事张公英【康熙丁未进士桐城人】詹事府少詹事兼翰林院侍讲学士周公之麟【顺治己亥进士
　　萧山人终通政使司通政使】
　　卢公琦【康熙丁未进士仁和人终内阁学士兼礼部侍郎】
　　田公喜【顺治辛丑进士马邑人终内阁学士兼礼部侍郎】
　　都察院掌院事左都御史陈公廷敬【见上】
　　于公成龙【奉天人兼管都统】
　　协理院事左副都御史李公逈【康熙甲辰进士夀光人终刑部右侍郎】左佥都御史周公之麟【见上】
　　兵部督捕左理事官罗公秉伦【康熙癸丑进士江寕人终通政使司通政使】
　　劳公之辨【康熙甲辰进士石门人太仆寺卿】
　　右理事官宫公梦仁【康熙庚戌会元癸丑进士泰州籍静海人终福建巡抚】
　　钱公晋锡【拔贡太仓人顺天府尹】
　　顾公藻【康熙丙辰进士崇明人由翰林院侍讲改终工部右侍郎】
　　督捕衙门例以每年四月彚题一年八旗逃获之数别有緑头牌奏知逃官逃兵若干员名止纪总数以备问人名地名不能悉也而捧牌启奏系满洲堂官专责乾清门啓奏
　　上问侍卫马三捷逃往何处席珠不能对士祯又不解国语遂
　　上谕下吏部都察院察议堂司官左都御史于公成龙言緑头牌啓奏汉官例不与闻与公无渉席珠公亦云然予曰不然满汉堂官平日共事一堂又同啓奏小有利害辄分彼此既非大臣之体又非协恭之谊某不忍为也于公与副都御史徐公潮深叹服谬许有古大臣风且云
　　本朝此事惟一见于魏敏果公【象枢】今乃再见公耳于公至内阁又申言之然予与席珠公等竟同一口供上遂俱议降一级留任仍罚俸一年
　　圣恩予与汉理事官劳公之辨照部院议而席珠公等三人皆降三级随旗上
　　朝吏部尚书李公天馥亦语侍郎彭公孙遹曰王公不失厚道然未免过于忠厚吾所不能掌院学士张公英云公此一事起居注诸公皆传道之
　　李侍读渔村【澄中】滇行日纪载板桥驿驿壁有题句云滇海盈盈一水遥解鞍明日问归桡还如谢眺宣城路南浦新林过板桥甚有风调不知谁作也按此升庵诗也题作于役江乡归经板桥首句千里长征不惮遥滇程记云杨林逹板桥号三亭实六亭
　　克什兔者红带宗属自四川随征回京至鳯翔病疽危甚有张希仁者业疡医药之而愈克什兔遂携入京师张有子玉女蛇妃等九人克什兔利之私作譌契诬以卖身及张归鳯翔克什兔即以逃人告提比解至部谳得实予与席珠公断张夫妻子女归复版籍为良民克什兔送宗人府察议克什兔怒牒诉掌宗人府郡王郡王召侍郎等辨质克什兔刁悍甚然绌于理府是部议克什兔革职鞭责疏上得
　　防依议予在部不敢以强御骫法率如此聊记此一事不及备书也
　　汤尚书荆岘【斌】巡抚江蘓毁上方山五通祅庙撤土偶扑之而投诸水有人于地中得古石碣上刻肉山酒海遇汤而败八字云仙人张三丰书也乌程陈炼师説山东巡抚题报部拨陜西协饷银九十万两已解本年地丁钱粮银四十五万两其未解银四十五万两尽征尽解奉
　　防陜西需用银两已将户部库帑拨给这未解协饷若不拘定限尽征尽解恐致累民着不必解送仍留该省部拨用同日户部奉
　　防西安鳯翔各属二麦无收供应军需赈恤民生俱闗要着将尔部库银拨一百万两作速解送陜西支用先一日内阁传
　　上谕谕九卿以
　　圣意如此臣士祯恭对曰普天之下皆
　　朝廷赤子
　　皇上轸念秦民不惜公帑百万朝发夕至起白骨而肉之恩至厚矣又轸念齐鲁之民停协解以纾民力真天地父母之心无不覆载者也呜呼
　　九重之上虑周万里宵旰忧勤惟惧一夫不得其所圣帝明王忧民至此者古今能防见哉忝备员九卿谨备识之
　　四月中屡
　　谕九卿会议西安鳯翔赈济事宜十八日内阁传上谕畧云西安鳯翔饥荒朕在宫中夙夜轸念有从陜西往来人员必亲加询问顷四川巡抚噶尔图来京陛见问所过陜西州县情形噶尔图奏称西鳯二府百姓流亡者多以饥馁其疾疫而死者亦间有之不胜恻然云云议得捐纳人员应令于布政司及西安鳯翔二府属各州县听便捐纳仍特遣大臣防同该督抚不论捐纳及拨解银两并运送米石于被灾州县作速通行给发奉防着户部尚书王隲工部尚书沙木哈去先是遣兵部尚书索诺和往勘灾未回再有是
　　命
　　康熙丙寅睢州汤公斌自江寕巡抚
　　特防加礼部尚书召还掌詹时正詹为清苑郭公棻二公同时未防郭迁内阁学士去不另推补及汤迁工部尚书则以礼部侍郎掌翰林院事桐城张公英兼掌府事张迁工礼二部尚书皆兼掌翰林院詹事府迄不另推云
　　王翚字石谷自号乌目山人常熟人画与太仓王太常时敏王亷州鉴齐名江左称三王辛未来京师颇自贵重其画不为人作独欲得予一诗为赠屡属诸公通意于予又特作长幅及册子八幅相遗其意浓至可感竹垞题册后云王翚老去画尤工小幅呉装仿恵崇曾上北髙峯顶望村村风景似图中八幅其一仿大痴溪山雨意图一仿王叔明小景一题夕阳山外山仿巨然一仿赵呉兴采菱图一仿北苑一仿黄子久天池石壁图一写唐伯虎诗意诗云呉山多近打鱼矶矶上家家住翠微晓日五竿人未起查查山鹧绕檐飞又十月江南未陨霜青枫欲赤碧梧黄停桡坐对西山晚新雁题诗小着行
　　海淀在明时有戚里李氏园米太仆仲诏【万钟】勺园亦在卒即焉
　　畅春御园落成而米之墓逼近苑外其家欲改卜上知之特传
　　防令勿迁仍许嵗时上冢如常
　　上之曲体人情如此真盛德也
　　命九卿会议京口荆州截留漕粮令该驻防将军以兵船各运十万石至襄阳以西安鳯翔雨泽愆期秋成未可必也
　　内阁传
　　谕九卿及翰詹卿寺各衙门堂上官书嵩山中岳庙济渎神祠孟子游梁祠二程子祠扁额各四字进呈曰嵩髙峻极曰灵渎安澜曰昌明仁义曰功存河洛先是河南巡抚阎中丞兴邦恭请
　　御书也
　　国子博士孔尚任东塘精于音律常得汉玉羌笛唐制胡琴各一枚形制古雅自为跋刻之云康熙壬申官京师获玉笛吹孔之下止具三孔世无识者考之马融笛赋称笛出于羌旧四孔京房加一孔于后以备五音所云四孔者乃连吹孔数之其底原有洞孔故加一孔而五音备焉后之长笛又加二孔以应七律许慎说文注笛七孔筩羌笛三孔是也其曲有落梅花折杨栁古爱其曲多为玉笛吹之此笛色如栁花葢古之甘黄玉也双钩碾制肖形竹节顶节二寸中节八寸尾节五寸较以汉尺分毫不爽应劭风俗通载汉武帝时丘仲作笛长尺四寸今长尺五寸且无后孔当在汉之初年矣噫古噐存而古音莫解笛之三孔亦犹文字之一画也与【右跋汉玉羌笛】胡琴本北方马上乐亦谓之二弦琵琶盖琵琶所托始也南部新书载唐韩晋公滉入蜀伐奇树坚致如紫石匠曰为胡琴槽他木不能并遂为二胡琴曰大忽雷小忽雷后献德皇乐府杂録云文宗朝两忽雷犹在内库内侍郑中丞特善之训注之乱始落民间康熙辛未予得自燕市葢其小者质理之精可方良玉雕镂之巧疑出鬼工今八百余年矣频经丧乱此噐徒存而已无习之之人俗艺且然伤哉【右跋唐制胡琴】又尝于慈仁寺市得前代内府琵琶二赋诗曰乔木世臣事已革零书破琴存故国每逢旧物重摩挲必诘此物何从得庙市曾收两琵仄琶制作不同各臻极其一锦裹周身剪犀镂牙如缕织背上双纽蹲盘螭盈尺曲柄玳瑁饰云楸作靣波涛生三十六峯更竒特横挟不起斜按难满轮明月遮胸臆其一痩削美人肩螳螂匙头蜻蜓翼水波雷文到四边碎砌檀槽百衲式异寳妆成两树花牡丹秋菊真气逼不似螺蜔非砗□剔硃填漆无颜色次第传观反覆猜旁有老伶长太息前朝琵琶属教坊玉熙宫中数承直方响前列琵琶随一派韶音扬舜德先皇顾曲爱繁弦天府之藏示乐职大者名为大海潮南宋流传今到北四弦弹动殷殿庭却疑腕中万斛力小者斵从万厯初内府金钱费千亿年年风露催白头才人懐袖声啾唧听来恰似秋蝉吟针锋细字将名刻大声宏亮小声清雄鸣雌和无差忒龙锦囊中只两张旧时中侍皆能识可惜沦落在市尘四十八年尘渍黑折轴断品谁安排玉带银拨漫拂拭有腹无弦诉怨难抚今怀古中心恻造者前王毁者谁甲申三月遭流贼【右咏大海潮小吟蝉两琵琶歌】徐宗伯学谟冰防劄记云毘陵唐荆川顺之始以宫僚言事削籍海内有景星庆云之望继倭乱江南赵文华荐之朝起南兵部郎转北至京朝士争往之荆川阖门谢客客至常不得见及报谢自九卿外庶僚惟翰林科道吏部而已是时分宜当国久势倾中外欲借荆川为名髙日令其子置酒致款洽荆川儒者一见隆重遂为莫逆以谓可附之行道不知入其牢笼也巡边之役分宜享之西苑直房饮以薏苡酒荆川以为佳分宜曰酒故蓟辽王总督餽予酒则一年佳一年官却一年不佳一年荆川颔之至蓟欲驰总督甬道王公自以带兵部堂衔难之荆川殊怏怏还朝先以巡边防稿托白仪制啓常呈世蕃内叅王公至数百言世蕃览之大惊曰此防入王公械逮矣乃以笔尽删去止留一卒不练诚如圣谕云云四句乃得秋后处治之防朝论以薏苡酒之语谓荆川为严氏报効此其故不可知矣如宗伯所言王司马思质之狱发指虽由相嵩荆川实为搏击何殊文华之媒孽张半洲耶李中麓【开先】荆川至交也常遗之书曰此一起官颇纷物议出非其时托非其人将举平日所守而尽丧之矣又云或佛肸欲往之意也岂知其终是不可哉葢良友之言如此
　　大兴刘显绩字元公明崇祯丁丑进士顺治初官给事中终陜西佥事有知人之鉴前明崇祯癸未防试为同考官得大学士成公克巩刑部尚书諡端恪姚公文然学士魏公天赏顺治丁亥防试再为同考官得大学士王公熙大学士李公之芳太常卿一甲第二程公芳朝修撰一甲第三蒋公超而四川按察使宋公琬诗家宗匠亦本房也视朱平涵相国涌幢小品所载呉中丞维岳以嘉靖丁未分考得张相居正殷相士儋陆尚书光祖汪侍郎道昆胡太常正胡又会元也前后可以方轨然刘得人二次尤竒
　　士祯以顺治辛夘羇贯中山东乡试是科同考得人极盛者余杭孙应龙海门以德州知州阅书经得七人为安邱曹澹余申吉吏部侍郎大嵩李望石赞元【榜名立】兵部督捕侍郎乐安成愚昆其范兵部侍郎邹平马右实光监察御史平度崔老山谊之通永道佥事禹城卢公铸鼎淮安府推官胶州韩名卿魏衡州府通判七人皆登进士李成马皆尝以御史巡盐而成与马又皆两浙孙之桑梓也时年七十余家居尚无恙士禛以诗经出夀州夏侍御敬孚先生【人佺】之门忝冠本房【初拟解元改第六】今官经筵讲官刑部尚书安丘刘子延祚逺巡抚顺天副都御史日照李宗周簠官知县子应廌内阁学士兼礼部侍郎抑亦其次今先生年七十九矣清健如五十许人今吏部尚书李容斋天馥礼部尚书前大学士熊青岳赐履兵部尚书杜肇余臻刑部尚书前吏部尚书陈说岩廷敬皆顺治戊戌进士同时领六卿前此所少长洲宋文恪德宜善择壻王藻儒掞内阁学士兼礼部侍郎顾懿朴藻翰林侍讲改兵部督捕理事官顾雨若用霖西充知县陈广陵元龙翰林编修李丹壑孚青翰林编修五人皆进士其四入翰林文恪子大业亦翰林编修
　　上海姚公永济字通所明万厯戊戌进士歴官浙江左布政使至顺治十五年戊戌尚无恙与戊戌新进士叙同年之谊时人传为盛事先是崇祯中先祖康宇公官浙右辖与姚公共事相得甚懽姚公丁丑入觐以考课不及额下诏狱先公署篆悉以征解完姚公考成遂得复任率子孙诣先公谢曰活我者公也鼎革后先公田居尚无恙辛夘外兄髙念东【珩】以翰林侍讲学士典江南试先公附书问讯姚公答书殷勤道契阔士祯是秋领山东乡荐犹及见之先公是嵗夀九十一又二年癸巳考终后五年为戊戌姚公尚在葢近百嵗矣
　　明彭吏侍华为庶吉士其兄文宪公时以学士教习然犹三从兄弟康熙癸丑昆山徐宫允秉义果亭以鼎甲第三授编修入馆其母弟相国立斋以翰林掌院学士司教习具疏题明
　　特防免秉义教习旷典也乙丑会试华亭王户侍鸿绪俨斋为总裁其母兄编修九龄为同考试官尤为仅见李少司马厚庵言在江淮晤督学许赞善汝霖传治失血方云髙邮一学官年八十二有少容自云少患血症得异人传此方服之良愈久服老而益健其方用青布【不用五棓子者】于荷稻或草木上接秋露最洁者取其水以磁瓶盛之分为十八碗作三次服每次六碗入人参汤五分冬蜜人乳各一钟煎温服
　　李少司寇奉倩言得一秘方治疫气伤寒等症最効其方用麦门冬三钱乌梅三枚枣三枚芫荽梗三十寸灯心三十寸竹叶三十片热煎服
　　厚庵扇系一物色如伽楠而不坚无香问之曰粤西梧州所产鲭鱼胆也用少许和水防眼疾立効然不必多用又粤西山羊血治血凝滞如神其家一仆偶坠舱底舱深丈余及救苏遍身血晕疗之渐痊惟头目岑岑作苦既三年矣偶得山羊血治之头风立除
　　南工侍懐仁大西洋人尝言其国取珠有如鸡卵大者螺蚌亦絶大有臭腐者则夜明珠产其中其法不用剖取惟以殻曝日中久则蚌渇吐珠弄之伺其吐急取可得晋江黄给事熙纉字敬庵尝为安庆府推官予与顺治庚子同为江南同考试官以己亥城守功内陞其仆人一日得大螺将煮食之汤忽沸有声甚巨螺忽自釡跃起室内气如烟雾不辨人皆惊而走匿移时视之螺死有珠如龙目大在其侧以经水火晶光遂减秤之重三钱亦夜明之类
　　李厚庵説明末闽中神祠土木偶及人家家祠木主皆起自行少司空齐穑公言察儿罕国元之嫡派也世雄长西北诸部传至灵丹可汗在位久忽欲往西域皈佛教其台吉那顔等苦谏不听国中无主
　　太宗皇帝因发兵追降之其尚玺近侍以传国玉玺仓卒坎地而霾之兵既退有童竖牧羊其地一羊屡至坎所蹄之不已驱之复来牧觉有异试发土则玺见焉闻于官遂进
　　上时天聪某年也今蔵
　　御府予按何文肃乔新椒邱集有传国玺志一篇叙述甚详五代后唐从珂时秦玺燬石敬塘入洛更以玉为之重贵献之辽兴宗试进士遂以有传国玺者为正统命题金灭辽延禧遗传国玺于桑干河元世祖时有札刺尔氏者渔于桑干之滨得之夜有光监察御史杨桓辨其文以为歴代传国玺上之至正末中山大兵至燕顺帝携之北遁沙漠其本末如此以文肃言考之自五代之乱玺归于辽辽归于金金归于元在察尔罕国者又二百余年而归于本朝讵偶然哉又按王冕诗青象不将传国玺紫驼空引旧氊房葢未详矣
　　门人杨吉士名时江隂人向属其访宋胡恢南唐书及元席防山人王逢集适来言胡本李忠毅公仲逹家旧有之乱后其家零落不可得矣原吉【逄字】梧溪集凡七卷有至正间新安汪泽民鄱阳周伯琦二序景泰中南康府知府陈敏政后序细书工致似钟太傅终卷如一云是周砚农荣起手録周江隂老儒常熟毛子晋刻较古书多其刋正尤精六书之学其子长源字邺侯予在淮南时从游门下甚久砚农年八十七乃卒今殁才五六年耳书杂八分信可寳也女禧祐皆工画禧名尤着予昔在江南尝得其画惜花春起早诗意士女一帧又尝属江隂知县陆次云访其所画楚词九歌九章图陆在江隂数载不相闻闻已购得装潢而未寄予也当问之呉中闺媛文俶字端容寒山赵灵均之配工于写生梁谿太学浦生贻其所作花卉草虫十二幅雅淡有生气昔闻有着色本草一部惜未见
　　米南宫写隂符经墨迹细行书结搆精宻神韵溢于楮墨与世传刻米书逈别大似褚河南也首有黄帝像两童子奉剑印侍前有一鼎后题甲申初夏廿日南山米老学书课凡十三字经后书元章及刘巨济倡和龙真行二篇字尤妙云龙真行为元章待制林公书跋云秘府右军书一卷有一龙形真字印故作此米芾诗龙形真字芸香里伏日道山聊一啓媪来鹅去已千年莫怪痴儿收防纸萧衍老翁食无肉锦质绣章能独侈不知劫火付冤家却误葛仙求令史文皇有金无鉴目赖取穹官齐押尾徐生小黠辨茅檐不道天真难力至晚薄功名归一戏一奁充胜三公贵牡丹不语人能醉墨光觉胜朱鈆媚与身俱生无术治又染膏肓刘巨济后有刘泾和秦火荡焚天地赤孔堂坏后无余壁不知科斗六书文化作龙蛇二王迹集贤他日作仙久官姓篆章存歴歴自怜黄眼未亲逢一段因依徒夺魄元章挥洒早惊动秘箧墨皇曾敬识孤标未要后生知劣许下官论莫逆好竒举世不多肯神物尤来终变易神锋双合会有时真玺一飞无处觅颇闻秘箧作讹语别有扰龙招异客不知干没归去来胜在个家遭水厄米芾自命此书为跋尾书惟题于家真迹后不写以遗人【阙】枢宻太尉论书诣奥前篇有天真难力至语后篇知刘侅收书自芾始故写献其后有跋云米氏小録云宣和间圣主命写小楷故仿右军黄庭少酬圣意不能以备御览也余留京师购得此帖命工装潢与诸子习书诚可寳爱坚白老人敬题





　　居易録卷十八
　　钦定四库全书
　　居易録卷十九　　　　刑部尚书王士祯撰
　　梧溪集记宋元末国事人才多史家所未备予读之信然又如宋髙皇寿成殿汝甆觯引孟郡王忠厚佩印歌制置彭大雅玛瑙酒椀歌之类尤令观者一唱三叹予最爱其题王冕墨梅一絶云霜落银河月在天美人松下鬭婵娟一枝倒影呉牛角曾似知章踏酒船自序云冕耆画梅常鞯牛游京城名贵侧目
　　兵部员外郎裴【袠】新安人假归将行以其邑训仪封王世治所刻呉江计甫草【东】读予论诗絶句记来征士大夫诗歌纪事以计此记为予诗作也因先呈予世治跋云不肖生也晚距先肃敏公六世时已百余年守家蔵集恒虞失坠有莫为之后之惧康熙壬戌七月太邱王瑗邮致甫草计先生读阮亭诗记一篇世治读之不禁涕洟深叹知巳之难而相遇之奇也世治半世俯首老诸生不能与当代贤士大夫挈长比艺焜耀先泽而甫草乃从阮亭王公少谷山人之句而致其感动痛哭之辞至欲为先肃敏死斯亦竒矣嗟乎是少谷阮亭两公之知先肃敏而总借传于计先生之一痛也海内文人其谁不愿为计先生死者哉予康熙癸夘在扬州一日雨行如臯道上得论诗絶句四十首葢仿元裕之作其一云三代而还尽好名文人从古善相轻君防少谷山人死独有平生王子衡甫草丁未于都门见此诗因作记今载甫里集袠字卢院康熙甲辰进士以溧阳知县行取循吏之声甚着为督捕司属予拟荐之未果
　　席防山人集载台州余季女寄夫诗五章云妾谁怨兮薄命一气孔神兮化生若甑春山娟兮秋水净秉贞洁兮妾之性一夜夣兮食棃灵氛兮为予占之曰行道兮迟迟敛角枕兮粲如风动帏兮心悲【二】云黯黯兮雪飞棘夫子介兮如石苦复留兮不得望平原兮太息涕泗横兮霑臆【三】送子去兮春树青望子来兮秋树零树有枝兮枝有英我胡为兮茕茕【四】织女兮牛郎岂谓化兮为参商欲径渡兮河无梁霜露侵袭兮病偃在牀嗟嗟夫子兮谁与缝裳【五】右词防凄婉音族古雅不减徐淑谁谓宋元以下无乐府耶得之女子尤竒
　　睢州汤尚书荆岘斌醇儒也仕至开府九列而家甚清贫居京师委巷陋室冬御寒一羊裘外无长物尚书殁后有仆刘振者鬻身旗下一日赴部告提妻子云在睢州生员汤漙家司具稿呈堂欲为行提予不可曰彼自言因债负典身汤氏年满复鬻身旗下乌知非卖身于汤而背主投旗者乎行提则堕此辈计中既索妻子又将索衣物索路费不满其谿壑不止且背主投旗自有应坐之律主仆名分地方风俗闗系甚钜岂可自此一事开其端耶遂谕司改稿递发刘振令河南巡抚严行质审有无背主投旗情节阎中丞兴邦审拟得情照例治振罪仍断与汤氏为奴而开归诸郡背主觊觎者惧矣溥者尚书子也
　　新城民牛德者鬻身及妻女于旗下逃归十余年矣一旦为有司获解自供子女防人有司复查解到部而长女次女皆已适人有司来请明示按条例长女系旗下所生带逃应提解次女系逃后民间所生应追身银四十两解部给主予以提解则夫妇离异方难之其旗主李文士者忽具呈自言不忍其女夫妇断离人与身银俱不愿领祈行知地方官各令宁家永无改悔予惊叹曰世乃有如此人乎隂德大矣其后必昌亟靣加奬励准行而二女皆安室家矣文士之义不可使湮没无传也特表而出之
　　安邱张杞园【贞】以明经需次翰林孔目博雅好古工篆刻喜交游青州名士也以写本宋岳珂肃之玉楮集相寄集八卷有嘉熙庚子自序肃之鄂忠武王孙霖子官户部侍郎著书甚多如金陀粹编桯史愧郯録皆传于世又有东陲事畧未及见此集乃衡府髙唐王家钞本流传絶少髙唐王讳某号岱翁工篆癖嗜古书写録多秘本鼎革后散落市肆纸墨精好装潢工致康熙乙巳予归自扬州一日至青州与杞园观书市中得刘贡父春秋权衡意林二书亦髙唐府中物杞园云曾见岱翁篆书入药镜一篇淳整茂宻亦希有也
　　户部郎中王埏以其逺祖孝行録索题孝子名原文安人父珣以逃里役去乡里原方在襁褓稍长有室段氏日问母张儿父安在母告以故原哀痛跪母前欲逺游覔其父母止不听乃去之齐鲁数年至田横岛宿神祠夜梦入古刹日当午见僧方炊就乞食僧与之一盂曰此莎米饭也味苦为汝和以肉羮既觉有一丈人携杖入原告之梦丈人曰日当午南方也莎草根附子也和以肉羮附子脍也急去当于山寺求之原谢而行抵辉县入带山梦觉寺会大雪宿山门下僧见而叩所从来具以对是时珣在寺为僧都养僧引原示之曰此少年亦文安人试作乡语于是父子语合抱持大哭聚观者皆感动泣下住持僧法林者赠诗云丰干岂是好饶舌我佛如来非偶尔昔日曾闻吕尚之明时又见王君子借留衣鉢种前縁但笑懒牛鞭不起归家日诵法华经苦恼众生今有此原遂奉珣以归年六十有四矣又二十年始卒原卒时亦八十有四子六人孙十五人曾孙二十二人应霖应期皆进士李本宁维桢李卓吾贽皆为之传其大畧如此六世孙景祚【本名祚后改今名】字迂叟顺治丙戌进士官大理卿埏即廷尉子也
　　门人太原阎咏字复申其父若璩字百诗邃于经术博雅好古咏寄子书云此间有一伧父自谓精通小学问咏今代诗人谁为第一咏以吾师新城公对渠云吾家少陵诗賔客减应刘应为人姓当读作平声何新城公作仄声用咏不能对归质家尊家尊云皆可用也此字正为左传国语应为武王之子所封之国陆氏宋氏无音故黄公绍韵会于蒸部应字曰人姓隂时夫韵府于径部应字曰人姓非平仄两用之证乎亦犹吾乡之枚乘汉书无音故子美作仄声枚乘文章古是也太白又作平声八月枚乗笔是也安得是李而非杜是杜而非李乎伍子胥之员读作运亦读作云故陆鲁望诗赖得伍员骚思少未闻以令公四俊之謡而病其不识字也新城公博极羣书作诗字字有根据岂容轻议议之者所谓蚍蜉撼大树耳徐自笑曰吾作新城公桓谭得否百诗博闻强记汉唐注疏皆能举其词此其绪余耳然予诗用应刘只作平声彼云作仄用者不知其何据也从来辨夏正周正者防成聚讼百诗近着博湖掌録有改嵗改时改月解一篇最博而核记于此云事有为当代所通尚习闻习见随人举及言下輙知此属某彼属某不复烦疏解者三正之通于民俗亦其一也予尝以豳风七月诗言月夏正也言日周正也周礼太宰小宰正月建子也正嵗建寅也一篇一官之中已交错言之然犹曰字有不同也若何以卒嵗夏正之嵗也曰为改嵗周正之嵗也月令季秋曰来嵗秦正之嵗也季冬曰来嵗夏正之嵗也十月蟋蟀入我牀下夏正之十月也十月之交朔日辛夘周正之十月也临卦至于八月有凶夏之八月也玉藻至于八月不雨周之八月也月令孟春乘鸾路夏之孟春也明堂位孟春乘大路周之孟春也臣工诗维莫之春周之暮春也论语暮春者夏之暮春也明堂位季夏六月改时与改月也左传襄十四年正月孟春不改月与时也君牙夏暑雨冬祁寒不改时即不改气者也杂记正月日至七月日至改月却不改节者也左传昭十七年当夏四月建巳也于商为四月建辰也武成惟四月顾命惟四月建夘也郊特牲嵗十二月孟子嵗十二月建亥也伊训十有二月三统厯商十二月建子也夏小正十有二月凌人十二月建丑也四代之制连类错举昭昭别异然犹曰书有不同也若曾子一人口中病于夏畦夏夏之夏也秋阳以暴之秋周之秋也赵岐注周之秋夏之五六月盛阳也郝仲舆曰周以五六月为秋阳光燥烈金遇火伏暴之极干也夫以暴物极干言有不须午未月之阳者乎同一綘县人之生正月甲子朔在晋为七十三年在鲁则七十四年也同一史蘓之占六年逃明年死在晋则合在鲁中隔一年也所以者何用夏正与周正之不同不惟此也昭元年正月赵武相晋国祁午曰于今七年及至秋医和曰于今八年所以者何昭元年正月仍晋平公十六年十一月昭元年秋则晋平公十七年之夏或秋也以至三统厯殷十一月戊子后三日得周正月辛夘朔周正月殷十二月洛诰传以十二月戊辰晦到明月为夏之仲冬夏仲冬周孟春汉古诗明月皎夜光一篇玉衡指孟冬汉以十月为嵗首此孟冬乃建申之月指改时而言下文秋蝉鸣树间为明实故以不改者言唐储光羲诗夏王纪冬令殷人乃正月则又和盘托出杨升庵曰唐人不辩而自了然是也惟宋儒始生异説明人出而益滋妄解矣
　　近所闻见异姓再笔于此汉有屋豫宋有憘实姑蘓志科第表宋有侍其玮崇大年顺德府志职官表有尘洪堂昭赏瑨科第表有撖大经只好仁尼登红庆烈女要氏长葛志有义敬聪芳东阳志有防舄新城志有彪准章邱志有部文华及恩术菅訾鬲袭类德绳邭勾絮善能盈匿付太俎昊乙祃隆鉴书等姓癸未齿録蔺完瑝妻叱氏丙戌题名録青伯昌洛阳人近科齿録有香氏战氏三仕一得云临淄有泊姓宣城有后姓平阳府有棕姓癸酉吏部选人有力姓直巡抚爰书有耳姓南皮妇人氐氏山东巡抚爰书有帖姓牙姓税姓督捕文案有嵩氏户部文案有芰氏豸氏上姓让姓野姓细姓镇姓行姓改姓穰姓冬姓卖姓买姓摆姓丽姓念姓容姓瓢姓冯具区集有职姓彭少宰仆蒉姓劳书升通政云督学山东时诸生有酒姓字姓贤姓又户部文案有纵姓踪姓布姓腰姓仓姓朋姓资姓欀姓伯姓拜姓茂姓延绥镇志有守备匙北钥希胜蛟又汝州志有罋大噐怯迅然鲁山志有长可举斐兴广抚疏有闭聚秀彭少宰羡门云宏治间进士有不负恩陜西有荔姓当是荔非之后图绘寳鉴有跋异汧阳人又交河人雪宷又宁夏卫守备防化元
　　赵叔向肯綮録列子九方臯善相马九姓方臯名本朝会试自顺治丙戌至康熙辛未已歴十八科【中増二科】其登内阁九卿督抚三品者惟丙戌乙未二科最盛丙戌大拜四人傅城以渐李文勤霨魏栢乡裔介冯文毅溥尚书八人沙宗伯澄髙司寇景傅司空维鳞冀司空如锡朱司空之弼艾司寇元征魏敏果象枢刘端敏楗督抚尚书三人袁清献懋功朱河督之锡林漕督起龙左都御史一人刘迁安鸿儒侍郎十五人李宗伯奭棠石司农申张司寇尔素陈司农协王司空天眷胡少宰兆龙梁少宰清寛梁少宰清逺田司农六善杨司马时荐于司寇嗣登朱司农裴李司马棠馥杨司空运昌王司农度左副都御史一人董洛阳笃行巡抚右副都御史一人张闽抚汧通政使二人晋洪洞淑轼刘罗山士兰大理卿一人王文安景祚【本名祚】内院学士一人夏葢州敷九
　　乙未大拜一人宋文恪徳宜尚书三人王司农日藻王司农隲陈文安敱永侍郎十二人史宗伯大成田宗伯种玉王宗伯泽宏胡少宰简敬于司农可托严司农沆王司农遵训暨不佞士祯孙司马光祀杨司马雍建李司马赞元梁司空鋐左副都御史一人徐武进元珙总督侍郎二人徐清献旭龄慕漕督天顔巡抚侍郎三人田浙抚逢吉刘东抚芳躅曹贵抚中吉巡抚副都御史二人刘直抚祚逺伊云抚辟内阁学士一人綦髙宻汝楫通政使一人杨临清鼐太常卿一人洪南安士铭太仆卿一人蒋丹徒寅国子监祭酒一人冯涿州源济盖丙戌龙飞首科即乙未极盛不能及也后王宗伯泽宏与予亦至尚书六月十六日满洲内阁部院赴
　　畅春苑啓奏
　　御赐大学士伊桑阿阿兰泰吏部尚书库勒纳各御书扇一库勒纳公得素扇诗云乱隂堆里结茅庐已共红尘迹渐疎莫问野人生计少牕前流水枕前书末书録唐山中前有小玺文曰潄芳后有小玺文曰含英咀华王太史肯堂宇泰金坛人恭简公樵之子初太夫人与恭简各处者已十年一日大风雨公留宿已而遂娠太夫人恶之两取堕胎丸堕之不下将再市药肆中人梦神告曰若更予堕胎丸灾必及汝诘旦市药乃不敢予及太史生两丸在两握中宛然所着证治准绳律例考笔麈诸书皆盛传于世
　　予于唐文最喜杜牧牧之孙樵可之以为在翺湜之右樊川集家有旧刻本可之集止见毛本壬申六月偶过慈仁寺得金陵旧刻有谢兆申跋云是集得之南昌宗侯慎学携之南北数嵗矣顷与王相如校刻以传同好万厯四十一年癸丑有王文恪鏊序云是内阁秘本手钞以归者王名若
　　十八日九卿集议运大同米十万石往西安府自大同陆运六百三十里至裴家川口及湖滩入舟先是命郎中常住等往船隖造船至是户部议陆运车价疏上事下九卿防议
　　特防起外转御史李时谦为陜西督粮道叅议仍令作速赴任
　　副将王国宪尝为台湾叅将言其地无橘柚荔支龙眼之属如北地蒲桃苹婆桃杏梨李之类皆无之有果曰番蒜五月熟大如苹婆味甘香多津液树大而叶圆又有果曰黄来【去声】八月熟长可尺许味尤甘香其树类蕉实生节间多竻竹如粤中多猿多野牛无虎豹
　　台湾多畨民呼中国人曰唐人亦如荷兰暹罗之谓唐人也婚嫁不以媒妁男女相悦以防榔相授受然后归告父母女子涂发及靣臂皆以鹿油男女皆跣足市肆犹用永乐钱云台湾府无城别有城在其西南曰红毛城郑氏僭窃时宫殿在焉今设叅将一员统兵三千驻之距台湾二十里
　　台湾多野牛千百为羣欲取之先置木城四靣一靣为门驱之急则皆入入即扄闭而饥饿之然后徐施羁靮豢之刍豆与家牛无异矣
　　赐大学士伊柔阿洋扇一
　　御笔楷书唐人朱庆余诗云林居向晚饶清景惜去非闗恋酒杯石净每因杉露滴地偏渐觉水禽来药蔬秋后供僧尽竹杖吟中望月回红叶闲飘篱落迥行人逺见草堂开前亦用潄芳小玺后二小玺文曰正心诚意赐大学士阿兰泰素扇一
　　御笔楷书唐人方干诗云东南云路落斜行入树穿村见赤城逺近常时皆药气髙低无处不泉声映岩日向牀头没湿烛云从柱底生更有仙花与灵鸟恐君多半未知名吾邑耿太淑人徐氏长山人巡抚佥都御史以贞孙长治知县继志女陜西叅议耿公鸣世之配巡抚浙江佥都御史庭栢之母也幼读书工诗偶记数篇于此寄子中丞云家内平安报尔知田园嵗入有余资丝毫不用南中物好做清官答圣时挽王烈妇毕孺人【先叔祖检讨配】云烈矣王门妇贤声着帝京贞心同玉洁素质宛冰清取义邱山重捐生一羽轻恩承明主诏千载播芳名偶成云时近清明二月天娇花粉竹正鲜妍秋千架上人如玉溪水堤边栁似烟紫燕飞飞归画栋白鸥防防浴晴川年来景物还依旧不见人生再少年其篇什最多壬午乱后尽散佚矣
　　予旧为潜江门人朱载震悔人题小竹山人王叔楚画竹卷云茅斋青壁防年成谿路无人畧彴横一夜春雷动崖谷四山风雨箨龙惊尔时但爱其画之潇洒亦不详叔楚谁何也读徐宗伯叔明海隅集有王山人墓铭乃知为呉嘉定之罗溪人名翘字时羽一字叔楚幼嬉戏图绘兼解唐人韵语已弃诸生为山人诗宗孟郊山水宗米芾间出新意尤工草虫与竹不甚靳惜其技有求輙应之酒酣濡笔无不满意去人以其易购无致重贿者即有得旋散斥之性肮脏不喜媕阿贵势人以故名不出阛阓比老性益卞急有召而飨之饔者已布豆而主弗见也山人怒骂曰而将尸予耶覆豆而出隆庆壬申年六十八卒娄坚子柔叙其先友亦有叔楚名钱氏贬空同沧溟二李先生至矣呉人之师友二李者如徐廸功黄五岳以及弇州皆絶之于呉且夷廸功于文璧唐寅之列比之明妃逺嫁一日阅冯时可元成集辩徐太室二罗集序云呉诗清浅而靡弱不以二李剂之而何以诗哉元成呉人也其言如此天下后世其又可欺乎钱氏称文征仲诗近同年汪钝翁注归熙甫诗人之嗜好实有不可解者【按此条乃斥谦益以偏见论诗欺世故存之以着其妄】浑脱之义予向详之皇华纪闻阅李中麓【开先】太仆塞上曲一首云黄河万里障边隅卤年来谋计殊不用轻帆并短棹浑脱飞渡只须臾与朱秉噐中丞河上楮谈所记畧同李自注云脱音驼然后知浑脱舞浑脱帽皆当作平声也
　　户部尚书王隲工部尚书沙木哈自陜西赈济回京奏赈过饥民三十万共支过银二十二万两有竒
　　上命内阁出问九卿以宋富弼知青州活饥民至五十万今朝廷殚力赈救止活得三十万人其故何也对以史举成数而言今则册报实有此数耳
　　以太仆寺卿严曽榘为通政使司通政使【通政使罗秉伦以艰归】七月二十八日九卿百官送
　　驾于神武门外是日
　　驻驆昌平州温泉
　　八月初五日调补兵部督捕右侍郎王士祯为户部右侍郎【户部右侍郎徐诰武以疾卒于位】
　　钦天监疏请颁时宪厯于古诸国仍载诸国名于厯首事下部覆准行
　　以内阁学士兼礼部侍郎王国昌为兵部督捕右侍郎以太常寺少卿李应廌为内阁学士兼礼部侍郎李前左春坊掌坊庶子也【是时汉人内阁学士凡四人】
　　起前工部尚书翁叔元为刑部尚书【刑部尚书陈廷敬以外艰归】诏停今年秋决其矜疑者仍今具题减等发落
　　九月十三日百官迎
　　驾于东华门
　　九月二十一日未时
　　经筵经筵讲官满礼部尚书顾八代兵部尚书索诺和礼部左侍郎兼太常寺卿席尔达右侍郎多竒汉吏部尚书李天馥礼部尚书熊赐履兵部尚书杜臻工部尚书李振裕吏部右侍郎兼翰林学士彭孙遹户部右侍郎王士祯翰林院掌院学士兼礼部侍郎张英侍内阁九卿
　　起居注给事中御史侍班兵书索诺和杜臻讲天地之道可一言而尽也一节礼侍席尔逹学士张英讲尚书洪范貌曰恭五句讲毕
　　赐宴太和门
　　十月初四日未刻户部右侍郎王士祯接出
　　上谕谕户部陜西西安等处地方连岁凶荒继以瘟疫因而闾阎失业渐致流移朕轸视民艰焦劳宵旰自去岁冬月以来频发帑金蠲免正赋挽运积谷转运漕粮屡次特遣大臣察勘多方赈济念国家所重惟在养民目今秦省虽薄有秋收但民间匮乏已极倘非格外加恩无以使积困尽苏转徙尽复陜抚所属府州卫所康熙三十二年地丁银米着通行免徴从前所有积欠未完钱粮亦着通行蠲豁务俾比屋同沾实恵小民咸庆更生用称朕子爱元元抚育安全至意尔部即遵谕行特谕
　　初五日
　　驾谒
　　孝陵内阁九卿跪送于东华门是日以吏部尚书李天馥为武英殿大学士兼吏部尚书
　　十五日
　　驾入内阁九卿跪迎于东华门
　　以礼部尚书熊赐履为吏部尚书以翰林院掌院学士兼礼部侍郎张英为礼部尚书【前礼书也】仍兼掌翰林院詹事府事又兼
　　起居注日讲乃特典也
　　工部左侍郎年遐龄改兵部兼都察院右副都御史廵抚湖北以左副都御史徐潮为工部右侍郎以通政使司通政使严曾榘为都察院左副都御史佥都御史宫梦仁为通政使左通政刘超凡为左佥都御史
　　命内阁大学士张玉书刑部尚书图纳视髙堰堤工吏部尚书熊赐履往鳯淮扬三府徐州会同督抚清查开河筑堤建造闸坝栽桞田畆应豁钱粮幷两河归故中河告成后淤成熟地应陞科田畆允总河尚书靳辅请也
　　以原任吏部右侍郎王封濴为礼部右侍郎【礼部左侍郎王飏昌以病予告寻卒】
　　总督川陜尚书佛伦上筹秦十疏其第七疏言湖广襄阳府有自襄江进小江口通陜西商州龙驹寨水路一道自襄阳府至小江口二百四十里襄江大船载运每船可八九十石至百石自小江口换小船至河南淅川县荆子闗二百余里每船可四五十石又于淅川县换小船至陜西商南县徐家店二百余里河狭滩多每船可载七八石自徐家店至商州龙驹寨二百里此叚水路多滩险每船可载五六石至龙驹寨已上不通舟楫龙驹寨至西安府相距四百余里中间有秦岭蓝闗七盘等则系岭路有百里许臣惟小江口至龙驹寨虽系山河亦古来转运河道但近代久不行运恐河道间有淤废若此运道果能广运楚米至龙驹寨积贮较之陆路挽运殊为便易龙驹寨至省城不逺所积粮米自可随时调度以备不虞奉
　　防命内阁学士徳珠往会同查勘
　　内阁奉
　　防问九卿詹事科道等故总河尚书靳辅居官如何对任事年久谙练河务
　　赐諡文襄
　　内阁传奉
　　上谕谕户部广东灶丁灶地等项康熙二十二年额外加增银一万四千二百四十六两零此项加增银两自今年起着免一半
　　礼部尚书张公敦复【英】言怀寕刘方伯尚志隆庆辛未进士也年六十有三子皆成立一日诸子置酒上夀方伯忽顾夫人慨然曰吾虽有子三人然无足继书香者奈何夫人曰相公年未为老且精力犹健何不置姬妾数人广继嗣乎方伯笑颔之夫人遂为置簉方伯六十后复生九子一女若宰中崇祯戊辰进士状元及第仕至春坊谕徳若宜丁丑进士官兵部职方员方郎若孙辉祖康熙庚午解元
　　改都察院左都御史于成龙为兵部尚书总督河道【总河靳辅病卒】以总督漕运兵部右侍郎董讷为左都御史康修撰对山作武功志文古事核厥后秦中士大夫撰郡邑志率矜式之故陜西诸志多可观户部主事叶晟以县知县入为郎遗嘉靖中刘御史九经字豫吾所撰志凡八卷训词尔雅有对山之风武功志列璿玑廻文诗图志列武侯八阵图流马法尤可玩【刘万厯壬辰进士】唐权文公徳舆集五十卷【诗赋十卷文四十卷碑铭八卷议论二卷记二卷集序三卷赠送序四卷策问一卷书二卷疏表状五卷祭文三卷】集贤殿大学士杨嗣复为序序云别有制集五十卷湖南观察使杨凭为序今不在编次之内此集故友颍川刘考功公防【体仁】得之梁谿顾孝亷修逺【宸】家考功之子凡字元叹写以见寄者凡丙辰进士今知河南孟县
　　竟陵胡褒手冩其父石庄先生读书説四卷绎志十九卷相寄属序其书亦申鉴中论论衡之流也石庄名承诺明孝亷博雅工诗尤长于五言古选褒太学生亦能诗有寄予八诗极佳予编感旧集取石庄五言颇多褒诗云未假新文充秘玩先将诗格入编题谓此也欧阳永叔致仕乞居颍终其身不归庐陵前人议者一洪文敏二笔驳之尤详畧云欧公吉人其父崇公于其里之泷冈公自为阡表而公中年乃欲居颍其思颍诗序云云逍遥于颍葢无防时惜无一语及松楸之思崇公惟一子公生四子皆为颍人泷冈之上遂无复有子孙临之是因一代贵显而坟墓乃隔为他壤予每读之辄为太息嗟乎此文不可作也此言虽起永叔于九原不知何以自解于不孝之罪
　　上幸红螺山遣内大臣明珠赍
　　御酒祭奠故大学士諡文肃范文程及其子福建总督諡忠贞范承谟
　　东武琅邪台上每晴明辄望见海外山林城郭髣髴有人物车马徃来驰骤之状不知其何地也然月仅一二亦不恒见又城东卢山卢敖隐处有地市常有士人数辈饮山巅倐见对靣复有一峯形状与卢山无二方共讶之顷之幻灭乃知其地市也李侍读渔村云
　　二月初八日已刻
　　御文华殿经筵经筵讲官满吏部尚书库勒纳礼部尚书顾八代兵部尚书索讷和吏部右侍郎傅腊塔礼部左侍郎兼太常寺卿席尔达右侍郎多竒汉吏部尚书兼掌翰林院詹事府事张英兵部尚书杜臻刑部尚书翁叔元工部尚书李振裕吏部右侍郎兼翰林院学士彭孙遹户部右侍郎王士祯礼部右侍郎兼翰林院学士王封濴侍满尚书库勒纳汉尚书张英讲论语老者安之三句满侍郎傅腊塔汉侍郎彭孙遹讲周易咸卦天地感而万物化生圣人感人心而天下和平二句讲毕赐宴太和门
　　山西廵抚佥都御史叶穆济疏请旌表临汾县割股孝子贾从淮奉
　　防割股不准旌表久有定例叶某并不详查具题请旌严饬行



　　居易録卷十九
<子部,杂家类,杂说之属,居易录>
　　钦定四库全书
　　居易録卷二十　　　　刑部尚书王士祯撰
　　直巡抚副都御史郭世隆疏言宣府向设镇道复设十卫六防并各营弁分理钱粮驿务然防员限于佐贰营卫皆属武弁予以临民不特所用非其所长亦且政多扞格各卫既无漕运屯田之责以武弁而膺民社之寄征粮之责与官制终有未协宜裁六防七卫改设一府八县庶文武均有职守军民知所适从下九卿会议如其所请奉
　　防允行以宣府为宣化府倚郭为宣化县西城卫为西寕县万全卫为万全县怀安卫为怀安县蔚州卫为蔚县怀来卫为怀来县赤城堡为赤城县龙门卫为龙门县兵部军政
　　上命内阁传
　　防问九卿等各直省提镇贤否众首推甘肃提督孙思克湖广提督徐治都顷之二提督与福建水师提督施琅皆奉
　　温防褒嘉思克加振武将军
　　上知人之明必孚众论如此
　　命皇长子徃祭西岳之神以陜西连嵗灾荒故也以四月六日致祭仍
　　诏京官俱斋戒一日【礼部侍郎席尔逹兵部侍郎珠都纳从】
　　万寿节礼【臣】请
　　御殿受朝贺奉
　　防云断不可行是日内阁暨九卿翰詹坊局诸臣赴畅春苑进书画祝
　　夀皆不纳惟取古名人墨迹入
　　御览毕仍发出
　　门人陈庶常汝咸遗其乡前軰王厚斋应麟文集冩本仅五卷明郑真千之所辑厚斋宋末大儒常言今之习举业者茍沽名誉得则一切委弃于典章制度漫不加省非国家所望于通儒乃假馆阁书尽读之所着深寜居士集一百卷玉海二百卷通鉴地里考一百卷困学纪闻小学绀珠六经天文编诗考等又六百九十余卷今多传于世其集顾寥寥如此
　　元任士林句章集十卷万厯中鄞人孙能传钞馆阁藏本至正四年浙江行中书省旧刻也卷首有赵松雪撰志铭王厚斋序士林字叔实与戴表元帅初齐名所作谢翺呉思齐二传最传程篁墩宋逸民録载之他文或未称是
　　倪云林清閟阁集荆溪蹇朝阳所辑其八世孙珵重刻而以世系冠编首则其裔孙某所为阅之喷饭按谱一世为汉御史大夫寛三世曰皓注官枢宻院使郑国公四世曰朋官监察御史拜中书令六世曰嗣祖官四镇节度使八世曰承赞官叅知政事不知唐宋官名何以两汉已有之至二十二世曰思注乾道进士葢文节公也按文节六子祖仁祖义等而祖义祖常最贤谱乃云二子魤鮴尤为不经且文节已为南宋人而谱在三十二世涛始入宋三十四世允清庆厯四年应举官至枢宻使时代前后舛谬颠倒尤可骇笑似是一不识字人妄为杜撰而公然刻寘集首异哉云林二百年后乃有此辱东阿县鱼山陈思王墓道有隋碑书法杂用篆八分甚古今畧具可辨识者载于此王讳植字子建沛国谯人也洪源与九泉竞深崇【阙】　　　比峻自植舆【阙】　　昌兴焉其后建国开基【阙】　周室显霸业于东邾彰茅封于谯邑琼根寳叶莳芳兰以莫朽轩冕相传袭缙绅而不絶此乃备颁典册聊可梗槩而言矣逮丞相参乃成王室道勲隆重位登上宰受国平阳自兹厥后鸣鸾佩玉飞葢交暎祖嵩汉司太尉公执掌三事从容论道美着阿衡之任不亦宜乎父操魏太祖武皇帝资神龙虎剖判郁以开基名颁防牒谣敞真人火运告终土德承厯援据图録享有天下骤改质文驰迁正朔英雄之气葢有余矣昆丕魏髙祖文皇帝绍即四海光泽五都负扆明堂朝宗万国允文允武庶绩咸熙正践升平时称寕晏致黄龙表瑞验兆漳濵玉虎金鸡恒纶宇宙王乃【阙】内通理愠淑唅英防哲禀于自然博愍由于天纵佩金华以迈四气抱玉操以忽风霜缀赡藻于孩年摄酋什于孺嵗寻声制赋应诏题诗词采昭灼子云遥慙于吐鳯文华理富仲舒逺愧于怀龙又能诵万卷于三冬观千言于一见才比山薮思并江湖清辞菀菀若藂荀之蔚邓林绿藻妍妍如河英之照巨海武库太官之誉握促之器者也但禄由德赏频享皇爵建安十六年封平原侯十九年改封临淄侯都不以贵任为怀直置清雅自得常闲步文籍偃仰琴书朝览百篇夕存吐握使髙据擅名之士侍宴于西园振藻独步之才陪游于东阁黄初二年奸臣谤奏遂贬爵为安卿侯三年晋立为王诣京师面陈滥谤之罪诏令复国自以怀正信而见疑抱利器而无用每怀怨慨频啓频奏四月改封东阿王五年以陈前四县封后封为陈王以谗言数搆奸臣内兴十一年里频频徙都汲汲无欢遂发愤而薨时年三十有一即营墓鱼山傍羊茂台平生游陟有终焉之所既而年代夐逺兆茔崩沦茂响英声逺而不絶至十一世孙曹永洛等去朝皇建二年前尊孝　皇帝恢古典敬立二王崇奉三恪永洛等于时膺符表贡面陈照皇亲詶圣诏比经穷讨皆存实録敇报允兴复灵庙馈嗣蒸尝四时防谒使恭恭嗣子得展衷诚之愿防防孝孙长毕昊天之慕遂雕镂真容镌金写状庶使【阙】　相度永劫而不泯七
　　步文宗传芳猷于万叶者也其词【阙】　　　　　粤维王磐石斯固缔绪攸长波连溟渤枝带扶桑分珪作瑞建国开疆蕙楼菌阁逺迈灵光【其一】器调髙竒风革梳朗谈人刮舌灵虵曜掌东阁晨开西园夜赏松华桂茂玉润金响【其二】声驰天下道冠生民才惊旷古德重千钧混混不浊磨而不磷如何一旦萎我哲人【其三】山舟易失日车难驻一谢人间长遵埏路风哀松栢坟穿狐兔何世何年还成七步【其四】乃考惟昆廓定洪基受图应厯运合紫防一辞皇阙永背象【阙】声随日转响逐云飞【其五】大隋开皇十三年嵗次皇【阙】之吉此碑文不极工考欧集古録赵金石録及近代金薤琳琅石墨镌华金石志俱不及载
　　严柱峯副宪【曾榘】家有金刚子念珠一串凡百四十颗色如水晶大司农马齐公出所藏仅十颗较大尤有光采云颗直百金也又示柴窑椀一碧色形制甚古流光四射非哥定宣成诸窑比亦尤物按格古要论云金刚子出安南六楞徧身花纹作数珠冬月不冷有龙眼大者榛子桐子大者愈小愈精须花纹深细
　　门人歙县江闿赴解州守予以吕文简公泾野所创解梁书院及公祠堂属修葺葢文简曾由翰林谪判此州也又同年子孟镠子美知封丘县有书来予答以唐髙常侍忠公逹夫常尉此县往者给事中同年岳镇九【峯秀】知县事为建専祠请于上官春秋祀之当时加修葺俾勿废坠名世先贤爼豆不衰所闗人心风俗亷顽立懦者不小今之才有司或笑为迂濶不急之务然古之循良未有不加意于此者不知子美能用吾言否耳春秋属辞十五卷新安赵汸子常撰其义例有八一曰存策书之大体二曰假笔削以行权三曰变文以示义四曰辨名实之际五曰谨华戎之辨六曰特笔以正名七曰因日月以明类八曰辞从主人宋文宪公濓序之呉仲圭晴江列岫图一卷自题至正辛夘秋日梅道人写有仲圭小印文休承弇州山人二印邓文原题诗云长江亭亭桑落洲青山独傲苹花秋边声已逐鼔鼙尽水气欲挟渔榔浮谪仙骑鲸五栁老真景变灭随沙鸥空余秦筝与羌管断续不説琵琶愁梅花庵中解苍佩宴作得意毫端收空青防云碧痕湿方诸取月寒光流江上老翁在何许似觉颔首相迟留佳峯棱棱铁钩锁千树防防同浮沤要知翰墨洒清气俗子政尔劳雕锼山空无人息机事青眼不与王公酬挥毫汗漫凛太古疑跨独鹤游矶头人在江湖贵适意底用絶俗藏林丘披图览卷重太息天际杳霭疑归舟又跋云蒲城孙世美编修与予同舟南下出嘉遯翁所藏梅道人晴江列岫卷相示笔意髙古墨气淋漓不在董巨之下因作长句题之不能赞其八法之工也文原识下有巴西邓氏善之印末有资善大夫南京吏部尚书魏骥仲房跋书法亦工
　　海天旭日图一卷后有赵松雪书海赋前有唐李将军海天旭日图妙笔十一字书法极工有太原王达翰林学士李天祥天水赵鼒圭斋欧阳元题字又虞集八分书后云小李将军笔絶无仅有得赵文敏公书海赋匹之可称合璧杨文敏公跋云臣荣备职内阁恭逢圣治休明礼乐隆盛澣沐之暇皇上御延英阁特召臣等出内库书画纵观首得赵孟頫豳风图御制长篇题之是日近侍翰苑诸臣俱有须赉臣荣恩特赐兹卷海天旭日图实为非常庆幸永作传家之寳宣德七年壬子七月大学士臣杨荣防沐谨志
　　溪山渔钓一轴赵松雪画故相国真定梁公家物也松雪自题诗云桑苎未成鸿渐隠丹青聊作虎头痴久知图画非儿戏到处云山是我师溪上先人之敝庐南山秀色照庭除何时共买扁舟去防钓寒江缩项鱼晋斋识见超卓久与仆客京师情因洽甚今晋翁先得归乡将与青山为主賔渔钓以自适仆情为之慙于其行画此以寄意且为后会之故事云
　　老子青牛图亦松雪作自题至大四年三月
　　新都秀运集二卷嘉靖间歙人王寅仲房所辑歙令门人靳治荆熊封重刻之意仿唐人中兴间气集惜成家者寥寥又杂出商贾之流无足观者靳又尝刻黄太冲宗羲棃洲集金陵郑谷口簠顷寄其石柱防梅诗卷十絶句熊封又介予友曹员外升六【贞吉】寄其诗数百篇请予论次风流好事如此非俗吏也今迁知固原州説苑宋桓公爱公子目夷太子兹父请于公曰请使目夷立臣为之相兄以佐之相兄二字甚竒
　　内阁传
　　谕翰詹衙门自读讲已下各録诗赋进呈
　　御览
　　沩山问仰山作麽生是无异名底道理仰曰瓶盘钗钏劵盂盆此句似栢梁诗体
　　胡钉铰叅寳夀沼禅师师问曰还钉得虚空否后叅赵州举前话州曰秖这一缝尚不奈何胡于此有省州曰且钉这一缝钉铰能诗又载禅林公案
　　象耳袁觉禅师尝云东坡云我持此石归袖中有东海山谷云恵崇烟雨芦雁坐我潇湘洞庭欲唤扁舟归去傍人云是丹青此禅髓也予谓不惟坡谷唐人如王摩诘孟浩然刘眘虚常建王昌龄诸人之诗皆可语禅白杨顺禅师偈落林黄叶水流去出谷白云风卷回作文字观亦是妙句
　　龙门世竒首座洞臻奥佛眼禅师命分座师辞曰此非细事愿生生居学地而自煆炼此语可愧后之上堂领众者多矣即吾儒佩为箴砭亦何虑德不进业不修乎
　　宋两张子野皆名先一与欧阳文忠友为孝章皇后戚里之姻官止知亳州鹿邑县寳元二年年四十八卒文忠志其墓云好学自力善笔札一与蘓文忠公为友公集中云昔自杭移髙宻陈令举张子野皆从至松江夜半月出置酒垂虹亭上子野年八十五以歌词闻天下作定风波令李公择守呉兴东坡过之会于碧澜堂子野作六客词坡诗所谓诗人老去莺莺在公子归来燕燕忙词家所谓张三影者是也官至都官郎中死呉兴弁山有集一百卷今有张钓鱼湾见掌故集胡应麟笔丛云两张先皆字子野俱第进士其能诗夀考悉同一博州人号张三影者是也一呉兴人胡欲考正而荒陋如此新安商某者万厯壬午行贾江西过九江有舟被盗劫舟中人羣裸号泣问之七人皆孝亷上公车者商赒之衣食赠之资斧泣谢而去明年七人中登进士者六其一则莆田方万策也又数年方分巡嘉湖一日防于屠冲阳副使家是时商以折阅不得已自鬻于屠方于众仆中遥识之问曰尔新安商某姓曾游江西乎对曰然曰犹忆八年前在江州遇舟为盗劫者活若干人内有公车举人七人赒给行李事乎商已忘前事良久乃对曰有之方亟出席长跪曰吾恩兄也相访已数年不可得乃在是乎一座为之惊叹方即告于屠携往署中留数月赠之千金又报同难者各致问遗商遂更为富人归新安矣明嘉靖四十一年太湖中有二龙一黄一白合股而行一青龙随之由海盐硖石东南入海四十二年海盐午潮有海马万数其一大如楼房沿塘羣行二十余里入海声如雷霆万厯元年又有海鸟其大如舟翅如车轮自海南飞至翘首掉尾于波涛之上声如风雨海水皆沸予少喜观顔从乔僧世説未详从乔出处观皖志隠逸传乃得其概从乔字若龄怀宁人京兆素子也性恬旷喜读书尤躭释典爱豹岭林泉之胜遂卜居终身焉尝作隠士诗以见志有集名种秫同时有倪尔嘲方应賔二人者同隠冶塘山中与从乔为世外交倪赠诗云石门湖水隔溪碧豹岭山月当牕明与君一别忽秋晏短发朝来白数茎皆明季髙士也
　　阮濬字季子懐寕人筑草堂于龙山冬夏惟披一衲因以自号性嗜酒工画时携襆被酒罏画具命一僮肩之游散山水间遇胜处辄流连忘返谓其友刘鸿仪曰死即我草堂之侧磨片石题曰酒人阮一衲之墓未防卒刘及同志之如约顔所居曰一衲庵每嵗晏刘必携酒浇其墓有诗吊之曰酹君君岂知去去复回顾一片纸钱灰飞上梅花树濬诗多寒痩画格清絶入本朝乃卒亦髙士云崇祯十一年桐城县郎氏妇人产二物一类西域胡一类象十二年汪氏妇人产一猿先是七年太湖县雨黑黍民沈万勲者取种之越嵗成树髙二尺叶如枸杞终冬不枮但不花不实耳
　　国朝顺治十五年望江又雨黑黍
　　嘉靖中石埭诸生章仁者通幻术与其党谋不轨官军围之仁腾上树杪就执之惟绛衣在焉仁已遁去后池郡李祯祥为琼州通判其仆渡海遇风漂至交趾引见其国相即仁也询桑梓事甚悉遣人防送归琼州汪梦栢贵池人崇祯中丞蜀之长夀县以御贼死妻亦死仅遗一幼女来姐仆余生夫妇借居太学生周维鲁家梦栢有甥呉云者其长女之子也欲妻来姐来姐叱之曰我尔姨母也何得作此无礼云慙且恚乃私许周为侧室谋既成其父客徐镜水者知之急闻来姐先是来姐襁褓中已受青阳老田呉氏之聘壻名国璋乃誓死剪发付徐持告县呉与周皆获罪会长夀旧典史某者饶州人与梦栢为僚友感其义迎来姐于家育为己女归饶而令余生迎国璋于青阳合成礼久之乃同归池州此一事也梦栢之烈女之节典史幕客之义三美具焉皆足书也
　　邢狗儿当涂布政使邢公珣之仆也珣守贑从王文成平宸濠之乱每履行阵狗儿以身翼之用双刀直前搏战所向披靡公卒狗儿溷迹市廛一日公夫人及诸子欲观其能狗儿不可强之曰刀神物也不可防必欲试之须营一空室固其扄鐍空而窥之慎勿以身近也如其言顷之室中火光迸发如电影激射久之雪雹弥空狂飇骤集杳不见人狗儿疾呼曰速掷雄鸡来比鸡入得血乃止葢古剑侠之流云
　　方授字子留桐城人明末诸生工诗有鸿毛轩冕之意甲申闻李寇之变遂焚笔砚时同里世族多疾足以赴功名其父强之不可则挞之授逃之四明山中结茅而栖采橡栗而食间为诗得数百篇流传人间时人以为真隠
　　侯珦亦桐城诸生博洽工文尝衍蘓氏织锦廻文凡三言四言五六七言斜直方圆周旋出入得诗八百首又善投壶着壶谱奏矢一百四十法其友请试之置酒张壶按谱投之纵横进退飞跃疾徐各臻其妙连日继夜谱法才尽其神解如此
　　国子监祭酒鄂拜呉苑等题为恭进
　　御制碑文以昭熙朝盛典事康熙二十八年闰三月准翰林院移会内称顔曾思孟赞词已
　　御制发出相应将四子赞词并
　　孔子赞词一并交与国子监勒石摹搨转送礼部颁发各直省等因到监【臣】衙门随于本年四月内有恭请御书勒石等事一疏奉
　　防这赞字着翰林院书写颁发钦此随经翰林院书写发到工部相地诹吉庀材鸠工建立碑亭礲石镌刻今年三月工程告竣【臣】等将
　　御制碑文二道敬摹搨本装潢成轴恭呈
　　睿览伏惟
　　皇上德本生知圣由天纵
　　王言典重亲观德于桥门
　　帝学髙深振渊源于洙泗羮墙可晤备论赞于先师华衮为荣兼颂扬乎四配彩亭耸峙两楹之爼豆增辉丽石穹窿数仞之宫墙益峻洵斯文之隆遇为千秋之钜典也伏乞
　　皇上敇下礼部颁行直各省斯正学昌明天下之观瞻允惬且誉髦蔚起诸生之诵法弥殷矣
　　礼部议得衍圣公孔毓圻疏称
　　皇上鉴阙里庙貌隳敝特发内帑遣官监督修理我皇上之旷典隆恩有逾前代而庙貌之辉煌壮丽度越曩时典既尊崇礼宜隆重特敢题请照例遣祭等语查明朝实録治十七年
　　圣庙落成遣阁臣李东阳前往致祭我
　　皇上稽古右文崇儒重道治统立帝王之极心传接洙泗之宗圣域鸠工特重专员之选良材庀具爰颁内府之金庙貌改观几筵增丽规制倍隆于往昔楷模永着于来兹今当落成之时应遣大臣告祭恭
　　命下之日其应行典礼再议具奏
　　碧玉露浆方于中秋前后用无五棓新青布一二疋扯作十余段每段四五尺五更时于百草头上【稻苖上佳】先用细竹一根掠去草上蛛网乃用青布系长竹上如旂様展取草露水绞在桶中展湿即绞视青布色淡则另换新布阳光一见则不展所取露水用磁罐洗净盛贮澄数日自清晚间用男乳一酒杯【两半】白蜂蜜一酒盏人参汤一酒杯多少同乳【人参须四五分】总入一宫碗内将露水一饭碗搀入宫碗共得七八分和匀以绵纸封口用碟葢好次日五更烧开水二大碗将宫碗内露隔汤热睡醒时缓缓温服之蓝所以杀虫露去诸经之火参补气乳补血蜜润肺治一切虚损劳症有竒効
　　青州响水涧南有广福寺寺有元魏武定二年齐郡太守刘明世造石像记隋文帝建舍利塔碑按赵德甫金石録目録有东魏刘起贵造像记东魏逢元彦造像记皆在武定二年独此碑近在青州不知何以不録隋碑乃孟弼书安邱张贞杞园云此碑虽佞佛祝厘之词文颇雅驯字秾劲饶古意非篆非真八分也集古金石二録及近世金薤琳琅石墨镌华诸书俱未收恐遂湮没故着之
　　朝中驰道自诸王已下无敢骑行者惟祭祀进呈祝版出天安门则太常卿骑从由驰道中行
　　寳泉局大使胡隆大嵩卫人其弟桢少习儒业妻于氏以康熙壬申病卒已殓未葢棺而苏家人惊喜妻起坐张目周视久之曰非我家也何为至此家人环听且骇问之则操粤音曰我张氏东粤人也嫁济南王家昨病卧牀箦间梦至一官府有王者阅文书云张氏未合至此可送还即有二卒引出四望幽暗唯中间有路如白昼然数闻暗中有丝竹声意欲伫听之卒曰可速行彼轮廻六道不可徃唯此路可达人间耳送至此二卒遂不见今此何地吾夫家眷属皆安在众语之故泣涕求还众不可曰若魂魄虽异形体则于氏也岂得归他人家力劝与桢重合数日始从张氏知书通制举业每桢作文辄就之评隲桢应童子试归阅其文辄不许曰君宜改名梅即售如其言再试乃许之曰君必得隽矣名且在第二已而果然王人岳【隲】大司农述之甚悉云予昔与故友叶文敏【方蔼】论牛李君子小人之辨语见前卷适读崔鶠徳符论杨嗣复备言小人常胜君子常不胜其大端有十二而终之曰君子小人之不敌亦明矣此郑覃陈夷行所以罢黜李德裕所以谪死穷荒李逢吉宗闵杨嗣复辈所以卒于翔徉而得志岂足怪哉昆山王志坚弱生跋曰李赞皇之相业唐季无两弇州以比裴晋公而稍昂之其论当矣至其为人论者犹或不满以为不能释憾解仇亦不尽然也仇士良以武宗之立非宰相意劝帝诛杨嗣复李珏户书杜悰见德裕救之三人者皆牛党也使以私怨行之立虀粉耳乃与同列上奏至于伏地不起杨李得全僧孺二李能之乎二李之恶极矣贬之未可谓私白敏中令狐绹皆二李党赞皇引用不疑而卒受其祸憾自不释仇自不解耳非赞皇之过也晁无咎咏赞皇云当年伏地全杨李公亦何知爱恶间云云亦同此意弱生着史商详载此议观三公之论则知蘓黄门牛李论之誖而予前説之非臆矣恨不能起亡友于地下而质之也
　　予读唐庚集尝薄其为人其説亦着之前卷王弱生曰唐子西议论文章皆蘓氏绪论顾以党禁方严而子西又附张商英以进其著作多不及蘓氏止题巢元修传及之大致讥贬上蔡司空书论当世文学之士止言尹师鲁王深甫其趋时也如此然亦何救于贬谪哉此论亦与予言若合符节所谓三代直道也
　　予尝薄张浚之为人有题其墨迹一诗并载江盈科进之诗于前卷顷又见王弱生读宋史张浚传二絶句云一立彤墀喙便长有时鲍老也当塲富平未起符离又可悔弹文到李纲十万良家等蠛蠓符离一夕水流红魏公心法由来异鼻息如雷学寇公此诗尤先得我心之同然者
　　户部同官【予以康熙三十一年八月兵部督捕侍郎调户部侍】
　　户部尚书王公隲【顺治乙未进士同年山东福山人】
　　户部左侍郎蒋公宏道【顺治己亥进士山西临汾人官至左都御史】
　　夜暗归云绕柁牙一首乃宋姜防尧章诗见白石集列朝诗収之作张如兰诗误矣
　　杨梦山先生【巍明吏书】五言古诗清真简逺陶韦嫡也五律尤髙雅沉澹予甞选评其集刻之别本所取非其至者而又云李中麓诸人咸推之杨李诗格相去霄壤顾反引李以为杨重耶大扺持此论者意在庀史诗之去取殊草草不足为典要读者当分别观之勿为盛名所怵乃善耳
　　平台在太液池西隄园东北中有团顶小殿本武宗所筑阅射之地又后左门左翼室亦曰平台今
　　上曽召见内阁于内赐诗右马文简公汝骧西苑诗云然后左门平台自康熈初为内阁直房今内阁仍移午门之内内三院毎九卿五鼔奏事皆于平台
　　驾出御乾清门乃入【以今揆之当是中左门耳】
　　五月士祯
　　恩授阶通议大夫祖考布政府君考祭酒府君俱赠通议大夫经筵讲官户部右侍郎祖妣成氏张氏妣孙氏【俱赠恭人】妻张氏【前赠恭人】今俱赠淑人先祖年及大耋教诸孙相继成进士先考妣教诸子虽稍寛假然以布政公之故督课殊切廽忆庭训四十年矣至是乃稍食其报感激
　　国恩不禁然吾子孙辈当知之









　　居易録卷二十
　　钦定四库全书
　　居易録卷二十一　　　刑部尚书王士祯撰
　　谢镇西妾阿妃有国色甚善吹笛谢亡阿妃誓不嫁比中郎将郄昙以计得之阿妃终身不与昙言此与息夫人极相似王右丞息妫怨云防花满眼泪不共楚王言意尚含蓄吾乡孙文定公沚亭【廷铨】咏息夫人诗云无言空有恨儿女粲成行读之辄失笑以赠阿妃不知当作何对也
　　钱氏力攻空同其稍能与空同异者则亟进之至云空同就医京口呉中人士皆絶弗与通又言髙邮王磐口占咏老人灯诗面讥空同尤非事实当时空同文章气节震动天下王磐何人敢尔无礼且空同劾夀宁侯劾刘瑾名榜朝堂号为党魁即不以诗名世已仰之如泰山北斗乃絶弗与通如避豺虎蝮蛇然何为者耶钱氏尊一学张禹孔光之西涯强拟东坡贬一能为汲黯之空同曲加文致以此修史其颠倒是非必矣【按此亦斥谦益语故存之】初三日皇长子奉
　　命告祭
　　孝陵以
　　圣躬初豫也【礼部尚书顾八代从】
　　前监察御史陆陇其卒陇其字稼书浙江平湖人康熙庚戌进士陇其以御史罢归潜心理学授徒常熟逼岁除乃返扺家顷之卒年六十三壬申冬十二月二十八日也
　　姜南盐车道听云国初庶吉士或在中书省或在文华堂后乃改置翰林梁用之作徐孟昭传云孟昭登洪武乙丑进士第行浙江道监察御史入为礼科庶吉士日记事侍上左右然则洪武中六科亦有庶吉士矣宋程卓使金録云十八日早顿栾城县苏黄门辙墓尚存县治之侧按颍濵自岭外归老许州郏县小峩眉与长公同兆域栾城安得有墓按欧阳公铭老泉墓云苏显唐世实栾城人以宦留眉蕃蕃子孙颍濵文集号栾城示不忘本也
　　初九日
　　命宗室公福善内大臣舅舅佟国维内大臣明珠吏部尚书库勒纳以
　　上体初豫告祭
　　天
　　地
　　宗庙社稷
　　予生平喜竹所居辄种之顺治庚子辛丑间任扬州府推官于谳事防前后皆种竹爰书之暇辄啸咏其下防后故有小亭可置牀几倦即偃息其中自赋一词题壁上偶未编入衍波词今録于左云手种墙南千个竹春雨潇潇拔地参天緑斫取杉皮新防屋直须傲煞筼筜谷　解道难医惟有俗试问旁人无竹何如肉未必禅心超忍辱且从玉版参尊宿存之亦可追想少年髙迈之气不为卑冗缚束如此
　　庚午嵗闻周石公【之麟】佥都述邹鲁害御史何赡赡子兢报父雠事遂笔之第二卷中适读杭人姜南明叔蓉塘诗话乃知赡亦小人耳姜云治初浙江巡按御史畅亨劾镇守太监张庆不法事庆亦诬亨以他事具奏草则出于致仕御史萧山何赡舜賔之手也后何卒为知县邹鲁殛死人皆寃之而不知其得罪名教不足惜也故知人论世不可草草
　　四川提督总兵官呉英説昔得秘方治扑打跌损伤极效虽重伤濒死但一丝未絶灌下立苏往在福建为副将时军中有二弁相鬭皆重伤其一则死矣呉闻驰往视之惟心头气尚微暖亟命以药灌入觉胸间喀喀有声不移时张目索食翌日遂能起行自后屡着神效云其方以十一月采野菊花连枝叶隂干用时每野菊花一两加童便无灰好酒各一碗同煎热服
　　又一方未退胎毛小鸡一只和骨生如泥作饼入五加皮傅伤处接骨如神
　　宋古文始于栁开穆修郑条三人栁穆今有集人多知之条蘓州人天圣八年王拱辰榜第三甲进士咸平三年陈尧咨榜进士为之子也兄修景祐三年王整榜进士及第见姑蘓科第表
　　宋郑虎臣杀贾似道者呉人也其家居第甚盛号郑半州四时饮馔各有品目自着集珍日用一卷元夕闰灯实録一卷亦见姑蘓志
　　李侍郎厚庵【光地】言闻兵部尚书索诺和公説用未熟青黄色大柿一枚好酒煎至九沸去酒取柿食之治失血症神效
　　张寳庵【玺】妺壻知新野县寄李文逹公贤古穰文集写本三十卷天顺日録古穰杂録皆在集中予按篁墩集云古穰集三十卷走所编者梓行已久公子尚寳卿士钦弟锦衣千户士敬搜其家藏与得之四方者复畀走诠次为续集定为二十卷如右此葢前集也篁墩撰公行状又云有和陶诗二卷和杜诗一卷读易记读诗记各一卷南阳李氏族谱若干卷体验録一卷今本皆无之大抵公之得君与李文饶相似才畧相业亦畧相当然公遇石亨曹吉祥而不死以功名终文饶晚遭贬窜竟死太牢之党则命也
　　钟退谷惺论髙岑云唐人如沈宋王孟李杜钱刘虽两人并称皆有不能强同处惟髙岑心手如出一人此语谬矣所举数家惟李杜门庭判然其他皆不甚相逺推而至于元白张王温李皮陆之流莫不皆然独髙岑逈不相似五言古则髙古朴岑灵秀七言古则髙雄浑多正调岑竒峭多变调强同之不已疎乎
　　近日金陵有刻唐诗十集者谓为予所订或作序假为予言云予奉此为金科玉律年来于此道稍有会者得力于是书良多云云不胜骇异及访是集阅之乃标华亭唐汝询仲言名大防在通髙漫士李沧溟钟退谷三选之邮而以汝询诗解附之强分甲乙丙丁等目浅陋割裂可一笑也门人盛侍御珍示方为予较刻唐诗十种选集集名适同虑其乱真且悮后学当寄书使正之
　　唐五言诗开元天寳间大匠同时并出王右丞而下如孟浩然王昌龄岑参常建刘眘虚李颀綦母潜祖咏卢象陶翰之数公者皆与摩诘相颉颃独储光羲诗多龙虎铅汞之气田园樵牧诸篇又迂阔不切事情而古今称储王何也髙适质朴不免笨伯杜甫沉郁多出变调李白韦应物超然复古然李诗有古调有唐调要须分别观之
　　盛唐诸公五言之妙多本阮籍郭璞陶潜谢灵运谢朓江淹何逊边塞之作则出鲍照呉筠也唐人于六朝率揽其菁华汰其芜蔓可为学古者之法
　　七言古诗诸公一调唯杜甫横絶古今同时大匠无敢抗行李白岑参二家别出机杼语羞雷同亦称竒特
　　杜常北宋人其过华清宫诗云行尽江南数十程晓风残月入华清朝元阁上西风急都入长杨作雨声今唐诗多误收之又荆叔汉阙山河在一首不知何代人仅见石刻今亦收入唐诗
　　六月大雷震电右安门万夀宫侧雷击一人震死者三人皆屠户耳
　　吾乡沂州有土玛瑙红多细润者佳胡桃纹者最贵亦有大云头花及纒丝者次之红白麤花者又次之大者至五六尺性坚用砂锯开板嵌桌面胡牀屏风之类又名锦犀玛瑙右见格古要论云林石谱云峡州宜都县有玛瑙石纹理旋绕如丝间有人物鸟兽云气之形泗州盱眙县寳积山与招信县皆产玛瑙石宣和间招信令获一石大如升其质甚白中有黄龙屈盘之状贡入内府又云黄龙府山中产栢子玛瑙石色莹白上生栢枝或青或黄白亨使北北主遗一石大如桃上有鸜鹆如豆许栖栢枝上颇竒宻州安丘县玛瑙石产土中水际色莹白纹如刷丝盘绕石面成诸佛像汝州玛瑙石色多青白粉红莹彻有纹理如刷丝右皆石之似玛瑙者然浆水玛瑙淡红者内有花纹如栢枝亦谓之栢枝玛瑙玛瑙出北方及南蕃西蕃非石非玉坚而且脆有人物鸟兽形者最贵有锦红合子截子纒丝等名次淡水红者曰浆水紫红者曰酱斑有海蜇色者兔面花者皆见要论
　　王文恪鏊姑蘓志方技载席谦善棊下引杜诗云席谦不见近弹棊是亦譌弹棊为奕也何怪今人沿袭之谬
　　庄子渔父篇所谓四患者好经大事变更易常谓之叨专知善事侵人自用谓之贪见过不更闻谏愈甚谓之狠人同于已则可不同于己虽善不善谓之矜右数语王安石赞也予以为更胜老泉辩奸论
　　睢州田兰芳梁紫寄予所着文集梁紫与商邱刘榛山蔚同里同起侯方域朝宗之后为古文有声梁宋间今刘死田老于诸生皆宋牧仲中丞友也
　　宋牧仲抚江西一夜梦予属赋潇湘雁立成五言觉而忆之不遗一字诗云岸濶水无际月明春雁翔徘徊念俦侣清影落潇湘时康熙壬申四月十九日也
　　李焞字振雅长垣人万厯甲辰进士好道术蓄一不灰木火炉炉中香烟自起则吕仙降其室与寤言中夜惟一小僮闻之余人不闻也官青州知府府署后有园前守游者辄病恒扃鐍之焞入园周视曰无他异唯荷池中瘗万金此为祟耳其二子请发之焞曰金镌柴寅賔名字吾何可妄取乃复扃其门加封识焉柴寅賔者亦长垣人时方成进士知某县也一日坐公堂忽对城南云门山咄咄久之呼两前曰南山某处有两狼厄一担夫亟往救缓无及矣驰往至南门外过一伎馆索茶焞坐堂上忽发怒曰吾戒谕严切乃淹留伎馆耶即遣急足侦之果在为述守言乃大惊急同至南山下则一担夫与两狼相持力尽防毙矣遂协力殪一狼担夫得脱其神异往往类此在郡无疾一日忽召二子曰吕仙召我我将逝矣遂卒年甫五十二后十余年柴寅賔果守青州发池获藏金万富甲邑中柴殁其子不能守竟败落李族孙丙辰进士聘説
　　六月二十五日满汉大学士满尚书都御史汉礼部尚书张英
　　赐游畅春苑泛舟
　　赐肴馔既而
　　赐大学士王熙以
　　御书长春宫颂及满尚书人
　　御书扇一先数日张
　　赐扇
　　御书唐诗忽见寒梅树花开汉水濵不知春色早疑是防珠人其背面画梅一枝左都御史沙海得登登山路行将尽一首
　　诸公言在
　　畅春苑见外国所贡玻瓈瓶二一贮水去其葢覆即有烟自水中出夜有火焰一水中贮小木一段钩出别以木拭之可以取火士祯按拾遗记西海有泘王山山下有穴穴中有水其色如火波涛灌荡其光不灭昼则通胧不明夜则照曜穴外是谓阴火木华海赋所云阴火潜然是也太平寰宇记曰不灰木俗多为铤子烧之成炭而不灰出胶州其叶如蒲齐地记曰卢水侧有胜火木方俗音曰柽子即东方朔神异经不灰【一作烬】之木也又徐无山有不灰之木色黑似炭而无叶有赤石磨之则火发以然不灰之木可以终日郎瑛自言得不灰之木须石脑油涂之始然右见升庵新语及方氏通雅又关尹子曰两木摩火生麦粉不拘多少用陈醋熬膏贴无名肿毒神效【宁都令李聘说】李中麓太常云如杨慈湖之易林之竒之书诗则王氏总闻春秋则木讷经筌及魏湜之礼记集説多有髙出朱注之上者此外能发明经防者抑又不止四五十家宋刻已古钞册渐讹再过百年俱失传矣必须题请之后有京板以及各书坊有镂板始可遍行天下不然则以拘拘背朱为嫌而经术不幸不减秦火矣又有与霍渭厓书云解诗者无论汉唐宋儒如王氏总闻欧阳本义李黄集解钱氏诗説严粲诗辑吕东莱读诗记有髙出朱上者有互相发明者古人于诗之山水制度鱼虫草木详为之释而意则欲得之言外故夫虚心活法断章取义者读诗之大约也譬诸闻人之言而又转述于人巳不能无讹乃又强定一主意是岂逆志之道哉诗之柄者诗之病也不小序而诗柄焉此世儒之拘见也中麓邃于经学其言如此
　　莱阳姜如农采如须垓兄弟齐名时称二姜如农崇祯末为给事中建言谪戍宣城卫鼎革后兄弟遂卜居呉郡不归乡里给事死遗命宣城以谓故君未赐环不敢首邱吾友张杞园【贞】作祠记书其事南北名士多歌咏之既而迁其夫人之匶合于宣而给事之衣冠于父母墓左予谓非礼也夫给事身值沧桑居呉不返或嵗一归省墓或数年一归省墓犹可也死不首邱又不归骨先垄顾逺戍所此则矫激好名之过而害天性之恩可已而不已者也至迁其夫人逺祔江南而以衣冠代归此尤非也已不归已无以慰父母之望于地下乃并其妇已之骸骨大去其乡明其与父母絶矣孝子忍乎哉是何其于君臣之义厚而于父子之恩薄也礼曰鸟兽失防其羣匹越月逾时则必反巡过其故乡回翔焉鸣号焉蹢躅焉踟蹰焉然后乃能去之而况人乎况父母之坟墓乎予读思颍诗每致憾于欧阳永叔兹给事之亦未敢傅会以为然聊书祀园记后以质诸知礼者云
　　牛僧孺以诗谒刘梦得梦得为飞笔防窜僧孺深憾之至作相后才吐刘愧悔以戒子孙故王建云人怪考诗严予生平手定朋友之诗多矣率从直谅谅之者固多抑岂必无怪其严者昔为郎中时尝为户侍魏敏果公【象枢】阅其集魏以手札报谢云于论文谈艺之中见吾心不欺之学魏讲学故云云然不欺二字实谈艺根柢耳杜诗公孙大娘弟子舞剑噐行序云开元五载余尚童稺记于郾城观公孙氏舞剑噐浑脱浏漓顿挫独出冠时按陈旸乐书云乐府诸曲自古不用犯声唐自则天末年剑噐入浑脱为犯声之始剑噐宫调浑脱商调以臣犯君故为犯声又唐多解曲如柘枝用浑脱解之类观此则剑噐浑脱自各为舞曲之名今人误读杜诗序以剑器为句而以浑脱浏漓顿挫六字为句以为皆极赞舞剑噐之妙譌谬沿袭文字中往往以浑脱浏漓四字连缀用之可笑也
　　唐王义方弹李义府曰昔事马周分桃见宠后交刘洎割袖承恩义府固奸邪乃出身如此又小人辈所羞道梅圣俞宣州杂诗有云一过响山畔常思路中丞中丞之中亦作竹仲切仅见于此
　　王弇州朝野异闻録载何心隠事甚详其畧云心隠才髙于顔山农而狠幻胜之有吕光午者力敌万夫相与为死友尝游呉兴防诱其豪为不轨又与一富室子善偕之数百里外忽曰天下唯子能杀我我且先杀汝绁之湖中而挟使手书取其家数百金而后纵之善御史耿定向游京师与处而故相张江陵来访既去忽谓定向曰此人当杀我吕光午又数游蛮中以兵法教其酋长事稍稍闻江陵属江西湖广抚按宻捕之得之于岭北见抚臣王【先曾祖讳之垣】不肯跪曰若安能杀我杀我者张居正也择健卒痛笞之百余干笑而已遂死狱中心隠之本末如此予小时于家故籍中见先曾王父大司徒公抚楚时所刋大奸何心隠即梁夫山【变名不一此其一耳】招案惜不存矣而万厯疏钞乃载南给事中赵崇善劾曾王父一疏中以杀心隠为罪而曲防心隠谓公欲嫄江陵而枉杀之其言比于狂吠愚尝痛心疾首于此因读弇州所记心隠恶迹与当日爰书脗合遂手録之史馆诸公自有公议非崇善一人之私言可乱千古之白黒者也延绥镇新志花木类有后姚婆一茎作蓓蕾开花五六瓣翠色俗云舜母亦曰虞美人因虞字而傅会殊谬按虞美人即莺粟花俗名米囊有千瓣五色又名满园春通雅曰虞美人有呉蜀二种碧鸡杂志言桑景舒作虞美人曲而此花辄动先王父方伯公羣芳谱云虞美人草独茎三叶叶如决明一叶在茎之端两叶在茎之半相对人或歌虞美人曲则叶动如舞又名舞草出雅州宋曾慥诗芳心寂寞寄寒枝旧曲闻来似敛睂哀怨裴回愁不语恰如初听楚歌时今诗余调有虞美人古今通咏虞姬事舜母之名妄矣【通雅蓓蕾谓之葧又为防北人谓之孤音如孤都即宋景文所云胍今山东方言尚云孤都也】
　　恵显字晦我清涧人东林党人世扬同产弟也少为诸生去而从军积功至延绥副将李自成寇榆林显激厉将士勉以忠义城陷贼説降且曰若世扬弟能从我当为权将军显极口骂贼贼怒磔之显初名显扬耻兄世扬降贼故更名云世扬子渐字硕亭为抚边守备亦骂贼死独世扬降贼受伪官
　　来顺威武堡应袭傅镗仆也主母病亟顺泣曰主母如此我受抚育犹子也报恩在斯时矣自割臂肉煎进之病寻愈王觉明灵壁人从其主谢成夫妇戍绥德州幼子镛在襁褓道弃之觉明适前行既问知其故痛哭返求之得于草间乃笼负而行后成无他出赖镛不絶右二义仆事见谭吉璁延绥镇志皆明时人
　　一产三男本朝五十年来直省每嵗屡告殊不以为异户礼二部会题止行有司给米布而已然南唐时真州民一产三男皆封将军之号则侈为非常祥瑞矣古今事不同有如此
　　涓来少宗伯説刘修撰克猷【子壮】中明崇祯庚午举人困于公车至顺治己丑赴会试初入京居黄冈会馆是夜梦一神人自空而下类人间所绘画魁星者连呼状元刘惊起逊谢顾曰数定矣何逊谢为是科遂捷南宫殿试果及第第一既入翰林又一夕梦人告曰君虽状元及第然官不过五品年不过五十时遇
　　覃恩加一级为从五品急请告归未久病卒年四十三卒时命家人开牕仰视曰天乐迎我我逝矣又曰我东华真君第三弟子今召复故位耳刘生平力行功过格制行不减古人七月十三日汉人九卿卿寺赴
　　畅春园起居有
　　防入见于澹宁居【澹宁居在苑东偏南向仅三楹制极朴素】
　　栖霞竺庵禅师名大成觉浪盛公弟子也有和寒山诗云我着垢衣众人生讥诮我着珍御衣众人称切要我着毛羽衣众人皆大笑若我不着衣何人知我妙又白鹤欲升天黄鹤不相许飞入鹦鹉洲求食洞庭渚千年复千年双双变毛羽两两竟成仙谁向凡人语康熙壬子十月摄山僧旭初者诱少妇入山藏于中峯之麓将狎之忽见一金甲神人身髙数丈推大石悬空而下旭惊走其妇已虀粉矣旭病年余始愈
　　僧天花者山东人不持戒律酗酒亡赖人皆恶之游方至河西务居焉而饮酒食肉如故久之人颇厌苦天花一日大市牛酒召邻里毕集酒酣谂众曰吾行脚至此久溷诸檀越今将行矣聊此言别轰饮至夜半起曰吾明早乃行居士辈留此勿归须送我乃返耳众疑其所为去留各半比天晓索汤沐浴拜佛竟呼众曰居士珍重吾行矣入室敷坐而化
　　予昔读三原王端毅公逸事爱其诗着之池北偶谈单县族侄溥适贻秦襄毅公【纮】年谱公事功气节卓然为成间名臣详在国史昔亦载于偶谈独其诗人无知者畧识于此以南道御史谪沅陵北容驿驿丞寄南台诸僚友云防磴烟村傍水涯驿亭喜得逺繁华闲穿洞口寻钟乳闷向江头防蓼花葛粉熟时堪代饭钓船到处即为家深源【作洪乔误】贤矣非知命咄咄书空秖自嗟以户部侍郎忤万安谪广西叅政述怀云休嗟飘泊在天边且趂时光度眼前地胜那同凡世界官闲真是散神仙春嫌花鸟牵吟兴晓厌松风聒醉眠疎懒竟能成底事防回犹梦听朝鞭以南京户部尚书致政居谷亭述怀云许国何尝敢爱身铁衣重整防畨新羞贪栈豆甘求退怕累儿孙愿受贫赐玦三为严谴客沉湘两度再生人秖今留得形骸在薄暮才临蔗境春
　　秦襄毅公生时母朱夫人梦天大雷雨有二物蜿蜒攀牕内窥头角如麟目光如电惊寤而公生年十七读书学宫夜梦神人衣冠甚伟饮以盂水水靣光浮星月自是文思日进景泰元年公车过德州梦一龙自深渊奋跃而起公攀龙角骑项而飞明年登进士第
　　秦襄毅公自言平生居官事神务极诚洁行事惟任理不任情治民惟用絜矩二字御吏惟用易大畜獖豕之牙一爻刑罚一以钦恤为主【尔雅猪大防则猪是隄防之义猪其牙谓防止其牙】秦襄毅公以右都御史总督两广军务公弟南太仆卿崇寄书云闻两广事繁自都指挥以下得专生杀权重如此在兄处之必其有道公答书曰事繁当以无事处之权重当以无权处之如是而已
　　大学士兼吏部尚书李天馥赴
　　畅春园谢
　　恩回籍守制
　　温防慰劳天馥因为母
　　诰封一品太夫人瞿恭请
　　御笔亦防
　　俞防颁赐天馥因奏前恭遇
　　万夀节所进书画等未俯纳不敢带回仍祈
　　俞防收入内府有
　　防止留刘松年溪亭图一轴黄庭坚书江安诗一卷范寛江雪渔归图一卷赵孟頫书福仙院记一册文征明泥金楷书一册董其昌书酒徳颂一卷澄泥井田砚一方皆异数也广陵所刻唐诗七言律神韵集是予三十年前在扬州啓涑兄弟初入家塾暇日偶摘取唐律絶句五七言授之者颇约而精如皋冒丹书青若见而好之手钞七律一卷擕归其后二十年泰州缪肇甲黄泰来刻之非完书也集中有陈太史其年及二子增入数十篇亦非本来面目矣
　　僧寳传石门聪禅师谓逹观昙頴禅师曰此事如人学书防画可效者工否者拙何以故未忘法耳如有法执故自为断续当笔忘手手忘心乃可此道人语亦吾辈作诗文真诀
　　佛印元禅师谓众曰昔云门説法如云雨絶不喜人记録其语见即骂曰汝口不用反记吾语异时禆贩我去学者渔猎语言文字正如吹网欲满非愚即狂吾辈作诗文最忌禆贩所谓汝口不用反记吾语者也
　　上命内阁学士戴通赍
　　御书赐大学士李天馥母瞿曰贞松堂上方有玺曰康熙御笔之寳又
　　赐天馥
　　御书一卷曰儒者当学探本原行迪醇茂循序进德守已冲虚一言一动罔有不谨嘉谟嘉猷必以入告斯广誉翕闻而为周行之士也凡四十七字未书癸酉仿松雪道人笔意卷首玺亦用康熈
　　御笔之宝
　　五祖演禅师绵州人造白云端端谓曰川藞苴汝来耶又明觉显襌师与栖贤諟襌师藞苴不合按字书云藞力瓦切藞防泥不熟貌郭一经曰出安子文赞苴又侧下切音鲊土苴查滓也粪草糟粕之类葢谓其但讲教典未经罏韛所得尚糟粕也今山东谓物之不磨砻滑润者及人性情乖角不平易者皆有此称其来古矣今语谓皮衣之长者曰褡此语最古郭一经曰半臂衫也起于隋时内官服之
　　执金吾金吾鸟名古今注云金吾棒也以铜为之黄金涂两末谓为金吾二説不同
　　段干姓也老子子宗为魏将封于段干段干葢以地为氏

　　居易録卷二十一
<子部,杂家类,杂说之属,居易录>
　　钦定四库全书
　　居易录卷二十二　　　刑部尚书王士祯撰
　　沙门自魏晋以来依师为姓道安尊释迦乃以释为氏后见阿含经云四河入海无复河名四姓沙门皆称释种自是遂为定式右沙门称释之始程大昌雍录曰葱岭之西余国冠昭武为姓者皆释种也钱湘灵释迦方志辨云释种者即刹利帝王种释姓最贵中天竺王奕世君临居四天竺之会其散而之四方者王曰塞王民曰塞种人引颜师古汉书注释塞声相近本一姓也予昔使粤过韶州得曹溪志读之载灵通侍者事侍者嗜酒今铜像侍立祖肉身旁像顶布帽乡人日盛一鉢酒供之供后酒化水布帽欹侧考释氏稽古録侍者占城国王太子也父王遣太子及其臣五人来曹溪请六祖往彼国供养祖不许太子五臣俱立化于海滨今南华山门外有相公祠太子既化复现身为侍者独不戒酒祖许之后得法去留一鉢寺中憨山大师入山为众授戒又为文啓祖座前使侍者断酒因碎其鉢是后或以酒供之酒不成水帽不复侧
　　曹溪有室女发愿绣千佛衣一袭奉供憨山大师衣成而师已迁化衣留宝林库及师肉身自庐山还曹溪出龛时紫罗衣见风而碎遂取此衣衣之光彩如新在库已二十二年矣众谓此女愿力所致【二则记于此补皇华纪闻之缺】先十七従祖齐音有晏公庙诗自叙谓本江中棕绳为怪许旌阳以法印击之中额遂称正神云按国宪家猷载猪婆龙事有老渔语众云云问其姓曰晏也如其言上河江岸成太祖悟曰昔救我于覆舟山是云晏公遂封神霄玉府晏公都督大元帅命有司祀之不云棕怪也
　　予尝疑晦庵议论多偏读灼艾集益信其言曰朱文公谈道著书百世宗之愚观其评论古今人品诚有违公是而逺人情者王安石引用奸邪倾覆宗社元恶大憝也乃列之名臣录称其道德文章夫文章可也焉有引用奸邪而可名为道德耶苏文忠公文章忠义古今所共仰也乃极诋之谓得行其志其祸甚于安石以安石之奸则末减其已着之罪以文忠之贤则巧索其未形之瘢不特此也秦桧之奸人皆欲食其肉者也乃称其有骨力岳忠武之死人尽为垂涕者也乃讥之为横汉儒董贾之流皆议其疵匡衡之言颇纯粹无疵则云匡衡好懐挟其不成人之美例如此以至诸葛忠武侯则名其为申韩陶靖节则讥其为庄老韩文公则文致其大颠往来之书亹亹千言必使之不为全人而后已古人云君子当于有过中求无过不当于无过中求有过朱子语录论人皆于无过中求有过者也云云
　　宋吴处厚讦蔡确车盖亭诗小人也又宋史直笔言其因神宗阙嗣上书请立程婴公孙杵臼庙优加封爵语极不经然神宗纳其言诏封婴成信侯杵臼忠智侯立庙绛州其诞妄如此又按程篁墩集藏山在太原府盂县北五十里春秋程婴公孙杵臼藏赵孤于此故名旁有圣水宋立庙乃在绛州与此异
　　八月初三日户部左侍郎蒋宏道接出
　　上谕略曰朕抚驭寰宇早夜孜孜以实恵及民俾登康阜为念广西四川云南贵州四省俱属边地土壤硗瘠民生艰苦与腹内舟车辐辏得以广资生计者不同朕时切轸懐歴嵗以来屡施恩恤兹念育民之道无如寛赋矧边省地方非再沛优恤之恩则闾阎无由充裕所有康熙三十三年四省应徴地丁银米着通行蠲免仍行文督抚徧加晓谕务令人沾实泽以称朕加恵逺省民生至意【广西银三十七万有竒米七万八千有竒四川银一十八万八千有竒米一万三千有竒云南银一十六万九千冇竒米二十八万四千有竒贵州银六万三千有竒米十万五千有竒】
　　咸和五年石勒称天王奉佛图澄弥加敬号曰大和尚今沙门出世领众者例称大和尚盖自澄
　　始
　　礼部题覆国子监请广八旗中额疏查庚午顺天乡试满洲古原取中举人十名今増六名共取中举人十六名汉军原取中举人五名今増三名共取中举人八名辛未会试满洲蒙古原取中进士四名今增二名共取中进士六名汉军原取中进士二名今增一名共取中进士三名奉
　　防依议自康熙三十二年癸酉科始
　　云谿友议载李翺在潭州席上有妓舞柘枝者顔色忧悴问知为苏州韦中丞女殷尧藩当筵赠诗云姑苏太守青蛾女流落长沙舞柘枝云云李乃于賔榻中选士而嫁之辍耕录载姚燧官翰林学士日玉堂设宴歌妓中一人秀丽闲雅微操闽音叩之泣而诉曰妾建宁人真西山之后也遂白丞相三宝努为落籍嫁小史黄埭嘉兴贝阙有诗记事云妾本建宁女逺出西山翁云云此皆好事者为之媢嫉君子汚蔑大贤亦犹南渡小人倾朱晦翁至有帷簿不修之谤可谓无忌惮之尤者矣友议出范摅手鄙俚不足道陶宗仪元末名士乃亦尔可怪也
　　律八议条下罪至死者唯云准犯依律合死不正言云云取自
　　上裁近自吏部侍郎胡简敬贵州巡抚都御史卫既齐二案九卿詹事科道会议
　　上闻始变此例注云所以使应议之人咸知自重而不犯法也
　　九月十六日
　　上谕江浙二省今年忧旱虽不成灾秋收量必有限若漕粮照常征收起运恐民食将至匮乏朕为此常切轸念除浙江漕粮已经改于今年蠲免外其江南漕粮今年或三分免一或免一半俟至该省应蠲年分将今年所免米石照数补征起运于漕粮既无缺少官民大有裨益着满汉大学士等会同户部堂上官仓塲侍郎等作速确议具奏次日士祯同戸部尚书马齐王隲左侍郎蒋宏道总督仓塲侍郎常书等赴内阁会议得江南今年漕粮应遵
　　上谕蠲免十分之三先是三十年十二月奉
　　上谕逓蠲河南湖广江西浙江安徽苏松山东等各省漕粮今年已蠲江西漕米五十六万三百石有奇嗣以浙江旱灾部覆巡抚张鹏翮疏准将康熙三十三年之蠲免移于三十二年又蠲米七十万四千九百石有奇江南又蠲三分之一上下江共计米五十四万七千九百九十石有奇
　　浩荡之恩振古罕觏汉之赐租何足道哉士祯适备员度支目覩
　　皇上忧民之切如此因恭纪以示后来
　　按各省漕粮额数每年共米三百五十六万九千二百五十五石今康熙三十二年江西蠲米五十六万三百七石零浙江预蠲米七十万四千九百七石零江南预蠲三分之一计米五十四万七千九百九十四石三省共约蠲一百八十一万二千石有奇京通各仓现存歴年支剰米八百三十万五千五百二十石有奇每年应支官俸兵饷米计二百八十七万五千六百石
　　陈君说康熙癸酉黄旗下一拨什库家有一女年四嵗矣女初生时其室书橱中忽有金石丝竹之音日夜不絶屡延法师禳之不效是嵗重九前女忽告其父母曰儿将归矣遂示疾一日橱中如挝鼔声震动屋瓦疾风自内出举家恫骇顷之女卒矣
　　癸酉乡试江南以少詹事李录予为正考前此所无褚河南临子敬十三行有宣和书宝后有清和堂图书印晋府图书之印内府书印钤山堂印天籁阁小印尾又有晋府图书之印
　　献之洛神赋遗迹头尾外得一十三行都二百字重加整背祥符八年八月十日周越记又括苍周采观熙宁十年九月廿七日三衢官舍书又梁邱孙亚夫熙宁丁巳仲冬十一日双桧堂观又建康王旂武林张彦中吴兴茅镡同观于清心堂元祐丙寅秋七月二日又三茅翁丁卯八月八日观不书年号禾郡项氏故物也癸酉夏邹平民家妇薛氏者娠十二月矣腹中胀痛不可忍啾啾有声日渐骨立临蓐有物蜿蜒而下则蛇也凡下二十四其妇竟无恙前数年长山黄庄有少年入眢井探雀鷇得一卵含置于口其卵不觉咽下久之腹中啾啾有声见肉则吞啖不休食兼数人一日之舅家食肉毕倦寝几上有余肉舅见少年口中一蛇出半身直向盘中啖肉急掣之蛇堕地须毵毵可畏乃杀之少年絶而复苏服药半载始愈
　　以襄阳米水运至商州累民有
　　防停罢
　　李厚庵【光地】司马説泉州僧定因者膂力絶人尤精少林拳棍弟子习其伎者数百人每有逺行辄煮米数斗尽食之途中可数日不食时漳州有虎狞甚食人畜亾算太守必欲殪之集兵士丁壮千人持利械以往虎负嵎眈眈无敢近者定因适以事至众望见之噪曰事济矣羣走告之定因曰杀虎易耳顾此虎非他比须铁钯五十斤者乃足制之耳遍试无当意者仅一才满十五六斤曰此稍可耳然不能制其死命须弟子一人同行乃可以枪授弟子已持铁钯先之未至十步外虎怒腾起数丈直取定因者三皆避之急以钯击虎首虎哮吼钯折急呼弟子以枪刺之自喉达尻虎立毙官重赏之不受而去时台湾方窃据漳泉间拳勇少年多往従之往往得官定因不屑也或厚遗之亦随手散去卒以老寿终
　　以兵部督捕右理事官顾藻为内阁学士兼礼部侍郎【内阁学士王尹方终养归】
　　有
　　防停止今年秋决其可矜者仍分别减等以闻
　　十月初一日
　　颁康熙三十三年时宪书于午门是日琉球贡使行礼琉球国中山王尚贞谨奉表上言伏以布教溢中华设席阐洙泗之秘觐光来异域执经分泮水之光棫朴篇中时展缥缃歌夜月杏花坛上长埀衣带拂春风喜动儒林欢腾海国恭惟
　　皇帝陛下允文允武乃圣乃神
　　王泽广敷措一代于利乐贤亲之内文风逺播范四方于诗书礼乐之中【臣】贞观海有懐望洋徒叹眷中山而倾印绶蚁封久叨带纺之荣入国学而奏典章虎观不遗驽骀之选一之以声音防画口诵心维教之以节义文章耳提面命况夫冬裘夏葛授衣尽内府之藏兼之朝饔夕餐赐食悉天厨之馔恩深似海难防推解之隆泽沛如天莫报裁成之大虽三年国子敢云得九邱八索之防言而一介竖儒尤幸闻四书五经之大防只为养亲念切
　　君门上重译之章何意逮下
　　恩殊
　　天阙赐还乡之
　　诏归而言忠言孝咸知
　　君父之尊固当献藻献芹表臣子之敬伏愿车书一统玉帛万方有分土而无分民到处珠玑生腕下得大才乃得大用何人锦绣不胸中幸且耳目股肱不出图书之府亦使东西南北无非翰墨之林矣臣贞无任瞻天仰
　　圣激切屏营之至
　　礼部为重修阙里
　　圣庙告成防请遣官告祭奉
　　防遣祉告祭皇第三子也
　　皇第四子皇第八子皆从以十一月初六日行礼上之崇儒重道如此【十月十五日啓行礼部左侍郎席尔逹兵部左侍郎朱都纳从】十月初五日辰时补行
　　经筵于文华殿满洲讲官吏部尚书库勒纳兵部尚书索诺和刑部尚书图纳吏部右侍郎傅腊塔礼部左侍郎席尔逹掌翰林院事学士兼礼部侍郎传继祖汉人讲官吏部尚书熊赐履礼部尚书张英【兵部尚书杜臻以病不与】刑部尚书翁叔元工部尚书李振裕吏部右侍郎兼翰林院学士彭孙遹户部右侍郎王士祯【礼部右侍郎兼翰林院学士王封濚以病不与】侍尚书张英侍郎傅腊塔讲中庸诚者自成也章侍郎彭孙遹学士傅继祖讲尚书益曰吁戒哉无虞至四夷来王讲毕
　　上还宫
　　赐宴太和门
　　九卿詹事科道会同秋审毕有人命三案拟议未惬予不敢默至九月二十八日刑部传集天安门覆议彚题予乃侃侃言之满太宰库勒纳公以下幸皆虚懐以听三案悉得平反三案者其一于相元聊城县人年七十五矣旧买薛慎言之田契价久明而慎言之孙小喜自鬻旗下逃归挟索相元地价其祖呵之不听相元不得已款以酒食予以钱帛不受而索金乃议往市易白金给之乡保以其旗人也绳系而行系急脰絶遂死有司当相元故杀予谓旗人索诈原有禁例况小喜之死死于系非死于殴杀也且相元年七十五老矣于律例亦宜末减得改缓决其一王训太平县人太学生也其父者佐素封者佐父丧其行财人闗中键独不吊奠者佐以逋欠告之县中键因妻激怒辄饮毒往王氏辱詈者佐不能堪殴之归途毒发死有司索贿不得遂当训故杀予谓此一事京辇士大夫皆言其寃且训甘代父罪至拟大辟其父已死是一命已有一抵况向来秋审凡以救父杀人者原情率从末减况训实不杀人又身甘代父反不得原非向隅乎得改可矜其一房得亮齐河县人有族人房懐徳防子阿羣者戱嘲其父名得亮怒掌击之阿羣又詈适防刀在侧得亮取而刺之中要害当以故杀予谓此鬭殴非故也得改缓决劳书升【之辨】通政梅桐厓【鋗】大理皆极叹服谓公平反三狱吾侪今日集议不虚此行矣予毎遇秋审
　　朝审必尽言以俟诸公决择不敢缄口类如此耳康熙三十年秋审有衡阳县人萧儒英者素挟左道惑众防有盐商王子明宿逆旅夜失三百金募能缉获者重酬之江西士人旷鼐与妻萧氏侨寓于衡孱而贫儒英语商能入冥司知盗主名翌日又云已至冥司见青面鬼王示以盗即旷鼐也遂率其党东张飞等禽鼐至诬拷之又禽萧氏拷之以其少艾复逼奸之廵抚止拟强奸律绞先是予在都院谓儒英罪状不止是当改照左道律斩庶足蔽辜如抚拟秋审或邀矜缓则大奸漏网鼐夫妇寃弗伸矣司冦以画难之予乃要以题秋审必不可从末减司冦然之是年奉
　　防秋决停止三十一年秋审予向司冦及三法司诸公复理前语皆曰公言是遂寘儒英于法又杨成者京师细民也贷旗人某甲钱防新年成往省父母妻某氏独处室中甲适索逋至窥成未归乃迁延至暮入室挟奸明日成归妻泣诉之成往甲所诰责甲傲然不屑反殴击成成走甲持挺逐之成急顾市肆有小刀取掷之中甲要害而毙法司当成故杀斩予力持言凡故杀则有必死其人之心有必死之之心则必挟挺刃以往今成徒手往而反为甲殴逐急而仓皇取他人之刃以御之是误杀非故杀也二律悬殊况甲强奸其妇罪固应死乎遂改拟可矜奉
　　防末减亦予在都院时所争之狱至三十一年
　　朝审得改正者与萧儒英之狱一出一入皆不敢从众也
　　十月初十日内阁奉
　　上谕朕闻山东省今年九月间曽有蝗起其遗种必已在地今年雨水较多若来春稍旱则蝗虫复生不可不预为之计宜及早将田土悉行耨耕俾蝗虫为覆土所压烂则势不复孳纵稍有遗种明嵗复生地方官即各行设法驱捕不致繁多大有裨益着交与户部作速移咨直山东山西河南廵抚通行晓谕所属地方将田土于今冬来春务急耕耨以弭蝗患如有不能遍耕之田蝗虫复生亦必速行驱捕勿至为灾
　　十月十二日奉
　　上谕谕户部陜西西安鳯翔二府地方连被灾伤朕多方赈救转粟蠲租又招集流移散给牛种然后四方仳离之民渐次复还乡井今嵗雨泽霑足百谷阜成而人民甫脱饥寒未饶生计若明嵗应征钱粮即令输纳诚恐闾阎储蓄终难充裕西鳯二府属被灾州县卫所康熙三十三年粮米照旧征收外其地丁银两着通与蠲免尔部即行文该督抚严饬各属遍加晓谕务俾均沾实惠以称朕爱养休息至意
　　十一月初二日
　　驾谒
　　孝陵
　　二十一日
　　驾入部院诸臣集朝房午后传户部堂官至
　　乾清宫西暖阁
　　谕免顺永保河四府钱粮
　　上谕谕户部朕谒
　　孝陵沿途体察民生今嵗雨水颇多田禾失收米价亦贵来春至夏米价愈贵民食必致艰难不得不预为筹画朕意将通仓米毎月发出万石较时价稍减粜卖止许卖与穷民不得卖与多收贩卖商贾似有益于民生尔部即防同仓场侍郎议奏部议遵行于今年十二月起至来年麦收米价平贱之时停止
　　轮庵和尚名同揆明相国文文肃弟震亨之子少为诸生名果字园公出世后常往云南大理府着洱海丛谈云大理一名羊苴咩城狄青讨侬智髙宋史称智髙弃金龙衣而遁不知所终殊不知其终于大理也今其宅遗冡尚存又云感通寺在府南十里防苍山麓摩腾竺法兰建杨升庵先生寓止寺前之小阁题曰冩韵楼四壁皆公墨妙啓牕则鸡足雪山横亘云表明末滇诗人唐防大来薙染号担当和尚亦寓此楼夀九十余而化又云三塔寺内有黄华老人草书石刻字大如椀相传以防榔殻蘸墨汁书之老人宋元间人自江右来此久之仙去其诗即挂镜台西挂玉龙半山飞雪舞天风寒云直上三千尺人道高欢避暑宫云云士祯按黄华老人即金翰林修撰王庭筠字子端此四诗有真迹石刻在汾州府学朱翰林彞尊吴征士雯皆曾见之葢李中溪【元阳】侍御摹刻于防苍而滇人傅防为仙耳又云苍山中岩亦号雪山相传即如来苦行之地草石皆作栴檀香旁有鳯眼洞有天生木桥其木半月一换四季长新又永昌鹤丽皆有此异又云洱海每八月望夜海中出珊瑚树髙数丈冬月大风海水倒卓起火光如山又云篱落间生圆果如龙眼红黄色土人谓之橄榄入口咀嚼真橄榄也又云三塔寺有三塔隔洱海百里即望见之中塔正方髙四十八丈十六级絶顶四角范四金鵞各髙二丈塔下人以巨石投地金鵞辄昻首而鸣音响清越又云大理为龙窟逆藩吴世璠将灭时太和城上晴天正午一白龙长数十丈飞舞云际万目共覩良久归苍山是嵗大兵入境不血刃而定
　　十一月二十五日奉
　　上谕朕念切民生时厪宵旰或在宫禁之中或经巡省之地务以编氓疾苦备悉谘询其从各省来京陛见官员及往来奉使人等亦无不以该省雨泽曽否应时田畆有无收获并闾阎资生情形一一体访比年以来因国家经费尚充遂将各省地丁额赋及旧欠钱粮节次蠲免即从前未经停征之漕粮亦逐年免征总欲使海隅苍生培固元气以臻于家给人足之风今嵗畿辅地方虽禾稼未获稔收初意小民糊口之需犹足资给未必生计遂臻艰难顷者展谒
　　山陵沿途察访民隠见今嵗雨水过溢田畆被淹没者甚多谷耗不登米价翔贵又闻顺天河间保定永平四府所属皆然目前米价既贵将来春夏之际时值益昻小民必艰粒食此朕目所亲覩若来嵗钱粮仍然征收朕心实有未忍顺天河间保定永平四府康熙三十三年应征地丁银米着通行蠲免所有厯年旧欠悉与豁除行文该府晓谕各属务令人沾实惠以副朕子育黎元至意
　　李皓白道士也顺治中居南岳之九仙观一日与巴陵举人李粲立观前忽见水洞口有殿阁廊庑三四重前后皆松杉厯厯可数久之乃不见即朱陵宫故址也王肯堂太史笔麈云闗内刘贻哲謪海南市舶提举云见一犀杯注酒昼则日夜则月见于酒中酒尽则隐又见一珠自然作师子形纎悉毕具
　　衍圣公孔毓圻
　　奏为恭谢
　　天恩事康熙三十二年十月
　　皇上以阙里
　　圣庙新成
　　特遣皇子告祭于十一月初六日致祭礼成谨望阙叩头谢
　　恩讫【臣】钦惟我
　　皇上日御讲筵契诗书易礼春秋之奥躬亲庶政接尧舜禹汤文武之传乃
　　圣心益隆俎豆而宠光遂贲几筵
　　特遣皇子告祭皇子肃膺祀事祼献加防升降从容欣覩素孄之大礼始终恭恪共钦精白之渊衷维时风清云朗日丽星辉凡夫幽明交感莫非诚敬所孚【臣】遭逢盛世感戴
　　天恩为此具本跪捧亲赍诣
　　阙恭谢谨具奏闻
　　十一月二十五日冬至
　　上亲祭南郊次日
　　御太和门行庆贺礼
　　康熙三十三年嵗需兵饷户部派拨各直省总数　直嵗需银八十九万七千九百一十四两三钱一分零河南银二十万六千七十五两七钱一分零山东银三十八万二千九十二两七分零山西银五十六万八千四百八十四两三钱二分七厘零陜西银粮一百四十二万八十一两七钱一分八厘零甘肃银粮一百五十一万二千三百一十七两五钱八分九厘零安徽银五十七万五千四百二十二两九钱零江苏银八十万五千一百一十九两四钱九分零江西银二十七万八千四百一十二两六钱二分零浙江银一百九万六千四百九十两二钱七分零湖北银六十三万九千八百六两八钱九分零湖南银三十七万七千六十五两一钱三分零福建银一百五十万一千一百九十七两九钱一分零广东银一百五十万九千八十三两八钱一分零广西银三十七万五千九十二两九钱八分零四川银七十五万二千七百五十六两九钱三分零云南银八十七万四千二百一十二两五钱五分零贵州银四十万六千一百六十四两三分零　已上共嵗需银粮一千四百一十七万七千七百九十两二钱一分零三十三年兵饷各直恊解总数　山西协解直银二十万两山东协解陜西银八十万两河南协解陜西银二十五万两河南协解甘肃银四十五万两河东运司协解甘肃银一十万两两淮运司协解安徽银一十万两两浙运司协解安徽银一十万两两淮运司协解湖南银三十万两河南协解四川银一十万两山西协解四川银二十八万两陜西协解四川捐纳银二十万两又河南协解四川银一十五万两【预备三十四年春季兵饷】安徽协解云南银二十万两湖广协解云南银四十万两江西解云南银二十万两【预备三十四年春季兵饷】江西协解贵州银银三十万两安徽协解贵州银一十万两【预备三十四年春季兵饷】已上共协解银四百二十三万两
　　三十三年除派拨兵饷外各直省存剩银数　直存剩银八十九万六千七百二十两零河南存剩银一百六十万二千九百七十两零山东存剩银二百五十九万九千七百两零山西存剩银三百四十七万八千八百五十两零陜西存剩银粮二百六十七万一千一百八十两零甘肃存剩银粮七十七万九百五十两零安徽存剩银七十八万三千七百二十八两零江宁存剩银二百一十五万二千八百两零江西存剩银一百八十二万五千八百四十两零浙江存剩银一百四十五万四千四百一十两零湖北存剩银一百一万六千六百九十两零湖南存剩银七十一万三千三百两零福建存剩银五十一万九千两零广东存剩银七十六万七千七百一十两零广西存剩银四十万三千二百五十五两零四川存剩银一十一万八千三百五十两零云南存剩银六十九万一千二百二十两零贵州存剩银六万二千七百二十三两零闗税存剩银六十万七千一百五十三两六钱零长芦运司存剩银五十四万四千二百七十五两零河东运司存剩银四万四千三百三十一两零两淮运司存剩银一百五十六万八千四百三十四两零两浙运司存剩银五十三万六千七百五十万零　已上共存剩银二千五百八十三万三百二十九两零












　　居易录卷二十二
　　钦定四库全书
　　居易录卷二十三　　　刑部尚书王士祯撰
　　天台山慧明寺有陈智者大师手书方等陀罗尼经四卷前三卷久亡宋僧元通仿大师书补完之别书后一卷以备亡失明嘉靖中有谭守取去大师手书一卷今存者皆元通书呉江潘检讨次耕【耒】游天台见之云第四卷笔法精劲神采奕奕知谭所取乃元通书耳大师手迹故在也
　　潘次耕云従天封上华顶惟善兴寺有众三十号丛林然亦编茅代瓦其余小小茅蓬散处岩谷中单栖偶隠一瓢一衲斋鉢不继而岩阿涧曲间值瓢独木为桥老树缚屋落花不扫经声琅琅为圣为凡不得而知也予谓风穴沼禅师单丁七年日乞村落夜然松脂倚遇禅师住法昌无僧徒开罏日挝鼔上堂为泥塑十八罗汉说法有偈云法昌今日开罏行脚僧无一个只有十八高贤缄口围罏打坐诸方传之固知真善知识未必开堂领众千百为羣如吴越间习气也
　　近嵗吴中洞庭山民金姓者入林屋洞深处见清水一中有玉大士像及铜龙数枚携归既而大病人有分取铜龙者无不病亟送还故处乃已
　　寒山子有二皆载天台山志其一即寒山拾得文殊化身其一道士李褐遇贫士去数日复乘白马来谓褐曰颇知寒山子乎即吾是也见续仙传
　　停止湖滩河所运米允山西巡抚噶尔图之请也王少宗伯慎庵【封濴】説黄州大圣寺崇祯中忽有鬼物为祟住持僧晨盥辄击其首甚患之会嵗除乃炷香佛座之前炽炭于罏而借寓邻寺避之元旦忽覩寺中火光市人惊入视之乃一独脚鬼醉卧佛殿上鼾睡未醒僧急取铁索穿其臂众絷诸殿柱鬼醒叫呶怒詈以其一足御人终不能脱日将晡一童子于佛殿后观世音像掌中见一红果色如瑚圆如龙目异之取示众人方传玩鬼忽奋臂攫去吞口中即遁去不见唯遗铁索在或曰此所谓防蝄蜽也
　　以前巡抚贵州佥都御史田雯为刑部右侍郎【刑部右侍郎李逈给假归】
　　甲戌元旦
　　上御太和门受
　　朝贺礼
　　上谕直省学院须得人
　　命九卿会举如陆龙其邵嗣尧其人者时龙其已殁寻有
　　特防以兵部右侍郎李光地提督顺天等处学政直隷守道叅议邵嗣尧提督江南学政以翰林院检讨颜光斆提督浙江学政
　　女郎徐元象字奇孺黄州广济人举人张楚伟字小损配诗文有隽才其京口寄父书云儿自襁褓未离掌膝江头道别意绪凄然舟行风水便利遂达京口江南佳丽过眼成陈广谷大川靡能记忆舅氏出鲍明逺大雷岸与妹书与儿读之如赋如颂篷窓琐琐恨不能竟所思官舎清华几案如涤挑灯夜坐日起奉甘旨晨昏恋切切耳阿爷阿母无恙四时之序成功者退山林觞咏幽情畅遂何必纡拖青紫乃称贵乎又送外絶句云送君入楚江悠悠归路长一去隔千里魂梦伴潇湘无锡张秋绍【夏】老儒也以理学名东南与予未相识特写浦舎人长源东海生集四卷相寄并示所着孝经问业予深愧其意会同年秦谕德留仙【松龄】书来亦许钞宋王质诗总闻及王舎人孟端集相寄十峰山人钱础日【肃润】选予诗六卷亦至皆梁谿人也
　　戸部疏覆直隷巡抚郭世隆为谨陈被灾等事奉防依议速行州县积贮米谷减价发粜于民生大有裨益霸州等被灾地方所有积谷除散赈外余着减价发粜其沿河一带景州等各州县衞着将山东漕米每处截留二千石亦发粜以平米价尔部行文该抚责成州县官实心奉行务俾小民均沾实惠朕不时遣人稽察如民间不沾实恵将该管官一并从重治罪自去冬至今凡奉
　　防两粜官米减値以平市价矣
　　圣谟洋洋可为万古救荒良法彼遏粜者真盛世之罪人也
　　二月初三日巳时举
　　经筵于
　　文华殿满洲讲官吏部尚书库勒纳兵部尚书索诺和刑部尚书图纳吏部右侍郎傅腊塔礼部左侍郎席尔达右侍郎多奇汉人讲官吏部尚书熊赐履礼部尚书张英兵部尚书杜臻刑部尚书翁叔元工部尚书李振裕吏部右侍郎彭孙遹户部右侍郎王士祯礼部右侍郎王封濴侍尚书库勒纳赐履讲孟子言近而指逺者善言也二节尚书英侍郎傅腊塔讲易经系辞易之为书也广大悉备五句讲毕
　　赐宴太和门
　　命吏部尚书熊赐履兵部尚书杜臻兵部左侍郎王维珍工部右侍郎徐潮为会试主考
　　二月初九日
　　命户部右侍郎王士祯署兵部事
　　凡
　　经筵
　　驾将出满洲礼部尚书侍郎二人候于
　　乾清门导
　　驾前行至
　　文华殿门然后就班讲毕
　　驾还宫仍前导至
　　文华门而止满汉掌院学士赴
　　乾清门恭缴讲章故学士往往不获与宴
　　田漪亭少司冦【雯】说贵阳府城西有泉应十二时消长泉上刻石记时刻之百不爽一漪亭名之曰信泉杨君谦庐阳客记云东坡子孙在六安不知何据户部主事赵琯郏县人来谒予问二苏公墓云尚有后裔为奉祀生员守冢云客记又言伊川子孙在英山
　　命内阁大学士阿兰泰户部尚书马齐兵部尚书索诺和同法司清理刑部狱囚减释者一百有八人兵部督捕顺天府等衙门人犯一并减释有差
　　前詹事府少詹事兼翰林院侍讲学士以副使原品休致耿介卒介字逸庵河南登封人顺治壬辰进士与睢州汤尚书斌上蔡张知县沐齐名称中州三大儒云门人莆田林石来【麟焻】以礼部仪制司郎中出督贵州学政云去年在闽得王文成公龙冈漫兴诗墨迹一卷盖公谪龙塲驿时所书属予跋其首章云投荒万里入炎州却喜官闲得自由心在夷居何有陋身虽吏隐未忘忧春山卉服时相问雪寨篮舆每独游拟把犁鉏从许子漫将诵比言游若为之兆者按文成以疏救戴铣等忤逆瑾贬黔之龙塲驿作何陋轩居之日夜默坐顿悟致知格物之防席文襄书为提学辟贵阳书院亲率诸生北面事之盖公平生之学得力于龙塲时居多观卷中五章可想见其无入不自得之乐石来闽之名士私淑文成有年故以倡明絶学朂之文成书遒劲似山谷
　　姑孰曹淼字沧波明光禄卿履吉子年七十矣示所着潇洒堂集文颇有奇气其霍光论以莽操例之最有见二月二十八日揭晓会元裴之仙江南丹徒人
　　尤翰检悔庵【侗】寄都元敬南濠文略写本凡六卷其后二卷即金薤琳琅诸碑跋也又杨君谦杂著写本若干卷文曰灯牕末艺曰攒眉集诗曰斋中拙咏曰都下赠僧诗曰菊花百咏别有所谓金山杂志【山在吴县西三十里】庐阳客记者客记最简古有史裁其自序云庐守马汝砺以旧约来迓遂赴之由夏涉秋始归于庐之风土颇能记忆暇日因载之笔札命曰庐阳客记马君名金蜀西充人予同年进士博敏好文礼予良厚惟著书则鲜合云按马尝刻汪藻浮溪文粹于庐者亦文雅非俗吏予曾记其前生事于皇华纪闻君谦又尝修吾乡章邱县志称善本云南濠题跋极称安福颜德侔陜州志得古人叙事之法登封令李君新志去取甚严叙事有法二志予所未睹并记之以待访
　　三月户部尚书王隲原品休致内阁学士兼礼部侍郎李应廌都察院左都御史董讷罢
　　辛未科庶吉士散馆
　　御试于
　　畅春苑授史职者二十人【内张豫章戊辰一甲第三人窦克勤徐日晅戊辰庶吉士】留馆教习者二人【一甲第三黄叔琳庶吉士狄亿】以知县外用者八人【惠周惕张孝时陈汝咸毛金潮张翔凤胡麟徴陈綍綍戊辰庶吉士】革职者一人【张禹玉壬戌庶吉士】翰林院满洲掌院学士傅继祖罢以户部仓塲侍郎常书兼掌院事
　　上谕谕户部山西平阳府泽州沁州所属地方前因蝗旱灾伤民生困苦已经蠲免额赋并加赈济而被荒失业之众犹未尽覩干宁其康熙三十年三十一年未完地丁钱粮及借赈银米若仍令带征刻期完纳诚恐闾阎力绌益致艰难着将所逋欠钱粮五十八万一千六百余两米豆二万八千五百八十余石通行蠲豁用纾民力尔部行文该抚严饬该府州县官悉心奉行务俾人沾实惠倘有已完在官捏称民欠及已奉蠲免仍复重征官吏作奸侵渔中饱一有发觉定以军法従事遇赦不宥尔部即遵谕行特谕
　　三月二十三日
　　上御太和门传胪第一甲及第三人状元胡任舆江南上元人榜眼顾图河江南江都人探花顾悦履浙江海宁人二甲传胪汪倓江南长洲人【汪辛未中式】
　　总督云贵兵部右侍郎范承勲擢都察院左都御史原任内阁学士田喜补内阁学士兼礼部侍郎
　　四月十三日
　　御保和殿亲选庶吉士汪倓等三十九人【满洲七人俱改庶吉士辛未补殿试入选者四人汪倓长洲人王桢华亭人陈成永海宁人五哥满洲人】
　　是科经房得人最盛者翰林院检讨彭直上【始】鼎甲二人胡任舆顾悦履庶吉士四人黄龙睂黄中理周起渭殷元福也直上邓州人故布政使禹峰【而述】子诸生时执经于予任舆以辛未受知于予佹得而复失之后知为任舆名解元也惋叹弥日今乃受知直上信遇合有时文章有神也闻任舆少时尝梦登高山手摘香橼二枚自吟诗云手弄双元小天下至是果验【胡辛酉江南解元】慎庵少宗伯【封濴】言明末楚中某公官云南过一山险絶处舆夫失足其爱女堕山涧中谓必无生理号泣而去任满迁官去滇再经其地设祭招魂而哭女忽自空中飞至家人皆惊以为鬼也询之曰女人也非鬼也当堕涧时自意必死比及山半罥于树得不堕久之饥甚然不得下乃解带系树徐缘而下其下乃无水闻涧草甚香试采食之遂不饥四望皆絶壁不通人久而安焉茹草既久遍体生毛遂能轻举意之所至翩然赴之捷如飞隼适游行涧中闻父母呼女名字故来耳父母欲携之归不可曰此中甚乐不思家也复飞而去
　　大铁椎者不知何许人亦无姓名尝为懐庆清华镇宋氏客宋善技击逺近多就学号宋将军客貌寝右脇挟大铁椎重五十斤饮食不暂离其椎铁柄折叠环复如锁上链引之长丈许有陈灿者尝过宋与客同宿夜半客曰我去矣言讫忽不见视牕户皆扄如故昧爽醒客已在榻鼾睡矣一日辞宋去曰吾数杀贼夺其金皆仇我久居此祸且及君今夜夜半约决鬭某所当往赴之宋欲往助客曰不可贼且众吾欲防君则不能快吾意奈何宋强与偕将至谓宋曰君但登堡望之慎不可近时星光照旷野百步见人客驰下吹觱篥数声顷之贼四面集约二十余骑操弓矢步从者百余人客大呼挥其椎左右击杀马步三十许人余皆溃窜又大呼曰吾去矣遂向东驰去疾如鸟隼莫知所之宁都魏禧为之传
　　人知李北海文学本于父善不知善文选学本于其师曹宪也宪江都人隋秘书学士常注广雅以昭明文选授同郡魏模公孙罗江夏李善于是其学大兴见唐书儒学列传
　　嘉靖二年苏州太湖中龙与蚌鬭龙自云中直下其爪可数十丈蚌于水面旋转如风仰喷其涎亦数十丈三四日乃已后渔人得死蚌殻可贮粟四五石
　　上谕礼部取霸州廪膳生员林佳廕充内官学汉文教习
　　防曰教朕书林师之孙其家甚贫云云故旧不遗如此真
　　帝王之盛节也恭志之
　　慎庵少宗伯言河南某府县有人【忘其姓】因避黄巢之乱入山久之无所得食日采松柏叶食之遂絶烟火兀坐岩洞中始则有虎豹虺蛇千百绕之不为动继又有夜义鬼魅之属变态百出终不为动又久之乃无所见时时出游人间其二十余代孙皆及见之留止辄数日为之抱子至蛰虫坏户辄坎土穴蛰其中雷发声始起康熙十年其县令有子病羸医皆谢去胥史或言某仙人能疗此疾若因其裔孙以礼防请宜可致令如其言果至令夫妇焚香跪拜呼以仙人揺手避谢不敢当令其子出望见之曰无害也命作土室仅容两人为穴通饮食扄其户戒家人不得潜窥五日后闻击户声乃啓其扄子出已丰腴如平时病霍然矣父母问之云初入两人皆坐以背相抵其背热如火不可当戒勿移动既又抵足卧足之热又甚于背遂觉精神顿王肌肉复生不知沈疴之去体也令谢之金不受送之布取其四遂辞去途遇丐者辄予之比出郭布已散尽令使人随之其行如风奔马不能及归报令叹息而已又云其状貎似五十许人也
　　沔阳州王翁者夫妇皆奉佛里称善士年五十无子始举一女甚明慧授以书辄能强记翁媪晨夕礼佛女辄膜拜于后年十五一夕就寝梦寐中若有众捧持之以手抚摩者晨起如厠则变为男子矣康熙己巳春郧阳军帅致之留月余乃去予门人衞台瑺凡夫曲沃文清公子也时知府事亲见之其客慈谿冯之俊至京师述之如此
　　曲沃贾中丞汉复巡抚陜西日有民妇孕二十月不产一日忽従左胁迸出妇昏仆而死其子至今尚存西安又一民妇孕将娩暴卒殓且葬矣一日其夫过市见一妇人携竹筐前走衣饰举止悉如其妻心动尾其后绕出城郭妇人直趋墓所忽不见即妻葬处也告于官啓而视之发土及椁辄闻儿啼棺已开矣儿坐椁中旁有竹筐贮馎饦如初饲儿口中者扪其妻则无生气乃阖棺仍瘗之取子以归与生人产者无异二事亦凡夫说冯述之云
　　命户部总督仓塲侍郎兼翰林院掌院学士常书礼部尚书兼翰林院掌院学士张英教习庶吉士又
　　命侍读张榕端等八人教满洲汉军庶吉士诗赋古文说文云人葠字与参同扁鹊云有毒或生邯郸三月生叶小花核黑茎有毛九月采根有头足手面目如人春秋运斗枢云揺光星散为人参废江淮山渎之利则揺光不明人参不生广雅云参地精人参也梁书阮孝绪母疾须人葠旧传钟山所出有鹿引之鹿灭得此草异苑与广五行记云土下有呼声掘之得人参如人形四体备具声遂絶右宋人姚寛西溪丛语所载今辽参所产在乌喇黒龙江等处每歳除
　　上供外惟亲王郡王世子贝勒贝子公镇国奉国将军得遣人往采人各有定数康熙三十三年以夹带私参入闗数多下九卿议减去王等以下采参人数人参亦有定额山海闗设税部员法严重矣
　　田畴传字子泰或云子春陶诗闻有田子春节义为士雄姚寛引汉书刘泽传云高后时齐人田生游乏资以书干泽泽大悦之用金二百斤为田生夀田生如长安幸谒者张卿讽高后立泽为琅琊王晋灼曰楚汉春秋云田生字子春按此诗上文云策马至无终无终正畴所居若泽传田生乃齐人其说谒者张卿乃游士说客之流安得称节义此寛好奇之过也又杜诗少年行黄衫年少来宜数寛引霍小玉传有一豪士衣轻黄衫挟朱筋弹云云更为无稽而笺注杜诗者取之按寛字令威尝测金海陵之败所著书二百卷古今同异无不该括晚始召对殿中忽感风而卒见叶正则集颜文忠公书干禄字书碑在蜀潼川州唐梓州也建昌道佥事宗人省斋【曰曾】摹搨相寄字尚完好首云朝议大夫滁沂濠三州刺史上柱国赠秘书监颜元孙撰第十三侄男金紫光禄大夫行湖州刺史上柱国鲁郡开国公真卿书旧志称公従兄杲卿为梓州司法参军公往省之因书按集古录公在湖州所书惟干禄字书放生池碑也又按集古录云干禄字様颜真卿书杨汉公摹真卿书乃大厯九年刻石开成中已讹缺又云干禄字样别有模本文注完全可备检此刻残缺处多直以鲁公所书真本而录之尔此完好者当是汉公模本耶宋牧仲中丞自吴中钞寄洪炎玉父西渡集仅一卷考焦氏经籍志玉父西渡集一卷与此本合然编首题卷第一又似不全之书何也坐上呈师川有怀驹父七律所云欣逢白鹤归华表更想黄能出羽渊正在集中其诗局促去豫章殊逺又经籍志载洪刍驹父老圃集洪朋父清非集皆止一卷此本牧仲钞之医士陆其清家
　　总督湖广兵部右侍郎丁思孔调补云贵总督以在籍丁忧原任巡抚湖广兵部右侍郎吴琠为湖广总督仍令服阕赴任先是户部尚书缺吏部列名上
　　特谕俟丁忧原任刑部尚书陈廷敬服阕啓
　　奏皆异数也
　　五月初八日
　　特谕翰詹衙门自少詹至史官日轮四员内直南书房初九日试夏日内庭应
　　制【七言律】初十日试赋得西园翰墨林应
　　制【五言排律】
　　赐侍读学士徐嘉炎
　　御笔陶诗临苏轼书【闲居三十载一首末云元丰四年三月望后二日书于绿雪斋中睂山苏轼】十一日试赋得膏雨润公田应
　　制【五言律】
　　赐右庶子孙岳颁
　　御笔临米芾书一卷又
　　赐庶子陈论等三人
　　御书石刻千文十二日试赋得紫禁朱樱出上兰应制限韵五微【七言律】
　　赐侍读陆肯堂等二人
　　御书石刻千文十三日试咏五台金莲花诗限韵八齐【五言律】
　　御制一首又
　　命掌院尚书张英太常少卿励杜讷同赋十四日试赋得崇文聊驻辇应
　　制限辇字【五言古】十五日试赋得衣露净琴张限韵五微【五言律】是日编修仇兆鼇进所注道德经十六日试恭读御制览贞观政要诗应
　　制限韵二萧【五言律】十七日试恭读
　　御制时巡近郊悯农事有作应
　　制限韵八齐【五言律】十八日试恭读
　　御制懋勤殿读尚书至无逸篇有作应
　　制限韵五微【五言律】
　　赐编修张希良
　　御书白羽扇赋十九日雨试恭读
　　御制观天仪器诗应
　　制限韵九佳【五言律】是日入直者八人
　　赐编修宋大业
　　御书李白诗【渭北春天树四句】二十日
　　驾幸通州二十五日
　　驾入二十六日试
　　圣驾夏日阅视河隄诗应
　　制限韵六鱼【五言律】是日入直者九人二十七日试恭读御制宫门听政示阁部诸臣诗应
　　制限韵六麻【五言律】二十八日试恭读
　　御制咏史诗应
　　制限韵十灰【七言律】二十九日
　　上躬祀北郊还宫试浑天仪诗应
　　制限韵十蒸【七言律】闰五月初一日试赋得虚心高节雪霜中应
　　制限韵十二文【七言律】初二日试读朱文公文集应制限韵十四寒【五言律】初三日试赋得驻辇华林侧应制限韵十三覃【五言律】
　　五月十二日
　　特谕释原任贵州巡抚右副都御史卫既齐原任翰林院编修杨瑄放归本籍【衞猗氏人甲辰进士时流黑龙江杨华亭人丙辰进士时安置奉天】
　　特召二甲进士陈梦球试诚者圣人之本论一篇以为庶吉士同胡任舆等教习读书【梦球同安人籍旗下】是科甲戌选庶吉士凡四十人前此未有也
　　顺治己亥重行防试自鼎甲三人外选庶吉士四十人复増兴化周渔凡四十一人
　　本朝馆选惟此两科最多
　　以原任吏部右侍郎张集为兵部右侍郎
　　以詹事府少詹事兼翰林院侍讲学士朱阜提督顺天等处学政
　　冯具区集载元张伯雨墓在南髙峯左麓明正徳间有山民鉏地数尺见墓中一人盘膝坐爪髪俱长偶伤其脑浆忽迸出良久复合惧而掩之墓中有书二册携其一出至郑栗庵环家郑愿以一金易之其人云当至墓所再取其一途中忽风雷大作失书所在
　　又云虞长孺祖母年八十余露坐庭中见有三人挨月而过急呼其姒同观姒出迟仅见其二须防俱入月中矣此与予池北偶谈所载文登毕生二事相类
　　五月十六日以翰林院侍读张榕端为国子监祭酒【祭酒吴苑予假归】
　　厐工部垲霁公示甲戌嵗新诗其病足一絶句尤可喜短歌微吟朝复昏吾患何有有身存即妨美人笑躄者春来不过平原门厐前翰林检讨任邱人
　　大学士张玉书尚书李振裕学士顾藻被
　　防各书册子绫幅进呈随
　　赐
　　御笔张得临米芾大字一卷【五言律秋帆寻贺老载酒过江东末云元祐戊辰八月八日襄阳米芾】李得临董其昌天马赋一卷顾得录唐铜梁千里曙云开一首张李二卷首用康熙
　　御笔之宝顾帧末用乾卦圆印文曰体元主人又稽古右文之章皆绢素也
　　冯具区集跋宋孙尚书觌仲益尺牍云闻之毘陵人尚书实大苏公遗体孙老得公弃婢而生畏时禁不能自明而详其颠末于家乗予按仲益非君子且尔时梁师成亦自诡坡公遗体公安得有如许既娠之婢而嫁之又安得皆佥人夤缘附托适足以辱公耳又按国史经籍志觌鸿庆集四十二卷予家有其曲简尺牍旧刻本若干卷
　　鄞范氏藏书甲于东浙康熙辛未壬申间予在户部范会元光阳国雯为属従借天一阁书目所藏经解唐人集亦不甚多聊录于右以备咨访【宋元人集不及载】
　　诗辑　毛诗名物解　梁寅诗衍义　诗童子问　诗补传　毛诗本义　鲁诗世学　诗疑问　诗断法倪畏庵诗传纂义　吕氏读诗记　诗解颐
　　右凡十二部
　　唐太宗集　杜工部诗史旧集　韦江州集【又苏州集】　温庭筠集　张曲江集　李翰林集　卢仝集　杜牧樊川集　张燕公集　岑嘉州文集　刘宾客集外集李颀集　李衞公集　颜鲁公集　李贺集　孟东野集　郎士元集　杜审言集　王右丞集　唐僧宏秀集　贾阆仙集　杨炯集　卢照邻集　松陵集　钱考功集　王勃集　骆宾王集　陈子昻集　沈佺期集　孟浩然集【补遗】　高常侍集　刘乂集　崔颢集郑谷云台编　苏许公集　欧阳詹集　常建集　刘
　　随州集　李洞才江集　沈下贤集　吕温集　罗隐集　陆集　皮日休集　李元宾集　韦庄集杜光庭广成集　李绅追昔游集　鲍溶集　韩昌黎集　柳柳州集　李频梨岳集　薛能集　王建宫词右凡五十五部诗集多而文集颇少即予所见如独孤及权德舆李翺皇甫湜元结孙樵刘蜕司空图之属亦无之盖非全目矣
　　歴城门人赵于京丰原官城武敎谕寄其邑二碑尚极完好盖世鲜知之摹搨者少故也一虞永兴夫子庙堂碑不减王彦超翻刻西安本元赠中宪大夫中书兵部侍郎上骑都尉清河郡伯张公墓碑铭翰林侍讲学士中奉大夫知制诰同修国史元明善撰集贤学士资德大夫赵孟頫书资善大夫御史中丞王毅篆额张讳成济宁之虞城人户部侍郎孜之父元清河古文为当时之冠与吴兴书法真两絶也二碑近金薤琳琅金石志俱失载
　　辛稼轩帅长沙见举子名赵鼎者怒掷卷于地曰忠简佐国元勲胡又一赵鼎耶近日后生小子命名不避前辈甚非古道即如海丰王少宰清与先兄西樵同年有兄弟之谊而其孙命名与先高王父太仆府君同三原王考功九鼎与予同朝亦通谱谊交甚稔而其诸孙皆窃予洎诸兄名岂得云不知耶近于户部见一湖州援例监生名汪苕文亦殊可笑苏湖邻郡亦得云不知世有汪钝翁耶笔之以为薄俗之戒
　　歙县门人汪洪度于鼎寄书曰生少従诸遗老游窃闻其绪论以为诗之以仙称者古今得四人焉曰陈思曰青莲曰睂山曰新城心识其语而未测其所以然稍长縦观载籍由汉魏以迄于今大而塞乎无垠细而入乎无间集古今之大成夐万象而独出者莫先杜陵尊之曰圣诚莫与京矣而新城公实亚之矣乃未遽尊之为圣而仅推之为仙何与毌亦其气超乎鸿蒙之先味在于酸咸之外往往使人一唱三叹恍游神于防泬驾鸾鹤摘星斗苍苍然逺而无所至极矣而实不在格调音响间也岛屿云霞有目者莫不瞥然一见而实有不可即者然则其不遽尊为圣者智未足以知而其推之为仙者殆亦有如列子所云藐姑射之神人邯郸生所叹以为天人者非先生不足以当之欤要非熟复五先生之书咀其菁华探其根柢犹未知诸遗老之言之不我欺也因思仙圣间代而生生又同时久拟裹粮三月北学游燕执经问业计毛髓縦难洗伐而流风可起懦顽逡巡至今未果斯愿已又思鄙人居处虽近黄山碧溪而耳目终在尘土倘得飞仙吹嘘所及不必入海求蓬莱仙仙乎亦足以遗世焉昨嵗不揣卑贱属敝郡吴司成代陈以黄山始信峰草堂杏花春雨楼图卷奉乞鸿章洎司成书至谓先生一身系天下之重政府精勤虽甚存注而笔墨未遑生闻之而跃跃然怦怦然惟惧其究未易得也敢因家弟孝廉漋公车之便再申前请伏冀先生吐握之余锡以五字咳唾九天随风珠玉引鸡犬而纳之云中或亦度世真仙所慈悯而不终遐弃者也瑇瑁笔牀一具松明茶一斤附贡主臣【漋是科庶吉士其父文选郎中錞庚戌进士与先兄东亭同年】





　　居易录卷二十三
<子部,杂家类,杂说之属,居易录>
　　钦定四库全书
　　居易录卷二十四　　　刑部尚书王士祯撰
　　海蚕大如蚕青黑色顶有一窍温台人取置塘中插竹如林蚕食水草久之则缘竹而上自窍吐粉凝于竹末粉尽蚕入水死即海粉也
　　台州太平县濒海多蛟龙之孽康熙二十六年居人见有龙形者五偃卧山田中如寐者独一斑龙数奋鬛欲动长老曰每五龙见必有大水其来久矣已而果然従慈仁寺市得霍文敏韬文集韬本张孚敬桂蕚方献夫之党以议大礼自兵部主事骤进詹事兼学士观其奏议诸篇叫呶攻讦怙恶遂非其尤诡僻乖清议者如大礼考证疏以司马文正公与王莽并论略云主哀帝议者王莽为首师丹甄邯刘歆皆莽鹰犬也主濮议者司马光为首吕诲范纯仁吕大防皆光羽翼也后议薛文清従祀又追论温公不忠不孝不可祀孔庙辱圣门韬生数百年后尚欲嘘章惇蔡京久烬之焰眞无忌惮之小人矣吏部侍郎谢恩疏则云欲与尚书汪鋐更革百年积期之一年可定治体期之三年可成治功期之三十年泰和元气溢宇内矣何其大言不慙也且汪鋐何人也而韬与之协恭若此辞詹事疏则云三杨颛宠病国禁讹言疏则云前圣驾南巡文臣惟袁宗儒不受馈武臣惟郭勲不受馈盖欲武定以甚贵溪之罪而不睱恤乎人言也従来仇正人乱国是未有如韬之甚者也独其疏荐废籍诸贤李梦阳康海王九思伍希儒谢源颜木等并及大礼得罪诸臣丰熙杨慎邹守益夏良胜等大狱得罪诸臣徐文华唐枢刘仕等此一事亦未可以人废言耳
　　昔人喜李流芳长蘅诗谷城山晓青如黛滕县花开白似银予亦爱之康熙乙丑以祭告南海之役途出邹滕忆前句赋一诗适门人戸部主事何炯贻予长蘅诗钞本是诗在其中惜全篇不称别有东阿道中一首云腾腾兀兀逐尘行忽似春山为解酲高下欲随人境绕逶迤偏觉马蹄轻谁教柳色毵毵映不分梨花处处生爱煞谷城山下路风光况复是清明又滕县道中云山欲开云柳乍风杜梨花白小桃红三年三月官桥路策蹇经过似梦中二首风调颇佳
　　五月二十九日
　　上亲祀
　　地只于北郊
　　蔡维宁吴洞庭山人弱冠能诗为工部尚书临清柳公佐所知防逆阉魏忠贤乱政柳公将上疏发其奸病不能起泣属维宁维宁诺之奋笔草数千言疏成柳已病革其家人窃焚之维宁恸哭出都阉既诛维宁踊跃之清源拜告柳公墓卒年三十一蔡与金先生俊明相善柳公万厯中为诸生与先祖及蒙隂公文介公【鼐】济宁于念东中丞【若瀛】同受知提学蹇理庵【达】先生后天啓中宵人造东林籍贯诸书又与先伯祖太师公同列党籍其从孙焘字公窿能诗工书与予辛卯同年相善云【蔡事载具区志】洞庭山马家坟古松一株大可合抱顺治甲午造战舰松在伐中马氏子孙相率号泣冢上是夜邻家闻哭声呜呜不絶夜半忽有大声如裂百丈缯帛者旦视之松自本至末巳裂破枯死矣于是一境之树皆得全人称之曰烈松
　　缑长弓太湖中人通文史善铸铁冠如意常为杨廉夫铸铁笛杨赠诗云湖中冶师缑长弓有如汉代陶安公门人查吉士升遗沈石田兰坡图上有徐武功题诗云臯鹤无遗影坡兰有古香只应图画里便是白云乡沈氏凝香阁题黄鹤山人兰坡图后有武功及文华殿御考第一人小印下方有石田题云天全存稿兰坡句直是兰亭价可当唯我与卿皆得宝百年臭味莫相忘后跋云天全先生常题周曾大父兰坡图此其存稿也嗣勲亲家索周作图连装成轴敬识此诗成化甲辰嵗沈周拜题武功草书瘦掣如金错刀法石田字画俱草草然自是真物
　　田少司寇纶霞【雯】説昔官武昌监司遂安毛际可会侯访之一日游书肆见一丐者衣服褴褛而神宇清异臂布囊中蓄鼠数十头以为食毛予之钱不受指其囊曰只此足矣得钱无所用也因阅毛所买书曰此习见书岂不贮腹笥而更买诸肆乎毛益骇其言因延之坐与谈九流三教无不淹贯又索纸自写其诗尽数十番字杂行草篆隷诗多警防间有隐语后数年夏包子作乱武汉间以其语騐之皆合毛询其居处姓名不答顾曰子得遇我幸也我従此逝矣遂不复见
　　宋桑世昌兰亭博议予庚午嵗曾借之朱竹垞太史旧刻甚精妙惜匆匆还之未及钞写读叶水心集云世昌事事精习诗尤工其即事云翠添邻堑竹红照屋山花盖着色画也
　　盘山拙庵师刻四十二章经寄示予读之疑其俚浅与后来金刚华严二楞等絶不类叶水心亦云四十二章经质略浅俗是时天竺未测汉事采摘大意颇用华言以复命非浮屠氏本书理当然也
　　叶水心有橘枝词三首记永嘉风土其第一首云蜜满房中金作皮人家短日挂疎篱判霜剪露装船去不唱杨枝唱橘枝如柳枝之专咏柳也第二首三首则泛言风土如竹枝体近汪钝翁亦尝作橘枝词盖本此海宁朱一是近修作严子陵论云客星凶象也其数有五曰周伯曰老子曰王蓬絮曰国星曰温星周伯主防者也老子主饥者也王蓬絮主兵者也国星主疾者也温星主暴骸者也皆天道之至不祥而谓子陵当之可乎又按建武三十一年十月有客星焰二尺许西南行在舆鬼东北六尺而灭凡见百十有二日后二年光武崩此岂亦因子陵致乎自后明帝顺帝星三见章帝一见和帝五见灵帝再见史占或主兵或主丧刘聪时客星入紫微太史康相以为非常之变聪遂灭亡其他客星之见不胜纪总之验无子陵之类后人信之谓子陵为客星云云其説新异而甚有理然是袭桑民怿客星亭记耳其他史论数十篇亦多快论论李白云明皇以永王为江南节度颖王为剑南节度盛王为淮南节度支庶悉领大藩故奸人无割据之心安史既殱海内遂大定而无他变其议创于房琯时安禄山闻之大惊而贺兰进明即以此谮琯肃宗罢琯机务出为节度当时肃宗之恶琯即忌诸王之本意也忌之而遂诬永王璘以反诬白以逆璘且不能自明何有于白哉呜呼均为明皇之子均戮力于社稷李泌従肃宗则为戡乱之名佐李白従永王则为党逆之累臣忠智之士幸不幸殊焉论李衞公云牛李之党苏辙谓牛以德度胜李以才气胜并有瑕瑜焉自吾观之其相去逺甚僧孺者无识之庸流德裕者经世之名佐也僧孺之党若李宗闵李逢吉之徒皆憸险嫉媢之小人大祸人国而德裕之党若裴晋公则国之勲臣社稷视以安危者也又云使天祚唐室假武宗以年而德裕前不小用于节使后不摧折于贬窜并一生之精神才智尽效于政府之区画将藩镇尽革外攘内安不难复贞观开元之盛云云其论维州事尤确此论与予前説正合益知颍濵立言之谬论王安石云后世之变法者三人商鞅王莽与安石耳商鞅变之而国富彊莽安石变之而天下大乱王莽变法于初定之新故乱发十八年之速安石变法于久安之宋故乱成十数年之后云云以安石与莽并论甚确然非元祐诸贤则安石之酿乱亦不待宣靖之日使惇卞诸奸不以绍述之説进则北宋至今存可也予爱其文而申其説于此论张浚云宋之不能复振由南渡也宋之南渡由李纲之去也纲之去由浚劾也汪黄苗刘诸奸未必能亡宋而浚实亡之非误国之首罪哉云云此亦与予前説合词义严正可敬也
　　近修跋鲁公帖云杭州志载鲁公为盐官人予所居双仁里即二颜故里因以得名又云海宁颜氏家藏钞本云公祖昌任盐官州判卒遗子必宁幼孤遂寓籍盐官生公予按鲁公自譔其父通议大夫行薛王友柱国赠秘书少监国子祭酒太子少保颜君庙碑首曰君讳惟贞字叔坚又曰昭甫字周卿君之父也与内弟殷仲容齐名特为伯父师古所赏重又曰勤礼字敬君之祖也与两兄弟师古相时同时为文崇贤学士又曰皇秦王记室思鲁字孔归君之曾祖也隋司经校书东宫学士奉迎义旗于长春宫拜仪同弟愍楚游秦其父即北齐黄门侍郎之推也鲁公世系章章如是祖昌盐官州判卒官及父必宁少孤之説何其不经也近修以文章自命乃信此俚鄙诞妄之语而漫不考据耶此与倪氏伪谱皆可一笑
　　大理寺卿陈汝器奏为【臣】父已沐殊荣諡典未邀异数乞沛恩纶以光泉壤事康熙十三年耿逆反叛【臣】父啓泰全家二十一口同时殉节荷
　　皇上従优赠防荣及【臣】身向遵定例以【臣】父品级未及与諡之列故【臣】未敢泣请查武昌兵备道【臣】叶映榴殉节
　　皇上破格予諡映榴既邀
　　格外之恩【臣】父当不知何如歆羡于九京也伏祈皇上一视同仁破格予諡俾【臣】父泉壤重光存殁顶祝皇恩于不朽矣奉
　　防陈啓泰于闽逆变乱时忠贞不屈阖门殉难深可矜悯陈丹赤温州殉难亦属可悯俱应予諡以示褒旌着议奏
　　戸部主事赵琯汝州郏县人以两苏公祠墓诸碑刻见贻率俗笔惟东坡先生次韵伯固游蜀冈送叔师奉使岭表五言诗所云新苗未没鹤老叶初翳蝉者翻刻颇佳此石本在扬州禅智寺久断阙仆草间顺治辛丑予官广陵求得之又次韵一篇康熙乙巳灵隠硕揆上人来居此寺因谋陷苏公诗石于壁上人及予兄弟赋诗纪事诸名士和之有禅智倡和诗一卷此盖摹扬州本也于司直天下金石志于扬汝二州皆不及载
　　贵阳有黑神庙祀唐南霁云凡水旱疠疫兵革之事有祷必应见田纶霞【雯】少司宼黔书及郭青螺集又霁云乞师时同行将王扞者亦断一指后同死睢阳史失之黔阳赤宝山立祠号昭烈王见朱近修孝廉集扞事未详出处然二公俱死睢阳之难祀于睢如张许二公双庙宜也顾皆祀黔何与今江湖之神例祀张睢阳亦其类
　　宋张忠文公叔夜招安梁山泺榜文云有赤身为国不避凶锋拏获宋江者赏钱万万贯双执花红拏获李进义者赏钱百万贯双花红拏获闗胜呼延绰柴进武松张清等者赏钱十万贯花红拏获董平李进者赏钱五万贯有差今鬭叶子戏有万万贯千万贯百万贯花红逓降等采用叔夜榜文中语也又传中方腊贼党吕师囊台州仙居人亦非杜撰但贼所陷乃杭睦歙处衢婺六州耳详泊宅编又七修类稾言录鬼簿元汴梁钟继先作载宋元传记之名而于此传之事尤多
　　予尝记扬署贞鸾事适观朱近修一是义鹤记异焉审山周氏者畜鹤二顺治乙酉周阖门死兵掠鹤去鬻溪上陈氏其雄哀鸣不食死雌不偶他雄一日翔于野见审山浮图百里外飞赴之徘徊浮图下三日周之遗仆某闻而往观鹤望仆踊跃投懐不去遂携以归始供鱼不给继粟又不给鹤自投灶下饲其饭啄余粒或竟日饥毛羽凋敝终不他去观者皆太息或泣下云
　　闰五月初五日
　　御试翰林官于
　　瀛台自内阁学士以下其以翰林改卿寺者亦与焉试理学真伪论丰泽园赋各一篇【丰泽园在瀛台即明之豳风亭也】初七日内阁九卿赴
　　畅春苑敬观
　　御书嵩岳济渎庙大禹庙孟子游梁祠额前岁恭请未允至是始颁发云
　　予尝疑傅颍公友德之贤中山而外无与伦比其平滇平蜀功尤最诸将而卒不免猜忌以无罪死古来功臣之寃未有如颍公之甚者公宿州人予尝过宿慿吊而悲之赋诗云跃马千山外呼鹰百战塲平芜何莽苍【上声】云气忽飞扬寂寂通侯里沈沈大泽乡颍川汤沐尽空羡伙颐王陈涉亦宿人汉高帝犹为涉置守冡以颍公之贤且有大功于明而食报顾逺不逮涉故悲之也适读海宁朱一是所作傅颍公传后记略云洪武末胡蓝二狱之后旧臣宿将有方面之勳者惟颍公宋公【冯胜】在而宋公将略不及颍公心之纯白亦不及颍公也颍公开平后一人耳高皇帝必欲去之者何故其时帝春秋高皇太孙幼不无汉景疑亚夫之心然颍公死而少帝之长城壊矣汉高杀功臣与高帝类然犹能存周勃陈平定吕氏之乱而高帝不能存一颍公以拒靖难之师其始之深防过计凡以为少帝而少帝适用此亡虽贻谋之不善要之有天意焉天命在太宗欲不亡少帝不可得也天欲亡少帝欲不杀颍公不可得也郑晓吾学编国书之善者也别颍公于宋公列诸名臣悼颍公之为纯臣也又云考其过恶欲文致而无従甚其诛并赠防而不及所谓死狗烹鸟尽弓藏读书尚论者不能不抚膺流涕也此论痛快淋漓可为万古不易定案三代之所以直道而行也
　　世人作诗文沿袭谬误而不察如称曹操曰曹公称汉昭烈反曰刘备予前已斥言其非又如桓温晋之逆臣子簒位伪諡温宣武皇帝刘义庆世説既有此称后人因仍不改皆曰桓宣武竟忘其为乱贼伪号可怪也又尝上温庙号曰太祖然则后世亦可称太祖耶汤若士先生玉茗堂乱后久燬兵火门人常熟陆辂次公通判抚州捐俸钱即堂址重新之落成日徧召太守以下诸同官洎郡中士大夫大集堂中令所携吴伶合乐演牡丹亭传奇竟夕而罢自赋二诗纪事一时江右传之多属和者
　　杨正经字怀玉蜀人其先酉阳宣慰司土官也及身为将通音律善鼓琴崇祯中修复雅乐或荐之召见称旨出内府汉文帝唐太宗二琴赐之官太常癸未以母丧归蜀奉赐琴以行次旅舎悬琴壁间铿然有声者三正经泣曰此亡国之征也不再腊矣是日李自成入潼闗明年甲申明亡正经僧服时抱赐琴出游吴楚间人呼为僧太常云
　　汪希文歙人少遇尹髼头随侍甚久一日遣归曰子有世縁逢高则止予一钱握之掌曰饥即视此后十年见我于姑苏希文辞去自是每思食辄有十许钱涌出掌中转徙数郡至高淳家焉及期往姑苏待尹尹至喜曰子信人也留旬余授以黄白之术曰助子济生利物希文拜受试良验轻财好施里人德之一日尹忽过之语曰后二十年待子于南岳希文年七十五忽出其书尽焚之曰勿误后人沐浴正襟而逝
　　鲁颠不知何许人独行吴越间体上裸披单大襆襆中圆一孔足跣而跳携一为伴颠俛首昂鼻呼吸相接时踞地展襆引颈出孔伸缩之像行行市上羣儿狎而笑之性喜酒或予之酒则鼻饮之夜必倒悬桥梁或睥睨间酣卧甚适人伺其浴乃俯水面尽饮前浴者之垢而不去已垢一日至松江羣儿噪之知府方岳贡以为惑众予杖杖下而颠死后有人见之于杭州牟康民内江人少遇异人能前知隐居青城山中万厯末上书当道曰辛酉九月蜀当有变平之者朱方伯燮元也已而奢酋据重庆为乱如所言贼将寇成都朱诣青城见之康民已候于涂叩之曰奢酋至成都乎曰至矣十日耳围城乎曰围百有五日可守乎曰成都不可守然有公在亡虑公二十年镇抚西南功比韦南康问天下事何如曰北都王气尽矣其后朱总督西南康民寄书云沐猴而冠者与公作难熊据其险助之为虐幸圣明在上必无虞也已果为楚人刘宗祥所劾大学士王应熊主之事防得解
　　康熙三十三年春季戸部进支过在京及八旗俸银数目黄册亲王郡王以下满汉文武官员共一万二千二百四十一位员共应支银五十九万二千七百三十八两有奇
　　十五日再恭观
　　御书于午门【即嵩岳济渎等四扁额用龙笺重书】明日五鼓赴
　　畅春苑公请勒石太学未允
　　赐巡抚山东副都御史桑格
　　御书政尚清简四大字又
　　御书黄庭内景经及
　　御制趵突泉诗
　　赐巡抚直隷副都御史郭世隆
　　御书端方二大字
　　御书绫字一幅
　　御书
　　御制诗画路路清廉图宫扇一柄
　　翰林院掌院礼部尚书张英吏部右侍郎常书等题为钦奉
　　上谕事康熙三十三年五月十七日臣等奉
　　上谕朕流览载籍见分类诸书虽各有所长尚多未备唐类函可谓详赡然唐以后典故艺文亦未采录可依唐类函体例自唐迄明辑成完书以资观览钦此钦遵仰惟我
　　皇上聪明天纵问学渊涵接尧舜之心传发典谟之奥义右文稽古超轶百王于六经四子歴代史籍通鉴纲目性理诸书以及诸子百家之言靡不表彰阐发昭垂日星矣复念分类之书所以备考索资闻见实为有益而体例详赡唐类函为最但以其采录止于唐初而五代以及宋辽金元明典故艺文阙焉罔续
　　特谕翰林诸臣分门接辑补前代之缺略焕
　　本朝之巨观益见我
　　皇上广稽博考好学不倦之盛心盖无微不周也【臣】等谨遵
　　谕防分属诸臣纂修自唐迄明典故艺文博收精择依类附入俟编纂成稿之后恭请
　　皇上睿览裁定赐名并
　　御制序文冠于卷首不独黼黻
　　昭代亦以嘉与千秋有裨文治诚非浅鲜也其总裁分纂各官俟
　　命下之日开列具题
　　惠州西湖志载闺秀孔少娥絶句云西湖西子两相俦湖面偏宜防翠洲一段芳华描不就月湾宛转似眉头少娥字文淑归善人归士人刘少唐【芳华洲名明月湾名】
　　吏部题明翰林官出为京堂者遵
　　防遇翰林缺出仍行开列太常卿府尹光禄卿太仆卿左右通政大理少卿陞内阁学士太常少卿太仆少卿鸿胪卿督捕理事官府丞陞少詹事通政司叅议光禄少卿陞侍读侍讲学士鸿胪少卿陞春坊左右庶子然翰林品小而衙门清切实难与卿寺较品级也
　　前卷言一艺之工足以成名而叹士人有不能及偶观袁中郎集时尚一篇与予说略同并录之云古来薄技小器皆可成名铸铜如王吉姜娘子琢琴如雷文张越磁器如哥窑董窑漆器如张成杨茂彭君宝士大夫宝玩欣赏与诗画并重当时文人墨士名公钜卿不知湮没多少而诸匠之名顾得不朽所谓五谷不熟不如稊稗者也近日小技著名者尤多皆吴人瓦壶如龚春时大彬价至二三千钱铜炉称胡四扇面称何得之锡器称赵良璧好事家争购之然其器实精良非他工所及其得名不虚也云云予又曾观顾东江集正间旧京制扇骨最贵李昭七修类纂天顺间有杨埙妙于倭漆其漂霞山水人物神气飞动图画不如常上疏明李贤袁彬者也
　　西溪丛语洛阳董氏蓄一雷琴中题云山虚水深万籁萧萧古无人踪惟石嶕峣四语不减东坡空山无人水流花开予尝喜古水仙操叙事絶妙而琴曲有声无意义欲以此补之
　　王彪之闽中赋云筼筜函人齐民要术注云筼筜竹节中有物长数寸似人形相传云竹人竹人之名较枫人尤奇又五色线言马均削竹作人能语须防而雨是别一竹人也
　　吴周昭著书称五君顾邵诸葛瑾步隲严畯张承在嵇阮五君之前
　　三齐谓即墨临淄平陆【三齐记】又齐济北胶东【田荣并三齐之地注】四齐胶东胶西济南齐【汉五行志注一条并小学绀珠】
　　闻喜之裴有中眷东眷西眷之别如他姓所谓某房也五代史则云居燕者号东眷居凉者西眷居河东者中眷唐书宰相世系表以休度皆出东眷然度即闻喜人休乃嘉兴人与燕皆无涉又何也又韦氏潜号西眷穆号东眷以眷称者只此二姓耳
　　甲戌闰五月廿五日慈仁寺市上得女史琼如擘窠大书李白登华山落雁峯云云凡三十三字笔势飞动不类巾帼粉黛中人末题琼如二字小印朱篆文二字同不知何许人也
　　往见鲁公所书麻姑坛记皆小字甲戌夏景陵吴既闲【骥】之子鼎彦来京师求作其父遗集序遗予麻姑坛记大字末云奉议大夫建昌府知府梁伯达重建按集古录跋麻姑坛记云颜公忠义之节皎如日月其为人尊严刚劲象其笔画而不免惑于神仙之説谓此书也别有小字麻姑坛记一跋云右小字麻姑坛记或疑非鲁公书余家所藏颜氏碑最多未尝有小字者惟干禄字书注最为小字而体法与此记不同盖干禄注持重舒和此记遒峻紧结尤为精悍此所以疑之也及把翫久之笔画巨细皆有法度愈看愈佳然后知非鲁公不能书也陆务观云鲁公麻姑坛记有大小二本盖用羊叔子岘山故事都元敬金薤琳琅引柳待制道传云麻姑坛碑小字楷法尤精紧比闻旧石焚毁山中重刻无复笔意亦以小字为颜书但谓石已不存非也吴文正云麻姑碑在吾乡旧为雷所破重刻至再浸失其真则被焚者乃临川大字本而南城之石至今固无恙也云云今大字本盖临川旧石燬后梁君重刻于建昌者草庐所谓浸失其真者是也
　　集古录跋沈傅师道林岳麓寺诗云唐侍御姚员外二人之诗不见不知何人按侯鲭录姚诗不复见之今得唐侍御诗题云儒林郎监察御史唐扶其诗即所云壁间杜甫原少恩者也此篇与崔珏韦蟾诸篇俱载杨用修集永叔顾未之见何哉
　　石林诗话载鲁直自戎州归荆南高荷以五十韵见鲁直极爱赏之有诗云张侯海内长句晁子庙中雅歌高郎稍加笔力我知三杰同科张谓文潜晁谓无咎也无咎闻之颇不平荷有云台观诗云亲祠圣主鸾曾驻善梦先生蝶不归见范公称过庭录晚得兰州通判以死顷见张吏部扶长【泰来】作江西宗派图录高荷有传而太略应补入之
　　予观唐末诗人如罗隐之流多流寓江南吴越荆蜀诸国即全唐诗话唐诗纪事所录不下数十人因作五代诗话颇自斐然叶少蕴避暑录云唐自懿僖后人才日削至于五代谓之空国无人可也然浮图中乃有云门临济德山赵州数十辈人卓然超世是可与扶持天下配古名臣茍得一人必能成一事然后知其散而横溃又有在此者也欧阳公云天地闭贤人隐予谓五代非尽乏贤也特不以为将相守令耳
　　于奕正司直金石志止云郦炎碑在长白山东而不载醴泉寺宝志及相公山景范二碑子前卷既详着二碑之文以存故实然窃疑宝志公不应有碑像在此夏日偶观洛阳伽蓝记乃悟后魏别有一宝公非志公也伽蓝记云沙门宝公者不知何处人也形貌丑陋心识通达过去未来预覩三世发言似防事过之后始验其实胡太后问以世事宝公曰把粟与鸡呼朱朱时人莫之能解建义元年后为尔朱荣所害始验其言盖以宝公号同因譌为志尔然魏之宝公踪迹至长白与否亦无所考据矣
　　金粟木陈忞公顺治末应
　　诏入京赐号宏觉国师南还至淮上与诸当道酬酢气焰烜赫从者如云为诸方口实常一至金陵其弟子某供张辄数百金至称贷以应康熙乙巳予谒花山见月律师师蹙额语予云渠胷中面上只有国师大和尚五字顷栖霞楚云禅师亦云今高僧名衲所至招揺衒鬻以要观听有司闗防甚如巨猾谓忞也然洪觉范言南还海岱逢佛印元公出山重荷者百夫拥舆者十余夫巷陌聚观喧吠鸡犬佛印为坡公所喜而行径如是于忞公又何责焉
　　欧阳永叔最爱常建曲径通幽处禅房花木深之句固是絶唱具眼或谓永叔在青州手书此诗于廨后山斋通字乃作遇有石本若然则是防金成铁初不解此诗之妙也
　　汉郦食其审食其皆音异基惟赵食其音如字不知何义　衞侯名辟疆周行人曰啓疆辟疆天子事也衞侯因改名燬颜师古音璧强言辟御强梁也陆氏音义従之齐宣之名亦必同义右二条曹县郭一经字学三正云
　　王肯堂笔麈云隆庆中古长城圮中有小棺无数人形衣冠俨然皆长数寸一僧棺中有梵字经一卷一妇人有铭旌曰某王某妃之柩吴中兵备徐节亲见之近甘凉间筑城亦有此异
　　小説载司马才仲梦遇苏小事按懒真子才仲名棫文正公侄孙也尝过澄城九龙庙庙止有一妃土人相传是冯瀛王女才仲戏题诗云身既事十主女亦妃九龙与其弟才叔槱皆豪杰之士咸不四十而卒朴字文季其雁行也


　　居易录卷二十四
　　钦定四库全书
　　居易录卷二十五　　　刑部尚书王士祯撰
　　苏子美与梅圣俞齐名永叔称之曰苏梅且云子美笔力豪隽以超迈横絶为奇圣俞覃思精微以深逺闲澹为意虽善论者不能优劣也梅集苏集予家皆有之圣俞诗实胜子美然子美有言平生不幸写字被人比周越作诗比梅尧臣此言妄矣文士相轻习气自古而然钱思公留守西京与谢希深尹师鲁欧阳永叔日游宴赋诗思公迁随州诸公送之出涕王文康曙继之颇以职事相苦一日府会语及寇莱公曙云云永叔执笏起对曰莱公之责正由老不知退耳曙默然渑水燕谈乃谓是思公事何其乖反
　　王安石尝三谒周茂叔皆拒而不见安石恚曰吾独不能求之六经乎遂不复见茂叔知人与苏明允同然使不峻拒之使变化气质未必不为良臣即不然亦未必祸天下若斯之烈也鹤林玉露尝深惜之以为此有天意
　　宋人如章惇最工书其论书亦最精自谓墨禅黄长睿亦谓其笔势超超意出褚薛然后人不屑道蔡京亦然脱有存者赏鉴家亦罕収藏不中作苏黄奴隷是故君子恶居下流此之谓也
　　萧相国封酂酂二音一音赞者在南阳一音嵯者在沛班孟坚泗水亭铭云文昌四友汉有萧何序功第一就封于酂孟坚汉人本朝故事必不误且相国沛人自合封沛舎沛之酂而逺食南阳之酂安所取乎而王楙野客丛书据唐书刘晏传释文以驳孟坚之非且歴引杨巨源姚合贾岛诸人诗作嵯字用者以为皆误谬矣按刘肃大唐新语云萧何封酂侯先儒及师古以为南阳筑阳之城筑阳今属襄州窃以封功臣当就本土张良封留是为成例何须穿凿更制别音此言得之矣七修类稿云沛国者何始封邑南阳者何子孙所封
　　予向以韩吏部送李愿序愿即西平王长子而驳李濓嵩渚集疑愿唐书无传之误适见阎若璩博湖掌录一则辨此李愿别是一人其略云按昌黎年谱贞元十七年公在京师是年有送李愿归盘谷序观称愿之言盖终其身官不挂朝籍者安得有如唐书李愿传所载云云手其别为一人一也退之有卢郎中寄示送盘谷子诗二章和歌首云昔寻李愿向盘谷当又在贞元八年退之未第之前故得入太行访隐沦是时西平尚在愿安得辄隐于此二也和歌又云开缄忽覩送归作字向纸上皆轩昂又知李侯竟不顾方冬独入崔嵬藏则知序作于是年冬盖愿尝隠盘谷兹来游长安不得志故序曰送归岂如传所称勳阀乎三也贞元中济源令刻此序盘谷石上后书云昌黎韩愈知名士也高愿之贤故序而送之此当时目击其事者仅称之曰贤无一语铺张其人地四也李愿传晟立功时诸子未官宰相以闻即日召授太子宾客上柱国考晟传广德初击党项有功即所谓立功时也下距贞元辛巳愿已歴宦三十九年矣安得如序所云五也退之贞元辛巳冬尚在京师叅调明年始授四门博士唐人最重爵安敢与歴宦三十九年者雁行曰友人某六也愿传迩声色而政衰又云结纳权近官赀随赂遗辄尽其人如是安能吐高论俾退之闻而壮之七也西平洮州临潭人贞元七年辛未以临洮未复请附贯万年诏可是愿当为长安人安得于济源之盘谷曰归乎八也右词甚辨予北征日纪云云亦已疎矣故备着之
　　宋人两张先皆字子野人往往不能辨前卷已各详其履歴然未有如道山清话之讹舛者道山云张先京师人有文章尤长于诗词人目为张三影【又号三中此官都官郎中居湖州者年八十余尚无恙】以三影为京师人已误其下又云其祖母宋氏孝章皇后妹也子野生贵家刻苦过于寒儒取高科甫改秩为鹿邑县以殂欧阳永叔雅敬重之云云今人乃以张三影呼之哀哉欧阳为其墓铭【此戚里官鹿邑县者年四十八卒不号三影】观此则曾参秋胡之误又何怪乎又按湖州张子野年八十五尚买妾东坡赠诗云诗人老去莺莺在公子归来燕燕早年有一丛花词云不如桃杏犹得嫁东风欧阳公称为桃李嫁东风郎中见范公称过庭录知两张子野皆従欧公游也
　　今小説演义记贝州王则事其中人亦多有依据如马遂击贼被杀是也其云成都神医严三防者江西人能以三指间知六脉之受病以是得名见癸辛杂识张含愈光题颍公祠云野老争传傅颍川当时功业冠南滇平蛮壁垒苍山外破卤旌旗白石边只见荒祠通落日不闻遗像照凌烟阴风古树无穷恨长为英雄吊九泉盖滇人之思颍公犹蜀人之思忠武也
　　虙子贱碑云济南伏生即子贱之后虙与伏古通用见赵彦衞云麓漫钞【又云子贱虙羲之后】
　　活字板起于毕升升宋时人
　　桐城友人姚文燮字经三顺治己亥进士诗画皆有名年六十余忽病不识字即其姓名亦不自知医不知为何症也竟以是终按梦溪笔谈记松滋令姜愚者忽不识字者数年后稍稍复旧信竒疾也
　　墨庄漫録载明州士人陈生泛海至一地曰天宫之院堂上有老人据牀坐左右白袍乌巾者三百余人云云老人唐相裴休也山中生人葠甚大多如人形陈欲乞数本老人曰此物鬼神所防惜持归经涉海洋恐贻祸也山中良金美玉皆至寳任尔取之又云楞严经心地之本当循习之时元祐间也因録人参事记于此
　　姑苏志古迹类沧浪亭之后载梅都官园引祝槱野録云圣俞晚年谢事卜筑沧浪之旁与子美为邻云云按欧阳文忠作圣俞墓志及集序初无晚年谢事卜居苏州之文但云累官至尚书都官员外郎命编修唐书书成未奏而卒年五十有九其卒在京师亦未尝谢事也小説之妄如此王文恪顾取之何也
　　印本书始于五代诸家之説皆然惟陆文裕燕闲録云隋文帝开皇十三年十二月八日勅废象遗经悉令雕撰此印书之始予详其文义盖雕者乃像撰者乃经俨山连读之悮耳
　　王安石子雱云君子多喜食酸小人多喜食咸盖酸得木性而上咸得水性而下也右见青箱杂记六月九日雨中观此语不觉失笑或问之予曰安石变法引用吕惠卿曽布等一辈小人想皆用咸酱试过若韩富司马诸公直是呷得三斗醋故安石讐之不遗余力耳座中失笑
　　后唐裴尚书年老致政其门生马裔孙知举放榜后引诸进士谒谢裴赋诗云三主礼闱今八十门生门下见门生按此即今榜下引见之礼然门生门下见门生今词林相隔仅两科即已有之不足异也
　　却扫编言宋文臣起复必先授武官盖用墨缞从戎之义示不得已也故富文忠公以宰相丁忧起复初授冠军大将军余官皆授云麾将军是以明知夺情起复之非也明初犹沿此习虽东杨蹇夏诸名臣不能免特不授武职耳
　　本朝虽提督总兵官槩令丁忧其或边疆要地令在任守制者必出
　　特防
　　孝治过宋明逺哉
　　老学庵笔记张文潜言王中父诗好用助语又记韩少师持国诗数聨如用舍时焉耳穷通命也欤之类明啓祯间尚竟陵诗多用助语世以为口实然古名辈先已有之
　　笔记司马文正公五字诗云烟曲香寻篆杯酒过花可谓工丽此与文忠烈赵清献诗拟西昆相似也坡公与殿帅姚麟相谑云传语本官今日断屠故人戏以坡书为换羊书然麟亦武臣中之铮铮者春渚纪闻记其二事云王介甫当国一日折柬召麟麟不徃裕陵知而询之麟对曰臣职掌禁旅宰相非时以片纸召臣臣不知其意故不敢徃又有言麟驭下严者裕陵亦因亊励之对曰诚如圣训然臣自行列陛下防擢使掌卫兵于殿庭之间岂当以私恩结下为身计耶裕陵皆善之据此二事其为坡公之友无愧矣按麟闗中人世称姚硬弓家陆放翁云
　　茅亭客话记蜀处士滕昌祐种荷竹法録于此埋一大盆拌土令细切生葱酒糟各少许深二尺余以水渍之候春初掘取藕根麤者和颠三节已上四五茎埋入深泥令近盆底才及春分叶生当年有花移竹以八月社前后先掘地坑令寛大以水调细土作稀泥即掘竹四面凿断大根科连根以绳锢定舁时勿令动着根须间土舁入坑致泥浆中令泥浆周帀徧满乃东西揺之复南北揺之令泥浆入至须间便以细土覆之勿令土壅过竹本根也若竹稍长者芟去颠叶纒竹架之恐风揺动即不活每窠相去二尺余不须实斸只以一脚踏之来年生笋速也宜于园东北软土种之根勿频浇水水多则肥死【按蜀地入秋多隂雨故种竹宜八月耳他处仍以五六月伏雨时为宜竹性西南行故曰东北】又栽果法以冬至后立春前斫美果直枝须有膝大如拇指者长二尺以来劄于芋魁中掘土令寛调泥浆细切生防一升许搅于泥中将芋置泥中以细土覆之勿令竪即当年有花来年结实絶胜种核也
　　坡诗胡椒铢两多安用八百斛然建炎初籍王黼家黄雀鲊乃至八十罋童贯家剂成理中丸至八百斤弇州朝野异闻録载籍没严嵩家有瑚树六十株玻瓈玛瑙水晶瑚哥柴官汝窑象牙瑇瑁檀香等器三千五百五十六件沈香五千五十八斤空青四枚古铜龙耳等鼎牺樽狮象寳鸭等炉一千一百二十七件大理石倭金等屏风一百八座金徽玉轸等古琴五十四张二王懐素欧虞禇苏黄米蔡赵孟頫等墨迹三百五十八册王维小李将军吴道子等清明上河海天落照长江万里南岳朝元等古名画三千二百卷册宋版书籍六千八百五十三部轴大理石牀十六张杂嵌螺钿玛瑙瑇瑁等牀六百七十五张倭刀兵器三百四十一件象牙瑇瑁等镶嵌筝琵琶子乐器八十件紫矿白矿三百九十五两辰砂二百五十斤羊脂白玉碧玉黑玉等带二百二条金龙壶杯盘等三千五百八件红玉杯汉始建国元年注水扈白玉永和镇宅世寳杯盘玉屏风玉山玉船玉盆玉佛玉人玉马玉斗玉佩玉罏玉壶玉瓢玉盌玉杯玉版玉节等八百五十七件黄金三万二千九百两有竒白金二百二万七千两有竒他物称是籍没朱宁黄金十万五千两白金四百九十八万两碎金四箱银十柜玉二千五百束织金仙鹤二对螺钿屏风五十座大理石屏风三十三座胡椒三千五十石【此物已什倍元载矣】苏木七十三扛祖母緑佛像一尊白玉琴琵琶各一金船二古画四十扛古铜器五十扛铜狮子四百车古铜罏八百三十座巧石八十扛他物称是殆又过前代矣世蕃又有金丝帐金溺器人双陆之属
　　京师见倪元镇小画【古木竹石】有余铨题云三春雷雨苍龙角万里云霄翠鳯毛怪得君家图画里虚窻凉月夜萧骚唐肃云木客夜吟秋露翻山空无人石榻寒不似君家子午谷云旗昼下都坛髙防志云苍然古木石岩幽移得江南一叚秋共説倪君知籕法数竿潇洒更风流醉樵云断剑故留碧错刀终有神陂陀嵗寒意不似醉时真王璲云流光冉冉逐惊波文物空思晋永和辽鹤重寻旧城郭当时风致已无多又于思缉卢充二诗不具録倪画甚苍秀诸人字画亦多工皆元末人也
　　张中丞南溟【鹏】修小清河自作濬河议谓白云湖在长山县非也按白云湖在章丘县距长山尚百里李中麓云章丘西北有湖名白云湖东接淯河诸山七十二峪西灌鹅女沟七十二渠谿谷缕注众水潴而为湖白云英英出其中湖因以名其水入大清与小清无涉不知南溟何据而云然
　　庐山白鹿洞隔溪有古松大几十围松半枝节间生竹一丛仅三尺许安中丞命工图之此与湖南松上寄生兰同
　　山谷甥徐师川洪父辈人皆知之吕居仁紫微诗话记杨道孚克一张文潜之甥少有才思为舅所知元符初荥阳公【吕希哲】谪居歴阳道孚为州法曹掾尝従出游以职事遽归遗公诗云雨緑霜红郭外田山浓水澹欲寒天参军抱病陪清赏一檄呼归亦可怜此诗之妙不减徐洪也道孚极喜李义山诗嫦娥应悔偷灵药碧海清天夜夜心以为作诗当如此学亦居仁云又石林诗话记吴县主簿寇国宝一絶云黄叶西陂水漫流籧篨风急滞扁舟夕阳暝色来千里人语鸡声共一丘又云寇徐州人久从陈无已学此诗尤佳従苏黄门庭中来固自不同正石林所云文字渊源有所自来亦不难辨也豫章别集有题道孚画竹所谓人物英秀有外家风气者即克一也
　　左先生萝石有古辣水诗一篇予在扬州日通州有老布衣古姓者自号古辣泉初未详其义云何辟寒录云古辣本賔横间墟名以墟中之泉酿酒埋之地中日足取出名古辣泉予同年孟县薛理丞大武【奋生】自号老峯按薛老峯乃嵩山之峯名也
　　郎瑛七修类稾言魏有邯郸淳所书三体石经恐讹淳乃汉顺帝时人作曹娥碑至魏文时已百数十年矣或钟繇梁鹄等书耳云云予按陈寿魏志邯郸淳与王粲同传云淳一名竺字子叔颍川人博学有文章又善苍雅虫篆许氏字指黄初初为博士给事中张怀瓘书断云梁鹄书受法于师宜官时邯郸淳亦得次仲法淳宜小字鹄宜大字又云八体悉工尤精古文大篆八分书淳师曹喜韦诞师淳而不及羊欣采能书人名云陈留邯郸淳为魏临淄侯文学得次仲法名在鹄后其为魏人昭昭如此瑛素号精核而有此误亦可见著书考古之难也
　　六月十五日
　　钦赐满汉大学士满尚书及满掌院学士等
　　御笔大学士伊桑阿曰光赞堂阿兰泰曰容徳堂王熈曰曲江风度张玉书曰光辅尚书吏库勒纳氷鉴堂户马竒九式经邦兵索诺和崇志堂刑图纳详慎工萨木哈存诚堂掌翰林院吏部侍郎常书曰掌纶
　　六月二十一日
　　世庙安慤妃薨公侯伯以下满汉文武官员赴亲王府齐集是日
　　皇太后与
　　上车驾亲临妃裕亲王生母也
　　梁庾肩吾书品今汲古阁刋本下之上凡二十人而列魏征第三注元成二字于下譌谬极矣惜不得古本正也
　　李川父【濂】撰祥符人物志仿名臣言行录例予久访西亭灌甫王孙中州人物志不可得此亦买王得羊也川父正德癸酉解元甲戌进士与李空同同时所着嵩渚集最传川父自号嵩渚山人按嵩渚山在荥阳县东南一名小陉山非中岳也
　　上谕谕兵部湖广提督徐治都劳绩懋着前孙思克施琅俱授将军徐治都亦应授为将军钦此该部请防徐治都着授为镇平将军治都宿素名将捍蜀寇平夏逆屡有大功其夫人某氏死彞陵甚烈军政有防问九卿各直省提镇孰优予在班行曽极推孙徐二公盖所闻于公论如此今二公果奉
　　特防进位将军仰见
　　皇上知人之明懋功之赏必当乎人心若此
　　命礼部尚书掌翰林院事张英户部右侍郎王士祯内阁学士王掞陆葇为纂修类函总裁官翰林官
　　钦防分纂四十人
　　神仙传多诞妄无稽即吾儒所常称説者可例其余如言焦先年一百七十嵗河上公对汉文帝言吾注道德经以来一千七百余年墨子得地仙汉武帝时遣使束帛加璧以聘墨子墨子不出孔安国事越相范蠡年三百嵗色如童子张志和与颜鲁公游平望铺一席于水面挥手上升又言孙登忤太傅杨骏骏录之不放去登乃卒死骏埋之于振桥后数日有人见登在董马坡之类夫苏门先生诫嵇叔夜以才多识寡难乎免于今世云云故叔夜诗云逺慙柳下近愧孙登今乃谓骏使传致登遗之布袍登借刀断袍上下异处置骏门下复斫碎之时谓为狂岂以公和之葆光晦曜而为此儿戏以贾祸哉其妄大抵如此可一笑也
　　杨升庵先生在滇有张半谷含辈从游时谓杨门六学士以比黄秦晁张诸人半谷即愈光余则杨山士云王纯庵廷表胡在轩廷禄李中溪元阳唐池南锜又有吴高河懋为七子以拟廖明略升庵谓七子文藻皆在滇南一时盛事是也按朱曰藩射陂集人日草堂诗引云升庵先生在江阳以画像寄余白下揭于寓斋日夕防奉如在函丈嘉靖己未人日西域金大舆东海何良俊吴门文伯仁黄姬水郭第秣陵盛时泰顾应祥相约过余觞之斋中斋南向先生像在壁间诸子不敢背之坐各东西席如侍侧之礼比邱员澜饷中泠泉觅得阳羡贡茶一角烹茶为供以宣瓯注之焚沈水于罏作礼毕就坐皆叹曰幸甚今日乃得覩升庵先生文子曰今日之会奇矣余当作人日草堂图以寄先生余欣然拊掌因拈人日题诗寄草堂遥怜故人思故乡之句作八散诸子请各赋一篇并寄先生见吾辈万里驰仰之怀越二日文子图成又二日诸子诗次第成余乃为之引云考行状嘉靖乙未先生年七十二以是年六月卒于永昌诗画邮致之时先生已不及见矣按先生集有己未六月病中诀李张唐三君诗所谓魑魅御客八千里羲皇上人四十年是也当时先生流离颠沛逺在天末而逺近为人企慕如此何殊东坡惜身殁南荒不及玉局之尘还耳彼谗人者遗臭万年岂止与烟草同腐已哉
　　余向喜陈白沙恰到溪穷处山山枳殻花杨梦山太宰常忆任家亭子上连翘花发共衔杯新异不经人道偶阅升庵先生集一絶句云满城几日黄梅雨开徧金钗石斛花益新
　　以户部左侍郎蒋宏道为都察院左都御史右侍郎王士祯转左侍郎内阁学士兼礼部侍郎王掞为户部右侍郎【江南江西总督兵部侍郎傅腊塔卒左都御史范承勲未任改兵部尚书总督两江故也】滇南旧无鸿雁顺治庚子始有之千百为羣皆西向飞去自是年年有之不见北乡者右见滇志然升庵集有泛滇池见新雁诗
　　升庵客滇游其门者自六学士外又有隐士董难难字西羽太和人常辑转注古音着韵谱滇志列隠逸传曾见其题玉局寺一诗极佳录之杜鹃枝上春可怜杜鹃声里雨如烟萋萋满目芳草碧杳杳一髪青山悬忽悲麦秀客游次却忆楝风花信前惆怅池塘绿隂树惊心一曲南薰弦风格宛似升庵
　　何易于唐书在循吏传孙樵尝书其事文极工按檀弓曰易则易于则于易于杂者未之有也易于之名义盖取此然取名于丧礼何耶
　　以翰林侍读学士徐嘉炎为内阁学士兼礼部侍郎特赐原任福建兴泉道叅议陈啓泰諡忠毅原任浙江温处道佥事陈丹赤亦諡忠毅
　　过国子博士孔东塘【尚任】观宋方炉款识云绍兴二年大宁厰臣苏汉臣监督姜氏铸至德坛用凡二十字小篆姜氏即姜娘子
　　东塘又出示蔡卞书曹娥碑大字末云宋元祐八年正月左朝请郎充龙图阁待制知越州军州事蔡卞重书京卞兄弟皆工书亦章惇之比不中与苏黄作奴又观欧阳永叔泷冈阡表此永叔在青州所刻石为江神借观者其事甚异然书法殊平平不如江神嗜山谷书韦诗具眼或嗜其文章耶
　　观汉甘黄玉笛吹之成声又观汉铜尺司马温公布帛尺唐韩晋公滉小忽雷宋绍兴御制大海潮背有横书小篆三字背皆文其面纹理自然成三十六峰其下有潮汐浩汹之状故名
　　淮隂门人张力臣【弨】年七十矣寄所刻昭陵六马图赞及辩云唐太宗葬文德皇后于昭陵御制刻石文并六马像赞皆立于陵后命欧阳询书无庸疑矣乃游景叔云高宗又诏殷仲容别题马赞于石座又云询书不复见殷书独存今所传之赞正仲容所别题非太宗御制若然则赞有异词书有两种矣谓得之园陵记果足信否是以赵紫函有四疑范仲闇又援升庵殷譔欧书之説互有不同弨于康熙辛亥冬从汉南过云栈冒雪至醴泉抵赵村石鼔寺宿明日登九嵕甬道恭谒殿前上下歴览皆如昭陵诸志所云审视六马其制琢石如屏风每方高四尺五寸广五尺五寸厚一尺周遭边界棱起马身半凿空处刳下三寸西第一四蹄端立有马圉前立拔箭东第一西第二则三蹄立前左一蹄作奔势余三则絶尘而奔各马头之上一隅皆留石一尺正方与边界相平隠隠有字迹是当日刻赞处也下座每边三马相连各离尺许共置一座座面之石即与地平合缝有铁锭连属是石座无容书处也不知景叔何以不察紫函以为马无座书诚是矣弨忍冻槃旋其旁者两日抚摩推测惟喜得上一隅书赞之处显然可见想因其地位颇狭笔法细瘦非同大书深刻更经千百载风雨剥蚀固当漫灭幸赵氏金石录云昭陵刻石文六马赞皆欧阳询八分书世或以为殷仲容书非是至诸降将名氏乃仲容书耳今附于卷末是欧殷两书各存之征也今马之上方无一字可见是欧书已亡之征也又据志云骏石居后殿左右下一坎两行列数石人或无上半且下埋入于土皆不全此贞观中擒服诸番将君长颉利等十四人之像琢石刻之北司马门内者弨视之其余无几并下半衣甲之纹亦残毁不可名状安得有胸前之字是殷书已亡之征也纷纷悬拟不须置辩但观赵説自明矣越翊日驰至旧县观太宗庙遗址见昭陵图六骏图【即游景叔仿陵石制画刻一碑每马高七寸许】二碑巍然对列各拓数纸归乃仿刻为图缀鄙说焉至番将十四人游记止有十二人盖彼时已阙其二矣己未入都见朱竹垞太史所察唐书列传载有十人其相同者七不同者三为弃宗弄赞兹王白叶防于阗王尉迟伏阇信亦无确据未敢指定谁是附书于末以待识者教之癸酉端午日戊申
　　注书之难不惟吾儒如陆务观所云不敢注苏杜之説也乃如释氏亦然神僧传道安注诸经誓曰若所説不逺于理愿见瑞相乃梦一道人头白睂长语安云子所注甚合道理我不得入泥洹住在西域当相助通所梦即賔头卢也宗门统要唐紫璘供奉拟注思益经南阳忠国师问凡注经须会佛意始得供奉云若不会佛意争解注得师令侍者盛一椀水着七粒米在水中椀面安一只箸问遮个是甚麽义璘无语师云老僧意尚不会岂况佛意此二条可与陆说发明
　　戸部疏奏在京王以下满汉文武官员康熙三十三年秋季分应支俸银五十八万五千五百六两有奇武攸绪则天兄子也少变姓名卖卜长安市后盘桓龙门少室间冬蔽茅椒夏居石室晚年瞳有紫光昼能见星右见唐书又释灵坦则天侄孙常闻空中语云开心地即见菩萨如文殊像曰与汝印验令举首以手按之后印迹恒见止润州金山寺山北有龙穴常吐毒气如云坦居之毒云灭迹华林寺内有张辽墓寺僧多为鬼物惑乱坦居之鬼息右见神僧传牝狐家多出高人如此亦异事也平一虽畏祸隠嵩山终不能逺引而去不足道矣世亦传李林甫与其女皆仙女即太白诗所谓庐山女道士李腾空者
　　特赠縂督两江侍郎傅腊塔太子太保给一拜他喇布勒哈番令其子承袭













　　居易録卷二十五
　　钦定四库全书
　　居易录卷二十六　　　刑部尚书王士祯撰
　　今人事事不及古人如郡县志书亦其一也华阳国志三辅黄图等勿论矣即予近所得明黄才伯佐广东志李川父濂河南通志洎旧藏陆鼎仪釴山东通志皆精审不茍惜升庵四川总志马伯循陜西通志未及见尔曩曲沃相衞文清公【周祚】入
　　朝请修
　　大清一统志暨修直省通志而吾乡新通志修于癸丑当事既视为具文秉笔者又卤莽灭裂不谙掌故如人物一门竟将曹县李襄敏公秉单县秦襄毅公纮沂州王恭简公景三钜公姓名事实削去不存一字其余可槩见矣时方伯施泰瞻天裔主其事聘吴郡顾炎武亭林在局而不一是正潦草成书甚可惜也今方修一统志似当以旧通志为蓝本
　　苏氏织锦回文诗则天记云二百余首杨文公读至五百余首明僧起宗乃又分为七图一百四十七段得三四五六七言诗至三千七百首某王府刻之僧亦异人而苏氏方寸之图古今衍之如无尽藏神矣哉
　　田少司冦漪亭【雯】言抚黔时署中庭砌有草结实甚红可玩询之役人曰断肠草也一日有钗头小鸟色如鹦鹉飞啄其上捕之甚易驯致名断肠鸟唯食断肠草子不食余物按博物志云太阳之精名曰黄精天老曰太阴之精名曰钩吻钩吻即断肠草也七修类稿钩吻与黄精同穴对待而生形如黄精
　　周筼字青士家禾郡之梅里以卖米为业自晨至午居肆过午辄下帘闭肆登小楼读书喜为诗与朱彞尊李良年钟渊映比邻相善一日游嘉善馆柯氏园月夜吟诗意得遂至达旦适郡丞季某以事至署与园邻闻周吟声彷徨不能寐诘朝询知其故逮至杖而逐之予曰袁彦伯使不遇谢镇西几不免虎口
　　唐人好为鬼神诞妄之説如织女弄玊西子等事皆属不经李羣玉赋诗湘女庙自云遇娥皇女英段成式戏之曰君虞舜之辟阳侯也侮圣如此可谓无忌惮矣晋僧意在瓦官寺问王修曰圣人有情不曰无意曰圣人如柱耶庄子谓东郭子曰道在蝼蚁在稊稗在瓦甓在屎溺此等语与禅宗墙壁瓦砾树林水鸟露柱灯笼等话头何异
　　华亭门人周纶字鹰垂才士不偶有子名稚廉字氷持少年以钱塘观潮赋知名下笔千言而悠悠忽忽迹类清狂常除夕署门一联云论家世如阁帖官窑可称旧矣问文章似谈笺顾绣换得钱无未几卒二物皆松江产也【或云稚廉好食生蜗牛】
　　十五日
　　上谕谕户部朕惟黎元率育全恃农桑每遇歳时丰穰比屋皆能自赡倘一经旱潦粒食无资即有俯仰不给之虞非相时缓急而先事图维则补助之恩难以遍霈顷巡歴边外道经密云等处地方见田亩歉收米谷价贵闾阎匮乏衣食不充日前既已艰难来嵗何所依赖宜预为筹画用裨资生着遣部院堂上官二员会同直隷巡抚亲诣州县详察明白应作何区处赒济确议具奏其八旗披甲当差及年老有疾中伤退闲人等有实系贫窭窘于谋生者着该都统详察姓名报部应作何恩恤尔部议奏寻有
　　防遣吏部侍郎安布禄戸部侍郎法尔哈往
　　二十四日武闱榜放会元倪锦浙江萧山人
　　上谕复已故原任刑部尚书徐干学官以修书旧劳也蒋总宪裕庵説康熙癸丑滇逆未变时一日有人唤两舆夫云欲往齐化门外岳庙谒客比至下舆入径趋廊下其中先有多人切切低语至晡不出舆夫恐城门闭入视之閴无其人神案上有雇值钱若干在焉乃知非人也
　　景陵熊寅字国亮万厯壬辰进士客京师遇异人自称邹月賔以赫蹏书授寅曰有阨发此当相助俟芙蓉岭更相见也后渡彭蠡风大作樯摧桅折急发书视之风忽止舟得无恙书中有告汝婺源云云谒选果得婺源县令一日自县之郡行峻岭上忽于空中见月賔相与道故良久始不见询其地则芙蓉岭也壬寅元日梦邹来曰龙华会近矣遂卒
　　九月二十二日已刻经筵
　　上御文华殿满讲官吏部尚书库勒纳兵部尚书索诺和刑部尚书图纳都察院左都御史傅腊塔吏部左侍郎兼掌翰林院事常书礼部左右侍郎席尔达多奇工部右侍郎常绶汉讲官吏部尚书熊赐履礼部尚书兼掌翰林院事张英兵部尚书杜臻刑部尚书翁叔元工部尚书李振裕吏部右侍郎兼翰林院学士彭孙遹户部左侍郎王士祯礼部右侍郎兼翰林院学士王封濴东西侍尚书库勒纳侍郎彭孙遹进讲大学诗云乐只君子一节都御史傅腊塔尚书英进讲尚书敷奏以言三句讲毕
　　上御
　　乾清门召见内阁九卿询问原任将军赵良栋御史任宏嘉条奏事移晷乃退
　　赐宴太和门
　　召原任内阁学士兼礼部侍郎韩菼原任右春坊右中允徐秉义于田间并召原任刑部尚书徐干学左都御史王鸿绪少詹事兼侍讲学士髙士竒入京修书禅宗渐二门分途乆矣而顿门又自为矛盾互相排诋于佛祖无诤之义何居甞读呉兴皎然禅师能秀二祖賛云二祖之心如月如日南北分宗工言之失此语足为今日僧徒好鬬诤之良药特拈出之
　　召试戊辰科进士唐孙华特授礼部仪制司主事【孙华太仓人予门人时已铨补朝邑知县】
　　十月朔
　　午门颁三十四年厯始列蒙古属国诸部莭气昼夜时刻曰乌米穆秦曰科尔沁扎赖特阿霸哈纳苏尼特杜尔伯特蒿齐忒毛明安郭尔啰斯阿彔科尔沁阿霸垓四子部落巴林札鲁特喀尔喀喀喇沁敖汉翁牛特土默特奈曼克西克胜吴喇忒鄂尔多斯
　　本朝正朔之逺暨如此
　　以兵部左侍郎王维珍为浙江巡抚巡抚浙江佥都御史张鹏翮陞兵部右侍郎
　　初七日武进士胪传一甲三人状元曹曰玮京卫人榜眼丁爽陜西人探花石钧湖广人
　　初九日大雪初晴
　　驾幸南海子初十日
　　幸畅春园十一日
　　幸玉泉山十二日十三日大阅于玉泉
　　宗侄茂京【原祁】庚戌进士今为礼科都给事中太常烟客先生孙同年端士兄【揆】长子也画品与其祖太常颉颃为予杂仿荆关董巨倪黄诸大家山水小幅十帧真元人得意之笔又自题絶句多工其二云蟹舎渔庄略彴边柳丝荷叶鬬清妍十年零落荒园景彷佛当时赵大年【西田图】横冈侧面出烟鬟小树周遮云往还尺幅峦容写荒率晓来剪取富春山【大痴富春山岭】一日秋雨中茂京携画见过因极论画理其义皆与诗文相通大约谓始贵深入既贵透出又须沈着痛快又谓画家之有董巨犹禅家之有南宗董巨后嫡派元惟黄子久倪元镇明惟董思白耳予问倪董以闲逺为工与沈着痛快之説何居曰闲逺中沈着痛快惟解人知之又曰仇英非士大夫画何以声价在唐沈之间征明之右曰刘松年仇英之画正如温李之诗彼亦自有沈着痛快处昔人谓义山善学杜子美亦此意也
　　命兵部督捕侍郎赵山通政使司右通政张云翮工科掌印给事中博尔济兵科给事中赵心抃阅视河工【心抃蜀西充人予门人也】
　　济源县段少司空园是玉川子煎茶处中有二泉或曰玉泉去盘谷不十里门外一水曰漭水出王屋山按通志玉泉在泷水上卢仝煎茶于此今水经注不载车驾主事龚衡圃【翔麟】借襄阳守城录写本一卷记南宋开禧二年荆鄂都统赵淳守襄阳事首署门生忠训郎赵万年编无名氏跋云按史开禧用兵止载毕再遇数有功而详其事赵淳止有焚樊城而遁之计魏友谅突围而去事今幕客记注乃若此然则魏当何如记之耶岂史臣多遗逸而不及见此耶抑以为夸张失真而不之取耶皆不可考也
　　陆右丞蹈海录一卷京口丁元吉撰首宋史陆秀夫列传次熊开传次挽诗有龚序五言方回曾微一抔土鱼腹君臣龙仁夫无地叅黄钺终天惨玉衣仇逺甘抱白日没不知沧海深方凤鼇背舟中国龙胡水底天七言汤炳龙人心自感兴元诏天意难同建武时盛彪平地已无行在所丹心犹数中兴年数聫最警策末载吴莱桑海遗录序右丞遗文丹阳馆记一首
　　保越录一卷记元至正十八年浙江等处行枢密院副使吕珍守绍兴本末不著作者姓氏
　　先曾祖大司徒府君昔抚楚诛何心隠一案千古自有定论前卷详其顚末矣近观冯文敏公【琦】北海集有寄府君一帖云南中缙绅皆谓何心隠行兼三游罪浮四凶置之宪典孰以为非三尺之平今中丞不辨其当罪而以罪之者不在已若将移事于台下者盖季孙行父逐莒仆而自以为于舜之功二十之一也意在搆怨而适足归功于台下何病为此书与弇州先生云云皆公论益知赵崇善狂吠为可恨也
　　西洋意大利亚国遣其臣世袭公斯毕呶纳及玛诺萨进贡将至香山防门而斯毕呶纳病死玛诺萨言彼国恒患大风数年无之且雨旸时若彼国善天文者云中国有圣人在位故贡方物以输悃诚其国距中国十万里凡经七国行三年始至粤其贡物有自鸣琴千里镜等凡二十二种九十八件【右见广东巡抚题疏】
　　采石瓜洲毙敌记一卷纪虞雍公事雍公门人潼川蹇驹撰隆兴改元漫叟序拟以韩碑柳雅不着姓名酌中志余彚载泰昌啓祯三朝书八种东林朋党录防将录同志录东林籍贯盗柄东林伙伙壊封疆录天鉴录钦定逆案附天啓宫词同志录部院五十七人先太师公名列十一部曹四十一人从叔祖吏部【象春】名列第一东林籍贯山东十三人首太师终吏部其十一人曰毕自严张凤翔刘策柳佐王洽宋槃翟凤翀程绍史永安房可壮袁化中云
　　御制百家姓首云孔师阙党孟席齐梁高山詹仰邹鲁荣昌冉季宗政游夏文章即开端数语已见
　　崇儒重道之盛心矣
　　以通政使司左通政常翼圣为都察院左佥都御史【佥都御史刘超凡病卒】
　　十一月初三日
　　贵妃薨初五日权厝城东花园满汉三品大臣已上俱赴殡宫予以
　　南郊陪祀例不与十三日
　　册諡温僖以大学士吏部尚书伊桑阿礼部左侍郎兼太常寺卿席尔达充正副使是日五鼓民公侯伯已下郎中已上俱赴殡宫
　　宋刘昌诗芦浦笔记载治喘方麻黄三两不去根节汤浴过诃子二两去核用肉二味为粗末每服三大匕水二盏煎减一半入腊茶一钱再煎作八分热服无不验者又云彭子寿侍郎一方用新罗【即今高丽】人参一两为末鸡子清和为丸如桐子大阴干每服百粒温腊茶清下一服立止
　　宗人通政使司右通政青岩【焯】传一方治男妇气血亏损即喘寒热重症亦能治之其方止用人参一分真三七二分共为末无灰热酒调服二煎三煎皆如前日服三次有奇効
　　以兵部右侍郎张鹏翮提督江南学政【提督江南学政叅议邵嗣尧卒】礼部疏请广八旗生员额数查八旗满洲蒙古原额取生员四十名今将上三旗包衣满洲佐领浑托和并五旗包衣满洲佐领俱应归并八旗满洲蒙古考试共取进生员六十名八旗汉军原额取生员二十名今将上三旗包衣汉佐领并五旗包衣汉佐领俱应归并八旗汉军考试共取进生员三十名奉
　　防允行奉天府府丞金玺疏请照例广生员额亦允行唐赵蕤长短经第二十篇曰惧诫引尸子曰昔周公反政孔子非之曰周公其不圣乎以天下让不为兆人云云此荒唐悠谬之论乃孔子之所必诛而托名圣人真可谓无忌惮者孟子恶处士横议正谓是也
　　命兵部覆试下第武举取五十人
　　驾幸瀛台亲试骑射技勇
　　以在籍原任刑部尚书陈廷敬为户部尚书
　　命吏部右侍郎安布禄户部右侍郎法尔哈查勘直隷被灾州县复
　　命得
　　防这安州等十一州县赈济贫民着一半给与米谷一半给与银两所余米谷着照时价稍减发粜于民密云迤北州县着守道沈朝聘文安等迤南州县着巡抚郭世隆亲行散赈发粜仍着户部贤能司官各一员公同料理务俾小民得霑实惠其十一州县康熙三十四年地丁钱粮俱着蠲免
　　十一月初三日致仕文华殿大学士兼吏部尚书李之芳卒年七十有四
　　赐諡文襄昔闽逆之乱两浙震惊公方驻节杭州闻警即移镇衢州与贼大小百七十余战身冒矢石为将士先贼卒不能逾钱塘江一步窥江南者公之力也公属予为作年谱序未脱稾而公薨
　　十五日刑部左侍郎郑重卒于位公字山公福建建安人顺治戊戌进士予同年石交也往哭之恸予平生哭友最恸者施侍读愚山【闰章】叶文敏讱庵【方蔼】沈文恪绎堂【荃】暨公四人耳
　　初江阴县治邻广福寺令出入以寺钟为度康熙初钟忽累夕不鸣令怪而诘之僧对曰楼有妖物不可上令怒笞之县有杲禅师者戒行甚高寺僧试往求之杲曰必狐也狐性嗜鸡而忌梧子油可以梧子油炙鸡置楼下彼来窃啖必大吐委顿伺之可掩取也僧如教果获一狐色纯黑而九尾狐被缚怒曰吾千嵗狐也得道已来横行大江南北无敢撄者所畏者惟三人耳若何人斯而敢赚我僧诘三人为谁狐曰东郭单学究城南剑庵杲和尚靖江知县郑公重也三人外吾皆得而侮之僧曰是即杲和尚命也狐曰然则吾当逺避且郑公将来摄此邑吾从此逝矣僧释之遂去未几令迁去郑果至郑起家靖江令为政清惠平恕入为行人擢吏部歴掌考功文选有清望洊歴副宪少司宼矜慎庶狱言无不尽不肯媕阿诡随虽和易近人不立崖岸而是非之介屹然不可揺夺下直闭门晏坐于名利澹如也尤笃友谊同年故交或物故数十年其子姓来京师者必极意赒防之无倦色遇人一以至诚不逆诈也田少司冦纶霞【雯】云郑公真圣贤真名臣予以为知言
　　契丹国志后妃传道宗萧皇后本传云性恬寡欲鲁王宗元之乱道宗同猎未知音耗后勒兵镇帖中外甚有声称崩祖州云云而已焚椒录所纪耶律伊逊张孝杰辈谗搆赐死之事絶无一字及之又录称后为南院枢密使惠之少女而志云赠同平章事显然之女志言勒兵似娴武略者而录言幼能诵诗旁及经子录中所载射虎应制诸诗及回心院词皆极工而无一语及武事且本纪道宗在位四十七年改元者三清宁咸雍寿昌初无太康之号而录载伊逊密奏太康元年十月据宫婢单登及教坊朱顶鹤陈首云云已上皆抵牾不合不可解也按辽史宣懿皇后传虽略而与焚椒录所纪同盖契丹志之疏耳志惟载天祚文妃善歌诗其咏史云丞相朝来剑佩鸣千官侧目寂无声养成外患嗟何及祸尽忠臣罚不明亲戚并连藩翰地私门潜蓄爪牙兵可怜昔代秦天子犹向宫中望太平按史亦载此诗是骚体非律
　　同年梁溪秦宫谕留仙【松龄】以写本诗总闻相寄宋人汶阳王质撰其例曰闻南闻风闻雅闻颂又闻音闻训闻迹闻事闻物闻用闻章闻句闻字而终以总闻其书援据亦博而好与毛郑异亦絶与朱子不合如衞诗栢舟燕燕鹑之奔奔二子乗舟郑诗狡童将仲子有女同车青青子衿之类甚多如云郑忽言行盖多近贤不可以成败论人所谓狡童非忽也又云文姜郑忽所辞者也以为贤而不娶识者更详之此言最允然于齐诗南山猗嗟诸篇皆无异词后有宋人跋云右雪山王先生诗説二十卷其家椟藏且五十年未有发挥之者临川贰车国正韩公摄守是邦念前辈著述不可湮没乃从其孙宗旦求此书锓梓以传命工经始而日强分符来此公余取读之其删除诗序实与文公朱先生合至以意逆志自成一家真能寤寐诗人之意于千载之上斯可谓之穷经矣淳祐癸卯季冬上澣吴兴陈日强书此跋谓与晦翁合亦非也
　　王绂孟端友石先生集亦秦宫谕写寄有曾棨王璡二序翰林修撰王洪撰传中书舎人章炳如撰行状翰林学士胡广撰墓表按孟端为人狂简今集中诗多卑弱萧洒不如倪元镇沈郁不如王原吉磊砢不如孙大雅差与浦长源伯仲耳
　　西域南怀仁着坤舆图説所记西洋诸国物产多异其尤奇者有七一亚细亚州巴必鸾城瑟弥米德王后造形势矩方周回二百里城门凡百皆范铜为之城高十九丈阔四丈八尺白石砌成上有园囿引水为飞瀑如溪涧然一乐德海岛铜铸一巨人高三十丈立海口两足踏两石台跨下能容海舶往来其手指逾合抱右手持镫佑舟望之知泊处其身中空自足至手有螺旋梯造十二年乃成一亚细亚州嘉略省茅索禄王墓亚尔德弥细王后为其夫造下层矩方四面各有白石柱二十六株回廊相通寛七丈余中为石梯以达絶顶顶上铜辇一铜马二茅索禄王象一工既毕后遂殉之一亚细亚州厄弗俗府供月祠祠建湖中高四十四丈阔二十一丈中有石柱一百五十七株各高七丈祠外有白石飞梁四以通四门相传二百二十年乃成【其他不录】又亚墨利加墨是可国都城四十八里皆在大湖中以独鹿木为桩上加板城郭宫室丽精絶意大理亚【在佛郎察东南】西北为勿搦祭亚国城建于海中异木为桩入水不朽其上铺石造宫室衢中皆海两旁通陆行城中有海艘三万桥梁之下可渡风帆又印度河西百尔西亚国城百二十门有苑囿造于空际下以石柱承之上覆土石楼台池沼草木鸟兽皆具罗玛国城有名苑铸铜为百鸟发机皆鼔翼而鸣如其本音【此不在七事之列】所载鸟兽草木略摘录于左哇岛有无对鸟无足腹下生长皮类筋恒纒于树毛羽五采服气不饮不食印度国有独角兽毛黄头有角能触师子解诸毒印度国有鼻角兽鼻上一角坚如钢铁能触象南印度国有山羊顶生两乳意大理亚国有般第狗昼潜水中夜卧于陆欧逻巴州热尔玛尼亚国有兽名撒辣漫答辣性寒能灭火利未亚州额第约必亚国有狸猿其身上如狸下如猿重腹类囊遇猎人即藏子于囊中亚毘心域国有兽名恶西那约如马形足前长后短颈甚长自前足至首高二丈五尺毛具五采亚墨利加州白露国有鸡大常鸡数倍有肉鼻能伸缩毛羽黑白相间尾开屏如孔雀伯西尔有鹊吻长等身空明如纸南亚墨利加州有骆驼鸟形如鵞首高如人乗马行则张其翼疾如马其腹热能镕铁意而兰大有犬能杀虎印第亚即天竺五印度有阴树夜中开花昼则否有菩萨树有异象能通人语有巨鸟喙能解毒一喙直金钱五十枚其猫有肉翅能飞印度河西曰百儿西亚有塔以黄金铸成之亚喇北亚有树如橡栗夜露坠其上即凝为蜜得白得以瑚为币则意兰海生珠河生猫睛昔泥红金刚石亦多水晶国人或琢为棺吕宋之南曰木落各有大壳容一人国人用之为盾亚细亚海中曰祭波里岛有蒲桃酒可度八十年不壊有火浣布乃炼石为之欧逻巴州有利诺草为布细滑坚韧敝可捣为纸佛郎察有蓝石覆屋代瓦罗玛西北为勿搦祭亚有温泉女子不育者浴之辄育哥生济亚有两河一濯发则黄濯丝则白一濯丝发皆黑又従纳波里至布里城有山山多洞洞各主疗一疾西齐里亚有巧工造百鸟能飞乃至蝇蜹亦能飞又有几墨德者天文师也尝有敌国乗数百艘至铸一巨镜映日注射敌艘即有火发众艘皆烬又造巨船千人不能运几墨德一举手船即入海又造浑天仪凡十二重日月星宿运行迟疾与天无二以玻璃为之哥而西加有犬善战一犬可当一骑郎察东北曰热尔玛尼亚工作精巧能于戒指内纳一自鸣钟罗得林日亚其国王堂中以瑚琅玕作屏幛又波罗尼亚属国有波多里亚海濵出琥珀是海底脂膏自石罅流出浮水面见风始凝翁加里亚在波罗尼亚之南有四水一从地中喷薄而出即凝为石一冬解夏氷一投以铁化为泥再镕又为精铜一水色沈绿冻则成绿玉不复化欧逻巴西北有四国曰大泥亚诺而勿诺亚雷际亚鄂底亚其南夏至日长六十九刻其中长八十二刻夏至日轮横行地面半年为一昼夜罗马泥亚国有岛曰厄欧白亚海潮日七至哥儿府产橘柚香橼更无他树亚细亚西尽境曰莫斯哥未亚其地夜长昼短冬至日仅二时地中海有岛百千六百曰甘的亚有草名阿力满食之不饥风浪最大不可行海鸟有亚尔爵虐者巢于水次一嵗一乳乳时风浪不作商船候之以渡海欧逻巴西北西海迤北至氷海为意而兰大有湖插木其中入土者化为铁水中者化为石为谙厄利亚有聋石隔石即铳炮不闻有湖长百五十里鱼味最美皆无鳍翅中有小岛无根因风往来上生林木甚茂又有三湖相通其鱼不相往来有海窖潮时吸水不盈潮退则喷水如山其迤北多巨鱼以鱼骨为舟车宫室皮为舟遇风不溺又格落兰得地多火宛转作沟以通火火所至便置甑釜终古不灭利未亚州产葡萄树极高大有鸟名亚既刺为百鸟王羽毛黄黑色高三尺首有冠喙如鹰隼有山狸脐后一肉囊香满其中如麝病向石上剔出之乃痊有马善走能鬬虎国人夜睡不梦曷噩刺国西南海有大浪山海船不能渡有暗礁利若锋刃皆瑚利未亚东北大国曰厄日多其地自古无云气不雨有河曰泥琭河水到处即成膏腴有巧工作龙尾车以时蓄泄臝能生育殊他国弗撒国王所居殿长广三里开三十门夜然灯九百盏亚非利加一麦秀三百四十穗莫讷木大彼亚国有巨象一齿重二百斤有兽类猫尾有香汗汗沾木即成奇香利未亚西北有福岛无雨百谷自生中有铁岛生树最大日夕有云气抱之酿成甘露下滴日出云散下作数池皆满人畜沾足南亚墨利加州白露国有羊可代马能絶食三四日肝生一物如卵疗诸疾海商贵之有鸟名厄马长颈高足羽毛珍丽足若牛蹄不飞而善走奔马不能及卵可作杯畨船所市龙卵是也伯西尔国人皆老寿无疾病他方病不能疗至其地则瘳有虎饥时百夫莫当饱即大可毙之妇人幼即凿颐唇为孔嵌以猫睛夜光诸宝有大鱼曰白都狼渔者乗之以捕他鱼有银河河水溢则布地皆银沙智加国人最长大可一丈许一齿阔三指长余四指北亚墨利加州墨是可国工人缉鸟羽作画光彩生动市肆鬻书西南曰花地人皆牧鹿饮其乳若牧羊然曰瓦革子地多沙以鱼头布沙中每头种谷二三粒鱼腐地肥获倍常土曰古巴有鸟夜舒翼有光自照海族有鱼名把勒亚长数十丈首有二孔喷水仰出遇海船则昻其首注水船中水满舟沈遇之者以盛酒巨木投之辄吞数而逝又斯得白长二十五丈性善能保防人人或为鳄鱼困者此鱼辄往鬭解其厄故国法禁捕之仁鱼性亦慈尝负一儿登岸儿为鬐触死鱼亦自触死剑鱼防长丈许齿如锯与把勒鱼战海水尽赤瓦刺多似鳄鱼鳞甲甚坚刀箭不能入足有利爪性狞恶入水食鱼登陆人畜食无所择口中无舌不喜食蜜初生子如鵞卵渐长至二丈许吐涎于地践之者辄仆因就食之见人逺则哭近则噬仁鱼能以利鬐刺其腹而杀之有乙茍满者鼠属大如猫以泥涂身令滑入腹齧其五脏又能破其卵有香草曰杂腹兰鱼畏之辄避去又落斯马长四丈足短居海底罕出额有二角如钩睡则以角挂石尽日不醒【鱼目不瞑此独善睡】有兽名海魔二手二足力甚狞遇海船辄颠倒播弄之多遭沈溺有飞鱼可以占风船鱼介属有殻而六足足有皮以半殻为舟以足为帆乗风而行海蟹大逾丈以螯夹人脰立断海女上体是女子下体鱼形其骨止血海人有二种一通体皆人须睂毕具特手指相连如鳬爪西海人有得之献国王者不言亦不食复縦之海回盻鼔掌大笑而去又西洋曷兰达地于海中获一女子与之食辄食亦为人役但不能言自有肉皮无生地如长衣然西人亦莫测其族类
　　东西二红海水色淡红是海防瑚所映也
　　以大理寺卿陈汝器为刑部右侍郎太常寺卿李辉祖为大理寺卿










　　居易録卷二十六
<子部,杂家类,杂说之属,居易录>
　　钦定四库全书
　　居易録卷二十七　　　刑部尚书王士祯撰
　　康熙三十四年乙亥二月暂停
　　经筵
　　重建太和殿自二月二十五日鸠工李少司空贞孟【元振】言有老工师梁九者董将作年七十余矣自前代及本朝初年大内兴造梁皆董其事一日手制木殿一区以寸准尺以尺准丈不逾数尺许而四阿重室规模悉具殆絶技也初明之季京师有工师冯巧者董造宫殿自万厯至崇祯末老矣九往执役门下数载终不得其传而服事左右不懈益恭一日九独侍巧顾曰子可教矣于是尽传其奥巧死九遂籍冬官代执营造之事一技之必有师承不妄授受如此柳子厚作梓人传谓画宫于堵盈尺而曲尽其制计其毫厘而搆大厦无进退焉殆类是与
　　宋时汴京有都料匠喻皓撰木经三巻或云皓有一女每卧则交手于胷为结搆之状如此逾年撰成木经三卷又秦始皇时骞霄国献刻玉善画工名裔方寸之内画以四渎五岳列国之图出拾遗记元和中裴宙镇荆州掘地得一石规模楼橹悉仿荆城中空六尺八寸甚工致命徙之藩篱间见江陵志
　　巡抚山西副都御史噶尔图疏报平阳府临汾洪洞襄陵浮山等县于四月初六日戌时地震倾倒公私廨舎房屋四万余间压死兵民一万八千有奇二十五日奉上谕谕户部顷据山西巡抚噶尔图同太原总兵官周复兴奏报平阳府地震房舎倒塌人民损伤随经特遣司官【户部员外郎登德等】星驰前往察勘情形比复传问往来经过及本籍人员具述屋宇尽皆倾毁人民多被伤毙受灾甚重朕心深切轸恻应作何恩防着速议具奏部议照康熙二十二年崞县等五州县地震赈恤之例每大口给银一两五钱小口给银七钱五分得
　　防依议仍每名口加银一两遣户部尚书马奇驰驿速往
　　特命平阳府士大夫仕于朝者皆归视其家都察院左都御史蒋宏道以下凡九人
　　山西巡抚噶尔图罢以不
　　钦遣赈灾大臣即归太原也
　　太原总兵官周复兴卒以地震伤重故也
　　五月初八日
　　东宫婚礼成
　　赐宴于文华殿之北以金杯
　　赐酒前数日皆阴雨是日晴霁
　　巡抚河南兵部右侍郎兼都察院副都御史顾汧罢以大理寺卿李辉祖为右副都御史巡抚河南以太常寺卿李鈵为大理寺卿山东布政使喻成龙为太常寺卿以内阁学士兼礼部侍郎李柟为工部右侍郎【工侍徐潮以内艰归】
　　原任内阁学士兼礼部侍郎田喜卒
　　赐祭葬田马邑人顺治辛丑进士
　　特防允福建巡抚副都御史卞永誉请寛三藩下及孙延龄下入官脱逃人犯地方官员考成处分之例先是逆藩呉三桂耿精忠尚之信及广西将军孙延龄下伪包伪标人员起解入旗逋逃者众九卿防议责令滇闽粤东西地方官员缉获一年不获即罹降罚罕得免者诸抚臣王继文王起元等先后上疏请照逃人例案缉每年终出具印信甘结如后有发觉照隐匿之例处分户部以事系九卿防议定例不允至是闽抚复以为言遂得
　　俞防
　　皇恩浩荡四省地方官始得息肩矣
　　御书赐吏部尚书库勒纳诗云滇海奇游万里余天平楼阁化人居鹿门不独偕厐隠彤管犹能续汉书尚书以问诸公以为唐人诗也遍简万首絶句不可得一日会议东阙门吏侍彭十兄羡门【孙遹】举以问予予曰此必赠吴郡范长白徐夫人小淑之作耳熊尚书青岳【赐履】陈尚书説岩【廷敬】询予何以知之予曰此易解耳范尝官云南监司而归隠吴之天平山时赵宧光凡夫亦有才妇曰陆卿子隠居寒山与徐齐名徐有络纬吟陆有芝考槃二集皆为时传诵故以厐公班大家拟之可不疑也彭公曰是也此
　　御笔临董宗伯书当即思白作吾辈但谓是唐诗误矣深叹予为善説诗遂记之云
　　五月门人蒋景祁宋至殷誉庆蒋仁锡邀看枣花于崇效寺予赋五言古诗二章诸子和之寺有杨忠烈公涟榜书无尘别境四大字极遒劲
　　驾在畅春苑部务稍暇五月中与同人诸及门间为结夏文字之防一赋得五月江深草阁寒一镜湖五月凉一五月卖松风人间本无价厐工部雪崖【垲】诗云闲傍苍松置短牀南风萧洒透衣裳人间第一清凉散休把千金比禁方南薰灼灼自天中五粒阴多障逺空莫怪山僧开横口快哉不数大王风嘒嘒鸣蜩毒热新松枝轻飐午风匀此间好是清凉国遮莫铺金肯售人【又二首不及録】龙刑部雷岸【燮】诗云岸帻披襟意爽然凭谁索价且髙悬东坡只欲时人买刚道清风直万钱满袖携归且啸歌纷纷触热客何多凉风争似凉州好此价惟须问孟佗【又一首不及録】二君皆以翰林出为郎署有诗名厐任邱人通禅理龙望江人工词曲有琼花梦芙蓉城诸传奇【六月连雨至七月不絶此事遂废】
　　畅春苑荔枝结实
　　颁赐内阁部院大臣盖闽中急逓进
　　御至是始熟也近日慈仁寺市亦有卖粤中佛桑花者一株索价至数十金
　　以国子监祭酒张榕端为内阁学士兼礼部侍郎右春坊右庶子孙岳颁为国子监祭酒
　　内阁学士兼礼部侍郎陆葇上疏乞休得
　　防准以原品致仕前内阁学士兼礼部侍郎韩菼补原官【韩去年奉　召入京总裁大清一统志】
　　明宪宗御画鱼藻图一轴上方题成化庚子御笔钤以广运之宝鱼大小凡十枚鼔鬛煦沬于荇藻之间意态生动乃穆宗隆庆间以赐李文定公【春芳】者今藏其孙工侍【柟】处
　　总漕兵部右侍郎兼都察院右副都御史王梁罢以湖南巡抚董安国为总督漕运兵部右侍郎兼都察院右副都御史
　　以顺天府府尹刘元慧为宗人府府丞【宗人府府丞唐朝彛假归】原任户部尚书王隲卒
　　赐祭葬福山人顺治乙未进士
　　原任刑部右侍郎李逈卒
　　赐祭葬寿光人康熙甲辰进士
　　监察御史龚翔麟疏劾原任勇略将军赵良栋
　　改吏部外转例员外郎外转府同知主事外转府通判赐户部尚书陈廷敬
　　御书赤壁赋兵部尚书杜臻
　　御书白羽扇赋刑部尚书翁叔元兵部左侍郎张集御书诗诗余各一辐又赐原任詹事府少詹事兼翰林院侍讲学士髙士奇清吟堂国子监祭酒孙岳颁墨云堂大字右中允袁佑王右丞诗【山中相送罢五言絶句】
　　巡抚甘肃副都御史舒书疏报西宁卫集鸾沟范家庄地方于六月十一日山崩人民一百四十余家尽被防压其得全者仅四十六人得
　　防令陜甘总督吴赫速往勘眀即行具奏
　　上谕吏部兵部各省督抚提镇官员来京陛见原欲以地方情形及兵民生计面加谘询具有深意近来京各官辄以进川马等物为辞多取置办虽经却还但闻其在任购买大为地方官员兵民之累朕本欲询兵民生计召令前来乃反致累兵民殊失朕之初意且川马如果需用自颁特防令出产地方办解何须进献着通行严饬嗣后一切禁止
　　巡抚福建右副都御史卞永誉两疏为故福建总督諡忠贞范承谟巡海道副使諡忠毅陈啓泰请专祠春秋祭祀载入祀典得
　　防这所建祠特赐
　　御书扁额【范祠曰忠贞炳日陈祠曰忠防流芳】
　　六月吏部文选司郎中谈九干以事罢有
　　防令各部堂上官保举可任选司者以闻本部公举贵州司郎中袁定逺【康熙庚戌进士】奉
　　防防用予谂之曰
　　上以向来选郎多不任职
　　特防从诸曹拔尤调补此例从前所无盖旷典也子独简用遭逢不世当积弛之后须极力振刷如昔选郎王东臯伯勉【顺治丙戌进士河南汤阴人】宋开之文运【顺治己丑进士直南宫人歴官刑部左侍郎諡端慤加太子少保】二公之所为方足以副
　　上旁求至意而予辈亦得逭于咎戾子勉之矣
　　总督江南江西兵部尚书范承勲疏为再陈漕粮脚耗之累恳恩特赐支给免追以苏重困以速挽运事江西运漕四十八州县除南昌新建两邑外皆僻处山陬粮艘难到水次故民间愿出脚耗津贴于官官为代运犹之乎自费自运也后因地方官虑涉私派之嫌附入全书之尾亦曰以公济公冀免指摘云尔究非额编之款每年奏册送部开载甚明厯准销不谓康熙二十六年前漕臣以为此项可省题请扣除部议行追自二十三年起至今数载毫无完报者盖以民间自出之费各自运其应输之米正小民急公之义勿论从前已运之费必无可追即见运之米非给脚耗在官既不能代民白运而在民既追其自出之费又复令其再费再运费重累多势必挽运愆期深悮漕务臣于今年二月将敬陈江右漕粮等事题请豁免部覆仍未允行伏念我皇上视民如伤一夫不获动廑圣怀不敢不据实再请伏祈睿鉴系民间自出之费自运其米仍准照旧支给听民贴运从前已支之费免其追赔庶重累既苏漕务自速云云得
　　防江西所属州县多处山陬百姓自愿贴费将漕米运至水次着仍聴民贴运从前已经支给者俱免追赔该部知道按江西漕米脚耗追赔一案官苦叅罚民苦系累为十三郡大害久矣巡抚宋荦马如龙相继累疏言之予在部深知其不可同事亦多知之而以前人嵗久行追之事翻案甚难相与太息而已一旦
　　圣恩浩荡如此十三郡之官民如拨云雾复见天日其为歌咏尸祝当何如哉此固
　　朝廷非常之恩而范司马之德亦所云不可谖兮者与孔博士东塘言曲阜县东北有石门山即杜子美诗题张氏隠居所谓春山无伴独相求刘九法曹郑瑕邱石门宴集所谓秋水清无底者是也李太白有石门送杜二甫诗何言石门路复有金尊开亦其地山今尚有张氏庄相传为唐隠士张叔明【一作卿】旧居张盖与太白孔巢父辈同隠徂徕称竹溪六逸者也山不甚髙大石峡对峙如门故名中有石门寺寺后曰涵峯峯顶有泉流入溪涧往往成瀑布孔于寺前水滙处作亭曰秋水又于其左起馆曰春山皆取杜句也山南有两小阜俗称金耙齿银耙齿者子美诗不贪夜识金银气之句盖偶然即目耳非身厯其处固不知也又故鲁城北有范氏庄即太白访范居士失道落苍耳中者孔亦将修复其址仍取李诗闲园养幽姿之句名以闲园予喜其好事诺为其作记而先书于此【注家引水经注谓石门在临邑非是】
　　刑科掌印给事中裘充佩题为请酌定中马之额变通拨给之例以足军实以佐边需事臣维马政之设周礼最详汉唐以来莫不以此为重务今甘肃茶马之法日久废弛不可不亟为修饬者也伏查顺治二年照明季旧例于甘肃等处毎年额征商茶九万箆以易番马所中马匹拨给四川陜西山西河南湖北等省各营及驿站缺马之用康熙二年以后节裁各省营马并各驿站每嵗拨给仅百余匹因用马不多故中马数少而茶不得行今洮岷诸处五防累年积贮陈茶八十余万箆除行令变价报销五十万箆外尚存茶三十余万箆未报年复一年茶愈壅滞而番马之利所弃多矣臣请查照额征茶箆依数中马仍行严禁不得滥中老弱马匹亦不得扣减箆数以致番马不前约略计之每年行茶九万箆可中马九万匹未变陈茶三十余万箆又可中马数万匹或番马来多不妨招商广中除各营驿照常拨给外所有马匹尽解京师以备八旗之用若中马数多行茶溢额作何奬励云云得
　　防下九卿詹事科道防议允行所中之马照例给与营驿外其余马匹令于好水草地方牧放每年将马数千匹俟交秋之时差官送红城口等处奉
　　防茶马事务闗系要着差专官管理应差官员开列具奏寻
　　命内务府郎中李学圣以监察御史衔往
　　八月刑科给事中裘充佩江南道监察御史任宏嘉内陞外转停止一次吏部四司官内陞外转俱停一次门人宗人府经厯黄自先【元治】携唐搨圣教序相示古色郁然真旧物也有柯敬仲印王敬美图书印江宁郑簠谷口题籖
　　林间録载洞山语云语中有语名为死句语中无语名为活句予甞举似学诗者今日门人邓州彭太史直上【始抟】来问予选唐贤三昧集之防因引洞山前语语之退而笔记
　　夹山曰坐却舌头别生见解叅他活意不叅死意达观曰才涉唇吻便落意思并是死门故非活路
　　汉楼防养吕公事予既辨汉书游侠传之谬又引张文潜之语以明之读寂音尊者林间録圭峰宗密禅师匿李训训死仇士良捕密诘之怡然曰与训游久吾法遇难则救初无爱憎死固吾分寂音譬之香象摆坏铁锁自在而去此佛菩萨果位中人乃真义侠也彼楼防者非圭峰之罪人哉
　　偏沅巡抚陞总督漕运侍郎董安国疏言湖南丈后余存荒芜田地前抚臣王梁题请将有荒州县捐陞之员暂留原任二年内劝垦成熟方准离任部覆奉有依议之
　　防兹据布政使杨鳯起详称日事严催据长沙府之善化醴陵永州府之道州新田郴州之桂阳兴宁靖州之绥宁七州县共报垦过民屯更名老荒田地塘一百八十二顷八十一亩九分零应征条饷银一千一十六两有奇但今二年之限将满节据长沙等府属有荒州县咸称康熙三十年奉文清丈地亩稍可开挖者皆已陞科入册今之存荒实系沙壅石磊人力难施吁请寛缓免拘成限云云查湖南田地自丈増后凡属可垦之荒俱已入册陞科余存荒芜实难开垦若人力可施小民原以耕凿为业当兹
　　尧天舜日之下作息自由岂肯以有用之土地置之荆榛灌莽耶此实耒耜难施犹期草莱渐辟如必责之限内全垦保无有不肖有司畏考成而重敲扑致启压勒报垦之乎我皇上蠲租薄赋恩洽区宇臣身任抚绥敢不仰体皇仁自甘缄黙恭请
　　敕部准照各省垦荒事例听民自便陆续垦报免拘年限有司既无考成顾忌之虞小民可省抑勒捏报之弊楚南兆庶顶戴
　　圣恩浩荡无涯矣
　　调漕运总督董安国为河道总督以山东巡抚桑格为漕运总督【督河尚书于成龙丁外艰】
　　御书扇赐户部左侍郎思格则诗云宫连太液见沧波暑气初消秋意多一夜轻风苹末起露珠翻尽满池荷淄川县写桥王氏家廏中驘忽与驴语者二日语终太息曰子苦将满吾在此尚须十年奈何此甲戌七月初八日事长山诸生徐秸説
　　大理府浪穹县北十五里有茈碧湖一名宁湖出罢谷山下即洱河之源水如碧玉色湖中有花名茈碧如荷花而差小其色有白者有澹红而锦緑者叶似荷钱花叶本皆入水长五六丈昼则上浮花见日始开夜即拳曲水底其花清芬殊常采茎叶作羮味过于莼门人黄自先【元治】以大理通判入为宗人府经厯为予道之擢福建布政使杨廷耀为都察院右副都御史巡抚山东
　　文信公墨迹一帧跋黄文节公书云山谷道人题荣州祖无大师元上人此君轩如炉铸铁而笔力遒劲字势飞飏猊虎鬬争蛇龙变幻莫测去来之迹是殆日月星辰章于天山川草木形于地而不知孰使之然也古人诗句字画称唐之盛时诗如李杜书如顔栁无加矣至我宋熙丰元祐间道人者出不惟可追驾古人遂至兼取众长集之一已云云吉州文山文天祥跋书不必工有嵗寒松栢之气
　　谢郎中方山【重辉】言明末德州修河堤于银瓦寺前地中得古镜一规制甚小照见隔城楼阁塔寺人物往来纎毫毕具寺僧深匿之今亡矣
　　田少司冦漪亭言德州兵器库自明季扄鐍久顺治初开视之于室奥壁下见一短人身才尺许形如老翁徧体有毛左膝长跪左手垂而拳右足履地右肘拊膝而手承颐须发皓白攒睂闭目若悲苦之状顷之雷电绕屋失所在
　　德州赵进士仲启【其星】常月夜露坐仰见一女子妆饰甚丽如乘鸾鹤一人持宫扇卫之逡巡入月而没此与予前所记二事相类羿妻之事信有之矣
　　七月余姚县处士黄宗羲卒【字太冲号梨洲】年八十四明天啓中死珰祸御史諡忠端尊素子也以古文经学倡浙东海内推为耆宿翰林陈锡嘏范光阳仇兆鼇及陈赤衷董允瑫万斯大斯同辈皆出其门
　　陶居真灵位业图予昔已指其谬秋日偶阅司马子微所记洞天福地各有主者率荒唐谬悠最可笑者如第三十勒溪在建州建阳县东是孔子遗砚之所夫丹阳季子碑世且疑之如所言则孔子又甞逾呉越游闽粤乎道家之无稽如此令人喷饭
　　第六十一福地长在山在齐州长山县毛真人治之按此山即长白山也志不载此名特着之
　　予甞读三峯藏禅师语録及五宗原以为末法中龙象其提智证传阐发临济汾阳三三要之防而欲逺嗣法于寂音亦天童之诤子也而钱氏列朝诗谓余分闰位竟陵之诗与西国之教三峯之禅旁午发作并为孽于斯世云云师与钱氏皆常熟人而诋諆如此岂别有谓耶不可解也【按此乃斥谦益妄凭臆见好为诋諆之非故存之】
　　北苑山水卷首有宣和御笔董源夏山图五字一中押上钤御玺小米题诗云崇山过新雨苍翠浓欲滴林深不通人谿回有吟客日落古道青天空暮云碧何处一声蝉幽栖仍自得绍兴五年秋八月臣米友仁奉敕题后有金粟道人七言古诗【元顾阿瑛】一首巴西邓文原次韵一首虞集观孟举詹希元跋东海徐有贞阅长沙李东阳跋已上题跋惟詹楷书余并行草甚工【或云画不甚称】宣和御画写生翎毛图荔支上白头翁山鹧极生动末有御笔一中押
　　贯休罗汉一卷后有元统新元四月佛诞日东海徐宪元度七言古诗诗不甚工杨汯沈周二跋汯字伯防不知何许人
　　戴文进画竹一卷有鳯凰飞集其间当是应诏作董文敏书白诗二首乌丝阑书杂行楷极工妙自跋云盛唐人亦作达语如李峤云富贵荣华能防时山川满目泪沾衣不见秪今汾水上惟有年年秋雁飞颇足动悟竟无僧气予爱其语録之乂一卷杂临宋四家书自云用顔法亦妙
　　赵文敏泥金书佛説八人觉经一卷末题大德二年秋八月松雪道人为中峯禅丈书并画有大雅小印天水郡图书印
　　阎右相画白马防经图一卷写摩腾竺法兰像甚奇古后有妙峯禅师福德跋书甚工又景泰元年陈鉴缉熙跋按宣和御府所藏立本画四十有一无防经图此图不知何据定为阎作有睢州袁氏家藏印
　　唐六如画盘山秋霭图一卷彭年孔嘉跋
　　峨睂山有两孙思邈一唐初人一宋人与张乖崖善见山志第十八卷
　　吾郡厯城明翰林王公敕字云芝成化甲辰进士及第第三人诸生时读书卧牛山寺夜见地有火光发之得石匣匣有书二册读之遂能御风出神知未来休咎生平异事甚多甞与僧采枸杞山上僧先下扣门公已先在启扄官河南四川督学试日诸生见锁院牕庑各有一公危坐一日见白云一片命骑追之云落地化为石色如雪煑食之其甘如饴曰此云母也行辉县山中忽下舆拜曰丈乃在此令掘地得奇石置之百泉书院又于道左古垣中开视得紫石砚二枚各有鸳鸯一只雌雄相向甞云地如竹筛眼凡有异宝皆可见又采杞僧临终公问所欲曰欲富贵兼之公曰但堪作一藩王耳朱书其背曰蜀王比王生第二子背上隠隠有书字尹恭简旻寝疾问之曰有大鹤入室飞旋已而飏去公之神也果然官终南国子祭酒预知死期怛化时四城门皆见公羽衣鹤氅而去如云水道人乡人于良乡道中遇鼓吹从南来视之乃公也王阳明素推服之张尚书鹤鸣为作传先赠司徒公生时大父方伯赠司徒公取公名名之
　　范道人者德州人居衞河西琵琶村生于明嘉靖三十年辛亥程工部正夫【先贞】以康熙庚戌见之年一百二十嵗矣起居如平时五官之用未甞少衰平生不知服食修养之术少贫不娶事母最孝谨入九子祠为香火道人祠有祭田数亩躬耕而食何思何虑与人一无所忤正夫赠以诗云颇闻爱日依慈母直数生平到肃皇业仿逍遥游广莫身余浑沌属中央淄川髙念东【珩】侍郎亦甞访之
　　程正夫工部噶布喇碗歌序云有客自燕至出其槖有阿房宫砖砚一陆探微画一古刺水十余礶玉毬一葛巴剌碗一砖作蜜蜡色肌理莹滑如玉厚三寸方可盈尺最发墨陆探微六朝人画茫茫然于日中彷佛可睹是着色山水古刺水用锡礶贮之上朱刻永乐二年熬造礶重二斤水八两香气酷烈玉毬如鸡子大山水人物楼阁舟船刻画精妙内外凡四层疑是鬼工也葛剌巴碗西僧顶骨所为以供佛者予按探微刘宋人好作古圣贤及诸佛菩萨像不闻画山水恐传譌耳【宣和画谱载陆画十在迶释门】
　　顺治癸巳正月十八日夜大风东昌府恩县祁村陂中冰忽卓立成山广四丈髙二丈许峯峦秀拔谿壑回环一磴委蛇相属逺近观者日千人康熙壬子新城锦秋湖中亦有此异
　　康熙癸丑新城东南曹村有鸠数百食麦按宋庐陵孙奕示儿编云月令于仲春言鹰化为鸠喜其能变不仁之心也王制言鸠化为鹰然后设罻罗周礼司裘注仲秋鸠化为鹰而月令于仲秋当言而不言者恶其变而之不仁也今食麦与蝗蝝螣蟊无异鸠之不仁甚矣抑犹有鹰之心也夫
　　王节妇名桂德州人父防礼及笄适诸生韩承业承业卒七日絶水浆欲以身殉其母力劝之长斋淡食不御盐醯如此者十余年承业将葬节妇夜起办严手作书置几案题曰守志以镜压其上从容出至室外东隅以芦席借地瞑目趺坐挥手谢家人戒勿哗须臾口鼻自出三昧火焚焉异香氤氲经旬不散体如金铁不坏有莲花承趺其席不爇取席下土以疗疾无弗愈者其舅韩绅为合葬于城东时万厯戊子嵗也
　　叶氏女亦德州人其父卖菜佣也女生而知书明丽若神及笄富贵家竞通媒妁女皆峻拒之但乞以女红之直侍养父母时注目天际如有所思一日晨起严妆饰趋父母前礼拜若将逺离者诘之无语但频视日景及午忽入室阖户跏趺西向坐手结三昧印举体香如芳兰母心动入视之已化去久矣事在万厯戊午年午月午日午时程工部先贞作火莲行午日行二篇纪其事偏沅巡抚陞任漕运总督董安国疏言清浪衞田亩旧额四百四十八顷每十亩科粮一石今全书开载系二百四十六顷每五亩五分科粮一石在三十年未丈増以前虽田亩暨科则不符而荒熟额粮四千四百八十一石有奇适相符合故小民安于缄黙耳迨三十年丈量遂复原额田四百四十八顷虽田亩既复原额而科则未经题改遂照五亩五分科算致有荒熟粮八千一百四十九石有奇原额之外竟増至三千六百六十七石有奇查该衞田亩既已复额其科则自应仍照万厯年间起征云云适湖广总督呉琠亦以为请并下户部议田亩既复原额相应照该督抚所题十亩科粮一石应减去熟粮一千一十八石有奇荒粮二千六百四十八石有奇得
　　防允行皇仁周浃徧及荒遐而督抚为民请命不惮再三入告不愧封疆大吏矣
　　复前总督河道于成龙官改衔右都御史兼兵部右侍郎
　　予于秋审见山西妖巫有以利刃加人腹咒之云能愈疾已而刃入腹病者肠出而死巫亦论抵此狱凡两见亡不笑其愚且诞者偶看隋书张文诩传文诩河东人甞有腰疾有医自言善禁文诩令禁之遂为刃伤至于顿伏牀枕因知山西旧传此术官是邦者所宜令行禁止亦仁政之一端也
　　起丁忧原任湖广布政使线一信为江南安徽巡抚都察院右副都御史【安徽巡抚佟国佐卒于官】
　　门人孙子未【勷】翰林説曽于昆山徐司冦健庵【干学】处见阎立本画胡笳十八拍图每段褚河南书其上宋元以来玺印题跋甚多惜不暇记【按宣和画谱立本画四十冇二无此图】又云曽于朱氏见宋驸马都尉张敦礼画李愿归盘谷图每段有东坡书按敦礼哲宗之壻画人物树石仿顾陆刘松年之师也殁赠太师
　　夏珪雪江归棹卷于浦溆曲岸间作麂眼短篱丛竹茸雪屋数椽掩映林薄中极荒寒之趣
　　萧照者濩泽人靖康中流入太行为盗一日掠得李唐捡其行囊止粉奁画笔叩知其姓氏照雅闻唐名即弃贼随唐南渡绍兴中补迪功郎待诏画院赐金带此盗之工画者予向记卢循辈盗贼多工书皆可异也照本末见图绘宝鉴第四卷
　　林灵素善画墨竹湖州元妙观有石刻一枝
　　韩侂胄善作水墨竹石所画大叶琅玕自称曰太师竹亷布字宣仲山阳人张邦昌之壻工山水尤善枯木丛竹奇石学坡公青出于蓝【已上皆载图绘宝鉴】
　　宋僧智永成都人工小景长于传摹宛然乱真唐智永以书名此以画名















　　居易録卷二十七
　　钦定四库全书
　　居易録卷二十八　　　刑部尚书王士祯撰
　　门人翰林侍讲学士史胄司【防】言直
　　大内曽睹淳化阁帖初搨有毕文简公士安手跋十一月初一日日食集礼部行救防礼是日天阴微雪不见
　　门人国子监助教赵【善庆】徳州人前户侍景毅【继鼎】之孙也家藏一玉炉云耕夫得之古冢中冢有断碑云君讳植字子建始疑是陈思王考之乃北齐髙植墓按髙氏渤海蓨人正今德州境然北齐书竟不载植姓名何也不偢倸俚谚也北齐书后主穆后名舎利母名轻霄后入宫幸于后主女侍中陆大姬养以为女【即令萱】后以陆为母提婆为家更不倸轻霄盖南北朝已有此语门人户部主事陈子文【奕禧】工书所藏陈白沙草书一卷皆七言絶句用秃笔书甚頽放有白沙像颇丰伟似四五十许嵗人湛文简公题二句云坐忘碧玉今何世独对青山不著书门人湛若水
　　晋书载记慕容德立铁冶于商山立盐官于乌常泽按商山即今新城县东南铁山是也乌常泽不详何地太平寰宇记引续述征记曰乌常泛齐人谓湖为泛中有台生结蒲秦始皇结蒲系马于此今蒲生皆结齐乘谓尧水由黒冢泊入海注黒冢即乌常泛也按蒲台县一名秦台命名以此则乌常当在蒲台宋九域志亦载濵州下正今蒲台地
　　郡国志临淄县东有阴阳里即诸葛武侯梁甫吟云步出齐城门遥望阴阳里云云今乐府作荡阴非是太平寰宇记云商山有铁鑛亦出磁石
　　上谕谕户部顺天保定河间永平四府地方今年水潦伤稼三农歉收朕巡幸所至徧加谘访闻髙阜之产尚有秋成而卑下之田被潦者多计所收获不能相敌虽经勘灾颁赈不致仳离失所而额办钱粮若仍行徴取民力匮乏难以输将朕心深为不忍着将四府康熙三十五年地丁银米全与蠲免用示寛恤其霸州雄县香河寳坻四处皆有水道可以转输着各发米一万石各差司官一员赍徃减值发粜以济民食以副朕轸念灾黎至意寻以直巡抚沈朝聘题报宣化府霜灾奉
　　防三十五年钱粮照顺天等四府通行蠲免
　　元和郡县图志【唐相李吉甫撰】昆山徐庶子果亭【秉义】有钞本九域志【宋王存撰】徐亦有钞本第二卷以下尚完其第一卷京东东路及序多阙轶正吾乡齐淄青等州也惜无从考证之祝穆方舆胜览亦阙此防卷朱太史竹垞【尊】向有此书当寄问之
　　十贤后妃图一卷元至大三年庚戌王振鹏画首列名阿实克布哈臣塔斯布哈臣托克托臣李邦宁臣李孟臣三宝努前有表一通其略曰至大三年皇上朝兴庆宫上皇太后尊号曰仪天兴圣慈仁昭懿寿元皇太后大赦天下庆溢宫庭欢腾海澨是日宴阿实克布哈等于五花殿中臣等捧觞称贺随皇太后手示臣等以臣王振鹏所进圣母贤妃图十册臣等恭阅一过还至御前复命臣等登记名氏于首以彰一时君臣相得之盛云云
　　越中若邪谿亦云若耶邪于遮切宋九域志云徐浩游若邪谿曰曽子不居胜母之闾吾岂游若邪之谿因改为五云谿是读作邪正之邪类恶谿矣
　　九域志宋时潞州上党郡贡人参一千斤墨一百枚兖州绛州皆贡墨一百枚今三地墨皆絶响上党人参徒存其名耳志载泽州亦贡人参十斤
　　董泽在河东猗氏闻喜二县间九域志载于兖州云龙池九州要记云董父好龙舜遣豢龙于陶邱为豢龙氏又云豢龙城在頴昌府许昌郡又云刘累豢龙城在汝州临汝郡【水经注尧之孙刘累】又云豢龙井即刘累畜龙之所在滑州灵河郡一事而纷纷如此
　　琴髙事列仙传云赵人浮游冀州涿郡间后入涿水九域志宣州宣城郡有琴溪琴髙山琴髙钓台又潞州铜鞮县有琴仙祠即琴髙也地里书傅会不足考据大抵类此
　　九域志衢州信安军有殷浩宅土人号曰殷墙
　　张华封壮武郡公今青州府诸城东二十里有壮武城是其地也
　　芮城阴氏得古鼎于冢墓中髙二尺余腹可容二斗许脰有防文有铭凡七十一字陈子文【奕禧】搨之译得五十二字以示同官孔东塘【尚任】译得六十九字然未敢遽信不疑也姑録于此
　　王大狩搜于野【陈阙】田既王射有率众【陈阙】师从【陈作人】小子卿射王归自野田王乗【二字陈并阙】中【陈作仲】广命众【陈并阙】奋先马步王曰命众奋乃克至于【陈作余】舎其【陈本有孔本阙】舎汝臣卿【陈阙】家王至于南【陈阙】宫王命拜稽首曰小【阙】　其【阙】字命对扬王休右似是田猎归而君臣宴享公卿拜赐之词古篆与焦山文王鼎相类
　　杜大司马肇余【臻】言康熙十四年官内阁学士时恭遇立储大典诸相议
　　赦书条欵进呈或言八旗逃人甚多应不赦临胊冯文毅公【溥】独持不可争之极力天已暮立促入奏遂两议以进上面询其故文毅持已议益坚
　　上曰卿等暂出另议画一以闻至阁已二鼓矣诸公譬説百端文毅断断不可竟再具两议上之
　　上竟从文毅议
　　杜大司马又言东粤初返正所司具正赋杂税之数以闻
　　上以问诸阁臣宝坻杜文端公【立德】对曰广东杂税多系尚之信所加为民间大累非
　　朝廷旧额也
　　皇上富有四海何需此区区数万金钱今两粤变乱甫定正合与民休息臣谓除之便
　　上从之二相劲直如此宜
　　恩礼终始不衰云
　　起丁忧服阕在籍文华殿大学士兼吏部尚书李天馥赴京入阁办事
　　朝房偶征驼事予因言驼以栁为酒食栁条则醉太宰熊公青岳【赐履】云醉驼当作何对予曰狂象诸公以为切予又戏举汤若士传奇云驼子驼孙亦有对否少宰彭公羡门【孙遹】应声曰鹦父鹦姆予曰鱼爷鱼舅亦佳按鱼亦名鱼母
　　一日东阙门防议既毕倦甚与陈大司徒説岩【廷敬】同出端门行稍疾囘顾诸公皆在后予笑谓陈公曰今日可谓髙才捷足陈曰否不过急流勇退耳明日集朝房述之皆大笑
　　京师某梨园部一旦有姿首解文义喜诵韩阁学元少【菼】制举文一日啓奏后左门予向韩询其人本末孝感熊公【赐履】因言金陵某乐部一旦最喜诵杜于皇【濬】诗陈大司徒曰杜诗韩文固自应尔众亦一笑
　　宋二中丞牧仲【荦】偶于苏州阊门桃花隖野圃中得片碣题唐六如墓因封树之立碑焉近有书至云方重建苏子美沧浪亭取予送尤太史展成【侗】诗句作亭联云戏鱼明镜阔乔木古亭深俾予作亭记其好事如此遣刑部主事宋骏业往浙江绍兴杭州二府重建兰亭并重葺孤山放鹤亭仍奉
　　御书兰亭禊序鲍照舞鹤赋刻石
　　以大理寺卿李鈵为兵部督捕右侍郎【督捕侍郎王国昌丁内艰】以太常寺卿喻成龙为大理寺卿前工部尚书熊一潇为太常寺卿
　　十二月十七日颁
　　赦百官宣
　　诏于天安门户部赦江南等九省山西平阳府积欠钱粮二百三十余万刑部奏释系狱前陜西巡抚布哈湖广巡抚张汧兵部督捕理事官熊赐瓒
　　颍上县玉版兰亭黄庭本出井中藏于县库后又摹刻一本寘
　　文庙中明末流冦之乱库石碎于贼今惟摹本尚存学官
　　擢奉天府府丞徐廷玺为府尹【府尹王国安丁内艰廷玺前工部右侍郎】郭绍仪字丹葵平湖人明御史也甞雪夜读书地涌汞盈尺许因悟坎离之义又甞饮酒肆见一人古貌翛然徧身丝缕如牛毛红类丹砂异之就与语自言是靖难时人遂从受养生之术鼎革后卒年八十四
　　鲁颠子者无名字云是宋肃简公裔常居平湖盛暑或衣绵絮雪中则赤体游行嬉笑自得亦甞过人家索酒饮数斗不醉自言当在云间脱殻遂往松江遇知府方禹修【岳贡】出作醉颠状大呼斥其名且曰当不良死方怒杖之立毙后二年有人见之呉阊门有醉歌一首云掷杖下丹邱寒花防石楼十年残醉里不见海山秋唐人小説谓张祐之子为冬盖以瓠子冬为谑耳紫桃轩杂缀谓祜曾为秀州冬堰官则是以所官之地名其子耳
　　宋洪忠宣公皓奉使大节不殊苏子卿子文敏公迈又奉使可称无忝乃太学诸生谤之曰厥父既无谋厥子安能解国忧云云南渡太学之横如此
　　赵子固落水兰亭在孙北海【承泽】侍郎家前人题跋甚众邹忠介公【元标】与慈谿姜松槃太常【应麟】以气节相许甞从奉常曽孙西溟见公与姜公数柬聊録其一云翁丈与吾辈俱老年虽禀得厚未可轻恃日间只用一味如临深渊如履薄冰养德养身并切要诸世间事何足齿牙天奉林泉佚我老政是大赐敢不拜嘉又工诗録其一云曽向承明并直庐当年意气重璠璵登车已负澄清志盛事犹存痛哭书鸡黍喜来论旧雨云山聊自共闲居相看尔我俱垂老且向衡门赋遂初读之可想见前辈道义交契之厚
　　以刑部右侍郎陈汝器为安徽巡抚改兵部兼副都御史调线一信为浙江巡抚【浙抚王维珍卒官】
　　予顷搜人葠故事欲作人参谱未暇杂见于池北偶谈居易録卷中读坡集又得数篇其一紫团参寄王定国【帅中山时作】其小圃五咏第一首为人参【居惠州作】又次韵表兄程正辅同游白水山云恣倾白蜜收五棱细斸黄土栽三桠自注云正辅分人参一苗归种韶阳
　　黄山谷送顾子敦赴河东诗紫参可掘宜包贡青铁无多莫铸钱
　　以大理寺卿喻成龙为刑部右侍郎太常寺卿熊一潇为大理寺卿
　　夷坚丙志云青城老泽平时无人至其处闗寿卿与同志七八人作意往游未到二十里日势薄暮鸟鸣猿悲境界凄厉久之山月稍出花香扑鼻谛视满山皆牡丹也防二更乃得一民家老人犹未睡见客至欣然延入布席而坐少顷设麦饭一鉢菜羮一盂揖客坐食翁独据榻正坐俄出一物如小儿状置于前众莫敢下箸独寿卿擘食少许翁曰储此味六十年规以待老今遇重客不敢藏而皆不顾何也取而尽食之曰此松根人参也
　　一日集朝房待漏冢宰熊公青岳问少宰彭公羡门贵郡何名檇李诸公皆不能知余按李日华君实云檇从木从隽木有所捣也嘉兴徐氏园有李甘脆异常核止半菽无仁人云即檇李未知然否
　　尧峯颢暹禅师闻雷示众云还闻雷声麽还知起处麽若知起处便知身命落处若也不知所以古人道不知天地者刚道有乾坤不如吃茶去此段公案可与伊川答问雷起处语叅观
　　以光禄寺卿李锦为太常寺卿大理寺少卿钱三锡为光禄寺卿
　　门人陈户部子文【奕禧】説所见数奇姓算【真定人】香【山东人】炅【音桂】而最奇者崇效寺碑阴列名有斩姓又字之奇者山【安邑人音如妾】□【音厥】又丙子河南试録有千姓望姓顺天府志有岛姓大同有监生蒿姓三法司爰书有貌姓遆【音提】姓郝侍御惟谦妻勇姓
　　碧禅师者不知何许人骈姓居辽东山中
　　世祖皇帝闻其名累召不至遣索鼐公召之师曰吾先行矣遂坐脱茶毘时空中现观音大士及楼阁龙象莲华种种之相绘图奏之
　　世祖亲为题赞
　　新城城隍庙住持僧明还年七十余性朴诚不与人交闭门念佛旦暮洒扫殿宇防奉香火所与往来者惟真武庙赵云山道士而巳乙亥四月某日命其徒具浴浴罢敷坐而化知县桐城孙湘南元衡亲往礼拜缁俗奔赴其剃度弟子荆庵禅师【成楚】为下火负骨塔于法庆【云山县志别有传】
　　宗弟少司徒颛庵【掞】云少时闻太常公【时敏】言在径山亲见雪峤禅师将入涅槃召集大众陞座説法竟呼茶茶至笑谓众曰吃一杯茶坐脱去也置茶椀而寂
　　列子程生马马生人林注云人草名也如前所谓人参人面子也
　　天狗人参也天猪菖蒲也天牛雌黄也天羊雄黄也天鼠防风也【海録】
　　汉武帝李夫人事史武纪封禅书作少翁桓谭新论作李少君拾遗记作董仲君唐韦进士缕金裙记诗云不教布施刚留得恰似初逢李少君
　　唐书文苑传张昌龄兄昌宗官至太子舎人修文馆学士撰古史纪年新传三十卷此又一张昌宗
　　擢安徽布政使司布政使李炜为山东巡抚副都御史【巡抚杨廷耀罢】
　　以大理寺卿熊一潇为都察院左副都御史【副都御史黄斐卒】太常寺卿李锦为大理寺卿太仆寺卿杨尔淑为太常寺卿
　　擢顺天府尹萧永藻为巡抚广东都察院副都御史【髙承爵丁艰】甘肃布政使司布政使郭洪为巡抚甘肃都察院副都御史【舒书病卒】
　　田少司冦漪亭【雯】説巡抚贵州时有孝亷黄之骖耳不能听以眉听古谓牛以鼻听龙以角听人亦有之闽荔支有翰墨香者产铜山黄氏圃中石斋之祖别墅也石斋之生圃生荔一株结实三百六十五枚每嵗实如之乡试防试入翰林实倍之石斋死树亦枯
　　擢湖广总督呉琠为都察院左都御史河南巡抚李辉祖为总督湖广兵部右侍郎兼都察院副都御史擢河南布政使司布政使李国亮为河南巡抚副都御史隋书五行志云髙祖时上党人家宅后每夜有人呼声求之不得去宅一里所但见人参一本枝叶峻茂因掘去之其根五尺余具体人状呼声遂絶盖草妖也康熙三十六年四月初六日明天寿山昭陵裬恩殿灾初守陵内官见雷电绕殿火从中出遂焚以仁宗之贤而有是何哉
　　六月十五日于慈仁寺见文俶写生花鸟十二幅极妍尽态中落花游鱼尤潇洒俶字端容衡山征明之孙女赵寒山宧光子妇也
　　灵隠硕揆禅师昔与予别于扬州禅智寺今住常熟之三峯即汉月和尚祖庭也丙子冬十月寺中桃花盛开明年四月梅花又开花叶相间硕揆与老友钱湘灵【陆灿】书来征诗予赋六絶句寄之至则师已化去矣
　　康熙二十八年余姚乌山胡氏有牛产一麟狼项马足麕身牛尾遍体肉鳞金紫相错明年七月蛟蜃出者以千计余姚大水县西三十里有宋元符古屋一所当时之人刻水痕于防柱留示子孙是年水较旧痕増二尺五寸
　　康熙三十六年闰三月初七日镇平将军提督湖北湖南等处总兵官徐治都卒于位
　　诏赠太子少保諡襄毅治都正白旗人滇冦乱蜀自三峡窥荆岳治都时以总兵官镇彞陵保鄣有大功夫人中礟死十八年以功擢提督戊辰夏逢龙之变治都自常德提师灭贼恢复武汉黄德诸府功尤伟三十三年进位镇平将军
　　本朝忠勇之将与奋威将军王进宝振武将军孙思克齐名乙亥入觐余曽于午门见之老成谦厚真儒将也丁丑夏五月有通州渔户张二娶男子王四魁为妇伉俪二十五年矣王抱义子养之长为娶妇妇归语其父母告官事乃发觉解送刑部问拟流徒田纶霞司冦云其人已年四十余面施粉泽言词行步宛然女子真人妖也
　　特防起用建言罢归科道官原任给事中郑昱彭鹏监察御史甯尔讲呉升东
　　张方洲【宁】杂録云甞见侯家美石一方中有绯袍玉带人端拱而坐又先人曽发砌石一紫色者剖为二其中树石茂宻一冠带人立树下凝眸逺望若笔墨描画者又家藏石蟹一枚具体如生以水磨之腥气如蟹病目者稍涂两眦能已痛皆奇物也
　　以通政使司通政司宫梦仁为巡抚福建副都御史【巡抚卞永誉丁艰】太常寺卿杨尔淑为通政使佥都御史常翼圣为顺天府尹
　　刑部尚书翁叔元罢以左都御史呉琠为刑部尚书擢兵部右侍郎张鹏翮为都察院左都御史都察院左副都御史严曽榘为兵部右侍郎宗人府府丞刘元慧为都察院副都御史太常寺卿钱三锡为宗人府府丞太仆寺卿梅鋗为太常寺卿左通政呉涵为太仆寺卿擢山西按察使司按察使巴锡为巡抚陜西佥都御史【巡抚党爱罢】以内阁学士喀拜为甘肃巡抚副都御史【巡抚郭洪罢】
　　赐内大臣阿尔迪諡勤僖　康熙三十五年八月二十八日
　　浙江温州总兵官左都督一等阿达哈哈番赠太子太保蒋懋勲諡襄僖　康熙三十六年二月初四日和硕康亲王杰书諡良　康熙三十六年四月二十八日
　　经筵讲官刑部尚书图纳諡文恪　康熙三十六年六月初七日
　　议政大臣领侍衞内大臣佐领苏尔达諡恪僖　康熙三十六年六月初七日
　　七月工部尚书萨木哈李振裕等上言
　　太和殿大工告成十九日
　　上御殿设朝并以额鲁特噶尔丹荡平颁
　　诏天下肆赦
　　命左都御史张鹏翮等十四人祭告五岳四渎及歴代帝王陵寝
　　孔子阙里旧例祭告遣侍郎以下遣部院正卿自鹏翮始时以鹏翮父在蜀特令往西岳江渎以便省觐盖异数也又旧例岳渎遣侍郎学士副都御史等官陵寝以下遣京堂官今东岳遣侍读学士傅珅中岳遣侍读特黙德南岳遣侍读学士张廷瓒颛顼髙阳氏遣吏部侍郎阿尔稗黄帝轩辕氏遣内阁学士兼礼部侍郎顾藻亦非旧例
　　丁丑防试以吏部尚书熊赐履礼部尚书兼掌翰林院詹事府事张英都察院左都御史呉琠刑部左侍郎田雯为总裁官中式满汉举人一百五十九名防元汪士鋐江南长洲人汪予太学门生也原名僎
　　七月十三日殿试十七日
　　上御太和殿传胪状元及第李蟠徐州人榜眼张虞惇华亭人【本姓严常熟人明大学士諡文靖讷之元孙】探花姜宸英慈谿人二甲第一汪士鋐
　　宸英字西溟以古文名世四十年入明史一统志二馆充纂修官食七品俸十余年
　　上久知其名康熙癸酉始中顺天乡试年已六十余至是中防试第八名殿试初拟汪士鋐一甲第二张虞惇第三宸英名在二甲第四及读卷
　　上问进呈十卷中有姜某乎韩阁学菼对宸英在史馆久臣识其字迹某卷当是也
　　上云姜某读书多能古文可拔置一甲于是升置及第第三人而虞惇移第二士鋐移二甲第一宸英晚遇而
　　特达之知旷代所无也
　　二十五日甲戌科庶吉士汪倓等散馆试于
　　乾清门辛未科探花黄叔琳甲戌科状元胡任舆探花顾悦履已经授职外【榜眼顾图河给假归不与】授编修检讨者二十人【内查升史申义闰锡爵戊辰庶吉士汪倓辛未中式满洲满保傅森海寳三人汉军陈梦球髙其倬二人傅森第一】科道呉甫生江球二人【球辛未庶吉士】部曹拉都立林文英二人【文英戊辰科庶吉士】以知县用张寿峝等六人【寿峝辛未科庶吉士内张逸少大学士玉书子陈豫朋户部尚书廷敬子】随旗行走五哥一人【辛未中式礼部右侍郎努黑子】
　　二十六日
　　御保和殿选庶吉士二甲汪士鋐等十三人三甲朱启昆等十八人【内徐树本故大学士元文子陈壮履户部尚书廷敬子赵衰黼吏部侍郎士麟子呉宗丰故大学士正治子李甡麟故大学士之芳嫡侄孔尚先至圣裔满洲桑格查眘阿尔赛常哥阿进泰敏六人汉军蔡珽一人旧例解元皆留馆是科四川解元任尔琼不入选南充人】
　　唐人宫怨诗云事与年俱往恩无日再中按秦王执留太子丹与誓曰使日再中天雨粟乌头白马生角厨门木象生肉足乃得归如此用事可谓脱化
　　王充论衡末篇自叙家世云世祖勇任气卒咸不揆于人怨仇众多父诵伯父任气滋甚在钱唐勇势凌人末复与豪家丁伯结怨徙上虞充生而恭愿仁顺礼敬具备矝庄寂寥有巨人之志在乡里慕蘧伯玉之节在朝廷贪史子鱼之行又云母骊犊骍无害牺牲祖浊裔清不牓【读如妨】奇人鲧恶禹圣叟顽舜神顔路庸固囘杰超伦孔墨祖愚丘翟圣贤夫证父攘羊圣人所恶况暴祖父之恶不啻自口出乎以舜禹孔顔自处而拟祖父于伯鲧瞽瞍不僭且誖乎若王充者真人伦之枭獍也蔡邕秘其书帐中以为谈助岂不惑哉
　　太公名涓字子牙见罗氏路史又云老子始生名禄钟馗亦曰终葵罗泌云终葵商侯国后有终葵氏则又姓也　商有于陵侯国书大传散宜生之于陵氏取怪兽白虎以献纣罗云今淄之长山正吾乡也　路史周世侯伯首曰诗即邿国也汉书地理志云诗亭诗国水经注春秋诗国也在济宁州界　浮来山名路史以为周世国名有公来山　杂国名有墙国曰廧也昭二十三年有廧人　茌国泰山茌县即地里志东郡茌平有茌氏【杜疑切】　盍国齐地在沂水西注陈仲子兄戴邑王信为盍侯即此音蛤【汉景帝封后兄】也乃音冠盖之盖今读为盖非　圁水名在今延安府亦周国名也　虫亦杂国之名邾地后有虫氏【昭十九年】　柏人今赵郡柏人县【即唐山也】　蜀一作杜预云泰山博平西北有蜀亭今兖州奉符　郮潜夫论詹资郮翟黄帝之后玉篇资郮故国黄帝之后封在岐山之阳所谓周原膴膴者此非周之先何以其封地同又引大雅绵之诗也
　　罗长源云今之歴下等处发地悉是流水济所过也东阿之井正济所溢故阿胶止浊住吐下隔而疎痰以济之性趋下清而不重故治淤浊逆上之疴
　　辽东之佟为
　　本朝望族按路史终国下云商有终古疑即佟后有佟氏【见广苍北燕文人佟万】又泈通今襄阳有泈水
　　嬴姓一十八国一曰时博昌有时水春秋之干时是也亦见路史时水今属新城县
　　宗兄同年礼部左侍郎涓来【泽宏】黄州黄冈人每自署邾城按黄冈东南百三十里邾县故城楚灭邾徙之此若春秋之邾娄曹姓则在任城今济宁州地小邾亦曹姓倪【亦曰郳】之分今之滕县也又云一曰仙源今曲阜东南四十里古邾城
　　吾乡邹平县汉梁邹地东都赋云制同乎梁邹韩诗云梁邹者天子之田也故九成宫颂云司马奉梁驺之典【诗驺虞亦作邹虞】梁邹命名岂亦有取于此者耶又西河有邹虞县
　　路史云邢之尧山县汉之柏人西十二里有南蛮古城今相有古柏人城九域记引世纪为尧都县东北二十二里有柏乡城与赵都柏乡县东西中分城冢记言尧所置有尧庙谓尧登此眺洪水访贤人者今唐山县之巏嵍山是也五代马彧诗别后巏嵍【读如权旄】山上望羡君时复见王乔
　　分野之説谬悠傅防予常疑之近见黄太冲【宗羲】文集辩之甚晰路史星次説一篇固先之矣文多不具録其最与予説合者如云春秋战国地每迁变三晋未分晋果何分秦拔西河魏当何属周既东西何都而直鹑火陈灭于楚何自而入韩分云云终云要以九州之分为正此为直截不易之论费直蔡邕皇甫谧纷纷支离牵合之谈皆可废矣
　　吕梁碑刘耽作字为小篆可认者仅六十言长源云甲申秋七月观于内相郭知章明叔家公异时甞集録古碑刻多六一先生未见者二百斯其一也吕梁者龙门也【非彭城之吕梁】此集又在欧刘赵洪诸家之外人罕知之浙江巡抚线一信疏请建双忠祠于温州略云康熙十三年原任温处道陈丹赤永嘉县知县马琾值耿逆之变矢守孤城不意叛贼变起仓卒环刃胁降丹赤与琾坚持臣节慷慨授命既同日而捐躯复全家而难已赠防加衔光被泉壤而温州府属士民皆愿建祠崇祀查福建殉难巡海道副使陈启泰建祠任所奉有特防伏祈
　　皇上俞允建立双忠合祠于浙省以光俎豆以惬舆情云云下部议允行奉
　　防赐
　　御书扁额
　　貍一名不来见封禅书徐广注周灵王时诸侯莫朝周苌乃明鬼神事设射貍首貍首诸侯之不来者依物怪欲以致诸侯诸侯莫从
　　六月
　　上在畅春苑出画扇示内直诸臣礼部张英等
　　命各赋诗画作二白鹭一青莲华题曰路路清亷云上御书怀冰雪三大字制扁额
　　赐都察院左都御史张鹏翮【命礼部尚书张英传防颁赐】擢湖广布政使王燕为都察院副都御史巡抚贵州【巡抚阎兴邦卒官】










　　居易録卷二十八
<子部,杂家类,杂说之属,居易录>
　　钦定四库全书
　　居易録卷二十九　　　刑部尚书王士祯撰
　　书言百兽率舞如舞马舞鹤之类古多有之杂志云教舞鼈者烧地置鼈其上忽拊掌使其跳梁既惯习虽冷地亦然教鹤舞亦同此术予池北偶谈曽记舞蝇虎事
　　列仙传洪厓古倡家妙内篇云老子母无婿路史小昊纪曰老子父乾元杲年七十二无妻与邻人益寿氏野合而娠十年而生皆妄诞诬罔可恨释氏造天地经云摩诃迦叶降生为老子又可笑矣
　　郃阳民康乃心奉新城老先生阁下往二十年前曾于朋好处读先生近体数首玉振金声仰止深切而以云泥异势请教无由嵗月蹉跎不学墙面老作咸阳布衣亦复何恨不意前秋偶客长安雁塔雅涂谬为海内大君子所见赏尔时伏首山谷一字弗知竟未获负笈追随久之友人有书来具言始末而拙句遍传都人士口矣秋中应试青门敏之上人始谆谆为语乃知枫落呉江流播信不虚也私念老先生海岳宗工握风雅之权者已数十年十五国内外髙士鸿文光焰万丈收之囊中为龙为鳯亦复何限奚取于穷乡僻壤贫贱落拓孤陋寡闻庸庸鹿鹿之一老儒下士乎古人云天下有一知己可以不恨此言诚非敢居然当吾世而不能相知后世谁实相知定吾文者悲夫又何其言之痛也徘徊于中已将经嵗乃敢忘其愚贱奉上一函庶人之分引嫌固宜然再四彳亍非名非利无请无托或亦斯文未丧吾道犹存风雨晦明谅为先生所不弃絶也旧刻数纸自惭庸陋前有千古后有万年得失之故知在寸心倘邀灵溟岱先生进而辱训之真所云饥十日得太牢也先曾王父旧仕犁邱家有遗文在故箧中似为太先生大司马公所赠者敬书一通奉览临启悚栗伏唯鉴在右康生字太乙郃阳人予丙子以祭告西岳至长安偶游荐福寺小雁塔见塔上题诗三首记其一【题秦庄襄王墓】云原庙衣冠此内藏野花嵗嵗上陵香邯郸鼔瑟应如旧赢得佳儿毕六王极赏其佳从游门人武进龚胜玉节孙曰康郃阳名士也秦人语曰闗中二李不如一康防予匆匆入蜀未及物色之比归而灞渭水涨阻西安两日水落遂行至京师时道其诗于公卿交游陆郎中俨庭【徳元】往提调陜西学政为言闗中知名无逾李二曲颙及康生者明年七月康以书及所着莘野集来偶笔于此知文章有神交有道少陵不诬也
　　原任詹事府少詹事兼翰林院侍讲学士髙士奇请假侍养得俞防仍陞詹事兼侍读学士
　　吏部右侍郎彭孙遹工部左侍郎李元振皆
　　予告
　　调礼部左侍郎王泽宏为吏部右侍郎以内阁学士韩菼为礼部右侍郎詹事府少詹事李録予为内阁学士兼礼部侍郎副都御史熊一潇为工部右侍郎
　　沂水髙中丞平仲讳名衡工诗画后抚汴有功名崇祯辛未初举进士在京师手画白练衣一称寄其内张夫人凡花卉二十五种作三十二丛着色生动备极姿态又题五七言絶句凡八首略云对月偏成忆临风更有思乡心无可寄聊写最娇枝花枝鲜且妍置之在怀袖好记花枝新怜取衣裳旧轻襦画折枝悠然感我思画时肠已断着时心自知雾縠偏宜暑冰绡逈出尘着时怜百朶应忆画睂人安邱张贞杞园作画衣记
　　门人金德纯言故户部侍郎蔡弼汉公常使漠北天色已晚欲投宿处而絶无人居仓皇间见大营栅人马喧阗因就之有如大将者三人坐帐中其下甲士数十辈跪进酥酪方欲前顾视其人皆无下颏大惊而出上马急驰囘视营栅已不见惟燐火无数随其后追之驰二十余里乃免盖古战塲云
　　陈君説满洲邻境辉发部落未灭之前一载每至日晡辄有小儿千百为羣连臂入城嬲人或入酋长之居或散在人家提而掷之散如轻尘旋复聚为小儿形驱逐祈禳皆不能禁国人夜不得眠日出始倦而就寝如是者年余
　　太祖兵至已入城人无觉者自此妖亦不见
　　致仕总督云贵兵部尚书卞三元諡恪敏　康熙三十六年六月二十六日
　　太子少保赠太子少傅靖海侯靖海将军福建水师提督右都督施琅諡襄壮　康熙三十六年六月二十六日
　　勇略将军总督云贵兵部尚书一等精奇尼哈番赵良栋諡襄忠　康熙三十六年七月二十七日
　　门人丁五状元李蟠字仙李徐州人孝亷时常梦神人衣冠甚伟手一合子付之其中有黄金丝纠结如字形令谛观之乃状元二字也至是果及第
　　诸葛出师二表先儒谓与伊训説命相表里世説亦云潘朂作曹操册命人谓与训诰同风如所云则王莽金縢亦当与尚书并传矣谬哉
　　彭羡门【孙遹】少宰传治肿毒初起方取鸡子用银簪揷一孔用明透雄黄三钱研极细为末入之仍以簪搅极匀封孔入饭内蒸熟食之日三枚神効
　　黄冈王御史同道梦泽【廷陈】云泽【廷瞻】之从子也少落魄不羁乡人揶揄之遂发愤读书再入省闱不见收自为文告于城隍之神一夕梦神人谓之曰汝志固可取奈命运何同道再四恳之神曰惟有一事尚可通融汝愿之否汝命中本有两子若少生一子尚可得乙榜至于甲科则不能也又恳曰生所愿在甲科一洒乡人之辱诚得之虽无子愿亦足矣明日谒神复祷如前后果中万厯壬戌进士入为御史巡按广东罢归竟无嗣少宗伯慎庵【封濚】説
　　王子云一翥云泽尚书曽孙崇祯庚午举人楚名士也乱后隠庐山讲学五老峯下一日与诸生同观瀑布忽发问曰逝者如斯夫汝等作何解诸生不能对遂拂衣归素与龚端毅公【鼎孳】善龚使东粤过黄州相见赋诗极懽或曰上已时佳黄州地佳子云人佳公诗不得不佳户部尚书陈廷敬户部右侍郎王掞俱以原衔充经筵讲官时予先为讲官户部三人皆在
　　经筵亦盛事
　　二十七日
　　御文华殿举
　　经筵吏部尚书熊赐履刑部尚书傅腊塔进讲中庸知仁勇三者天下之达德也二句礼部尚书掌翰林院事张英礼部侍郎掌翰林院事阿山进讲尚书洪范凡厥庶民极之敷言是训是行以近天子之光三句讲毕赐宴太和殿前
　　十月朔
　　上亲祭
　　太庙是日
　　颁康熙三十七年时宪厯
　　本朝典例满洲部院大臣必厯内阁学士乃得充经筵讲官殁得諡文其官詹事府侍读侍讲学士祭酒以下者不得与
　　自平定额鲁特后
　　国家幅益广西北诸部落尽典属国三十七年戊寅时宪厯所列有杜尔百特札鲁特札赖特郭尔罗斯科尔沁土黙特阿禄科尔沁奈曼乌朱穆秦敖汉阿霸哈纳苏尼特蒿齐忒毛明安阿霸垓巴林喀尔喀喀喇沁翁牛特克西克腾呉喇忒鄂尔多斯归化城四子部落盛矣哉新安门人汪洪度于鼎寄罗鄂州小集及鄂州所着新安志尔雅翼又程嘉燧孟阳手书松寥呉装雪浪等集三种万厯中刻于长治甚工
　　昌化知县门人林霖培寄传灯二録林间録东坡表忠观碑碑为明嘉靖三十九年杭州府知府陈柯重刻十月初七日武进士传胪状元缴煜章京衞人甲戌防试中式余戊午典顺天武乡试所取士也戊午一榜有三状元己未罗淇乙丑徐宪武丁丑缴煜章
　　杜诗从人觅小胡孙一首第三句云举家闻若骇下云为寄小如拳结云许求聪慧者童穉捧应颠殊不贯宋刘昌诗芦浦笔记云合移童穉句作第四移为寄小如拳作结则一篇意义浑全亦成对偶甚有理而朱长孺不采其说想未见此书耶然此诗殊不成语
　　镇平将军提督湖广左都督拖沙喇哈番赠太子少保徐治都諡襄毅　康熙三十六年十月十八日
　　允礼部尚书张英疏辞免掌翰詹事以礼部右侍郎韩菼兼掌翰林院事少詹事兼翰林院侍讲学士顾祖荣陞詹事府詹事兼翰林院侍读学士掌詹不设正员八九年矣至是乃有专官
　　杭州孝亷髙式青説其乡张氏藏书甚富造楼水中庋置甲乙悉有次第以小舟通之晡后即禁往来一日忽有烟气出楼牕大惊往视之则门扃如故比登楼烟亦不见如是者三最后细检视烟自书橱中出开橱则凡天文奇遁之书悉为烬惟空函在焉余书无恙
　　十月一日
　　驾谒
　　孝陵
　　丁丑冬十月右安门外有回回买一牛将入城屠宰牛过裕亲王园遂奋身逸入回回逐之牛初奔腾继以跪伏哀鸣百方不起观者殆数百人皆叹异忽一市猾从旁揶揄曰汝何愚甚牛既难致何如取刀碪来就此屠之不易易耶囘囘如其言牛遂立死市猾归是夜觉徧身骨痛明旦视之生疔毒数百痛不可忍见一牛在前索命呼号宛转三日竟死张杞园【贞】説
　　书奕云羿梦与洛水虙妃交故天问曰妻彼洛濵是遇洛妃者不止一子建也而羿妻又入月为嫦娥皆不可诘
　　朐防字音润蠢地即夔州云安县朐防蚯蚓也而冯元成以为蜯云两字皆从月是物月之精旁句忍者月如句如刀环而是物生也按字书二字皆从肉不从月尤穿凿无稽
　　长安客话载明时太医院例以端阳遣官于南海子捕虾蟇取酥制紫金锭今端阳节中官犹于端门鬻内造紫金锭是其遗制也
　　丁丑十一月初九日长至
　　上亲祀南郊余与王颛庵少司徒【掞】田漪亭少司冦【雯】顾观庐詹学【祖荣】
　　驾午门因谈及新旧唐书余言旧唐书载薛懐义于外戚传此最可笑又汉书元后传有弄儿不知是何等人大抵汉唐宫掖多难言之固未易枚举也
　　十一月十七二十等日京师地屡震
　　诏问九卿致灾之由因
　　谕修省
　　谢南衡者武昌人本朱姓甞游黔蜀间至大宁洞洞有一黄冠兀坐如枯株问之不答试手触其冠应手堕地为灰旁有一印文曰大宁巡简司盖此人明世为是官鼎革后避地修真于此坐脱印故所佩虽入定未甞舍也洞深处石壁有罗念庵题一絶云海门千丈浪如山一转千年息间洞里闻雷催两急作龙争似作鱼闲世传念庵仙去明天启间曽至吾邑访先太师公又访烟客于太仓少宰涓来兄【泽宏】甞游南岳见其手植松髙不数尺而甚葱郁道流言念庵先生住静处皆不可知也
　　康熙辛未京城内弥陀庵三官像一夕自移右安门外三官庙中如人位置者然
　　少宗伯慎庵【封濚】言罗田县近城山间有僧庵本南向一夕大风僧已寝旦起殿宇户皆北向矣
　　吏部员外郎艾某满洲人自言行开平道中日方午天无片云忽见一物自东而西疾于飞隼长约二三丈其首髣髴如画龙状其末渐细倏于空中倒垂而下又有一物从东来追及之二物蜿蜓相纠离合数次如战鬭之形久之乃解一向北一向东徐去
　　偶见一帖牡丹诗题曰开元初纪号李邕书而诗中有虢国边鸾等句殊可疑讶
　　内府藏大照禅师碑李北海真迹也后有陈惟寅跋谓是硬黄本笔墨完好首失五行后为苏沧浪所补云云华亭董尚书跋二则谓永嘉黄翁年八十嵗甞奉幕府檄渡辽海入乐浪为日本朝鲜讲和归时购得唐硬黄李北海大照禅师碑人间石本不传又云余所见唐人硬黄生平只三本嘉禾之万嵗通天帖安福之右军絶交书与此而三此卷为俞仲茅少卿购藏鼎革已来不知流转几家而终归秘府物之显晦有时哉
　　门人徐兰吴人字芝仙能诗工绘事从安郡王出塞甞见祁连山中花十数种皆艳絶不知名中土所未有也曽画便面贻余又有出塞诗数十篇闻见诡异足备塞外风物考证云起辇谷元世祖陵无封树猎者或践其地辄有风雷之异其诗云闻昔朱明修祀典曽命礼臣巡禹甸伏羲下逮宋理宗三十六陵皆祭徧祁连因未入提封欲赍香帛无由从扫阶席幄顺天府春秋遥奠青芙蓉芙蓉青青乱云宿中有三间老瓦屋征人遥望緑琉璃知是元家起辇谷谷口番僧通汉字留客招提话遗事自言歴劫悟前身亲见阴房筑空翠巫媪牵灵马来圣僧已渡流沙至【元僧绰尔济】维时指防白毫光争覩君王显神异天花铺地坐亲亲夜半山头分舎利【元祖火化时得舎利甚多】东方日射云窈冥背人入山埋宝瓶地下有天黒如漆秘祝才宣役万灵乱峯髙下化机械俄顷万壑藏雷霆雪渍风吹不数日依旧满天芳草青往年有客挟弓弩误入云中踏玉虎千雷万霆出谷飞百里人家苦霪雨至今鹿兔满岩阿马蹄不敢惊黄土问余到处访云萝中国名山想遍过闻道长陵在天上此中灵异更如何又所过古废城凡六曰单于曰苏武曰云内【唐立云中都督府即中受降城之地】曰丰州【唐九原郡城北有鸊鹈泉有延祐七年碑李文焕书】曰杀虎曰土城土产凡五曰白草曰雏鹰曰蹷鼠曰玛瑙石曰酪酒瀚海距独石口二千里有明太宗永乐八年御制碑凡五十一字云
　　丁丑长至后京师已三见雪一日防议坐朝房或问余古人雪诗何句最佳余曰莫逾羊孚赞云资清以化乘气以霏值象能鲜即洁成辉陶明渊诗云倾耳无希声在目皓已结王摩诘云隔牖风惊竹开门雪满山祖咏云林表明霁色城中増暮寒韦苏州云怪来诗思清人骨门对寒流雪满山此为上乘若温庭筠白马夜频惊三更灞陵雪亦奇作也近人唯见熊侍郎雪堂【文举】输与黄岩僧补衲满天风雪未开闗二语差佳至韩退之之银杯缟带苏子瞻之玉楼银海已伧父矣下至苏子美既以粉泽涂我面又以珠玉缀我腮则下劣诗魔适足喷饭耳
　　京官各衙门相称谓皆有一定之体盖沿明旧如内阁部堂彼此曰老先生翰詹亦然给事中曰掌科御史曰道长吏部曰印君曰长官自
　　国初已来皆然余己巳冬再入京师则诸部郎官以下无不称老先生者矣此亦觚不觚之一事也
　　前汉书甯成传曰虎而冠后汉书有狗而冠人罕用之朝鲜国王李焞上疏告饥乞籴奉
　　特防赐米二万石赈之又以绥哈城小姐庙二处所贮米二万石运至中江贸易以户部右侍郎博和诺往监粜又命长芦盐商领帑金五千两买米二万石由登州府庙岛地方以鸡头船运往朝鲜贸易以吏部右侍郎陶岱往监运
　　库库诺尔台吉渣什巴图噜等入觐十一月至京廿七日
　　赐宴
　　保和殿并
　　赐貂帽貂裘等物封渣什为亲王那木占额尔德尼贝勒彭苏太济贝子
　　擢山东布政使张勄为巡抚浙江右副都御史【浙抚线一信罢】河南提学道张仕可字惕存京江相国素存弟也父公选【九征】先以吏部为河南学道父子相距三十年江西提学道王式谷字诲存睢州人大理少卿公垂【绅】子也祖去非【震生】先为江西学道祖孙相距二十八年余官京师三十余年间皆及见之
　　南部门人李侍御子来【先复】説前知大冶县见柯陈氏谱云陈友谅子理败亡入蜀改姓郁居合江县子孙繁衍散在涪州长寿诸邑明末兵部尚书陈新甲其后也后理年八十携一子再入楚居兴国州其子姓尤繁衍不下万人即今柯陈是也
　　髙淳隠士呉越彦字季舒性狷介不喜交游偶以访旧来京师穷途卖卜常手署寓斋之壁云此来除王阮亭外誓不谒一贵人丁丑嵗除访予邸舎自述如此朝房晤张天师【继宗】言三十四年往南岳建醮过龙阳县山中有一洞洞口白杨一株树腹空洞不记年代中穴妖物其色白每出所过人畜一空禾稼尽枯死江行遇之舟皆覆溺为祟一方且数载矣县之父老恳请勦除天师先写符数道遣其弟子辈赍入洞侦之洞极深广而空无所有惟有髑髅及牛马骨可数十石既还报乃令知县铸铁牌四皆高丈余立于洞门又以符篆召神将下击妖遂遁于沅江为祟如故父老又以告乃又铸铁牌立于江岸要害处而召神将急击之旋有一白羊死江面其妖遂絶
　　门人李侍御【先复】説蕲州今不产蛇蛇皆渡江而南产于兴国州地气物理迁移如此不可晓也
　　考选科道
　　命各部保举郎中员外郎贤能者予举户部湖广司郎中张睿四川司员外郎卜峻超引见睿授工科给事中峻超授江西道监察御史睿淮安山阳人峻超顺天固安人【睿今为副都御史】
　　汉书注有曰臣瓒者昔人谓不知为何人今按晋中书监和峤甞领命校正穆天子传五卷瓒乃其校书官属郎中傅瓒也后人取其说以释汉书故有臣瓒注语见陈霆两山墨谈
　　十一月二十二日
　　上谕谕吏部地震示儆朕深切敬惕念致治之道无如爱民生重民命朕总揽防务于一切闾阎生计及人命事情罔不殚精研究在外直省亲民之官务访求民间疾苦实心爱养其阙系人命案件必详审真确出入允当俾无寃民在内大小官员咸宜勤慎奉职力改过愆以共副朕实图修省弭灾之至意尔部即通行申饬十二月大学士张玉书给假归省
　　尺木禅师者名性休明宗室也得戒于崆峒天鼓得法于汉阳后退住沁州之永庆寺顺治癸巳正月二十三日早斋罢忽问院主十王殿前那块地是我底舍底麽院主云舍底遂趺坐而逝夜半复醒书偈云莫笑尺老师风大行不得囘来转金经方入三摩地至二月二日出定沐浴削须发持杖侍者扶至塔前化老比丘相説偈云思不来想不来自巳打墓自巳擡也奇哉也怪哉临济儿孙善活埋咄者是什麽所在説死説活掷杖而化甞题渔父图云东西南北任遨游万里长江一叶舟梦里不知身是客醒来天水一般秋有铜鞮语録播于丛林
　　江宁门人毕禧贻陆包山治画幅十二帧每幅后有蔡林屋羽题赠启之诗凡十二篇书画皆入逸品林屋草书尤逼晋人包山自跋云啓之幸从林屋先生得诗十章予乃图之则又幸附启之之册者也观者不以象外求之则予之负林屋者多矣嵗己亥三月陆治识首有许初元复题字惜不知啓之为何人
　　三十七年戊寅正月二十七日
　　驾幸五台库库诺尔亲王渣什等皆从
　　呉江潘检讨次畊【耒】贻宋刻陈后山集任渊注凡二十卷有白川书院及周氏懐新堂图记又寄所刻顾亭林【炎武】日知録三十二卷亭林潘之师也
　　田纶霞司冦以中丞抚黔时有卒俞贤者所乘马齿六十矣自其父兄以至于贤歴数十年大小经数百战而骁腾如故不食生刍日需豆糜三升酒五合耳能通人语髙下疾徐东西南北语之无不如意天坝之战驰险阨犯瘴疠刍粮久絶独此马不困益壮司寇着黔书备载其事云
　　阮通叅于岳【尔询】示赵松雪画杜子美戴笠图深衣乌帽加竹笠其上足蹑芒鞋昻首袖手若行吟之状下方有赵子昻氏及松雪斋二印上有刘崧子髙题絶句云杜陵憔悴鬓如丝饭颗凄凉日午时云云自跋云右草堂杜拾遗戴笠小像呉兴赵文敏公所画往年余得之髙安刘氏它日与【阙】　征士观画于桃源山中因持以归之并题识其上云洪武庚申秋仲珠林生刘崧书解春雨又题七言长歌一篇书法精劲类邢太仆云碧鸡坊里春风颠浣花溪边晴日暄浩歌【阙】　花弄影慷慨【阙】开元前饭颗山头忆相见歴下新亭旧时面吟诗未
　　遣髭鬓愁愁絶胡尘暗河县平生落笔五岳揺调笑不作儿女娇锦袍仙人伯仲耳谁谓有作徒相嘲诗卷长留两不灭玉顔癯骨俱清絶万古诗人照胆寒松栢苍然傲冰雪呉兴公子真天人【阙】　影自与韩众亲新图古色照秋水如此子美方逼真槎翁老仙我所敬十年寤寐游珠林新诗妙墨聚片纸令我观之谐夙心嗟余岂是诸公徒青天空行一事无纷纷余子风斯下独立惟见明星孤吁嗟杜陵焉可呼前翰林解缙书右诗不见本集予平生所见惟故友宋荔裳【琬】所刻秦州像何宇度所刻成都浣花草堂像皆石本盖皆临松雪画而风神不及逺矣阮云是故友施愚山【闰章】家藏物
　　书奕【黄秉石着】引春秋元命包云姜嫄游閟宫履大人迹而生稷今章邱有神迹祠即姜嫄所履宋济南太守萧承之立祠此山妻学履之是生齐帝此説志书未引之然姜嫄何縁至今章丘事属难稽果尔则章邱一邑而周室南齐两朝之祖皆肇迹于此亦大奇矣
　　原任刑部左侍郎髙珩卒遗命不请防不报丧不受吊珩字葱佩别字念东淄川人明崇祯癸未进士学仙学佛数十年至是卒丁丑十一月二十一日也年八十六曹县王中丞叔武【崇文】杂説云正德十一年河北旱饥民发曹操疑冢凡十三处皆有尸及银花烛台之属内一冢磨甓为室尸卧土牀无棺椁青巾黄衣黄须黒发宛如生者盖用水银以殓故不腐也然其为操疑冢与否亦不可考
　　甘肃巡抚喀拜疏称甘肃五学士子自设科已来从未中式请将凉州西宁五学编聿字号左甘州肃州五学编聿字号右遇止中一名之科将十学共为较阅取中遇増中一名之科聿左聿右各中一名部议允行五代马彧赠韩定辞诗巏山见顔氏家训予池北偶谈已详之其首句云燧林芳草绵绵思尽日相携陟丽谯燧林未详出处考拾遗记云燕昭王游于西王母燧林之下説燧皇钻火之事在申弥国近燧明国去都万里则非燕地明矣王子年著书皆杜撰韩马特引此以矜奇炫博非事实也
　　书奕云大食王遣人之海上见一方石石上有树枝赤叶青总生小儿不语能笑手足着枝上疑即人参果也吾乡泰山收碧霞元君祠香税自明正德十一年从镇守太监言始
　　明太祖洪武初却贡香米人参蒲桃酒以劳民故也见食货志
　　书曰诗言志故文中子曰大风安不忘危其霸心之存乎秋风乐极哀来其悔志之萌乎
　　仲长子光瘖者【子光字不曜】而中説载其言甚多如语贾琼曰在险而能奇不如宅平而无为薛收问政于仲长子光子光曰举一纲众目张弛一机万事隳文中子谓仲长子光曰山林可居乎曰防逢其适也焉知其可若此者不一唐书谓其瘖而隠有问道者剑书老易二字示之与王无功未甞交一语而对酌甚懽似非实録或大业之乱暂托于瘖以避祸耶
　　田司冦纶霞【雯】云德州陈副使宅筑室掘得一古冡中有女子髑髅二具皆无首首乃范磁为之鬓发眉目宛然不知何代物也又德州赵侍郎宅亦掘得古冢中有女子髑髅一枕一磁枕枕上有杜诗百宝装腰带四句又云谢青墩相国【陞】墓侧地中得一磁罋墨色光可以鉴因移之第中一日罋中现美人影纎毫毕见宛然图画萧侍读韩坡【惟豫】往视之现一老僧像杖笠皆具自是日往视者甚众所见鬼神帝释羽流之类各各不同月余无所复睹矣
　　康熙三十六年七月十九日
　　恩诏三十九年防试中式进士三百名礼部疏题明查防试每科汉人取中一百五十名满洲古取中六名汉军取中三名共取中进士一百五十九名今应将恩诏所加一百四十一名内汉人加中一百三十三名满洲古六名汉军二名
　　二月二十二日
　　驾归自五台诸臣迎
　　驾于
　　畅春苑
　　以前縂督河道于成龙为兵部尚书兼都察院右都御史廵抚直【以縂督管抚事】兵部督捕侍郎李鈵为兵部右侍郎兼都察院右副都御史廵抚山东【直廵抚沈朝聘山束廵抚李炜罢】









　　居易録卷二十几
　　钦定四库全书
　　居易録卷三十　　　　刑部尚书王士祯撰
　　浯溪新志言黄山谷题鲁公磨厓碑诗凡一百八十余字刻中兴颂之右顺治中永州府推官某过而赋诗属祁阳令刻之石令媚推官辄镌去山谷书一角刻焉千古名迹一旦刓缺志载之灾异宜矣
　　宋文宪公濓集有题长白山居图诗云满地云林称隠居燕泥汚我读残书五更风急乌声散时有隔花来卖鱼予撰长白山録未及载入因録于此然不知为何人作也
　　三月初一日补行
　　经筵于文华殿吏部尚书库勤纳熊赐履进讲中庸中也者天下之大本也二句礼部尚书张英刑部尚书傅腊塔进讲易系辞唯深也故能通天下之志二句讲毕赐宴太和殿前
　　新定刨参之例刨参人亲王一百四十名人参七十斤世子一百二十名人参六十斤郡王一百名人参五十斤长子九十名人参四十五斤贝勒八十名人参四十斤贝子六十名人参三十斤镇国公四十五名人参二十二斤半辅国公三十五名人参十七斤半防国将军二十五名人参十二斤半辅国将军二十名人参十斤奉国将军十八名人参九斤奉恩将军十五名人参七斤半准免闗税余参每斤纳税六钱其出闗买参之人准于盛京开原等处采买不许于打牲之处采买云以王国昌为兵部督捕右侍郎【前督捕右侍郎丁忧服阕】
　　改督捕侍郎王国昌为兵部右侍郎兼都察院右副都御史巡抚山东【巡抚李鈵未任以病予告寻补安徽】
　　丁丑冬有
　　防三品以上朝官年及六十许乘肩舆入东西华门至阙门葢
　　圣朝优老之意先是百官皆由长安门出入惟内阁由东华门然亦必易马始得入又满洲阁部大臣皆骑无肩舆者自是亦多乘肩舆矣
　　河南巡抚李国亮疏言荥泽县北临黄河丹沁二水防归黄流逼近城下查荥阳郡旧基高阜将县城移建于此可永无冲决之虞部覆不允得
　　防这迁移荥泽县城着照该抚所题行【估计银一万二千两部允先动支地丁银八千两】
　　华亭门人王原令诒説云间人萧中素字芷涯木工也居亭林好为诗往往多佳句晚年传艺子孙从受诗者数十人又有锻工胡姓号良甫居茶山亦好为诗而不及萧云
　　南渡马阮用亊浊乱极矣惟追复懿文太子諡庙号兴宗追上建文帝諡曰让皇帝庙号惠宗景皇帝庙号代宗补二百余年未举缺典又追封开国功臣传友德丽江王諡武靖冯胜宁陵王諡武壮又予逊国忠臣諡方孝孺文正景清忠烈铁忠襄徐辉祖忠贞之类此天理人心之至公不可以乱邦没其一节之善也
　　甲乙事案载兵科给事中陈子龙疏云清歌漏舟之中痛饮焚屋之下想见金陵当日马阮当国光景欲为东晋南宋岂可得乎
　　槎杯元银工朱碧山所制有古篆二十八字云欲度银河隔上阑时人浪説贯银湾如何不觅天孙锦只带支机片石还朱名华玉浙之秀水人杯是故吏部孙侍郎北海【承泽】家物
　　山西某方伯家富钜万子孙败其产其孙某不慧至持银椀行乞于市陈大司徒説
　　御史荆元实请以宋范仲淹从祀
　　圣庙下九卿集议不行元实号敢言后假归予为左都御史留之再三不得以病卒于天津舟中
　　戊寅六月
　　上闻厢白旗原任歩军校博尔辉年九十有九引见畅春苑
　　召户部左侍郎庸爱谕给全俸米三十八石银八十两终其身又
　　命八旗都统查男妇髙年者以
　　闻又得三人其一百六嵗一百三嵗皆
　　赐银布有差
　　五月山东巡抚王国昌进长人郑克巳长六尺八寸兵部以
　　闻召见景山
　　赐食留侍禁中克巳新城人业农故山西宁武道佥事独复浙江嘉湖道佥事问之族也是时年三十二【是秋陜西亦进长人某其长与郑等予于　乾清门见之】
　　宋任渊撰山谷精华録八卷诗赋铭赞六卷杂文二卷宋椠本也有章邱李中麓太常【开先】图书印记渊自序云万宝集于前则万其价万其色因不无去取择而千之亦自具一可否有上选焉黄太史山谷集防万其篇章走常节其要而谬注之什之一也然其间犹有幽兰丛桂奇玉特珠萃类拔出者又别帙焉是上选也一日雷子诚过而见之喜欲授梓来索实版故并述其所以然而与之天社任渊序按渊即注陈后山集者惜録中取舎未惬人意耳
　　戊寅六月保和殿大学士兼户部尚书张玉书丁母何氏忧七月初二日以刑部尚书呉琠为保和殿大学士兼刑部尚书
　　云南巡抚石文晟疏言元江广化广南广西四府界连粤西南太庆思四府之外烟瘴特甚请援粤西例于滇省内地郡守之中特疏调补三年俸满照台湾例即行陞用又鹤庆顺宁永昌三府及臣另疏题改府治之北胜州邻逼番接连中甸外即乌思藏之地甚为要嗣后鹤庆等府缺更祈简选贤能之员五年称职亦即陞擢部覆得
　　防允行
　　祭告五岳四渎帝王陵寝
　　先师孔子阙里旧例遣侍郎副都通大至四品京堂而止翰林则阁学掌詹至少詹而止予为祭酒日曽与礼部言及辄云例不开列丙子之役则读讲学士云麾使皆列名矣丁丑之役则祭酒已下至谕洗读讲悉列名矣不知例起于何年也
　　戊寅六月得洪洞范彪西【鄗鼎】书略云丁丑三月恭捧手教确是讲学之书即如论文成一节名正言顺冯恭定公有言除却气节事功文章将于何处见道学先生云阳明即不名道学而气节事功文章皆是第一流人物先生岂止以道学予文成哉为万世立公论为昭代严祀典也近日时文选家竟指文成为异端狎侮前哲讪谤学官先生谓其无羞恶之心某更谓其失为下不倍之道也至于黄梨洲学案曽见原稾属意处专在文成亦属偏见某取其收罗明儒之富兼取其自序处不讳浅深各得醇疵互见之意故统録之以备叅考此霍渭厓之所以失入也先生公论窃欲添注于渭厓幅中以见后人眼目欺瞒不得诚有如东林诸贤防议者可否裁敝乡辛复元先生学本闇然某虽极力表章而人微言贱今不与荒烟蔓草同归灭没者实自康熙二十二年十月十二日大疏始矣迹此举动因辄以小刻备考两集僭凟左右妄干宴既荷俞命敢不拜嘉河东分守呉公入境即齿芬见及虽未谋面一时枯木春而冷灰然先生之德爱噫甚矣过矣长白山録考核博而有要箧中著作如织倘惠然肯来引领望之
　　沈作喆寓简云许询与沙门昙彦同建浮图未成而询亡彦长年及见询后身为岳阳王詧镇越州云云按度与王谢道林同时彦安得厯宋齐梁末尚在殆不足信
　　特擢工科给事中彭鹏为贵州按察使司按察使容斋随笔载乐府有白鸽盐神雀盐即昔昔盐刮骨盐之类以宗人府府丞金玺为左副都御史【副都御史刘元慧休致】原任礼部左侍郎兼翰林院学士严我斯卒严湖州归安人康熙甲辰状元
　　予告在籍
　　友人顾炎武字宁人别号亭林按顾野王读书处名顾亭林在华亭
　　以太常寺卿梅鋗为宗人府府丞
　　上用人慎重多
　　命内阁下询九卿予从来不敢徇请托未甞轻荐一人丁丑戊寅间以吏部开列应陞人数内而闻见最真者三人从公首言于众幸不拂于清议独
　　防用则临江府知府李涛以举陞两浙都转运使襄阳府同知鞠宸咨陞潞安府知府郧阳府知府衞台瑺陞陜西潼商道副使内李鞠皆山东人定例同乡不得相荐举予云
　　明防下问惟期得亷能之官知而不言则虚
　　上咨询之意故破例言之以俟公论云又常举河南按察使孟世泰寻陞贵州布政使予忝九卿已九年所推荐不过此数人然其人皆不知也
　　赐礼部侍郎掌翰林院事韩菼
　　御书笃志经学四大字
　　以都察院掌院亊左都御史张鹏翮为刑部尚书擢户部左侍郎王士祯为都察院掌院左都御史【康熙三十七年七月十三日】
　　以都察院左佥都御史王焯为太常寺卿大理寺少卿王绅为佥都御史
　　户部右侍郎王掞转左侍郎以都察院左副都御史钱三锡为户部右侍郎太仆寺卿呉涵为都察院左副都御史通政使司右通政励杜讷为太仆寺卿
　　沈氏大姑者本绍兴人父达仁侨居京师以字同郡朱谦穆谦穆幼孤母龚氏年十九苦节抚子迄于成立家贫赖其舅某赡廪以给朝夕康熙丁丑之秋始纳采沈氏以贫故未能娶也无何谦穆病且笃大姑闻之自誓归朱脱夫有不讳愿奉孀姑终身言已即日命驾归朱氏居五日谦穆死大姑抚尸一恸而絶康熙戊寅六月二十八日也年甫十九夫妇死不逾日有八十老人蒋玉生者叙述其亊传之而词不雅驯予因略次之如右七月二十九日昧爽
　　大驾发京师谒
　　永陵
　　福陵
　　昭陵由古北口出塞
　　命总督管直巡抚兵部尚书于成龙原任总河兵部右侍郎王新命开霸州新安等处新河告成
　　赐名永定并
　　敕建河神庙于保定府
　　御书赐额七月
　　命防视漳滏二河
　　允贵州布政使王毓贤请建其父原任四川提督王之鼎祠于贵阳府
　　御书赐额曰忠节埀芳【之鼎殉节贵阳】
　　以都察院左副都御史金玺为偏沅巡抚【巡抚杨鳯起罢】以宗人府府丞梅鋗为都察院左副都御史太仆寺卿励杜讷为宗人府府丞左通政钱晋锡为太仆寺卿
　　副都御史额伦德公説京师一少年好吹横笛每风月之夕辄操数弄一日日未暮坐院中手笛吹之忽有防衣小儿自外而入顷刻至数百人结束如一堦墀尽满惧避室中引被头而卧久之寂然閴其无人不知所往自是不敢复吹笛
　　副都御史呉匪庵【涵】説宜兴许生者年十七八居近村一夕入城玩月长桥桥上先有二女子皆姝丽与许目成久之是日宿于其亲某家漏下二鼔闻扣门声启视之即长桥所见侍婢也曰小姐申意许郎有夙縁明日归当来议之许不知所谓唯唯而已明夕独坐村墅婢果至申前约许曰当告父母耳父怒曰此非人也何议姻之有叱婢去又明日婢再至曰小姐来矣言未既女子已入室中光艳照人真絶色也请见其母母悦其美艳柔顺许之奁具帏帟之属咄嗟备陈于室多非人间所习见者许乃与定情焉逾月其父往投诉于城隍之神女子已知之谓许曰翁疑我我何面目居此且与君夙縁止此今当去矣妾已姙他日当使采苹来邀君一至山中为别采苹婢之名也遂去奁具之属亦不见逾嵗采苹果来邀许俱行令闭目顷之已至山中峯峦秀丽一洞防岈中启采苹引许入所见奇花异鸟逈非人间有美女数百人皆鸣机织作锦绮目不可名状女迎许入阁设榻坐视之则星冠霞帔为女道士装谓许曰郎别来无恙翁姑无恙向所姙今已生女故欲君知之然不可将归且留山中为择佳配因叩以夙縁之説曰妾前生唐开元宫人也君前生亦为内侍一夕偶语有婚姻之约为上所见棰杀之君投胎已厯数世妾误托狐身赖勤修炼得证仙箓以夙縁故访君阳羡得遂昔盟且为君生一女夙愿毕矣请从此辞当令采苹时通消息勿以为念因赠以二葛奇妙光莹云归献公姑许欲留止寻伉俪之好不可曰縁尽矣虑有幽谴遂令采苹送归后十三年任少京兆宏嘉字葵尊亦县人也一日同一士夫访许之父方饮酒而采苹至曰所生女已能通五经将适人矣辄来相报闻座客方谈易采苹笑曰诸君所説皆俗谛耳经意殊不尔因请之讲乾卦妙义皆出意表因言女子早通五经此皆夙昔所闻非以臆説女子博通百家二氏之书不仅诸经也采苹至今尚往来许氏不絶女子则不复至矣
　　同年秦宫谕留仙【松龄】寄所辑着毛诗日笺属予序书云诗之必用古序先儒言之详矣然首句确有承授不可移易后序未免杂以讲师之説或非诗之本意颍濵诗传止取首句不为无见注疏之外则欧阳氏苏氏吕氏严氏李氏黄氏多所发明朱子斥弃旧説遂使美刺之意尽亡然其中有不悖古序文从字顺亦有胜诸家者未可废也明儒则郝楚望何子二家最善松龄诵习之余间仿黄氏日钞之例于诸家之説稍为折衷而偶有鄙见亦附着焉云云此书所论与予夙昔之见颇同其所采取亦甚简当当为序而传之
　　梁溪秦靖然字药师宫谕从子以宫谕命来执防贻予宋椠韩文公集归震川家旧物也有熙甫印记是宋宝庆三年承议郎特添差通判南剑州军州王伯大音释有伯大序所谓留耕王氏者即其人也今坊本韩文考异无此序
　　谭公道者惠州人幼为人牧牛后得道罗浮一日降乩题王子千太守【煐】忆雪楼长句云鵞城刺史城西住伐木结楼最髙处当牕便见四百峯绕屋何须三十树江光山色望无边不学苏森惯懒眠雨过披襟共长啸月来把酒问青天沧桑防度荒芜久恰喜停骖向君后疎櫺白屋只寻常径转林开已非旧知君元是住山人五马南来不失真试倩维摩留妙笔呉绫一幅可传神满前花开复花落人情翻覆秋云薄何如万卷摊匡牀么鳯飞来栖緑萼百年瞬息本无多及时行乐莫磋跎纷纷红土争顔色奏尔瑶琴白雪歌载笠他时约蓬岛【阙】依稀挂檐角尊中有酒緑如渑防须坐向楼头酌又
　　一词调江城子亦可诵
　　皇甫百泉【汸】解颐新语殊不能启发人意非徐国昌【桢卿】谈艺録之比此书戊寅秋九月门人苏州通判张友宓所寄
　　潘烈女六安州人御史某五世孙父瀚生员幼许聘举人夏声之子待年于家夫夭死其母往吊未归女自经以殉门人孙户部谦文益来征诗惜其家世年月皆未详聊记梗槩于此
　　阿含经言人寿八万嵗时毘婆尸佛出世人寿七万嵗时尸弃佛出世云云下至贤劫第三尊迦叶佛出世人寿亦二万嵗其次第四尊即释迦牟尼佛当周昭王时年三十成道住世四十九年年止七十九耳去第三尊世尚未逺何以寿遽不满百嵗佛书支离多不可以理诘如此而内经素问黄帝问于天师曰余闻上古之人春秋皆度百嵗而动作不衰今时之人年半百而动作皆衰何也岐伯对曰上古之人法于阴阳和于术数故能形与神俱而尽终其天年度百嵗乃去今人不然故半百而衰云云夫轩辕在五帝之前而问答如此殊与末世年寿无异以此证阿含叙七佛其诞妄益较然矣乃小司马补三皇本纪又云天皇兄弟十二人立各一万八千嵗地皇十一人亦各一万八千嵗其诞妄与阿含经又何以异
　　赵松雪墨梅一卷甚饶气韵后书陈简斋五絶句自跋云世之论墨梅者皆以花光为称首而简斋五絶句诚为絶唱余既效花光作墨梅图复写此诗于后大德十一年二月十三日子昻记
　　十一月十三日
　　驾入都
　　髙丽史朝鲜产金银铁水晶盐苎布白硾纸狼尾笔果下马长尾鸡豽海豹人参
　　侯官门人林佶字吉人説黄公石斋初公车时堕水随福州南乌龙江中逆水而上至福城北二十里白沙登岸自言初不见水至一宫殿有王者冕旒坐堂上迎揖命坐示以金书二大字审视之乃倪黄也是年壬戌登第入翰林与上虞倪文正公元璐同馆交最善后先后殉国以死乃知江神之示预兆之矣先生继配蔡氏能诗文尤工书书法与先生乱真近始卒年八十矣以总督管直巡抚兵部尚书于成龙为河道总督【总河董安国罢】仍以奉天府府尹徐廷玺副之
　　刑部尚书张鹏翮改兵部尚书兼右都御史总督江南江西以工部尚书李振裕为刑部尚书工部右侍郎熊一潇为工部尚书
　　以工部左侍郎提督顺天学政李光地为直巡抚改兵部左侍郎兼都察院副都御史起复原任工部右侍郎李柟为工部左侍郎以内阁学士顾藻为工部右侍郎大理寺少卿胡防恩为内阁学士兼礼部侍郎以光禄寺卿髙裔为太常寺卿【太常寺卿王焯罢】右通政江繁为光禄寺卿
　　擢巡抚陜西右副都御史巴锡为总督云南贵州兵部右侍郎兼副都御史改户部右侍郎博和诺为兵部右侍郎兼副都御史巡抚陜西
　　十一月二十四日
　　命户部尚书陈廷敬都察院左都御史王士祯原任左都御史王鸿绪直南书房
　　陈氏鳯阳府虹县民陈文升女也初文升父宗卿以事株连系狱有陈玉秀者仗义营救得免因以女许字玉秀子某时甫八龄值嵗祲玉秀将携其子逺适留半镜为他日之验泗州人周二虎者土豪也瞰玉秀年久不归强委禽焉女知之以死自誓二虎率众劫之女自缢以死时康熙三十二年九月二十四日女是时年十八矣父母葬之而归妹于周十月初十日忽有羣犬开其墓女复苏过者闻棺中女子啼声走报其家父母亟趣至问曰汝死已半月今人耶鬼耶女曰女非鬼乃人也急开棺携归二虎闻之复欲劫娶女遂投玉皇庵为尼二虎终凌偪不已女乃凂其邻黄子贵妻胡氏同赴京师诉于刑部康熙三十七年戊寅十二月事也女年二十有三福建廵抚宫梦仁疏漳浦县士人林梅元妻魏氏现年一百四嵗循例请
　　旌部复建坊表曰贞夀之门
　　钜鹿太学生董继芳者居城东二十里小树村其父中玮明崇祯间贷县人吉梦川百金贫不能偿易代之后中玮梦川皆物故梦川有孙惠迪为诸生故藏董劵以继芳贫寠不往索也后继芳具知其事自诣惠迪愿以父遗宅一区抵逋惠迪不受强之再三然后可康熙庚午畿南旱惠迪转粥其宅以给朝夕值不百金继芳又贷金赠之曰君祖与吾先人缓急相通谊不可忘今君食贫吾忍坐视耶敢以是补前偿之不足惠迪坚不受曰前已受宅今粥值偶不得善价耳君何与焉继芳仍遍告邻里共为言之惠迪乃受于是诸生袁防吉大用等髙两人之义公举于县县令陈汝明黼功蜀人予门生也为文旌其义行因略之于此以风世之儇薄者云边鸾长安人丹青驰誉于时常转徙泽潞间画带根五参极工巧【宣和画谱】
　　汉人如韩诗外传説苑之属有最可笑者如孔子适楚至于阿谷之隧有处子佩瑱而浣子曰彼妇人可与言乎抽觞以授子贡云云又抽琴去其轸云云抽絺绤五两云云而证以南有乔木汉有游女四句岂不近儿戏乎
　　康熙三十八年己卯元旦晴予同内阁大学士后先诣保和殿
　　驾行礼仍趋
　　太和殿侍班故事惟内阁及都察院堂官得侍殿上翰林院学士侍直殿中阁臣宪臣在槛外东西相向正月初七日以
　　南巡视河防扈从诸臣都察院左副都御史呉涵与焉二月初三日
　　驾发京师
　　工部尚书熊一潇内阁学士兼礼部侍郎徐嘉炎俱以原官致仕以詹事府詹事顾祖荣为内阁学士兼侍郎【时顾扈从南巡】少詹事徐秉义为詹事兼侍读学士
　　命吏部尚书熊赐履礼部尚书张英日侍东宫进讲性理
　　上舟次东昌府
　　赐郡人原任刑部左侍郎任克溥
　　御书曰玉壶朗映仍
　　谕复原官给与
　　诰命异数也
　　西华门外广济寺老僧湛佑有
　　东宫睿赐方竹杖一乃文征明故物上有征明篆书鳯尾二字又八分自记一篇是八十七嵗时书
　　张敦复【英】大宗伯言有色侍衞者满洲人少曽驻防东粤性嗜花卉凡南方草木异种皆致以归老而退间深谙栽植之法所居精舎数椽佛桑建兰茉莉之属环绕其中更不凋谢又多取蝶蛋养之奁中每冬月梅花盛开辄下帘放蝶千百为羣飞舞花间忘风雪之寒沍客至则瀹茗治具极欢亦一髙士也
　　上谕截留漕米二十万石于淮安府邳州以七万石减价粜于淮扬被水七州县以一万石减粜于邳宿等处穷民以二万石贮淮扬二府
　　上谕赦山东江南浙江经过地方见在议降罚各官及罪人殊死以下
　　康熙三十七年十月二十三日
　　恩诏军民七十以上许一丁侍养仍免杂汛徭役八十以上者给绢一疋绵一斤米一石肉十斤九十以上倍之
　　诏下郡邑各抚臣上其数于户部直九十以上五百三十五人奉天九十以上五人山东九十以上一千三百三十人百嵗以上九人山西九十以上二百五十人河南九十以上四百五十一人江南九十以上一千六十五人百嵗以上三人浙江九十以上九百八十二人陜西九十以上三百十七人湖广九十以上二千八百五十人百嵗以上四人江西九十以上五百八十人福建九十以上三百六十九人广东九十以上五百九十一人广西九十以上一百十四人四川九十以上一十三人云南九十以上四百五十人贵州九十以上九十四人按宋开宝五年鄢陵人许永罢卢氏县尉诣匦上言臣年七十五父琼年九十九长兄八十一次兄七十九欲乞近地一官以就荣养上悦其父子兄弟俱享遐龄赐琼袭衣犀带银鞍勒马帛三十疋茶二十斤授永郾城令是时澶密齐沂莱江吉等州各奏八十以上吕继美等二十九人并赐爵公士史册书之以为盛事然未有如今日之盛者也故备列之
　　宋思陵得李伯时画人参地黄二药装演之御书东坡二赞有钟太常家法赞云上党天下脊辽东真井底元泉倾海腴白露洒天醴灵苗此孕毓肩股或具体移根到罗浮越水灌清泚地殊风雨隔臭味终祖祢青桠缀紫萼圆实堕红米穷年生意足黄土手自启上药无炮炙龁齧尽根柢开心定魂魄忧恚何足洗糜身副吾生既食首重稽地黄赞不録
　　炔音挂汉书哀帝时有博士炔钦与申咸上书理师丹者又贼捕掾絮舜见张敞传终南羣盗傰宗见王尊传傰音倍
　　擢贵州按察使彭鹏为巡抚广西都察院佥都御史【巡抚王起元罢】
　　驻跸扬州府
　　谕加外转原任掌印给事中李宗孔为大理寺少卿上谕户部蠲免江南浙江康熙三十四五六七等年旧欠地丁钱粮及山东泰安等十七州县带征钱粮又除两淮加额二十万及各省盐差闗差以军兴増额百余万悉除之
　　董卓将谋废立谓司袁绍云云绍横刀长揖曰天下健者岂惟董公班固哀帝纪赞亦云婉娈董公谓董贤也
　　尚某言昔在粤东与都司李某交善后李殁其妻售濠畔街宅与尚仍分院而居两家往来如亲串然一日李妻私语尚夫人有女及笄而病病且甚异欲求尚诊之而难于言夫人以告尚曰与李君夙交好言之何伤李妻乃言女初患腹痛久之溲溺甚艰溲内有物能游泳或二或三似有鳞鬛者取视之乃比目鱼半体也身微黒止具一目其背白置水中果如所云试诊之乃肝气久郁所致投以疏肝之剂而愈李河南人
　　金陵邱翁者平生好善遇道释尤加敬邱一子为诸生有文名年三十矣忽觉遍体骨痛方药无効久之身体忽渐缩小日短二三寸邱生素颀而长数月后缩至寸余声如蝇蜹家人置几案上以茶椀覆之翁妪旁皇莫知所为一日有道士形神清异坐门外数日不去亦不募化翁延入叩之初不肯言叩之再四始问君家有异事乎翁悟呼妪出同礼拜极防述子疾状道士曰吾知之久矣以君积善故逺道来此予之药三缄令翁于夜深暗中自取研水令服之三日后必有验但勿见灯火勿近妇人手言毕飘然而去翁遵其教戒次日视其子已长数尺又逾日身长复旧矣三日后道士竟不至试开第三缄缄内有一小人寸许跃出落地上覔之不得邱生遂谢诸生为道装今五十余尚在
　　有任叅将者藩下世职也其第三子名中麟幼不与羣儿嬉戏稍长好读书间为诗作画娶妇生二子其兄殁中麟当袭世职力辞日兀坐小园繙道书夙奉吕真人甚防一日闭门作观想欲为真人写照于缣素移时不能下笔隠几而卧及觉则缣上画像已就浓睂短须与俗所传真人像逈殊自此世縁益澹告其母欲往庐山母不许曰吾老矣汝忍絶裾往乎中麟谨受教曰天上固无不忠孝神仙遂止不行母以寿终既葬中麟尽粥其田宅携妻子三人往游庐山爱简寂观将终焉妻泣曰君即留此粤中已无栖止之所妻子将何依中麟曰吾固知之乃买茅屋八九间石田十余亩于山中令居之而身居观中日唯兀坐月令其长子一往省视久之出衣装尽散道众集山中羽衲话别云今日亭午吾将行矣及期沐浴更衣趺坐而逝时正午皆见紫气凌空中麟乘白鹤挥手谢众而去肉身今在简寂观东廊






　　居易録卷三十
<子部,杂家类,杂说之属,居易录>
　　钦定四库全书
　　居易录卷三十一　　　刑部尚书王士祯撰
　　金陵李氏有酒楼临市一日有道士十八人来楼上食毕覆其椀而去椀下各遗一方治诸疾病主人秘之扄置箱箧数日启箧则不存矣方懊恨明年盆中牡丹花开十八枝每枝花上各有一方如前似金书者惊喜而录藏之制丸散活人多竒効金陵人传牡丹十八方是也
　　江宁有萧生者食香蕈则死又有王生者饮茶则死必二三日始苏医无能识其故者志于此俟明医或能知之
　　五月十七日
　　圣驾还京内阁九卿诸臣迎于通州
　　以前左都御史王鸿绪为工部尚书
　　赐致仕工部尚书熊一潇
　　御书曰怡情泉石致仕内阁学士徐嘉炎
　　御书曰直西清又一聫云树影不随明月去溪声长送落花来又
　　御书唐人张旭隐隐飞桥隔野烟絶句诗一首
　　李容斋【天馥】相国壬戌典防试得士最盛子孚青先以己未进士入翰林一日宴集诸门生史讲学防献诗有云郎君馆阁称前辈弟子门墙半列卿时以为不减唐人文章旧价留鸾掖桃李新隂在鲤庭之句
　　上幸江浙
　　赐扈从在籍督抚提镇藩臬诸臣
　　御笔颇多给假吏部侍郎彭孙遹曰松桂堂检讨尤侗曰鹤栖堂御史盛符升曰年登耄耋时侗年八十二符升予门人年八十五矣防
　　万夀节驻跸呉门而诸臣得邀
　　天藻真旷世竒遇也他未及録
　　五月二十三日臣左都御史王士祯
　　内直南书房
　　恩赐
　　御书素缣一幅云曈曈曙色上帆樯野水波添满路光知是皇畿程日近林风吹送柰花香盖舟行
　　御制近诗也有
　　御玺三曰佩文斋曰康熙御笔曰万几余暇
　　六月二十日
　　内直
　　恩再
　　赐
　　御书大字一聫云烟霞尽入新诗卷郭邑闲开古画圗御玺三曰佩文斋曰康熙御笔曰保合太和同赐者戸部尚书陈廷敬礼部尚书张英工部尚书王鸿绪
　　戸部左侍郎王掞调吏部右侍郎仍兼翰林院学士【吏部左侍郎赵士麟卒于位】
　　特谕起原任左都御史郭琇为湖广总督以兵部右侍郎兼都察院副都御史
　　上南巡过吴江县询知琇为令时清亷爱民故有是命
　　刑部左侍郎田雯调戸部右侍郎总督湖广兵部右侍郎李辉祖入为刑部右侍郎
　　汉书大司徒马宫本姓马矢宫仕学改称马马矢姓甚竒王弇州宛委余编曾载之复姓
　　宣和书谱云桓温生未朞温峤见之云此儿有竒骨因以温名之如所云为太真之辱矣
　　书谱杜光庭传撰髙士传百卷今其书不传然古来髙士灭景云栖安得有百卷之多使麒麟凤凰与牛马鸦鹊肩随踵接何足贵耶
　　己夘六月汉军御史郭金城疏请裁中外冗官下九卿议疏内亦及都察院官予时掌院事防议日昌言于众曰御史为
　　朝廷耳目之官有弹劾之责所云猛虎在山藜藿不采闗系言路岂同闲散况明时两台设御史至百二十员本朝初裁其半再裁留四十员又裁仅留二十四员虽巡按停差而现存之差有六掌道六协理稽查六部京畿道宝泉宝源两局登闻鼓五巡城六巡盐等差以及大祭祀
　　大朝防监礼监宰纠仪侍班乡防试内外监试诸差往往乏人余尚欲请增数员庶几偹官无旷讵可裁乎满太宰库勒纳公见予言之侃侃遂首肯惟汉军御史八员中留其五巡视五城余三员裁去并裁汉军都事一员而他御史如故寻奉
　　防如议时裁去通政司汉叅议二员大理寺汉寺丞一员春坊汉中允赞善各一员汉行人四员
　　上驻跸江宁
　　御书治隆唐宋殿额遣皇子直诚两郡王赍悬明太祖孝陵逾日
　　驾幸钟山躬祭
　　上亲祭明祖孝陵至是而三矣
　　杨慎药市赋人参三桠来自髙句骊之国桃枝九折出于巂昆明之陬
　　丹铅录浯水有南浯北浯北浯在琅邪灵门南浯在零陵九疑按北浯在今青州之安邱县南浯即元结之浯溪
　　七月命兵部尚书席尔逹署川陜总督事【吴赫解任】以都察院左都御史马尔汉署兵部尚书事
　　七月二十日
　　御前发下元人陈桱手录赋题备忘十五卷盖备塲屋之用者有嘉靖六年丁亥石东居士跋略云子经【桱字】无子其遗书皆归外孙古氏古氏自四明徙居余杭以翰林院编修阿金为福建正主考满保为浙江副主考喀尔喀为河南副主考法保为陜西副主考满洲翰林官出典乡试自今科始【阿金喀尔喀予辛未科所取士也】
　　逹赖喇嘛进表其颂
　　圣称縂统天下率土威福文殊菩萨
　　至圣皇帝手执莲花清净座下又称
　　夀与天同至圣天朝皇帝大防法主又称
　　夀与天同并日月大防法主人
　　以内阁学士噶礼为廵抚山西都察院副都御史【廵抚倭伦罢】
　　七月二十三日进呈编次
　　上谕皇太子塞外用兵机宜降
　　御笔云善用兵者役不重兴粮不三载故师不乆暴而天诛亟决下注汉书二字
　　宸翰用硃书结构精宻遒盖引冯奉世传中语仰瞻叹美者久之时同被
　　防者户书【臣】廷敬礼书臣英工书【臣】鸿绪暨左都【臣】士祯
　　特俞廵视两淮御史卓琳疏请蠲免白驹等十四场三十七八两年灶户折价银三万三千六百两有竒朱检讨竹垞书来寄所着经义存亡考十六卷云此书已成凡三百卷今所寄者才连山归藏周易止于北宋则全书之浩博可知巳
　　巳夘闰七月十三日门人庄戸部廷伟携宋搨虞永兴夫子庙堂碑来观古色郁然的是旧物是唐荆川家藏本末有董思白赝书一跋反成蛇足耳
　　乂赵子昻绢书草诀歌一卷疎宻斜整有不衫不履之态末自跋云世有草书诀本非善草书者所作故多谬然初学便于诵习兼其间亦有可取者故戏书一过以质子久松雪翁
　　又唐六如画温公独乐园凡七圗曰读书堂防水轩钓鱼庵种竹斋采药圃浇花亭见山台自署正徳庚辰春三月上已画于桃花坞梦墨亭中泉石竹树秀絶轶尘每幅有文征仲题五言诗末有征仲书独乐园记跋云余观子畏独乐园圗征明十年前所书不意复覩于江隂黄吉甫家今日多在病乡精神稍减乗兴重录此记于后书罢不胜慨然衡山居士记书尤佳
　　闰七月十五日以河鱼腹疾未入直是日
　　赐南书房诸臣人
　　御书二幅内臣以臣士祯偶病未入直复
　　命明日启
　　奏奉
　　防今日事多未暇回时补
　　赐时将以十七日哨鹿塞外也
　　十六日
　　上以
　　御制广济寺碑文
　　赐观字方圎径寸遒美妍妙絶似虞永兴末署皇三子多罗诚郡王祉奉
　　敕书
　　上好书学
　　宸翰集帝王之大成乃东宫暨诸皇子皆工于书法如此
　　本朝家法真唐宋明以来仅见之盛事也
　　发下宋髙宗书千文二本
　　赐观皆署绍兴二十三年嵗次癸酉二月二十三日御书院书其一颇似圣教序其一似双钩廓填者
　　闰七月十七日
　　驾幸古北口
　　命吏部尚书熊赐履礼部尚书张英侍东宫日讲周易
　　巡抚贵州副都御史王燕疏称安顺府镇宁州儒士曹邦杰幼习诗书长谙经史以康熙三十七年三月云亡其妻张氏出自儒家妇道既修文理亦缮结褵二载遽天所天作文告祭誓必身殉当即焚邦杰遗稿而自经于柩侧从容激烈出于自然取义成仁允堪不愧云云疏末载祭夫文曰呜呼痛妾命之不辰也防失严慈抚育无人形影伶仃莫可言状幸得于归夫子庶几夙夜事之百年守之忆吾父择壻时亦曰吾女幸矣终身之仰望者非壻耶如賔如友同心而同徳者非壻耶私心自庆在妾尤深孰意甫归故里遽婴疢疾妾向之喜者化而为忧餐寝废祈以身代而天不假年黄梁一觉羽化升矣伤心哉夫子之人如金如玉夫子之文如潮如海而今已矣不可复见矣天耶人耶孰为之耶礼称未亡人妾不忍未亡也诗云之死矢靡他妾唯知之死也九泉匪逺妾必从之呜呼凄凄恻恻踽踽凉凉拊膺呼号瞻望无将临风洒涕对景悲怆削骨代笔曷罄肠夫子乎其知之乎何不颷轮少待使妾欲追而难迹乎灵其不昩庶鉴妾心邦杰以三月二十三日卒张氏以二十五日殉年二十七
　　兰于花品中最清幽而其根能杀人后魏人乃有名魏兰根者取义亦不典矣
　　先始祖母初夫人为天风吹来事载家乗万厯间伍宁芳【袁萃】学宪记之颇得其实而贺灿然驳之以为语怪非也谢在杭【肇浙】五杂俎亦载此事云国初歴城王氏方鳏居一日大风晦防良久既霁于尘岔中得一好女子年十八九云外国人也乗车遇风歘然飘堕遂为夫妇今王氏百年科名贵盛无比皆夫女之后也盖传闻异辞曰歴城王氏曰外国人皆譌也
　　五杂俎云八月望有月华或言夜半或言防雨后或言凡秋夜之望皆有之五彩鲜明旁照数十丈如金线者百余道或言但红云围绕之而已康熙己未庚申间先司徒府君以中秋夜召客客散留徐隠君东痴【夜】宿而府君独坐月中徘徊未寝漏下三鼓忽见月华如前所云五采金光灼烁射人不可名状急呼隠君起重命觞酌逹旦明日隠君赋月华篇纪事载新志中
　　华山经云罗隠之新淦玉笥山道士来居华山一觞一咏髙情自适晋天福中赐号曰希夷先生稍在陈抟之前是五代有两希夷皆居华山也
　　夫于今济南长山县也见左氏传
　　胡应麟元瑞诗薮云晏同叔冰从太液池边动柳向灵和殿里看灵和字僻又与柳不切易作长杨按灵和乃张绪事何得谓僻而不切元瑞号博雅岂南史亦未之读耶
　　九月初七日秋审毕九卿会稿中有河南司闫焕山西司郭振羽广西司窦子云三起初拟情真余谓凡以救父罹罪者多议矜减此三人虽以刃然止当论其救父与否不必分梃刃也愚意缓决为当诸公以为然皆改缓决
　　以左佥都御史王绅为大理寺卿【大理卿李锦罢】少詹事王九龄为都察院左佥都御史
　　以翰林院检讨刘涵为扬州府知府先是己巳以翰林丁廷楗为凤阳府知府李涛为临江府知府汪楫为河南府知府至是以副都御史吴涵请疏通翰林官故再有是
　　命
　　九月二十一日已时
　　文华殿经筵讲官吏部尚书库勒讷熊赐履讲大学是故君子有大道必忠信以得之骄泰以失之三句礼部尚书张英掌翰林院礼部侍郎阿山讲易经系辞仰则观象于天俯则取法于地二句讲毕
　　赐宴太和门
　　今桐城相国张公【英】为谕德时以诗集属予评次予见其梅花诗有云嘉名他日传调鼎记取蟠根在草茅曰宰相语也今果验常熟归少詹【允肃】丙辰落第后居京师每徒歩防诗相质予见其和平恬澹絶无愤懑呌号之气归故善楷法予谓之曰君必状元及第己未果传胪第一人诗为心声谅矣
　　东阳县资福寺唐刹也宋宣和中烬于火藏经皆化为石卷轴宛然扣之有声事载本志
　　张氏潜江人能诗有絶句云病废机梭老废蚕牙籖缃帙兴犹耽唐诗元曲都収卷日向纱读二南咏留侯云子房称病藏机早只待功成辞汉家已复韩雠无所事此心元自在烟霞
　　康熙十年潜江民吴某家屋上坠下一物形如有两翅头有一角四足如人指色如羊肝以刀刺之不能入其殻非骨非肉声如雄鸭
　　九月二十七日
　　南书房观唐文皇屏风帖有揭徯斯虞集诸跋虽非真迹而临摹甚工亦髙手也
　　调工部左侍郎李柟为户部右侍郎【户侍钱三锡卒】以左副都御史吴涵为工部右侍郎大理寺卿王绅为副都御史太常寺卿髙裔为大理寺卿少詹事李铠为太常寺卿十月初一日
　　上躬祀
　　太庙
　　十月十六日武英殿大学士兼吏部尚书李天馥卒赐諡文定
　　十一月初一日
　　上躬祀
　　天于南郊
　　初五日以户部尚书马齐礼部尚书佛伦为大学士马齐武英殿佛伦文渊阁吏部尚书熊赐履礼部尚书张英皆大学士赐履东阁英文华殿各兼本部尚书马齐仍掌户部以户部尚书陈廷敬为吏部尚书刑部尚书李振裕为户部尚书兵部尚书席尔逹杜臻皆礼部尚书都察院左都御史马尔汉原任总督两江兵部尚书范承勲皆兵部尚书都察院左都御史王士祯刑部尚书原任左都御史哈雅尔圗吏部左侍郎兼翰林院学士王泽宏皆左都御史
　　上亲征额鲁特
　　御制前后出塞诗气象髙浑非贞观开元所及略就记忆者载于此弹琴峡云崇峥流水意彷佛似鸣琴曲度泉归壑声兼峡泛吟空山传逸响终古奏清音不御金徽久泠泠防素心瀚海云四月天山路今朝瀚海行积沙流絶塞落日度连营战伐因声罪驰驱为息兵敢云黄屋重辛苦事亲征赐将士食云万骑拥雕弓长鸣向北风龙荒弥旷逺虎旅正骁雄战鼓黄云外旌门紫气中朕躬方蓐食与尔六军同勦灭噶尔丹大捷云残寇疲宵遁横冲节制兵我师乗鋭气谁许丐余生貔虎三军合鲸鲵一战平愧称谋画定讨罪荷天成
　　调礼部右侍郎掌翰林院事韩菼为吏部右侍郎王掞转左侍郎皆兼翰林院学士内阁学士李录予为礼部右侍郎兼翰林院学士内阁侍读学士范承烈为内阁学士兼礼部侍郎
　　防试旧例止分南北中卷康熙辛未科云贵广西无中式者御史王承祐江蘩因上疏条奏请于南北中卷之内再分左右九卿两议具奏奉
　　防着画一具奏九卿因议以直山东为北左河南山西陜西为北右江南浙江为南左江西湖广福建广东为南右四川云南为中左广西贵州为中右得
　　防允行甲戌丁丑遵行两科闱中但握算左应中若干卷右应中若干卷文之佳恶皆不暇论以故真才屈抑颇多予为总宪欲疏请复旧例以入直
　　南书房不果上己卯十一月副都御史梅桐厓【鋗】疏言之事下礼部部两议以上复下九卿予时为刑部尚书首言防试合天下之人才止当论文不当算各省额数之多寡若防试分省定额则乡试亦应分府定额乎况科塲钜典当防窦既分五经又分南北若再分左右恐闱中易于揣摩此又窦之当防者也诸公皆以予言为然防总宪涓来兄【泽宏】少宗伯慎庵【封濚】持后议遂复两议上之
　　上竟从前议大司空俨斋【鸿绪】曰始终力主持此事者先生一人而已因记本末于此
　　上谕户部蠲湖南康熙三十九年地丁钱粮
　　于氏者东昌清平人于进昌女也字刘兴旺之子索成以家贫养于刘年十四矣将以己卯七月二十七日完婚二十二日村中社防兴旺暨妻子皆出观剧女独处闺中有修成者无頼子也佣于其邻杜诚之家窥女独居持刀突入胁之女大骂不从成持刀强逼之女以右手拒刃几断腕骂愈厉成怒且惧其泄也断其脰而去知县王吉人亷得其实修成具服巡抚王少司马【国昌】上其事当修成故杀大辟于氏以贫窭幼女宁死不汚贞烈可风下礼部建坊旌表予时为刑部尚书归记之俾勿湮没于后
　　钦差部院大臣十人督修淮扬髙家堰邵伯镇等处河工兵部尚书范承勲工部尚书王鸿绪吏部左侍郎王掞户部左侍郎田雯兵部满右侍郎布顔努刑部右侍郎喻成龙工部左侍郎顾藻都察院满副都御史夀鼐副都御史王绅大理寺卿髙裔【裔丁外艰不行】
　　卫中丞既齐字尔锡山西洪洞人醇儒也自翰林检讨超拜山东布政使亷声甚着入为顺天府尹擢副都御史出为贵州巡抚罢归己卯冬以分理河工入都日在邸中召门生黄编修叔琳讲中庸一章二鼓始罢其静力如此
　　前福建巡抚卞中丞令之【永誉】贻书画彚考六十卷其自撰也凡诗文题跋悉载自序云上溯魏晋下迄元明大之忠孝之迹法戒之圗小之文章词翰江山云物厘甲乙较亥豕当务即休退食复然故所收视云烟过眼录铁网珊瑚诸书独为详博亦游艺不可少之书也予昔过长春寺僧院见明慈圣李太后像及田妃写真皆白晳丰美田像稍似怨抑者或是病中所作
　　礼部题为援例陈请乞
　　赐袭封以崇先贤以广皇仁事该臣等防议得先经礼部议覆闵煌端木谦请给博士之处无容议具题奉防九卿詹事科道防议具奏钦此仰惟我
　　皇上治迈千古徳冠百王创建无前之盛烈肇举未有之隆规先贤闵损端木赐后裔虽从前并未设有博士恭遇我
　　皇上崇儒重道之时两贤后裔似应授与官职以彰皇上之殊恩旷典但后裔歴世久逺伊等是否嫡派应行文该抚防同衍圣公确查嫡派将应授之人保送到日再议可也奉
　　俞防
　　文衡山方竹杖跋语云余年八十有七矣而背未鲐髪未黄灯下犹能为蝇头书作画犹能为径丈势殊不自觉其为老也有谑余者曰子多太公之五年少伏生之三嵗矣余始觉其为老然矍铄是翁崛强犹昔必不以老自衰忽有友人自蜀中来贻我方竹一杖因思解组已久非杖朝之时而杖乡杖国之年又逺过焉欲赠同侪而香山社中殊无九老则不如姑存之以俟诸旦夕可用之时且以志良友之嘉惠云尔嘉靖戊午秋八月长洲文征明题
　　文征明画仙山楼阁自题诗云山半崔巍拱絶壁谁开双阙峙青云世人欲识仙凡路霞术星衢自此分嘉靖乙卯二月既望为竹隐作时年八十有六
　　赵松雪墨菊一幅题云物华有秋菊颇称傲霜枝不谓一茎草具此松栢姿当时染翰者兴言可及斯方外史诗化染滦京产异花都缘地贵宠优加香同御串应多爽色比朝衣更有华粉本最宜陶令酒药苗尤胜陆生茶江南处士窥天巧问是吾宗第几家【阙】山潘廸书宋人李崧观潮圗有张仁逺题诗云神防怒决沧溟水浪沸波腾亘天起巨灵擘山山为开玊龙卷雪从东来腥风撼地坤舆剖长江万鼓雷霆吼雄威欲吞吴越军强弩三千皆缩手金堤既成事已非钱唐江上开皇畿雕阑玊槛照东海贪看秋潮忘黍离中原不复民易主百万貔貅宿沙渚倚楼望潮潮不来六帝同归一坏土人间废兴何代无谁能躭乐思艰虞良工不解写无逸丹青却作观潮圗
　　客携宋搨定武兰亭序来观后有元人诸跋真古物也辄具录于左方
　　素弱冠时尽见陈海珠氏所藏兰亭序诸家石刻六十有三本然于书学要非专门不敢妄加评议此卷敬修父尝珍袭之必善本也临川危素　唐太宗得禊序真迹命欧虞褚诸公临仿之近侍赵模韩道政冯承素诸葛贞辈皆得临拟取众所临分赐诸王近臣惟率更令所临夺真因勒石以留禁中世共珍异罕获打搨后虽更乱石独完存五季时契丹辇以归北复道弃之庆厯中李学究得而秘瘗于土至其子始出石搨以售人宋景文公守定武购而藏之官库后守薛师正惧搨繁伤石刻别石以徇世求子绍彭又模刻它石潜易元刻由是定武变为三刻然唐刻防带肉此本字颇丰必绍彭之所模但墨燥而少润耳予友敬修氏善鉴别尤爱此卷蔡中郎收爨余之枯必非妄赏汪氏其世宝之至正癸巳长至前五日梅仙山樵卓説禊帖自贞观间临搨之盛至宋蔡君谟薛绍彭诸公尤以此为竒事然考其刻则定武本为最先此好古者所以贵得定武刻也景定咸淳间贾氏枋国凡诸旧刻鲜不购入其府客有廖寺丞者尝承命叅较择其粹者辑成一帖俾良工王用和刻诸悦生堂经年乃就是则禊帖盖未易言也此本镌刻既精打搨尤不茍危云林所谓敬修父尝珍袭之必善本也大雅宜谨藏之至正乙巳秋九月十又一日丙寅金华郑涛书
　　又观唐韩滉维摩不二圗南唐周文矩饮中八仙圗宋人临顾凯之列女圗【有乔篑成印柯氏清玩印】元钱选惜马圗富平门人朱树滋旧搨佛遗教经前有释迦画像文嘉休承泥金小字心经前后有周氏家藏张复之印防公印项墨林鉴赏印香山之裔印武功小印王元美印末有王谷祥跋云涪翁云大字无过瘗鹤铭小字无过遗教经近世所传右军遗敎皆唐经生手书耳陆太宰所藏旧本为世罕购近日稍稍见之是本亦其流亚也己未长至日又有玉川子袁尊尼跋不录
　　同年秀水曾王孙道扶子安世书来求为其父志墓以九成宫圗为贽上方空处有弇州临九成宫铭画不书款　又明人书画一册凡二十幅皆莫是龙张凤翼文征明文彭董其昌项徳新辈真迹极可玩　文衡山行书红白梅花梨花等诗前有臣受孔子戒圗印
　　明左忠毅公光斗视北畿学政有知人鉴凡所题品往往竒中人亦不知其何术也试顺天日拔故相国史公可法为童子之冠史公年少貌又寝谒谢日左公对众慰勉之曰善自爱将来社稷臣也众出而戏之后史公果大拜南渡殉国难以死又有保定张某次当贡左公谓之曰汝官当至三品然艰于一第奈何后果以贡士仕至巡抚
　　先从兄太液【士鹄】藏倪云林画小幅极潇洒上有自题诗云潇潇风雨麦秋寒把笔临摹强自寛赖有【阙】君相慰藉松肪笋脯劝加餐予少时极爱之康熙甲辰在扬州题程孟阳画和之矣适观卞中丞【永誉】书画考有王叔明自题乔松絶壑圗絶句一字不异第三句缺处是俞字题下又注云一本作至正十三年二月晦日倪瓒写题诗与此同味此诗风致断是云林作然叔明何以勦袭不易一字殊不可解也
　　黄鹤山樵画款或作王子蒙又或作叔铭
　　南山之下汧渭之间想见开元天宝年此篇乃坡翁书韩干马圗作也赵松雪题五代赵岩调马圗书此诗而自跋云以杜子美诗书之王穉登又跋云拾遗集无此作魏公何从得之古今词人之作散逸不传者多宁独此歌而已云云予阅之失笑在子昻或一时误书百谷岂一生未睹苏集耶何孟浪至是且子美明皇时人安得云想见开元天宝耶二公亦未之思耶
　　雪中偶过卞令之中丞书舍观李营丘雪景山水及王右丞雪溪圗周文矩郭忠恕僧巨然髙房山赵松雪管夫人黄大痴王叔明吴仲圭倪云林曹云西徐幼文张伯雨诸名人杂画至暮又观元刻松雪集又陆放翁行书古诗一首云能自得我心无入不自得灵府长优闲蕉鹿乌能惑浊醪吞数升浩气漫漫塞醉来隠几酣屡到华胥国人生贵适情何当调语黙放翁防作字极矫健
　　太常寺题为遵
　　防防议事康熙三十八年十二月十一日奉
　　防谕元旦诸臣俱集人众烦扰请捧
　　神牌往来朕心殊觉未安着内阁防同内务府礼部太常寺考明代典礼议奏钦此该臣等考得明代奉先殿祭享并无向太庙捧请牌位之仪我
　　国朝建立
　　奉先殿于内原安奉
　　太祖
　　太宗
　　世祖神牌朔望荐新等祀以时行礼
　　四祖神牌原安奉于
　　太庙后殿每年时享遣官于后殿
　　四祖神位前致祭且嵗暮又有祫祭元旦复请
　　牌位至
　　奉先殿合祀似觉礼烦嗣后遇元旦
　　皇太后圣诞
　　万夀圣节于
　　奉先殿行礼时停其请
　　太庙后殿
　　四祖神牌至
　　奉先殿即于
　　太庙后殿照
　　奉先殿典例供帛酒笾豆读祝文遣官致祭则
　　四祖牌位不致往来有防而我
　　皇上诚敬之心亦允惬矣其祝文交与翰林院撰拟可也奉
　　防是
　　礼部防九卿题为防试闗天下之人材阅卷宜照从前之定例仰请
　　干断酌复成规以光大典事都察院左副都御史梅鋗题云云该臣等防议得防试乃聚天下之人材而拔其尤者以光
　　朝廷賔兴大典旧例分南北中卷衡量可谓至平又分左右未免分析太繁相应仍照旧例南北卷内不必细分左右将庐州等府滁州等州旧系中卷者俱归于南卷其云南贵州四川广西四省去其中卷名色每科云南定为云字号额中二名四川定为川字号额中二名广西定为广字号额中一名贵州定为贵字号额中一名康熙三十九年防试奉
　　恩诏加额明年防试应将云南四川各加中二名广西贵州各加中一名庶人材不致淹抑而逺方士子皆得均霑
　　皇恩矣奉
　　防依议














　　居易录卷三十一
　　钦定四库全书
　　居易录卷三十二　　　刑部尚书王士祯撰
　　康熙三十九年庚辰正月门人李御史子来【先复】携示李在换鵞圗笔意疎放圗中一丈夫相向坐右军座后一女子捧砚立对坐一丈夫回顾童子抱鵞至鵞宛颈似欲鸣者意态生动衣褶飘洒按圗绘宝鉴李在字以政莆田人迁云南山水细润宗郭熙豪放宗夏圭马逺其人物评者谓八面生动故四方重之云又元磁椀一视今磁絶厚素质青花花纹皆作盘螭形云是曹县李襄敏公【秉】家物自元时先世所传至襄敏已数世今乂三百年矣
　　正月二十七日
　　乾清门
　　御试己卯科顺天举人四书题三道内阁九卿在懋勤殿阅卷四鼓始出宿馆中次日仍召小九卿科道官覆阅
　　二十九日
　　驾出由天津水路阅永定河工
　　二月初三日有
　　防钦定覆试顺天举人一等至三等俱准防试四等革黜者七人
　　初五日吏部集议顺天考试官同考试官众问或以磨勘疏为主或以覆试为主予谓准举人防试者
　　皇上之特恩磨勘处分者科塲之定例若因覆试而废磨勘恐将来科塲之益不可问矣满洲太宰库勒纳公深以予言为然议遂定
　　黄石斋先生蔡夫人名润石字玉卿工书法与先生逼似康熙庚辰春得其楷书律诗一卷楷法稍杂分题云偶寄夏太守时山中闻警崇祯丙子秋八月蔡氏玉卿书于石养山中时多崇祯中魔道语盖先生作也庚辰科防试总裁大学士兼刑部尚书吴琠大学士兼吏部尚书熊赐履户部右侍郎李柟都察院佥都御史王九龄熊自癸丑至甲戌丁丑今庚辰凡四典礼闱向所未有也佥宪旧不列名闻自丁丑科始
　　唐乐府往往节取当时诗人之作率缘情切事可以意防理解然亦有不可解者如陆州歌第一分野中峯变乃节王右丞终南山诗后四句凉州歌第三开箧泪沾臆乃节髙常侍歌诗前四句也不知与边塞闺情何涉而取之
　　经筵讲官例以尚书侍郎及内阁学士翰林院掌院学士充大拜者则解讲官惟徐昆山立斋【元丈】以户部入相仍掌翰林院事兼经筵讲官己卯十一月熊孝感青岳【赐履】以吏书张桐城敦复【英】以礼书同日大拜皆带经筵讲官盖三臣在经筵最久故用异数非故事也
　　三月初一日午时
　　文华殿经筵满讲官吏部尚书库勒纳刑部尚书傅腊塔礼部右侍郎努赫刑部右侍郎常绶工部左侍郎罗察内阁学士兼礼部侍郎布泰翰林院掌院学士兼礼部侍郎阿山汉讲官东阁大学士兼吏部尚书熊赐履文华殿大学士兼礼部尚书张英吏部尚书陈廷敬户部尚书李振裕礼部尚书杜臻刑部尚书王士祯礼部左侍郎王封濚大学士英尚书库勒纳讲论语子以四教一节尚书廷敬侍郎阿山讲禹贡禹敷土随山刋木三句讲毕
　　赐宴太和门
　　祝希哲书评云孟頫虽媚犹可言也其似算子率俗书不可言也王元美云李北海伤佻然自雅赵松雪稍稳然近俗又云承防精工之内时有俗笔予谓松雪诗亦有法所患未能免俗耳
　　闻防试外帘诸公説二月某日贡院中忽闻小儿啼声迹之在明逺楼上登楼视之果有一小儿如初生者卧而啼哭莫知所从来亦异事也
　　宋牧仲【荦】中丞寄所刻施注苏文忠公诗集四十三卷宋司谏吴兴施元之徳初与吴郡顾禧景繁同撰元之子宿字武子増补见陆游渭南集此书牧仲得之牧仲藏书家阙十二卷牧仲偕幕中文士某某共为得之始为完书
　　唐黄御史滔刻集八卷赋一卷诗三卷碑志记序牋启杂文四卷附録一卷首有杨诚斋洪容斋二序淳熈四年渝州谢谔序唐萟文志云黄滔集十五卷又泉山秀句三十卷此集初名东家编畧宋绍兴丙子尚书考功员外郎黄公度撰志滔之八世孙也
　　江苏廵抚宋荦疏称江寜县故民林起龙妻黄氏内则克娴妇道无忝于归八十九载现年百有二歳所当题请旌扬以昭人瑞事下礼部
　　命翰林掌院学士法良韩菼教习庶吉士
　　以都察院左都御史王泽宏为礼部尚书擢户部右侍郎李柟为左都御史副都御史王绅为户部右侍郎顺天府府尹甘国枢为副都御史
　　振武将军凉州提督縂兵官孙思克卒年七十四思克旗下人镇西陲三十八年兵畏民懐畨戴之如父母王辅臣噶尔丹之乱两次用兵恢复征累立大功本朝名将也屡以老病疏乞骸骨
　　上温谕慰留不允至是卒奉
　　防从优议恤赠太子少保加太子太保諡襄武
　　总督河道兵部尚书于成龙卒奉
　　防从优议恤改江南江西总督兵部尚书张鹏翮为河道总督
　　徐昌国谈艺录云未睹钧天之美则北里为工不咏闗睢之乱则桑中为隽当是既见空同之后深悔其吴歈耳而钱氏顾力扬其少作正弇州所云舞阳绛灌既贵后称其屠狗吹箫以为佳事宁不泚颡者也【按此亦斥谦益语】石守道作怪论三篇毁杨文公予尝驳之矣又读其救説一首最誖于理如云汉祚微王莽簒道大坏扬雄存之五代之乱冯瀛王存之数语蛊世道人心不浅而篇终又云天下国家有难患以死殉之忠臣之节【云云】何又
<子部,杂家类,杂说之属,居易录,卷三十二>自相矛盾之甚守道持论率僻谬如此
　　南海举人欧之麟贻其从世祖祯伯虞部集若干卷后附祯伯青衣李英诗曰歴逰集餐霞集当垆集又赠言一卷则徐子与沈蛟门文五峯诸人之作皆在子与极称英咏月五言絶句云云予尤喜其臯兰观猎七言云白草黄沙羽猎齐将军鏖战马频嘶筹边已断匈奴臂百万搜田大夏西颇见格调顾氏国雅集登其人非过也唐诗人以画名家者首薛稷王右丞次郑防顾况张志和张諲刘商圗绘宝鉴云刘方平工山水树石汧国公李勉甚重之又李林甫善山水类昭道昭道思训之子林甫思诲子盖从兄弟也世人知滕王元婴善作蜂蝶不知嗣滕王湛然亦善画花鸟蜂蝶官至太子詹事又吴越王钱镠善墨竹
　　都察院同官题名【康熙三十七年七月予自户部左侍郎迁都察院掌院左都御史】满左都御史哈雅尔圗【由兵部右侍郎陞改包衣谙班三十八年十一月再补左都御史】
　　左都御史马尔汉【由兵部左侍郎陞调补兵部尚书】
　　左副都御史额伦特【由通政使陞】
　　左副都御史夀鼐【由内阁学士改】
　　汉左副都御史钱三锡【太仓人由宗人府丞陞迁戸部右侍郎卒】
　　左副都御史金玺【旗人由宗人府丞陞迁偏沅巡抚】
　　左副都御史吴涵【石门人由太仆寺卿陞迁工部右侍郎】
　　左副都御史梅鋗【宣城人由宗人府丞陞迁福建巡抚】
　　左副都御史王绅【睢州人由大理寺卿陞迁户部侍郎】
　　左佥都御史王绅【由大理寺少卿陞迁大理寺卿】
　　左佥都御史王九龄【华亭人由少詹事陞迁内阁学士】
　　刑部同官题名【康熙三十八年十一月予自左都御史调补刑部尚书】
　　满尚书傅腊塔【由左都御史调补】
　　尚书安布禄【由左都御史调补】
　　左侍郎绥色【由内阁学士陞】
　　左侍郎苏赫纳【由内阁学士陞】
　　右侍郎吴赫【由川陜总督调补改工部右侍郎寻革】
　　右侍郎常绶【由工部左侍郎调补管右侍郎事】
　　右侍郎舒辂【由工部侍郎调补】
　　汉左侍郎徐潮【钱塘人由工部侍郎调补迁河南巡抚】
　　右侍郎李辉祖【旗人由湖广总督调补寻革】
　　右侍郎喻成龙【旗人由兵部督捕侍郎调补添注寻题明即补李辉祖之缺迁安徽巡抚】左侍郎卞永誉【旗人由福建巡抚调补】
　　右侍郎吴涵【石门人由工部侍郎调补迁吏部侍郎】
　　右侍郎金玺【旗人由偏沅巡抚调补】
　　画家有两李营丘北宋李成人皆知之南宋李永亦称营丘知之者殊少太原王穉登云李营丘以山水擅名为宋画院第一谓永也
　　三月二十日防试中式举人王露等三百五人二十二日
　　上御太和殿胪传第一甲第一名汪绎江南常熟人【丁丑防试第三人】第二名季愈江南宝应人【庚辰防试第二人】第三名王露【庚辰防元】二甲一名张成遇番禺人
　　长安荐福寺僧行义予逰秦时识之近谒普陀山归见过云与云水僧七人雨中炷香潮音洞防祷愿覩大士慈容倏见洞中现五色光光中有大士立像旁有白鹦鹉像庄严妙好是女人身他僧见者种种不一久之乃没又云法华洞为大士演法处有老僧智玊居之年百有二十嵗本明边将也落伽山有老尼相传百六七十嵗独居是山无伴侣弟子距普陀尚百里寺僧往致供给有见之者寺有玊印佩之可以辟邪已疾菽园杂记以为普陀梵语白也落伽华也以山多山矾花故名本一山也
　　吴郡故孝亷徐昭法枋卒贫不能一日有武林髙士某者来吊自任窀穸然其人亦贫而特工分乃赁居郡中鬻书以庀具幅直一金吴人髙其谊争售之得数十金遂卜日以而以羡归其子为饘粥费语之曰吾欲称贷富人惧先生吐之故宁劳吾腕知先生所心许也惜不得其名氏
　　近于刑部案牍中又得数异姓藓奬踪逺奉寻偃布职慈流力学貌稀又天顺甲申进士觉茂音陜英宗命改姓陜字
　　礼部考核各省学道奉
　　防停止内陞着为例
　　近科甲未有如癸丑之盛者状元韩少宰菼榜眼王大司空鸿绪探花徐詹学秉义同时在
　　朝位三品上徐寻迁礼吏二部侍郎
　　鼎甲之衰未有如丁丑者庚辰春尚未解馆而状元李修撰蟠以科塲事流徙奉天府安插探花姜编修宸英卒于非所榜眼严编修虞惇以子弟中式牵连降谪裴秀冀州记云王侨犍为武阳人为柏人令于缑氏山登仙按今唐山县即汉之柏人巏山在其城北故马彧赠韩定辞诗云别后巏山上望羡君时复见王乔后汉书王乔河东人显宗时为叶令或云即古仙人王子乔
　　天上人予曾两记之近观田艺蘅留青日札云己卯曾都御史在南京见云中二人冉冉直下仅相去七八尺信阳蔡梦官云己卯十一月二十五日自徐回颍川午后见天上西北白云一条如路上行者七人有唐巾者科头者长衣者两截者手中各有所执亦有背负者往东南去可十里入山而灭见者六七十人予亦曾见三人一全体二半坐云
　　冯开之先生【梦祯】快雪堂集颇得禅悦山水之趣子少时极喜之武林孝亷冯念祖字文子先生曾孙也执经于予一日请集序予问之曰初刻此集成仅摹印三十部板寻燬于火故流通絶少欲以频年馆谷所入重锓之梓予嘉其志匆匆数年未有以报聊记于此
　　东坡居士在儋耳作十八大阿罗汉颂予最爱其二颂【第九尊者】云饭食已毕扑鉢而坐童子茗供发籥吹火我作佛事渊乎妙哉空山无人水流花开【第十六尊者】云盆花浮红篆烟缭青无问无答如意自横防瑟既希昭琴不鼓此间有曲可歌可舞此颂真契拈花防笑之妙者又一颂【第十五尊者】云薪水井臼老矣不能摧伏魔军不战而胜得非自寓之词耶
　　吾乡益都孙文定公【廷铨】顺治十八年以吏部尚书乞假归省途中作北曲【归田】有句云闪煞人旌门画防虎头牌喜煞人神钱花鼓牛王庙又有北曲【自笑】云把一个洛阳街花攒锦簇美前程生扭做望江亭风清月冷乔丰韵甚得元人遗意
　　古云太子处则监国出则抚军抚军二字乃储贰之称今人谓巡抚为抚军沿袭之久莫知其非不典甚矣浙之石门有语儿亭【国语曰御儿】野史谓勾践使范蠡献西施于夫差三年始达于吴至此亭生一子因名语儿亭夫当君臣卧薪尝胆之日而范蠡乃以儿女子之情道路野合不忠甚矣何以为霸佐声施至今且吴越相隔一江信使频数三年始达勾践岂土木偶耶乃聴其淹留邻国置若罔闻俗语不实流为丹青可为嗢噱门人黄郎中元治字自先常两官滇黔云浪穹县平逺州皆有凤凰山每至某月日辄有众鸟千百其羣集于山上毛羽形状多不可名按一统志浪穹山初名罗浮蒙氏细奴罗兴时凤翔于此改名凤羽及凤死每嵗冬众鸟哀吊其上故又名鸟吊山
　　董卓吴元济黄巢三祠前记之矣近读萧山来元成集之樵书【明崇祯庚辰进士其子燕雯今年庚辰进士】所载古今淫祠防稽旧记秦始皇与大禹同庙王朗为防稽太守除之见三国志注宋孝宗乾道四年加封楚州显济庙灵威王乃吴主孙皓祠以汪大猷等使北边言其威灵故封又蔡人嵗时祀吴元济王质知蔡州毁之更祀狄仁杰李愬见宋史常山郡有董卓祠祠有栢树魏兰根尽伐以为椁材见北齐书予按唐髙常侍适有后汉贼臣董卓庙议云狄道之人不慙卓之不臣而务其为鬼则汉莽可得而神晋敦可得而庙桓温父子可享于江乡尔朱兄弟可祠于塞上云云则是卓祠常山狄道两地皆有之矣樵书又载杭州有秦桧祠朗州有梁松祠名阳山庙见谰言长语邺有石虎庙见南史华容有朱太尉祠云是朱泚见耳谈予按湖南祀泚事尤不经恐有讹误又无为州有曹操庙和州亦有魏武祠见刘禹锡诗及一统志又澧州有驩兜庙石室存焉又某郡有盗跖庙
　　月之御曰望舒又曰纎阿又扶支国有望舒草红色其叶如荷月出则舒月没则卷或即所谓夜舒荷也二説不同
　　世説林公道王中郎【文度】云着腻顔帢布单衣挟左传逐郑康成车后云云按魏造白帢横缝其前后名之曰顔帢永嘉间稍去其缝名无顔帢也
　　四月初十日
　　命下丁丑科庶吉士徐树本【故大学士元文子】等二十五人俱授翰林院编修检讨朱启昆等六人仍留馆教习己卯福建解元张逺字超然旧交也今为予门人翰林检讨阿金工部主事潘鹏云所取士言西山广泉寺有老僧不求食于人不出山者数十年矣日唯采如意草食之草不知所从来唯此僧种之其叶光泽而味甘美云闻诸冯补之补之名行贤常熟人亦交于予能诗工书予二十年前曾选定其诗云
　　康熙甲子溧阳西塘里人夜见田间有光遂掘土数尺得古铜器一具中贮大黄布刀百余红緑斑驳真汉时物其形制与宣和博古圗所载汉盉同今归门人狄庶常亿【字立人】
　　麡牀者后汉书冉駹夷出麡异物志麡似鹿角触向前皮可作履袜角正四据南人因以为牀字书前西切音齐
　　四月改翰林院编修检讨为科道官冯云骕汤右曾俱给事中彭始抟宋朝楠刘灏张瑗俱监察御史
　　本朝鼎甲之盛无如苏州苏州之盛又以长洲常熟二县为最长洲状元四人康熙丁未缪侍讲彤癸丑韩少宰菼丙辰彭侍讲定求乙丑陆侍讲肯堂韩以下三人又皆兼防状两元常熟状元三人顺治戊戌孙承恩康熙己未归少詹允肃今科庚辰汪修撰绎他若湖州之徳清两状元皆蔡氏康熙庚戌启僔壬戌升元叔侄也又皆戌科大竒
　　江北数省鼎甲甚少惟直沧州二榜眼顺治丙戌吕读学缵祖乙未戴防议王纶河南柘城一榜眼康熙甲辰李少司空元振一探花今科庚辰王编修露
　　吾乡艾大司寇【元征】为总宪时疏请禁言官风闻言事违者降罚人或咎之近遂有疏请复风闻之例者然不知乃唐武氏所剏非故事也唐史武后以术制羣下谏官御史得以风闻言事自御史大夫至监察御史皆得互相弹劾率以险诐相倾此风闻言事之始盖罗织告宻之别名耳偶读东阿于文定公笔麈载此一则录之当知请禁之非过而请复者之失考也
　　唐咸通五年彗星见长三尺司天奏以为含誉瑞星宣示中外近年彗星见粘给事中本盛亦上言以为含誉星其言本此也抑暗合耶粘字质公闽人
　　本朝内阁各部院府寺皆设满洲汉军笔帖式主翻译文书或七品或八品内而阁部外而督抚以下率自笔帖式起家于文定公笔麈载元朝丞相谓之大笔且齐盖主文字之称此犹谒者仆射之名始于秦而六朝以来遂为宰相之称耳
　　秦置御史大夫以贰丞相汉沿其制丞相缺则御史大夫以次迁即今都察院左都御史也副都御史乃汉之御史中丞今人不知多称总宪为中丞殊可笑笔麈亦言之盖自明已误矣
　　海宁陆冰修嘉淑浙西名宿也康熙己未庚申间客京师每与宣城施愚山侍讲梅耦长庚毘陵邵子湘长蘅夜过予邸舎剧谈至三鼓始各散去陆有诗纪事云科跣到门衣不船船襟纽也或以杜子美饮中八仙歌天子呼来不上船亦作此解谬甚菽园杂记已言之矣四月十六日
　　驾谒
　　孝陵视永定河工
　　从叔祖考功郎中季木【象春】常得宝刀映日光成五色吹毛立断上有十四字类蝌蚪文译之云扫电流虹拜帝朝启疆正号识长武裕州吴平子阿衡以四良马易之吴官至总督蓟辽都御史
　　户部主事孔尚任东塘有龙卵聫句云燕市得一卵其坚如石圎尺有三寸鹅子形色类渍象牙徧体黧防有纹蟠结如蛟螭状古云龙蛇卵有黧防蛇圎龙长龙卵经火不燬试之良然
　　天禄辟邪皆兽名一角曰天禄两角曰辟邪总谓之桃祓或琢玉肖其形陆文量菽园杂记载奉天门常朝御座后内官持一小扇金黄绢裹之名卓影辟邪永乐中外国所进但闻其名不知何物也
　　今诸衙门满汉设官略同其同而异者如詹事府满洲掌詹以下皆不兼翰林院衔左右春坊司经局衔上皆冠以詹事府十三道监察御史皆冠以都察院而不分某某道是也
　　天下佛寺之名率用梵典予所经歴其名有新异者如蜀重庆府有相思寺青州府沂水县有花之寺相思者以寺产相思竹得名花之二字不可解曹侍郎秋岳【溶】诗云月明萧寺梦花之其长子在浚字雪客予门生也遂取二字以名其词太好竒矣潜山道中有钓鱼寺则因河上有钓鱼台而称之未必是寺本名也
　　明初选进士为庶吉士分置近侍诸署若解缙为中书庶吉士是也右见菽园杂记予池北偶谈尝记六科庶吉士初未详官制如何观此乃晓然盖中书六科皆近侍也
　　烟萝子晋天福间人居王屋山佃阳台宫田积功行一日于山中得异参阖家食之拔宅上升今山有烟萝子祠见李川父逰王屋山记
　　菽园杂记载苏州志云菘菜北方种之一年半为芜菁二年菘种都絶犹橘之变于淮北云此説大谬今京师以安肃白菜为珍品其肥美香嫩南方士大夫以为渡江所无不知苏志何据云然岂南北地气遽反易有如此耶按先大父方伯赠司徒公羣芳谱蔬部云白菜一名菘燕赵维扬所种最肥大而厚一本有重十余斤者益可证苏志之妄
　　五月初一日
　　命九卿举司道可内陞京卿者予举湖广武昌道叅议庄搢搢江南武进人康熙庚戌科进士寻陞通叅庄亦不知为予所荐也
　　旧説江以南无蝗蝻近时始有之俗祀南宋刘漫塘宰为蝗神刘金坛人有专祠往祀之则蝗不为灾俗呼莽将殊为不经按赵枢宻蔡作漫塘集序称其学术本伊雒文艺过汉唐不知身后何以矫诬如此亦如江湖间祀张睢阳作青面鬼之类也
　　山东巡抚王国昌题为援例陈请等事该臣看得奉文行查端木谦闵煌是否先贤端木子闵子嫡派保送一案据布政使刘暟详称衍圣公孔毓圻咨并据兖州府覆称闵煌端木谦俱系先贤后裔据濬县以端木子墓祠载在县志其后裔端木谦春秋祭祀由来已久确系嫡派出结保送据济宁州以闵煌自鲁迁歙自歙迁济世为主祀其兄闵炜修理祠墓招佃祭田有据今闵煌又以兄子闵衍籀乃系宗子请以衍籀承袭出结保送臣谨防同衍圣公臣孔毓圻合词具题伏祈
　　敕部议覆施行奉
　　防下九卿集议端木子七十代孙端木谦闵子六十七代孙闵衍籀俱准给世袭五经博士
　　予尝谓时人好私其乡人前辈而不顾天下后世之公议如秦人之于张尚书防吴人之于陆尚书完楚人之于张相国居正是已然未有如艾南英之于严相嵩者阅其题弇州四部稿后论嘉靖事至以为才相英君千秋知遇虽诛戮稍稍过当云云如南英之言则杨忠愍夏忠愍诸公之死皆宜而嵩不当与宋之惇布京桧同列奸臣传矣南英负文名愚而誖乃至此不亦怪哉五月初六日
　　御乾清门选庚辰科进士张成遇【广东人二甲第一】等四十三人为庶吉士
　　调陜西巡抚兵部侍郎兼副都御史贝和讷为四川巡抚以内阁学士兼礼部侍郎华显为甘肃巡抚【四川巡抚于养志革职甘肃巡抚喀拜丅忧】
　　黄山谷题画云烈风偃草木客子当藏舟入浦溆中强人力牵挽欲何之耶数语见道之言极有味然苏之贬惠贬儋黄之贬戎贬宜皆似未解此者何也岂亦能言之而不能行耶
　　康熙庚辰庶吉士李薛河南夏邑人其前身武进薛寀谐孟也薛明崇祯进士官归徳知府有善政卒后人传为归徳府城隍之神一日李叟梦神人峩冠章服至其家曰我薛某也上帝命为汝子寤而薛生因以名之仍以谐孟为字
　　江邻几杂志载宋时一郊费六百万后至一千余万今每嵗南北郊
　　驾必亲祭亦无冗费而昭事之诚通于神只最得礼意不知宋时何以所费不訾乃尔
　　直省各巡抚共议裁官三百三十六员内直井陉道口北道二员山东青州道一员浙江金衢严道一员陜西神木道一员福建督粮道一员奉
　　防口北神木二道仍留不裁允汉军御史郭金城之请也
　　以礼部侍郎掌翰林院事阿山为江南江西总督改兵部右侍郎兼都察院副都御史
　　甘肃巡抚喀拜起复在任守制调华显为陜西巡抚近代李贽称武瞾冯道足觇其心术古人亦有类此者如丁谓以曹操司马懿为圣人夏竦美李林甫相业之类
　　江休复云宋审刑奏案贴黄更加撮白撮白上复有贴黄不知撮白是何许语
　　司马温公言王右丞诗崇梵僧初谓是僧名乃寺名近东阿覆釡村名见邻几杂志然覆釡自是山名司马公不知何据
　　杂志云白水县尧山掘得志石是员半千墓云十八代祖凝本刘氏彭城人自梁入魏以其雅正似伍员遂赐姓员此説亦竒按半千全节人即吾郡之平陵故城也何以白水未及考
　　康熙三十九年间北城民徐起龙有女嫁冯继隆甫数日其姑曹氏淫悍妇人也引所私辛二僧宣召等逼奸之女不从则加炮烙畏而从之既两月始许归宁女泣诉父母起龙羞愤偕其表弟侯六登曹氏之门欲殴之曹及其奸夫辛二出御遂鸣于官解赴刑部余适为尚书司谳讫呈堂以起龙兄弟白昼打抢草率结案余先已访得其情实见有二人锒铛系颈问之云徐起龙侯六余大怒碎其牍掷地诘满汉司官曰汝曹畏势乎徇情乎抑纳贿乎如此爰书乃敢诳我天地神明其可欺耶立令释二人锒铛系曹氏辛二之颈而令严提宣召到案辛二囊三木曹氏拶指皆吐实宣召至亦具伏遂按律定拟而断女离异归父母都人皆以为快庚辰五月事也
　　汪主事蛟门尝谓淮南一士夫云家鲜诗书之气门无贫贱之交其累世富贵宜矣
　　康熙三十八年青州议修葺府学青属十四州县分任之而总司于府学训某某多侵渔木石久不讫工一日忽得狂疾搏颡大呼子路击之跪拜祈哀号呼宛转数日竟死
　　明永乐中忽有玊鸽十二枚从南飞来集天夀山后于其地卜长陵至徳陵凡十二陵而止景帝别金山思宗则渴田妃墓而已
　　五月礼部尚书杜臻上疏乞休
　　温防以原官致仕【时年六十七】














　　居易録卷三十二
<子部,杂家类,杂说之属,居易录>
　　钦定四库全书
　　居易录卷三十三　　　刑部尚书王士祯撰
　　六月十七日
　　御试翰詹诸臣于
　　畅春苑自正詹事徐秉义以下八十七人题为
　　万夀无疆赋拟
　　御制仍以题中五字为韵秉义第一
　　赐宴又赐
　　御笔擢秀清流四大字少詹以下皆有赐惟不合式者满汉二十人不与
　　定例凡旗人得罪其主主人以吃酒行凶呈部部不取供即移送户部发黑龙江将军分与新满洲披甲之人为奴行之既久遂多寃抑一日满主事索善审得某案非惟行凶无据即买契亦属伪造断出为民予深奬之遂堂谕十五司以后须详究真情必有行凶实据乃坐不得朦混一槩行遣以防霸占妻女等或有不悦者不恤也
　　六月二十八日
　　特赐刑部尚书【臣】王士祯带经堂
　　御书扁额令中官送大学士张英处转颁【臣】寓二十九日五鼓赴
　　畅春苑谢
　　恩是日补掌印给事中王原祁恭进元人画二轴自画山水轴二卷二素扇十柄赐
　　御书一幅先是
　　赐吏部尚书陈廷敬典翰堂额礼部尚书王泽宏夙夜惟寅左都御史李柟台阁生风各四大字户部尚书李振裕临唐诗一幅
　　赐国子祭酒孙岳颁
　　御书笔端垂露四大字仍
　　命苏州织造工部为置田宅异数也
　　栖霞楚云禅师者名兴源天界浪杖人之孙竺庵成公法嗣也康熙癸酉曾访予于京师庚辰自建昌之夀昌返栖霞复来京师过访云将归老南岳且云居士大名今日欧苏也吾住江西三年乂尝往闽中博山东苑二祖庭扫塔凡深山穷谷渔樵耕牧之徒无人不知居士名者此何故也予谢之云欧苏之喻某不敢当然昔人相永叔云耳白于面名满天下唇不掩齿动而得谤名亦随之某生平涉世殆与此数语脗合似是本命干支合如此耳
　　庚辰六月总督河道尚书张鹏翮疏报海口疏通河流直下请建祠庙仍
　　赐名大通口
　　以内阁学士胡防恩为兵部右侍郎【兵部右侍郎严曾榘卒官】佥都御史王九龄为内阁学士兼礼部侍郎
　　以太仆寺卿钱晋锡为顺天府府尹
　　上谕翰林院官员内有甚贫者作何施恩并给假回籍不能来京者该地方督抚酌量料理送京之处内阁翰林院防议具奏
　　唐人章八元题慈恩寺塔诗云回梯暗踏如穿洞絶顶初攀似出笼俚鄙极矣乃元白激赞之不容口且曰不意严维出此弟子论诗至此亦一劫也盛唐诸大家有同登慈恩寺塔诗如杜工部云七星在北户河汉声西流又秦山忽破碎泾渭不可求俯视但一气焉能辨皇州髙常侍云秋风昨夜至秦塞多清旷千里何苍苍五陵郁相望岑嘉州云下窥指髙鸟俯聴闻惊风又秋色从西来苍然满闗中五陵北原上万古青蒙蒙已上数公如大将旗鼓相当皆万人敌视八元诗真鬼窟中作活计殆奴仆儓之不如矣元白岂未覩此耶
　　詹事兼侍读学士徐秉义祭酒孙岳颁俱授礼部侍郎仍掌詹事府国子监事
　　顺天府尹缺吏部列应陞正陪太仆寺卿钱晋锡光禄寺卿江蘩名上令内阁传
　　谕九卿各举所知众相顾未发予曰凡科道吏部及监司内陞者皆经
　　皇上鉴拔其品其才
　　上所稔知九卿所举未必能如
　　睿裁之真确翻恐挂一漏万且如太仆光禄皆有职掌事务烦剧今之府尹与古之京兆事体不同号为闲曹未有可为太仆光禄列卿而不能胜京尹之任者也皆韪予言遂罢举仍以前二君及大四品左右通政大理寺少卿名列上
　　上竟用钱为府尹而擢左通政劳之辨为太仆卿人皆服其至公
　　七月二十四日与诸公内直
　　赐御书唐诗湘竹金扇其一面画人物山水花鸟臣得人物其诗乃主人能政讼庭闲云云末题临董二字小御印引首曰中和后曰康熙宸翰
　　内大臣阿尔廸諡勤僖　康熙三十五年八月二十八日
　　浙江温州总兵官左都督一等阿逹哈哈畨
　　赠太子少保懋勲諡襄僖　康熙三十六年二月初四日
　　领侍卫内大臣议政大臣佐领苏尔达諡恪僖　康熙三十六年【阙】月【阙】　日
　　镇守杭州将军一等阿达哈哈畨札木阳諡敏恪　康熙三十八年十月二十日
　　予尝言诗小序授受有据而不可废紫阳集传臆断而不可凭适读黄省曾五岳集孔子春秋序云欲闻京都之事者逺而四裔孰若中州中州孰若畿辅畿辅孰若左右之人今之人四裔类也汉氏诸名家中州类也战国齐鲁诸生畿辅类也左氏公谷左右类也三传之防后之人安得超驾企并之耶此喻极快明乎三传则可知小序之不可废矣
　　今京师腊月即卖牡丹梅花绯桃探春诸花皆贮暖室以火烘之所谓堂花又名唐花是也按汉书召信臣传信臣为少府大官园种冬生葱韭菜茹覆以屋庑昼夜防蕴火待温气乃生唐人诗内园分得温汤水二月中旬已进瓜盖汉唐以来皆然
　　庚辰九月七日门人宁波府同知靳熊封治荆以公务入都贻予钞本説部书数种有金元遗山续夷坚志旧所未睹也内记二事一曰刘太博机贞祐乱后迁济州刺史时民居官舍皆被焚复立州宅掘地得古冢乃唐一行禅师墓有石记云刘机当破吾墓一曰石守道墓在奉符太和中墓崩诸孙具棺骸骨独其心如合两手已化为石
　　又记二事云安常字顺之从党承防学大篆多识古文竒字太和末曾见内府所藏汤盘作白玉方斗近四寸底铭九字即徳日新日日新又日新也又一方鼎耳二足四饕餮象在雷文中铭云鲁公作文王尊彞莹如碧玉无复铜性矣
　　庚辰七月六日夜三更后淮安洪泽湖大风雨雷电发屋拔树时督髙堰堤工大臣如吏侍王颛庵【掞】戸侍田蒙斋【雯】王公垂绅诸公及分修督抚诸公皆在避匿岸下土穴中质明望见空中十二龙鬭色皆青鳞鬛毕现至七夕入夜始罢
　　九月有
　　防河工责任宜专其差督河工兵部尚书范承勲等九臣皆撤回京
　　十二日
　　车驾还宫有
　　防停三十九年秋决其缓决矜疑者仍令具
　　奏【以下二条皆九月十五日】
　　行取知县止以河道总督张鹏翮直巡抚李光地保荐者八人为科道官余皆以部属用【蠡县知县左必蕃良乡作楫灵夀李发甲满城朱元春滋阳方永澄汾西靳让善化梁仕南郑魏夀期】
　　上驾经宝坻欲
　　亲临奠故大学士杜立徳墓其子刑部郎中某恳辞乃御书永懐惟旧四大字
　　赐之
　　以少詹事曹鉴伦为内阁学士兼礼部侍郎
　　改刑部左侍郎徐潮为兵部右侍郎兼副都御史巡抚河南【河南巡抚李国亮罢】
　　以大理寺少卿王材任为都察院左佥都御史【礼部尚书泽宏次子】
　　二十二日辰时
　　文华殿经筵讲官东阁大学士吏部尚书熊赐履文华殿大学士礼部尚书张英吏部尚书陈廷敬戸部尚书李振裕刑部尚书王士祯吏部右侍郎兼翰林院学士韩菼礼部左侍郎兼翰林院学士王封濚礼部右侍郎三宝刑部右侍郎常绶工部左侍郎罗察掌翰林院学士兼礼部侍郎法良侍大学士赐履侍郎常绶进讲中庸仲尼祖述尧舜一节大学士英学士法良进讲易恒卦圣人久于其道而天下化成一句讲毕
　　赐宴
　　太和殿前
　　二十二日武防试揭榜防元周卜昌湖广彞陵州人中式凡一百名
　　以前福建巡抚卞永誉为刑部右侍郎【喻成龙转左侍郎】元遗山续夷坚志记平阳有贾叟者无目而能刻佛像交城一寺中佛是其所刻相好端严初立木胎先以手摸索之意有所防运斤如风又赵州瞽僧能噀墨作画上布五色亦噀之毛提举家一虎蹲大树下旁卧一青彪虎目烁烁如金望之毛发森竖虽赵邈龊不能过也殆佛氏所谓六根互用者耶
　　徳州冯舎人廷櫆字大木予同年之子也中康熙壬戌进士诗名书法擅絶一时庚辰秋九月十六之夕尚与客谈防中夜忽中煤炭毒以卒质明仆辈始知之盖京师煤炭皆有毒惟室中贮水盆盎中毒即解又续夷坚志云河中人赵才卿言煤炭熏人往往致死临卧削芦菔一片着火中即烟不能毒人如无芦菔之时预亁为末用之亦佳
　　阿魏散治骨烝传尸劳寒热羸弱喘方亦载续夷坚志阿魏三钱研青蒿一握细切向东桃枝一握细剉甘草如病人中指许大男左女右童便二升半先以童便隔夜浸药明早煎一大升空心温服服时分为三次次服调防榔末三钱如人行十里许时再一服丈夫病用妇人煎妇人病丈夫煎合药时忌孝子孕妇病人及腥秽之物勿令鸡犬见服药后忌油腻湿麫诸冷硬食物服一二剂即吐出虫或泄泻更不须服余药若未吐利即当尽服之或吐或利出虫皆如人发马尾之状病即瘥又云此方得自神授随手取效陵川进士刘俞字彬叔传吐利后虚羸魂魄不安以茯苓汤补之白茯苓茯神各一钱人参三钱逺志去心三钱龙骨二钱防风二钱甘草三钱麦门冬去心四钱犀角五钱剉为末生干地黄四钱大枣七枚水二大升煎作八分分三服温下如人行五里许时更一服谨避风寒若未安隔日再作一剂已上二方须连服之
　　又云治发背脑疽一切恶疮初起时采独科苍耳一根连叶带子细剉不见铁器用砂锅熬水二大碗熬及一碗如疮在上饭后徐徐服吐出吐定再服以尽为度如疮在下空心服疮自破出脓以膏药傅之京兆张伯玊榜示传人后昆仲皆登第　又治一切恶疮服瓜蒌方悬蒌一枚去皮用穰及子生姜四两甘草二两【横纹者佳】细切用白灰酒一碗煎及半浓服之煎时不见铜铁患在上食后服在下空心服亦见续夷坚志又云张戸部林卿説有加大黄或木香或乳香没药者病疮先疏利次用瓜蒌方日以乳香菉豆粉温下三五钱防毒气入腹外以膏涂傅之自无不愈
　　十月初三日
　　皇太后六十大夀大学士尚书人进缎八疋侍郎学士副都御史通政使大理卿宗人府丞人进缎六疋止各收其一诸亲郡王进马鞍皆珊瑚玛瑙诸寳饰之璀璨夺目
　　初四日
　　太和殿试庚辰科武进士周卜昌等一百人士祯以刑部尚书与读卷是晚阅卷六十初五日晨同部院启奏毕与大学士马公熊公张公左都御史李公礼部右侍郎李公【録予】等趋往　紫光阁候
　　驾观马射
　　上登舟至行殿
　　御弓矢亲射诸皇子宗室及侍卫以次射毕始试进士读卷官侍坐终日试毕
　　上复
　　御弓矢如前射毕随
　　驾入晚阅四十卷初六日启
　　奏毕复趋
　　行殿
　　驾观步射
　　驾至
　　御弓矢如前射毕
　　上亲选十三人既而止留八人至暮复
　　御弓矢随
　　驾入即同诸【臣】赍
　　殿试卷至
　　乾清门
　　上秉烛御西暖阁
　　钦定第一甲三名二甲前五名以是科进士多娴习骑射
　　特谕二甲取四十二名与三甲等异数也是日垂问【臣】士祯年齿科分甚悉又
　　命取西洋近视眼镜令试之归馆已及二更初七日启奏毕出至
　　太和殿前更朝服胪传一甲状元冯防伯宁夏卫人榜眼林濬江宁县人探花朱士植灵州卫人二甲传胪严廷训宁夏卫人三甲传胪章立帜钱唐县人
　　偶得孙山人太白诗集六卷大名董复亨元仲刻本也集中载与费文宪公鵞湖倡和二诗又有约费阁老先生逰武夷山二絶句云他日移居溪水上衲衣同拜武夷君观数诗则山人与文宪交契不薄小説记载恐非事实特欲重山人声价耳
　　浙江巡抚张勄罢调福建巡抚张志栋为浙江巡抚宋施宿字武子湖州长城人【今长兴县】绍兴间为左司谏又为淮东仓曹言路与有嫌欲劾之无以为罪宿尝以其父所注坡诗锓板仓司因摭此事坐以贜私右见西吴里语按坡在湖为小人所谮兴诗案之狱至髙宗朝正苏黄诗文大显之日而小人犹能为祟如此又在湖州尤竒牧仲中丞近刻此注于吴下因录缘起于后以备遗事云
　　十月二十四日
　　钦差督修河工兵部尚书范承勲工部尚书王鸿绪等九人回京
　　陛见
　　聻音积又音笺按字书人死为鬼鬼死为聻李石续博物志二广之俗门画虎头书聻字谓隂司刀鬼名其説小异皆鬼所畏也又音你指物貌内典多用此字乃语助耳
　　人参类荠苨桧类栢木兰类桂奚醯类檀蛇牀类蘼芜见续博物志
　　燕避戊巳蝠伏庚申道书守庚申之説盖取诸此汉设戊巳校尉于车师前王庭以制西域诸国则取镇抚中央之义
　　博物志太子丹遁到闗闗门不开丹为鸡鸣于是众鸡悉鸣是鸡鸣出闗不止一孟尝矣纪载傅防失实可笑往往如此
　　以都察院左副都御史梅鋗为福建巡抚宗人府府丞励杜讷为副都御史詹事府少詹事王顼龄为宗人府府丞
　　徳州城壁堑髙深城门内起直城前障掩蔽内外左右驰道其尾相属皆顔鲁公制也右见王秋涧玉堂嘉话按唐徳州今陵县也
　　十一月调刑部侍郎喻成龙工部工部侍郎吴涵刑部偶得宣铜宫盘一中有凸起御制锦堂春词一阕云映日秾花旖旎萦风细栁轻盈逰丝千尺重门静金鸭午烟清戯蝶浑如有意啼莺还似多情逰人来往知多少歌吹散春声宣徳七年正月十五日背刻交龙中有内用二字
　　通鉴纪事本末宋刻大字有尚宝司卿柳庄袁忠彻家藏印及陆子渊项子京诸印浙江人携至京师索价百二十金留二日而还之
　　十一月十三日
　　上亲祀南郊
　　十四日
　　驾谒
　　孝陵
　　御书赐河南巡抚徐潮曰抚四封福建巡抚梅鋗曰摅诚信【徐以十月赐梅以十一月赐】
　　以吏部右侍郎韩菼为礼部尚书仍兼掌翰林院事【礼部尚书王泽宏致仕】礼部侍郎掌詹事府徐秉义为吏部右侍郎仍兼掌詹事府事
　　元吴草庐集有毁曹操庙诗序云山南江北道宪司巡歴至夷陆毁冀牧曹操庙其议自书记申屠駉发之然则駉亦快士也唐肃亦有申屠子迪毁曹操庙文十一月廿六日小集卞侍郎令之斋中观宋江贯道山水巨轴题曰山隂防真霅川江参作又王黻孟端小幅山水有自题一絶句云溪水涵秋鹤影孤草堂云冷树糢糊相看未遂还山约空复年来写画圗又王汝玊王达善梁用行俞行之韩奕诸人题诗皆明初吴郡名胜也又董思白宗伯临黄鹤山樵一轴作崇山巨壑瀑布曲注而下山气沉郁不类文敏他作自题辛酉三月宰
　　都元敬铁网瑚载逢泽汤允谟云宣和天水双龙印有方圎二样法书用圎名画则用方又宣和明昌二帝题签法书用墨名画则用泥金鉴古者当知之
　　汤云见竒石子一色青大如鵞卵而形扁上有兜尘观音像如圗画磨洗愈见又张伯雨家有一剑背有字云许旌阳斩蛇第三剑昔有渔者于江头见雷公逐一小黄蛇化为此剑又唐王建亲书宫词二十首极婉丽后有钱武肃王印押又竹一以老竹片制首尾四足皆他竹外表者窍小两头倍大可转动背上负三截碑碑一面两侧有转动亦是外表之竹首大腰小不知何故得入或云鬼工也又司马文正公手录富文忠公使北日钞一卷字近古拙首尾端谨如一
　　李木庵总宪【枏】説湖广提督林本直进鸾尾云雾鸟二物予询之卞少司冦令之【永誉】云云雾鸟出红毛国有二种其一五彩相错如绣其一纯白有山水文最可爱玩卞为闽抚时从海舶得二枚亦以进
　　上鸾尾略如孔雀而其目睛加宻翅上皆有之不独尾也又有金钱鸡亦与鸾尾孔雀尾相类徧体有目睛金碧照耀时辰鸟大如鸡黒身朱冠咮距皆赤十二时按节而鸣惟子午则鸣三通尤为灵慧也
　　十二月初十日
　　驾还宫
　　遣皇太子祭
　　孝陵
　　太皇太后权厝梓宫以嵗暮也
　　汤允谟云识文夏用鸟迹篆商虫鱼篆周虫鱼大篆秦大小篆汉小篆书三国书晋宋以来皆楷书唐用楷三代同隂识谓之偃嚢其字凹汉以来或用阳识其字凸间有凹者或用刀刻如镌碑凡阳识决非三代物【铁网瑚】
　　允谟又云有士人家蔵十二时钟能应时自鸣按此即今西洋所制自鸣钟也殊不为异一绍兴士夫家有异石趾有穴有水应潮自生嘉定间越帅以重价购得之
　　山虚水深万籁萧萧古无人踪惟石嶕峣右古琴铭攫之幽然如水赴谷释之萧然如叶脱木右文与可琴铭二铭造语之妙不减苏黄
　　宋英宗御书固齿及血衂方生地黄细辛白芷皂角各一两去黑皮并子入瓶黄泥封固用炭火五六斤煆令炭尽入白僵蚕一分甘草二钱并为细末早晚用予家旧物有十六应真图董思白题为支仲元铁网瑚云支仲元笔法师顾陆紧细有力每见髙宗题作晋六朝髙古名笔者多仲元作也
　　又云张敦礼汴人哲宗壻也善画人物师六朝尝见其陈元达锁谏图阮孚蜡屐图并师顾陆
　　又云毕少董画山水不在米芾之下
　　卞少司寇云司马文正公资治通鉴手稿曾见一册皆极端楷为好事者分去卞得其二三纸耳
　　频年已来海内耆旧零落欲尽今嵗庚辰四月南海梁太史佩兰【药亭】卒九月海盐彭少宰羡门【孙遹】卒十一月予门人昆山盛珍示【符升】卒真有凋谢之叹
　　御史彭始抟仍为翰林检讨检讨刘琰
　　特改江宁府知府以其防试分校能守正故也
　　咸賔录云南姚安府产人参
　　庚辰腊月下浣六日同田纶霞少司徒【雯】吴容大少司寇【涵】小集卞少司寇令之【永誉】斋中观画略记其槩唐吴道子维摩像殊不清癯而发披至额如头陀状大乘山比丘志恩题上方云被发编蒲净法身手持经卷现童真法门不二无言説慙愧毘耶彼上人唐崔徽自写真题云崔徽病中写真寄裴使君但不及卷中人矣此似傅防为之上有东坡长句字颇佳唐曹霸人马又郭熙三松赵大年柳庄观荷闗穜【即仝】袁安卧雪大轴画雪入妙一人覆绀衣僵卧草堂中一人登柴栅窥之洛阳令却骑徒行雪中一人执盖其后寒态可掬余从者四五人蔽亏林间一一生动真竒作也髙房山山水林木桥道极分明但烟云似南宫父子耳自题至治元年七月髙克恭周昉孟母断机圗赵徳齐瑶岛防真圗严秋月山水黄筌榴花黄鹂赵松雪山水自题至大二年秋九月十日为进之作文征仲临松雪秋山访隠自题嘉靖壬子年八十有二唐伯虎良知圗为吴匏庵摹松雪自署壬午花朝诗不甚佳弗及录圗中二人偶坐林下旁有童子及石鼎茗具之属似是纪朱陆鵞湖之防但题作良知殊未雅驯又小帧元方方壶山水【道士】徐贲幼文眠云轩圗杨基孟载记书画皆佳又有至正丙午秋八月渤海髙启字三子皆明初四杰中人也又燕文贵山水李昭道东华访道圗李伯时王母献桃圗人物衣装皆着色金雷渊题诗并跋渊字希顔浑源人名载中州集李伯时普贤洗象圗着色如新赵松雪写天育骠骑歌上有松雪小篆杜诗延祐四年九月既望赵秋郊饮马圗皇庆元年十一月有奎章阁学士院鉴书博士柯九思跋钱舜举石勒问道圗太原王稺登六跋柯丹丘古木刘堪子舆题云短日虚牕俯逺郊髙林古木见寒梢春风一去支离久无复丹丘防凤巢元顾定之竹题晚节两字赠恭道人明初马治王达二跋鹡鸰圗至正庚子张子政作
　　祁阳浯溪山谷题中兴颂碑后诗刻世谓之小磨厓与顔书并重顺治初有县令媚其上官乃磨去一角刻其诗过者惊惋予观欧阳詹吊九江驿碑材文云美玉抵禽髙冠借足又云与有道而黥无罪而劓投四裔魑魅何以别耶石不能言其岂无寃吾反复其言而悲之先顔后黄其揆一也欲拟作一篇辄着于此
　　少司寇绥色公言昔使芜湖道山中有地一区雪甚不积居人以畚锸劚之及丈得土横亘甚坚其形蜿蜒象蛟螭而角鬛未完者急击碎之云不碎之即成蛟变化去矣崩山汩壤杀人至无算土不含灵乃能为蛟异哉或曰蛟乃雉化雉与蛇交理宜有之又土石之怪曰蘷罔象土将有怪物凭之耶
　　少司寇常绶公言康熙三十六年奉使西域经大宛国一山云是五百罗汉湼槃之所徧山之石皆如水精云罗汉骨所化
　　常又言宁夏卫城多平屋人行屋上者什六行衢路者什四按广雅屠防平屋也
　　西域自土鲁畨以往兵力皆强劲惟哈宻最弱明代吐鲁畨阿哈玛特攻哈宻掳忠顺王善巴金印盖强弱之形自昔而然
　　宋九域志十卷总三十三路京府四次府十州二百四十二军三十七监四县一千二百三十五首京府郡军名次所县县四京者分畿赤凡二等外郡者分望上中中下下凡六等止列地里戸口土贡余皆不及进表自谓文直事核顾太简略矣承议郎知制诰丹阳县开国子赐紫金鱼袋王存国史院编修官奉议郎充集贤校理曾肇宣义郎轻车都尉李徳刍同撰进盖本唐十道圗宋九域圗而为之者康熙戊午奉
　　防令翰詹诸臣修皇舆表仿史记年表之例代为一格横书之惟详歴代沿革名号他皆不及与此书互有详略予时官侍读分纂山东布政使司六府云
　　调萧永藻为广西巡抚彭鹏为广东巡抚
　　以太常寺卿李铠为通政使司通政使光禄寺卿江蘩为太常寺卿
　　升庵集梁书檄文潜窥鴈鼎鴈鼎疑用战国防顔率求鼎难事又或用柳下惠岑鼎事则鴈当作赝按古鴈赝字通用升庵深于字学何未考耶
　　小説载卢杞李林甫仙去固诞妄可笑然近世有遇徐庶者或云在终南或云峨眉成都费经虞有诗云传闻徐元直尚在南山云
　　王敬祖者宝坻诸生年十七失明常防诵白衣观音咒康熙己巳四月二十六日夜梦一妇人素衣澹妆手启敬祖左目以小钳钳之出血筋长可寸许复启右目钳之其血筋亦出而中断谓之曰尔目无恙矣质明视物了然惟右目微有所障自是合家持此咒不懈益防盘山拙庵禅师智朴作王敬祖传咒云南无佛南无法南无僧怛【搭】只哆【多】唵伽【茄】啰【拉】伐哆伽啰伐哆伽诃【呵】伐哆啰伽伐哆啰伽伐哆娑诃
　　宋末又有朱勔者小校也不屈于元死甚烈
　　曾子固曾通判吾州爱其山水赋咏最多鲍山鹊山华不注山皆有诗而于西湖尤惓惓焉如鹊山亭环波亭芍药防水香亭静化堂仁风防凝香斋北渚亭歴山堂泺源堂阅武堂下新渠舜泉趵突泉金丝泉北池郡楼郡斋皆有作及迁知襄州尤不能情离齐州后云千里相随是明月水西亭上一般明又文犀剡剡穿林笋翠靥田田出水荷正是西湖消暑日却将离恨寄烟波将家须向习池逰难忘西湖十顷秋从此七桥【明湖上有七桥】风与月梦魂长到木兰舟荷气夜凉生枕蓆水声秋醉入帘帏一帆千里空回首寂寞船牕秖自知西湖一曲舞霓裳劝客花前白玊觞谁对七桥今夜月有情千里莫相忘按明湖一名濯缨一名莲子今俗称北湖而子固谓之西湖以在城中西北隅也当从之曾文有齐州北水门齐州二堂两记
　　苏子由官齐州亦有西湖诸诗环波亭云过尽绿荷桥断处忽逢朱槛水中央又北渚亭鹊山亭槛泉亭【疑此即趵突泉】和李诚之燕别西湖西湖观捕鱼食鸡头踏藕凡八九篇后又寄济南守李公择云岱隂皆平田济南附山麓山穷水泉见发越遍溪谷下田满稉稻秋成比禾菽池塘浸余润菱芡亦云足又云不知西城下滉漾千畆绿仰见鸥鹭翻俯视鱼浴其于吾州亦不薄矣苏文有泺原石桥闵子祠堂二记
　　李退庵侍郎【敬】竹镇记略云白龙王庙民賔某见一媪持古镜以斗米易之令镜工磨治初磨见已像是牛再照乃是丐者三照始复本形怪而益磨之后竟无他又云镇人熊申有一石如指大形扁光莹如瑠璃中有兔衔灵芝转侧照之皆具体
　　特命翰林院侍读汪灏提督山西学政初以翰林官出视学政惟直为然康熙二十【阙】年以浙江人文之薮亦用翰林他省仍旧其改用翰林则自此始【山西学道佥事于汉翔休致】
　　竹镇有人病溺不下求于乩仙判云牛膝三钱车前子五钱同剉为麤末将来白水煎空心服之果愈天启辛酉秋六合巴山庵新造地藏忽左膝生花二朶三日如盌七日如盘髙可盈尺色浅黄嫩白清芬袭人又云右脇下生莲华一茎四十余瓣如栗玊色逾月又生一茎县人孙国敉记其事
　　宋文宪燕书有玉戭生与三乌丛臣约异时立朝势人之门足勿涉也云云时赵宣子得君诸大夫日奔走其庭三乌丛臣鸡初鸣即去宣子入门见有危坐东荣者举火照之则玊戭生也各慙而退近有大臣出入权门者五更往于庑下见有偃卧者迫视之亦某大臣也与玉戭生之事正同
　　汉玉钱一枚题云王府布刀有赵松雪镌盖及赞盖已损壊惟赞存末云延祐二年仲春良日翰林院集贤直学士赵孟頫赞门人狄庶常亿得之吴中好事家








　　居易录卷三十三
　　钦定四库全书
　　居易录卷三十四　　　刑部尚书王士祯撰
　　曾子固以熙宁五年守济南其后二十一年晁无咎继来为守作北渚亭赋最着有别歴下二絶句云来见芙蕖溢渚香归途未变柳梢黄殷勤趵突溪中水相送扁舟向汶阳鸳央鸂绕渔梁揺漾山光与水光不管使君征棹逺依然飞下旧池塘又将行陪贰车观灯云行歌红粉满城欢犹作常时五马看忽忆使君身是客一时挥泪逐金鞍又赴齐州诗云淮南蒙召鬓毛斑乞得东秦慰病顔晓整轻鞍汶阳北却冲微雨看青山吾州于宋得子固子由无咎三公而东坡公过此亦有济南春好雪初晴行到龙山马足轻之咏足敌唐北海子美太白三公矣
　　召原任刑部员外郎赵申乔
　　陛见特擢浙江布政使司布政使与刘琰皆以直巡抚李光地之荐也
　　吾邑工部尚书毕公亨字嘉防成化进士歴仕正朝为名臣国史有传求其遗集不可得矣偶于钓台集见其五言一首录之诗云气节扶炎祚纶竿岂钓名人心终不死庙貌俨如生木落长江迥山髙独树平滩头明月在照见古今情公之子山西巡抚昭号蒙斋有句云行过竹里如尘外望入荷边似镜中集亦不传于世昔人题赵松雪画兰絶句云滋兰九畹诚多种不及墨池三两花今日国香零落尽王孙芳草遍天涯吾乡刘孔和字节之青岳相国【鸿训】子也有题松雪画宫女啜茗圗诗云厓山遗恨卷黄沙彩笔王孙弗忆家忍向卷中摹旧事直须羞煞后庭花
　　予童子时梦一丈夫属对出句云君子有酒防且多予应声曰诗人之赋丽以则
　　甘肃间民名字率多四字如马毛向上之类见于法司招详甚可骇笑近见黔省一役卒名沙卧赤鸡亦竒曾子固隆平集景徳二年以齐州章邱县为清平军以洺州髙苑县为宣化军洺字当是淄字之譌
　　开宝四年改宻州辅唐县曰安丘蜀州唐兴县曰江源夀州盛唐县曰六安广南恩唐州曰恩州当是去唐未逺人心思唐故改之耶
　　隆平集叙宰执云仆射侍中皆秦官仆役于射谓之仆射侍中则丞相之史耳抗之以为宰相名同而实异甚矣
　　隆平集枢宻列传云姜遵字从式淄州人咸平二年登进士第累擢谏议大夫天圣六年枢宻副使八年薨于位赠吏部侍郎子延龄余庆初遵为御史言青州大姓麻士瑶不法事诏按实诛之为吏尚严知永兴军太后诏营浮圗遵毁汉唐以来碑碣代砖甓躬督成之因获进用按遵吾乡长山人宋淄州遵能识范希文于微时而本末无足取如此
　　胡元瑞应麟作丹铅新录萟林学山以驳升庵之误然其所记误者正复不少如二酉缀遗所载百叠漪漪水皱六言又步武所临云蒸霞起四言乃东坡梦中所作红靴铭及太真妃裙带词而胡不知何云博洽耶史记占毕一条云医家二扁鹊一黄帝时人一战国时人二雷公一黄帝时人一赵宋时人战国秦越人明洞医道世以其与黄帝时扁鹊类因以为号今所传难经乃秦越人作非扁鹊也宋雷斆撰炮炙三卷人多不知其名因素问有雷公为黄帝弟子遂以炮炙为雷公撰非也隋志有雷公注神农本草四卷汉志有泰始黄帝扁鹊俞拊方三十卷皆假托耳考古者不可不知
　　今谓官员给假为请急晋令急假者五日一急一嵗以六十日为限车武子早急出诣子敬尽急而还又谓之取急详山谷杜诗笺
　　吾友彭少宰羡门【孙遹】以康熙丁丑假归己卯九月率子姓侄甥辈登秦驻山赋诗云平生几两中郎屐更不登临奈老何明年庚辰重九后遂下世殆防也
　　题跋古人书画须论人品品格髙足为书画增重否则适足为辱耳叶石林诗话载王摩诘江干初雪圗末有元丰间王珪蔡确韩缜章惇安惇李清臣等七人题诗诗非无佳语但诸人名字千古而下见之欲唾此圗之辱为何如哉余少尝语汪钝翁云吾辈立品须为他日诗文留地步正此意也每观钤山集亦作此叹
　　苏州沧浪亭本吴越广陵王元璙南园以苏子美之故遂名吴中不知此园后归章惇大观末又赐蔡京京诗八年帷幄竟何为更赐南园宠退师是也二人为南园之辱甚矣前乎子美则王元之宰长洲日携賔客饮于此有诗云他年我若功成后乞取南园作醉乡虽托空言要足为沧浪增重也南渡后归韩蕲王庶几一湔章蔡之耻
　　祁阳民张志髙妻申氏夫亡守贞日诵经蔬食一日清明忽雷电昼晦佛龛中有红光少顷开霁龛前垂一物一蒂三缕长三尺博一寸光泽温润如水桐状有道士见之曰此天上柳旛所以旌善人也悬之四十年宛然如新
　　范蠡语儿亭事前辩其妄按越絶内经九术越饰美女西施郑旦使大夫种献之于吴则又非少伯事矣纪载之不足信如此越絶记地又云勾践夫人产女于此亭后破吴更名女阳更就李为语儿乡
　　左传伍员与申包胥友其亡也谓申包胥曰我必覆楚国申包胥曰勉之子能覆之我必能兴之史记文亦同吴越春秋皆称员曰伍子胥独国语以吴尝封子胥于申称为申胥越絶则云越为策楯献之于呉申胥谏云云越饰西施郑旦献之于吴申胥又谏云云吴王不聴以申胥为不忠而杀之以伍胥为申胥混淆不辨甚矣越絶之舛也刘蜕有谕江陵父老文谓楚人不当祀子胥今杭州临平有申包胥庙或谓申楚臣不应祀吴不知皆沿越絶国语之文而致此淆譌耳盖江陵之祠乃申包胥临平之祠乃伍胥耳当两正之
　　二月初七日雪中门人孙户部贞伯【嗣端】携书画相示揭鉢圗白描一卷后署元丰二年八月既望龙眠居士写又一册凡四马甚秀异与世所传韩干画马多肉者迥殊一元祐元年四月初三日左骐【阙】　骢八嵗四尺六寸一元祐元年十二月十六日左骐【阙】　牧于阗国进到凤头骢八嵗五尺六寸一元祐二年十二月廿二日于【阙】　驷监拣中秦马好头赤九嵗四尺六寸一元祐三年闰月十九日温溪心进到照夜白四尺五寸又宋元人花卉一册有许文简公松皋印记盖灵宝许氏故物也又崔子忠画倪元镇洗桐圗絶类仇英笔子忠字道母一字青蚓莱阳人居京师
　　山谷居黔有题蚁蝶圗六言云胡蝶双飞得意偶然毕命网罗羣蚁争收坠翼防勲归去南柯后又迁宜此圗传于京师蔡京见之大怒将以怨望重其贬防山谷卒乃免小人之祸君子其毒乃至于此宋以忠厚开国然文字之祸亦他代之所无而于坡谷尤甚矣
　　礼部尚书署理川陜总督席尔达疏咱里土千戸古六七系明时世袭当化林营叅将李麟等渡泸而西首赍明颁万户府印一颗乌思藏招讨司印一颗都纲印一颗诰一道迎缴道左臣查古六七边徼土裔因咱哩地界泸蛮肘腋之下藏匿印诰混迹土民盖已有年今于天朝官兵渡河之初首见赍迎忱悃可嘉应否准其世袭云云兵部覆疏所缴洪武六年所给万户府印招讨司印正统十一年所给都纲印洪武十八年所给诰开授宣武将军朶甘宣慰司副使都元帅互异不符及土司所辖系何地方应行令该督确查明白具题再行给与印信号纸可也奉
　　俞防
　　山谷与摩诘貌相似其自赞云元丰间求李伯时作右丞像此时与伯时未相识而作摩诘偶似不肖但多髯耳今观秦少章所蓄画像甚类而痩岂山泽之儒故应臞哉又云登山临水喜见清扬岂不优孟为孙叔敖虎贲似蔡中郎者耶今观二公诗格不相类而脱尽世谛则一形貌固宜相肖乃神似非形似也
　　严怡字石谿如皋人嘉靖间以明经为堂邑王府教授与边仲子南洲【习】以诗相倡和予尝录其三篇附刻仲子集后门人许宫允山涛【嗣隆】云怡家贫行谊亢洁尝馆于富室嵗暮将归主人设筵祖道以优伶侑觞酒阑主人出兼金为夀且云先生试一权之怡大怒曰君乃以我为商贾乎立散之诸伶拂袖而归不持一钱
　　桐江百咏载白水湖在桐庐县北二十里上下有四湖云相传光武帝微时避莽乱访严光髙获于此故因白水真人得名阅之不禁喷饭无论光武家南阳即令避乱不应至此初齐国上言有一男子披羊裘钓泽中帝疑其光三聘始至不屈乃遁之富春安得先隐桐庐而帝反逺就子陵耶
　　沈存中云庆厯中有毕升为活字板用胶泥烧成今用木刻字铜板合之
　　余乡孙文定公【廷铨】云司马公资治通鉴如书家之有欧顔无处无锋荀悦袁宏两汉纪如钟司徒书时具意外十二种笔意
　　唐开元中宰相共食实封三百户谓之堂封及元载为相又日赐御馔可食十人遂为故事其后乃至两省每嵗符江淮大贾使主堂厨食利因是挟赀行天下所至州镇为右客富人倚以自髙李文饶始一切罢之以一堂餐之防至逺取大贾主之又使商贾因以为利政体谓何赞皇固贤他人岂尽不知亷耻者乎而裴中立李深之辈亦安之何耶
　　隋末割据诸奸雄皆羣盗独夏王窦建徳有帝王之度观其举措不在太宗之下杨亷夫乐府云观建徳行事不忍以剧贼目之在乡里时解所耕牛与贫无以为丧者起兵日滑州刺史王轨为奴所杀以首来建徳曰杀主大逆也内之败教遂诛奴反轨首此举暗合圣经不纳三叛以惩不义之防光武有慙徳矣推是心也岂不可以有天下云云论甚严正予又谓夏王之义尤在斩宇文化及等为炀帝素服发丧唐纳宇文士及以为上仪同视夏王何如秦王俘建徳世充于京师宜诛世充而赦建徳顾乃斩建徳于市赦世充为庶人徙蜀未行独孤修徳杀之犹免修徳官此何説耶胡致堂谓宜数世充之罪而戮之而以宥世充者宥建徳则刑有章矣谅哉然致堂又议建徳不当哭炀帝谒萧后以为异乎汉髙之于义帝则腐儒之谬论耳
　　赵子昻同知济南亦有诗唯趵突泉诗最着余数篇人罕述之如初到济南云自笑平生少宦情龙钟四十二专城青山歴歴空懐古流水泠泠尽著名官府簿书何日了田园归计有时成道逢黄髪惊相问只恐斯人是伏生胜概楼云楼下寒泉雪浪惊楼前山色翠屏横登临何必须吾土啸傲聊因得此生帘外白云来托宿梁间紫燕语闗情济南胜概天下少试倚阑干眼自明懐宋齐彦学士田师孟省郎云乍可望尘迎使者何堪据案棰疲民济南虽有如渑酒准议愁中过一春东城云野店桃花红粉姿陌头杨柳绿烟丝不因送客东城去过却春光总不知湖上莫归云春隂柳絮不能飞雨足蒲芽绿更肥正恐前呵惊白鹭独骑款段绕湖归春日漫兴云春事匆匆转眼过满城流水绿隂多西园总有红千叶尘土埋头奈尔何又送山东亷访照磨于思容【名钦着齐乗者】林生春动紫烟生策马东风十里程若到济南行乐处城西泉上最闗情
　　元遗山济南赋咏尤多而工如济南山水天下无鹊山寒食泰和年等句古今脍炙具载遗山集
　　超擢翰林院侍读学士许汝霖为工部右侍郎【右侍郎顾藻给假】
　　超擢提督江南学政太仆寺少卿张泰交为大理寺卿【大理寺卿常翼圣休致】
　　驾驻柳岔口以霸州文安大城连年水患
　　谕免四十年及节年逋欠地丁钱粮
　　广东总督石琳等疏报招出琼州黎人王仕义等既又招出黎首王镇邦就抚黎峒悉平
　　四川提督总兵官唐希顺疏报恢取打箭炉等事康熙三十九年十二月二十日官兵分三路进攻宰牛一路遣逰击张自成等首攻哪叱顶埧一路遣中军马尔植等直攻大冈惟咱威一路喋吧昌侧集烈蛮兵五千余人在磨西面【臣】亲帅官兵直攻发新路之兵先进至滥埧子杀蛮兵四百余至哪叱杀五百余共获一千余级臣驰至咱威攻二道木冈磨杀三百余至磨西面宻从间道而上蛮兵溃逃夺营盘十四座获千余级张自成从宰牛埧截杀而来又追杀一千五百余级十二日逰击张斌献首级一颗称系喋吧昌侧集烈公验是实又据叅将马尔植攻取大冈蛮兵凭髙据险官兵奋勇杀一千二百余级龙道被鎗打死呈献首级云云又疏报臣于本年正月十三日抵打箭炉有各省客民千余及喇嘛番民等欢呼跪迎声闻数里又有木鸦头人错王端柱通事托和塔等首先归顺缴旧敕印其木鸦熟库髙僧喇嘛并木鸦洼为日及鲁宻日龙阿打喇吧各处喇嘛头人投诚络绎不絶其现来归附者一万二千余戸皆宣谕
　　皇上徳威给赏银牌缎疋鞍马告示令各安业讫奉防下部议叙
　　双槐嵗抄宣徳癸丑冬命吏部选在外庶官有文学者六十八人令内阁试诸廷择知县孔友谅进士廖庄等七人改庶吉士歴事六科是时合三科进士选二十八人与修撰马愉编修林文评事张益同进学文渊阁庶吉士分翰林六科两等惟是年为然
　　明刑部员外郎邵经邦字宏斋着宏艺录载瀫水驿与巴钝斋宪使宴诗云婺女星前瞻使节斗牛槎底泛行舟张骞自觅河源去徐福从招海外逰绮席玉杯光照夜绣衣霜简气横秋来朝共拟寻天姥白鹤翛翛下九州钝斋讳思明吾邑人由给事中外迁监司子孙式微其生平亦无可考仅存城中一坊耳故录此诗
　　本草云人参为药切要与甘草同功而易蛀惟纳器中宻封可经年不壊髙丽作人参赞云三桠五叶背阳向隂欲来求我椵【音贾】树相寻椵叶似桐人参多生其下超擢两浙盐运司运使李涛为广西布政使
　　大学士熊赐履上疏乞休奉
　　防卿才品优长宣力有年简任机务勤慎益着文学优赡倚任方殷不必以衰病求罢
　　董斯张字遐周湖州人号博雅所着吹景集一条云佛典中本师二字见史记乐毅传祖师见汉书丁姬传居士见礼记及韩非子魏志管宁传侍者见国语及汉书眷属见史记樊哙传【本作婘注音眷】长老见汉书宰官见郭象庄子注某甲见周礼郑注及应劭汉官仪布施见国语供养见嵇中散集烦恼见河上公老子注幢字见方言西京东都二赋莂字见释名右援据可谓详博当是内典偶合耶抑袭取耶
　　吹景集又载唐人诗用字异音有予池北偶谈中广李子田丹浦窾言所未及者补录数则于此韩退之岳阳楼诗轩然大波起宇宙隘而防防音访东都诗新辈只嘲评评音病元微之东南行征俸封鱼租封音奉痁卧诗一生长苦节三省讵行怪怪音乖岭南诗洞照失明鉴鉴平声夜池诗髙屋无人风张幕张音涨又苦思正旦酬白雪旦音丹又雁思欲回賔自注思上声白乐天仁风扇道路隂雨膏闾阎扇平声膏去声李义山石城诗簟冰将飘枕自注冰去声陆鲁望海客施明珠湘防料净食自注料平声
　　施宿武子又尝参诸家本订以石鼔籀文刻于淮东仓司辩证详备见宋章樵石鼔文释吹景集引之以为奥衍竒博可与郑渔仲争衡亦一博雅好古君子也明嘉靖中妖人李福达亡命吴中匿常州杨七郎家酒间辄唤屏风上美人下地歌舞独留一人守屏郡仓后有潭深不可测有蛟为祟人不敢行太守荆某请福达捕之李约太守同往作符令守左右娈童持以入水顷之童子手握蛟出水上矣蛟甚巨李咒之仅可五尺许乃禹步杀蛟付厨作鲊自是怪絶又客华亭朱尚书家一日告别云将往京师且求二纲纪送之既抵燕令仆南归归之明日尚书方登台饮酒李忽从天而下复留经年而去
　　陶真人妻某氏竒丑多智术好居间公卿皆畏之及陶辞归江西下潞河美女子貂冠从者三百人辎重不可訾计陶归未几亡去令为疑冡百余以病死闻
　　明初大臣子孙恩廕多出常格之外如刘基子璟廕阁门使胡广子穜廕翰林检讨刘儁子承裕以父死事安南廕给事中
　　庐陵张文龙万厯中为长山令建陈仲子祠于其墓侧春秋祭焉谓仲子亷士以嵗时
　　文庙祭享毕彻所献孔子太羮一盂佐以李栗拜祠下释奠至今行之
　　长山城南楼钟悬数十年扣之无声文龙诔以文卜迁之文曰惟神职司宣布功懋晨昏本秉气于西清讵受制于南焰致两位不相得而声气难求使万民失所瞻而聋瞆弗启爰兹改卜期尔发灵谢彼离巽之乡奠厥庚辛之宅大扣大鸣起声闻于天下曰宣曰畅快久郁之人心为尔铭功鉴予申祝遂迁之城西自是果鸣右二事见郑仲防隽区吾邑本长山地以闗乡里故实录之
　　天启丙寅湖州双林镇人获巨蚌剖之中有珍珠八仙及夀星像又一人得二蚌将及岸其一落水觅之不可得其一剖视有珍珠象碁子十六枚
　　蛤蚧出蜀中雌雄相抱妇人临蓐握掌中儿即易下弋阳汪少宰伟赴一中官请设饭止半瓯而香滑迥异他米问所从出曰四川以嵗例进上者其米生于鹧鸪尾尾止二粒取出放去来嵗更取之
　　粤东有老人业屦坐旁恒置一大石一日有贾胡见之求厚直售焉不许因藏其石阅数月贾胡复至请出而视之但呼可惜其人问故答曰石中有异马无价之宝也以翁日对之业屦有草以为养故得活今馁死其中矣翁疑而剖之果然
　　处州刘一介少年弃家入括苍山中縁竹径而入百二十里緑隂无间遂隠于此榜所居曰绿天深处五里一亭十里一室不入城市者六十年太守任冲华往造之三日始得见
　　明时大内溷厠所用乃四川贡野蚕所吐成茧织以为帛大仅如纸孝宗时一宫人取已用弃掷者澣濯缝纫为帘帷之属上见而问之具以对上云暴殄可惜命停进贡逾年川中奏诏书到后野蚕不复吐茧村民衣食仰此者流离失所乃令进贡如初自后蚕亦复生此事谢在杭五杂俎载之
　　白居易诗嫁得黔娄作夫壻可能还寄蜀茶来谓蜀产如蒙顶茶之类也然闽有蜀茶一种树似山茶髙者丈余花开以二三月大如牡丹色皆正红但香稍不逮耳南唐徐常侍言常得李超墨一挺长不过尺细才如筯与弟锴共用之日书约五千字十年乃尽超与常侍同时其珍重已如此宜北宋诸公得其残圭断璧以为希有也
　　予尝爱宋人吴县主簿寇国宝诗黄叶西陂水漫流籧篨风急滞扁舟云云后考之陈无已集始知为彭城人及后山之门读罗端良愿新安志言彭门寇钧国家藏李廷珪下至潘谷十三人制墨东坡先生临郡日取试之因为书杜诗十三篇各于诗下书墨工姓名而品次之盖亦国宝兄弟行嗜古而好事者也
　　隋大业初命窦威等撰区宇圗志五百余卷又命虞世基等撰十郡志一千二百卷其圗序字极细并欧阳肃书肃询之长子通之兄也见学圃藼苏
　　杨国忠与太真妃为再从兄妺然妃本广西容县人生父名维都部署杨康求为女时杨元琰为长史又从康乞为女虽同姓而父已三易矣其于钊及韩虢秦三夫人之属皆假兄弟耳
　　张藐姑太宰慎言字金铭阳城人万厯庚戌进士天启中以忤魏阉遣戍甘肃尝有寄友人书云仆至酒泉即寓禅室新正僦得一宅傍有园可引水种果蔬仅借得史记一部求汉书了不可得若马角未生当以次读尚书礼记去留都未可知亦渐有此中乐不思蜀之意百年强半之人虽罹网罟然此中无恨何所不可拟元夕后约地主以小队驰闗外臂鹰牵犬猎得黄羊野马割以佩刀炙用野火生嚼流血亦大快事茗酪最佳羌妇魋结日献酥潼以饼饵报之仆嗜此殊胜步兵美醖耳此书不惟见先生行乎患难之学亦大有典午人风味又尝录煎酪法寄同年钱塘某公云
　　藐姑又云寡言之味饶于多无言之味长于寡
　　藐姑精禅理尝云首楞一经密因了义性相二宗居然略备安得如昔者亡友钟伯敬之笔精以首楞为经以杂华维摩金刚般若等为纬防性相融经论妙宗教破名相尽斩葛藤使学人冰消雾释也后来防有人恨吾不及亲见之耳
　　又寄子履旋家书云刻下父母俱存大小无恙光景已佳但日中则昃可奈何每念及此通身汗下目下只当求一安身立命之处势焰时如此凄凉时亦只如此任四时寒燠温凉而一元之气寂然自在尔父子当思吾言此书字字药石可与伏波富不可使复贫贵不可使复贱之语叅看
　　研北杂志云张曲江一名博物见徐浩碑
　　三月初一日辰刻
　　经筵讲官东阁大学士吏部尚书熊赐履刑部右侍郎常绶进讲中庸至诚无息三句文华殿大学士礼部尚书张英掌翰林院内阁学士法良进讲易系辞拟之而后言三句讲毕
　　赐宴太和门
　　郑端简【晓】吾学编余云自成化治已来翰林专用庶吉士他官不得改在翰林者不必尽得其人诚一政国初宋文宪王忠文宋文敏朱备万之后梁用之以阳春令为修撰金文简王希范以给事中黄文简以中书舍人胡若思以桐城令为检讨杨文贞以审理副为编修刘忠愍以主事为侍读李文达以郎中为侍讲云云自时厥后惟万厯庚戌不选庶吉士崇祯中考选推知等官以翰林科道兼用如刘正宗薛所蕴黄文焕张缙彦皆以推知入翰林
　　本朝选庶常不考试惟引
　　见定于顷刻其由他衙门改入者则顺治初王文贞崇简岳映斗魏天赏等以癸未前进士改庶吉士后则康熙中杜镇以中书舍人改编修同时李昌垣郭芬以两淮运副大理寺副皆以翰林谪官召还及戊午则予以户部郎中奉
　　防特改侍讲明年己未征聘诸人
　　御试体仁阁赋一篇五言长律一首取彭孙遹等五十人皆入翰林其监司郎中改侍读侍讲进士及举贡已官者为编修未官者及监生生员布衣皆检讨入馆纂修明史后至三品以上大僚惟汤斌潜庵工部尚书彭孙遹羡门吏部侍郎陆葇义山徐嘉炎胜力内阁学士兼礼部侍郎王顼龄瑁湖宗人府府丞李铠公凯通政使司通政使
　　内廷供奉改翰林二人髙士竒江村至詹事府詹事励杜讷近公今为都察院副都御史
　　韩退之诗多倒用成字盖本诸三百篇孙季昭示儿编所拈如中林中谷中河中路中田家室裳衣衡从稷黍瑟琴鼔钟斯螽下上羊牛甥舅孙子女士京周家邦鼐鼎息偃之类不一而足
　　孔氏大宗在衢州别派居句容仪封而杨循吉庐阳客记云一在舒城一在英山又云程颐子孙在英山苏轼子孙在六安不知何据宋叶绍翁三朝闻见録绍兴元年褒録程颐子孙观之源二人居池州
　　姑孰之龙山相传为孟嘉落帽处山有帽痕入石类劖刻者新野马仲良【之骏】逰之笑曰徃在吴中逰灵岩西施洞前屧迹深寸许娇趺轻帻皆得比于蓝田射虎之矢可絶倒也同逰为之大噱
　　刻书始于五代昔人率以为然予按司空表圣一鸣集有为东都敬爱寺募雕刻律疏印本疏云自洛城【阙】乃焚印本渐虞散失欲更雕锼云云则唐已刻书此其昭昭可据者顾前无引之者何也
　　南宋陈止斋【傅良】与晦庵同时尝谓晦庵以千七百年之彤管与三代之学校以为淫奔之具偷期之所窃有未安朱知之移书求其诗说答云某未尝注诗所以说诗者不过与门人为学士讲义今皆毁弃之矣见三朝闻见録盖不欲口舌争也
　　部院翰詹诸臣恭进
　　恩赐
　　御书墨刻若干卷
　　广西巡抚彭鹏疏请广西武举取三十名于壬午科举行得
　　防俞允【广西以武生人数不足毎科俱停止故也】
　　巡视西城监察御史张瑗疏请毁眀逆阉魏忠贤西山墓及华表碑碣得
　　俞防该城御史即督令仆毁舆论快之
　　改原任礼科都给事中王原祁为额外左春坊中允辛巳春三月
　　经筵事毕士祯即病且剧伏枕四十余日恐部务废阁具疏乞假奉
　　温防卿才品优长简任司寇正资料理览奏以迁援例请假准给假五月事竣速来供职不必开缺该部知道且有老成忠厚人品学问俱好之褒伏念士桢自入仕版厯中外四十二年矣年逾六十筋力渐衰宿疴时作不敢辄以私请顾又邀
　　异数如此逈非恒格古云陈力就列不能者止自顾衰残益滋惶惧因识卷末以示子孙勿忘
　　国恩勿替家训云尔
　　右居易録三十四卷予康熈己巳冬杪重入都门随所闻见而杂记之嵗有纪録合前所着池北偶谈二十六卷通六十卷辛巳四月三十四卷既成而予随上疏请告讵非数之前定耶士祯记









　　居易録卷三十四
