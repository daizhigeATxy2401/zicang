　　钦定四库全书　　　　　子部十
　　岩下放言　　　　　　　杂家类三【杂説之属】提要
　　【臣】等谨案岩下放言三卷宋叶梦得撰梦得有石林春秋传石林燕语避暑録话石林诗话皆别着録是编乃其自崇庆节度使致仕退居卞山时作也陈振孙书録解题作一卷此本乃三卷疑振孙书为传刻之讹又明商濬稗海中别有蒙斋笔谈二卷题曰湘山郑景望撰其文全与此同但删去数十条耳厉鹗作宋诗纪事称景望为元丰元祐间人所录景望颍州一诗考之亦载此书中商濬所刻徃徃误采伪书不足为异厉鹗书考证颇详不应舛谬至此又此书旧无刻本或疑其即剽取景望书而作然考书中称先祖魏公又称余绍圣间春试不第又称大观初余适在翰林又称在颍州时初自翰林免官又称余守许昌时洛中方营西内又称钱塘兵乱又称余镇福唐又称出入兵间十余年所将数十万又称余顷罢镇建康所述仕履皆与梦得本传相合又称尝撰老子解论语释言二书今考书録解题论语类有叶梦得论语释言十卷道家类中有叶梦得老子解二卷并所载老子解中生之徒十有三死之徒十有三本韩非子之説以为四支九窍云云亦与此书相符然则为蒙斋笔谈剽此书而作非此书剽蒙斋笔谈而作确有明证厉鹗葢考之未审矣梦得老而归田躭心二氏书中所述多提唱释老之防沈作喆王宗传杨简等之以禅説易实萌芽于此殊不可以立训然梦得学问博洽又多知故事其所记録亦颇有可采宋人旧帙姑存以备一家焉乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　岩下放言卷上
　　宋　叶梦得　撰
　　易自孔子大传后未有敢言者虽孟子亦不言也不知易之大趣皆在老庄列御冦三家殆无一言不相合但世见无所显言遂防以为虗诞不可结之辞语矣六经未尝言妙惟易一见而老氏首明之此何道哉庄周逍遥逰第一説鲲鹏处一部易正在其中然未尝有易证者乃所以为深知易也至列御冦殆知于太始之上设大易于论一之变是因易意然不若二氏之防悟也列子之书失于太肆自杨朱力命之后几不可读亦何必至是释氏以作止任为灭四病列子盖近于下之等非不能知盖不恤也言易不言易之辩于此可见
　　古语多不同或各从其方言亦有造字之初未备假借用之后有正字始别出如若字训顺未有顺字但言若后有顺字故言顺不言若初无二义而后人必妄分别尔雅训释最为近古世言周公作妄矣其言多是类诗中语而耶毛氏説为正余意但汉人所作尔
　　雄能识字亲作训纂方言训纂不复见而方言尚存亦不为无意矣然太书用竒字多前此所无其有据聊抑雄自为之也有据当有所见自为之则正字之外别为一字乃与其以太凖易同一法门雄言司马子长好竒不知己乃好竒之甚者而弗知也
　　尧舜禹汤四字初皆不可训释若谓古语后世不能通则庖犠为渔佃之始神农为耕稼之始少昊以木徳黄帝以土徳之数其义皆坦然昜明尧舜禹汤非氏即谥岂容无説今人但牵合强析之非有传也以此推之古字何可自释自文武成康之后即渐显然然两汉已前人所命名亦多不可攷又如鲁隠公名息姑宣公名倭之类竟不知为何语古礼子生三月而名最为重事既冠而以字名必旁取其义岂容率尔若季路字子由宰予字子我冉耕字伯牛与后世何异言偃字子游亦古者谓偃为游偃同音通用而冉雍字仲弓端木赐字子贡则又难尽推是以学者不可不慎也
　　古书多竒险或谓当时文体云尔列子字古而辞平老子字辞平偶俪闇皆畧同秦汉工于文者而视古则稍异乃知竒险未必皆其体亦各自其为之者至孟子庄周雄辩闳衍如决江河如蒸云雾殆不可以文论盖自其为道出之商书伊训説命等作非不平而盘庚特异周诗雅讼非不平而防鸮云汉二篇殆不容读岂非系其人乎使西汉之文不传后世但见太谓西汉皆然亦未尝不可矣文章自东汉后顿衰至齐梁而扫地岂惟其文之衰观一时人物立身谋国未有一时然出群者也何以独能施之于文至唐终始三百年仅能成一韩退之使退之如王杨卢骆之徒亦不能为矣
　　楚辞言些【息个切又音细】沈存中谓梵语萨防诃三合之音此非是不知梵语何缘得通荆楚之间此正方言各系其山川风气所然安可以义攷哉大抵古文多有古卒语之辞如螽斯羽诜诜兮宜尔子孙绳绳兮以兮为终老子文亦多然母也天只不谅人只以只为终狂童之狂也且椒聊且逺条且以且为终棠棣之华鄂不逺而俟我于着乎而充耳以素乎而以而为终既曰归止曷又懐止以止为终无不皆然风俗所习齐不可移之宋郑不可移之许后世文体既变不复论其终楚词者类仍用些语已误更欲穷其义失之逺矣
　　苏子瞻好譃一日与客集有论林和靖诗偶俪精切如用古人不独取以相对虽有姓名之字亦欲相对如伶伦近日无侯白奴仆当年有卫青之类子瞻曰吾近得一对但未有用防或问之曰韩玉汝正可对李金吾问者皆大笑唐人记有问东方虬何以名虬者曰且要数百年后对西门豹正类耳今日有客来云显官张九成轻薄子或以对栁三变亦的对也
　　先事而戒谓之豫后事而戒谓之犹犹豫本二兽名古语因物取义徃徃便以其物名之后世沿袭但知其义不知其物遂妄为穿凿未有不悮者説文豫本大象之名物大即处于小而见者早故有豫义而豫之义不在豫文也尔雅有似鹿而善登木避人已去犹疑而再登则有豫义左氏谓有为可以已之辞是矣而犹之义不在犹文也余以是知老氏所谓豫兮若冬渉川冬而渉川又所易见而可前戒者也犹兮若畏四邻四邻我已亲狎可以无畏而犹畏则后事而戒者也惟其知戒则不轻动故二文又为疑事
　　人遇物应事不可无素飬素飬者熟则猝然自外至者不能为之变晋书记苏峻渡江司马流之守江州忽闻其至当时不知口处人事真有尔者流何足语此彼但真畏怯耳然廋亮本以召峻自任乃以流当冲其不亡何待刘先生是何等气宇人与鲁肃议借荆州忽闻震雷遂失匕于地论者谓出其不意余谓不然先主故耐惊怕意当议时必有斯孙权者有歉于中者人无素飬尚不足以当变况所怀者先有以夺之乎
　　老氏论气欲専气致柔如婴児孟子论气以至大至刚以直飬而无害则塞乎天地之间二者正相反老氏孟子俱可与皆至于圣人之室也从老氏则废孟子从孟子则废老氏以吾观之二説正不相妨人气散之则与物敌而刚専之则反于已而柔刚不可胜胜刚者必以柔则専气者乃所以为直也直气而无害于外则所谓持其志无其气者当能如曽子之守约约之积而发于防则直飬者乃所以为柔也故知道之至刚者本自无二惟其运动如何初不矜其同如杨雄以气适善恶之马盖胸中愦愦本自不了欲言善则有恶欲言恶则有善故不得已而两存之以防后人幸或其中不知以善恶论气此为何理是陋三家村中老书生殆雄之谓耶
　　沈存中论曰食正阳之月分正与阳为两月盖取尔雅十月为阳以正为四月纯阳以阳为十月纯隂不知独分此两月为何义以为天灾耶则他月不为灾乎以为当行礼耶则他月不行礼乎考于春秋日食三十六皆用周正四月者六月也十月者十二月也书六月者二皆记鼔用牲于社十二月者皆无闲焉则岂以十月同四月哉正阳之言鲁季孙之辞古无是説也其意盖以为惟此当行礼他月则否余谓春秋传周正夏书言乃季秋月朔辰弗集于房鼓奏鼓啬夫驰庶人走岂以四月乎凡书日食皆记天灾而两六月独记鼓用牲于社者正以鲁人用礼之非宜天灾有币无牲不当用牲尔当时固自有变之者正者正也若以四月纯阳为正月则嵗而有两正可乎正阳不特不可分虽四月亦不作名君子所重惟畏天威谨邦礼而已诗十月之交朔日辛夘日有食之亦孔之丑但讥纯隂盛而阳干以为国丑若以对四月则纯阳日虽食而阳尚强不足以为丑必无是也
　　孟子论布粟帛力役之征即周官载师所谓宅不毛者有里布田不耕者出糓粟无职事者出夫家之征者也此周公之法而使民至此者乎周公之为此盖为井田设也夫既以八家为田矣未有无田而坐食者弃而不为于是乎苦之此非资其征以为利廹之便反本也当孟子时井田废矣阡陌皆入于兼并民之无田者盖不可胜数此岂其罪而周公之法独存盖当时诸侯假是以残民岂知周公之义也哉事不因时而徒泥于古固不可况其假以为恶世不可与知便则寜废周公之法可也
　　名生于实凡物皆然以斛为石不知起于何时自汉已来始见之石本五权之名汉志重百二十斤为石非量名也以之取民赋如二千石之类以糓百二十斤为斛犹之可也若酒言石酒之多寡本不系糓数从之取其醇醨以今准之酒之醇者斛止取七斗或六漓者多至于十五六斗若以糓百二十斤为斛酒从其权名则权当为酒十五六斗从其量名则斛当糓百八十九斤进退两无所合是酒言石者未尝有定数也只于麹言石斛麺未必正为麦百二十斤而麦之实又有大小虗实然沿至今莫知为非乃弓弩较方言斗言石此乃古法打硾以斤为别而世反疑之乃知名实何常之有以妍为丑以丑为妍以羙为恶以恶为美惟其所称此亦学道者之一警也
　　华人发古塜得砖皆有刻字曰晋升平四年三月四日大学博士陈留郡雍丘县都周阐字道舒妻活晋浔阳太守谯国龙堈县栢逸字茂长小女父晋安城太守鹰男讳蟠字永时皆镌同文此周阐之妻百逸之女墓也父晋安太守鹰男讳蟠者盖阐之父故独称讳但其妻名活何义字画极分明无讹其中无他物惟其铜铫一三足螭柄靣阔四寸余深半之制作不甚工野人来求售余适得之云尚有一石台髙二尺许有花文先为溪南人取去升平西年至今绍兴十六年正七百八十七年自有道观之殆朝暮耳今吾复居于此未知后七百八十七年来者复谁聊亦可以一笑也
　　吾少受易先生知为传注之学而已中嵗求老庄而后知易之外有不谋而黙契者古之达人其所至到无所不同然但亦见其理诚有是而未悟其得于心者晚复为佛氏学读大乗诸经始廓然洞彻知前所闻无一非真实语既信之不疑则日用践履无适而不与心防虽欲修而复从前日之言有不可得者今年夏暑雨弥月卧载忻堂百念无复于其中案头适有老氏偶取诵之始模执笔在旁时记其所欲言不觉阅九日而终篇盖余初未尝有意于言也其间杂以易及佛书口到即言不复更有所适或讥余不应如是必有议于后余笑曰此犹求于昔日之吾也当以今吾为正
　　秋云放雨山林静诸壑相传共一竒此王荆公诗旧读但爱其清丽耳今嵗既多两经霉霖潦甚于常嵗昨日过午一雨忽有倾注移时乃已入夜既稍凉枕几萧然不觉睡至鸡将呜犹未曙闻山泉水并集初是隠隠若雷近而听之则髙下逺近互相叅错而各自为声或如钟皷或如琴瑟或如战马之奔无不可喜始悟荆公诗良有味不知公作此句时亦有同乎余者所谓共一竒者以不从押韵而毗耶以音声为佛事此殆近之
　　山中有竹数千竿皆余累嵗手植初但得数千竿旦旦观之既乆不觉成林无一处不森茂可喜尝自善种竹无如予者顷过呉江以语王份秀才份云竹殊易种但得肥地尽去瓦砾荆棘深根频以水沃取粪壌更壅培无不可活不必择时然取美观则可如欲为用不若瘦瘠地硗瘠非人力所营或崖谷问自生其质坚实而肉实断之如金石以为常竹十嵗一易者此必倍之吾居前后多竹椽既归一一騐之无不如其言乃知予三十年种竹初未尝得真竹防份予不闻君子哉若人份为大学诸生家故饶财兵火虽多壊尽所余筑室呉江道旁作圃兼有湖山之胜客至即饮之酒不问识不识人亦以此多附之近邑之佳也
　　苏子曕初未知有禅学为鳯翔府佥判有兵官王凯者教之始大知爱时欧阳文忠尚无恙子曕为杭州倅特过汝隂以此劝公笑而不答王凯诜之父也舍欧公而从一兵官可为豪杰矣自是从辨才等诜又于杭州所入益深子由贬筠州监酒税时江西谈老南临即战盛亦多有伟人子由日从文闗西夀圣聪逰自谓有得余固不防亲闻二人之言而阅其书多矣质之近世为禅宗者徃徃但许其髙明善辨辩而不许其质至道此当自知非他人所能察然子瞻论理超胜出入大乗诸经无所留碍诚为闳妙子由晚作老子觧乃其心法自许甚髙与他觧经不类天下至理不为凝滞所隔则为聪明所乱二人后必有能辨之者
　　王荆公罢相居钟山无复他学作字説外即取藏经读之虽则溷间亦不废自言字説深处亦多出于佛书作金刚经觧裕陵尝宣取今行于世其余如楞严华严维摩圆觉皆间有悦意以为尽其所言至矣谓禅学为无有其徒自作法门以动世之未有知音者尔晚请秀圆通徃蒋山首出所作诸经觧示秀秀不之许公不乐秀亦弃去后舍宅为寺以文关西主之未几文亦封其所奏紫衣师号制书不告而归盖亦不契然者荆公且势位方髙二人不少假亦可为勍敌近嵗盖未之见或云非荆公所得盖二人之主张其教门以为便世知荆以为然则其徒无复可言此亦不言冨郑文未尝识圆照闻法显之言而心语既告以照照即印大善知识果但以主教门则为安能使其传数百年而终不可冺乎
　　怀禅师法嗣雪窦治平熙寜问再振云门一弥望东南至今不絶初得法时不告亟去雪窦自不知有此人貎极极陋尝饲驴为其啮鼻始治无为军鐡佛即为雪窦烧香寺甚敝未甚知名一日陞堂云鴈过长空影沉寒水鴈无遗踪之意水无留影之心今时人学至此方有少分传至于窦惊曰吾乃有此人乎亟先有书通怀方报之夫语道而使授者不知得者不有比于庄周书寓意或有其人秦汉后盖未闻也怀髙弟不胜数其最着四人惠林本法云秀天鉢冲长芦夫所在皆为大宗师得者既多中间玉石不无乱近嵗林际洞山道复行江外怀之传遂少衰然亦安知后不复有来者乃知天下万事乆皆不能无敝虽斯道亦然既不可不广亦不可不慎要之与其失之多不若失之少也鴈影之言意是其得于懐者今无言禅皆以为口实
　　西塞山前白鹭飞桃花流水鳜鱼肥青箬笠緑簔衣斜风细雨不湏归此真子张志和渔父词也顔鲁公为湖州刺史时志和客于鲁公多在平望震泽间今东震泽村有泊宅村野人犹指为志和尝所居后人因取其愿为浮家泛宅往来苕霅间语以为名此两间湖水平阔望之然澄澈空旷四旁无甚山遇景物明霁见风防往来如飞鸟天水上下一色余每遇之輙为徘徊不忍去常意西塞在其近处求之乆不得后观张芸叟南行録始知在池州磁湖县界孙防破黄射处也苏子瞻极爱此词患声不可歌乃稍损益寄浣溪纱曰西塞山前白鹭飞散花州外片防微桃花流水鳜鱼肥自蔽一身青箬笠相随到处緑簔衣斜风细雨不须归黄鲁直闻而继作江湖间谓山连亘入水为矶太平州有矶曰新妇池州有浦曰女儿鱼直好竒偶以名对而未有所付适作此词乃云新妇矶头眉黛愁女児浦口眼波秋惊鱼错认月沉钩青箬笠前无限事緑簔衣底一时休斜风细雨转船头子瞻闻而曰才出新妇矶便入女児浦志和得无一浪子渔父耶人皆传以为笑前軰风流畧尽念之慨然小楼谷隠要不可无方外之士时相周旋余非鲁公固不能致志和然亦安得一似之者而与游也







　　岩下放言卷上
　　钦定四库全书
　　岩下放言卷中
　　宋　叶梦得　撰
　　严阳尊者尝门赵州不将一物来时如何州云放下着曰既不将一物来放下个什麽州云放不下时却取将去余尝读庄子见南荣趎见老子嬴粮七日七夜所老子曰自楚之所来乎曰唯老子曰子何与人偕来之众也南荣趎跃然顾后老子曰子不知吾所谓乎南荣趎俯而慙仰而叹曰今者吾忘吾荅因失吾问吾谓此言与赵州正冥合夫谓不将一物来已将一物来矣南荣趎不知有何事至赢粮七日七夜无乃大气急生冝老子之厌其人多也庄周寓言无实然亦善为笑之人也命之曰南荣趎夫南矣又荣焉走而趋者失之于傎而方自楚来其挟何至三人乎老氏所告曼衍不可捕诘然彼所谓忘吾荅而失吾问者疑亦有僴然而得于中者也
　　庄周言万物出于机入于机自得水为防而不一二数无不皆然此言兼载列子庄周书有阙文人谓之多不能觧得水为防上自能防为鹑一句其义始可通不若列子之全也余居山间黙观物变固多矣取其灼然者如蚯蚓为百合麦之坏为蛾则毎见之物理固不可尽觧业识流转要湏有知然后有所向若蚯蚓为百合乃自有知为无知麦之为蛾乃自无知为有知蚯蚓在土中欲化先蟠结如毬已有百合之状一夕而变纷然如飞尘以佛氏论之当时自其一意念精之极因缘而有即其近者鸡之伏卵固自此出今鸡伏鸭乃如庄周所谓越鸡伏鹄者此何道防麦之为蛾盖自蛾种而起因以化麦非麦之能化蛾也由是而言之一念所生无论善恶要自有必至者后稷因履人迹而生启自石出此真实论金光眀经记流水长者尽化池鱼皆得生天更复何疑但恐人信不及尔
　　常上人言吾问如来防中阿那律多无目而见难陀龙无耳而听殑伽神女非鼻闻香骄梵鉢提无舌知味舜若多神无身觉触此自根尘中来惟复在根尘外若言根尘中来彼自无有谁为受者若言在外我既无内云谁在外常子大笑若能觧此则老氏言视之不见名曰夷听之不闻名曰希抟之不得名曰防犹是第二义人生十二时要湏常体防此一叚事无令冷地有人防见
　　晁文元公年四十始娶前此未尝知有女色早从刘海蟾学道自言得长生之术故年康强精明视聴不少衰六十后即兼穷佛理然多从经论讲师以分别名相为主意将以儒释道通为一其自著书号法藏碎金累数万言反复不出此义书成继作道院集三卷过八十又为耄知余书余不及见而道院集亦但伸前意而归要尔妙湛师尝为吾云江民表尝惜此公不一见正明眼毎有遗恨然论忠实和平无一豪世间情伪处则第一等人也其子数世世愈盛天固有以报之法藏碎金自记其所得处云耳中尝闻天乐和雅之音有可胜言者自见其形每在前既乆而加小类数寸不违眉睫之间此恐是刘海蟾所得佛氏则无是事诸人之所疑也乃知脱粘除纲大是难亊如此公果有未至则他人可不勉耶
　　韩魏公不甚言佛理盖平生所厚善而信者欧阳永叔势不得不然毎为人言自少至老终始所践履惟在一部论语中未尝湏臾散离文若云公晚镇北门已六十余矣玉汝为都转运使公时多病不甚视事数谒告家居玉汝母尝遣文问至则直造卧内几案间不见他物惟一唾壶与论语尔乃信传者不谬人果欲修身于论语未论尽得但能行其数十言随人髙下大小无有不为善人君子者况畧见其所不可得闻者乎吾尝为论语释言未尝沿袭徒为世俗传注直欲有不愧所闻者谓造次必于是颠沛必于是立则见其参于前在舆则见倚于衡何湏更要讲觧举足动歩无所不当用意常须痛自鞭防尔
　　玉素处士张举字子厚毗陵人治平初试春官司马温公主文赋公生明以第四人登第既得官归即不仕终身元祐初尝起为頴州教授力辞不就余家与之有旧故余未冠得拜之稍长益相亲清通逺畧不为崖异与前此号隠居晔然自夸于俗者不类士大夫既以相与推敲日欵其门随髙下接之无不满其意贺铸有口才最好雌黄人于后亦无问言毎折节亊之常称之曰通隠先生余尝扣其弃官之説子厚笑曰吾岂不欲仕者初但以二亲年俱髙吾一子不忍去左右既亲殁吾将老矣欲仕复何为因循至是尔其言大抵若此家藏书数万卷善琴碁曰惟玩此三物不甚饮酒余得以周旋渉世以来粗免大过闻子厚为多大观初厚已死州里上其行余适在翰林蔡鲁公亦素知其为人遂得赐号官其一子今其子亦死诸孙未有闻者西北士不甚知其人今能言之者絶少魏野以有闲而名益彰惜乎子厚之无闲也
　　富郑公少好道自言吐纳长生之术信之甚笃亦时为炼烧丹灶亊而不以示人余镇福唐尝得其手书还元火诀一篇于蔡君谟家盖至和间持其母服时书以遗君谟者方知其持养大槩熙寜间初罢相守亳州公已无意于世矣圆照大本者住苏州瑞光方以其道震东南州僧正颙世号颙华严者从得法以归郑公闻而致之于亳馆于书室亲执弟子礼一日旦起公方听事公堂颙视室中有书柜数十其一柜鐍甚严问之左右曰公常手自启闭人不得与意必道家方术之言亟使取火焚之执亊者争不得公适至问状颙即告之曰吾先为公去大病矣公初亦色防变若不乐者已而意定徐曰无乃太虐乎即不问自是豁然遂有得颙曰此非我能为公当归之照师乃以书偈通圆照故世言公得法大本然公晚于道亦不尽废薨之夕有星陨于寝洛人皆共见此岂偶然哉妙湛师为余言亲得于其师小夲小夲得其师大夲者云耳
　　余中嵗少睡盖老人之常态无足怪者毎夜过分輙不能再睡展转一榻间胸中既无纎物颇觉心志和税神宇凝静有不能名者时闻防啮唧唧有声亦是一乐事当门老仆鼻息如雷间亦有呓语或悲或喜或怒或歌听之毎启齿意其亦必自以为得而余不得与也尝在頴川时初自翰林免官先君为倅归养居后圃三间小室旁无与隣左右惟一仆意况已如此尝有诗云城头晚漏鸣丁丁间月落却未明衡阳归雁过欲尽汝阳荒鸡初一鸣悠悠断梦子不记草草防吟还独生成人得意须几许一睡稍足无与情逮今四十年了无异者余毎自料非世间享福人平生大得志处不过如是但能保此一生如佛与波斯匿王论见恒河性有味言也
　　世传神仙吕洞賔名嵓洞賔其字也唐吕渭之后五代从钟离权得道权汉人仙者自宋以来与权更出没人间权不甚多而洞賔踪迹数见好道者毎以为口实余记童子时见大父魏公自湖外罢官还道岳州客有言洞賔事者近嵗尝过城南一居寺题诗二首壁间而去一云朝游岳鄂暮苍梧防有青蛇但气粗三入岳阳人不识朗吟飞过洞庭湖其二云独自行时独自坐每恨时人不识我惟有城南老树精分明知道神仙过説者云寺有大古松吕始至无能知者有老人自颠徐下致防故诗云然先大父使予诵之后得季观所记洞濵事碑与少所闻正同青蛇世多言吕由剑侠入非是此正道家以气炼剑者自有成法神仙事茫不可知疑信者盖相半然是身本何物故自有主之者区区百亦何足言弃之为佛存之则为仙在去留问尔洞濵虽非予所见然世要必有此人也哉
　　恵逺法师白莲社在庐山东林防者佛防耶舍佛陀跋陀罢竺道生慧持慧献昙恒道禺道敬昙诜皆浮屠刘遗民雷次宗周续之宗炳张野张诠皆士合十八人初晋太元中为佛者道安居太山逺从之学安以为髙弟遗行其教东南至庐山乐之因留不去寺旧不甚广元封丰老南之徒常摠主寺事物雄迈为徒之杰始斥大鼎新之雄丽庄严遂为江湖间第一而白莲社者其遗迹尚在余少屡欲徃游讫无因今老矣势必不能至得李伯时为爱之常掲之壁间意或得僧俗间胜士十许軰不必如逺之数追其故事于山间山有二泉东泉为尤胜潴其下流倚山傍流为涧为池亦多种莲然三十余年讫无甚如余意者每徘徊涧壑想见逺时輙慨然如见其人逺社为浮屠者吾不能知而刘遗民周续之雷次宗皆见宋书隠逸传风调清逺方知晋宋间风俗之衰方外超出絶俗之士尚不乏如此岂今而无之乎第无余以致之尔顷蒙恩赐寺积善教忠守其丘墓自闽还规模作屋八十楹去余居无一里四山环集两涧绕其傍今渐成其三之一尚意有道生軰肯从之终以成予志也
　　余少好藏三代秦汉间遗噐遭钱塘兵乱尽亡之后有遗余铜鸠柱头色如碧玉因以天台藤杖为干植之毎置左右今年所亲章微州在平江有鬻铜酒噐其首为牛制作简质其间涂金隠隠犹可见意古之兕觥防于生朝章亟取为余夀余欣然之曰正患吾鸠杖无侣造物岂以是假之耶二物常以自随徃嵗自行山间使童子操杖以从殆以为观尔未必直须此物也迩来足力渐觉微毎升降殆不可无时坐石间児子甥侄軰环子侧輙以杖使以觥酌酒而进即为引满常亦自笑其癖顷有嘲好古者谬云以市古物不计直破家无以食遂为丐犹持所有顔子陋巷瓢号于人曰孰有太公九府钱乞一文吾得毋似之
　　陶渊明所记桃花源今鼎州桃花观即是其处余虽不及至数以问湖湘间人颇得言其胜事云自晋宋来由此上升者六人山十里间无杂禽惟二禽徃来观中未尝有鸟増损新旧更昜不可知耆老相传自晋迄今如此毎有贵客来鸟輙先号鸣庭间人率以为占渊明言刘子骥闻之欲徃不果子骥见晋书隠逸传即刘驎之子骥其字也传记子骥采药衡山深入忘反见一涧水南有土名囷其一闭一开开者水深广不可过或説其间皆仙灵方药诸杂物既还失道遇伐弓人问径始归后欲更徃终不复得大类桃源事但不见其人尔晋宋间如此异亦颇多王烈石髓亦其一也镇江茅山世以比桃源余顷罢镇建康时徃游三日按图记问其故事山中人一一指数皆可名然不至大亦无甚竒胜处而自汉以来传之冝不谬华阳洞最知名才为裂石濶不满三四尺其髙三尺不可入金坛福地正在其下道流云近嵗刘浑康尝得入百余歩其言甚夸无可考不知何缘能至韩退之未尝过江而诗有烦君直入华阳洞割取乖龙左耳来意当有所谓不止为洞言也
　　孔子言仁者静智者动吾观自古功名之士类皆好动不但兴作事业虽起居语黙之问亦不能自已王荆公平生不喜坐非睡即行居钟山毎早饭已必跨一驴至山中或之西庵或之定林或中道舍驴徧过野人家亦或未至山后还然要必湏出复还已作字说时用意良苦尝置石莲百许枚几案上咀嚼以运其思遇尽未及益即囓其指至流血不觉世传公初生家人见有貛入其室有顷生公故小字貛即尝以问蔡元度曰有之物理始不可晓苏子瞻性亦然初謪黄州布衣芒履出入阡陌多挟弹击江水与客为娯乐毎数日必一泛舟江上听其所止乗兴或入旁郡界经宿不返为守者极病之晚贬岭外无一日不逰山晁以道尝为余言顷为宿州教授防公出守钱塘夜过之入其书室见壁间多张古名畵爱其钟隠雪雁欲为题字而挂边髙不能及因重二卓以上忽失足坠地大笑二人皆天下伟人盖出于智者当尔吾素累坠固非二公之比自得此山乐其泉石欲为藏书之所旦携其仆夫荷挿持图平夷涧谷搜剔岩窦虽风雨不避旁观皆以为甚劳而余实未尝倦殆其役于物耶新居将成颇亦自惊夫仁智性之成徳由是以入圣虽动其何伤其必有以飬之而后不至于敝因榜其防事东西两斋曰近仁曰近知而防曰乐夀非曰能之盖虽老犹将学焉又以戒为子孙者也
　　李文饶平泉草木记云以吾平泉一草一木与人者非吾子孙也欧阳永叔尝笑之余谓文饶之感何至平泉草木而已哉后读五代史至张全义监军与军将孙延古争醒酒石事全义杀之延古可为克家之子矣然以与监军则违其戒守其戒则或因之以至于杀人一名亦何足言使文饶而先悟此岂直无以累人亦当自克其身矣好石良是一癖古今文士毎见于诗咏者必有直好也其好者正自不能觧余绍圣问春官不第道归灵壁县世以为出竒石余时卧病舟中行槖萧然闻茶肆多有求售公私未之贵人亦不甚重亟得其一长尺许价当八百取之以归探其所有仅七百金假之同舍而足不觉病顿愈夜抱之以眠知人之好石不特其言也自行此壑刳剔岩洞与藏于土中者愈得竒今岩洞殆千余处而竒石林立左右不可以数计心犹爱之不已岂非余之癖哉頼晚年粗知道文饶之病则无复有客欲得者听其自取以去未尝较尝谓児童軰云此不但吾无所累汝亦可以免矣夫人事何尝不类尔每以文饶之言观之世间得更有一物耶
　　孔子以治诗书礼乐春秋六经而一君无所钩用老子谓六经先王之陈迹非其所以迹而教之以白鶂相视眸子不运而风化虫雄鸣于上防应于下而风化孔子居三月不出得其为鸟鹊孺鱼传沬细要者化有弟而兄啼盖以类觉之也自以为不与化为人安能化人而老子可以此正今之所谓禅者但言之不同耳世语吾儒之言则近以语佛氏之言则晤殆其不自了而惑于名故为佛氏者亦不以其情告之而待其自悟使人人知孔子之得于老子而老子肯之世岂复有禅哉吾尝谓古之至理有不谋而冥契者吾儒之言易佛氏之言禅是也夫世故有不可言而终不可免于言吾儒不得已则命之曰易以其运转无穷而不可执佛氏不得已而命之曰禅以其不传而可以更相与也达其不可执而受其更相与者禅与易岂二道哉但不知二氏初何以不相为谋而表里如此惟其道之一尔此叚老子先之以性命不可意不变此性命之直不可以言传而语之者也维之以时不可止道不可壅也此其为不可执而可以更相与者也孔子许顔渊曰其心三月不违仁庄子亦曰孔子不出三月而复见老子盖古之论者必以三月为莭天道一变也言之同有至是哉













　　岩下放言卷中
　　钦定四库全书
　　岩下放言卷下
　　宋　叶梦得　撰
　　杨朴魏野皆咸平景徳间隠士朴居郑州魏野居陕皆号能诗朴性癖尝骑驴徃来郑圃每欲作诗即防草中冥搜或得之则跃而出适遇之者无不惊真宗祀汾隂过郑召朴欲命之官即问卿来得无以诗送行者乎朴揣知帝意谬云无有惟臣妻一篇帝使诵之曰更休落魄贪杯酒切莫猖狂爱做诗今日捉将官里去这囬断送老头皮帝大笑赐束帛遣还山野和易通俗人乐从之防魏王公当国尤爱之野亦数相问无间天禧末魏公屡求退不许适野寄以诗曰人间宰相惟三载君在中书四十年西祀东封俱已了好来平地作神仙魏公亟防以闻遂得谢朴死无子野有子闲能袭其父风年八十余亦得长生之术司马温公陕人闲死为志其墓故世知野者多而朴无甚闻然皆一莭之士世竞于进取也不可时无此曺一二警励之与指嵩少为仕途防径者异也
　　郎简侍郎钱塘人庆厯问能吏与杜岐公极相厚善简长岐公十许嵗岐公以兄事之既老谢事居里中作别馆径山下善服食得养生之术即术山涧旁种菖蒲数畆嵗采以自饵山中目之菖蒲田时岐公以老就第居宋简数以书招岐公同处不果往然书问与诗往来无虗月范文正知钱塘亦重其为人防皇祐大飨明堂亟请召岐公为三老以任叅政布及简为五更不报简犹后岐公三四年卒几九十虽无甚显迹然能善其身终始岐公未尝轻与人独重简为重友亦必有以取之矣士大夫处世何用事业赫在人耳目若必求此将有扰扰用意营之者若是安得自适于休静无事之地或不免累于仕而不能去于家先世与简有素今日客有自径山来言菖蒲田问之儿子多不知其详乃为语之
　　余守许昌时洛中方营西内甚急宋升以都运使主之其徒韩溶李实等皆用事宫室梁柱栏槛牖皆用灰布期既廹竭洛阳内外猪羊牛骨不克用韩溶建议掘漏泽人骨以代升欣然从之一日李实暴疾死而还魂其言冥官初追正以灰骨事有数百人讼于庭冥官问状实言此非我盖韩溶忽有吏趋而出有顷复至过实曰果然君当还然宋都运亦不免既白冥官而下所抱文字风动其纸畧有防门二字后三日溶有三子连死尚防其妻哭之哀又三日亦死而溶亦死升时入为殿中监未防传升忽溺血不止经日下数石而毙人始信幽防之事有不可诬者时有范徳儒卒才数月其家语予近有人之郓州夜过野中见有屋百间如官府掲其榜曰西证狱问其故曰此范龙图治西内事也家亦有兆相符防有属吏徃洛余始复其言于李实亦然甚哉祸福不可畏乎余素不乐言鬼神幽怪特书此一亊以示儿子以为当官无所忌惮者戒之
　　文潞公洛阳居地袁象先旧基屋虽不甚宏大晚年得其傍羡地数畆为园号东西日挟家童数軰肩舆与賔客姻亲共逰无虗时既罢遣声妓取营籍十余人月赋以金毎行必命之执事人以为适然时公年已髙舍居家而适别馆且未免平昔之好则犹若有少劳者杜岐公谢事不造宅假官舍囘车院居之积十年薨于其中余守宋时尝徃观湫隘与居民不逺耆老犹指癈屋三间为公之书屋公未尝出亦不甚饮酒客至粟饭一盂杂以饼饵他品不过两种无客即静坐不闻人声有瞷之者或赋诗作草书未尝不满也一等贵人奢俭所享虽各其性然亦必自有赋之如潞公出入将相穷极奉飬而能安于约如此固自不可及若岐公则尤人之所难然此但以俗人论耳稍知道者其何有于是潞公必不以其约自矜岐公必不以其亷自异晋人记有比王逸少兰亭于金谷而逸少喜者彼其所知恐未尝梦见逸少也
　　李习之学识过韩退之盖其所知也各异退之主张吾道千载一人而余为是言故不韪矣然余自不以为疑曷不取其原道读之循粹而不杂明果而不二世皆以比孟子然究其所终则得儒者之説而茍知学孔子者皆能为是言习之他文不多见而其复性书三篇于秦汉以下诸儒畧无所习独超然知顔子之用心唐人之为文者亦或似然其言矫而幸中必有乖忤未能如习之坦然至到盖二人之为儒一也今世言三代周公孔子之道者莫如礼记礼记之传驳而直得孔子之言者惟中庸与大学退之出于大学而未至故原道之末论正心诚意曰古人为是者将以有为今之为是也外其天下国家而防其常盖以诋佛老意谓絶仁义弃礼乐皆以其庄语而不穷其防区区以孟子荀卿杨雄为辨则已下矣故曰未至习之学出中庸而不胶其言故论诚尽性之道自孟子推之至于子思推之至于孔子合于易之寂然不动感而遂通天下之故知顔子之不逺复为三月不违仁卿与雄曽无足议而退之之所未尝语也故曰不胶其言二人要不可偏废将以正人则不可无退之将以自治则不可无习之惟其见者明故其文章合处以追踪退之无甚愧唐人记习之退之侄婿似有不冝相下虽退之强毅亦不肯而以从已弟子之者惟籍湜軰尔近嵗无能知习之者惟老苏尝及之然止与其文辞子瞻兄弟不复言甚矣学之难也后必有与余同者然后知予之言不谬
　　凢人之生不过出入二途读庄周达生一篇使人意萧然直若能遗其刑者出所以接物也入所以飬已也周设为单豹张毅二名盖寓言张毅张而物物敌其走髙门县簿固然单读当如丹朱之丹豹以其文避患而虎食之亦言有其类之赋于内者祸必不在外也则有心于出入者也均不免于有累不若忘其形而飬其神忘形则能遗生飬神则外物不能干故物有余而形不飬者声色臭味是也形不离而生亡者枯槁沈溺之过而反以自瘠者也是以其説不以能弃事为贵必使为事本无不足弃则无与役于外而形不劳矣不以能遗生为难必使知生本无不足遗则无与累于内而精不矣形与精相为表里者也形前则精后二者合而与天为一则区区赋于人者亦何足言哉夫然则不独善其生而已虽死可也故继言合成体易所谓精气为物者是也散则成始易所谓逰魄为变者是也生则自散移之于合而成体死则自合移之于散而成始是谓能移此与天为一而非人也老氏论生之徒死之徒与动而之死地者皆曰十有三人多不能晓曲为异论説不正谓其形而言尔故河上公以解四肢九窍之数当之不知此説自见韩非子非与老畧先后其书人特谓之觧老喻老必不谬吾为老氏觧特取此章先言出生入死盖谓不能明乎出入是故由之而生狥之而死其类不一而自少而壮自壮而老无非动而之死地者同以是形也爱之固已失委之亦非是不求其精而求形未有不单豹张毅者也孔子与子贡子夏言诗皆曰起予而谓可与言诗已矣至于顔子乃曰囘非助我者也于吾言无所不悦吾然后知顔子之异于诸子也夫道不可言而言非也言且不可而况有所不达而至于辨然此理非至到而相与造乎忘言之域未足以语顔子与孔子既知其髙可仰坚可鑚又见其变化而在前后者虽其欲从而不可及亦能名其所谓卓则顔子之于孔子盖无不得矣特至之有深浅尔此孟子所谓具体而微者矣如是茍不言言之未有不当于心则安用于言乎及他弟子言而能文者文章而已性与天道虽言之而不得闻则吾何从可以与之言夫闭其所不得闻而开其所能闻则虽言固将有疑而未遽达者幸而或中固孔子之所喜而乐与之言者也起于与非助我于是乎辨庄子记孔子见温伯雪子而不言子路曰欲见温伯雪子乆矣见之而不言何耶孔子曰夫人者目撃而道存矣亦不可以容声矣此意正可与顔子之事相发温伯雪子寓言也温而曰雪固妙矣彼见之可以不言而吾闻之亦可以皆説然孔子以不容委而不言顔子以闻其言而犹説兹顔子之异于孔子者也故继之歩趋言辨之同而奔轶絶尘之异止于交一臂而失人乃子张子夏则所谓諌我也似子道我也似父者欤
　　张芸叟侍郎长安人忠厚质直尚气节而不为名前朝人物中殆难多数元丰中多事西夏五路并入时庙议经营乆既有定策欲一举遂防夏五路帅鄜延种谔环庆髙遵裕泾原刘昌祚三人河东王中正熙河李宪芸叟为髙遵裕机冝诸军皆听裕节制帅出既无功遵裕坐贬有得芸叟军中诗上闻者坐谤讪謪监彬州酒税余先大父魏公适为湖南宪倾意侍之芸叟意感激自是以兄事大父终始无少异故先君与诸父皆得从其逰芸叟好古博学喜为诗然皆思致绥而不廹非若徒为矫忿者初谪时言五路事者其賔客各自为主不同芸叟毎折中之以故人皆不乐防道中闻蛙声乃有诗曰一夜秋声不暂停近如相和逺如争信知不为官私亊应恨踈萤彻夜明荆公见而笑曰舜民此语不为过崇寜间以党籍废居长安关中人无贵贱以为父师余季父官鄜州时徃过之始当国者欲逐元祐人召其腹心数軰更排撃畧尽后当国者势替复为召致者所攻芸叟言事茍不以理相乗自应尔指其壁后题字曰亦尝见吾扇诗乎季父趋视之则曰扇子觧招风本要热时用秋来挂壁间却被风吹动其诗大抵多类此夜与梗等语不甚悉其为人前軰风流日逺后生不可不少知为道其本末大父在湖南年才六十余求宫祠归呉下芸叟有行诗先君尝使予谨藏之后为兵乱亡去偶记其篇附之把还使节请祠真便作呉江渐退身慿轼几州沾惠爱归装一味是清贫相思欲控琴髙鲤卜宅须邀季子邻不是荐章论再起朝廷自重老成人吴下有乗鱼桥云髙乗鲤登仙处故有控鲤之句云
　　前史载李广以杀降终不封侯广何止不侯盖自不能免其身于公以治狱有隂徳大其门闾而贵报于天如符契然因果报应之説何必待释氏而后知也世传欧希范五藏图此庆歴问杜待制治广南贼欧希范所作也希范本书生桀黠有志数通晓文法尝为摄官乗元昊叛西方有兵时度王师必不能及乃与党蒙翰啸聚数千人声揺湖南朝廷遣杨略讨之不得乃以代入境即伪招降之説与之通好希范猖獗乆亦幸茍免遂从之与干挟其酋领数十人偕至大为燕犒醉之以酒已而乃执于坐上翌日尽磔于市且使皆剖腹刳其肾膓因使医与画人一一探索绘以为图用是迁待制帅庆州未几若有所覩一夕至圊忽仆于圊中家人急出之口鼻皆流血微言希范以拳撃我后三日竟卒有畧干亦知书号能吏欧阳永叔为志其墓夫为将不得已而至于杀降彼自有罪固不得已然既以降矣何至残忍而重苦之乎此固造物者所不得私计希范起盗贼而杀无辜亦已多矣兵兴已来士好功名如所为而有异闻者问有之余未敢以为尽信而希范之传不可诬也故余出入兵间十余年所将计十万所平治不为不多非特不敢为之为固自不敢萌于心幕府禆数有以竒策相干一切皆谢之今退老一壑庶几幸无憾不然既有希范之闻亦安得不自疑也
　　庄子记孔子西藏书周室与子路谋子路告以老免藏史归居请试徃因焉孔子见老不许乃繙十二经以説一叚人多不能了言贵书传周尝论之以藏书者欲藏其言而废书也然徃周室则孔子忘乎世者犹未定也故与子路谋凡论语载孔子与长沮桀溺晨门荷蓧之徒言皆命子路未尝及他弟子盖子路勇于有闻欲行其所知故以激之今周亦云达此意矣言免藏史归居者子路以以忘世而忘言者也故曰徃因焉欲因以定其説也老不许岂其枮槁无言者哉故孔子复繙十二经以説学者或以十二经为春秋是矣庄周尝两言春秋一曰春秋经世先王之志圣人议而不办一曰春秋以导名分周于春秋亦知之深矣老以为大谩而问其要则以孔子为不喻其意欲其出而经世也故孔子复以兼爱无私为仁义者对复以兼爱为迂无私乃私谓春秋之作欲利天下而爱之使是非赏罸一出于公然不知有为之之迹则若建皷而求亡子反所以乱人之性也乃放徳而行循道而招则仁义故存于其间虽为春秋而无害大防以圣人之道在有心无心之间蔽于有心者繙十二经固不可蔽于无心虽藏书亦不可仁义无心于为则合人之性有心于为则乱人之性老之免而归居藏书不足以言之故复以轮扁与齐小白之论终之此五千言之所以作也
　　韩退之有木居士诗在衡州来阳县灌口寺退之作此诗疑自有意其谓便有无穷求福人盖当时固以尸祝之矣至元丰初犹存逺近祈祷祭祀未尝辍一日邑中旱乆不雨县令力祷无騐怒伐而焚之一邑争救不听苏子曕在黄州时闻而喜曰木居士诛之为已晚矣间乃有此明眼人乎过丹霞逺矣然邑人念之终不己已后有主寺亊者复以木做其像再刻之嵗仍以祀或曰寺规其祭亨之余以不能废张芸叟谪郴州过诗以题于壁曰波穿水透本无竒初见潮州刺史诗当日老翁终不免后来居士欲奚为山中雷雨谁冝主水底蛟龙自不知若使天年俱自遂如今已复有孙枝相传以为口实余闻蜀人言陈子昻阆州人祠子昻有拾遗庙讹为十姨不知何时遂更庙貎为妇人装餙甚严有祷亦或騐利之所在茍可得豚肩巵酒子昻且屈为妇人勉应之不辞新木居士亦何为不可为乎闻者为之絶倒
　　子贡告汉隂丈人以桔槹忿然作色曰有机械则有机亊有机事则有机心子贡惧而惊孔子以为假修混沌之术云者谓上古之世也执古之道以御今之有则混沌之世亦何必然惟汉隂不能察此事故一拂其意遂至于忿然作色则是非之辩已役于外而善恶之术已乱于中矣是以区区以抱瓮为是终身役而不自知其劳也师今当语顔子以子夏不见夫桔槹者乎引之则俯舍之则仰彼人之所引非引人也故俯仰不知罪于人汉隂而知此亦何伤夫桔橰哉

　　岩下放言卷下
