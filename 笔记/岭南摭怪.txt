岭南摭怪  武琼（校正）、乔富（修定）
　　
　　
　　《岭南摭怪》，又称为《岭南摭怪列传》，越南古代典籍，内容以民间流传的神话故事为主，被视为研究越南文学史及文化史有重要参考价值。原作者不详，相传由陈世法（Tr?n Th? Pháp）所撰，而书中的神话故事早在李陈时期已经出现。到15世纪末，出现了武琼、乔富分别校正修订的两卷二十三篇故事版本。
　　
　　
　　《岭南摭怪列传》序
　　
　　桂海国〔虽〕在岭南，然山川之奇，土地之灵，人之英豪，事之神异，容或有之。自春秋战国以前，去古未远，南俗犹简略，未有国史以记其事，故其事率多遗忘。其幸存而不泯者，特民间之口传耳。迨两汉、三国、东西晋，既唐、宋、元、明，始有史传以载其事，如《岭南志》、《交州广记》、《交趾略志》等书，历历可考。然我越乃古要荒之地，故记载又略之也。然其国始于雄王，为文明之渐，则滥觞于赵、吴、丁、黎、李、陈，迄今则尾闾矣，故国史之载，特加详焉。 斯传之作，其传中之史欤？不佑始于何时，成于何人？姓氏缺不见录。盖其草创于李、陈之鸿生硕儒，而润色于今日好古博雅之君子者矣。愚请究始末，逐一陈之，而推明作传者之意。
　　《鸿庞氏传》是详之皇越开创之由；《夜叉王传》盖略叙占城兆萌之渐。白雉有传志越裳氏也；金龟有传记安阳王也。南国聘礼所重，莫如新〔槟〕榔，表而出之，则夫妇之义、兄弟之睦，于是然彰矣；南越夏时所贵，莫如西瓜，揭而言之，则恃有己物，不顾主恩，于是然著矣。《蒸饼传》者，嘉孝养也；《乌雷传》者，戒淫行也。董天王之破殷贼，李翁仲之灭匈奴，南国有人可知矣。褚童子之邂逅仙容，崔伟之遭逢仙偶，为善阴骘可见矣。道行、孔路等传，奖其能复父仇，而神僧之辈乌可泯也。鱼精、狐精等传，示其能除妖怪，而龙君之德不可忘也。二征忠义，死为神明，旌而表之，孰云不可？伞圆神灵，能排水族，彰而显之，谁曰不然？与夫南诏为赵武之后，而国亡能为复仇；蛮娘为木佛之母，而岁旱能作霖雨。苏沥为龙肚之神，猖狂为栴檀之精，一则立祠以祭，而民受其福；一则用术以除，而民免其祸。则事无异而不至于诞，文虽神而不至于妖。虽涉于荒唐而踪迹亦有可据，岂非劝善惩恶，去伪就真，以激励风俗而已！其视晋人《搜神记》、唐人《幽怪录》同一致也。
　　呜呼！岭南列传之作，岂特刻之石，编之简，而贵于口碑欤！童之黄、叟之白，率皆称道而爱慕之，惩艾之，则其有系于纲常，关于〔乎〕风化，夫岂小补哉！
　　洪德壬子仲春，愚始抄得是传，披而阅之，不能无鲁鱼阴陶之舛，于是忘其固陋，校而正之，厘为二卷，目为《岭南摭怪列传》，藏于家，以便观览。若夫考证之，润色之，详其事，备其文，志其词，精其旨，后来好古君子、岂无其人欤？是为之序。
　　
　　
　　《岭南摭怪列传》卷之一
　　石室陈世法贰之编辑。赐戊戌科进士、前茂林郎、京北道监察御史洪川〔州〕泽呜武琼晏温校正。宁山乔富好礼删定。
　　
　　鸿庞氏传
　　
　　炎帝神农氏三世孙帝明，生帝宜，南巡狩至五岭，得婺仙之女，纳而归。生禄续，容貌端正，聪明夙成。帝明奇之，使嗣位。禄续固辞，让其兄。乃立宜为嗣，以治此〔北〕地。封禄续为泾阳王，以治南方，号为赤鬼国。泾阳王能行水府（一作入水），娶洞庭君龙王女，生崇缆，号为貉龙君，代治其国。泾阳王不知所之（一作终）。貉龙君教民耕稼农桑，始有君臣尊卑之等，父子夫妇之伦。或时归水府，而百姓晏然无事，不知所以然者。民有事则扬声呼龙君曰："逋乎何在（越俗呼父曰逋）？不来以活我些。"龙君即来，其显灵感应，人莫能测。
　　帝宜传子帝来，以北方天下无事，命其臣蚩尤代守国事，而南巡赤鬼国。时龙君已归水府，国内无主。帝来乃留其爱女（一作妾）妪姬与众侍婢居行在，周行天下，遍览形胜（一作势）。见奇花异卉，珍禽异兽，犀象玳瑁，金银椒桂，石乳沉檀，山殽海物，无物不有。又四时气候，不寒不热。帝来乃爱慕之，乐而忘返。
　　南方之民，苦北方烦扰，不得安恬如初，乃相率呼龙君曰："逋乎何在？使北之侵扰方民！"龙君倏然而来。见妪姬容貌奇异，龙君悦之，乃化作好儿郎，丰姿秀丽，左右前后侍从者众，行歌鼓吹，达于宫中，妪姬悦从龙君，藏于龙岱岩。
　　帝来还行在，不见妪姬。命群臣遍寻天下。龙君事神术，变现万端：妖精鬼魅、龙蛇虎象。寻者畏惧，不敢搜索，帝来乃还。
　　再传至帝榆罔，蚩尤作乱，轩辕率诸侯兵战不克。蚩尤兽形人语，勇猛有加。或教轩辕以兽皮鼓为令战之，蚩尤乃惊，败于涿鹿。帝榆罔侵陵诸侯，与轩辕战于板泉，三战而败。降封于洛邑，死之。神农氏遂亡。
　　龙君与妪姬居期年而生一胞，以为不祥，弃诸原野。过六、七日，胞中开出百卵，一卵生一男，乃取归而养之。不劳乳哺，各自长成。秀丽奇异，智勇俱全，人人畏服，谓其非常之兆。龙君久居水国，兄弟母子独居，思归北国。行至境上，黄帝闻之惧，分兵御塞外。母子不得归，回南国，呼龙君曰："逋乎何在，使吾母子寡居，日夜悲伤。"龙君忽来，遇于旷野。妪姬曰："妾本北国人，与君相处，生百男。不同鞠育，使无夫无妇之人，徒自伤耳。"龙君曰："我是龙种，水族之长；你是仙种，地上之人。虽阴阳气合而有子，然水火相克，种类不同，难以久居。今相分别，吾将五十男归水府，分治各处。五十男从汝居地上，分国而治。登山入水，有事相闻，无得相废。"百男听从，然后辞去。
　　妪姬与五十男居峰州（今白鹤县是也），自相推服，尊其雄长者为主，号曰雄王，国号文郎国。东夹南海，西抵巴蜀，北至洞庭湖，南至狐狲精国（今占城是也）。分国中为十五部（一作郡）：曰越裳、曰交趾、曰朱鸢、曰武宁、曰福禄、日宁海（今南宁处是也）、曰阳泉（一作海）、曰陆海、曰怀驩、曰九真、曰日南、曰真定、曰文郎、曰桂林、曰象郡等部，分归弟治之。置其次为将相，相曰貉侯，将曰貉将，王子曰官郎，女曰媢娘，百司曰蒲正，臣仆奴隶曰稍称（一作奴婢）、臣曰瑰。世世以父传子，曰逋导。世世相传，号为雄王，而不易。
　　时林麓之民渔于水，往往为蛟龙所害，言于王。王曰："山蛮之种与水族实殊，彼好同恶异，故相侵害。"令人以墨刺画其身，为龙君之形、水怪之状，自是民免蛟伤之灾。而百粤文身之俗，实始于此。
　　国初，民用未足，以木皮为衣（一作祇），织菅草为席，以米汁（一作滓）为酒，以榔桄棕桐为饭（一作饮），禽兽鱼鳖为鰔，姜根为盐，刀耕火种，地多糯米，以竹筒炊之。架木为屋，以避虎狼之害。剪短其发，以便山川之入。子之生也，以蕉叶卧之；人之死也，以杵舂之。令邻人闻得来救。未有槟榔，男女嫁娶，以盐封为先，然后杀牛羊以成礼。以糯饭入房中，相食悉，然后交通。盖百男，乃百越之始祀也。
　　
　　鱼精传
　　
　　东海有鱼蛇之精（一作有鱼精），长五十丈余，多足，似蜈蚣形。变化万端，灵异莫测。行则动风雨，能食人，人畏之。
　　上古时有鱼，貌似人形，游于东海岸，化成人，通言语。渐渐生长，男女众多，颇以鱼虾蚌蛤为食。又有蛋人（一作蜒人），生居海岛，专以捕人为生。后亦成人，与蛮人交易盐米、衣裳、刀斧，常往来东海间。鱼精岩石，齿龃龉，横截海滨，下有鱼穴，鱼精所居。风涛险恶，无由可通。欲开别路，顽石难凿。民船过其处，多为鱼精所害。会夜有仙人（一作异人），凿石为港，欲利行人，其路相通。鱼精化为白鸡呜山上，群仙闻之，疑其已曙，皆飞升，至今犹呼为佛陶港（一作泾）。
　　龙君悯民被害，化为民船，令水府夜叉禁海神，不得风涛，撑船至鱼精岩谷之畔，佯持一人，如投将与食之状。鱼精张口欲啖之，乃以铁块通红火热，投之口中。鱼精踊跃，翻打其船。龙王斩断其尾，剥皮铺于山上，今呼曰白龙尾。其首流出海外，化为狗走去。龙君以石塞海斩之，遂化为狗首，今呼为狗头山。其身流于曼求，故今呼曰曼求水（一作狗头水）。
　　
　　狐精传
　　
　　升龙之城，昔号龙编地，上古无人居焉。李朝太祖泛舟珥河津，有双龙引舟，因名焉。而都之，即今之京城也。初，城之西有小石山，东枕苏沥江，山下之穴，有白狐九尾，寿千余年，能化为妖怪，变化万端。或为人为鬼，遍行民间。时伞圆山下，蛮人架木结草为屋。山有神灵异，蛮人奉事之。常教蛮人耕织，作白衣衣之，名曰白衣蛮。九尾狐化为白衣人，入蛮泉〔众〕中，与同歌唱，诱取蛮人男女为食，藏于小石岩穴。蛮人苦之。龙君遂遣水府之部众引水而上，攻破小石岩穴。九尾狐走之，水府部逐之，破穴，获狐啖之。其破处成深渊，今呼为狐尸潭（今西湖是也）。遂立祠观（今金牛寺），以镇压其妖。湖之西岸，原野平地，民田而耕，今呼为狐洞。土地高爽，民屋而居，今呼为孤村。其狐穴，今呼为鲁却村（一作狐鲁村）焉。
　　
　　木精传
　　
　　峰州之地，上古有一大树，名旃檀，高千余仞，枝叶蔽芾，不知其几千里，有鹤来栖（一作鹤巢其上），因名其地曰白鹤。其树经几千年，岁久枯朽，化为妖精，变幻勇猛，能杀生人物。泾阳王以术胜之，妖崇〔祟〕稍屈，然在此在彼，变化不测，常食人。民乃立祠，每岁终十二月三十日，荐以生人，民居始安，呼为猖狂神。西南界近猕猴国，雄王（一作国王）命婆露（一作夜）蛮（今演州府是也）岁取山源头獠子以荐，无能易者。
　　及秦始皇令任嚣为龙川令，因革其弊，无以生人祷，猖狂怒杀嚣。是后事之尤谨。至丁天〔先〕皇时，有法师文俞祥（一作年），本北地人，操行修洁，历游诸国，通诸蛮语，习得金牙铜齿，年八十余，游到我南国。先皇以师礼事之，教以之术娱猖狂神，杀之。其技曰尚骑、尚竿、尚险、尚鞑、尚碎、尚钩。每年十一月，造飞云楼，高二十尺（一作五十），以木树立其中，编麻皮为大索，长一百三十六尺，径二寸，以藤纤织其外，索两头埋缚于地，索中君于树上。尚骑踏而上，疾行三四度，往来不坠。头戴黑巾，身着黑裙。尚竿索长一百五十尺，有三歧处（一本无处字），二人两手各持旌竿，登行索上，相遇于三歧，各相避，升降不坠。或为尚鞑，以大木方阔一尺三寸，厚七寸，置于树上，高十七尺三寸。尚鞑于竿上跳跃二三度，进退颠倒。或为尚碎，以竹织纤笼形如鱼笱，长五尺，圆四尺，尚碎投身于其中，自立而倒曳（一作自立）不倒。或为尚钩，拍手（一作拿）踊跃，呼喝咆哮，转动手足，抚腹抚髀，进退高下，或为马人，骑马奔走，垂身取物于地上而不落。或为尚险，尚竿身仰卧，以是承长竿，命小儿绿之而不倒。或钲鼓歌舞，噪乱喧哗，杀宰生物以领尽走死。无怪作妖，免岁荐之例，民多全活。
　　
　　董天王传
　　
　　雄王以天下之富，缺朝觐之礼。殷王将托巡狩以侵之。雄王闻之，召群臣问攻守之策。有方士进言曰："莫若求龙君以阴相之。"王从之。遂筑坛，有金银币帛置于上，斋戒焚香，敬祷三日。天大雷雨，忽见一老人，高九尺余，方面大腹，须眉皓白，坐于歧路，谈笑歌舞。见者知其非常人，入告王。王亲行拜之，迎入坛。老人不饮食，不言语。王因问曰："闻见北兵将来侵，胜负如何？有所见闻，事其佑我。"老人良久索取筵筹肃卜，谓王曰："三年之后，北贼将来。当严整器械，精练士卒，为国威势。且遍求天下奇才，能破贼者，分封爵邑，传之无穷。若得其人，贼可平矣。"言毕，腾空而去。乃知其龙君也。
　　三年，边人告急，有殷军来。王如老人言，遣使遍求天下。行至仙游县董乡，有富家翁，年六十余，于正月初七日生一男，三岁不能言语起坐。其母闻使者至，戏之曰："生得此男，徒能饮食，不能拿贼，以受朝廷之赏，报乳哺之功。"男闻母言，勃然言曰："母呼使者来！"母大惊异，告邻人。邻人亦惊喜，即召使者来。使者问曰："尔如小儿，方得能言，呼我来何如？"（缺文）铁笠一顶，儿骑戴以战，贼必惊败，王何忧焉？"使者喜，驰回告王。王且惊且喜曰："吾无忧矣。"群臣曰："一人拿贼，如何可败？"王怒曰："前年龙君之言，的不虚说。诸公勿疑。"命搜铁五十斤，炼成铁马、剑、笠。使者赍至，母惊恐惧，返以告儿，儿大笑曰："母但多具酒食儿吃。拿贼之事，母无忧矣。"儿身骤大，饮食多费，其母供给不足，邻人以烧爨牛酒，馔果之需，吃不能克腹。布帛锦纩之物，衣不能蔽形。至取茸芦花续之，以蔽身体。及殷王兵至武宁邹山下，儿伸足而立，长十余尺（一作文）。仰鼻而嚏，连十余声，拔剑厉曰："我是天将！"遂戴笠骑马，踊跃长呼，驰走如飞，瞬息间到王军前，挥剑前进，官军后从，进逼贼垒。贼众奔走，余党皆罗拜，呼曰天将，皆来降服。殷王死阵前。至安越金华朔山，乃脱衣骑马升天，时四月初九日也。留迹于山石上。
　　原雄王思其功，尊为扶董天王，立祠于本乡宅，赐田一百顷，晨昏享祭。殷世世凡六百四十四年，不敢加兵。后李太祖封冲天神王，庙在扶董乡建初寺侧，塑像在术灵山，仲奉享祭焉。
　　迨黎淳帝朝，扶鲁社女人吴芝兰工于书，喜属文，诗歌尤妙。游此山题诗曰："术灵春树白云闲，万紫千红艳世间；铁马在天名在史，威雄凛凛满江山。
　　
　　槟榔传
　　
　　上古时有一官郎，状貌高大。国有赐高侯，便以高为姓。生男二，长曰槟，次曰榔。二人相似，不辨兄弟。年十七八，父母俱亡，师事道士刘玄。刘家有一女，名琏，年亦十七八。二人见而悦之，求为夫妻。女未辨其兄弟，乃以一盘粥、一双箸与二人食。弟让其兄，始辨之。其女归告父母，嫁与兄为妻。同居时或忘弟，弟自感愧，谓兄得妻忘弟，乃不告兄，自去回家。行至林野间，遇深泉，无船可渡，恸哭而死。化成一树，生于江口。兄不见弟，寻到其处，亦投身死于树边，成一块石，盘结树根。妻寻夫到此，又投身抱石而死，化为一藤，旋绕树、石上，叶味芳辛。刘氏父母寻至此，不胜哀恸，乃立祠其地，人皆焚香致拜，称兄弟友顺，夫妻节义。
　　七八月间，暑气未除，雄王巡行，常驻跸避暑祠前，见树叶繁密，藤叶弥蔓。王问而知之，嗟叹良久，命人将树果、采藤叶，亲咬之，唾于石上，其色生红，气芬芳。乃烧石灰合一而食，最为佳味。唇颊红色，知为物重。乃取而归，令各将种植，今即槟榔、美蒥叶及石灰是也。后凡南国娶会同大小之礼，以此为先。此槟榔所由始也。
　　
　　一夜泽传
　　
　　雄王传王三世，生一女，名仙容媚娘（神农十世孙）。年十八，容貌秀丽，不愿嫁夫，好游戏。周行天下，王不禁。每年二三月间，装戴〔载〕船艘，浮游海外，乐而忘返。
　　时大江边褚舍乡有人名褚微云（一作褚微子），生褚童子。父子性善慈。家遇火灾，财物散尽，存一布裤，父子出入，互相著之。及父老病，谓子曰："我死，必裸而葬，存裤与你。"子不忍，乃以裤敛葬之。
　　童子身体裸露，冻饿无聊，江边望见富贾船，则立水中乞丐。或持竿钓鱼，以资其身。不意仙容船卒至，钟鼓管龠，身后服侍从者甚众。童子惊怖，浮沙中有芦苇一丛，扶疏有三四株，避隐其中，以扒沙成穴而藏身，复以沙覆其上。顷刻之间，仙容驻船游戏沙中，上命以幔幮围芦丛，为沐浴处。仙容入幔中，解衣沃水，沙散而童子见。仙容惊认良久，知其男子。曰："我本不愿嫁夫，今遇此人，露居同穴，是天处之然也。汝亟起沐浴。"赐之衣裳，同下船，饮食宴乐。舟中之人皆以为嘉会，古今所无。童子具道其所以然，仙容嗟叹，命为夫妇，童子固辞。仙容曰："此天使之合，何辞！"原从者驰奏，雄王曰："仙容不惜名节，不爱吾财，巡游道路，下嫁贫人，何面目以见我？"
　　仙容闻之，不敢归。遂与童子开市津、立铺舍，与民贸易，渐成大市（今深市是也，一作河梁市）。外国富贾来往贩卖，事仙容、童子为主。有大富告曰："贵人出黄金一镒，今年出海外买贵物，明年得十镒。"仙容喜，谓童子曰："我夫妇是天所使，衣食是天所与。今取黄金与家人出贩海外，以为生计。"
　　童子遂与家人同行海外。有琼园山，山上有小庵。家人泊船汲水，童子登游。其庵有小僧，名佛光，传法于童子。童子留学焉，付金与家人买物。家人回至此庵。载童子归。僧赠童子一杖一笠，曰："灵通在矣。"
　　童子回，具言佛道。仙容亦觉悟，废市铺家业，二人寻师学道远游。此日已暮，未到村舍，暂宿中途，立杖覆笠以蔽之。夜三更，出城廓、珠楼、宝殿、台阁、廊庑、府库、庙社、金银、珠玉、床席、帷幕、仙童、玉女、将士、侍卫，罗列满前。明日见者惊异，各持香花玉食之物，进献称臣。有文武百官、分军宿卫，别成一国。
　　雄王闻之，以为女子作乱，率众攻之。群臣请分御之。仙容笑曰："非我所为，是天所使，生死在天，何敢拒父？顺受其正，任其诛戮。"时新集之众惊散，惟旧众在。官军至，驻营于自然洲，犹隔大江。日暮，未及进军。夜半，大风扬沙拔木，官军大乱。仙容部众城廓一时散去升天，其地陷成大泽。遂立祠，时时致祭。名其泽曰一夜泽，其洲曰幔幮洲，其市曰深市（一作河梁市）。
　　后梁王命陈霸先将兵南侵，李南帝命赵光复为将军拒之。光复帅兵藏此泽。泽大深阔，沮洳难进兵，光复独木船突出突之，劫取粮食持久，以老其师。三四年间，锋不得交。霸先叹曰："古谓一夜升天泽，今乃一夜盗劫泽。"会侯景作乱，梁王召霸先还，委裨将杨孱统其众。光复斋戒，设坛于泽中，焚香致祷，忽见神人（一作褚童子）骑龙升坛中（一作泽中），谓光复曰："我升天处，灵异尚在。汝能恳祷，故来救助，以平贼乱。"遂脱龙爪以授光复，曰："以此插兜鍪上，所向贼灭。"言讫升天。光复得此，军威大振，奋身突战，梁军大败。斩杨孱于阵前，梁贼乃退。光复闻南帝殂，自立为赵越王，城于武宁邹山（一作邹　园山，即金木山，在石河县南界海门外）。
　　
　　蒸饼传
　　
　　雄王既破殷军之后，国家无事，欲传于子，乃会官郎，公子二十二人，谓曰："我欲传位，有能如我愿，欲珍甘美味，岁终荐于先王，以尽孝道，方可传位。"于是诸子各求水陆奇珍之物（一作异味），不可胜数。惟十八子郎僚母氏单寒微，先已病故，左右寡少，难以应办。昼夜思想，梦寐不安。夜梦神人告曰："天地之物所贵于人，无过米。所以养人，人能壮也。食不能厌，他物莫能先。当以糯米作饼，或方或圆，以象天地之形，叶包其外，中藏美味，以寓父母生育之重（一作状）。"郎僚惊觉，喜曰："神人助我也。"遵而行之。乃以糯米择其精白，选用圆完无缺折者，淅之洁静，以青色叶包裹为方形，置珍甘美味在其中，以象天地包藏万物焉。煮而熟之，故曰蒸饼。又以糯米炊熟，捣而烂之，捏作圆形以象天，故曰薄持饼。
　　至期，王命诸子具陈所献，历而观之，无物不有。惟郎僚独献蒸饼、薄持饼。王惊异，问之，郎僚具以梦对。王亲尝之，适口不厌，胜于诸子所陈之物，叹美良久。乃以郎僚为第一，岁时节候，常以是饼奉事父母，天下效之至今。以名郎僚，故呼谓节料。
　　初，王传位于郎僚，兄弟二十一人，分守藩篱，立为部党，以为藩国。迨后众将争长，各立木栅以遮护之，故曰栅、曰村、曰庄、曰坊，自此始。
　　
　　西瓜传
　　
　　雄王之世，有臣枚暹，本外国人。年甫七八岁，王买诸商船为奴。及长，面貌端正，记识事物，王赐名枚偃，号安暹。赐之一妾，生得男女。宠任之，委以事务，渐成富贵。苞苴踵门，遂生骄慢，常言曰："都是我前身之物，不曾有主恩。"王闻之大怒，曰："为人臣子，自生骄慢，不知主恩，谓都是前身之物，今置汝于海外无人之地，尚有前身之物否？"乃放枚偃于峨山县（一作夹山）海口外沙河〔洲〕，四边无人迹通焉。留与粮食，足四五月，使食尽而死。其妻恸哭，安暹笑曰："天既生我，必能养我。生死在天，吾何忧乎？"忽见白鸟飞从西来，止于山隅，叫号三、四声，乃吐瓜核六七个，落于沙上，发生茂盛，结成果实。安暹喜曰："此非怪物，此天所以养我也。"剖而食之，其味清甘，精神淡爽，留其核，后年再种，不可胜食。又以易米粟，养妻子，不知其名，以鸟衔自西来，故曰西瓜。渔钓商贾之客，食者皆悦其味。远近村巷之人，买者亦传其种。
　　后王思及之，使人就所居问存否。其人归报，王叹息曰："彼谓前身之物，诚不虚也。"乃召还，复其职，赐以奴婢。名其所居沙洲曰安暹洲，其村曰枚村。或称安暹父母祖妣原其所居，即今清华处峨山县安暹洲是也。
　　
　　白雉传
　　
　　周成王时，雄王命其臣称越裳氏，献白雉于周。其言语不通，周公使人重译，然后相通。周公问曰："何为而来？"越裳氏应曰："今天无淫雨、海不扬波三年矣。意者中国有圣人矣，故来。"周公叹曰："政令不施，君子不臣其人；德泽不加，君子不享其物。及记黄帝所誓曰：‘交趾方外，无得侵犯。'"赏以重物，教戒放回。越裳使忘其归路，周公命赐之骈车五乘，皆为向南之制。越裳氏载之由扶南、林邑海渚，期年而至其国，故指南车常为先导。
　　后孔子作《春秋》，以文郎国为要荒之地，文物未备，故置之而不载焉。旧本曰：周公问曰："交趾短发文身，露头跣足黑齿，何由若是也？"越裳氏应曰："短发以便山林之入。文身以为龙君之形，游泳于河，蛟龙不犯。跣足以便缘木。刀耕火种，露头以避炎热。食槟榔以除污秽，故黑齿。"
　　
　　
　　《岭南摭怪列传》卷之二
　　石室陈世法贰之编辑。赐戊戌科进士、前茂林郎、京北道监察御史洪川〔州〕泽呜武琼晏温校正。宁山乔富好礼删定。
　　
　　李翁仲传
　　
　　雄王季世，交趾慈廉县瑞香社人姓李名身，生而长大，长二丈三尺。骄悍杀人，罪恶至死。雄王惜不忍诛。
　　至安阳王时，秦始皇欲加兵我国。安阳王以李身交秦（一作献之），始皇甚喜，任为司隶校尉。始皇并吞天下，使将兵守临洮，威震匈奴，匈奴不敢犯塞。封为辅信侯，尚公主（即皇妃白净宫，生六世王，正月初十日忌）后以老归国。匈奴再犯塞，始皇复思李身，使人来征。李身不肯行，窜在村泽，秦王责之。安阳王寻不得，诈曰以死。秦问何由而死，以泻泄对。秦遣使验之，遂煮粥搅地以为实迹。秦命以尸来，李身不得已，乃自颈（时二月初二日）。以水银涂其尸，送纳于秦。始皇异之，乃铸铜为像，号曰翁仲，置咸阳金马门外。腹中容数十人，潜摇动之，匈奴以为生校尉，不敢犯塞。
　　至唐赵昌为交州都护，夜梦与李身讲《春秋》、《左传》。因问其故宅，立祠祭之。迨高骈平南诏，愿显〔灵〕助顺。高骈重修庙宇，雕木为像，号李校尉祠。今在慈廉县瑞香社（古市现社，今改瑞香社）大江边，去城西五十里。今祀典为最灵祠，每年春祭，在国威府之先。诗云：文武全才大丈夫，咸阳遗像镇群胡。永著一番谈经梦，血食南天壮帝国。
　　
　　越井传
　　
　　越井在武宁郡邹山。雄王世，殷王举兵南侵，驻兵于邹山下。雄王求助于龙君。龙君告以遍求天下奇才，贼可平矣。董天王应期而生，骑铁马击之，殷将士皆奔走。殷王败死于山下，为地府君。民立祠奉祀，岁久寝衰，祠庙颓废。
　　历周至秦，本国人崔亮，仕秦为御史大夫焉。过其地，见祠颓败，慈悲重修庙宇，因题诗曰："古人传道是殷王，巡狩当年到此方。山秀水流空见庙，精升迹在尚闻香。一朝胜败无殷德，万古威灵镇越裳。百姓从兹皆奉事，默扶国祚永无疆。"
　　后任嚣、越陀将兵南侵（安阳王时），驻军于山下，重修庙貌，厚加奉祀。殷王感亮德，欲报其功，使麻姑仙出境寻之。时亮已死于秦，惟子崔伟尚在游学。时正月上元节，民游此祠，有献玻璃瓶一双。麻姑手持玩看，忽坠地破缺，众人捉取追还。麻姑衣弊衣，人不知其为仙，遂辱打痛楚。崔伟见怜之，解衣与麻姑赏之，得免。麻姑问伟所居，伟具道父由。麻姑始知其为崔御史之子，喜谓伟曰："今吾无报，他日必有报之。"因授伟艾一束，谓曰："谨守此物，不离其身，后见人有肉瘿疾在首，灸之即消，必得大富贵。"伟受之，亦不知其为仙药。
　　行至亲友应玄家，玄为道士，有首瘿。伟曰："我有艾，能治此疾，请为治之。"乃以艾灸，其瘿自消。玄曰："是仙药也，无物还报，愿以别恩报之。我见亲戚贵人亦事〔有〕此疾，尝言谁能疗此，则分家财与之不吝。请君治之，因以为报。"
　　玄引伟就任嚣家灸之，瘿即消愈。嚣甚喜，养伟为义子，开学堂以赐为学，待其有用。伟性聪明，读书鼓琴，嚣女芳容见而悦之，因与伟通。嚣子任夫知之，欲置之死，将以伟祀猖狂神。诱曰："年终荐猖狂神，未有其人。今不可路行，恐被生擒。且入隐厅房以避之。"伟不知其意，从之。任夫锁其门，芳容知之，潜以刀与伟，凿壁而出。
　　暮夜暗行，欲就应玄家。奔行山上，山有窟，忽坠穴中，约一更到穴底。伟痛卧一刻，方能起坐。日出至午，照透穴中，见四顾皆石壁，无阶可升。其上有一石块，岩乳流于石盘。有一白蛇，身长百丈，其角赤、口青、髯白，鳞颈下有瘿疾，额上有金字曰："王京子"。蛇出食石乳，再深入穴中。伟居穴中三日，饥甚，盗食石乳，蛇出，见乳盘空尽。举首见伟，欲吞之。伟惊惧，跪拜曰："臣避难坠于此，无以充饥，盗食其物，诚为有罪。今见有额下肉瘿，臣有三年艾，愿宽臣罪，以尽小技。"蛇仰首求灸。忽见火烧，上有一片炭落下穴中，伟取灸之，瘿即消愈。蛇乃弯身向伟前，意欲令伟骑上。伟乃骑其背，蛇即将出穴中，夜二更到崖上，不见人行，蛇摇尾，使伟下，后入穴中。
　　
　　伟行迷路，恍见一城，门上有高楼，赤瓦玲珑，灯光照耀。门挂赤匾，标题金字曰："殷王城"。伟坐门傍，望见庭中有池，池中有五色莲花。池畔有槐柳数行。砖街平坦，玉殿珠宫，廊宇宏敞。上设金龙床，铺银花席。有琴瑟二张，寂不见人。伟徐来鼓之，俄见金童玉女数百人，待卫殷王后开门而出。伟大惊，下殿伏拜。后笑曰："崔官人自何而来？"引接上殿，曰："前殷王殿废坏，无人奉祀，赖崔御史重修，世人效之，奉祀无穷。已命麻姑仙寻报德，不遇御史而遇公子，未有以报。今得睹公子面，然上帝有敕，王朝天在。"乃赐伟酒馔，劝之醉饱方罢。忽见一人长须大腹，奉表前来，跪奏曰："正月十三日，北人任嚣被猖狂神打死。"奏毕，后谓曰："羊官人引崔公子归世。"后遂归。羊官人使伟闭目坐肩上，一刻余到山上。羊官人化为石羊，立于山中，今犹在邹山阳赵越王祠。
　　后伟归应玄家，具道其事。至八月一日，当斜阳时，伟与玄相出游，见麻姑仙携一女赐伟，使为夫妇，并赐龙燧宝珠。
　　初，珠有雌雄一双，自黄帝历殷，传为世宝。邹山之战，殷王佩之而死，埋藏地中，珠之光彩常冲天。秦时兵火，珍宝俱焚。望气知其龙燧宝珠尚在南国，远来求索。至是殷王以宝珠报伟。时人以金银彩缎价钱百万贯买之，伟于是大富。后麻姑仙迎伟夫妻去，不知何之，化仙矣。今井已荒成阔穴，俗传为越井岗。
　　
　　金龟传
　　
　　瓯貉国安阳王，巴蜀人也，姓蜀名泮。因先祖求雄王之女媚娘为婚，雄王不许，怨之。泮欲成前志，举兵攻雄王，灭文郎国，改号瓯貉国而王之。筑城于越裳之地，随筑随崩。王乃立坛斋戒，祈祷百神。三月初七日，见一老人从东方来，至城门，叹曰："建立此城，何时而就？"王喜，迎入殿，行拜礼，问曰："立此城，临就复崩，伤损功力而不能成，何也？"老人曰："有清江使来，与王同筑成。"言讫辞去。
　　翌日，王出东门望之，忽见金龟从东方来，立于水上，能解作人语，自称清江使，明知天地阴阳鬼神之事。王喜曰："此老人所以告我者。"遂以金辇舁入城中，延坐殿上，问以筑城不就之故。金龟曰："此山精气，乃前王之子，为国报仇，并有千载白鸡化为妖精，隐在七曜山中。有鬼，乃前代乐工埋葬于此，化为鬼。傍有一馆，以宿往来人。馆主名悟空，有一女并白鸡一双，是鬼精之余气，凡人往来宿泊者，鬼精化千形万状而害之，死者甚众。今白雄鸡娶馆主之女，若杀雄鸡，灭其鬼精，彼必聚阳气化为妖书，鸱鸮鸟衔书飞上旃　之树，奏于上帝，乞坏其城。臣啮坠其书，王速收之，则城可成。"
　　金龟使王托为行路人，寓宿馆中，置金龟于门楣上。悟空曰："此馆有妖精，夜常杀人。今日未暮，郎君速行，勿宿。"王笑曰："死生有命，鬼魅何为？吾不足畏。"乃留宿焉。
　　夜间鬼精从外来，呼曰："何人在此，不速开门？"金龟叱曰："门闭，汝何为乎？"鬼精放火，变现千形万状，诡异多方，以惊怖之，终不得入。至鸡呜时，鬼精走散。金龟会王，追蹑之，至七曜山。鬼精收藏殆尽，王乃还馆。
　　明旦，馆主令人来收葬宿泊人身尸。见王欣然笑语，皆趋拜曰："郎君安然若此，必圣人也。"乞求其神术以救生民。王曰："杀尔白鸡而祭之，鬼精尽散。"悟空从之，杀白鸡，而女子即倒死。乃命掘七曜山，得古乐器及骨骸，烧碎为炭，投之江流。日将晚，与金龟登越裳山，见鬼精以为鸱鸮鸟，六足，衔书飞上旃　树。金龟遂化为色鼠，随其后，啮鸱鸮足，书坠于地。王速收之，书蠹已过半矣。自此鬼精遂灭。
　　筑城半月而就，其城延广千丈余，盘旋如螺形，故曰螺城，又曰思龙城。唐人呼曰昆仑城，取其最高也。
　　金龟居三年，辞归。王感谢曰："荷君之恩，其城已完。如有外御，何以御之？"金龟曰："国祚盛衰，社稷安危，天之运也。人能修德以延之，王有所愿，何为惜之？"乃脱其爪授王曰："用此作机弩，向贼发箭，无忧矣。"言讫，遂归东海。王命皋鲁为弩，以爪为机，名曰：灵光金龟神机弩。
　　后赵王佗举兵南侵，与王交战。王以神机弩射之，佗军大败，驰于邹山与王对垒，不能正战，遂请和。王喜，许小江以北佗治之，以南王治之。
　　未几，佗求婚。王不意，以王女媚珠嫁佗子仲始。仲始诱媚珠窃觅神机弩，潜作别机换金龟爪。诈谓北归省亲，曰："夫妇之情，不可相忘；父母之亲，不可偏废。吾今归省，万一两国失和，南北隔别，我来寻汝，将用何物表我？"媚娘曰："妾为儿女，如遇睽离，情难胜矣。妾有鹅毛锦褥，常附于身处，到时即拔毛置三歧路以示之。庶得相救。"
　　仲始挟机而归。佗得之，大喜，乃举兵攻王。王恃神机弩，围棋自若，笑曰："佗不畏神机弩耶？"佗军进迫，王举弩，而神机已失，乃自奔走。王置媚珠于马后，与之南走。仲始认鹅毛而追之。王至海滨，途穷无舟楫可渡。王呼曰："王丧乎！清江使何在？速来救我！"金龟涌出江上，叱曰："在马后者，贼也。"王乃拔剑斩媚珠，女祝曰："妾为儿女，有叛逆之事以害死其父，则为微尘。如忠孝一节，为人所诈，死则化为珠玉，雪此仇耻。"媚珠死于海滨，血流水上，蚌蛤吸之，化成明珠。王持七寸文犀，金龟开水，引王入于海去。世传演州郡高舍社夜山，即其处也。佗军到此，茫然无所见，惟媚珠尸在焉。仲始抱媚珠尸，归葬螺城，化为玉石。媚珠已死，仲始痛惜不已，于沐浴处，想媚珠形体，遂投井死。后人事东海明珠，以此井水洗之，愈明洁。因避媚珠名，故呼明珠为大玖、小玖是也。
　　
　　二征夫人传
　　
　　按史记，二征夫人本姓雄氏，姊名侧，妹名贰，峰州麊泠人，交州雄将（雄一作貉）之女也。初，侧嫁于朱鸢县人诗索（一作谢素），为夫甚有节义，雄勇能决事务。时交州刺史苏定贪暴，世人苦之。侧仇定之杀其夫，乃与妹贰举兵攻定，陷交州，以至九真、日南、合浦诸郡皆应之。遂略定岭外六十五城，自立为王，始称征氏焉。建都于乌鸢城。
　　苏定奔归南海，汉光武闻之，贬苏定于儋耳郡。遣将军马援、刘隆等代击之。至浪山，夫人拒战逾年，后见马援兵势强盛，自度乌合之众，恐不能支，遂退保禁溪。援率众攻之，卒徒走散。夫人势孤，乃陷没于阵，或云登希山，不知所之。
　　世人哀之，立庙于喝江口以奉祀。凡遭灾患，人祈祷之，神灵显应。李英宗时遭大旱，命感净禅师祷雨。一日雨降，凉冷袭人，帝喜。顷之忽然而睡，梦见二女，戴芙蓉冠，绿衣朱带，驾铁骑随风而过。帝怪问之，答曰："妾即二征姊妹，奉上帝命行雨。"帝欲谆勤请益，乃举手止之。帝梦觉，感怀之。敕修造祠宇，具礼享之。后有托梦于帝，请立祠于古来乡。上从之，敕封贞灵二夫人。陈朝加封显烈制胜纯保顺名美字号，至今褒封，香火无穷焉。
　　
　　蛮娘传
　　
　　汉献帝时，太守士燮城于平江南边（今天德江是也），城之南有佛寺，有僧自西而来，号伽罗阇梨，住持此寺。能立独脚之法，人敬奉之，呼僧为尊师，皆来学道。
　　时有女名蛮娘，父母俱亡，贫苦日甚，亦笃求佛道。然讷于言语，不能与众诵经，常居厨灶捣米，采菜炊爨，以供一寺之僧乃四方学者。
　　五月间夜刻短，僧徒诵经到鸡呜时，蛮娘供厨已熟，僧徒诵经未已，未行食粥，蛮娘乃假寐于门厨中，不意忘机熟睡。僧徒诵经罢，各归本房。蛮娘当门睡，僧阇梨步过蛮娘，蛮娘歆然乃动，胞里受胎。三四月间，蛮娘有惭色而归，阇梨亦羞而去。
　　蛮娘行至三歧路江头寺居之，满月生一女，寻阇梨还之。夜间，阇梨将女就三歧路，见蓉〔榕〕树枝叶茂盛，有一蠹处深洁，阇梨付与曰："我寄此佛子，汝藏之，各成佛道。"阇梨、蛮娘将辞去，阇梨与蛮娘一杖，曰："我以此赐汝，汝还，或有岁时大旱，汝以杖棹地，地上出水，以救生民。"蛮娘敬受而还居本寺。
　　遇岁大旱，以杖卓立，地自然水涌出，民多赖之。时蛮娘九十余岁，适蓉树摧倒，流至寺前江津，蟠旋不去，民竟斫为柴，斧斤破缺，乃相率乡里三百余人，拽之不动。会蛮娘下江津洗手，戏撑之，其树转移。众皆惊异，使蛮娘拽上岸，令匠人作四佛像。斫树中，至三歧所藏女处，见已化成一石甚坚。匠人斫之，斧斤尽缺。匠人投石渊中，光芒放出，顷刻余始沉，匠人皆死。请蛮娘礼拜，借渔人入水收之，迎入寺殿，纳佛像中，其像贴以金，阇梨置号佛像曰法云、法雨、法电、法雷。四方祈祷，无不应者，皆呼蛮娘为佛母。四月初四日无病而终，葬于寺中，人以此日为佛生辰，每年是月日，四方男女常聚会其寺，游戏歌舞，世呼为浴佛会云。
　　
　　南诏传
　　
　　南诏者，赵武帝佗之后也。汉武帝时，南越丞相吕嘉不服而杀汉使安国少季等。汉武帝命将路博德、杨仆等将兵伐之，擒卫阳王建德及吕嘉等而并其国，分置守令任焉。
　　其赵氏子孙，各散四方，后复归于神符、横山空闲无人居处，实繁有徒，造作船艘，时或过海突入境内，劫掠海滨之人，戮汉守令。其民畏服，呼为南赵。其后因讹为南诏，故龙爪号焉。
　　至吴王孙权时，命戴良、吕岱等为守牧以治之。南诏自天擒山并河华、高望、横山、乌踦、海岸、吏部、长沙、桂海、望盖、磊雷之处，山高海阔，波涛险阻，绝无人迹，南诏之众居焉。常以盗劫为业，攻杀守牧，曾不能禁，其众稍盛。多以货财珠玉赂于西婆夜国，求为亲属，以相救助。
　　晋末，天下大乱，有土酋赵翁李，亦赵武帝佗之后也，兄帝众多，勇略过人，为众所服。与南诏众合，得二万余人，复以珠玉进于西婆夜国，乞隙地在近边以居之。时西婆夜国以海滨源头相杂各半，分为二路。上自夔州，下至演州，为嘉远路。杀牛马相盟，分为南诏半，赵翁李统焉。于是翁李筑于演州高舍乡，东夹海，西至婆夜国，南至横山，自立为王。
　　东晋时，命将军曹耳将兵攻之。翁李于源头险阻伏象兵击之，又出海外连山、末山以避之。彼聚则我散，彼散则我聚，朝出暮入，往复四五年间。晋军不耐山岚，死亡过半，乃退还。
　　南诏常侵掠南城、东城、长安各处，守令不能制。至唐愈盛，懿宗命高骈将兵讨之，亦不能克而还。五代晋石敬塘命司马李进兵二十万攻于涂山，南诏乃退还，附居于哀牢国边地，号头横模国盆蛮。常以掠略为业，时废时止，未曾弥息焉。〔今为镇宁府，尽入大越舆图万万世矣。〕
　　
　　苏沥江传
　　
　　唐懿宗咸通六年，命高骈为都护将军，将兵击南诏而还，遂置静海军于岭〔安〕南城，以高骈为节度使。骈通天文地理，相地形势，筑大罗城于泸江之西，周三十里，以居焉。有小江从泸江流入西北，绕过其南，回抱罗城，复流入大江。
　　时当六月间，雨水涨溢。骈乘舟顺流入小江，方里许，忽见一老人，须发尽白，容貌奇异，浴江中流，笑语欣然。骈问："臾姓名为谁？"对曰："我姓苏名沥。"骈复问："家何在？"曰："在此江中。"言讫，拍水晦暝，忽然不见，骈知是神人，名其江为苏沥江。
　　又一日方早，骈出，立于罗城之东泸江畔。见大风自起，波涛汹涌，云雾昏暗。有异人立于水上，高二丈余，身着黄衣，头戴紫冠，手执金简，空中光彩，升降飞扬。日上三竿，云气未散。骈尤惊异，欲压之。夜梦神人告曰："莫压我，我是龙肚之精，地灵之长。吾公筑城于兹，未得相见，故来见之，何压符术？"骈惊觉。
　　明日设坛转咒，以金铜铁符为压。是夜，雷轰奋迅，风雨大作，天地昏暗，神将咆哮，惊天动地。顷刻间，复见金铜铁符尽出地上，化为灰烬，飞散空中。骈尤惊异，叹曰："此处有灵异之神，不可久留，以取凶祸。"后懿宗召骈还，果被诛，以高鄩代之。
　　
　　伞圆山传
　　
　　伞圆山在南越国京城升龙城之西也。其山高一万二千三百丈，周九万八千六百里，三山罗立，峰圆如伞形，故名焉。
　　山之大王，唐僧《哀交州》纪以为山精，姓阮氏，极为灵应。旱时潦岁，祈祷御灾捍患，捷于影响，奉祀者诚敬不已。往往于晴明之日，如有幢幡之状，缥缈山谷间。随近之民，谓之山神现。
　　唐高骈在安南时，欲压胜灵迹，剖十七岁未嫁之女，去肠，以芯草充其腹，被以衣裳，坐以凳椅，祭以牲牢，伺其举动，挥剑斩之。愚弄诸神，率用此术。常以此荐伞圆山大王，见有乘白马于云端，唾之而去。骈叹曰："南方灵气未可量，旺气乌可绝也！"其灵应昭著如此。
　　初，大王望见伞圆山秀丽，乃作一条路，自白番津向伞岭之阳，行至安渊峒，又至岩泉别源之处，并作殿以休息焉。又行过右畔云梦山岭居之。或游小黄江以觅鱼，经过村落，皆作殿以〔为〕憩息之所。厥后，居民见其殿迹，遂作殿庙以事之。
　　又按鲁公《交州记并故传》：相传大王本山精，姓阮氏，与水族相誓于峰州茄宁山居焉。周赧王时，雄王十八世孙至都峰州之越池，号文郎国。有女名媚娘（神农二十七世孙女），美貌遐闻。蜀王泮求婚，不许，欲择佳婿。数日，忽见二人，一称山精，一称水精，皆为求婚。雄王请试法术。山精乃指山，山崩，出入石中无所碍。水精以水喷空，化为云雨。王曰："二君并有神通，然吾只有一女，若聘礼先至者，吾即嫁之。"明日，山精将珍玉、金银、山禽、野兽等物来献，王许之。水精后至，不见媚娘，大怒，率水族欲去夺之。大王以鱼网横截慈廉县江，水精乃别开小黄江一带，自莅仁山喝江入沱江以击伞圆山之后，又歧开小迹江以向伞圆山之前。所至甘蔗、车楼、古鸮、么含沿江之间，破掘为湾，以通水族之众。常起风晦冥，引水击王。山下民见之，即编为疏篱以护之，击相舂，大噪以救之。每见梗蓬流着篱外，射之。死者为龙、蛇、鱼鳖之尸，堵塞江。年年七八月间，常有水溢，山下所近人民多被大风、潦水，禾谷损害。世传以为水精、山精争娶媚娘云。
　　大王得神仙长生诀，甚显灵，为大越第一福神。陈朝翰林学士阮士固征西拜谒，有诗云："山似天高神最灵，心扃才扣已闻声。媚娘亦有显灵术，且为书生保此行。"后传后新增也。
　　按《世法集》云：昔貉龙君娶妪姬，生一胞百卵，开出一卵一男。龙君将五十归海；五十同居，与妪姬分治天下，号为雄王。而伞圆山大王乃归海五十男之一焉，非山精灏气之神也。王自海国由神符海口而归，寻其清幽之地，民俗淳厚之处而居焉。过大江至龙肚之地，次于震泽，欲留之。有不满之意，遂去之。溯泸江而上，至福禄江畔，望见伞圆山崇高秀丽，三山罗列，俨然如画，兼有山下之人俗尚朴素，杀牛洒酒，日用饮食，歌咏沉吟而已。王于是作一条路，其形如弦，自由番津向至伞圆山之阳，行至安渊峒作殿以休息焉。
　　
　　龙眼、如月二神传
　　
　　黎大行皇帝天福元年，宋太祖命将军侯仁宝、孙全兴等将兵南侵，至大滩江，黎大行与将军范巨俩军于屠虏江拒之，对垒相守。大行梦见二神人于江上，拜曰："臣兄弟一名张呼，一名张喝。先事赵越王，率众征讨逆贼，以有天下。至后失国，李南帝召臣兄弟，臣等义不可生，饮鸩而亡。帝悯臣等之功，嘉其忠义一节，赐臣等名为神部官将，统领鬼兵。今宋兵入境内，为我国生灵之苦，故臣来见，愿为帝攻击此贼，以救生灵。"大王惊寐，喜谓近臣曰："此神人助我也。"即焚香于御船前，祝曰："神人能与我成此功业，则褒封血食，万世无穷。"遂宰牲致祭，焚香，衣冠，纸钱，马、象之物。
　　是夜，大行梦见二神人，共著所赐衣冠前来拜谢。后夜，复见一人领白衣鬼部自平江南来，一人领赤衣鬼部从如月江北下，共向贼营而击。
　　十月三十日夜三更，天气昏黑，暴风疾雨大作。宋兵惊惶。神人隐然立于空中，高声吟曰："南国山河南帝居，皇天已定在天书。如何北虏来侵掠，白刃翻成破竹余。"宋兵闻之，兵将蹂躏而散，相攻相杀，各尽奔逃。生擒不可胜数。宋军大败而还。
　　大王回兵献捷，封赏功臣，追封二神人，一曰威敌大王，立庙祠于龙眼三歧江，使龙眼平江之民奉事之；一曰却敌大王，立庙祠于如月三歧江，使如月沿江之民奉事之。血食无穷，今犹为福神也。
　　
　　徐道行、阮明空传
　　
　　佛迹山天福寺禅师，姓徐名路，字道行。父荣仕李朝，为僧官都察。常游安朗乡，娶曾氏名鸾，因家焉。路，曾氏所生也。少事游侠，倜傥有大志，举动云为，人莫能测。常与儒者费生、道士黎全义、伶人潘乙相友善。夜则刻苦读书，日则弄笛、击球、搏戏为乐。父常责其荒怠。一名，窃窥房内，见灯火阑残，简书堆积，路方据案而睡，手未释卷。由是不复为虑。后应僧乡试，中白蓬科。
　　未几，父以邪术忤延成侯。延成侯籍大颠禅师，以法殴杀，投苏沥江。尸流至安决桥延成侯家所居处，忽立而止，竟日不去。延成侯惧，告大颠，颠至，偈云："憎恨不满宿。"尸应声倒去。
　　路思复父仇，计无从出。一日，伺大颠出，欲邀击之。俄闻空中偈云："止之！"路惧，舍杖而去。
　　欲往度国求灵异术，途经今〔金〕齿蛮，险阻而还。乃于佛迹山岩内隐居，日常转诵《大悲陀罗经咒》，满十万八千遍。一日见神人前来，谓曰："弟子即镇天王也，感师持经功德，故来相候，以备指使。"
　　路知道法已圆，父仇可复。亲至安决桥步头，以所柱杖子试投急流中，杖逆流行至西阳桥乃止。路喜曰："吾法胜大颠矣。"直至颠所。颠见，谓曰："尔不记前日事耶？"师仰视空中，寂无所睹，因殴击之，颠发病死。
　　自是宿冤雪尽，俗虑灰寒，遍往丛林，访求佛印。闻乔智玄于平化道，躬往参谒，且问真心。偈云："久混凡尘未识金，不知何处是真心？愿垂指教开方便，便见菩提断苦寻。"玄答偈云："五音秘诀演真金，个中满月露禅心。河沙更是菩提道，拟向菩提隔万寻。"路茫然不决，遂之法云山寺，谒范会禅师，下问曰："如何是真心？"范曰："阿难个个是真心。"路豁然自得，云："如何行住？"范曰："饮食渴饮。"路拜辞而去。自是法力有加，禅缘愈笃。山蛇野兽，群来驯扰，燃指祷霖，咒水治病，无不立验。有俗问："行住坐卧，尽是佛心？"路示偈云："作有尘沙有，为空一切空，有空如水月，勿箸可空空。"又曰："日月出岩头，人人失火珠。归人有驹子，行步不骑驹。"
　　时李仁宗皇帝无嗣，会祥符大庆三年三月，清花府人上言："海滨沙洲有灵异小童，年方三岁，自称皇子，号为觉皇，凡帝所为，无不知之，乃大颠之所化生也。帝遣中使往视，果如其言。迎还京师，居报天寺。帝以其聪异，颇爱之。欲立以为嗣，群臣切谏，以为不可。且曰："彼诚灵异，必宜托生宫禁，然后可也。"帝从之。遂设大会七日夜，托胎生法。路闻之，谓其姊曰："彼儿妖邪，惑人甚矣。吾忍坐视不救，以簧惑群心，蛊乱正法耶？"因使姊佯为观会者，密持路所结印数杖（一作珠），插于廉上，会至三日，觉皇撄疾，语人曰："遍满国界，铁网罗罩，虽然托生，恐无路也。"帝命解咒，果获路，于兴圣楼收系之，会群臣议。崇览侯适过，路哀诉曰："愿垂力以救贫僧幸免，异日寓胎宫中，以报其惠。"侯颔之。及会议，佥〔咸〕曰："陛下以无嗣，故其彼托生，而路妄自解咒，得罪。"侯奏曰："觉皇设有神力，虽路解咒，夫亦何害？今反如是，路出觉皇远矣。臣愚窃为与其罪路，莫若赐之托生也。"帝然之。
　　路竟诣侯第于夫人浴处，遍视，夫人大怒。以告侯，侯素知其意，竟不之诘。夫人于是有娠，路嘱侯曰："夫人临诞之时，必先相告。"及临期，路见告至，乃澡身易服，谓其徒曰："吾宿因未了，且复托生出世间，暂为帝王。及寿终时，又为二十二天子。若见其身损坏，则我深入沮泥，不住生灭矣。"其徒闻之，无不感泣。路说偈曰："秋来不报雁来归，冷笑人间暂发悲。为报门人休恋着，古师几度作今师。"言讫，俨然而化。侯夫人遂生子阳焕，年甫三岁，仁宗养于宫中，立为皇太子。仁宗崩，太子即位，是为神宗，乃路之所生也。其路脱形之处，今尚在宁山县佛迹山天福寺岩中。
　　初，长安大黄（一作嘉远）潭舍乡人阮至诚居国清寺，明号空国师。少年游学，遇道行，服膺道教，历十余年。道行奖其心操，为与心印。且赐名焉。
　　及道行将谢世，谓明空曰："昔吾世尊师道果圆成，犹有金创之报，况于末世玄微，岂能自保？我今见出世间，在人主位，来生病债，决定难逃。于汝有缘，应为相救。"道行已化，明空遂还旧寺耕焉。二十余年，不求闻达。
　　时李神宗方撄奇病，愦乱心神。愤痛之声，阚虎可畏。天下良医应诏而至者以千万计，不能措手。时有小童谣曰："欲治天子病，须得阮明空。"乃遣使物色，得焉。
　　明空见使者至，舟中棹卒众多，欲为蔬素以食，乃取饭一小锅，出与舟中棹卒同食，乃示之曰："子弟繁多，恐不足。你等姑且食之。"由是棹卒凡数百人，皆食不能尽。食罢，又示曰："你等且暂熟睡少顷，须待潮涨，我始发行。"棹卒从之，皆于船上熟睡。才顷刻间，归船已至都下。棹卒睡觉，皆惊异。
　　明空既至，诸方硕宿，已在殿上行法，见明空朴陋，不有加礼。明空亲把大钉，长五寸许，钉于殿柱。抗声曰："有能拔此钉，方能疗病。"如是再三，莫有应者。明空乃以左手两指拔之，钉便随出。众皆惊服。
　　及见神宗，明空厉声曰："大丈夫尊为天子，富有四海，故为发如是狂乱哉？"帝乃大惊栗。明空令取巨镬贮油，煮既百沸，以手搅之数四，遍洒帝身，其病辄愈。即拜明空为国师，蠲户数百，以褒赏之。
　　太平二十二年辛丑，明空去世，寿七十六岁。
　　
　　杨空路、阮觉海传
　　
　　海清严光寺空路禅师，姓杨氏，海清人也。世业渔钓，乃舍其业而僧焉。居常念加持伽罗尼门经。
　　李神宗彰圣嘉庆中，与觉海为道友，潜居荷泽栖焉。所在求食，殆忘其身。外绝驰骛，内修禅定，心神耳目，日觉爽然。便能飞空屐冰，伏虎降龙，万怪千奇，人莫能测。寻本群州寺以居之。
　　一日，有侍者启云："某自到来，未蒙指示心要。敢呈诗云：‘锻炼身心好得精，森森直干对棋庭。有人来问空之法，身坐屏边影集形。'"师觉曰：""汝将由来，吾将汝接，汝行水来，吾为汝授，何处不与汝‘心要'？"乃呵呵大笑。师常说偈曰："选取蛟龙地中居，野情终日乐无余。有时直上孤峰岭，长啸一声寒太虚。"
　　会祥符大庆十年已亥六月初三日示寂。门人收舍利，葬于寺门。有诏广修其寺。时蠲户二十人，以奉香火。
　　觉海禅师，亦海清人也。居于本郡延福寺，姓阮氏。幼慕渔钓，常以一小艇为家，浮游江海。每二十五，遂舍其业，落发为僧。初，与空路俱事师，栖荷泽寺。寻归空路法。
　　李仁宗时，常与通玄真人召入莲瓮凉石寺侍坐。忽有蛤蚧对呜，聒耳可恶。帝命玄止之，玄默咒，先坠其一。帝笑谓师曰："尚留一个，与沙门师咒之。"少顷，一个亦坠。帝异之，作诗曰："觉海心如海，通玄道亦玄。神通能变化，一佛一神仙。"师由是声名驰于天下，僧俗俱尚。帝每以师礼待之，驾每幸海清行宫，必先诣其寺。
　　一日，帝谓师曰："应真伸足，可得闻欤？"师乃作八遍诵，身凌虚空，去地五丈，俄而复下。帝及群臣皆合手相叹。于是赐肩舆出入阙庭。
　　迨神宗朝，累召赴京师，辞以老病，不就。有僧问："佛与众生，谁宾谁主？"师作偈云："不觉汝头白，报你作饯客。若曰佛境界，龙门遭点额。"将示寂，告众偈云："春来花蝶善知时，花蝶应须便应期。花蝶本来皆时幻，莫将花蝶向心持。"是夜，有大星陨五丈室西南隅。诘旦，师端坐而逝。诏蠲三十户以奉香火，官其子二人以褒赏之。
　　
　　何乌雷传
　　
　　陈裕尊绍丰六年，麻罗乡人邓士瀛为安抚使，奉往使北国。其妻武氏在家。本乡有神祠，号麻罗神。神精夜夜化士瀛身，行止容貌，若类士瀛，入武氏房中，与之通淫，黎明即去，不知所之。后夜武氏问曰："府君已奉北使，如何夜夜得还，而昼则不见？"神诈曰："帝已差他官北使，而使吾侍左右，与帝围棋，不得出外。我念夫妇之情，故暗偷还，与汝以泻恩爱，明旦急赴入朝，不敢久居。"鸡呜复去，武氏心中疑之。
　　期年，士瀛使回，武氏已胎满月。士瀛奏闻，下武氏狱。帝夜梦一神人来告曰："臣麻罗神，其妻武氏已有孕，被士瀛争之。"帝惊觉。明日，命狱官将武氏讯其事由。帝即判曰："妻还士瀛，子还麻罗。"
　　越三日，武氏生一黑胞，破得一男，皮肤如墨。至十三岁，名曰乌雷。色虽黑如漆，而肌润如膏。十五岁，帝召入侍，甚宠爱之，赐为宾客。
　　乌雷出游，遇吕洞宾。宾问曰："好儿郎意欲何求？"雷对曰："当今天下太平，国家无事，视富贵犹浮云耳。止欲声色，以娱耳目而已。"洞宾笑曰："尔好声色，得失相当，名留于世。"因使乌雷开口试观。乌雷张口以示之。洞宾唾入，使吞之。洞宾腾空而去。
　　自是乌雷虽不识字，而敏捷辨给，多有过人，词章诗赋，歌戏吟唱，讽咏之声，嘲风弄月，绕梁遏云，人人自乐闻之。至于妇人女子，尤加悦焉，咸欲睹其面。
　　帝尝命于朝曰："如见乌雷奸犯谁家女子，将来帝便谢钱一千贯。若私杀者，倍〔赔〕偿一万。"帝屡与之从游。
　　时有仁睦乡宗室贵人郡主，名阿金，年二十三岁。其夫早亡，孀居，颜色艳丽，绝世无双。帝悦之，求幸不得。帝尝怪之，谓乌雷曰："尔何计司得之？"对曰："臣愿用力一年为期，如不见面，是谋不成，则臣已死矣。"拜辞而去。
　　归，即放却衣裳，浸于泥淖，暴于暑雨，以致丑陋。因着布裤，托为牧马儿。取竹篱一双，槟榔一封，就近主门外。以槟榔一封贻阍童，乞入刈草。阍童许之。时五六月间，茉莉园花方盛。乌雷一切刈尽，纳于笼中。侍婢见园花已尽，呼令缚之。执得三四日，无人承认。因问之曰："汝何家奴？胡不见主人来赎？"雷对曰："仆是飘泊人，无父母，无家主。常从唱儿佣作求食。昨见一官人，系马于城南门外。马饥无草，家僮赐钱五文，刈草一担。仆喜得钱而刈草，不识茉莉花为何物，疑是草也。今无以偿之，愿入为奴，以偿此债。"留之月余，主奴婢见其饥渴，与之饮食。夜间常歌唱。与阍童游，主家奴婢以至内侍姬媵，闻其歌声咸乐听之。
　　有一夜，过黄昏辰，不见点灯。郡主暗谢，左右无人。主大怒，呼侍婢前来，责以废役，欲箠楚之。侍婢皆顿首谢曰："臣等闻刈草奴歌唱之声，心甚爱悦，乐而忘返。不意废役至此。箠楚黜之罪是甘。"郡主置之不问。
　　时夏热。夜初更，郡主与众婢闲坐庭中。迎风弄月，以为胜赏。俄闻乌雷歌声，隔壁静听，恍若钧天之节调，殊非世上之声音。精神契会，意思凄凉，尤爱悦焉。遂使侍婢将乌雷入为家童，独在左右差使，渐为密近之奴。常令吟咏，以舒郁结之情。乌雷乘此益勤奔走，服劳于役。郡主为之感动，遂成幽郁之疾。累至三四月，其疾转加。婢媵服事，久而疲劳，夜深熟睡。郡主呼之，无人觉起。有一夜乌雷夜入侍疾，逼近郡主。其情难禁，谓乌雷曰："自尔来兹，为尔声使我成疾。"遂与乌雷交通，其疾稍愈。
　　自是情爱日密，至如丑污之态，无复顾惜，欲以田地与雷为家宅。雷曰："臣本无家住，今遇郡主，是真天仙，臣之福也，臣不愿田产及金银珠宝，愿得郡主进朝镶金妆玉之冠，试之一戴，死亦瞑目矣。"镶金妆玉之冠，乃先帝所赐，使之进朝贡之礼。至是亦与乌雷不惜也。
　　乌雷得冠，乃暗行而归，戴之见帝。帝见之甚喜。即命郡主进朝。乌雷戴镶金妆玉冠侍立。帝曰："曾识乌雷否？"郡主顾之面惭。时乌雷有国语诗云："??耨??愿爫碎，????天仙抵咤雷。"[1]自此名闻天下。王侯家女常讥笑之。有国语诗云："霜计油霜院特近，仍尼权贵少之得。??为声色铖（??？）醝酖，可惜朱??吏可惧。"[2]虽有诗鄙之，然常为声音所牵，避不能得，尝与之通交，人人不敢搏箠，惧前诏，追偿钱故也。
　　后乃私过〔通〕明威王女嫡女，拘获未杀。翌日，明威王进奏曰："乌雷夜入臣家，黑白难分，业已格杀，请命谢钱若干进纳。"帝不知其未杀，即判云："登辰格杀勿论。"时徽慈皇后乃明威王之亲姊，帝亦〔不〕着意。明威王归而杀之。乌雷将死，吟国语诗云："生死罗??诧管包，男儿免特?英豪。??（??）皮（为）声色甘罗??（??），托党罗??粓??市。"[3]又曰："吕洞宾告我曰：‘尔之声色，得失相当。'其言验矣。"
　　
　　注释
　　
　　↑ 中文意思是：我今潜来充奴仆，惟愿天仙属雷福。
　　↑ 中文意思是：面污脸垢神色谦，熙攘闹市常垂涎。钏镯本来金有色，岂待世人刮目看。
　　↑ 中文意思是：生死由天勿需忧，男儿但求成英豪，宁为声色轻生死，岂可舍身为糠糟。另，括号内为根据越文版维基文库的对译喃字
　　
　　夜叉王传
　　
　　昔在上古辰，南越瓯貉国之外有妙岩国，王号夜叉王。一曰长明王，一曰十头王。其国北接胡狲精国，胡狲精国王曰十车王，太子曰微〔征〕姿。微姿之妻曰白静后娘，容貌美丽，世所罕有，夜叉见而悦之，乃率众攻围胡狲精国，擒得白静后娘，微姿怒，遂领猕猴众，拔山塞海，尽为平地，攻破妙岩国，杀夜叉王，复取静后而还。盖胡狲国，乃猕猴之精。今占城国是也。
　　
　　
　　
