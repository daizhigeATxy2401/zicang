巢林笔谈续编
    
清·龚炜
    
    ●续编自序
    乙酉春，予以笔谈六卷付梓，四十馀年来视履所及，暨胸中所欲吐，稍稍见于此矣。而尘笥尚遗剩纸，迩来间有记言，复拣若干条，续编二卷。亦知谈何容易，敢云笔有余妍，要以意绪所触，不能自止。窃附坡公不删之义，以博一粲云。戊子仲冬，际熙老民龚炜又笔。
    ●卷上
    ◎御制明怀宗碑文
    顺治十四年，御制《明怀宗碑文》，驾过思陵，为之出涕。圣仁如此，所以开亿万世无疆之治也。
    ◎山西夫子
    汉儒多以著述训诂为经学，而言乎躬行实践，则无如山西夫子。其与曹操书云：“明公布大义于天下，而速取自树，非某之所敢知；君犹是汉也，某敢不臣汉哉？”以汉臣裁操，片词严于斧钺，凛乎《春秋》之义，其一生大节，为纲常名教之宗，尼山而后一人也。按古碑：关氏自石磐公讳审、道远公讳毅，皆有至行，通《易》《春秋》，夫子之祖父也。家学渊源，其来有自。
    ◎孟荀同传未合
    太史公《史记》是宇宙第一部大文字，而《孔子世家·赞》推崇至圣，又是秦汉以来第一人。独孟子与荀卿同传，未合。
    ◎顾瑞屏九岁奇县尹
    顾瑞屏先生年九岁时，尝戏县庭，县尹方坐堂，呼而责之曰：“尔童子顽甚，曾读书识字否？”对以初学时文。尹曰，试尔一破题，出“王坐于堂上”，即翘首而应曰：“望之不似人君，僭称王也。”尹大奇之。
    ◎董子云事君
    董子云：“上臣以人事君，中臣以身事君，下臣以货事君。”知此，则知所以事君矣。
    ◎贡院牙官似丑净
    兄孟容以录科案名误隶昭文，禀监临乔公，公不顾，两牙官叱去，威甚。时督宪尹公兼摄学政，录科案，公定也。因具呈，公即移送贡院。曩者挥叱之牙官，见系督宪送考，革面趋承，绝似戏棚中丑净站班。
    ◎齐桓最足服人处
    五霸，齐桓为盛，其最足服人处，尤在存三亡国
    ◎最爱谷诚文
    予最爱浙中谷先生诚文超妙，闻选贡时，学使颜公索其名不得，物色之，先生为赋十亩章。吾邑周止崖先生文亦高超，选拔后，即挂冠为道士。
    ◎梅花主人传
    生负花癖，而心性尤与梅近，思得余地种植而不可得。读周三瓢恭自撰《梅花主人传》，而神为往矣。其略曰：“主人性嗜梅，年四十，始得数亩之宅，周遭有池，池立丛条，主人树梅环之。每寒月瞳瞳，六花将笑，主人负暄花外，烹茗拈笔，品梅次第。倦则横笛吹落梅之词，回风旋舞，飞花作雪。其或香云既敛，瘦影横斜，辄歌小词，歌曰：‘山迢迢兮溪曲，曲中有人兮结茅屋。玄鹤无声花渺茫，主人吹笛花断肠。’又歌曰：‘溪曲曲兮山迢迢，中有人兮居衡茅。枕清瑟兮梦瑶台，明月印花溪上来。’”沈启南先生为作《梅花主人图》，世称神到之笔，惜未及见。
    ◎聂政其人
    聂政待母终而死知己，不忍累其姊，而重刑以绝踪，原是孝义之士，特不必为严遂用耳。尹氏至鄙为穿窬之微，而讥太史公盛传其事，毋乃太过？劫刺之事，本属邪路，侠士往往误为人用，只一点感激知己之心，迫而成此。其事则盗，其人未可尽抹倒也。
    ◎牛肉鳝鱼
    因果书谓一生不食牛肉抵半斋，予见人辄劝戒，尤望闻此说者广布之。按《唐律》屠牛者，在极恶不赦内。
    鳝鱼就烹时，其首都向灶神作哀诉状，生切为丝，犹宛转刀盘间。
    屠夫临死，其形声无不酷肖所屠。
    ◎戏题傀儡
    偶与钱仲坚、王郗选桓重剧谈静宁轩，一优童至，戏以傀儡品题，三入都肖，予笑谓彼置我何等？徐曰：“冠带上场，定是正人模样。”予口占句云：“早被尘埃埋本色，不图写照在梨园。”
    ◎戊午南闱
    锁院按牌点名，不得越次。戊午南闱，乍点官籍，次已大乱，诸生堕冠遗履，考具狼籍，甚则颠仆践踏，以致哗声雷动，监临因有士习之奏；其实不过因送考者夹挤耳。辛酉，添栅阑之，遂无此患。
    ◎畜吐人言
    唐宋之问等，诗非不佳，而其人则非人也，是畜吐人言。新城谓为人头畜鸣，反矣。
    ◎外曾祖兄弟善画马
    外曾祖芝山葛公鼎刂，与弟宁调公鼎刂，并善画马，芝山公马尚留一册于洎修表侄处，而宁调马不可复得，予少时，闻商邱宋中丞购其画，价重一时。岁远迹湮，世无有知之者，特志之。
    ◎史讥杜工部
    诗以道性情。史讥杜工部褊躁诞傲，而工部诗绝无此气；然则史所讥者非其本性。缘喜沉饮，多所触忤，故得此名。不然，性情外诗，必不能如此之沉着笃挚。
    ◎庙堂诗与山林诗
    庙堂诗不得露寒乞相，所忌在俗。山林诗不可沾轩冕气，然亦忌酸。
    ◎老郎菩萨
    梨园所称老郎菩萨者，一粉孩儿也，平时宗之，临场子之，颠倒殊不可解。或云即唐明王。吾则有说以处之：开元精励，尽人可称为宗；天宝昏庸，优人得亵为子，恰合两截人。
    ◎天谴秦桧
    金陵牧羊亭有秦桧墓，人呼“狗葬”，口碑绝妙。明时雷震一牛，朱书秦桧，桧堕畜久矣，非狗即牛，犹遭天谴。桧之受罪，宁有穷时乎？一时之漏网，未足为幸也。
    ◎直笔诛黄土
    翊甫大舅氏著《梦航杂缀》其谥略中姓名，有侧置倒置者，以差等陋劣故。徐太史诗有“直笔风霜诛黄土”句。
    ◎未婚守贞
    先君作《三里桥杂志》，书未婚守贞者二：一，故明工部员外晋鲲女，名菊英，未详所字。一，廪生李嘉庆女，字琼州，守方国样子登熊。
    ◎丰神在字句外
    义山诗丰神在字句之外。但袭其藻采，而猥云学义山也，正恐义山不认。
    ◎阮亭诗甚于毁庙
    后汉王朗家传，以秦始皇为无德之君，除其庙像，快事也。阮亭先生剑州邓艾庙诗云“剑阁至今思伯约，蜀巫翻赛棘阳儿”二语，甚于毁庙。
    ◎博浪一击
    凡事可忍，而家国之仇不可忍。留侯之最可敬者，在为韩报仇。博浪沙一击，事虽未成，而六国后之起兵亡秦，肇端于此。苏子谓其不忍忿忿之心，逞于一击，为圯上老人所深惜，未是的论。
    ◎信实士
    予尝与顾仲贻辈谒韦左司祠，启扉而入。既出，行数武矣，仲贻独回身阖其扉，尔时心许其为信实士。
    ◎斗南赠诗
    张斗南赠予诗，有“星辰河岳是君身”句，是何言也？彼盖以子之不谐于俗，故作此不量轻重语以矫之。斗南死，予亦不复鼓瑟矣。
    ◎陈寿三国志
    陈承祚《三国志》，非独大指纰缪，即隶事亦多失实。其论武侯将略非长，无应敌之才，修父怨也。索千斛米不与，不为二丁作传，鄙极矣。后世握管者，不免徇情黩货，寿之作俑欤！
    ◎晋惟明帝
    予尝论典午百五十年中可以君人者，惟明帝一人，武不及也。高贵乡公之弑，武所与闻，而其后怡然受禅。明帝追论及此，至以面覆床，有晋祚不长之叹，其立心之相去何如乎？盖不独天资英睿矣。享国不永，惜哉！
    ◎北朝二君
    北朝魏孝文以后，又有周武帝，南朝诸君无一及者。论世而执中外之见，迂矣。
    ◎高欢犹司马懿
    高欢之有澄、洋，犹司马懿之有师、昭，而人才愈下，人道愈绝。
    ◎吉星灵佑
    先夫人尝患重疟，热势方盛，恍惚见朱衣人；称文曲星官有令。渐觉热退凉生，越一宿，遂瘳。吉星灵佑，有声有形，奇矣。
    ◎手鼻代眼
    隋时卢太翼目双瞽，以手摸书而知其字，是以手为眼者也。外夷有裸国，暮夜嗅金，便知好恶，是鼻亦可以代眼矣。皆大奇。
    ◎连璧并摧
    才人不寿，可惜！故人长谢，可哀！欷歔悼往，有二俊焉：其一，白皙疏眉目，下笔有精彩，则为娄东诸生钱仲坚玉阶。其一，貌若处子，见人不发言，为文清绮，喜吟，善吹箫，则为虞山上舍蒋喜侯燕。二君盖从母昆弟，年才并茂者也。予识钱于童子时；阅数年，以世谊交蒋氏诸昆，喜侯行五，时亦未冠也。予孤介迂蹇，当为英少所弃，二君则款予甚，而握手依依之致，喜侯尤不胜情。甲子秋，同晤于白下，欢然道故，仲坚共晨夕者十余日，喜侯则以寓隔稍疏。已，闻喜侯已抡魁官籍中，不知何以置之？予方深惋惜，而喜侯寻以病没，仲坚亦相继死。呜呼！连璧并摧，风流顿绝。喜侯神气未旺，常惧其非寿征，而仲坚则气象开爽，不似不满三十人也。然仲坚长于喜侯，得年较优，而喜侯有子，仲坚累聘而不及娶，又可悲夫！
    ◎大块文章变化不尽
    从夏镇抵南阳，时当落照，云霞曳天，澄波倒影，俯仰上下，无彩不呈。俄而浓云四布，宝净色忽焉惨淡。已，又惟出新月，清光一钩，疏星万点。大块文章，真是变化不尽也。
    ◎姊妹皆晓文义
    五妹最喜予尺牍，一日妹倩至，偶诵一札无遗句。予讶曰：“君从何处看来？”曰：“耳熟焉耳。”以是知妹之吟诵不去口。予胞姊妹四人，皆识字，晓文义，盖先夫人敦诗悦礼之遗也。
    ◎大学衍义作聘礼
    太仓张海山，为其子观海聘苏景山女（黄门采之母），用《大学衍义》一部、白金二两成礼。贫士法此，便不难于婚娶。
    ◎古书疑义须深考
    《风俗通》汲令应郴为杜宣释弓影之疑，《晋书》乐广剖析角影，两事也。而孙月峰认为一事，以弓影为相延之谬。凡遇古书疑义，不可不深考。
    ◎士丐
    昔年曾有一敝衣破笠哭于门外者，家人叱之不去，先君询其来历，自称“晚生湖广人，父任县令，身亦例监。父亡贫困，流落至此”。因问知文字否？对以曾做八股。先君以“远方之人”题试之，借题乞哀，亦小有文理，因食之而资之以钱，谢而去。已，往邻舍求乞，则自称小花子，叫唤百端。嗟乎！以士自待则士矣，以丐自处则丐矣。士与丐亦何常之有？
    ◎武后像
    明祖时，宫中犹揭武后像，钱惟明唐谏之几得罪。帝亦寻悟，撤去。想见象山刚正，孝陵纳言，为宫寝计至深远也。然后有一言足倾普天下才人之心者：宰相之过；有一事足慰千万世人子之心者：母服三年。
    ◎娶嫠妇诗
    一士以丧偶娶嫠妇，作诗云：“同是人间不幸人。”其子改幸为义字。
    ◎野夫旗卒胜俗士
    昔游钟山，路逢一野夫，喃喃孙吴故事，予甚异之。近又登杭之乌石山，小坐一亭，杳绝入境，寻有一旗卒从林中采取野花，谓予此处修心最好。此二人殊胜俗士。
    ◎出言忌酸腐
    出言有章固妙，而通文大忌酸腐，且亦间有触忌。表兄葛绵祖四十初度，一友云：“与君交总角，忽忽不惑年矣。”绵失色。
    ◎不义之义
    一游民犯奸，鞠之妇，供和奸。其人力争“强”字，以脱妇罪。此为不义之义，犹足愧天下薄幸人。
    ◎埋尽西湖停棺
    西湖色色可人，惟厝棺山阳最可憎。己巳游湖，戏为湖山诸神作一奏除疏。明年大巡诏下，湖上停棺葬埋净尽。拙文先为之兆也。
    ◎乐志论起首数句
    仲长统《乐志论》起首数句，须富人办得，不如“衣食粗足，逍遥山水”八字。
    ◎不以族望相附
    近时同姓往来，即非其族，亦称宗不书姓。昔张黄门受先为天如太史作序，书“盟弟张采”。二公同里至交，并不以族望相依附，其风古矣。
    ◎清明闲步
    数时报节，已届清明，闲步郊原，枝间柳桃，花铺菜麦。春林渐盛，黄莺紫燕，何树不啼；春水方生，黛甲素鳞，何波不跃。一切卉木禽鱼之胜，多是文章朋友之资。独惜少年一去不回，为欢常如不及。
    ◎沈归愚之仁
    沈归愚先生试鸿博归，有童子引一病妇，欲附舟尾。询之，乃其姊为宦妾逐于主母者。同舟有难色，先生以其情恳，强载之。中途妇死，先生为棺殓，舟子将弃诸路，先生恻然曰：“生死虽殊，思恋父母一也，羁魂千里，殊可悯。”又厚予船直，归榇其家（王松筠云）。
    ◎四六文喜庾李
    予于四六文最喜庾兰成，喜其香艳中带萧瑟之致，犹有楚骚遗音。次则李玉溪，其气疏达而不滞，其文清丽而不靡。
    ◎科试案临昆邑
    科试之案临昆邑，自海宁俞公始。俞公之准案临，叶履成先生有力焉。不知省邑士多少盘费。
    ◎吴景帝四子怪名
    古来命名莫异于吴景帝四子，太子名??（弯），字??（迄）。次子名{吴}（觥），字??（贤）。又次子名柜（莽），字昷（举）。又次子名宪攵（褒），字[B137]（拥）。予以命名原使人有以名之也，必拣目不经见之字，使人不能举其名，先失命名义，恶乎成名？景帝太子不嗣位，三子亦俱无称于后。
    ◎樊英有疾
    《汉记》樊英有疾，夫人使婢拜问，英下床答拜，陈实怪问之？英曰：“妻者，齐也。礼无不答。”愚以妻问应答，婢拜可受。
    ◎罗愿等死岳祠必误
    宋御史罗汝楫附贼桧，劾忠武。其子鄂州知州愿，则贤者也，以谒岳祠立死。又嘉靖初年，桧裔孙汤阴令某，称循吏，亦以祭岳祠呕血死。人谓忠武怨愤未平也。愚以恶恶止其身，至纯至粹如忠武，必不以桧、楫之恶，而雠其干蛊之子孙，此必传说之误；不然，则亦会逢其适耳。
    ◎录癸丑试卷思赵公
    偶录旧作至癸丑试卷，不禁太息涕痍，思成都赵公不置也。予时沉沦小试，蒙公首拔，不幸猝遭大故，公为惋惜累日，手书慰藉，情意悱侧。后公卒于官，公之子犹索文以相资益，称是先人遗命。呜呼，偶然得当，终始惓惓，世有真赏如公者乎？而予一生坎禀，无以副公之知，惭负何极！公讳暄，乡进士，居官清廉慈爱，应祀名宦。
    ◎周灵王谥
    灵非美谥，惟周灵王生而有髭，又称圣主，故谥为神灵之灵，与凡谥灵者迥别。
    ◎选文不可阿徇
    选近今诗文，不容阿好，尤不可徇情。阿好失之偏，徇情并失之伪矣。
    ◎梦绿袍神
    我昆清和里社为最盛。望前后三日，乡城之神都赴山王庙，舁神者飞步竞前，谓之朝山王。今春梦至其处，喧阗如其时；众拥一绿袍神至，美少，炜如也，见予俯躬作迎状。觉而异之，令奴周视各庙，见一庙有绿袍少年神，如梦所遇。因以瓣香，附一绝云：“云山渺渺隔青城，梦里惊疑绛节迎。岂是朝回金阙后，为传绿字又分明。”
    ◎虔祷受赏狎侮捆责
    明末，太仓卫汪指挥善射，而施百户技甚劣。一严厉上台将至，施惮甚，乃具牲醴虔祷关圣；汪猝至，无所不狎侮。及下操，汪矢为斜风所吹，全围俱脱，捆责几毙；施九矢皆中，受上赏。
    ◎张洪志还金
    明侍御张公宪臣之封翁洪志，但称其还金，而未详其事。予访之故老，始悉翁以操舟为业，有老者持黄布袱来雇船，翁问所往？云年老无子，变产就养婿家。舟返已薄暮矣。早起，见布袱在，翁曰：“噫，此昨老养命物也。”急鼓候诸途，老者果杖而哭至。翁具言来意为还金，老者劈半谢翁，翁坚却而去。侍御少时，教养外家，初录县试，将诣府，告父已出案，翁惊曰：“尔有何病出汗耶？”其淳朴如此。
    ◎稗乘有补正史
    《洛阳伽蓝记》载后魏隐士赵逸者，云是晋武时人。自永嘉以来，建国称王者十有六君，皆游其都鄙，目见其事，国灭之后，史多失实。如苻生虽好勇嗜酒，亦仁而不杀，乃天下之恶归焉！苻坚贤主，妄书贼君。凡诸史官皆此类。观此，知古人之饮恨于简编者不少，参之稗乘，岂曰小补？逸自言：“吾不闲养生，郭璞为筮五百岁，今始逾半。”
    ◎道士建阁
    道士刘顺祉，兼习堪舆家言，晚年尽以所得酬资建斗母阁。
    鬼凭
    神鬼茫昧，然所亲见者亦有一事。乙未元旦，有妹之乳妪忽为鬼物所凭，伛偻作老人态，捋须唱曲。家人谋所以饲之，一奴私议用素，距妪居甚远也，凭者即呼其名而大骂之。予时年十二岁，厉声呵叱，终亦不较。良久，妪惺，询之，茫如也。
    ◎李烟雨楼
    李烟雨楼，四时皆宜，予自己巳登此，得领彪湖春色，忽忽五年往矣。重阳在望，桂香犹复袭人，龙楼涌翠，悬以秋日，别具晶莹，再得芙蓉冒绿池，则全美矣。登眺之余，卖茶者采菱饷客，色味迥殊。因思荷香雪景，又不知何年得备览此胜？癸酉重阳前二日，书于里街之观稼楼。
    ◎清谈
    清谈最有致，但只宜闲散人。
    ◎潘好礼械子
    唐潘好礼廉执不阿，其子请举明经，公自试之，不能通，怒笞之，械而徇于门。此似太严，然无才而试，亦间有夹带械示者，以视公之自治何如？
    ◎夫子必不为家臣
    夫子称公皙哀曰：“天下无行，多为家臣仕于都，惟季次未尝仕。”按此，知夫子适齐，必不为高昭子家臣。
    ◎讥改佳作
    汤临川见改窜牡丹词失笑，作一绝云：“醉汉琼筵风味殊，通天铁笛海云孤。纵饶割就时人景，却愧王维旧雪图。”伧父妄涂佳制，最可耻。
    ◎会试满汉分合榜
    国朝会试，顺治中，满汉分二榜；康熙庚戌以后，始合满进士，名贤日起，而殿试鼎甲，则属汉人。
    ◎管仲实杀公子纠
    予读《管子·大匡》，而知桓公之杀公子纠，管仲杀之也。仲既知国人之憎纠而怜桓，称其惕而有大虑，非己莫容，则其心早已倾注于桓矣，何不竟奉之，而又臣纠？是以子纠为饵也。射桓而中其钩，是阴纵桓也。桓与纠不两立，桓立而子纠必不得生，子纠之死，舍管仲其谁归哉？
    ◎永乐之篡
    建文忠臣，有过于激烈者，予窃伤之！永乐之篡，天下万世有公评；面詈不止，则愈撄其怒，而株累益多。原诸公之意，岂以为建文之难，普天下皆当死殉者欤？以永乐之残忍，而子孙享国长久，不能无憾于天！或云宣宗是惠帝遗孤，仁宗养为己子，信否？姑以平我不平。
    ◎女真观
    西山女真观有二：圣祖亲临者，在紫石山；其分出者在灵岩，曰小桃源。今春，妹倩李天柱母周夫人六十寿诞，建延龄道场于小桃源，予亦一往，有紫石山静方师在焉。其先师称四师者，与先夫人同为葛太常中恬公曾孙女，以未婚守节，度紫石山为女真者也。康熙己亥之春，先夫人建醮于此，其时四师主坛，观中师及小桃源来者，并遵其规，威仪齐整，唱诵清和，令人有三代礼乐之思。今先夫人与四师辞世已久，其徒静方亦老矣，话及先夫人姊妹间情谊，与一切登临胜赏，说法讲经，宛如昨日事，盖不胜存没之感焉。
    ◎向人说因果
    向人说因果，信者半，不信者半。然有一半人可以发善心，遏恶念，其利便溥。勿以不信者之藐藐，而失信者之。
    ◎乙亥除夜
    星回节改，正蚕凫纷集之时；岁饥民贫，增鸠鹄可怜之色。等粟米于珠玉，驾藜霍于膏粱。田以养民，今则视田若浼；典以质物，兹则有典空开。檀榆之雕刻精良，只充薪价；卷轴之缥缃璀灿，不值纸钱。雨粟侈谈，点金无术。士人尽西华东郭，兼索米之奚从？乞儿遍北里南邻，更填沟之不少。索逋者不敢复权子母，总属空还；荷担者无以给其妻孥，几寻短见，散陈因之仓廪，皇仁已极靡加；积凋<支力>若河沙，国恩亦难遍及。幸甘露零而瑞雪降，为我后兆其丰年；若螟去而蟊贼消，在尔神畀以炎火。乙亥除夜笔。
    ◎民风诗
    先安节寄叶文庄民风诗云：“锅无粒粟灶无薪，只有松楸可济贫。半卖半烧俱伐尽，可怜流毒到亡人！”近见多少丘坟濯濯，正如公诗所云。
    ◎东西两塘
    我邑东西两塘，甲族萃处，往时栋宇凌云，轩车盈道，一交冬月，米船拥塞。比年各宦所业田，尽归于乡，瓦冷烟寒，断楹不续，人踪稀少，草蔓当街，奇荒之后，益复拆毁，曲巷小弄，白地居多。偶一入城，不胜泫然。
    ◎[1234][1234][1234]
    吴中大疫，民居多粘“[1234][1234][1234]”三字于门首，云驱邪也。不知创自何人？按大事记：嘉靖三十六年，妖人马祖，剪楮为兵以骇众，各户多悬“{}[1234][1234][1234]”四字厌之，字形相似，出道藏，亦未详音义。此等字，大约如《酉阳杂俎》所载{渐耳}字之类。
    ◎韩文公具豪侠性
    韩文公《送董邵南序》，思燕赵屠狗士；过田横墓，感横义高，为文祭之。道学人具豪侠性，方不入迂阔一途。
    ◎管公明论妖异
    管公明云：“神明之正者，非妖能乱也。万物之变，非道所止也。久远之浮精，必能之定数也。”此论妖异最彻。
    ◎读书倾泪
    予幼读《孟子》，常有一种凄侧难过处，殊不自解。后读《史》《汉》等书，不知倾多少眼泪，盖情文相感，有不期然而然者矣。
    ◎晋民富吴民贫
    “晋民富而吴民贫”，圣祖皇帝谕中语也。吴中繁华气象迥胜于晋，其实多藉外方生色。圣主身在九重，洞悉其艰，明日达聪，虽重华无以加矣。世宗不承，今上绳武，泽及吴民视他省有加，一言而为万世利，猗欤休哉！
    ◎李方叔祭苏文
    李方叔祭苏文忠文，有曰：“皇天后土，鉴一腔忠义之心；名山大川，还万古英灵之气。”奇壮语，大为公生色。按公生平，实无愧此语。程篁墩作《苏氏杌》，岂犹修洛蜀数世之怨欤？
    ◎买东西考
    明崇祯时，曾遣中官问词臣，今市肆交易止言“买东西”，而不及南北，何也？词臣莫能对。辅臣周延儒曰：“南方火，北方水，昏夜叩人之门户求水火，无弗与者，不待交易。故但言买东西，而不及南北。”帝善之。然亦太穿凿。愚以此语定起东汉，其时都市之盛，侈陈东西两京，俗语买东、买西，言卖买者，非东即西，沿习日久，遂以东西为货物替身；如方言称主人贵东、敝东之类，着落东西二字，而不言南北可知。
    ◎朱册韩三子
    朱册韩先生年过甲子，举三子：长存章，以选贡仕道州判官；次厚章，以廪生应博学鸿词征；次□章，亦廪生，并负文望。当征君之在京师，才名大震，公卿咸以木天相待，惜未及廷试而卒。今其子兆曾，为名诸生。
    ◎一夫拚命万夫莫当
    子玉杀而晋文喜，孟明用而晋师不敢出。凡人怨积于仇雠者必深，勇激于愤耻者倍奋，感生于恩宥者忘死。一夫拚命，万夫莫当。两霸主所见同，而楚成失之矣。
    ◎六朝名教颓陵
    晋王敦、桓温，叛臣也，而《世说》犹称敦为王大将军，称温为桓公，六朝名教颓陵，恬不以逆节为异。
    ◎武氏乱唐之原
    唐武氏之乱，成于徐世“陛下家事”一言，而其原实由于长孙无忌之私其甥。当承乾之废，无忌等力赞晋王，太宗寻悔之，欲更立吴王恪。夫再易太子，诚非美事；然为宗社大计，又不得以常理论。雉奴懦恪类己，知子莫若父矣。无忌以恪非长孙氏出，力谏而止。高宗立，遂有聚之耻。未几，而遂有[1234]攘之祸。无忌早已不保其身，世亦一传而覆其宗。人臣一念之私，凶于尔国，害于尔家，可惧哉！
    ◎慕天颜偏遇陆平湖
    中丞慕公天颜，抚吴亦称慈爱，独与平湖先生不合，速之去，何也？先生后任灵寿，初谒直抚格公，公迎谓曰：“放心做好官，勿慕抚我也。”已，公迎驾五台，上问地方孰为好官？公以先生对，出即疏荐云：“清操素著，恺悌为心，履任方始，声教已洽。”读此，慕公有愧焉！格公讳古尔德，满洲人。
    ◎徐健庵称汤文正抚吴
    我邑健庵徐公，称汤文正公抚吴，“以海忠介之清刚，而去其烦苛；以周文襄之慈爱，而加之方正”四语，人与文都不朽。有一大僚，劾文正公抚吴无一善状者，系徐公门生，其亦下乔木而入于幽谷者欤！
    ◎喜补旧衣
    每见家中补缀旧衣，喜逾新制。
    ◎御批捕蛇说
    读御批《捕蛇说》，知圣主无念不切民瘼。敢告司牧，日跪诵之。
    ◎翰薮探奇
    凡遇古书中奇字奇句，草草读过，如未读然。不佞稍事涉猎，有难解者，间亦标而释之，积若干条，缉数卷，题曰《翰薮探奇》。噫，翰薮靡涯，探奇何尽？年衰病废，涉猎无多，正复贻笑博雅。
    ◎科试递外叶
    两闱不出拟题，夹带之弊已绝矣。惟县府试尚有递外叶者。夫子弟必端其始，甫就试，即自欺欺人，文行两失，异日安望其佳？况倩鬻皆干法纪，所争小而所失大。为父师者不加检，又从而导之，不亦异乎？
    ◎二语括忠介一生
    骈体易涉浮，出大手定不同。倪文正公撰周忠介赠太常卿诰命云：“希圣得清，择节取苦”二语，已括忠介一生。
    ◎君臣契合
    康熙三十二年十二月，特旨：“江南学政，着陆陇其去。”阁臣王熙回奏，陆某已身故，上嗟惋久之，曰：“本朝如陆陇其者，亦何可多得？”呜呼，先生理学经济，无日不在圣明眷注之中，将起废而畀以文衡，复叹逝而思其懿德。圣贤相遭，君臣契合，足令千载下感激欲涕也。
    ◎试胆
    择将帅在智谋，而智谋非胆不决；选军校在力艺，而力艺非胆不奋。胆不可见，猝投以艰险，而精神意气之间，无不呈露，则试胆之法也。明末，有一废员负绝力，投秦良五军，战鼓方振，秦察其有怖色，遂不用。
    ◎选兵治军
    戚南塘《选兵议》云：“第一可用，是乡野老实之人；切不可用，是城市油滑之人。”大要以油滑者，狡狯难测；老实者，诚信易孚，其言良是。但乡野之老实者，皆务本耕种；辍耕而投军，终属游手，能必其不油滑乎？治军者，示之以恩信，肃之以纪律，齐而一之，亦何不可用之人哉？
    ◎任将功臣
    任将，必丰其资财，所以备赏募之用；而掠取者必治。功臣，不责以豪奢，所以酬矢石之劳；而骄纵者不贷。
    ◎读孙吴兵书
    尝读孙吴司马书，其大旨总不脱经传，合之古名将攻守之法，亦无不然。善读经传者，会其意而通之，文事武备，皆取则焉。今人只囫囵读过耳。
    ◎三陈
    古有三陈，以星宿孤虚为天陈，山川向背为地陈，编伍弥缝为人陈。而员半千则曰：师以义出，沛若时雨，顺天时为天陈；足食约费，且战且耕，占地利为地陈；举三军士，如子弟从父兄，得人和为人陈。盖其经术湛深，故立论尤确。
    ◎黄克缵作闽三忠祠记
    明闽中黄公克缵作《闽三忠祠记》云：“世间有真忠义，而后奸雄之徒窥人神器者知我之威，力能夺人之天下，而不能夺匪石难转之心；能灭人之身家，而不能灭血可化碧之魂。”三忠殉建文之难，此数语绝不回顾永乐，直哉，千古不磨之笔哉！三忠祠，祀闽县叶公福、莆田陈公继之、莆田陈公彦回。后黄公亦著危节。
    ◎先君慕方奉常
    先君极慕方奉常，引以为法，奉常诗有“布帐随予五十年”句，常诵之，以励俭节。
    ◎读古文
    予读古文自《左传》始，先业师审其音节，知所好在是，不令背诵，而记忆较熟。已，课《史记》则去《左》《国》之重者，而尽读焉。人不从少时读古，以时文余力旁及，定不相入。
    ◎秋胡妻
    刘子玄谓秋胡妻，直以怼怨厥夫而死，持论甚偏。升庵以贞烈予之，是矣。又云，当祠于妒妇津，以刘伯玉妻配享，于义又不合。愚以胡妻耻夫行薄，且以自明己志，妒云乎哉？若伯玉妻，则以夫诵《洛神赋》而死于洛川者，其事迥不类。
    ◎从弟母子覆舟无恙
    从弟焕，从叔母王安人自真义反，触桥舟覆，同舟溺死二人，而安人母子俱无恙。予于此益信因果，盖宝臣先叔，曾以千余金助建万年桥；又尝治航便民，独任所费而不居其名。
    ◎绿天深处
    夏月赤日行天，炎气逼人，衰年怯暑，大是苦境。旧闻处州括苍山有绿天深处，缘竹径人，百二十里绿阴，五里一亭，十里一室。明刘一介处此六十年，悬想便觉清气可挹。
    ◎作李节妇传
    予作《李节妇传》先叙地而及姓氏，亦偶然耳。有议予从无此叙法者，予谢曰：“一生只熟读《史记》，实不知《史记》之非法也。”又讥予非史官，居然为人作传，予又谢曰：“我今而知玄晏先生之妄矣，何乃作《列女传》？”
    ◎昆邑藏书
    我昆书籍之富，往时甲于东南。盖缘东海三公，并以诗文遭际隆盛，上赐及四方赠遗，积之既多；又不惜多金，力购宋、元以来善本，广搜遗逸简编，装潢缮写，殆无虚日，缥缃充栋，不独“传是楼”一处也。邑中故家旧族，尚多先世藏书，诸绅士亦不乏收买书籍者。近来大姓日落，书籍亦多散之外方，可胜感叹！
    ◎出言何可不慎
    丁卯之夏，有粤东萧系良橐数百金，往京师捐教职，遇予于淮上，出其文示予，则岁科领案作也，充满有力，予谓君中才，场后就捐未迟。时王桓重同舟，亦以为然。萧唯唯去。越三年，桓重入都遇之，云：“上科以应试缺赀，不果捐，尚留滞此。”颇追咎予。予闻之诧甚。赏其文而劝之试，亦情也；听不听，彼自主也。试而不中，命也；因试而缺捐赀，非萍踪所及料也。及今思之，热肠尚有失误，出言何可不慎？
    ◎仲弓之父
    仲弓父，《史记》但称贱人；《论语》注直书行恶，朱子必有所据。若但以犁牛二字按之，当是一蠢材，为世所鄙弃者。
    ◎仲子手生而有文
    宋武公生仲子，而有文在其手，曰：“为鲁夫人。”则仲子之为夫人，天定之，而仲子实惠公之妾也。《春秋》以天王下赡侯妾为纲沦法ル之候，故始隐而不始惠。然则天能造命赋形，而正名辨分，必俟圣人之参赞欤。
    ◎李芦洲亦名臣
    读李芦洲奏略，知先生不但制科名元，即居官亦卓乎名臣。
    ◎千金购一字
    一字千金，甚词也，而亦竟有之。宋高宗购王右军书，以千金易一字。见《书画谱》。
    ◎抄书千卷
    千墩廪生顾衣士，少贫苦，倚壁读书，至湿蒸衣烂。其手抄书，积有千卷，一苦心士也。其造就门人，亦多有名誉。
    ◎墓庙跪像
    丹阳陈少阳先生墓，铸汪伯彦、黄潜善跪像。嘉靖间，郑普过之，题柱联云：“丹陛披肝，千古纲常可托；荒庭屈膝，两人富贵何为？”二像应笔而仆，盖惭伏也。向以跪像之铸，不过戮辱奸贼，以雪公愤，孰知竟有魂凭？则杭州游人之溺击桧、，亦不是不受痛苦者，快哉！
    明末隆武时，建方正学庙，缚跪姚广孝像，亦快！
    关圣庙应铸吕蒙像，伏罪于旁，悬潘璋头于周将军刀上。
    ◎诗到极处反觉平易
    新城诗似觉平易，其难正在此。诗到自然极难，自然到极处，反觉平易。细按其命意措词，原是不平不易也。李长吉几于呕出心肝，亏他绝世聪颖呕得出，故妙。人无长吉之才，刻意追新取异，露出一种咽塞之态，意晦词涩，奚取焉？
    ◎闻雁形容月色之妙
    天上月色能移世界，邵茂齐之言也。闻雁主人引而伸之曰：“石上泉涧，梵刹园亭，屋庐竹树，种种常见之物，月照之则深，蒙之则净。金碧之彩，披之则醇；惨悴之容，承之则奇；浅深浓淡之色，按之望之，则屡易而不可了。以至河山大地，邈若皇古；犬吠松涛，远于岩谷；草生木长，闲如坐卧。人在月下，亦尝忘我之为我也。”形容月色之妙，全从深体得来。
    ◎泛湖一出
    予于传奇，最喜泛湖一出：“良弓藏兮，大夫速扁舟之驾；溪纱犹在，美人践一缕之盟。溯颦蹙于吴宫，愁花泣雨；叙团于舟次，惜玉怜香。慨多少金粉繁华，都成榛莽；举一切干戈抢攘，悉付烟波。是耶非耶？姑留为湖山佳话；高矣美矣，休觑作桑濮遗音。”每当月白风清，更阑人静，手拨琵琶而切响，曲分南北兮迭赓，且唱且弹，半醒半醉，恍若一片孤帆飞渡行春桥矣。
    
    
    
    ●卷下
    ◎读性理书
    性理书，历周、程、张、朱诸大儒，已透辟无遗蕴，后人读其书，守其说，尽得性分以内事，无欠缺足矣。王文成公一生，可谓尽得性分以内事，无欠缺者。只缘多其词说，反滋拟议，世之伪君子，尽有假谈性理，冒得道学名者，尤不可不察也。
    ◎李德裕
    唐自贞观、开元以后，政治无过于会昌。卫公之卒，宜书“故太尉卫国公李德裕卒”，以表其相业；不然，或书“崖州司户”，以讥当时执政者之倾轧。宣宗之信谗，而《纲目》削其官皆不书，释之者曰：以党祸未解也。夫牛、李之党，人孰不知有君子小人之辨哉？知牛党之多小人，则不得以党祸罪德裕矣。元祐、绍圣之际，君子未尝议司马公也。
    ◎静领得趣
    炉香烟袅，引人神思欲远，趣从静领，自异粗浮。品茶亦然。
    ◎撤帘下帷
    内室之施帘帷尚矣，移之厅事看戏，移之户前看张灯赛会，久已成俗，然犹不失障蔽之义。近闻吴趋有并此撤之者。
    ◎先祖匪人
    《毛诗·四月》章“先祖匪人”句，愚意作先祖匪犹夫人也解。
    ◎十二戒
    古之箴言者，曰兴戎，曰阶厉，曰起羞，曰生后，至括囊针口、远佞放淫，详哉其言之矣，不假樵一二谈也。乃有乘于人之所易忽，而发于心之所不及觉，矢口而出，造业无穷，约略十余条，举为炯戒。
    逢人骨肉之诉，而漫插一语，缘以增怨增嫌，衅不自我，而隙深由我。其所当戒者一也。
    闻人闺阃之私，而微逗片言，以至传一传十，谤不自我，而声溢由我。其所当戒者二也。
    见人词讼，而稍参末议，虑非不周也，而此之得计，何以处彼？有阴受其祸者。其所当戒者三也。
    见人交易，而偶谈价值，意非不公也，而卖者之情急于买者，有难言之隐焉。其所当戒者四也。
    文字之工拙何常，瞥见而转述其短，至造就改观，而名犹锢于前诋，为害岂浅乎？其所当戒者五也。
    赋形之妍媸何别，当前而戏嘲其丑，倘采择有人，而事或偾于偶绰，抱憾何穷乎？其所当戒者六也。
    高谈雄辩之余，不检者容有失误，而于广众中攻其破绽，使人神蕊而形茹。其所当戒者七也。
    交游声气之场，务名者岂无过情，而于谈谐间证其伪假，使人声销而价减。其所当戒者八也。
    人以无能滥竽，正欲借人包荒，而或出一精察之语，使彼无可容身。其所当戒者九也。
    民以末技丐食，亦属无计谋生，而或沮以老成之说，使彼缺一饱饭。其所当戒者十也。
    谑言即不为虐，而轻浮失其长厚，终非积德之源。其所当戒者十一也。
    绮语非不怡情，而心志缘以沉迷，即为导邪之路。其所当戒者十二也。
    凡此皆冲口易犯，驾驷难追，而人心风俗之厚薄系焉，亦祸福灾祥之机所由伏也。我同人其三复之乎！
    ◎读古文能中节
    予于后俊中，极许李凤诏为知音，以其读古文能中节也。
    ◎置身画图中
    常思遍游名山水，而阻于无事之忙，限于不足之力。今老矣，虚愿难酬矣！披览名人图画，恍若置身其中，亦可少补游屐所未至。
    ◎金世宗元武宗
    金世宗感昭德皇后之节，终身不复立后；元武宗兄弟之让，皆极人伦之至，而为三代以后谊主之所难。书之史策，感人正复不浅。
    ◎妹倩招游西湖
    妹倩严效羲曾有西湖之游，招予同往。予曰：“西湖烟景，梦寐不忘。有尊舟之便，不须办得游资。君于西湖为客，仆视君直西湖主人矣。”已，予病发不果。效羲没，常念此情不置也。
    ◎吕蒙与秦桧
    关仁勇至大至刚，阴谋或不及防，故白衣摇橹，吕蒙得袭其后。岳忠武至纯至粹，诏令终不忍违，故金牌猝至，贼桧得售其奸。天不欲汉、宋复兴，生此二贼，千古恨事！或疑各为其主，吕蒙不得例秦桧；不知仁勇之生死，汉室之存亡系焉。亡汉之罪，孙权不逭贼名，蒙之坐贬奚疑？
    ◎武王封箕子
    箕子去之朝鲜，故武王即以朝鲜封之，而迂儒遂疑武王有防箕子之心，置之外徼，此真小人之腹也。
    ◎金仁山善辩
    金仁山先生识力极高，如《西伯戡黎辩》，以戡黎事属武王；《微子不奔周辩》，以面缚事属武庚。皆足以破后世之惑。
    ◎丁祭
    向传丁祭至虔者，炉烟结篆，有使子路来享、子贡来享等字。又闻我吴文文肃公震孟祭圣，圣座前放大光明，悬如星斗，直是夫子亲临，不仅遣贤来享矣。今乾隆二十二年，学使李公因培案临我邑，时值秋丁，预令所司整饬祭器，亲率诸生演习礼仪，临祭严肃，亦数十年来所未有。公又于新进外，取备卷童生充圣庙佾生。
    ◎社仓厉民
    事有名为利民，而其实厉民者，今之社仓是已。周制，县都各有委质，以待凶荒。自汉至隋唐，常平义仓迭举，其犹有古之遗意欤！日久弊生，朱夫子已极言之矣。今上乾隆七年，江苏徐中丞倡立社仓，勒写两邑谷数千石，归县勾稽；而以粮户之有家者点充社长，轮转交代，以致出纳弊生。惧累者多不愿任，承办吏益复多开户名，索钱免点。于是任社长者靡有不空，空则扳连亲族，贻累无穷。比年岁不登，试问社谷有一粒在民间否？为法不善，可为太息！金华社仓记云：“王氏青苗，本意未尝不善，弊在以县不以乡，以官吏而不以乡人士君子也。”我乡旧有同善会，建立社仓，其始付托得人，贫民颇沾实惠；以后交代日非，此举遂废。世情多伪，即所谓乡人士君子，亦似难信，在官在乡，均无善术。迂愚之见，不如以社仓谷附贮官仓，备民间旱潦浚筑之费，是或一道。空名滋累无为也。
    ◎阴德
    《隋书》隐士李士谦云：“阴德譬犹耳鸣，惟己独闻，人无知者。”此论阴德最精。
    ◎科试改表为诗
    予前拟作《试士说》有“表多浮词，不若诗之可以道性情，歌功德，且声律既谐，骈体不患不工”等语。近奉旨改表为诗，草茅愚见，亦竟有适合者。
    ◎片言偶合
    予尝诣学宫看廪保先生保结，其时朱有成带醉容于忙中趋而揖予，连呼“海内第一知己”，予愕然。有成握予手曰：“君不忆三年前批阅拙文乎？”予曰：“读君试作超妙，可冠场，抑置二等，尔时殊不平，僭评数语，恐未当。”有成曰：“惟其字字中肯，所以日夕不忘；不然，朱大传岂好谀者哉？”片言偶合，深入感叹如此。
    ◎老圃初志
    予少时联句郊园，有“有莱一畦忘世味”句，尔时即慕斯境，以农圃老，初志也。
    ◎茧园
    茧园鬻于邑庙，人多惜之。然原始要终，有不幸之幸焉。茧园，即春玉圃，在叶文庄公居第之东，公之元孙孝廉恭焕，焕孙水部国华，并敦风雅，相继创辟。其竹木泉石，蔚然深秀，其堂曰“大云”、曰“小有”，其亭榭曰“烟鬟”、曰“霞笠”，其轩曰“据梧”，其阁曰“樾阁”，其径曰“绿天”。雕栏萦绕，缀景如画，洵东城胜地也。前后几二百年，士大夫觞咏不绝，不可谓非盛且久矣。邑乘以名园志者，不下数十，今皆荡为冷烟，惟此为鲁灵光殿。且地近试院，苏太人士之来试于昆者，靡不游息其问。一溯园之所自，而知文庄之遗泽，至今未泯；藉神庙以永垂不朽，岂非斯园之甚幸欤！
    ◎以父母礼事外舅姑
    先业师朱维暎先生无后，婿周鲲庄振邰以父母礼事外舅姑。先生没，迎外姑陈夫人养于家，并嫁其季女，居心厚矣。而鲲庄亦竟以无后终，天道洵难知哉。
    ◎妻死记异
    山妻王氏，以六十一岁终，颜色槁悴久矣。其敛也，忽端好如少时，举体甚轻，异哉！予闻重者沦坠石不上举，轻者飞越云不下沉。举体轻，当得好处去矣。氏方数岁，外舅丰城公请名于乩仙，仙大书“琼林”二字，知其根气本清，一生虔奉二氏。发病之夕，犹燃灯爇香，诵经更余，至痰壅而止。呜呼，此其所以致斯异欤！
    ◎邑中花卉
    邑中花卉之盛，今惟观庙矣。太乙殿之老梅、碧梧，道院之绣球、牡丹，昆庙四美亭之桂花，皆可观。马鞍胜迹久湮，四美亭遂为山间最佳处。
    ◎不知死从何去
    生从何来不必问，不知死从何去？一生以花月为命，脱不得仙，化作花间蝶、月中蟾，亦不恶。
    ◎原妒
    人皆以妒为妇人病，《国策》不曰“妒者情乎”？以情而妒殊可原，黑心符只做得一面文字，予持论极平，作《原妒》云：“人之生也，不能冥情以处，而夫妇人伦之始，情尤深焉！妇人从一而终，情何如其专也！使为之夫者，亦由敖由房，坚其偕老之思、同穴之誓，岂非闺房之福，妒何从生？惟是士也罔极，二三其德，或赋嘒彼，或歌期我，始之如胶如漆者，渐且有洸有溃。于是以爱夫之心，激而怼夫；终亦不忍竟置其夫，因迁怒于所爱所私之人。而所爱所私之人，又或工掩袖之谗，使狂惑迷乱者，虚恭而实怨，外惧而内猜，转辗以成妇之恶名。究其所以被此名者，特迫于情之不能自已耳。是夫负其妇，非妇负其夫也。而世不察，概目为狮子吼、胭脂虎。夫果如狮如虎，我亦不能为妒者贷，然所以酿此狮虎者，又不能为其夫宽。天下之至近者，莫如夫妇，平日之云为动静，讵不知其性之刚与柔、乖与和乎？逆知后之必不可制，正不当撄其所忌，而姑以渔色者一尝试之，卒之累已累人，其责不仍在夫哉？故召妒酿恶，其夫皆不得免于罪。而妒有差等，处分亦自有别，其甚至于狮虎者，暴戾恣睢，本属情外之物，不可恕。而不至如狮虎者，怒言怒色，只由情之所激，故可原。夫天下情外之物不常有，大抵激于情者多耳。自有此原，不独召妒者自反知悔，即妒者亦且心平气和，未始非疗妒之一术也。”
    ◎业报
    有乡民铸一铁叉而铚其柄尾，刺解两用，戕贼物命不数计矣。一日渡桥，见一大鲤，奋叉直刺，失足堕河，而柄尾之锤倒刈其颈，身首异处。业报之奇如是哉！
    ◎杀兄放火发于幼儿
    邑有凶民吴才，杀兄放火，嫂及侄女皆灰。一侄方数岁，蛇行出槛下，奔告其舅，报官刑讯；供与保正协谋，患兄常作偷儿故也。狱上，剐才于市；保论斩，而先已毙狱。此事发于数岁之儿，且出诸烈焰中，岂非天哉！
    ◎陆孙评湖山记游
    陆罗源评予《湖山记游》云：“笔墨间无非香气，町畦外别具炉锤；极才子之能事，销骚人之怨思。予尝读其游黄山诗，知其山水兴本浓，故于斯记不禁欣赏。孙正凝谓绝似《水经注》。”
    ◎鹿善继非凡人
    周忠介公识鹿公善继于白须过堂时，谓天下岂少乌须药？此公独存本色，不避时忌，定非凡人。公之留心相士如此。鹿公后殉国难。
    ◎三十年前雅贶
    癸丑三十初度，妹倩陈篁屿以竹刻仙人暨盆树四种为寿：一桧尖，一迎春，一山桃，一黄杨，并有佳致。今又三十年，仅存黄杨、桧尖二种，亦以不善剪裁，蔓非昔观矣。然犹幸留此，以表雅贶。
    ◎王阮翁轻信不稽
    王阮翁问亦轻信不稽，随手撰记，如会稽诸生徐蔼病瘕死，死时云见一白衣少妇，以蔼为张睢阳公后身，妇即公杀以享士之妾，寻之十三世，始得报复云云。试思公之精忠大节，睢阳之人感激而为公死者，不知凡几，宁独一妾？使妾死而公屈身以生，公诚无辞于妾。公死于忠，妾义不得独生；死于守城之日，与死于公死之时，先后一间耳。若以前死为恨，设公不杀妾，妾其偷生于城亡之后乎？报复之说，使死义之妾负不义之名，是诬妾之甚者也！公尝显灵于正德年间，自叙归天之后，押案东岳，侍直蓬莱，为景佑真君，为忠烈大夫，其在天之灵赫赫也。即使应运下降，亦必命世大贤，而乃以一病措大当之耶？是又诬公之甚者也！昔晦师为诸生时，应试江阴，亲见一生以慢公击死。以此按之，诬公者危矣！
    ◎做官做家截然两事
    做官做家，截然两事，并而为一，不祥莫大焉。
    ◎师子林
    吴城之东北隅，有师子林。地以林名者，有竹万竿成林也；林以师子名者，缘竹外多怪石如狻猊状也。相传为贵家别业，未详其所自始？殆如孙承佑之占胜沧浪，后得苏子美而始著者欤？元至正二年，有天如禅师之弟子建寺于此，赐额“菩提正宗”。于是以“含辉”、“吐月”、“立王”、“昂霄”名其峰，以“小飞虹”名其桥，以“卧云”名其室，以“立雪”名其堂，以“栖凤”名其亭，以“指柏”名其轩而柏曰“腾蛟”，以“问梅”名其阁而梅曰“卧龙”。凡诸品题，并饶韵趣。又有名公钜笔炳著其间，如欧阳承旨序其胜，倪高士、高太史辈赋其景物，以视南城之沧浪亭尤称瑰伟绝特焉。几百年来兴废不常，恭逢銮舆巡幸，焕复旧观。不然颓废于荒烟蔓草中，宁惟不得与沧浪竞爽，即其名亦几几乎湮没不传矣！予既幸斯林之遭际，因叹凡物之瑰伟绝特，不能自致其美以芜没空山者，为不少也！
    ◎巨石落水
    庭前双桂颇高，负风有拔势，思得巨石镇之，适孙氏废园有六角花台石四块，腠合如两大盆，每块约重二千余斤，予值售之。一庸匠载以小舟，舟覆石落，用三十余人，力挽累日始起。
    ◎作传须如绘像
    为人作传状志铭，须如绘像肖其人方好。即加修饰，亦须存四五分真面目。今人只雕一具足好相，逢人便印耳。子孙无不乐道其祖父，然亦必予之以可受。
    ◎史记好本
    《史记·秦本纪》黼黻字左边本从耑字，裴龙驹云：“《史记》有此等字，乃为好本。”今《史记》有此字者绝少。
    ◎临文持扯
    临文而ㄎ扯类书，常有自构文字，而叩之不得其解者。
    ◎高文襄题覆海忠介被谴疏
    高文襄题覆海忠介公被谴疏，有云：“伏乞优容候用，许令陶镕，正直而济以中和，刚方而文以礼乐，将来建竖，必有胜于今日，不止为一节之士。”为忠介作进步语，极于粹精，合着我朝汤文正公所造。
    ◎不必仕不必不仕
    苏文忠《灵壁张氏园记》：“古之君子，不必仕，不必不仕。必仕，则忘其身；必不仕，则忘其君。”是极有斤两语。下譬之饮食，适于饥饱而已，便是写滑语。
    ◎郗选能熟读左传
    郗选初见予，年才十四五，便有欣慕之色。后欲执贽于予，予力辞之而惎之读。古友辈中能熟左氏全传者推此，亦太原镂之选也，而无如其遭际不偶何！
    ◎年来懒入骨
    年来懒入骨，几几着衣吃饭，亦觉多事；惟与书卷有缘，清谈有兴，花月山水有情。
    ◎宋玉才
    王鹤书尝称宋玉才不二色，伉俪并饶清韵；每当月夜，尝玩联吟，必俟月沉而后睡。果尔，岂尘世中人耶？玉楼召速，亦其所乐赴者欤！
    ◎银工出宰相
    银工出宰相，世俗以为美谈。不知此银工，乃宋奸相李邦彦父李浦也。昔人谓朱温称帝，重累朱诚之五经。予以邦彦之为宰相，虽贱如银工，亦当以为大辱。
    ◎李荆山赠诗
    “羸马萧然路建章，十年烟雨忆吴阊。得亲仪羽鸿盘远，却逐氛埃蝶阵忙。泥劫永怀怜国士，石田宁解笑荒庄。别来为问云亭彦，草绣瑶阶字几行？”此宁都李公荆山赠予诗也。公出先君门，故有荒庄之谦，风致飘逸，迥异时下投赠。
    ◎葛韶九
    交亲零落，常切逝者之思，有贫苦而能全其傲者，表兄葛韶九其人也。性孤耿，不肯受人颜色，遇势利人辄避。喜棋酒，能鉴别书画；作诗必沉思苦吟，不落俗调。尝于寒夜共饮小斋，酒后剖西瓜相饷，诘朝别去，见桌上遗诗一绝，有“殷勤捧出非无意，一片冰心沁我肠”句，其风致可想。子庄亮，补诸生，有名。
    ◎柴葵阳
    柴葵阳长予四岁，须鬓皓白，俨然自居长老。“予先与令尊为忘年交”，戏称为“小友”，因此小龃龉。然其古貌古心，固知其非世俗人。寻自讼其儇也，后见予所著记序文数篇，时方患疟，抄录不辍，谢予曰：“君他日吴中文献也。”其去世前一月，简予犹谬称不置。
    ◎陈检讨集
    今世盛行《陈检讨集》，陈固才子，予却嫌其才太多而不知所裁。才多，则捃摭富而益浮；不知所裁，则语无分寸，施受俱不能无愧。作俑虽由于昔人，而滥觞实至此而斯极。
    ◎孤栖村墅
    村墅孤栖，柴门静掩，虽少韵人清话，亦免俗物填う。
    ◎烟瘾
    饥则思食，渴则思饮，人生莫此急矣。烟草一物，无与饮食之数，何以系人之思，更甚于饥渴？长洲韩宗伯烟酒并嗜，或问公必不得已而去，于斯二者何先？公沉吟半响，曰：“去酒”。
    ◎疑檀弓失实处
    曾子养到之器，必无疾言遽色。尝疑《檀弓》所载失实。如子游裼裘而吊，礼未行而遽讥之，后乃引过，殊少蕴藉。子夏丧明节，斥名数罪，辞色亢激，朋友责善，当不尔。
    ◎张肇生
    老友中吾敬张肇生，为馆师有品，为廪保雅道。
    ◎陆清献息讼示
    往见村民言及官吏，俱有怖色，此风最好；今则不然。家小裕，便与胥吏亲热，遇细故，辄控吏一二事，遂视公庭如熟路。乡村如此，城市可知，案牍之所以日繁也。昔陆清献公两治剧邑，几于无讼。其在灵寿时示息讼云：“健讼之风，最为民间大患。欲争气，则讼之受气愈多；欲争财，则讼之耗财愈甚。即幸而胜，亦成一刻薄无行之人，况未必胜耶？且如有一事，我果无理，固当开心见诚，自认不是；我果有理，亦当退让一步，愈见高雅。与其争些些之气，何如享安静之福？我愿尔民为耕田凿井之民，不愿尔民为匍匐公庭之民；但愿尔民为孝友睦姻之民，不愿尔民为便给善讼之民。”语既透彻，而一种慈祥恺悌之意，溢于言表。若作格言刊布，家悬一纸，苟有人心者，未始不可感格，亦拯浇之一助也。
    ◎国朝诗选奉旨删辑
    长洲沈宗伯进呈《国朝诗选》，奉旨删辑：凡明臣而仕本朝者，都不入集。圣主重文教，励名节，不独操觚家知所法则矣。前修《江南通志》者，盛称洪承畴诸臣，亦义在必删，是所望于续修者。
    ◎毋得作威陵士
    学宪梁公试太属童生时，太提调邵公点名，颇加声色，公传谕毋得作威陵士，邵有惭色。人谓只此便见邵非科目，梁公之为状元也。予曰，以公之贤，但以状元重公，浅矣！
    ◎朱注诗经
    读朱注《诗经》，必兼读古序，朱子注《四书》数易稿而后定，诗注恐未是定本。陈止斋尝讥其以千七百年之彤管，与三代之学校，为淫奔之具，偷期之所。朱子闻之，即移书求其诗说，盖亦自疑其未尽，的有参考之意。以是知朱子于诗注正需斟酌，未始不如《四书》之详慎。其或著述殷繁，而岁月易逝，有未及尽订正欤？独怪止斋承朱子之问，何不直抒所见，而但以未注诗答之，殊负朱子一片虚怀，前此讥评，亦徒费饶舌耳。
    ◎洛蜀分党贤者之累
    孟子之时，杨、墨之言盈天下，圣道几熄，故孟子不得不辨。后儒一宗孔、孟，不过意见微有不同，何必互相攻击？愈攻击，则意见愈生；洛、蜀分党，终不免为贤者之累。
    ◎王飞藻拔贡
    旧例选贡，分县合选一人，今得广额，特恩也。外间多拟顾开基、王飞藻两君，皆以世家能文，而顾尤宿学。科试案发，顾复第一，连前三领案矣，外议愈稳；及出贡榜，新邑拔王，而昆山之顾竟出意外。王君先受知于邑令康侯（名基田，山西名进士），侯改调昭文，恐其艰于膏火，携之去，故其业益进。侯喜造就人材，其莅新时，建玉峰书屋。
    ◎崇祯有亡国之罪
    明怀宗言：“朕非亡国之君，诸臣皆亡国之臣。”甚矣，其自恕也！孟子曰：“不信仁贤，则国空虚。”又曰：“不用贤则亡。”皆专责其君之词也。崇祯朝，未尝无仁贤，而信之不专，用之不久，则偾事之小人日益进，而国亡矣。此所谓虽有善者，亦末如何之候，而概责之曰“诸臣皆亡国之臣”哉！且亦思用此亡国之臣者谁乎？奈何其不自反也？故帝之贤，贤在死社稷，而言乎亡国，则不得但诿罪于诸臣。
    ◎改文之法
    为初学改文，其法在申其未申之旨，达其未达之词，通其未通之线，接其未接之榫，传其未传之神，足其未足之气；呆板则启其灵机，径遂则导之层折，单薄则加以衬托，枯竭则生以波澜，夹杂则芟其芜词，累坠则镌其赘字，ぃ弱则振以健笔，俚俗则泽以经腴，蹈虚则益以精实，太实则提以翻空；因题体而绳墨之，就思路而引伸之，即文境而开拓之。昔先业师朱维暎先生能尽其妙。
    ◎昆邑人才
    我邑人才蔚起，而黄律阳兼诗文书画，尤其表表者也。
    ◎寿狗喜虫丧鬼
    庆贺吊之施于年亲世契，礼也。匪其俦类，瞰富者而仆仆往拜，国人皆贱之，有寿狗、喜虫、丧鬼之目，始于无藉子，浸假而至绅士，猥极矣！然昔之富人，犹厚礼以招绅士，而引以为荣；今之绅士，或轻身以希微利，而反以取厌。呜呼，尚忍言哉！
    ◎好物不坚牢
    吴中后来之秀，断推刘企山潢，两应召试，皆第二等第一。今春圣驾大巡，潢已不及试矣，惜哉！予前极叹常熟宋玉才之才焉而夭，既又伤元和朱邓云如宋，今又悼刘，四十余年来所见诸名士试卷多矣，此三人，实为隽异，而皆不得年，洵乎好物不坚牢也！
    ◎孙登标南闱第一
    我昆国朝解元王太史哲生，中顺天第一。莱州戴汝槐迁此，中山东第一。南闱自故明李太史胤昌以后无人，今科孙登标继之，于邑有光。
    ◎朱丽苍不寿
    诸生朱丽苍，试必高等，年未壮，而从学者已盈门矣。其父有亲威间嫌怨，能以至诚调解，和而益亲。邑中施棺局之设，亦与有劳焉。如此人而不寿，可胜悼惜！
    ◎嫁娶恶习
    《汉书·地理志》载燕俗嫁娶之夕，男女无别。今江浙间有嬲亲之俗，亦何以异此。又闻山左州郡有所谓讨喜者，秽亵益复不堪。士大夫生圣人之世，处礼义之乡，有此恶习而不知革，亦可怪矣！
    ◎岁科考绩领案最多者
    名士所争，尤在岁科考绩，所知领案最多者，太仓唐吏部东江九次，我邑刘司训湘洲六次，长洲沈宗伯归愚七次，宝山朱贡士觐八次。吏部与宗伯皆晚遇，吏部寿过九十，宗伯今将百岁，未艾也，其孙方应童子试，推恩钦赐举人。
    ◎上元灯彩
    上元灯彩，春社梨园盛象也。升平化日，不可无此点缀，老民近患尥掉，有必鼓兴往观。
    ◎校字难
    陈眉公极言校字之难，始不谓然。小有著述，已对过数次，付梓而误字叠出。过来人语定不差。
    ◎世人只爱离乡草
    诗云：“惟桑与梓，必恭敬止。”而世人只爱离乡草。
    ◎曹公试士
    学宪曹公试士，如春气嘘物，其词令谦冲，亦自来未有。
    ◎沈敬亭
    沈敬亭先生之为名宦，为乡贤，微论舆情允协，即在祠诸公当亦虚左以待。
    ◎简用举人
    国家体士至矣，今奉恩旨，又疏通举人，一时简用者至二千人，自古无此旷典，士之报礼宜何如也？
    ◎上谕褒前朝忠义
    上谕词臣：“隆武诸藩，皆前朝支属，不得加以伪字。吏可法、黄道周诸臣，正当褒其忠义。”圣人至公无我之思，教孝教忠，万世瞻仰。
    ◎李荆山衡鉴不爽
    壬午春寓郡城，有金匮王君名宽者，来访昭儿，予见之，极赏其秀拔；今成进士，出光禄卿李公荆山之门。荆山江右名士，衡鉴不爽，于王君征之矣。
    ◎蛇神
    有许蛇王庙香愿而偶忘者，舟过共处，岸上人群噪舟中有大蛇，舟子遍索不见。幽有鬼神，异类犹如是夫。
    ◎西园雅集图
    《西园雅集图》记黄鲁直已秉蕉Ψ，而王晋卿犹拥紫裘，富贵风流，毕竟带些虚怯。
    ◎内侄女与女邻
    桐谕徐梅逊之子庆培，孤贫有守，其妇王，予内侄女，自幼视予犹父者也。于归后，父罢官，舅去世，姑老子幼，馆谷不敷半岁粮，而积有遗逋，张皇补苴，忍饥寒不顾，亲操井臼，已自忘其为珠翠纨绮中人矣。有女邻张姓，亦以针指度日，与相往来，通有无，无倦色。予两贤之。
    ◎苏郡状元
    我郡旧属七县一州，国朝状元，自顺治戊戌常熟孙承恩，至今乾隆丙戌吴县张书勋，已十有六人。前人谓状元是苏州土宜，信然。张状元与我昆孙解元登标，同为都宪雷公癸酉拔贡；元和顾声雷、吴县陈嘉琰，皆癸酉进学，四人同登会榜，雷公所拔士中者多矣，今科尤盛云。顾与陈又同举庚辰乡试，顾乡、会并魁。
    ◎菊花
    花中最耐久者，无如菊花，极爱之，而苦于不善培植。犹忆少时有仆嘉定人，知艺菊，先君令栽数十本，中有松子、鹤翎等种。花时陈列，由粗及细，可得一二月赏玩。草堂胜事，已成陈迹久矣。戊午秋杪，过槎溪，适神庙赛会，时有维扬富宦，大陈供具于庙中，旁列菊花甚盛，多细种，惜置之热闹之地，幽赏不足耳。甲申初冬至甫里，与一友谈及菊谱，云邻舍尚有松子，拉与俱往，所见一二株已残，不足观矣。前年，筠侄曾有此兴，小艺数种，颇可观，寻亦兴阑。秋来，辄问亲友家有菊花否？自笑生负花癖，但思看现成花，亦太自适意。
    ◎每当征漕思好官
    每当征漕之月，比屋思今相国尹公不置，好官亦尽做得过。
    ◎汉武忍而至愚
    予尝论汉武，忍而至愚者也，不察戾太子冤，愚矣其忍乎！然其始以兵乱，而其后“思子宫”之作，父子之情犹未尽泯也；至欲立昭而先杀钩弋夫人，则至忍与至愚，俱无可解免矣。人苟不肖，强藩重臣，皆足以乱天下，燕王上官之属，能逆亿而先诛之乎？夫人无骄纵之罪，又不闻有父兄席其势，安见异日必不利于孺子，而以猜忍杀之哉？其时暴风扬尘，百姓感伤，帝犹不悔，而沾沾自诩，引吕氏为鉴。夫古来不少贤母，以吕氏一人之阴贼鸷戾概之哉！齐王建而无君王后，能四十年不被兵革乎？后薨而即亡其国，母其有累于子乎？即其后昭帝崩，上官皇后出乱臣之家，武帝处此，其猜忌当更何如？卒之废贺立宣，数更大事，而安静无为以终其身，曾不售帝所言，则以不肖度人者之徒坏心术，而目为至愚，岂诬也哉！且帝以至忍之心而行其至愚，为子而未始不足以害子也。母子天性，与父一体，抚此座而根母死之由，仁人孝子有不能一日以生者，昭帝之不永其年，安知不常抱此不忍其母之思，而忧伤悲痛，勉强以临天下，至于形销骨立，以陨其生乎？则昭之崩，又不啻武杀之矣。而世之论武者未及也。
    ◎荒年业主仍收租
    乾隆二十四年，今相国陈公抚吴，严谕各属粮从租办，勿令顽佃藉荒全吞（时又虫灾，较二十年稍轻），致业户赔粮，各业因得稍取粮资。二十六年亦如之（时遭水灾）。不然，佃且引二十年例不起租矣。君子所以贵平其政也。
    ◎毕氏不富而好施
    毕殿撰外转归里，大叶乡望，毕氏世长厚，以利济侵其家业，前之所以福后也。今殿撰贵而能谦，不富而仍好施，培福于惜福之余，福更何穷乎！书之以风薄俗，以劝善门。
    ◎五月桂花
    时方五月，觉北窗有香气，殊不意桂花欲放也。女孙折以示予，异而志之。
    ◎今岁轮蠲漕米
    皇帝事事法祖，于黎元尤轸念不置，老民望七之年，所奉恩诏多矣，含鼓之余，辄为感泣。今岁又沐天恩，轮蠲漕米，幸须臾无死。及此旷典，万姓欢腾之象，万年无疆之祝，夫岂笔墨所能罄哉。
    ◎陆汤圣学
    平湖尝言，予得《孟子》“好辩”章意，潜庵得“反经”章意。二公于圣学，并不亚于孟，觉汤公持论尤醇。
    ◎前辈决科
    谈次及前辈决科如响，而今不然，何也？龠侄曰：“人但传其决着者耳。”此言得之矣。震川云：“场中只有撞着法。”决者亦然。
    ◎千总高品
    城守千总许君名文焕者，职卑品高，方正足以型俗，清介可以箴官，深人去后之思。
    ◎重修马鞍塔
    马鞍塔废已久，有叶溪庵成琛师先破钵资，募缘兴造，举人张家相董其事，三四年来，心力俱瘁，今可望圆功。依释家言，福因种矣。但华藏寺破为费修，常住又无恒产，正恐保守不易。近闻太仓募造海宁寺，所费不赀，皆陆翁大淳一人肩任。贫邑断无其人。
    ◎槎溪望老妹
    老病疏懒，数年不到槎溪，念妹不置；今力疾来此，篁老夫妇白头如新，两甥愉愉色养，诸孙绕膝。予既喜其家庭聚顺，而老年兄妹畅叙阔情，所患气疾日常三四伸，是日中怀条达，气觉渐平，进酒肴亦加杯箸。
    ◎访菊佳种
    菊花莫盛于嘉邑，向推金氏，予问篁老，金处菊花如旧否？篁曰：“何必舍近求远，此地大德寺天笠师栽菊甚盛，今正开，盍往观乎？”予狂喜，即与同往。净室中分列百余株，高低层叠，浓淡参差。清韵纷霏，五彩不沾脂粉；幽芳静穆，三秋谙尽烟霞。香阜位置于地宜，逸老相对与人合。啜茗欣赏之余，顿使神情开涤，积疴欲瘳。拜花惠，即拜笠师惠矣，何不更效远公一醉陶令也？既反，择其种尤佳者，附录之：
    黄薇　红幢（有予直二十四金者，师不售）　紫幢　松针　破金　鹤翎　松子（未开）　蜂铃　狮蛮　蟹爪　金超　银超　蜜珀　檀香球　月下白　青心白　二乔　醉杨妃　玉楼春　三学士
    
    

 
