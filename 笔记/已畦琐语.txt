已畦琐语　　（清）叶燮 撰 

　　●目录 

　　已畦琐语 
　　跋 

　　●已畦琐语 

　　续编补卷第六 
　　吴江叶燮星期着 
　　治民有一定之法程则人知所遵而奸吏猾胥不敢上下其手同一事也赏则均赏罚则均罚故赏一人而天下劝罚一人而天下惩也乃有赏不足劝罚不足惩者可不深思其故乎 
　　好官不过多得钱耳此玩世不恭语也后人藉以为入官之美谈小吏取之于民日积月累上官攫而取之大往小来敛怨于民究竟为他人作嫁衣裳耳 
　　县令古之上士是也州牧则俨然称大夫矣而抚按家人得颐指气使之且至有逢其怒者竟以尔汝称之虞山蒋公雨亭巡抚山左戒家人凡江浙人仕齐鲁者来谒母得与同坐葢今日官有尊卑而他日义无贵贱故也其它亦概不得留难矜肆居官者所当取法也 
　　取人之财以肥已之家家可肥乎即可肥矣亦当念民力之艰不可任意以妄取 
　　官室之美衣食之丰花辰月夕之宴享亦既极一时之盛抑思人生之福为有尽乎轮回之说或不足凭而子孙之困乏转眼即得人但知积金以遗子孙而不知惜福以遗子孙不亦愚哉 
　　广厦细旃肥马轻裘可富可贵有求必得圭窦荜门之士冬无褐夏无葛朝不谋夕啼饥号寒一旦能应试入泮或可得一美馆而纨袴之子又复起而攘之垄断富贵天道可不惧哉 
　　智析秋毫谋尽锱铢积有厚资以保其子孙而不知败吾家者已输吾髓矣岂待身后哉 
　　今之食粗而衣敝者非必其上世皆贫贱也亦有身膺金紫而家藏金窟者且有襁褓而拥珠玉锦绣者一旦失势等于乞人则现前之不给于衣食而厌之恶之安知他日不富贵而趋之承之望而畏之即而求之乎是一时之富贵不足恃而贫贱未可忽也 
　　不问其人之品行道谊如何而欲以目前之富贵贫贱定其终身即是眼孔浅无见识 
　　人有一番大作用及稍有节概者必有一种磊磊落落不可一世之意决不肯随声附和唯唯诺诺若人云亦云者庸人而已亦有不置可否漫无评论似甚深沈实亦不足与有为者也至于射利之夫鄙吝龌龊则老死牖下而已矣 
　　作法之人最宜谨慎作法者忠厚其后不至流于刻薄作法者刻薄其后不能转为忠厚是以培塿无松柏而沃土多乔木也 
　　子孙不肖弃之固非也教之亦有不即善者则天意可知己惟修身行善挽回造化或可改恶从善转败为成耳 
　　世之卜吉壤以营葬者非为父母也为子孙耳夫子孙而贤大家声绵世泽岂非亲心之所愿然亦视其心地何如耳今不问心地而但求之阴地曰阴地好不患不富贵也甚有割买他姓坟茔发掘棺木人亦孰不欲富贵我独何心哉且能富贵矣彼之富贵何如乎亦见其惑已 
　　救荒无奇策救于已荒之后固无策策于未荒之前则惟有俭以持之一日之费均为两日则一岁之费均为两岁有备自无患矣葢过费天之所忌惜福天之所佑吴中风习靡费日甚天灾流行势所必至 
　　吴郡中无赖子弟鲜衣美食三五成羣博奕饮酒听说演义谈论人家妇女妍女??好勇鬬狠种种恶习其不遭水火饥馑之厄者亦幸矣 
　　古称衣冠世俗今世士林子弟服饰起居不肯取法乎上反欲下同于俳优以矜风雅脱俗恬不知耻父兄亦不以为怪亦独何心 
　　负贩之子释去担任华冠美服吾不知为何许人也然动作闲局蹐不安不待矢口便知为小人矣席帽缊袍庄乎其貌有味乎其言自有一种动人爱敬处旧家风度珊珊肌骨闲甚矣衣冠之不可以轩轾人也 
　　厚拥家资傲慢里党自谓可以睥睨王侯及一履大人君子之庭见夫挟数寸柔毫据上座抵掌而谈今古倾倒四筵而大人君子折节下之乃爽然自失平日之矜张自用此士之所以贵也 
　　今有一富啇大贾于此附膻逐臭之夫屏息低言承其意旨冀得沾其余泽则彼尊大之气益肆行无忌矣 
　　子弟以质朴忠厚为尚而以佻达刻薄为戒今之人反是矣然太和元气不可斵削斵削则必不能久贫贱夭札皆由此耳 
　　名为造物所忌才既薄劣学亦荒落而遽享大名声闻过情君子耻之今则居之不疑人固可欺其能逃鬼神之鉴别乎 
　　列祝瞽宗典綦重矣古人以德以功今人则以力以势夫人而无德无功则亦已矣且身有玷行口碑在人年远事湮人遂相与忘之此子孙之幸也乃复以崇祀起人之訾议尊其亲养其亲不闻有贤其亲者今欲贤之反使不贤之行昭人耳目不孝孰甚焉 
　　每见乡贤名宦二祠中明以前寥寥无几明时己滥觞矣迨后益甚岂历汉唐宋数代少完人而近代端人循吏乃接踵而起邪然则今人不古若其言殆未可信欤 
　　人既知崇祀之可贵何不力于为善而又口不道忠信行不纳规矩居乡者欺侮良善居官者残忍刻剥乃欲邀荣于身后亦见其不知量也 
　　覩前修而仰止闻恶行而诟訾人情之常死者而无知则己死而有知回首前贤之所以得祀者何如而自念生平乃欲与之同列当必有不能妥侑者也 
　　羔裘元冠不以吊今人居父母之丧未及小祥辄元冠黑衣系一白布带子此礼之变者乃变自诗礼之家异哉 
　　官长治民枉者直之邪者正之职分当然体统虽极尊严为民理冤伸枉则一也夫不能得之于州县者冀得之于道府抚按乃官愈尊则民词愈难达再三控遡始邀一准其如民情之不达何 
　　学古入官后人已不及前人远甚矣或迂腐拘执或阳奉阴违至有显背名教者然文采风流即未娴于政事不犹愈于胸无点墨凭臆武断乎古人云读书万卷不读律致君尧舜终无术其故可深长思矣 
　　翰林储相之地职居清要地近禁林使之优游留为致君泽民之助乃日事奔竞务名誉驰逐于送迎宴会闲有一二自爱闭户读书者亦无有物色之安望助理之得人乎 
　　虞山蒋雨亭巡抚山左每冬以五百金易绵衣给济南方之贫乏无衣者此虽小惠然较之肥家肥身而剥取民脂民膏者相去远矣 
　　吾郡僦屋而居不知凡几往往受势豪之追逼分文必较仪封张公巡抚江苏谕令房租概行折让推之他郡则贫民之沾惠多矣 
　　豪富之家田房租值不少宽假桑梓之闲尚且刻薄安望其它日临民有恻隐之心哉 
　　每见当事悬示云清白自矢神明其鉴且曰苟有贪污岂无报应甚矣言之可畏也而取利之方已不遗余力无剩智矣呜呼纸上之言吾谁欺欺天乎万一天应其言亦可危矣 
　　闻之沈禹让前辈云少时蒙睢州汤公观风首拔诸同人进署谒谢例得巡捕官通名以二三星为一扇之敬巡捕作色曰抚军坐堂上不烦通报诸公鱼贯而入可也至所惠毋为我累固辞不受若汤公可谓正已率属者矣 
　　遂宁张公抚浙时梁溪周公为学使者案临台州日报中有冯宦入乡贤祠致馈胙肉一语公即檄府查取冯宦行实册结无以应之神主入而复出张公之留心祀典如此 
　　习池岘首洛水龙门古人政事之暇不废登临商邱宋公抚哭颇有此风故吴郡西山诸胜游览殆徧沧浪亭旧迹荒芜复开生面其木石屋宇位置清疏扁联字句俱雅切可喜自见书卷之气 
　　明辰阳指挥使彭飞题桃源洞马伏波祠云岳王庭下鞭秦桧千古人思武穆忠今日拜公江上庙愿将顽铁铸梁松似此推之则于忠肃祠墓当铸徐有贞杨忠愍曾襄愍诸公祠墓当铸严嵩父子周忠介左忠毅杨忠烈诸公祠墓当铸魏忠贤田尔耕倪文焕诸奸人 
　　尝见泰州志练宣童字全复子宁次子也子宁遇难时长子成经同死宣童逃至泰州季子仁善逃于饶州女琼琼没为官奴洪熙元年赦回赘同邑陈用昌一侄名齐廉逃往福建长乐万秝十八年督学朱某访求遣逸得齐廉之八世孙绮檄回新唫奉祠子孙蕃衍而宣童及仁善之后乃子宁嫡裔尚未归奉宗祧今宣童子孙仍寓泰州有名嗣昌者新八郡庠闻修州志开具宗系请入志当事许之春秋进贤者之后此其事欤 
　　唐时邱为嘉兴人事继母孝尝有灵芝生堂下累官右庶子时年八十余而母无恙及丁艰还乡县令谒之公必侯门罄折令坐乃拜出过县治降马而趋卒年九十六 
　　胡证河东人举进士第后自振武节度使召任金吾大将军赵宗儒镇河中证时建节赴振武备桑梓礼入谒持刺称百姓韩退之有诗云驽矢前驱烦县令里门先下敬乡人是可为居乡者之法 
　　晏元献对章圣太后语臣非不乐游燕直以贫无可为之具余性安朴素敝衣蔬食有人谓吾为吝谓吾为矫余荅之曰非不知肉之味胜于腐布衣之粗重不及帛之轻适但非钱不能本无钱何必羡此观于晏公之言我侪布衣何敢希宰相未学何敢希大贤前人之言何可诬 
　　宣城施宏猷尝题关夫子庙联云人知敬公矣须学公去就之正辞受之明生死之烈公岂异人哉只尽人君臣之义朋友之信兄弟之亲不惟典切庄重且有儆诫世人意 
　　俞天木名铎泰州人顺治闲进士为友题柱语事无了期丢过去念有起处放下来此唤醒尘梦足当棒喝 

　　●已畦琐语跋 

　　昔崔子玉作座右铭曰无道人之短无说已之长云云无一语不是至言星期先生所著己畦琐语大半为居官者而发或直捷以规之或婉转以讽之亦无一语不深切明着而于吴下气习复言之洞悉如此人人当书一通以置座右甲辰中夏吴江沈楙惪识 
