　　钦定四库全书

　　子部十

　　巵林

　　杂家类二

　　杂考之属

　　提要

　　（臣）等谨案巵林十一卷明周婴撰婴字方叔莆田人官上犹县知县是书体近类书而考订经史辨证颇为该洽毎条以两字标目而各引原撰书之人姓以系之如质鱼谘杜之类葢用王充诘墨刺孟等篇目之例也其中如驳王僧虔之纪次仲及论杜诗之西川杜鹃等处亦未免过于执滞然所刋正处实多非率尔读书者可比王士祯池北偶谈极称其辨石尤风一条解古乐府赐字义一条君苗无姓一条髙似孙误引金楼子一条而谓其诠锺一条不知名媛诗归为吴下人托名锺谭其中文明太后青台雀歌杜兰香降张硕诗数条皆不足辨然锺惺谭元春之书盛行于天启崇祯间至真赝并出无由辨别今乡曲陋儒奉其绪论谬种流传知为依托者葢少既悉其谬即当显为纠正以免疑悞后人如士祯之言出于锺惺则当辨不出于锺惺即不必辨则惟攻其人非攻其书矣以是咎婴仍不免于门户之见也

　　乾隆四十四年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　巵林卷一

　　（明）周婴 撰

　　○质鱼

　　雒水

　　鱼豢魏畧曰汉火行忌水故雒字去其水而加佳魏为土徳土水之牡也水得土而流土得水而柔故雒除佳而加水
　　质之曰左传迁九鼎于雒邑又伊雒之戎会雒戎至扵雒馆于雒汭请有事于雒周礼豫州川荥雒周代已为雒字郊祀志殷得金徳周得火徳故周忌水而然乎律厯志以殷为金徳周为木徳迄后汉礼仪志亦云是周果木行也亦岂忌水而加佳乎史记夏本纪踰于雒又伊雒瀍涧东过雒汭导雒自熊耳禹世已为雒矣山海经讙举之山雒水出焉又门水至河入雒伯益在虞年又已为雒矣虞土徳夏金徳也郊祀志又谓夏得木徳亦岂忌水而加佳乎新城郡沮水山海经左传作睢水雎水在楚楚不忌水何不除佳汉之受命非始于洛洛之从水何忌之有江淮河汉四渎之大者皆不去水而独更扵洛何也髙帝建国曰汉传之百世避忌宜孰有先者如豢之说汉字便当加佳矣按沈约厯志曰五徳更王惟有二家之说邹衍以相胜立体刘向以相生为义张苍则以汉水胜周火废秦不班五徳贾谊则以汉土胜秦水以秦为一代若同苍黜秦则汉水魏土晋木宋金若同谊取秦则汉土魏木晋金宋火也难者云汉髙断蛇而神母夜哭云赤帝子杀白帝子则汉非火而何斯又不然汉若为火则当云赤帝不宜云赤帝子也白帝子又何义况乎盖由汉是土徳土生乎火秦是水徳水生乎金斯则汉以土徳为赤帝子秦以水徳为白帝子也又按论衡引泉陵紫芝湘水黄龙之瑞从公孙臣及贾长沙等说汉审土徳则安得以火行而忌水乎

　　○谘杜

　　岁星

　　杜预春秋传襄十八年注曰岁在豕韦二十八年梓慎曰岁在星纪而淫扵玄枵注曰岁岁星也十八年岁星在亥至此年十一岁故在星纪明年乃当在玄枵淫行失次也昭九年杜注是岁岁在星纪五岁及大梁自大梁四岁而及鹑火十年禆灶曰今兹岁在颛顼之虚杜曰谓玄枵十一年注曰襄三十年岁在豕韦至今十三年复在豕韦楚灵王弑立之岁岁在大梁到昭十三年复在大梁三十二年杜注此年岁在星纪
　　谘曰岁星乃东方木宿之神所在国不可伐可以伐人当居不居国亡所之国昌故左氏好以岁星赢缩占验禨祥后世畴人世家异教殊术年载次舍往往差池按竹书及年表襄十八年太岁丙午二十八年为丙辰昭之九年太岁戊辰五岁则为壬申自此四岁而为乙亥昭十年则己巳也襄三十年戊午更十三岁盖为庚午灵王弑立即昭元年庚申到十三年太岁壬申杜氏之厯盖与韦昭同也韦昭国语注曰岁在大火鲁僖五年也岁在寿星僖十六年也在大梁僖二十三年也受实沈之星僖二十四年在鹑尾二十七年复在寿星则僖二十八年也据史记僖五年丙寅十六年丁丑二十三年甲申明年乙酉二十七年戊子二十八年己丑杜之解推之则太岁在子岁在鹑尾太岁在丑岁在寿星寅在大火夘当在析木之津辰在星纪巳在玄枵午在娵訾未在降娄申在大梁酉在实沈戌当在鹑首亥当在鹑火也故五行志成公五年梁山崩是岁岁在鹑火至十七年复在鹑火年表五年乙亥十七年丁亥又范寗榖梁传序升平之末岁在大梁盖升平四年庚申杜氏之说非诞矣然昭九年戊辰既岁在星纪而三十二年辛夘而亦曰在星纪是自相乖违也且杜全不用太初厯者汉书律厯志曰太初元年岁在星纪婺女六度汉志曰岁名困敦是年太岁丙子王莽传莽下书始建国五年岁在寿星苍龙癸酉服虔曰苍龙太岁也五年莽又曰始建国八年岁躔星纪在洛阳之都明年改元天凤天凤元年莽曰更以七年大梁苍龙庚辰行廵狩之礼厥明年岁在实沈苍龙辛巳即土之中案始建国无八年即天凤三年天凤无七年即地皇元年莽下书无非好大行诈之词然始建国五年通鉴纪实在癸酉天凤三年岁阴丙子地皇元年二年则庚辰辛巳如莽言又律厯志汉髙祖代秦继周天下号汉岁在东井二十二度鹑首六度汉志曰岁名敦牂太岁在午而天文志汉元年十月五星聚于东井从岁星也此高皇帝受命之符客谓张耳曰东井秦地汉王入秦五星从岁星聚盖汉元年丙午也【或误读律厯志以丙午元年为谬耳】以汉书观之则太岁在子岁星在星纪太岁在丑岁星在玄枵寅在娵訾夘在降娄辰在大梁已在实沈午在鹑首未在鹑火申在鹑尾酉在寿星戌在大火亥在析木也故律厯志曰伐桀之岁岁在大火房五度竹书曰其年壬戌志又曰文王受命岁在鹑火张十三度至武王克殷十三年岁亦在鹑火按大雅文王疏曰文王受命改元元年太岁己未其十三年辛未则孟坚之指伸矣然志又述襄公三十年岁在娵訾三十一年岁在降娄其年戊午己未且以成公之乙亥丁亥为岁在鹑火而光武中兴改元建武岁在鹑尾之张度是年乙酉则又午在娵訾未在降娄酉在鹑尾亥在鹑火是班氏自为淆乱也杜岂以班术踈阔故不从之乎
　　淮南书太阴元始建于甲寅岁徙一辰【广雅曰太阴太岁也】太阴在寅岁名曰摄提格其雄为岁星舍斗牵牛太阴在夘岁岁星舍须女虚危太阴在辰岁岁星舍营室东壁太阴在巳岁岁星舍奎娄太阴在午岁岁星舍冑昴毕太阴在未岁岁星舍觜嶲参太阴在申岁岁星舍东井舆鬼太阴在酉岁岁星舍栁七星张太阴在戌岁岁星舍翼轸太阴在亥岁岁星舍角亢太阴在子岁岁星舍氐房心太阴在丑岁岁星舍尾箕史记亦曰摄提格其太阴左行在寅岁星右转居丑岁阴在夘星居子岁阴在辰星居亥岁阴在巳星居戌岁阴在午星居酉岁阴在未星居申岁阴在申星居未岁阴在酉星居午岁阴在戌星居巳岁阴在亥星居辰岁阴在子星居夘岁阴在丑星居寅索隠曰皆石氏星经文也【周礼冯相疏曰太岁在地与天上岁星相应而行岁星为阳右行于天一岁移一辰十二岁一小周太岁左行于地一与岁星跳辰年数同岁星为阳人之所见太岁为阴人所不覩太岁岁星虽右行左行不同要行度不异】其说与淮南合然则太岁在寅岁在星纪夘在玄枵辰在豕韦巳在降娄午在大梁未在实沈申在鹑首酉在鹑火戌在鹑尾亥在寿星子在大火丑在析木也夫岁星岁行三十度十六分度之七率日行十二分度之一十二岁而周天行度既有定局即间遇迟疾伏留顺逆其大体要自不失迟过者疾必续逆滋者顺必倍伏久者见必倐一岁所次要还常法故杜扵襄三十年注曰二十八年岁星滛在玄枵今三十年在娵訾是岁星停在玄枵二年然则二十八年不害其疾二十九年无损于迟归之年居一次耳而二家躔舍各各乖异何也淮南子太阴在四仲则岁星行三宿太阴在四钩则岁星行二宿二八十六三四十二故十二岁而行二十八宿髙诱注曰仲中也谓在子午夘酉四面之中丑钩辰申钩己寅钩亥未钩戌谓太阴在四角晋灼尝取此语以注汉书【汉书天文志岁星注曰太岁在四仲则岁行三宿太岁在四孟四季则岁行二宿盖以四孟四季易四钩也】今观夘岁舍须女虚危午岁舍胃昴毕酉岁舍栁七星张子岁舍氐房心是四仲果行三宿也余岁舍星纪析木诸次是四钩果行三宿也班氏以四季行三宿韦杜以四孟行三宿于晋氏之说且不合矣平而论之淮南及太史公之法为宻而班杜都不依用杜自以长厯推验春秋时事岂能全无合离其后孔颕达作正义曰隠公即位岁在豕韦桓公即位岁在玄枵荘公即位岁在鹑火闵公即位岁在大梁僖公即位岁在鹑首按隠元年己未桓元庚午荘元戊子闵元庚申僖元壬辰也既称午在玄枵未在豕韦则安得鹑火直子大梁直申鹑首直戌乎且未在豕韦而文公之元乙未也顾云岁在降娄荘元年戊子而云鹑火乃昭十五年壬戌又言岁在鹑火二十七年甲戌曰岁复在鹑火借子之矛攻子之盾其何如矣汉献帝传载苏林董巴上表曰天有十二次以为分野魏在大梁昔光和七年岁在大梁武王始受命为将讨黄巾建安元年岁复在大梁始拜大将军十三年复在大梁陛下受命今年青龙在庚子又载魏明帝册山阳公曰帝自西京臻兹洛邑聿改乘辕又迁许昌武皇帝是依岁在玄枵皇帝肇征迄于鹑尾十有八载九域咸又惟帝念功祚兹魏国考魏志献帝还洛阳曹公都许车驾出轘辕而东则建安元年也及策命曹公为魏公则建安十八年也按建安二十五年为庚子则元年丙子十三年戊子十八年癸巳也据苏林之表则太岁在子岁星在大梁读魏明之册又太岁在子岁星在玄枵太岁在巳岁星在鹑尾与淮南史记汉书韦杜之厯复皆不合夫天道玄逺推歩难明载祀绵邈校筭易爽苏董等皆纪当时事而自为乖异乃尔且从玄枵数之十有八载不得在鹑尾之次又诸家言魏分野在实沈而董巴言在大梁布榖其舌以诳媚时主遂使岁星之说竟不足信公羊传襄二十有一年孔子生何休曰时岁在乙夘解云何氏自有长厯不得以左氏难之然则为天数者家自谓羲和人自谓皋昧谁得复訾之乎

　　○■〈釒嶲〉纪

　　温泉寒火晋

　　书陆机策问有温泉而无寒火何也纪曕对曰阴阳升降山泽通气初九纯阳潜龙勿用泉源所托其温宜也若夫水润下火炎上刚柔燥湿自然之性故阳动而外阴静而内内性柔弱以含容为质外动刚直以外接为用是以金水之明内鉴火日之光外辉刚施柔受阳升阴伏水之受温含容之性也
　　■〈釒嶲〉之曰淮南子天道曰圎地道曰方方者主幽圆者主明明者吐气者也故火曰外景幽者含气者也故水曰内景吐气者施含气者化故阳施阴化元命包亦曰阴精为月常朏任而受明精在内故火日外景金水内景思逺所对盖采其说然不对火性之必热而引火徳之外融可谓遁词矣且火以烈而始见其刚非以刚而乃有炎也水以润而始见其柔非为柔而乃征其润也况火藏木石之中藏烟匿焰何尝不静而水发重壤之内潜源奔沸何尝不动又以初九纯阳为泉源所托则滥瀐瀱汋谓宜尽为烟液以水之受温为含容之性则河汉淮江亦当变为汤谷而海内汤泉曽不能十数其理屈矣若夫萧丘燎原而入者有衣裘之想东武焚林而披者无焦灼之色阴阳相搏固有不可类推者安在其无寒火也
　　抱朴子曰谓火必热而萧丘有凉焰齐地记曰东武山有胜火之木烧之不死亦无损也

　　○刺顾

　　问讯

　　王导世说新语言语篇曰王敦兄含为光禄勲敦既谋逆屯据南州含委职奔姑熟王丞相诣阙谢司徒丞相扬州官僚问讯仓卒不知何辞顾司空和时为扬州别驾援翰曰王光禄逺避流言明公蒙尘路次羣下不宁不审尊体起居何如
　　刺之曰按王含南奔与敦同逆而和云逺避流言謟媚拥戴乱贼之党也左传僖二十四年襄王出居于郑臧文仲曰天子蒙尘于外敢不奔问官守诸葛亮上言献帝曰久令陛下蒙尘幽处田畴传天子方蒙尘未安潘岳西征赋当光武之蒙尘致王诛于赤眉晋四王起事恵帝蒙尘洛阳黄门以瓦盂盛茶上至尊庾岷别传刘曜作乱京都倾覆天子蒙尘岷与许遐等从释慧逺论曰元兴三年天子蒙尘人百其忧通典晋博士徐虔议今天子蒙尘摄王不宜作乐南史梁王虽在蒙尘斋戒不废隋书李宻曰昬主蒙尘播扬吴越歴寻往牒谁敢以两字施扵臣下者和乃举属丞相丞相若非阴共劝进则为体昧尊卑谓之能言不亦谬乎世说又曰和诣王丞相丞相对之疲睡頋谓同坐曰昔公协赞中宗保全江表体小不安令人喘息丞相大喜以此而观和直巧言令色取恱容身者也

　　○难裴

　　魏明帝

　　裴松之三国志注校练精宻可谓勤矣然亦有阔处考魏志景初三年正月明帝崩时年三十六注曰魏武以建安九年八月定邺文帝始纳甄后明帝应以十年生至此年整三十四耳时改正朔以故年十二月为今年正月可强名三十五年不得云三十六也
　　难曰按志称叡封武徳侯年十五时为延康元年则叡盖以建安十一年生计黄初太和青龙合年十七而景初强为三年凡二十年则裴云强名三十五者良是若以为建安十年生则可三十六矣然以十年生又不得言十五封武徳陈裴皆为舛也

　　神亭

　　吴志太史慈到曲阿为刘繇侦视孙策时独与二骑卒遇策从骑十三慈便前鬪正与策对策刺慈马擥得慈顶上戟慈得策兠鍪扵是解散慈入山中称丹阳太守住泾县策躬攻讨遂见执策解缚捉其手曰宁识神亭时也若卿尔时得我云何慈曰未可量也注引吴厯云慈于神亭战败为策所得裴曰此与本传大异则疑有缪误
　　难曰慈若于神亭见囚则策方解缚而遽云宁识神亭时何其仓卒不次又当言今日得我云何不宜言尔时也按吕范传范从孙策攻太史慈于勇里乃知神亭时慈获策兠鍪而勇里时策致慈缧绁也裴盖未之深核

　　○箴王

　　陈惊坐

　　王僧虔上古来能书人名启云杜陵陈遵后汉人不知其官善篆隶毎书一坐皆惊时人谓为陈惊坐
　　箴曰陈遵字孟公杜陵人哀帝末为校尉有功封嘉威侯性善书与人尺牍主皆藏去以为荣时列侯有与遵同姓字者毎至人门曰陈孟公坐中莫不震动既至而非因号其人曰陈惊坐云更始时为大司马护军使匈奴事具汉书而简穆不审野客丛谈云王僧虔名书録说陈惊坐异是是不知僧虔之谬也

　　王次仲

　　能书人名启又云上谷王次仲后汉人作八分楷法
　　箴曰水经注上谷人王次仲少有异志弱冠变仓颉旧文为今隶书秦始皇时官务烦多以次仲所易文简便于事要竒而召之三征不至始皇怒其不恭令槛车送之次仲履真懐道穷数术之美首发于迈化为大鸟出车外翻飞而去落二翮于山故其峯有两大翮小翮之名张懐瓘书断亦引阳固北都赋曰王次仲匿术于秦皇落双翮而冲天然则次仲与祖龙并世而僧虔谓之后汉人敷对若此斯亦谬矣

　　○辨刘

　　叔向

　　世说新语曰卞令目叔向朗朗如百间屋刘孝标注曰春秋左氏传曰叔向羊舌肹也晋大夫
　　辨曰世说赏誉品藻止扵魏晋两朝间因蜍李志而及亷蔺因读髙士传而出井丹长卿若尚论古人羗无义例所谓叔向者予以为望之有叔名向为之题目以相标榜如王大将军称其儿类耳且叔向平丘之会以威武刼齐以无道胁鲁以谲诈惧季孙而又构杀苌弘阴谋周室则又何朗朗之有

　　深公

　　世说新语轻诋篇深公云人谓庾元规名士胸中柴棘三斗许注曰深公即殷源也
　　辨曰世说之称公者山张羊和温禇王蔡庾谢郄陶及桓宣武十三人耳皆位登台司巍然公辅者也其也叔夜以名胜共尊安道以髙隠见赏众誉所归亦得兹号然皆系之姓氏无析字而称之者惟慧逺道安法深道林以方外缁侣取名之半缀之以公犹云耆宿耳殷在世说中称殷侯浩殷渊源殷中军殷扬州至桓公称阿源尽矣不登台辅望非稽戴顾得称公于例未允且浩字渊源唐以讳渊改为深源萧梁之日安得以深代渊乎子谓深公者竺法深也前注云法深道徽髙扇直永嘉乱考室剡县■〈山卬〉山中支道林宗其风范世说法深凡五见而扵此独以为殷侯必非孝标撰也孝标注多为敬胤者所淆敬胤盖唐人此注抑愈下矣虽然世说曰有人道深公谓曰黄吻年少勿为评论宿士昔尝与元明二帝王庾二公周旋观此则元规于法深不薄而兹乃发轻诋语夫倚庾之贵以拒诽訾庾之短以鬻重法深岂髙逸沙门哉

　　○析郦

　　郦道元字善长范阳人后魏御史中丞尚书左仆射撰水经注四十卷

　　君子济

　　郦道元水经注曰汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父丧发冡举尸资费一无所损其子以金予之津长不受事间帝曰君子也遂名其津为君子济济在云中城西南二百里
　　析曰后汉书桓帝再幸函谷一临云夣乘舆卤簿不屇榆中且京雒宅中代畎不为东地元号屡易纪年不得十三济嘉君子之名必非蠡吾之主按魏収书以猗■〈施，去方〉为桓帝幽并之间水草是逐度沙漠而饮马据参合以张毡故以榆林为西桑干为左矣寻厥昆嗣屡游斯津则桓即猗■〈施，去方〉差无乖爽但■〈施，去方〉统部止十一年此言十三又非佳证且桑氏已着济名则事在汉桓之先矣

　　绛阳

　　水经注曰晋悼公谋去故绛遂居新田又谓之绛即绛阳也盖在绛浍之阳汉髙帝封越骑将军华无害为侯国
　　析曰故绛犹言故都故宅杜元凯成六年故绛注曰晋复命新田为绛故谓此故绛盖以新田为新绛也郦氏遂用其说然庄二十六年士蒍城绛杜注曰绛晋所都今平阳绛邑县而新田注又曰今平阳绛邑县是夫故绛既今绛邑而新田又复同墟杜之释地殆自相伐且殷人五迁不称新亳周京屡徙不带旧豳齐都临淄便去薄姑之号楚移湫鄀岂仍故郢之思矧绛本非嘉名不过以水氏县晋人何取而三以命都哉又史记越将绛阳侯无害司马贞考地理志无绛阳而汉表作终陵则史之绛阳未足以证新田也

　　凿台

　　水经注曰榆次县南侧水有凿台韩魏杀智伯瑶于其下刳腹絶肠折颈折頥处也
　　析曰战国策曰三晋氏分智氏赵襄子最怨智伯将其头以为饮器韩子难三曰智伯国亡身死头为饮杯吕氏春秋曰赵襄子与韩魏期而击智伯断其头以为觞史记智伯醉以酒灌击毋恤又豫譲传襄子怨智伯漆其头以为饮器淮南人间训曰智伯身死髙梁之东头为饮器又道应训及说苑曰智伯与襄子饮而灌襄子之首处十月围襄子于晋阳襄子击之大败智伯漆其首以为饮器据此乃知漆头之谑实报灌首之辱诸家解同虎子已属厖言而水经注曰韩魏杀智伯刳腹絶肠折折颈頥盖所未闻寻史记及新序载黄歇上秦王书曰智氏信韩魏从而伐赵韩魏叛之杀智伯瑶于凿台之下又曰韩魏父子兄弟接踵而死于秦者十世社稷壊宗庙隳刳腹絶肠折颈折頥身首分离暴骨于草泽之中此春申极言韩魏之怨秦而郦氏误以为智伯见屠之酷可谓疏卤矣凿台之下新序作丛台之上郡国志作凿壶字书以为壶古台字故献帝纪注台崇山阳公载记作壶崇礼记败于台鲐郑玄曰台当为壶字之误也陆徳明曰台音胡谢玄运撰征赋曰览石桥登凿台策马钓渚息辔城隅则亦读为壶折颈新序作折颡字

　　丹水

　　水经注曰上党郡丹水出长平北山东南流注丹谷即刘越石扶风歌所谓丹水者也
　　析曰刘琨扶风歌曰朝发广莫门暮宿丹水山文选李善注引晋宫阙名曰洛阳城广莫门北向汉书上党髙都县莞谷丹水所出也盖即郦氏之说子按上党去雒千五百里朝发洛城暮宿髙都虽有乘风之翼蹑景之足不能如是之疾且其诗曰顾瞻望宫阙宁有天井闗头可睇徳阳殿角乎倘曰寓言则安得以髙都寔之考地理志弘农有丹水县丹水出上雒冢岭山东至析入钧者斯为近之耳

　　壶关三老

　　水经注曰黎亭县有壶口闗故曰壶闗汉有壶关三老公乘兴上书讼卫太子即邑人也
　　析曰汉书戻太子传作壶闗三老茂颜师古曰荀恱汉纪作令狐茂检今汉纪无而白帖引上党郡记曰壶闗闗城都尉治令狐征君隠城东山中令狐终即为冡焉诸生尊师法陪塟者三百余人松千树皆大数十围髙四五十丈俗名其山为令狐墓汉史所称壶闗三老令狐茂上书讼戻太子者也然汉武故事曰治随太子反者外连郡国数十万人壶闗三老郑茂上书上感悟赦反者拜郑茂为宣都校尉持节徇三辅赦太子太子欲出疑弗寔吏捕急自杀此作郑茂未知谁信又汉书王尊传有湖三老公乘兴上书讼王尊治京兆功效善长以茂为兴大误

　　五公

　　水经注曰易水径五大夫城南昔北平侯王谭不同王莽之政子兴生五子并隠西山故其旧居世以为五大夫城子荘溪水南流径五公城西五公即王兴之五子也光武即位封为五侯元才北平侯益才安喜侯显才蒲阴侯仲才新市侯季才为唐侯所谓中山之五王也俗又以五公名居矣
　　析曰汉书无北平侯惟元后弟谭字子元河平二年封平阿侯薨子仁嗣初莽幼孤平阿侯谭多称莽久之封莽新都侯仁素刚直莽惮之为安汉公廹仁自杀谥刺侯子述嗣按此则谭亦怜爱莽矣所不同于莽者平阿侯仁也兴岂仁之同生乎考两汉书谭诸子董贤传有去疾哀帝时侍中有闳亦见张歩传莽东郡太守隗嚣传有向安定大尹马严传注有仁子术即谭传之述也莽九江连率马援传有仁子盘凭爵土拥富赀东观记以为术子者凡此皆介恃同根盘跨维城彼九旅之降心若四体之无骨独谭父子自窜北鄙絶意闰朝涧泉共清林风愈引若非郦注几于无闻矣检太平御览两引河北记曰易县有五公城王谭不从王莽谭子兴生五子避隠于此世祖并封为侯所谓中山五侯也其西三十里有五大夫城水经注盖引其说若此言非爽王氏再世有二五侯出矣

　　金台

　　水经注曰金台陂东西六七里南北五十歩陂北十余歩有金台
　　析曰文选注引上谷郡图经曰黄金台在易水东南十八里燕昭王置千金于台上以延天下之士又王隠晋书曰段匹磾讨石勒进屯故安县故燕太子丹金台据此金台盖有两也郦氏以为长庑被浦间馆连都昭创扵前丹踵扵后然则曲榭铺金虎臣毕擥髙台蓄寳骏骨先来岂亦昭贻孙谋丹绳祖武者乎

　　寡妇城

　　水经注曰夏屋城东侧因河仍墉筑一城世谓之寡妇城贾复从光武追铜马五幡于北平所作也世俗音转故有是名矣
　　析曰注说非也考地理志太原广武县有贾屋山注曰即史记云赵简子登夏屋者按此则夏盖读作贾故夏屋转而贾屋贾屋又变为贾复而贾复更讹为寡妇也考古证之此城盖只夏屋城耳郦谓贾复筑之亦穿凿之甚

　　捍虎图

　　水经注曰如浑水南径虎圏东季秋之月圣上亲御圏上勅虎士効力于其下事同奔戎生制猛兽即诗所谓袒裼暴虎献扵公所者故魏有捍虎图也
　　析曰后魏书曰王叡字洛诚晋阳人姿貌伟丽领太史文明太后临朝叡见幸为侍中吏部尚书爱宠日隆太和二年髙祖及太后率百僚临虎圈有逸虎登门合道几至御座侍御惊靡叡执戟御之虎乃退亲任转重进爵中山王叡薨太后亲临哀恸塟城东髙祖登城楼望之立祠都南又诏褒叡图其捍虎状于诸殿髙允为讃京师士女造新声而弦歌之名曰中山王乐善长托喻奔戎盖晦其事微露捍虎亦纡其词也

　　牵招

　　水经注曰雁门水径髙栁县城北昔牵招斩韩忠于此处
　　析曰魏志牵招字子经观津人太祖辟为从事太祖讨袁谭而栁城乌丸出骑助谭乃遣招诣栁城值辽东太守公孙康使韩忠赍单于印绶往假峭王峭王大会忠与招争辩招捉忠头顿筑拔刀将斩之峭王惊怖徒跣抱招救请招乃还坐峭王便辞辽东之使按此则韩忠之头非断子经之手善长误也又地理志髙栁县属代郡栁城县属辽西相去悬矣郦氏又误

　　茅茨

　　水经注曰天渊池南直魏文帝茅茨堂前有茅茨碑是黄初中所立也
　　析曰洛阳伽蓝记曰蓬莱山有柰林南有石碑魏明帝立题云苗茨之碑髙祖于碑北作苗茨堂永安中荘帝马射于华林园百官读碑疑苗字误杨衒之曰以蒿覆之故曰苗茨何误之有众称善又魏书任城王传孝文还洛作茅茨堂东曰歩元庑西曰游凯庑命羣臣赋诗据此则碑立于当涂而堂乃元魏孝文帝作注以为皆曹子桓事非也然苗茨字后经诸人研核而水经注魏书并作茅茨正如越絶书茅山吴録作苗山郑注士相见礼古文茅作苗盖字通也

　　榆欓

　　水经注曰汉明帝发使天竺写致经象始以榆欓盛经白马负图表之中夏
　　析曰齐民要术榆十五年中为■欓者亦■类也唐弘明集曰梁陈齐魏之前道家唯以瓠卢盛经本无天尊形像此云榆欓可对瓠卢也

　　鼮鼠

　　水经注曰灵台汉光武所筑尝宴于此台得走鼠于台上
　　析曰窦氏家传曰窦攸治尔雅举孝亷为郎世祖逰于灵台得鼠身如豹文荧荧有光辉羣臣莫有知者惟攸曰此名鼮鼠事见尔雅乃赐绢百疋考尔雅豹文鼮鼠郭氏注曰鼠文彩如豹者汉武帝时得此鼠孝亷郎终军知之赐绢百疋然则辨鼮赐绢盖有两也

　　阳侯

　　水经注曰渭水东径阳侯祠北涨輙祠之此神能为大波故配食河伯也
　　析曰淮南子曰武王渡于孟津阳侯之波逆流而击髙诱注曰阳侯陵阳国侯也其国近水溺死于水其神能为大波有所伤害因谓之阳侯之波扬雄赋陵阳侯之素波应劭曰阳侯古诸侯也有罪自投江其神为大波予以为非也论语摘辅象曰伏羲六佐阳侯为江海宋均注曰主江海事也阳侯之波义盖本此

　　龙亢

　　水经注曰濄水又东南径龙亢县语曰沛国龙亢至山桑者也
　　析曰阚骃十三州志曰山桑县人俗贪伪好持马鞭行邑故语曰沛国龙亢至山桑诈托旅使若奔丧道遇冦抄遂失资粮郦氏取其一语殊为不偹

　　武丘

　　水经注曰颍水东径丘头魏书国志曰宣王军次丘头王凌面缚水次故号武丘矣
　　析曰魏志王凌传曰嘉平三年王凌阴谋废立太傅司马宣王乘水道讨之大军掩至百尺凌穷蹙乘船出迎宣王军到丘头凌面缚水次而诸葛诞传甘露二年诞反于寿春大将军司马文王督军二十六万讨之屯丘头使王基等四面合围三年诞窘急突城门出司马胡奋逆击斩诞髙贵乡公纪曰甘露三年司马文王陷寿春斩诸葛诞诏曰大将军亲总六戎营据丘头内夷羣凶外殄冦虏克敌之地宜有令名其改丘头为武丘明以武平乱后世不忘也按此则司马懿虽尝讨凌至丘头而武丘之名则至司马昭克诸葛诞乃改本注误矣

　　负夏

　　水经注曰瑕丘鲁邑春秋之负瑕矣昔卫公叔文子升于瑕丘曰乐哉斯丘死则我欲塟焉瑕丘之名盖因斯以表称矣曾子吊诸负夏郑玄皇甫谧并言卫地鲁卫虽殊土则一也
　　析曰县邑同号地志已多于时鲁有瑕丘何知卫无兹垄周之典制国有分土行李所过聚■〈木槖〉是防若瑕丘独为鲁田寸壤皆非卫有未闻衔命介使慿览敌国之墟而终没大夫卜穸强邻之陌者也且此处所叙咸在邾鲁封域忽入卫事于理殊乖又负夏可谓负瑕则虞所迁岂亦在是乎

　　白门

　　水经注曰下邳城有三重南门谓之白门魏武擒陈宫于此中城吕布所守也
　　析曰魏志建安三年魏太祖征吕布其将侯成缚陈宫降吕布与麾下登白门楼围急乃下降遂生缚布又献帝春秋司空攻吕布于下邳布登西北白楼上城陷士禽以诣司空后汉书曰曹操击吕布至下邳城围之布与麾下登白门楼围急下降谢灵运撰征赋曰伤炎季之崩弛长逆布以滔天相魏武以谲诳宄谟奋于东藩桴未噪于东郭身已馘于楼门又伏滔北征记曰下邳城韩信所都也中城吕布所守南临白门楼据诸书言则白门所禽者乃奉先非公台也唐太子贤注范晔书乃引此注曰南门谓之白门魏武禽陈宫于此盖未知善长之误也

　　沔水

　　水经注曰襄阳城北枕沔水昔张公遇害亡剑于是水
　　析曰茂先遇害在雒安得亡剑沔流考雷次宗豫章记雷孔章为丰城令于狱掘得两剑一曰龙渊一曰太阿孔章留其一匣龙渊以进张公及张遇害此剑飞入襄城水中孔章亡其子爽恒以剑自随后为建安从事经浅濑剑忽于腰间跃出初出犹是剑入水变为龙郡国志曰南郡在襄阳南千五百里有襄阳县颍川在雒阳东南五百里有襄城县郦氏盖误以襄城水为襄阳水也

　　黄鹄山

　　水经注曰沙羡县江之右岸有船官浦歴黄鹄矶西南直鹦鹉洲之下尾东即黄鹄山林涧甚美谯郡戴仲若野服居之
　　析曰宋书戴颙字仲若谯郡铚人衡阳王义季镇京口长史张邵与颙姻通迎来止黄鹄山山北有竹林精舍林涧甚美颙憇此涧义季亟从之逰颙服其野服不改常度为义季鼓琴并新声变曲太祖每欲见之尝谓张敷曰吾东廵日当燕戴公山也按此则仲若所住黄鹄乃京口之山郦氏误可知

　　程乡酒

　　水经注曰桂阳郴县有緑水县东侠公山南屈注于耒谓之程乡溪郡置酒官酝于山下名曰程酒献同酃也
　　析曰荆州记曰桂阳郴县东界侠公山下有緑溪源官常取此水为酒又晋书武帝太康元年简文帝咸安元年并荐酃渌酒于太庙岂合酃湖渌溪之酝为祼鬯尝酎之祀与则注緑水宜作渌然梁书曰刘杳在任昉坐有饷楉酒者昉曰酒有千日醉当是虚言杳曰桂阳程乡有千里酒饮之至家而醉亦其例也昉大惊曰吾实不忆此杳曰出杨元凤所撰置郡事元凤魏代人此书载其赋云三重五品商溪摖里时即检记言皆不差据此则程乡酒岂即千里酒乎杨元凤书郦氏当亦未见

　　赤松

　　水经注曰东阳郡长山县北对髙山山下水际是赤松羽化之处也炎帝少女追之亦俱仙矣后人立庙于山下
　　析曰神仙传曰黄初平丹溪人年十五牧羊有道士见其良谨将至金华山石室中四十余年不复念家其兄初起行索初平歴年不得见市中有道士乃随求弟至山相见词毕问平羊何在曰羊近山东兄初不见便俱去平言叱叱羊起于是白石皆起成数万头羊金华盖即此山也初平仙去改字赤松子注笺以为古雨师误耳

　　恒水

　　水经注曰昆仑山中有五大源枝扈黎大江出山西北流东南注大海枝扈黎即恒水也恒水东南流径拘夷那竭国云云又径波丽国又东到多摩梨帝国即是海口也
　　析曰昆仑墟河出东北陬恒出西北隅恒绕西域达于大秦河入中国注于东海沔流小渚絶不通波善长叙恒于河之下盖因昆仑而及之乎若其括地脉川抽竒甄异六合之外宛在目中三竺之流如潆足下神州地志斯为最瓌矣然皆蹑法显之行踪想恒流之洄洑其间水陆未辨道里难明计所差池厥类亦众予为两两较之法显传云渡新头河至毗荼国东南行八十由延到摩头罗从此东南行十八由延到僧伽施国又东南行七由延到罽饶夷城城接恒水度恒水南行三由延到呵梨林又东南行十由延到沙祗又南行八由延到舍卫城又东南行十二由延到那毗伽又东北行减二由延到迦维罗卫又东行五由延到蓝莫又东行十九由延到拘夷那竭又东行五由延到毗舍离又东行四由延到五河合口度河南下一由延到巴连弗邑从此东南行九由延到小孤石山又西行二由延到王舍新城从此西行四由延到伽耶城复南行二十里到六年树从此还向巴连弗此皆显踰原越隰瞻曦晷以遐徂寻途投扉触风尘而备歴者也水经注因之乃云新头河径中天竺毗荼国又径摩头罗浑流恒水恒水东南流径拘夷那竭国又东径毗舍利城又东南流径僧伽施又东径罽宾饶夷又东南径沙祗恒水又东南径迦维罗卫北又东径蓝莫恒水又东至五河合口度河南下一由延到巴连弗邑恒水又东南径小孤石山又西径王舍新城又西径伽耶城南二十里到六年树法显从此东南行还巴连弗邑皆以原野之遄征为波流之所届焉且拘夷毗舍在蓝莫之左水经注乃居伽施之西舍卫毗伽去伽维北劣一由延恒水若南必径兹土而善长遗之度雪山过沙河经鸟苌佛足迹晒衣石即得陀卫尸罗国水经注乃置葱岭之东黄河之所径凡此俱与法显传大致相违若夫显东西跋渉所约各几由延者其中定多瑰异直为不能具述善长亦失网罗都无补缀但改云恒水东南流耳恒水又东径耳佳丽僧城叙多支复空荒夷野事极寂寥千里而遥一言便毕不令好古之士恨作者之踈乎又法显从六年树还巴连弗顺恒水西下至旷野波罗奈盖循西岸行也又还巴连弗顺恒水西下东行得瞻婆梨帝盖沿东浒去也此邑恒水下流左右诸国尽此矣水经注乃先于巴连弗处云恒水又东南径孤石山又西径王舍伽耶广袤计之安得有两恒河乎是知纵翰畧记者忘准之地道快意成书者罔研乎旧史予今乃证其诸长拾其一短俾知积璧昆圃一片是卫武之圭濯锦蜀流数尺乃楚丘之服若曰鸿致自有所指归细趣不足以击难立言之旨吾亦乌乎测之哉

　　巵林卷一

　　●钦定四库全书

　　巵林卷二

　　（明）周婴 撰

　　○续颜

　　颜师古字籀雍州万年人唐中书侍郎兼秘书监弘文馆学士太子承干命刋正汉书集解音义以为汉书注儒者服其精博

　　史儋

　　汉书郊祀志曰周太史儋见秦献公曰周始与秦国合而别别五百岁当复合合七十年而伯王出焉音义应劭曰始周孝王封非子为附庸邑诸秦平王迁洛襄公以兵卫之嘉其勲烈列为侯伯与周别五百载矣昭王时西周君自归尽献其邑三十六城此复合也孟康韦昭咸自立解颜师古以为诸家说皆非应氏言非子至周献邑凡六百五十三岁韦氏说自秦仲至周显王二十六年献公称伯止四百二十六岁皆不合五百之数也按史记秦本纪及年表并云平王时襄公始立为诸侯于是始与诸侯通又周本纪及诸系家言幽王为犬戎所杀秦始列为诸侯与此志符会是乃为别至昭襄王五十二年西周献邑凡五百一十六年是为合也五百者举其成数耳七十年当为十七今史记皆作十七年伯王者指为始皇始皇初立政在太后嫪毐未得称伯自昭王灭周后至始皇诛嫪毐正十七年也
　　续曰按史记司马贞索隐亦用此说予读而心疑之考本志云七十年而伯王出出者非其初生则其即位也必诛嫪毐始可称伯则前此者始皇为未出乎且五百一十六年仅言五百于岁太差而十七年之数独得不爽岂繁者可踈而简者当宻耶六国表昭王取西州岁在丙午至嫪毐为乱其岁癸亥则计十八年若以昭襄五十一年西周君献邑为合至始皇九年又计十九年俱不得言十七也又周纪及封禅书虽称合十七年而秦本纪则作合七十七岁年代既逺编简易讹必欲强同失之愈甚也颜傅会求胜未必此是胜场婴以为秦本纪孟増得幸扵周成王造父又幸扵周缪王而非子亦幸于周孝王此所谓始与周合也周宣王即位乃以秦仲为大夫裴骃案毛诗序秦仲始大有车马礼乐侍从之好则此为与周别之日也当宣王元年为秦仲之十八年自此至秦恵文君十四年据本纪为五百七岁而依年表凡五百二年于时秦始称王更为恵文王元年是别五百岁复合之时也自恵文王元年至始皇立之载复得七十七年又秦纪所云合七十七年而伯王出之谓也以此证数稍无差池史儋之言于是乎可深信矣

　　更造

　　卜式传诏曰齐相随牧畜蕃辄分昆弟更造不为利惑师古曰言畜牧滋多则与昆弟而更自营为也
　　续之曰按传卜式有少弟弟壮式独取畜羊百余田宅财物尽与弟式入山牧羊至千余头买田宅而弟尽破其产式輙复分与弟者数矣颜云更自营为亦稍近之然百官表爵一级曰公士二上造三簮袅四不更九五大夫十二左更十三中更十四右更十五少上造十六大上造十八大庶长二十彻侯而食货志自文帝从鼌错言已令民入粟邉六百石爵上造稍増至四千石为五大夫万五千石为大庶长元鼎五年令民得买爵置武功爵级十七万式盖以畜牧所赢为昆弟输财于邉赡国家经费以得更造之爵故天子显之若自更营为何益于县官而武帝亟称之乎且牛羊蕃息何得以造言之又武功爵即大庶长彻侯之爵臣瓉不引百官表而引茂陵书颜氏误信其语遂至误解更造耳

　　施屠浑都

　　周勃传卢绾反勃以相国将击下蓟得绾大将抵丞相偃守陉太尉弱御史大夫施屠浑都击绾军沮阳师古曰姓施屠名浑都沮阳县名属上谷
　　续之曰按抵偃陉弱皆不着姓而此独书其施屠之氏浑都之名繁简不伦岂史体乎使腐儒以春秋书法绳之彼去氏者罪浮于御史大夫耶子以为御史大夫名施耳屠者屠其城也浑都地理志作军都亦上谷县军都之为浑都犹本传蓨侯之为条侯也

　　天汉

　　武帝纪天汉元年注应劭曰时频年苦旱故改元天汉以祈甘雨师古曰大雅有云汉之诗周大夫仍叔所作也以美宣王遇旱灾修徳勤政而能致雨故依以为年号也
　　续之曰五行志武帝元光六年夏大旱四将军征匈奴元朔五年春大旱六将军征匈奴元狩三年夏大旱穿昆明池自此至太初四年二十年不闻恒旸至天汉元年夏又大旱则在改年之后而以为频年苦旱思欲勤政致雨亦不考其时事矣按本纪太初元年筑受降城贰师将军李广利征大宛二年将军赵破奴击匈奴不还三年筑五原寨外列城路博徳筑居延匈奴入定襄云中四年李广利斩大宛王首天汉元年三月匈奴归汉使者使使来献时戎轩屡驾丑获纳降改元之意直为汉诛夷狄非复人力威灵赫濯如雷如霆故称天以屈之尊大汉也

　　姓名

　　汉书髙祖纪师古注曰媪女老称也史家不详着髙祖母之姓氏无得记之故取当时相呼称号而言也皇甫谧等妄引谶记好竒骋博强为髙祖父母名字皆非正史所说盖无取焉汉书又曰汉兴有东园公绮里季夏黄公甪里先生师古曰四皓称号本起于此更无姓名可称盖隠居之人匿迹逺害不自标显秘其氏族故史传无得而详后代皇甫谧圈称之徒及诸地理书竞为四人施安姓名自相错互语又不经班氏不载于书诸家皆臆说今并弃畧之盖一无取焉
　　续之曰览一家者必博征扵文献注一艺者必旁采乎阙遗故王贡龚鲍传曰谷口有郑子真蜀有严君平师古曰地理志谓君平为严遵三辅决録云子真名朴君平名遵则君平子真皆其字也此亦广引博证之效不然严郑之传仅得其半矣班氏髙祖赞曰渉魏而东遂为丰公丰公盖太上皇父亦不着其名宁有当髙祖世而所生姓名曽不叙述乃令史臣无得而称乎予以为汉史尚质著作时只列母媪夣与神交太公往视以竒其事耳若谓湮没无存则陆贾叔孙通軰珥笔赤墀岂世系便从阙文也又四皓虽自晦氏族然侍太子宴时前各对言其姓名必有真敷奏若如史记言自称东园公绮里季夏黄公甪里先生不但非名非姓且草野而倨侮甚矣著书者不能拾遗补阙成一代之典而顾谓旁通者为不知而作异哉且非迁固所书即为异说便在刋除似矣髙后纪亦只称髙皇后吕氏而注曰荀恱曰讳雉之字曰野鸡师古曰吕后名雉字娥姁故臣下讳雉也郊祀志野鸡鸣师古曰野鸡亦雉也避吕后讳故曰野鸡子观本志言神常以夜光辉若流星从东方来若雄雉其声殷殷云野鸡夜鸣又五行志言殷髙宗祭成汤有蜚雉登鼎耳而雊刘向以为雉雊鸣者雄也以赤色为主于易离为雉雉南方鸟近赤祥也则屡斥雉字矣倘果为吕氏名者孟坚何讳之于郊祀而不讳之于五行且郊祀志中下从讳而上从名何与至娥姁为字尤诡诞不经不知颜氏何家之依而快传之以忘其矛盾也且荀恱赵岐与皇甫谧相去不二三十年安在荀赵为惇史而皇甫必竒妄乎

　　○非马

　　惠后

　　史记赵世家武灵王十六年吴广内其女娃嬴有宠于王是为惠后二十五年惠后卒司马贞以为惠后乃太子章之母惠文王之嫡母也惠后卒后吴娃始当正室至孝成二年称惠文后卒是也而下文云吴娃死后娃子何宠衰太史公误也贞又以下对左师自称老妇之惠文后即吴娃年六十左侧故称老妇而束广微言太后纔三十有竒者亦失
　　非之曰按子长既云是为惠后又云二十七年立王子何为王是为惠文王惠后吴娃子也又云吴娃死后子何宠衰反复着明则此二十五年卒者其为孟姚无疑不得以为子章母也若恵文后卒者是惠文之后故称恵文后耳自春秋夫人及歴代帝王妃后谥皆从夫或别自易讳未有从其子谥者而独子何之母仍子徽称歴撰古今未闻斯典且以惠文后为吴娃则长安君主父之子也至是时已三四十岁矣尚需其母爱怜之乎吴娃以主父十六年入宫子何之生应在十七年则二十七年恵文为王已得龄十一二矣惠文王三十三年上去东宫时十二年下至孝成元年合得四十六年使王后长于惠文理亦有之即与惠文并岁亦已望五十矣素问女子六七面皆焦髪始白七七形壊无子何得不称老妇以此而观广微谓三十有竒果未为得也

　　五牛

　　索隠田单传述赞曰羣鸟惑众五牛扬旌
　　非之曰宋书臧质传栁元景檄书八銮揺响五牛舒斾又谢晦传尚书符荆州曰警跸前驱五牛整斾梁书王僧辩表云解五牛扵冀州秣六马扵谯郡魏収魏书外国序云五牛一指六师骋路又太昌三年诏曰五牛警斾七萃按部皆六朝丽语司马效之也考晋舆服志五牛旗平吴后所造以五牛建旗车设五牛青赤在左黄在中白黒在右元帝后但以五色木牛象五时车竖旗于牛背使人舆之旗常纒而不舒斾所谓徳车结旌者也惟天子亲戎五旗舒斾所谓武车绥旌者也故十六国春秋刘曜攻陈仓南阳王保将杨曼王连谋曰谍云有五牛旗建多言胡主自来遂尽众背城而阵为曜所败今按田单传单守即墨収城中得千余牛为绛缯衣画以五采龙文束兵刄于其角而灌脂束苇其尾烧其端夜纵牛壮士五千人随其后牛尾热怒而奔燕军燕军大骇败走赞乃云五牛何也且单出诡袭之计未尝建旗鼓接兵刃也而赞云扬旌不亦诬乎以后代之制侈安平之功不惟虚美使事殊谬

　　季厯

　　史记龟筴传纣杀周太子歴囚文王昌投之石室索隠曰案杀周太子歴在囚文王昌之上则近是季歴不被纣诛其言则近妄无容周更有太子名歴也
　　非之曰吕氏春秋王季歴囚而死文王苦之有不忘羑里之丑时未可也武王事之夙夜不懈亦不忘玉门之辱立十二年而成甲子之事竹书纪年文丁十一年周公季歴伐翳徒之戎获其三大夫来献捷王杀季歴沈约注曰王嘉季歴之功锡之圭瓉秬鬯九命为伯既而执诸塞库羁文王于玉门郁尼之情辞以作歌其传久矣晋书束晳传曰太甲杀伊尹文丁杀季歴据诸书言则季歴在商盖不得正其终矣但文丁纣之祖父而以为纣杀之者岂所谓天下之恶皆归乎

　　望诸泽天柱山

　　史记赵封乐毅于观津号曰望诸君索隐曰望诸泽名在齐盖赵有之故号焉战国策望作蓝也又平阳侯世家柱天侯反于衍氏索隠曰柱天侯不知其谁封衍氏魏邑地理志柱天在庐江灊县
　　非之曰周礼青州其薮泽曰望诸郑玄曰望诸明都也在睢阳则是时应属魏氏非赵有也且望诸美号耳既食观津何必更以齐薮为名乎又燕策亦言乐毅奔赵赵封以为望诸君不云蓝诸蓝诸者中山策有之乃中山之相非乐毅也柱天侯亦犹建成侯奉春君之类假以徽称不必指其食邑且汉书地理志庐江灊县天柱山在南复非柱天也是时王武反外黄程处反燕柱天侯反衍氏服虔云皆汉将则汉王所封也汉元年庐江属楚又安得以楚地封其将军哉

　　○说孔

　　人十月生

　　毛诗诞弥厥月传曰诞大弥终也孔颕达正义曰大戴礼及春秋元命包皆云人十月而生周本纪云姜嫄践巨人迹身动如孕及期而生子则终一年矣此言终月必终人之常月马迁之言未可信也
　　说曰淮南子云麋鹿六月而生虎七月而生魏畧曰黄牛羗种孕身六月生广志曰獠民皆七月生蜀郡记曰诸山夷獠娠七月生生时必临水儿生便投水中浮则取养沉则弃之岂羗獠之性走兽不殊故处腹中月惟六七乎淮南子大戴礼元命包并称人十月生往徃有不然者前赵録曰刘渊母呼延夣服日精十三月而生渊遁甲开山图曰庆都观于三河阴风四合赤龙感之十四月而生尧于丹陵又曰女狄汲石钮山下泉得月精吞之十四月生禹拾遗记曰简狄懐卵一年而有孕十四月生契汉武内传王夫人夣吞日十四月而生武帝汉书钩弋夫人十四月而生昭帝蜀録李雄母罗氏夣大蛇绕身有孕十四月生雄太平广记女仙崔少玄十四月生前赵録又曰刘聪母张夫人十五月生聪又曰范隆字玄嵩孕十五月而生太平广记叶法善母刘孕十五月而生法善又有异者论衡曰传言黄帝姙二十月而生生而神灵帝王世纪曰电光绕北斗枢星光照郊野感附寳而孕二十五月生黄帝于寿丘一曰二十四月生脞说曰供奉官郭坦二十二月生初以为妖百计针药不动生亦无他数自有久近耳嵩髙山记曰昔阳翟有妇人姙身三十月乃生子从母胁上出五岁便入山学道神明为母立祠因号曰开母祠世本及大戴礼曰陆终娶鬼方国君之女曰女嬇孕而不育三年启其左胁三人出右胁三人出山海经炎帝孙伯陵同呉权之妻阿女縁妇縁妇孕三年是生鼓延殳注曰三子名也异苑曰太原温盘石母懐身三年然后生堕地便坐而笑髪覆面牙齿皆具复有异者寳椟记曰帝女逰华胥之洲感蛇而孕十二年生庖羲拾遗记亦曰华胥之洲神母逰其上青蛇绕之有娠歴十二年生庖羲纬书则曰华胥履雷泽之迹孕十有二载生伏羲括地记曰大人国其民孕三十六年而生儿儿生长大能乘云盖龙类凡若此者不为神圣则为妖孽生之靡定固其宜也其尤异者百縁经曰王舍城有长者妇欲产子然不肯出寻重有身满十月生一子先懐姙者住在右胁如是次第满姙九子各满十月而产惟先一子故在胎中母汤药自疗病无降损母终眷属请大医蓍婆破腹看之得一儿形状故小头鬓皓白四向顾视言由我先身恶口故处此生热蔵中经六十年受是苦恼时诸亲属将老儿养育长大放令出家又止观辅行传曰胁比丘在胎六十年生而髪白誓不尸卧名胁比丘乃至暗室中放光明神仙传曰老子母懐之七十岁乃生生而白首故谓之老子赖乡记曰李母祠门左有碑文曰老子始起乘白鹿下托于李母胎中七十二年产于楚淮阳苦县赖乡曲仁里前凉録索绥曰老聃父干字符杲胎刵无耳一目不明孤单年七十二无妻与邻人益寿氏老女野合懐胎八十年乃生老子玄妙内篇云李母懐胎八十一载逍遥李树下乃剖左腋而生此丈夫之最异者也郑语曰夏之衰也褒人之神化为二龙曰予褒之二君也夏后卜而策告之龙亡而漦在椟而藏之及殷周莫之发也厉王末发而观之漦流扵庭化为元鼋以入王府府童妾未既龀而遭之既筓而孕当宣王时生女不夫而育惧而弃之为弧服者哀其夜号取之以逃于褒褒人褒姁有狱以入于王王嬖是女使至扵为后孔颕达诗白华疏曰帝王世纪以为幽王三年嬖褒姒褒姒年十四若然则宣王立四十六年崩是先幽王之立十二年生其生在宣王三十六年也厉王流彘遂为共和十四年而后宣王立自宣王三十六年上距流彘之岁为五十年流彘时童妾七岁则生女时母年五十六凡在母腹五十年其母共和九年而笄年十五而孕自孕后尚四十二年而生作为妖异故不与人道同此则妇人之最异者然孔氏信五十年处胎之褒姒而不信期月离里之聃公何与抑罗苹曰老聃以宣王四十二年乙夘二月十五日生宣王于周号称贤主而今古人妖并生其世将天时为之乎

　　○赞刘

　　宋孝王王劭

　　刘子玄史通言语篇曰王劭齐志宋孝王闗东风俗传抗词正笔务存直道方言世语由此毕彰而今之学者皆尤二子以言多浮秽语伤浅俗夫本质如此而推过史官犹鉴者见嫫母多媸而归罪于明镜也直言篇曰王宋叙述当时务在审实于时河朔王公箕裘未陨邺城将相薪构仍存而二子书其所讳曽无惮色刚亦不吐其斯人与补注篇曰志存该博而才阙伦叙除烦则意有所恡毕载则言有所妨遂乃定彼榛楛列为子注若宋王王劭是也
　　赞曰夫史以直书为正以详赡为美如子玄则宋王盖兼之矣而李舍人北齐书云广平宋孝王好臧否人物时论甚疾之为北平王文学求入文林馆不遂因非毁朝士撰别录二十卷会平齐改为关东风俗传更广见闻勒成三十卷言多谬妄篇第冗杂无著述体魏郑公隋书曰王劭撰齐书为编年体二十卷复为齐书纪传一百卷或文词鄙野或不轨不物骇人观听大为有识所嗤鄙又曰王劭既撰齐书兼修隋典好诡怪之说尚委巷之谈文辞鄙秽体统繁杂直媿南董才无迁固徒烦翰墨不足观光按魏李之评则宋王遗编直秽史耳刘之美言既绸缪史之贬词复契阔惜二书已亡不得审其梗概也盖末世史臣謟媚者谓之隠恶依违者谓之微词徒贵华文无闗实録昔在尼父已致慨于胜质矣且五行掇拾细琐皆委巷之谈也礼志援引鬼神皆诡怪之说也见人之细故迷已之大疵类如斯矣公羊语半青齐事多鄙累汉世尊为六经列学宫置博士若以魏李之旨推之公羊之可废久矣夫兰台载笔之臣未有不掎摭前史之谬者也班氏不满于司马蔚宗亦有憾于孟坚岂独魏李之讥宋王哉史通之论曰李氏撰齐书庙号犯时讳者称谥变世祖为文襄改世宗为武成或以武定佐命降在成朝或以河清事迹擢居襄代使读者瞀乱而不测惊骇而多疑隋书王劭袁充两传唯録其诡辞妄说遂盈一篇又申以诋诃尤其謟惑既以无益而书孰若遗而不载至讥王君懋齐隋二书叙録烦碎如刘臻还宅访子方知王劭思书为奴所侮此而毕载其失更多二公之见訾又如此可谓黄雀之利觜不知童子之挟弹也

　　司马子长史

　　通论汉史曰司马迁叙传巨细备陈而不书其字岂墨生所谓大忘也乎如班固之为迁传也宜云迁字子长冯翊阳夏人其序云云至于事终则言其自叙如此著述之体不当如是乎
　　赞曰今人相承以子长为司马迁字诸史传无之文选报任少卿书作司马子长李善注以为史迁然未尝明列出处吕向遂为汉书云司马迁字子长河内人可谓欺妄矣张衡应间有云子长谍之烂然有第章懐注司马迁字子长作史记亦不言出何书按论衡曰范张寃屈太史公列记其状邹衍见拘雎仪之比也子长何讳不言又曰司马子长纪黄帝以至孝武汉纪太史公司马迁上言李陵功下腐刑下文云司马子长既遭李陵之祸发愤着史记此二书稍觉有绪亦最先出然竟无直书司马迁字子长者终为不畅岂非孟坚作始之弊欤

　　○録崔

　　犀角刀子

　　纪闻曰牛腾字思逺唐朝散大夫郏城令常慕五栁先生之号自称布衣公子即中书令河东侯裴炎甥也少挺异操徳业过人王勃等四人皆出门下侯遇害公子谪牂牁建安丞时中丞崔察用事贬官皆乱行诛殛甚众素与炎不协欲陷之公子将见察惧不知所为忽衢中遇一人形状瓌伟问公欲过中丞得无惧死乎公子惊曰然异人曰公有犀角刀乎曰有异人曰甚善今授公神呪见中丞时但俯伏掐诀【注曰言带犀角刀子掐手诀乃可以诵呪其诀左手中指第三节横文以大指爪掐之】而宻诵呪七遍当有所见可无患矣呪曰吉中吉迦戍律提中有律陁阿婆迦呵公子俯而诵之既得仰视异人不见大异之即诣察同过三十余人公子名当二十前十九人呼名过绞斩且半次至公子如其教诵呪久不见察仰视之但见有一神人长有丈余自西阶至察前右拉其肩左捩其首面正当背诸人但见察低头手注定字而已公子遂得脱比至屏回顾神人亡矣公子后宰数邑精内教
　　録曰唐书及宋史艺文志纪闻十卷牛肃撰崔造注也此条太平广记一百十二卷摭之守正者以为语怪謏闻者谓之欺诞未可一一为曲士言也崇祯癸酉公孙疆之国有来令吾邑者以笔札属予往往墨而无礼予慨然曰昔人不能为王门伶人对使者打破琴予安能作公门胥史哉亦对隶人掷笔谢之令震电凭怒仇家窃知因而构予与令谋所以陷予积岁矣乙亥六月学使者行部至令遂与仇以他事罗织予十一日肤愬既行诬章遽上使者下其事郡黉移牒往来势如霹雳所为罪状予者盖千古未有之恶予方偃息荔床自谓无患既不与外事而忽得此城中大小惊沸予未之知也十四日始诣赵学师自觉夷然不屑师谓予溺人必笑怒予太痴十九日传至台宪对簿使者颇悉予寃频为昭雪复下邑令重谳令磨牙厉吻欲嚼我而甘心见予则意如饿豺有为予请者则声如吼虎予谓命乃在天耳不能屈下也上司催促案牍檄五六至令故为迁延留讼十一月二十七日始具两造于庭予引友人方翊祚为证既上予忆郏令事偶有象牙刀子以代犀角者掐诀诵呪如异人指是日虽无神人捩首事然争辨时予奴视仇家訽辱之复批其首令嘻笑而已初无所言观者数百人皆疑其故讯罢明日爰书上事方得解不数月二憾俱毙三郡无不为予快者以为天道之昭昭然此呪之力不可诬也故详録之世之君子值无妄之祸者得斯说而存之以保其身庶乎

　　○绎李

　　薫莸

　　文选沈休文奏弹王源嫁女与富阳满氏云非我族类往哲格言薫莸不杂闻之前典李善注引家语颜回曰闻薫莸不同噐而藏
　　绎之曰世说新语王丞相初在江左欲结吴人请婚陆太尉陆曰培塿无松柏薫莸不同噐吾虽不才义必不为乱伦之始休文所称葢用此事耳

　　南浦

　　江文通别赋春草碧色春水绿波送君南浦伤如之何李善注引楚辞曰予交手兮东行送美人兮南浦
　　绎曰宋释慧琳作竺道生诔云风肃流清云髙林素送别南浦交手分路语出楚辞则琳公已先之矣今浦城有地名南浦传谓文通作吴兴令送客处此甚可笑三闾之别美人慧琳之送髙僧亦何所指乎

　　于严

　　刘孝标辨命论于公髙门以待封严母扫地以望丧此君子所以自强不息也李善注引汉书严延年传
　　绎曰荀悦汉纪丞相于定国父于公为东海决曹掾决狱甚明凡罹于法者皆无恨于公里门闾壊父老方共治之于公曰少髙大令容驷马髙盖我治狱多阴徳子孙必兴严延年为河南太守为治严酷母从东海来适见报囚怒延年曰天道神明人不可独杀行矣去汝东归除扫墓地待汝后岁余而诛故人为之语曰于公髙门以待封严母扫地以望丧此东海人风謡汉书不载孝标盖全用之

　　泥首

　　陆倕石阙铭曰严鼓未通凶渠泥首李注引张温表曰临去武昌庶得泥首阙下
　　绎曰李善不释泥首之义不若刘良注云泥其头面以降差为明畅予友詹修之谓其非是泥者叩头虫也泥首即叩首耳予谓范晔公孙述论曰述谢臣属审废兴之命与夫泥首衔玉者异日谈也注引干寳晋纪吴王孙皓将其子瑾等泥首面缚泥首不当言泥首面缚泥首衔玉也又任彦升让表泥首在颜舆棺未毁如曰叩首不得复言在颜矣按甄鸾笑道论曰涂炭斋者黄土泥面驴蹍泥中晋陆修静犹以黄土泥额欲反缚悬头众望同笑然则泥首是以泥涂首自示污辱耳比于谢豹岂求新而反失之乎予复忆五六岁先大父抱着膝上坐客有酩酊者先大父问予曰俗说醉如泥何义也予妄对曰泥者淖埿之物如泥盖烂醉之云耳客皆谓予夙慧先大父曰不然泥者蚑行虫名掁之则卷缩颠仆一日不斋醉如泥以为如此虫也予后阅蔡梦弼杜诗注曰禆官小说南海有虫无骨名泥在水则活失水则醉如一堆泥然说与张邦基墨庄漫録同漫録又云伪闽王延庆为长夜之饮以银叶作杯柔弱为冬瓜片酒既盈不可置杯惟尽乃已名曰醉如泥若修之所示则泥之为虫又有两矣然吴道元与天公笺曰小婢从成南方之奚复被狗咋困熟如泥斯又不知何所指也

　　佛生

　　王巾头陀寺碑云周鲁二庄亲昭夜景之鉴李善注引顾微吴地记曰佛法详其始而典籍亦无闻焉鲁庄七年夜明佛生之日也
　　绎曰如来出世之辰经记参差然以恒星不见时生其说殊诞按因果经摩耶夫子往蓝毗尼园于四月八日日初出时园中有树名无忧叶即举左手牵摘之菩萨渐渐从右胁而出瑞应经太子四月八日夜明星出时生长阿含经香姓婆罗门问阿阇世王曰何等时佛生何等时道成何等时灭度荅曰沸星出时生沸星出时出家沸星出时成道沸星出时灭度萨婆多论曰佛以二月八日沸星出时生又佛所行讃曰三月八日菩萨从右胁出凡兹经论皆出秋方仲春孟夏月令既乖暾出星晖昬昕又异矣至释玄恽云世代既遥难可论辨考求外典如似可知春秋鲁庄公七年即庄王十年四月辛亥恒星不见星陨如雨释内外典以四月为正也又泥洹经云佛初出得道并四月八日今以为正予案春秋庄公七年夏四月辛夘夜恒星不见左氏曰夜明也星陨如雨与雨偕也何休公羊学曰列星者天之常宿周四月夏二月昬参伐狼注之宿当见参伐主斩艾立义狼注主持衡平也皆灭者天子微弱诸侯背叛也范宁榖梁集解曰众星列宿诸侯之象不见者诸侯弃天子礼义法度也葢皆以夜明陨星为王室陵夷诸侯逆命故耳予谓五石之霣六鹢之飞咸在宋都则恒星不见鲁不见也星陨如雨陨于鲁也齐卫晋楚不必尽然而榖梁疏引感精符曰恒星不见夜中星陨如雨而王不惧使荣叔改塟桓王冢奢丽太甚也公羊疏亦引春秋纬云恒星不见夜明周人荣奢改塟桓王冢死尸复扰终不觉宋氏注曰七年恒星不见夜明者正由三年荣奢改塟桓王也此皆凿空傅会之说矣若必援为悉达笃生之繇则迦维罗越亦夜光乎亦星陨乎自非然者果天竺圣人知中国是夕之夜明乎抑中国圣人知天竺是夕之诞佛乎为三传者皆谓周之四月夏之二月西方之书以为二月八日者以夏正定之邪以为四月八日者以周厯审之邪浄饭之宫兼用夏周二厯其时已奉正朔邪杜预左传注曰恒常也谓常见之星辛夘四月五日月光尚微盖时无云日光不以昬没正义曰夏之仲春是月昏弧中弧在舆鬼南则于时南方之星尽当列见常见之星者谓南方星也杜以长厯校之知辛夘是四月五日也辛夘为五日则辛亥在二十五日恽又安得以八日为正乎夫沸星为弗沙即鬼宿也鬼在南宫南方七星既皆隠没沸星何以独见春秋星变比于日食河济之间时有落石如雨何谓休征耀灵隆照宵出莱夷东暆之城至今垂号夜明何谓瑞应昭公二十五年有鸜鹆来巢公榖咸曰夷狄之鸟不当来入中国如陨星夜光为婆伽之生所致其为异也奚啻鸜鹆矣彼宋均何休服虔郑玄杜预之流生其后者宜有所闻茍谓星之宵坠同于鬼之夜哭则当旌其异以明佛教通中国之始若谓天之不夜均于日之再中则当列其祯以着法王肇象教之初而都不一及刘歆则仅谓昼象中国夜象夷狄夜明故常见之星皆不见象中国微耳路史曰川地震动天夜有光而恒星不见星陨如雨变有大于斯者乎歴考前代天夜有光者四恒星不见者三星陨如雨者十四皆非佳事况诸妖丛夜今古独此使佛果因此变而生固非家庭之令噐矧年庚日甲无一之可合耶子因广寻诸家之说大有剌谬者南齐书袁粲驳夷夏论曰白日停光恒星隠照诞降之应事在老先沈约答陶隠居难均圣论曰释迦初诞惟空中自明不云星辰不见瑞相又有日月星辰停住不行又云明星出时坠地与春秋恒星不见意趣永乖释道安二教论曰慧光遐照庄王因覩夜明注引左传鲁庄公七年甲午四月辛夘夜恒星不见星陨如雨即周庄王之十年也庄王别传曰遂即易筮之云西域铜邑人出所以夜明非中国之灾案佛经如来四月八日入胎二月八日生亦二月八日成道生及成道皆放光明周以十一月为正春秋四月即夏之二月也依天竺周正与夏同杜预用晋厯筭辛夘二月五日也安共董用忠用鲁厯筭即二月七日用前周厯筭即二月八日也又依什法师年纪及石柱铭如来周桓玉五年岁次乙丑生桓王二十二年岁次癸未出家庄王十年岁在甲午成佛襄王十五年岁在甲申灭度也后魏书僧昙谟最与道士姜斌对论最曰佛以周昭王二十四年四月八日生穆王五十三年二月十五日灭度隋书曰释迦当周庄王之九年四月八日自母右胁而生释法琳辨正论曰调御诞昭王甲寅之年终穆王壬申之岁法琳又对傅奕废佛僧事引周书异记周昭王二十四年甲寅岁四月八日江河泛涨井泉溢出大地震动其夜五色光气入贯太微遍于西方王问太史苏由曰是何祥也对曰有大圣人生于西方故现此瑞一千年外声教被及此土昭王即遣镌石记之埋南郊天祠前当此之时佛初生王宫也穆王即位三十二年见西方数有光气先闻苏由所记知西方有圣人处世恐非周道所宜即与相国吕侯西入会诸侯于涂山以禳光变至五十三年壬申岁二月十五日暴风折树大地震动西方有白虹十二道连夜不灭穆王问太史扈多曰是何征也对曰西方大圣人灭度衰相见耳穆王大悦当此之时佛入湼盘也又云考校普曜本行等经并云佛是周时第十五主庄王九年癸巳之岁四月八日乗檀楼阁现白象形从兠率降中天竺浄饭王夫人摩耶之胎至十年甲午二月八日夜鬼宿合时从摩耶右胁而生放大光明照三千世界本行虚空无云自然而雨左传云星陨如雨信知佛生时也十九出家三十成道四十九年处世说法至周匡王四年壬子二月十五日后夜于拘尸城入般湼盘又云齐时统上法师答髙丽使云佛是西周第五主昭王二十四年甲寅岁生又贞观十三年勅尚书刘徳威侍郎令狐徳棻问法琳法师曰依辨正论云姚长谦厯言佛是昭王甲寅岁生穆王壬申之岁灭度因何法显传云圣殷王时生推像正之记言佛周平王时出依道安作论确执桓王费长房为録固言庄王何故传述乖紊无的可依对曰依魏国昙谟最法师及博士姚长谦等据周穆天子三传众书准阿含经等细推依实佛是周第五主昭王瑕二十四年甲寅岁四月八日剖右胁而诞即周书异记之云也法显虽外逰诸国传未可依又像正之记罕见依凭安之为论据罗什记罗什记者承安世髙又循翻经学士费长房言佛庄王时生但据恒星为验未悟恒星别由他事长房又以佛四月八日下托胎者亦非也凡人正月胎即十月生四月胎即正月生佛俯同世七月胎故乃四月生长房之録定可不依也又装法师西域行传曰腊伐尼林有无意华树佛本诞处云当此土二月八日上座部云当此土三月十五日路史曰谢承汉书以佛为周庄王癸丑岁七月十五日托于摩耶之腹十年甲寅四月八日始生然庄王十年乃甲午非甲寅也腐儒习于妄说属意牵合而不知考耳元金履祥通鉴前编昭王元年己丑二十二年庚戌释氏生引周书记异词也然则高僧核论既聚讼之莫凭即一人纪载亦龃龉而自贰昭平桓庄未定何主仲春孟夏未审其时而中华儒生乃欲多方牵缀以求其合不亦迂哉按竹书纪年昭王元年庚子十四年四月夜恒星不见是年则为癸丑谓佛生昭王甲寅者葢亦窃恒星不见之事不能深核而误以癸丑为甲寅又误以十四年为二十四年也帝王世纪谓昭王在位五十一年而竹书昭王十九年南征不复故沈约于穆王即位注云自武王至穆王享国百年葢武为西伯者十一年为天子者六年成三十七年康二十六年昭十九年合计百年若昭王五十一年在位则百三十余矣休文何以称焉又穆王之元年岁次己未若壬申则在十四年仅十九载耳法琳所争可谓不知而作矣罗泌曰恒星不见虽非必佛之生然稽其变亦为后来之有佛谓孔子有为书之庸有之矣此又以二庄之语为确自陷于牵合而不知也孔子逆知秦之继周者为秦誓存于尚书末简耳今据恒星之书而揣释氏必以是夕生是道安法琳繁词都赘而孔子一言足以定之矣多见罗氏之谬悠也

　　○复杜

　　杜鹃

　　杜甫杜鹃行曰君不见昔日蜀天子化为杜鹃似老乌寄巢生子不自啄羣鸟至今为哺雏又杜鹃诗曰我昔逰锦城结茅锦水边有竹一顷余乔木上参天杜鹃暮春至哀哀叫其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿雁及羔羊有礼太古前行飞与跪乳识序又知恩圣贤吾法则付与后世传
　　复之曰蜀有王曰杜宇者出于天隳山盖天精也朱提有梁氏女利出自江源宇纳为妃遂王于蜀号曰望帝荆有人曰鳖灵出自井中身死泝流而上至汶山复生宇用为相灵有开巫峡之功刺史西州望帝滛于其妻惭而让国焉去隠西山后以失势悔恨而死魂化为鸟名曰杜鹃亦曰子规此扬雄应劭许慎说也它书或言氷泮嘷而百草奋兴亦说春分鸣而众英摧落倒悬以寄其苦北向以喻其思巢鸟为之饲雏田家候以举趾周公谓之嶲师旷谓之鸐屈平谓之鹈鴂宋玉谓之鳾归吕不韦谓之隽燕戴徳谓之瑞雉马迁谓之秭鴂扬雄谓之子■〈鸟隽〉王逸谓之置■〈危鸟〉张揖谓之鷶■〈危鸟〉沈荣谓之鷤■〈圭鸟〉张华谓之怨鸟许慎郭璞谓之子隽常璩谓之子鹃徐广谓之子鴂李士谦谓之鶗鴂韩愈谓之催归顾况陆龟蒙谓之谢豹大抵因其自呼之声以为斯禽之目字虽异义语谅同音矣惟杜宇自帝已在周余尔雅既周公所作时无杜主安得啼鹃常璩亦曰子鹃之鸟今云是隽四海有之何必在蜀且刺史秦官蜀世未具以此反讯扬许之说踬矣按尔雅隽周燕燕鳦舍人注曰隽周名燕燕又名鳦孙炎曰别三名也谓隽周是燕其说又异自禽经华阳志以隽周为鹃著书者遂尔相仍而罗愿读为隽又为周燕盖本说文矣意者杜鹃为帝当如蜀王本纪之言望帝亡去时适二月子规方鸣故蜀人悲子规而思望帝也文士好竒往往证成其说如刘渊林称蜀记曰王姓杜名宇死化子规左思云鸟生杜宇之魄鲍昭云鹃是蜀帝之魂温庭筠陆龟蒙罗隐胡曽诸人咸见赋咏不独少陵固以变化非常神怪罔测杜宇既化而生何必不化而死然则一生摧悴难忘黄屋之尊四海翻飞竟思玉垒之乐啼夜之悲未歇亡国之主非诬焉耳但寄巢餔鷇说出拾遗宻树深篁事当亲见而旋作后杜鹃行又云古时杜宇称望帝魂作杜鹃何微细跳叶窜枝树木中抢佯瞥捩雌随雄毛衣惨黒而憔悴众鸟安肯相尊崇隳形不敢栖华屋短翮惟愿巢深丛穿皮啄朽嘴欲秃苦饥始得食一虫谁言养雏不自哺此语亦足为愚蒙则栖无幕燕之安啄有飞鴷之困与向所称仍为餧子若奉至尊者贵贱忽殊矛盾太甚按鲍昭行路难云举头四顾望但见松柏园荆棘郁蹲蹲中有一鸟名杜鹃言是古时蜀帝魂声音哀苦鸣不息羽毛憔悴似人髠飞走树间逐虫蚁岂意往日天子尊然则博物所称生子寄他巢百鸟为饲之盖虚说也子美西川之作诗史谓何下笔有神言不可逝也

　　○疑白

　　苏小

　　芥隠笔记引白乐天诗扬州苏小小人道是夭斜【音伊邪切】
　　疑之曰余在晋安遇陈士传将为西湖之隠作诗送之中云酾酒频逰苏小墓载书时泛议曹湖既去偶见白公此语深怅使事之误更忆乐府钱塘苏小小歌妾乘油壁车郎骑青騘马何处结同心西陵松柏下解题曰小小南齐时钱塘名娼也才调集温飞卿苏小小歌云家在钱塘小江曲香奁艳语苏小小墓或云湖曲或云江干今西陵在钱塘江之西云江干近是沈原理苏小小歌西陵墓下钱塘潮潮来潮去夕复朝则予非误矣又翻春渚纪闻司马才仲槱初在洛下昼寝夣一美姝牵帷而歌曰妾本钱塘江上住花开花落不管流年度云云且曰后日相见钱塘江上及才仲中第为钱塘幕官廨舍后唐苏小墓在焉顷之才仲复夣美姝迎笑谓曰夙愿谐矣遂同寝自是毎夕必来同寀咸曰苏小小墓妖也不踰年才仲疾卒按此则苏小寔钱塘人白乐天杨栁词苏州杨栁任君夸更有钱塘苏小娃若解多情寻小小緑杨深处是苏家则亦以为武林人知扬州为杭字之误也宋陈子兼牕间纪闻嘉兴县西南六十步地记云晋歌妓苏小小墓今有片石在通判厅曰苏小小墓徐凝寒食诗嘉兴郭里逢寒食落日家家拜扫归只有县前苏小小无人送与纸钱灰则小小墓又在嘉禾岂丽媛妖姬两地争以为重乎刘禹锡送裴处士诗云忆得当年识君处嘉禾驲后聨墙住垂钩钓得王余鱼踏芳共登苏小墓夣得咏已及此纪闻又非诬耳

　　巵林巻二

　　●钦定四库全书

　　巵林卷三

　　（明）周婴 撰

　　○问欧

　　欧阳修字永叔庐陵人新唐书宗室宰相世系表皆欧阳作

　　崔表

　　唐书崔氏表曰崔意如为秦大夫封东莱侯二子业仲牟业字伯基汉东莱侯居清河东武城生太常信侯昱昱生襄国太守穆侯绍云云仲牟生融融生石石生廓字少通生寂云云
　　问曰婴向作崔氏绵史小序曰崔氏扵战国时文献中湮风徽云邈迨乎秦汉之际爰有系表可寻系表记崔意如始着承嗣爵列今故以意如为崔氏始祖虽表所诠次不无踳错而学乎旧史敢附传疑按唐书宰相表云云窃谓秦去公侯之爵无尺寸之封意如乃不如例致邑独得分壤称孤此所未觧一也汉氏芟除秦旧论次军功业又得保东莱居然南面此所未觧二也马班两表记载无遗功臣恩泽中无封东莱亦无侯崔业而唐表有之汉郡名无襄国而云绍为太守此所未觧三也陈留志夏黄公姓崔名廓字少通齐人隐居夏里故号夏黄公今世表所次少通者非即四皓之夏黄乎夫意如青土锡采既在嬴氏之年少通皓首茹芝亦当祖龙之运而表云意如生仲牟仲牟生融融生石石生廓岂有相承五叶并萃一时又岂有高祖方立本朝而元孙翻避其世者乎若谓意如在荘襄之前则子业不得在绛灌之列且始皇二十六年乃灭齐东莱果封当在过黄腄登之罘以后此所未觧者四也凢兹盖与云笈七籖所称崔仲牟秦时封汶阳侯者皆属茫昧耳但欧阳逺擅文宗唐史髙视金匮难以蠡管测其玄深榖梁子不云乎听逺声者闻其疾而不闻其舒望逺人者察其貌而不察其形允矣輙承欧公之表以纪崔氏之先偶料废簏得绵史简端数纸蠧籍尚存郢质已逝执书反复不胜怅然有今曩之懐敝帚未忘聊识扵此

　　魏论

　　欧阳永叔明正统论曰魏与吴蜀为三国陈寿不以魏统二方而并为三志今黜二国进魏而统之作魏论魏论曰新与魏皆取汉者新輙败亡魏遂传数世而为晋不幸东汉无贤子孙而魏为不讨之仇今黜新而进魏疑者谓与奸而进恶此不可以不论也昔三代之兴皆以功徳积数世而后王其亡也衰乱之迹亦积数世而大壊然后有起而代之者自秦以来兴者以力故直较其迹之逆顺功之成败而已彼汉之徳自安和而始衰至桓灵而大壊衰乱之迹积之数世故豪杰并起而争而强者得之故魏之取汉无异汉之取秦而秦之取周也夫得秦正统者汉也得汉者魏也得魏者晋也晋当统天下矣故推其本末而言之则魏进而正之可不疑
　　问曰三代积功徳而王秦人积勇力而帝汉之先功徳无闻力亦何有而谓之得正统者非以其混一宇内乎至曹氏又不然宦腾蟊贼宫禁嗣嵩乞丐携养孟徳穷兵不已岂有徳泽及人之恩子桓小道可观安有累叶相承之绩徒以权奸世济鼎祚坐移曹叡凶虐过其祖父然忍死之际国命已归之司马氏矣昔秦之承运也二周既烬六国俱移始建皇帝之号汉髙崛起所取者独有一秦轵道系组版图皆入刘氏故汉称正统而不愧也当丕叡时语地则祇半扵吴蜀语力则仅守其中原二三十年间师幽齐芳昭戕髙髦其么■〈麻外骨内〉曾不及灵献而云强盛可胜乎安和便足上接髙光之统功乎徳乎力乎未之或知也且魏若欲统二方者二方奉筦钥禀正朔可也今蜀遇曹以贼吴玩弄之如小児魏得而统之乎若谓汉无良苖魏仇不讨不得不以正统归之则汉中即祚白帝崩殂诸葛乃心吞魏伯约志决灭曹义士何尝无匪风之哀怯夫何尝无小戎之思迨刘禅出降而曹奂已蹙蜀之为汉真与仇相为终始魏何得腼然而窃统之正也故以为功之成则其亏已多以为迹之顺则其逆实甚推寻本末当与新俱黜耳若夫安乐归命作宾王家晋统天下始无可疑者善乎习彦威之言曰今若以魏有代王之徳则其道不足有靖乱之功则孙刘鼎立道不足则不可谓制当年当年不制扵魏则魏未曾为天下之主王道不足扵曹则曹未始为一日之王故以晋承汉功实显然正名当事情体亦厌又何为虚尊不正之魏而亏我道扵大通哉由斯以谈陈寿之不敢进魏而并志为三其见犹未为陋也

　　○厘孙

　　合璧事类孙舆宗名奭博平人举九经及第为侍讲太宗幸国子监奭讲尚书说命真宗除奭龙图待制卒谥宣

　　隰朋颜渊
　　孙奭作孟子正义扵不耻章疏曰凢赵注有所要者虽文段不录然扵事未尝敢弃之而不明今有以隰朋不及黄帝佐齐桓公以有勲颜渊慕虞仲尼叹庶几也案春秋传隰朋齐大夫也史记注徐广曰朋或作崩常愧耻不若黄帝之为人后齐桓得之辅佐桓公四十一年经云颜渊曰舜何人予何人也有为者亦若是孔子曰回也其庶乎是其叹也赵注所以引之为解文焉
　　厘曰疏义之学寻声附和不啻猥庸随事发眀谁称渊硕孔颕逹贾公彦所以千载不作也孙奭腐儒也谬任穷经稽古之事间引徃籍芜舛已多及出胸臆鄙倍尤甚此篇隰朋数语赵注乃无之奭自云文叚不録则奭翦截之矣而疏犹存之何与隰朋丑不若黄帝而哀莫已若者语出列子高诱曰丑耻也嵇叔夜与阮徳如诗颜氏希有虞隰子慕黄轩盖采邠卿语虽然赵氏佳言为奭所变乱多矣奭岂赵氏功臣乎使后人不见古书之全又后世之罪人也

　　旺相孤虚

　　赵氏孟子注曰天时为时日支干五行旺相孤虚之属也孙奭正义曰支干所以配时日而用之也五行金木水火土是也金旺在已午未申酉木旺在亥子丑寅夘水旺在申酉戌亥子火旺在寅夘辰巳午土旺在申酉戌亥孤虚之法以一画为孤无画为虚二画为实以六十甲子日定南北东西四方然后占其孤虚实而向背之即知吉凶矣又如武王犯岁星以伐商魏太祖以甲子破慕容凢用师之道有太史以抱天时太师执同律之类是也
　　厘曰天生五行气流万古旺气有代得者有年居者有时系者有日加者旺相所值不可以胜故兵家候之白虎通曰五行言行者为天行气之义土尊配天木为少阳见寅壮扵夘衰于辰火太阳见于巳壮盛于午衰于未金者少阴见于申壮于酉衰于戌水太阴见于亥壮于子衰于丑木生火火生土土生金金生水水生木是以木旺火相土死金囚水休所胜者死囚故王者休木旺七十二日土旺四季各十八日也太玄曰木为东方为春金为西方为秋火南方为夏水北方为冬土为中央为四维五行用事王王所生相故王废胜王囚王所胜死范望注曰谓春则木王木王而火相木王水则废盖水冬已王至木用事则水废为江河也金胜于木木王故囚金木胜土木王故土死也他皆仿此白虎通盖采子云之论也又淮南子木生于亥壮于夘死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也然则五行虽各王于一季要其壮时乃可为王耳若夫节沦衰杀候始萌芽亦不得为王矣如孙氏说五旺各有五辰则十二辰中咸得半也且午未为金废之乡子丑为木囚之日酉戌则水休之位寅夘乃火谢之方指休废为盛旺岂不谬哉又金水土同旺于申酉戌亥木火均旺扵寅夘金火并旺于巳午水木偕旺扵子亥亲仇可以同居辅相又寄何所乎龟筴传日辰不全故有孤虚裴骃集觧曰甲乙谓之日子丑谓之辰六甲孤虚法甲子旬中无戌亥戌亥为孤辰巳即为虚甲戌旬中无申酉申酉为孤寅卯即为虚甲申旬中无午未午未为孤子丑即为虚甲午旬中无辰巳辰巳为孤戌亥即为虚甲辰旬中无寅夘寅夘为孤申酉即为虚甲寅旬中无子丑子丑为孤午未即为虚刘歆七畧有风后孤虚二十卷此觧已明不知奭所云一画二画者求之何处也淮南子武王伐纣东面而迎岁然其年岁在鹑火鹑火为周分野武王乘以胜殷何谓犯岁星乎周礼郑司农曰大出师则太史抱式以知天时处吉凶按史记索隐式即栻也栻形上圆象天下方法地用之则转天网加地之辰故云旋式若天时安得而抱之又郑玄周礼引兵书曰王者行师出军之日授将弓矢士卒振旅将张弓大呼太师吹律合音商则战胜军士强角则军扰多变失士心宫则军和士卒同心征则将急数怒军士劳羽则兵弱少威眀此乃听声候气之术非以求天时也

　　邵公

　　赵氏尽心章注曰殀若颜渊寿若邵公孙奭不疏
　　厘曰郑玄诗谱曰文王受命作丰乃分岐邦周召之地为周公旦邵公奭之采地施先公之教案竹书纪年西伯迁丰在纣三十五年自此至五十二年商亡为十八年而武王在天子位又六年成王在位三十七年至康王二十四年而召公薨计分陜至此合八十五年分陜之时召公年未二十何者说苑谓召公年十九见王而冠冠则可以为方伯诸侯矣周南召南之称召伯即方伯也笺云当文王与纣之时然则召公寿一百四岁也路史云邵康公封燕康王时复为太保年百有八十盖别有案据

　　三命

　　赵氏曰命有三名行善得善则曰受命行善得恶则曰遭命行恶得恶则曰随命正义曰行善得善则曰受命者如舜闻一善言见一善行沛然莫御而终得升于帝是也行善得恶则曰遭命如淮南子伯牛有癞论语伯牛有疾包曰牛有恶疾是也行恶得恶则曰随命如舜之四凶之类是也
　　厘曰三命之说肇自纬书而仲任邵公之徒逓相祖述风流所扇赵氏是同按孝经援神契曰命有三科有受命以保庆有遭命以摘曓有随命以督行注曰受命谓年寿也遭命谓行善而遇凶也随命谓随其善恶而报之何休左氏膏肓曰人生有三命有受命以保庆有随命以督行有遭命以摘暴未闻死可祈也论衡曰传说命有三一曰正命二曰随命三曰遭命正命谓本禀之自得吉也性然骨善不假操持以求福而吉自至故曰正命随命戮力操行而吉福至纵情嗜欲而凶恶到故曰随命遭命者行善得恶非所兾望逢遭扵外而得凶祸故曰遭命邠卿盖与小异孙氏比类而疏之虽不诡扵大道未知汉儒之同词也然郑康成祭法注曰司命主督察三命夫既有督察之矣何得复有行善而得恶者乎此运命定命辨命诸论所以纷纷扵世也
　　孙子荆诗曰三命皆有极觧者以为上寿中寿下寿盖与此异

　　仁鸟

　　赵氏杀士章注曰恶伤其类视其下等惧次及也语曰鸢鹊蒙害仁鸟增逝此之谓也正义曰史记赵杀鸣犊孔子临河而不济乃叹曰剖胎杀天则麒麟不至郊竭泽涸鱼则蛟龙不会覆巢毁卵则鳯皇不翔君子讳伤其类也今注云语曰鸢鹊蒙害仁鸟増逝是亦史记之文赵注引之
　　厘之曰语有相类而非者梅福上书曰夫鸢鹊遭害则仁鸟増逝愚者蒙僇则知士深退此虽刳胎杀夭之旨然非临河之叹也孙以史记之文当之是犹澄子之亡其纺缁而取偿扵禅缁亡其所以为质者矣

　　公眀仪

　　赵氏曰公明仪贤者也又曰鲁贤人正义曰公明仪人亦未详礼扵檀弓有公明仪而注亦无所说孟子时事罕有所载学者亦不必规规务求极焉
　　厘之曰为学之道但患智阙博闻才非强记焉耳苟能目无遗见胸有成书岂可攓塞聪眀守其固陋读书鄙章句学古遗糟粕世有几人事所为传良难冥捜而以为不必规规求极则正义可无作也鄙夫之谈贼夫人之子案弘明集牟子理惑论曰公眀仪为牛弹清角之操伏食如故非牛不闻不合其耳矣转为蚉■〈亡上虫下〉之声孤犊之鸣即掉尾奋耳蹀■〈爕〉而听仪盖雍门伯牙之流乎

　　○格鲍

　　说秦王

　　战国策秦有张仪说秦王一章鲍彪定之止作说秦王注曰此上原有张仪字而所说皆仪死后事故删去又曰彪谓此士论事深切着明孙卿不如也秦所以取天下盖行其说而史失其人猥以张仪名之惜哉
　　格曰士由百世之后觧说千载之前文献不征夏殷犹阙况其它乎郑康成觧经富矣人以为多臆说杜元凯注左精矣人以为不见古文尚书然则注书者非胸罗百家目营千载一物之不审一事之不知不无遗憾焉秦策此篇乃韩非上秦王书也彪能辨其非张仪可谓以意逆志然此书在韩子篇端题云初见秦第一韩子既非僻书彪固不能知何也以此注书难免寡闻之诮彪又曰说秦王者犹西周谓秦王之比婴观书中有臣昧死愿望见大王言所以伯王之语则非面说也此与范雎之愿少赐游观之间望见足下语同通鉴韩非为韩使于秦因上书说王曰今秦地方数千里师名百万号令赏罚天下不如臣昧死愿望见大王言所以破天下从之计大王诚听臣说一举而天下之从不破赵不举韩不亡魏不臣齐燕不亲霸王之名不成四邻诸侯不朝大王斩臣以殉国以戒为王谋不忠者也梅氏书记洞诠以题无书字遂不敢収载窃以为当补入

　　○■〈女巽〉张

　　唐书赞

　　通判常州赐绯鱼袋张表臣珊瑚钩诗话曰度世古玄歌云始青之下月与日两半铜斗合成一大如弹丸黄如橘就中佳味甜如蜜出彼玉堂入仙室子若得之慎勿失退之樊宗师铭效之宋子京唐奸臣赞云三宰啸凶牝夺晨林甫将藩黄屋奔鬼质败谋兴元蹙崔栁倒持李宗覆韩宋之文皆宗扵古然退之为之则有余子京勉之则不足又施扵史辞似非所宜矣
　　■〈女巽〉曰案抱朴子或问真人守身炼形之术答曰夫始青之下月与日两半同升合成一出彼玉池入金室大如弹丸黄如橘中有佳味甘如蜜子能得之慎勿失既徃不追身将灭纯白之气正微宻深于幽关三曲折中丹煌煌独无疋立之命门形不卒渊乎妙矣难致诘此师之口诀也然则词出稚川而后世肤鄙道士窃剿以为古歌羊质虎皮何足仿拟退之之铭曰惟古于词必已出降而不能乃剽贼后皆指前公相袭从汉迄今用一律寥寥久哉莫觉属神徂圣伏道絶塞既极乃通发绍述文从字随各识职有欲求之使其躅立言如此岂肯傍人藩篱者且炼形之术舒节缓声子京之赞比事连类语其体制亦大不侔刘梦得因论儆舟篇云越子膝行吴君忽晋宣尸居魏臣怠白公厉剑子西哂李园养士春申易叹牛篇云员能伯吴属镂赐斯既帝秦五刑具长平威振杜邮死陵下敌禽钟室诛斯为似之洪景卢谓本荀子成相按成相亦仿汲书周祝觧法尚未纯自栢梁肇咏而此体出矣刘向虽复有作词亦纡衍惟古辨异博逰歌仰观天形如车盖众星累累如连贝江河四海如衣带差与颉颃又魏文帝燕歌行结撰缜密亦在始青词之上若谓不宜施于史册则孟坚蒯伍江息夫传赞作七言十句千秋良史班氏为冠刘宋皆摹此制者张氏岂不闻汉书在前耶

　　○释王

　　禽经

　　长洲王勉夫楙野客丛书曰章茂深尝得其妇翁石林所书贺新郎词有曰睡起啼莺语章疑其误诘之石林曰老夫尝考之矣流莺不觧语啼莺觧语见禽经予因求之禽经止一卷不载所著人名自汉七畧隋经籍志唐艺文志本朝崇文书目皆不载观其洞究物理殆非常人所为观埤雅及诸书述禽经所载而今禽经无之尚数十条如鹤以怨望鸱以贪顾鸡以嗔睨鸭以怒瞋雀以猜瞿燕以狂■〈目行〉视也莺以喜啭乌以悲啼鸢以饥鸣鹤以洁唳枭以凶呌鸱以愁啸鸣也鹅飞则蜮沉■〈具鸟〉鸣则蚓结鹳俯鸣则阴仰鸣则晴陆生之鸟咮多鋭而善啄水生之鸟咮多圆而善唼短脚者多伏长脚者多立凢此在今书皆所不闻疑禽经非全本此语得之鲍夷白余又观之如鹭目成而受胎鹤影接而懐卵鸳鸯交颈野鹊传枝此见变化论鹤以声交鹊以意交鵁鶄以睛交而孕此见尔雅疏鱼瞰鸡睨鸟无肺胃蛤蜃无臓见崇有论此类甚多皆禽经所当収者鲍夷白谓禽经非后人作余考古今羣书类目并无禽经又观三国志陈长文引牛经马经鹰经及诸相印相笏等经谓皆出扵汉世独不闻禽经之说今崇文书目载马经鹤经驼经鹰经龟经亦无禽经疑后人所作埤雅谓师旷作
　　释曰余观世所传禽经一卷无甚佳谈而首有胡孝辕序云隋艺文志是书不着撰人名氏唐志始作师旷案隋唐志未有此书至郑氏通志乃有师旷禽经一卷宋史艺文志师旷禽经一卷张华注孝辕论笃者也何宜踈谬如是余谓禽经盖唐宋间好事者作元丰时陆佃作埤雅淳熈初罗愿作尔雅翼多所称引然所引皆今书所无则勉夫疑为残缺者是也埤雅引禽经曰师旷禽经青鳯谓之鹖赤鳯谓之鹑黄鳯谓之乌白鳯谓之鹔紫鳯谓之鷟又曰干皋断舌则坐歌孔雀拍尾则立舞人胜之也又曰一鸟曰隹二鸟曰雔三鸟曰朋四鸟曰乗五鸟曰雇六鸟曰鶂七鸟曰■〈鸟七〉八鸟曰鸾九鸟曰鸠十鸟曰■〈章鸟〉又曰陆鸟曰栖水鸟曰宿独鸟曰止众鸟曰集又曰冠鸟性勇带鸟性仁缨鸟性乐又曰山禽之咮多短水禽之咮多长山禽之尾多长水禽之尾多促又曰鹰好跱隼好翔凫好没鸥好浮又曰鵰以周之鹫以就之鹰以膺之鹘以搰之隼以尹之又鵻上无寻鹨上无常雉上有丈鷃上有赤又旋目其名■〈翾，鸟代羽〉交目其名鳽方目其名鴋又曰鴈曰翁鸡曰■〈沙上鸟下〉鹑曰■〈麻外鸟内〉又曰霜傅强枝鸟以武生者少雪封枯原鸟以文死者多又鹯鹯之信不如鴈周周之智不如鸿又鸿鴈爱力遇风迅举孔雀爱毛遇风髙止又曰鹅见异类差翅鸣鸡见同类拊翼鸣又暮鸠鸣即小雨朝鸢鸣即大风又拙者莫如鸠巧者莫如鹊又鹰不击伏鹘不击姙又鹊见蛇则噪而贲孔见蛇则宛而跃又曰火为鷮亢为鹤又鹤爱阴而恶阳鴈爱阳而恶阴又曰乌向啼背栖燕背飞向宿又曰雀交不一雉交不再又□者不上桑樱活者不下荏又鴺鸟不登山鶮鸟不踏土又夏鹊生鹑楚鸠生鹗又曰鹭啄则丝掩鹰捕则角弭又曰淘河在岸则鱼没沸波在岸则鱼涌尔雅翼引师旷禽经曰鸟之小而鸷者皆曰隼大而鸷者皆曰鹰又乌鸣哑哑鸾鸣噰噰鳯鸣喈喈凰鸣啾啾雉鸣鷕鷕鸡鸣咿咿莺鸣嘤嘤鹊鸣唶唶鸭鸣呷呷鹄鸣哠哠鵙鸣嗅嗅又曰其足鴽谓之跗鸡谓之跖鹰谓之骹■〈松上鸟下〉谓之■〈骨至〉鵰谓之□又却近翠者能歩却近蒲者能踯又曰鹤生三子一为鹤鸠生三子一为鹗又曰鹤老则声下而不能髙近而不能尞又曰鹰鸡多秋生雉鸡多冬死又蜀不独宿鹂必匹飞鵙必单栖又曰凰以鸣鸣鳯鳯以仪仪凰又曰朱鸢不撄肉朱鹭不吞腥又曰鸷好风鸍好雨鷞好霜鹭好露埤雅引之则作■〈风鸟〉好风鹔恶雨鹴好霜鹭恶露凢此皆今书所阙者至如鹤以声交而孕鹊以音交而孕鵁鶄以睛交而孕鸲鹆以趾交而孕此已出禽经今书有之勉夫以为见尔雅疏疏何尝有此语也又鱼瞰鸡睨出王褒赋中而传之崇有论案埤雅蚌类引裴頠崇有论曰鸟无肺胃蛤蜃无臓蛭以空中而生蚕以无胃而育又萤类引崇有论曰鸟无胃而生萤无胃而育今晋书逸民论无之惟艺文类聚有引埤雅两称词复参错其误则已审矣且亦蠕动之类以为可补扵禽经斯不然矣

　　北堂

　　野客丛谈曰今人称母为北堂萱盖祖毛诗焉得萱草言树之背按注萱草令人忘忧背北堂也北堂幽阴之地可以种萱初未尝言母也不知何以遂相承为母事借谓北堂居幽阴之地则凢在妇人固皆可以言为北堂矣又何独母哉
　　释曰仪礼有司彻曰主妇北堂士昬礼曰姑洗于北洗郑玄注曰北洗在北堂夫主妇也姑也非母之称乎李陵书老母终堂潘岳赋太夫人在堂颜延之秋胡诗上堂拜嘉庆固知髙堂之上慈母所居自昔然矣隋侯夫人自伤诗曰偏亲老北堂杜甫送许拾遗归觐诗慈颜赴北堂岑参送韩巽觐省诗北堂倚门望君忆此后代之称所祖耳若称母为萱亲则是因北堂而牵连及之案孟郊逰子诗曰萱草生堂阶逰子行天涯慈亲倚堂前不见萱草花后人以萱比母盖本东野之诗

　　汉唐酒价

　　丛谈曰歴阳郭次象多闻尝与仆论唐酒价郭谓前辈引老杜诗速宜相就饮一斗恰有三百青铜钱以此知当时酒价然白乐天与刘梦得沽酒间饮诗曰共把十千沽一斗相看七十欠三年当刘白之时酒价何太不亷哉仆谓不然十千一斗乃诗人寓言此曹子建乐府中语耳唐人引此甚多如李白诗曰金尊沽酒斗十千王维诗曰新丰羙酒斗十千崔国辅诗与沽一斗酒恰用十千钱权徳舆诗十千斗酒不知贵陆龟蒙诗若得奉君欢十千沽一斗唐人言十千一斗类然一斗三百钱独见子羙诗所云故引以定当时之价然诗人之言出扵一时又未知果否一斗三百别无可据唐食货志云徳宗建中三年禁民酤以佐军费置肆酿酒斛収直三千此可验乎又观杨松玠谈薮北齐卢思道尝云长安酒贱斗价三百杜诗引此亦未可知仆因谓郭曰曾知汉酒价否郭无以应仆曰汉酒价每斗一千郭问出何书仆曰此见典论曰孝陵末年百司湎酒一斗直千文此可证也
　　释曰曹子建名都篇归来宴平乐羙酒斗十千此诗人笔兴所至耳甲观张筵大官供醴岂无酒酤我者而筭及酒钱也梁元帝长歌行当垆擅旨酒一巵堪十千简文帝诗欲袪九秋恨聊举十千杯皆祖子建者若泥其语则一巵一杯又价齐扵一斗矣王融渌水曲斗酒千金轻庾信云今朝一壶酒寔是胜千金亦可以为真耶梅圣俞春雪诗三公免责百姓喜斗酒十千谁复悭宋酒价亦复然与唐食货志又言徳宗贞元二年天下置肆以酤者斗钱百五十建中三年至此仅四年酒价不同如此此诗岂作扵建中时耶然贞元二年岁饥御膳减半而酒价反廉皆可资一笑也但勉夫知汉灵末酒价斗一千未知桓帝时斗二百昭帝时斗四十也案神仙传汉桓帝时王逺过吴胥门以千钱与余杭姥乞酤酒信还得酒五斗许是斗二百也昭帝纪始元六年罢榷酤官令民卖酒升四钱杜氏通典始元末丞相田千秋奏罢酒酤卖酒斗四钱此恐升字之误予尝为之语曰西京若就垆头饮一斗惟消四十钱

　　鸒斯

　　野客丛谈曰毛诗弁彼鸒斯鸒鸟名也斯者衍辞如曰螽斯露斯之类而刘孝标乃谓鸟名鸒斯失矣
　　释曰陆徳明毛诗释文曰鸒斯一名鸒一名鹎居秦谓之雅一云斯语辞孔颕逹曰此鸟名鸒而云斯者语辞犹蓼彼萧斯菀彼栁斯毛传或有斯者衍字定本无斯字以刘孝标之博学而类苑鸟部立鸒斯之目是不精也予案张揖广雅表曰尔雅之为书也精研而无误真七经之检度学问之阶路儒林之楷素故孔子曰尔雅以观于古足以辨言矣今考尔雅曰鸒斯鹎居使斯祇语辞则当与萧栁之例并削之矣法言曰频频之党甚于鸒斯子云岂亦有误与至谓螽斯之斯与鸒斯之斯同为语辞其说益僻按周南螽斯羽七月作斯螽毛传曰螽斯蚣蝑也又曰斯螽蚣蝑也尔雅曰蜤螽蚣蝑舍人曰今所谓舂黍方言曰舂黍谓之■〈从上虫下〉蝑陆玑草木疏曰幽州人谓之舂箕则安得以为萧斯栁斯之比乎

　　以蒲为脯

　　丛谈曰文选潘安仁西征赋曰野蒲变而成脯苑鹿化以为马张铣注赵高欲为乱恐羣臣不听先设验以蒲为脯以鹿为马献于二世羣臣言蒲与鹿者阴诛之按今史记但闻指鹿为马不闻以蒲为脯之说此见汉人杂说臧荣绪晋书尝引以为言欧阳訽之艺文类聚蒲栁门载赵髙此事谓出扵史记误矣
　　释曰李善文选注引风俗通曰秦相赵高指鹿为马束蒲为脯二世不觉应氏书此条今亡然风俗通固非杂说也又案礼器曰三代之礼一也民共由之或素或青夏造殷因郑玄注曰素尚白黑尚青也变白黑言素青者秦二世时赵髙欲作乱或以青为黑黑为黄民言从之至今语犹存也然则赵髙扵时不但以蒲为脯鹿为马矣

　　微管

　　野客丛谈曰语有承袭纰缪者如宋氏诏曰谢玄勲参微管陈萧沇表曰功深微禹是也取微管仲吾其被发微禹吾其鱼之谓而曰勲参微管功深微禹似不当文理前此潘安仁诗尝曰岂敢陋微管谢玄晖诗微管寄明牧后此如刘义康传臣以顽昧独献微管傅亮碑道亚黄中功叅微管似此用微管甚多
　　释曰东方朔曰以管窥天魏书曹公令曰论者之言一似管窥虎与扶令育上表救义康云独献微管盖逊言所见微小耳若以微管仲觧之将何所指义康也是抱薪而救火也若潘岳河阳县诗云位同单父邑愧无子贱歌岂敢陋微官但恐忝所荷吕延济注曰岂敢以此官为微小但恐辱负荷之重也可见从来不作管字王氏殊误若宋书烈武王传化被江汉勲髙微管颜介观我生赋曰咏苦胡而永叹吟微管而增伤此则皆用管仲之事者也

　　板舆

　　丛谈曰世率以用板舆为奉母亲事用之如乐天诗朱旛四从板舆行取潘安仁闲居赋太夫人乃御板舆之意不知当时三公告老亦许以板舆上殿如傅祇者是则板舆事不可专为奉母也梁韦叡以板舆自载督厉众军则知板舆不止一事
　　释曰板舆之为安车犹蒲轮之为软轮皆欲使老人从容肆体也韦叡素羸每战未尝乗马且其时年已六十故以板舆自载后魏崔挺授本州岛大中正掖县有人年踰九十板舆造州自称少使林邑得羙玉北史毕元宾拜楚州刺史父众敬以老还乡每元宾听政时乗板舆出至元宾所观其听断隋上柱国梁睿谢病髙祖赐以板舆每朝必令三卫舆上殿则知老疾咸乘板舆耳潘时在知命之年其母应七十左右则御板舆宜也若用潘赋语为奉母故实亦文家之常法且后代亦有效之者元徳秀河南人少孤贫事母以孝闻开元中从乡赋岁逰京师不忍离亲每行自负板舆与母诣长安因话録栁芳掌汾阳书记军中大燕母赵夫人板舆至棚白诗似用紫芝事耳然汉书王莾子临朝见挈茵舆行晋灼曰汉仪注皇后媫好乗辇余人以茵四人举以行岂今人板舆而铺茵乎南史宋顺帝禅位于齐太后惧帅阉索扶幸板舆杜氏通典梁沈约议元正及大公事御宜乗小舆至太极阶仍乗板舆升殿则周迁舆服杂事所云贵贱通乗是矣五代史刘鄩袭破兖州徙葛从周家属外第亲拜其母从周攻鄩鄩以板舆置从周母城上从周为之缓攻此与潘元之御情事又殊也

　　东道主

　　野客丛谈曰左传有倚郑为东道主之言后汉光武谓耿弇邓晨彭宠等皆曰北道主人后魏孝武谓咸阳王曰昨得汝主簿为南道主人于是乎有南道主人之说史传之间独不闻西道主人之说耳又观赵肃传独孤信东讨肃监督粮储军用不竭周文帝谓人曰赵肃可谓洛阳主人也又有洛阳主人之说容斋随笔但引左传后汉东道主人北道主人语出处而不考其它
　　释曰后魏书裴仲规有志节咸阳王禧为司州牧辟为主簿行建兴郡事车驾自代还洛次于郡境仲规备供帐朝路侧车驾逹河梁见咸阳王谓曰昨得汝主簿为南道主人六军丰赡元弟之寄实副所望周书赵肃字庆雍洛阳人早有操行大统三年独孤信东讨肃宗人为乡导授司州治中转别驾监督粮储军用不匮周文帝闻之谓人曰赵肃可谓洛阳主人也丛谈简略多误北史曰薛辨归魏位平西将军东雍州刺史诣阙明元帝谓之曰朕委卿西畨志在关右卿宜克终良算与朕为长安主人此更有长安主人之说北史又曰髙欢入洛之始本有奸谋令蔡隽作牧河济厚相恩赡为东道主人又陈书鲁广逹假节晋州刺史王僧辨讨侯景广逹资奉军储僧辨谓沈烱曰鲁晋州亦是王师东道主人则东道之说不特郑国也北史又曰魏孝武与齐神武有隙令毛鸿宾镇潼关为西道之寄车驾西幸浆糗乏絶侍官二三日间惟饮涧水鸿宾奉献酒食迎于稠桑文武从者始觧饥渴武帝把其手曰寒松劲草所望于卿也事平之日宁忘主人此非所谓秋方之典客者乎

　　余粮栖亩

　　丛谈曰晋左思赋余粮栖亩而不収后晋干寳宋刘裕皆有是语近时场屋用南史刘裕所言出处出余粮栖亩题诗而不及左思自失所先后矣按此语非始扵思思前盖有是言矣观蔡邕集中胡公碑云余粮栖于畎畆知左此语祖邕也
　　释之曰淮南本经训曰昔容成氏之时道路雁行列处托婴儿于巢上置余粮于畮首此在蔡氏前矣而缪称训又曰东户季子之世道路不拾遗耒耜余粮宿诸亩首使君子小人各得其宜也许慎曰东户季子古之人君然初学记帝王部引子思子曰东户季子之时道上雁行而不拾遗耕耨余粮宿诸畆首则又在鸿烈之先按荘子胠箧列古十二帝王容成氏为首汉书今古人表容成氏在开辟初而东扈在炎帝神农之际则栖亩羙谈宜以容成为先矣路史因提记六十六世东户在五容成氏为最末代而又以容成之季子为即东户季子相去千万载而合为一人岂因余粮宿畆事而妄构之耶予又案邕胡广碑广迁济阴太守布恺悌宣柔嘉余货委于路衢余粮栖于畎畆魏都赋余粮栖畆而不收颂声载路而洋溢干寳晋纪论太康之中牛马被野余粮栖畆沈约羊玄保传论曰自元熈十一年至元嘉末役寛务简氓庻繁息余粮栖畆户不夜扃皆侈言政教既成风俗醇朴升平逸乐世若天懐故陶渊明诗抑想东户时余粮宿中田意可知矣若刘裕所言余粮栖畆军无匮乏之忧盖谓慕容超不知清野师得因粮扵敌非谓承平景象也省试摘此为题必有深意曰漫无先后斯不然矣

　　附王

　　浚仪王应麟撰玉海二百三十卷载籍极博余偶有所见略附一二焉魏天渊池
　　玉海曰魏纪黄初五年穿天渊池杨暨从行天渊池论伐蜀事也水经注曰天渊池在洛阳池中有魏文帝九花丛殿基宋志曰魏明帝天渊池设流杯石沟宴群臣晋客阁记天渊池有飞龙等舟魏兴安二年

　　二月穿天泉池

　　江总芳林园天渊池铭晓川漾璧夜浪浮金梁武帝有首夏泛天渊池诗
　　附曰王扵天渊池列梁诗江铭盖谓即洛园曲沼也夫自晋以来伊洛沦陷鞠为狄场宋齐梁陈画疆而守长淮难渉安得弭盖洛邑授简兹池覧宋齐书建业自有上林苑华林园自有天渊池昆明池盖宴逰之所輙摹洛都者也宋文帝元嘉数年间天渊池芙蓉咸二花一蒂太始二年明帝泛天渊池白鱼入舟齐永明七年得灵石世祖于天渊池亲投试之沈约亦有应诏作天渊池水鸟赋若以为魏之天渊则是銮镳岁骛扵洛城而侍从诸臣日珥笔扵敌苑也

　　街弹

　　玉海曰周礼里宰岁时合耦于锄郑元注曰锄者里宰所治之处也若今之街弹之室疏曰昔汉时在街置一室检弹一里之民也金石録有汉都乡正街弹碑在故昆阳城中平二年正月也
　　附曰水经注鲁阳县有南阳都乡正卫弹碑平氏县有南阳都乡正卫弹劝碑卫之与街岂可强传又按郑玄驳许氏慎曰周礼六十五皆征之使为胥徒给公家之事如今之正卫耳又张晏汉书注曰监门里正卫也正卫自是汉魏微官秩若封人仕同里宰不得以觧街弹之室也

　　羊肠

　　玉海绀珠曰羊肠坂有两汉书地理志上党壶关皇甫士安地理书太原北九十里隋崔赜问而知之
　　附曰隋书曰崔赜从炀帝登太行山诏问何处有羊肠坂对曰地理志上党壶关县有帝曰不是赜曰皇甫谧地理书云太原晋阳西北九十里有羊肠坂帝曰是也予按髙诱淮南注曰羊肠山名今太原晋阳西北九十里通河西上郡关曰羊肠坂是吕氏春秋注其山盘纡譬如羊肠帝王世纪曰羊肠坂在晋阳西北九十里为西通上郡之关即吴起云夏桀之居羊肠在其北也盖用髙氏说而壶关者他无闻焉若据炀帝语则有二羊肠予谓太原上党俱在并州道里不遥封疆如错晋阳之西北即壶关之东南羊肠盖自一耳

　　汉典农城

　　玉海曰水经河水径典农城东注世谓之胡城又北径上河城东冯参为上河典农都尉所治也河水又北径典农城东注俗名之为吕城皆参所屯以事农
　　附曰汉书冯参字叔平为上河农都尉百官表曰农都尉武帝置后汉百官志武帝时邉郡置农都尉主屯田殖榖建武六年邉郡徃徃置都尉注引汉官仪曰农都尉不治民御覧引魏略曰曹公置典农中郎将秩二千石典农都尉六百石典农校尉秩比二千石然则汉官无典字至当涂始更耳水经及注作典农皆非梁统传光武拜梁腾酒泉典农都尉蔚宗亦误王氏引典农城为羙谈殊少稽拣

　　侍其

　　玉海姓氏急就篇曰侍其氏汉广野君裔孙赐氏食其后有为武帝侍中者合官与氏而称焉汉有侍其元矩魏有侍其衡
　　附曰广野君在髙祖初至武帝时七十年安得遽至裔孙而又曰后有为侍中者何年寡而世多也水经注侍其衡奏魏武王曰近日路次齐郊瞻望桓公坟垄此曰魏有侍其衡是也伏滔风土人物论称后汉有侍其元矩与孙宾硕刘公山并叙正当魏武时又为齐人则元矩非即衡字耶

　　登闻鼓

　　玉海曰后魏书世祖阙左悬登闻鼓以逹寃水经注阙右置登闻鼓以纳谏自注云通鉴神■〈鹿外加内〉四年十月也
　　附曰魏书刑罚志神■〈鹿外加内〉中诏崔浩定律令阙左悬登闻鼓人有穷寃则挝鼓公交车上其奏玉海所以知其年月者以太武纪神■〈鹿外加内〉四年十月诏崔浩定律令故也不知阙左平枉乃在桑干阙右求言则洛城朱雀阙也案道武天兴元年都代郡桑干之平城下至太武尚屏恒朔及太和十七年始迁洛阳上距神■〈鹿外加内〉六十余载虽器同事合而地迥年乖援平城之故实传雒邑之新模非矣

　　师宜

　　姓氏急就篇曰师宜氏后汉师宜官善古篆
　　附曰卫衡四体书势序曰上谷王次仲作楷法汉灵帝好书时多能者而师宜官为最梁鹄以工书至选部尚书宜官后为袁术将鹄手迹魏武悬着帐中玩之以为胜宜官书断曰师宜官南阳人灵帝征天下工书数百人八分称宜官为最案前志徃徃称宜官则非姓师宜也且善楷法及八分又非古篆

　　贝独坐

　　姓氏急就篇贝姓出清河贝丘姓苑古有贤者贝独坐
　　附曰后汉书贝瑗魏郡元城人桓帝初中常侍定议诛梁冀封东武阳侯与左悺徐璜唐衡四侯转横天下为语曰左回天贝独坐徐卧虎唐两堕顿使汉祚倾覆海内悲凉乃以为古贤乎

　　○弹髙

　　刘子玄水仙赋

　　髙似孙字续古作纬略云余二十年前作水仙赋自恨笔力乏竒伟五年前杨仲囦自萧山致水仙花一二百本极盛乃以二古铜洗艺之学洛神赋再作后水仙花赋颇惬人意近读金楼子云刘子玄好学有文才为水仙花赋时人以为不减洛神赋拟古诗时人谓陆士衡之流也
　　弹曰予谓水仙不及洛神拟古胜乎士衡矣据此则是宋南平王刘铄也拟古诗今在文选水仙乃水上神女陶弘景亦有赋髙氏以休玄为子玄谓水仙为花名岂不谬与似孙二赋载其骚略中

　　郑康成

　　纬畧又云郑康成礼记苍梧注曰帝喾立四妃象后妃四星其一明者为正妃余三小者为次妃帝尧因焉至舜不告而娶不立正妃但三妃耳谓之三夫人离骚所歌湘夫人舜妃也夏后氏增以三三而九合十二人春秋说曰天子娶十二即夏制也康成之论本诸帝王世纪耳世纪曰舜长妃娥皇无子次妃女英生商均次妃癸比生二女宵明烛光是也乃知康成所注为有据依
　　弹曰按世纪皇甫士安作也士安在康成后五十年谓世纪本扵康成则可安得以康成反依士安乎然纪谓舜只三妃又为未悉何者大戴礼帝系篇曰帝舜娶于帝光之子谓之女匽氏列女传尧以二女娥皇女英妻舜离骚所谓湘君湘夫人者此二妃也山海经舜妻登比生二女宵明烛光一曰登北氏又曰羲和之国有女子名曰羲和方浴日于甘渊羲和者帝俊之妻生十日郭璞曰俊亦舜字假借音也又曰天虞有女子方浴月帝俊妻常羲生月十有二此始浴之案此则舜妃见传记者已有六人康成士安续古皆未之考也山海经又曰大荒之中有不庭之山有人三身帝俊妻娥皇生此三身之国姚姓黍食三身生义均义均是始为巧倕是始作下民百巧则谓娥皇无子者又士安之踈也

　　鳆鱼

　　髙似孙纬畧曰魏志倭国人入海捕鳆鱼水浅深皆沉没取之吴良为齐郡议曹掾谏太守无受正旦贺觞赐鳆鱼百枚魏文帝与孙权书曰今因赵咨致鳆鱼千枚陈思王求祭先王表曰先王喜食鳆鱼前已表徐州刺史臧覇送鳆鱼二百足自供事皮日休诗君卿唇舌非吾事且问江南噉鳆鱼诗中用鳆鱼之典者盖仅见扵此耳
　　弹曰乙丑予在鹭门戍主有自彭湖来者饷鳆鱼百枚夫此介虫也而命之为鱼盖不可晓纬畧所引尚多遗者且亦未知鳆鱼何物也因与坐客共征旧事疏之汉书王莽军师外破大臣内叛忧懑不能食亶饮酒啖鳆鱼颜师古注曰鳆海鱼也后汉书伏隆使青徐招降羣盗张歩遣掾孙昱随隆诣阙上书献鳆鱼南史褚彦回宋世为中书监时淮北属江南无复鳆鱼或有间关得至者一枚直数千钱人有饷彦回鳆鱼三十枚彦回时甚贫薄门生献计卖之云可得十万钱彦回曰我谓此是食物非曰财货且不知堪卖钱聊尔受之虽复俭乏宁可卖饷取钱也悉与亲友噉之少日便尽郭璞注三苍曰鳆似蛤偏着石广注曰鳆有殻一面附石细孔杂杂或七或九陶隐居名医别録曰石决明俗云是紫贝又云是鳆鱼甲附石生大者如手明耀五色内亦含珠唐本草注曰石决眀是鳆鱼甲也附石生状如蛤惟一片无对七孔者良李英公本草注曰石决明生广州南海畔殻大者如手小者如三两指其肉南人皆噉之亦取其殻水渍洗眼七孔九孔者良十孔以上者不佳谓为紫贝及鳆鱼甲并误矣夷坚志曰元善与尝监恵州淡水盐场场在海濵居民数百户皆渔捕海物云鳆鱼只有一邉殻以自蔽渔者拏舟至所产处以绳系腰缚扵柁尾然后没水或深入五六十丈如出其不觉皆可拾取或知人且至则粘着石上牢不可拔虽椎击至碎犹不可得迨欲出水则循绳攀缘足蹑以升或久而不出有泡沫堆突起水面妻子则拊膺恸哭盖已为鱼龙攫去矣予按如颜监之说则鳆游泳物耳如英国所称则被甲者不名鳆也若诸家之说则此待石以具体耀采而晃人者其为鳆鱼允矣且数鱼以尾而此独以枚亦可知其介类耳玉篇曰鳆鱼孙愐从之皆未辨其为介为鳞也但此物殊非珍味而汉魏贵之一枚至数千钱则海人之以利而死也亦何怪乎

　　削藁

　　纬畧载削藁事汉孔光周就樊宏皇甫嵩魏陈羣传嘏宋谢弘微北齐封隆之八人
　　弹曰东观汉记张纯字伯仁为虎贲中郎将素重慎周宻时上封事削去草荀彧别传曰彧为尚书令常以书谏事临薨皆焚毁之故竒策宻谋不得尽闻晋书曰羊祜歴职二朝任典枢要嘉谋谠议皆焚其草故世莫闻十六国春秋刘渊黄门郎陈元逹屡进忠言退而削虽子弟莫知后魏书李孝伯为侍郎每朝廷大事有不足必手自书表切言直谏削灭藁草家人不见梁书曰徐勉字修仁为侍中参掌衡石禁省中事未尝漏泄每有表奏輙焚藁草隋书髙颎字昭元执政二十年所有竒谋颎皆削藁世无知者又唐之髙俭戴胄马周髙郢陆元方咸有此誉而马宾王疾甚悉焚草奏陆希仲临终取焚奏藁与荀令皆于属纩始命焚毁则其不宻者多矣任彦升为宣徳皇后令梁王曰公文擅雕龙而成輙削藁此盖用事为褒非其实也纬畧都未之及

　　○本朱

　　宋朱翌字新仲桐乡人撰猗觉寮杂记十巻

　　人生如寄

　　杂记云人生如寄见髙僧传又南齐刘善明曰人生如寄来会几何乐天感时云人生讵几何在世犹如寄秋山云人生无几何如寄天地间东坡云人生如寄尔岭海亦闲逰每每多用此四字
　　本之曰四言慨慷酸切逹生之士常以为娱忧生之徒亦以为痛陆佐公思田赋曰感风烛与石火嗟民生其如寄郭景纯不死树赞曰万物暂见人生如寄不死之树寿敝天地张茂先逰猎篇曰人生忽如寄居世遽能几曹子建仙人篇曰人生如寄居潜光养羽翼魏武善哉行曰人生如寄多忧何为古诗曰人生忽如寄寿无金石固古人盖逓承袭也然尸子引老莱子曰人生天地之间寄也寄者固也淮南子禹南济于江黄龙负舟禹熈然而称曰吾受命于天生寄也死归也何足以滑和诸家皆用老莱夏后语耳北齐书后主于黎阳临河筑城戍曰急时且守此作龟兹国子更可怜人生如寄惟当行乐何用忧为此语悲壮可入宋人曲

　　长绳

　　猗觉寮杂记曰太白云恨不挂长绳于青天系此西飞之白日李长吉云长绳系日乐当年乐天云既无长绳系白日二公用太白意也
　　本之曰太白风流旷逺长绳一语不啻出自其口然余尝寻之江总岁暮还宅诗云长绳岂系日浊酒倾一杯又非为李公语矣又北史萧大圜常言人生若浮云朝露寜俟长绳系景实所愿言执烛夜逰惊其迅速沈烱幽定赋謡曰那得长绳系白日年年日月但如春李镜逺咏日曰回戈安得中长绳不可羁盖相袭久矣按元传九曲歌曰岁暮景迈羣光絶安得长绳系日月竒旷之致实肇自休奕也

　　九子母

　　猗觉寮杂记曰应劭汉书成帝生甲观画堂云画九子母不知佛自后汉方入中国安得元帝时已有九子母也其陋可笑颜师古虽破其说不及此
　　本之曰汉书曰成帝母王皇后元帝在太子宫生甲观画堂应劭曰甲观在太子宫甲地主甲乳生也画堂画九子母师古曰甲者甲乙丙丁之次元后传言见于丙殿此其例也画堂但画饰耳岂必九子母乎霍光止画室中是则宫殿中通有画彩之堂室据此新仲所云是也但自佛教东来后汉时翻译尚寡亦无九子母之说此宋凉以后妖僧伪为其名耳且九子母鬼也帝寝皇宫岂宜图冩鬼魅乎按列女传鲁有九子之母教儿造次于礼鲁人以为母师甲观既燕闲内寝后妃所居则画九子者取蕃育之义画其母者取礼法之宗亦何足怪乎仲逺之时去西京未遥其博学多闻扵汉家故实必有传记未可遽为之躗说也若霍光所止画室乃将相朝时至此筹划国事入告扵君以为彩画之室何言之野乎

　　巵林卷三

　　●钦定四库全书

　　巵林卷四

　　（明）周婴 撰

　　○述洪

　　耆英

　　容斋四笔曰文潞公留守西京年七十七为耆英会凡十有二人侍中富韩公年七十九最长至大中大夫张问年七十唯司马公方六十四岁用狄监卢尹故事亦预于会狄卢见白乐天集今所谓九老图者懐州司马胡杲年八十九卫尉卿吉旼年八十六龙武军长史郑据八十四磁州刺史刘真侍御史卢贞皆八十二永州刺史张浑刑部尚书白居易皆七十四时秘书监狄兼謩河南尹卢贞以年未七十与会而不及列故温公纪韩公至张昌言而自不书唐两卢贞而又同会疑字误
　　述曰白居易诗序曰会昌五年三月胡吉刘郑卢张六贤皆多年寿予亦次焉于东都履道坊合尚齿之会赋诗记之其夏又有二老年貌絶伦亦来斯会续书姓名年齿写其形貌附于图右题为九老图仍以一絶赠之葢洛中遗老李元爽年一百三十六禅僧如满归洛年九十五也时秘书监狄兼謩河南尹卢贞以年未七十虽与会而不及列云前懐州司马胡杲年八十九卫尉卿吉旼年八十八前磁州刺史刘真八十七龙武军长史郑据八十五侍御史卢真八十三前永州刺史张浑七十七刑部尚书致仕白居易七十四九老之会卢真卢贞未尝同名也又梦溪笔谈纪洛社耆英云元丰五年文潞公守洛为耆年会命画工郑英图于妙觉佛寺凡十三人守司徒韩国公富弼年七十九守太尉潞国公文彦博司徒郎中席汝言皆七十七朝议大夫王尚恭七十六太常少寺赵丙秘书监刘几卫州防御使冯行已皆七十五天章阁待制楚建中七十三朝议大夫王慎言七十二检校太尉王拱辰七十一大中大夫张问通议大夫张焘皆七十端眀殿学士司马光年六十四笔谈又云潞公归洛日年七十八时有中散大夫程昫朝议大夫司马旦司封郎中席汝言皆年七十八尝为同甲会各赋诗一首潞公诗曰四人三百十二岁况是同生丙午年按此是后一岁事不知元丰五年之会程马何以不预四笔又曰至道九老者李文正公昉罢相后居京师至道元年七十一矣思白乐天洛中九老之会适交游中有此数曰太子中允张好问年八十五太常李运年八十吏部尚书宋琪庐州节度使武允成皆七十九吴僧赞寜七十八郢州刺史魏丕七十六谏议大夫杨徽之七十五水部郎中朱昂与昉皆七十一欲继其事为宴集会蜀冦起而罢次年李公即世此事竟不成造物岂亦吝此耶婴按此在会昌九老后一百五十二年在洛社耆英前八十八年然戌亥之际于斯为盛云我明宣徳间湖州乌青镇亦有九老赵嶬官司班年九十一吴焕年九十赵岐八十九孙孟吉建文中太常博士八十五水宗逹运司八十二漏瑜建文中□□唐其谅建文中县丞胡敏钱郁年皆八十漏瑜会稽人唐其谅鳯阳人革除后流寓乌镇俱能诗结社倡和亦一时之羙正统间杭州亦有之大理正郎子贞八十一封吏部员外郎孔希徳八十礼部郎中蒋廷晖七十八处士项伯臧九十三孙适郭文敏皆七十三又有稽勲郎中邓林布政使姚肇以寓公与会而年不及见宛委余编【隆庆己巳莆田有耆老会太守郑弼年七十八少叅雍澜七十七太守陈叙七十六运使林汝永七十五主事柯维骐七十四太守林允宗七十二尚书康大和年七十一大和赋诗云故里重开耆老会七人五百二十三后尚书林云同年六十九亦与会】

　　展重阳

　　容斋一笔曰唐开成元年归融为京兆尹时两公主出降府司供帐事繁又俯近上已曲江赐宴奏请改日上曰去年重阳取九月十九日未失重阳之意今上已改取十三日可也上已重阳皆有定日而至展一旬乃知郑谷所赋十日菊诗云自縁今日人心别未必秋香一夜衰亦未尽也唯东坡有菊花开日即重阳之语故记其在海南蓺菊九畹以十一月望与客泛酒作重九云
　　述曰戊辰九月十八日予在晋安陈京兆泰始招集緑笥斋看菊兼饯吴兴黄君南昌叶君呼卢听歌即席探赋予谓唐文宗重阳取十九日则今十八日正可为展重九作诗云登临佳处即重阳九月仍逢二九霜菊绽经旬开倍艳人逢浃日兴尤长惊秋谈客思吴楚窥笥玄言注老庄此夕茱萸应解佩好燃银烛照霓裳【宋史黄■〈木巳〉字景韦漳州人歴官清介知潮州奉祠归杞九月十九日生守朱熹与诗云须信九秋饶好景更迟十日作重阳亦用开成事】

　　希姓

　　五笔引风俗通叙希姓日合浦太守虎旗上郡太守邸杜河内太守遇冲北平太守贱琼东平太守到质沐宠北平太守卑躬雁门太守宿详五原太守督■〈王贾〉汝南太守谒涣九江太守荆修东海太守鄐熈弘农太守移良南郡太守为昆酒泉太守频畅北海太守处兴巴郡太守鹿旗涿郡太守作显庐江太守贵迁交址太守頼先外黄令集一洛阳令诸于单父令即卖乌伤令昔登山阳令职洪髙唐令用蚪此二十君子皆是郡守县令惟移良之名曽见于史耳
　　述曰今所传风俗通十卷氏姓篇亡矣然诸书所引应氏遗编尚多希闻者则有汉太尉超喜丞相冥都浑梁侯仆朋尚书令鞠谭太子太傅瓶守侍中耦嘉钧喜聊仓大鸿胪招猛光禄勲弓祉少府中京治书御史谏忠谏议大夫涂恽救仁詹事滑典长史真佑司空史御长卿司徒掾府悝骑都尉神曜度辽将军采皓蜀郡都尉千献上党都尉露平赵相行佑兖州刺史过杇一作过栩幽州刺史芳乗冀州刺史巫捷交址刺史僮尹越巂太守牧稂汉中太守抗喜南阳太守瞿茂九江太守旗光西河太守垣恭豫章太守函熈南郡太守秘太原太守委进常山太守屯莫如陈郡太守沐宠剧令家羡中牟令池瑗梁令邺风武阳令会栩嬴长糗宗博士食于公沛上计三乌郡不知景卢何以不叙然汉书西南夷传有越巂太守牧根岂即牧稂之讹乎

　　岁月日风雷雄雌

　　三笔曰虞喜天文论汉太初厯十一月甲子夜半冬至云岁雄在阏逢雌在摄提格月雄在毕雌在觜日雄在甲雌在子又云甲岁雄也毕月雄也陬月雌也大抵以十干为岁阳故谓之雄十二支为岁阴故谓之雌但毕觜为月雄雌不可晓今之言阴阳者未尝用雄雌二字也郎顗传引易雌雄秘厯今亡此书宋玉风赋有雄风雌风之说沈约有雌霓连蜷之句春秋元命包曰阴阳合而为雷师旷占曰春雷始起其音栢栢格格甚霹雳者所谓雄雷旱气也其鸣依依音音不大霹雳者所谓雌雷水气也见法苑珠林予家有故书一种曰孝经雌雄圗云出京房易传亦曰星占相书也
　　述曰案史记汉武帝诏御史曰十一月甲子朔旦冬至已詹其更以太初元年年名为阏逢摄提格月名毕聚日得甲子夜半朔旦冬至索隠曰聚音陬案僖公云天元之始于十一月甲子夜半朔旦冬至日月若连珠俱起牵牛之初岁雄在阏逢雌在摄提格月雄在毕雌在訾訾则陬訾之宿日雄在甲雌在子在子是阳气支干之首也索隐又曰甲岁雄也月名毕聚谓月値毕及娵訾也毕月雄也聚月雌也予稽尔雅月在甲曰毕为月阳又曰正月为陬邢昺疏曰正月得甲则曰毕陬若史记厯书云月名毕聚也然则聚当为陬离骚云摄提贞于孟陬是也索隐曰汉始以建亥为年首今改以建子葢用周正故称毕陬如用夏正当曰毕辜也若以毕陬为浊星之毕及娵觜之口失之逺矣月令惟纪日舎中星不及于月葢以月轮行疾一月而周天故不得以恒星定月所在娵訾是亥次之号非十一月日月交会之宿也日月一岁十二会其交娵訾之辰葢在孟春之月其会实沈之次则在孟夏之中律厯志曰冬至日月在建星孟康曰建星在牵牛间司马贞既云起牵牛之初又以为月值毕及娵訾殊自违伐不如邢昺为得景卢亦见未及此也然索隐乃作僖公岂虞喜字讹耶喜有安天论此岂论中语乎惜志林之不传也诗纬曰阳本为雄阴本为雌物本为魂雄雌俱行三节而雄合物魂号曰太素太玄告曰圣人律乎日月雄雌之序经之于无已范望注日为雄月为雌参同契曰雄阳播玄施雌阴化黄包又曰阳禀阴受雌雄相须则易阴阳之名为雌雄固有自矣吕氏春秋伶伦取竹于嶰溪之谷制十二筒以听凤凰之鸣以别十二律其雄鸣为六雌鸣亦六汉书取之淮南记则曰律之数六分为雌雄故曰十二宋玉笛赋曰衡山竒筱师旷取其雄焉宋意得其雌焉亦以竹管之阴阳为雌雄耳大戴礼孔子曰丘闻伯夷曰明孟也幽幼也明幽雌雄也雌雄迭兴而顺至正之统也日归于西起明于东月归于东起明于西史记亦着之是以日为雄夜为雌也广雅曰太初气之始也生于酉仲清浊未分太始形之始也生于戌仲清者为精浊者为形注曰八月酉仲为太初属雄九月戌仲号太始属雌是以气为雄形为雌也尔雅郭璞注曰蜺雌虹也音义曰虹双出色鲜盛者为雄雄曰虹闇者为雌雌曰蜺春秋元命包曰虹蜺者阴阳之精雄曰虹雌曰蜺髙诱淮南注亦曰雄为虹雌为蜺蔡邕月令章句曰虹螮蝀也阴阳交接之气着于形色雄曰虹雌曰蜺蜺常依阴云而昼见于日冲无云不见大阴亦不见率以日西见于东方故诗云蝃蝀在东蜺常在旁四时有之唯雄虹见藏有月离骚逺逰章曰建雄虹之采旄又曰雌蜺■〈女便〉嬛以曽桡悲回风曰处雌蜺之标颠东方朔怨思曰载雌霓而为旌沈约但祖此耳汉书旬始出于北斗旁如雄鸡其帑青黒色晋灼曰帑雌也淮南子曰北斗之神有雌雄十一月始建于子月从一辰雄左行雌右行五月合午谋刑十一月合子谋徳雄以音知雌故为竒辰数从甲子始参同契曰天地亦不能违不独子与午然则虹蜺星斗皆有雌雄天地亦不能违不独岁月日风雷也至如天文志太白在南岁在北名曰牝牡晋灼曰岁阳也太白阴也故曰牝牡淮南子丘陵为牡溪谷为牝髙诱曰丘陵髙敞阳也故曰牡溪谷污下阴也故曰牝又以牝牡代雌雄皆欲隐其词晦其义古人亦好竒耳隋志有孝经雌雄圗三卷孝经异本雌雄图二卷丹铅録载五代广顺中髙丽进书有孝经雄圗说日之环晕星之彗孛宋史艺文志有七曜雌雄圗一卷

　　李陵诗

　　随笔曰文选编李陵蘓武诗凡七篇人多疑俯观江汉流之语以为蘓武在长安所作何为乃及江汉东坡云皆后人拟也予观李诗云独有盈觞酒与子结绸缪盈字正惠帝讳汉法触讳者有罪不应陵敢用之益知坡公言可信也
　　野客丛谈曰仆观古文苑所载枚乗栁赋曰盈玉缥之清酒玉台新咏载枚乗杂诗曰盈盈一水间梁普通间孙文韬所书茅君碑谓太元真君讳盈汉景帝中元间人观此二字知惠帝之名当时已有不讳者矣然又怪之其时文字间或用此字葢出适然犹为有说至以庙讳为名甚不可晓
　　丹铅録曰子瞻云苏武李陵诗乃六朝人拟作宋人遂谓在长安而言江汉及盈觞句又犯惠帝讳疑作本词予案班固艺文志有苏武集李陵集之目挚虞晋初人也文章流别云李陵众作总杂不类殆是假托非尽陵制至其善篇有足悲者以此考之其来古矣即使假托亦是张衡曹植之流始能耳杜子美云李陵蘓武是吾师岂无见哉子瞻跋黄子思诗云蘓李之天成尊之至矣其曰六朝拟作者鄙薄萧统之偏辞耳
　　述曰史通云李陵集有与蘓武书词采壮丽音句流靡观其文体不类西汉人殆后来所为假称陵作也自子玄之论行后世谈者复攟摭合离摘发疑殆证其实然案江淹宋世上建平王书有此少卿所以仰天槌心泣尽而继之以血语则非六朝伪撰矣若録别之诗展转仿效真伪相眩不啻淄渑世无易牙谁能深辨景卢乃以盈觞字定其非出李手狭之甚也寻西京著述汉帝之名徃徃布流而盈字最多韦葢在邹诗曰祁祁我徒戴负盈路枚乗诗又曰盈盈楼上女古陌上桑曰盈盈公府歩古诗云馨香盈懐袖薄昭与淮南王书臣怙恩徳骄盈淮南子曰今有旨酒以合欢争盈酌之间反生斗又曰冲而徐盈他不能悉举也大戴礼曰秦王怨毒盈世又曰毕弋田猎之得不以盈宫室也王褒九懐曰羙玉兮盈堂盐铁论曰天地不能两盈说苑曰无以富贵骄盈又引孔子曰日中则昃月盈则食天地盈虗与时消息圣人调其盈虗故能长乆扬雄解嘲曰观雷观火为盈为实河东赋曰发轫于平盈法言曰隐隐欲欲乆而愈盈汉书律厯志屡称盈不盈而沟洫志频言河盈溢叙传曰监世盈虗又曰武安骄盈汉世不讳盈字可歴言矣髙祖创业讳尤宜严而韦孟讽谏诗曰总齐郡邦曰王赧听譛实絶我邦我邦既絶厥政斯逸在邹诗曰寤其外邦曰于异邦刘向九叹曰余思旧邦曰归骸旧邦曰念予邦之横陷曰哀故邦之逢殃刑法志称新邦平邦乱邦而叙传曰邦家和同不独此也文帝讳恒史记天官书曰壬癸恒山以北汉书外戚传立恒山王宏为皇帝景帝讳启大戴礼引诗亦作东有开明而帝系乃曰启其左胁夏小正曰启灌蓝蓼启者别也邹阳酒赋曰方金未启曰緑瓷既启淮南子匹夫百畮不遑启处曰商鞅之启塞曰启攻有扈曰荣启期一弹而孔子三日乐感于和王褒九懐曰启匮兮探筴文纪曰夏启以光武帝诏见夏后启母石天文志有启明星艺文志孔子弟子漆雕启若说苑称黄帝西面启首案稽读如启此处正宜为稽而翻作启岂故触讳也武帝讳彻汉书既称避曰通侯而仍书二十彻侯彻侯金印紫绶淮南子天下靡沸蚁动云彻又曰鼛鼓而食奏雍而彻又曰彻于心术之论大戴礼曰太子有司过之吏有彻膳之宰过书而宰彻去膳不彻膳则死匈奴传扬雄曰云彻席卷昭帝讳弗陵汉书朱买臣传买臣故陵折之见张汤坐床上弗为礼宣帝诏令百姓上书多触讳以犯罪者朕甚怜之其更讳询是以汉书易荀卿书为孙卿子而司马相如传载其书曰询封禅之事奭字符帝讳而艺文志邹奭子十二篇云齐人号曰雕龙奭窦传曰有如两宫奭将军骜者成帝讳而田蚡传诸公稍自引而怠骜大人赋低卬夭蟜以骄骜长卿之作虽在宣成前然班史操觚亦宜稍变其字今皆不然固知临文不讳汉代所同何独于盈觞而疑之至若江汉流不息浮云去无依以喻良友各一方播迁靡有归作者比兴之词耳小雅滔滔江汉南国之纪岂必在荆所奏曽子称江汉以濯秋阳以暴何尝居楚而言安在长安之作必当叙泾渭灞浐之流也

　　歌扇舞衣

　　三笔曰唐李义府诗云镂月为歌扇裁云作舞衣同时人张懐庆窃为已作増两字云生情镂月为歌扇出性裁云作舞衣致有生吞活剥之诮予又见刘希夷代闺人春日一聨云池月怜歌扇山云爱舞衣絶相似杜老亦云江清歌扇底野旷舞衣前储光羲云竹吹留歌扇莲香入舞衣然则唐诗人好以歌扇舞衣为对也
　　述曰王绩咏妓诗早时歌扇薄今日舞衫长此唐风鼻祖也李邕太平公主南庄诗流风入座飘歌扇瀑水当阶溅舞衣陈子良妓诗红树揺歌扇緑珠飘舞衣又赋妓诗明月临歌扇行云接舞衣李白宫中行乐词迟日明歌席新花艳舞衣戴叔伦感懐诗歌扇多情明月在舞衣无頼彩云収张祜咏风揺揺歌扇举悄悄舞衣轻元稹月诗的的当歌扇娟娟透舞衣许浑夜按歌舞诗舞衫未换红铅湿歌扇初移翠黛颦宁仅储李数家乎按梁陈习尚妖淫词篇多以取俪阴铿咏妓诗曰莺啼歌扇后花落舞衫前徐陵杂曲舞衫回袖胜春风歌扇当牕似秋月庾信看妓诗緑珠歌扇薄飞燕舞衫长张正见情诗舞衫飘冶袖歌扇掩团纱纪少瑜拟吴均体云却匣擎歌扇开箱择舞衣隋炀帝宴东堂曰清音出歌扇浮香扬舞衣李孝贞春园听妓曰红树揺歌扇緑珠飘舞衣卢思道后园宴曰媚眼临歌扇娇香出舞衣葢六代绪风唐人皆效之然韩愈陈言务去而春雪诗已讶陵歌扇还来伴舞腰玄宗发言如丝兴庆宫诗舞衣云曵影歌扇月开轮亦不脱脂粉之习佳丽之移人乆矣宋秦国公主薨神宗赐挽词曰帐深闲翡翠佩冷失珠玑明月留歌扇残霞散舞衣胡元瑞诗薮谓有唐味未知其拾六朝余渖也

　　吕望非熊

　　五笔曰自李瀚蒙求有吕望非熊之句后来据以为用然以史策考之六韬第一篇文韬曰文王将田史编布卜曰田于渭阳将大得焉非龙非彲【螭】非虎非罴兆得公侯天遗汝师文王曰兆致是乎史编曰编之太祖史畴为禹占得皋陶兆史记云吕尚穷困年老以渔钓干西伯西伯将出猎卜之曰所获非龙非彲非虎非罴所获覇王之辅后汉崔骃逹旨云渔父见兆于元龟注文乃引史记非龙非彲非虎非罴为证今之史记葢不然也非熊出处惟此而已
　　述曰竹书纪年注文王将畋史编卜之曰将大获非熊非罴天遗汝师以佐昌臣太祖史畴为禹卜畋得皋陶其兆类此王至磻溪之水吕尚钓于涯王下趋拜曰望公七年乃今见光景于斯此沈约撰也宋书符瑞志同又约某太尉碑曰卜非熊罴惟人是与则非熊之兆休文三称之矣又班固答宾戏周望兆动于渭濵张衡东京赋仪姬伯之渭阳失熊罴而获人李善注并引史记曰太公望以渔钓干周西伯西伯将出猎占曰所获非龙非虎非熊非罴所获伯王之师辅果遇太公于渭濵此与章懐注不殊岂宋来史记非复唐世之旧也然善注东方曼倩论及刘越石诗引六韬俱作非熊非罴非龙非彲而唐书酷吏传肃宗时有太子洗马赵非熊又顾况子秀才顾非熊世系表有黄梅尉孙非熊魏知古从猎渭川献诗曰非熊从渭水瑞雉想陈仓杜甫赠哥舒翰诗轩墀曽宠鹤畋猎旧非熊用非熊语者何必皆祖蒙求也

　　雨水惊蛰

　　续笔曰厯家以雨水为正月中气惊蛰为二月节清明为三月节榖雨为三月中气而汉世之初仍周秦所用惊蛰在雨水之前榖雨在清明之前至于太初始正之云
　　述曰月令孟春之月蛰虫始振郑玄注汉始亦以惊蛰为正月中仲春之月始雨水郑注汉始以雨水为二月节孔颕逹正义曰汉之时立春为正月节惊蛰为正月中气雨水为二月节春分为二月中气至前汉之末刘歆作三统厯改惊蛰为二月节予按汉书律厯志刘歆三统厯曰夏正月娵訾初危十六度立春营室十四度惊蛰班固注曰惊蛰今曰雨水又曰二月降娄初奎五度雨水娄四度春分注曰雨水今曰惊蛰厯又曰三月大梁初胃七度榖雨注今曰清明厯曰中昴八度清明班注曰今曰榖雨而后汉律厯志章帝改用四分厯又引易纬通卦验乃以雨水先于惊蛰榖雨后于清明则班固所谓今者葢指四分厯也洪氏以为太初始正殊误即孔氏谓三统厯改之亦非也又周书周月解春三月中气雨水春分榖雨时训解尤详之景卢以为仍周所用不考之过也然章帝朝已用四分厯而蔡邕月令章句曰周天十二次日月所躔也十四日至其初为节至其中为中气自危十度至壁八度谓之豕韦之次立春惊蛰居之自壁八度至胃一度谓之降娄之次雨水春分居之又曰孟春以立春为节惊蛰为中中必在其月节不必在其月孟春之惊蛰在十六日以后立春在正月惊蛰在十五日前立春在徃年十二月斯又依三统者岂主为月令素臣而不必遵时王正朔乎予又寻吕氏春秋与礼记月令及淮南时则训以为孟春之蛰虫振者上言东风解冻下言鱼上氷此蛰虫葢水居之物以水泽涸坚蛰于氷下故冻觧而振或跃而上负氷也仲春之蛰虫动者上言雷发声下言开户始出此蛰虫葢穴处之虫以冬阴闭固蛰于地中及震雷激电惊而出户也是以惊蛰之气正月二月不妨推移若雨水榖雨清明之气方春三月或稍晴和或时潇淅阴阳靡定不甚相逺虽有迁换天道冲然孔氏谓蛰虫早者孟春乃出晚者二月始出又谓气有参差事稍变改亦似未尽也

　　歴代史

　　容斋四笔曰三国杂史至多有王沉魏书元行冲魏典鱼豢典畧张勃吴録韦昭吴书孙盛魏春秋司马彪九州岛春秋丘悦三国典畧员半千三国春秋虞溥江表传今惟以陈寿书为定是为三国志晋书则有王隠虞预谢灵运臧荣绪孙绰干寳诸家唐太宗诏房乔禇遂良等定为百三十卷以四论太宗所作故总名之曰御撰是为晋书至今用之南北两朝各四代而僣伪之国十数其书尤多如徐爰孙严王智深顾野王魏澹张太素李徳林之正史皆不传今之存者沈约宋书萧子显齐书姚思亷梁陈书魏収魏书李百药北齐书令狐徳棻后周书魏郑公隋书其它国则有和苞汉赵记田融赵石记范亨燕书王景晖南燕録髙闾燕志刘昞凉书裴景仁秦纪崔鸿十六国春秋萧方等武敏之三十国春秋李大师延寿父子悉取为南史八十卷北史百卷今沈约以下八史虽存而李氏之书独行是为南北史稚儿数以为问故详记之
　　述曰文士立言莫巨于史其传者若星云丽天春花扬采不传者时见于轶书若覩凤片羽足验五徳或见虎一毛不知其斑非独以文之工拙才之优劣故也葢亦有幸不幸焉三国书传者唯陈寿所撰是矣然九州岛春秋十卷记汉末事耳王沉书四十四卷典畧八十九卷张録三十卷韦书五十五卷孙春秋二十卷江表传五卷湮没不存他尚有王隠蜀记七卷郭冲条诸葛隠事一卷华阳国志十二卷魏武本纪四卷魏武故事三卷吴人曹瞒传一卷左将军阴澹魏纪十二卷孔衍汉魏春秋九卷又魏尚书八卷孙盛魏世谱三卷又魏春秋异同八卷魏末传八卷晋太学博士环济吴纪九卷胡冲吴厯六卷又吴朝人士品秩状八卷虞尚吴士人行状名品二卷及张俨黙记也晋书有干寳纪二十三卷又王隠撰九十三卷虞预二十六卷谢灵运三十六卷齐徐州主簿臧荣绪一百一十卷及唐太宗御撰外复有郭颁魏晋世语十卷陆机晋纪四卷习凿齿汉晋春秋五十四卷孙盛晋阳秋三十二卷晋中书郎朱凤晋书十四卷晋著作郎谢沉晋书三十卷晋前军咨议曹嘉之晋纪十卷晋荆州别驾邓粲晋纪十一卷晋秘书监傅畅晋诸公讃二十二卷晋下邳太守荀绰晋后畧记五卷宋湘东太守何法盛晋中兴书八十卷宋中散大夫徐广晋纪四十六卷宋中散大夫刘谦之晋纪二十三卷宋永嘉太守檀道鸾续晋阳秋二十卷宋新兴太守郭季产续晋纪五卷宋乌程令王伟之隆安记十卷宋吴兴太守王韶之晋安帝阳秋三卷又晋纪十卷齐大司马记室庾铣东晋新书七卷郑忠晋书七卷沈约晋书一百十一卷萧子显晋史草三十卷萧子云晋书十一卷宋史自宋中散大夫徐爰宋书六十五卷齐冠军録事叅军孙严宋书六十三卷齐司徒叅军王智深宋纪三十卷沈约宋书一百卷外尚有裴子野宋畧二十卷梁吴兴令王琰宋春秋二十卷歩兵校尉鲍衡卿宋春秋二十卷少府卿谢绰宋拾遗十卷宋中兴伐逆事二卷齐书则萧子显外有吴均齐春秋三十卷沈约齐纪二十卷江淹齐史十三卷王逸齐典五卷萧方等齐典十卷刘陟齐纪十卷陈著作郎许亨齐书五十卷梁史则姚思亷梁书五十六卷外有梁中书郎谢吴梁书四十九卷本一百卷姚察梁书帝纪七卷许亨子善心梁书七十卷刘璠梁典三十卷陈始兴王咨议何之元梁典三十卷周兴嗣梁皇帝实録三卷鲍衡卿乗舆龙飞记二卷臧严栖凤春秋五卷陈征南咨议阴僧仁梁撮要三十卷姚朂梁后畧十卷梁长沙蕃王萧韶太清记十卷裴政太清实録八卷谢吴梁元帝实録五卷刘仲威承圣中兴畧十卷蔡允恭后梁春秋十卷守节先生天启纪十卷萧大圜梁旧事三十卷萧世怡淮海乱离志四卷梁末代纪一卷陈则顾野王姚思亷外有傅縡陈书三卷陆琼陈书四十二卷陈中书郎赵齐旦陈王业厯一卷北朝则魏収后魏书一百三十卷著作郎魏澹后魏书一百卷北作九十二卷唐初敦煌人张大素魏书一百七卷外有邓渊魏国记十卷卢彦卿后魏纪三十三卷梁祚魏国统二十卷温子升永安故事三卷北齐则李徳林北齐末修书二十四卷子百药北齐书五十卷外又有崔子发后齐纪三十卷周荣建绪着齐纪三十卷杜台卿齐记二十四卷王劭北齐志二十卷又齐书纪传一百卷张大素北齐书二十卷祖孝征黄初传天録四卷陆元规文宣帝实録四卷又宋孝王闗东风俗传三十卷令狐周书五十卷郑公隋书八十五卷志三十卷其它葢有牛宏周史十八卷王劭隋书八十卷张大素隋书三十二卷又隋后畧十卷吕才隋纪二十卷开元管城尉丘启期隋记十卷栁■〈巧上言下〉晋王北伐记十五卷裴矩开业平陈记二十卷赵毅大业畧记二卷杜寳大业杂记十卷河洛记壶闗録各若干卷僭国之史自刘曜时平舆子和苞撰赵记十四卷伪燕太傅长史田融赵石记二十卷伪燕尚书范亨燕书二十卷燕中书郎赵郡王景晖南燕録六卷记慕容徳事魏侍中髙闾燕志十卷记冯跋事伪凉从事中郎刘昞凉书十卷记张轨事宋殿中将军裴景仁秦纪十一卷梁雍州主簿席惠明注及崔萧武李春秋南北史外又有晋北中郎叅军王度二石传二卷又二石伪治时事六卷徐光等上党国记及赵书十卷李公绪撰赵记八卷赵语十二卷车频秦书十卷何仲熈秦书八卷记苻健事魏左民尚书姚和都秦纪十卷记姚苌事伪汉散骑常侍常璩之汉书十卷夏北地张渊等夏国书八卷伪燕尚书郎张铨南燕録五卷董统燕后书三十卷游览先生南燕书七卷魏咨议叅军韩显宗燕志十卷记冯氏事伪凉著作佐郎叚龟龙凉记十卷记吕光事伪燕右仆射张谘凉记八卷记张轨事秀才索绥凉国春秋五十卷张重华护国叅军刘庆凉记十二卷髙道让凉书十卷沮渠国史凉书十卷晋侍御史喻归西河记二卷记张重华事刘昞敦煌实録二十卷又建康太守索晖凉书及拓跋凉録十卷宋新亭侯叚国吐谷浑记二卷凡此之类或称正史或名杂史或号覇史载籍虽沦空名犹在景卢且皆遗之况可得该览乎抑洪氏尚多误者孙绰虽领著作槩无撰述未尝有晋记者元行冲魏典拓跋氏书耳宋艺文志作后魏国典甚明而以属曹氏丘悦三国典畧三十卷员氏三十卷葢梁北齐周史也而传之蜀魏吴按文献通考引崇文总目魏典三十卷唐太常少卿元行冲撰起道武帝终宇文革命凡三十篇孝武入闗则书东魏为东帝并载两国事行冲以族出于魏克意论著引魏明帝时西栁谷瑞石有牛继马后之象旧史谓元帝本出牛氏行冲以为非因言道武名犍继晋史受命此其应也又三国典畧二十卷唐汾州司户叅军丘悦撰以关中邺都江南为三国起西魏终后周而包东魏北齐南总梁陈凡三十篇田融髙闾等叙五胡战争事在晋世而以为南北朝时僭伪南史载梁元帝忠烈世子方等贞惠世子方诸愍懐太子方矩始安王方畧而方等字实相乃取西方书命名者作三十国春秋三十一卷隋书讹为万等二唐宋史皆作萧方是指等字为軰也以景卢之精辨而蹈斯踳驳过庭之训倘有未尽乎

　　石尤

　　五笔曰石尤风不知其义意其为打头逆风也唐人诗好用之陈子昂入峡苦风云故乡今日友欢会坐应同寜知巴峡路辛苦石尤风戴叔伦送裴眀州云潇水连湘水千波万浪中知君未得去惭愧石尤风司空文明留卢秦卿云知有前期在难分此夜中无将故人酒不及石尤风计南朝篇咏必多用之未暇忆也
　　丹铅録以留卢秦卿诗为郎士元作亦曰石尤风打头逆风也
　　正杨云古乐府宋武帝歌愿作石尤风四面断行旅似非打头逆风也
　　胡元瑞艺林伐山曰麟按据唐人诗即以为打头风似无不可律以晦伯所引当是巨飙之类今江湖间飘风骤起扬沙折樯则徃来之舟俱系缆不行舟人所谓大风三小风七予过淮徐间徃徃遇之唐人语咸出六朝当以宋武歌为据其云四面断行旅正指此若以为打头风则固有可行者矣
　　艺林伐山又引困学纪闻云容斋五笔石尤风引陈戴诗作石尤而李义山诗作石邮云来风测石邮杨文公诗亦作邮云石邮风恶客心愁余谓作邮字殊胜近以用修拈出琅琊伯仲亦多用之然俱以为逆风耳余作六朝小乐府曰恼惧青丝笮凌晨只欲开狂风趂心起四面石尤来葢用宋武歌中意第尚从旧尤字近得此欣然附録以贻同好
　　述曰宋孝武帝丁督护歌曰督护初征时侬亦恶闻许愿作石尤风四面断行旅按此则所谓巨飓盲飙者良是非打头也但奔■〈风贝〉之来自然四面胡元瑞云四面石尤则意叠词复耳予又读元稹洞庭遭风诗曰罔象睢盱频逞怪石尤翻动忽成灾以罔象取嫓而且云翻动则石尤乃飞亷孟姥之精竒相马衔之族也义山古意诗去梦随川后来风竚石邮以石邮对川后益信其为怪族幽妖矣元李之解葢同

　　罗靖

　　随笔曰襄阳有隋处士罗君墓志曰君讳靖字礼襄阳广昌人髙祖长卿齐饶州刺史曽祖宏智梁殿中将军祖□父靖学优不仕有名当代碑字画劲楷类禇河南然父子皆名靖为不可晓拓跋魏安同父名屈同长子亦名屈祖孙同名魏人无足言者罗君不应尔也
　　述曰左传襄三十一年陆徳明音义曰士文伯名匄本作丐解者云文伯是范氏之族不应与范宣子同名按士文伯字伯瑕春秋时人名皆相配楚令尹阳丐字子瑕即与文伯名字正同又郑有驷乞字子瑕匄与乞义同则作匄者是又鲁有仲婴齐是庄公之孙又有公孙婴齐是文公之孙仲婴齐为从祖同时同名郑有公孙叚字子石又云伯石印叚字伯石传又谓之二子石印叚即公孙叚从父兄弟之子尚同名字则伯瑕与宣子何废同乎予谓枝叶相残则葛藟不芘况于名字得不棼同南史孝义传江泌字士清济阳考城人族人兖州中从事与泌同名世谓士清为孝泌以别人无怪者则郑之叚晋之匄鲁之婴齐近古尚质无足议矣左传哀四年蔡侯申陆徳眀曰案宣公十七年蔡侯申卒是文侯也今昭侯是其玄孙不容与髙祖同名正义曰蔡世家文侯申生景侯固固生灵侯般般生隠太子昭侯申是隠太子之子杜世族谱亦然计昭侯是文侯玄孙乃与髙祖同名二申必有一误襄二十五年吴子诸樊伐楚昭二十三年吴太子诸樊入郹正义曰吴子诸樊吴王僚之伯父也僚子又名诸樊乃与伯祖同名理不应然此乆逺之书字经篆隶或误是吴樊蔡申陆孔皆所不信也案郑玄檀弓注曰易说帝乙曰易之帝乙为成汤书之帝乙六世王天之锡命疏可同名正义曰易说者易纬干凿度也纣父称帝乙而汤名乙其六世孙名祖乙即是六世王也天之锡命疏可同名者此注易纬语也言帝王之名由天所锡则世疏可同夫若纬书言则六世以外帝王且可同名诸侯大夫抑其细矣魏书安同传云同父屈仕慕容暐为殿中郎将同子屈典太仓盗官粳米欲以养亲同大怒奏求戮屈卷尽有史臣题亦笑其祖孙共名予谓简编既逺鱼豕必多以陆孔之旨推之安知同父屈之非字讹也史记郑世家犬戎杀桓公郑人立其子掘突是为武公武公卒子庄公立有三公子太子忽其弟突及子亹也索隠曰谯周云武公名突滑皆非也葢古史失其名太史公循旧失而妄记之耳按下文其孙昭公名忽厉公名突岂有孙与祖同名乎当是旧史杂记昭厉忽突之名遂误以掘突为武公之字也此亦委过于史者惟蜀王本纪云鳖灵即位号曰开明竒帝王卢保亦号开明有五丁力士五妇侯台之事汉书广陵孝王子广平节侯徳子又名徳林邑记曰林邑王曰杨迈能得人情其太子名咄慕先君之徳复改名杨迈郦善长亦笑之此事乃无可疑者然则祖孙联讳商周以来依稀有之父子同名亦不独一罗礼也

　　月中桂兔

　　续笔曰酉阳杂俎天咫篇记月中蟾桂引释子书言须弥山髙面有阎扶树月过树影入月中或言月中蟾桂者地影也空处水影也予记东坡鉴空阁诗云明月本自明无心孰为境挂空如水鉴写此山河影我观大瀛海巨浸与天永九州岛居其间无异蛇盘镜空水两无质相照但耿耿妄云桂兔蟇俗说皆可屏正用此说
　　述曰董逌跋月宫圗云或疑月中有兔形考灵宪有此说谓月阴之宗积而成兽象兔蜍而王充谓兔在月中则死乃以兔为月气予以为月无光而遡日为明世所知也天有十二辰列于方者有神司其位日出在东其对在酉酉为鸡日光含景则鸡在日中及运而西则对在卯卯为兔月光含景则兎在月中月有兎形何足异哉人知日中为乌而不知为鸡知月中有兎不知兎自日以传形也或曰段成式言月中有桂仙人吴刚斫其根曰不然日行于西与扶桑对则陊景日中月望之明景亦随之董觧亦可喜然上苍髙邈孰辨其真屈原有顾兔在腹之问推度灾有蟾蜍决鼻之说元命包有蟾兎阴阳双居之谈虞喜有仙人桂树之论矣释氏既谓地水所映复谓阎浮提树之形瑜珈论谓大海鱼鳖之影西国传谓有兔行菩萨行投身火中天帝取焦兔冥月内事尤鄙俚大抵家立一说竞异争髙者耳子瞻仇池笔记曰玉川子月蚀诗谓蚀月者月中虾蟇梅圣俞日蚀诗谓蚀日者三足乌此因俚说以寓意战国策日月凋晕于外其贼在内则俚说旧矣葢亦鉴空诗意然中秋看潮诗云定知玉兎十分圎送桂花云蟾窟枝空记昔年乃屡从俚说何也

　　土木偶人

　　四笔曰赵徳甫金石録跋汉居摄坟坛二刻云其一上谷府卿坟坛其一祝其卿坟坛坟坛者古未有土木像故为坛祀之两汉时皆如此按战国策蘓秦谓孟尝君曰有土偶人与桃梗语桃梗曰子西岸之土也挺子以为人雨下淄水至则汝残矣土偶曰吾西岸之土也土则复西岸耳子东国之桃梗也刻削子以为人降雨下水至流子而去矣所谓土木偶人非像而何汉寓龙寓车马皆以木为之像其真形谓两汉未有不可也
　　述曰应璩书泥人鹤立于阙里续汉志求雨立土人李斐汉书音义曰武帝时暴利长屯田炖煌作土人持勒靽収马渥洼论衡曰立春耕为土象人男女各二人秉耒把锄又曰世间缮治宅舎作毕解谢土神为土偶人以像鬼形名曰解土若夫夜郎雕汉吏之颜匈奴刻郅都之貌县官效欝垒之容李子长之梧囚能动江充之桐人为蛊丁兰之木母颦睂薛综东都赋注曰主木主言刻木为人主神置庙中而祭之则汉世葢祀土木像矣至若金写范蠡而朝礼者越王勾践也檀刻迦文而询仰者波斯匿王也鲁般之仆善御化人之伎能歌指南司方记里击皷固在田蘓前焉又淮南谓鲁用偶人塟而孔子叹而郑玄礼记注曰俑偶人也有面目机发似于生孔子善古而非周埤苍曰木人送塟设关而能跳踊故名之周礼冡人有鸾车象人郑玄解为俑葢取孟子之说则周初已有然非惟周也史记曰殷帝武乙无道为偶人谓之天神与之博令人为行天神不胜乃僇辱之正义曰偶对也以土木为人对象于人形也商书曰髙宗梦帝赉予良弼乃审厥象俾以形旁求于天下传曰审所梦之人刻其形象以四方旁求之于民间也又非惟商也博物志曰黄帝登仙其臣左辙者削木象黄帝帅诸侯以朝之又论衡曰黄帝以度朔之神主大桃人葢土木形骸已兴于上世矣

　　桑榖

　　三笔曰昔人谓颜师古为班氏忠臣以其注释纪传虽有舛误必委曲为之辨也如五行志与尚书及春秋乖戾为甚桑榖共生于朝刘向以为商道既衰髙宗乗敝而起既获显荣怠于政事国将危亡故桑榖之异见武丁恐骇谋于忠贤颜注曰桑榖自太戊时生而此云髙宗时其说与尚书大传不同未详其义或者伏生差谬案艺文志自云桑榖共生太戊以兴鸣雉登鼎武丁为宗乃是本书所云岂不可为明证而翻以伏生为谬何也
　　述曰史通书志篇曰太戊崩后嗣有仲丁河亶甲祖乙盘庚凡歴五世始至武丁即髙宗也桑自太戊时生非髙宗事斯皆直取胸懐以后为前以虚为实移的就箭揜耳盗钟者耶葢亦以五行志误也案志称书序曰伊陟相太戊亳有祥桑榖共生传曰俱生乎朝七日而大拱伊陟戒以修徳而木枯刘向以为殷道既衰髙宗承敝而起尽谅阴之哀天下应之既获显荣怠于政事国将危亡故桑榖之异见桑丧也榖生也杀生之柄失而在下近草妖也则本志以为太戊事特因刘向言而依违耳史殷本纪曰太戊立伊陟为相亳有祥桑榖共生于朝一暮大拱太戊惧伊陟曰臣闻妖不胜徳帝之政有阙与帝其修徳太戊从之而祥桑枯死说苑曰殷太戊时有桑榖生于庭昬而生比旦而拱史请卜之汤庙太戊从之乃早朝而晏退三日而桑榖自亡说苑又曰髙宗者武丁也成汤之后王道缺刑法违犯桑榖俱生乎朝七日而大拱相曰闻诸祖已桑榖野草也而生于朝意者国亡乎武丁恐骇饬身修行思先王之政三年蛮夷重译而朝是以髙而尊之论衡异虚篇亦以为殷髙宗时事语与说苑同而曰桑榖实吉祖已以为凶据此则谓武丁时有之未必尽非也予又观吕氏春秋曰成汤时有榖生于庭昬而生比旦大拱汤曰祥者福之先见祥为不善则福不至妖者祸之先见妖而为善则祸不至于是早朝晏退务镇抚百姓三日而榖止髙诱注曰书叙云伊陟相太戊亳有桑榖祥共生于朝太戊太甲孙太庚之子也号为中宗汤生仲丁仲丁生太甲太甲生太庚太庚生太戊凡五君矣此云汤时不亦谬乎由此观之曝咸阳市门无敢増损一字者明畏不韦势耳故扬子云恨不及其时车载其金而归也髙氏葢以文信侯之言为妄然韩诗外传亦曰殷时榖生汤之廷三日大拱伊尹曰榖泽野物也今生天子之庭殆不吉也臣闻妖者祸先祥者福先见妖为善祸不至见祥为不善福不臻汤乃斋戒静处夙兴夜寐赦过赈穷七日而榖亡然则桑榖生于商朝者三日而皆为兴商之祯髙诱颜籕皆所谓不该不徧一曲之士也

　　碌碌

　　洪氏三笔曰今人用碌碌字本出老子不欲碌碌如玉孙愐引此句及王弼别本以为琭琭然又为録録娽娽鹿鹿陆陆禄禄凡七字史记毛遂云公等録録因人成事唐韵以为娽娽汉书萧何赞云録録未有竒节颜师古注録録犹鹿鹿言立凡庶中也马援传今更共陆陆庄子渔父篇禄禄而受变于俗后生或不尽知
　　述曰广韵引者老子注琭琭喻少而郭璞尔雅注曰天下名丘五恐州黎宛营诸丘碌碌未足当之邢昺疏曰碌小石也碌碌多貌此州黎宛营等五丘碌碌然小耳毛遂谓舎人公等碌碌因人成事者意相类也习凿齿与桓秘书璅璅常流碌碌凡士葢亦以为庸细者然冯衍显志赋大人之徳不碌碌如玉落落如石章懐注曰玉貌碌碌为人所贵石形落落为人所贱又易林曰鸟芘茂林君子碌碌又曰辅心涌泉碌碌如山马第伯封泰山记曰俯视溪谷碌碌不可丈尺说人人殊矣晏子春秋録録强食进死何伤鹖冠子曰物之始也倾倾至其有也録録灌夫传帝在即録録师古曰録録言循众也娽娽说文曰相随从也庄子司马彪注曰禄禄犹録録领録也陆徳明曰禄禄谓形见为礼也孔颕逹王制疏引释名曰独鹿也鹿鹿无所依也周礼摝铎疏曰鹿鹿然作声也太子贤后汉书注曰陆陆犹碌碌也潜夫论曰已乃陆陆相将谐辞礼谢此与马援书类若慕容绍宗檄梁文曰侯景群子陆陆妻侄成行则似为多意然此一语字虽有七旨趣咸乖不可比而同也又淮南缪称曰人之忧喜非为蹗蹗焉徃生也说文曰逯行谨逯逯也博雅逯逯众也楚词九思曰哀世兮睩睩諓諓兮嗌喔则字复有十变矣予意碌碌如玉自是如虹浮筠之称易林所云苕亭峻玮也碌碌不可丈尺是深逺窈邃之意余皆阘茸猥庸意耳疏与识者搉之

　　巵林卷四

　　●钦定四库全书

　　巵林卷五

　　（明）周婴 撰

　　○议郎【郎瑛仁寳七修类藁】

　　记里皷

　　郎仁寳曰本朝尝以记里皷题试士多有不知何物者知者又不知始于何时何人创也近墨谈以杨铁崖记里皷赋数言通用之辞即以为制度又无时与人殊不知唐元和间金忠义作宋天圣间内侍卢道隆又造之
　　议曰旧唐纪元和十五年金公亮修记里皷车成唐宪宗于麟徳殿观之宣和卤簿记作巧工金忠义三朝志曰天圣五年直昭文馆燕肃造记里皷车以献表曰唐元和时典作金公立【金公立一作云亮立】以记里皷车上之至国朝不闻其制今剏意成之又内侍卢道隆上所创记里皷车大观元年内侍吴徳仁献车制天子用之始废天圣中燕肃卢道隆所制按杨维桢赋曰降炎汉以罕记臻李唐而著称云骋长以登进燕匠智以聿成盖即所谓云亮立燕肃也柳宗元亦有赋都无佳语亦不纪时与人考晋舆服志记里皷车驾四马制如皷三级四角金龙衔羽葆其中有木人执槌向皷行一里则打一槌过江亡失刘裕定闗中始获之古今注曰大章车所以识道里也起于西京亦曰记里车车上为二层皆有木人行一里下层击皷行十里上层击镯尚方故事有作车法四朝志曰吴徳仁记里皷车制车独辕双轮箱上为两重刻木人手执木槌轮一周行地三步其中平轮转一周车行一里下一层木人击皷上平轮转一周车行十里上一层木人击镯凡用大小轮八合三百八十五齿逓相钩鎻犬牙相制周而复始此又详于崔豹然黄帝内传曰玄女为帝制司南车当其前记里皷居其右则始于轩辕矣

　　嵇叔夜

　　七修类藁又云嵇康魏人锺会憾之谮于司马昭欲助毌丘俭而杀之实景元三年事也未尝一日事晋晋史有传康之羞也使以当时心晋而传之无是理也传中云山涛将去选官举康自代涛为吏部辞官时武帝受禅后事也康死乆矣史可信耶
　　议曰叔夜自谓不堪流俗非薄汤武心存魏室身死国雠其不当列名晋史宋人亦尝谈之然魏志注裴松之案本传曰嵇康以景元中坐事诛而干寳孙盛习凿齿诸书皆云正元二年司马文王反自乐嘉杀嵇康吕安盖据世语云康欲举兵应毌丘俭故谓破俭便应杀康也其实不然山涛为选官举康自代康书告絶事之明审者也按涛状云涛以景元二年除吏部郎耳景元与正元相较七八年以涛状检之如本传为审又锺会传云会作司隶校尉时诛康会作司隶景元中也干寳云吕安兄巽善于锺会巽为相国掾俱有宠于司马文王故遂抵安罪寻文王以景元四年始授相国位若巽为相国掾时陷安焉得以破毌邱俭年杀嵇吕此又干寳之自相违伐也予按晋书景帝命司隶举山涛秀才除郎中转赵相国迁尚书吏部郎文帝与涛书曰足下在事清明雅操迈时云云魏帝赐景帝春服帝以赐涛据所叙次则司马景王尚存又似在正元时但唐人晋书必不如世期之密要之举康在魏代耳若涛为吏部尚书会元皇后崩则泰始末矣除尚书仆射领吏部再居选职十有余年则在咸宁时去为选郎二十余年矣仁寳不知涛魏世曽为选曹而谓举康自代疑作仆射领吏部日为之则絶交一书将是为后人伪托耶

　　○论何

　　何孟春字子元郴州人撰余冬序录六十五卷

　　五平五仄

　　余冬序录曰诗有五平五仄体或谓自宋始有之非也颜延之集独静阙偶语阴虫先秋闻李太白集处世若大梦胡为劳其生孟东野集夜镜不照物朝光何时升
　　论曰五仄五平六朝诗多有之顾亦永言所至不觉有合非作意为之也然颜延之夏夜诗独静阙偶坐临堂对星分侧听风薄水遥睇月开云夜蝉当夏急阴虫先秋闻子元摘去中四句以就此格岂非截趾适履之谓乎予按陆士龙为顾彦赠妇诗美目逝不顾纎腰徒盈盈兰亭曲水谢绎诗云纵畅任所适回波萦游鳞陶渊明影释诗人为三才中岂不以我故谢灵运酬惠连诗末路值令弟开颜披心胸宋孝武帝七夕诗炫炫叶露满萧萧庭风扬梁武帝大爱敬寺诗正趣果上果归依天中天西王母命法婴歌玄灵曲披云乗灵舆倐忽适下土储光羲入东坡诗暑雨若混沌晴明如空虚王昌龄送綦母潜诗赤岸落日在空波微烟收张籍城南诗曝鳖乱自坠阴藤斜相钩李白登梅冈诗时闻天香来了与世事絶登峨嵋山云云间吟琼箫石上弄寳瑟梦游天姥云半壁见海日空中闻天鸡北上行马足蹶侧石车轮摧髙冈寄王主簿诗云幽人停宵征贾客忘早发单父南楼诗白露见日灭经颜随霜凋泛宴喜亭池云月色望不尽空天交相宜游石娥溪云溪旁饶名花石上有好月杜甫北征云前登寒山重屡得饮马窟又曰■〈氏鸟〉鸟鸣黄桑野鼠拱乱穴送樊侍御诗徘徊悲生离局促老一世张旭草书图云悲风生微绡万里起古色石柜阁诗清晖回羣鸥暝色带逺客西枝村诗明然林中薪暗汲石底井空灵岸云青春犹无私白日亦徧照入衡州云隐忍枳棘刺迁延胼胝疮吴筠五老峯云永用谢物累吾将乗鸾龙皆五平五仄若魏文帝歌慊慊下白屋吐握不可失刘桢诗和风从东来玄云升西山杜甫题王宰画山水歌十日画一水五日画一石白居易山雉诗五步一啄草十步一饮水韦应物答崔都水诗亭亭心中人迢迢居秦闗则十仄十平至唐皮陆屡以全篇鬬胜宋梅圣俞皇朝刘寯皆有之予曽叔祖如砥西皋集有访邓氏山庄诗云少已厌俗韵卜宅傍五濑壁取赤石迭瓦伐紫竹盖探讨得月窟赋咏叶地籁尚素着卉服用壮系革带近世遁迹士抱守尔独大二云全生逃喧卑修真欣幽深桃花縁清溪渔人穿长林床摊餐霞书炉烹还童金回廊常鸾栖环阶曽龙吟嵇康如犹存当来谈遐心三云青巾栖山阳白板掩涧涘开帘誊毛诗斵砚注老子孤云酬无言独鹤伴乆视清髙于陵侔朴野郑圃拟庭除眠黄牛不饮洗耳水四云避俗欲返朴真从苍林居适意抚卧鹿忘形观游鱼斗竭靖节酒毫挥王猷书一剑气闪烁三花枝扶疎紫雾满戸外人行求茅芦亦可称流利轻便也

　　朱碧

　　余冬序録曰古诗看朱忽成碧言醉眼昏花也李白乐府看朱成碧颜始红用此而赵徳麟赋簪花诗酒成碧后方堪饮花到白来元自香上句可笑
　　论曰王僧孺夜愁示诸宾诗檐露滴为珠池水合成璧万行朝泪泻千里夜愁积孤帐闭不开寒膏尽复益谁知心眼乱看朱忽成碧此诗何曽一及杯斚而云彼昏不知且令三酌又多何遽五色不辨武后如意曲看朱成碧思纷纷憔悴支离得忆君将谓懐人之际姑酌金罍而至于狂惑乎郭遐叔赠嵇叔夜诗心之忧矣视丹如緑梁武帝捣衣诗沈思惨行镳结梦在空床既寤丹緑谬始知丸素伤虽言乱眼之花皆喻愁心之结盖风人滑稽语乃可以为真耶丹緑为言固王咨议朱碧之祖抑诗蓼蓼者莪匪莪伊蒿笺云莪己长大视之以为蒿喻忧思心不精辨也郭语又従此导源耳元稹诗云书得眼昏朱似碧则叹老之词矣徳麟诗意或谓酒色青碧乃佳未必用看朱语

　　人日

　　序録曰人日登髙见唐人诗今人但知九日是费长房事耳
　　论曰唐乔偘韩愈皆有人日登髙诗宋之问有人日军中登髙诗咸率尔登陟非关胜游景龙文馆记曰中宗景龙三年正月七日上御清晖阁登髙遇雪令学士赋诗李乂李峤刘宪赵彦昭宗楚客苏颋六人皆有作而鲍溶人日与范侍御宴诗云莫厌频频上此台则亦登髙也盖唐人以人日登髙为故事矣然荆楚岁时记人日造华胜相遗登髙赋诗故北齐阳休之有人日登髙侍宴诗又寿阳记宋王正月七日登望仙楼会羣臣父老集城下令皆饮一爵晋桓温叅军张望有正月七日登髙诗李充有人日登安仁峯铭述征以为魏东平王登寿张安仁山刻铭于石曰正月七日厥日惟人策我良驷陟彼安仁则由来旧矣邺中记石虎正月十五日有登髙之会盖老子曰众人熈熈如登春台楚词曰目极千里伤春心芳春皆足登临何必人日也若嵇含诗七月有七日蠢动思登髙是日登髙者岂以子晋缑山控鹤之辰而思举手为别乎

　　能火

　　序録曰弘治戊午夏熊入京师大司马乞严武事备盗贼春曰熊之为兆既当备盗亦须慎火未几京城灾礼部毁焉或问此占出何书春曰宋绍兴己酉永嘉灾先数日有熊自楠溪渡至城下髙世则谓倅赵允蹈曰熊于字能火宜慎火烛果烧官民舍十有八余忆此事尔
　　论曰崇祯壬午岁杪上犹南乡民于大林中搏得一熊舁致堂下邑民聚观咸曰黑虎瑞物也明府善政所致予答言此熊耳亟当慎火半月许为癸未元日朝贺毕次诣学宫忽见城东火光烛天出视之已延烧百余家几及县门而止随而处处火起廨中亦灾禜禳于百神三月乃息余亦偶忆能火之言不知其又验也

　　○明杨

　　隐囊

　　丹铅録曰晋以后士大夫尚清谈喜宴佚始作麈尾隐囊之制今不可见而其名后学亦罕知颜氏家训曰梁朝全盛之时贵游子弟驾长檐车跟髙齿屐坐棊子方褥冯班丝隐囊王右丞诗不学城东游侠儿隐囊纱帽坐弹棊
　　明曰麈尾有闻开自王乐然埤雅引兼名苑曰鹿之大者为麈羣鹿随之皆视麈所往麈尾所转为凖于文主鹿为麈古谈者挥焉按李尤铭曰撝成徳柄言为训辞则始自东京矣隐囊之名宋齐尚未见也王元美以为昔人未知隐囊之制宛委余编曰古字穏皆隐疑即穏囊也予意隐字如隐几之隐即慿义耳壬戌夏予于荻渚与崔孟起泛舟而下至石硊宻雨连江轻舟凝滞翻南史陈后主时百司启奏并因宦者蔡临儿李善度请进后主倚隐囊置张贵妃于膝下共决之予问孟起隐囊何义答云今京师官坐处常有裁锦为褥形圆如球或以抵膝或以搘胁盖是物也

　　蟪蛄歌

　　风雅逸篇引诗含神雾孔子歌曰违山十里蟪蛄之声犹尚在耳言政之尚静恶哗与硕鼠同意
　　明之曰用修指此为歌诗纪古乐苑承之诗所又因之按说苑政理篇孔子谓弟子曰违山十里蟪蛄之声犹尚在耳政事无如膺之矣家语孔子为鲁司冦谓宰予云云皆不言歌而丹铅总录曰说苑载孔子曰违山十里蟪蛄之声犹尚在耳言政之恶哗而喜肃也夫蟪蛄之声必在山林违山十里则朝市矣市有蟪蛄之声则朝有蜩螗之沸政之哗也甚矣史记云鲁衰洙泗之间龂龂如也龂龂交争之意即孔子所谓哗也婴考含神雾歌诸类书未有可见者且丹铅不引诗纬而取说苑何乃与逸篇自违伐乎至诗归锺惺云妙在歌中似不露题谭元春云謡歌风刺情理心口之间有妙者矣难得如此悠扬藴藉二君承唾袭舛任臆品评自谓识曲曽不考其非歌使读说苑家语当有猴羮之吐矣

　　列女传謡

　　用修风雅逸篇古今谚载列女传古謡云食石食金盐可以支常乆食石食玉豉可以得长寿冯氏诗纪梅氏古乐苑承之臧氏诗所入仙诗謡
　　明之曰按列女传今存并无学长生者安得此謡考神仙服食经曰地榆一名玉札北方难得故尹公度曰宁得一斤地榆不用明月宝珠其实如豉北方呼豉为札当言玉豉与五加煮石服之可神仙是以西域真人曰何以支长久食石畜金盐何以得长寿食石用玉豉此草雾而不濡太阳气盛也铄玉烂石炙其根作饮如茗气其汁酿酒治风痹补脑此经齐民要术引之与煮石经大同用修直颠倒其词令乆与寿叶而造之为謡诸家乃逓相祖述何也

　　鲁定公记

　　风雅逸篇古今谚载鲁定公记引古语曰宁得一把五加不用黄金满车宁得一把地榆不用明月寳珠冯氏诗纪梅氏古乐苑臧氏诗所并因之
　　明之曰东华真人煮石经曰五加异名曰金盐昔西域真人王屋山人王常言何以得长乆何不食石蓄金盐母何以得长寿何不食石用玉豉玉豉即地榆也五加地榆皆是煮石而饵得长生之药也昔尹公度闻孟绰子董士固相与言曰宁得一把五加不用金玉满车宁得一斤地榆安用明月寳珠本草证类引此下连鲁定公母单服五加酒以致不死临隐去佯托死时人莫悟张子声杨建始王叔才干世彦皆服此酒得寿二百年其字多讹用修乃以为出其记中所谓鲁定公者盖道家借名非大庭之宋父也陈晦伯常讥用修引冲波传按冲波诸类书多引惟考诸经籍志都无所为鲁定公记者此为古语宜从梁元帝金楼子云名山之下生葱薤者是古种食舌种也故语云宁得一把五加不用金玉满车宁得一斤地榆不用明月寳珠五加一名金盐地榆一名玉豉此二物可煮石也亦见太平御览若依东华真人经则此五加四句直是孟董对谈耳

　　列女传古语

　　风雅逸篇古今谚载列女传古语曰力田不如遇丰年力桑不如见国卿刺绣文不如倚市门诗归従之
　　明之曰按力田二句乃秋胡谓妻言刺绣两句则史货殖传文并非谚语用修又合两书而一之殊谬锺伯敬乃云叶法甚奇各句中以田年桑卿文门相押谭友夏云后二语尤感甚真堪捧腹

　　月令注谚

　　古今谚载月令注引里谚曰蜻蛉鸣衣裘成蟋蟀鸣懒妇惊诗所承之作崔实月令农语
　　明之曰予阅月令注无此语崔氏农语亦无之按尔雅蟋蟀蛬注曰蜻蛚也杨冯梅臧锺并作蜻蛉不闻蜻蛉而能鸣也盐铁论曰月令凉风至杀气动蜻蛚鸣衣裘成本非里谚又陆玑毛诗疏曰蟋蟀一名蜻蛚幽州人谓之趋织里语曰趋织鸣懒妇惊亦不直呼蟋蟀用修盖合桓陆言为一托之僻书以欺湫学也唐庚文录引诗疏谚语作络纬鸣懒妇惊按古今注曰蟋蟀里南呼为懒妇里语云云盖借其名以调红女也古今注又曰促织一名络纬促织谓其鸣声如急织络纬谓其鸣声如纺绩也

　　鬟河酾湖

　　丹铅录曰贾谊新书鬟河而导之九牧吕氏春秋禹身执虆■剔河而导九岐凿江而通九路刘向说苑禹酾五湖而定东海鬟本发名义取环曲剔本梳剔义取疏通酾本漉酒义取澄清古人用字亦甚工矣
　　明之曰吕览无身执二言盖淮南语也考字书无以环曲诂鬟字者惟说文曰鬟緫发也以緫解疏恐失之逾逺且黄河千里一曲何取回环髙诱淮南注曰剔泄去也庄子烧之剔之向秀崔譔并作鬄郑玄仪礼注曰今文鬄为剔据此则新书当作鬄河而导之九枝正与淮南同字也又酾之为义陆徳明曰■〈渌上皿下〉也章懐曰滤也滤■〈渌上皿下〉可以解莤酒不可以解浚川且五湖岂容滤滓而漉浊乎若义取澄清人寿几何之憾矣沟洫志禹导河至大伾酾二渠以引其河孟康酾分也分其流泄其怒也若依以筐曰酾之笺则汉书谓漉二渠以引河可乎河渠书作厮二渠以引其河裴骃引汉书音义曰厮分也索隐曰厮汉书作洒史记旧本亦作洒字从水故云九川既疏九泽既洒何可谓酾同漉义唐书髙士廉传附故渠厮又引旁出亦用史记之字

　　左传引语

　　古今谚载左传语曰飞矢在上走驿在下风雅逸篇载籍通引条注曰左传兵交使在其间今语两国兵交不罪来使诗纪诸家并承之以为即左传引古语
　　明之曰按左氏无此词唯襄十二年楚人执郑行人良霄杜氏释例曰使以行言言以接事举不以怒则两国之情通兵有不交而解者行人勲也是以虽飞矢在上走驿在下及其末节迁怒肆忿快意于行人郑人使伯蠲行成晋人杀之非礼也兵交使在其间可也此杜氏文非古语

　　春秋纬古语

　　风雅逸篇引春秋纬古语曰吐珠于泽谁能不含明之曰春秋保干图曰臣功大者主威侵权并族害已奸行吐珠于泽谁能不含注曰君之权柄外假则必竞取以为已利犹珠出于泽中谁能不含取以为已寳也又翟酺疏引孔子曰吐珠于泽谁能不含盖此纬书中文不云古语

　　又

　　风雅逸篇古今谚又载古今纬古语曰月丽于毕雨滂沱月丽于箕风扬沙
　　明之曰大宗伯疏曰风师箕也者春秋纬云月离于箕风扬沙故知风师箕也云雨师毕也者诗云月离于毕俾滂沱矣故知雨师毕也洪范正义曰诗云月离于毕俾滂沱矣是离毕则多雨文见于经离箕则多风传记无其事郑玄引春秋纬云月离于箕则风扬沙据此则上句经词下句纬说非出一简且非古语也惟大司徒疏引洪范之义曰土为木妻木为金妻从妻所好故月离于箕风扬沙月离于毕俾滂沱此特孔氏撮合二书为言耳困学纪闻云周子醇乐府拾遗曰孔子删诗有删两句者月离于毕俾滂沱矣月离于箕风扬沙矣是也愚考周礼疏引春秋纬云月离于箕风扬沙非诗也王氏既他无所见而吾家子醇乃以为逸诗又一异事也 

　　云根

　　艺林伐山曰古诗黕黕布云根森森散雨足云生于石故名石云根沈约赋户接云根庭流松响裴粲传栖素云根饵芝清壑杜诗井邑住云根贾岛诗移石动云根
　　明之曰天水赵子栎杜诗注曰云根石也盖取五岳之云触石而出则石者云之根也用修采其说耳婴按张协诗曰云根临八极雨足洒四溟又玄武馆赋仰视云根俯临天末曺毗请雨文云根山积而中披雨足垂零而复散沈君攸桂檝泛河中诗曰眇眇云根侵逺树夫曰布曰披曰临曰侵皆是浮轻去来之意不容以为石也且浪仙之诗移石动石岂成文理天降时雨山川出云何必皆触石而出乎寻宋武帝登作乐山诗云屯烟扰风穴积水溺云根宋之问江亭晚望诗浩渺侵云根依稀可傅会耳

　　教殽

　　山海经补注曰北山经教山教水出焉西流注于河是水冬干而夏流实惟干河郭云今河东闻喜县有干河口但有故沟无复水是也沟今在陜州唐名石壕杜子美有石壕吏诗今名干壕铺按教即殽也秦晋战于殽即此地两山则殽之南北两嵚夏后皋墓文王避雨陵在焉见公羊传
　　明之曰郡国志弘农郡有陜县又渑池县有二崤河东郡闻喜县注引史记伐韩到干河亦引郭璞云云按今渑池属河南之河南府闻喜属山西之平阳府自闻喜抵渑池陆道四百七十又水经注曰河水过砥柱有崤水注之水出河南盘殽山北流与石崤水合水出石崤山山有二陵孟明覆秦师于此河水又东千崤之水注焉水导于千崤之山北流纒络二道注于河东流贯砥柱触阏流自砥柱以下至五戸三百二十里水流迅急势同三峡又东过平阴县北又东至邓河水又东与教水合教水出河东垣县北教山歴鼓钟川分为二涧一涧西北出一百六十许里今闻喜县东北谷口犹有干河里故沟存焉一水歴鼓钟城西有大泉注涧与教水合伏入石下南至下峡入于河今人犹谓之干涧据此则砥柱之间有崤水有石崤水又有千崤水盖三崤矣三殽之下五六百里始合教水教固非殽也水经注又曰紫谷水出绛县东白马山出紫谷与干河合即教水之枝川也史记白起传涉河取韩安邑东至干河是也证知教水不但潆流闻喜亦绛翼之通波也左传晋人御师必于殽殽有二陵焉其南陵夏后皋之墓北陵文王之所避风雨也公羊掇拾左氏语何休亦不释土地名惟杜预曰殽为弘农渑池县西北道在二殽间谷深委曲两山相嵚正义曰是山俗呼为土殽石殽然则今陜州即汉陜县而子美所云石壕即石殽也杜诗注下圜曰石壕陜东戍也地在新安西即西殽也差为得之殽渑盖晋邉邑故吕氏春秋三帅曰使臣东邉■〈目留〉晋之道且秦师惟摩晋境过周袭郑故栾枝议欲勿伐而先轸阻之于隘若至闻喜则压晋都冦实深矣晋得纵敌乎

　　石经

　　丹铅录石经考曰汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将堂溪典弹议郎张训韩说太史令单扬奏求正定六经文字灵帝许之乃自书丹于碑使工镌刻立于太学门外此再刻也
　　明之曰后汉书蔡邕以经籍去圣乆逺文字多谬熹平四年与五官中郎将堂溪典光禄大夫杨赐谏议大夫马日磾议郎卢植张驯杨彪韩说太史令单扬求正定六经文字自书丹于碑使工镌刻立太学门外而水经注云云寻用修所称无他稽究直因善长遗书冩之故其讹误并同且灵帝熹平七年始为光和元年用修过信郦言以意傅会而云初刻再刻殆未深思耳又灵帝光和时无刻石经事恐善长亦误马日磾字翁叔今止存弹字张驯字子儶今作训皆承水经注之讹也

　　主客

　　风雅逸编载文选注古谚曰越阡度陌互为主客
　　明之曰文选短歌行注引应劭风俗通曰里语云越陌度阡更为主客盖街谈巷语声不必谐韵不必叶而自然髙妙用修改以赴韵亦不必尔

　　○解冯

　　辟雍

　　北海冯惟讷字汝言撰诗纪载辟雍逸诗曰舟张辟雍鸧鸧相从八风回回鳯凰喈喈注引困学纪闻曰尚书大传引乐曰舟张辟雍鸧鸧相从乐乐经也逸诗篇名引虞舜大唐歌而注引尚书大传曰维五祀奏钟石论人声■〈言劳〉然乃作大唐之歌
　　解之曰按尚书虞大传曰惟五祀定钟石论人声鸟兽咸变于是勃然兴韶于大麓之野执事还归二年■〈言劳〉然乃作大唐之歌以声帝美声成而朱鳯至故其乐曰舟张辟雍鸧鸧相従八风回回鳯凰喈喈言其和也冯氏既以为辟雍之诗又以为乐经之乐而于大唐歌仅具篇名不知舟张辟雍正大唐之歌也

　　又

　　诗纪辟雍逸诗又载周官注诗曰勅尔瞽率尔众工奏尔悲诵肃肃雍雍无怠无凶
　　解之曰按乐师职曰诏来瞽皋舞郑司农曰来勅也勅尔瞽率尔众工奏尔悲诵肃肃雍雍无怠无凶唐贾公彦疏曰瞽人无目而云勅尔瞽率尔众工于义不可且奏尔悲诵等似逸诗不知何从而出贾氏盖以勅尔瞽二句为解诏来瞽皋舞之义而犹疑悲诵三语似逸诗且未晓郑所案据冯氏乃皆以为辟雍诗误也

　　大戴礼

　　诗纪又载大戴礼逸诗曰东有开明于时鸡三号以兴庶虞庶虞动蜚征作民啬执功百草咸淳注曰见四代篇困学纪闻曰开明避景帝讳也庶虞者盖山虞泽虞之属马融广成颂仅用飞征
　　解之曰此引诗维东有开明一语耳于时下记者自言也末尚有地倾水流之一句语太参差韵难转叶皆非诗体又按千乗篇司徒典春祷民命及畜榖蜚征庶虞草又曰方冬三月草木落庶虞藏又诰志篇虞夏之厯正建于孟春于时冰泮发蛰百草权舆卒于冬万于时鸡三号卒明载于青色云云验此知是章皆著书者一家言也然予谓庶虞犹庶物蛰属也是以动于春藏于冬蜚征蠉飞蚑行者若山泽虞侯安得言动言藏而司徒为祷之乎

　　紫宫谚

　　诗纪载汉谚曰一雌复一雄双飞入紫宫注引汉书而题云紫宫谚晋歌謡词又引晋书而题作苻坚长安歌
　　解之曰陈晦伯学林云冯惟讷诗纪引汉书曰李延年善歌能为新声与女弟俱幸武帝时人语云云汉外戚佞幸传俱无之此晋载记苻坚宠清河公主慕容冲事也诗纪不知何据云然婴览梅氏古乐苑及诗乗亦引汉书承诗纪之误也诗所依冯氏引李延年事又引苻坚事而云长安亦以此歌之不载出何书按十六国春秋苻坚二十五年灭燕慕容冲姊清河公主有殊色坚纳之宠冠后庭冲年十三有龙阳之美坚又幸之长安歌之云云此事又见魏书考汉书五行志亦无此语惟太平御览事类赋注并引汉书曰李延年善歌能为新声与女弟俱幸时人语云云诗纪之误盖縁此耳

　　张君祖庾僧渊

　　冯汝言诗纪又载陈张君祖赠沙门竺法頵还西山庾僧渊代竺法頵答张君祖诸诗而注之曰张君祖庾僧渊诗皆恬淡雅逸有晋风歴选陈世无此作也考髙僧传有康僧渊竺法雅者并在晋成帝时疑即此人与广弘明集云陈张君祖既不能明姑列于此
　　解之曰按广弘明集多误如晋桓谭宋孙盛宋罗含之类多矣此作陈张君祖不足怪也世说新语曰康僧渊初过江未有知者忽往殷渊源许值盛有宾客殷使坐遂成义理领畧粗举一往参诣由是知之又曰康僧渊在豫章立精舎旁岭带川闲居研讲庾公诸人往看之声名乃兴刘孝标注曰僧渊疑是胡人沈约晋书亦称其有义学据此冯氏所疑是也但髙僧传竺法雅河间人立寺髙邑为赵太子石宣所敬是为张康在南竺雅居北风马不及赠答何繇矣考窦臮述书赋曰君祖驰驭艺忝令誉穷正验草而罕逮其能作伪乱真而未可为据窦蒙注曰张翼字君祖下邳人晋东海太守穆帝令翼冩王右军手表帝自批后右军殆不能别乆乃悟云小人几欲乱真然则张君祖者晋张翼也与康僧渊实并时诸家不考遂使目前佳士千载晦蒙予深惋焉故为订之云尔

　　种羊

　　诗纪载北齐髙昂征行诗曰垄种千口牛泉连百壶酒朝朝围山猎夜夜迎新妇注云见太平广记
　　解之曰太平广记引谈薮此诗作陇种千口羊诗纪及诗所乃云千口牛误也史记正义及太平广记引宋膺异物志曰大秦国北附庸小邑有羊羔自然生于土中候其欲萌筑墙绕之恐兽所食也其脐与地连割絶则死击皷惊乃惊鸣脐遂絶则逐水草以一二百口为羣岂其类乎然此不言种之也四明孙能传一之剡溪漫笔曰大漠迤西俗能种羊凡屠羊用其皮肉惟留骨以初冬未日埋着地中至春阳季月上未日为吹笳呪语有子羊从土中出凡埋骨一具可得子羊数只楚石琦禅师漠北懐古诗云自言羊可种不信茧成丝盖纪实也吴立夫莱亦有西域种羊皮书褥歌云波斯国中神异语波斯牧羊俱杂虏当前剚刀羊可食土城留种羊胫骨四围筑垣闻杵声羊子还欲胫骨生桃洞寿乐郊私语羊可种而生亦异闻也据此则陇种千口羊盖实有是事书之为牛将牛亦可种耶

　　新林诗

　　诗纪载释昙迁新林祖道诗曰生平本胡越关吴各异津聫翩一倾盖便作法城亲淡谈解烦累愁眉始得伸今朝忽分手恨失眼中人子向泾河道慧业日当新我住邗沟侧终为松下尘沈浮従此隔无复更来因此别终天别迸泪忽沾巾注云见禅藻臧氏诗所因之
　　解之曰续髙僧传曰释昙迁姓王博陵人周武平齐佛法頺毁将欲保道迹逃金陵迁逹扬都栖道场寺彼有沙门慧晓陈朝领袖江表僧望学兼孔释一见而结友于隋厯告兴遂与同侣俱辞建业缁素知友祖道新林各题篇什晓命笔赋诗云尔按传则是诗慧晓作也且迁行晓止故其诗云子向泾河我住邗沟安得以为迁诗乎

　　郑蜀宾

　　诗纪载隋郑蜀宾别亲友诗畏途方万里生涯近百年不知何白首何处入黄泉注引诗话緫龟曰隋长寿年有郑州郑蜀宾风流名士颇善五言蹉跎乡闾不求闻达垂挂冠选授江南一尉宾友祖饯至上东门蜀宾留别云云酒酣自咏声调哀促合坐呜咽卒于官时人比之刘庭芝
　　解之曰按南部新书刘庭芝字希夷汝州人作白头吟曰今年花落颜色改明年花开知谁在既而叹曰此语似石崇白首同所归乃重作二句曰年年岁岁花相似岁岁年年人不同复叹曰死生有命岂复由此乃并留之其舅宋之问爱此两句恳乞不与以土袋压杀之郑蜀宾事亦出南部新书误以长寿为隋年号阮一阅诗话总龟承之冯氏又承其误若蜀宾在隋代而时人比之刘庭芝是今日适越而昔至也吴中珩云蜀宾唐武后时人长寿亦武后时年号冯公误加隋字收此盖未考汝言误收之繇也

　　异苔

　　诗纪载郭璞赠温峤诗曰人亦有言松竹有林及尔臭味异苔同岑云云
　　解之曰异苔同岑依艺文类聚录也太平御览作异本同岑诗归谭元春曰异苔同岑新而有采锺惺云异苔字如何入想按异本义己难通苔字尤谬余以为应作异谷转冩讹耳陆士衡赠冯文罴诗出自幽谷及尔同林景纯盖用其语

　　汉书

　　诗纪载汉书诗曰四牡翼翼以征不服
　　解之曰汉书元鼎五年十月行幸雍祠五畤十一月立泰畤于甘泉天子亲郊见朝日夕月诏曰诗云四牡翼翼以征不服亲省邉垂用事所极李斐注曰极至也所至輙祭也师古曰逸诗也诗纪止引四牡二句按武帝本为咸秩发诏惟取用事所极之义若但摘以征不服亦殊无谓故颜氏统谓之逸诗冯氏误

　　古歌

　　诗纪载古咄唶歌曰枣下何攅攅荣华各有时枣欲初赤时人从四邉来枣适今日赐谁当仰视之【吴中珩拾遗注之云赐字疑】
　　解之曰按方言赐尽也潘岳西征赋超长懐以遐念若循环之无赐维摩诘经香积如来钵饭悉饱众会犹故不赐太平广记引启颜录曰山东人谓尽为赐是也支曜出成具光明经曰善明请佛明士等六百万人诸天神王即助施饭食已饱足饭不消瀃瀃字盖与赐同或作枣适今日罄失其佳语矣

　　○注王

　　鵩鸟

　　己未在鼌湖与友人夜坐闻松间鸮鸣予曰此鵩耶不能逺飞行不出域乃贾生以为妖鸟而吾邑闻其嘶声谓丰年之兆俗固有不同矣友人曰贾生所谓妖者以野鸟入舎止于坐隅故耳若夫长林丰枝之中固其宅也当不为异矣因诵王元美哭于鳞诗云春秋麟获日庚子鵩来年可谓属句工敌传情沈痛者也予以为不然
　　注曰此弇州组语之工而不觉引事之谬也左氏传哀公十四年春西狩获麟十六年四月己丑孔丘卒则麟获非山頺之日明矣后汉书何敞言西狩获麟孔丘有两楹之殡盖傅会其说史记贾生傅长沙王作服鸟赋岁余征见拜梁懐王太傅居数年懐王骑堕马贾生自伤岁余亦卒则鵩来至骑堕之后愈遥二事引喻俱失也且宣尼贾生作对五雀六燕亦不如是杜甫寄李白诗几年遭鵩鸟独泣向麒麟弇州岂诵此而误乎

　　韵语

　　艺苑巵言曰宋髙宗每欲除异已必令壮士丁旿拉杀旿即乐府所谓丁都护者也时人为之语曰莫跋扈付丁旿萧齐主道成亦然其所任者桓康也时人亦语曰莫辀张付桓康二事既同而字亦对又皆协韵甚奇晋史载谢安石语亦有韵曰天子有道守在四邻明公何须屋后着人正可破此二主
　　注曰宋书诸葛长民将作乱宋公至京长民到门引却前人闲语宻命壮士丁旿等于坐拉焉死于床侧并诛其弟时人为语曰勿跋扈付丁旿南齐书黄回为南兖州部曲数千太祖欲收恐为变召入东府使桓康将数十人数回罪杀之时人为之语曰欲侜张问桓康然晋书谓长民骄縦贪侈多聚珍寳美色不知纪极所在残虐为百姓所苦及诸葛氏诛士庶咸恨正刑之晚则丁旿此抟自不可少然亦偶于长民试之曰每欲除异己必令拉杀斯为寃矣齐王所杀宋臣数十唯黄回适使桓康耳桓宣武答谢安曰正自不得不尔齐王亦然新亭之役事穷势极智勇俱困安石聊谈笑道之今执守在四邻一言为真持破二主是以三代之道责世上之君斯腐儒之论也史记人告楚王韩信反髙帝以陈平计告诸侯吾欲游云梦欲袭信信谒上令武士缚信械系至洛阳后舎人弟告信欲反状于吕后后欲召恐不就乃与萧相国谋绐信入贺吕后使武士缚信斩之宋齐芟荡盖以汉为旧章但汉世少时人二语耳考宋明帝文章志桓公至新亭大陈兵卫谢安入谓曰安闻诸侯有道守在四邻明公何有壁间着阿堵軰晋书改作明公何须壁后置人耶殊不及向语浑朴若天子有道守在四夷以四邻系天子何作者之疎乎且宋武帝为髙祖不称髙宗乐府丁督护歌非都护也齐书及南史皆云欲侜张问桓康莫付二字并误凡诗人语无不协韵聊举其类是者宋书大明中奚显度为员外散骑侍郎世祖使主领人功苛虐无道动加捶挞人不堪命为謡相戏曰勿反顾付奚度魏书崔楷官中郎将性严烈摧挫豪强时人语曰莫■〈韀，犭代革〉獬付崔楷此酷吏也民语亦如此讵独丁桓哉

　　七仄七平

　　艺苑巵言曰杨用修所载七仄如宋玉吐舌万里唾四海纬书七变入臼米出甲佛偈一切水月一月摄七平如文选离袿飞绡垂纎罗俱不如老杜梨花梅花参差开有客有客字子美和美易读而杨不之及按傅武仲舞赋家有古文苑文选皆云华袿飞绡杂纎罗不言垂纎罗也
　　注曰宋玉大言赋吐舌万里唾一世此于长短句中偶出七言耳春秋运斗枢三变而粲谓之粟四变入臼米出甲五变而蒸饭可食此句与词咏益不相闗不当以混风雅文选古文苑舞赋乃作华袿飞绡而杂纎罗不独非七平亦且八字矣按屈原大招四酎并熟不歰嗌宋玉招魂二八侍宿射逓代此七仄也七平如宋玉魂兮归来哀江南古纻曲罗裙飘飖昭仪光魏鼓吹第五曲孤魂翩翩当何依谢惠连燕歌行何为淹留无归声髙允王子乔行超升飞龙翔天庭皆雅驯流利而王亦不之及且梨花有客二句皆用修所引王乃没其语而窃之又梨花句出于崔鲁谓之老杜何也

　　解鸟兽语

　　宛委余编曰解兽语者介葛卢见左传解鸟语者公冶长见冲波传又沈佺期诗不知黄雀语能免冶长灾又侯瑾字子瑜见敦煌实录又广汉阳翁仲解马语见论衡季南亦解马语见抱朴子詹何闻牛鸣知牛黒而白在角见韩非子廷尉沈僧照聴南山虎啸云国有邉事当选人丁见梁典
　　注曰此具余冬序录广言具言之矣宛委后出反不及修寎之详赡者序录记晓鸟语者有谢承汉书魏尚字文仲髙皇帝时为太史晓鸟语又神仙传成武丁益部耆旧传杨宣并闻雀声而知覆车之粟魏志管辂听雀鸣而知邻妇之杀夫北齐书张子信聆鹊鸣而信官唤之口舌宋史孙守荣于史嵩门闻鹊噪而知来日晡时之寳物皆王事所遗独少公冶侯氏二事耳婴按周礼夷隶掌与鸟言貉隶掌与兽言列子曰今东方介氏之国人数数解六畜之语葢偏知之所得太古神圣之人悉解异类音声故先会鬼神魑魅次达八方人民末聚禽兽虫蚁言血气之类心智不殊逺也然则通达殊音岂独葛冶诸人乎蔡邕释诲曰伯翳宗声于鸟语晋鼓吹曲曰伯益佐舜禹职掌山与川智周万物下知众鸟言是中古亦有此矣后汉唐公昉碑曰王莽居摄二年君为郡吏有神人与期谷口山与君神药曰服药以后当移意万里知鸟兽言东城老父传贾昌开元元年生七岁趫捷过人解鸟语音此又王何俱遗者又董遐周吹景集曰公冶长解鸟语用修引啧啧唶唶事谓未知所出澹园云出论语疏张阅邢昺书了无此语此出史记注中两先生一时轻下笔耳婴寻史记注亦无引及惟海录碎事载论语疏公冶长辨鸟雀语云唶唶啧啧白莲水邉有车覆粟车脚沦泥犊牛折角收之不尽相呼共啄验之果然王氏以为见冲波传未得其据也敦煌实录侯瑾解鸟音尝出门见白雀与睪雀同行慨然叹曰今天下大乱小人君子相与杂居矣此乃逢占之术然序録引今东方介氏之国数语以为续博物志言而不知出自列子岂溯流而忘源耶又引史记秦仲知百鸟之音与之语皆应则秦记无之又云成武丁吾郴人神仙传载其在长沙遇异人授一书遂通天下鸟兽语音按神仙传武丁随二人行不止二人出玉函看素书有武丁姓名乃与药二丸令服之还家明照万物兽声鸟鸣悉能解之亦未尝有授书事也又曰髙纬贻畧和莬有鸟鸣书一卷王乔有解鸟语一卷是事盖有着之书者矣翰府名谈白龟年遇李太白遗书一卷曰读之可辨九天禽语大地兽言龟年后游潞州太守召问之庭有二雀啾唧而过守曰彼何言曰城西民家有廪余粟在地相呼食之守使验之果然又见廐马仰首而嘶问此何言曰槽中料热不可食时近清明将吏驱羊二十余头后一羊鞭之不动守问羊不行有说乎曰羊言腹有羔将产然后就死乃留羊月余果生子此固由师传哉按唐裴知古长安中为太乐令有乗马者知古闻其嘶乃曰马鸣言主必坠死访之果然杜诗征声及祸枢注曰王元闻鹿鸣问樵者曰鹿鸣即死果为猎人所获元叹曰为尔征声以彰祸机不可免所谓王元者不知何人此注盖杜撰也辽史宗室人神速姑能知蛇语尤奇龟年者乐天侄

　　五龙

　　宛委余编曰兄弟称二龙者晋卞粹及温羡八龙者汉荀俭绲靖焘汪爽肃专唐崔管珙瑨璪玙玠球珦
　　注曰后汉书许劭字子将汝南平舆人少峻名节与兄虔并知名汝南人称平舆渊有二龙注曰平舆县有二龙乡南史柳悦字文殊少有清致弟惔字文通好学工制文与悦齐名王俭曰柳氏二龙可谓一日千里元美所记是也然吴志刘繇字正礼东莱牟平人兄岱字公山平原陶丘洪荐举繇茂才刺史曰前年举公山奈何复举正礼洪曰使君用公山于前擢正礼于后所谓御二龙于长途张诠南燕书曰慕容徳以封嵩为左仆射韩■〈言卓〉为右二人并年三十又以嵩弟融为西中郎将■〈言卓〉弟轨为北中郎将徳临轩令四人同八拜嵩等升谢徳頋曰跃二龙于长衢骋双骥于千里朝野荣之南史建安王为雍州刺史以江革为记室叅军弟观为征北行叅军兼记室沈约任昉与书云雍府妙选英才文房之职总卿昆季可谓御二龙于长途又谢举为太常博士与兄览俱预元会江淹忽见曰所谓御二龙于长涂者也梁简文饯临海太守刘孝仪蜀郡太守刘孝胜诗两杜昔夹河二龙今出守新唐书乌承玼字徳润张掖人开元中与族兄承恩皆为平卢先锋沈勇而决号辕门二龙则刘氏江氏谢氏乌氏皆有二龙也有三龙者益部耆旧杂记曰李邵字永南弟朝字伟南又有一弟各有才望时号李氏三龙有四龙者汉记曰李膺祖父修安帝时太尉生子亮淑训秀号四龙皆为牧守又窦臮述书赋曰张氏四龙名扬海内张从中长史文场擢第弟从师监察御史弟从仪灼然有才从申志业精絶是也五龙自窦氏前则南齐书张岱字景山与兄太子中舎人寅新安太守镜征北将军永弟广州刺史辨俱知名谓之张氏五龙张之前则前凉录曰辛■〈釒厦〉晋尚书郎兄鉴旷弟寳迅皆以才识著名秦雍为之语曰五龙一门金友玉昆在汉则有公沙氏陶渊明圣贤羣辅录公沙绍字子超绍弟孚字允慈孚弟恪字允让恪弟逵字义则逵弟樊字义起右北海公沙穆之五子并有令名京师号曰公沙五龙天下无双亦名士也见魏明帝甄表状及后汉书其前又有周氏重合令子舆居宋里栎阳令子羽居东观里东海太守子仲居宜唐里兖州刺史子明居西南里颍阳令子良居遂兴里右郡决曹掾周燕少卿之五子号曰五龙各居一里子孙各以儒业退让为业天下着闻见周氏谱及汝南先贤传然上古已有五龙遁甲开山图曰五龙见教天王被迹望在无外柱州昆仑山上荣氏注曰五龙爰皇后君也昆弟五人皆人面龙身长曰角龙木仙也次曰征龙火仙也次曰商龙金仙也次曰羽龙水仙也次曰宫龙土仙也父与诸子同得仙治在五方春秋元命包曰五龙又谓之五姓兄弟五人曰皇伯皇仲皇叔皇季皇少治在五方司五行继人皇御世此皆王氏所遗也若夫人非同生居而同郡亦号五龙者渊明集曰胶东令卢汜昭字兴先乐城令刚载祈字子陵颍阴令刚徐晏字孟平泾令卢夏隐字叔州别驾蛇丘刘彬字文曜右济北五龙并少有异才皆称神童当桓灵之世时人号为五龙见济北英贤传又晋书曰索靖敦煌人与乡人范衷张甝索紒索永俱诣太学驰名海内称敦煌五龙有以同志同功而并称者新唐书狄仁杰引桓彦范敬晖张柬之袁恕己崔玄暐共诛二张中宗复位封为五王吕温颂之曰取日虞渊洗光咸池潜授五龙夹之以飞是也六龙不独温卞华阳国志曰李宓六子皆英挺秀逸号曰六龙长子赐字宗硕汶阳太守少子兴字儶硕太傅叅军幼子盛硕宁浦太守又晋书温羡字长卿太原祈人父恭济南太守兄弟六人并知名于世号曰六龙以为温羡误也又最盛者北史王云北海剧人仕魏南兖州刺史娶清河崔氏学识有风训生九子并风流藴藉世号王氏九龙昕字符景晖字符旭昭字仲亮晞字叔朗晧字季髙晔字季炎又玉海绀珠唐房谌四子豫坦邃熈号四龙崔征兄弟七人陆微兄弟七人俱号七龙后魏崔长瑜子枢等九人号九龙又引伏氏谱伏义兄弟八人号八龙引语林魏张鲁有十子时人语曰张氏十龙儒雅温恭

　　飞燕

　　宛委余编曰赵后名飞燕张平有狗亦名飞燕又红阳飞燕马也又曰豫章王萧嶷马亦曰飞燕
　　注曰赵宜主以迅体轻躯得号翔鳦固非名也按晋书舆服志曰汉世祖挺英雄之畧总文景之资扬电旌翳皮轩记皷横汾河而祠后土祭甘泉而祭昊天奉常献仪谓之大驾车千乗而骑万匹以幸姬赵飞燕置属车间豹尾中则武帝时先有一赵飞燕矣典畧曰黒山黄巾诸帅自相号字骑白马者谓张白骑轻捷者为张飞燕九州岛春秋曰黄巾贼起张燕聚少年为羣盗性剽悍捷速过人故军中号曰飞燕盖与赵皇后同惟宋书刘道济传有蜀贼伪卫将军司马飞燕杜阳编寳厯二年浙东贡舞女二人一曰飞燕一曰轻鳯舞态艶逸每歌罢上令藏之金屋寳帐此则其名耳张平见十六国春秋马名者张协七命曰驾红阳之飞燕骖唐公之骕骦张铣曰红阳人也有良马名飞燕谢灵运会吟行飞燕跃广途李善注引西京杂记文帝自代还有良马九匹一名飞燕骝则马名尽之矣南齐荀伯玉传世祖在东宫任左右张景真世祖拜陵荀伯玉宻白之上大怒检校东宫世祖还至方山日暮将泊豫章王遣飞燕东迎具白上怒之意夫东方棹返豫章骑迎水陆差池何以邂逅宋书袁顗传刘胡叛走袁顗大怒呼取飞燕谓众曰我当自出之至鹊头步取青林若萧嶷名马飞燕则袁颛已擅美于前矣予谓此双燕皆船名也哀江南赋曰排青龙之战舰鬬飞燕之船楼可据梁元帝诗晨鳬移去舸飞燕动归桡与子山赋正同陈晦伯控引古今自谓无谬而天中记马部列萧袁二事岂未读梁元之诗子山之赋乎

　　王母越王

　　宛委余编曰仙人名王母函山鸟亦名王母勾践名越王海味似■〈虫咸〉者亦名越王仲由字子路熊亦名子路见续博物志
　　注曰酉阳杂俎曰齐郡函山有鸟足青觜赤素翼绛颡名王母使者世传山上有王母药函令鸟守之案此则鸟名王母使者四字为呼非但云王母也又邺中记石虎园有西王母枣枝叶葱茂四时不凋九月生花十二月熟三子一尺又石虎皇后浴室有二长生树叶大如掌八九月白花子赤大如橡世谓之王母长生树伽蓝记曰华林园有仙人桃色赤表里照澈得霜即熟亦曰王母桃酉阳杂俎曰王母桃洛阳华林园有之十月熟俗语曰王母甘桃食之解劳又曰贝丘南有蒲萄谷谷中蒲萄可就食之取归即失道世言王母蒲萄也古今注曰虎须草江东织为席号曰西王母席又曰苦葴有裹形如皮弁有实正圆如珠长安儿童谓为洛神珠一曰王母珠尔雅觚竹北戸西王母日下谓之四荒郭璞曰西王母在西日下在东后魏书大秦国西有白玉山西有西王母山玉为堂云凡此果卉荒极山阜皆有王母之名不可悉索者也若夫越王名勾践而以为勾践名越王然则阖闾夫差皆名吴王也竺法真登罗山疏曰越王鸟状似鸢口勾末可受二升南人以为酒器南越志曰■〈鸟蒙〉■〈鸟童〉一名越王鸟兼名苑曰两头蛇一名越王约发异物志曰拥剑俗谓之越王铃下又曰椰子有如两眼俗人谓之越王头异苑曰□□□□越王余筭菜白者似骨黑者如肉临海水土志曰越王筭如笄大正白长尺余生海邉沙中见便取之即可得心中存来取则缩入沙中南越志曰越王竹根生石上若细荻髙尺余南海有之又曰安绥县北有连山昔越王伐木为船俱大千石以童男女三千人牵挽之既而船自飞下水男女共沈于潭风雨之后时闻附船有唱唤督进之声即有青牛驰回与船俱浮今名越王潭凡此禽虫卉木江潭多有越王之号不可胜数者也后汉任光传城头子路者姓袁名曽字子路起兵卢城头故号其兵为城头子路通鉴武徳七年日南人姜子路反交州都督王志逺击破之唐书开元时瀛州人尹子路直弘文馆教授亦不止一仲生矣然则何不言虎名李耳老聃亦名李耳■〈艹闾〉药茹名离娄黄帝臣亦名离娄木名扶苏秦公子亦名扶苏藤名丁公项王将亦名丁公雀名嘉宾郗超亦字嘉宾

　　傅粉

　　宛委余编曰梁冀使马融为飞章奏李固公胡粉饰面搔首弄姿此虽诬语要亦当时风俗亦有之耳何晏粉白不去手又五行志称其好着妇人衣服为服妖颜氏家训梁朝全盛之时贵游子弟无不熏衣剃面傅粉施朱盖自唐以后始不复傅朱粉耳
　　注曰汉书佞幸传孝惠侍郎侍中皆冠鵔鸃贝带傅脂粉化闳籍之俗也观此则知汉初之制凡飞蝉耀鬓丰貂珥首者服饰皆然魏畧曰邯郸淳诣曹植植呼常从取水自澡讫傅粉遂科头拍袒胡舞则不但谐臣媚子为之名士亦未免俗矣唐书曰张易之兄弟出入禁中傅朱粉衣纨锦盛饰自喜则自唐以后何独不然也

　　李膺张衡

　　宛委余编曰李膺蜀记云张道陵病疟于丘社中得咒鬼术书遂解使鬼法入鹄鸣山自称天师汉熹平末为蟒蛇所噏子衡奔走寻尸无所乃假设权方以表灵化生縻鹤迹置石崖顶到光和二年遣信告曰正月七日天师升玄都衡为系师衡子鲁为嗣师然则今所传张道陵者蛇腹余飡耳李膺非元礼汉盖有两张衡两李膺也
　　注曰张鲁己在曺氏之日记其事者不得为汉人明矣考梁书刘季连传齐明帝永元二年雍道晞率贼逼巴西涪令李膺破斩之梁髙祖以邓元起为益州刘季连反书报李膺膺使使归元起南史曰蜀士以文达者广汉李膺字公胤有才辨西昌侯藻为益州以为主簿使至都武帝悦之谓曰今李膺何如昔李膺对曰今胜昔昔事桓灵之主今逢尧舜之君帝以如意击席者乆之以为益州别驾着益州记三卷据此则作记者梁代人且记以益州为名隋经籍记同蜀记王隐撰也弇州俱误然梁乃有两李膺按王僧辩传承圣二年西魏将袭江陵世祖遣主书李膺征僧辩于建业寻膺为涪令时即极英妙必过二十自永元二年至承圣三年得五十八载公胤若在已八十余矣展骥之后而处缀衣之役耄耋之叟而奔命数千里之途世无此事故予谓梁元时之主书又非东昏世之公胤魏书李苗梓潼涪人父膺萧衍尚书郎太仆卿可为一证然吴志朱桓传亦有魏庐江太守李膺又桓谭新论曰阳城子姓张名衡蜀郡人与吾俱为讲学祭酒寝疾预买棺椁多下锦绣立被发塜此在平子之前者晋书赵王伦时有省事张衡伦簒位使衡卫惠帝幽之后斩东市隋书张衡字建平炀帝御史大夫出为榆林太守诛朝野佥载周张衡令史出身合入三品因退朝市蒸饼马上食则天降勅流外文献通考晁氏曰张衡撰编年通载十五卷熈宁七年表献之陈氏曰张衡嘉佑二年进士第一人仕至集贤院学士古今盖有七张衡四李膺也天中记亦载张平子张系师而増云隋张衡弑文帝武后令史张衡官四品为四张衡李膺二人依宛委说皆为未备

　　忽雷博劳

　　宛委余编琵琶有大小忽雷马有忽雷驳■〈马噩〉鱼亦名忽雷相马人名博劳鸟亦名博劳见乐府及謡
　　注曰洽闻记鳄鱼别号忽雷一名骨雷秋化为虎然唐人亦有名忽雷者广异记庚欧阳忽雷本名绍桂阳人任雷州长史官临大池常出云气居者多死绍令测水浅深别穿巨壑决放天地晦冥雷电大至绍率徒持弓矢排锵与雷师战衣并焦卷自辰至酉雷电飞散池涸获一虵长四五尺状如蚕杵为粉食之南人因呼为忽雷鸟名者赵岐孟子注曰鴃博劳也月令仲夏之月鵙始鸣郑玄注曰鵙博劳也疏引通卦验曰博劳鸣反舌无声陆徳明曰博又作伯相马人见唐韵孙愐曰博姓古有博劳善相马则此人乃姓博名劳耳惟东方朔占朔与弟子俱行朔渇令弟子叩道边家门不知室令主姓名呼不应朔往见博劳飞集其家李树上谓弟子曰主人当姓李名博劳汝呼当应室中人果有姓李名博劳出与朔相见即入取饮与之
　　庐陵官下记秦叔寳所乗马号为忽雷驳常饮以酒每于月明中试之能竖越三领黒毡

　　捣素赋

　　艺苑巵言曰班姬捣素如阅绞练之初成择玄黄之妙匹准华裁于昔时疑异形于今日又云书既封而重题笥已缄而更结皆六朝鲍谢之所自出也昭明知选彼而遗此未审其故
　　注曰捣素赋全篇骈丽悲凉自是六朝髙手其非婕妤结撰耶暗中按摸亦可辨也赋若在潘陆鲍谢集中必当与文雪鴙鹤诸篇并入采撷若以为西京妙制而录之孟坚平子之间则有目者笑之矣此赋汉书列女传不见而见于唐人所裒疑昭明时尚未出倘已经拣练而置之益知文选之所以传也

　　吕应

　　宛委余编曰吕安字仲悌君苗姓应玚从弟俱见文选注
　　注曰杨用修集曰唐人云君苗无姓吕安无字此言何谓也按文选注吕安字仲悌又应璩有与从弟君苗书则唐人所云者止谓史失其传耳婴寻元美之言盖承用修之论而其实非也嵇叔夜与吕长悌絶交书曰中间少知阿都志力开悟每喜足下家复有此弟云云嵇文集录注曰阿都吕仲悌东平人也吕延济注曰阿都吕仲悌小名然则吕安不但有字即小字亦传于今矣若休琏诸从虽亦得姓终于无闻使后代之人彷徨追想甚无谓也案陆云与兄平原书曰前登城门意有懐作登台赋极未能成而崔君苗作之又云君苗文天才中亦少尔云见其登台赋及诗颂作愁霖赋极佳颇放云见兄文辄云欲烧笔砚曹志苗之妇公其妇及儿皆能作文顷借其释询二十七卷当百余纸写之又云今送君苗登台赋为佳手笔其人推能兄文不可言作文百余卷不肯出之观此则君苗清河族也为士龙推服若此定是佳士而流风攸冺遗章阙如特以欲焚笔砚一言附见晋史乃令后来有述唐人所称盖谓此人耳休琏与二陆相距且百年其从弟安得犹存而复修少年铅椠事也又案晋书曹志卒太常奏以恶谥崔褒叹之而谥为定君苖岂即崔褒字乎婴尝为君苖作小传载崔氏绵史中

　　细腰

　　宛委余编墨子云楚灵王好细腰故其臣皆三饭为节胁息然后带缘墙然后起韩非子云楚庄王好细腰国中皆饿死以理言之当是灵王也然谓宫中多饿死则近楚王之好细腰谓女子也其臣何故三饭
　　注曰此说非墨子始也晏子春秋盆成括曰越王好勇其民轻死楚灵好细腰其朝多饿死墨子兼爱中曰楚灵王好士细腰故灵王之臣皆以一饭为节胁息然后带扶墙然后起比期年朝有黧老何也君恱之故臣能之也兼爱下曰昔荆灵王好细腰荆国之士饭不踰乎一固据而后兴扶垣而后行而灵王悦之未踰于世而民可移也韩子二柄曰越王好勇而民多轻死楚灵王好细腰而国中多饿人楚策曰莫敖子华对威王曰昔先君灵王好细腰楚士约食冯而能立式而能起淮南子主术曰灵王好细腰民有杀食自饥也越王好勇民皆处危争死按韩子亦称灵王不云楚庄惟尹文子曰齐桓好衣紫阖境不鬻异采楚庄爱细腰一国皆有饥色荀子道君亦曰楚庄王好细腰故朝有饿人风俗通又作齐王矣然曰朝多饿死曰好士细腰曰朝有黧老曰故臣能之曰荆国之士曰一国有饥色曰国中多饿人曰楚士约食曰民杀食自饥即李彪封事亦曰越王好勇而士多轻死楚王好瘠而国有饥人俱未尝言及女子者惟管子七篇曰楚王好小腰而美人省食吴王好剑而国士轻死马廖上疏曰吴王好劔客百姓多创瘢楚王好细腰宫中多饿死御览引风俗通曰赵王好大眉民间阔半额楚王好广领国人□没颈齐王好细腰后宫多饿死于是始以妇人耳大招曰姱修滂浩丽以佳只小腰秀颈若鲜卑只此岂楚风所尚耶将懐王耽乐于兹而下化之耶抑灵王之贻谋远也夫灵虽虐用其民亦不淫于色谓之好内诚无所据春秋繁露曰干溪有物女水尽则女见水满则不见灵王举发其国而役三年不罢楚国大懑然非有髙唐之游瑶姬之梦也乃以小腰之癖特闻恐好事之谬解也予意灵王方争雄齐晋志在毒逐两军相当虽腰带十围无所用之腰细之士燕飞兔猾易以成功此楚灵之所为好与

　　寄生

　　宛委余编曰虫名寄生军装亦名寄生
　　注曰南齐书宋明帝遣齐太祖讨张淹军容寡阙乃编棕为马具装析竹为寄生又东昏纪义师至帝骑马被银莲叶具装铠杂羽孔雀寄生寄生当是障泥之类然韶州图经有马援门人辕寄生善吹笛宋书檀道济传卢循冦逆羣盗郭寄生聚作唐孔觊传沈思仁遣军主应寄生讨晋安太守刘瞻南齐书周山图传台军主毛寄生与张鳯战于豫章江后魏穆崇传穆寄生袭爵建安公外戚传有李寄生赐爵髙邑子此人名也后汉礼仪志曰强梁祖明共食■〈歹桀〉死寄生是鬼名也毛诗陆玑疏茑一名寄生叶似当卢子如覆盆子东方朔传曰郭舎人覆树上寄生令朔射之朔曰此窭数也生肉为脍干肉为脯着树为寄生盆下为窭数师古曰以盆盛物戴于头者以窭数荐之今卖白团饼人所用是也寄生者芝菌之类淋潦之日着树而生形有周圜象窭数者今关中俗亦呼为寄生非为茑之寄生寓木宛童有枝叶者也张衡思玄赋曰桑末寄夫根生兮卉既凋而已育衡自注曰根生寄生也李善曰言桑末寄夫根生桑末既凋而寄生已茂此皆草名也尔雅寓木宛童郭璞曰寄生树一名茑易林曰寄生无根本立不固须臾落去更为枯树真诰曰良常山东南有寄生树树如曲盖形此木名也东方朔七谏曰便娟之修竹兮寄生于江潭则竹亦可名寄生矣至于虫名者今南方海中小螺多有蟹生其中所谓璅蛣腹蟹者闽人皆以寄生呼之异苑南州异物志陶隠居本草注俱谓之寄居陈藏器本草曰寄居在殻间而非螺也候螺蛤开当自出食螺蛤欲合已还殻中亦名寄生

　　巵林卷五

　　●钦定四库全书

　　巵林卷六

　　（明）周婴 撰

　　○广陈

　　青云

　　宋人登科诗用青云字杨用修以为误歴引古事驳之其云史记曰伯夷叔齐虽贤得夫子而名益彰颜渊虽好学附骥尾而行益显闾巷之人欲砥行立名者非附青云之士乌能施于后世哉青云之士谓圣贤立言传世者孔子是也附青云则伯夷颜回是也后世谓登仕路为青云谬矣试自变量条证之京房易占青云所覆其下有贤人隠续逸民传嵇康早有青云之志南史陶弘景年十四五岁见葛洪方书便有飬生之志曰仰青云覩白日不为逺矣梁孔穉圭隠居多构山泉衡阳王钧往游之穉圭曰殿下处朱门游紫闼讵得与山人交耶钧曰身处朱门而心游沧海形入紫闼而志在青云又袁彖赠处士庾易诗曰白日清明青云辽亮昔闻巢许今覩台尚阮籍诗抗身青云中网罗孰能施李太白诗猎客张兎罝不能挂龙虎所以青云人高歌在岩户合而观之青云岂仕进之谓乎王勃文穷且益坚不坠青云之志即论语视富贵如浮云之旨若穷而常有觊觎富贵之心则鄙夫而已矣自宋人用青云字于登科之诗遂误至今不改
　　陈晦伯以青云为贵仕正杨云史记须贾见范雎顿首言死罪曰贾不意君能自致于青云之上扬雄觧嘲云当涂者升青云失路者委沟渠宋书刘瑀荅何偃云一■〈戚〉直造青云何至与驽马争路晋书载记史臣曰刘元海人杰必致青云之上是以策马鶱鸿乗机豹变五部髙啸一旦推雄南史齐衡阳王钧与会稽孔珪问荅云云见衡阳王道度传非梁也唐僧广宣寄贺王起放第二榜诗便致青云领贡宾
　　广之曰青云葢有数觧二公之争所谓人知其一耳按琴操许由曰吾志在青云何乃劣劣作九州岛伍长乎故胡广作法乔卿碑曰超越青云之上徳踰巢许之右孙绰徐君颂曰仰先生之道岂无青云之懐孙盛何夔论曰高尚之士抗心青云之表王康琚反招隠诗放神青云外絶迹穷山里谢灵运石门诗共登青云梯还旧园诗托身青云上栖岩挹飞泉呉均诗山中自有宅桂树笼青云江淹学骚曰摘江崕之素草窥海岫之青云杜甫别董颋诗当念着白绢采薇青云端北征云青云动髙兴幽事亦可悦寄李白云白日来深殿青云满后尘未负幽栖志兼全宠辱身韩愈送惠师云日携青云客探胜穷崕濵此髙逸也
　　八公操超腾青云蹈梁甫兮神仙传彭祖曰仙人或化为鸟兽游浮青云扬雄甘泉赋吸青云之流霞楚辞曰载青云兮上升郭璞游仙诗寻我青云友永与时人絶江淹拟之曰偃蹇寻青云隠沦驻精魄刘孝标升天行欲访青云侣正值丹丘人王筠诗日轩若回驾相待青云际真诰保命君吟曰朝霞焕晨井九葢倾青云常建仙谷遇毛女诗祈君青云秘愿谒黄仙翁此游仙也
　　有以神襟言者陆景典语曰清气标于青云之上顾荣谓中宗曰贺生沉潜青云之士颜延之五君咏曰仲容青云器实禀生民秀注曰青云犹高远也刘琎讼建平王书墨翟夷叔李牧陈蕃皆身栖青云之上而困尘泥之里裴松之魏志论曰张子房青云之士非陈平伦北山移文度白雪以方洁干青云而直上江淹作袁炳传曰炳与余青云之交非直衔杯酒而已常景讃王子渊曰王子挺秀质逸气干青云周徐谦短歌行意气青云里爽朗烟霞外北齐书沙门道研苏琼每见谈问玄理研谓弟子曰每见府君径将我入青云间何由得论地上事此类是也
　　有以气势言者说苑侯生谓始皇曰陛下之意方乘青云飘揺于文章之观自贤自健上侮五帝下凌三王傅子曰刘陶曺爽时为选部郎邓扬之徒称为伊吕当此之时其人意凌青云淮南兵畧训气厉青云疾如驰骛晋鼓吹曲将如阚虎气凌青云此类是也
　　有极无意义者九歌青云衣兮白霓裳鬼谷遗蘓秦张仪书曰嵩岱之松栢上枝干乎青云子虚赋其山上干青云羽猎赋青云为纷虹蜺为缳淮南子魏阙之高上际青云灵光殿赋隆崛岉乎青云宋玉笛赋激呌入青云曺植杂诗悲啸入青云阮瑀咏荆轲云叹气若青云嵇康思亲诗泪如雨兮叹青云傅玄诗青云徘徊为我愁肠又歌声上彻青云夏侯湛抵疑鸿鹄一举出青云之外而尺鷃不陵桑榆呉均赠周承诗青云叶上团白露花中泫蘓颋应制诗飞埃结红雾游葢飘青云刘希夷公子行緑波荡漾玉为砂青云离披锦作霞陈陶巫山高云玉峰青云十二枝白居易长恨歌骊宫高处入青云此类是也
　　又有贵仕之类如东方朔客难曰抗之则在青云之上抑之则在深渊之下傅玄曲昔在唐虞朝时见青云际石崇荅曺嘉诗昔尝接羽仪俱游青云中抱朴子吴失篇曰有才有力者蹊青云以官跻后魏书宿石等并有将帅之才自致青云北齐书清河王属经纶之会自致青云出将入相隋书文学序曰奋迅泥滓自致青云荀济赠阴梁州诗各附青云逺讵假排虚力陈子昻诗宋侯逢圣君骖驭游青云岑参诗曰白髪悲花落青云羡鸟飞李白诗北阙青云不可期东山白首还归去杜甫赠张太常诗碧海真难渉青云不可梯韩愈江陵途中诗朝为青云士暮作白头囚刘禹锡寄毗陵杨给事诗青云直上无双地却要斜飞取势回唐书袁高曰卢杞作相朋附者欬唾立至青云陈文惠尧佐以使相致仕年八十有诗云青云岐路游将徧白发光阴得最多此皆晦伯所遗也
　　至于用之登科者葢亦有说晋书天文志中云视四方常有大云五色具者其下贤人隠也青云润泽蔽日在西北为举贤良隋书京房易飞候占与晋志同用修所引京房易占则失其半矣宋梁颢及第表青云得路多太公之二年当是寻此故实然左传郯子曰黄帝氏以云纪故为云师而云名服虔云黄帝以云名官春官为青云氏唐宋登科诗皆用此以为赴春官而得隽耳
　　吹景集曰琴操载许由曰吾志在青云何乃劣劣为九州岛伍长乎嵇康荅向秀难飬生论云练骸易气志凌青云孙拯荅陆士龙诗青云方乗芳饵可捐逹观在一万物自宾裴松之荀攸传注云张子房青云之士陶贞白云仰青云覩白日俱祖箕山公语少陵诗乃云青云犹契阔是羽可为仪直为进贤冠借用失之矣
　　杜赠崔于二学士诗青云犹契阔凌厉不飞翻恐董误
　　太白猛虎行贤哲栖栖古如此今时亦弃青云士差中其觧用修录群书中八则证宋人误用登科事极当然不知古人语本许由宋人语本少陵也陈晦伯驳用修援证颇博然亦引许由语右董氏说所引据多为余之所遗者故并录之

　　疾风知劲草

　　天中记曰东观汉记光武为大司马以王覇为功曺令史从渡河北宾客随者数百人稍稍引去上谓覇曰颍川从我者皆逝而子独留始验疾风知劲草南史庾登字仲逺为宋明帝府尉废帝景和中明帝疑防宾客故人无到门者惟仲逺朝谒不替明帝即位曰卿可谓疾风知劲草唐书太宗曰武德六年已后太上皇有废立议我当此日不为兄弟所容实有功髙不赏之惧萧瑀不可以厚利诱不可以刑僇惧真社稷臣也因赐诗曰疾风知劲草板荡识诚臣【一作昬日辨诚臣】李绛论古今宦官统帅宪宗动容曰卿告朕以人所难言疾风知劲草卿寔有可以当之矣
　　广之曰汉纪桓帝诏曰太尉黄琼数有忠謇不阿权贵疾风知劲草朕甚嘉焉晋书泰始之初安平王司马孚内弘道义外阐忠贞语曰疾风知劲草献王其有焉南史曰袁粲执履之迹近乎仁勇古人云疾风劲草此之谓乎北史魏孝武帝与齐神武有隙令毛鸿宾镇潼关车驾西幸鸿宾奉献酒肉迎于稠桑武帝把其手曰寒风劲草所望于卿也北齐书傅伏田敬宣雷显和赞曰傅子之軰逢兹不造未遇烈风谁知劲草后周书曰裴寛为齐文襄所禽遁还见周文帝帝曰披坚执鋭或有其人疾风劲草岁寒方验裴长寛冒死归我竹帛所载何以加之隋书炀帝赐杨素手诏曰疾风知劲草世乱有诚臣公得之矣唐书则天玺书劳姚璹曰严霜之下识贞松之擅竒疾风之前知劲草之为贵卿岁寒无改良深嘉尚又玄宗勑姜皎曰士之生代命有泰山之重义徇则为轻草有疾风之力节全则知劲楚国公皎戴于朕躬忧存王室补朕之阙斯人孔臧又裴谞字士明署侍御史为史思明所得谞阴疏贼短长以闻贼平谞赴行在代宗见谓曰疾风知劲草果信史异闻录曰贞元中大仪县鬼赠独孤穆诗曰白刄污黄屋邦家遂因倾疾风知劲草世乱识忠臣哀哀独孤公临死乃结缨此皆忠良蒙褒不独王庾萧李也若虞愿定命论曰疾风知劲草严霜识贞木葢非有所指然天后之诏寔采其言

　　元二

　　陈晦伯学林曰金石录云邓隲拜为大将军时遭元二之灾人士饥荒死者相望盗贼羣起四夷侵畔章懐注按元二即元元也古书字当再读者即于上字之下为小二字言此字当两度言之后人不晓遂读为元二或同之阳九或附之百六良由不悟致斯乖舛今岐州石皷铭凡重言者皆为二字明验也今按汉司隶杨厥开石门颂碑有云中遭元二西戎虐残桥梁断絶孔躭碑云遭元二坎轲人民相食若读为元元则不成文理疑当时自有此语汉书注未必然也陈忠传云自安帝即位以后频遭元二之厄百姓流亡盗贼并起陈忠以为忧上疏云云容斋随笔曰论衡恢国云孝明天崩今上嗣位二之间嘉德布流三年零陵生芝草五本四年甘露降五县五年芝复生六年黄龙见大小凡八此葢章帝时事考之本纪所书建初三年诸瑞皆同则知所谓元二者谓建初元年二年也既称嘉德布流以致祥瑞其非为灾眚之说益可决疑安帝永初元年二年先零溃羗冦畔郡国地震大水邓隲以二年十一月拜大将军则知所谓元二者谓永初元年二年也野客丛谈云陈忠仕于永初中与邓隲同时则益可信元二之为元年二年矣邓后本纪延平之际海内无主元二厄运危于累卵此亦作元元字殊于义未安宛委余编曰元二之厄不可晓或云即元元也其杨孔碑元二字赵明诚明作元元不成文理然徧考厯书无之窃谓恐即入元百六而为阳九次为阴九词人深晦阳九阴九之语为元二耳此葢穿凿之论按元元字多见于两汉书武纪烛幽隠劝元元元纪元元安所归命光武纪下为元元所归章纪诚欲元元去末归本葢即指元元为民也又文帝纪全天下元元之民师古曰善意也宣纪元元之民劳于耕耘严安传元元黎民得免于战国东方朔传元元之民各得其所匃奴传元元万民夫此以元元加民安上则邓隲传元元之灾人士饥荒陈忠传元元之厄百姓流亡皆重复矣
　　广之曰洪氏隶释亦引金石录云云而按汉刻如北海相景君及李翊夫人碑之类凢重文皆以小二字赘其下此碑有蒸蒸明明荡荡世世勤勤亦不再出上一字非若元二遂书为二大字也又孔躭碑云遭元二轗轲人民相食若作元元则下文不应言人民洪注之非明矣王充论衡曰今上嗣位二之间云云所谓元二者葢即位之元年二年也邓君传云永初元年夏凉部叛羗揺荡四州诏隲将羽林五校士击之冬征隲班师迎拜为大将军帝纪班师在二年十一月传有脱字也又云时遭元二之灾人民荒饥盗贼羣起四夷侵叛隲崇节俭罢力役进贤士故天下复安则此传所云元二者亦谓元年二年也安帝纪书两年之间万民饥流羗貊叛戾又与传同此碑所云西戎虐残桥梁断絶正是邓隲出师时则史传碑碣皆与论衡合建初者章帝之始年永初者安帝之始年乃知东汉之文所谓元二者如此二洪渊源所渐埙箎迭吹晦伯慱采前言深信景卢之说予窃谓不然何者永初祸故既在元年二年此则改年之初石门颂何以云中遭一往之运陈忠传何以云频值频之与中岂漫为之辞乎且元年二年可合为元二则在三年四年而曰中遭三四曰时遭三四之灾在五年六年而曰遭五六轗轲曰频遭五六之厄可谓成文理乎帝王即位改元谁不歴载年祀而独永初之元二为东汉之谜谈青史鸿篇金石雕篆以讔为谑予所未安水经注石门在汉中之西褒中之北汉明帝永平中司隶校尉犍为杨厥之所开灵帝建和二年太守王升琢石颂德自永平至永初四十余年安得谓元二为永初元年二年也永初二年羌始入益州虽杀汉中太守董炳然地去汉中尚三千六百里四年羌乃攻褒中太守郑勤与主簿叚崇俱死则非元二之年也若谓西戎残虐在杀董炳时则止可言二载何为以元配二乎孔躭碑人民相食事在永初三纪而以传之元二移复于前又非寔录邓后诏既言延平之际又曰元二厄运此果为元年二年抑何所指恭陵元二虽加以师旅因之饥馑而幼君享御辇毂无虞何以谓危如累卵此不过欲析言求异而不顾理之不可通也考安帝纪永初元年叛羌冦掠冀并郡国十八地震四十一雨水二十八大风雨雹二年四十大水大风雨雹十二地震万民饥流羌貊叛戾此二载中大灾大厄良曰不诬然尚未若三年叛羌破没临洮京师并凉大饥民相噉食郡国九地震四十一大雨水雹也四年三辅冦乱人庻流冗海贼杀县令叛羌杀太守杜陵园火郡国九地震六州蝗三郡大水也五年郡国十二地震八雨水九州岛蝗先零冦河东至河内诏曰灾异蜂起冦贼纵横夷狄猾夏戎事不息百姓匮乏也七年郡国十八地震南阳七郡民饥也未若元初元年郡国五旱蝗十五地震郡蜀郡夷杀县令羌絶陇道败刺史也二年郡国十九旱蝗诏称灾异不息被蝗七年地裂日食十余地震羌战丁奚三军败没也若斯灾厄亦孔之丑而独举元年二年咎征动为口实何与予以为觧诂如调弦不容胶柱元年二年之说唯论衡之旨为然阳九百六之义则邓隲传杨厥碑近之其它字状致误悉当读作元元元元之训诸家殊指战国策蘓秦曰子元元髙诱注元元善也颜师古文帝诏注亦曰善意史记索隠曰姚察云古者谓人云善言善人也因善为元故云黎元言元元者非一人也顾野王云元元犹喁喁可怜爱貎章懐太子光武祝文注曰元元谓黎庶也元元犹喁喁可矜怜之辞文选陈琳为袁绍檄曰割剥元元吕向注谓众人也锺会檄蜀以济元元之命吕延济注谓百姓也予按髙颜语约阔于事情二吕词肤凋于藻色若汉书元元之民元元黎民元元万民宜取希冯之譬武元世祖章纪应从姚监所笺若王莾传无使百僚元元失望释道恒道标荅秦主书伏愿鉴其元元之情又曰不胜元元之至真诰杨君荅灵萧曰济某元元宿夜所愿则当采章懐之言金匮曰天道无亲常与善人今海内陆沉于殷久矣何乃急于元元哉则可用髙颜之觧又西都赋曰元元本本殚见洽闻章懐注曰元其元本其本李善注谓得其元本汉书叙传曰元元本本数始于一张晏曰数之元本也潘尼乗舆箴元元遂初芒芒太始又似悠悠之意卢鸿洞元室歌曰谈空空兮核元元葢本北山移文谈空空于释部核元元于道流乃以玄玄代元元耳只字单词固已一致百虑矣

　　蛊冶通用

　　杨用修云易冶容诲淫太平广记引之作蛊容诲淫左传女惑男曰蛊国语蛊女纵欲张平子西京赋妖蛊艳夫夏姬美声畅于虞氏南都赋侍者蛊媚巾■〈巾冓〉鲜明五臣注作冶媚马融广成颂古冶作蛊字可证陈晦伯正杨云广记引易见第几卷何不明言意谓广记繁富人难徧阅故每借以欺人耳七修类藁曰海观张天锡作文敏捷而用字率杜撰人有质者则髙声应曰出太平广记葢其书世所罕也公引广记无亦天锡之故智而沿以误人乎
　　西湖志张锡字天锡号海观钱塘人天顺壬午乡荐山西教谕
　　西京赋良注曰蛊艳美也
　　南都赋良注曰蛊媚美容也并无冶字
　　广成颂田开古蛊注音冶不云古字
　　夫一冶字也欲野则野欲蛊则蛊为子字者不亦难乎使公冶长有知又将有用修大横之诮矣
　　广之曰维摩诘经有妖蛊语唐沙门玄应音义曰蛊周易作冶冶容诲淫刘瓛曰冶妖冶谓姿态之貌也据此蛊冶通用葢一证也西京赋妖蛊艳夫夏姬注曰蛊音野傅武仲舞赋貌嫽妙以妖蛊五臣作妖冶张衡思玄赋咸妖丽以蛊媚章懐注亦曰蛊音冶谢惠连诗郦生无文章西施整妖冶胡为空耿介悲哉君志琐冶果邬切则谢又读冶为蛊至晏子春秋古冶子广成颂作古蛊章懐注曰蛊与冶通二字通用灼然覩矣又易冶容郑玄陆绩虞翻姚信并作野容云野言妖野也且野葛钩吻论衡作冶葛则冶通于野抑有前模用修按据歴歴晦伯空劾无验固知文囿之中忌能者多虚襟者少

　　靺鞨

　　杨用修曰靺鞨国名古肃慎地其地产寳大如巨栗中国谓之靺鞨文与可朱樱歌云金衣珍禽弄深樾禁籞朱樱班若缬上幸离宫促荐新藤篮寳笼貂珰发凝霞作丸珠尚软油露成津蜜初割君王午坐鼓猗兰翡翠一盘红靺鞨葛鲁卿西江月词云靺鞨斜红带柳琉璃嫩緑平桥人间花月见新妖不数江南蘓小二公诗词皆用靺鞨事人罕知者
　　陈氏正杨曰唐代宗时楚州尼真如李氏者得天寳曰红靺鞨大如巨栗赤烂若朱樱见楚州刺史郑辂记
　　唐书外国传靺鞨附勿吉国下亦不云出此寳也
　　瀛涯胜覧云靺鞨国西瓜一枚二人举之今红子西瓜可云靺鞨乎
　　广之曰韵会云唐黑水靺鞨古肃慎地唐寳记有红靺鞨大如巨栗以靺鞨地产寳石也用修说本取黄氏按杜阳编曰尼真如得八寳二曰红靺鞨大如巨栗赤烂若朱樱视之可应手而碎触之则坚重不可破此有朱樱字故与可歌用之广异记曰干元中江淮度支率商旅五分之一有波斯胡人率一万五千贯腋下小瓶如拳问其所贮诡不寔对扬州长史邓景山问之胡云瓶中是紫靺鞨得之者为鬼神所护入火不烧渉水不溺有其物而无其价非明珠杂寳能及也又率一万贯瓶中有珠十二颗二书所称似皆类珠而韵会谓之石旧唐书肃宗纪曰上元二年楚州刺史崔侁献定国寳玉十三枚七曰红靺鞨大如巨栗赤如樱桃则又以为玉然曰如栗则为珠类近之而太平广记三百四十卷载李景亮作李章武传曰李章武字飞中山人生而敏博时人比之张华贞元三年诣华州恱其舍人家妇而私焉既别八九年自京师访之妇没矣章武具饮馔呼祭二更妇至迎拥携手欵若平生至五更仰望天汉呜咽悲怨于裙带上觧锦嚢取一物赠之其色绀碧坚宻似玉而冷状如小栗章武不识妇曰此所谓靺鞨寳出昆仑玄圃中彼亦不可得妾近于西岳与玉京夫人戏见此物于众寳珰上爱而访之夫人遂解以相授云洞天羣仙每得此一寳皆为光荣以郎奉玄道有精识故以投献愿常寳之此非人间所有遂赠诗而别后章武至东平丞相府因召玉工视所得靺鞨寳工不知不敢雕刻及使大梁又召玉工因其形雕作槲叶象奉使上京每贮懐中至市偶见胡僧近马叩头曰君有寳玉在懐乞一见僧捧玩移时云此天上至物非人间有也则又非玉非珠矣隋书曰波斯国出琴瑟呼洛羯吕腾火齐所谓呼洛羯疑靺鞨之类又女国王姓蘓毗字末羯末羯当与靺鞨同葢亦以异寳为字也晦伯讥用修言出挹娄而不能证其产自玄圃亦目睫之论乎且肃宗以崔侁之献改元寳应谓在代宗时亦误

　　勑

　　学圃藼蘓曰谈苑曰千字文题云勅贠外散骑侍郎周兴嗣次韵勑字乃梁字传冩误耳当时命令尚未称勑至唐显庆中不经鳯阁鸾台不得称勑勑之名始定于此
　　金石録曰后周河渎碑云琅邪王褒字子渊造华岳庙碑云万纽于谨撰赵文渊字德本奉勑书后周距梁时未逺又隋薛道衡撰老子碑唐初虞世南撰孔子庙堂碑欧阳询书九成宫碑皆作奉勑书此类甚众要不始于显庆大年之说非也晦伯以为梁髙僧传宋元嘉时求那跋摩至南海文帝勑州郡全资发下京及至建业勑住祗洹寺南史郁林时恩幸吕珍之营宅材官相语曰宁拒至尊勑不可违舎人命徐龙驹常住含章殿南面向案代帝画勑北齐书乐陵王百年尝作数勑字武城斩之梁书范云卒礼官请谥宣而勑谥曰文文选有任昉奉答勑示七夕诗广弘明集有梁武勑答臣下神灭论公王朝贵客在宋齐已称勑矣
　　广之曰此论宛委余编亦有之陈与王相为水火藼蘓岂捃摭故实以高之乎然诏勑之名不自宋齐始也晋八王故事张方逼上出谒宗庙上以青筒诏勑中书曰朕体中不佳不堪出也晋故有勑矣蜀志亦屡称勑后汉书光武之让吴汉征邓禹还皆以勑书刘歆七略云孝武皇帝勑丞相广开献书之路则汉代咸施勑也故释名曰勑饬也使自警饬不敢废慢也独断曰戒书戒勑勑史太守及三邉营官被勑文曰有诏勑某官是为戒勑也文心雕龙曰汉初定仪则命有四品一曰册书二曰制书三曰诏书四曰戒勑书称勑天之命本经典以立名目者也武帝选言弘奥劝戒渊雅逮光武造次喜怒时或偏滥勑责侯霸称黄钺一下实乖宪章明帝每为诏勑假乎外请夫王言崇秘百辟其刑勑戒恒诰则笔吐星汉之华明罚勑法则辞有秋霜之烈戒勑为文实诏之切者周穆命郊父受勑宪此其事也魏武称作勑戒当指事而诰勿得依违晓治要矣及晋武勑戒偹告百官勑都督以兵要戒州牧以董司有训典焉若汉髙祖之勑太子顾命之作也歴观前载勑之为名已起中古岂独宋齐乎龙鱼河图翠妫之川大龟负图尧勑臣下写取告瑞应史册中往往面传帝命便名为诏口衔天宪即称曰诏亦不必一札十行鸾章鳯采也

　　○匡徐

　　藁砧破镜

　　徐渭青藤山人路史曰破镜兽而飞者然飞不能上但能下故登木以窥物飞而下食之破镜飞上天是比夫出无还期犹马生角与乌白头之谓也砧是砆石以讳夫似矣而藁者禾秸也岂古时穏砧故以藁故连称之耶
　　枭食母破镜食父俱详见于楞严经及封禅书
　　匡曰齐梁乐府多取异名之物指喻其意如以春蚕为思芙蓉为怜黄蘗黄连为苦空局为无期方相为欺人牛迹为啼痕投壶为作娇空织残机为无匹石阙石版为悲木栖床为坐相思往往而然是诗藁砧为砆谜夫字也山上山谜出字也大刀头本李陵传谜环字也破镜象新月形谜弦月也旧说出许彦周诗话原自允当文长偶读封禅书輙标新解不知其为笑于闺妇也国风思夫喻之杲日又比之殷雷半月之言颇合风人之旨且方何为期六日不詹优柔思悲日月以冀即葛生蘝蔓之咏锦衾角枕之词亦自叹就木之时持为同穴之誓未有以为无还期者若指为乌白羝乳之类是明谓无定河边之骨春闺梦里之人思妇忍为此言哉且银闺托喻自有比翼鸳鸯诸禽而取譬食父之獍何太不伦桓谭新论曰男子毕康杀其母诏焚烧其尸暴其罪于天下予上章言宣帝时公卿朝会丞相问次曰闻枭生子长且食母乃能飞然乎有贤者应曰但闻乌子反哺耳丞相大惭君子之于禽兽尚讳之况人乎推此而言以枭獍歌其夫岂情也哉按郊祀志孟康曰枭鸟名食母破镜兽名食父破镜如貙而乕眼未闻其解飞也周书无为乕傅翼将飞入宫择人而食破镜若飞食人何必以所生充一饱乎楞严经云破镜鸟以毒树果抱为其子子成父母皆遭其食则又为羽族能飞者何不更指此乎何逊望新月诗曰初宿长淮上破镜出云明今夕千余里双蛾映水生李白荅裴侍御书忆昨新月生西檐若重钩今来何所似破镜悬清秋钱起送夏侯校书诗破镜催归客残阳见旧山元稹决絶词曰感破镜之分明睹泪痕之余血钱以残阳作对元以分明为词与彼出云悬秋者岂亦傅翼之貙抱果之禽耶王融代藁砧诗花蒂今何在亦是林下生何当垂双髻团扇云间明又云镜台今何在寸身正相随何当碎联玉云上璧已亏花蒂柎也说文花下萼也亦夫之谜林下生亦出也双髻鬟也团扇本班姬诗明月隠语也镜台跗也联玉连环也碎则环矣云上璧亏月之下弦也元长解已如此徐君殆未见与又藁砧是打藁之砧亦非藉砧之藁如用藉物助语藁字为虚设矣

　　少儿子夫

　　青藤路史曰卫青字仲卿郑季所生而冒卫姓母卫媪长子字长君长女名卫孺嫁太仆公孙贺次女名少儿又名子夫少儿既通陈掌又通霍仲孺生去病其后始从平阳主家得幸汉武帝立为皇后歩广史记所称子夫男弟者是也此又非郑季所生不知媪更通何人而亦冒卫姓者也
　　郑季平阳人为吏给事平阳侯曺寿家霍仲孺亦平阳人以县吏给事平阳侯家霍光乃去病之弟仲孺后娶所生也其后去病既贵知为仲孺子而父仲孺焉卫青则终不父郑季青卫媪所生去病少儿所生则去病乃青之甥也平阳侯曺寿尚平阳公主而封侯公主汉武之妹也卫媪曺寿婢妾軰也郑季先固有嫡妻史失其姓愚按卫媪既云平阳侯之婢妾与郑季通而生青既不从郑姓又不从曺姓而顾从其母姓岂当生时媪归其家而青留长于曺耶如此则知之者众矣安得终不闻于曺寿耶且长子长君长女卫孺次女子夫季子歩广俱不从曺姓而从卫姓又何耶
　　匡之曰汉书卫青传曰青父郑季平阳人以县吏给事侯家平阳侯曺寿尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝故青冒姓卫氏卫媪长女君孺次女少儿次女则子夫子夫男弟歩广皆冒卫氏霍去病传曰去病大将军青姊少儿子也其父霍仲孺以县吏给事平阳侯家与侍者卫少儿私通生去病仲孺吏毕归家娶妇生光久之少儿女弟子夫得幸武帝立为皇后去病以皇后姊子贵幸卫皇后传曰后字子夫为平阳主讴者武帝过平阳主子夫侍尚衣轩中得幸主因奏子夫送入宫上车拊其背曰行矣即贵无相忘入宫有身尊宠元朔元年生男据遂立为皇后
　　夫少儿则子夫姊也先通霍仲孺生去病而后嫁陈掌嫁陈掌在子夫册立之后诸传歴歴言之文长乃云少儿又名子夫既通陈掌复通仲孺生去病后从平阳主家得幸汉武立为皇后是谓卫皇后已为陈霍所淫而后入宫既生霍冠军而末乃生太子据为皇后是骠骑为后园同母兄也岂不悖哉且曺寿少列侯尚主非尚主而封列侯也侯家富溢盛满家童数千邪淫自恣配合无忌生男为圉生女为妾如鸡鹜之成羣长雏育子飞栖随意主岂问其所生哉而以为何不闻于曺寿夫寿以恶疾公主更为长平侯妻已不得庇其伉俪而亡之而暇知婢妾之淫子乎抑颜师古云卫者举其夫家姓也果尔则卫长君君孺少儿子夫歩广皆媪夫卫某所生特间一淫于郑季而生青遂不得不冒姓卫耳又青归而民母之子不以为兄弟数后因皇后贵幸故冒卫姓则安得父郑季乎然青传谓皆冒卫氏则卫媪未必为卫家妇颜籕之言亦未可信也虽然公主既嫁而郑季始与主婢通生青则主于青不啻倍年仳离之日黾勉归青此与馆陶主之牡董偃无异老妇得其士夫武帝都不以为魗甚矣汉法之陋也然公主得配大将军为夫正頼皇后为言是亦可以酬前日拊背之祝矣

　　蔡琰

　　青藤山人路史曰羊祜蔡邕外孙如此则邕之女又尝嫁羊姓矣一嫁卫仲道一嫁董祀一嫁羊一适单于凡歴四男子或邕更有一女耶非女琰耶或伯仲之女耶
　　匡曰蔡琰传曰陈留董祀妻者同郡蔡邕之女也名琰字文姬明嫁董氏而终故系之董祀如更适羊则史当称太山羊衜妻者陈留蔡邕女矣且琰没于南匈奴左贤王非单于也若事单于则琰为阏氏可得而赎乎又羊衜前取孔融女生发后妻生承及祜发承俱病祜母以不能两存乃悉心养发发得济而承竟死若承为文姬所生则母子永别悲歌伤懐而承在殇宫恩勤曾不及他人之子汉恩何浅此何深也按羊祜传祜蔡邕外孙景献皇后同产弟羊后传曰后父衜上党太守母陈留蔡氏汉左中郎将邕女也司马景王纳之无子武帝受禅号弘训太后泰始九年追赠蔡氏济阳县君邑曰穆据此则非文姬审矣然则徽瑜及祜葢文姬姊妹所育以为歴四男子者非以其生命不辰异域是居也耶至伯仲之女不得谓其子为外孙也抑又论之羊祜讨吴有功将进爵土乞以赐舅子蔡袭诏封袭关内侯袭非邕之孙乎又世说新语注引蔡充别传曰充祖睦蔡邕孙也而晋书蔡谟传曰蔡睦魏尚书睦生德乐平太守德生充为东曺掾充生谟至司徒谟生邵系等世系昭然邕未尝为廷坚之不祀也而史言曺操痛邕无嗣遣使者以金璧赎琰还岂为其早凋故乎琰之诗曰家既迎兮当归宁则邕妻尚存也疑是时羊氏妇亦亡故操赎及胡妃然羊祜卒于咸佑五年年五十八计以黄初元年生则于时济阳君犹在胡为间关而赎文姬又岂为才女能传业故与然蔡豹传曰豹髙祖质汉卫尉左中郎将邕叔父也祖睦魏尚书父宏阴平太守据此则睦为邕叔父之孙与世说注不同未知孰是又按是时有二羊衜一祜父上党太守一孙权太子登中庶子有人伦之鉴识至桂杨太守两人葢同时而各仕一国也

　　○通焦

　　崔浩

　　焦氏笔乗云魏太武杀崔浩云刋所撰国史于路暴扬国恶遂族诛浩夫浩修国史直笔乃其职耳惟是刋石衢路若为可罪何至赤其族哉及阅宋书柳元景传虏主南冦汝颕浩宻有异谋泄被诛然后知浩受祸之酷自有其故特因史事发耳
　　通之曰天启壬戌春予为崔孟起撰绵史于白马公事洗练特详时有弹驳今犹记其畧其一曰广弘明集曰太武灭佛法时太子晃监国频上表陈刑杀沙门之滥再三不许有沙门玄髙者晃师之崔浩得幸于帝恐晃摄政或见危逐宻谗于帝云晃有异圗若不先虑后悔何及又晃结纳玄髙髙通灵鬼物善得人心可不猜耶帝初不从且幽之帝梦其祖父执劔怒曰太子仁孝如何信谗帝寤集朝臣论之咸云太子仁孝枉见幽辱帝乃出晃以政归之浩又譛云太子前事实有谋心但结玄髙道术故令先帝降梦如此勿论事迹难明若不早除必为巨害帝遂幽死晃于禁中缢髙于郊南崔浩谗词既深能令父猜其子乃至幽死况沙门乎婴按太平真君十一年六月浩被诛夷明年六月晃遭摧殒则晃之祸不由浩兴也读魏收魏书收葢不平于浩者浩之细瑕辄加曲笔况兹大事能无直书收于浩传云太武以浩辅导东宫之勤赐缯絮布帛各千叚于阉官传云东宫为宗爱所构以忧薨凡收书太武连岁行幸晃亦弥年监抚而于爱传忽露其事若以浩之浸润而酿晃之旤故收宁能为浩贷乎玄髙事慧皎髙僧传大同但云伪太平五年九月髙就祸于平城之东隅是宋元嘉二十一年不言杀晃道宣所记殆为厚诬顾浩之署人不让副主铜龙之贵视等弁髦金马之慈藐诸纨袴人之多言葢亦有自矣　其一曰宋书曰北魏以柳光世为折冲将军河北太守封西陵男光世姊夫伪司徒崔浩魏之相也元嘉二十七年魏主拓跋焘南冦汝颕浩宻有异圗光世要河北义士为浩应浩谋泄被诛河东大姓坐连谋夷灭者甚众光世南奔得免婴按浩之在魏佐命运筹固无遗策跃马跋扈葢非其人髙欢宇文泰之徒并嚄唶宿将屈身弱主故能沦移鼎祚手夺神器不遭倾頺之运而事猜祸之君七十老公反欲何为异时李孝伯卒太武悼之曰李宣城可惜又曰朕失言崔司徒可惜李宣城可哀若浩名列叛人岂宜追悼魏收作魏书齐文宣敕曰好直笔朕终不作魏太武诛史官文宣魏之臣吏闻见不遥造次一言必非饰说明矣异圗不宻或魏人讳其国恶而以浩反闻于南朝故匹敌史官乐书其事乎又浩本传言浩妻并郭逸女而此云光世姊夫未知何谓恐沈约之说为非虽然魏书曰浩非毁佛法妻敬好释典浩怒取而焚之捐灰厕中及浩幽执槛中卫士数十人溲其上自宰司之被戮辱未有如浩者世以为报应之验髙僧传曰博陵崔浩猜嫉释教与天师冦氏说伪主焘以伪太平七年毁灭佛法枭斩沙门太平末有释昙始为说法焘大生惭愧遂感疠疾崔冦次发恶病焘以过由于彼于是诛翦二家门族都尽续髙僧释昙曜传曰太平真君七年司徒崔浩邪佞谀词令帝珍敬老氏虔刘释种至庚寅年太武感致疠疾方始开悟兼有白足禅师来相启发帝心悔诛夷崔氏按若此言则浩于谤佛得罪已深酿祸莫祷即令日行万善亦宜偹极五刑刋史谋叛皆其微咎耳抑自作之孽者乃西方圣人夺其鉴而速其殃耶附论以快夫佞佛者

　　紫葢黄旗

　　焦氏续笔乘云吴书曰太常陈化使魏魏文帝酒酣问曰呉魏峙立谁将平一海内者乎化曰易称帝出乎震加闻先哲知命旧说紫葢黄旗运在东南帝心竒其辞江表传曰丹阳刁玄使蜀得司马徽与刘廙论运命厯数事玄诈増其文以诳国人曰黄旗紫葢见于东南终有天下者荆扬之君乎但知其为符瑞未明言其为气也及见薛道衡隋髙祖功德颂云谈紫葢黄旗之气恃龙蟠虎踞之险又宋书符瑞志云汉世术士言黄旗紫葢见于斗牛之间江东有天子气始知其所出
　　通曰按选注司马徽与刘恭嗣书曰黄旗紫葢恒见东南终成天下者扬州之君子乎此岂刁玄诈増者耶陈化称先哲之说沈约举术士之谈葢即司马徽之前语通鉴作刁玄诈称谶文岂别有据乎鲍照河清颂曰黄旗西映紫葢东辉谢朓诗黄旗映朱邸李周翰注曰黄旗瑞气也魏书梁范胥与李谐接对曰亦金陵王气兆于先代黄旗紫葢本出东南江左文人以斯借口久矣又魏收五胡传叙曰指言井络假上帝之祉妄说黄旗云人君之气徐陵太极殿铭曰紫葢黄旗扬都之王气长久虎踞龙蟠金陵之地体贞固薛颂文亦本此之谓也

　　繇

　　笔乘曰繇有六义黄履翁云汉髙帝繇咸阳则与徭同文纪无繇教训其民则与由同百官表咎繇则与陶同李寻传繇俗则与謡同韦孟诗犬马繇繇则与悠同班固赋谟先圣之大繇则与猷同一字凡六用
　　通曰此字六用并存汉书诸美虽臻逸义未究案尔雅繇喜也郭璞曰礼记曰人喜则斯陶陶斯咏咏斯犹犹即繇也古今字尔则与犹同赵充国上书臣恐国家忧累繇十年数不二三岁而已此同犹字当训尚与咏斯犹之义又述异记元赞宾礼故老优繇亮直则与游同地理志曰南郡髙成县洈山洈水所出东入繇繇水南至华容入江而水经曰油水出孱陵县注曰县有白石山油水所出东与洈水合水出髙成县洈山东至孱陵入油水则繇与油同左传昭二十六年齐子渊捷射中楯瓦繇朐汰辀杜预曰繇过也则与尤同郑玄周礼追师注曰副之遗象若今歩繇疏曰汉之歩繇谓在首时行歩繇动也则与揺同说文曰繇草盛貎夏书曰厥草惟蘨今禹贡作繇则与蘨同又左传其繇杜预曰卜兆辞陆德明音直救反颜师古文纪注曰本作籀则与籀同山海经共工臣曰相繇郭璞曰相柳也语声转耳则亦与柳同

　　离有十六义

　　笔乘曰离字有十六义黄离仓庚也见说文离丽也离也者明也见易雉离于罗见毛诗大琴谓之离见尔雅释乐流离鸟名见诗注前长离而后矞皇长离鳯也见相如赋纎离马名见李斯书离丽参差也见文选侏离夷语也见汉南蛮传株离西夷乐名又设服离卫注陈也见左传又雒离木名茔冢中之树见孔子世家又水名零陵离水东南至广信入鬰林见地理志又姓离娄见孟子又转去声不离飞鸟不可须臾离也见礼记又转力尔切轮囷离竒又离靡广衍见汉书
　　通曰王逸离骚序曰离别也又注曰近曰离逺曰别夫离之为义贰之散之觧而析之乖而分之沮而骇之畔而逷之无所不可然尚有异者易畴离祉九家注曰离附也诗月离于毕正义曰厯也晋语郭偃曰非天不离数韦昭注离厯也非有天命佑助不能厯数长久也诗乱离瘼矣毛传曰离忧也周语聴滛日离其名韦昭曰离失也仪礼大射司射西面命曰中离维网郑玄注离犹过也猎也又士冠礼离肺实于鼎郑玄曰离割也又乡饮酒礼肺皆离郑玄注犹■〈扌奎〉也又士虞礼离肺肤祭郑注离肺举肺也少仪注曰离■〈奎刂〉离之也曲礼曰离坐离立郑注离两也疏曰易明两作离是离为两也公羊传二国会曰离何休注二人议各是其所是非其所非道不同不足采取故谓之离会庄子曰天下有大葘子独先离之陆德明音义离着也招魂曰离榭修幕王逸注离列也方言曰罗谓之离离谓之罗郭璞注曰皆行列物也又王融注璯弁星离玉帛云聚皆此义也淮南子阴阳相桷离者必病髙诱注离遭也又曰皆离其童蒙之心髙诱说离去也方言曰物邈离也楚谓之越或谓之逺吴越曰伆又曰参蠡分也齐曰参楚曰蠡秦晋曰离又曰斯掬离也齐陈曰斯燕之外郊朝鲜冽水之间曰掬吕覧形性相离髙诱注离违也后汉书刘盆子曰无所离死太子贤注离避也又章帝策东平王曰非我宪王其孰离之注离被也剧秦美新曰非新室其畴离之李善曰离应也思玄赋离朱唇而微笑张衡自注曰离开也吴都赋曰百室离房吕延济注曰离犹异也陆机连珠百官恪居以赴八音之离刘良注离犹节也左传叶公子髙曰偏重必离杜预注譬如物偏重则离败是觧离为败也山海经离耳国郭璞注锼离其耳分令下垂王褒洞箫赋锼镂离洒则训离为锼者任彦升表闭门荒郊载离寒暑吕延济曰离经也然诗载离寒暑笺曰至今则更夏暑冬寒又觧为更矣释名曰詈离也以此挂离之也则亦可训詈广雅曰靡丽离也则又可训靡谢惠连鞠歌行南荆璧万金赀卞和不斵与石离则似当觧为同矣复有两字成文者周礼形方氏正其封疆无有华丽之地郑注正之使不■〈亻瓜〉邪离絶也魏都赋饰华离以矜然礼记明堂位垂之和钟叔之离磬郑注和离谓次序其声悬尚书虞大传曰东岳阳伯之乐舞株离郑注株离舞曲名言象物生株离也明堂位疏引白虎通乐元语曰西夷之乐曰禁东夷之乐曰朝离万物微离地而生也又曰朝离即株离也诗雅南周礼鞮鞻氏注并云西夷之乐曰株离葢出钩命决与此异者诗正义谓物生与成皆有离其根株之义也婴案今白虎通作株离而东都赋僸佅兠离罔不俱集则株侏朝兠四字皆声转而字通耳蔡文姬诗曰言兠离兮伏窈停太子贤注兠离匃奴言语之貎此与乐舞又别九章曰妬被离而障之严忌哀时命曰劔淋离而从横王逸注淋离长貎王褒洞箫赋和纷离其四溢李善曰纷离声四散貎风赋曰被丽披离善又曰四散之貎琴赋丰融披离张铣注则曰披离通畅而清也太玄疑曰阴阳相硙物咸雕离后汉书郭后以衰离见贬夏侯湛山路吟曰丘陵兮连离尔雅曰覭髳茀离也郭璞曰谓草蒙木之茸翳荟也茀离即弥离弥离犹蒙茸耳又古乐府木兰词雄兎脚扑朔雌兎眼迷离迷离亦作弥离庄子曰支离疏者頥隠于齐肩髙于顶会撮指天五管在上两髀为胁司马彪注形体支离不全貎疏其名庄子又曰闉跂支离无脤说卫灵公崔譔注曰闉跂偃者也支离伛者也庄又曰支离叔与滑介叔观于冥伯之丘李頥注支离忘形滑介忘智谢灵运诗曰曰余支离刘良注曰毁瘁也左传哀二十五年卫侯为支离之卒杜预曰支离陈名鲁灵光殿赋曰支离分赴吕尚注谓椽一一分布也魏都赋朱桷森布而支离法言何五经之支离注曰分散也孔丛子曰词气支离喻取多端是支离有数义也广雅曰陆离参差也淮南子流漫陆离髙诱注陆离美好貎楚词玉佩兮陆离王逸注众多而美也九章曰带长铗之陆离吕尚注剑低昻貎招魂曰长发曼鬋艳陆离刘良注美色貎甘泉赋声駍隠以陆离吕向曰奔驰貎扬雄校猎赋牢落陆离郭璞注羣奔走也赋又曰先后陆离张铣注分布貎赋更曰鲜扁陆离刘良注陈列貎而史记相如赋前陆离而后潏湟注曰皆神名也刘向九叹曰薜荔饰而陆离荐王逸注陆离美玉也古乐府姑恩曲曰前导陆离兽后来朱鸟粦凤凰则又为兽名是陆离亦有诸义矣李陵书流离辛苦上林赋曰流离轻禽张楫曰放散也颜师古注曰困苦之也长门赋涕流离而从横刘良曰涕垂貎洞箫赋曳虹采之流离又曰优游流离刘良曰流离分散声孙炎觧大琴谓之离曰声多变音流离也淮南子纷琳浪以流离路温书死人之血流离于市陆机文赋终流离于濡翰李善注流离津液流貎李周翰曰水墨染于纸貌崔光表蒙曝尘日涣汗流离羽猎赋椎夜光之流离西域传曰罽宾国出珊瑚虎魄流离孟康曰流离青色如玉魏畧曰大秦国出黒白赤红青緑缥绀黄紫十种流离颜师古曰此自然之物采泽光润踰于众玉颜色不恒此则流离之异义也诗其桐其椅其实离离毛传曰离离垂也疏云垂而繁多也韩诗曰离离长貎南都赋结朱实之离离吕向曰茂盛貎荀子劳苦事业之中儢儢然离离然杨倞注离离不亲事貎刘向九叹曾哀凄欷心离离兮王逸注离离剥裂貎尚书大传曰书之论事离离若参辰之错行李镜逺诗帘影复离离释名曰篱离也以柴竹作之疏离离也左传昭十三年蔡藩为军杜预注藩离也陆德明曰离依字应作篱今作离假借也思玄赋曵云旗之离离张铣曰飞貎挚虞思游赋曰眺悬舟之离离梁武帝诗飞鸟起离离栁恽诗离离出塞禽沈约八咏鴈门早鸿离离度又秋夜诗离离鴈度云又诗白云复离离何晏景福殿赋离离列钱张铣注分别貎谢朓诗杂石下离离梁简文诗离离细碛浄河东记元和时江陵鬼诗秋天云静月离离此皆叠字成文而义乃殊别者也易曰离为日故天问曰阳离爰死思游赋曰寻凯风而南暨兮谢太阳于炎离支道林五月长齐诗朱离吐凝阳葢谓夏日也梁昭明太子诗刻桷映晨离谓朝旭也而傅咸赠王何诗二离扬清晖李善曰二离日月也则离亦谓月矣又为星名隋天文志秦代东三星南北列曰离瑜离袿衣也瑜玉饰皆妇人之服星也班媫妤赋申佩离以自思师古曰离袿衣之带也女子适人父亲结其离而戒之又人名左传桓七年邓侯吾离来朝文八年宋杀公孙锺离襄十四年范宣子执戎子曰昔秦人廹逐乃祖吾离于瓜州史记李离者晋文公之理也华阳国志李雄亦有太尉李离吕氏春秋吴王臣有要离吴越春秋吴有大夫被离大戴礼曾子弟子单居离韩非子有魏相冯离又史记燕有髙渐离秦有尉斯离将王离骠骑传有大当户铜离亦作稠离汉书济东王彭离西域传乌孙小昆弥拊离车师后王须置离后汉西羗传烧当种那离南夷传卭都大牛种封离蜀志张嶷传旄牛夷种狼离益部耆旧记有广汉王离字伯元后赵录有大将军张离京兆太守刘季离前秦有护羗将军髙离隋书周时突厥可汗歩离是也有为字者华阳志江原人美阳令王皓字子离是也又人姓离朱后载记有北燕髙云幸臣离班也又复姓庄子朱泙漫学屠龙于支离益司马彪曰支离益人姓名世本嬴姓之后为锺离氏列女传有无盐女锺离春战国策齐处子锺离子史记楚锺离昧后汉锺离意论衡有锺离产公会稽典录锺离绪锺离■〈马国〉魏志吴将锺离茂吴志锺离牧是也又经野名管子曰方六里命之曰暴五暴曰部五部命之曰聚聚有市四聚为一离五离为一制是也又县名地理志太原之予离九江之锺离沛郡之符离是也又郡名晋书蘓峻平后于汉故九江郡界置锺离郡是也又山名山海经支离之山淯水出焉水经作攻离山海经又曰合离山在酒泉会水县东北后汉南蛮传巴郡五姓蛮出于武落锺离山山有赤黑二宂水经注河南有涧水出离山东南流注于离山涧水也又丘名越絶书勾践驰于离丘也水名尚有之汉书郁林临城县有侵离水行七百里水经注瓦亭水南径成纪县歴长离川谓之长离水也亦湖水名水经注子胥渎水东入离湖湖在华容县东亦城名左传舒鸠有离城形地志斛城县有扶离城也亦地名世本□居篇曰孰哉居畨离孰姑徒勾吴汉书路慱德封邳离侯表云在朱虚路史曰离本舒鸠地今通利军之黎阳有故东离城汉邓弱封离侯于此魏志夏侯渊传略阳有长离诸羌所屯又凉记吕纂讨业沮渠蒙逊屯临洮为业声战于合离是也亦关名后汉班勇传马耆国有爵离关是也亦以号寺释道安西域记龟兹国北山上有寺名雀离大清浄又北齐书宣城公叡至永巷被执送华林园雀离佛院拉杀此在邺者亦以字塔伽蓝记干陀罗城东南有雀离大浮图是也至于国名则地理志自合浦船行数月有谌离国西域传乌弋山离国乌贪訾离国后汉西域传东离国在天竺东南扶余北夷有索离国论衡作槖离魏略作槀离魏志韩在带方南有古离国一离国楚离国毕离国又有牟卢卑离监奚卑离诸国晋书禆离国在肃慎西北马行可百二日维摩诘经有毗耶离国鸠摩罗什注曰毗言稻工之所宜耶离言地平广庄严也长阿含经作毗舎离方等泥洹经作维耶离拾遗记有泥离之国而前赵录刘聪子约死于不周山见蒙珠离国等是也亦军名杜氏通典北庭节度使管墨离军在晋昌郡西北千里唐书张守珪为瓜州刺史墨离军使而王忠嗣伐吐谷浑于墨离是也又驿名唐地理志自振武军经尉迟川苦拔海九十里至莫离驿又营名魏志带方郡有﨑离营又戍名魏常景传安州有石离戌是也亦官名魏志倭人大官副曰卑奴母离是也若汉书武纪有李息卫青出云中至髙阙西至符离而卫青传讨蒲泥破符离崔浩以符离为漠北塞名如淳以蒲泥符离为二王号未审谁真耳又亲党亦名之尔雅姊妹之子为出出之子为离孙刘熈曰言逺离己也野服亦名之酉阳杂爼武宁蛮好着芒心接离名曰亭绥幞头亦名之张彦逺论画云幅巾传于汉魏幕离起自齐隋幞头始于周朝是也贫衣亦有之释名曰茧幕也贫者着衣以幕络以絮或谓之牵离煮熟烂牵引使离散如绵也甲帐亦有之洞冥记汉武帝置丽娟于明离之帐是也乐器又名之陆鸿渐武夷山记幔亭之宴命谢英妃抚长离长离者大筝也诗篇亦名之毛诗序曰黍离闵宗周也歌曲亦名之襄阳耆旧传楚有善歌者曰阳春白雪朝日鱼离汉鼔吹铙歌有翁离曲其词曰■〈扌雝〉离址中可筑室何承天作雍离篇词曰雝士多离心吴迈逺作长别离曲江淹作古别离梁简文作生别离又有双燕离是也唐摭言元相公在淛东时幕府有薛书记酒醉后掷注子击伤公犹子遂出幕既去作十离诗以赠十离者犬离主笔离手马离廐鹦鹉离笼燕离巢珠离掌鱼离池鹰离鞲竹离亭镜离台也赋颂亦名之魏文帝有感离赋北齐书魏收病甚放二姬及疾瘳追忆作懐离赋是也著书亦名之梁萧圆肃撰淮海乱离志是也又榖名拾遗记背明国有倾离豆见日叶垂覆地食者不老不疾又淮南泰族训曰离先稻熟而农夫耨之髙诱注稻米随而生者为离与稻相似耨之谓少实也又草名本草曰防癸一名爵离离骚曰扈江离与辟芷王逸曰江离香草名子虚赋江离蘪芜注引张勃曰江离出临海县海中色青似乱发郭义恭云江离赤叶药对曰蘪芜一名江离博物志曰芎藭苗曰江离根曰蘪芜也又古今注牛亨问将离别相赠以芍药者何董仲舒荅曰芍药一名可离故将别以为赠又东方朔传文帝莞蒲为席师古曰莞夫离也今谓之葱蒲又抱朴子仙方有合离草一名离母根如芋魁亦木名子虚赋檗离朱杨张楫曰檗皮可染者离山梨也又西京杂记上林苑有流离树十株亦鸟名诗流离之子毛传曰鸟也少好长丑陆玑疏曰枭也关西谓之流离大则食其母广雅曰■〈鸟焱〉离怪鸟属也又兽名史记牧誓曰如豺如离徐广曰此训与螭同班固典引曰虎离其师又周书及北史突厥之先狼种故旗纛上施金狼头侍卫之士谓之附离夏言亦狼也又鱼名上林赋■〈鱼亘〉■〈鱼瞢〉渐离司马彪注渐离鱼名史记作螹离亦虫名古今注蜻蜓小而黄者曰胡离然则十六义外尚得百六十弱侯之说葢出黄公绍直翁韵会隘矣更案郭璞尔雅注曰鹠鷅犹流离诗所谓流离之子则字异也郭又曰黄鸟俗呼黄离留说文曰离黄仓庚也皆不云黄离惟吕覧仲春苍庚鸣髙诱注曰苍庚黎黄楚人谓之黄离云见说文误也又荀子曰骅骝騹骥纎离绿耳古之良马也李斯葢传其师说耳

　　苴有十四音

　　焦氏笔乘曰苴字有十四音七闾切麻也子闾切苴杖也又子旅切履中荐也又布交切天苴地名在益州见史记注又天苴与巴同又子邪切菜壤也一曰猎场又似嗟切苴咩城在云南又鉏加切诗传曰水中浮草也水草曰苴字一作■〈艹查〉又作浾今作渣非又都贾切土苴不精细也又侧下切粪草也又则鱼切说文曰酢菜也酢古醋字又庄俱切姓也汉有苴氏又则吾切茅藉祭也又将预切糟魄也又子余切苞苴嚢货也
　　通之曰此说多本黄氏而案据不审予为再考之有当从子余声者毛诗孔子曰吾于木瓜见苞苴之礼行笺曰以果实相遗者必苞苴之曲礼凡以弓剑苞苴箪笥问人郑玄注苞者苞裹鱼肉或以苇或以茅疏曰苴以草藉器而贮之物也内则炮取豚编萑以苴之陆德明曰苴苞裹也禹贡孔安国传曰王者封五色土为社建诸侯则割其方色土与之使立社苴以白茅陆德明曰苴苞褁也史记司马穰苴者田氏庶孽齐景公尊为大司马说文曰苴履中草也广雅蘘荷莼苴莼普各切苴子鱼切有从子都声者周礼乡师共茅蒩郑玄注曰苴即士虞礼所谓苴刌茅长五寸束之者又司巫共蒩馆杜子春云蒩读为鉏书或为租茅褁肉也郑玄亦引仪礼作苴藉也仪礼主人取黍稷祭于苴郑玄曰苴所以藉祭也孝子将纳尸以事其亲为神疑于其位设苴以定之或曰苴主道也此葢蒩苴同也陆氏读又则鱼反又子徐反又将吕反又曰刘昌宗音緅有从七余声者诗叔苴传曰苴麻子曰疏曰拾取麻实以供羮菜也礼记闲传何以服苴苴恶貎也疏曰苴是黎黑色故为恶貎又从七须声礼记苴杖竹也疏曰苴者黯也心如斩斫貎必苍苴自然苴恶之色惟有竹也功臣表荻苴邑名在渤海管子曰苴多螣蟇此与菹同赵岐孟子注曰菹泽生草者也臻鱼切有仓胡切者庄子颜阖苴布之衣陆德明曰苴音麤有七加声者诗如彼栖苴传曰水中浮草也笺曰树上之栖苴疏曰苴是草木之枯槁者在树未落及已落为水所漂皆称苴也此则字与槎同匈奴传出九原二千余里至浮苴井亦当作此读耳有子与切者汉书终军传苴以白茅于江淮服虔曰苴作席也师古曰苴音沮又子豫反非苞苴之苴也又有同咀字者枚乗兎园赋选择纯熟絜取含苴注曰苴与咀通广韵曰子与切又慈吕切有从才古声者尔雅蓾蔖郭璞曰作履苴草疏蔖即蒯类中作履底字苑云■〈韦宛〉苴履底故云作履苴草是则字与蔖同也有从才野声者荀子大略篇曰蓝苴路作似知而非注曰苴读为姐谩也赵蕤注长短经知人篇曰苴者类智而非智或读为姐伺也【唐艺文志赵蕤字大宾梓州人开元召不赴有长短要术十卷】有从侧雅声者庄子土苴以治天下司马彪曰和粪草也李頥曰糟魄也陆德明曰土苴无心之貎又有从知雅声者髙诱吕氏春秋注曰土瓦砾也苴草蒯也土鼔蒯桴伊耆氏之乐也孝经曰安上治民莫善于礼移风易俗莫善于乐故可以治天下苴音同鲊矣至于如人姓者广韵子鱼切货殖传平陵苴氏为天下髙訾又列子有蒲苴子无切庄俱者说文苴酢菜侧鱼切黄氏云臻鱼切字与苴字不关又广韵蒩楚葵生水中侧加切渣与溠同浾为棠汁皆与苴字大异强傅成音殊为成蛇足若张仪传苴蜀相攻击徐广曰谯周曰益州天苴读为包黎之包音与巴相近以为今之巴郡索隠曰苴音巴谓巴蜀之夷自相攻击也今作苴者按巴苴草名今论巴遂误作苴也或巴人巴郡本音芭苴得名所以其字遂以苴为巴也注引天苴即巴苴也谯周蜀人知天苴之音读为巴黎之芭按芭黎即织木苴所以为苇篱也今江南亦谓苇篱曰芭篱婴按华阳国志曰蜀王别封弟葭萌于汉中号苴侯因名其邑曰葭萌苴侯与巴王为好巴与蜀雠故蜀王怒伐苴侯苴侯奔巴求救于秦周慎王五年秦张仪司马错伐蜀因取苴巴焉据此则史记所云苴蜀相攻击者乃蜀王伐葭萌而苴侯奔巴时事司马贞以苴字为误是不知有苴侯也夫苴邑葭萌巴都江州裂疆分土各守其疆号苴何得有芭音若邻壤同好而国名不殊逺怒邦交近惑民听千八百国未见此伦寻允南所谓天苴读如褒中之褒当是益州别邑地名乃声与巴近非谓苴即巴也徐野民疑为巴郡已非小司马之说愈背焦信为伯加声过矣且子虚赋诸柘巴苴文颕曰巴苴草名一名巴蕉南方草木状芭焦或曰巴苴则苴无乃有即消之切乎又唐书地理志安南通天竺道自羊苴咩城西至永昌故郡三百里又曰云南八十里至白崖城又八十里至龙尾又四十余里至羊苴咩城宋董冲释音云苴锄驾切咩迷遮切则焦氏以苴为似嗟切者葢因咩字而误也羊苴咩城今在大理府史照曰苴音酢又徐嗟切咩音养又弥嗟切薛能闻官军破吉浪诗越巂通游客苴咩闹聚蚊又西县涂中诗野色生肥芋乡仪捣散茶梯航经杜宇烽火彻苴咩新唐南诏传曰王都羊苴咩城又曰夷语睑若州有苴咩睑据此苴咩有两也又曰王亲兵曰朱弩佉苴佉苴韦带也择乡兵为四军罗苴子戴朱鞮鍪走险如飞百人置罗苴子统一人又曰望苴蛮者在兰苍江西男女勇健驰突若神凡出兵以望苴子前驱

　　诗用坐字

　　笔乗曰北齐刘逖诗无由似玄豹纵意坐山中坐字甚竒张说树坐参猿啸杜甫枫树坐猿猱黄莺并坐交愁湿又巫山秋夜萤火飞踈帘巧入坐人衣薛能花栏鸟坐低葢皆出逖然黄莺萤火二语风致逺胜可谓青出于蓝矣
　　通之曰豹本能蹲猿更觧坐此原物性何足为竒且潜坐山中逖以自况非指文豹而言张说之树坐参猿啸沙行入鹭群坐参行入亦写人游非为猿鸟咏也至黄鹂丹鸟用之虽曰清新亦渉纎巧刘逖既非作者子美曷为相师予案古乐府鸟生八九子端坐秦氏桂树间汉人所唱杜薛葢祖之耳

　　巵林卷六



　　●钦定四库全书

　　巵林卷七

　　（明）周婴 撰

　　○洗梅

　　宣城梅鼎祚禹金撰书记洞诠百十六卷又有诗乘古乐苑诸编暇日披览使人忘疲间有疎违稍为洗练故题曰洗梅

　　呉陆景

　　书记洞诠载吴陆景答从兄安成王书曰奉告清言溢目眷逮周委炎光已盛愿此胜宜仰承发止已次新林引迈务殷无妨怡赏三湘奥区九疑形胜浮州动浪闻眠鸥之旧说安流洞浦忆采若之遗风昔景伯出蕃髙风振古叔英之部清约见称兄政誉平宣威和兼济加以夏石竒云秋江迥月翰飞纸落理丰词富赏末兴余时希忆逮暌离方逺川涂修旷炎凉方改愿加珍勖绿字可传白云终间心伤泪洒投笔无宣梅氏云安成王疑有误
　　洗之曰艺文类聚友悌门有吴陆景与兄书下连又景答从兄安成王书云云梅氏凭之予谓此书词条绮蔚乃齐梁人语其体裁骈丽亦三国未有寻思久之因考梁书安成康王秀梁太祖顺之之子吴平侯萧景太祖弟崇之之子也实为从兄弟秀天监元年封六年都督荆湘九州岛诸军事安西将军荆州刺史立学校招隐逸讨蛮叛赡灾民简贫老百姓甚悦景亦以髙祖践祚封七年使持节督秦郢州之竟陵军事宁蛮校尉雍州刺史书中皆言荆湘事葢即是时也此当吴平侯萧景答从兄安成王书艺文类聚脱平侯萧三字耳梅氏不疑吴陆景之讹而疑安成王之误殆未绎书中语乎叔英者吴书孙峻字叔英坚族孙也性度恢弘才经文武为定武中郎将屯戍薄落书葢以宗室故实喻且为孙氏事益知此书非出士仁也然吕祖谦卧游录及尺牍清裁并云吴陆景士仁笔则数公先不能辨矣

　　至尊

　　洞诠周瑜与孙权笺曰当今天下方有事役是瑜乃心夙夜所忧愿至尊先虑未然然后康乐今既与曹操为敌刘备近在公安边境宻迩百姓未附宜得良将以镇抚之鲁肃智略足任乞以代瑜陨踣之日所怀尽矣梅氏云按权是时行车骑将军领徐州牧笺安得即称至尊此吴史氏追称之文耳
　　洗之曰孙权称帝后羣臣俱呼陛下自称吴王以前遡其承兄始据江东之日羣下皆呼至尊如刘备伐吴陆逊疏云伏愿至尊髙枕此黄武元年权称王时也吕瞢当袭南郡说权曰至尊以征虏能宜用之以瞢能宜用瞢此建安二十四年也权征合肥为张辽所袭贺齐曰至尊人主常当持重则建安二十年也自十四年刘备表权行车骑将军领徐州牧而瑜遂陨嗣后权未进号也曹公破走权迎鲁肃肃曰愿至尊威徳加于四海已在建安十三年权征黄祖时甘宁曰至尊当早规之又在十二年权直为讨虏将军领会稽太守耳容斋续笔尝以吴书称孙权至尊为疑予谓此或虞溥陈寿谬相推与然汉书楼护传主簿谏王商将军至尊不宜入闾巷是将军曾称至尊也黄羲仲十三州记曰郡之言君也改公侯之封而言君者至尊也是郡守亦可称至尊矣权既假讨虏守会稽虽称至尊亦不足怪

　　杜书

　　洞诠杜预与子贶书曰知汝颇欲念学今因还车致副书可案录受之当别置一室中勿复以借人梅氏曰预子锡无名贶者
　　洗之曰予谓贶义与锡同将撰书者讳锡而假之乎然李济翁资暇集曰惜借书籍俗曰惜一痴借二痴索三痴还四痴案玉府新书杜元凯遗子书曰书勿借人古人谚云借书一嗤还书二嗤后更生其词至三四因讹为痴也洞诠无古谚两语而尺牍清裁载王乐道与穆四书云出师颂絶妙古语借书一瓻还书二瓻在何逊上洞诠仍之亦载梁七卷末在王次道后而注云唐韵古之借书盛酒瓶名瓻杨用修六书索隐云瓻借用鸱扬雄酒箴所谓鸱夷也唐诗金钱百万酒千鸱婴考闻见录曰俗语借书与人为一痴还书为一痴常疑借书还书理也何痴之云后见王乐道与钱穆四书云云乃知今人讹以瓻为痴也按说文瓻酒器唐韵亦曰瓻酒器大者一石小者五斗古借书盛酒瓶葢唐时所解已然则作瓻者近是但以瓶盛书殊乖于义寻孙愐意当是谓借书时饷酒一瓻还书时复饷酒一瓻庶可通也又段成式庐陵宫下记曰今人云借书还书等为二痴据杜荆州书告贶云知汝颇欲念学今因还车致副书可按录受当别置一宅中勿复以借人古谚云有书借人为嗤借人书送还为嗤也则本作嗤字以瓻代嗤后人之凿也洞诠有讹此书差可相证穆四不审其人当是如中郎第五之类或钱穆叔之讹乎王乐道者王荆公有和其烘虱诗宋史王陶字乐道英宗太子詹事神宗拜枢宻御史中丞力攻韩琦徙知陈州正与穆叔同时此宋代人洞诠系之于梁岂梁有与同姓字者乎梅氏考摭弘博弹驳精核此条似觉未确宜更详之

　　陆书

　　洞诠陆云答兄书曰髙门降衡修庭树蓬梅氏引选注沈约弹王源文曰髙门降衡虽自已作颜延年诗幽门树蓬黎本此
　　洗之曰予按陆云答兄平原诗曰华堂倾构广宅颓墉髙门降衡修庭树蓬感物悲怀怆矣其伤选注中作答书葢字讹耳梅氏不觉宜删又洞诠陆云与兄平原书曰一日案行并视曹公器物琉璃笔一枚所希闻景初三年七月刘婕妤折之见此期复使人怅然注引周处风土记案魏武帝于汉为相不得有婕妤
　　又
　　景初是魏明帝年如此则文帝物也与曹公器玩同处故致舛错矣
　　洗之曰予览荆楚岁时记曰陆士衡云魏武帝刘婕妤以七月七日折琉璃笔葢即风土记中语案云书但谓魏武物至景初时为宫人所折耳二记并误又云是士衡书亦舛然谓魏武不得有婕妤尤非也魏武遗令曰吾婕妤伎人着铜雀台于台堂上施六尺床张繐帐朝晡上脯■〈僃，米代亻〉之属月朝十五輙向帐作伎据此则曹公当时颇夺汉宫嫔御不觉于遗令露之耳
　　又
　　云再拜尔乃使熊罴之士虓阚之将雄声泉涌逸气风亮超三军以奔厉贾余勇以成壮兆洪音于寂寞先无声而髙唱元兵时纷若屯云焕若积波授教斯谧静言勿哗严鼔隐其云戒万夫翕而咸和治安步以止立应金奏而靡戈进总干以乘言退挥旅而成罗及至景陵礼既毕归旅将振寻萦员转因濑葢旋若疾流之绕骏沈惊飙之靡狂尘羊肠转时命屏翳以夕降式飞亷而朝兴涂蒙雨而后清景带天而先澄陪俊臣于雕辂列名僚于后乘猛将起而虎当作雷駴啸商风肃其来应士凭势而响骇马嘘天而景凌梅禹金曰此有韵之文颇大类赋不知首何以云再拜为书也前书有云此中语于诸赋中何如且篇内有羊肠转时之语则此为赋明甚然特言兵旅岂所谓羊肠转者或是阵法如率然邪当以此附书后并呈平原后人混写耳
　　洗曰婴按陆云南征赋序曰太安二年秋八月羊玄之皇甫商敢行称乱迁逼乘舆大将军身统三军以谋国难四方之会众以百万军旅之盛自古未之有也十月军次朝歌讲武治戎观兵于殷墟于是作南征赋观此首所载命屏翳十句与熊罴之士至成罗十八句并在赋中但无元兵时三字与及至景陵至羊肠转时七语耳中间章次字法亦微异同葢此属草未定先呈平原也所谓静言勿哗景陵礼毕陪俊臣于雕辂列名僚于后乘皆非征伐之容乃是说讲武事云更有与兄书云欲作讲武赋逺言大体献之大将军才不便作大文得少许佳语不知此可出否故钞以白兄推寻始末正谓此篇数行所谓少许佳语也禹金注云云集无讲武赋予谓云易讲武为南征耳然此首非书在洞诠中宜删
　　予又按晋书帝纪及八王二陆传成都王颕为大将军都督中外诸军事转陆云大将军右司马前锋将军颕恃功骄奢百度废弛惮长沙王乂在内与河间王颙表诛后父羊玄之左将军皇甫商以平原内史陆机为前锋都督与颙将张方伐京师惠帝遣皇甫商距方于宜阳九月癸巳羊玄之奉帝旋于城东颕次朝歌机列军自朝歌至于河桥鼔声闻数百里汉魏以来出师之盛未之有也十月戊申长沙王乂奉天子与机战于鹿苑机军大败颕収斩之并収云夷三族据此葢与云南征赋序同云兄弟皆在颕军也委身非所以臣伐君天人不与长沙忠于帝室羊及皇甫帝所倚仗而谓之称乱谄颂成都以及孔怀谓逆为顺祗为词费且临事而惧此正其时而游情文墨以百万之师为谑曾未浃日身死族殱于卢志何尤于孟玖何恨乎此赋葢云之絶笔也

　　苻丕书

　　洞诠苻丕致谢玄求救书曰欲假途求粮还赴国难须援军既接以邺与之若西路不通长安陷没请率所领保守邺城乃覊縻一方文降而已注云晋书苻丕镇邺为慕容垂所攻请救于玄书称云云
　　洗之曰此首词理舛错不全按书似苻丕在邺进退路穷司马杨膺倡归顺之计丕不从及为王师所败乃请救于玄崔史谓之书称葢约畧其词且发露其诈耳须援军二语述丕二端之意乃覊縻两语则笑丕伪降之情按王莽传瓜田仪文降未出师古注曰上文书言降而身未出也后汉书皇甫规传货赂羣羌令其文降后秦録姜纪说姚硕徳曰吕隆孤城无援大军临之势必请降然彼徒文降而已未肯遂服也葢与此同梅氏皆以为丕书误矣

　　谢书

　　洞诠谢灵运与弟书曰闻恶溪道中九十九里有五十九滩王右军游此恶道叹其竒絶遂书突星濑于石注引李白诗逺寻恶溪去不惮恶溪恶途闻李北海滩闻谢康乐
　　洗之曰按御览引处州图经曰丽水县有恶道有突星濑谢灵运与弟书曰闻恶道溪中九十九里有五十九滩永嘉记曰王右军游恶道滩竒絶遂书突星瀬于石又书部引永嘉郡记曰昔王右军经于恶道右军书南边大石今犹见墨迹而字不甚了了寻灵运书只闻恶道二语耳王右军二语乃引永嘉记也洞诠依尺牍清裁删永嘉记曰四字而并以为谢书非也又恶道溪作恶溪道亦倒矣

　　王徽

　　洞诠王徽与何偃书曰吾与义兴真恨相知之晚每惟君子知我者若夫嘉我小善矜余不能惟贤叔耳梅氏云徽琅邪临沂人歴廷尉为交州刺史何偃叔父悠之为义兴太守侍中太常与徽相善悠之卒徽与偃书尺牍作王微与偃书葢亦误也
　　洗曰按宋书吏部尚书江湛举王微为吏部郎论者云微见举何偃亦参其议偃虑为微所咎与书自陈微报偃言书首云卿昔称吾于义兴吾尝谓之见知则何尚之传所云弟悠之与琅邪王徽相善者葢即王微特字讹为徽耳史以王微名士故引其与偃书示悠之雅人深致也良吏传云太祖元嘉四年以廷尉王徽为交州刺史其人非有才闻何足重悠之而休文着其寥寥数语耶微传云年十六举秀才元嘉三十年卒时年二十九予谓亦讹也当作二十九年卒时年三十何者江湛为吏部尚书元嘉二十七年也微卒遗令以常所弹琴置床上何长史来以琴与之何长史者偃也偃为始兴王浚北征长史元嘉二十九年也上距四年二十六载矣王交州尚无恙乎考异苑曰王徽之宋文帝元嘉四年为交州刺史在道有客命索酒炙炙至取自割之终不入怒投地顾视向炙变为徽之头又覩其首在空中至州便殒又幽冥记曰元嘉中交州刺史太原王徽始拜椉车出行闻其前铮铮有声见一輀车当路而余人不见至州遂亡二事太平广记并载太平御览引异苑太原玉徽之字伯猷亦言对客割炙事据此则是时徽亡久矣微又有与从弟僧绰书劝以持盈畏满而僧绰传亦曰元嘉末参与朝政从兄徽清介士也惧其太盛劝令损抑此与微书事合则微字亦讹为徽矣又谢庄传元嘉二十七年索虏冦彭城虏尚书李孝伯与镇军张畅共语孝伯访问庄及王徽此徽字亦微之误若交州刺史所谓车载斗量名声何足达于异域洞诠谓徽琅邪临沂人葢误以尚之传讹字之徽为即王交州不知交州乃太原人也史册转冩帝虎日增论世考时梗槩自得僧绰传云元凶収害之时年三十一若微卒于三十年而年二十九则僧绰为从兄矣此题王氏为得梅氏失之当改从尺牍

　　诏报

　　洞诠魏太武帝诏报太子曰朕有一孝伯足以治天下何用多为假复求访此人辈亦何可得注曰李孝伯为髙祖所任遇太子奏请征贤诏报之见孝伯子豹子疏
　　洗之曰按豹子上书曰于时储后监国奏请征贤诏报曰朕有一孝伯足以治天下何用多为此无假复求访两语惟孝伯本传恭宗曾启世祖广征俊秀世祖曰朕有一孝伯云云葢面相往复之语非诏板也又魏収之书魏主问答通谓之诏豹子书意或同耳

　　勑

　　洞诠魏宣武勑奚康生果者果如朕心枣者早遂朕意注云梁直合将军徐玄明戍郁州以城内附诏遣康生迎接赐细御银纒槊并枣柰果面勅云云
　　洗之曰按面勑者面谕耳非勑书也洞诠収之非是

　　崔元

　　洞诠卢璩与崔元书曰岂有乱首抗巾以入都城衣不在体而以适人昔戴叔鸾箕坐见边文礼此皆衰世之慢行也注曰元散骑常侍鸿子秘书郎谋反逃窜赦免
　　洗之曰按太平御览简傲门应璩与崔元书元传在晋书上洞诠乃列之后魏为卢璩书卢璩于魏无所见若崔鸿子则名子元与此不合惟崔寔字子真一名台字符始寔不拘细行休琏差及同时或与书箴之乎

　　李弼庄弼

　　洞诠载魏孝静帝答李弼诏注云弼字辅玄中山曲阳人仕魏中书令性好名理探味玄宗带并州骠骑府长史表上注老子道徳经诏答之又载庄弼遗张普惠书注曰弼字辅玄中山曲阳人歴胶州刺史忤显祖诛普惠魏谏议大夫时灵太后父司徒胡国珍薨赠相国太上秦公普惠疏陈不可太后召五品以上博议普惠不屈弼遗之书普惠美之
　　洗之曰按北齐书杜弼字辅玄中山曲阳人注老子表上帝答诏洞诠作李弼误矣又魏书张普惠传庄弼与普惠书庄弼杜弼不知是一是二清裁作杜弼洞诠仍作庄弼而又注云字辅玄中山曲阳人且并以与邢邵书者为一人按魏孝静诏及与邢邵书并见北齐书中杜弼传洞诠一以为李弼一以为庄弼而杜台卿之父反没其姓名误亦甚矣

　　髙隆之

　　洞诠齐文襄帝密与髙隆之书曰仲密枝党与之俱西者宜悉収其家属以惩将来注云右出资治通鉴隆之字延兴髙平金乡人魏太保入齐録尚书事领大宗正髙仲密之将叛阴遣人扇动冀州豪杰使为内应东魏遣髙隆之驰驿慰抚由是得安澄密书与隆之
　　洗之曰按北齐书有髙隆之封隆之二人同名也封隆之字祖裔渤海蓨人魏孝静帝时尚书侍中兴和元年拜右仆射武定初北豫州刺史髙仲宻将叛遣使阴通消息于冀州豪望诏隆之驰驿慰抚遂得安静世宗密书与封隆之云仲密枝党同恶向西宜悉収其家累以惩将来隆之启髙祖事遂得停据此文襄书与封祖裔也司马误以为与髙延兴梅氏承之奚啻千里

　　答赠诗

　　梅鼎祚诗乘载邯郸淳答赠曰我受上命来随临淄与君子处曾未盈期见召本朝驾言趣期羣子重离首命于时饯我路隅赠我嘉辞既受德音敢不答之余惟薄徳既局且鄙见养贤侯于今四祀既庇西伯永誓没齿今也被命义在不俟瞻恋我侯又慕君子行道迟迟体逝情止岂无好爵惧不我与圣主受命千载一遇攀龙附凤必在初举行矣去矣别易会难自强不息人谁获安愿子大夫勉篑成山天休方至万福尔臻注曰此淳应召别临淄侯诗也
　　洗之曰按文选三山诗注引行矣去矣别易会难两句以为邯郸湛赠伍处玄诗寻诗中称西伯圣主者葢主曹瞒而贤侯我侯谓子建也君子羣子子大夫之称皆呼同僚则选注所云答伍处玄为得梅氏葢臆说之谬然以会畧考之是时曹瞒为汉丞相子桓五官中郎将耳门生下吏便己拥戴推崇至云圣主受命曰附凤攀龙而眀目张胆曾不有所顾忌当涂之臣吏皆如此则汉祚安得久长

　　歌阕

　　诗乘载青溪小姑歌二首一曰日暮风吹叶落依枝丹心寸意愁君未知二曰歌阕夜已久繁霜侵晓幕何意空相守坐待繁霜落
　　洗之曰续齐谐记曰会稽赵文韶为东宫扶侍住清溪中桥与尚书王叔卿家隔巷秋夜佳月怅然思归倚门唱西乌夜飞其声哀怨忽有青衣前曰王家娘子逐月游戏闻君歌声故遣相闻文韶便邀相过女年十八九行步容色可怜将两婢自随曰闻君歌声岂能为一曲耶文韶为歌草生盘石下音韵清畅深会女心女曰但令有瓶何患不得水顾婢子取箜篌为扶侍鼓之约两三弹泠泠楚絶乃令婢子歌繁霜自解裙带系箜篌腰抽簪扣之以倚歌歌曰日暮风吹叶落依枝丹心寸意愁君未知歌繁霜侵晓幕何意空相守坐待繁霜落歌阕夜巳久遂相伫燕寝四更别去脱金簪赠文韶文韶报以银椀白琉璃匕既明文韶出偶至清溪庙歇神座中见椀疑之屏风后则匕在焉箜篌带宛然如故庙有女姑神像及青衣婢在前皆夜所见者宋元嘉五年也按此歌本是一章纪作二首诗乘因之而歌繁霜侵晓幕句乃作歌阕夜已久繁霜侵晓幕予按歌阕句乃记者之言述其留连光景意耳览齐谐志自明且既云歌阕岂可入词乎禹金识曲者也顾亦草草如是若诗归止选日暮四句乃弃其半也
　　诗乘又云此歌本在宋而小姑晋人晋清商有青溪小姑曲因附晋予谓此叔庠假托为诗何暇辨其真晋宋且黄能之魄晋世始闻白马之神五季方着亦可附之虞日魏年乎异苑曰青溪小姑蒋子文第三妹子文孙氏时人母乃当复附吴耶按齐谐未尝言是青溪小姑之为说乃诸家俱失之矣

　　陆凯

　　诗乘载陆凯赠范晔诗曰折梅逢驿使寄与陇头人江南无所有聊赠一枝春梅氏注引荆州记曰陆凯与范晔善自江南寄梅花一枝来诣长安兼赠之诗陆凯字智君代北人梅曰按范晔未尝至长安此当有误
　　洗之曰予按陆智君仕孝文之朝孝文立三年而齐已受禅与蔚宗生不同时若诗果智君所作则陆出代北范产江南范宜以梅寄陆而陆乃折花贻范何其倒也吴志陆凯字敬风吴郡人为孙皓左丞相而御览十九卷引荆州记作凯与路晔为友寄梅赠诗其诗作折花逢秦使所谓路晔者史未有见而所称陆凯亦未晓是敬风否也诗薮云吴有丞相陆凯集一卷非折梅之陆凯也然有集传于隋则诗文固非所短矣此亦持其两端焉耳

　　李那

　　梅氏诗乗载李那有适重阳阁诗曰衔悲向玉阙垂泪上瑶台舞阁悬新网歌梁积故埃紫庭入緑草丹墀染碧苔金扉昼常掩珠帘夜暗开方池含水思芳树结风哀行雨归将絶朝云去不回独有西陵上松声薄暮来
　　梅禹金注曰徐陵与李那书曰获陪驾终南入重阳阁诗昔魏武虗帐韩王故台自古文人皆为词赋未有登兹旧阁叹彼幽宫标句清新发言哀断岂止悲闻帝瑟泣望羊碑一咏歌梁之言便掩盈怀之泪正指是诗也旧题作重适阳阁乃倒置之误庾信宇文昶并有陪驾终南诗李那当与同时又曰按周书武帝保定元年遣治御正殷不害使陈文苑英华徐陵与李那书云殷仪同至止那答书云殷御正衔命来归正谓不害其称那云雍容廊庙献纳便繁则仕周者也
　　洗之曰按周书明帝武成二年三月重阳阁成会郡公列将卿大夫于芳林园赐钱帛四月帝崩然则阁葢周明之雀台那亦经赐物者故诗皆悲恸语文苑英华题作重适阳关诸家皆承其误今从梅氏
　　婴又按周书北史李昶顿丘临黄人小名那祖彪名重魏朝父游有才行尔朱之乱游奔江右昶幼解属文十岁为明堂赋周文以为丞相府记室叅军转黄门侍郎封临黄伯奏为御史中尉赐姓字文氏拜内史明帝初行御史中大夫保定初进骠骑大将军开府转纳言进爵为公昶于周文世已当枢要兵马处分专以委之诏册文笔皆昶所作常曰文章不足流后世经邦政治庶及古人故文笔了无藁草惟留心政事此颇与陵书合文苑英华李那答徐陵书曰仆世传经术才谢刘歆家有赐书学非班嗣弱龄有意颇爱雕虫岁月三余无忘肄业此与昶传又合则李那即是李昶耳然徐陵赞美那终南阳阁二制而今传陪驾终南者乃宇文昶作庾信既和宇文内史终南篇又有和宇文内史入重阳阁之作窃谓昶以赐姓宇文故称宇文昶何者庾子山撰周将相文如田弘段永辛威陆逞郑常诸人功在伯朝名书周史即松楸掩隧碑表在阡咸从赐姓之荣舍因生之本且陆通之女遂袭步孤窦炽之娃亦承纥豆市朝亟革李和始变其名覊旅无归髙宾仍传其嗣虽国史存其旧徳而朝典守其宪章湮没虽多梗概犹在外此唯唐瑾遗传万钮靡称崔谌残碑属籍不缀此例差寡葢有之焉以是而推则宇文内史又即李那也宇文昶腾于朝列示不违君李那行于邻交示不诬祖况那父在江南则徐陵所居父母国也与书称名安可不从父所命反复论世灼然可凭庾信重阳阁之诗亦殊觉甚为怆恻葢即和此篇云

　　○原谢

　　知星

　　五杂组天部引习凿齿谓星人曰君尝闻知星宿有不覆之义乎大凡占星者皆于中天野外窥之故云不覆
　　原曰知星宿衣不覆古之遗谚也晋陶侃宅无吉凶摄生论引之谓术弥精而穷益甚也是以桓宣武以绢一疋为戱在杭不悟晋书有字为衣字之讹遂至燕说矣

　　奔牛

　　五杂组云丹阳有奔牛坝相传梁武帝时有人于石城掘得一僧瞑目坐土中奏于帝帝问志公公曰此入定耳令人于傍击磬则出定矣帝命试之果开目问之不答志公乃说其前事僧一视志公即起南向奔去帝遣人逐之至此地化为牛因名近时樵阳子亦类此
　　原曰按南齐书全景文与沈休之出都到奔牛埭有人相之曰君等皆方伯也景文孝建初以功封汉水侯宋书曰孔觊反会稽太守遣建威将军沈怀明东讨至奔牛筑垒自固又元凶劭之立世祖入讨遣顾彬之刘季之合势与劭将燕钦等相遇于曲阿奔牛塘钦等大败据此则奔牛之名宋齐前已有云梁僧化谬也

　　○申董

　　滠字

　　董遐周吹景集曰古音畧滠字音书涉切引董仲舒颂舟舆浮滠章樵注滠浮栰之类此字诸书不収张按荆州记滠阳县东有凤冈江乘记木庐山上有锺乳流出滠河上思村山弘君举食檄云滠河独穴之鲤水经注江水左得湖口水通大湖又东合滠口水考两汉地理郡国志俱逸之惟沈宋书刘粹滠阳县男又荆州有滠阳子相晋安陆人朱伺求分安陆东界为此县则县创宋时此前宜无闻也又温公通鉴姚弋仲据滠头胡三省注云此清河之滠头也水经注郝昭营陈仓城成诸葛亮围之今滠水对亮城是与昭相御处也则南北之内有二滠水矣
　　申曰广韵滠水名在西阳水经注涢水东通滠水又曰江水东合滠口水上承沔水于安陆县而东径滠阳县北晋书愍帝记建兴二年杜■〈山上〈弓攵〉下〉别帅王真袭荆州刺史陶侃于林障侃奔滠中又曰朱伺字仲文安陆人为郡将督张昌之逆太守弓钦走滠口伺率部党攻昌灭之伺部曲以诸县附昌惟本部倡义讨逆逆顺有嫌求别立县因此遂割安陆东界为滠阳县而贯焉又宋符瑞志晋简文帝时甘露降随郡滠阳县界桑木而刘粹传粹封滠阳是平刘毅后在义熙八年固晋时事耳载记冉闵攻襄国石祇遣使诣姚弋仲乞师弋仲遣子襄率骑三万八千至自滆头何超音义曰滆音鬲通鉴似误然十六国春秋及魏书咸作滠头又未知谁是搜神记曰谅辅字汉儒广汉人时夏枯旱辅以五官掾出祷山川曰辅为郡股肱不能和调阴阳令天下否滠万物枯焦此滠字似有闭塞之义然或字讹以艺文所引聊燕说之耳陈仓之滠疑亦误书也

　　泰誓今文　汤武逸书

　　吹景集曰河内女子所献泰誓一篇亦与古文不同按史记武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云索隐曰此己下至流为乌见今文泰誓马融曰王屋王所居屋流行也魄然安定意也郑玄曰书说云乌有孝名武卒父大业故乌瑞臻赤者周正色也索隐曰按今文泰誓流为鵰鵰鸷鸟也然则今文泰誓唐初犹有存者即河内女子本也惜无从见之又诗疏引泰誓曰师乃鼔噪前歌后舞格于上天下地咸曰孜孜无怠又引泰誓曰司马在前汉书引泰誓云立功立事刘歆三统厯论引今文泰誓云丙午还师【以上四则见玉海】说苑引泰誓曰附下而罔上者死附上而罔下者刑与闻国政而无益于民者退在上位而不能进贤者逐墨子引泰誓曰小人见奸巧乃闻不言也发罪钧又引泰誓去发篇曰恶乎君子天有显徳其行甚章惟我有周受之上帝毛诗注疏鸿雁小序注引书曰天将有立父母民之有政有居疏云今泰誓文言天将有立圣徳者为天下父母民之得有善政有安居安居为重也汉郊祀志引泰誓曰稽古立功立事可以永年丕天之大律注今文泰誓也【以上二则见学斋占毕史庆长绳祖】此皆古文不载者史记载汤征亦逸书其词云汤征诸侯葛伯不祀汤始伐之汤曰予有言人视水见形视民知治不伊尹曰明哉言能听道乃进君国子民为善者皆在王官勉哉汤曰汝不能敬命予大罚殛之无有攸赦作汤征又周本纪云九年武王上祭于毕东观兵至于盟津为文王木主载中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有徳臣小子受先功毕立赏罚以定其功遂兴师师尚父号曰总尔众庶与尔舟檝后至者斩按此文语极尔雅今书不载岂亦书之逸篇耶并录于此
　　申曰孔颕达虞书疏曰按尚书伏生所传三十四篇谓之今文则夏侯胜夏侯建欧阳和伯所传及蔡邕所勒石经是也郑玄承其后所注皆同贾马之学贾题曰古文尚书云又书序疏曰史记伏生得尚书二十九篇以教于齐鲁之间则今之泰誓非初伏生所得按马融云泰誓得后郑玄书论亦云民间得泰誓别录曰武帝末民有得泰誓书于壁内者献之与博士使读说之数月皆起传以教人则泰誓非伏生所传而言二十九篇者以司马迁在武帝世见泰誓出而得行入于伏生所传内故史总谓之也但伏生虽无此篇而书传有八百诸侯俱至盟津白鱼入舟之事与泰誓同不知为是泰誓出后后人加增此语也案王充论衡及后汉史献帝黄门侍郎房宏说宣帝时河内女子坏老屋得古文泰誓三篇奏之今史汉书皆云伏生传二十九篇则云宣帝时女子所得亦不可信而古今文不同者或于先有张霸之徒讹造泰誓以藏壁中故后得而惑世耳婴按今论衡惟言得逸尚书一篇而疏云河内女子出古文泰誓伯厚必以今文泰誓出一女子是刻舷之论也又史记武王渡河之上其声魄云之下各十余语皆今文泰誓词伯厚以小司马之言遂不敢掇入矣诗疏在大明篇引司马在前王肃曰司马太公也汉书引立功立事者郊祀志王商等议泰誓曰正稽古立功立事可以永年丕天之大律师古曰今文泰誓周书也丕奉也律法也言正考古道而立事则可长年享有天下是则奉天之大法也又平当上书引书曰正稽古建功立事可以永年传于无穷师古亦曰今文泰誓之辞墨子引泰誓皆本古文于兼爱下引泰誓曰文王若日若月乍照光于四方显于西土非命上曰泰誓曰纣夷处不肯祀上帝鬼神祸厥先神禔不祀乃曰吾民有命无廖其务天亦弃之纵而弗葆非命下曰太誓之言也于去发曰恶乎君子天有显徳其行甚彰为鉴不逺在彼殷王谓人有命谓敬不可行谓祭无益谓暴无伤上帝不常九有以亡上帝不顺祝降其丧惟我有周受之大帝昔者纣执有命武王为泰誓去发以非之既称太誓又云去发未得其解然此皆在孔氏所传中但或细衍其义或剪截其词或错综其语以为古文不载非也至所采周本纪则正今泰誓前段文裴骃集注于诸节下录马融曰诸受符节有司也于号曰下录郑玄曰号令之军法重者葢马郑亦皆注今文也婴按坊记疏曰汉时别有尚书逸篇四月太子发上祭于毕以下三篇之事今更寻之复得数则并疏之
　　诗思文正义引曰惟四月太子发上祭于毕下至于孟津之上太子发升舟白鱼入于王舟王跪取出涘以燎之至于五日有火自上复于下至于王屋流之为鵰其色赤其声魄五注以谷俱来注曰白鱼入舟天之瑞也鱼无手足象纣无助今尚仁人在位未可伐也得白鱼之瑞即变称王应天命定号也涘涯也王出于岸上燔鱼以祭变礼也五日燎后日数王屋所在之舍上流犹变也鵰当为鸦鸦乌也燎后五日而有火为乌天报武王以此瑞书说曰乌有孝名武王卒父业故乌瑞臻赤周之正谷记后稷之徳以上皆郑玄注也又郑注合符后云五至犹五来
　　杜笃论都赋注引今文泰誓曰太子发升舟中流白鱼入于王舟王跪取出以燎羣公咸曰休哉休哉
　　汉书董仲舒对策曰书曰白鱼入于王舟有火复于王屋流为乌周公曰复哉复哉颜师古注曰今文尚书泰誓之辞复归也周公视火乌之瑞乃曰复哉复哉复报也言周有盛徳故天报以此瑞也春秋繁露引尚书传言周将兴之时有大赤乌衔谷之种而集王屋之上者武王喜诸大夫皆喜周公曰茂哉茂哉
　　周礼大祝疏引泰誓云周公曰都茂哉予闻古先哲王之格言太子发拜手稽首又引今文泰誓【得火乌之瑞】使上附以周公书报诰于王王动色变又李善注范尚书来引周书曰武王将渡河中流白鱼入于王舟王俯取出涘以祭不谋同辞不期同时一朝会武王于郊祀者八百诸侯
　　史记齐太公世家曰武王即位九年欲东伐以观诸侯集否师行师尚父左杖黄钺右把白旄以誓【以誓论衡作号其众】曰苍兕苍兕摠尔众庶与尔舟楫后至者斩遂至盟津诸侯不期而会者八百诸侯诸侯皆曰纣可伐也武王曰未可还师与太公作此泰誓索隐曰按马融曰苍兕主舟楫官名此文上下并今文泰誓
　　幽通赋注引周书武王观兵于盟津诸侯皆曰帝纣可伐矣武王曰汝未知天命未可也乃还师又鲁颂正义云泰誓说十一年观兵盟津之时八百诸侯皆曰受可伐王曰尔未知天意葢有所未可也
　　论衡武王将诛纣哀而怜之故尚书曰予惟率夷怜尔诗谱序正义曰泰誓说武王伐纣众咸曰孜孜无怠天将有立父母民之有政有居读此则知大明疏之引泰誓与鸿雁注之引书葢连语也然婴以为此篇人各断章家为摘句即鸠而合之未得成全璧也要是史臣记事之体誓众之词惟说苑稍见一斑

　　南云东云西云北云

　　吹景集曰晏元献公词雁过南云行人回泪眼根溪引南云北雁语误以江总为文通陆士龙赠曼季诗声播东汜响溢南云又真诰东华灵妃歌云弹璈南云扇香风鼔锦波江令诗亦其余唾然不独南云可纪也阮嗣宗大人先生传来东云驾西风陶征士答龎参军诗依依南楚邈邈西云文通诗北云竦征人读书不半袁豹妄甲乙古人谚所云少所见多所怪见槖駞言马肿背也余昔有西云诗曰谁其俟公弋延领留西云但怀径寸璜日与渔子羣客缪谓此语可陵江匹阮殊过情差或免杜撰耳又闵康公引吕览有云云气西行水泉东流
　　申之曰心逐南云逝形随北雁来江总扬州九日诗也然不独一再见沈满愿昭君叹诗情寄南云反思逐北风还鲁秀奉辞南平王曰近系南云倾属东日谢灵运劝伐河北书注心南云为日已久宋太祖北伐诗不覩南云阴但见胡风起陆云九愁云眷南云以兴悲蒙东雨而涕零陆机思亲赋曰指南云以寄欵望归风而效诚又袁豹檄蜀文岂不遡诚南凯延首东云此皆昔人之绪言也唯西云北云作者罕及谢朓曲池歌曰浮云自西北江海思无穷梁简文帝乐府浮云西北起孔雀东南飞虞世基初渡江诗无复东南气空随西北云王胄酬陆常侍诗何言西北云复觌东南美则合西北为咏也杨乂云赋曰东西络绎南北油裔郑玄笺东门之诗曰如云者如其从风东西南北也墨子曰夏后开使翁难雉乙卜于白若之龟乙言兆之繇曰亨矣逢逢白云一南一北一西一东九鼎既成迁于三国则四方之云形矣然此语起于夏启之时厥亦古哉

　　五观

　　吹景集曰左传夏有观扈国语楚士亹云启有五观韦昭注五观启子太康昆弟也郦道元水经注因之按书五子歌惓惓先训此五子者启贤胤也何得以商均管蔡况之王伯厚已有辨考竹书帝启十一年放王季子武观沈约注武观即五观也十五年武观复叛彭伯寿征之乃来归观诚朱均之亚矣按汉东郡有畔观县当由据观以畔而名之耶
　　申之曰韩子亦曰启有五观云云武王所诛者皆父子兄弟之亲以其害国伤民败法圯类也古今人表太康兄弟五人号五观夫此五观者由歌诗考之则贤由史传求之则不肖且五人中固应有一人徇义守正者而胡沦胥以逝耶竹书启十一年放王季子武观于西河谓之季子则武观一人耳善长巨洋水注以五观为启子名曰名则非五人矣且未有五人而并封一邑者也启十五年武观来归间一年太康畋于洛表五子之歌应在此时岂三年之内五人乍悖而乍贤耶又墨子非乐引武观曰启乃淫溢康乐野于饮食将将铭苋磬以力湛浊于酒渝食于野万舞翼翼章闻于天天用弗式此逸书也不知何指矣

　　毦字义

　　吹景集既徧搜毦字又广推其义曰笔亦可名毦魏辛毘云御史簪笔以奏不法如今者直偹位毦笔耳隋志令文官七品以上通毦之是也貂亦可名毦董巴舆服志云内常侍加黄金附蝉毦尾谓之惠文冠隋志云侍臣毦丰貂是也拂亦可名毦张敞晋东宫旧事云皇太子纳妃有白毦拂二枚南史婆利国主坐金髙座侍女持白毦拂及孔雀扇是也珠亦可名毦北史吐谷浑得夸吕椎髻毦珠以皂为帽是也色丝亦可名毦梁书贞惠世子以五色毦辫鲍泉须是也【按梁书无此事出南史耳】鸟羽俱可名毦沈佺期诗鹦鹉林中彩毦分栁絮荻花亦可名毦内典飜译名义集云兠罗棉亦翻杨华或称兠罗毦梁元帝春荻诗云非秋无有毦未烧不生烟是也藤亦可为毦齐民要术云毦藤大小如萍蒿蔓衍生人采取剥之以作毦是也据服虔通俗文曰毛饰曰毦则凡丝羽华草之下垂者并可以毦名矣毦之义于是乎大备
　　申之曰说文曰毦羽毛饰也毦为物饰而作毦之物与所饰之物岂可据以毦名试举吹景所遗难焉后汉书宧者传金银罽毦施于犬马又西南夷传冉駹夷有旄牛无角一名童牛肉重千斤毛可为毦宋书江夏王义恭传有司奏槊毦不得孔雀白氅则孔雀旄牛犬马统可名毦耶蜀志姜维每出北征羌胡每出马牛羊毡毦及义糓禆军粮东宫旧事皇太子初拜有石山安车四马有毦幢卤簿有黄旄南齐魏虏传黒毡行殿辇边三郎曷刺真槊多白真毦梁书狼牙修国王出乗象有幡毦旗鼔罩台葢蠕蠕传赐阿那环鲁思银纒槊二张并白毦赤漆槊十张并白毦【吹景集误读】隋礼仪志齐永明制永露上施重屋楼栖寳凤皇缀金铃镊珠珰玉蜯佩四角金龙衔五彩毦帝皆省之唐礼仪志属车左右厢第十一行大鋋白毦青地云花袄冒又夹毂队三十人胡木鍪毦蜀铠悬铃玄武幢次细矟十二孔雀为毦则玉辂毡辇幢幡塑鋋鍪铠铃矟俱可以毦名耶南齐舆服志玉辂斗葢结仙人绶杂色真孔雀毦隋音乐志大业时端门外列为戏场伎人为妇人服鸣环佩饰以花毦者殆三万人南蛮传赤土国居僧祇城有门三重图画飞仙仙人菩萨之像悬金花铃毦则仙人伎人菩萨咸可名毦也隋食货志炀帝修旄旗羽仪之饰课天下州县凡皮革毛羽堪为氅毦者皆责焉【氅昌两反作■〈敝上毛下〉非】吴时外国传黒白毦出天竺国古今注昔有神巫名曰寳毦能符劾百鬼则岂独毛羽可以毦名即皮革不可名毦乎予博考数者中惟华蘤得名为毦何者郭璞江赋扬皜毦擢紫茸皆花也此为可证陈子良看羣公朝还诗迎风彩毦转照曰绶花开毦花作俪葢亦此解余毦字皆当说为缨緌流苏之类至于毦笔毦貂毦蝉当与珥金珥银同作珥字文选六臣注珥挿也戴也执也又服也作毦字并误书耳后汉书注毦如志反从耳从毛广雅■〈茸毛〉而恭反从茸从毛梁简文山池诗飞舻饰羽■〈茸毛〉长慢覆缇油此应为羽毦■〈茸毛〉字亦讹若武夷志慢亭之宴肴有名■〈茸毛〉者注云音软水苔也葢作上声予观嵇叔夜集向子期阮徳如皆有相难文故为遐周申之遐周闻此将无一大噱乎

　　○商艾

　　四凶

　　艾千子评墨曰尧不诛四凶而舜诛之以是为尧舜之优劣陈大士章大力常言之此量天测海之论也考之于书舜生三十征庸三十在位所谓在位言居摄也孟子亦曰舜相尧二十有八载记舜之居摄三十年中其间人才之用舍奚止如汉文帝唐贞观开元宋仁宗享国久而事多兴废沿革史不絶书者比乎鲧之绩用勿成仅九载耳九载之外尧能待舜之即位至于三十年民之为鱼也久矣而后尧之殂落而乃不用之耶然则四凶之用也四凶之诛也皆在尧之朝舜居摄之年尧总其成舜相之而已矣迩年邪说盛行乃有此论真世道人心之忧也不容不辨子有驳尧不诛四凶论刻出与海内共见之
　　商曰案国语太子晋曰有崇伯鲧播其淫心遂称共工之过尧用殛之于羽山左传太史克曰舜臣尧宾于四门流四凶族又子产曰昔尧殛鲧于羽山大戴礼孔子曰尧流共工于幽州以变北狄放驩兠于崇山以变南蛮杀三苗于三危以变西戎殛鲧于羽山以变东夷庄子曰尧于是放驩兠于崇山投三苗于三危流共工于幽都此不胜天下也荀子议兵曰尧伐驩兠舜伐有苗禹伐共工韩非子曰尧欲传天下于舜鲧谏曰不祥哉孰以天下传之匹夫乎尧不听举兵而诛杀鲧于羽山之郊共工又谏曰孰以天下而传于匹夫乎尧不听又举兵而诛共工于幽之都于是天下莫敢言无传天下与舜淮南修务训曰尧立孝慈仁舜使民如子弟放驩兠于崇山窜三苖于三危流共工于幽州殛鲧于羽山说苑曰尧诛四凶以惩恶汉书鲍宣书曰尧放四罪而天下服后汉书樊鯈曰唐尧大圣尚优游四凶之狱使天下咸知然后殛罚又何休左氏膏肓曰孔子云荡荡乎唯天为大唯尧则之今如左氏尧在位数十年久抑元恺而不能举养育凶人为民害而不能去则孔子称尧虗言也桀纣为恶一世则诛四凶歴世而无诛放易云积不善之家必有余殃虗言也曹植赞尧亦曰克平共工万国同尘□□□□□□□□□□□□□□又何孟春余冬序录曰传谓舜诛共鲧非也鲧之诛尧之命也事非出尧则禹于舜为父雠禹事雠哉韩非有言云云韩书不足据以理而断之吾深然其言据此则古以四凶为尧所去者多矣艾子岂从其说乎然孔氏书四罪疏云洪范曰鲧则殛死禹乃嗣兴左传僖三十三年舜之兴也殛鲧其举也兴禹襄二十一年又云鲧殛禹兴此皆言殛鲧而后用禹是四罪在治水之前明是征用时所行也郑玄以为禹治水事毕乃流四凶王肃难云若用禹功成而后以鲧为无功殛之是舜用人子之功而流放其父则禹之勤劳适足使父致殛舜失五典克从之义禹陷三千莫大之罪矣而于左传文十八年正义曰圣主莫过于尧审官王政所急大圣之朝不才总萃虽曰帝其难之复何甚也此四凶者才寔中品虽行有不善未为大恶故能仕于圣世致位大官自非圣舜登庸大禹致力则滔天之害未或可平以舜禹之成功见此徒之多罪勲业既谢愆衅自生为圣所诛其咎葢大此似以元圭既告四憝乃除即孔氏亦不能明也夫谓禹已奏功彼乃蔽罪诚为躗说顾谓征用时事则为不然何者虞书舜受终文祖类禋望徧巡狩方岳始有四凶之诛孔安国曰终谓尧终帝位之事孔颕达曰类禋望徧告受禅也夫禅则以位受矣孔子曰唐虞禅自孟子而始言摄其后孔安国司马迁之徒不得不从不知孟以辨博折羣言与尼父虞史之论不合也魏晋宋齐梁陈六代即祚咸作禅文欲以比徳唐虞遡隆舜禹未闻禅后而汉献魏奂晋恭宋顺齐寳融梁方智犹得干预新政也即以摄言之百官总已国命独持周公之制礼作乐何曾复关孺子孔子却莱夷诛少正曷尝必告季桓宋缪之摄也宋之政与夷不与闻鲁隐之摄也鲁之事桓公不得问倘此既履藉听断而彼犹拱手画诺是为佐命之臣又非摄代之义矣相之与摄正不可同日而语孟子既言舜摄又言相尧亦自矛盾耳史记云尧荐舜于天尧辟位凡二十八年而崩据此则舜虽执权尧已巽位矣又云舜巡狩归而言于帝请流四凶按尧求禅之年耄期逾六舜四巡而归尧年九十有一矣岂少壮寛慈至此而乃惨礉少恩乎且既已避位又闻其政孟氏所谓二天子也郑玄云舜不刑四人者以为尧臣不忍刑之此犹为舜解嘲亦可见四夷之投尧不与闻矣王粲难太平论亦曰圣莫盛于尧而四族凶佞帝舜因之而三苗叛戾而陆徳明庄子音义乃曰尧六十年放驩兠于崇山六十四年流共工于幽州六十六年窜三苗于三危与虞书孟子史记又异不知复何案据也夫古今之言六艺者折衷于仲尼之徒论语曰舜有天下举皋陶不仁者逺矣皋陶即八恺之庭坚也不仁者逺非四凶之诛乎予反复其事尚有可征者史记称尧仁如天智如神其人葢寛荡意多严烈气少故熈绩若采必咨臣岳搜慝虽集山薮自弘朝无刑辟之官国无缨鞞之典及舜召试日阴未移娥英已降三载始竟天下胥迁可谓悦贤如加膝去佞如拔山各有当也至舜而英毅之风渐开精严之道兼用御大寳兮守金镜操太阿兮握魁柄故孔颕达以为舜自受终后万事皆自主之但行巡狩不禀尧命予谓不但是也践位之后勅命二十二人惟禹益垂夷岳牧咸荐其它十有八人独断独命不复询谋至总师归禹受神宗仅遣征苗余权弗假年百十余苍梧零陵翠华躬狩其聪明神武古今莫并也自孔孟之书推美虞夏其后百家之言如竹书云舜囚尧偃塞丹朱不使与父相见故拔地志鄄城县有囚尧城又有偃朱城史通引琐语云舜放尧于平阳其地有城曰囚尧韩非云瞽瞍为舜父而舜放之象为舜弟而舜杀之放父杀弟不可为仁妻帝二女而取天下不可为义越絶云尧有不慈之名舜有不孝之行孔颕达又按世本尧是黄帝玄孙舜是黄帝八代之孙尧女于舜之曾祖为四从姊妹以之为妻于义不可世本之言难信或者古道质故也此等书在今皆为诽谤圣人得罪名教学者口噤于诵耳畏于闻愤悱之徒怀疑满腹虽有喙三尺不敢更端若此非一矣窃案吕氏春秋尧以天下让舜鲧为诸侯怒于尧曰得天之道为帝得地之道为三公我今得地道而不为三公以尧为失论欲为乱比兽角为城举其尾为旌召之不来仿佯于野舜于是殛之于羽山副之以吴刀书疏云舜以侧微起升上宰初来之时天下未服既行四罪故天下咸服用刑之当也予因思舜扬畎亩共驩之徒相与目摄不行意表之事不足夺天下之情诸人素宦于朝威名久着附丽拥佑实繁有徒是时二八既登羽翼已备且羣牧羣后奉之于外五刑五宅裁之于内于是而四人分崩播越裔土矣咸服者葢慑其用威未必钦其不滥也夫共工静言象恭罪安所据驩兠举人不用反与同辜崇伯绩用弗成顾犹能障洪水为禹修功之地乃皆使之流离囚锢毕命无人之乡三苗之行孔颕达云尧典无文先儒以左传相考知是饕餮此亦以臆疑人案博物志及郭璞山海经注尧以天下让舜三苗之君非之帝杀之有苗之民叛入南海为三苗国葢亦以议沮揖让得戾新朝由此言之四罪之施当乎否与且兠惟以保任共工一言撄罪则鲧之用也四岳强请言愈切至海宇愁垫实岳之由是宜先为羽渊波臣而终偃然南面岂非否徳之让意存妫汭克谐之对恩不可忘特盖其罪而不以宣与暮世加恩举主至同罔极四岳之贷实为滥觞也巳太公始封于齐诛狂矞华士营荡潘址亦四罪而齐人愳之岂其效舜之英威乎抑诸家言禹治洪水三载功成于时已有八议之法矣流沙既被羽山可返而不闻舜施议功之恩禹陈议亲之请者岂羽泉之熊已化辽东之鹤无归与后世昵其门生故吏又不同者亦千载之疑端也请更一扬搉之

　　○增姚

　　莆中方言

　　吾乡姚旅字园客作露书数十卷内载莆中方言数条余觉其未偹聊因笔墨之
　　间采诸所见而增之增曰先王画疆分野邦域既异语音必殊而岐海之声伧人每笑为闽语此不知音者也予阅经史言多有与敝邑同者故掇拾以贻好事
　　莆人遇意外事而骇动者发声辄云伙移史记陈胜故人见殿屋帷帐曰伙頥涉之为王沉沉者索隐引服虔曰楚人谓多曰伙又言頥者助声之辞也谓涉为王宫殿帷帐其物甚多惊之伟之故称伙頥也
　　莆闺人娇其稚子者发声辄云诩畜按汉书京兆眉怃孟康注曰怃音诩北方人谓媚好为之诩畜此二语葢闾巷恒言其出处乃尔雅如是且伙頥诩畜更可作一佳对也
　　人物瘦瘠谓之眚本周礼大司马职冯弱犯寡则眚之郑玄注曰眚犹人眚瘦也亦作省谢承汉书曰袁闳面貎省瘦是也
　　掘土地中谓之竁本周礼小宗伯郑氏注今南阳名穿地为竁声如腐脺之脺
　　絷维人兽谓之傒淮南本经训傒人之子女髙诱注傒音鸡系囚也
　　羮縻多湆谓之滒淮南子甚淖而滒髙诱曰饘粥多渖者曰滒
　　淅米渟水谓之潘郑玄王制注曰汤沐曰潘陆徳明曰芳袁反米汁也
　　炙物于火谓之别北齐书侯瑱任约攻郢州城中食少人有死者即取其肉火别分噉
　　垢污所触谓之黦广雅曰墨也于物反
　　单家呼父谓之爸广雅曰步可反父也
　　谓寒凉憀戾为凄其本诗絺兮绤兮凄其以风语也
　　谓纵任游戏曰达挑葢亦本诗挑兮达兮在城阙兮也
　　幼穉谓之侲本史记秦使徐福入海求神异物遣侲男女三千人资之徐广注引西京赋侲子万童裴骃案薛综曰侲子童男女也
　　天从铁因声本周易毛诗读也屈原九歌亦冲天与愁人叶语来如厘本仪礼来女孝孙也汉书亦曰莫说诗匡鼎来呼空如康尽也徐干室思诗摧且伤与常饥空叶年从祢因声汉书武帝叙传永年与百神叶马从母果声潘岳西征赋为马与寄坐叶

　　○诠锺

　　鼔缶

　　诗归载逸诗云君子有酒小人鼔缶虽不见好亦不见丑锺惺曰孔子删诗不入三百篇者非必尽以词理之佳恶为去取亦自有单词错简不能成篇者存此以志其凡
　　诠曰尝读淮南子说林文有此非诗也又文子上徳篇曰君子有酒小人鞭缶虽不可好亦可以丑鸿烈特取辛氏言耳何据以为尼父删也

　　古谚古语

　　诗归载古谚曰将飞者翼伏将奋者足局将噬者爪缩将文者且朴锺伯敬云大好胜人所为谭元春云将文者且朴至理也句法之妙妙在不与上三句相同
　　诠曰蔡洪化清经文也且朴下尚有伏龙非我马白日非我烛藏之埋之保此玄朴四语意林载化清经爪缩下有将言者口黙一句安在句法之不同也锺以为古语不知其出自松滋耳

　　松果

　　水经注河水南流潼溵关山因谓之潼关灌水注之水出松果之上锺伯敬钞云水出松果之上竒境竒语
　　诠曰山海经曰太华山东六十里曰松果之山濩水出焉北流注于渭则灌水当作濩水而之上当作之山松果山名伯敬评搉云然岂以为悬泉树杪激波木末乎

　　巵林卷七

　　●钦定四库全书

　　巵林卷八

　　（明）周婴 撰

　　○谂胡

　　王褒

　　胡元瑞玉壶遐覧云汉有二王褒一字子渊武帝时人即上圣主得贤臣颂者末谓奚必偃仰屈伸若彭祖呴嘘呼吸如乔松哉葢讽武帝之学仙其识趣非道家者流也一字子登元帝时人遇华山异人得道至王屋山号清虚真人然后汉郊祀志又有王褒姓名非武元二帝以文学道术显者是汉自有三王褒也又后周王褒字子渊亦能文章工诗诗薮曰北周文士王褒为冠西汉王褒同姓名同以才学显世所共知以予考之古今有五王褒一唐人字士元亦能文即补传亢仓子者一见汉郊祀志一见神仙通鉴
　　谂曰汉书宣帝时修武帝故事益州刺史王襄奏王褒有轶才上诏为圣主得贤臣颂云云是时上颇好神仙故褒对及之本传甚明胡氏以为讽武帝误哉又汉书为郊祀志东汉书称祭祀志云后汉郊祀志何邪郊祀志云神爵时遣諌大夫王褒持节求金马碧鸡之神此即子渊传中语惟五行志成帝绥和二年郑通里男子王褒衣绛衣带剑入北司马门上前殿入非常室中解帷组结佩之则又一王褒耳三洞珠囊曰王褒字子登前汉王陵七世孙服青精■〈飠迅〉饭趋步峻峰如飞鸟无津梁直渡积水又服云碧晨飞丹膄视见甚逺太上大道君赐王君素明琼纹玗丹锦旌号清虚真人神仙传同茅君传曰清虚王真人汉元帝时辞家入华阴山九年又登阳洛山平帝时修行道成太上赐锦旌为太素清虚真人又集仙録茅盈字叔申王褒字子登张道陵字辅汉皆朝王母于昆陵之阙按既云前汉陵七世孙又云元帝时道成又云与道陵同时则非武帝时人也但周书王褒字子渊为梁元帝尚书左仆射江陵陷入长安仕周封石泉县子然梁书作字子汉也魏时亦有一王褒博物志文帝黄初三年武都西都尉王褒献石胆二十斤晋时更有二王褒王隐晋书曰王褒字伟元少立操尚以父仪为司马文王所杀絶世不仕霍原传云原与王褒等同以贤良征也晋书又曰元帝郑夫人妺适长沙王褒帝召为尚书郎隋亦有一王褒北史宇文述讨萧瓛瓛遣王褒守吴州述遣兵袭褒褒衣道士服弃城遁按胡氏得五予得其八而路史发挥曰王褒有十一人九见前録一汉□工见孝成鼎一真人自有内传

　　洪厓先生

　　玉壶遐览曰洪厓先生传云洪厓先生者或云黄帝之臣伶伦也得道仙去姓张氏尧时已三千岁矣陶宏景真诰云洪厓先生今为青城洞真故青城山有洪厓洞司马天师五岳朝仪云青城山洞周围二千里皆洪厓先生服琅玕花隐去代为青城真人据此则古洪厓治青城山甚明然传又云洪厓山在豫章之西山有仙坛临井上为洪厓炼丹处五舂臼色渥如丹各圆深二尺余为洪厓炼丹臼则又似言豫章何耶葢青城为古洪厓所理无疑而豫章则唐张氲先生隐处也或疑洪州是开皇时改号在唐前然则豫章固旧有兹山张氲隐焉而井臼则氲之遗迹无惑也且帝尧前安有张姓其谓张姓者断因唐之洪厓而讹矣
　　谂曰雷次宗豫章记曰厌源山西北余侯村五六里有洪井俗说洪厓先生之井又谢庄有逰豫章观洪厓井诗水经注曰散原山西北五六里有洪井飞流悬注其深无底旧说洪厓先生井也西有鸾冈洪厓先生乗鸾所憇泊也梁元帝吴平侯志曰迁豫章内史洪井鸾峰甘露岁下箫厓鹤岭连理成阴古洪厓托迹豫章审矣安得以井臼属唐人按集仙録晋武帝时豫章吴猛许逊居洪厓山筑坛立静传所云仙坛临井者岂吴许所筑与而太平广记引逸史万年县南山有洪厓涧则不止青城厌源也又真诰曰吞琅玕之华而方营丘墓者洪厓先生也洪厓先生墓在武威郡姑臧县则姑臧又为先生尸解地安往不化何必青城哉然郭有道碑云将蹈鸿涯之遐迹陶丘一荐管宁曰追迹洪厓参踪巢许则似为隐士西京赋曰洪厓立而指麾薛综曰三皇时伎人则祗为伶官与升仙者岂别一人乎陈子昻诗序曰鸾鸟篇者晋人洪厓子作也洪厓子矫迹汾水乗白驴衣羽褐云云按张氲在晋州神山县洪州大疾疫氲来施药病者立愈玄宗驿召之果氲也常服红蕉衣跨白驴此与伯玉所叙合氲时一至豫章耳安用炼丹井臼为然能和墨洒翰则张洪厓亦一文人

　　王乔

　　玉壶遐览曰王乔尤易舛淆古今未有了此者杨用修王元美巵言俱以为有二人余别考得三人自谓足据近复忆之误也仙家王子乔传子乔即太子晋字子乔一云名乔字子晋遇浮丘公授以至道于缑山乗鹤上升时人观者咸曰王子登仙遂言曰王即吾姓因遂称王子乔并叶县为令飞舄之王乔柏人为令食芝之王乔其为三人无疑余旧尝载之史书占毕中然三代前以子系字者尚希而是时即太子亦称王子其为王子乔者犹云太子晋耳未必字为子乔也既周太子自应姬姓何得以为氏王传中王即吾姓之云葢不得王子二字之义而强为兹说以傅会之耳今诗家称子晋者亦非二王乔偹载于后叅阅自明
　　王乔河东人也汉明帝时为尚书郎出为叶县后天下玉棺于堂前吏人推排终不揺动乔曰天帝独召我耶乃沐浴服饰寝其中葢便立覆宿昔塟城东自成坟其夕县中牛皆流汗喘乏而人无知者百姓为立庙号叶君祠吏人祈祷无不如应
　　元瑞上言飞舄而此乃不纪録踈也按后汉书乔为叶令每朔望自县诣台朝帝怪其来数而不见车骑令太史伺望之言其临至輙有双鳬从东南飞来举罗张之但得一双舄则四年所赐尚书官属履也每当朝时也门下皷不击自鸣闻于京师
　　王乔犍为武阳人也武阳有北平山在益州南一百四十七里髙一千二百丈上有白虾蟇谓之肉芝食者长生非仙材灵骨莫能致也乔好道望山朝拜积十余年登山感致因得食之身轻力倍行及走马后为栢人令遂于东巏山得道今武阳有乔仙祠王乔有三同姓名有太子晋王乔有叶令王乔食肉芝王乔乃蜀中神仙也又见太平广记其谓三人亦不详考王子乔非王姓也名疑云即封禅书王伯侨麟按封禅书作正伯侨非王姓
　　又御览剑解门引道经云王子渤海之冡剑鸣空椁王乔景陵之墓剑飞冲霄王子者曽诣钟山获九化十变经以隐遁日月游行星辰后一旦疾终营冢渤海山夏襄时有发王子墓者一剑在北寝上自作龙鸣人无敢近后亦失所之王子乔墓在景陵战国时复有发其墓者见一剑人适欲取视其剑忽然上飞去王子乔事旧说浮丘公携与乗鸾鹤共登嵩山此事又不同解化时年正十五六云按此子乔剑解事颇新僻并着之所称王子不知何人其剑解亦与子乔相乱不可不知路史云王子乔名超古字开山尤为竒僻并附载
　　谂曰蔡邕集有王子乔碑云王孙子乔者上世之真人也闻其仙旧矣不知兴于何代博问道家或言颍川或言产蒙斯丘传曰王氏墓永和元年腊夜上有哭声甚哀附居者登而察焉洪雪下无人迹见一大鸟迹后有人绛衣大冠呼樵孺子尹秃曰我王子乔也尔勿复取吾先人墓前树也忽不见碑词但称其乗螭驾鹤并不及监抚世荣水经言冢在梁国蒙县碑题云仙人王子乔碑正载中郎文稽周室坟陵无在梁国者而此子乔姓王固非王子晋也髙允王子乔行曰王少卿王少卿超升飞龙翔天庭少卿必子乔字此亦姓王者王逸楚辞注曰崔文子学仙于王子乔子乔化为白蜺而持药与文子文子惊怪引戈击蜺中之因堕其药俯而视之王子乔之尸也置之室中覆以敝筐须臾而化为大鸟开而视之翔飞而去葢王子乔已有三矣真诰众真集洞宫有桐栢真人领五岳司侍帝晨王子乔注曰此称真人之字也则元瑞疑未必字子乔者殆未考耳文选别赋注引南越志曰长沙郡刘陈东有王乔山山有合丹处杜氏通典曰昆阳城有古墓在东俗云王乔墓也斯复不知何真当与栢人叶令又别一人则王乔亦有三也虽然叶令当显宗时栢人令未审在何世顾为令长则亦汉中叶矣屈平逺游曰吾将从王乔而娱戱贾谊惜诵曰乃至少原之野兮赤松王乔皆在旁淮南子曰王乔赤松子吹呕呼吸上通云天又曰王乔赤松吸阴阳之和食天地之精蹀虚轻举乘云游雾屈生战国之世二子皆产汉初所称果何指也蔡泽说应侯曰世世称孤而有乔松之寿注曰乔王子晋松赤松子案汲冢周书师旷谓子晋曰汝声清汗汝色赤白火色不寿子晋果十七而卒秦去髭王未逺传闻宜真乃云乔之寿何也且亦未闻子晋之吐故纳新躭慕方术者以王乔即子晋岂彭殇可齐乎而诸叙王乔者皆与赤松并称且不云松乔而云乔松予意必先赤松而出者疑上古已有一王乔而书传不详其事耳武阳王乔太平广记无之胡氏误也御览所引道经葢出真诰真诰曰玉子者帝俈也曽诣钟山获九化十变经以隐遁日月游行星辰后一日疾崩营冢在渤海山夏中衰时有发玉子墓者室中无所有唯见一剑在北寝上自作龙鸣虎嘷之声人遂无敢逐者后亦失所在也【帝俈则尧父外书作喾字】王子乔墓在京陵战国时复有发其墓者惟见一剑在人正欲取视忽飞入天中也按此则营墓渤海者当作玉子非王子也玉子即帝喾名号亦竒御览字多讹

　　王侨王子乔

　　杨用修云史记封禅书注引裴秀冀州记云缑氏仙人庙者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃葢世以王侨为王子乔误也久矣
　　元瑞新録曰史记封禅书宋母忌王伯侨充尚羡门子髙索隐注司马相如云王伯侨古仙人下复引裴秀记缑氏仙人庙者昔有王乔云云余案史记王伯侨自是一仙人名注再引王乔已误然裴记王乔乔字偏傍无立人用修作侨字从人葢因史文王伯侨而误也艺苑巵言云仙人有两王乔其一即太子晋其一栢人令天降玉棺者也此与用修说同但杨误加偏傍耳
　　婴按天降玉棺者是叶县令非栢人令也元瑞何不弹驳且用修说与王不同
　　余意王乔为太子者汲冢书师旷称晋为王子故乐府称王子乔非姓王氏也乔当是晋别名唯为叶县令而飞鳬与为栢人令而食芝者则名姓俱同又同为令最易相乱王子乔断当从余此说余向以为三王乔亦袭取旧时之说未妥
　　谂曰严忌哀时命曰比王侨而为耦王褒颂曰呴嘘呼吸如侨松颜师古注侨王侨仙人也大人赋厮征伯侨而役羡门张揖曰伯侨仙人王子侨也师古曰仙人姓征名伯侨非王子侨也刘向九叹譬若王侨之乗云兮载赤霄而凌太清又曰驱子侨之奔走王逸曰子侨王子侨也王莽传仙人掌旁有白头公青衣莽曰是乃予之皇祖叔父子侨欲来迎我也偏傍作立人多有之矣作侨亦何害也独寻刘向列仙传王子乔者周灵王太子晋也好吹笙作凤凰鸣游伊雒间后见桓良曰告我家七月七日待我于缑氏山颠至时果乗白鹤驻山头举手谢时人而去遂立祠于缑氏山下柏人令复于此登仙而立庙于麓何事之巧合若是髙诱淮南注曰王乔蜀武阳人为栢人令得道而仙华阳国志曰犍为郡北接蜀郡王乔升其北山又曰武阳县有王乔祠郡国志武都西有王乔谷即王乔隐处谷有王乔堂岁常祀之则栢人令乃于桑梓登遐而颜氏家训曰栢人城东北有一孤山俗呼瓘务山城西门碑是汉桓帝时栢人民为县令徐整立铭云土有壦务山王乔所仙又北梦琐言韩定辞为镇州王镕书记聘燕燕幕客马彧赠曰别后壦堥山上望羡君时复见王乔则是于宦游飞举裴秀谓在缑山亦误也然则唐诗所云缑岭吹笙正指子晋以为栢人令殆见其流而未溯其源耳至其人之同异野客丛谈引类说亦谓有三皆未备也

　　杨泉

　　胡元瑞九流绪论云太玄经十四卷晋杨泉撰郑氏通志畧作太玄葢泉以子云同姓故此书亦拟子云而作也今第马氏意林所钞百余言存马氏注云梁国杨泉字徳渊而不言何时郑艺文畧及隋艺文志俱云晋人唯旧唐书作唐人然唐人讳渊泉字徳渊其为晋人无疑旧唐书字误也马氏意林又有物理论十六卷所采颇众而不题名字按隋志亦泉所撰韩非邓析流也
　　谂曰北堂书抄引晋録会稽相朱则上书言杨泉清操自立征聘终不移心诏拜泉郎中隋经籍志晋处士杨泉集二卷在薛莹下闵鸿上是吴人而入晋者物理论屡称传子葢与休奕善也艺文类聚又载杨泉赋数首皆称吴时人

　　卫元嵩

　　胡元瑞四部正讹曰元命包四卷周卫元嵩述本纬书春秋孝经各有元命包故好事剿为此书而附诸大易其文率学太玄用字竒僻过之厥义则甚浅此书崇文总目称唐卫元嵩通志通考并因之按元嵩后周人所撰述有齐三教论七卷见通志又隋志释氏类称蜀郡沙门卫元嵩上书言僧徒猥滥周武帝下诏一切废毁即其人也而王尧臣以为唐人考唐世诸传记絶无名姓同者其误了然此书杨楫本序以元嵩献策后周赐爵蜀郡公武帝尊礼不敢臣之颇与隋志合必元嵩先为沙门后还俗上书请汰僧徒故周武亟暴显之以风天下序称元嵩有传考北史无之恐杨楫误也
　　谂曰续髙僧传释卫元嵩成都人少出家至京上废佛法事自此还俗周祖纳其言嵩制千字诗并符谶纬事后知之据此则与元瑞所疑先为沙门后还俗者合然元嵩乃上书而后还俗非还俗而始上书也广宏明集云卫元嵩本河东人逺祖从宦遂家于蜀梁末为益州野安寺僧佯狂浪宕周氏入蜀因尔入关天和二年上书请造平延大寺夫平延寺者无选道俗罔择亲疏以城隍为寺塔即周主是如来用郭邑作僧坊和夫妻为圣众推令徳作三纲尊耆老为上座选仁智充执事求勇畧作法师行十善以伏未宁示无贪以断偷刼是则六合无怨纣之声八荒有歌周之咏嵩此上言则兴佛法而安国家非灭三寳而危百姓也有十五条总是事意劝行平等非灭佛法此与隋志又异文献通考卫元包十卷崇文总目元嵩唐人武功苏源明传赵郡李江注包以坤为首因八纯之宫以生爱极于六十四自系其辞言外卦体不设爻位以谓易首干尚文包首坤尚质夏连山商归蔵周易唐包其实一也困学纪闻云馆阁书目云周易元包十卷唐卫元嵩撰今按杨楫序云元嵩益州成都人明阴阳厯筭献策后周赐爵持节蜀国公武帝尊礼不敢臣之北史艺术传卫元嵩好言未来事不信释教尝上疏极论之书目以为唐人误矣婴又考元嵩书颇行于世但号元包不云元命包也通志作元包胡氏并误

　　薛仁贵

　　丹铅新録曰用修云后周韦孝寛参麟趾殿学士考校图籍唐薛仁贵着周易新注本义十四卷二子勇将而精意经术如此元瑞以为唐薛氏文士最众周易注见郑氏艺文畧唐书艺文志葢别有其人非为将者也唐书仁贵传并不言其涉猎经史即史传中不尽载著述然仁贵以武人有此断所不遗今新旧唐书无及此者则此书非其撰述无疑也韦孝寛虽为名将未尝以勇力闻仁贵虽以勇闻然将畧亦自翘楚用修说俱失之宋人墨池编有薛仁贵碑云名礼字仁贵其人在天寳间则非唐初将帅明矣又史书占毕曰唐有两薛仁贵一武将见唐书一文人注周易见唐书艺文志次第在王勃前陆徳明后葢亦髙宗时人当与征辽建功者相去不逺而传絶不言其能文著书考之唐世河东之薛文学最盛葢一时名姓相同决非为将之仁贵也杨用修执此以仁贵为文武兼才与韦孝寛并称按唐书张仁愿传云唐初才兼文武仅郭元振唐休璟裴行俭及仁愿未尝一齿仁贵则注周易者非其人必矣藉令史传中于著述或不尽载亦当稍稍及其文义大端而仁贵本传第称力田起家传末竟不畧槩好文博雅等语用修之误了然无疑续考宋朱长文墨池编第八卷碑刻类有唐薛仁贵碑注云天寳二年名礼字仁贵河东汾阴人按新旧传唐书薛传并无此文惟通鉴有之以僻甚故特附记此
　　谂曰班氏书所列将相儒生之行事往往不载于本传而附着之他篇者葢作史之法且如其人所论譔一一具列传末则艺文不必志矣按新唐书本传云仁贵少贫贱以田为业而世系云仁贵父轨隋襄城郡赞治又云仁贵名礼松漠道大总管子讷相玄宗楚玉左羽林将军汾阳县伯本传不言以字行亦不言松漠道葢皆互见也何谓唐书无此文乎墨池编碑文云云则所谓薛礼者正三箭定天山免胄示突厥之将军耳其言天寳二年必讷若楚玉始为其父追立之者观仁贵讨贺鲁疏简洁而尽事情又知西方得岁不宜用兵皆博学有文岂力田起家者所能谙解乎张仁愿诸人虽称才具文武而论著都不见于篇卫公问对反为操觚者所鄙又乌知其兼才也哉且薛氏望出河东无别支于他郡者其世系表有二嵩二朗二植二侃二温二岸二戡二岩二嶷二瞢二谔二华二承规三薛绍三薛岑三薛瓌三薛广而独无二礼二仁贵则■〈釒嶲〉虏注易立功立言者其为一人无疑矣通鉴贞元十九年龙门人薛仁贵安都六世孙名礼以字行元瑞既知通鉴有之而必守墨池之说以为天寳时人葢徒见用修之论輙思所以胜之不知其自陷于挂漏而乖僻也

　　河图要元论

　　四部正讹又云杨氏谭苑醍醐曰茅山志引河图要元篇云勾金之坛其间有陵兵病不起洪波不登又曰乃有地肺土良水清勾曲之山金坛之陵可以度世上升曲城要元篇葢汉世谶书后汉书注不载其目仅见此焉此用修语予未敢深信然他无可考姑録此以广异闻
　　谂曰按真诰稽神枢引河图中要元篇第四十四卷云勾金之坛其间有陵兵病不往洪波不登又引河图内元经曰乃有地肺土良水清勾曲之山金坛之陵可以度世上升曲城陶隐居注曰此河图者舜禹所受及洛书之属今犹有四十余卷存据此则用修所记葢有之矣茅山志大都皆采真诰文

　　金雌诗

　　元瑞艺林伐山曰用修云隋经籍志郭文着金雄记金雌诗按隋志纬书小注有金雄记无所谓金雌诗也麟按南齐书郭文举金雄记云当复有作肃入草见髙帝纪末并诸谶甚详
　　谂曰按南齐书髙祖纪末无当复有作肃入草之句惟祥瑞志引金雄记曰铄金作刀在龙里占睡上人相须起又云当复有作肃入草又云草门可怜乃当悴建号不成易运沸则金雄所存不仅一语也洞仙传郭文举书箬叶上着金雄记金雌诗后人于其所住床席下得之次第寻看谶纬相似乃传于世宋世符瑞书太史令骆达奏陈符谶引金雌诗云大火有心水抱之悠悠百年是其时金雌诗又曰云出而两渐欲举短如之何乃相岨交哉乱也当何所唯有隐岩殖禾黍西南之明困桓父达说之曰两云元字也短者祚短也岩隐不见唯应见殖入禾谷边则圣讳炳明也据此则金雌之作亦有之矣但不见隋志耳夫用修虽穷捜韦塜博讨穆陵然所称引皆非怪僻元瑞以为出自成都便不深信至有目前载籍斥不推寻贱今之意亦云隘矣髙都孙居相笔丛序曰世有正元瑞者乎元瑞聴之矣予亦聴之矣婴敢谓正胡乎

　　盐泽醋沟

　　丹铅新録曰用修云唐岑参诗鴈塞通盐泽龙堆接醋沟方回云盐泽人皆知之醋沟人所未知也非惟人未知方回葢亦不知此言以揜后人耳考阚骃十三州志山氏城北为髙踰渊又东北醋沟水出焉水在中牟盐泽见汉书元瑞以为盐泽见穆天子传戊子天子至于盬注盬盐池也今在河东解县及竹书纪年王观于盐泽是也汉书逺出其后且醋沟方但言未知未尝自以为知也用修逆探讥之得毋以己度人乎
　　谂曰岑参天寳中充安西节度判官其北庭诗鴈塞通塩泽龙堆接醋沟孤城天北畔絶域海西头北庭地近轮台在龟兹乌垒之间矣汉书葱岭河东注蒲昌海蒲昌海一名盐泽去玉门阳关三百余里水经注泑泽即蒲昌海亦有塩泽之称地里志朔方县有金连塩泽者青塩泽鴈门郡沃阳县塩泽在东北然则塩泽有五一在中国嘉州所咏以地道寻之当是蒲昌海也鴈塞未详何郡梁州记曰梁州县界有鴈塞山山有大池水鴈栖集之因名荆州记鴈塞北接梁州汶山郡其间东西岑属大岩无际云飞风翥望崖回翼唯一处稍下朔鴈达塞矫翼裁度故名此非岑诗所指聊举异名然塩泽之说则用修得之而元瑞谬言也又西域传徐普欲开道避白龙堆之阻扬雄亦言康居乌孙岂能踰白龙堆冦西边地理志敦煌郡正西关外有白龙堆沙有蒲昌海孟康曰龙堆形如土龙髙大者二三丈在西域中据此则醋沟必在瓜州之外考水经注髙榆渊东北为酢沟韵会云酢今作醋阚骃十三州志山氏城北为髙踰渊又东北醋沟水出焉水在中牟郭縁生述征记酱魁城至醋沟凡十里唐岑参诗鴈塞通塩泽龙堆接醋沟縁酢沟而引岑诗以证此黄直翁之误用修全述之也按郡国志雒阳与中牟比县河东在雒阳西北五百里敦煌在雒阳西五千里若鴈塞越四千五百里而内与河东之泽连龙堆越五千里而东与中牟之水接作诗者毋乃太愦愦乎黄杨胡徒执于形似之间而不究道里之不可至恐嘉州为之大噱也

　　湖阴

　　丹铅新録曰用修云阳虎将杀季孙不克取寳玉大弓以叛明年乃得之堤下晋明帝觇王敦遁归湖阴以七寳鞭获免按晋书明帝纪云王敦将谋簒下屯于湖帝乃乗骏马微行至于湖阴察敦营垒而出阴字当属察为句以上文湖下原无阴字而下句阴察与微行相应也自温庭筠作湖阴曲后人往往承讹惟王懋丛书得之又明帝自湖遁归遇旅妪与七寳鞭此云遁归湖者尤非敦既屯兵于湖帝自湖归则归于石头耳
　　谂曰升庵集云王敦屯于湖阴察营垒而去此晋纪本文于湖今之歴阳也帝至于湖为一句阴察营垒为一句温庭筠作湖阴曲误以阴字属上句也张耒作于湖曲以正之案此则湖阴之觧发自用修矣元瑞拾用修牙慧以反讥用修而又云自湖遁归又云遁归湖则以于湖于字为于此于彼之于而不知其为县名也且单举湖字符瑞抑何所指晋书地理志丹阳郡有于湖芜湖姑熟诸县接壤聫疆观王敦传云敦移镇姑熟明帝将讨敦微服至芜湖察其营垒又世说新语云王大将军顿军姑熟明帝以英武之才着戎服骑巴賨马赍一金马鞭阴察军形势则湖阴之讹自湖之谬已可知矣然于湖属丹阳郡在江南歴阳属淮南郡在江北杨云于湖今之歴阳则非也

　　万城

　　四部正讹曰杨用修以鬼谷区为即鬼谷其可笑正与方城作万城切对
　　谂曰宛委余编曰用修以方城为万城其可笑不待言晦伯引史记阻之以邓林縁之以方城又我悉方城外及服虔杜预之说以辟之似矣然不如盛弘之荆州记之明切也其云叶东界有故城始犨县东至瀙水逹泚阳界南北聫聫数百里号为方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕于方城之南葢皆傍此长山方城而名者也正讹笑杨葢附于此婴按杨王二先生之说皆本郦善长用修所论畧举一隅陈王争之则欲掇杨所短而反揜其所长耳考水经潕水注曰潕水出黄城山东北径方城郡国志曰叶县有方城郭仲产曰苦莱于东之间有小城名方城东临溪水寻此城致号之由当因山以表名也苦莱即黄城也及于东通为方城矣世谓之方城山故地里志曰南阳叶方城邑西有黄城山是长沮桀溺耦耕之所尸子曰楚狂接舆耕于方城葢于此也盛宏之云叶东界有故城始犨县东至瀙水逹泚阳界南北聫聫数百里号为方城一谓之长城云郦县有故城一面未详里数号为长城即此城之西隅其间相去六百里虽无基筑皆连山相接而汉水流其南故屈完答齐桓公云楚国方城以为城汉水以为池郡国志曰叶县有长城曰方城指此城也元美所称本此然汝水注曰醴水径北县故城北春秋昭公十五年许迁于叶者也楚盛周衰控覇南土争强中国多筑列城于北方以逼华夏故号此城为万城或作方字唐勒奏土论曰我是楚也世覇南土自越以至叶华宏境万里故号曰万城也余按春秋屈完对齐侯曰楚国方城以为城杜预曰方城山名也在叶南未详孰是用修所执又在此条元瑞以为可笑是未知用修之言更有据也宛委说亦不如潕水注之详备元瑞述之此犹侏儒度髙于天者也婴又观元瑞华林博议曰读书大患在好诋诃昔人夫文字烟埃纪籍渊薮引用出处或有叅商意义重轻或有权度加以鲁鱼亥豕讹谬万端凡遇此类当博稽典故细绎旨归统会殊文厘正脱简务成曩美毋薄前修今偶覩一斑便为竒货恐后视今犹今视昔矣又曰昔人之说无当于吾心务审其是非而驳之毋先入毋迁怒毋作名毋徇名今明知其得而掩为已有未竟其失而輙恣讥弹壮夫不为大雅当尔耶此论可谓公溥然每于用修遗言輙疏剔小疵乖谬大美以丹铅当竒货以伐山资迁怒博议云云岂虑后人之攟摭后人也

　　鬼方

　　杨用修曰髙宗伐鬼方事惟见易鬼方极逺之国即靡莫之属也苍颉篇曰鬼之为言逺也世本黄帝娶于鬼方氏汉匡衡疏云成汤化异俗而懐鬼方意者汤时鬼方已内属式围之中而复叛于中衰之日故髙宗伐之以中兴殷道也又西羗传曰殷室中衰诸侯皆叛至于武丁征西戎鬼方三年乃克故其诗曰自彼氐羗莫敢不来王是其证也竹书纪年周王伐西落鬼戎
　　胡元瑞丹铅新録曰鬼方事见竹书髙宗二十二年伐鬼方次于荆三十四年王师克鬼方氐羗来宾甚明鬼戎之语絶无所出史称陆终氏娶于鬼方生六子即昆吾大彭五覇迭王者见郑氏通志畧杨云黄帝未知何所据也鬼方前辈有以为楚者以楚俗尚巫故谓鬼方竹书伐鬼方上有次荆之文则此说宜可证杨云极逺恐未然又一说云即贵黔中殷世何能至此葢当时楚地亦极为蛮落春秋始会盟中国耳以鬼方为楚蔡介夫蒙引
　　谂之曰大戴礼帝系曰陆终氏娶于鬼方氏之妺谓之女嬇氏产六子一曰昆吾二曰参胡三为彭祖四曰莱言五曰安六曰季连风俗通曰陆终娶于鬼方氏是谓女清索隐引系本亦同杨云黄帝良误诗大雅覃及鬼方毛传曰鬼方逺方也孔颕逹曰鬼方逺方未知何方也匡衡传应劭注亦曰逺方杨曰极逺亦非臆说西羗传曰武乙暴虐犬戎冦边古公踰梁山而邑于岐下及子季歴遂伐西落鬼戎太子贤注引竹书纪年武乙三十五年周王季伐西落鬼戎无俘二十翟王语胡谓絶无所出谬矣此与王会解汤时正西有鬼亲国扬雄作赵充国颂遂克西戎还师于京鬼方宾服罔有不庭师古曰鬼方言其幽昧也李善引世本注曰鬼方于汉则先零戎是也章帝纪有司言明皇帝克伐鬼方开道西域用修称靡莫之属似鬼方乃西戎也海内北经曰鬼方在二负之尸北注曰贰负之尸在上郡干寳易注曰髙宗殷中兴之君鬼北方国也髙宗当伐鬼方者离为兵戈故称伐坎当北方故称鬼也此说则为北狄唐书韦皋皋云南欵边约东蛮鬼主骠傍苴絶吐蕃盟而南蛮传曰夷人尚鬼谓主祭者为鬼主又曰南诏俗尚巫鬼大部落有大鬼主百家则置小鬼主又有两林部地狭而诸部推为长号都大鬼主又有夷望鼓路汤谷阿酰阿鹗钾蛮等十二鬼主皆隶隽州此岂古所云鬼方者耶则与黔楚之说近即以为南蛮可也然尚书大传文王受命二年伐鬼方三年伐宻湏四年伐犬夷五年伐耆六年伐崇按文王未尝南征则谓在楚之阳者或未然也虞翻易注曰髙宗伐鬼方三年乃克旅人愬劳衣服皆败鬼方之民犹或冦窃故终日戒陈琳为曹洪与文帝书鬼方聋昧髙宗有三年之征伐邈道悠聋昧愬劳之辞岂有承受按韩非子文王说纣而纣囚之翼侯炙鬼侯腊史记正义引括地志相州谷阳县西南五十里有鬼侯城然则鬼方直在冀州耳又班固典引威灵行于鬼区章和元年诏威霆行乎鬼区斯又易方为区矣

　　镜殿

　　艺林伐山杨用修云唐髙宗造镜殿武后意也四壁皆安镜为白昼秘戏之需帝一日独坐其中刘仁轨奏事入惊走下阶曰天无二日土无二王臣见四壁有数天子不祥莫大焉帝立命剔去后闻之不悦帝崩后复建之杨亷夫诗镜殿青春秘戱多玉肌相照影相磨六郎酣战明空笑队队鸳鸯漾渌波
　　元瑞曰按此本隋炀帝故事迷楼记帝设铜屏四周殿上白昼与宫人戏乐纎毫皆入屏中髙宗时武曌用事中外谓之二圣刘仁轨葢假此以讽故武闻之不悦也老鐡诗六郎谓昌宗明空即曌字
　　谂曰通鉴少府监裴匪舒为上造镜殿成上与刘仁轨观之仁轨惊趋下殿上问其故对曰天无二日土无二王适视四壁有数天子不祥孰甚上遽令剔去此无武后不悦及秘戏之言岂司马恶其宣淫而削之乎以髙宗之顽冥不灵二圣之称犹以为未尽岂滑稽隐语所能揺动武后亦不以二日之擿为恚数天子在壁亦有数皇后在宫仁轨可自解于武后前也

　　过秦论

　　丹铅新録曰用修拟过秦论云六王初毕四海始一雄图既溢武力未毕方架鼋鼍以为梁廵海石以送日俄而祖龙魂断于沙丘鲍鱼腥闻乎四极云云
　　元瑞曰竹书纪年穆王大起九师架鼋鼍以为梁此云秦始恐误论拟过秦实宋人场屋体此叚又本唐人阿房宫赋然小杜首四语甚竒而杨四语中再用毕字殊失检点用修自谓弱冠时作葢其后未尝删润也
　　谂曰江淹恨赋曰秦帝按剑诸侯西驰削平天下同文共规华山为城紫渊为池雄图既溢武功未毕方驾鼋鼍以为梁廵海石以送日一旦魂断宫车晚出杨论皆抄文通语也此其少作自宜付之一炬而乃享以千金亦不自见之患乎但江赋载文选中憙事小史輙能讽诵胡氏不知何也纪年曰周穆王大起九师东至于九江架鼋鼍以为梁遂伐越列子曰穆王驾八骏之乗乃西观日所入三齐畧记曰秦始皇作石桥欲过海看日出有神人驱石下海石去不速神輙鞭之皆流血夫穆王叱鼋而秦帝驱石穆王车辙穷于蒙汜而秦帝马迹向于扶桑似不可同江赋云尔者葢得意疾书忽成佳语陆机所谓随手之变难以辞逮者抑其借穆王之事以喻秦皇雄心四据百鬼惊奔而用修袭之固非妙制广搜博采元瑞恐未得与于斯文故不觉其言之过

　　巵林卷八

　　●钦定四库全书

　　巵林卷九

　　（明）周婴 撰

　　○谂胡

　　文宣王武安王鲁哀公平原君

　　史书占毕曰世知仲尼文宣王而萧子良长孙稚亦皆文宣王也延岑号武安王在壮缪前刘嘉封汉中王在昭烈前今但知玄徳云长刘仲谥鲁哀公朱建称平原君皆在后尤僻也文宣见路史余并见两汉书又李光弼岳飞俱谥武穆岳与诸葛又俱谥忠武
　　谂曰汉书元帝时孔覇以帝师赐号褒成君奉孔子后平帝元始初追谥孔子曰褒成宣尼公【吕元善圣门志云东汉和帝永元四年封孔子为褒尊侯今考范书无】后魏书孝文太和十六年改谥宣尼曰文圣尼父后周宣帝大象二年诏曰孔子幽赞天人裁成礼乐作范百王垂风万乗可追封邹国公隋文帝赠为先师尼父唐贞观十一年尊为宣父髙宗干封元年追赠太师中宗神龙元年以邹鲁邑百户为太师隆道公宣尼采邑【通典作崇道公册府元龟王钦若曰时封孔子为隆道公按会要武后天授元年封隆道公】至开元二十七年追赠孔宣父为文宣王后嗣褒圣侯改封文宣公通典通鉴以为谥文宣而唐书云赠封若果为谥子孙岂可以为封爵乎且自尼父前以王谥文宣者有后魏宜都王穆寿任城王澄安丰王延明汝南王悦王亶【李先传曰正光中文宣王亶嗣位】濮阳王陆子彰北齐常山王斛斯椿不独竟陵长孙也又魏书长孙稚北史讳稚与治嫌名而改为幼云长孙幼字承业封上党王谥文宣惟隋书长孙览传称祖稚魏太师上党文宣王耳延岑自号武安王长生则于宋徽宗大观二年封武安葢是徽号然隐太子子承训李寳臣子惟简皆封武安王也光武兄仲初追谥鲁哀公未久进爵为王复曰鲁哀王矣平原有两固然而史记景帝立王夫人为后尊其母臧儿为平原君则一为妇人抑又竒矣春明退朝録曰枢宻副使曹玮使相髙懐徳皆谥武穆此固在李岳间若忠武之谥何必岳葛魏司马师宋沈庆之栁世隆苻登雍州刺史徐嵩梁始兴王憺魏广阳王琛裴叔业齐髙昻刘丰破六韩常刘贵叚韶周王励唐尉迟敬徳郭子仪李晟浑瑊韦皋五代徐温宋李继隆郭守文皆谥忠武岂独孔明鹏举乎【杨万里挥麈録曰北齐显祖髙洋晋阳公李元忠南齐竟陵王萧子良隋长孙览俱谥文宣孔子葢出四谥之后者予按髙洋称帝元忠孙覧俱不为王杨说非也】

　　夫子

　　史书占毕曰西京杂记有杜陵杜夫子三十国春秋有舞阳杜孔子称名之类一至于此记谓杜奕棋天下第一葢其徒尊之若抱朴子所称棋圣之类然拾遗素称诗圣又称集大成又自称杜陵曷若夺此称还吾子美不尤称情耶又庄忌称夫子是字
　　谂曰西秦録乞伏炽盘将有征西将军孔子后魏书天平元年萧衍将军纪耕入冦■〈山专〉嵣都督曹仲尼破走之此夷狄侮圣之甚者也宋书世祖以沈伯玉容貌似图画仲尼像常呼为孔丘王景文陪辇出指伯玉曰孔丘竒形容唐书王起字举之文宗引入翰林讲论经史诏画象便殿号当世仲尼此中国君臣侮圣之尤者也然唐书表汉有薛方丘字夫子则夸诞之风已始于此而朝野佥载周则天朝同州鲁孔丘为拾遗郎中张元一目为鹙入鳯池者则尤可哂矣金石録有魏镇东将军刘干碑云讳干字天比于孔子仲尼孔丘尚为末减耳若乃夫子之称原非至极之号端木之对棘成仆夫之询濯孺竖牛之斥叔孙栁下之妻之诔其夫孟津之誓武王于千夫长百夫长而皆呼之夫子则亦贵贱通称之词又班彪之剧蒙恬韩愈之祭田横李白之赠秋浦少府咸以夫子属之奚必弟子之严吾师学士之阿所好云尔而已哉且韩愈调张籍诗曰李杜文章在光焰万丈长惟此两夫子家居率荒凉则子美在唐世业有夫子之称固不必夺彼予此即太白亦称李夫子矣杜夫子自是人姓名若玄怪録有朔方节度使张彧两男一名曽子一名夫子俱为刺史通鉴唐僖宗时蜀人罗夫子聚众应阡能败自刭者是也玉堂闲话有长道县豪士张夫子名行儒则与前汉薛方丘同而司马相如传颜籀注曰严忌本姓庄当时尊尚号曰夫子则又非字也御览引文士传曰杜育童孺竒才博学能着文章心解性逹无所不综一时称为舞阳杜孔子此如关西孔子杨伯起之类亦非名也

　　颜回

　　占毕曰颜回为羌帅曽参为市人已见前载称颜子者黄宪外谢尚徐陵周续之皆六代人也称曽子者张覇外宗元卿蔡昙智滕昙恭皆南齐人俱见南史列传又陆云亦称颜子
　　谂曰仲尼神人髙不可仰颜渊亚圣士所能睎故赏誉之家持相推许古今若此者众矣祢衡曰仲尼不死孔融曰颜回复生事虽悲痛言亦可喜者也按黄叔度外称颜子者尚不乏人荀彧别传曰锺繇以为颜子既没能偹九徳不贰其过惟荀彧然或问繇曰君雅重荀君比之颜子可得闻乎魏志太祖称荀攸曰公逹外愚内智外怯内勇不伐善无施劳颜子不能过也晋书曰文立师事谯周门人以立为颜回又曰羊祜蔡邕外孙太原郭奕见之曰此今日之颜子也梁书曰伏挺字士标齐末举秀才梁髙祖谓为颜子引为征东行叅军时年十八隋书李士谦字子约事母以孝闻伯父魏岐州刺史玚每曰此儿吾家之颜子也若前乎黄生者张璠汉纪曰朱穆之年二十为郡督邮迎太守太守问曰君年少为督邮将因族世自有令徳穆之曰郡中瞻仰明公以为非颜渊不敢使迎孔子太守竒其才叹曰吾非仲尼督邮所谓颜回也济北先贤传戴宏字符襄年二十二为郡督邮府君欲挞之宏曰鄙郡遭明府咸以为仲尼之居国以宏为颜回岂闻仲尼有挞颜回之义府君异其对即署主簿此皆令誉也然后汉许暹字颜回见颜氏家训彼岂有长卿慕蔺之思乎后代曽子亦不一人南齐书刘瓛祖母病疽经年手持膏药渍指为烂母孔氏谓亲戚曰阿称便是今世曽子阿称瓛小名也梁书谢蔺字希如五岁父母未饭食终不进阮孝绪叹曰此儿曽子之流北史裴叔卿博涉有孝行时人号曰裴曽子然北史和士开传有一人士曽参为士开尝黄龙汤此又出市人下矣【文中子或曰董常何人也子曰其动也权其静也至其颜氏之流乎唐髙僧传僧一行姓张氏名遂道士尹崇见所撰大衍玄图甚嗟伏之曰后生颜子也亦见酉阳杂俎六帖曰海东王义慈事亲孝于弟兄友时号海东曽子唐书权徳誉门生七十人推沈传师为颜子又贾会华原人有髙节不荅辟署里中号一龙亲亡负土成墓庐其左手莳松栢时号关中曽子】

　　四友

　　史书占毕曰四友有四周文王外吴太子孙登四友诸葛恪张休顾谭陈表晋王敦王澄庾敳胡母辅之唐李峤杜审言崔融苏味道
　　谂曰胡王庾阮迭为宾主深有旷逹之致按八王故事曰胡母辅之少有雅俗鉴识与王澄庾敳王敦王夷甫为四友世说新语王大将军下庾公问闻卿有四友何者是荅曰君家中郎我家太尉阿平胡母彦国也而晋书王澄传王敦谢鲲庾敳阮修为王衍所亲善号为四友胡母辅之传辅之与王澄王敦庾敳为太尉王衍所昵号曰四友诸说不同似五人各有一四友实当以夷甫为领袖耳然何独之数君者陶潜圣贤羣辅録曰颜回子贡子路子张孔子四友也文王有胥附奔奏先后御侮谓之四邻孟懿子曰夫子亦有四邻乎子曰吾有四友焉自吾得回门人益亲是非胥附乎自吾得赐逺方之士日至是非奔奏乎自吾得师前有光后有辉是非先后乎自吾得由恶言不至于门是非御侮乎见孔丛子也又庄子大宗师子祀子舆子黎子来四人相与语曰孰以无为首以生为脊以死为尻吾与之友矣四人相视而笑莫逆于心遂相与为友汉书王莽始建国三年为太子置师友各四人尚书令唐林为胥附博士李充为犇走谏大夫赵襄为先后中郎将廉丹为御侮是为四友又太原郇相稚宾王莽时征为太子四友陶録又曰晋宣帝河南司马懿字仲逹魏司空颍川陈羣字长文中领军谯朱铄字彦才侍中济阴吴质字季重魏文帝四友也见晋纪又宋书曰谢灵运东还与族弟恵连东海何长瑜颍川荀雍太山羊璇之以文章赏会共为山泽之游时人谓之四友又南齐书宋升明初褚炫以清尚与刘俣谢朏江斆入殿侍文义号为四友梁书谢朏传亦曰齐髙帝辅政选朏为长史勅与河南褚炫济阳江斆彭城刘俣俱入侍宋帝时号天子四友又续髙僧传隋摄山僧诠法师大乗海岳释慧布道辨慧勇法朗从之聴论洞逹清玄时人语曰诠公四友法句朗悟语辨文章勇得意布二偶作朋张顾崔苏之外又何蔼蔼也然有广而为六者晋公卿礼秩曰愍懐立东宫置六传省尚书事时号太子六友颜之推观我生赋曰及荆王之定覇抚军镇于夏汭滥充选于多士在叅戎之盛列惭四白之调护厕六友之谈说有多而为七者圣贤羣辅録曰雄陶方回续牙伯阳东不訾秦不虚灵甫者舜七友也并为歴山雷泽之游战国策颜斶云尧有九佐舜有七友是也有倍而八者魏志在东宫凉茂为太傅注引英雄记曰茂名在八友中吴録曰髙岱字孔文所友八人皆世之英伟南史曰齐竟陵王子良开西邸招文学梁武帝与沈约谢朏王融萧琛范云任昉陆倕并游焉号曰八友有满而为十者新唐书曰陆余庆赵贞固卢藏用陈子昻杜审言宋之问毕构郭袭微司马承祯释懐一雅相善时号方外十友黄休复益州名画记载石恪画陈子昻卢藏用宋之问髙适毕构李白孟浩然王维贺知章司马承祯为仙宗十友图与书小异又李白诗序曰歴阳壮士勤思齐神力出于百夫则天太后召见授游击将军赐锦袍玉带大臣慕义结十友燕公张说馆陶公郭元振为首有泛而十二者韩诗外传曰周公践天子之位所友见者十二人又曰子贱治单父所友者十有二人是也有六之为二十四者晋书贾谧开合延宾海内辐辏勃海石崇欧阳建荥阳潘岳吴国陆机陆云兰陵缪征京兆杜斌挚虞琅邪诸葛诠宏农王粹襄城杜育南阳邹捷齐国左思清河崔基沛国刘瓌汝南和郁周恢安平索秀颍川陈聄太原郭彰髙阳许猛彭城刘讷中山刘舆刘琨皆傅会于谧号曰二十四友是也

　　三杰五老

　　史书占毕曰三杰有三汉萧何张良韩信外唐吴少微富嘉谟谷倚皆文人宋璟张说源干曜皆宰执又曰五老有二唐曹松等五人登第皆年七十余号五老榜在宋耆英前
　　谂曰蜀志傅干曰刘备寛仁有度诸葛亮逹治知变而为之相关羽张飞勇而有义皆万人之敌而为之将三人皆人杰也以备之畧三杰佐之何为不济歙州图经陈武帝受梁禅程灵铣以佐命功臣与周文育侯安都为三杰渊源録曰朱光庭调万年主簿时程颢主鄠县簿张山甫主武功簿皆以才名称闗中号为三杰又黄鲁直赠髙荷子勉诗云张侯海内长句晁子庙中雅歌髙郎少加笔力我知三杰同科张谓文潜耒无咎补之也然则三杰葢有七耳【金雷渊字希颜文诗喜新竒与友人髙廷玉李纯父号中州三杰郑晓今言曰山西三杰乔宇王鳯云王琼也宇德量鳯云气槩琼才畧然琼有功于民社矣】然明皇集左丞相说右丞相璟太子少傅干曜同上官命燕东堂赐诗云赤帝収三杰黄轩举二臣许景先送张说巡朔方云汉主知三杰周官统六卿葢皆用张萧事未尝即以为张宋源号也苏晋序云天子作三杰诗以宴亦摘其首句为题同于三百篇之旨耳论语谶曰尧率舜等升首山观河渚有五老游河迭歌一老曰河图将来告帝期二老曰河图将来告帝谋三老曰河图将来告帝书四老曰河图将来告帝图五老曰河图将来告帝符歌讫五老飞为流星上入昴拾遗记曰虞舜在位十年有五老游于国都舜以师道尊之言则及造化之始舜禅禹五老去不知所从舜乃置五星之祠祭之又曰老聃居反景日室之山有黄发老叟五人或乘鸿鹤或衣羽毛耳出于顶瞳子皆方面色玉洁手握青筠之杖与聃谈天地之数五老葢五方之精也家语曰荆公子年十五摄荆相事孔子使人观之视其堂上有五老焉其廊下有二十壮士焉太上飞行羽书曰南极老人丹陵上真西极老人素灵子期北极老人元上仙皇东极老人扶阳公子中元老人上元子此五老葢五星之真人也又异乎云牙五方之老路史曰道州营道北有五老人祠昔唐国子司业为道至襄阳遇五老人来迎自云舂陵人与之帛与幞问所居州城西北五里至访之无有惟五龙井遗缣在焉乃立五龙祠贞元十九年也是五老有八矣然耆英会十三人元丰中在洛阳五老则至和中在睢阳葢致政宫师相国会稽杜公【衍】燕申睢阳与宾客太原王公【涣】故卫尉河东毕公世【长】兵部沛国朱公【贯】驾部始平冯公【平】俱年八十余挂冠优游乡梓暇日燕集为五老会赋诗酬唱宋人形于绘事以纪其盛此至和丙申中秋日钱明逸叙胡氏误也【摭言天复元年杜徳祥榜放曹松王希羽刘象柯崇郑希颜等及第松舒州人希羽歙州人皆七十余象京兆人崇希颜闽人俱年踰耳顺时谓五老榜】

　　七子

　　史书占毕曰七子不始建安郑公孙黒强与六大夫盟谓之七子
　　谂曰薫隧之盟太史无南董之笔既书黒名且称七子事在昭公元年然则七子昉于此乎曰前此矣前此则曷为始乎此元瑞之踈也襄二十七年郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋武亦以观七子之志此其先一也僖十年晋七与大夫左行共华右行贾华叔坚骓歂累虎特宫山祁杜预注亦谓之七子二也毛诗皇父卿士畨维司徒家伯冢宰仲允膳夫棸子内史蹶维趣马楀维师氏艳妻煽方处郑玄笺曰厉王淫于色七子皆用后嬖宠方炽之时并处位言妻党盛女谒行之甚也后汉书李合上书曰妃后用事七子朝令左雄疏曰褒艳用权七子党进注亦引诗为说三也何为托始于薫隧乎且汉景帝时亦有七子陆机五等诸侯论曰六臣犯其弱纲七子冲其漏网吕向注曰七子谓吴王濞胶西王卬楚王戊赵王遂济南王辟光淄川王贤胶东王雄渠皆谋反是也然建安七子陈寿之志殊误按魏志文帝为五官将及平原侯植皆文学王粲徐干陈琳阮瑀应玚刘桢并见友善自邯郸淳繁钦等亦有文采而不在此七人之列其评曰昔文帝陈王以公子之尊博好文采同声相应才士并出惟粲等六人最见名目夫传言七人而名仅列其六即评语亦惟言六人可谓自违伐矣寻典论曰今之文人鲁国孔融广陵陈琳山阳王粲北海徐干陈留阮瑀汝南应玚东平刘桢斯七子者于学无所遗于辞无所假葢以文举为七人之领袖也【杨用修集曰吴髙河懋常以杨宏山士云王纯庵廷表胡在轩廷禄张半谷含李中溪元阳唐池南锜为杨门六学士以拟苏门秦黄晁张廖略云余曰得非于子而七乎七子文藻皆在滇云一时盛事余固不敢当也又近代诗家亦以李于麟攀龙王元美世贞宗子相臣徐子与中行梁公实有誉吴明卿国伦谢茂秦榛为七子】

　　七贤

　　史书占毕曰七贤不始竹林后汉书袁秘等七人以身扞刄救郡守皆死褒曰七贤又七贤过闗是李白张九龄王维郑虔张说李华孟浩然
　　谂曰黄巾起汝南太守赵谦击之军败功曹封观主簿陈端门下督范仲礼贼曹刘伟徳主记史丁子嗣记室史张仲然议生袁秘七人擢刃突陈与战并死谦以得免诏表其门闾号曰七贤此汝南七贤也然亦不始此东京之初已有之矣隋经籍志有庐江七贤传今虽不传诸类书多引之七贤者其一为陈众辟州从事剧贼淳于临数千人攻县光武遣司空李通击之州牧惶怖恐获罪众自请以恩信降之乗单车驾白马到贼所以义告谕临素服名徳即降民生立祠号曰白马从事其一为文党文党未学之时与人俱入丛木谓侣人曰吾欲逺学先试投我斧髙木上斧当挂乃仰投之斧果上挂因之长安受经其一为陈翼翼字子初一字春卿庐江舒人到蓝乡见道边马旁有一病人呼曰我长安魏少公闻庐江乐土来游今病不能前倘可相救翼迎归养视积日病困曰我有金十饼素二十疋死则卖以殡殓余谢主人既死翼卖素买棺衾以金置棺下骑马出入后其兄长公见马告吏捕翼翼具言之棺下得金长公叩头谢以金十饼投其门中翼送长安还之翼后为鲁阳尉号鲁阳金尉又光武出淮阳到舒不览乡问此乡何名陈翼对曰乡名不览上曰万乗主以问不祥耶命举燔之翼曰臣言不欺佩刀当生毛视之刀有毛长寸乃不燔

　　七贵

　　占毕曰七贵有二已见名疑
　　谂之曰潘岳西征赋曰窥七贵于汉庭畴一姓之或在李周翰注曰汉庭七贵吕霍上官丁赵傅王并后族也任昉为王思逺让侍中表曰金迁七贵之茂王粲三公之孙隋牛宏为吏部尚书苏威宇文述张瑾虞世基裴藴裴矩参掌选事时人谓之选曹七贵又元文都等尊立越王侗改元皇泰以叚逹为纳言王世充吏部尚书元文都卢楚俱内史令皇甫无逸兵部尚书郭文懿内史侍郎赵长文黄门侍郎委以机务于时雒阳称为七贵国史补御史故事亦有七贵之号则七贵固不仅于二也不知陈胡所指为何然此类尚有可数者北齐书韩鳯与髙阿那肱穆提婆共处衡轴号曰三贵战国策范雎说秦王曰今太后擅行不顾穰侯出使不报华阳泾阳击断无讳髙陵进退不请四贵备而国不危者未之有也为此四贵者下乃所谓无王也又宋书王粲徙尚书令与齐王褚渊刘秉入直平决万几时谓之四贵北齐书曰魏太保孙腾依附齐神武在邺与髙岳髙隆之司马子如号为四贵隋书观徳王杨雄髙祖时贵宠冠絶与髙颎虞庆则苏威称为四贵则四贵亦有四也隋炀帝初苏威宇文述裴矩裴藴虞世基叅掌朝政时人称为五贵南齐书东昬即位江祏参掌选事与弟卫尉祀右卫将军刘暄始安王遥光尚书令徐孝嗣领军萧坦之六人更日帖敕时呼为六贵北齐书胡长粲以外戚起家给事中与领军娄定逺録尚书赵彦深和士开髙文遥领军綦连猛髙阿那肱仆射唐邕同知朝政时人号为八贵晋人之赋曰狐裘蒙茸一国三公吾谁适从此之谓也

　　八王八逹

　　史书占毕曰唐虞八元八恺周八士晋八王外汉八俊八顾八及各二详党锢传晋则八逹有三并见名疑然晋又有八伯郗鉴为方伯阮孝为宏伯卞壸为裁伯蔡谟为朗伯胡母辅之为逹伯阮孚为诞伯刘绥为委伯羊曼为■〈黑沓〉伯见曼传
　　谂曰国语胥臣曰文王即位询于八虞贾逵唐固并云八虞周八士皆在虞官是八士又称八虞也周书和寤解有尹氏八士在武王十三年计文王即位至此已五十□年则八士有二也后汉书永和六年诏遣八使廵行风俗拜周举杜乔周栩冯羡栾巴张纲郭遵刘班并守光禄大夫分行天下八使同时俱拜天下号曰八俊是汉有二八俊也然隋末亦有之旧唐书浚仪格徳仁隋剡县丞与同郡人齐王文学王孝逸文林郎繁师元罗川郡户曹靖君亮司隶从事郑柤咸宣城县长郑师善王世充中书舎人李行简处士卢恊等八人以辞学擅名当时号为陈留八俊合璧事类岑长倩少孤为文本鞠爱孙号陈留八俊陶渊明集曰王祥字休征王戎字浚冲王澄字平子王导字茂宏王绥字万子王衍字夷甫王敦字处仲王玄字眉子右琅琊八王闻之于故老晋书曰西晋政乱朝危而速其祸者咎在八王八王者汝南王亮楚王玮赵王伦齐王冏长沙王乂成都王颕河间王颙东海王越诗所谓谁生厉阶八王之谓矣占毕所云八王者不知何指然魏书曹公令曰汉之异姓八王与髙祖俱起布衣剏定王业按汉书髙祖定天下功臣异姓而王者八国张耳吴芮彭越黥布臧荼卢绾与两韩信咸得裂土南面称孤耳赵王芮长沙王越梁王布淮南王荼绾俱燕王两信者一楚王一韩王也隋书长孙览传赞曰汉代八王无以方其茂绩即此又后魏书临淮王传冀州人张孟都张洪建马潘崔独怜张叔绪崔丑张天宜崔思哲等八家皆屯保林野不臣王命州郡号曰八王唐书昭宗干宁四年华州将花重武告睦王以下八王谋杀韩建建奏今日睦王济王韶王通王彭王韩王仪王陈王等八人到臣治所意不可测昔晋室八王挠乱天下请依旧制不合典兵乃囚八王于别第是汉晋魏唐有五八王也晋书安平王司马孚字叔逹孚长兄朗字伯逹宣帝字仲逹孚弟馗字季逹恂字显逹进字恵逹通字雅逹敏字幼逹俱知名于时号曰八逹魏志卢毓传曰诸葛诞邓扬等驰名誉有四聪八逹之诮世语曰夏侯元诸葛诞邓扬之徒共相题表以元畴四人为四聪诞备八人为八逹魏畧曰明帝禁浮华而李胜党有四聪八达各有主名陶渊明集曰陈留董昶字仲道琅邪王澄字平子陈留阮瞻字千里一云阮八百即瞻弟孚字遥集朗识多通大将军王敦云方瞻有减故云八百颍川庾敳字子嵩陈留谢鲲字幼与大山胡母辅之字彦国沙门于法龙乐安光逸字孟祖右晋中朝八逹近世闻之故老而晋书光逸传曰逸与胡母辅之谢鲲阮放毕卓羊曼桓彛阮孚散髪裸袒闭室酣饮不舍昼夜时人谓之八逹是八逹有三其二在魏一在晋耳然晋尚有八公百官志曰晋受禅以安平王孚为太宰郑冲为太傅王祥为太保义阳王望为太尉何曽为司徒荀顗为司空石苞为大司马陈骞为大将军凡八公世所谓八公同辰攀云附翼者也神仙传汉淮南王已有八公而葛氏晦其名髙诱以为苏飞李尚左吴田由雷被毛技伍被晋昌八人倘非也后魏书神瑞元年春置八大夫官大夫下置三属官总理万机故世号八公又曰长孙嵩爵巨鹿公太宗即位与山阳侯奚斤北新侯安同白马侯崔宏等八人坐止车门右聴理万几世号八公是八公亦有三也八伯中黯字误义在颜氏家训【新唐书常衮为相窒卖官之路一切以公议格之非文词者皆摈不用世谓之濌伯以其濌濌无贤不肖之辨云】然尧舜时亦有八伯崧髙疏引郑元尧典注曰尧末年庶绩多阙羲和之子则死于是分四岳置八伯渊明集曰伯夷为阳伯乐舞侏离歌晢阳羲仲之后为仪伯乐舞鼚哉歌南阳弃为夏伯乐舞武漫哉歌祈虑羲叔之后为羲伯乐舞将阳歌朱华咎繇为秋伯乐舞蔡俶歌零落和仲之后为和伯乐舞元鹤歌归来垂为冬伯乐舞丹鳯歌漫漫冬伯后阙一人
　　右八伯自羲和死后分置舜即位祀廵狩每至其方各贡两伯之乐十有五祀又百工相和而歌庆云八伯稽首而进者也见尚书大传殷时亦有八伯王制曰二百一十国以为州州有伯八州八伯郑注曰殷之州长曰伯又魏书王凌等劝进曰周公八子并为侯伯则八伯已见于虞商周矣又拾遗记帝喾之妃邹屠氏之女也常梦吞日则生一子凡经八梦生八子世谓八神亦谓八翌翌明也亦谓之八英亦谓八力其神力英明翌成万象也此更竒僻者

　　孝女

　　笔丛曰后汉书云孝女叔先雄犍为人父泥和永建初为县功曹县长遣泥和拜檄谒巴郡太守乗船堕湍水尸丧不归雄感念号泣心不图存常有自沉计家人防闲之经百日稍懈雄因乗小船于父堕处恸哭自投水死弟贤其夕梦雄告之却后六日当共父同出至期伺之果与父相持浮于江上按此事与曹娥同出后汉范史同传娥以蔡氏邯郸赏识盛传而此事絶无知者故特详之
　　谂曰曹娥年方总角父死安归投衣洪流从之鲛室至情沉痛可质天吴叔先雄者其传云雄所生男女二人并数岁乃各作嚢盛珠环以系儿数为诀别之辞家人每防闲之元瑞削此数言便系以与曹娥同戚予案范书所载依益部耆旧传而水经注采华阳国志之言作先络云符县长赵祉遣吏先泥和以永建元年十一月诣巴郡没死成濡滩子贤求丧不得女络年二十五有二子五岁以还至二年二月十五日尚不得丧络乃乗小船至父没处哀哭自沉见梦告贤曰至二十一日与父俱出至日父子果浮出江上夫络既辞家适人长孤育子则义属他姓身非父有虽甚痛疾宜割私恩泥和胤子不弱赴渊有人络安得死之而安得亡之茍怀小谅女而不妇以是为竒吾所不取且络孝诚虽至和直寻常吏耳成滩之沦日月寖逺不入鱼腹亦作腐胔乃与六日之尸相持而出死不速朽未之曽闻作书者徒欲为络饰异不知其说之难持也又按华阳国志及益部耆旧传其时人为语曰符有先络僰道张帛黄帛僰道人张贞妻也贞受易于韩子方去家三十里船覆死求尸不得帛乃自徃没处滩头仰天而叹遂自沈渊积十四日帛持夫手于滩下出滩故名鸳鸯圻县长韩子冉嘉之召帛子为县股肱予谓黄帛泛彼栢舟得正而毙范史既逸世诚罕知先雄字异曹娥不成为孝从非僰道不得为贞鬻子之闵斯可叹也已

　　戴谅

　　笔丛曰谅辅字汉儒仕郡为五官掾时旱太守祈祷山川连日无所降辅乃自暴庭中期日中不雨乞以身塞无状于是积薪柴聚茭茅以自环构火将自焚焉未及日中天云晦合须臾澍雨一郡沾润此亦与戴封同世而人罕知并録之辅时为掾尤难也
　　谂曰按戴封谅辅同在蔚宗独行传封传者必及五官人何为罕知乎元瑞标榜汉儒而不详戴事反有罕识戴封者矣据传封字仲平济北刚人为西华令时大旱封祷请无获乃积薪坐以自焚火起大雨暴至此戴封之行也然汉世非特二子长沙耆旧传曰祝良字劭卿为洛阳令时亢旱天子祈雨不得良乃曝身阶庭告诚引罪自晨至中紫云齐起甘雨登降要此自曝耳未及烧身也桂阳先贤画赞曰临武张熹字季智为平舆令时天大旱熹躬雩未获嘉应乃积柴自焚主簿崇小史张化从熹焚焉火既燎天即澍雨此则长令簿史一时赴焰其视谅戴不亦合而一乎

　　异闻记

　　胡元瑞二酉缀遗曰陈太丘絶不闻著书而易林所引抱朴子载陈仲弓异闻记云同郡人张广遭乱有女四岁不能行弃塜中后开塜女复活问之曰见塜角有一物伸颈吞气乃效之转不复饥寻看乃大龟将女还饮食之初小腹痛久乃习云按此书太平广记及御览俱不载葢其亡已久然仲弓之言或当不妄因识此
　　谂曰抱朴子曰故太丘长颍川陈仲弓笃论士也撰异闻记云郡人张广定者遭乱避地有女年四岁不能歩渉又不可担负计弃之固当饿死不欲令其骸骨之露村口有古大塜上颠先有穿穴乃以器盛缝之下此女于塜中以数月许干饭及水浆与之而舍去候世平定其间三年广定得还乡里欲收塜中所弃女骨更殡埋之广定徃视女故坐塜中见其父母犹识之喜甚而父母初疑其鬼也入就之乃知其不死问从何得食女言粮初尽时甚饥见塜角有一物伸颈吞气试效之转不复饥日日为之以至于今父母去时所留衣被自在塜中不往来衣服不败故不寒冻广定索女所言物乃是一大龟耳女出食榖初小腹痛呕逆久许乃习此又足以知龟有不死之法及为道者效之可与龟同年之验也史迁仲弓皆非妄说者也按此在稚川书对俗篇元瑞乃搜之于易林又云后开塜女复活此似于景升家婢皆非也又予览北户録引陈仲弓异闻记曰东城池有王余鱼池决鱼不得去将死或以镜照之鱼看影谓其有双于是比目而去则此书唐尚存也

　　扶老

　　华阳博议曰困学纪闻云策扶老以流憇扶老藤名以为杖也见蔡顺传注扶老尤僻非伯厚不能知然亦读汉书偶得之又古今注秃鹙一名扶老扶老亦见太平御览草木类
　　谂曰王元美云杖名扶老鸟亦名扶老按易林曰鸠杖扶老衣食百口渊明此语取易林之意犹引诗友于诒厥之类非以杖即名扶老也孔光传曰太后赐太师灵寿杖服虔曰灵寿木名孟康曰扶老杖也师古曰木似竹有枝节长八九尺围三四寸自然有合杖制不须削治也山海经曰龟山多扶竹郭璞曰卭竹也髙节实中中杖也名之扶老竹西京杂记曰上林苑有扶老木十株晋宫阁名曰华林园扶老三株汝南先贤传曰蔡顺字君仲至孝所居井桔槔岁久欲易之为在母生年上不敢一旦忽生扶老藤绕之遂坚固有鸠巢其上葢二种木及竹藤皆堪作杖故咸名扶老耳诗其柽其椐陆机疏曰椐节中肿似扶老今人以为马鞭及杖此扶老不知何所指也古今注曰汉成帝顾成庙有三玉鼎二真金炉槐树悉为扶老拘栏斯亦不知何物广志曰扶老华黄如金名金草则又草类也李尤灵寿杖铭乃制为杖扶危定倾郭璞桃杖赞杖以扶危任昉荅饷杖诗扶危复防咽事归薄暮人庾信竹杖赋将以养老将以扶危春秋说题辞曰酒之言乳也所以策身扶老也然则酒正可以扶老名矣汉武内传曰王母谓武帝曰太上之药乃有太真虹芝天朴神草尚宫大碧西乡扶老紫虬童子九色鳯脑有得食之后天而老以此观之元美谓杖名良谬而元瑞谓渊明之所策即君仲之井藤亦狭之甚也

　　荆轲延周

　　史书占毕曰刺大乱之道也燕社稷旦莫墟矣丹思所以济之而万无策也侥幸于一刺讵得已哉政殛苏嗣可以息黔黎延周脉燕亦未至遂亡轲之垂中而弗中也天也世人烛成败弗烛为笑资悲夫
　　谂曰秦师日深燕境日急太子丹之与轲谋也不过曰刼秦王刺杀之彼大将擅兵于外而内有大乱君臣相疑以其间诸侯得合从偿秦必矣元瑞乃谓政殛苏嗣可以息黔黎延周脉此葢以扶蘓为贤也假使当时政死轲手扶苏嗣位不复雠不讨贼与燕约和外愧夫差内惭秦襄亦何贤之与有然则燕视秦王死亦亡不死亦亡而曰未至遂亡过矣且丹思自雪见凌之怨非为周恤不祀之悲也吾友黄若木云西周亡于秦昭襄五十一年东周亡于庄襄元年河洛之又见黍离久矣胡氏欲扶苏重立周之社稷乎

　　伍伯

　　胡元瑞庄岳委谈曰巵言谓前导为伍伯所引贾充及崔豹语当矣然晋唐间官中行鞭杖者亦谓之伍伯南北史多载尚未明审唐书蘓世长为刺史因民不率教责躬引咎自挞于都街伍伯疾其诡鞭之见血世长不胜痛大呼走观者无不笑之又太平广记某人欲知未来戎幕【闲谈畼璀年六十余为河北一宰在县惟寻术士云】或曰公部中伍伯判冥者也具簮笏召问之荅曰某非幽冥主者亦冥中伍伯能于杖数量人之死生凡人将有厄皆先受杖数二十以上皆死二十以下但重病耳据二事则伍伯固有两义
　　酉阳杂俎载伍伯三四处如语资类载某公【即魏收】欲题名岩石偶无笔以伍伯杖画之则伍伯或前导而兼行杖者正犹今之皁人行则呵辟罚则用刑耳又按宋程氏演繁露载后汉虞诩传注续汉志伍伯公八人中二千石六人千石六百石皆四人自百石以下皆二人黄绶武官伍伯六人辟车铃下侍合门阑部署衙走卒皆有程品多少随所典领率皆赤帻绛褠即今行鞭杖者然则伍伯之名汉世已有矣
　　续考后汉曹节传节弟见越骑校尉营五百妻有色从求之五百不敢违注引韦昭云五百字本伍伯伍当也伯道也使之导引当道也按今俗呼行杖人为五百右皆注中语据此说最为明了余所谓二义兼者信矣
　　又祢衡传黄祖怒衡不逊令五百将出杖之亦见后汉书则知二字汉世通用也今俗称皁隶亦有所本皁人葢古司牧者隶则舆隶本不并言考张湛列子注己见则疑起于晋然义未必同
　　谂曰汉书鼌错言事曰古之制边县以备敌也使五家为伍伍有长十长一里里有假士四里一连连有假五百十连一邑邑有假侯皆择其贤材有护习地形知民心者居则习民于射法出则教民于应敌服虔曰五百帅名也是古谓连帅为五百周礼郑玄司服注曰今时伍百缇衣古兵服之遗制疏曰伍行也伯长也谓宿卫者之行长则卫士又名伍伯又八职注曰如今侍曹伍伯传吏朝也疏曰汉时五人为伍伯长也是五人之长传在朝羣吏诸官事务于朝也则传事者亦为伍伯神仙传曰王敦诛郭璞璞谓伍伯曰吾年十三时于栅塘脱袍与汝吾命应在汝手中伍伯衔涕行法则刽子手行刑者亦呼伍伯也祢衡传注曰五百犹今之问事也问事岂刺闺之类乎晋舆服志曰车前五百者卿行旅从五百人为一旅汉氏一统故去其人留其名则五百宜读如字此又数义也
　　皁隶字昉自左氏以为十等之官货殖传注皁养马者隶之言着系着于人也然班氏谓至于皁隶抱闗击柝则犹贱官耳方言枥皁也郭璞注曰皁隶之名于是乎出葢古祗以为牧圉之役自兹而后渐以卑辱抱朴子曰皁隶之巷不能纡金银之轩沈约弹事曰既壮而室窃赀莫非皁隶宋书孙处等论诸将起自竖夫出于皁隶刍牧之下柳元景檄臧质云郭伯西门遗出自皁隶宠越州郡隋书李宻数宇文化及曰卿本匈奴皁隶破野头耳此如骂人臧获其非卑宦可知若宋太祖诏徐羡之傅亮荼酷备加颠沛皁隶之手张太后废少帝令居帝王之位好皁隶之役亲执鞭扑驱击无辜则即今行杖人矣

　　张万福

　　胡元瑞九流绪论曰道家有五等朝仪一卷题张万福撰崇文总目云未详何人按唐张万福抗言救阳城即世主谓江淮草木皆闻尔名者而崇文愦愦如此允宜张睿讥之然万福武人著书或非其事酉阳杂俎又有名医张万福则此书固未知出谁手或更有一人不可知崇文诚足讥东观亦未审也又史书占毕曰唐有三张万福一徳宗朝救阳城人所共知者一与柳芳同时见酉阳杂俎第七卷末以医名非武将也一撰五等朝仪见通志略乃道家者流
　　谂曰冦谦之传太上老君赐天中三真太文録有五等一曰阴阳太官二曰正府真官三曰正房真官四曰宿宫散官五曰并进録主坛位礼拜衣冠仪式各有差品凡六十余卷号曰録图真经五等朝仪岂此谓耶然谓唐有三张万福则甚不然何者酉阳杂俎曰柳芳为郎中子登疾重时名医张万福初除泗州与芳故旧芳贺之具言子病张诘旦候芳遽引视登万福遥见登顶曰有此顶骨何忧也因诊脉五六息曰不错寿且踰八十乃留药数十字谓曰不服此亦得后登为庶子年至九十胡葢以此万福善医者耳但新旧唐书张万福传皆云徳宗以万福为濠州改泗州刺史召拜左金吾将军大言救阳城曰吾年八十与见盛事则万福曽为泗州与杂俎言合也栁芳大厯元年为太常博士撰皇室永泰新语见代宗纪至万福除泗州时可三十年及万福八十芳可七十余正同时也胡岂以唐书不载其有和缓之术便谓为两人乎本传言其三世明经而万福以业儒不显乃学骑射则五等朝仪何知非张尚书著述且其年九十未尝一日言病非道家何以得此然则万福葢文士习武有道术而善医又善相人者胡云有三予谓直是一人黄长睿云唐人有传尽之矣

　　李文悦

　　史书占毕曰唐有两李文悦一见安史叛时一见宪宗修麟徳殿时通鉴所载又古今说海赵合传有李文悦葢即安史叛时者
　　谂曰安史之乱贼将姓李者如立节钦凑廷坚史鱼归仁廷训竭诚令崇懐仙抱忠辈纷纷委质不见有所谓李文悦者通鉴元和元年刘辟绵江栅将李文悦以城降髙崇文二唐书髙霞寓从髙崇文击刘辟下鹿头城降李文悦以兵三千自归李而髙崇文传阿跌光颜军鹿头西断贼粮道其将李文悦以兵三千自归李文悦始见是时耳通鉴又云元和十三年修麟徳殿右龙武大将军李文悦白宰相论諌自门诸卫迁南牙诸卫充威逺营使十四年吐蕃围盐州刺史李文悦拒守凡三十七日吐蕃不能克唐书吐蕃回纥二传并同二传又云长庆元年六月吐蕃犯青塞堡盐州刺史李文悦发兵击之按李文悦于唐书无传无以知其首末但以三书寻之文悦葢蜀川降将入朝仕至龙武将军以抗直欲諌左转遂出为盐州卒能立功非两人也又太平广记引传竒张合传曰合太和初游五原路经砂碛见紫衣丈夫谓曰我李文悦尚书也元和十三年曽守五原犬戎围城吾与相持三十七日羗酋卷甲而去其叙守城时力战甚苦固明言元和十三年则安得以为安史时人乎然盐州苦战乃在十四年合传作十三年亦稗官之舛也

　　李伯禽

　　占毕云唐有两李伯禽一太白子一嘉兴监与神婚见通幽记
　　谂曰太平广记引通幽记云贞元五年李白子伯禽充嘉兴监徐浦下场籴盐官场界有蔡侍郎庙伯禽谒庙见庙中神女戏之后数日蔡侍郎来与论亲伯禽遂卒据此则籴盐官之伯禽即太白子也特广记讹作李伯子元瑞遽以为两人且监字属下徐浦下场读元瑞云嘉兴监俱谬也范传正作李学士碑载李白孙女二人言父伯禽以贞元八年不禄而卒父存无官父殁为民所云无官者虽监籴盐固非官也云贞元八年葢即其时与幽通记之言合矣

　　误鸣战鼓

　　史书占毕曰晋桓温伐李势战于笮桥不利将退兵适军中误鸣进鼔士殊死斗遂克之宋世祖伐元凶劭战不利劭将鲁秀误鸣退鼓遂克之
　　谂曰宋书鲁秀传曰元凶劭配秀精兵五千使攻新亭垒将战秀命打退军鼓因此归顺南史亦曰义军至新亭劭将士力战将克而鲁秀打退皷军乃止故大败此秀之倒戈未尝误伐皷也元瑞増饰之以与笮桥为对耳按世语曰张鲁遣弟卫筑阳平城以拒王师太祖将还夜有野麋数千突壊卫营军大惊夜髙祚等误与卫众遇祚等多鸣皷角会众卫惧以为大军见揜遂降此亦因误成功稍与桓宣武事相类

　　易水

　　胡元瑞甲乙剰言云乙未春梦冕服人坐殿上召试忽飞下一纸有晋元帝恭黙思道七字为易水生争攫去遂觉及入闱题是司马牛章而第一人则汤宾尹葢以易水为汤也书法以水从昜音阳非昜也观此则天上主司且不识字何尤于浊世司衡者乎
　　谂曰尚书中候曰玄鸟翔水遗卵娀简昜拾吞生契封商后萌水易注云昜起洛娀简在水中浴而吞卵生契后人当天应嘉乃以水昜为汤据此则天上主司葢取纬候僻书言以谑元瑞非不识字也

　　冻雀

　　诗薮曰宋钦宗诗纥干山头冻死雀何不飞去生处乐当时情况如此岂止令人酸鼻纥干山雀诗或以为唐昭宗
　　谂曰纥干山或作纥真山隋书曰马邑郡云内县有纥真山初学记引水经注曰纥真山夏积雪鸟雀死者一日千数唐昭宗纪天复三年朱全忠请上迁洛书促东行车驾至华州谓侍臣曰鄙语曰纥干山头冻杀雀何不飞去生处乐朕今漂泊不知竟落何所事在通鉴乃云或以为唐昭宗何也然郡国志曰纥真山数百里内夏恒积雪故彼人语云云则元魏时已有此谚矣

　　刘令■〈女间〉

　　诗薮曰洗马徐悱妻刘氏集二卷悱妻唐世尚存故唐选亦收
　　谂曰徐悱妻刘孝绰妹所谓刘三娘者也文尤清拔悱卒妻为文祭之按梁书悱在东宫厯稔以足疾出为湘东王友迁晋安内史卒父徐勉荅客喻曰普通五年春悱丧之问至悱始踰立岁著述盈笥据此则悱卒已过三十刘亦岂幼艾者自普通五年至隋亡一百三年刘若入唐未死不己百三四十岁乎此时尚髙咏不能自休是老妇而修进士之业也览隋经籍志已有梁太子洗马徐悱妻刘令■〈女间〉集三卷安得唐世尚存哉新宁髙棅辑唐诗品彚内载令■〈女间〉诗而注曰刘令■〈女间〉徐悱妻也隋末唐初人此廷礼之误因以误元端耳

　　巵林卷九

　　●钦定四库全书

　　巵林卷十

　　（明）周婴 撰

　　○谂胡

　　二名

　　史书占毕曰世率以东汉无二名者亦不尽尔第以不甚显故人罕知余读后汉书及通鉴得数十人识于后又曰东汉诸侯王无表故宗室二名者无考纪传附见者得数人
　　谂曰二名之禁始自新室近裁会子逺讽外夷故其时翕然遂以成俗今史传所载二名者大抵以字称耳行流既久他无可据爰以为真矣占毕所记足资谈谐然谬误颇多遗阙不少予以疢劣之次翻览自娱误者厘之阙者补之不足可观聊以荡吝焉耳
　　占毕原列东汉一百一人误二十一

　　邓仲览
　　占毕云延岑将见通鉴建武五年　婴按苏竟传作邓仲况

　　彭子厚
　　彭宠侄

　　彭兰卿
　　亦彭宠侄并见后汉书宠传　婴按后汉书帝遣宠从弟子后兰卿往喻宠宠留子后兰卿遂反又云宠疑子厚兰卿质汉归故不信之又云记告城门将军今遣子密至子后兰卿所又云其尚书以子厚兰卿为将军子后兰卿盖止一人又宠弟也文颕解卿子冠军曰卿子时人相褒尊之辞犹言公子也子后盖卿子之类兰卿其字耳子后亦非为子厚也

　　苏不伟
　　见苏章传　按传作不韦

　　陈文矩
　　见列女传　按传是程文矩

　　刘景宗
　　见华陀传注　按景宗广陵人青龙中山阳太守

　　冷寿光
　　华陀传　按灵寿光扶风人不作冷

　　封君达
　　甘始传　婴按神仙传封衡字君达

　　士师郎
　　获索贼帅　按郎姓右师亦非士

　　郑居业
　　众之曾孙附传　婴按郑泰字公业众曾孙自有传

　　徐匡钩
　　吴良传　婴按后汉书信阳侯阴就干突禁卫车府令徐匡钩就车收御者送狱诏书遣匡匡乃自系注曰钩留也婴谓车府令皆执戟守官匡盖以兵钩挂其车占毕谓匡钩何由成语且下文称匡名者不一以匡钩为名亦可笑事也

　　杨光宪
　　郑弘传　婴按弘传洛阳令杨光宪之宾客宪者窦宪也洛阳令杨光耳

　　刘文松
　　左雄传　按刘文河在法雄传及安帝纪

　　郝孟节
　　方术传　婴按博物志郗俭字孟节阳城人

　　临孝存
　　孔融传　婴按范晔孔融传融为北海相郡人然临孝行知名早卒融命配食县社魏志注引续汉书融为北海相郡人甄子然孝行知名融令配食县社此无孝行事恐皆误也占毕改为孝存寻郑玄传有临孝存而伏滔青楚人物论曰后汉时郑康成周孟玉刘祖融临孝存侍其元矩孙宾硕刘公山皆青土有才徳者此槩以字称耳郑志康成弟子有临硕者余尝疑即其名览周礼序云临孝存以周官为末世渎乱之言作十论七难以排之郑玄徧览羣经知周礼乃周公致太平之迹故能答临硕之论难予始旷若发蒙

　　骏马少伯
　　见卢芳传夷人也　按传作驳非骏

　　王君公
　　避世墙东者　婴按圣贤羣辅録引嵇康髙士传曰平原王遵字君公

　　严彭祖

　　颜安乐
　　并见儒林董钧传　婴按前汉书严彭祖字公子下邳人与颜安乐俱事眭孟彭祖为宣帝博士至左冯翊颜安乐薛人官至齐郡太守丞二人之去东京逺矣

　　刘弘世
　　先主父　按蜀志先主祖雄父弘世仕州郡雄举孝廉官至范令华阳国志亦云父弘此云世者盖累世也若读为弘世乃可先言子仕州郡而后记父孝廉为县令乎

　　友通期
　　梁冀妾见传　按汉纪美人姓友字通期

　　今补东汉遗人

　　宗室

　　刘归生
　　营陵侯更始中为兵所杀　汉书燕王传

　　刘它人
　　伯升孙卞博侯

　　刘元寿
　　广陵思王子

　　刘千秋
　　明帝孙新平侯

　　刘无忌
　　伯升曾孙封齐王

　　刘万岁
　　和帝弟广宗王

　　刘阿奴
　　彭城靖王子竹邑侯

　　刘伏胡
　　改封乐安王

　　刘常保
　　清河王庆弟封广川王

　　刘安国
　　陈敬王孙耕亭侯与济北王安国各一人

　　刘虎威
　　清河王庆子

　　刘延平
　　乐安王宠子封清河王

　　庶姓

　　田终术
　　莽长安令

　　张长叔
　　俱洛阳人莽羲和命士　食货志

　　韩持弓
　　龙頟侯莽败乃絶　韩王信传

　　国游先
　　隗嚣拒蜀侯　汉纪

　　言城生
　　吴人刘圣公时武当都尉　真诰

　　杨子阿
　　马援表

　　王元才
　　王兴子光武封北平侯

　　王益才
　　安喜侯

　　王显才
　　蒲阴侯

　　王仲才
　　新市侯

　　王季才
　　唐侯所谓中山五侯也　河北记

　　张仲师
　　颍川人长一丈二寸

　　邹伯奇
　　周长生
　　会稽人作洞厯

　　袁文术
　　临淮人

　　龎少都
　　陈留人

　　董仲绶
　　东成令

　　蔡伯偕
　　扶风人

　　张孟尝
　　鬰林太守

　　李子长
　　大理　以上俱论衡

　　刘广世
　　作七兴

　　陈正叔
　　鲁国人光武时大官令谢承后汉书载

　　李仲芳
　　冯衍传

　　杜子春
　　缑氏人永平初年九十周礼注

　　黎伯卿
　　吴汉传

　　王坚石
　　王梁传

　　耿文金
　　耿况孙

　　耿无禁
　　弇曾孙

　　阴万全
　　阴兴曾孙

　　邓甫徳
　　广徳弟

　　邓广徳
　　训孙

　　邓广宗
　　悝子

　　窦万全
　　融曾孙

　　窦会宗
　　万全子

　　右师细君
　　包咸传

　　郑石雠
　　宦者郑众曽孙

　　夏长思
　　李章传

　　魏伯阳
　　会稽人

　　徐景休
　　青州从事

　　淳于叔通
　　俱参同契

　　薛安期
　　侍御史　唐书世系表

　　郅伯夷
　　恽孙

　　张汉直
　　俱风俗通

　　李文徳
　　越隽太守　延笃传

　　谌仲文
　　字亹汉荆州刺史　豫章记

　　皋仲通
　　字奉卿汉议郎　吴地记

　　刘智茂
　　延熹时　五行志

　　薛山涂
　　安期孙马邑都尉

　　郑子贱
　　李固传　华阳国志作赵子贱

　　夷长公
　　赵孝传

　　杨春卿

　　郑伯山
　　杨厚传

　　陈坚卿
　　元子

　　虞长卿
　　湖阳大姓见冯鲂传

　　邓荆凤
　　彪弟

　　刘千秋
　　安帝时越骑校尉

　　樊长孙
　　百官志

　　邓万世
　　河南尹　陈蕃传

　　羊元羣
　　党锢传

　　范延寿
　　廷尉　谢承后汉书

　　杜季贡
　　汉阳人

　　吕叔都
　　并西羌传

　　刘徳升
　　字君嗣颍川人桓灵世以行书擅名　书断

　　郭伯道
　　书品

　　师宜官
　　南阳人

　　薛文伯
　　山涂孙龙丘令

　　张曼成
　　黄巾　朱儁传

　　张子禁
　　桓帝美人外亲襄楷传

　　傅道流
　　北地人灵帝殿中将军

　　刘道恭

　　张兆期
　　皆后汉时人学道在黄屋山

　　张礼正
　　汉末在衡山　俱真诰

　　张平仲
　　卢奴人光和中上谷太守

　　刘定兴
　　萧县人　熹平时俱水经注

　　张季札
　　陈留人　刘翊传

　　董彦兴
　　桥玄时卜术士　风俗通

　　成武丁
　　桂阳人

　　虞伟髙
　　何颙传

　　苏正和
　　武都人　盖勲传

　　辛玄子
　　字延期陇西人汉明帝时建议大夫　真诰

　　范幼冲
　　汉尚书郎　真诰

　　周文光
　　安帝时平原贼

　　赵安世
　　鲁相　郭躬传

　　廖孟举
　　廖伟举
　　扶子

　　石敬平
　　戴封传

　　张道陵
　　神仙传

　　赵商子
　　字子声河内温人博学有秀才　郑玄自序

　　张孟成
　　肥如侯　唐世系表

　　张恭祖
　　东郡人　郑玄传

　　蒋子文
　　广陵人汉末秣陵尉　捜神记

　　乐长治
　　咸阳人桓帝中书郎　真诰

　　左乔云
　　绵竹人

　　杨文芳
　　武阳人汉中太守

　　王延世
　　字长叔资中人光禄大夫

　　张亮则
　　字符修南郑人灵帝时牂牁太守

　　刘巨公
　　大鸿胪南郑人

　　秦宜禄
　　秦朗父吕布将　献帝纪

　　侯武阳
　　焦先传

　　史坚元
　　陈留人

　　相仲华
　　陈郡人　并陶谦时名士

　　袁元长
　　绍族

　　袁春卿
　　元长子魏郡太守　魏志董昭传

　　崔巨叶
　　眭元进
　　鲜于仲简
　　韩莒子
　　吕威璜
　　俱袁绍将　曹瞒传

　　刘纬台
　　卜师

　　李移子
　　贩缯

　　乐何富
　　贾人　并公孙瓒客英雄记

　　东方安世
　　汉末弹棊工　典论

　　传石甫
　　隋经籍志

　　刘武良
　　建安时石工　樊敏碑

　　刘雄鸣
　　蓝田人建安中小将　魏畧

　　周不疑
　　字符直零陵人　先贤传

　　龎徳公
　　字尚长见宋书

　　王伟卿
　　长安令　华阳国志

　　张迁寿
　　汉榖城长东平有碑

　　赵建章
　　河南人年十二拜童子郎　臧洪传

　　李相如
　　陇西太守

　　董君雅
　　卓父

　　北宫伯玉
　　湟中义从　董卓传

　　崔元平
　　太尉烈孙州平兄　梁祚魏国统

　　韩子方
　　学士僰道人

　　赫伯都
　　列士阆中人

　　妇人

　　郭圣通
　　郭后讳

　　阴丽华
　　阴后讳

　　刘义王
　　武阳公主

　　刘中礼
　　湼阳公主

　　刘红夫
　　馆陶公主　俱世祖女

　　刘小姬
　　平皋公主

　　刘小迎
　　乐平公主

　　刘小民
　　成安公主　俱肃宗女

　　刘侍男
　　湼阳长公主

　　刘别得
　　舞阴长公主

　　刘久长
　　濮阳长公主

　　刘直得
　　平侍长公主　并清河孝王女弟

　　刘成男
　　冠军长公主　顺帝女

　　梁女莹
　　桓帝后

　　马宗姜
　　敦女

　　李羽生
　　中山简王婢　乐成王传

　　胡金盈
　　胡广女　蔡邕碑

　　刘泰瑛
　　刘巨公女杨元珍母

　　韩树南
　　赵子贱妻

　　杨礼珪
　　元珍女

　　张礼修
　　赵伯髙妇

　　杜泰姬
　　南郑人赵宣母

　　陈顺谦
　　陈惠谦
　　张亮则妻

　　曹贞玦
　　字琼玉牛鞸人　俱华阳国志

　　黄景华
　　司空黄琼女

　　周爰支
　　安成人河南尹周畅女

　　赵素台
　　幽州刺史赵熙女

　　窦琼英
　　武妹

　　赵爱儿
　　刘虞别驾渔阳赵该姊

　　张桃枝
　　沛人司隶校尉朱寓母

　　张姜子
　　西州人张济妹

　　郭芍药
　　度辽将军郭骞女　俱真诰

　　张玉兰
　　张衡灵真女　集仙録

　　占毕曰陈心叔名疑考据精洽然亦谓东汉三国无二名者盖因袭前人之说余读三国诸纪传二名颇不乏第多东汉末人至鼎足后则诚罕覩而传有周生烈朱建平等固不尽无也又陈寿多以字为名今第録其灼然者
　　周生烈朱建平并魏志有传三国志传中二名者惟此二人
　　占毕原列三国二十八人误八

　　周生烈
　　婴按王肃传末云魏初征士敦煌周生烈亦歴注经传颇传于世则未尝有传也又注曰臣松之案此人姓周生名烈何晏论语集解有烈义例余著述见晋武帝中经簿裴氏之说甚明元瑞可谓卤莽而芸矣

　　张平世
　　先主传　按先主传张世平中山人非平世

　　祝公道
　　阎温传注　婴按魏畧祝公道在郭援军引出贾逵而魏志云郭援谋人祝奥公道盖奥字犹孙嵩字宾硕魏畧只记宾硕而不云名嵩也

　　陈承佑
　　华长骏
　　占毕云见管辂传注　婴按阎缵作管辂传云前长广太守陈承佑口受城门校尉华长骏语云昔其父为清河太守召辂作吏考晋书华廙字长骏为城门校尉时太康末也辂卒于正元三年即长骏非字不得为魏人且承佑亦晋人

　　赵君安
　　龎烈妇父

　　龎子夏
　　附龎淯传注龎烈妇夫也

　　龎娥亲
　　即乐府龎烈妇名附注甚悉

　　以上并占毕　婴按魏志龎淯字子异表氏人外祖父赵安为李寿所杀母娥刺寿于都亭据此则赵名安女名娥耳注引烈女传作赵君安龎娥亲盖皆其字也子夏即淯父胡氏知娥亲为子夏之妻而不知淯为子夏之子子夏于子传名虽不附然可知其是字矣娥亲姓赵且为龎氏妇而急报父之仇不系之赵而系之龎抑何与

　　今补三国时遗人

　　郭攸之
　　南阳人侍中　出师表

　　李意期
　　蜀人　神仙传　先主时

　　许叔龙
　　费祎传

　　上官子修
　　姜维传

　　司马胜之
　　字兴先绵竹人景耀末孝廉　华阳国志

　　曹吉利
　　太祖名　魏志注

　　吕伯奢
　　成皋人　魏书

　　髙元吕
　　太祖时善相人　魏畧

　　王九真
　　冯翊人善围棊　博物志

　　宗子卿
　　南阳功曹　曹瞒传

　　陈叔山
　　东阳人　华陀经

　　左延年
　　杜夔传

　　张玄宾
　　定襄人魏武时举茂才

　　范叔胜
　　北地人魏文黄门郎　俱真诰

　　宋士宗
　　清河人黄初时母化为鳖　宋书

　　王伯纲
　　魏明帝时城门校尉　真诰

　　王惠阳
　　明帝时酒泉太守　黄明传

　　尹更生
　　明帝时　古今注

　　田彭祖
　　豫子

　　刘望之
　　廙兄

　　张翁归

　　既子关内侯

　　刘寳贤
　　齐王芳冗从仆射　晋景帝纪

　　孔晏乂
　　正始八年谏议大夫

　　王周南
　　中山人正始中襄邑长　宋五行志

　　尹大目
　　曹爽时殿中校尉

　　郑小同
　　髙贵乡公侍中五更

　　孙广田
　　即孙登　真诰

　　杨文宗
　　元皇后父魏通事郎　晋外戚传

　　王飞枭
　　王金虎
　　俱王凌子　魏氏春秋

　　刘玄石
　　魏都赋注

　　满长武
　　宠孙大将军掾

　　郭玄信
　　阳翟人

　　赵元儒
　　沛国人邺市长　石苞传

　　杨元凤
　　梁书刘杳传

　　王弘直
　　列人典农

　　刘长仁
　　勃海人安徳令

　　纪玄龙
　　并管辂传

　　邓玄之
　　吕蒙传

　　王卢九
　　琅邪人孙权夫人父

　　曹不兴
　　善画　吴録

　　王文雍
　　南阳人孙权夫人弟封亭侯

　　吴太文
　　寿春人　王凌时　神仙传

　　倪彦思
　　嘉兴人　録异传

　　陈世京
　　孙休侍郎

　　晏贤生
　　步隲外甥

　　徐宗度
　　吕悌司马　俱真诰

　　孙彭祖
　　皓名

　　妇人

　　郑天生
　　邓芝母

　　薛灵芸
　　魏文帝美人常山人后改名曰薛夜来拾遗记

　　莫琼树
　　田尚衣
　　段巧笑
　　并魏文帝宫人　古今注

　　郭叔香
　　王修母

　　张春华
　　司马懿夫人

　　李惠姑
　　夏侯玄妇

　　羊徽瑜
　　司马景王师夫人后称太后

　　王鲁连
　　范阳人王伯纲女李子期妇

　　王元姬
　　肃女司马文王昭夫人后为太后

　　孙鲁班
　　字大虎

　　孙鲁育
　　字小虎俱孙权女

　　施淑女
　　山阳人施绩女

　　孙寒华
　　孙贲孙女　真诰

　　刘桃树
　　下邳刘方女华穆妻　列女后传

　　同姓名

　　占毕曰梁元帝有同姓名録丘光庭有同姓字録其书各一卷皆不传虽唐以前时代较近要不足以尽之唐以后絶无踵作者予尝欲为一书续之未能也顷屏居郭外萧然半榻仅唐史一编在案头日取阅之其中姓氏相同者颇自不少而世第共传李益韩翃数人因益取稗官杂说凡唐一代名姓相同者数十百人类而録之以为广见洽闻之助其已见王长公艺苑巵言附録及陈心叔名疑者亦不复入然名疑引载仅李光进卢贞五人卮言及郎氏类藁相同也
　　谂曰古史质简士之不能流芳遗臭者鲜列于编故姓名虽同表见者少时世益近纪载渐繁至唐史而烂然矣占毕所録唐世诸人其单名而同者宗室得一百三人庶姓则三十耳于中二名同者仅二十五人而犹多讹舛予既稍为辨析又意一字命名径而易犯两字为讳支而罕同顾其同者亦复不少因捜唐书中二名之相袭者得二百五十余人着之于后以济元瑞之师若单名同者不复更采亦为不胜收也然李氏所以最多者盖其盘根之大世系独详而赐姓又时有之庶姓非宰相之族不载系表间得之列传中以是不免寥寥焉耳

　　二李道宗
　　一江夏王字承范有传　一赵郡李氏长洲丞锡子又北齐直阁将军驸马都尉

　　二李建成
　　一髙祖太子　一郇王后宣州士曹参军

　　二李元吉
　　一髙祖子巢刺王　一建中四年李希烈陷汝州执州将李元吉去

　　二李元方
　　一髙祖子封周王　一睿宗惠庄太子玄孙醴泉令

　　二李元礼
　　一髙祖子徐康王　一僖宗时李琢行营将

　　二李元则
　　一髙祖子彭思王　一武安公后并州刺史又后魏清河太守见孙纲传

　　二李元庆
　　一髙祖子道孝王　一昭陵令

　　二李孝慈
　　一淮南王神通子广平王　一赵郡功曹士瑜子

　　二李孝本
　　一神通子河间郡公见世系表　一刑部郎中权知中丞有传

　　二李义琏
　　一泽王上金子　一髙宗相义琰弟

　　二李义琛
　　一髙宗孙泽王子　一工部侍郎

　　二李义珪
　　一上金子　一赵州别驾希彦子

　　二李隆业
　　一睿宗子彭城王羽林大将军　一雍王友太冲子蓝田令

　　二李守礼
　　一章懐太子子封邠王　一东祖勰后损之子

　　二李守义
　　一章懐太子子桂阳王　一猗氏尉逖子

　　二李继宗
　　一嗣武阳王降澧国公金吾将军　一天佑中秦州连帅见儆戒録

　　二李知礼
　　一滕王元孙金山公　一陇西人少矫捷能骑射攻放弹者见冥报记

　　二李茂宗
　　一嗣滕王　一蒋王裔

　　二李恭礼
　　一宁王孙彭原令　一云梦主簿大衍孙

　　二李延之
　　一右卫将军　一坊州刺史

　　二李延年
　　一嗣淮南王余杭郡司马　一陵水令徳绍子

　　二李行周
　　一嗣纪王光禄少卿　一昭宗时蜀州刺史叛附王建

　　二李景悞
　　一江夏王道宗子相州刺史　一毕王曾孙蔡国公

　　二李少和
　　一纪王孙王屋主簿　一梁王后江西观察使亦见孔戣传
　　二李湛然
　　一嗣滕王殿中监从玄宗至蜀　一屯田郎中

　　二李承嘉
　　一蒋王子祭国公煜子　一中宗时鞫五王功擢光禄大夫襄武郡公朝野佥载云不识字不解书

　　二李承胤
　　一祭国公煜子　一长水主簿知让子江州别驾

　　二李景融
　　一淮阳王道明子　一尚书左丞崇基子

　　二李景仁
　　一江夏王道宗子字宗楚子为潞城令　一宁王后登进士第容管经畧使左庶子

　　二李思顺
　　一中山王　一嗣赵王

　　二李承休
　　一郇王曾孙　一吴房令见子泌传

　　二李思忠
　　一袭郇国公婺州刺史　一武宗时嗢没斯归化封王赐姓名

　　二李思诲
　　一扬州叅军即林甫父　一颍州司马

　　二李匡逺
　　一道王孙字圣父　一曹王孙

　　二李仁济
　　一道王孙鸿胪卿绍封子　一栎阳令

　　二李从简
　　一宁王后濠复等州刺史　一勃海王后榖城令

　　二李弘度
　　一勃海王房洛交主簿　一宁王房荣州刺史

　　二李季真
　　一越王孙髙平令　一刘季真髙祖时石州都督赐姓李

　　二李仁钧
　　一梁王后渭南令房子　一南昌令盐铁侍御史见异闻録

　　二李僖伯
　　一勃海王后凤州刺史　一陇西人元和九年温县令见干■〈月巽〉子

　　二李公辅
　　一征虏将军士髙子　一大郑王后河东节度使说子

　　二李若思
　　一蒋王孙广州司马　一栎阳令仁济子

　　二李方叔
　　一蔡王后右金吾大将军　一纪王后商州録事参军

　　二李余庆
　　一国子祭酒陇西郡王　一嗣濮王

　　二李友谅
　　一让皇帝后　一蜀王后延州司马

　　二李承规
　　一蜀王后六局丞　一嘉兴尉渐子

　　二李士詹
　　一宗正丞　一都官员外郎尚徳子

　　二李延佑
　　一许州司马宣徳子信王府功曹参军　一东光令仁纬子益州司士参军

　　二李楚珪
　　一江王孙陇西郡公太常卿　一象州司法参军

　　二李处约
　　一蒋王后　一处义兄

　　二李仁轨
　　一李孝伯之裔仁则兄　一王屋主簿少和子

　　二李余福
　　一蜀王孙　一尚书干佑子监察御史

　　二李师素
　　一毕王后殿中侍御史　一殷州刺史得琏子

　　二李若水
　　一右金吾将军　一太子文学

　　二李义方
　　一蜀王房　一辽东李氏

　　二利瓦伊城
　　一蒋王裔　一监门卫帅府兵曹参军

　　二李宗师
　　一髙宗相安期子鄄城令　一检校工部员外

　　二李尚义
　　一桂州长史　一润州刺史玄乂子右庶子扬州刺史

　　二李少连
　　一宗正少卿　一郡州司户参军

　　二李弘庆
　　一宗室洺水主簿　一金州刺史

　　二李从古
　　一蒋王后　一城父令龢子

　　二李玄同
　　一宗室淄州刺史陈国公　一度支员外郎

　　二李昭业
　　一梁王后字延章　一冀州士曹参军

　　二李思慎
　　一郇国公孝协子　一岭南俚戸杀都护刘延佑者

　　二李承佑
　　一曹王后　一干符时天平军都将

　　二李宗礼
　　一蔡王后　一杨行密牙将

　　二李行余
　　一纪王后榖熟尉幼直子　一苏州刺史应子

　　二李克勤
　　一渤海王后沅江令　一李克用弟

　　二李仙童
　　一蔡王后　一武安公后蔚州司马君武子

　　二李元宗
　　一蒋王后　一邕州刺史以州印奔黄洞见通鉴长庆二年

　　二李从师
　　一蒋王后　一襄邑王神符后太子左赞善大夫

　　二李言思
　　一郇王后宗正少卿　一蜀王后渠江令

　　二李元度
　　一纪王后　一安南经畧参佐见李复传

　　二李元道
　　一宗室为大理司直兼监察御史　一大师孙

　　二李公佐
　　一千牛备身　一杨府録事参军见宣宗纪

　　二李承绪
　　一渤海王后为南阳令　一李懐光外孙燕八八贞元五年赐姓名

　　二李上善
　　一宗室尚辇直长　一玄宗女楚国公主为道士赐名

　　二李玄贞
　　一郇王后宜春令　一女道士即越王贞玄孙

　　二李仲文
　　一髙祖时太常卿真卿公并州总管　一辽东李氏周太宫伯衍子

　　二李行敏
　　一隋司徒长史徳珪子左威卫长史　一谏议大夫叔度子

　　二李安世
　　一大师子　一字徳合相州刺史赵郡公

　　二李知隠
　　一宗室为祁王傅　一伊阙丞与弟夏津令同传

　　二李知本
　　一贞观初夏津令有传　一遂州司马

　　二李文立
　　一右卫翊卫　一九门令俱魏黄门侍郎李希骞后

　　二李正礼
　　一渤海郡主簿大师子　一江陵令徳瑞子

　　二李元俭
　　一工部侍郎义琛父　一中书侍郎友益子潞州司功参军

　　二李玄明
　　一齐州刺史成纪县公　一潭州司仓参军

　　二李积善
　　一本州岛主簿　一大理评事璘子

　　二李庆业
　　一馆陶令　一陜州司兵叅军

　　二李损之
　　一长平王叔良后虢州参军　一洛州总管府典籍

　　二李玄道
　　一秦府学士常州刺史　一开元三年右骁卫将军

　　二李干佑
　　一武后相昭徳父刑部尚书　一建州刺史

　　二李思孝
　　一丹阳郡公客师孙夏州都督　一昭宗时保大节度使

　　二李中庸
　　一申州刺史尚词子　一临濮令镇子秘书少监

　　二李孟尝
　　一赵州人贞观时右威卫大将军　一睦州司仓泱孙

　　二李君则
　　一曲沃人数世同居　一即墨人贞观初王君操仇家俱见孝友传

　　二李玄庆
　　一阳武主簿　一大中时兖州牙官见列女传

　　二李绍先
　　一雍王友太冲子　一承嗣子洛州司戸参军

　　二李仁颕
　　一华州文学　一都水丞

　　二李延喜
　　一兵部郎中　一潭州司户参军

　　二李兴公
　　一贞观中冀州刺史见地理志　一肃宗相揆子侍御史

　　二李延昌
　　一金吾大将军凉国公　一平遥令延载弟

　　二李去惑
　　一治水人武徳五年据城来降　一团练使文通孙隋县令死王仙芝

　　二李延祚
　　一蓨令　一观察使李庾子

　　二李客师
　　一靖弟幽州都督丹阳郡公　一富水令

　　二李行伟
　　一曹王后　一髙宗时国子司业见礼仪志

　　二李崇贞
　　一髙宗光宅益州长史见广古今五行志　一贞元时赵州柏乡民见五行志

　　二李崇鼎
　　一云都令緷孙　一江州刺史体仁子字重周

　　二李希倩
　　一中宗时右台监察御史见子憕传　一朱泚骁将即李希烈弟

　　二李延嗣
　　一栎阳令仁济子　一荐子字耀卿

　　二李日知
　　一宗室永王府参军　一玄宗相

　　二李从一
　　一天寳时罗希奭党　一大厯后袁台二州刺史即诗人李嘉佑别名

　　二李元纮
　　一宰相昭徳子　一字大纲玄宗相

　　二李正辞
　　一六合令　一宪宗时刑部郎中贬荆州刺史

　　二李审言
　　一丹山簿玄素子　一万寿中长安百姓变为羊见潇湘録

　　二李光逺
　　一大师孙元徳子　一开元中馆陶令因旱暴卒见广异记

　　二李景伯
　　一中宗时散骑常侍　一丰城丞

　　二李懐让
　　一蓨人景龙中御史后歴给事中见李尚隠传　一同华节度使广徳元年自杀见代宗纪

　　二李松年
　　一常熟尉　一光启二年邠宁奏事判官

　　二李彭年
　　一景伯子天寳时吏部侍郎有传　一开元时乐工善舞即龟年弟

　　二李鹤年
　　一和州司马即京兆参军龟年弟　一乐工龟年弟亦有才学能歌见明皇杂録

　　二李若虚
　　一太子文学若水弟　一安国观道士御史李光交致其罪流岭南见朝野佥载

　　二李延福
　　一光山丞　一伪蜀丰资院使

　　二李庆逺
　　一秘书监令问从弟　一中郎狡诈轻险见佥载

　　二李思安
　　一魏令徳范孙　一朱全忠将陈留人

　　二李长倩
　　一成武令冈子　一合肥令琰子

　　二李惠登
　　一云梦主簿太衍子　一平卢将安禄山反轻师与鬬贞元初隋州刺史有传

　　二李商隠
　　一开元中幽州节度使见孙逖传　一检校工部员外郎有传

　　二李光弼
　　一东祖后隰州刺史咺子　一晋绛等州节度使中书令临淮王有传

　　二李光颜
　　一鸡田李氏河东节度使守司徒有传　一柳城李氏即临淮王弟鸿胪卿　占毕云唐两李光进一光弼弟一光颜兄不知有两光弼两光颜也

　　二李敬道
　　一敬业弟　一临济司马玘子

　　二李玄度
　　一玄成弟　一君仪子

　　二李玄珪
　　一隋儒林郎延寿后　一卫尉寺主簿见孙渤传

　　二李忠顺
　　一周王府队正南容子　一会昌二年以金吾上将军为振武节度使

　　二李正元
　　一散骑常侍休古子　一李载义子见通鉴

　　二李思义
　　一中书侍郎友益族　一文宗赐习黙啜姓名

　　二李思贞
　　一蔚州司马君武子　一文宗赐阿歴支姓名

　　二李思礼
　　一长城令　一文宗赐乌罗思姓名见回鹘传

　　二李思言
　　一仓部员外郎继州子　一堂邑令

　　二李正范
　　一大理丞震孙　一浙东推官仕至九江太守见云溪友议

　　二李彦芳
　　一阳武主簿玄庆孙　一李靖五代孙太和中凤翔司録参军有传

　　二李克让
　　一云梦令　一李克用弟为南山寺僧所杀

　　二李元平
　　一汝州别驾李希烈缚去以为宰相贞元初希烈平元平流死　一睦州刺史伯诚子大厯五年东阳寺与女子遇十六年为县令则在贞元三年二人盖同时

　　二李安期
　　一百药子髙宗时东台侍郎三品有传　一顺州髙和县人元和时与何首乌乡里亲善得其方服之得长寿见本草注

　　二李昌符
　　一李程曾孙字岩梦　一昌言弟凤翔节度使光启三年薛知筹灭之

　　二李尽忠
　　一武后时营州契丹松漠都督　一僖宗时沙陀首领

　　二李忠义
　　一淮南降将李宪李愬更其名曰忠义用以破蔡　一太和中江淮人佣于湖城死见沈恭礼见广记

　　二李继昭
　　一天复元年同平章事静海节度使本孙徳昭赐姓名　一李茂贞将蔡州人本苻道昭改姓名在天复二年

　　三李孝恭
　　一河间元王有传　一懐柔父　一僖宗时鄜延节度使

　　三李承训
　　一建成子武安王　一李多祚子卫尉少卿　一杭州司功参军

　　三李承业
　　一巢王元吉子梁郡王　一蒋王孙　一绛州刺史

　　三李孝节
　　一淮南王神通子清河王　一三原令见李义府传　一亳州谯人榖州长史

　　三李希言
　　一嗣郑王太子詹事　一南祖后礼部侍郎　一肃宗时吴郡太守江南采访使

　　三李承义
　　一隠太子建成子巨鹿王　一曹恭王后　一蒋王裔吏部常选

　　三李希逺
　　一字景冲散骑侍郎新丰公　一襄武公承嘉子同州司兵参军　一赵郡人晋阳尉

　　三李懐让
　　一蓨人景龙中御史歴给事中见李尚隠传　一梁王孙温州刺史蒋国公　一同华节度使广徳元年自杀见代宗纪

　　三李少康
　　一纪王孙唐兴主簿　一髙平王道孙宋州刺史见子涵传　一毕国公景淑子睢阳郡太守

　　三李少微
　　一纪王孙雷泽令　一郇王后江陵令　一李绛深之孙

　　三李知柔
　　一雍王后御史中丞　一郇王后滑州观察巡官　一嗣薛王相昭宗

　　三李元恭
　　一中书侍郎友益子工部郎中　一吏部侍郎□□□□□□婚者见广异记　一大理少卿分掌选事岑羲传

　　三李思文
　　一武后时润州刺史　一同官丞　一大牟令

　　三李文举
　　一纪王孙　一国子祭酒仲思父　一宣宗大中七年以宗正卿贬睦州刺史

　　三李承庆
　　一蒋王后吏部常选　一李成式将降于永王璘　一昭宗时定难军节度使

　　三李元辅
　　一纪王房常州司兵参军　一蔡王后　一全椒令正议子

　　三李承光
　　一曹王后　一江王后　一哥舒翰守潼闗时步将

　　三李处厚
　　一蒋王后　一东祖房　一太湖令彦子

　　三李守一
　　一宗室开封令　一敬玄子成都郫令　一大亮子库部员外郎

　　三李绍宗
　　一蒋王曾孙嗣王　一蒋王裔孙　一江王孙桂州长史尚义子　占毕録二人

　　三李若愚
　　一郑惠王孙　一建徳尉洙孙　一蜀州司兵参军

　　三李士衡
　　一蔡王后　一武徳末邹州刺史为人所杀　一赵州刺史

　　三李长卿
　　一武徳时岷州总管　一子真子　一建中二年李纳守棣州将以城降

　　三李嗣真
　　一玄宗子封棣王　一字承胄武后时潞州刺史有传　一太常卿

　　三李公敏
　　一武后相懐逺父　一北海太守邕曾孙　一河东节度使说子太子通事舍人

　　三李嗣业
　　一髙陵人卫尉卿有传　一雍王友太冲子同州司功参军　一王师范副使降朱全忠

　　三李知古
　　一李密子右台监察御史李行　一睿宗初巂州刺史为诸蛮叛杀　一李泌族

　　三李光庭
　　一姑臧房泉州刺史构族　一肃代时滑濮节度使　一广明元年汝州募军过东都作乱见通鉴

　　三李承嗣
　　一凤州刺史　一楚州刺史有子禅居广陵宣平里见稽神録　一李克用榆次镇将雁门人后奔杨行密

　　三李仁表
　　一济阳长君昻子　一薛能壻王蜀刑部侍郎见録异记　一云安民多积金为蜀将张彦所攫见北梦琐言

　　三李守节
　　一东王子　一隰州令嘉子光化令　一神护军使见杨复恭传

　　三李元素
　　一武后相附敬弘传　一希猷子　一字太朴元和时户部尚书有传

　　三李敬业
　　一敬节弟　一李绩子　一汲令

　　三李敬玄
　　一髙宗相　一平阳令　一堂邑令思言子

　　三李仁则
　　一仁方弟　一山寿子　一仁轨弟

　　三李惟岳
　　一华阴太守懿子监察御史　一赵人字谟道元徳秀门弟子　一李寳臣子反传首京师

　　三李元规
　　一慈丘令元楷弟　一监察御史元道弟盩厔尉　一与兄文会皆在李师古幕下元规辞去

　　三李师旦
　　一新丰人任会稽尉为御史苏味道所按见广记嗤鄙类　一桐庐令见李尚隠传　一右领军録事

　　三李行修
　　一江西廉使王仲舒壻官至谏议大夫见续定命録　一淮西将李佑子年三十余为南海节度使见独异志　一长庆中殿中侍御史举费冠卿孝节见摭言

　　三李敬彝
　　一宣城令　一苏州刺史应子　一郑注凤翔节度使司马

　　四李龟年
　　一京兆府司戸参军　一开元中乐工能歌善羯鼓见明皇杂録　一与魏仍同选得蕲县丞见定命録　一广明时嗣曹王为宗正少卿使南诏见通鉴

　　四李元立
　　一蔡王后青州司法参军爰子　一蒋王后松滋令枞子　一纪王后同州司马文通子　一凤翔节度使惟简子兴平尉

　　四李文通
　　一纪王孙同州司马　一郇王孙寿州团练使破蔡州有功　一河南府参军琳子　一贞元十二年昭义将率洺州兵民奔田绪

　　四李全交
　　一江王孙　一监察御史武后时酷吏与李嵩王旭号三豹全交又号人头罗刹　一开元初御史纠张鷔　一东祖勰房忠州司马

　　四李公度
　　一纪王房吉州文学　一朔方节度使　一阳翟尉　一李师道亲近将

　　五李思恭
　　一李晟祖金吾　一韶州刺史　一君寿子　一僖宗广明元年夏州将一干宁三年蜀州刺史节度参谋见广异记

　　五李玄乂
　　一润州刺史　一洛阳尉仁方子　一许州司功参军徳矩子　一玄操弟　一谏议大夫叔度父俱见世系表通典载永徽元年御史大夫李干佑奏有少监主簿李玄乂

　　五李思敬
　　一宗室袭济南公　一武安公后　一讨契丹大将胡人也见薛讷传　一肃宗时内侍宣慰思明者　一昭宗时保定节度使思孝弟武定节度使降王建

　　二王嗣宗
　　一江都人善书见张懐瓘书断　一国子司业宰子肃宗相玙族

　　二王同人
　　一武后相璇子泗州刺史　一亳州刺史光禄少卿

　　二王徳本
　　一西台舍人　一髙宗相徳真兄邓州刺史

　　二王守
　　一一贞观初洛城布衣自称终南山人常负壶卖药后乘蛇去见大唐奇事　一特进仁皎子与玄宗王皇后双生封晋国公太子少保

　　二王行本
　　一武徳元年蒲州帅二年降　一世充兄子封荆王

　　二王重荣
　　一顺宗后弟官至□□□　一河中节度使太尉琅邪郡王有传

　　二王仙客
　　一太原人太常博士　一襄阳人富平县尹窃刘无双以逃者

　　二王士则
　　一国子司业宰子为挽郎　一武俊子神策大将军邢州刺史

　　二王承庆
　　一西台舍人徳本孙驸马都尉　一承宗弟为李师道亲将

　　二王鲁卿
　　一集州刺史沼子　一太学生第进士有名见阳城传

　　二王元士
　　一天寳时襄阳处士补亢仓子　一宪宗时李师道遣杀武元衡人名画评宋初有汝南人王士元品入神妙

　　三王知古
　　一琅邪人会稽令潨子　一昭宗枢密使　一太原人成周贡士与张涉方共猎者见三水小牍

　　二崔慎微
　　一汾水令　一复州刺史

　　二崔玄亮
　　一字晦叔虢州刺史　一屯田郎中释之祖

　　三崔贞固
　　一太原榆次尉见子戎传　一肃宗相圆祖武功主簿　一亳州刺史神鼎子

　　三崔敬嗣
　　一则天初房州刺史　一中宗时益州长史俱见崔光逺传　一淮南节度使从孙太子詹事

　　二张玄素
　　一蒲州人太宗太子右庶子潮州刺史有传　一洛阳人天授初任黄梅宰年七十见报应经

　　二张玄靖
　　一许绍壻追萧铣将复其兵　一陜人自左卫仓曹拜监察迁殿中见广记嗤鄙

　　二张万岁
　　一武徳时刘武周将张万岁与尉迟敬徳降唐初太仆掌廐牧　一安禄山腹心张通儒父俱见通鉴

　　二张仲绰
　　一挟子　一挹子

　　二张仲文
　　一始兴九龄族孙　一太宗时茂州俚童自称天子见张亮传

　　二张仲连
　　一端州刺史捷子　一南安都护应子

　　二张仲清
　　一始兴张氏殿中监九皋孙　一文宗时凤翔监军使

　　二张仁愿
　　一武后相有传　一存敬子仕梁唐晋常为大理司见五代史

　　二张守珪
　　一陜州河北人节度使羽林大将军有传　一九陇种茶仙君山遇阳平谪仙见仙传拾遗

　　二张文蔚
　　一仁化令端子　一天平节度使杨子字在华相哀帝

　　二张弘让
　　一循州録事参军　一元和末寿州小将娶兵马使王暹女重疾自额鼻手股中分半者见干■〈月巽〉子

　　二张克勤
　　一大尉茂昭子长庆中左武卫大将军有传　一举明经登第为利州葭萌令见广记悟前生类

　　三张守一
　　一贞观中御史时董雄李敬玄俱絷张守一宿直守之见法苑珠林　一干元时大理少卿有鬼报徳为窃士人家女武后时流岭表见广异记一沧州景田里人来广陵髙骈以真仙待之者见妖乱志

　　二陈子良
　　一解文章太子学士贞观六年东海公取为记室　一同时绵州人不识文字见冥报记

　　二陈季卿
　　一江南进士乗竹叶舟还家见纂异记　一刘从谏部将见仇士良传

　　二陈正仪
　　一陈少游子见窦参传　一大理评事见赵博宣传俱徳宗时人

　　二卢嗣业
　　一河东节度使简求子字子通礼部郎中　一河南参军士琼子

　　二卢居简
　　一蓟国公玄卿子　一金吾兵曹参军

　　二卢万石
　　一司农卿昌平公　一监察御史昌平县侯

　　三卢知逺
　　一资州刺史　一宣宗相裔子　一青州参军行嘉子

　　二朱敬则
　　一冬官侍郎　一库部员外郎皆诛二张功臣见通鉴注

　　二刘仁轨
　　一髙宗时宰相封乐城公有传　一僖宗中和末洪州刺史时李智修烧银易衣仁轨好其事为人所告遁去稽神録

　　三刘从谏
　　一与许叔冀降史思明见李光弼传　一刘悟子　一上元二年岐王珍谋逆同谋右羽林大将军刘从谏斩决见睿宗诸子传　占毕载许叔冀将及刘悟子二人

　　二杜思古
　　一懐州参军　一吉州刺史

　　二杨志诚
　　一武后时吏部郎中见李嗣真传　一河东牙将文宗擢节度副大使进尚书右仆射有传

　　二杨崇礼
　　一汾州刺使誉之子　一尚衣奉御正道子太府卿户部尚书

　　二裴光庭
　　一双虎玄孙玄宗宰相　一万虎后和州刺史旭子戸部侍郎延龄兄

　　二郑光庭
　　一海州仓曹参军　一贝州参军

　　二郑过庭
　　一巩洛府别将　一蓨令

　　二唐嗣宗
　　一朝请大夫茂言子　一巴隆参军贞谅之子

　　二唐抱一
　　一魏令文会子　一河南令简子字玄珍

　　二唐思忠
　　一左翊卫　一宋城令让徳子

　　二唐籯金
　　一南郑丞去俗子　一金部员外侍郎不占之子

　　卮林卷十

　　●钦定四库全书

　　卮林补遗

　　（明）周婴 撰

　　○疑白

　　苏小

　　徐凝刘禹锡皆元白同时人又罗隠苏小小墓诗魂兮檇李城犹未有人耕则苏小墓在嘉兴信矣然杜牧悲吴王城诗吴王宫殿柳含翠苏小宅房花正开则苏小家似在苏州李商隠送李郢之苏州诗苏小小坟今在否紫兰香径与招魂黄滔寄蒋先辈在苏州诗夫差宫苑悉苍苔携客朝游夜未回塜上题诗苏小见江头酹酒伍员来千载三吴有髙迹虎丘山翠益崔嵬则其墓又在苏州地也

　　○释王

　　北堂

　　游子吟洪迈万首唐絶以为孟郊而文苑英华作华阴尉聂夷中诗夷中字坦之咸通十二年间进士

　　○附王

　　贝独坐

　　华峤谱叙曰华歆能剧饮至石余不乱众人微察常以其整衣冠为异江南号为华独坐伯厚所谓古贤者岂因独坐而误以华为贝乎然华子鱼亦恶得贤

　　○弹髙

　　鳆鱼

　　续博物志曰石决明亦名九孔螺苏子瞻鳆鱼行云渐台人散长弓射初噉鳆鱼人未识西陵衰老繐帐空肯向北河亲馈食两雄一律盗汉家嗜好亦若肩相差每食对之先太息不因噎呕縁疮痂中间霸据关梁隔一枚何啻千金直百年南北鲑菜通往往残余饱臧获东随海舶号倭螺异方珍寳来更多磨沙瀹渖成大胾剖蚌作脯分余波君不闻蓬莱阁下駞碁岛八月边风备胡獠舶船跋浪鼋鼍震长镵铲处崖谷倒膳夫善治荐华堂坐令雕俎生辉光肉芝石耳不足数醋芼鱼皮真倚墙中都贵人珍此味糟浥油藏能逺致割肥方厌万钱厨决眦可醒千日醉三韩使者金鼎来方奁馈送烦舆台辽东太守逺自献临菑掾吏谁为材吾生东归收一斛苞苴未肯钻华屋分送羮材作眼明却取细书妨老读此歌浩衍奚仅袭美之片辞也削藁

　　蔡邕集杨赐匡辅本朝忠言嘉谋造膝危辞言听计纳亦不敢宣密识潜功贻于帝躬家无遗草论者不见

　　○本朱

　　人生如寄

　　髙僧传谢安与支遁书曰人生如寄耳顷风流得意之事殆为都尽终日戚戚触事惆怅惟迟君来以晤言消之一日当千载耳又陶渊明荣木诗曰人生若寄顦顇有时

　　○述洪

　　耆英

　　米元章十老燕集叙曰十老会后更名耆英又名真率元丰间章岵守郡与郡之长老游各饮酒赋诗余以杭州从事罢经由为作序曰中散大夫河间公静镇吴国辟郡斋会九俊老惟内阁清河公正议大夫广平公大中大夫濮阳公朝议大夫清丰公朝议大夫彭城公朝议大夫徐公朝散大夫郑公承议郎崇君奉议郎黄君咸颀硕徳天赐难老于是羽觞屡酬雅章迭作以襄阳米芾倦游四海属为序引此序只称官阀姓氏不着其名然可知元丰间吴郡又有十老也

　　舞衣歌扇

　　王勃春思赋曰敛态调歌扇回身正舞衣钱起宴东亭诗舞衫招戏蝶歌扇隔啼莺崔备西亭宴陆郎中诗尘随歌扇起雪逐舞衣回王建田侍郎宴席诗整顿舞衣呈玉貌动揺歌扇露金钿

　　石尤

　　杨用修外集石尤江中虫名此虫出必有恶风舟人目打头风曰石尤犹岭南人曰■〈风贝〉母黄河人曰孟婆也按用修此解似得之但亦未见所出且以为水虫太么么矣

　　○论何

　　五平五仄

　　孔平仲有还乡展省道中寄豫章僚友四声诗载宋文鉴但惜佳语无多

　　朱碧

　　维摩诘经曰解脱是道场能背舍故肇注曰观青为黄观黄为青舍背境界从心所观谓之背舍此又一别解也惟苏子瞻金山醒诗我醉都不知但觉红緑眩与太白意合

　　○注王

　　解鸟兽语

　　梁髙僧传曰汉雒阳沙门安世髙鸟兽之声无不综达尝见有羣■〈燕鸟〉语谓伴曰■〈燕鸟〉云应有送食者顷之果有致焉续髙僧传释慧成姓段陈人专志玄寂久久遂解众生语言三昩

　　李膺

　　国清百録隋炀帝为晋王使迎智顗顗次石城称疾晋王遗书遣医李膺往处治按此则有五李膺也

　　忽雷

　　五灯会元有北宗门人忽雷澄撰匾担山晓了禅师碑则忽雷又人姓也

　　○匡徐

　　破镜

　　王昌龄诗漫道闺中飞破镜犹看陌上别行人若以为卑飞之兽可畜之闺中乎李程破镜飞上天赋曰何新月之婵娟如破镜之上天微茫而桂树犹短彷佛而菱花不全皓色减去清光独悬开玉匣而尚在指金波而未圆渐明海澨逺挂关山载重轮而易缺思巩带而莫攀霁景澄寂泬寥凝碧非回辉而照胆徒向晦而沦魄洞房未揜过台上而不归斜汉微低入牕中而犹隔正当残夜偏称髙秋似逃秦殿聊上庾楼疑熠熠以从革类纎纎而若钩坐惜云曙行愁漏促晕犹未合无陈方士之灰点不可磨空负先生之局若如徐解则此赋应被黜矣

　　○洗梅

　　杜书

　　苏轼和陶诗不持两鸱酒肯借一车书一瓻之解已见于斯

　　○谂胡

　　短人

　　竫人列子作诤人　嵇康答难养生论曰务光以蒲韭长耳其非身长七寸亦一显证

　　女官

　　后汉书顺帝诏赐沛王祖母周光禄大夫赠以妃印绶则妇人又大夫之秩汉纪琅邪女母为子报怨聚众类百人自号将军宋书顾琛母孔氏年百余岁晋安帝隆安初琅邪王廞于吴中为乱以女为贞烈将军悉以女人为官属以孔氏为司马女将军女司马伟矣年百余而能服军政又振古之奇妇人也

　　八达

　　髙僧传支孝龙淮阳人少以风姿见重陈留阮瞻颍川庾敳并结知音之友世人呼为八达圣贤羣辅録作于法龙盖故老之传闻异辞

　　徐匡钩

　　续汉书荆州牧北归随马武遮击之钩牧车屏泥杀其骖乘徐匡之钩阴就车盖同此义

　　卮林补遗 
