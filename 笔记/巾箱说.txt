巾箱说　　（清）金埴 撰 

　　●巾箱说卷 

　　会稽壑门　金埴　苑荪一字小郯　譔 
　　古之称阙里者，其说各异。所言二石阙曰阙里，其谬远矣。汉称孔子阙里，无故荆棘自除，从讲堂至里门，此说近是。自昔孔子作春秋，号称素王阙里者，素王之庭除也。历代之庭，曰帝阙，曰金阙，曰玉阙，曰凤阙，曰魏阙，曰阙下，皆帝庭之称也。圣人之庭曰阙里，诸弟子所以尊圣人，乃别羣祀之称也。按刘熙释名：「阙，阙也。在门两旁，中央阙然为道也。」崔豹古今注：「人臣至此，则思其所阙，故谓之阙。」金埴曰：凡读孔子之书者，一至阙里，则亦思其所阙也。 
　　棂星门者，取疏通之义。凡坛壝，但有坛，无宫室。则周垣设棂星门为限阈，以通神明之气，见莽荡宏阔。虽别内外，而实无内外也。天下孔庙亦用棂星门，是神明孔子，而与天地神祇并重也。 
　　檀弓：「孔子少孤，不知其墓。殡（母）于五父之衢。……问于郰曼父之母，然后得合葬于防。」孔子先反，雨甚，门人后，至，曰：「防墓崩。」孔子不应。三告，孔子泫然流涕曰：「吾闻之，古不修墓。」又，史记：「孔子疑其父墓处。」索隐以为：「少寡不从送葬，故不知墓处。」明于文定公慎行曰：「此皆揣摩之见，无可考据。」而今冢宰张公鹏翮亦曰：「圣人奉亲，无有不致其慎，况送死大事乎！岂有既长而墓不知，母终而衢是殡？甫葬而墓即崩之理？邪说诬圣，非细故也。」二公之言，千载正论。载兖州旧志，埴特表而出之。 
　　「楷模」二字，人人知用之，多不考其字义所取。元吴文正公澄问呉正道 【正道明六书，许慎说文有不足者，多补之。】 曰：「模楷二字，假借乎？」曰：「取义也。」「何以取木为义？」曰：「昔模木生周公冢上，其叶春青，夏赤，秋白，冬黑，以色得其正也。楷木生孔子冢上，其余枝疎而不屈，以质得其直也。若正与直，可为法则，况在周、孔之冢乎？」问出何书？曰：「出淮南王草木谱。」埴视孔林楷木良然。若夫周冢，则在西秦。拟他年一过拜谒，求所谓模木者观之。 
　　孔林楷木，文如贯钱，有纵无横。阙里志云：「以之为杖，可以戒暴焉。」或赋楷杖二截句云：「纵理无横子贡栽，孔林原自不凡材。楷能戒暴为人杖，草木都从养性来。」「须教左右镇相随，质本天然不屈为。从此百年皆坦步，孔家一木永扶危。」 
　　孔林楷树多瘿。刳其中，以为瓢，名曰楷瓢。予见林户善制，各随其形，或如一朵云，或如一拳石。用以酌酒，何贵犀杯？或曰：「能令饮不及乱。」且有古人止贪之义，以是不复安足耳。 
　　春秋时鲁有两巧人：鲁班、鲁鄙人是也。班能作木人为御，机关一发，其车遂行。为木鸢，令之自飞。尝为楚设机，将以攻宋，墨翟拒之。 【此载吕】 鲁鄙人遗宋元王闭，元王号令于国，有巧者皆来解闭，人莫之能解。儿说 【音悦。】 之弟子请往解之，乃能解其一，不能解其一。且曰：「非可解而我不能解也，固不可解也。」问之鲁鄙人，鄙人曰：「然，固不可解也。我为之而知其不可解也。子不为而知其不可解也，是巧于我。」故如儿说之弟子者，以不解解之也。 【此载吕氏春秋。】 今世以人人习孟子书，故但知有巧人之班，不知有巧人之鄙人。且数千年以来，仅传班之规矩，而其能为木人、木鸢，与鄙人之能为闭，术并不传。盖规矩为方员之至，孟子以其术之至而称之，迄今传其规矩方员者，亦以其术之至而传之也。是以木人也、木鸢也、闭也，术并不传也。 
　　考公输子以孝名于鲁。尝制机关为母御，不费力而日行千里，自是以巧名。其引绳削墨，尽机智之神以夺化工，古今运斤之妙，罔弗祖述规范。授受心印，其利溥传。所以圣贤为万世生民而发也。再考公输子，儒典注道家列在仙班。迄今鲁之人，凡攻石之工，攻木之工，攻泥水之工，遇三元五腊，咸申报赛于仙师之祠。 【鲁班仙师祠在兖城韦园。】 相传有「家动千工，来显神通」之语。盖大匠兴，则仙师必临以助人力，天下赖之，不独鲁也。 
　　曲阜一县，旧无寺观。崇正向风，不竢教令，不可见圣人之教泽乎？明李崆峒诗：「一方烟火无庵观，三氏弦歌有子孙。」盖谓是也。乃今亦稍稍私建之矣。然往往验之，年丰家给，相与榷其余财以资福。果而不然者，方且颓废萧条，鞠为茂艹，此亦盛衰之一候也。 
　　山水径泰山之阳，其脉疏而为三支。中一支由徂徕、梁父而南，折而东行为陪尾之山，泗水出焉。则泗水固泰山之正脉也。今泗水县境内多奇峰巉石，幽谷悬崖。陪尾之麓，泉布若林，故称泉林。或从底涌，或从缝突，滔滔累累，戛金漱玉，蛟龙吐沫，虎豹竞形。五步成溪，十步成涧。奔腾万里，终始天地，而国家之漕 【才到切。】 运，实首赖之。通志所云：「泗水为山东诸泉之冠。」岂虚也哉。况经圣祖銮驭亲临， 【康熙二十三年驾经泉林，驻跸久之。】 皇情悦赏，即挥宸翰，制泉林记一篇。不特名泉生色，而于夫子川上襟怀， 【旧志子在川上即此。】 今古相为契合矣。 
　　昔邹穆公令食凫雁者必以粃，毋得以粟。于是食无粃，而求易于民，二石粟而得一石粃。吏请以粟食之，公曰：「粟，人之上食也，奈何其以养鸟耶！且汝知小计而不知大会 【音桧。】 夫君者，民之父母也。取仓之粟，移之于民。鸟苟食邹之粃，不害邹之粟而已。粟之在仓，与其在民，于吾何择？」 【此载贾谊新书。】 善哉！邹公之论。盖养鸟适所以养民，贵粃正所以贵粟也。 
　　世之耽于禽鸟者，不必豪富之室，即中人之家，亦竞以畜鸽为事。有「鸽旺家隆，鸽衰家穷」之语。今东境至造为楼以居之， 【南方尚无为此者。】 名曰「鸽楼」。下而啄食，则千百为羣。至秋则又养鹌鹑为鬬以博之。即万钱易一鹑，弗恡。贮以艳锦囊，佩于身；食则鱼子、粟。计二鸟岁食之粮，家增五人、十人、二十人不等。脱有闾里宗党间一人贫匮者，过其家饭二三日，则急驱之已。 
　　白下郑谷口簠，以工汉隶名，世多珍之。顺治间裹粮走千余里，诣阙里庙，遍摹汉碑。尤酷爱党文献怀英 【泰山人，金祭酒，谥文献，有集。】 所篆「杏坛」二大字。谷口携一毡，眠食其下，仿临二字数月。既而叹曰：「吾终弗能及也。」搨之然后归。归则尽撤去室内他物，独悬二字为屏，晨夕相对，以终老焉。夫文献工篆籀，岱祠碑额，亦其名迹。斯一字之妙奥，吾不能窥，而谷口至于仿临数月，相对终老，则其人真好奇者矣。以视李阳冰爱绛州碧落碑而寝处其下数日不能去，殆又过之矣。 
　　曲阜县令但世职而不袭。世职者，世以孔氏为之，其应替此职，则衍圣公主之。择宗之游于庠而称为贤者，主名请于朝，然后受事。或五年七年为之，终其职。其或职不能称，则黜之，与他邑令等。而从未有得陟者，虽弦歌如武城，弗问也。夫举错赏罚，天下古今之所并行。乃有黜无陟，独施于圣人故里之官，似非所以劝循良而崇先圣也。家大守紫庭公一凤守兖，于康熙丁酉具牒台宪，请酌行之，而不获所请。盖虑大部之泥循成例也。夫天下事之沮于成例之泥者，岂少也哉！ 
　　世人敬奉三元者徧天下，顾不晓三元所自。按旧单 【即古之单父。】 志：唐贞观 【音贯。】 时，有陈子春者居于单，寻真采药，极物济人。游东海之滨，龙神妻以三女，各产一子。及长，皆入山学道。道成，证位三元为天、地、水三官。子春亦得道尸解，葬于故里，单人至今称陈祖墓，建三元庙焉。又云：海州云台山，三元得道处。埴考道藏，无确指。窃思鬼神者，造化之迹。称天、地、水三官者，体天主生，体地主成，体水主养，各有所司，故谓之官。物生于春，故以正月为上元；成于秋，故以七月为中元；水旺于冬，故以十月为下元。盖天人相感之机，神灵变化之妙，有未易以言语形容者。如道藏所称，文昌七十二化，无非出没人间，济人利物。则三元之为神，岂无化理？其托生于陈氏，或亦一化与！又兖志：明正德二年，兖城西关立庙处，掘得断碣，上有「大唐三官庙」五字，则唐时蚤为立庙矣！ 
　　峄阳孤桐，在峄山 【属邹县。】 孤桐观。前有小桐繁枝，相传为夏禹时孤桐，已枯，今从枯根发生者。初，桐曾发横枝，绿叶婆娑。中丞万含台于对面大石书「峄阳枯桐」四字。有道士叹曰：「老桐不欲留名，不久将去矣！」遂成枯落。 【见邹县志。】 埴有诗云：「千载枯根偶发扬，幻形道士去何方？孤桐亦自存韬晦，不欲留名在峄阳。」 
　　予族祖太守公，近得峄桐一段，长八尺，乃邹令娄君一均所饷，琴材之最难致者也。付之名匠，斵为琴二张，而空其腹于后，名「无底琴」。或曰：「琴者，禁也。禁制淫邪，正人心也。今名『无底』，义何取？」予曰：「空其腹，则无量。无底者，言无量也。无量琴之制，自斯始。」 
　　阙里孔稼部东塘尚任手编桃花扇传奇，乃故明弘光朝君臣将相之实事。其中以东京才子侯朝宗方域、南京名妓李香君为一部针线，而南朝兴亡遂系之桃花扇底。时长安王公荐绅，莫不借钞，有纸贵之誉。康熙己卯秋夕，内侍索桃花扇本甚急，东塘缮藳不知流传何所，乃于张平州中丞家觅得一本，午夜进之直邸，遂入内府。总宪李公柟买优扮演，班名「金斗」，乃合肥相君家名部。一时翰部台垣羣公咸集，让东塘独居上座，诸伶更番进觞，座客啧啧指顾，大有凌云之气。今四方之购是书者，其家染刷无虚日。勾栏部以桃花扇与长生殿并行，未有不习孔、洪两家之乐府者。 【昉思名升，钱塘人。所著长生殿，亦入内廷。今优人多搬演之者。】 
　　□〈逞，山代口〉予丁卯春，交东塘于维扬、海陵间，时海陵黄君仙裳云、盐城宋君射陵曹、广陵邓君孝威汉仪、予同里黄君仪逋逵诸前辈，并极相推重东塘。予时方少，亦得与文酒无虚日。迨三十年后，康熙丁酉八月，予自都门负先外王父兵部童公 【讳钦承，顺治己丑进士，兵部职方司主事加一级。】 及外王母赠安人杨太君遗骨归葬。取道东鲁，因过阙里重晤东塘，为作送予负骨南旋序并诗，书于册以赠外王父母，藉以不朽。予心感之。迨明岁献春而东塘亡矣！惜哉！予修鲁志，立东塘传略于四氏子孙及人物志，以俟采风者。 
　　予过岸堂， 【渔洋先生书额，东塘即以为号。】 索观桃花扇本，至「香君寄扇」一折，借血点作桃花，红雨着于便面，真千古新奇之事，所谓「全秉巧心，独抒妙手」，关、马能不下拜耶！予一读一击节，东塘亦自读自击节。当是时也，不觉秋爽侵人，坠叶响于庭阶矣。忆洪君昉思谱长生殿成，以本示予，与予每醉辄歌之。今两家并盛行矣，因题二截句于桃花扇后云：「潭水深深柳乍垂，香君楼上好风吹。不知京兆当年笔，曾染桃花向画眉。」「两家乐府盛康熙，进御均叨天子知。纵使元人多院本，勾栏争唱孔、洪词。」 
　　往予杭州寄亭，去昉思居咫尺。每风动春朝，月明秋夜，未尝不彼此相过，偕步于东园。游鱼水曲，欲去还留；啼鸟花间，将行且竚。昉思辄向予诵「明朝未必春风在，更为梨花立少时」之句。且曰：「吾侪可弗及时行乐耶！」迨甲申春杪，昉思别予游云间、白门，两月而讣至。所诵二句，竟成其谶！至今追思，为之叹惋。 
　　昉思之游云间、白门也，提帅张侯云翼降阶延入，开燕于九峰三泖间，选呉优数十人，搬演长生殿。军士执殳者，亦许列观堂下。而所部诸将，并得纳交昉思。时督造曹公子清寅，亦即迎致于白门。曹公素有诗才，明声律，乃集江南北名士为高会。独让昉思居上座，置长生殿本于其席，又自置一本于席。每优人演出一折，公与昉思雠对其本，以合节奏，凡三昼夜始阕。两公并极尽其兴赏之豪华，以互相引重，且出上币兼金赆行。长安传为盛事，士林荣之。迨归至乌镇，昉思酒后登舟，而竟为汨罗之投矣。伤哉！予为文以诔，有云：「陆海潘江，落文星于水府；风魂雪魄，赴曲宴于晶宫。」西河毛先生颇称之。先是，康熙戊辰朝彦诸名流，闻长生殿出，各醵金过昉思邸搬演，觞而观。会国服未除，才一日，其不与者嫉构难，有翰部名流坐是罢官者。后其本遂经御览被宸褒焉。 
　　宋祥符二年，东封泰山还，赐梁固以下进士及第。三年，祭后土于汾阴，赐张师德以下进士及第。固，状元灏子。师德亦状元去非子。魏野以诗贺曰：「封禅汾阴连岁牓，状元俱是状元儿。」埴考梁氏世家传，灏举宋太宗雍熙初进士第一，时年尚少。阅二十余年，为真宗大中祥符二年，其子固始进士第一。世传灏八十二岁成名，且在其子成名之后，殆好事者为之与。梁氏世居东平州，今城内有父子状元坊。 
　　父子状元坊今在东平州北门内，旧以木为。康熙戊戌，家太守刺兖，易以石，命埴题其柱而刊之曰：「是父是子，同作状元千载少；为忠为孝，流传历代一门多。」 
　　世传梁太素之讹，盖不知起于何时人之伪为太素及第诗、谢恩表及传奇之优人扮演者。诗云：「天福三年来应举，雍熙二载始成名。饶他白发巾中满，且喜青云足下生。观榜更无朋辈在，到家惟有子孙迎。也知年少登科好，争奈龙头属老成。」表云：「皓首穷经，多太公之二岁；青云得路，少伏生之八年。」埴惟为此者，殆有感于古今之老踬场屋不得博一第者之愤郁，而欲为之吐气也。若夫以传奇为优人之扮演，盖非此不足以动世俗之观叹，俾知老踬场屋者之终得博一第，而弗使之丧气也。事虽讹，而训世之意甚善也。 
　　阿井在故阿城， 【因齐威王时阿大夫所治之邑，故名。】 今东阿、阳谷二县界。昔有虎爪窟其地，水出，饮之久，得精锐之气，化而为人。后因为井。此乃济水之眼，色碧而重，搅浊即澄，汲出日久味不变。禹贡传曰：「东阿，济水所经。取其井水煮胶，谓之阿胶。」又水经注曰：「阿城北门西侧皋上，有井，巨若车轮，深六丈。 【今不盈数尺。】 岁常煮胶，以贡天府。」是也。盖此水性趋下，服之下膈、疏痰，以益寿回生。上利国家，下济民生，坐移造化于不知，不识其为世珍，有如是哉！ 
　　制阿胶之法，选纯黑驴，饮以东阿城内狼溪河之水。至冬，取皮浸狼溪河一月，刮毛涤垢，务极洁凈。加人参、鹿角、茯苓、山药、当归、川芎、地黄、白芍、枸杞、贝母， 【共十味。】 同入银锅。汲阿井水，用桑木火熬三昼夜，漉清再熬一昼夜，煎成胶，色光如镜，味甘咸而气清和，此真阿胶也。凡制者诚心诣井，一如其法，而勿吝重费，服之实有奇效。彼伪造者，徒射利欺人耳。于病奚益哉！ 
　　季子挂剑台在东阿西南六十里，漕 【才到切。】 河东岸，相传即徐君墓。墓前有祠，并祀徐君。季子台在祠下，台左右生草，名挂剑草。叶如负剑，服之已人心疾。 
　　巨野西北有秾芳亭。宋时邑人当秋成报赛，诣亭致祭，佥欲镌石亭中，因延王维翰书额。未至，有妓谢天香者进曰：「祀事已毕，殽核具将，不饮奚竢？」众曰：「侯维翰书碑未至耳。」谢曰：「予独未能耶？」遂以裙裾濡墨，大挥「秾芳」二字。未竟而维翰至，续书「亭」字，如出一手。王、谢遂为夫妇。维翰恐谢有他志，以诗嘲之曰：「昔日章台曾舞腰，行人无不折枝条。」谢云：「如今已付丹青手，一任狂风不动摇。」后维翰登进士第，与谢偕老，今石刻尚存。 
　　埴过金乡，谒范张祠，依依然，辄想见其当年所为。两载订盟，千里赴约。升堂拜母，把臂尽欢，情景历历，恍然在目，洵为可绘可歌。迨其后玄冕垂缨，素车白马，精诚所通，幽明罔间。所称死友，真死友哉！夫世之所艳称者，率以鶏黍一会，芬芳如昨。不知一时约结之言，慷慨者类能践之，有如梦境之疑幻，仕途之膻逐。虽有金石之盟，弃如土苴矣！乃魂魄告言，解组奔赴，扣棺数语，哀感路人。千载而下，犹觉义气生动。所由只古今而无匹者，断在于此也。 
　　鲁男子者，鲁国之男子，尝独处一室。邻之嫠妇，值夜，暴风雨室坏，趋而托焉。男子曰：「我鳏居，而子嫠妇，不可与也。」闭门不纳。妇人曰：「子奚不如柳下惠乎？」男子曰：「柳下惠则可，我则不可。吾将以我之不可，学柳下惠之可。」孔子闻之曰：「善哉！欲学柳下惠，未有似于此者。期于至善而不袭其为，可谓不智乎！」夫男子，不知何许人，乃孔子称之如此。则凡古今之能闭门不纳者，皆学男子之「不可」者也。 
　　康熙初间，有某邑民家节妇赵氏者，先是，夫亡，以无依受某聘，行有日矣。偶随里母观剧，演烂柯山覆水，所谓买臣妇者，极尽赧悔欲殉之态，节妇即变色起，不竢终剧而归。呼里母亟以某聘返之，且谓之曰：「我今为买臣妇唤醒矣！」遂苦节四十载而终。噫！观剧之能感人，乃如是哉！如节妇者，真不可及已。 
　　戏曲至隋始盛，在隋谓之「康衢戏」，唐谓之「梨园乐」，宋谓之「华林戏」，元谓之「升平乐」。其元人杂剧则有十二科名目：曰神仙道化，曰林泉丘壑，曰披袍秉笏，曰忠臣烈士，曰孝义廉节，曰叱奸骂谗，曰逐臣孤子，曰鏺刀赶棒，曰风花雪月，曰悲欢离合，曰烟花粉黛，曰神头鬼面。今优人登场，爨演所谓古戏、新戏者，多法元人院本，不能出其范围于十二科之外。若夫爨演逼肖处，能令观者色动神飞，乍惊乍喜，甚至有帘幙中人泪渍巾袖者，盖彼浑忘其当场之假，而直认为现在之真矣。埴谓，凡古今善恶之报，笔之于书以训人，反不若演之于剧以感人为较易也。然则梨园一曲，原不徒为娱耳悦目而设，有志斯民者，诚欲移风易俗，则必自删正，传奇始矣。 
　　凡宴会使乐，人多乐观忠孝节义之剧。戊戌仲冬，家太守紫庭公于兖署饯予南旋，姑苏名部搬节孝记，至孝子见母，不惟座客指顾称叹，有欲涕者，即两优童亦宛然一母一子，情事楚切，不觉泪滴□〈毛瞿〉毺间。夫假啼而致真泣，所谓无情而有情者，彼文有至文，斯戏非至戏耶！两优年各十四五岁，询其泪落之故，对曰：「伎授于师，师立乐色，各欲其逼肖，逼肖则情真，情真则动人。且一经登场，己身即戏中人之身，戏中人之啼笑，即己身之啼笑，而无所为假借矣！此优之所以泪落也。」予嘉其对，以缠头锦劳之，顾谓家太守曰：「白傅诗『古人唱声兼唱情』，此真能唱情者。曲艺且然，况君子之大道乎！」 
　　明天顺末，曹州东岳神庙祷赛，有优人扮五龙王劈生分子为戏。其一人问云：「生分子何在？」一人答云：「在张家楼饮酒。」时州判易纬之子方宴于张家楼，为暴雷震死，与优人语恰合，人咸惊异之。 
　　曹县城四楼，有钟各一，在城头久不悬，相传此钟悬则水至。明崇祯戊辰，县令卢柱础命尽悬之，未几，曹家口河水大泛，阖邑惊惶，至堙塞城门以避，而钟亦旋卸矣。又县门西凫楼钟，司晨昏者，其声宏则有客至，此皆不可解者也。 
　　明洪武初，曹州有老妪遇异人，指州治前石狮语之曰：「此狮之目若赤，则水患至。汝于其时亟去，可免也。」妪日视其狮甚数，人怪问之，知其故，阴以朱涂狮目，妪见其赤，不知为伪也，遂亟走焉。既去数百步，回视之，则州境果为巨浸矣！已上三事载兖志。 
　　说苑载：「项橐七岁为孔子师。」指今达巷里为其发迹之地。达巷在今兖城西北五里，乃适中都 【即今汶上。】 之要途。孔子为中都宰，往来憩息于此，所以党人有「大哉孔子」之语。后人因志其地曰达巷党里。埴之汶上有句云：「为问鲁门取官道，可从达巷向中都。」 
　　金章宗明昌元年，有异人白舄瞻拜先圣于阙里庙门外，竚立石上，甚有异色。既去，其足迹存焉。有文曰「仙人脚」。次年有旨修庙。又泰和八年八月二十七日，以孔子生辰，前期一日，宗子率合族诣尼山庙祭奠。日方午，俄闻空中有乐作，皆金石丝竹之声。凡在一室者，无不闻之。见孔庭纂要。 
　　逸史：宋张乖崖咏善剑术，尝从濮水还家，平野间遥见一举子乘驴径前，意甚轻扬，心忽生怒。未至百步而举子驴避道。张因就之询其姓氏，盖王元之禹偁也。又询引避之由，王曰：「我视君昂然飞步，神韵飘举，知非常人，故愿礼焉。」张曰：「我初见子轻扬之意，忿起于中，实将不利于子。今当回宿邨舍，取酒尽怀。」遂握手偕行，共话通夕，结交而别。由是观之，则轻扬得意之辈，不惟为人所嫉，并非保身之道。如王元之者，且不免焉。是以君子贵威重也。 
　　往读施耐庵水浒记，疑作者讥宋失政，其人其事，皆理之所必无者。继读续纲目，载宋江以三十六人转掠河朔，莫能撄锋。又宣和遗事备书三十六人姓名，宋龚开有赞，侯蒙有传，其人既匪诬矣。意梁山者，必峰峻壑深，过于孟门、剑阁，为天下之险，若辈方得凭恃为雄。及予亲履其境，又曾辑修兖志，梁山为今寿张治属，其山不过周遭五十里。耐庵乃云八佰里。即宋江寨，山冈上一小垣耳。说中铺张其词，使天下后世愚民不至其地者，信以为然。长奸萌乱，莫此为甚。因拈出之，以告司治君子；且使天下后世之人，知水浒记所载，虽有其人，而其事则不可尽信也。梁山泺， 【音薄。】 作「泊」，误。 
　　齐致鲁求岑鼎，鲁公载他鼎以往，齐人弗信。使人告鲁曰：「柳下惠以为是，请因受之。」鲁公请于惠，对曰：「君之欲以为岑鼎也，以免国也。臣亦有国于此；弃臣之信，以免君之国，此臣之所难也。」公乃以真岑鼎往。埴曰：此齐人之智也。盖知惠之必不肯弃信，而真鼎可致也。贤人之见重于邻国，如是哉！埴生平未尝以伪物欺人，以信在不可弃尔。 
　　邑父母杨明府 【为棫，湖广巴陵人，进士。】 宰山阴三载，性仁慈，甚有循政。康熙五十六年，致仕归，吏民走送，哭泣不绝。埴有诗云：「归囊不着一钱行，三载真留慈父名。落得小民多许泪，包将家去作人情。」或疑「包泪」何出？予曰：不见于文定公慎行笔麈耶？嘉兴许君应逵为东平守，论调去，百姓感恩，多泣送者。迨夕，许至逆旅，谓其仆曰：「为吏无所有，只落得百姓几眼泪耳。」仆叹曰：「阿爷囊中不着一钱，好将眼泪包去作人事送亲友。」许为一拊掌。明府殆类是与！ 
　　孔林草木，皆当年羣弟子各自其国徙植，种类繁多。其最著者，楷木、蓍草二种。上幸孔林，顾衍圣公孔毓圻问：「楷木何所用之？」奏曰：「楷木可为杖，又可为棊，其萌可为蔬，又可为茶；其瘿可为瓢；其子榨油，可为膏烛。」上称善。曾亲摘蓍草一茎；采子盈掬，辨其气味曰：「细嗅之亦有异香。」复亲采三株，付近侍携归。盖蓍草一丛五十茎者，谓之瑞草。以筮，奇验。其下必有神龟守焉，而不易产。今止丛生二三十茎者，筮亦验。二物并为四方所珍，守林林户，多利之。 
　　孔子墓上，又有文草蔓生，柔细如络石，叶出似十字，冬夏不雕。深秋结子累累，五色具五味，得五行之正。 
　　阙里志载：「孔子手植桧三株，两株在赞德殿前，高六丈余，围一丈四尺，其文左者左纽，右者右纽。一株在杏坛东南隅，高五丈余，围一丈三尺，其枝盘屈如龙形，世谓之再生桧。」又明孔泾祖桧记 【洪武二十二年。】 曰：「手植之桧，历周、秦、汉、晋，几千岁。至怀帝永嘉三年己巳而枯，枯三百九年，子孙守之不敢有毁。至隋恭帝义宁元年丁丑复生，生五十一年，至唐高宗干封二年丁卯再枯。枯三百七十四年至宋仁宗康定元年庚辰再荣，荣三百三十七年，至金宣宗贞佑二年甲戌兵燹，枝干无遗。后八十一岁甲午，是为元世祖至元三十一年，故根重发，至我皇明洪武二十二年己巳，凡九十年。其高三丈有奇，围仅四尺，根本枝叶，凌云而盛，纹理复左旋，与故本无异。详其理，似有关于世道之理乱。其始枯也，晋兆五寇之乱；其复生也，有唐贞观之治。再枯于干封丁卯，武后窃政之兆兴，自后玄宗幸蜀，乱亡相继，以及五代。再荣于康定，有宋三百余年，九儒之兴。罹于贞佑之火，寇运将更。重发于至元甲午，七十四年中原文物兆开，是为洪武之治。庙中古桧数多翠色参天，惟此本异于寻常万万。圣人手泽，盖有系于纲常名教；芘覆斯文，甄陶万品，岂惟宗枝之盛哉！」又阙里志：元至元三十一年复生于东庑颓址甓隙间。时张□〈〈多上立下〉页〉为三氏学教谕，取而植之，故所渐矫如龙形，高一丈，围三尺。至明孝宗弘治十五年，复毁于火，尚有遗干在大成门内，正德间知府童旭置石栏护之。金埴曰：今杏坛东南隅大成门内所存枯干一株，乃元至元间之所复生，张□〈〈多上立下〉页〉移植今处，而明弘治间之烬余者也。其干直上，杪稍曲，无旁枝，文仍左纽，高一丈，围三尺。盖自孔子手植至今，凡枯死者二，火毁者二，复生者三焉。 
　　埴考三氏志，孔子井在尼山，曾子井在徐州九里山，颜子井在陋巷，独孟子无以井传。皇清康熙十一年壬子春，邹县孟庙前演剧，忽日中声震如雷，众环顾失色。见阶前地陷，有甃甓圆痕，熟视之则居然井也。次年修庙，遂用此水。乃砌以甓，环以石，而题额之曰「天震井」。噫！异矣！ 
　　鳆鱼，出登州海上，世之席珍也。光武时张步据青、徐，遣使献鳆鱼。宋刘邕嗜食疮痂，以为味似鳆鱼，即此。广志云：鳆，无鳞，有壳，一面附石，细孔杂杂，或七或九。北齐颜之推云：即石决明，内旁一月一孔，至十二孔而止，以合岁数。本草云：能治青盲、失精。埴按：说文：鳆，音薄，入声。北方读入为平，故呼鳆鱼为庖鱼。而今南方亦相率呼为庖，则南方而北音矣！误矣！考鳆字无平声，埴谓南方当音薄为是。又按汉书王莽传云：莽忧懑不能食，亶饮酒啖鳆鱼云云。颜师古注云：鳆，海鱼也。音雹 【雹与薄音同。】 。 
　　南方而误为北音者，予再举一二。如幕府、幕宾之幕，音莫，入声也。乃北音慕 【或音模。】 而南方亦相率读如慕，曰慕府，曰慕宾。又俗名「马踏子」者，其物似杌，而张则可坐，交则可举；乃仆夫携于马后，本为踏而上马，故名踏，音达，入声也。乃北音闸， 【平声。】 南方亦相率读如闸，曰马闸子，此皆南音之讹也。此虽极无关系，然四声不可不辨，谅为通人所留意也。埴曾于邗上询一人何业，答曰作幕，音莫，则江北居然正音矣。 
　　古人著书，事必核实，所以传于久远。若纪一言，述一事，非确见确闻而遽笔之于书，不惟贻讥今人，且以诳后人也。埴见今人某刊其所纂圣门礼乐统一书，行世已三十年，乃有功圣门之书也。顾其中有一二事误载者，偶因见而指出之。今上幸鲁，乃康熙二十三年岁在甲子。自此迄今，鲁民日望再幸。而是书云：「三十八年驾复幸鲁。」此一误也。皇上亲祀孔子之时，命以御前曲柄黄伞留供庙庭，四时祭飨陈之。盖异于前代帝王之留金银器皿，所以示尊圣之意。而是书云：「以御伞赐衍圣公。」此又一误也。夫此二事何事？圣门礼乐统何书？而可悮载之耶！按巡幸大典，自有史官记注；阙里自有幸鲁盛典一书，而今人后人或有不能尽见。以某之是书据为实事，岂所以信今而传后？夫予非著书者，非好谪人之过也。 
　　圣祖以天纵之圣，定昭代之雅乐；凡十二律、五音，罔弗推原本根，比次条理，高下清浊，阐究精微，盖九重独深神契者积有年矣。以是诸皇子亦各殚心于斯，能审音协律以谐神人而赞王化。于康熙己亥制成乐器一十二具，请旨遣官赍送于阙里孔庙，俾堂上堂下各极声容之盛，殆不啻如韶之复出焉。夫古之贤君多属意于乐，然不过备一代之声律，为太常掌故而已；从未有出自内廷秘造之器，诸皇子诚敬之忱，而特致之于阙里之庙者。盖自孔子正乐，越数千年有我皇上而然后乐正。所谓先圣后圣，其揆一也。夫太和元气，充裕宸躬，以是国运延洪，世风调泰，而圣天子弥复精明固强，以享亿万年太平有道之福，可于乐声之和卜之矣。埴游鲁适逢颁到乐器，得观斯盛，因恭记于此。 
　　旧例，山东乡试四氏学，编卷别用耳字号。耳字者，从圣字也。科中二名，明季分一属鲁藩宗室，四氏止孔氏一名，余三氏遂永锢。顺治十四年丁酉乡试，曲阜颜考功光敏中式，以非孔氏，置副牓。考功乃鸣之巡按提学，请于朝，复其旧，自是始。康熙二年癸卯，考功再中式，为先君子分校所举。先君子出闱诗有：「陋巷得门生」句，士林传之。考功字修来，号乐圃，丁未进士，为吏部考功郎中。才品弘迈，与王大司寇士禛、田少司徒雯、宋大冢宰荦齐名。有乐圃集行世，惜蚤殁。 
　　今之毳裘，全里皆皮，独余膝以下离地一二寸或三四寸用帛代之，使裘之下边不露毛毳，名曰「和□〈衤罗〉」。始于康熙初间，而今则盛行矣。崇俭示朴，得古人制衣之义。且裘本宜轻，于趋走尤便。予作和□〈衤罗〉诗二章云：「韦袍尚华，和□〈衤罗〉若素。内有修藏，不欲尽露。稍缀以缯，下短其毳。适可为宜，冗长 【去声。】 曷贵。」 
　　埴客鲁最久，曾偕孔稼部东塘尚任寻灵光殿故址。郡斋风日轻柔，则取王文考赋读一过，真奇文也。昔后汉刘琰在蜀，车服饮食，号为侈靡。侍婢数十人，皆能为声乐，悉教诵读灵光殿赋。琰，鲁国人，风流善谈论。其好斯赋也，至令红颜亦熟于口，则好之至矣。埴因制教美人诵灵光殿赋赋一篇以写其声焉。 
　　明李长蘅流芳有「滕县花开白似银」句，渔洋先生 【王大司寇士禛。】 过滕诗：「薛北滕南几问津？远山如画黛眉新。惟余底事堪惆怅，不见花开白似银。」观此，则先生之于长蘅，不惟赏其句，且怀其人矣。 
　　刘向新序曰：「墙薄则亟坏，缯薄则亟裂，器薄则亟毁，酒薄则亟酸。夫薄而可以旷日持久者，殆未之有也。」埴曰：厚，则墙必不坏，缯必不裂，器必不毁，酒必不酸。夫如是则可以持久矣。夫人立身处世，亦何事不贵于厚耶！予自返生平，不敢稍存一薄之念，盖常以弗克持久为兢兢耳。 
　　今之烟者，神农未尝，本草不载。佛说楞严经中列于五辛，名曰兴渠，比于荤血腥之秽。有悮食者，须忏悔四十九日，方许礼佛。法苑珠林诠释甚详。其种生于外国，名曰「淡把姑」，亦曰「金丝明熏草」。明末始入中华，今人呼为「相思草」，言不食则相思弗能已也。忆康熙初间，海内惟闽烟名「石马烟」 【石马，地名。】 吸之数口，辄似中酒，今亡矣。吾浙及江南多种之， 【利过于种蔬。】 美其称号甚伙，然不能醉人。东北则盛行，兖州「所烟」，转鬻于京及远方，其利溥博。「所烟」者，兖城昔有卫所，种于其地，故名。 【今兖城所种皆曰「所烟」。】 气味较烈，殆与闽烟相埒矣。 
　　兖中郡署无凉堂。家太守公当伏日退食，辄移簿书于松间棚下，研朱判事。判毕，则投足一榻，视松荫，东摇则从东，西摇则从西耳。方命削瓜而门吏报冰至，则衍圣公府所饷。冰大如轮，盛以巨盎。盎碧冰清，松翠欲滴。公手凿招予同饮之，谓予曰：「古人朝受命而夕饮冰，乐天诗『三年为刺史，饮冰复茹蘗。』公府之饷此，殆即一服清凉之散，不仅为予消暑而已也，其教益不诚多乎！子其为予记之。」因捉笔书其事于牍巾卷。 
　　兖署西园，以巨盎栽荷。己亥八月五日，忽开并蒂千瓣青莲花一朵，苞蓄二十日纔放。双头袅袅，如二美临镜，顾外视，犹浑沌也。迨旬日，褪却数片，又微似玉椀双擎，而然后所谓并蒂者乃显焉，则不复褪却矣。时家太守公以特旨卓异，将趋阙引见而适有是花。又，公昔宰海阳署斋，编篱枯竹，忽生竹花于将迁之日。迄今一仆名「瑞竹」。以此而迁牧眉州，亦莲开同于今日，遂有治中 【二字音池众。】 之命。盖草木得气之先，凡三度，并有验兆。公谓予曰：「予愧不德，益深修省。」 
　　康熙五十七年，部取直省军民能疾趋者为戎马。用上官行下帖文，遂谓必募得日行千里之人，方可应诏。吁！古今来曾闻有千里人耶？予为诗曰：「部帖来取善走千里人，可能有麦铁杖，日行五百隋骁将， 【隋麦铁杖日行五百里。见北史。】 半犹不足非今尚。吾闻天下高材捷足富贵争相先，胡不齐齐应诏腾云飞上天？」按程如婴明诗归载：「明江阴顾道民号玉川道人，具神足，日可千里。贵绅有远书，即三四日程，一朝食顷可得报，墨痕犹未燥也。海内目为异人。」 
　　昔鲁有九子之寡母，曰母师。腊月休作，召诸子问曰：「吾父母家幼稚，岁时礼不理，吾从汝谒往监之。」诸子皆顿首许诺。又召诸妇曰：「妇人有三从之义，而无专制之行。今诸子许我归视私家，愿与少子俱，以备妇人出入之制。诸妇其慎房户之守，吾夕而返。」于是使少子仆。天阴还，失蚤，至闾外而止。鲁大夫从台上见而怪之，召而问之，母对曰：「妾不幸蚤失夫，独与九子居。腊月礼毕事闲，从诸子谒归，与诸妇孺子期夕而返。妾恐其酺醵醉饱，人情所有也。妾返太蚤，故止闾外，期尽而入。」大夫美之，言于穆公，赐号「母师」，使夫人、诸姬皆师之。埴辑兖乘至列女，凡贤母之能教其子者，颇不乏人，其皆得母师之遗范者与？ 
　　明万历中，沂州诸生冯宪妻高氏生二男一女后病故。数年，有同里李天福所生一女，方四岁，每月哭泣。人问其故，即云：「我前生，冯宪妻也，于某年月日病亡，遗下子女某某。」冯氏父子闻而往视之，女牵衣泣，刺刺言前生事益悉，且云：「有遗下金环，现存某处。」检视，果如所言。冯具礼抱归，以诸厌物与食，遂不言前事。 【一法令妇人以针刺其左手，则不复言前生之事。】 抚养至十五岁，仍成夫妇，生一女。沂人称曰「再世夫妻」。事见兖志。 
　　汶上檀邃芳为江右令，诣拜张天师。有一人着青衣守门，状貌甚异。问以言，默然。及见天师言其故，天师曰：「彼乃先生乡里郭家潭大鼋也。」 
　　昔鲍彪校战国策，四易稿，而后缮写。及重校，尚有新得。先哲谓校书如尘埃风叶，随扫随有，谅哉。考刘向别传，雠校书者，一人持本，一人读之，若仇家相对，故曰「雠」也。 
　　州邑之有志，自周外史氏始也。若内史氏则纪王之事矣。王之事而纪也，在天下者异乎哉。故古者生子，闾史书之。闾者，二十五家之谓也。二十五家且有史，而况大于是者乎。 
　　埴过山东州县，闻狱卒率以闸版拘囚人于夜，终夜不令转侧，殆如僵然，其罪轻罪重弗论也。即经过南来流人，暂寄一宿，亦遭此毒，甚至有终年拘于囚笼者。囚人无弗毒恨，而官或有察有不及察也。埴作哀东狱乐府词一首，愿居官者见之，知徒惩狱卒之无益。但令增其卒数，厚其廪给，而高固其圜墙，以严守视，则自不致有脱亡之虞矣。一切缧绁及私刑惨具，安所用之哉！词曰：「哀东狱，东狱狠，罪人一入成虀粉。东狱法，版为闸，夜夜闸人俨罗剎。尔罪轻，尔罪重，都加闸版僵难动。更有囚笼迫蜷局，如豚栖栅声喔喔。昼亦为昏真地狱，卒发怒时囚觳觫。古人拘罪为犴牢，祗严守视圜墙高，狱卒夜卧图逍遥，动辄借口防亡逃。官虞谴罚一任为，见者心酸闻者悲。吾闻圣主好生刑清万邦同，岂容狱卒私刑惨具致令天下罪人问罪取道畏山东。」 
　　吾浙方伯赵公良璧，先为宁台道副使。康熙某年，有盗犯五六人将拟决而爰书未定。公察其枉，一日，暂释之，谓之曰：「尔等且各归视其父母妻子，听吾约，三月当至，至则减尔等罪。」及期皆至。掌牒吏谓：「法当决！」公毅然曰：「彼盗耳，且弗弃信于官，能如期至。若决之，则官反弃信于盗，乃盗之不若矣！而可乎？」于是以论减上， 【上声。】 中丞制府闻之，咸为惊异。召公嘉奖，终释而遣之。予友常熟孙君孟鸣，笃信者也。向客公幕，稔其事，为埴言之如此。 
　　康熙丙申，埴客苕上，见一卖饼童，貌非佣者。偶询之，则阛阓中争相告予曰：「此豪绅某进士外孙也。某嫌女贫，摈其母子弗见，不容一诣门。里人怜之，给钱卖饼，或负薪刍以养其母，豪绅若不知也。里中有言某姓氏者，则无不痛詈，以其绝情乖恩，众所共弃耳。童之父，诸生。祖亦进士，官郡丞。盖苕之世家云。」埴与某有世谊，埴方欲投刺于某，而所闻佥同。因薄其行，不往。所恨旅匮，竟不能稍赒恤之，徒叹息！作诗以卖饼童为题曰：「卖饼童，苕人悯之通国中。母家拒绝畏外翁，外翁贵官嫌女穷。市来三十卖三十， 【用汉赵歧卖饼事。】 茕茕母子那得食！」 
　　元陶南邨辍耕录云：「人家娶妇，舆轿至门，则传席以入，弗令履地。自唐时已然。乐天春深娶妇家诗云：『青衣转毡褥，锦绣一条斜。』是也。」今吾越彩舆将迎之时，其兄若弟一人，于闺中抱之而升。迨至门，则自中堂及室，步致花烛，铺列一带红毡，转辗更番以达于新妇之居。其间青衣拥簇，锦绣敧斜，乐天语如睹已。杭俗不以毡，而用米袋，名曰「传袋」，又曰「袋袋相传」。袋隐代。传代之义，甚佳，后世可作娶妇典故用。 
　　宋高、孝、光、宁、理、度六陵，在会稽者，名曰「菆宫」。菆，音攅，丛也。檀弓：「天子之殡也，菆涂龙輴以椁。」菆涂谓用木丛棺而四面涂之也。今越俗谓，六陵乃唐义士珏所攅而葬之，得免妖僧之发掘者，因称曰「攅宫」。音虽同而失其义，误矣！ 
　　昔祢衡 【祢，他雕切。音祧。读米音误。礼文王世子，其在军则守于公祢。祢音祧。又姓。】 为黄祖书记。祖持其手曰：「处士，此正如祖腹中所欲言！」王俭令任昉作一文，及见，曰：「正得吾腹中之欲！」夫心之精微，口不能言也。言之微渺，书不能文也。况欲为彼之欲，腹乃彼之腹！而一则曰「如所欲言」。一则曰「正得所欲」。是吾之腹中，即彼之腹中矣！然则衡与昉之所作，亦如今之文人为人属藳，抽心呈貌，缠绵丽密，而令轻重得宜，所谓代人哀则哀，代人谀则谀。此皆文人之失职者也。 
　　□〈逞，山代口〉予甲戌春过曲阜，追怀颜吏部修来光敏，有「春风陋巷花」之句，书嗣君肃之肇维便面，一时流传齐、鲁人士之口。及丁酉予游历下，晤王进士秋史苹于趵突泉侧，秋史见即诵予句曰：「子其吟是诗者耶！」两人一笑而合。夫秋史海上一官，以不能养母辞去。 【秋史改官成山卫教授一年，以终养告。】 乱泉堆里，意致萧闲。而尚记二十年前不相谋面之人之诗句，为今日订交之券，则予与秋史之交，有在恒情之外者已。因赋一绝投秋史云：「曩昔登床颜子家，怀人有句不胜嗟！谁知廿载留君臆，记我『春风陋巷花』。」亦以志此一节佳话也。 
　　先君子同年友大宗伯肇余杜公臻，予告归嘉兴，朝野荣之。壬午春，予过谒其里，公相接甚洽。饮后，偕憩园亭，见亭上有王觉斯铎为曹侍郎秋岳溶书「采山亭」额，讶而问曰：「胡斯亭尚悬旧额耶？」公曰：「予交秋岳久矣！欲聊存一额，以无忘故主之意耳。顾斯亭独无联，予拟自制而久不得句，他人多无当，吾意者，子试为之。」因退而得一联以献云：「胜地适逢投老至，『采山』聊为故人存。」公见之色喜，令门下士顾太史书宣图河书之，且雕版而悬于旧额之下焉。夫公之欲为联斯亭也，其缱绻于园亭故主，以留示后人，于一额深致意焉。亭前景物都无关涉，而予于两句中，写其情事如绘，遂不觉犁然有当也。彼世之骤膺华膴，谋得其闾巷之故第，则朝成暮逐，几致相仇。且尽撤其旧而更新之，事事剥刻，畧无留余。闻公之风，足使还淳返朴，激薄停浇已。 
　　凡除官到任，谓之上。 【时掌切。】 上日修表谢恩，谓之谢上。韩退之潮州刺史谢上表、李义山为柳州郑郎中谢上表 【内有云：「即以今月日到任上讫。」】 是也。今人除官到任，亦谓之上任，读上字作去声者，乖也。 
　　今人生朝，设汤饼宴客，在唐时已行之。按松窗杂录 【唐李浚撰。】 载：「明皇何后，始以色进。及上登位，恩宠日衰。一日泣谓上曰：『三郎独不记何忠 【后自呼其父之名。】 脱新紫半臂，更得一斗面，为三郎生日汤饼耶！』」埴考：汤饼，湿面也。凡以面为食，煑之，皆谓之汤饼。出青箱杂记。 【宋呉处厚撰。】 
　　唐李济翁曰：「扬州者，以其风俗轻扬，故名其州。」 【载济翁资暇录。】 盖唐时，每重城向夕，倡楼饮阁之上，常有绛纱镫万数，辉罗耀烈空中。繁华靡丽之风，相延迄今，不甚悬殊也。所谓九里十三步街中，今珠翠绮罗，缤纷填咽，以及嬴纲船步， 【俗作埠。】 亦助喧腾。轻扬之辈，驶逐其间无虚日。究其所以，则皆两淮巨商，鹾业豪盛，以致成斯风俗。其所从来者远已！埴闻邗上鹾商数十家，于康熙四十五年某月日，一夕间，家家门前墙版之上，各题四大字，率多不祥之语。旦起见之，谓此不过小人妒刻，乘晦偷写，以快私意耳。迨知家家题遍，翫其笔势，无弗逼肖董文敏，如尽出一手者。且数十家两城内外，居止参错，夜阑人静，为时几何？断非人力所能为。仙耶？鬼耶？且惊且怪。一时传为异事云。 
　　四字之义，多贬少褒。各有品定，不能悉记。大约其家自题字之后，善恶吉凶，无不明验。试举一二，以例其余。如李翁锡蕃者，一生乐善广施与，扬人多德之。其四字则曰：「为善最乐。」嗣是李福盛益增，羣商莫望。而富人某者，平生以财骄人，僭儗王侯，挟雄赀，遍处行盐，宅于扬城之某门。题曰「抄家灭族」。其人又居山东泺口，素与巡抚蒋公陈锡为平交。一日公密奏其罪状，诏狱按赃抄家两次，罄产入官。虽祸不致族灭，而身死非所，绝无嗣息。四字验矣！计其被逮时，后题门才一载。善恶之报，弗爽毫发。既预以示人，而人不知。天道彰明，可畏也哉。 
　　当是时也，人皆恶其不祥，欲灭去字迹，而墨渖渍入一二寸，不能洗刮。有损易其墙版者。贾谊曰：「见祥而为不可，则祥反为祸；见妖而迎以德，则妖反为福。 【叶音逼。】 」乃徒欲其迹之灭，而不修德以挽之，终必及矣！ 
　　唐初修前代之史，凡犯庙讳者，一名则称其字：褚渊曰褚彦回，刘渊曰刘元海，石虎曰石季龙是也。二名则去其一：萧渊明曰萧明，韩擒虎曰韩擒是也。 【右见李义山集注。】 予读李义山集，见其为文亦遵是式。代宗讳豫，故为荣阳公贺幽州破奚魁表以田豫为田让，称字之例也。孝敬皇帝讳弘，故会昌一品集序以周弘正为周正，去一之例也。 
　　吾越沈子宜士槱元，笃行君子也。织部李司徒公煦雅重之，延入呉门使院二十余载矣。予昔尝与一面，间阔且久。一日读所著柯亭吹竹集，爱其诗，益想慕其人。予友徐家份氏香者，训导永平，迁长垣教谕，未之官卒。其嗣奉王母负父丧归葬，走数千里，取道兖州。予晤于家太守官舍，知家份与宜士为中外，今母若子无恙，远榇得还会土者，皆宜士营办之力。则洵乎其为笃行君子矣！予以二诗寄之。 【「千古柯亭竹，吹成绝妙词。闻名徒自愧，把卷辄相思。远树銮江霭，清秋鲁甸飔。寄怀凭短韵，君言许心知。」「徐香吾旧契，远殁广文官。莽莽关河阔，萧萧塞国寒。为谋南榇返，代致北堂欢。古谊君能笃，非惟风雅观。」】 后得其扇头报章： 【「笑予书记老，不敢炫文词。除却家人梦，无非良友思。五言代尺素，肆好惠凉飔，意气如年少，将酬国士知。」「香也今何在？长垣不到官。道穷已命薄，骨冷更门寒。拜母君修义，比儿我致欢。临风同一哭，岂作达人观！」】 一往深情，每携之怀袖间，举以似人。人无不爱其诗，想慕其人者。噫！风雅不乏，古道者希。吹竹之集，流传艺林，有目自赏。而予特识此段者，人谓予扬宜士之善，而不知正所以勉而进之也。宜士其可量也乎！ 
　　周渔山字复庵者，自号天台山人。善摄生而工诗。康熙壬午，年百有七矣！予与吴子宝崖陈琰举吟社于西子湖头，名流百辈，远近咸集。山人翩跹而来，神韵轻举。诗多不经人道者。曾记其过湖上云：「金装玉里梅边鹤，翠绕珠围柳浪莺。」盖缘驾将幸浙，供御者妆缀十景，反失本色。二语如覩已。又咏明妃云：「却敌和番都要妾，不知何处用将军？」佳句甚伙，予不能记。惜数月山人化去，其遗稿不可得矣！ 
　　庚子 【康熙五十九年。】 腊月初五夜，予宿东鲁郡斋，梦亡荆陆卧予傍，傍有一衣，衣上缀蜡烛一挺，若令予解者然。予解之曰：「汝谓是『一片秋衫如烛冷』耶？」陆点首曰：「予正云然。」醒而含凄。斯语亦有味，因记之。 
　　尝览御史台记：「唐李文礼有文学，而质性迟缓，不甚精审。为御史时，在扬州有吏自京师还，得长史家书云：『姊亡』。文礼忽闻姊亡，便大号恸。吏伺其间，白云：『是长史姊。』文礼徐曰：『是长史姊耶！我本无姊，向亦怪矣！』」夫无姊犹哭，况真有姊丧耶！是必笃于手足者。予伯姊李氏，性至孝。曾为予母刲肱进药。适其舅 【元坤，予父同年。】 官郡丞，家颇饶。迨壻廷鋐亡，已中落，两子妾生，长多忤，次继他氏。姊晚年贫匮极苦，又被从子占宅，遣逐，含寃而殁。时悬盼予归，予以客游，竟不得与姊一诀，迄今抱憾。近忤子遽亡，次又莫迹，惟姊亲生一女适姚者，孤茔无主，不知能动其松楸之念否耶！岁乏扫除，是予之罪，阅文礼事，悲触于心，聊识数语，以当痛哭！ 
　　予曾王父太常府君 【讳兰，号楚畹。天启乙丑进士，历官太常寺卿。】 崇祯间官应天督学御史。闻命，辄焚香告天，矢志立誓。谓：「不抑单寒，不通请谒，不徇故旧。」盟于试卷之尾云：「窃国名器，以媚私交，有干国宪；违天休命，而淹寒士，必降天殃！」至今江南流传有「金宗师不卖银秀才」之谣，盖实事也。予居恒每语诸弟侄辈曰：「吾与尔得今日读数行书识几个字者，岂吾与尔之能哉？此殆先人之文德所致，源远者流长也。愿时时勿忘而加勉之也。」 
　　昔邺侯称为经世神仙，尝着养和篇以献。肃宗为自烧二梨赐之。诸王联句有云：「不食千锺粟，惟餐两颗梨。」此纪实也。康熙辛卯，仇少宰沧柱兆鳌予告归甬东，上念其疾，召其公交车二子，赐内府灵膏，服之即愈。少宰集参同契注进呈，尚未达御，而御书金箑颁赐至。落句云：「欲问参同契中事，更期何日得相从。」按此乃白居易寻郭道士不遇诗也。而上属意少宰，随举白诗书之，一似二语预为今日君臣契合而作者，斯真千秋罕遘者耶！夫少宰助化无为，养和有素，足以媲美邺侯。而上之恩遇，逈出唐宗上矣！ 
　　慈溪郑太史寒邨梁，出守高凉归，半体枯废，局步循墙， 【有循墙图。】 恒舁笋舆看四明山色。性爱一石，曰叟，供之庭前。又绕座以碧纱笼厨，厨列奇石。尝曰：「吾加有风疾，劣劣不能佳。 【二语句王无功语。】 惟起居与石作缘而已。」先生诗古文词皆独抒性灵，尤耽绘事，而捉笔以左题于柱曰：「半身久分离魂魄，只手还思画地天。」绘成署曰「郑风」，亦号曰「风人」，曰「半人」。夫先生，风人也与哉？先生乃风人也。予数过半浦 【所居邨名。】 园亭，周旋诲接，与嗣君南溪性论文信宿。罗含宅里，幽兰相对病松；庾信园中，酸枣亦攀枯树。都有风人体气，依然郑卿芳规。予有咏石叟云：「一石天然叟，光含郁古奇。苍颜稀行 【音杭，去声。颜师古读。】 辈，肉相岂男儿？磊砢难移介，孤高免虑危。祇应道气者，冷处结心知。」 
　　杭郡守张使君韦存恕可，京江相国玉书弟也。康熙辛卯，相国殁于王事，使君奉命假归，护兄丧三月。迨期满趋职，则有司舆皂赍郡篆，伺于塘栖河干。使君方睇望湖山，徘徊官舫，意有所属。顾而见之，怫然曰：「咄咄官吏，逼人受事耶！」时吟得「三阳渐布明湖满」，属对未就。一友在座应声曰：「五马新从旧里回。」使君击席称快，宣所欲言，使犁然有当也。盖诗写情事，于五、七字简括调度，在前人亦颇难之。西河毛检讨奇龄尝谓予曰：「杨汝士压倒元、白，岂有异能哉？『文章旧价留鸾掖，桃李新阴在鲤庭。』二语，似乎了不异人意，及按当日情事，杨嗣复率两榜门生迎父于陵仆射于新昌邸第，元、白诸人并在。燕集赋诗，儿子门生，前拜后拜，斯语如绘于图矣。」使君五马之官，来从旧里。一言写出，传为美谭。先是，使君有题郡斋句云：「乡国几程劳梦想？湖山十载足勾留。」讽诵斯言，则其人与风政，亦概可想见也已。 
　　予家有世传李后主澄心堂纸一番， 【内有经纬。】 乃曾王父太常府君所珍，世父子 【讳】 炯公藏之数十年，从不以示人，予未一见也。弟墨香堂携之至长安，诸名公卿索观者日日屦满。陈太守奕禧香泉，不惜百日之功，手书册子十帧，与予弟易之去。而题诗于一帧之后曰：「南唐澄心纸，一番值百金。当时欧与梅，品题赫艺林。更有黄、白麻，用之宣玉音。桑根兼布头，古制不易寻。子族浙东旧，遗縢储夙购。面腴滑泽颜，中含经纬皱。落墨心手融，腻欲贴肌肉。我以书易之，行狎劳爬梳。若赏幽深际，应求古雅余。追慕获机难，祛箧呈琼琚。曾闻一鹥字，满价五十万。兴到昙□〈石襄〉邨，羣鹅即酬愿。傥得家法传，脱手复何恨？」墨香素工书，虽轻弃先人法物，而从此尽得香泉衣钵。其书署香泉名，香泉几不能辨。尝举以似人曰：「得吾书法者，海内十八家，吾儿第一，次则金墨香矣！」 【后香泉以进于内廷，御鉴甚褒，遂以染濡宸翰焉。】 
　　阙里孔稼部东塘尚任歾载余，予重过其居，索 【色】 观其家藏唐硬黄、宋海苔侧理二纸，与嗣君榆邨衍志坐黄玉斋摩挲半日，洵法物也。顾失记其体质轻重与长阔之数。后览孔翰博宏舆毓□〈土廷〉所著拾箨余闲，载列甚晰。云硬黄纸长二尺一寸七分，阔七寸六分，重六钱五分。纸质之重，无逾此者。海苔侧理纸长七尺六寸，阔四尺四寸五分，纹极麤疏，犹微含青色云云。盖宏舆先予见之也。因忆予家所藏澄心堂白麻一纸，宝之数世，归于陈香泉。而予为后裔者，竟不得一覩先人之物。以观榆邨所藏，益增怅叹尔！ 
　　小山姜者，德州名士。乃田少司徒紫纶雯先生之冢孙。先生所最爱，比之郑康成之孙，因名同之，字砚思。又先生自号山姜，而以小山姜呼之焉。丁酉六月，予与订交历下，甚相契合。一日同过王秋史苹二十四泉草堂，小山姜评秋史某诗奇横，某诗自然。谓作诗惟自然为难能，奇横犹易到也。予闻之心折。忆予旧句云：「人奏新音兮吾求古欢。」夫小山姜之语，乃先生古欢堂 【有古欢堂集。】 上千百年之真传。今之攻诗者，能人尽知之耶？因为题寒雨临池图云：「时流争捷蚤矜才，底用经营惨淡哉？不见田郎迟下笔，强年裁得自然来。」非泛咏也。 【小山姜工书，得香泉笔法，而能自成一家，尤为近日海内书家所推。】 
　　康熙五十六、七年间，泰安州有士人，忘其姓名，能锻泥成字，为活字版。予初闻之，矜为剏造之奇，而不知其有本也。及检宋沈存中括笔谈云：「庆历中，有毕升为活字版，用胶泥烧成。」乃知巧心妙手，在前人蚤已为之。按升即活字版之始。得书之易，洵艺林乐事也。埴特表而出之。 
　　余姚陈翁履声，藉钱塘，乃缄庵恂学之尊人。曾充中丞賷奏官。为人仁愿，一生敬惜字纸，无所不用其极。凡颓垣隙版，以及积污荒秽之处，令人捡搜，只字无遗，费耗弗吝。而尤念碎残椀片、椀足，字迹难灭。一投泥浊瓦砾中，则永无出理。拾得一片，辄予五钱易之。于是贫家儿童觅字椀求钱者，遍里巷。迨收贮多，则并焚过纸灰载以舟，亲诣钱江之鳖子亹，倾投于浩浩洪涛中，岁以为常。翁尝曰：「使予得官于景德镇 【景德镇属江西浮梁县。】 俾磁户尽除其写椀之字，则吾生志愿毕矣！」已而果巡检斯地，行其志多年，乞归。归即子登第， 【又一子一孙俱孝廉。】 为显官，且视学山左。翁享禄养以寿终。此敬惜字纸之报，最为彰显者。记之以劝世焉。 
　　投子者，投掷于盘筵之义，作骰子误。案诸家之书，骰即股字， 【惟梅诞生音骰为投，误甚。】 不音投。史记蔡泽说范睢曰：「博者或欲大投。」裴注曰：「投，琼也。」则知以玉石为投掷之义，安有用骰之理哉！出资暇录。 
　　「呉、会」读「呉桧」。乃呉下与会稽。俗读惠，误。观今山阴、会稽二邑，俗连称之曰「山、会」。予谓不若称「稽、阴」为有本。南史褚玠传：「宣帝谓蔡景历曰：『稽、阴大邑』」云云。 
　　园花 【邨名，属杭州海宁。】 查氏，有同胞三翰林，皆以诗文名于世。长字夏仲慎行，次德尹嗣瑮，次慎木嗣庭。而又制别号，则并系其姓而重迭之。曰查田，曰查浦，曰查城。亦新甚矣！查浦有长安下第送秋句云：「可怜秋老无人送，也似西风下第归。」遂以此诗得名。查田于康熙癸酉赴京兆举，过江北看桃花诗云：「此事今年真过分，江南江北两回看。」是秋遂举于北，而嗣君克建亦举于南。诗之有谶如此。 
　　宁波史状元立斋大成 【史官宗伯。】 乡试杭州，祷于万安桥之关庙。神示签句云：「君今庚甲未亨通，且向江头作钓翁」云云。心怏怏，谓一第今无分耳。及榜发，中顺治甲午举人，明年乙未，大魁天下。始解神言谓亨通在「甲、未」也。噫！异矣！后六十年为康熙甲午，慈溪裘庶常殷玉琏，年七十一，试京兆毕，祷于正阳门之关庙。 【俗称前门关庙，灵应异常。】 亦示此签，遂中。明年乙未联捷成进士，读中秘书。二公同郡人。 【又按：裘中三甲第一，其次则江君，名济。所谓「江头」也。抑更异矣！】 
　　予宗一士根，康熙辛卯献岁，祷于山社之神，以卜秋试得失。签句首云：「作尽平生恶。」末云：「必定见阎君。」解者谓大不祥。一士殊不为意。至引试时，竟扶疾以入，危矣哉！故事三场毕，则吏胥写出内帘分校官姓氏，人人传观。一士之父又源见列：诗经某房，长兴县知县阎某。则喜曰：「吾儿中式矣！」而果以阎君荐中第□名。牓下，例谒房师，所谓「见阎君」也。盖神言难测，往往于句义之外，或一、二字若隐若现，以示其天机之灵妙焉！要须人诚，则神弗爽耳。此一士亲为予说。 
　　庚子 【康熙五十九年。】 中元日，予旅宿河间北二十里铺。方踞盆而浴，忽闻喧传有山东孝子某者，昔负母逃灾至此。母卒，遂于铺北路旁瘗焉。经十载余矣！孝子徒步走千里，凡三度来此求母尸不能得，今则祷天立愿，于瘗母周遭里许间，俯伏地上，用一木马鞍着地，结顶发于鞍，膝行而曳之。顾鞍止处，即母葬处。是日炎暑酷烈，孝子赤身蒲服，腹裂背焦，举体流血。哀号之声，弗辍于口。自辰及申，数千人随观者，无弗惨怛色动。不觉齐声共助其号，林木为之震撼。而马鞍忽止，人力不能动。于是孝子跃起叩头曰：「天乎！母骸在矣！向者路旁，今成中道耶！」扣之果然。啮指血沥之，益验。乃以衣裹骼，向观者泣拜去。予急趋追之，弗及一见孝子问知姓氏里居，为怅惆惊嗟久之。因泚笔记其实事如此。噫！斯真所谓孝能动天地感鬼神者耶！ 

　　巾箱说
