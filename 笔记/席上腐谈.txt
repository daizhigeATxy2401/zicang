席上腐谈 元 俞琰
    
    ●卷上
    邵康节曰：动物自首生，植物自根生。自首生，命在首；自根生，命在根。”又曰：“飞者栖木、食木，鹰之毛犹木也。走者栖草、食草，虎豹之毛犹草也。飞之类喜风，而敏于飞上。走之类喜土，而利于走下。在水者不瞑，在风在地者瞑。走之类上睫接下，飞之类下睫接上，类使之然也。水类出水即死，风类入水即死，然有出入之类者，龟、蟹、鹅、凫之类是也。
    牛顺物，乘顺风而行则顺。马健物，溯逆风而行则健。
    《书 费誓》云：“马牛其风。”《春秋左氏传》云：“风马牛不相及。”盖马牛奔逸，则各自从风而行也。
    北地马群，每一牡将十余牝而行，牝皆随牡，而不入他群。《易》之坤卦云：“利牝马之贞。”盖谓此也。今人称妇人为妈妈，亦是此意。蚁亦不入他群，故呼为马蚁，一名“玄驹”。
    《琐碎录》云：鱼逆水而上，鸟向风而立，取其鳞羽之顺也。有微风不知所从来，但观鸟之所向。
    虱阴物，其足六，北方坎水之数也。行必北首，验之果然。向见一书云耳。今忘其书之名。
    《周礼 山虞》：“仲冬斩阳木，仲夏斩阴木。”在山南为阳，在山北者为阴。仲冬日南至，仲夏日北至，皆日光之所及也。是故木之面南者，在水则面向上。
    肝属木，当浮而反沉；肺属金，当沉而反浮。何也？肝实而肺虚也。石入水则沉，而南海有浮石之山；木入水则浮，而南海有沉水之乌木。虚实之相反也。
    《尔雅》云：鸟之雌雄不可别者，以翼左掩右为雄，右掩左为雌。张华《博物志》亦载此说。陶隐君曰：“鸟之雌雄难别，旧云其翼左覆右是雄，又烧毛纳水中，沉者是雄，浮者是雌。”
    魏伯阳《参同契》云：“男生而伏，女偃（一作仰）其躯，非徒生时著而见之，及其死也，亦复效之。本在交媾定制始。”先《褚氏遗书》云：“阳气聚面，故男子面重，溺死必伏；阴气聚背，故女子背重，溺死必仰。走兽溺死，伏仰皆然。”
    《素问》云：“升降出入，气无不有。”注云：壁窗户牖两面伺之，皆承来气，冲击于人，是则出入气也。以物投井及叶中，翩翩不疾，皆升气所碍也。虚管溉满，捻上悬之，水固不泄，为无升气而不能降也。空瓶小口，顿溉不入，为气不出，而不能入也。故曰：“升降出入，气无不有。”予幼时有道人见教，则剧烧片纸纳空瓶，急覆于银盆水中，水皆涌入瓶，而银盆铿然有声，盖火气使之然也。又依法放于壮夫腹上，挈之不坠，即如铜水滴，捻其窍，则水不滴。放之，则滴。修养家存神于泥丸，则丹田之气上升。盖神之所至，气亦随之而住也。房中术所谓手按尾闾，吸气咽津，虽得其绪余，而亦不泄。
    欲知时辰阴阳，常别以鼻。鼻中气阳时在左，阴时在右。亥子之交，两鼻俱通，丹家谓“玉洞双开”是也。
    马痛死者不可食，食之杀人，而肝为甚。医书云：“马，火畜也，有肝而无胆。木脏不足，故食其肝者死。”《史记》云：秦缪公亡马，野人得而食之者三百余人。吏欲法之，缪公曰：“君子不以畜产害人。吾闻食马肉者不饮酒，伤人”。乃皆赐酒而赦之。予近见里人葛恒斋食马肉氵重伤，以煮酒入盐，饮之而愈。然则酒诚可以解马毒也。
    《左氏传》云：“国狗之，无不噬也。”杜预《注》云：“，狂也。”《宋书》云：张收尝为犭制犬所伤，食虾蟆脍而愈。犭制，居例反，亦作犭折，征列切，狂犬也。或谓杏仁亦可以治犬伤。
    《内则》云：“狼去肠，狸去瘠，兔去尻，狐去首，豚去脑，鱼去乙，鳖去丑。”郑氏云：“皆为不利人也。”《左氏传》云：晋侯梦楚子伏己而盐其脑。子犯曰：“吉。吾且柔之矣。”杜预《注》云：“脑所以柔物。今人热皮必用猪脑，欲其柔也。”昔有人食猪脑一具，期年手足软弱，不能下榻，遂成瘫痪。乃知《内则》与《左传》之说皆不诬矣。
    “鱼去乙”。郑氏注云：“鱼体中害人者。东海容鱼有骨名乙，在目旁，状如蒙篆乙，食之鲠人，不可出。”《尔雅》云：“鱼枕谓之丁，鱼肠谓之乙，鱼尾谓之丙。”予谓郑玄谓乙为鱼骨，《尔雅》则以为鱼肠，皆以其为如篆书“乙”字也，若以“狼去肠”推之，则鱼之乙非肠矣，乃鱼骨也。
    唐诗云：“杜宇呼名语，巴江学字流”。盖以江势曲折如巴字，或谓蛙形，象蚯蚓形象之。此皆“鱼骨象乙”之意也。陆龟蒙谓鸭能言，能自呼其名。或谓自呼其名者，鸭鹊猫狗亦皆能之，岂特鸭与杜宇？
    磷火，俗谓之鬼火，兵死及牛马之血曰磷，萤火亦曰磷。其明皆如火，而非火也。吾家旧有老仆素不信鬼，随先人往无锡青阳汇收租，夜见鬼火无数，腾腾而来。众惊走，独老仆乘醉前扑之，乃石楠叶之湿者。予尝夜坐水亭，雨初霁，见草间有光，遂起而拾之，乃一湿虾壳。
    叶玉岩云：向在五台山中，夜间见湿松皮有光。呼从者拾满一布囊，盖将持归遗江南亲戚故旧，以示希有。数日后视之，则干而无光矣。笑而弃之。
    古享礼，犹今前筵。古宴礼，犹今后筵。杜预曰：“享有礼貌，设几不猗，爵盈而不饮，肴干而不食。宴则折殂，相与共食。”
    古之素积，即今之细摺布衫也。《荀子》云：“皮弁素积。”杨亻京注云：“素积为裳，用十五升布为之，蹙其腰中，故谓之素积。”一升八十缕，十五升千二百缕，盖细布也。
    《玉藻》云：“士不衣织。”郑氏注云：“织，染丝织之。”释文云：“织（音志），今讹为注，遂称织丝为注丝。”志、注声相近也。或写为苎丝，则又转讹矣。
    北方毛段细软者曰子。子，谓毛之细者。，温柔貌。《书 尧典》云：“鸟兽毛”是也。今讹为紫茸。
    《豳诗》云：“无衣无褐，何以卒岁。”郑氏云：“褐，毛布也。贵者无衣，贱者无褐，何以卒岁。”愚按：《孟子》云：“视刺万乘之君，如刺褐夫。”以褐夫对万乘之君，亦言贵贱之殊耳。褐乃编粗短衣，不黄不皂，贱者之服，非毛布也。褐字从衣，字从毛，郑氏误以褐为，遂云褐，毛布也。毛布乃今之斜，价贵于苎麻多矣，此岂贱者之服？
    今之蒙衫，即古之毳衣，蒙谓毛之细软貌，如《诗》所谓狐裘（蒙茸）之蒙，俗作<毛莫>，其实即是毛衫。毛讹为蒙，蒙又转而为<毛莫>。
    毡之异名曰毛席，毯之异名曰毛褥，犹竹笠呼为竹巾。《东汉 西域传》注：“毡曰毛席。”张衡《四愁诗》云：“美人赠我毡氍毹。”服虔《通俗》又云：“织毛褥谓氍，细者谓之钅义。”钅义者，施大床之前，小蹋床之上，蹋而登床者。
    漆器有所谓犀皮者，出西昆国，讹而为犀皮。桂浆者出浆国，讹为桂浆。以此推之，氍恐即是渠搜国名，音同而字不同耳。西毗亦即是织皮国名，讹而为西毗也。渠搜织皮，出《书 禹贡》。
    幞头起于周武帝，以幅巾裹首，故曰幞头。幞字（音伏）与幞被之幞同，今讹为仆。
    韩退之《元和圣德诗》云：“以红帕首。”盖以红绡转其头，即今之抹额也。帕首扑头，本只是一物，今分为二物。
    唐人幞头，初以皂纱为之，后以其软，遂折桐木山子在前衬起，名曰举容头，以为起于鱼朝恩。五代相承用之，至宋乃易以藤织者，仍易以纱，后又易以漆纱。周武所制，不过如今之结巾，就垂两角。初无带，唐人添四带，以两角垂前，两角垂后；宋又横两角，以铁线张之，庶免朝见之时偶语。近时凉缁巾以竹丝为骨，如凉帽之状，而覆以皂纱，易脱易戴，夏月最便。以此见幞头之制；亦是展转番腾，故其样古今不同如此。
    向见官妓舞柘枝，戴一红物，体长而头尖，俨如靴形，想即是今之罟姑也。《琐碎录》云：柘枝舞，本后魏拓拔之名。易拓为柘，易拔为枝。
    琵琶又名鼙婆，唐诗琶字皆作入声，音弼。王昭君琵琶怀肆，胡人重造，而其形小。昭君笑曰“浑不似”，今讹为胡拨四。
    栗二字，《豳诗》、《说文》：作毕。朱晦庵曰：筚栗元名悲栗，言其声悲壮也。悲、、毕，三声皆相。
    张衡《四愁诗》云：“美人赠我金错刀。”古之错即今之磋也。磋（千个反），北人读错，作去声，南人读错，作入声，其实一也。
    须眉，《荀子》作须麇。杨亻京注云：“麋与眉同，髭须亦作兹疏。”《荀子》曰：“龙兹。”刘向《列女传》云：“龙疏，火席名也。”杨亻京云：“兹与髭同，一作须。”龙兹即龙疏，疏须声相近也。
    《郊特牲》云：“管簟之安，而蒲越藁禾之尚。”《左氏传》云：“天路越席，越户括反。”今钱塘市肆所卖蒲合，即越也。以越为合，声之讹耳。
    弗，水车弗也，杨亻京以为连枷，枷乃打稻器，非弗也。
    古之承ニ，以木为之，用行水，即今之承落也。
    崔豹《古今注》云：“长安御沟谓之杨沟，谓植高杨于其上也。”又曰：“羊沟，谓羊喜抵触墙垣，为沟以隔之，故曰‘羊沟’。”愚谓今人以水沟在庭内不可见者，为阴沟，在庭外可见者，曰阳沟。
    吴入指积薪曰柴。积（音祭）即《周礼 天官》委积之积，郑氏曰：“委积为牢米薪刍。”《释文》曰：“积（子赐反）。”今讹为祭，以委积停留日祭留。
    《礼记》云：“天无二日”，《孟子》亦云：“天无二日”，乃若《春秋左氏传》云：“天有十日”，盖谓十干甲至癸也。《列子》乃云：“尧时十日并出”，《庄子》、《淮南子》又从而附益其说，虽皆寓言，不亦过乎？或者曰：“亦有两日并出而相斗者，载之信史，不可谓无也。”予曰：“不然。唐乾符六年十一月，两日并出而斗。此必日初出时，水中映日荡摇，上下不定，遂成两日之相摩。天安得有两日？”
    二十八宿，有房日兔、毕月乌。丹书云：“乌月兔，盖谓日月之交也。”《易》以离为日，阳中有阴也；坎为月，阴中有阳也。
    张横渠谓阴阳之精，互藏其宅是也。兔四足，汉张衡以为阴类，其数偶；鸟有三迹，阳之类，其数奇。愚谓兔自属日，所谓月中兔者，月中之日光也。丹家借此以喻神入气中，犹日光照入月内，乃着兔于月以为法象，故其说有云：“月者药也。”世俗遂谓月中有捣药兔，妄矣。今于数百步之外观山上行人，如白蚁之小，及过数十里外，山亦不见，何况地去天数万里之高远，安能见月中之兔哉？月中果有兔可见，则不知此兔何等样之大小也。
    张衡谓羿请无死之药于西王母，羿妻娥窃之以奔月，是谓蟾蜍。刘昭盛称张衡天文之妙，而张衡论娥与蟾蜍如此，得非承前人之谬乎？
    《晋志》云：义和占日，常仪占月，区车占星仪（音蛾）。今谓月中女名嫦娥，因又名日月为羲娥，谬之甚矣；谓月中常娥者，妄也；又谓有广寒清虚之府，则又妄之又妄矣。
    月中有蟾兔桂树之说，皆妄也。然战国时已有是说矣，《楚辞》云：“夜光何德，死则又育。厥利维何，而顾菟在腹。”朱晦庵云：“菟与兔同。世俗桂树蟾光之传，其惑久矣。或者以为日月在天，如两镜相照，而地居其中，故日月微黑处，乃镜中大地之影，略有形侣，而非直有是物也。”斯言有理，足破千古之惑。
    宋苍梧王使杨玉夫伺织女渡河，曰：“见当报我，不见当杀汝。”遂为玉夫所弑。织女乃经星万古不移，岂有渡河之时？盖丹家运夹脊之气上升昆仑顶中，谓之黄河逆流；又以任督二脉为天河，因以牛女喻身中之阴阳交媾尔。杜子美《天河诗》乃有“牛女年年度，何曾风浪生”之句。张文潜《七夕歌》形容织女一宵之欢，以为“犹胜常娥不嫁人，夜夜孤眠广寒殿”，大抵骚人才士嘲风咏月，不过一时之嬉耳，宁复揆之以理？织女，星名也，安有机杼之具？武后七夕得金梭于庭，乃宫人为之耳。犹真宗之得天书，天有书乎？乃王钦若之徒为之耳。
    黄河出于地上昆仑山，东流至于碛石，故夏禹导河，自碛石而始。天河自在天上随天运转，昼夜不定，岂得与黄河相接？李太白乃云“黄河之水天上来”，太白盖以昆仑山为天上也。天河与海宵壤高下之不同，岂乘槎可到？张华《博物志》：“乘槎入天河，见牵牛织女星。”可见其诞也。
    《列子》谓女娲氏炼五色石以补天，儒者讥其诞。天未尝有缺，纵有缺，岂炼石可补？况天体运转不停，从何而措手？讥之诚是也。殊不知五色石，以喻五脏之气耳。养生之法，潜神内视，则五脏之气聚于丹田，自丹田熏，达于脑中。脑为昆仑，居上象天，补天即黄庭经所谓填脑，所谓“子欲不死，修昆仑”是也。江东采石，世俗相传女娲补天，炼五色石于此，故名采石，以讹传讹。
    女娲氏继伏羲氏之王天下，后世以女娲为古圣女，乃伏羲之妹，颛顼之母，岂其然乎？且夫氏名女娲，犹（国名）女直，又如《左氏传》所谓女艾，《庄子》子所谓亻禹女高，《孟子》所谓冯妇，果皆妇人哉？
    《书》云：“皇天后土。”皇者大也，后即厚也，古字后、厚通用也。杨州后土夫人祠塑后土为妇人像，谬矣。《月令》云：“其神后土。”注云：“颛帝之子孙。”《祭法》云：“共工氏之霸九州也，其子曰后土，能平九州，故祀以为社。”《左氏传》曰：“共工氏有子曰句龙，为后土。”此岂妇人哉？古者天子称元后，诸侯则为群后，若以后土为妇人，则后夔、后稷亦可谓妇人乎？
    朱晦庵曰：“如今祀天地山川神，塑貌像以祭，极无义理。”愚按《西汉 郊祀志》：天地合祭，位皆南向，同席共牢。高帝高后配于坛上西向，亦同席共牢。盖取乾父坤母之义，此时未有塑像，不敢设位尔。乃若山川之神与天地神祗，本皆无形，今塑东岳神为帝者像，又塑后夫人像以为之妻妾，则不知其娶何氏为妻，买何氏为妾也。
    郡有土地庙曰城隍庙，以其在郡城之下也。古者凿土以筑城，而城下之地无水曰隍，有水曰池。《易》曰：“城复于隍。”谓秦之上六，极则必反逆倒转，为否之初六，亦犹城圯，而其土复填于隍也。盖有城则有隍，县无城而称其土地庙为城隍庙，何耶？
    《吕氏春秋》云：鲁哀公问于孔子曰：“夔之一足，信之乎？”孔子对曰：“调六律，和八音，惟一人则足矣。”愚谓哀公所问，盖以夔为独脚鬼也。或称轩辕有四目、唐尧有八眉，道听途说之不实，街谈巷语之失真，皆此类也。《东汉 曹褒传》云，章帝语班固曰：“尧作大章，一夔足矣。”此必古有是语，与孔子答哀公之意同。夔乃虞舜时典乐教胄子者，哀公以夔为独脚鬼也，冤哉。独脚鬼乃山魈，见道家《烟萝子图》连胲一只脚，故唐诗有“山鬼し跳惟一足”之句，岂可以夔为鬼物者哉？
    《孔丛子》曰：“土石怪夔罔两。”《国语》云：“木石之怪夔罔两。”未有所谓一足之说。《庄子》乃云：“夔之一足，其行今踔。注云“夔，一足兽。如牛无角，声如雷，黄帝杀之，以皮冒鼓，声闻五百里。”怪哉！
    《东汉 西南夷》：“狗国乃黄帝时瓠之种。”瓠之说，甚怪而可笑，盖理之所必无也。理之所必无，惟可与烛理之明者道，庸人孺子不必与之辩也。大抵语怪者，多托以黄帝时事，昧者以为信，然识者之所不取也。
    大孤山状如一只履，小孤山状如一瓣香，相对有彭浪矶。今以小孤山为小姑，彭浪为彭郎，谓彭郎娶小姑为妻。江行者遇其庙，皆致敬也。
    温州有土地杜拾姨无夫，五撮须相公无妇，州人迎杜拾姨以配五撮须，合为一庙。杜十姨为谁？乃杜拾遗也。五撮须为谁？乃伍子胥也。少陵有灵，必对子胥笑曰：“尔尚有相公之称，我乃为十姨，岂不雌我耶？”
    近见廉司李裕佥事云：“江陵北有奉甲站，初不晓奉甲为何义，询之父老，乃言春申君所居。春讹为奉，申讹为甲也。”
    有自中原来者，云北方有牛王庙，画百牛于壁，而牛王居其中。问牛王为何人，乃冉伯牛。呜平！冉伯牛乃为牛王。
    真武即玄武，宋避祖讳，改玄为真。夫玄武乃斗、牛、女、虚、危、室、壁七宿，位居北方，属水，江南人家祀之以厌火灾。如汉武帝柏梁殿饰以蚩尾，蚩乃海器，水之精也，水能克火，因置此像。又如徐州黄楼黄土色，土所以胜水也。
    朱晦庵曰：“真武非是有一个神人被发者，盖只是玄武。所谓青龙、朱雀、白虎、玄武，亦非是有四个物。以角星为角、心星为心、尾星为尾，是为青龙、虚危星，如龟腾蛇在虚之下，故为玄武。真宗时讳玄字，故改为真。参星有四脚如虎，故为白虎；翼星如翼，轸星如项下嗉，井星如冠，故为朱雀。”卢仝诗“头戴井冠”，杨子云言“龙虎乌龟”，正是如此。
    玄武即乌龟之异名。龟，水族也，水属北，其色黑，故曰“玄”，龟有甲能捍御，故曰“武”，其实只是乌龟一物耳。北方七宿如龟形，其下有腾蛇星。蛇，火属也，丹家借此以喻身中水火之交，遂绘为龟蛇蟠蚪之状。世俗不知其故，乃以玄武为龟、蛇二物。
    贾秋壑会客食鳖，一客不食鳖：问之则曰：“奉祀真武。”秋壑曰：“真武之龟，不可以为鳖也。龟鳖不辨，何以治民？”客乃求郡者也，遂不与郡。座客同戏之曰：“鳗与鳅单皆不可食，象真武之蛇也；蔗笋亦不可食，象真武之旗竿也。”满座皆笑，秋壑亦笑。
    韩退之与轩辕弥明《石鼎联句》云：“时于蚯蚓窍，鸣作苍蝇声。”后人乃云“茶鼎声号蚓，香盘火度萤。”句虽工，然蚯蚓安得有声，盖不熟玩韩诗耳。退之盖谓鼎中汤鸣如苍蝇之声，非谓如蚯蚓之声也。蚯蚓窍乃石鼎之窍，如蚯蚓藏身于泥中之窍耳。崔豹《古今注》云：“蚯蚓一名曲蟮，善长吟于地下，江东人谓之歌女。”谬矣。按《月令》：“蝼蝈鸣，蚯蚓出。”盖与蝼蝈同处，鸣者蝼蝈，非蚯蚓也。吴人呼喽蝈为蝼蛄，故谚云“蝼蝈叫得肠断，曲蟮乃得歌名。”
    晦庵曰：“今以玄武为真圣，而作真龟蛇于其下，已无义理，而又天蓬、天猷及翊圣作四圣，殊无义理。”
    医家谓肝属东方木而藏魂，肺属西方金而藏魄，道家乃有三魂七魄之说。魂果有三，魄果有七乎？曰：非也。盖九宫数以三居左，七居右也。白玉蟾三龙四虎之说亦犹是，盖太玄以三为木、四为金也。
    苏子由云：古说左肾，其腑膀胱右命门，其腑三焦，丈夫以藏精，女子以系胞。以理推之，三焦皆如膀胱，有形质可见。而王叔和言三焦有名无状，不亦谬乎？曾虎臣云：按《白虎通 性情篇》谓上焦若窍，中焦若编，下焦若渎。据此则三焦有形人矣，叔和既不察，而子由亦偶忘之耶？愚谓闻之隐者云：三焦即黄庭也。《丹书》以心火、肾火、膀胱火聚于此，以猛烹极煅，故曰“三焦”，焦乃武火之谓也。沈存中亦云：“黄庭有名而无形。”与叔和之说同。然存中亦不知黄庭即三焦，叔和亦不知三焦即黄庭，与曾虎臣谓三焦有形，亦是已就从《白虎通》分为上、中、下，则又非也。
    《丹书》云：“奇经八脉，惟任、督二脉为一身阴阳之海，五气贞元，此为机会。”任脉起于中极之下，以上毛际，循腹里上关元至咽喉，属阴脉之海；督脉起于下极之俞，并于脊里，上至风府入脑，上颠循额至鼻，属阳脉之海。运尾闾，寿五百岁，为白鹿，盖通此督脉者也。龟之亦寿，然龟能闭息伏气，盖通此任脉者也。又能通此二脉，则贯尾闾、通泥丸，百脉皆通。黄庭经云：“皆在心内运天经，昼夜存之自长生。”天经即黄道，乃日月往来之路，在人身为任、督二脉，乃呼吸往来之路。
    子曩得一子，不哭不乳，三日而死，不知何疾。后读医书保生方三因方，皆曰：“儿生不啼不乳，盖因剪脐带之时为风所入，自脐以上循胸喉攻至下胲、齿龈，当中作黄粟一粒，疼不可忍，故不啼不乳。但以指甲破之，出黄脓一点，便啼便乳。”后以此法教人，凡活数儿矣。按《素问》、《难经》、《甲乙经》皆云：“任脉者，起于中极之下，以上毛际，循腹里上关元至咽喉。”又按朱肱《内外二景图》云：“上下齿缝中间龈交二穴，乃任、督二脉之会。”乃知婴儿初生，所以不啼不乳者，风入任脉故也。
    木渎酒肆吴其姓者，病精滑不禁，百药不可疗。予授以一术极简易，但胁腹缩尾闾，闭光瞑目，头若带石，即引气自背后直入泥丸，而后咽归丹田。不问遍数，行住坐卧皆为之。仍教以服既效方保真丸，彼亦不服，但行此术。不半年后见之，疾已愈，而颜如桃矣。此术亦可疗头风。
    道家旁门术，有鼻吸口吐之说，以为不漏。即吐矣，安得不漏，始不信。试之果验。此术亦可疗梦遗。
    世传三峰采战之术，托黄帝玄素之名，以为容成公、彭祖之所以获高寿者皆此术，士大夫惑之，多有以此丧其躯，可哀也已。葛洪喻之为冰盆盛汤，羽苞蓄火；或以为舐刀刃之蜜，探虎穴之子，岂不险哉？
    《北梦琐言》载唐相国夏侯孜得彭数之术，悦一娼，娼不能奉承，以致尾闾之泄卒。予外祖闾丘公为大理评事时得此术，两脸如桃。年过七十，竟为此术所害，与夏侯孜无异，丹家以为桶底脱。盖中年精力健，能吸缩闭固，晚年精力衰，不能翕缩闭固，是以一夕而倾倒殆尽。
    《夷坚志》载吴道人害县吏之妻，而卒为县吏所害。道人一死，固不足以偿数十妇女之命，然县吏亦善此术，盖尝害他人之妻者。其妻几为道人所害，赖有羊羔汤以补之而不死，亦幸矣。
    九华山杜安仁《先天大学性命书》九篇，议论滔滔，尽有讲明，或者曰此书尝进呈高庙。予观其《进表》有云“过以相与者，必能济衰”，合大过卦枯杨生ㄗ之道，分明是房中术，盖借《易》以文其说，非清净无为之道也。
    覆山子詹谷注《阴符经》，以奇器为未用之处女，可谓乱道之甚矣。又注《参同契》，穿凿附会，是乃魏伯阳之罪人也。真西山为之序其书，儒者盖以之为异端，而不复穷究其说，遂为所欺。
    三谷子《金丹百问》，其三十八问云：“人之生，如何分男女阴阳？”曰：“男先感而后女应之者，必生男也；女先感而男后应之者，必生女也。男女神和气顺精全，即生端正福寿之人；若神伤气惫精亏者，即生怪状夭薄之人。”三谷子姓丘名山，字安道，江右南城人。三谷，其所居也。乾道初，遇金华老人，得金丹之术，遂作此书。
    云间储华谷《祛疑说》云：“开气为男，阖气为女。一阖一辟，男女攸分。”宜春李玉溪注《玉皇心印经》云：“男女禀受同也。但感合先后，而分阴阳耳。”
    《褚氏遗书》云：“阴血先至，阳精后冲。血开裹精，精入为骨，而男形成矣。阳精先入，阴血后参。精开裹血，血入居本，而女形成矣。”施肩吾《钟吕传道集》云：“父精先进，母血后行，血包于精而为，女；母血先进，父精后行，精包于血而为男。”肩吾盖祖褚氏之说，与三谷子之说相反，不可不辩。
    予三十年前，尝与燕山温次宵总管夜语生男生女之分。次霄深取三谷子与储华谷之说，且曰：孙思邈天癸一日二日之说不足取，至论白玉蟾气血盈虚似月魂之说，则证以《素问》，所谓月始生则血气始精，月郭满则血气实，月郭空则经络虚。盖气血自月上弦至望则盛，下弦至晦则衰。月郭满，鱼脑实；月郭空，则鱼脑减。蛤与蟹皆然。《吕氏春秋》与《淮南子》皆不诬也。愚尝见士大夫之未得子者，每每以此语之，多有得子者。然育与不育，则有天命存焉，非人之所能为也。
    医书载求男法，多引用《褚氏遗书》之说，误人多矣。吾乡一贵公子，连得二女，其后妾又怀妊，贵公子喜而告子曰；“今必得男。吾用褚氏法也。”子笑曰：“若用褚氏法，当拱听足下更弄一瓦。”他日果又生女。予告以丘三谷、储华谷之说，越一载，遂生一男。
    近会澄江郭伯英，闲语中原前辈胡紫山、温次霄、郝吉甫，因论《褚氏遗书》之说，伯英怃然曰：“吾为此书所误矣。”伯英盖亦用褚氏法者也，连生六女而弗悟。后以语松江张士龙之子，可谓以迷指迷矣。因告之曰：“速宜改正之可也。”伯英曰：“改正之法当如何？”予曰：“阳精先至，阴血从而包之，阳在内则男形成矣，此乾道索坤而成男之谓也。阴血先至，阳精从而包之，阴在内而女形成矣，此坤道索乾而成女之谓也。”伯英闻之，笑谢而去。
    或疑贵公子侍妾满前，得子反少；渔郎一夫一妇，得子反多，何也？此理晓然，有何难见。盖寡欲乃有子，多欲则无子。譬调一杯羹，盐恰少则有味，盐多则无味也。士大夫欲得子法，当节欲，否则就枯松而索膏，沥槁竹而求汁，欲得子也难矣。《孝经》云：“父母生之，续莫大焉。”未得子者，不可不知也。然又有一说，男犹天也，女犹地也，天之雨露，未尝不沾濡也；而地有肥硗之不同，亦有生物者，亦有不生物者。地若瘦瘠，或刚卤，或瓦砾，而责其不生物，是镌冰而改火，挪蓝而求朱，徒尔觊望而已，无获也。
    《东汉书 马勒传》云：勒祖偃长不满七尺，常自罪短陋，恐子孙之似也。乃为子伉娶长妻，伉生勒长八尺三寸。世降俗末，江南士大夫往往溺于声色，娶妻买妾，皆求其稚齿而娇嫩者，故生子皆软弱，多病而夭亡。甚而醉以入房，神思昏乱，虽得子亦不慧。
    阴阳均至，非男非女之身，精血散分，骈胎品胎之兆，此《褚氏遗书》之说也。或有无粪门者，无产门者，何为其然也？徐巽《胎育产化论》云：“父母大小便急而受胎也。”其说出《卫生经》。又有头如雪而肌肉纯白者，或者以为社日受胎，故男曰“社公”，女曰“社婆”，非欤？曰：非也。徐巽《胎育感化论》云：“受胎之时，母之经水正行，荣血泛溢，是以成胎则肌肉色白。”褚氏谓血充肌肤，则身白是也。毛发皆白，目视┅┅者，何也？《经》云：毛发者血之余。又云肝受血而能视。今月水方行，血耗肝虚，毛发失所润，目精失所养也。
    先儒云《淮南子》牢笼天地，博极古今。
    ●卷下
    同养生之学，以老氏为宗。老子著书曰《道德经》，同时有程本，乃老子之徒，孔子与之倾盖而语者也。其书曰《子华子》，又有文子，又有关令尹喜，皆老子之弟子。文子之书，曰《通玄真经》，尹子之书，曰《关尹子》。其后有列子之书，曰《冲虚至德真经》，庄子之书，曰《南华真经》，皆祖老氏之说。其经名乃徽庙褒诏所称。《老子注》甚多，汉有河上公，魏有王弼，唐有叶法善，宋有苏子由、玉。近世无锡尤氏《老子音训》谓古本王亦大为人，亦极有理。子华子之书《灵枢经》内有一段引用其说。
    《文子》有默希子注，愚观《文子》首章云：“非有道不可言，不可言即道。”与《老子》“道可道，非常道”之意，若合符节。
    《关尹子》有陈抱一注，《列子》有张湛注，《庄子》有郭象注，成玄英注，近有林[C160]斋《老列庄三子口义》。《列子》引黄帝书曰：“谷神不死，是谓玄牝。”愚谓此语出黄帝书，《老子》所云亦出黄帝书也。庄子之书本于《列子》，盖发明《列子》之说者也。
    《黄帝阴符经》、《黄帝素问》，邵康节以为战国时书，托黄帝之名而为之也。愚谓《金碧龙虎经》、《黄庭经》恐是魏晋间文章，盖托老氏之名而为之也。《阴符经》有李荃注，骊山老姥注，张果注，连高脚注，金陵唐淳、李云峰注，储华谷注，朱晦庵亦有注。晦庵曰：《阴符经》恐是唐李俭所为，是他著意做学他古文。何故？只因他说起便行于世。向以语吕伯恭，亦以为然，一如麻衣《易》只是戴氏做自解，文字亦可认。
    《龙虎经》有王道注，黄桐注，太虚子注，朱晦庵曰：《龙虎经》乃隐括《参同契》而为之耳。盖因《参同契》有古记题龙虎之说，遂撰此书。如“二用无爻位，周流行六虚”，此言九六二用，行于六画而无定位。《龙虎经》乃云“二用无爻位，张翼飞虚危”。怪，说向别处去。
    《参同契》乃东汉魏伯阳之书。葛洪云：“伯阳作《参同契》，假借《周易》爻、象以论作丹之意。而儒者不知神仙之事，反作阴阳注之，殊失其大旨。”然则晋以前，已有人注《参同契》矣，如虞翻注，阴长生注，惜皆不传于世。至五代伪蜀真一子彭晓，作《通真义》，以五行解三相类为五相类，误矣。三相类者，太易也，黄老也，炉火之事也，三者之阴阳造化，盖相类也。参即三也，同即相也，契即类也，盖自解参同契之义也。所谓“委时去害与鬼怜”，委鬼，魏字也。郑焕改鬼为仙，谬矣。“百一之下，遨游人间”。百一之下为白，人乃其旁之立人，合之则伯字也。“汤遭厄际，水旱隔并”。汤遭旱而无水，易字也，呃之厄际为阜，合之则阳字也。此自解“魏伯阳”三字也。彭真一注有蜀本，有袁本，有济本，有虚一子郑焕本，有汪刚刻置越州蓬莱阁下本。
    《参同契》自彭真一注后，有张随注，李抱素注，颇简略。陈抱一注、储华谷注多有发明。朱晦庵常托崆峒道士邹沂之名为注。邹即朱，邹本《春秋》，邾子之国也，又作《考异》。
    陶隐居《真诰》所述，多有仙女下降之诗，识者之所不取，盖隐居自为之辞耳。朱晦庵曰：“《真诰》末后《道授篇》，皆是窃佛氏《四十二章经》之意为之而已。”
    唐有吴真节《玄纲论》、司马子微《坐忘论》、王昌遇《易玄子诗》、韩逍遥《内指通玄篇》。
    司马子微序《天隐子》云：“要妙在乎与天地真气冥契同运。”又云：“觉气来则运自己之气，适与天地之气偕作，此是至妙之术。”傥三百六十日内，运自己之气，适合天地之气，三两次则自觉身体清和，异于常时，况久久留之？则神仙之道，不难至矣。
    《化书》乃谭峭所作。峭字景升，携其书来求齐丘序。齐丘杀景升，遂窃其书，自名之。
    《入药镜》乃白鹤山崔带范所作。吕洞宾诗云：“因看崔公《入药镜》，令人心地转分明。”夏云峰、储华谷、萧了真皆有注。予观其书云：“天应星，地应潮”，不过谓上下往来尔。若泥其说，则斗杓每月移一辰，月月不同；海潮每日两至，日日相侣，二者安得俱应耶？又谓所谓“穷戊巳”，或谬为“穷戊癸”者，遂以癸为天癸。亦犹《悟真篇》“才见芽生须急采”，或以芽生为癸生。是皆学三峰之术者，妄乱改之以证其邪说云耳。储华谷戊癸化火之说，李玉溪坤癸之论，盖欲反邪归正，而强为之辞耳。
    五代时有钟离《寂道指玄》 三十九章，吕洞宾诗，施肩吾《静中吟》、《三住铭》、《西山会真记》、《钟吕传道集》。
    宋有陈希夷《指玄篇》八十一诗，刘海蟾《还金篇》亦十四诗，陈朝元《玉芝诗》，杨虚《纯粹论》，刘希鹤《朗然子诗》，《宁玄子诗》，张鸿《还元篇》、《玉鼎悟解篇》，张平叔《悟真篇》，薛道《复命篇》，刘高尚《法语》，刘虚谷《还丹篇》，陈默《崇正篇》，李长元《混昆元篇》诸书，惟《悟真》、《复命》有注。
    张君房集《道藏》之书，为《云笈七{}》，多杂以符咒行，持因果报应之说。曾至游子曾忄造，作《道枢》，举诸仙丹诗歌诀，如“海蟾之还金，朝元之五芝”皆在焉。
    刘向《列仙传》，葛洪《神仙传》，沈份《续仙传》、曾至游《集仙传》、易如刚《仙传拾遗》，陈葆光《三洞神仙录》，他如《洞仙传》、《神仙感遇传》，其说虽杂，然古今诸仙之名皆载于编。
    丹家诗词歌诀，如元阳子《大道歌》，曾先生《灵源歌》，张虚静《大道歌》，高象先《破迷歌》，吴真节《学仙歌》、《玉鼎破迷歌》、《□处证道歌》，刘高尚《敲爻歌》，金华子注《洞微子诗》。又有托古人之名为之者，如阴君《还丹歌》、三茅君《大道歌》、葛仙翁《流珠歌》、许旌阳《醉思仙歌》、吕公《玄牝歌》，多有说得分晓处。刘虚谷《易传》，不过借《易》以文其说耳，非知《易》者也。是故朱晦庵深诋之。
    陈谷《神了然论》，詹天锡《大易内解》，王虚白《三教贯一论》，杨蓬数《三五归一说》，其说虽繁，尽有可观。
    白玉蟾有《武夷集》、《上清集》、《玉隆集》、《海琼集》、《金关玉钥集》，又有《留子元问道集》，《彭鹤林问道篇》，皆门弟子所编。《群仙珠玉集》载张紫阳《金丹》四百字。石杏林《还源篇》，其文辞格调与玉蟾所作无异，盖玉蟾托张石之名为之耳。陈泥丸《翠虚篇》亦是玉蟾所作，其首篇数首诗，皆元阳子诗，其后《紫庭经》、《罗浮吟》、《归一论》与《武夷》等集，如出一手。
    玉蟾《谢陈泥丸书》、《谢张紫阳书》，无非张皇其说，然所谓“青山暮云，碧潭夜月，芭蕉春风之机，梧桐秋雨之秘”，以论升降浮沉，极尽形容之妙。彼所以宛转为之假托者，盖欲深取信于当时学者故尔。
    玉蟾传彭鹤林，彭传萧了真，萧有《金丹大成集》发明玉蟾之说，所谓“七七元来四十八”，此是玄玄真口诀者。《还源篇》则曰：“老汞三斤白，真铅一点红。”《四百字》则曰：“老汞三斤白，真铅一点黑。”盖四十八即三斤，汞其一即真铅也。一斤十六两，即二八也，二八即金半斤，水半斤也，即《悟真篇》所谓“药物一斤须二八，调停火候托阴阳”也。了真有一图，以重坎居子，重离居午。坎一变为节居丑，再变为屯居寅；离一变为旅居未，再变为鼎居申，三变为未济居酉，四变为蒙居戌。是为朝屯暮蒙。屯，下震上坎；蒙，下坎上艮。震，动也，艮，止也，应动静在朝在暮之说。又有廖蟾辉作《三乘内篇》，沈白蟾作《金丹篇》，皆玉蟾之徒也。
    许知微《先天正宗修真秘诀》用十二时之交处候，自序云：“淳熙间，得汉州彭梦蘧所传。”其后有萧观《复丹序》，《宝鉴内象丹旨》，与知微所传同。
    庵涂南子，不著姓氏，有《达源篇》。嘉熙己亥，寿春魏显著其书《庐山素阳子》，陈关有《正道篇》。淳二年，汉东孟珙、庐陵刘元纲皆为作序。
    永嘉周无所《金丹直指》，宝甲寅蜀人杨子政跋。
    《梅时杂言》，文之以濂洛之说，尽有妙理。
    张用常《真如至命篇》，庆元戊午，回阳子赵彦最刊板。
    毗陵霍上谷《丹诀》有“一字玄机，参问七月”，无锡尤木石序其书。上谷之子巨川又作《金丹口诀直指》，极论天上有戊己之时，与人身戊己相符。盖谓坎戊离己也，在天为日月相望之辰，在人身为呼吸相含育也。
    吾乡糜知府讳登，号隐斋，官至奉直大夫，有《洞阳子明真篇》，宝丁巳刊板于家。
    云间有蟾谷子王奎《贯灵篇》，华谷子储泳解《阴符经》、《参同》、《药镜》、《悟真》四书，又作《会三集》，松江有刊板。
    括苍道士冯守经有《正道篇》，不曾刊板，与王颐庵俱受道于曹默庵。
    宜春李简易，号玉溪子，有《心印经》、《解悟真指要》、《羲皇作用》等书，又有《规十图》，付长沙彭石，颇简明，并刊于湖南，近者江西有翻刊本。又有《彭石蜜语》，并《跏趺大坐调元气歌》及注解，极分晓。末句云：“记此即便付丙丁”，乃下手真口诀也。当时彭得之，不忍焚，遂流落于江湖间，得此书者，虽不咨问可也。
    大德戊戌，有道友自湘潭来，以赵古蟾《性命混沌书》示予。观其注，虽杂以禅语，亦自明白。
    大德庚子，夏壶隐示以《金丹又玄篇》，云是梁九阳所作。观其自序，云得之王山宾。天台山宾王可道号“真常子”，与夏云峰、陈了空、郁芦庵相倡和。山宾有《众妙义集》，至元辛巳，文如心太傅携此书示余，系是写本。
    永嘉夏元鼎，号云峰，注《阴符》、《药镜》、《悟真》三书，真西山为序。
    泸川郁芦庵刊《修真四书》于羊角洞天，其一韩逍遥，内有《通玄诀》；其二陈了空《复一篇》；其三王呆《彻举》一篇；其四蒋丹《房得》一篇。咸淳庚午，蜀人何逢吉序。
    维扬陈字道，号抱一子，有《立命篇》，绍定庚寅，白玉蟾跋。又注《关尹子》、《参同契》，董矩堂丞相题跋于后。
    三谷子丘山有《金丹百问序》云：“乾道初，受道于金华老人。”
    委羽子《指真篇》自序云：绍定庚寅年作。不著姓氏。其徒有《澄真篇》，亦不著姓氏。
    金真教主重阳《金真集》，马丹阳《微语集》、《金玉集》，谭长真《水云集》，刘长生《仙乐集》，丘长春《蟠溪集》、《鸣道集》，王玉阳《灵光集》，郝广宁《太古集》，北方有刊本，总名《七真要训》。燕山道路迩，多刊丹书。大德己亥，携丁灵阳文集惠予，又以马丹阳语录求予序，遂为序其篇端。
    或曰：“霍上谷、玉蟾谷、储华谷、糜洞阳，皆知而不为者也，虽有书存，乃空言耳。”予曰：不然。岂不闻《列子》之说乎？《列子》云：昔人有言不死之道者，燕居使人受之而不捷。言者死，燕居甚怒其使者，将加诛焉，幸人谏曰：“人所忧者，莫急于死；己所重者，莫过乎生。彼自丧其生，安能令君不死之？”乃不诛。有齐子亦欲学其道，闻言者之死，乃抚膺而恨。富子闻而笑之曰：“夫所欲学不死，其人已死，而犹恨之，是不知所以为学”。胡子曰：“富子之言非也。凡人有术不能行者有矣，虽能行而无术者亦有矣。卫人有善数者，临死以诀喻其子，其子志其言而不能行。他人问之，以其父所言告之，而行其术，与其父无差焉。若然，死者岂不能言生术哉？”
    朱晦庵谓季通曰：阴君《丹诀》，见廉溪有诗及之，当是此书行此。而寿考者，乃吃猪肉而饱者。吾人所知，盖不止此，乃不免于衰病，岂坐谈龙肉，而实未得尝之比耶？愚四十年前，注《参同契》时，见吕四行八假锦术，诧其老健，每窃笑之。逮今思之，参同契之学实屠龙术，不如四平之宰猪也。知而不为，乃晦庵所谓“坐谈龙肉”者尔。然学是学者，非屏妻子不可为也。我辈读圣人书，况有父母存，讵敢违天而为偷生之计哉？然于此尝夜坐而试之矣，盖亦略知龙肉之味者也，岂不愈于坐谈而不知味者乎？愚少也多病，羸不胜衣，所以苟延残喘而至今未死，亦《参同契》之力也。
    予自德后，文场扫地，无所用心，但闭户静坐，以琴自娱，读《易》，读内、外二《丹书》，遂成四癖。琴之癖欲以六律正五音，问诸琴师，皆无答。后得《紫阳琴书》、《南溪琴统》、《奥音玉谱》，始知旋宫之法，乃作《周南》、《召南》诗谱，及《鹿鸣》、《皇华》等诗，弦歌之。《离骚》、《九歌》、《兰亭诗序》、《归去来辞》、《醉翁亭记》、《赤壁赋》皆有谱，琴之癖遂已。《易》之癖，集诸儒之说为卷一百二十，名曰《大易会要》，以程、朱二公为主，诸说之善为辅，又益以平昔所闻于师友者，为《周易集说》四十卷，《易》之癖遂已。内丹则集汉唐以来丹诗歌诀一百卷，名曰《通玄广见集》。至元癸未，遇异人授以先天之极玄，乃撰《参同契发挥》，《悟真衍义》等书，其癖亦已。外丹则朱砒汞不知几成烟焰，一夕猛省《参同契》“金以沙为主，并和以水银”之说，世惟有金丹，无银丹也。遂碎其炉皂钳钩之属，此癖乃不复作。尝撰《炉火监戒录》，今姑举其略。
    周世宗显德三年，召华山隐士陈抟，问以黄白术，对曰：“陛下为天子，当以治天下为务，安用此为？”乃遣还山。敕州县长吏常存问之。
    真宗景德年间，朝谒山陵，因诏异人，左右以贺兰归真闻，乃诏对问曰：“知卿有点化术，可以言之。”奏曰：“臣请言帝王点化术，愿以尧舜之道点化天下，以致太平。惟陛下用之。”
    王捷，汀洲沙人，贾贩，往来江淮间，遇异人，得烧金术，戒之曰：“非遇人君，不可妄泄。”捷亟欲献于上，为有司所欲，从时徉狂，遂以此获罪，黥窜岭外。未几逋匿京师，诣登闻院自称，枢密承旨谢从权尝为岭南官，知其术，为奏得脱军籍。内臣刘承规以其名闻于上，召见，与语，悦之，特授许州参军，改名中正，留止京师。前后贡金累巨万，官至右神武大将军、唐州团练使。有老煅工毕升，曾在禁中为捷煅金具。升曰其法为炉皂，使人隔墙鼓钅，盖不欲人觇其启闭也。其金以铁为之，百余两为一饼，每饼辐解凿为八片，谓“鸦嘴金”是也。上令尚方铸为金龟、金牌各数百，龟以赐近臣各一枚，余悉藏玉清昭应宫；牌以赐天下州府军监各一，天庆观金宝牌即其金所铸也。每用蛇岗制练雄黄，所杀蛇盖不少矣。后因治第掘土，见一巨蛇，首大如栲栳，惊悸得疾卒，年五十五。其妻施氏，封吴郡夫人，诸子皆授殿直。捷初得神术，不以势利，辄告于人。及得禄，赐与所化黄金，惟施贫奉道释而已。朝廷举大礼，又营缮，皆以黄金为献，以助经费。国史《王中正传》，太史鲁辈所撰也。《名臣碑传》、《琬琰集》云：“咸平年间，捷至南康军，遇异人，自言姓赵。久之，又见于茅山，命求铅汞，教以作金法。”《广陵志》云：“捷于维扬遇道士，相携至五通庙，指示灵草，传以合和密诀。大中祥符间，尝撰文报谢。庙中旧有祝文石刻，兵火不存，至今尚有烧金草存焉。”
    张文定公咏，字复之，号乖崖。在蜀有术士上谒，言能煅汞为白金，公即市百两俾煅，一火而成，不耗铢两。公立命工煅为大香炉，凿其腹曰：“充大慈寺殿上公用”。炉送寺中，以酒遗术者，而谢绝之。
    范文正公仲淹，字希文，与南郡朱某相善。朱且病，公视之，谓公曰：“某遇异人，得变水银为白金术，吾子幼不足传，今以传君。”遂以其方并药赠之，公不纳，强之乃受，未尝启封。后其子采长，公教之，义均子弟；及采登第，乃以所封药并其术还之。
    胡文恭公肃，字武平，少善一浮屠。其人将死，谓公曰：“我有秘术，能化瓦石为黄金，子其葬我？”公曰：“尔之后事，吾敢不勉。秘术非所欲也。”浮屠叹曰：“子之志未可量也。”
    枢密院编修居世英之父居四郎者，少遇异人，得伏火丹砂法。以金汞等分，结成砂子，裹以伏火丹砂，煅之，成紫磨金。未尝对人言，亦未尝辄用一钱。临终呼世英，语之曰：我煅法，世惟语韩魏公矣，非韩魏公德业之厚，于人不可授也。我亦不当授汝，汝分中合得，自当有授汝者。然素知我有此法，必有妄求之费，因语数法不可成宝者。又语因观数人豫此致祸者，戒之戒之。有一仆守火，岁久不懈，因虔为僧，居京师定历院。时曾子宣当轴，有堂吏病瘵，国医不能疗。居视之，曰：“应须我神丹。”乃取刀圭与服而愈。子宣大惊，吏白之，幸获居四郎之丹，夺命鬼手。子宣使人邀居，不能至也。使门下之人宛转啖其僧，资给甚备。僧一日谒丞相，许分窃为献，子宣喜甚，送僧降阶，僧退揖为马台蹶倒，应时折足。与归数日，遂卒。
    尹和靖先生享，字彦明，语门人祈宽云：伊川因远行，晚憩一古寺，设卧具于佛座前。未寝，闻若鼠啮声，熟视之，果有鼠在佛腹小窍中，衔一文字，欲出复入。伊川起视之，则见佛腹窍中有文字一卷，取而读之，乃丹方，而其首曰“不换世间术”。伊川过目，悉能了其意，遂录一本，仍以原纸纳窍中。后因郊居，尝煅此丹，其法火养四十九日乃成煅，近三十日，遇夜，则四野来问之“宅中不遗火，某等皆见火发”，如此数四。恐惊众，遂取出焚，试以粟粒，置银盂中，凡丹到处，皆成黄金。崇宁间盂尚在，其金如线圈转数匝，皆丹著处也。其丹半成者，封裹于衣箱中，以其近怪，故终不以告人。某尝乘间问伊川，伊川曰：“此外丹也。若人内丹成，服之可以长年，点化五金不足道也。”某曰：“胡不服之？”伊川曰：“这个肚皮里便着此物。”晚年许传此方与一道士，未传而伊川卒。后月余，道士至，则无及矣。
    苏子由《龙川略志》云：吾兄子瞻尝从事扶风，开元寺多古画，而子瞻好画，往往匹马入寺，循壁终日。有老僧出揖之曰：“小院近在此，能一相访否？”子瞻欣然从之，僧曰：“贫道好药术，有一方能以朱砂化淡金为精金。老当传人，而患无可传者。知公可传，故欲一见。”子瞻曰：“吾不好此术，虽得之，将不能为。”僧曰：“此方知而不可为，公若不为，正当传尔。”是时陈希亮少卿守扶风，平生溺于黄白，尝于此僧求方，而僧不与。子瞻曰：“陈卿求而不与，吾不求而得，何也？”僧曰：“贫道非不悦陈卿，以其得方，不能不为耳。贫道昔尝以方授人矣，有为之即死者，有遭丧者，有失官者，故不敢轻以授人。”即出一卷书曰：“此中多名方，其一即化金方，公必不肯轻作，但勿轻以授人，如陈卿慎勿传也。”子瞻许诺。归视其方，每淡金一两，视其分数不足一分，试以丹砂一钱益之，杂诸药，入干锅中煅之，熔即倾出，金砂俱不耗，但其色浅深斑斑相杂。当再烹之，色匀乃止。后偶见陈卿语及此僧，遽应之曰：“近得其方。”陈卿惊曰：“君何由得之？”子瞻具道僧不欲轻传之意，不以方示之。陈固请不已，不得已而与之，陈视之良验，子瞻悔曰：“某不惜此方，惜负此僧耳。公慎为之。”陈姑应之曰：“诺。”未几，坐受邻郡公使酒，以赃败去。子瞻疑其以金故，陈自悔恨。后谪居黄州，陈卿子忄造在黄，子瞻问曰：“少卿昔尝为此法否？”忄造曰：“吾父既失官至洛阳，无以买宅，遂大作此，然竟病指痈而没。”乃知僧言不妄也。后十余年，谪居筠州，有蜀僧议介者师事克文禅师，文之所至，辄与修造，所费不赀，而不知钱所来。又秘其术，不以告人。介与省聪禅师善，密与聪道其方，大类扶风开元僧所传，然介未尝以一钱自利，故能保其术而无恙。
    又云：予治平末溯陕还蜀，泊舟仙都山下，有道士持阴真君《丹诀》石本示余。余因问以烧丹事，对曰：“内丹未成，内无以主之，则服外丹者多死。譬积枯草敝絮，而置火于其下，无不焚者。”后十余岁，官于南京，张公安道家有道人为养金丹，其法用紫金丹砂，期年乃成。公告予曰：“药成可服也。”余谓公何以知药成也，公曰：“《抱朴子》曰：药成以手握之，如泥出指间者，药真成也。今吾药如此，以是知其成矣。”予为公道仙都所闻，谓公曰：“吾自知内丹成，则此药可服，若犹未也，姑俟之若何。”公笑曰：“我姑俟之耶！”
    东坡先生年二十有六，初仕岐下，有异僧强授之以化金方。既得其术，自是缄封之。后以授颖滨先生，颖滨亦藏之。逮居武昌，有亲故知之，因扣其术。颖滨曰：“自先兄见授，秘之有年矣。暇日当求之巾笥间。”久之呼求者至，出书示之。东坡岐下缄之宛然，颖滨乃启封，披其书曰：“此其是乎？”求者欣然曰：“是矣。”颖滨即焚于炉中，语求者曰：“贫可忍也，此宁可为乎？”求者愧赧，若无所容，仓皇狼狈而去。
    姑苏查先生得煅硝石法，章申公与之为莫逆交，而法不传。尝遇一病僧而悯之，取硝作盂，令日煎水饮之，服之月余，病良已。有周旋过而问其由，以饮煎水为言，是僧素知查术，曰：“此伏硝所成，当取汞置盂中。”就火试之，果至汞死。僧更以为希世之遇，即往礼谢再三，且语其盂之异，复恳求其法，查曰：“法固未易传，而前盂用力将竭，可携来为公加药为之。”僧取盂授查，则碎盂别熔。门临大河，俟硝成汁，即钳投水中，曰：“我初但欲起师之疾，不意无厌至此也。”僧乃懊恨而归。
    方子明道人，寓瑞州寿圣寺，苏栾城赠以诗云：“水银成银利十倍，丹砂为金世无对。此人靳术不肯传，阖户泥炉畏天戒。”
    子由尝谓黄白术，先治一室甚密，中置火炉，将举火，见一大猫据炉而溺，须臾不见。子由谓神仙之术，天使济贫乏，待其人然后传，予非其人，遂不敢讲。
    张义方合还丹，数年未就。遇疾将卒，恨不成九转之功，命子弟发丹灶，灶下有巨虺，火吻锦鳞，蜿蜒其间，若为神物护持。乃取丹饼饵一粒，喑哑而卒。
    东坡诗云：“暮年眼力嗟尤在，多病颠毛切未华。故作明窗书小字，更开幽室养丹砂。”黄鲁直注云：按先生与王定国书云：“近有惠丹砂少许，光彩甚奇，固不敢服。然其教以养火，观其变化，聊以悦神度日。”又诗云：“曹南刘夫子，名与子政齐。家有鸿宝书，不铸全蹄。促席问道安，遂蒙分刀圭。不忍独不死，尺书肯见ㄗ。”，赵次翁注云：刘夫子岂刘宜翁乎？先生在惠州，有书与宜翁云：“或有外丹已成，可助梨枣者，望不惜分惠。”其书具在。《毗陵后集》赵尧卿注云：刘安世待制，字器之，曹南人，得养生炼丹术，公尝师之。
    寿州八公山侧土中，及溪涧门往往得小金饼，世传淮南王药金，有印子篆文，谓“印子金”也。襄阳之间，舂陵白水地发土多得金，麟趾蹄金如干柿，谓之“柿子金”。小说谓麟趾蹄乃，娄敬所谓药金也，方家谓娄金和药最良。《汉书》注亦云异于他金。东坡有《物类相感志》，草部有煮硇煮雌等草，客多用之，然不得其煮炼之法耳。
    予尝阅《华严经》第七十八卷，有药汁名诃宅迦，人或得之，以其一两变十两铜番成真金。有一僧举此致语，予语之曰：“问作《华严经》者则知之。”僧笑而去。予尝以胆矾少许擦刀头，皆金也。意者诃宅迦，其胆矾之谓乎？至大辛亥铸钱时，予在饶州，曾见一胆水化铁成铜，但饶州之胆，铜坑所出，故成铜。蒲州之胆出金坑，必能化铜铁成金。《华严》所谓诃宅迦，今人不识之耳，佛语必不妄也。瓦石沙上皆可变金乎？《春渚记闻》、《梦溪笔谈》、《述异志》、《涉世录》皆有瓦石、砂土金、生姜非变金之物，《投辖录》有生姜金、蕨菜非变金之物，《清异志》有蕨叶金。不特此也，《尚书故实》有竹叶金，《睽车志》有江茶金，甚而《江淮异人录》有握雪金，《宣室志》有溺金，《述异志》有唾银，果皆有之乎？曰：幻也。何谓幻？诡怪妄诞也。
    《秘阁闲谈》有所谓铁钉银，《神仙感遇传》有所谓生铁银，《茅亭客谈》，有所谓铜钱银，《昆山集类》有所谓铅银。邵康节诗云：“铅锡点金终属假”。愚谓铅锡与铜铁，五金之同类，固虽是假，然其变化，理或然也。若瓦石沙土，则恐不能，至于姜蕨竹叶江茶，不能变化，则无是理矣。夫姜蕨之类尚有质，雪与唾溺，是何物也？可谓妄诞之甚矣。
    清源庄念祖《方外志》云：西蜀估人孙生者，贩水银于长安，担夫足跌于栈阁，偶触山石破其铫，遽挽路傍草塞之。晚抵客舍，视之，则铫中水银皆凝结矣。孙生知其为灵草所规制，欲多取之，促其仆夫饭，鞭驴由旧路而去，暮登阁道，驴惊失足，坠于嘉陵江中。
    韩清老农何远《春渚纪闻》：临安僧法坚言有歙客，经于潜山中，见一蛇腹胀，蜿蜒草中，徐遇一草，便啮破，以腹就磨，顷之胀消而去。客念此草，必消肿毒之药，就取置箧。夜宿旅邸，邻房有呻吟者，客讯之，云正为腹胀所苦，即取草煎汤饮之，少顷不复闻声。至晚，但闻滴水响，呼不应，即起视之，则其人血肉俱化为水，急挈裘而逃。客邸主人及明，洁釜，将炊饭，则釜通体成金矣。乃密瘗其骸。既久经赦，客方至旅舍，乃与主人共语其事。
    郭云翼《江湖纪闻》：嘉泰年间，吉州禾山寺僧见一蛇击伤，惟头尾略有动，复见一蛇旋绕数匝而去，未几，复见去蛇衔野草覆其伤处，不逾时，二蛇引领同去。既而寺有行童登树折足，僧取此草覆之，并煎汤洗濯，令寝静室。旦视，惟有枯骨存，肉则剥烂无余，煎草之釜则金釜也。僧知此草可以化铁成金，遂秘其说。里人昭州守张某闻之，厚礼遗僧，欲知此草，僧不言。昭州遂令行童父母讼于官，系僧于狱，令人语僧曰：“若不言此草，终无出期。”僧终不肯言，遂死于狱。昭州虽惨刻，僧亦愚甚耳。
    张华《博物志》云：刘德治淮南王狱，得枕中《鸿宝苑秘书》，及子向咸共奇之，信黄白之术可成，卒无验，乃以此罹罪。
    《太平广记》云：隋末，有道者居太白山，炼丹砂合大还丹。而成弼者，给侍左右。十余岁后，以家艰辞去。道者云：“子从我久，今复有忧。吾无以赠子，遗子丹十粒。一粒化一斤铜成金，足以办丧事。”弼还如言，化金辨葬讫，复入山，更求丹。道者不与，弼持刀劫之，不得。乃断道者手，又不得。乃刖其足，道者颜色不变。弼滋怒，乃断其头。及解右肘，后有赤囊，开之乃丹也。弼得丹多变黄金，为人所告有奸，弼自别能成黄金。唐太宗闻之，召令造金。太宗悦，授以五品官，造金数万斤，而丹尽艺穷，请去。太宗令列其方，当任去，弼诉之帝，谓其诈，挟之以兵，弼尤列，遂为武士断其手，又不言，刖其足。弼述其本末，亦不信，遂斩之。
    江夏黄休复《茅亭客话》云：伪蜀成都有柳条酒肆，其时皆以当炉者名其肆。柳条病经岁，有道士常来贳酒，柳条每加勤奉，道士乃留丹数粒，云以酬酒价，柳条依教服之，充盛如初。有汉金堂县王道宾，为太庙吏，知其事，遂恳柳条求余药，以铁铛盛水银，投丹煎之，须臾成金。因以丹与金呈蜀王，问其（一作真）法，对曰：“有草生三学山中。”乞宰金堂以便采药，乃授金堂宰。明年，药无成，知其得丹于柳条，遂诛之。
    刘长官名蟾，结茅青城山中，或云其有黄白法。一夕，有三人携酒果投宿，语及炉火，语笑方酣，客曰：“知长者有黄白法，可以梗概言之。”长官初则坚拒，客祈之不已，作色曰：“今夜须传。”长官曰：“适慕君子同道，乃相逼如此！”三人攘臂目眄之曰：“某等非君子，是贼也。如不得法，必加害于君。”乃探出白刃胁之。长官与妻惶惧，遂授以法，并与残药。三人拱揖而去，长官昧爽下山，不复再往，因以居与李谌处士。
    法空无相师，川沈待制之季也，尝于焦山僧法全语及点化，全云：“我有一术，点铜为金。”乃于袋中抄数钱匕，令空烹之，通夕不成汁，空呼全讯之，全笑曰：“人得此，视之溪砂也，岂知实铜也耶？”复取白药少许投之，砂始融化，出火视之，真金也。空（一作因）日加延款，具请其术，全曰：“我不惜术，但我有前誓，恐起贪人妄费之心，反致奇祸，实无益于人也。请言其自。我年二十无家，与道人同侣三人共学丹皂，绍圣元年七月十五日，相语曰：‘我辈所学，游方未远，今当散行，以十年为期，却以此日会于此地。道人无累，是日不至，即道死矣。’遂举酒为约，三人者散往川陕京洛间，我即留二浙。至期，出丰乐桥，三人次第俱集，各出所得方诀参较之，内三茅法差简易，试为之，而铜色不尽。一人曰：‘我于成都药市遇一异人，得去晕药，彼云奇甚，而我未试也。’因取同煎，而色益黄，意谓药未至，则当（一作增）再煎，及出则真金也。相与谋曰：‘京师蛮家金肆，天下第一，往市之无疑，则真仙术也。’至都，以十两就市，即得高值。时共寓相国寺东客邸中，共作百两金以为别。即市羊边宫酝，大嚼酣饮而烹铜，不意铜汁溅发，火延于屋。三人俱醉，一人醉甚不支，焚死。一人就捕受杖，亦数日而死。我独微醒，径破烟焰，脱命而出，惧有捕者，素善泅，即投汴水顺流而下，度过国门，始登岸。方在水中，悔过祈天，誓为僧，乃不复再作。或遇大缘事不能成就，当启天为之，不敢毫发己用，况敢传人乎？”空聆其说，遂不敢逼。一旦不告而去，不知所在焉。
    韩子苍待制，言青城一道士，俾小厮买酒待檀越。小厮中道登东所，将铁瓶挂于树间，瓶重木弱，为风所摇，木叶楷磨，所著处皆金色，自是识化金之木。走四方，未始乏绝。寓滑州天庆观，以老病不出几十年，欲传其术与人，而未有可付者。阴视观前一老人卖米为业，不问荒歉，每年求息一文，以其为行有常，或可以传。一日招至酒肆，密告以欲传之意，老人曰：“某能是久矣。”道士曰；“明日过我，共试之。”诘旦，老者至，因扃户而共煅药。邻房道士侣有所闻，乃穴壁视之，见二人各以火煅药，倾注于地，则赤金烂然，递相把玩称叹，乃推壁而入，二人仓皇收拾不及，因喧呶争夺，卒压死二人，而众士因是而皆坐狱。
    何云：丹皂之事，士大夫与山林学道之人喜于谈访者，十盖七八，然不知皆仙药丹头也。自三茅君以丹阳岁歉，死者盈道，因取丹头点铜为金，化铁为银，以救饥人，故后人以煅粉点铜者，名其法曰“丹阳”；死砒点铜者，名其法曰“点茅”。如汉之王阳、娄敬，唐之成弼，近世王捷，不可谓世无其法。但得之者龟毛兔角，而为之致祸者十居八九。如东坡先生、杨元素内相皆密受其诀，知而不为者也；章申公、黄八座道夫皆访求毕世，费贯钜万，而了无一遇者也。
    夏侯嘉正为馆职，平生好烧银，常曰：“吾得见水银银一钱，知制诰一日，无恨矣。”俱不谐而卒。
    绍兴间，淮Й有一道人求乞，手持一铁牛，高呼“铁牛道人”。在浮光数月，忽一日入富家典库乞钱。主人间铁牛究意，对曰：“能粪瓜子金。”主人欲以资财易之，道人坚不肯，后议止赁一宿。令置密室，来早开视，果粪瓜子金数星。道人至，取铁牛去，主人妄想心炽，寻访道人，欲买此牛，道人不从。百色宛转，方允，议以日得金计之，偿以一岁金价。在家数日，粪金如前，自后更不粪。视牛尾后有一窍，无他异。忽家中一婢暴疾，召其夫赎去。迹其所之，乃道人预买此妇人，密持其金在其家，前后粪金皆此妇人潜置之，候计成而取去。继寻之，已逃矣。出赵灌园《就日录》。
    “破布衣裳破布裙，逢人更说会烧银。君还果有烧银术，何不烧银白养身？”徐卿《涉世录》载此语，戒其季子云。世之痴者，为客所误，汝等切宜戒之。
