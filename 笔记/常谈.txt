　　钦定四库全书　　　　　子部十
　　提要
　　常谈一卷　　　　　　杂家类三【杂説之属】臣等谨案常谈一卷宋呉箕撰箕字嗣之新安人乾道五年进士授仁和主簿分教临川歴知当涂县为赵汝愚所重召主审察寻以疾卒宋史不为立传其事迹仅见于徽州志所着尚有聴词类稿十二册已乆佚不传惟此书之目宋史艺文志载有一卷今散见永乐大典各韵中者抄撮荟萃犹存一百余条大抵皆评隲史事而间及于考证徽州志称箕之在临川也与陆九渊逰相与讲明义理盖深有得于金谿之学今以此书与九渊文集互勘如九渊经徳堂记论汉髙祖为义帝讨项羽一事谓新城三老深知天下大计而箕亦谓新城老人独知而言之汉有天下遂定于此又九渊语録论曹参相汉谓其能师盖公用黄老术汉家之治血脉在此而箕亦谓参得安静之体盖公清心之言有以先入之其防趣往往相合似乎墨守不变者及观其论汲黯一条九渊集中称黯仗节守义虽曰未学必谓之学而箕乃以为黯之直谏本于气质非学而得故昧于大道其说又如枘凿之不相入可知箕之学术虽本陆氏不为茍同与辅广诗童子问一字一句坚持门户者其心术之公私相去逺矣观尤袤与箕同时而所辑遂初堂书目已列有常谈之名则当日即珍重其书也今以所存各条依次裒缀勒为一帙用还宋志卷目之旧中间所引外史梼杌国史补长编诸条或摘録原书无论断疑永乐大典已有脱文今无可参校姑仍原本録之焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　常谈　　　　　　　　　　宋　吴箕　撰
　　书之酒诰所以为酒之戒者至矣羣饮者杀或者以为纣之故俗习于淫末不可不重为之禁其实不然汉律三人以上防饮者有罚盖为民之蠧者莫甚于酒诚不可不禁自孝武创为酤法始自京师稍及名都大邑至唐遂甚官既以为利则唯恐民之饮者不众且多也与周汉之意大戾矣兵民既分国用无涯酤之利殆不可巳谷之靡于酒醪者多民田种秫几三之一是民食之入于三分之中仅有其二谷安得而不贵又重以麴蘖之费一有水旱立致菜色则种秫者多为民之蠧也细民之家铢积寸累财物无几亲戚徃来吉凶庆吊习熟于酒甚者賖贷以供饮费生理益空为民之蠧也斯甚矣家之戾夫乡曲之儇子因酒諠哗自干刑宪败坏风俗为民之蠧也又甚矣而后知周之所以杀者不独为商之遗民也
　　采葑采菲无以下体谓葑菲之质上善下恶食之者不可以其恶而弃其善也
　　畜马之盛莫如周王畿之地其方千里而戎车万乘万乘之车为马四万匹从横各不过二百五十里而戎马至四万匹其间又有天子车御之马祭祀而颁毛马六种十有二闲之富何其马之多也下而公卿大夫士出必乘车车必驾马一畿之内马纷如也后世之马曾不逮此汉髙帝时天子至不能具醇驷武帝从事征戎尤切于马骠骑出塞马物故者多师徒寖衰然其出师最盛时公私之马不过十四万而止耳唐自贞观至麟德牧马遂七十万有余天宝以后诸军战马动以万计自周而下国马之盛又未有如唐者
　　史记弟子列传子贡説齐使吴使越事甚美以余观之窃又以为不然子贡在孔门固列科言语然岂若苏张辈利口反覆倾乱天下者哉此特齐晋好事者造作夸説以附着子贡尔不然子贡虽有存鲁之功而得罪于天下多矣迁择之不精故载之史记其説与世家皆不合世家言吴越事最详夫差之十四年春始北防诸侯黄池是年夏六月丙子越王勾践始伐吴丙戌掳吴太子丁亥入吴七月辛丑吴王方与晋定公盟而争长巳盟而归士皆罢敝乃厚币以与越平后二十年勾践复伐吴二十一年遂围吴二十三年十一月丁夘方败吴而灭之左传亦载黄池之防吴王有墨太子死乎与世家正同是冬吴及越平哀十七年吴有笠泽之败二十二年吴始灭今子贡传乃云吴晋争强晋人击之大败吴师越王闻之涉江袭吴去城七里而军吴王闻之去晋而归与越王战于五湖三战不胜城门不守越遂围王宫杀夫差傥如其言则是越王灭吴于夫差之十四年不俟于二十三年也其不可信审矣世家诸书载伍员谏夫差事至备夫差初无意于伐越也今乃曰越王苦身养士有报吴心待我伐越而听子谋是夫差先有伐越之意特以子贡之説而后不行此又其不足信者子贡传乃载越用子贡谋帅众助吴之事此又出于子贡传尔非足为据也不然则子贡者岂圣人之徒欤史记载赵髙之所以蔽二世者不无过辞二世之昬愚固可塞然不至于深居自隐絶不与臣下相闻也叔孙通传载陈胜初起兵山东使者以闻二世召博士诸儒生问之秦至斥恶儒学一旦有警犹进博士辈询之则在廷之臣岂不一见而言乎可知其不无过辞史记伯夷传以臣弑君弑当作伐盖武王方欲伐纣安得便言弑史记晋世家重耳在狄惠公欲杀之赵衰等曰夫齐桓公好善志在伯王今闻管仲隰朋死此亦欲得贤佐盍徃乎于是遂行是时小白在位方无恙不得预称日桓公史衍一字
　　夷齐父名初字子朝伯夷名允字公信叔齐名智字公达夷齐其諡也其说皆吕不韦等诞辞无所取信曰伯夷叔齐而止耳至皇甫士安又尽取古人无字諡者悉为之说不典弥甚孟轲字则未闻而曰字子舆不知何据而然宋璟唐贤宰相名称甚着而史不书字顔平原书广平碑只云名璟而不言字字之有无不必臆为之説
　　范雎逰说之士变诈浮浅固不足以语士君子之行然其辨慧似亦可喜上书昭王切而不廹君臣纵谈观者色变此岂碌碌无能之人方其欲仕魏王贫而无资自须贾之门谈笑嚬伸必有頴脱而出者贾不之知魏之君臣不之知一旦至齐而齐王已闻其辩是魏之仕于朝者无一知人者也而反忌牛酒之饷谓以隂事告齐贾与魏齐何不智也脱死箦中留秦六年致身相位千里之魏犹以为张禄何昧昧也贾方忧死之不暇而曰不敢复读天下之书不敢复与天下之事呜呼齐与贾直所谓庸鄙妄人岂足云哉
　　魏文侯时秦尝欲伐魏或曰魏君贤人是礼国人称仁上下和合未可圗也秦强魏弱其来乆矣文侯好贤虽强秦不敢伐谁谓贤者无益人之国也
　　货殖传中所载富者固曰甚盛然求之近代似不足道樊嘉以五千万为天下髙赀五千万钱在今日言之才五万贯尔中人之家钱以五万缗计之者多甚何足传之于史盖汉时兼并之风犹未至甚民之富者特止于是自唐以来财产蓄于私室而贫民无立锥宜乎货殖之多于古也
　　苏代曰以地事秦犹抱薪救火薪不尽火不灭代诚知事势者然不能劝主以仁义则亦徒言之而已
　　司马迁谓晏子而在余虽为之执鞭所忻慕焉以晏子能解左骖赎越石父之罪也
　　司马贞谓族者氏之别名舜之生姚墟以姚为姓封之有虞即号有虞氏是也若后子孙更不赐姓则遂以虞为姓云
　　歴之为用大矣自汉以来其法屡变率十数年一差虽至精者亦不足以持乆说者以为日月星辰运行于上虽曰有形而无所终穷积算之数本之一定而不能无差以一定之数且不能无差而欲究诸无所终穷其失也固宜然歴之所以为法者由秦而上皆不可知不过曰歴象日月星辰而止耳其所以歴象者不知数用何法也惟汉之邓平其法以律起涉千数百年而下歴之名屡变而其歴之法则未尝变也至唐一行始变其法而用大衍律虽本之黄钟而律之九六不外乎易大衍之数是亦一道也自兹而下世之言歴者多矣然亦未有他为之法者不过于积算以求其差尔邓平之法求日以九数九九得八十一分以八十一分而积之一日日一有失其差必多理固无疑后之为歴者其法不精始分一日之数以千万计其曰万分歴者是也一昼夜之百刻而千万分之虽有差讹而所失微矣然亦知其术之不精也日有中道月有九行中道者黄道是也北至东井去北极近南至牵牛去北极逺东至角西至娄去极中夏至至于东井去极近故晷短冬至至于牵牛逺极故晷长春秋分日至娄角去极中故晷中盖日去极逺近之差晷景长短之则也去极逺近难知要以晷景晷景者所以知日之南北也月有九行者黑道二出黄道北赤道二出黄道南白道二出黄道西青道二出黄道东立春春分月东从青道立秋秋分月西从白道立冬冬至北从黑道立夏夏至南从赤道然用之一决于中道青赤出阳道白黑出隂道日月之行要不过是然青白二道亦未可遽推也今月魄初生有仰偃之不同是岂从所行之道而然欤
　　风阳中之隂物借之以发生亦由之以摧谢故风之为言亦多不同宋玉风赋有大王庶人之分虽曰托物以见意而所以名状乎风者抑至矣人君之化所以谓之风化而诸侯之政其是非得失形于诗歌者亦谓之风风之名虽同而所以谓之风者则异是亦取其有发生摧谢之别尔
　　正月正读当作政毛诗正月正音政秦始皇以正月旦生故名政世本政作正宋忠云以正月旦生故名正祖龙以威暴天下计当时避其讳严甚讹正为征后世不之改尔
　　项羽弑义帝其行不善争天下者为缟素举兵而西诚莫大之利盖足以声羽之罪而收天下之心然萧何辈既不知出此张良自韩徃陈平自楚徃又皆不之知而新城老人乃独知而言之汉有天下其定于此然后知天下之事惟出于利害之外者能知之而匹夫之谋为不可忽也沛公之破秦入关虽仗义而西足以决胜然非项羽先破章邯以存赵则沛公亦未能成功如是之易也秦三年正月羽大破秦军钜鹿下虏王离六月章邯举军降羽八月沛公方攻武关向使章邯下钜鹿平河北引兵而南挟战胜之威诸侯解散武关未易下也盖河北之胜乃所以壮入关之势羽不可谓无功及汉祖既定天下使项籍之故臣皆名其主之名无乃所见之隘乎籍一代英雄徒以强暴而亡在汉非有世仇也今既败灭髙祖有天下之初正当廓然大变与海内更始示无所憾而区区欲令其故臣名主之讳以报羽力战之愤予恐非帝王之度也郑君不以大夫为荣而不之易此可赏也又逐死之呜呼惜哉髙祖既灭项籍谓项羽之所以失天下者丁公也令后为人臣者无效丁公至项伯则赐姓封侯使项王失天下者项伯也岂丁公哉或戮之或赏之岂髙祖不忘丁公之廹而德项伯之免巳欤项羽虽云悍忍然亦可説之以理外黄小児从容进言遂免城东之坑斯岂妇人之仁乎
　　荀子谓越为干越汉书货殖传叙谓为于越顔师古谓于发语声也戎蛮之语则然于越犹勾吴耳此説为有理然説者又以干为越地名今番阳有余干县而淮南王上书亦言越人欲为变必先由余干界中而地理志豫章郡有余汗汗音干盖干乃越之地名而非可尽以越为干越也于越为干越特传冩之误而后世见番阳有余干即以干为是春秋作于越于于声相近
　　髙祖有天下之初莫急于命相以爱私之故首以赵尧任敖为御史大夫文帝择相知窦广国之贤置而不用乃用无学之申屠嘉
　　惠帝崩吕后哭而不哀张辟疆谓丞相平请拜吕台吕产为将居南北军及诸吕皆居中用事如此则太后心安臣等幸脱祸矣平如辟疆计吕氏权由此起几亡汉室辟疆之见止于欲大臣脱祸平轻从其説亦以太后多权诈未可遽圗臣主之势不容龃龉而然尔或曰向令太后夀考平前死之则事有不可言者当不如王陵廷争之美殊不知大臣之谊当危疑时必以安社稷为事吕后之心方以大位自疑如其尸平勃诸人专任产禄于天下之人必有假义而起者吕氏扫除而汉业终焉岂不大可虑哉
　　惠帝为太子时不易其位固四老人者力然亦是叔孙通周昌辈以死力争之于前上阳许之矣故四皓一侍其侧而如意王赵茍非二人力争于前四皓未必成功之易及观惠帝柔懦吕氏几危社稷则留侯之策未知其是否然大业甫就似非穉子弱母所能君也
　　曹参举事无所变更一遵何之约束择郡国长史讷于文辞谨厚长者即召除为丞相史吏言文刻深欲务要名辄斥去之见人之有细过掩匿覆盖之此真得天下初定安静之体盖公清心之言有以先入之也
　　孝武病久已而卒起幸甘泉道不治时义纵为右内史上怒曰纵以我为不行此道乎衔之未几以微文弃纵市上官桀为廐令孝武体尝不安及愈见马多瘦上大怒曰令以我不复见马也欲下之吏二事正相似而桀以浮辞自解曰臣闻圣体不安日夜忧惧诚不在马泣数行下上以为忠由是亲近迁至太仆遂与霍光皆受遗诏辅少主未几桀父子以私故召燕盖之变几亡汉室汉武能诛纵而不杀桀盖惑于其言也呜呼人臣之忠是岂可以声音笑貌为哉兹不可不察
　　汲黯严助俱事武帝方东越相攻上使黯视之至吴而还曰越人相攻固其俗然不足以辱天子之使助乃斩都尉发兵迎恱上意以倡威武二人之贤不肖有间矣其后助卒以罪诛而黯为名臣子偃复至诸侯相天之报施岂私哉汲黯之正直好谏本其气质非学而得之然以不学之故昧于大道故耻为令而有积薪之叹汉武即位多求俊拔之士与之议论游处如严助吾邱夀王辈然多浮靡轻薄之徒言语不根其实无益于人之国独主父偃其论为尚而大臣奏事上每令助等相与辨论大臣数诎自公孙宏后为宰相者率救过不给龌龊守位信小臣之言而忽大臣之论宜乎在髙位者之无贤人也
　　卫青凡七击匈奴斩捕五万余级霍去病凡六击匈奴斩捕十一万余级汉之名将曰卫霍当武帝时攘却匈奴无出二人右者生获级共一十六万然汉之所丧士马殆不止是定襄之师马之不返者已十一万匹赵信李广利李广李陵皆全师陷覆武帝之功微矣
　　息夫躬首摭东平王事东平王云后谒及伍宏俱以寃死其后躬以桑枝祝盗死母圣以祠灶死呼天絶咽尚谁咎哉
　　田叔被召按梁孝王事使还叔以太后为解而梁事遂释及相鲁民有以王取财自言者叔怒笞民王惭而偿之王好猎叔尝暴坐以故不大出叔方召见时汉廷臣无出其右者兹可知矣
　　世皆谓伍被之死由张汤排陷之被死盖其罪也其游辞多谈汉美非果忠于汉此特欲为淮南画巧计使之必从耳正如卫鞅将説秦以强兵而先之以帝王不然岂有为臣忠义而与谋诸侯王之畔哉淮南事成被为谋主使其不成而以虚言获免奸人之计何徃而不得汤之诛被其理之当然非曰排陷也
　　轿今人所乘竹舆也汉书严助传舆轿而逾岭轿之义与今正同服防音桥谓桥梁隘道舆车也臣瓒谓今竹舆车也江表作竹舆以行是也项昭音旗庙反师古以服音为是而项氏为缪以今世俗所呼则服音为缪古今之物称谓不同如此
　　何比干孝武时为廷尉正与张汤同时汤持法深而比十务仁恕数与汤争所济活者以千数其子孙仕至肃宗时犹有贤者汤之后亦累叶贵盛至东都益显善恶之报果何如耶
　　汉霍去病传合短兵鏖臯兰下晋灼注世俗谓尽死杀人为鏖糟
　　车千秋传尉安顔师古云尉安之尉字本无心是以汉书徃徃存古体字汉书字之存古者甚多奚独尉安然在汉时人习篆古体多亡成哀间唯扬雄好古乐道间有从作竒字者今太元与诸赋用字多古则古体之存在班固时已为可贵
　　史臣讥汉宣帝为不用儒宣帝非不用儒其不用者妄儒尔且汉之贤辅孰如魏相刚直笃学孰如萧望之帝则任相为宰相又以望之经明持重议论有余材任宰相既详试其政事位御史大夫相明经以贤良登第相与望之非儒而何张禹匡衡当时皆有荐者又经试问疑若可用帝悉罢归其后二人皆懐奸罔匡衡之畏事石显见劾张禹之依阿王氏终亡汉室至于僮乡之封几同龙断肥牛之请贪污身后汉之大奸无若二人帝之不用儒者如此贤矣哉
　　今人有子艰育者多乞他姓其来盖久后汉灵帝数失子何后生子养史道人家号曰史侯王美人生子协董太后自养号曰董侯以他姓为小字非独今世也中行説赵信皆汉叛臣为匈奴谋者然信之为计不逮说适足亡匈奴尔何则信教单于逺徙漠北以敝汉非也兵以气胜耳今无故而弃地是弃其族类也族类犹弃国何以不败乎霍去病等提军深入如蹈无人之境水草牛羊固自不乏何敝之有休屠惧罪来降边隅少患实本于此北匈奴饥饿溃散南部上言欲兵并灭北庭乞中国为援正如摧枯拉朽初不费力窦宪燕然之功何足道哉使其当武帝时不为匈奴所擒者几希讨莽何罗功止金日防余子何与遗诏封三侯事若可疑霍光既受疑赏又酖王忽日防独不受封其为人固贤于光逺甚光亲闻显杀许后事犹豫不忍不知赤族之祸实本于此显以妾为夫人而素与子都奸光不之知皆不学之过宣帝以昌邑之废心实忌光防之以髙爵重赏光受之不辞畧无逊避意皆擅权之过也世言霍禹山云懐恶不终以陨光之世为恨禹辈资下且尝毒死许后事固当然然亦宣帝挟忌嫉之心有以激之尔赵广汉尝事光者光死乃躏借之至于将吏卒突入其门廋索私屠酤椎破卢斩其关而去皇后泣诉帝不之责也班固知之故于广汉传详言其事且曰广汉心知微指又曰帝心善之所谓微指者是必帝有捃摭禹家意明矣夫以光之大勲子弟岂不念之一旦所援立之人反相忌害广汉辈得肆其暴心实不聊下愚之人不知分义愤发无告秪有反耳其反也固不容不诛然幸其速反而诛亦宣帝意也
　　士惟守节不变者为难张禹一忤王根而诡对日食孔光一忤傅氏而更附王莽由今观之二人之罪大于王氏
　　汉成帝报张禹曰朕以防年执政则人君临政亦可谓之执政贾生曰执此之政坚如金石则人君之谓执政所当然耳
　　翟方进平日任数用术陷斥官友不以一计及其为相隂险益甚身既不免非命子义卒致赤族此亦可为隂险者之戒
　　汉元帝能隤铜丸擿鼓声中严鼓之节虽习知音律者不能学而少子定陶王能之上数称其材欲代太子史丹曰凡所谓材者敏而好学温故知新皇太子是也若器人于丝竹皷之间则是陈惠李徽髙于匡衡可相国也于是上黙然人君之器材惟无以不材为材可也丹之论虽有所主然其所以论材则是也
　　王莽区区以鬼神诳惑天下以至攘窃彼盖习闻汉家重鬼神祷祠之礼如神光山呼等事当时之人徃徃夸异故莽假之以欺天下想见天下之人信其果有天命者必十室而九向使其不作井田不更钱币不事四夷不务改作则天下之人未必叛莽舂陵苖裔虽必中兴亦未能起之遽也国家之好尚可不重其始哉
　　王莽败省中黄金以万斤为柜者尚六十余柜其他处处有数柜金如是之多者盖莽禁列侯以下不得挟黄金输府受直故尽裒于内
　　方望始説隗嚣勿归更始嚣不从后果为更始所忌脱死西还望先辞去嚣方危殆时必中心深思望之先见以为不当以国归人故光武累书开谕而终不至思望言也更始不当归而归之光武当归而不归嚣之无识也如此
　　费贻不肯仕于公孙述漆身为癞佯狂以避之同郡任永冯信皆托青盲以辞徴命
　　世俗于清明前二日谓之寒食在春最为佳节其俗以为由介子推火死故为之不举火而食熟物寒食之义盖始于此然以史考之周举为并州刺史太原一郡旧俗以介子推火骸有龙忌之禁至其亡月咸言神灵不乐举火由是士民辄冬中一月寒食莫敢烟爨民甚不堪嵗多死者举乃作吊书以寘子推之庙言盛冬去火残损民命非贤者之所忍为民俗难革即此攷之则子推之死当在十一月民寒食故在冬中也今之寒食乃在三月初节与盛冬盖逺岂亦自有所谓龙忌之禁章懐以心星为言亦未必不然荆楚嵗时记云冬至后一百五日必有风雨谓之寒食魏武令云冬至后一百五日民多寒食又岂周举所谓盛冬去火残损民命者也黄琼以公车召李固素慕于琼以书逆遗之有曰峣峣者易缺皎皎者易污近鲁阳樊君被召言行所守一无所缺而毁谤布流应时折减岂非观听望深声名太盛乎唯小人喜称君子之过而相与羣攻之盻盻然伺其隙而觊乎人主之不用纎瑕小纇则曰某与某号为君子者而过也如是其党之为小人者则巧为讳避隐而不闻责人则重以周待已则轻以约已不为善而恶人之善已不为忠而恶人之忠峣峣者必使之缺皎皎者必使之污毁谤布流盖其宜尔
　　张平子西京赋言小説九百家然班固所志仅十五家多寡之不同如此
　　天下之恶特去其甚者尔必欲天下无小人则无是理也张泛以技巧挟势岑晊张牧既捕而杀之矣赦书与中外更始二子违上命而诛之并及其党二百余人晊辈不为无过成瑨由二子而下吏不闻引罪自归陷瑨于死而遁逃自免其视贯髙辈岂不愧甚贾彪以为不能奋戈相待斯言诚当党锢之祸要知其徒有以趣之贾伟节真贤君子也
　　后汉中山简王传吾国各官骑百人称娖前行注娖楚角反犹齐整也今俗曰整娖必据此而讹也
　　朱博为琅邪太守齐部舒缓尚仪止博齐之以法律视事数年大改其俗掾吏礼节如楚赵由是观之上之化下恶有不从而俗吏之不可用者如此
　　宋景文公笔记孙炎作反切语本出俚俗常言尚数百种故谓就为鲫溜凡不慧者曰不鲫溜谓孔曰窟笼谓团曰突栾不可胜举唐卢仝诗曰不鲫溜钝汉宋林逋诗团栾空绕百千囘是不晓俚人反切语虽变突为团亦其谬也
　　缃素杂记古语有二音合为一字者如不可为叵何不为盍从西域二合之音切字之原也龙钟潦倒正如二合之音【龙钟切癃字潦倒切老字】
　　关云长有功于魏舍之而去不畔先主此有古国士风亦足以见先主之得人心
　　毌邱兴为安定太守将之官曹操戒之曰羌人欲与中国通自当遣人来勿遣人徃善人难得必将教羌人妄有所请求因欲以自利不从便为失异俗意从之则无益于事兴至遣校尉范陵至羌中陵果教羌使自请为属国都尉公曰吾预知当尔非圣也但更事多尔乃知人更事多则料事自审
　　缁重缁衣也重谓载重物车也故行者之资总曰缁重然缁重自是两车名今人多以缁重为辎重藏物之车孙子为师居辎车是也其义亦可两通
　　魏氏春秋曰袁绍之败孔融与曹操书曰武王伐纣以妲己赐周公讥其取甄氏也操以融学博谓书史所纪后见问之对曰以今度之想其当然尔融坐弃市文举虽负气豪迈然出言有章援引明审不致作无根之语以其祸斯好事者之言未足信也裴松之能辩文举之死以为不然而不及妲己之谬何也
　　雒阳洛字或从水或从佳案魏畧诏云汉火行也火忌水故雒字去水而加佳魏于行次为土土水之牡水得土而乃流土得水而柔故除佳加水变雒而为洛王吉以清德懿行显名汉世更三百年余至祥览始大祥之纯孝览之友弟虽三代之盛未易多见也德行孝弟圣贤之所向而天地鬼神之所佑也其后遂昌与江左相为盛衰其所积者厚故其流也逺
　　王述性沉静人谓之痴父桓温建迁洛之议举朝疑惧虽并知不可莫敢先谏孙兴公仅能上防言其未可温之情伪无能判者傥遣侍中止温适中其奸计资长声势耳述独能测其虚声俾从其请温谋遂屈述之智画能越羣辈而为名臣者正以其沉静而然殷浩辈徒以浮浅得虚名岂足以语此
　　晋书兖州八伯太山羊曼为濌伯唐书人谓常衮为濌伯注曰猥冗不肖之貌也
　　胡威尝谏晋武时政之寛帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法尔人君行法不能施于贵近而仅及于踈贱其为号令顾亦虚文尔
　　李延夀作南北史于北史多溢美而书之亦甚详书北事则曰某皇帝书南事则曰某帝盖唐承隋祚其来自北而髙祖之前与延夀累叶皆仕北朝其私意如此刘裕起一介平桓元之乱可谓天下之英雄王谧以社钱之恩贷其恶而不诛就居端揆其何以劝事君者观汉祖戮丁公之事斯有愧矣至韩延之报书则以示将佐谓事人当如此舍其大而取其小非所以为训也宋刘方平天下乱与母俱匿野泽中朝出求食逢饿贼欲烹平平叩头曰今且为老母求食老母待平为命愿先归食母毕还就死因涕泣贼见诚哀而遣之平既还食母讫因白曰属与贼期义不可欺遂还诣贼众皆大惊曰尝闻烈士今乃见之子去矣吾不忍食子于是得全平之不欺固善矣然盗贼虎狼也方馋喙流涎而啜之母匿野间何以自食或悲伤思平而卒是并杀其母也杀身希信不顾其母未为是也大人者言不必信行不必果信近于义言可复也焉有以身餧贼亲之不恤而可谓之信乎
　　富贵而不知道适足为患不如贫贱贫贱之致物也难虽欲过之奚损人之性夀物者汨之故不得夀物也者所以养性也非所以性养也今世之人惑者多以性养物吕不韦著书曰春秋时亦有可取如此类者汉儒附着其月令于六经不可以人废言也
　　陆澄少好学博览无所不知行坐眠食手不释卷然在宋以议皇后讳应称姓徐爰引春秋逆王后于齐并不言姓坐免官又上表言旧例无左丞纠中丞之议褚彦回检宋以来左丞纠正者甚众奏澄謏闻肤见遂出白衣领职不知所谓博览无所不知者何也
　　袁顗见疑于宋明帝诡辞求出为雍州舅蔡兴宗亦出南郡兴宗辞不行顗与兴宗曰在内大臣朝不保夕今得间不去后求出岂可得耶兴宗曰吾素门平进与主上甚疎未容有患汝欲在外求全我欲居中免祸各行其志不亦善乎及更子勋之乱衣冠流离外难百不一存兴宗从容如平时人皆谓兴宗有先见兴宗之见盖先于平进甚疎耳岂有内外之间哉
　　顔竣为宋武陵王骏主簿佐骏即位遂任腹心之寄权宠日甚父延之为金紫光禄大夫资供一无所受布衣茅室萧然如故常乗羸牛笨车逢竣卤簿屏住道侧尝语竣曰吾平生不喜见要人今不幸见汝竣创宅延之曰善为之无令后世笑汝拙也卒后竣愈显未几并其子诛之延之处乱世可谓明哲者乎
　　补官旧用板宋明帝泰始中因子勋之难板不能供始用黄纸唐诰用绫然亦有用纸者士大夫亦多自书今顔平原诰有存者手笔极竒
　　齐建武二年北魏相州刺史高闾年老乞任本州诏曰闾以悬车之年方求衣锦知进忘退有尘谦德可降号平北将军朝之老成宜遂情愿徙幽州刺史存劝两修恩法并举
　　陈司马申能候人主顔色有忤己者必以微言谮之申尝昼寝于尚书省有乌啄其口流血时论以谓谮贤之效乌羽族以好鸣见罪于人而能嫉谗如是使乌多力必能杀申不但于啄其口也
　　王通谓薛收善接小人逺而不疎近而不狎頽如也小人诚难处也逺之则怨近之则不逊如使之不疎不狎诚有过人者
　　隋开皇中幽州人家以白杨木垂灶上积十余年忽生一条皆长三尺余甚鲜茂汉时上林僵栁复生何栁之好为怪也
　　孔子不喜与人辩孟子好与辩是非文中子复不喜与人辩其学孔子之道者欤或曰孟子之时亦其可与辩者则辩之冀以明其教也文中子遭乱世而退河汾宜乎不为之辩也
　　唐太宗贞观十一年始遣使至西域摩揭陁国取糖法即诏扬州上甘蔗沈如其剂为之色味胜西域逺甚然江表传载孙亮遣黄门以银盌并盖就中藏吏取交州所献甘蔗饧乃甘蔗作糖旧矣何至唐始徃西域取法哉岂饧如今之氷糖而糖乃沙糖类乎
　　突厥政乱诸将请遂讨之太宗以新歃血取之为失信不取为失机计犹豫以问大臣萧瑀曰兼弱攻昧取之便长孙无忌曰今我戢兵待彼或侵边乃可击使遂弱且不能来又何求太宗曰善然卒取突厥无忌之言可谓至善而太宗卒取之者亦诸将固请者之説有以激之尔彼于瑀言盖未全信也
　　房元龄杜如晦皆同功一体之人元龄任公竭节心无媢忌务为寛平宜若有后一传而隤其家曾不若如晦之后累叶宰辅与国终始何也史称元龄善谋如晦长断岂隂谋之罪造物所不贷耶陈平亦曰我多隂谋道家所忌吾世即废亦已矣不能复起以吾多隂祸也金有三等黄金为上白金为中赤金为下孟康曰白金银也赤金丹阳铜也今不闻丹阳有铜曰赤金唐太宗赐房元龄黄银帯曰世言黄银鬼神畏之更取金帯赐杜如晦家今人亦不复见有黄银准南王与方士为药金刘更生得其书几致杀身而夀春八公山至今有人时得药金于淮南祠旁者
　　宋广平清节刚正辉映一时而六子皆以不肖斥此何哉岂天人之理果有时而舛耶人太察则失之不恕非所以贻后
　　李勣不负李宻单雄信斯可托孤矣然勣本以盗起不知大义自谓平生事太宗无不至者叠州之斥出于非意是岂不能阿意顺防而然故其闻命之初怏怏亟去髙宗一旦还用之始为自全计由太宗之所以处勣者非其道也臣之于君以道合尔乌有恩不恩哉叠州之出适所以沮勣之心又何恩邪
　　唐史称房琯以忠义自奋而用违所长使遭承平不失为名宰相窃谓不然所谓名宰相者虽才不周变亦必有德量诚信者焉琯初为诸生即作封禅书干张説其后为给事明皇委之经度华清宫乃防岩剔薮为天子营逰观之地所为如此其可为名宰相乎琯之为人佞敏伪巧托名售私斩斩可观以欺世者尔当时如杜子美辈皆为所惑肃宗昧于知人畀以政事已自过矣贺兰进明之言非谮也琯之为人亦诚如此琯不以国之艰危为念忘其疎薄乃请自将侥幸一胜以杜人言此何心哉使肃宗足知人之明必不使琯将及其败北士死数万王室益殆而不能尸琯以儆奸妄何哉彼封常清髙仙芝皆屡着勲绩一旦败衂犹不免刑戮琯之罪不大于二人乎乃舍不问肃宗之于刑赏也谬矣哉五角六张谓五日遇角宿六日遇张宿此两日作事多不成一年之中不过三四日耳开元中有人以此为俳语献明皇
　　世多伤裴炎以忠死者炎固忠矣惜其不明于大谊也中宗欲以天下与后父此固不可然则天之惨酷孰不知之一旦废帝而以天下之柄授则天可乎此盖大臣遇事之难者乌可轻发
　　狄仁杰娄师德在唐俱为大臣狄之登用由娄荐拔及其并位狄必欲挤娄于外何也为其所容而不自知狄公之贤其不及娄也审矣
　　张九龄恱萧诚之软美畏严挺之太劲若二人与九龄友厚而亲软美者却欲明皇不宠牛仙客如何谏得也唐史髙郢传郢子定读书至汤誓诡问郢曰奈何以臣伐君郢曰应天顺人何言伐耶对曰用命赏于祖弗用命戮于社是顺人耶郢异之殊不知用命赏于祖自是甘誓非汤誓也若尔则定之讹谬已自可笑岂足书哉郭子仪自平安史功盖天下鱼朝恩深忌之及代宗立程元振嫉之尤甚乃罢子仪兵柄寘之京师及后吐蕃入冦兵廹近郊上已出奔始命为关内元帅遣屯咸阳是时子仪无兵麾下才数骑鱼程二人非有意于御敌也盖以之餧贼尔意以为冦兵甚盛师已近及子仪虽有才望必不能以数骑抗敌进战则必危退去则因以军法杀之子仪不死于冦必死于罪此二人意也所幸天相忠义使之成功尔
　　衡岳有广成先生碑先生方士也大中五年萧邺撰云武宗朝擅权者欲以神仙绊睿思亟言天下术士可致不死药可求乃命召先生除银青光禄大夫崇元馆大学士加紫绶号曰广成先生创崇元馆铸印置吏唐之时待方士如此其厚所谓擅权者非德裕而何大抵欲专人之权者必有术焉茍其心一以神仙长年为事其视天下之大真若敝屣至于庙堂又奚足较哉然以是幻其君而已专其权则德裕亦可僇
　　技痒者嬾真子云杜甫哀郑防诗有荟蕞何技痒之句谓之有技艺不能自忍如人之痒也
　　杜少陵诗鹦鹉啄金桃金桃始出西域康居国贞观间尝贡之兼以银桃诏植苑中鹦鹉亦出西域金桃岂其所嗜哉
　　吐蕃平凉之盟当时无有知其刼盟只虑盟之不成及盟之寒耳帝临轩矜语宰相者幸其盟之成也栁浑谓吐蕃难信亦只是忧其既盟之后未免用兵也遂谓浑为知吐蕃谋吾恐不然
　　人君知人虽是难事然亦须子细考察其大节如李训登进士能口诵诗书一见文宗便知扫除逆党之意岂不甚快又欲复河北却外夷又尝以计诛陈洪志王守澄文宗故信之也然训之进特由守澄其大节已不足观侥幸成功盖知人难矣
　　唐崔元植与崔元略同位于朝时中丞阙议者属元植元略欲得之适值元植入閤不如仪使御史弹之及宰相进中丞果属元略亦可谓巧进者矣时又有欲圗相位疑元略妨已路故劾其前为京兆造桥取贜事举疑似以蔑染之元略遂竟龃龉乃知奸贪之相伺者有如螳螂之捕蝉
　　大中遗事择贵人子弟之美者傅粉妆饰之名曰花郎国人皆尊事之
　　白氏六帖祠部格云私家部曲客奴婢等不得入道如别敇许出家还俗者追归旧主各依本色唐刘仁恭曰旌节吾自有之但要长安本色耳
　　外史梼杌孟蜀时潘在廷以财结权要或戒之乃曰非是求援不欲其以冷语氷人耳
　　十三州记云钱湖濶十二丈周围三十里在钱唐县西南十里灵隐寺正坐其山寺之东西溪二水源东曰龙源横过寺前即龙溪是也冷泉亭在其上西曰泉源其流洪大奔迅激越下山二里八十歩过横坑桥入于钱湖盖钱源之聚滀也钱湖一名金牛湖一名明圣湖旧説云湖有金牛遇圣明即见故有二名钱湖即本名也今万松岭下西城第一门题曰钱湖门可验其实第二门曰涌金门即金牛出见之所而钱塘记以为防海大塘其初立时募致土一斛者与钱一千故号钱塘十三州记则是钱因水得名而钱塘记以为因钱市土得名史记以为钱唐字不从土钱塘记所载皆不然以唐字为塘盖俗书尔
　　秦汉而下乱离之甚未有如五代者然良法美意可行于后圣人亦为之不废盖治得其道岂有古今之间同归于是而已縁边置塲市马板印五经百官五日起居转对奏事民下不许越诉不能自书许执素纸漕运给斗耗删律令为刑统行之至今昭然无害诚不可废也则夫汉唐之有天下七百余年其治与三代庶几者宜焉封建井田之不可复盖存乎时昔人论之详矣国史补宰制四方事有堂案处分百司有堂帖不次押名曰花押黄勅既下有所异同曰黄帖
　　长编元祐五年六月宰相吕大防与中书刘挚建言欲引用元丰党人以平旧怨谓之调停
　　东坡与滕达道书晚景若不打叠此事则大错虽二十四州铁打不就也
　　宋景文公笔记云老子云无物之像古语亦有想像韩非子曰人希见生像得死像圗之又案其圗以想其生也故人所以意想者皆谓之想像然説亦怪矣王彦章画像记述其以竒取胜以叹时事文字展转不穷前辈文集惟集可存其别集遗文俱当删削不惟多有真赝之殊而当时亦有不得已而作者如韩文别集所载不可存者尤多非有益于退之也
　　传灯録沩山谓仰山云我适来得一梦汝试为我原看原或作圆南唐近事冯僎举进士时有徐文幼能圆梦山谷诗松风佳客共茶梦小僧圆











