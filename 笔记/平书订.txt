平书订 淸 李塨

平书订

　　周以前所遵者黄帝之制，损且益，莫能外也。秦以后所遵者秦之制，迄今莫能外也。孟子曰：徒善不足以为政治，天下之法可苟焉已哉？有巨室于此，栋挠焉弗队，桷摧焉弗覆，搘焉拄焉，藩垣圮垒焉，易其瓴甓户牖之阙，涂丹雘焉，衎衎然安矣，易主以十数，莫不然。吁，覆压屡尔矣，而莫之恤，不亦悲乎！秦坏先王之法，祸中于一时，后世因之祸流于万世。且夫草昧初造，利天下已耳，苟因前制立国已耳，位天地育万物，为心者谁乎？势已定功已成，欲变法，难矣。于戏，法至明而弊已极，术可涂饰朽敝以为安哉？非尽毁其故而别为构不可以为居，非尽弃其旧而别为规不可以为治。予不揣固陋，妄为平书十篇，平书者，平天下之书也，一曰分民、二曰分土、三曰建官、四曰取士、五曰制田、六曰武备、七曰财用、八曰河淮、九曰刑罚、十曰礼乐，为文十有五首，分上中下三卷，大抵本三代之法，而不泥其迹，准今酌古，变而通之，以适其宜；参取后制，一洗历代相因之弊，而反乎古。要使民生遂、人才出、官方理，国日富、兵日强，礼教行而异端熄。即使世有变迁，苟遵行之毋失，亦可为一二千年太平之业。嗟乎，此愚志也，而识未必逮也，世之君子有与予同志，而补其不逮者乎！动而以顺行，复斯民于三代，予日夜望之矣！ 
平书订 清蠡吾李塨订
　　王子源目覩亡明之覆辙，心追三代之善政，博学广问，日稽夜营，着为平书，授予订之。与拙见载于瘳忘编、学政诸帙者，大端皆合。但予着散录，而平书分门递次，纲举目张，脉络贯通，可谓成矣。其中条件少有不合者，亦不敢以天下万世教养之巨而苟同也。因尽毁己着，但附拙见于各卷后以考正之。如左。
　　分民第一　分土第二　建官第三上　建官第三中　建官第三下　取士第四　制田第五上
　　制田第五下　武备第六　财用第七上　财用第七下　河淮第八　刑罚第九　礼乐第十 

平书订卷一　分民第一［卷目皆平书所定］
　　平书曰：民不合则离，不分则乱。分之合之，政教行焉。民之良有五：一曰士［取才为吏曰士，无今生员书办之分］，二曰农，三曰军［塨有议在后］，四曰商，五曰工［有议在后］。其贱有二，曰役［在官隶胥、应募徒役］，曰仆［人之家奴］。士食于官，农军授之田，商工食其力，工半食于官，役亦食于官，仆则食于主，民之类尽矣。合之奈何？十家为甲，甲有首；十甲为保，保有长；十保为乡，乡之长有三［即汉三老啬夫游徼之制］：一曰正，宣教化，听讼狱也；二曰畯，课农桑，治沟洫也；三曰巡，察盗贼，修封域也。五乡立一老以总之，曰耆老［即汉县三老］，耆老统于县，庶人在官者也，亦谓之乡官［有议在后］。官与之礼，在邑在野厥制同，不同者，邑无畯焉耳。奸民游食何容乎？有则甲首诫使归于民，不听，告之保长以诫之；不听，告之乡正以诫之；不听，则执以告之乡官而笞之，务使归于民然后已。士农军工商役各有籍［有司分掌之，而县令存其副］，仆统于主之籍。既分以籍之，保甲又合以籍之［存之县令］，安有不可稽之人哉？虑者旅客耳，流民耳，城中隙地，建屋千间，使人司之，编号以居旅客；城外千间，编号以居流民［有议在后］，姓名乡籍备，亦保甲之法矣。夫何虑［旅客初至，一月无租，后每屋月收租百钱为修葺费；流民免，其愿入籍者以类编入籍］？惟行旅则勿稽，稽则扰，停十日以上亦有稽［皆乡巡之事］，稽之亦无扰也。天下乱吾政教者八：曰倡、曰优［有议在后］、曰僧尼、曰道士、曰左教、曰西洋、曰回回、曰盗贼，皆非民也。虽民亦不可有者二：曰穷民［鳏寡孤独废疾者］、曰乞丐，有一于此，不可以言政教矣。然去之有难有易，最易者倡、优，次则左教、西洋，最难者僧道、回回，而盗贼、穷民、乞丐，则不待别立一法而后去。何则？倡、优人所贱，惟在上不之禁，故公行耳。若禁之严，立止矣，故曰易；左教原有厉禁，西洋人在中国，与中国从其教者，盖无几，若于左教杀无赦，驱逐西洋，使返其国而不与通［或算法制器之人而禁其教不使行亦可］，则去之亦不难。惟仙佛之惑世诬民久矣，卿大夫士庶莫不矢心而贞信之，其徒徧天下不知其几百万。僧居九，尼与道士居其一，俱安居坐食肆行淫秽，判然不为朝廷之民，而人不以为怪，苟一旦立法禁之，势必驱之为张角韩山童，謆乱天下而不可止，故曰去之难。回回自元时入中国，至今四五百年，散处四方，自为正朔，自为服色，自为风俗，性犷悍而党恶繁，苟无道以治之，而欲革其俗，害将不可胜言，故去之亦难。然则奈何？曰非术不足以成仁，非权不足以成义，以权术行仁义，而不为迂阔；以仁义用权术，而不任威刑［有议在后］，则二者之患可渐消而渐灭。下一令曰：仙佛道甚高，僧道以邪秽不肖坏之甚恶，其令天下僧道年六十以上道高行修愿为僧道者留之［初不必问其数，继则限以名，死亡有缺而后补，年六十外无依愿为僧者，由乡而县而郡而州藩而京师受牒披薙，而后补之。○有议在后］聚而处之［择一道院以处道士，二三寺以处僧］，官衣食之，使奉其教，毋招徒，招徒者诛［以子弟为僧道徒者诛，自为僧道者亦诛］，毋募化，募化者笞［布施者亦笞］，毋为人诵经祈福荐亡，祈福荐亡者杖［使之祈福荐亡者亦杖］，惟闭户修其清净寂灭之学，而其道始尊；其不愿为僧道及年六十以下者，悉归民［凡寺庙大者入官为公廨，小者听改为民居，勿夺也。所诵二氏书焚之，土木毁之，铜像铜器输官充鼓铸。尼比倡优例，立禁之不留］。贤才举为士，耕者授之田，武勇募为军，有资愿为商，有艺愿为工者听。括其地之倡尼为之配，不足者婚于民，俾人人有夫妇父子之伦，得生养安全之乐，岂不胜于邪秽不肯之僧道万万乎？违令者杀无赦。夫人特患无归耳，苟有归而得其养，僧道何苦不为民？况尊其教以为名，而诪张何自起哉？又下一令曰：回回本西夷之人，入中华者已久，宜用夏变夷，顾守其俗不变、不尊朝廷之法、不奉圣人之教，是乱民也，然相习既久，若痛绳以法，诛戮必多，恐伤好生之仁，今特家为劝谕。其愿遵国法、奉圣教而革其俗者，以名闻，编入良民，简用贤能而养其质朴；不愿者亦不强，但不可复处吾土乱吾民，亦以名闻，听其归本国，或徙塞外耕牧为生；若既不离吾土又不遵吾法，是贼矣，将比类而尽诛之，其毋悔。此令下，吾知从者半，不从者半，从者化为良民，不从者驱而远之，亦不致激之使为变［有议在后］，如此不出数年，回种尽变，不出三十年，异端可灭矣。所谓以权术行仁义、以仁义用权术者，此也。若夫盗贼之律虽严，然末耳，盗贼皆民也，民各有归，而乡正以率其顽梗，乡巡以伺其奸非。保甲严而游手无所容，武备修而草窃不得逞。且厚储蓄以备凶荒，时补助以周困乏，虽赤地千里、频年水旱，自可安堵不动，乌有潢池之弄，为黔黎之害，烦有司之忧者哉？书曰：德惟善政。政在养民，民得其养而无所谓盗矣。穷民乞丐，又何自而来乎［凡有穷民，则乡正会保长甲首公议，使其宗族养之，否则亲戚，否则邻里。俱不得，则官收而养之。无穷民，自无乞丐］？所谓不待别立一法而后去者，此也。莠民去，良民存，乾坤净，吾之政教，次第举矣。 
　　民不分则厐，不分则奸匿，王道何由举乎？故分民为王道之始。然必田制均、举校正，民有养有教，则各得其所，自有伦脊而事易就。是分民与诸政兼举，又非以次序在前，而独先行也。
　　古称四民，公羊传曰：德能居位曰士，辟土植谷曰农，巧心劳手成器物曰工，通财货曰商。军即在农内，无所谓五民也。王子欲特为召募，故曰五民。然而不寓兵于农，则兵民不合，民不知兵，兵以害民，犹然后世弊政矣。平书大端皆与谬见合，独此一端少参差，详议具武备后。
　　古四民，工居三，商末之。盖士赞相天地之全者也，农助天地以生衣食者也，工虽不及农所生之大，而天下货物非工无以发之成之，是亦助天地也。若商则无能为天地生财，但转移耳，其功固不上于工矣。况工为人役，易流卑贱，商牟厚利，易长骄亢，先王抑之处末，甚有见也。今分民而列商于工上，不可。
　　明有倡优隶卒子孙不许考试为士之禁，又禁良民不得与之为婚。予以为此四种者，不可同论。倡妓乱人伦、壤风俗，当严禁革之，使无一存。若优伶则所以奏乐者，不得无之，古且有伶官矣。但礼乐君子之事，而伶官专鼓舞以供人观听，则近于役，故古多以瞽者为之，今宜仿古制，入伶人于工籍［古谓之乐工歌工］，其技精者为小伶官，供州藩奏乐之用；尤精者为大伶官，供天子奏乐之用。小伶官不入流，大伶官不过九品，不得他迁，禁男女渫哇之戏，严邪声导淫之诛，令歌正音、扮雅事可也［详具礼乐条后］，而何得去？隶为官行刑，卒伺候于官及士大夫，特以其才庸下，故备驱使，而实不可无者。夫既为天地间不可无之人，则皆正人，所为皆正事也。其或为不正，则不教之过，而非隶卒之事即不正也，乃禁其子孙为士，不许与商农工为婚，是以为恶而绝之矣。以为恶而绝之，则当去之矣，而可乎？宜更之：优隶卒之子孙为士农工商，皆从其便。惟官不得与本管隶卒为婚，主不得与本家奴仆为婚耳。外此则无禁。
　　工在官者，则官食之，不得以半拘。
　　明有圣谕六条，曰：孝顺父母、恭敬长上、和睦乡里、教训子孙、各安生理、无作非为，有司每月令乡约聚众讲解，娓娓多言。吕坤巡抚山西，立法甚详，挚昆绳常称之。予亦以为然。后郑若洲曰：此宋明讲学之习，连波而及，非古教法，且扰民。予因而考之：古教民之法，即在教士内，故曰大司徒以乡三物教万民而宾兴之，至于教民如月令诸书所载，皆教以事，无空谕以言者。况我孔子明曰：民可使由，不可使知。今立一定期讲说而索其知，诚古法所无，圣教所禁，不可行也。惟明每月朔望以木铎老人徇于道路，口宣六条警众，则古遒人之职也，可行。而官长遇事开导愚民，无定时可耳。
　　昆绳以为生员书办不分，善矣，然而乡官与士亦不可分也［庶人在官者句大误，古称庶人在官，乃役于官之胥徒，非乡官也］。按周礼：五家为比，下士为比长；五比为闾，中士为闾胥；四闾为族，上士为族师；五族为党，下大夫为党正；五党为州，中大夫为州长；五州为乡，卿为乡大夫。惟遂五家之邻，不必用士。以上亦皆士，大夫皆可同升诸公。汉制：五家为伍，伍长主之；二伍为什，什长主之；十什为里，里魁主之；十里为亭，亭长主之；十亭为乡，乡有乡佐。三老有秩，啬夫游徼各一人。乡佐有秩，主赋税；三老主教化，啬夫主争讼，游徼主奸非，多以举士为之，而贤公卿大夫亦时出其中。后世分督乡者，不用士，不称官，不由此升进，故明用年老习事之民充之，亦不得已而然，而非古也。今拟民之才德出于十家者为甲首，出于百家者为保长，有功，如明吕坤议，授以九品官冠带，正、畯、巡以中士除之，待有功即授以九品官，或农民有特才堪为正畯巡者，亦间用之。耆老可易曰公正，官以选士上士除之，而俱统于县令，正分统于县正县督，畯分统于县丞，巡分统于县尉县工，公正之事分考于六衙。
　　城中建屋以居旅客，凡市镇皆当有屋，即古之市廛也，商至则使居之，而征其税，如后征税则无房租。
　　行旅停三日以上，即当稽。若面生可疑，及系奸人左道者，即察问送官，保甲中人无事外出者，亦稽之。
　　分田劝农积谷，则流民可无，不必先为修屋。如遇奇灾，有流民至者，临时修可也。
　　左道亦不可一概，如采生折割传头教主之类，则当诛之；烧炼符呪等，则刑而屏之；聚会号佛吃斋之愚民，则当教而化之。如颜先生唤迷途等书，使乡正讲解之，不从，然后刑之。
　　以权术行仁义等语，非治平之道也。盖权术之正者，即仁义也，不可曰以权术行仁义也。权术之非者，非仁义也，又不可曰以仁义用权术也。
　　既以仙佛为惑世诬民，而又令曰仙佛道甚高，道高行修，是乱名也。不许招徒，而又死者补之，六十以上愿为僧者与之牒，是乱命也。官衣食僧道，是乱法也。况焚其书、毁其像、倡尼配僧道，是明灭其教矣。即虚言诳之，渠宁不知若可为变一耳？今拟变异端之道十有二焉：令乡正随僧道，与之讲唤迷途，官亦不时讲化之，一也。量其材，或入于士，或授之田，为农为兵，或使为工为商，二也。配之倡尼。不足，官设法助之婚娶，六十以上返正，愿娶不愿娶者听，三也。改寺庙以居僧道，不可居者分给之，使卖材别构，惟留正神祠宇，四也。老而不能为士农工商者，责令其亲族婣党养之，如无则收于养济院，官养之，死葬之，五也。令人献二氏书，藏匿者责，搜而尽焚之，六也。毁其像，七也。限教之三年尽变，不一旦峻驱之，八也。若三年不变，幼者责而变之，六十以上者僧送之南海普陀山，道士送之东海蓬莱诸山，不许通中国招徒募化祝诵，九也。反正而有小善者，即嘉其悔悟如常人，大善旌赏之，十也。僧道未变前，俱入于保甲，甲首保长乡巡等时时察之，若有违抗意言及勾通谋逆者，即刻禀官擒而诛之，或诛其首而变其余，十一也。喇嘛僧真者，驱归外国，中国人从者令为民，十二也。归伦则正而乐，不归伦则邪而灾，正平书所谓僧道何苦不为民者也，而亦安有变之可虞哉。
　　回回之不从化，固为可恶，然元明以来亦谁有时出一令以化之者哉，而欲骤绳以法，不惟激变，亦且不忍。即驱之塞外，彼安土重迁，亦不能保其不为变也。必先下一令，示中国之礼义，明夷传之丑恶，未必即其本然而误，沿以为教，遂资人口柄，不知天理圣教，无分中外，自此正朔居处，冠昏丧祭之礼，一归王政，非弃本从华，乃去非就是。才者入学为士为官，其余授田为农或为工商，皆如良民，而又宽之法网，不禁其祀祖宗，饮食亦不遽变其习，杀牛羊亦可，但不得比户为之，而使入仕通婚，衣服礼法，一同中国，复宽以三年之限，自当混一。若有一二必不变者，许三年后自陈归其本国，而又编入保甲，着为劝化之言，令乡正劝化之，而甲长乡巡等不时稽查，有异志谋变者即刻送官诛之，速变者旌之，罪者释之，或量才即用其一二为官，以申劝勉。此亦何难何伤于彼，而激变乎？或边境有事，招其健者为兵，因散处之，或招流民开荒，即散布给以田，则更易教。
　　恽皋闻曰：平书谓除左教易，除释老难，愚谓除释老易，除回回天主等邪教难。释老无种，诚欲除，着为令，永不许人出家，不数十年而已绝矣。邪教有妻子，其种蔓延难除也，宜悬令凡邪教者搜其家，不得藏刀仗兵器，使人监之，限一月能归正者，或士或农或工或商，各授其业，使同齐民，其顽不返正者，别其户籍，永禁士夫良民，不与通出入，里巷不与人齿，许为良民奴隶，凡县邑之贱役役之，不许其聚族而居，不许其私寄牛羊，不许私传其邪教之教，犯者加以严刑，散流之遐荒，久之而彼知愧耻，则教可渐除矣。
　　又曰：邪教之外皆良民也，今西北有乐户，东南有惰贯，生而不齿于人，此亦不平之一端也，宜悉解其籍，然在其地久，良民终不肯与通，宜听其自迁远方，执四口民之业可也。 

平书订卷二　分土第二
　　平书曰：天子不能独理也。三代以封建，后世以郡县，封建之利在藩屏天子，分理其政事，势可以长久；害在世守强，弒逆战争不可制，而生民罹其毒。郡县之利在守合权轻易制，无叛乱之忧；害在不能任事，奸宄可以横行，权臣可以专擅，天子孤立于上而莫之救。是二者皆各有其利害，历代之故辙昭然。凡持一偏之得失以为言者，皆非也。然则王者将何从？曰：兼收二者之利而辟其害。使其害去而利独存，斯可以为治矣。若分四方缘边之地为藩，以同姓为藩王守之［有议在后］。分内地为州，以异姓为州牧守之，天子建都于天中［有议在后］，以统于上，藩王州牧各守其土，以卫于下，统郡者藩也、州也，郡不过四五；统县者郡也，县不过五六，总之郡有大小，县有要县上中下之分，叁伍均之，多则三十城，少则二十余城，设兵七八寓而止，畿辅则环列大郡以辅京师，约二百余城，设兵三四十万，其势足以控制六合，乃藩以御外而巩内地，州以控藩而巩京畿，内外相维，亲疏相间，枝强而干更强，未尝弱枝以强干，四裔不敢侵，盗贼不敢动，权奸不敢逞，而上分天子之劳，下徧百姓之德，是非得封建之利乎？乃藩王与州牧同以三载考绩，贤则留不肯则黜，不世守也，予夺之权自上操也，是又绝封建之害、兼郡县之利矣。且夫守分，惟任之不专不久，故不足以为股肱，不足以卫心腹；若任之专，利可兴，害可除，便宜行事，无顾忌无掣肘，惟大纲总于上，细目悉任于下，不似近代纤微不得有为于其土，又必久任而责成功，是非去郡县之害兼封建之利乎？夫郡县原不可与封建比也［有议在后］，封建之害且除，又何患郡县之利之不得也？且巡方御史岁岁按之，三考一黜陟之，五年一朝觐以述职［州牧分东南西北，岁各一朝，藩王则西北东南，总之五岁一朝］。朝廷又核其实以赏罚之，何弊之能为，何乱之可作乎？昔者禹敷土锡姓、画畺分界，大抵地邑民居参相得尔，乃今日之畺理吾惑焉，一府所辖有多至三四十城、广至二千余里者，有不过两县、仅二三百里者，县界有去治数百里者，有城外即为他界者，夫犬牙相错，不以要害专属之一方是矣，乃参差太过则不清，大小相悬则不一，况地亩或以一亩为一亩、或以数亩十余亩为一亩［地肥瘠同而粮迥异者甚多］，经界不正，赋税不均，岂圣人平成天下之道乎？必也因山川之形势画为州藩，随幅员之曲折分为郡县，不相紊不相悬，因者因革者革建者建，总欲因地利尽人事，使形胜全畺圉固而已。土地既分，各有所守，乃颁画一之条，使各奠山川，各均田亩，各兴水利，各整关梁，各修驿路，四海虽广，有不荡荡平平者乎？各率其属，各举其职，各理其政，庶物虽殷，有不纲举目张者乎？三代之治，不外此矣！遵而行之，百世可也，何必执封建之迹而后可以为治哉？ 
　　王，古天子之称也，汉以后尊帝次王，乃天子称帝，而称同姓曰王。易启人僭越之心，非古也。且州藩权同事同，何必易其名？则无如皆称曰藩侯，而但分边藩腹藩焉。若同姓功臣本公爵者，称藩公。专委同姓于边以御外人，谓可恃其一体之亲也。然永乐非一体乎？而兵强起乱矣，况专以同姓居危地，而异姓居安地，情不均；以同姓居劲地而异姓居柔地，势不均，易滋变端。且兵学非人人可能也，如沿边当宿兵御侮之地，而同姓人才不足用，如何不如同异姓杂而用之，但边藩同姓多，以赖其腹心，而以异姓间之；腹藩多异姓，而亦间以同姓，似为妥策。
　　建都于天中者，以四方朝觐巡狩道路均也，然而建都之道不一。昆绳尝曰：自古帝王大约以兴起之地为都，汉唐初取关中，即以居之；宋都汴梁、明都金陵、永乐都幽燕，亦皆即其所兴，言亦有见。然但以天下形势论，僻鄙不可都者，勿言矣。金陵南服，禁兵养久，易至脆弱；汴梁四冲，洛阳势小，长安虽称百二山河，然雄固在崤函，以控山东六国。若高屋建瓴，而西北之御外人者，则险不绵亘，且后世烦费而漕运艰涩，难如古之但取关中而已足也。惟燕京险则燕山以为城，千里绵峙，饷则河海以为池，巨浪直达，背倚盘石，而伸手从左腋取物，何便如之！况直塞门户，干掫戒严，天子在边，四方全力注之，自宁夏而河套而开平、大宁而辽左、开元，通筋束骨一线穿成，居内制外，真盛地也。然而背薄之患，稍有可虞，必河套、阴山、开平、大宁一带。凡沙幕南可耕种屯牧之地，尽复之。使幕南无王庭，斯为金汤之固耳。
　　郡县而重权久任，即兼封建之利是矣，然恐后儒尚有执封建当复者以乱天下。请即旧论其不可复之故陈之：古因封建之旧，而封建无变乱；今因郡县之旧，而封建启纷扰。一。三代德教已久，冑子应贤，尚曰世禄之家鲜克由礼，况今时纨袴易骄易淫易残忍，而使居民上，民必殃。二。郡县即汉唐小康之世，非数百年不乱，封建则以文武成康治之，一传而昭王南巡，遂已不返；后诸侯离析，各自为君六七百年，周制所谓削地灭国，仅托空言，未闻彼时以不朝服诛何国也，矧于晚近，虽立法制之，岂能远过武周？三。或谓明无封建，故流寇肆毒徧地邱墟。窃以为宋明之失在郡县权轻，若久任而重其权，亦可弭乱，且唐之藩镇即诸侯也，而黄巢俨然流寇矣，周亦有大盗如庄蹻者，岂关无封建耶？四。或又谓无封建则不能处处皆兵，天下必弱。窃谓民间出兵，处处皆兵，郡县即可行，不必封建也。五。而封建之残民，则恐不下流寇。不观春秋乎？列国君卿尚修礼乐、讲信睦，然自会盟朝遇，纷然烦费，外侵伐战取，一岁数见。其不通鲁告鲁者尚有之，幸时近古，多交绥而退；若至今日，杀人狼藉盈城盈野，岂减流寇？然流寇亡蹙，而诸侯亡迟，则将为数十年数百年杀运，而祸更烈矣。唐之藩镇为五季、金之河北九公，日寻干戈，人烟断绝，可寒心也！六。天子世圻，诸侯世同，卿大夫多公子公孙，亦世采，自然之势也。即立法曰世禄不世官，必不能久行。周之列国，皆世家巨室可见矣。夫使富贵功名数百年皆一姓及二三功臣据之，草泽贤士虽如孔孟，无可谁何，非立贤无方之道也，不公孰甚，欲治平何由？七。
　　三弟培问曰：元人不能一口吞河北，金人南奔，得后沦亡者十九年，不受封建之利乎？予曰：此非圣贤之言，天地之心也。河北当时交争涂炭，千里荆榛，比户殆尽，乾坤之惨极矣。乃置之不计，但幸曰土地后属他姓者数年，使杀尽天下之民而保空土，亦可乎？天地之心如是乎？古君不以养人者害人，有可移祸于相于民而必不肯者，皆何为也！
　　三弟曰：凡人之情，委家产于子孙，子孙必爱之；委之仆从，仆从不爱也。不分封同姓而任异姓，毋乃委不爱者以家产乎？曰：此以人之私情言也。以私情言则得失参半矣。子孙虽爱其家产，然恃祖父之慈，或骄或奢，以至嫖赌，无可谁何。且或谓此产原当属己，积私入橐，仆从之视主业，虽情较疏，然可鞭棰，可更易，不敢大肆也。且与子观今世仆从分背主人之家产者，十鲜其一；子孙各积私财，营妻子而膜置父母者，十常二三。一以疏而不敢发，一以亲而得自由也，矧如子所虑，则必同姓者尽任天下事然后可，不惟郡县不然，即三代封建亦不然。周之八百余国，皆属异姓，独定天下后，封文武之子数十国耳，然则异姓之不爱其家产犹然也，何以处之？
　　三弟曰：子孙虽积财入己，犹吾子孙也，何为置之外人？曰：即以俗情论，仆从分理家业，而主人箝制于上之为快乎？子孙分肥家业，而祖父无依于上之为快乎？且家事与国事不可同日而语也，如子言，天子分崩不虑也，惟谋一策使吾子孙得分之；天子丧亡不虑也，惟谋一策使吾子孙得得之，则自黄农以来，以至元会之终，皆使一姓蝉联，其法始善矣，有此理乎？此心公乎私乎？古云天下惟有德者居之，未闻曰天下惟同姓者居之也。师旷曰，天之立君以为民也，未闻曰天之立君以为其子孙也。
　　三弟曰：以异姓为官而同姓监之，如有庳之不治民，可乎？曰：有庳乃使以虚名应实福耳，非为监也。处置同姓，惟论才德，有才德，为监亦可，治民亦可；无才德，治民不可，为监亦不可。予幼尝谓封建郡县杂列而处，今思不可杂之。诸侯必侮郡县，郡县必讦诸侯，天子方救痛解纷之不暇，而暇理天下乎？
　　三弟曰：郡县官如传舍，谁肯爱其民者。曰：今之郡县，真如传舍矣。然而留心民瘼者亦尚有人。郭有道居停必洒埽而后行，陈蕃庭除污秽不埽，心志各别，不关久暂也。且郡县何为以传舍处也？九载黜陟之法。非谓陟之而必去其任也，经世实用编曰，养民必三年余一年食，九年余三年食，三十年之通，而后民无菜色。教民必三年，敬业乐羣，九年知类通达，三十年而后仁。可轻去哉！况才地不齐，性习亦异，不有月计不足、岁计有余者乎？不有治郡功名、入朝则损者乎？今拟六衙乡官及郡县藩侯，九载考陟后，上官有缺任当选补，或其才德不止于此，及教养政已毕者，则去；如升而无缺，与其才止于此，或官与民皆不忍舍去，及行一法而未结，即留二三十年。终其身，有功递加尊衔，而仍使理其本职焉。渠奚为视民如秦越也。
　　三弟曰：封建井田学校，三者相资，一不行则皆不可行。曰：此老生常谈，而实非也。郡县何不可行学校选举，何不可行井田而必封建也？且吾谓选举不行，不在不封建，而在封建。孔门七十二贤，卿相之才伙矣，未闻选举之以跻大位，仕者仅步趋私门而止，良以封建则世官选举无所用，故不得不废也。而乃曰郡县则学校选举不行，是李代桃僵也。
　　或曰：不封建而井田，能万里运粟乎？曰：今世如秦晋征粮，仅可度支；边腹如河南、山东，除官之俸、兵之饷，有运河以通梁米；远如江南，浙江、江西、湖广，则皆通流可运；再远如闽、蜀等，又边兵支费，无可运者固无忧。井田征粮，运道不通也，况经制定则税敛轻，分贮多存，支俸禄厚，运上者亦不必若后世之多乎。
　　三弟曰：然则殷周封建非欤？曰：非然也，时势不同也。洪荒之世，小贤小智，统一方则渐为诸侯，久而合之天下，有一人则为天子，以后天子不道，则众诸侯复推一人尊之。殷周之兴皆以此也。故武王伐纣，不期而会者八百国，及会朝清明，乃曰吾将去。此诸侯以别用也，或即绝其世也。得乎哉？盖当时封建之弊尚未大滋，可以不变。即欲变之，亦理势不可。今不解其意而徒泥往迹，所谓胶柱而鼓瑟矣。且陆桴亭曰：郡县即如诸侯，但易传子而为传贤，子不然之。独未闻古之论尧舜禺耶？昔人谓禹传子为德衰，孟子以天意解之，是未尝言天子不当传贤也；韩昌黎又谓天子传贤，则无定人，非圣得圣，易启乱。传子则有定法，虽遇中材，人莫敢争，是天子之位亦以传贤为贤，但无人制之于上，故忧后世之纷争，而不得不传子也。若诸侯则有天子主之矣。如桴亭说，正昌黎所谓传贤则利民者大也。子亦可以悟矣。
　　恽皋闻问封建，予曰：封建不可复，妄论已具，今谛观春秋，愈知其不可。列国贤卿大夫，惟有管仲定民居、成民事；子产殖田畴、训子弟，制养生送死之道，经理斯民。其余君臣所商所事者，非朝聘会盟，则兵车侵伐，匆匆不暇，纷纷四出，未见有问及民事者。天立君为民之意如此乎？立圣教养万民之道如此乎？譬之治家，耕田凿井、事老训幼，其正业也；时而戚宾往来，或伤情讼兵，其暂也。今并无暇耕凿事训，而专戚宾往来，以至伤情讼兵，其家可保乎？封建积害至此，如之何不变！
　　桴亭思辨录曰：自封建废，郡县无宗庙之制，为有司者将欲孝治一国，其道何由？今宜仿封建意，使郡邑建宗庙，治邑者始至，则载主而居之，四时合臣民而行祭，一如古礼，则官孝思得展，而民众着于孝。又曰：冠昏丧祭之礼，民久废失，由上不以身率之也。若四礼俱可在任举行，则上行下效矣。又曰：在任而遭丧者，当一如古人在任举行丧礼，县事胥委其贰治之，五月丧毕，则亲事粗安，君事为重，素服素冠，临后寝听政，惟不饮酒食肉、不处内、不与吉礼、不断刑狱，以终三年，庶几得礼之中［周礼大略类此。三年不言，殷礼也］。塨谓：今世选官不在本省，或极北而之极南，南东西亦然，不惟路费浩繁，且言语不通，人情不谙，滋弊多端。若如陆氏议，将载主远行，昏丧易地，尤为不便。宜定制：藩侯回避本藩、郡县回避本郡本县，而相邻之郡县，不许过千里，外至于学师六职，或本地，或邻封，而乡官等必以本地人为之。其人有私，远亦私也；其人无私，邦家无私焉。
　　或谓：古诸侯世守，故有宗庙。今藩郡县皆传贤，此去彼来，恐鬼神杂揉，非道也。曰：古有其例矣，古人以奥为祭位，五祀祖考，皆迎祭于此，而各有名号。鬼神未闻以杂揉处也。
　　陈同甫曰：今立国之势，正患文为之太密，事权之太分，郡县太轻而委琐不足恃，兵财太关于上而重迟不易举。嗟乎，此宋明之所以亡也！天子以为轻天下之权，而总揽于上，究之一人亦不能总揽，徒使天下之善不即赏、恶不即诛，兵以需而败，机以缓而失，政以掣肘而无成。平时则簿书杂沓，资猾吏上下之手，乱时则文移迟延，启奸雄跳梁之谋而已矣。封建固不得复，而汉之故事，郡守得专生杀、操兵柄，有事直达天子，可不鉴其意哉。
　　宋方腊将反，召其众曰：吾等起事，旬日之间万众可集，守臣闻之，固将招徕商议，未必申奏，延滞一两月，江南列郡可一鼓而下也。朝廷闻报，亦未必决策发兵，迁延集议，调集兵食，非半年不可。是我起兵已首尾期月矣。二敌闻之，亦当乘机而入，我但画江而守，轻徭薄赋，以宽民力，十年之间，终当混一矣。呜呼，郡县无权，簿书烦密，往来延滞，为奸盗所窥伺如此，尚不变计耶！
　　藩侯一面皆来朝，恐猝有变，无人御之，似当间一藩来，一藩次年又间之，犹五岁一朝也，而东南西北西北东南，则以边腹分之。
　　凡朝觐路费，皆当量远近，驿递支给，开销朝廷税粮。
　　恽皋闻曰：分土当先于县邑，制县太大，则民情难悉、政事难举。圣门艺如冉求，圣人许之止于宰千室之邑，其自许亦止方六七十如五六十，可见也。 

平书订卷三　建官第三上
　　平书曰：近代建官之弊七，而取士之弊不与焉。任之不专，十羊九牧，可以诿过，不可以见功，使政事日坏而不知，弊一。用之不久，官如传舍，贤者不能尽其才，不肖者苟且以免罪，举天下无一任事之人，弊二。人才长短各有宜，乃司兵者转而司农，司刑者转而司礼，但以官之大小为升降，不论其才与职之称否，似天下皆通才，遂致天下皆废才，弊三。硕德奇才，应不次用之，庸众即终身末职不为过，乃铨选以掣签听之命，迁次以资格听之法，人才何由得乎？弊四。法密如牛毛，建官使守法，法孰习之？习之者吏耳。官不得不听于吏，是谓不任官而任吏。不任官而任吏，吏之奸弊，遂日深而不可除。弊五。凡养民造士，钱谷刑名，无巨无细，皆本于县。今之州县可比古诸侯之国，诸侯之卿大夫士为之分理者何其众，今之佐贰为县令分理者何其寡；诸侯之上，为之总者不过方伯；今县之上有府与府佐贰，府之上有监司，监司之上有布按，布按之上有督抚，且兵有监司，粮有监司，河有监司，学有监司，粮又有督，河又有督，以数十长官林立督之于上，而佐贰其下者不过二三人，吏治何由善乎？弊六。官之应设者不设，而不应设之宂官，徒糜廪禄者，不可胜数。弊七。夫奸贪不法，与庸惰无能，臣之罪也。若此七弊，朝廷实贻之。可归咎于臣下哉？唐虞建官惟百，亮天工者不过二十有二人；周官三百六十，所任卿大夫亦不过数十人。故官不在多，在专与久；不在全才，在用其长；不在任法，在任人。试酌古准今而为之制：官之设于京师者曰四府，曰六部，曰三院，曰二卫，曰四司。四府者，一曰公孤府，设于禁中，师保之官也。天子师事而不臣，以致仕大臣年高有德望者为之［有议在后］，不预政事，但朝夕为天子陈说帝王之道，以格君心、成君德。或二三人，或四五人，无不可。无僚属，而宦官听其黜陟如属吏，贱者可杖也。太子之师保亦然，同设于府中而另一地。二曰端揆府，设于宫城内之东，辅弼之官也。立相二，左相国、右相国，佐天子明政用人，统百官，均四海。侍郎四为之副，其属中书令八，中书舍人十有六，分领簿书，掌机务士六十四人。三曰御史府，设于朝门左，风宪之官也。都御史一，左右副都御史各一，绳愆纠谬，陈利弊、劾奸贪、达民隐。其属监察御史六十人，职与都御史等，而分理簿书者八人，巡按州藩，每岁各一人，巡视京城二人，士四十人。四曰成均府，设于都城内东南，教化之官也。大司成一，左右少司成各一，敷五教于天下［有议在后］，教皇子公侯伯之子，总天下州藩之学师，而试太学生。其属司业八，士三十二人。六部者，一曰农部［士农军商工各有籍，而总其户口于端揆，农官但有农之籍，不可概以户称，故改称农部］，设于宫城外东，课农之官也。大司农一，左右少司农各一，总天下州藩之农官，督其政而稽其入。其属中大夫各州藩一人，分察之，如今制。士堂上八人，每司四人。二曰礼部，设于宫城外西，典礼之官也。大宗伯一，左右少宗伯各一，掌礼乐大典，统礼乐经史文学之臣，总天下州藩之礼官。其属中大夫六，礼二乐一，经学一史举一文学一［有议在后］。士三十二人，堂上八人，每司四人。三曰兵部，设于宫城东，农部南，备武之官也。大司马一，左右少司马各一，掌天子之六军而训练之，讨不庭平叛乱，供田狩，总天下州藩之司马。其属中大夫十二，分统六军，缮器甲、备车马。士五十六人，堂上八人，每司四人。四曰刑部，设于宫城西，礼部南，明刑之官也。大司寇一，左右少司寇各一，诘奸禁暴，总天下州藩之刑官，而平其狱。凡大狱死刑，必归刑部。其属中大夫每州藩一人，如今制。士堂上八人，每司四人。五曰地部［有议在后］，设于宫城东，兵部南，方域之官也。大司空一，左右少司空各一，掌天下之土地山川城池阨塞舆图，总天下司地之官而督其理。其属中大夫八，分督之士四十人。六曰货部［即周官内府外府泉府，后世盐铁使转运司之职］，设于宫城西，刑部南，司财用之官也。大司均一，左右少司均各一，掌财货出入，节朝廷经费。其属中大夫每州藩各一人，分核之士堂上八人，每司四人。三院者，一曰通政院，设于朝门右，天子耳目之官也。左右通政使各一，中外大小臣士庶，凡有封章即与奏，阻隔者诛。其属纳言四，士十有二人。一曰黄门院，设于宫城内之西，封驳之官也。都给事一，给事中十有二，凡诏令之下必由之，有不便者驳还之。士六人［有议在后］。设登闻鼓于宫城北门之内，岁命一给事司之，凡有告变或奇寃，登楼挝鼓者即以状闻，阻隔者诛，妄告者诛。一曰翰林院，设于宫城内之北，侍从文学之官也［有议在后］。侍中一，其属令史十，礼乐经史文学各二，备顾问、撰制诰。士二十四人。二卫者，一曰金吾卫，分左右列宫城内，金吾大将军各一，侍卫之官也。守宫门，稽出入［百官俱悬牙牌出入，以便稽查。旧制也，司之以礼部］，司仪卫。其属都尉八，士二十四人。一曰羽林卫，亦分左右列宫城外，羽林大将军各一，典禁旅之官也。司徼巡、备非常。其属羽林郎十有二，士三十二人。四司者［有议在后］，一曰历象司，一曰大卜司，一曰考工司，一曰岐黄司。不统于府部院卫，以出身非士也。都城内择地设之。历象司，治历之官也，司正一，司副二，其属同知四。天文生十有六，附生无定数。大卜司，阴阳卜筮之官也，司正一，司副二，其属同知四，卜生八，附生无定数。考工司，兴建制造之官也，司正一，司副二，其属攻土、攻木、攻金、攻石、攻玉、攻皮、画绘、织造，为八所，供天子宫室舆仗冠服器皿之具，备礼乐兵农器械之用。每所同知一，工生四，附生无定数。岐黄司，医药之官也，司正一，司副二，其数分科，每科［如眼科痘科之类］同知一，医生四，附生无定数。京师之官尽此矣。官之设于州藩者，一府、一院、一堂、六曹、三监。府者，州牧藩王也，领一州一藩之事，统佐属与守令而总其成。院者，巡按御史也，察州牧藩王与其佐及守令之贤否，郡县佐不问也。地有豪强按之，寃抑雪之，民事不问也。堂者，州藩之学师也，敷五教于州藩，统郡县之学师而总其成。六曹者，司农、宗伯、司马、司寇、司空、司均，以农礼兵刑地货为曹也。独礼曹，于宗伯外有礼乐经史文学五宗伯以副之，各统其郡之六厅而总其成。士则府二十四，院十二，堂与六曹各八。三监者，工监、卜监、医监各置一尹也。生则每监四。官之设于郡者，二堂、六厅、三监。二堂者，太守、郡师也，守统其属与县令，师统其县师而总其成。六厅者，艺郎、治中、别驾、司理、典方、节史，以农礼兵刑地货为厅也。礼厅于治中外，有礼乐经史文学五治中以副之，各统其县之六衙而总其成。士则守十六，师与六厅各八。三监者，卜工医各置一丞也。生则每监四。官之设于县者，二堂、六衙、三监。二堂者，县令、县师也，分统其属，合一县之事而总其成，师教学生，统一县之乡师而总其成也。六衙者，县丞、县正、县尉、县督、县邮、县同，以农礼兵刑地货为衙，而各修其职也。礼衙于县正外，有礼乐经史文学五正以副之。士则倍于郡，以其所理者多也。三监者，卜工医各置一判也。生亦倍于郡，且有附生而习其业者。外官尽此矣。由是品级以等之，服色以别之，廪禄以厚之，铨选考绩，举劾以操纵而进退之，天下人才犹不得其用，而政事犹不举者，未之有也。 
　　陆桴亭论司兵有功升司农、司刑有功升司礼诸法曰：是得一善攻木者，而赏之使削铁也，不可解矣。
　　高岱论法详之弊曰：事有宜密，虽腹心不得闻也，而必须关白；人有可用，虽将相不为过也，而必循资格；钱谷出纳，有足以利民者专之可也，而惮于稽考之严；刑狱重轻，有当以情处者遂之可也，而涉于出入之议；机当速应，畏法易逗留；势宜有待，畏法多张皇；一金之费，干历诸司；一令之行，徧咨羣长；甲乙可否，吏胥上下，图政理之志轻，而稽簿书之念重，敷治化之日少，而办文移之日多，少有荡轶，则下以废法而讦其非，上以悖法而重其谴，君子不敢为善，殆甚于小人不敢为恶矣。痛乎其言之也！而汉法疏阔而长，秦隋法繁密而促，为治者宜何从！
　　思辨录曰：魏庄渠尝言古县邑官较后世多，府史较后世少。今在官者千百为羣，积奸丛弊，蠹害生民。此古今盛衰之制也。古之治也以道，卿士大夫同寅协恭，清心致理；后世上下相疑，不复推诚，委任天下之事一决簿书，变成吏胥世界矣。
　　六部之吏典，六部之事皆出其手矣；布政按察之吏典，布政按察之事皆出其手矣；郡县之吏典，郡县之事皆出其手矣。乃士子羞为之，而为之者必狡猾奊诟之人，天下事安得而治也？夫以狡猾奊诟者为吏典，是以狡猾奊诟者为六部也、藩臬也、郡县也，天下事安得而治也？苏轼曰：用之则不绝，绝之则不用。为吏典者，不过官至典史吏目而止，是用之而复绝之，彼其心以为荣功显名无与于我也，尚何廉耻之足惜、而行谊之可矜耶？今议府部下办事者背以士，以至郡县六房称六官，下皆以士办事，皆可为官，其役于下者不过寥寥胥徒而已，诚良法也！予尝谓治天下有四大端，曰仕与学合、文与武合、官与吏合、兵与民合，此官与吏合也。不然，以白面书生为官，以矫虔干没为吏，欲天下之平治，断未之有！
　　宋杨亿上疏曰：国家忧铨拟不允，置审官之司；虑议谳或滥，设审刑之署；恐命令或失，建封驳之局。臣以为在于纪纲植立，不在琴瑟更张。若辨论官才归于相府，则审官之司可废矣；详评刑辟属于司寇，即审刑之署可去矣；出纳诏命关于给事中，即封驳之局可罢矣。嗟乎，不责其治事，不罪其不治事，而多设官，十羊九牧，徒资推诿，何为哉！况今忧郡县不理，而重加长官于上，正东坡所谓监圉卒，以廐长而马益癯者也。民何辜耶！
　　顾宁人曰：一乡之中，官备而法详，然后天下之治有条而不乱。至今荡然无存。守令之上，积尊累重，而下乃无与分其职者。虽得公廉勤干之吏，犹不能以为治，而况非其人者乎！柳子厚云，有里胥而后有县大夫，有县大夫而后有诸侯，有诸侯而后有方伯连帅，有方伯连帅而后有天子。则天下之治，始于里胥，终于天子，其灼然者矣。故自古及今，小官多者其世盛，大官多者其世衰，兴亡之涂，罔不由此。陆道威曰：治天下必自乡始，分乡乃小封建法也。二子之言善矣，平书官制从六衙县令起，愚意从乡官六衙起，公正升县令，以其既为士，复理民，有绩始可膺百里亲民之任也。以下正畯巡有功加九品官，及保长有功加九品冠带者，保长可量才间为正畯巡，正畯巡可量才间为六衙［以其所长除之］。若才止其任者，虽甚有功，加品与禄而任终身焉。
　　师保一官不在臣内，最是。颜习斋先生尝言曰：中庸大臣羣臣之外，先有尊贤一经，乃论道传学，不可臣使之人也。汉光武不知此义，而屈严子陵以官，故不能留耳。据此则致仕大臣外，硕德高隐皆可聘致之。
　　成均敷五教于天下，似为不妥。周礼司乐教士，司徒教民，原属两事。成均教士而兼教民，非职也。况县之专教民者，乡正也。乡正若以县师督之，不惟教士不暇，且严则分县令教民之权，或与令忤；宽则乡民不畏，漫无可稽。是必县令统之，而县正分统之，乃可责成。以上考核教民之官皆然。则敷五教于天下之民者，归之礼部为宜。以今户部不称司徒，而齐民以礼，正礼部事也。
　　三代而上，以躬行实践为主，不惟经史之名不见于命官，即学校之内，惟教以礼乐德行。其诵诗也，所以习乐；其观书也，所以考政，亦无所谓经学史学之名也。自秦火后，圣道之识大识小、口传身授者尽委于地，无从寻觅，于是求夫载道之籍，朝购诗书，士多笺注，而经史始重。沿至宋明，虚文日多，实学日衰，以诵读为高致，以政事为粗庸，邱浚为大学士，着大学衍义补，不期实行，但期立言；孙爌坐大司马堂上，手持书卷，时边事孔棘，为侯执蒲所劾。此风一成，朝廷将相竞以读书著述为名，至于明末。万卷经史，满腹文词，不能发一策弯一矢，甘心败北，肝脑涂地，而宗社墟、生民熸矣，祸尚忍言哉！今乃俨然立一经学中大夫、史学中大夫之名，是犹之导其流而益其焰也，可乎哉？周礼建官至详悉，而中惟有外史一官，职不过上士，掌天下之志而兼及三坟五典。今仿其意，改经学为制诰，掌朝廷敕命诸文，改史学为太史，掌起居注及修史志，至于古经古史。成均教士，及内览者，随在以人司之，不必专官而藩郡以下，则制诰太史之事无之，有翰墨事，兼以司礼乐之人可也。此非轻经史也，士自学校来，皆令通经史矣，何为专名一官？且后世之学，实难而虚易，朝廷不贵浮华，而承平日久，士犹将弄柔翰以自文也，而况导之与？即如言语，岂非圣门一科？而孔子屡曰讷言、耻言、言之不出，亦以行难言易，防其流之不可救也。
　　至于文学一官，专主古文诗赋，更为不可。子游子夏曰：文学观之檀弓。子游长于礼，而子夏着丧服传，则所谓文学，犹是考证礼乐诸学，夫子文章斯文之分体也。而岂后世词章浮华之文耶？以诗文为文而立之官，恐圣学并为所乱矣。古文诗赋，即朝廷间有用及，以司诰司史者为之，无忧不足也。
　　藩郡县礼官即司礼乐，亦不必复设副。以与他曹不伦也。若云礼乐事繁，他曹事无繁者乎？繁者可多署士耳。
　　马政当入于兵部，以兵必须马，而天下之马不可不蕃也。明令民养种马课驹，其后甚扰民。今思蕃马之法有四：朝廷养马于西北边，如周非子、唐王毛仲故事，一也；复明之茶马旧制，以茶易蕃马，二也；取士必试其骑射，则士之养马者多矣；田赋出兵，令若干家养一马为兵用，而民乘马者不禁，则民之养马者多矣。
　　昆绳以为地域所关者大，而百工末技也，不得与诸部等，故改工部为地部，而别设工曰司。然地域至承平时无多事，专立一部，与农礼兵刑不伦，且每县有县邮司地，则县中尽有无山川阨塞者，亦有一二年不须修城浚池者，当为何事乎？且料理阨塞城池，即工事也，古制工为四民之一，今士统于成均，农统于司农，商统于司均，则工统于一部，亦不为亵。莫如仍称工部，而并地域司之，考工司不必另立。凡天下土地山川阨塞，及封浚建国立邑宫室沟洫以及百工，皆属其任，而分中大夫理之，任亦重矣。周礼考工即统理国邑城池沟洫，可证也。州藩以下皆然。
　　周礼冬官曰大司空者，以分天地四时象冬也。今下尚有货部，而称大司空，非宜矣。工部宜改称曰大司事，以郯子论官有鹘鸠司事一名，而周礼云，冬官掌邦事也。
　　周礼六官之外无官，陆桴亭曰：鸿胪、太常、光禄可并入礼部，太仆、宛马可并入兵部，翰林、尚宝、钦天可并入吏部。何者？绪纷也。今拟御史府、黄门院特设，为职司言责有所束，恐不得尽也。成均特设，尊教也。通政特设，为达章奏，亦不可更有钤制者也。金吾、羽林特设，兵权不可专一，且隐然天子自将也。若历象太卜，周礼原属宗伯，二司宜入礼部。岐黄，周礼属冢宰，今无吏部，宜入之工部，以制药亦工事也。都给事即今之掌印给事中也，与他给事职品并同。院官凡十三人，而士止六人，何独少也？意误耳。
　　至翰林院则直当去之，思辨录曰：翰林院始于唐，唐制乘舆所在，必有文词经学之士，下至医卜伎术之流，皆置于别院，以备燕见。而文书诏令则掌于中书舍人，未之及也。干封以后，始召文士元万顷等草文词，谓之北门学士。玄宗初置翰林待诏，以陆九龄张说等为之，掌四方表疏批答，又改翰林供奉为学士，别置学士院专掌内命，凡拜免将相号令征伐，皆用白麻。其后选用益重，礼遇益亲，至号为内相，又为天子私人，而翰林院始甚重。然所谓学士，皆以亲疏远近为贵贱，未尝有一定之品秩也。宋始有定制，职始贵显，至于今制，则直以为储相之地。夫宰相，天下安危之所寄也，当取洞悉国体民情者，岂可徒取文词之士乎？明代大学士即相臣也，不用历练礼乐兵农、亲尝民事之官为之，而但以科举高第选入翰林，弄笔磨墨，坐至馆阁，高拱于慎行等身为学士，而即非之矣。今即不用以储相，而尚存其官，何为者？礼乐制诰诸事已在礼部，备顾问则师保、端揆任也，何为重出？颜习斋先生曰：今世以翰林修撰编检为第一清要之职，何唐虞圣帝命官诏牧，竟忘此一衔也？诵读浮文之祸，害及官政民生，可叹也夫！
　　历象、太卜、考工、岐黄不用士，谓之杂途，则犹宋明书生气习，而非古也。天下当为不可不为者，皆正途，不可言杂。有其途杂而帝王尚用之者乎？名之曰杂，是教之轻节自丧矣。周礼医师上士，兽医下士，考工埒于六卿，太卜为下大夫，太师下大夫，小师上士，矧羲和钦若昊天，以授人时，为尧舜行政用人之首，而乃曰杂途，令出身非士者为之乎？今拟县医官以艺能科习医者为士，属县工查核；县卜官以天文科不贡于京师历象司者为士，属县正查核。惟伶官，或士或非士不拘，然必以品端业精者为之，不名之杂流也。至其下之非舞扮而但吹弹歌咏者，仍当用蒙瞍，以使瞽人有用。
　　六曹即以农曹礼曾名之可也，不必别立一名。以下厅衙皆然。邮驿近于兵，当隶之县兵，而县司工者不可官名，县邮即曰工衙为宜。
　　大学释平治，申戒好货，货部之名不雅也。泉货当如周礼寄于农曹，不必专部。即冢宰别为相府，而但留五部，如汉后称五曹五尚书者，未为不可也。 

平书订卷四　建官第三中
　　平书曰：品级奈何？九品有正有从，官多故耳。设官既少，何必然？去其从，但为九品可矣。公孤不臣也，在品级外，相国、金吾大将军为一品，六卿、都御史、大司成、侍郎、羽林大将军为二品，通政使、亚卿、副都御史、少司成、侍中为三品，中书令、给事中、令史为四品，司业、中大夫、纳言为五品，都尉、羽林郎为六品，中书舍人、监察御史为七品，四司正俱六品，副七品，同知八品，藩王不在品级内［有议在后］。州牧二品，州藩师、六曹四品，三监七品，太守五品，郡师、六厅七品，三监八品，要县上县令七品，学师、六衙八品，三监九品；中县下县令八品，学师、六衙九品，三监亦九品［有议在后。服色具别录］。廪禄奈何？一品岁禄米二千四百石、钱一千二百贯、帛三百端、布五百端，公孤食一品禄。二品米二千石、钱一千贯、帛二百端、布三百端，三品米一千六百石、钱八百贯、帛一百端、布二百端，四品米一千二百石、钱六百贯、帛八十端、布一百二十端，五品米八百石、钱四百贯、帛六十端、布一百端，六品米六百石、钱三百贯、帛四十端、布六十端，七品米四百石、钱二百贯、帛二十端、布四十端，八品米二百石、钱一百贯、帛十五端、布三十端，九品米一百二十石、钱八十贯、帛十端、布二十端，选士米钱比九品，无布帛。上士米百石、钱六十贯，中士米八十石、钱五十贯，下士米六十石、钱三十贯，乡师乡官司生俱有米二十四石、钱十二贯［有议在后］。上者足以养其廉，下者足以代其耕，如此乃得尽以田业农、以贸易业商，而不使卿大夫士夺农商之利矣。铨选之法奈何？一则以一途为升降，不以他途杂之；一则别贤否为举错，不以年劳限之；一则公用人之权于天下，不以一部专之。县令可入为中书舍人、监察御史，舍人、御史可出为郡守，才懦者为纳言［有议在后］，亦必为郡守而后可以选。郡守可入为中书令、给事中，中书令、给事中可为通政使、副都御史，通政使、副都御史可出为州牧，州牧可入为侍郎、都御史，侍郎、都御史可为相国，而为官止矣，此一途也。县师可为郡师，郡师可入为司业，司业可出为州藩师，州藩师可入为少司成、侍中，少司成、侍中可为大司成，而其官止矣，此一途也。县丞可为郡艺郎，艺郎可入为农部中大夫，农部中大夫可出为州藩司农，州藩司农可入为少司农，少司农可为大司农，而其官止矣，此一途也。县正可为郡治中，治中亦入为司业，司业可出为州藩宗伯，州藩宗伯可入为少宗伯，少宗伯可为大宗伯，而其官止矣，此一途也。县礼乐经史文学正可为郡礼乐经史文学治中，郡礼乐经史文学治中可人为礼部中大夫，礼部中大夫可出为州藩礼乐经史文学宗伯，礼乐经史文学宗伯可入为翰林院令史，而其官止矣，此一途也［有议在后］。县尉可为郡别驾，别驾可入为兵部中大夫或二卫都尉、羽林郎，兵部中大夫、都尉、羽林郎可出为州藩司马，州藩司马可入为少司马，少司马可为大司马、羽林大将军，大司马、羽林大将军可为金吾大将军，而其官止矣，此一途也。县督可为郡司理，司理可入为刑部中大夫，刑部中大夫可出为州藩司寇，州藩司寇可入为少司寇，少司寇可为大司寇，而其官止矣，此一途也。县邮可为郡典方，典方可入为地部中大夫，地部中大夫可出为州藩司空，州藩司空可入为少司空，少司空可为大司空，而其官止矣，此一途也。县同可为郡节史，节史可入为货部中大夫，货部中大夫可出为州藩司均，州藩司均可入为少司均，少司均可为大司均，而其官止矣，此一途也。县三监判可为郡三监丞，郡三监丞可为州藩三监尹，亦可为京司同知，监尹、同知可为司副，副可为正，而其官止矣。独历象司专设于京师，但以天文生为同知，同知为副，副为正可矣［京师有附生，故凡生不必取于外，外惟县有附生，郡之生缺则取于县，州藩之生则取于郡。盖附生学习其业者无禄，生有缺则以附生之善者补之。有议在后］。此杂途也。升以其途，降以其途，所谓以一途为升降，不以他途杂之者如此。三载考绩，天子考相国之贤否，相国考卿贰、大臣、州牧藩王之贤否，府部院卫各考其属之贤否，州牧藩王各考其属与郡守之贤否，郡守各考其属与县令之贤否，县令各考其属之贤否。县上之郡，郡上之州藩，州藩上之府郡，而俱上之天子，外则巡按御史核其实［州牧藩王又考御史之贤否］，内则御史府、黄门院核其实，定为上中下三等。上者加级赐金［如级即予其级之俸禄］，中者留，下者黜。三考而后陟其上，或留或降其中，有殊绩者不次用之。而巡方御史又岁一按之，州牧藩王又察其贤不肖之尤者，不时举错之，所谓别贤否为举错，不以年劳限之者如此。凡府部院卫长贰州牧藩王有缺，两相国各举贤才［可同可异］，听天子所命都御史参之，有不当，给事中驳之，御史纠之。凡府部院卫之属，则长贰除之，以名闻，不当，御史纠之。州藩之属，除于成均六部，郡守及要县上县令，除于侍郎舆副都御史，中下县令及郡县之属，除于州牧藩王，俱以名闻。四司之属，各除于其长，而以名闻于礼部。三监则尹，除于州牧藩王，丞除于守，判除于令，守令以名闻于州藩。其黜陟也亦然，所谓公用人之权于天下，不以一部专之者如此。 
　　藩王亦不必出品，以启僭越之端也。藩侯同异姓，当皆为二品，惟同姓本一品者居藩，仍一品食其品禄。
　　金吾大将军品与宰相等，在六卿上。权偏重矣，宜与六卿及羽林大将军同为二品。
　　御史七品，明太祖以其权重，故小其品。然食七品禄似薄，当与中书舍人俱六品。郡师六厅亦当六品，要上县令六品，学师六衙七品，以亲民之官禄宜厚也。中下县令七品，学师六衙八品，衙品尊于医卜公正，以便考核。
　　乡师当以中士为之，或致仕官有精力愿为者亦任之。禄米二十四石似少，即以中士之禄禄之。有异能者间除县师。若才止其任而善教者，加品官爵禄以优之。
　　正畯巡食中士禄，授九品官者食九品禄，公正、中下县九品，统五乡五千人。要上县八品，统十乡万人，或八乡八千人，各食其品之禄。
　　居官恶浮躁，亦恶疲懦，况纳言亦天子耳目，而可以才懦者为哉？宜更曰：舍人、御史可为纳言，出为郡守，郡守可入为中书令、给事中，纳言亦为之。
　　治中亦入为司业，司业可出为州藩宗伯，二端不妥。既分两途，乃复纠缠，何也？宜更云：治中可入为礼部中大夫，礼部中大夫可出为藩侯宗伯。
　　观下入为翰林院一条，乃知上之纠缠不清者，以此也，愈知翰林院之当去矣。
　　医卜之官，亦自县而郡而藩而京，以一途升之，若县制缺则以京司之士除之，士除官，皆勿远其家。医卜秀士学成为医判士、卜判士，郡则取之县，藩则取之郡，京则取之藩，不必京置附生学习也。历象独京师有，而亦直取之县，不必有附生，以京师为附生学习而无禄，不可居也。惟县医卜下士，郡医卜中士，藩医卜上士，京医卜选士，其俸祇如下士中士上士选士之半，以医卜为人诊选，不能却馈遗，可以养生也。
　　郡县除官之法，愚拟云：郡守除于侍郎、都御史，郡师郡属除于藩侯，要上县公正除于通政、掌印、给事、副都御史、中书令，县师除于司成之贰，县属除于六部之贰及金吾、羽林将军，中下县公正除于藩侯，县师除于藩师，县属除于藩曹，凡县令皆除于藩侯。以上俱以名闻于端揆府、御史府，达之天子，不当驳之，内则给事御史驳之纠之，外则巡按御史纠之。乡师正畯巡命于郡守，以名闻于藩，保长命于县令，郡命不当，县令争之，县命以公正及正畯巡举之，藩侯巡按御史皆察之。至间有保长之为正畯巡者，县举于郡，郡以名闻藩而用之；正畯巡为六衙者，县举于郡，郡举于藩，藩闻于两府，达之天子而用之。 

平书订卷五　建官第三下
　　平书曰：太仓陆世仪云，从来帝王之家，处宗族为难，尊其位、重其禄固亲亲之道，然过于优柔，不为限制，宗繁费大，为惠终穷，亦国家莫大之忧也。夫子孙之亲与祖宗等，祖宗尚以亲尽为隆杀，况子孙而不为之差等乎？宜以古礼为准，上则高曾祖考，下则子孙曾元，皆以四代为次第，如天子之庶子则为皇子，皇子之子为皇孙，以下为皇曾孙、皇元孙，其禄以渐而降，至皇元孙后则不降，不可降也。皇子之庶子又为王子，其下为王孙、王曾孙、王元孙，其禄亦以渐而降至王元孙，后则不降，不可降也。如此则无过重之忧，亦无失所之患，庶几情义兼至矣。昆山顾炎武云，汉唐之制，皆以宗亲与庶姓参用，入为宰辅、出居牧伯者无代无有。宋不立此格，而明亦然，崇祯时始行换授之法，而教之无素、举之无术，未见有卓然树一官之绩者。三百年来，大臣畏辟不敢言，至天子独断行之，而已晚矣。然则亲贤并用，古人所以有国长世者，后王可不鉴乎！又曰：悯管蔡之失道，而作棠棣之诗，以亲其兄弟，周之所以兴。惩吴楚七国之变，而抑损诸侯，至于中外殚微、本末俱弱，西汉之所以亡。惟圣人以至公之心，处亲疏之际，故有国长久，而天下蒙其福。此二说者俱至当，然微有可议者，请参其说而用之。有一代之天子，必有一代之皇子，是皇子无穷，而王孙亦无穷，禄终不可及。若皇子出封为王者，禄米万石、钱五千贯、帛千端、布二千端［有议在后］，王之世子为公、众子为侯，公之世子为侯、众子为伯，侯之世子为伯、众子无爵，伯之世子为某王宗子，百世不易，而王众子侯之世子为伯，其众子与伯之子俱无爵矣。此以四代为限之义，而宗子百世不易，则亲亲之道未尝不笃也。乃禄则递减，公米五千石、钱二千五百贯、帛五百端、布一千端，侯米四千石、钱二千贯、帛四百端、布八百端，伯米三千石、钱一千五百贯、帛三百端、布六百端，宗子则米千石、钱五百贯、帛百端、布二百端，使奉其祭祀，宗子外皆无禄，则禄固有限制矣。王之官有六：二长史、四赞善，一曰左春坊左长史，王之师也，以县师为之，比于郡师，教王以修身事君事亲睦宗、使下之道、礼乐兵农射御书数经史文章之学。一曰右春坊右长史，王之相也，赞王之德行言动，主其庶务，内而宦者、外而属官宗族，莫不统之而举劾其贤否，以县令为之，比于舍人御史。一曰仪礼司赞善，主王之祭祀，朝聘燕飨昏丧之典。一曰会计司赞善，主王禄之出入，节其盈缩而为之息。一曰护卫司赞善，主帅兵，为王宫之卫，司扈从、备田猎。一曰刑罚司赞善，纠王宫内外，侍御宗族之不法，及为王刑其所谴责，皆以县佐为之，比于郡佐。自王以下公侯伯俱设，宗子则不设，而学于县师，他务皆摄于县，立宗学、设宗学师如乡学，教宗室之童子，成者入县学为士，与民同［以上有议在后］；不能，农军工商听所为以养其生，亦与民同，但不得为隶为仆耳。宗室之籍，宗子掌之，宗室之事宗子主之，宗室之善宗子帅之，宗室之不肖宗子禁之，宗室之贤才宗子举之，宗室之颠连无告宗子收之［可请禄于朝］，宗法由此立矣［宗子无后，为之立后不绝，以收族人。若无族人则不立。即王嗣绝而无功德者亦不立］。而宗室之贤，无官不可为，但内不得为相，以远嫌；外不得为牧，以可以为藩王，与异姓别。夫同姓原借其藩屏之力，不在徒与异姓参用于朝，观唐宗室之为宰相者至十有一人，其它可知。乃始不能制武氏之篡，中不能除安史之凶，终不能定黄巢朱温之乱，以同姓虽多无兵力故也。汉初则以齐代而平诸吕，其末犹以荆益而兴昭烈，苟无尺土一民，何能济哉！故宗藩权重固为祸阶，而宗子维城之助必不可少。若如愚议，藩王与州牧并建，废世守之制，三考黜陟，一听于天子，内外相维，亲疏相间，有封建之利，而无封建之害，又何虑焉［凡皇子之为王者，如旧制。分封于外，无土地人民之寄，贤者然后用之为藩王，罢归仍为其本王］！若夫有开国之勋，与后之定大难、成大功，封之公侯伯，使其子孙世袭者，亦在品级外［有议在后］，然有爵禄而无官，必择贤者因才以官之。官之则一从官之制，不论世爵。其子弟之入学者与庶民同，其统宗族与王之宗子同，而宗法亦可立矣。若功有大小，或止其身，或及其子孙而限以世，无不可也。外此又设九等之爵，分九品以待有功：曰上柱国、曰左柱国、曰右柱国、曰辅国将军、曰镇国将军、曰都督、曰光禄勋、曰散骑常侍、曰指挥使，或止其身，或及其子孙而限以世，无不可也。又设五等之爵，自五品至九品以为恩锡：曰朝列大夫、曰奉议大夫、曰承德郎、曰迪功郎、曰登仕郎，皆止其身，或有禄或无禄，无不可也。如此则有功而报以爵禄者，不致于瘝厥官。恩泽而加以爵禄者，不致于滥名器、官方有不清者哉。至宦者虽不比于臣工，然既为天子侍御，亦不可不加之秩：使其紫衣者为七品，曰太监；绿衣者八品，曰少监；蓝衣者九品，曰近侍；无秩者青衣，分以监而别其事［如旧制而省之］，足用而已，不多设，但为天子司冠裳饮食书籍器具，备使令、供洒埽，稍关政事者不任也。东宫后妃之宫及亲王藩王俱用之，其数递减，而严为之防。如明太祖旧制：交通外官预政者必杀无赦，庶可永绝其祸，而宫闱亦得其用矣［择宫刑而不狡黠者用之］。于戏，有明宦官之祸最烈，然烈皇初诛魏奄，尽削宦官之权，归之搢绅，乃捍患御侮，无一可恃之人，而竞门户肆奸欺者比肩林立，君子小人同归误国，不得已又用宦官，而事益不可为！顾炎武曰：昭王叹息，思良将之已亡；武帝咨嗟，惜名臣之已尽，而燎原靡扑，过涉终凶，可为痛哭者矣！呜呼，是岂一日之故乎？盖由取才既不善，官制又不善，天下之坏已久，遂致鱼溃肉烂不可救，用宦官亡，不用宦官亦亡，有天下者可不于取士建官三致意乎！ 
　　皇子即当封侯爵以公，以古公侯一等，而不可称王也。公之世子为伯，众子为男，伯之世子为男，众子男子无爵，世子男之世子为宗子，众子无爵。宗子则四世矣，以下百世不降，如男之世子不肖，于兄弟行择立，以后不贤亦可黜之别立，但有族则不绝其后，其亲亲也。
　　公禄当视一品，伯禄当视二品，男禄当视三品，宗子禄当视四品，以合古制。周封周召管蔡，与太公等无异，则伯叔兄弟之亲，祇可同于异姓之高贤而无所过，一古制也。殷周天子千里，子弟有功而封，大者不过百里，千里为方百里者百，是子弟取君百分之一而已极也。今一品米二千四百石，百之为米二十四万石；钱一千二百贯，百之为十二万贯；帛三百端，百之为三万端；布五百端，百之为五万端，节俭之天子，恐宫中费不及是矣。则取百分之一以为皇子用，岂为薄焉？二古制也。且皇子教之成均，伯子男子教之各处之学师必考其性质开明、德行平顺，然后皇子封以公，公子封以伯，伯子封以男，若愚顽狂惑，则皇子宫中养之，公伯子择贤封之，无贤则量予以禄养之。
　　公侯祇可立二长史，品如中下县令，要上县公正升之。二赞善佐之，品如中下县衙，中下县公正升之，以不治民，不必多官也。一左，主教导公侯以道艺，及朝祭五礼、宾客宗族诸仪；一右，主辅公侯之事，御下用财，兵卫刑赏举劾诸务。伯一长史一赞善，男惟一赞善。公兵拨之所在郡县，以备扈卫田猎而已，不过五十名，伯四十名，男三十名。
　　长史不必名左右春坊，以此为隋唐宫僚官名，公侯用之非宜也。
　　赞善主王禄而为之息，非体也。前云士不得夺农商利，而况侯伯乎？况于出纳以求息乎？
　　公伯男宗子之子，皆令所在学师教之，亦限以岁例。宗室子弟，则皆同民，由乡学而县郡以上，进贤退否，不必另设宗学。以古世子皆入太学与庶民齿让，无二学也。
　　宗子内当补一节云：宗室有罪，宗子与县令合审之，详之藩侯，达之天子而成之，刑之于隐处，不于市。
　　唐宗室无兵力，不能定乱，而晋以主懦，诸王擅兵，遂自屠戮，亡其宗社。愚以为宗室为藩侯者，当有兵柄以为屏翰。为内臣者，即相亦可居，但大司马与金吾、羽林两大将军则不得为，以远嫌耳。
　　衍圣公亦禄视一品，令藩侯保其贤立之，其后不贤者亦可废之，行辈中另选。至曲阜令，一如他处县令，不必用孔裔。功臣受封者，大功亦不得过一品，如同姓以次而降。
　　武功爵当从四品起，分六等，以公伯男从一品起，此当降之，故从宗子之品起也。 

平书订卷六　取士第四
　　平书曰：古之教士不外六德、六行、六艺，而上士、中士、下士皆士也，为国任事分猷，以备乡大夫之选，故多练达伟敏宏毅之才，未有徒以读书能文为士者。徒读书能文且不足为士，况所读不过八股之文，又出于唐宋明经进士之下哉？嗟乎，人才靡弱不振，至宋已极，而明殆有甚焉！盖上之所取在是，则下之所趋亦在是；既以八股为科举，则天下惟知习此之为学，惟知习此之为士。举凡德行道艺与所以致治勘乱之具，概置不问，一幸登科第，则政事听之胥吏，心力用之营求，贪富贵、竞门户，而无事则徇私以酿祸，遇变则置安危于不顾［非无忠良有用之才，要皆时之间出，而非科举所能得者］，是败坏朝廷者士，而败坏人才以为士者，朝廷也。故士必养之善而后取之精，取之精而后用之当。昔宣宗尝谓杨溥曰，教养有道，人才自出。徒循三载考绩之文，不行三物教民之典，虽尧舜不能成允厘之治。至哉言乎！非三代以下贤君所能及。然则不行乡举、里选、小学大学之法，不足以得人才；而不废科举，不能行乡举里选、小学大学之法，所必然矣。每乡立一学曰乡学，统于县；县曰县学，统于郡；郡曰郡学，统于州藩；州曰州学，藩曰藩学，统于京，各立一师；京曰大学，大司成主之，而统乎天下。凡乡人之子有聪明俊秀者，八岁［有异质者，即五七岁亦可。有疾病者，即九岁十岁亦可，但不可过十岁］，父兄言于乡正而入之乡学，谓之乡学生，乡师教之孝父母、敬长上，习幼仪，认字［不必读书］，习小九九，字以万为数，分门认之［如天文地理之类为一卷，五行八卦之类为一卷，即俗所刊杂字而详核之，所习三字书而推广之］，即解［为训诂其义］，即使书［写字］，日以十字为率［三年可写万字，反复学习，五年无不通者。通此万字，而俱能明其义，俱能依正韵写而不杂于俗，固已胜于今科名士十倍矣］，凡不率教者责，不可教者黜，可教者教之，五年可成矣［不成再教一年］。十三岁入县学［有议在后］，曰县学生［乡学生舍于家，县学生舍于官］，县师教之孝弟忠信、礼义廉耻、大举修己治人之道，读孝经四书［大学用原本］，习一经［分经为八：易一、书一、诗与尔雅一、春秋左传一、春秋公谷一、周礼一、仪礼一、礼记一］，看通鉴［以资治通鉴并前编续编定为简要一书，使观阅。近所刊小鉴，皆脱略不可用］，读古人有关世道明畅之文［选一定本，不必多。○以上皆与讲解］，习骑射［其它武艺惟分兵科者习之］，习六书九章［定射御书数四艺全书一部，使之讲习。而师亲指授，限日分习。○御不必御车，即乘马法］，作策论［但欲明达成章，有见识，不辞费，不贵辞华，不许抄袭。○以上诸业，教之有序，不可躐等］，不率教者责，不可教者黜，可教者教之，五年可以成矣［不成者再教一年］。凡乡师月一荐其学生之优者于县师［不优者不必荐］，县师召而考其优劣以赏罚之，即以为乡师之殿最［有议在后］；县师三月一荐其学生之优者于郡师，郡师按县考其优劣而赏罚之，即以为县师之殿最；郡师岁一荐其属县学生之优者于州藩师，州藩师按郡召而考其优劣以赏罚之，即以为郡师之殿最。总之州藩师督郡师，郡师督县师，俱无学生，学生俱在县。若县学教成之后，十八岁而冠，进之郡学，郡师教之三月，察其德行，试其学艺，善进之州藩学，州藩学教之三月，察其德行试其学艺，善进之成均，司成教之三月，察其德行试其学艺，善，谓之太举生，遣之归，分科以为士，其不善者成均退之州藩学，州藩学退之郡学，郡学退之县学，各以多寡为其师之罚，而更教之，而更进之。分科者县令集太学生，会师与丞、正、尉、督鄄、同、公，量其才以定其科，有专科十：曰礼仪，曰乐律，曰经学［通明十三经注疏传说］，曰史学［通考二十一史国史］，曰文学［博通古文诗赋］，曰农政，曰兵法，曰刑罚，曰方域［熟习方域形势水利］，曰理财，兼科二、兼六科者，农、礼、兵、刑、方域、理财；兼五种者，礼、乐、经、史、文学［有议在后］，共十有二科，分之八署，使各习其事。兼六科者令署，兼五科者师署正署，礼乐经史文学各入其正署，农丞署，兵尉署，刑督署，方域邮署，理财同署，皆无定数而均分之。惟兼科倍［以用处多也］，即其署之士而为之附，曰秀士，三年明习厥事，乃实授之曰下士，始有禄授室，盖二十一岁矣。其有学成迟、年岁过者不拘。且夫朝廷以书生胥吏治天下久矣，胥吏终身窟宅于文法，而以书生临之，犹以婴儿御豪奴悍婢，且递更其主，其亡家丧产无足怪。然为政者以为舍此二者事将莫与理，若如此法，养才为士，使之治事如吏，而革生员、革书办，废二以为一，即举之以为官，则二者之害除，而士皆卿大夫之选，非三代之良法乎！其官之奈何？县曰下士，郡曰中士，州藩曰上士，京师曰选士，京师取之州藩，州藩择其尤者而进之；州藩取之郡，郡择其尤者而进之；郡取之县，县择其尤者而进之。凡要县上县之官缺，则府部院卫举选士之贤才著者除之，以其名闻；中县下县之官缺，则州牧藩王会六曹举上士之贤才著者除之，以其名闻。凡入县学，必乡师乡老宗族举其孝弟，而后县师乃受。由县学而郡学而州藩而成均，必皆其师举其孝弟而后受，伪者罪之，举连坐。及为士，由县而郡而州藩而京师，必皆其长各举其廉能而后受，伪者罪之，举连坐。至举之为官，益惧矣，孰肯徇私妄举以自累，使国家不得其才用之哉［凡不孝不弟不廉能者，许人告讦］？噫，养之善，取之精，用之当，人才辈出，不出三十年济济不可胜用矣！若夫自乡学黜者，改业农军商工亦可以养身，亦不至为莠民。自县学黜者，可以习天文习卜习医［有议在后］习制器，入司监为生，亦可以进身，亦不至废放。中士下士过五十不得为上士选士者，即退为乡师［犹堪为士者听，六十则必退］，亦可为朝廷教士，亦可食禄终身，不致穷困无所用。如此则举天下无一弃才，尽天下之才供天下之用，岂不胜于科举之法百倍，且过于秦汉之法倍蓰哉！诗曰，成人有德，小子有造。古之人无斁，誉髦斯士，猗欤休哉！予日夜望之矣！ 
　　教士之道不外六德、六行、六艺。自颜先生倡明此学，而今学者多知之。卓哉见也！虽乐正有四术之名，师氏有三德三行之称，州长党正乡非一地，司乐大胥教非一职，米廪瞽宗制非一代，庠养序射学非一名，而总不外智仁圣义中和之德，孝友睦姻任恤之行，礼乐射御书数之艺而已。尊德性以此，道问学以此，隐居以此，行义以此，所学即其所用，所用即其所学，此府修事和之世，所以治且隆也。汉后渐趋诵读而轻行艺，至汉武帝置五经博士以教弟子，光武取聪明有威重者一人为祭酒，晋武益以助教，隋炀改太学为国子监，初置司业一人、丞三人，唐龙朔二年改国子监为司成馆，祭酒为大司成、博士为司成，宣业后又改为成均监，总之不离于传经诵读而已。虽齐高帝建元中置治礼吏，陈有律学博士，隋开皇中书算学各置博士，唐亦有书学算学之设，然于古法千百之什一耳。明太祖卓然以六艺教士，而行之不久，又复变更汉晋词赋、三唐诗律、宋明古文，加之经儒批注，专以笔墨著述为第一学问。虽胸中厨贮，笔下河县，而出而应世，文魔书呆，茫然如童妇。观梁王绎，敌兵临城，犹君臣倡和为诗，及败将降魏，焚古今图书十四万卷，以剑击柱，叹曰：文武之道尽矣！读书万卷犹有今日，呜呼，徒以书为文武之道，文武之道所以亡也！读书万卷犹有今日，岂知今日之祸，正在读书万卷哉！至流而为诗文，愈可怪叹！日日揣摩，年年背诵，闭户傝首，偶阅一世事，则亟走恐乱之；气息柔脆如妇女，人事迂阔如天痴，是曰醇儒；及一入仕籍，乃望以强力有为，使司礼乐兵农，是墨之悬而白之募也。所学非所用，所用非所学，且学正坏其所用，用正背其所学，以致天下无办事之官，庙堂少经济之臣，民物鱼烂河决，谁遗之祸哉？喆人变法，不再计而决矣！
　　文字除经史及礼乐兵农天文地理工刑射御书术医卜技艺诸正书外，凡诐淫子书、无用语录、文集四六时文经书、俗下讲章小说、二氏邪说，俱宜焚而禁之。
　　春秋公谷传，简略且多讹误，可备涉猎，不宜名一经，令士分习也。十三经当更名九经：易一、书一、诗一、尔雅一、周礼仪礼礼记一［皆礼书也］、孝经一、春秋一［三传入内］、论语一、孟子一，大学可从礼记提出专读。若中庸，仍入其中，不必令幼学人人诵之。以天命鬼神费隐，孔门所以诏上达，非中人小子人人可语也。
　　八岁以后能通万字，即有诵读矣，何以曰不读书也？但不专读书耳。十三岁尚未成童，即离家而宿县寓，似早，且年稚难习骑射。十八岁前后有聪明者，九经廿一史即可涉览。至从成均回，分科而将入仕，设经史二名，却又非宜。今妄为订正，以俟用者择焉：八岁入乡学，乡师教之孝弟幼仪、认字、习九九数、读孝经、论语、大学、孟子，至易、书、诗［附尔雅，与诗同习］、春秋［附三传］、周礼、仪礼、礼记［三礼各为一，以卷繁也］，则各肄其一，习小乐小舞。十五岁冠，入县学，教之存六德、行六行，讲究经世济民之道，看通鉴及古人有用之文［如治安策、原道等］，习礼乐骑射六书九数，作策论，聪颖者使之通涉猎九经廿一史。二十有室，教成者进之郡学，教之三月，察试德行学艺，进之藩学，教之三月，察试之，进之成均。司成教之三月，察试之［考士以德行六艺。策论但取通顺，不以此定士。若天文农政等科事专精者，既文理艰滞，皆取之］，谓之太学生，遣之归［如四川云贵两广僻远之处，学生皆进成均三月后归，恐费烦难行。或中原近王都者，学生亲入成均教试，远地则多设司业，分遣至藩侯处教试之，如今学院各省典试之制］，分科以为士，曰礼仪，曰乐律。经史有用之文，即附二科内；曰天文历象占卜术数，即附其内［历象虽设于京师，而必有县士分科习成，始进京司为士，以次补官，广其学也。广其学则精者出，天时可正。若如明历之弇陋差讹，使西洋人进而诋攻之，岂非中国之羞乎？天文生除京司用外，则为县占卜卫数之士，亦甚有关。近自士人不为，以致无学之徒于阴阳风水六壬诸术，妄立神煞，多行忌讳，以乱礼教，以愚生民。若尽使有德有学之士为之，久自能明正理以清邪说，而惑世诬民者可以熄焉矣］；曰农政曰兵法曰刑罚曰艺能方域水学火学医道，皆在其内［医以寄死生，亦不可以非士者为之也。与卜士皆三年明习厥事，实授医卜监判事］；曰理财曰兼科［如天文艺能二科，兼科者，但可少少知之］，共九科，分之各署。兼科者令署师署，农丞署，礼乐正署，兵尉署，刑督署，艺能工署，理财同署，惟卜隶正署而入于卜署，医隶工署而入于医署，皆无定数，以须人数为多寡。至实授下士有禄，盖二十四岁矣［前此无禄，皆其父兄或士或农工商养之至有禄有妻、自成家室。父为农者，不夺其业］。其乡师荐优也，三月一荐；县师荐优也，半年一荐；郡师荐优也，一年一荐。以乡师一月一荐，县师一月一考太数也。
　　县师一县一人，恐不能尽教阖县之士也。且乡学生入县学五年，离县远者资斧亦难，而左右父兄之仪亦不便矣。当每县设五大学师，一在县，四在东西南北四乡。乡小学教成者，各以附近入于大学，教之五年而各进于郡学。县或有小者，三四亦可。
　　用人以一途为升降，仕不违其才，用得尽其长，千古之善政也。独是要上县官缺，举选士除之；中下县官缺，举上士除之，未有明文定途。愚拟要县上县之令缺，以要上县公正升之；公正缺，以黄门院通政院御史府端揆府之选士除之；县师缺，以成均府之选士除之；县丞缺，以农部之选士除之；县正缺，以礼部之选士除之；县尉缺，以兵部金吾羽林之选士除之；县督缺，以刑部之选士除之；县工缺，以工部之选士除之；县同缺，以货部之选士除之。中县下县县令缺，以中下县公正升之；公正缺，以藩府按院之上士除之；县师缺，以藩师之上士除之；县丞缺，以司农之上士除之；县正缺，以宗伯之上士除之；县尉缺，以司马之上士除之；县督缺，以司寇之上士除之；县工缺，以司事之上士除之；县同缺，以司均之上士除之。凡县乡师缺，以郡守郡师之上士为之；乡正缺，以治中司理之中士为之；乡畯缺，以艺郎之中士为之；乡巡缺，以别驾典方之中士为之；司市缺，以节史之中士为之。乡师以下，皆以本乡之人。下士转中士，以次上升，或才只堪为下士者，终身其职。如秀士不堪任下士，与任下士而才亦不称者，则退为农与工商。自县学黜，与进之郡藩成均被退而终不能进为士者，皆令改业为农工商。平书曰：习制器亦工事也。
　　学校立而选举善，上也。然当学校初立之时，人才尚未就绪，须先以征辟用之。即定制后，有奇才高士卓然翘楚者，于学校选用常格外，闻一行之，亦可鼓励天下也。 

平书订卷七　制田第五上
　　平书曰：孟子以制民恒产为王政之本，然则民产不制，纵有善治，皆无本之政也。譬诸室基固者，即壁桷有损不倾；基不固，虽极雕绘之观，一遭风雨立覆矣。三代以下，百姓未尝无治安之时，乃多不过数十年，少则数年，即不得其所者，本不立也。然自秦开阡陌，尽天下皆私田，人君何由制民之产以立王政之本哉？汉限田矣，限之一时，不能限之百年也；魏均田矣，均之一时，不能均之后世也。尤不可者，夺民田以入官本，欲养之乃先夺其所以自养，凡有田者，能不怨咨骇扰，致离叛之忧乎？坐视之既不忍，欲养民又无策，仁者将何道以处此？曰：吾有收田之策六，行于草昧初造固甚易，即底定之后亦无不可行，盖诱之以术，不劫之以威；需之以久，不求之以速［有议在后］：一曰清官地，如卫田学田之原在官者，清之使无隐；一曰辟旷土，凡地之在官而污莱者开之，不弃之无用；一曰收闲田，兵燹之余，民户流亡，而田无主者收之，有归者分田与之，不必没其全业；一曰没贼产，凡贼臣豪右田连阡陌者，没之入官。四策行，田可得什二三矣。其二策，一曰献田，一曰买田。明告天下以制民恒产之意，谓民之不得其养者，以无立锥之地；所以无立锥之地者，以豪强之兼并，今立之法，有田者必自耕，毋募人以代耕，自耕者为农，无得更为士为商为工。士士矣，商商矣，工工矣，不为农。不为农则无田，士商工且无田，况官乎？官无大小，皆不可以有田，惟农为有田耳［军有田亦自耕，但其制少异］，天下之不为农而有田者，愿献于官则报以爵禄［自登仕郎至中宪大夫五品虚衔，皆有禄］，愿卖于官酬以资［不能依其原价。酌立一价，岁给之谷。数岁，如其质而止］，愿卖于农者听，但农之外无得买。而农之自业，一夫勿得过百亩［参用限田之法］，则田之不归于官者不仅十之一哉。且夫井田可以行乎？曰：师其意，不必师其法。井田之法方，方则利平壤不利曲狭，利于整不利于散，弃地多，概用之恐不便。有井有不井，法不一，不一则乱，请仿牧田之法［周牧田之法，或横或纵，不为方］，为畺田［亦如井字，象其形］，六百亩为一畺，长六十亩广十亩，法用纵横之，则原隰曲狭无不宜。中百亩为公田，上下五百亩为私田［俱种桑以为界］，十家受之，各五十亩，地分上中下，户亦分上中下［男女二三人为下，四五六人为中，七八九人为上］，受各以其等。年六十则还田［子更为农，则授其子。无子或不为农则另授。○有议在后］。每畺立一表，书十夫姓名其上，田可指而数，农可呼而按也。取之用助法，编之用保甲，畺百一乡，乡畯督之，县丞总之，县令稽之，勉其勤警其惰，征其租，忽扰也。畺一亭乡一舍，丞畯令所止憩也。其树艺用代田法［汉书食货志：赵过能为代田，一畮三甽岁代处，故曰代田，古法也。后稷始甽田，以二耜为耦，广尺深尺为甽，一夫三百甽，而播种于甽中，苗生叶以上，稍褥陇草，因隤其土以附苗根。故其诗曰：或耘或耔，黍稷薿薿。耘除草也，耔附根也，言苗稍壮，每耨而附根，比盛暑陇尽而根深，能风与旱，故薿薿而盛也○陆世仪曰：代田大约如区田，而简易过之］，通六十亩犁之，陇与甽间广各二尺［今尺］，甽深一尺，谷种其中，粪之，土积于陇，苗出，渐下培之，平地而止。根尺余，风旱无畏也，获可倍。种有法，耕有法，耘有法［李刚主瘳忘编引吕览曰：苗其弱也欲孤，其长也欲相与居，其熟也欲相扶。又曰：三之为族，苗乃多粟。谓三茎一簇也。又曰：凡苗之患，不惧生而惧死。是故先生者美米，后生耆为粃。是故其耨也，长其兄而去其弟。又曰：树肥无使扶疏，树硗不欲专生而族居。肥而扶疏则多粃，硗而专生则多死。谓肥地不必密，瘦地不可稀也。其言皆精。○种田唱歌最妙］，获又倍，于是犁其陇粪，暴之数四，明年则起其土为甽，而以今年之甽为陇，陇甽代，是以五十亩为二十五亩，而获数倍，人力厚、地力有余也。其沟洫则一畺横计七十五丈，甽陇各一百八十七，共得七十四丈八尺，余二尺于两旁为路，合邻畺则路二尺，以为界，畺两端为沟，广二尺深一尺五寸，涝可泄，旱则水可车而入，邻畺共之也。畺鳞次，百昼外洫环之，广六尺深四尺，通于浍，浍广八尺深六尺，上下通于川，此水道也，不在畺田内。官道广八尺，通车马，旁为沟，广二尺深四五尺，通水。水涝道不没，种树道旁以为荫，而田路曲折达于官道者，二尺而已［本周礼而变通之］。若赋税惟取之公田，每顷约收百石。今之中县田率数万顷，以最下计之，田约一万二千顷，公田可得二千顷，岁可入谷二十万石，为米十二万石。县用约三万石，存三万，以四万入之郡。郡入约二十余万石，用约万余石［郡省于县者，以乡师学生乡官俱在县，县之士又多于郡也］，存五万，以十五万入之州藩。州藩入约七八十万，用约十万［岁有军二千，番练不不耕而食之］，入京二三十万，存之四十万以备凶荒之用、赈济之资、军旅之费、宗室及虚衔官之禄。京师岁入约六七百万，用约二三百万，余皆太仓之积矣。况上县之田或十倍于下县，大亩或十倍于小亩，计其所入且十数倍于此，而粟可胜食乎！凡私田俱无租，但户纳绢三尺绵一两，或布六尺麻二两，丁岁役之三日，如唐庸调制。此官田也。其未归于官而农自种者，为民田，民田赋税徭役悉如今，不增亦不减，其重自倍于官田，彼见官田也如彼，民田如此，何苦不归之官而更受之于官乎？如此则天下之田尽归诸官无疑矣。至于果园菜圃之在官者，募民种之而收其半，在民者计亩取其什一而已［园户俱附于籍］。噫，以二千年不可复之法，一旦而复之，使民之恒产立而王政有其本，于是通商贾以资之，修武备以强之，典礼乐以化之，丰亨豫大，天地位而万物育焉矣！ 
　　井田不可与封建并论也。封建不宜行而井田必宜行也，不行则民必不能家给人足。即圣君贤相世世补救，差免流亡而苦乐不均，怨咨痛疾无可如何；且不行则不能寓兵于农，即曰于农民选之，而必不能田赋共出。定为几家出一兵。几十家出一兵，何者？以民有田无田、田多田少参差不齐，不可以供亿也。民不溥所养则贫，兵不出于农则弱，贫弱之天下可久支乎？故曰井田必宜行。然井田又不可与选举并论也，选举易行而难坏，井田难行而易坏也。虽曰人才久养乃出，然学校三物以之教士，即以之取士，化隆积久，法定崇朝，况以功名奔走天下，彼辞赋诗文至无用且劳人，士子犹覃精傍讯以应之，今使自成其德、自理其行、自善其居身治人之具，以尊于四民上，有不风行而草偃耶？而谁不变耶？至仁贤之修其天爵，不邀人爵者，又不待言矣，故行之易而坏之难。井田则不然，削多益寡，不能骤削；招集流亡，不能骤集；迁稠民而之荒原，不能骤迁。如绍兴一地，闻其家与田相当，每家不能一亩，则必迁十之九九而后可也，或均或不均，则法不一，必易乱。立驱尽均，则势难行或中阻。平书曰需之以久，愚以为久以待之，即不行之说也。贤君立法，心身亲收其成者乃可立，若曰百年必世，而吾法始就，则君相一身，岂必永历年所，而曰待后之人？汉高祖唐太宗子，即不振矣，将事未结而已坏，如之何？况此易坏之政也。君之下惟臣与民耳，今为臣者皆不许有田，则才技之士思以宦橐斥地长子孙者不便矣；凡民不得过五十亩，得豪雄思兼并者不便矣。皋夔稷契几何，畏垒之氓几何？势必簧鼓邪说，君相一无主折而从之矣。其难兴而易坏，不坐可测哉！若必欲行，则宜寻法焉。三五年间即厘然有定，而不得为迟久之说也。且必开诚布公、雷动风行，以为一劳永逸之计？若诱之以术，则苏洵父子国策之习言耳，无所用之［圣人所言百年必世，谓治化之成，非论立法也］。
　　不使募人代耕，则兼贪者虽欲多得田，无所用之，意甚善也。但耘获之时，三五日为强，以者不论，惟不得有常工为之洽田耳。
　　昆绳为我言：四民仆从当有定制，不惟正名定分，且游手无所容，豪强不得斥，而后农田可均也。愚意农工商无仆，农仆以子弟，工仆以从学者，商仆以从商者，惟士至官有仆，而下士无之。中士上士一仆，选士二仆，九品三仆，八品四仆，七品六仆，六品九仆，五品十四仆，四品二十仆，三品二十八仆，二品三十八仆，一品五十仆。居官仆不足用者用役，恬静情愿少者听之，惟多则有禁，致仕则去其半。
　　官不得有田，则致仕之官当有禄。凡以老病而休致者，给原官俸三之一。其子复为官或已归士农工商者，给十之二。如坐罪斥退者，则驱归农工商，不予以禄。
　　周礼载师有士田贾田，孟子言卿以下有圭田，而平书言官士工商皆不得有田，似相背者而非也。给农之田，使耕也；圭田士田等，非使耕也，即禄也。朱晦庵谓圭田即与之公田之入是也。但士工商之子出六七口外，愿为农而可授田者，则又实与之田。士工商老则其子养之，士即至大官者，其子之田不夺。又工非有常廪于官而私作交易者，与里井小商不足五十贯者，量其工商不足养，可与半产，以其身之余力或子田之。
　　制田五十亩而又令有力者得自买五十亩，则或五十亩或百亩，是自乱其制也，其毋然？
　　收田于六者外，更有四策焉。颜先生曰：如赵甲田十顷，分给二十家，甲止得五十亩，岂不怨咨？法使十九家仍为甲佃，给公田之半于甲，以半供上，终甲身，一策也。田多而犯罪者，量其罪使入田若干以赎，二策也。凡无子而死者，不许养异姓子，以其田分族亲之妩田者，有余官收之，三策也。收寺庙田，四策也。
　　而制田之道有七：民与田相当之方立行之，一也；其荒县人少者，即现在之人分给之，余田招人来授，人多之处犯罪者，则迁发至其地，二也；民有八分愿而二分不愿者，古人谓民可与乐成，难与虑始，虽严驱就法，不惮也，三也；明白谆谕，为民立命，田多者即暂损一时，而万世子孙永无饥寒，利孰大焉？四也；凡藩郡县畯制田有方者，立加爵赏，五也；如万一有必不可行之地，则或一藩一郡一县且如旧例，而限田以数，分多者可卖而不可买，买田者如数而止，而一县之内则必不可或均或不均，以滋变端，六也；井田畺田，或贡或助，或陆或水，随地随宜，无所不可，但不得过授田之数耳。每家五十亩亦约略言之，行时以天下户口田亩两对酌计可也，七也。
　　有井有不井则乱，此言不然。古乡遂沟洫，都鄙井牧，未尝不一而乱也。田制以井为主，不可井乃畺，不可畺乃奇零授之。畺田六百亩，中百亩为公田，是六分取一也，毋乃重乎？三代之法什一，汉乃至三十取一，明代除苏松勿论，大约中原重者不过什一。今民所苦者，暴官杂派耳，非朝廷税过什一也，然则天下概六一，过矣。愚意如当行畺田者，宜广十亩、长五十六亩，以五百亩为十家私田，六十亩为公田耳。
　　古给民五亩之宅，今亩大，祇可邑一亩、田一亩，共二亩。其田之宅，宜如周制于公田内给之。
　　六十还田，有子，以田与子受其养；无子，以穷民养之，收其田。惟是有子而孩幼者，收其田则非独夫，仍其
　　田则老而无人耕种，宜仿古余夫制，与之半产二十五亩，令七家公佃养之，其子少长，率其子佃之，即所谓疾病相扶持也。待其子至二十，则授田五十亩焉。若其子入学为学生者，待至二十五岁有禄，收此半产另给。
　　地分上中下而家口因之，与地有上中下而易不易因之，二者皆古制。然祇可行其一，不必兼也。愚意欲行一易再易之法，则家口不必分上中下矣。然则家口可均乎？曰：非也，家口亦活法耳。张文升曰：以八口为率，如家四口者，两家一分；十六口者，一家两分，而三人五人皆可当四口，七人九人皆可当八口，如此则治田出赋更为均停。不然，以二三人之下，与八九人之上，同为一家一分，则治田必有精粗，出赋必有苦乐矣。
　　平书计县用内，有学生一条。考前学生俱无禄米，惟至下士始有禄，岂藩师郡师县师考学生之优者赏以米乎？若如此，亦善政也。
　　上县十倍于下县，大亩十倍于小亩，以今时言也。分土制田，则上县不得过下县一倍［古大国进里，小国五十里］，田亩天下如一，而分上中下焉。
　　或谓天下之田恐不足授天下之人者，未思之言也。天下之口食，不坠于天，不涌于泉，不输于外国，今时民遇中岁，未至饿荸相望也，况制产则地辟田治、收获自加倍蓰，乃忧田少不足于养乎？惟以天下之农分天下之田，田无论多少，而四民上下之食皆足，断然也。或谓沟洫多则损地，余曰：沟洫开而灌溉兴，田必沃稼必茂，一亩可敌陆田数亩，是益田也，沟洫废地几何而忧其损耶？沟洫上可艺瓜果杂蔬，诗曰「疆场有瓜」是也。且陆田若无水泉，而又高燥平坦，不致雨潦时泄者，惟均田制产而已，亦未尝尽责以沟洫也。
　　然有一端当豫计者，计口授田之后，承平既久，生齿日伙，若又少其数以分之，则屡易为烦，若初即荒地若干以待其后，又惜旷土奈何［万季野持此议，遂谓三代井田亦易乱，又误矣。三代去古未远，地多未辟，观周初岐下皆为荒莱可见也。今田已耕，不可复荒，然当思别策］？或谓人多使为士，余曰：士以为官用，岂初授田时官可缺人而后乃补足乎？抑士官已相当而后之归士者，但使之顶带荣身乎？以学为游闲薮乎？曰：不可。则使为工为商？予曰：越十年生聚则吴不能当，汉晋后每代户口全盛时，增开创一两倍，世有一农而二三工商者乎？已而思周大司徒造都鄙，制其地域而封沟之，不易之地家百畮，一易之地家二百畮，再易之地家三百畮，遂人辨其野之土，上地中地下地以颁田里，上地夫一廛、田百畮、莱五十畮，中地夫一廛、田百亩、莱百畮，下地夫一廛、田百畮、莱二百畮。今可仿而行之，分田为上中下，上地如平书家五十亩，中地家一百亩，每年休五十亩耕之，下地家一百五十亩，每年休一百亩耕之，岁种易处，亦代田法也。其后户口渐增，田亦渐熟渐沃，将中地之多五十亩者再分一家，又增，将下地之多一百亩者再分两家，则未分之时田原有上中下，未为不均，既分之后，田各得五十亩，未尝或少，畺界依然，沟洫不改，虽户口增一两倍，而无忧田不足也［农增则士工商所用亦多］，庶可行之道也。
　　田皆归官而授之民，则园圃亦如之，曷为又有在官在民之分乎？当云：凡天下之田宜果蔬而不谷者，令园户艺果蔬，每家与园田若干［量八口力能艺治为数］，亦二十授、六十收，什一取之，折米定若干，不以果蔬。近都供天子者则以什一进蔬果焉。
　　古有晨起出民于田、日暮入民于里之制，宋艺祖明太祖有课民树艺及种树种菜等政，皆乡畯保长事也。
　　恽皋闻曰：收田之法，莫善于先限田，一户不得过五十亩，其过五十亩者为逾制，必分之于人，必卖之于官而后已。
　　又：平书又曰无得过百亩，是一户而兼二户之产也，难以均矣。即颜先生十九家为甲佃之说，仍属多事。且牵延时日，未妥也。 

平书订卷八　制田第五下
　　平书曰：从来治田未有不通水利者，南方水利之兴已久，但修其弊举其废，强而理之，易易耳［水田饶沃，人授四十亩三十亩俱可。三十者公田六十，四十者八十。皆岁种，可不用代田法］。北方则不知以为利，而惟苦其害。徐贞明［万历时科臣］徐光启［崇祯时辅臣］言之详矣，谨摘其概而存之。贞明潞水客谈云：雨旸在天，而时其蓄泄以待旱潦者，人也。乃北方旱则赤地千里，潦则洪流万顷，惟寄命于天，岂可以常恃哉！惟水利兴而后旱潦有备，其利一也。神京北拱，财赋取给于东南，谋国者怀杞人之忧，惟水利兴而储蓄，近取常裕，视东南为外府，其利二也。东南转输，每以数石而致一石，民力竭矣，惟北有一石之入，则南省数石之输，其利三也。西北之地平原千里，寇骑得以长驱，若沟浍尽举，则田野之间皆金汤之险，而田间植以榆柳枣栗，既资民用，又可以设险而备敌，其利四也。往者刘六刘七之乱，持竿一呼，从者数万，则游惰归之也。水利兴则旷土可垦，而游民有归，销衅弭乱，其利五也。南则生齿日繁，北则蓬蒿满野，若招南人修水利，则民均而田亦均，其利六也。南赋繁而役减，北赋省而徭重，使田垦而民聚，民聚则赋增而北徭可轻，其利七也。近边田垦，转输不烦，其利八也。京东负山控海，负山则泉深而土泽，控海则潮淤而壤沃，水利尤宜，今蓬萑弥望，若如吴越田而耕之，则利十倍。先之京东以兆其端，而畿内列郡皆可渐而行也；先之畿内，而西北皆可渐而行也。边陲则先之蓟镇，而诸镇皆可渐而行也；濒海则先之豊润，而辽海以东、青徐以南皆可渐而行也。盖水聚之则害，散之则利，弃之则害，用之则利。自三代以后，史起、白公诸人兴水利者，皆在西北，岂古以为利而今以为害乎？夫水利之法，高则开渠，卑则筑围，急则激取，缓则疏引，其最下者则以为受水之区，因其势不可强也。然致力当先于水之源，源分则流微而易制，田渐成则水渐杀，水无泛滥之虞，田无冲激之患矣。光启垦田用水议曰：用水之源，法有六：其一源来处高于田，则开沟引入于田。其二源之来处甚高，则为梯田以递受之，盖泉在山上，其下有土，寻丈以上俱治为田，节级受水，下入于川。其三溪涧傍田而卑于田，急则用龙骨翻车龙尾车之属［西法取水器］，以水力激器，以器转水升于田也。水缓不能转器，则以人力畜力风力［今南方水车］运器转水于田也。其四溪涧远田而卑于田，缓则引至田侧车升之，急则用激法起水于岸，开沟入田也。其五泉在此、用在彼、中有溪涧隔焉，则溪涧为槽而引之也。其六平地仰泉，盛则疏引而用之，微则为池塘其侧，积而用之。若池塘易涸者，筑土椎泥以实之，或为水库而畜之。筑土者，土筑其底。椎泥者以椎椎地作孔，胶泥实之，令勿漏也。水库者以石沙瓦屑和石灰为剂涂其底与旁，而筑平之，令涓滴不漏也。用水之流法有六：其一江河傍田则车升之，远则疏导而车升之。其二江河之流自非盈涸无常者，为之闸坝，洒而分之为渠，引入田。田高车升之，其下流复为闸坝以合于江河，欲盈则上开下闭而受之，欲减则上闭下开而泄之。其三江河塘浦之水，溢入于田则圩以卫之，水积其中则车升出之。其四江河塘浦源高而流卑，易涸也，则于下流多为闸坝以节宣之，为水则以准之。水则者，为水平之碑置水中，刻识深浅之数以知启闭之宜也。其五江河之中洲渚可田者，堤以固之，渠以引之，闸坝以节宣之。其六通流近海迎得潮汐者，淡水迎而用之，咸水闸坝以遏之也。用水之潴法有五：其一荡湖之傍田者，田高则车升之，低则堤岸以固之，水有余车升而出之，不足决堤引之。荡湖远于田者，疏导而车升之，与用流之法略相似。其二荡湖有源而易盈易涸、可为害可为利者，疏导以泄之，闸坝以节宣之。其三荡湖之上不能来者，疏而来之，下不能去者疏而去之。来之者免上流之害，去之者免下流之害，且资其利也。其四荡湖之潴太广而害于下流者，从其上源分之。其五荡湖之易盈易涸者，当其涸时际水而艺之麦，艺麦以秋，秋必涸也。否则必涸于冬，则艺之春麦，麦秋以前无大水无大蝗，但苦旱耳。故用水者必稔也。用水之委法有二：其一海潮之淡可灌者迎之，易涸则池塘以蓄之，闸坝堤堰以留之。潮不淡也，入海之水迎而反之则淡，禹贡所谓逆河也。其二海潮入而泥沙淤垫，则为闸为坝为窦，以遏浑潮而节宣之也。为源为潴以用水法有三：其一地高无水，掘深数尺而得水者，为池塘，蓄雨雪之水与之合而车升之。其二掘深丈以上而得水者，为井以汲之，有起法：有桔槔、有辘轳、有龙骨木斗、有恒升筩，用人用畜。高山旷野或用风轮也。其三井深数丈以上难汲而易竭者，为水库以蓄雨雪之水也。二公之言俱确有经画，但所祖虞集募人垦地因为其业者，固救敝之策，而与吾收田之策相背，故无取焉。又其意全在水田，夫北方旱田多，禹开沟洫治旱田耳，观诗书所载五谷率旱种可知。扬州厥土惟涂泥，田乃下下，夫水田则涂泥固上上矣。非以其不宜于旱种乎？今于北方可为水田者为之，不可为者开沟洫以治旱田而已。总之有川者利于通，无川者利于蓄。通之在沟洫，蓄之在陂塘。故治田宜先治水，相其形势，去川之远近高下而为之浍，上有受下有泄，以地广狭为多寡，浍成矣，然后因之为洫为田，甚高甚下者不用也。宁弃之乎？高者建屋庐、种桑果，下者为塘，塘欲多，雨潦则水有归，而蓄之以为利。山有水口则塘益重，深且广，水发收之，溢者入于川，无害矣。凡非产沙之地之沙，则山水所致也，山之土多沙，随水下于地，水去而沙留，故地多废。此法行则沙渐涤而地可田。予又闻沙地筑土围之，使雨潦蓄其中如池，无论广狭，刈青草投满其中，使腐烂，水干耕之，即变为涂泥，而亦可田矣。水利尽于此。 
　　平书所谓旱田，谓陆田也。田有三：一曰水田下地，日浸水其中，艺稻者也。故周礼有稻人一官，司稼下田。诗曰：滮池北流，浸彼稻田是也。北方下田少则稻亦少，故孔子言居丧食稻不甘，少而美之也。一曰有水旱田，旁有河或池塘，而种旱种其上，如黍稷粱麦之属。旱则用水灌之，不旱则不必用水，惟平土而种艺之。一曰无水旱田，旁无河塘可灌，惟恃天泽。诗言「霢霂雨雪，以生百谷」是也。今水田既有水可灌者，沟洫不待言矣，即无水旱田而夏停潦者，亦宜以沟洫泄水。郑康成注周礼云：沟洫为除水害也。尚书益稷云：浚畎浍距川，是泄田之水以除害也。不然，如今六七月间淫雨积潦，行路不通，禾苗渰损，岂细故哉！但不必多耳。
　　恽皋闻曰：南方水田，虽强有力，不能一手一足之烈治二十亩也，则一夫授十余亩可耳。 

平书订卷九　武备第六
　　平书曰：人知周之尚文，而不知周之尚武。大司马春振旅而搜，夏茇舍而苗，秋治兵而狝，冬大阅而狩，其教战之法甚备。顾以田为名者，盖商周之得天下俱以武，而周有甚焉。周公恐其后之杀伐是尚也，故为之礼以柔之，不存其名而存其实，使人但习于礼，而武备已无不修。此圣人之用也［李刚主曰：被之以礼之名，则人习而安焉，且使之知杀伐勇战，皆礼也，不可去者也。以杀人不可以教，故杀兽以试之，以赴战人之所劳，故获兽以欣之，一年四举，三年六阅，而因事之田猎，习射不在是，其所以不忘武备者何其密。数军实、昭文章、明贵贱、辨等列、顺少长、习威仪，其练习教戒者何其周。春夏秋各习一事，冬则加详焉，其所以练分合聚散者何其精。以周宣之中兴，而诗首颂以车攻吉日，不可以知古人所重哉？后世君如明太祖、宣宗，儒如吴澄、邱浚亦知此意，而未有定制垂久者。其它如魏太武、元世祖专以杀戮为事，兵虽强而豺狼矣；晋武、梁武欲偃兵不用，意虽仁而禽犊矣。至无识之臣，又动以田猎为谏，而不知有古制，何足道与！］。夫井田寓兵于农，既已无人非兵，而又无时不习，岂后世右文左武者所可比！卫灵公问陈而孔子不答者，非谓军旅之事不当学，以卫灵所急者不在是耳。后世儒者遂以孔子为口实，谓为国者宜文不宜武，且兵民既分，而右文之世武备懈弛，儒以兵为讳，士以武为耻，兵宂而弱、惰而骄，麋饷则有余，御侮则不足，一旦有事，则督之以腐懦之书生，将之以庸劣之武弁，以致盗贼横行，生民屠毒，而宗社随之，岂不悲哉！然亦不必如古制尽人而兵也，尽人而兵，必尽人而练，尽人而练则法繁。尽人而兵不能尽人而勇，不尽人而勇则不精［有议在后］，故但当选募武勇以为兵，授之田使耕而食，而以农隙训练焉，则兵可精而无处非兵，朝廷又无养兵之费，法无善于此者。如下县设兵五百，中县八百，上县千，要县二千，小郡三千，大郡五千，州藩万，大要州藩设兵合六七万、七八万，自足以制盗贼、威四裔矣。凡民十六岁以上皆可募，授田亦如农，但无徭无口算，而公田所入即为军之费［耕获仍督以农官，公田所入则司马主之］。五十而退，另募之，不世为军，无老弱之弊，及清军勾军之扰也。募皆其土著，非乌合，无逃亡之忧、叛乱之虞也。每岁以三时之隙教之习射习击刺，冬则教之战阵，比其艺而赏罚之。尉教其县之军，别驾教其郡之军，州藩司马教其州之军藩之军［州藩岁以二千人备不虞，不使耕，郡县则否］，而别驾与郡守间岁一阅其县之军，以为尉之殿最；司马与州牧藩王及巡方御史，三岁一阅其郡县之军，以为别驾与尉之殿最；而乡射又有习，田猎又有习，岂尚有不练之军乎？士之习兵法者为尉为别驾为司马，而无不知兵之州牧藩王，无不知兵之御史宰相，岂尚有腐懦书生之为督、庸劣武弁之为将者乎？或有草窃，则县令县尉便宜发军捕之，闻于上，不克而后郡发军，又不克而后州藩乃发军。大警非大发军不可者，则天子遣使合符以发郡县军［用古制铜虎符，半留于朝半与州牧藩王，合符以令司马，然后司马发军于郡县］，多寡听其用，司马不奉州牧藩王檄，不得擅发郡县军，而无合符州牧藩王，亦不得擅檄司马也。惟边警则便宜发军不待符。其左右藩亦便宜发军，或旁击以分其势，或乘间以捣其虚，蔑不克矣。天子禁旅三万，募之京县，统以金吾羽林，岁直六千人备不虞，五岁而一周。大将军教之，京营军十二万，募之畿辅［有议在后］，岁直三万人备不虞，四岁而一周。大司马教之。畿辅俱大郡，兵倍于外郡，无不强之禁旅，无不强之京军，无不强之辅郡。州藩或有不臣，则命大司马或左右司马佩将军印［用旧制］帅京军，督其四面州藩合兵讨之［凡京军之出，多不过一二万人，而合州藩之师固不少也。所过给之食，不待转饷］，釜鱼阱兽，取之易耳。所谓枝强而干更强，不必弱枝以强干也。 
　　官与吏、仕与学、文与武之不可分，昆绳皆同愚见。独兵农分为二，稍有可议者。兵不出于农而以召募，则为兵者必多游手犷獬之伦，久则暴视闾里，恣雎谁何。为农者绝不预兵，则必鲁顿畏怯，卒有变即不可支。如明季士不知兵、民不习兵，有一寇至，千百骇走，呼之跽而待戮，骈首倳刃，至终无一敢逃者，可不为之大哀乎！况既已均田，则家皆有产，出兵为易，何不效古王之田赋治军，而乃曰不必尽人而兵也？尽人而兵则不精，周礼：小司徒均土地以稽其人民，上地家七人，可任也者家三人；中地家六人，可任也者二家五人；下地家五人，可任也者家三人。凡起徒役，勿过家一人，以其余为羡，惟田与追胥竭作。夫田与追胥竭作，是尽人而兵矣，然家尚留其半，实未尝尽人而兵也。且起徒勿过家一人，更未尝尽人而兵也。诸侯三郊三遂，以及都鄙，家出一人，当有七八万卒。而春秋如鲁之大国，不过二军三军，止用三二万人，更未尝尽人而兵也。而乃忧尽人而兵之不勇不精乎？然虽不尽人而兵，而无不习兵之农家，诚所谓野人皆干城也。又曰不能尽人而练也，尽人而练则法繁。夫正卒之练无论矣，但论羡卒，田之竭作，冬月以获禽也；追胥之竭作，仓卒以捕盗也。获禽则人乐为，捕盗则人各保其身家。愿为使人踊跃鼓舞，而即以训练矣，何妙如之，岂后世演武场中故事哉！而何繁之有？今拟制田能行，必宜寓兵于农，以下县计之，田一万二千顷，为户二万家，设兵五百，常四十家出一兵，而郡藩之兵亦出于县，大约二十家公选一勇力者。二十岁以上为兵，五十退之，另选。一家八口，二十家共一百六十口，除老弱妇人三之二，少壮者五十三人，而出一人，则五十二人皆羡卒矣。正卒为官兵，凡甲冑器械，二十家公应之。五官卒选一马卒，有一马百家公养之，无事则业其家之农，有事上戍出征，皆领粮于官，定以数。乡巡三月试其射与击刺火器，有隙随时教试之无算。县尉冬月至乡教之战阵，比其艺而赏罚之。即以田禽，以赏罚多少为乡巡殿最。郡别驾教其乡之军，藩司马教其藩之军，亦以三时冬月，而别驾与郡守司马与藩侯御史间岁三岁各阅其郡县军。如平书戍下县者岁百人，供捉贼捕罪，夜分班巡城［今之快捕可无用矣］。戍小郡者岁三百，戍藩者岁二千，皆出于各县，一岁一更。其余羡卒为乡兵，乡一巡十保长，保十甲首，甲十家，共千家。每家出一人，余又为羡。乡外浚濠，即濠土筑墙于内，立四门四铺，每一保以四十人为乡兵，六十人除乡县学生，皆为火夫。一铺每夜火夫五人，共二十人，执更传锣。乡兵每十人一牌二鎗二刀二弓矢二鸟铳，甲首督之。每夜十人巡更，保长间巡之，巡又间巡之［邑不足千家者，门铺巡更量其邑］。有盗至，则举信炮信火，本乡兵卒皆起，半守半捕，邻乡县尉闻炮望火［炮以次传达于县，火惟有盗之乡举之］，皆来救捕。其教乡兵也以巡，而县尉间一试之，亦于季冬随官军围田焉。有若曰：百姓不足君孰与足，百姓足君孰与不足。吾曰：百姓不强君孰与强，百姓强君孰与不强。但万一不能均田，则祇可如昆绳召募之法，而益以乡兵亦可也。
　　乡射又有习句似误。古乡射之礼，所以询众兴贤也，非以练兵。当云乡巡又有教。
　　周礼徧国出兵，而六军三军，乃但出之近国之乡。又载师任地，国宅无征，园廛二十而一，近郊十一，远郊二十而三，甸稍县都，皆无过十二。凡赋税，轻近重远，今乃知其立法之善也。盖京畿之地，蓄兵必多，随天子警跸，役必繁，若必以各藩之军分番入直，则如云贵窎远数千里，重滋繁扰，究难济用。是必环京州县农田出兵倍于在外，乃可供给。且不特此，今庙堂有大工大役，率雇役给直，然惟田不井授，民多流散，故呼而即应。若分田给宅之时，安土重去，虽欲觅工，安所得之？势必仍派近畿之民，即与之雇直，而已伤其农业矣。宜细为酌量。近京兵多役重者，或二十取一，藩郡或二十取三，皆可也。
　　平书有武备第六下一篇，论步兵骑兵车兵火兵水兵队伍之制、器械之用、战阵之法，予谓此当与礼仪、乐律、农务、水利、射御、书数、刑工各有专识，平书但论经制，不及详其目也。故置之别录。
　　恽皋闻曰：分民为四，不必列军而五，固也。然行平书之道，中国窃发无虞矣，其四裔则不可知也。则边方要地自宜多设重兵以镇之，边屯之民且耕且战，亦自可用。万一正当耕获之时卒有侵寇，释耕而战，一年之农事废矣。宜于农外别有军以卫之。古者采樵尚有扞，况穑事乎？然此扞卫者既无别军，必取诸内地，如古之遣戍，更番征役，则今幅员辽廓，内地之民岁岁远戍于边，似非安民之良军也。且将与士贵服习。今土著之兵用之守，则各依其乡邑之官长，其指臂使而呼吸通固然。若边则似有专将，而兵来自内，非其素习，用之为难。是人不服习也。即或曰遣戍卒，即遣常临之帅率之往，而遣代有期，数月之后，人情地形渐渐能熟，而又将代也。是地不服习也。则边地终无素练之军也。窃意内地之民，农而兵之可也，至边防要地，宜别设屯卫，以驻久练之兵。如沿海沿江之水师，亦宜别设，非农之可以兼为耳。
　　又曰：天子禁旅京营共十五万人，似太多。古者天子六军，七万五千人也。今即扩之，亦十万足矣。每岁共入直二万五千，以五千当禁旅，以二万实京营，亦足以备不虞矣。总四岁而一周，则劳逸均也。其州藩郡县之兵，亦不必定以一万及几千几百之数，盖郡县户口不能齐一，宜视其户口多寡以定军数，则天下之劳逸均也。 

平书订卷十　财用第七上
　　平书曰：九畴之八政，一曰食，二曰货，则货财原上下所恃以为用，而国家不可以或无者。但货财所以权谷帛之轻重而通其穷，非为一人之私蓄也。理之不得其术，则公私皆困；苟得其术，则公私皆利，至于公私皆利，岂非圣人之道乎！古之征于民者三，曰粟米、曰布帛、曰力役，未有征货财者。货财率出于商贾，虽周礼以九赋敛财贿，郑元谓以口率出泉［古钱字］，亦即汉之口算，近之所谓丁银，终非出于田亩。唐宋始于田亩有输钱之令，然犹与谷帛并征，无专输钱者。自正统元年改南直隶江西田租为折色，后遂徧行之天下，而正供始尽变为银。夫唐宋未尝尽令输钱，而白居易张方平诸人犹痛切以陈农民之害，况尽折为银，而农之害可胜道哉？不特农也，仓廪处处空虚，一有水旱之灾，而赈济无所出矣；一有师旅之役，而转输之费百数十倍而不可省矣；纳粟劝输，一切之政纷纷四出，而弊且流于后世矣。害可胜道哉！然当日政尚宽大，未尝以聚财为事，征于上者旋施于下，而朝廷之积贮顾无多，乃不知理财之道，耗散无穷而生息少，以致末年中外交讧，军兴用乏，不得已而括余财，又不得已而议加赋，至括宫中银器以充饷［崇祯末年曾以宫中银器发银作局，销银充饷，故锭有银作局三字。○相传城陷时有银十余库者，妄也］。夫正供尽变为财货，天下既日就于困穷，而朝廷之贫又如此，非所谓不得其术则公私皆困者乎？故吾于田制欲悉复古法，特取公田之谷，而户第纳布帛数尺、丁钱百文，房租大者每间二百，小者百文而已［野外不令有私地，而城中则不能尽公，不如听人私相卖买建造，收其房租为便。○有议在后］。至生财则更有道焉，钱法一、盐法一、商税一，而钞法必不可行。钱法今已大坏，宜用随文开皇之制，尽销旧钱，悬新钱为式，不如式者没［司市主之。凡轻重款式不合者不得用，用则受者没而笞，予者杖，私铸者诛］。钱分大小，以权子母，以黄铜为小钱，每文重一钱五分，一贯九斤六两［今称］，以青铜为大钱，每文重二钱，一贯十二斤八两［隋五铢钱一千重四斤二两，唐开元钱一千重六斤四两。彼时之衡固三倍于古，然视今犹小，今钱乃重于唐隋一倍两倍有余，似乎太重。然今日铜贱，不如此则私铸盛行，难于禁也］。小钱一贯直银一两。其铸也约费银七钱，是以七钱为一两也；大钱一贯直银二两，其铸也约费银一两二钱，是以六钱为一两也。上下通行，上之施于下者皆以钱，惟买铜则以银［亦欲其上下流通］；下之供于上者亦以钱，惟盐买之官则以银，而他税愿输银者听，则利权操之上，而下固无所损也。若民间交易，以其有易其无者，古制也，何不可行之后世，令民各以钱计其物，而论质以相易？然欲以钱者听，钱亦可以并行也，但不得以银为交易，如明太祖之禁耳。［凡钱登百贯，方许以银折，下此俱用钱。惟纳官钱一贯以上以银折。买盐，钱无论多少，俱许以银折］，如此则银归于上而悉化为钱矣。钱之利如此，私铸何以禁哉？曰：禁之令固欲其严，而所以禁者不在令之严，在制之善。铜炼欲其精，钱式欲其美，铜精而式美，则私铸自不能及而可不行。且夫圣人之治天下公而已，不但公之天下，且公之万世，故钱有铸无废，钱日多，用日足，而民日富。后世铸以年号，而私为一人之物，以至祖父之钱即不用于子孙，于是销毁无时，工费日广，钱益少而私铸行。若仍古不铸年号，使世世不废，但铸永宝二字于其阴，若周郭，如五铢式。阳则否而磨如镜，此京钱也。州藩亦得铸钱，而阴亦为郭，铸其州藩之字如今式［别之可验其美恶为赏罚］。铸一钱，世有一钱之用，天下何患其不裕哉？盐法至今亦大坏矣，然不必复纳粟中盐之例［有议在后］，但一遵唐刘晏之制可耳。其法于出盐之乡置盐官，收盐户所煮之盐，转鬻于商人，任其所之。自余州县不复设官，其江岭间去盐远者转盐贮之，或商绝盐贵，则减价鬻之，谓之常平盐。官获其利，而民不乏盐。始江淮盐利不过四十万缗，季年乃六百万缗，由是国用充而民不困。若使大司均岁发部引于产盐州藩，州藩使其司均主之，商人纳银请引以领盐［每引盐十石，纳银三两］，盐场则郡节史主之［专设一员于场主其事］，募人为盐户［籍统于商］，使煮盐［或煮或晒，各因地宜。地亦分为区，以保甲编之，不使相害，不使容奸］，买以官价［每石钱二百文，欲谷布者，折与之］，而按引发商，听随地以鬻［商得盐后，即于县领票缴引，引反之州藩，岁终缴于货部，以便稽核。○凡引必注领者姓名，钤以印而记其日月。缴于县则县批某日月缴，亦钤以印，防奸冒］。商无定所，盐无定商，而无盐处亦用常平盐法，尽除今日之弊，则上下交利而商民俱便矣［李刚主曰：管子兴鱼盐，利尽归国；今则大半归商，商或据数县数府，不许他商侵越，有至者即问以私盐之罪。独垄专利，民莫谁何。甚至本地斥卤出盐，亦不许食，食即问以私盐罪，而民病矣。有引多而县不能销者，则按户勒买，而民益病矣。若不足食者，商则潜带私盐，欺隐漏税，而国亦病矣。至于商税加而又加，无锱铢遗利，至有称贷完课者，而商亦病矣］！盖出以二、入以三，以钱出、以银入，朝廷固得倍利，而商于引价外所费，每引多不过五六百钱，但鬻五六贯而利已厚，七八贯而利且倍，而盐不为贵也。故曰交利而俱便也。且一切商税，俱由县郡州藩除支费积贮，而后上供，此则另籍之，尽归其息于京师，岁计天下所获，应不下银数百万两，足供朝廷经费有余，而他税皆其余焉者矣。 
　　大学所谓生财，生众食寡，乃指农事。箕子八政之货，统金玉布帛等物而言。今昆绳所论财货，专指银钱，义微不同也。
　　金刀之制，先王原为救荒而设，以后遂踵行之，以其赍轻致远，为移易天下之具也。如不为赍轻而致远，衣食之计焉所用之？乃后世征粮尽折银钱，则弊有不一而足者。民所力者粟布，而官所积者金刀，势必贱鬻其物以充官入，故谚有曰：丰年病民。夫凶年不免疾痛，所乐者丰年耳，乃丰而反病，则农尚有乐时乎？于是富商操其奇赢，以至沾泥涂足者无升斗之储，逐末者千箱万仓坐牟厚利。一遇凶急，乃出之以制农民之命，此病民也。官吏之俸皆以银，夫银可卷怀而藏、键笥而积也，而贪官污吏比比矣。若出入皆以粟布，能贮邱山以取败耶？此病官吏也。兵饷以银，遂致韦弁多侈，随手而耗，而庚癸之呼时时不免，此病兵也。一旦猝然有事，兵马蚁聚，无敖仓黎阳之积，可以供给千里，运银籴于一处，米价腾涌，至莫可问，势必饷当一金者费至数金数十金矣，此病国也。夫一隅收获，能支几何？兵不夙饱，民有流亡，上下交惫，无人不病矣。昔有斗米七千、饿殍满道，又有敌人围城、富家皆怀金握玉而死者，非重银钱而不重五谷者之前辙耶？
　　赋用本色，而后教民勤于树艺蓄字，使饮食取于宫中焉，材木取于宫中焉，布帛取于宫中焉，以至人情往来，令其尽以粟布，而昏丧之需从俭从便，务取密迩，所有者尽可以粟布货物相易，至于钱与银，特储之以备流通之具耳，不专恃以为用也。如是不惟民业日饶，而民风亦日进于古矣。
　　房租一间二百太重，可仿周礼园廛之征，房听其自盖，而每亩一年征钱不过二百可也。若住官屋者，则如分民篇每屋钱一百文。
　　司市以中士为之。
　　明代开中之法，令商输粟于边，而盐场给之盐以酬之。其后商人遂募人屯田于边，边以富饶，至叶淇而坏。此可与刘晏之制并行，原无龃龉，何为废之？
　　李虔论盐之产于场，犹五谷之生于地，宜就场定额，一税之后不问其所之，则国与民两利。又曰：天下皆私盐，则天下皆官盐也。此正刘士安之遗意。
　　恽皋闻曰：用银之弊既甚，则但以制钱权轻重而行之可也，何必复留用银之说？其银听如金玉，但为器物之饰而不用，则粟布益重，而农事女工益勤矣。 

平书订卷十一　财用第七下
　　商税则尽变从来之法而别为制，今之所恃以征商者，榷关耳。税日增而无所底，百数十倍于旧而犹不足，官吏如狼虎，搜及丝忽之物而无所遗，商旅之困惫已极，其为暴不几杀越人于货哉！宜尽撤之，以苏天下而通其往来。其征之也，分行商坐商。坐商也，县同给以印票［令与同俱有印］，书其姓名里籍年貌与所业［作何生理］，注其本若干，但计其一分之息而取其一［如钱一百贯为本，一分息则一月一贯，一年取得十二贯，则取其一贯二百，岁终纳之］，即注于票中，钤以印而还之，如本增减则另给，改业亦另给。行商也，亦给以票如坐商，但不计其息，惟本十贯则纳百钱，任所之，验其票于彼，县同注日月而退［凡有大镇商买所集而去城远者，则专设一县同以便商］。鬻所贩，司市评之，鬻已乃计息而纳其什之一［凡票税路费，俱作本除，余者方为息］，亦注之票钤以印而还之，仅足本者则免其税，预计其不足本者则官如其本买之［惟贩酒与烟不在此例］，使商无所亏其本者，便商也。贵则减价以卖，又便民也，而官又收其利也。若欲贩他货者，则另与以其县之票，而取之如本县焉。其有欺隐，固可按其数没其隐而惩也［官士有通同为奸利者褫之，按法治罪而加以墨。凡旁人告者赏，商自首者勿问，而但治官士之罪］。至于坐商有匿其本不以实者，奈何？曰：有道焉，使之自不肯隐，不待立法以防之也。分商为九等：本不足百贯者为散商，弛其税；行商不足五十贯者亦弛其税［有议在后］；若本一百贯至九百贯为下商，而一百二百三百为下下，四百五百六百为下中，七百八百九百为下上；本一千贯至九千贯为中商，而一千二千三千为中下，四千五千六千为中中，七千八千九千为中上；本一万贯至十万贯为上商，而一万二万三万为上下，四万五万六万为上中，八万九万十万为上上［加于十万之上者，皆准上上］。散商不得与九等伍，附商［今所谓伙计］比于散商，亦不得与九等伍，而九等各以次为尊卑，行立坐拜不得越，越者赴官治以法，衣则下商以布、中商可绸以绵丝、上商以绉线，乘则下商以蠓、中商以骡、上商以马，奴仆则下商不得畜、中商可一二、上商可三四，违者治以法［有议在后］。夫欲胜者，人之同情也，分之等杀而限之制，孰肯自匿其实而甘为人下哉？且勿问其商之大小，但税满二千四百贯者即授以登仕郎九品冠带，以荣其身以报其功［凡授衔者即与士齿，有公事即与官齿］。必按票计税方许，若竟欲捐纳者不听。再满则又增一级至五品而止，虽父子祖孙相继满其数者亦授也，但三年不为商则除其籍、毁其票，继为者虽身亦不得论其前焉耳［如前票既毁，则但计其后票所纳耳］。噫，此虚衔也，又无禄，名器不滥，国帑不糜，去卖官鬻爵者不万万哉！若夫行商之本，但以其出所挟之数为之等，虽外营数倍，他县不得易其等，必反其县而后视其等以益之，其税满二千四百贯者授职与坐商同。夫商贾不得齿于士大夫，所从来远矣，使其可附于搢绅也，入资为郎，且求之不得，又肯故瞒其税而不得出身以为荣哉？所谓不待立法以防其弊者，此也。且夫商税从来论物为轻重，吾不欲其然也。然亦有论物者，盐茶酒烟而已。盐者官卖之商，故与他物异，及其贩也无不同；茶者旧所重，则许其一分之息而取其二；酒者前代所禁，宋且官卖之，今通行于天下矣，禁之或官卖之，恐滋扰，则计其二分之息而取其十之二［如本一百贯，计息二分，一岁可得二十四贯，则取其四贯八百］；至于烟，当在所禁，然徧天下人皆用之，禁之难，惟士大夫可禁耳［士大夫一用，即褫为庶人，而令天下凡童子入乡学者，即不许用］。而其税也，不计其本，不计其息，但用今法；其贩也，每斤纳钱五文；其卖也，每斤纳钱十文，且非不可田之地不许种烟，而又重其税，则鬻者少；鬻者少则贵，贵则人不能买，久之庶可绝矣［凡客店舡户渔户车夫赢夫猎户樵夫俱入商籍］。嗟夫，重本抑末之说固然，然本宜重，末亦不可轻。假令天下有农而无商，尚可以为国乎？故吾欲于建官之法去吏部，晋冢宰为相国以总庶务，置大司均以备六卿货财者，与食并重者也。鸟可置之六卿之外乎？夫商税悉纳于县，县同主之，设司市理之［士也无定员，以市之多寡为准］，县令总之，合口算户税［布帛丝麻］、房租、商税。上县岁可入十数万，中下亦应数万。由县而郡而州藩，各除其支给积贮，而上供于天子，应不下数百万。此但取士任官得其人，而忠信重禄，使之重廉耻、轻财利、尚名节、鄙贪污，而又有严刑以惧其后，固无虑侵渔之弊，又何必鳃鳃然与臣下较锱铢、归其权与利于胥吏如今日哉？岁计之已有余，岁岁计之岂不足，而又为之崇节俭，而又为之省浮费？十年之内，入将不可胜穷，天子富于上，州藩郡县富于下，时施恩于天下［谓薄征蠲免之烦］，百姓将日富而不知，天子以四海之富为富，四海无人不以天子之富为富。故吾名货部为司均，均也者，均上下、均贫富、均有无、均出入也。孔子曰：不患寡而患不均，不患贫而患不安。盖均无贫，和无寡，安无倾。 
　　初疑商贾计本取税，似琐琐与民争利，又泉货似当如古寄于农曹，不必专部，即冢宰别为相府，而但留五部，如汉后称五曹五尚书者，亦未为不可。既而思孟子曰：市廛而不征［廛即税也］，周礼：廛人掌敛市絘布、总布、质布、罚布、廛布而入于泉府，则古之商贾原自有税，今世如牛税马税鱼税斗斛税称税布税当税等，各有杂课，但或本小利微者有税，而千万封殖、放债出入者反无税，则不均。旧例漫承，不复核查，而吏胥又上下之则不清，至于关榷之暴，又三代所无，则平书所言固可酌而行矣。
　　行商计其本有息无息，不足本者官买之，虽亦周礼遗法，然后世行之，法烦则弊易滋，未必惠及商民，反以扰及商民。或亦如坐商，计其一分之息，而取其一，他无问可耳。至行商似更劳于坐商矣，乃坐商至百贯方起税，行商足五十贯即起税，何也？或皆以百贯为率也。
　　至治之世，民自不贫，亦不甚富。农不得田连阡陌，商何得独有万贯以至十万贯以上者乎？乃立之以上之名，而极其数以号之，是招之贪墨也。布帛菽粟不必万贯始可贸迁，万贯十万，将必化居远方难得之物以相侈耀，是长靡也。一品之禄合米钱布帛大约不过四千金，商乃有万贯至十万贯以上者，是令其僭越而无等也，今宜拟为一百贯至三百贯为下商，四百贯至六百贯为中商，七百贯至千贯为上商。语云：千金之子坐不垂堂，商而至千金为本，亦极矣。过千金者加税一之三，过万金者没其余，贩鬻淫巧及异方珍奇难得之物者，没其货。而税满千贯者即加以冠带，然亦必素颇孝弟而无暴横欺诈行者始可加，不然商独嗜利厚蓄，岂所以平天下哉！
　　商仍当如愚前说，不使有仆，俟加虚衔后以品之仆仆之。盖仆不禁不限，则富商墨吏将有仆从至百千人者，不惟长侈，势必分户冒田以为兼并，而分田制产之法亦从此坏矣。
　　盐之贩也无不同句不明。盐，官物而卖于商者也，虽转贩他所，似不得更有税矣。
　　烟少有知者亦知其无益，禁之何难？而防田害农，祸实非小，直厉禁之耳。
　　末不可轻，昆绳为财货起见也。然商实不可重，何者？天下之趋利如骛矣，苟有利焉，虽轻之而亦趋也，岂忧商贾之少而无乎？夫商有利亦有害，懋迁有无以流通天下，此利也；为商之人，心多巧枉，聚商之处，俗必淫靡，此害也。抱璞守朴、不相往来固不可行于今日，然即乡里交易、比省通融，尽可豫乐，何事远贩？如今天下出产最少者无如北直，然有米有面有鱼有肉有酒有蔬有果，有布有绢亦有绸，有材木柜箱桌椅诸器，何不可以供居食、毕昏丧者，乃必吴越闽广之纱缎珠翠绫锦象箸漆器燕窝橘荔、东洋西戎之货万里远鬻、倾囊充陈？导靡长奢，则皆商为之也，然则贵布粟、贱淫技、重农民、抑商贾，以隆教养，先王之良法远虑，不可不考行也。
　　恽皋闻曰：较本利以征商，似太琐屑，不如商岁纳户帖，分上中下各钱若干，而其所贩货物则一如盐例，但于所出之地定额一税，与之印票照验，不问其所之可也。 

平书订卷十二　河淮第八
　　平书曰：南方之水利不必言矣，北方苟如吾制田之法，沟洫开、陂塘作、水道通，亦不必言矣。所虑者河淮耳。河自宋南徙，吞淮入海，近代迁徙无恒，为患日甚。然河虽为患，而淮无恙也，今则河淮交横，上以阻漕，下以病民，岁糜金钱数百万，而终不得其理。其故何哉？固在任不得其人，治不得其法，而其本盖由于意在通漕、不在治水，有虽拂其性而不顾者。故治之之道，先在罢漕。漕可罢乎？都若定于天中，贡道可四面而达，不必借于今日之漕。即不然，而北方水利既兴，收获多，亦无借于今日之漕。再不然，而或招商、或海运［今天津岁有海船，自福建贩货直达无失。则海运何不可行］，无不可办，亦无借于今日之漕，罢之无不可也。漕罢而后可以因其势，因其势而后可以施其功。河之所以为患者，以多沙淤，而治之者率筑堤以防于地之上，势迅悍而不流，壅则横决四出，屡塞屡决，无怪也。淮之所以为患者，以河夺清口而入漕，致清口淤而淮不能出［清口乃淮黄夹会之处］，淮不能出则洪泽湖涨，溢于宝应高邮诸湖［洪泽湖，淮之所汇，淮安在其东四十里。高家堰，其东堤也。迤东而南，则翟家坝、周家闸诸处，与高宝湖相邻］，遂决漕堤而下［漕与高宝河不过一堤之隔］，亦无怪也。夫淮曩不为漕病者，以河未尝病淮，而淮之力且足以刷黄耳。今淮既为河所病，河不得淮之力以相刷，而益为淮之病，则淮焉得不因河之病而亦以之病漕哉？吾见近代治河之臣，惟祖崇伯湮水之术。而儒者治河之议，率不出贾让上中二策之言。夫湮水之害，固人所共见，而让策之在今日，亦不过为空言。何也？让所谓决黎阳遮害亭，放河使北入海者。欲其循故道以入海耳，非听其横流而莫为之制也。今既趋于东南平坦之地，去故道数千里，岂徒空其地以予之，使之泛滥无束而遂能之者乎？多穿漕、渠以分杀其势，似矣，乃每开一支河，未有不旋开旋塞者，岂得如禹之播为九河而万世永赖者乎？然则所谓因其势以施其功者将何在？孟子曰：禹之治水，水之道也，顺其性而已矣。顺其性非纵之也，利导之而已矣。请言治淮，淮既不得北出清口，则洪泽不得不东南曳于高邮湖［高邮水之所归，故不及他］，高邮湖不能受，不得不东溃漕堤而泄于下河；乃海口不开，而下河无所归，不得不旁溢而为高、宝、兴、盐数邑之患，是淮之将趋东南以入海，而不复由故道者，其势矣。然清口不与河通，将无以济运也，则不得不挽之使北；挽之使北，不得不塞翟坝、周闸，趋高邮之路，乃水大而清口不能出［近日清口虽浚而淮亦不能出者，以三十年前河决归仁堤，入洪泽，年余未塞，致湖身淤垫不能蓄水，故水大而清口难泄］，又不得不放之以除高堰之危［高堰倾则淮安没］。于戏，朝塞夕决，顾此失彼，曾无终日之计，皇皇焉苟幸济岁一之运，以延一日之命，而将来惟听诸天，民患将何极耶！若漕运既罢，竟塞清口不与河通，而悉开海口［海滨有范公堤，南北亘三百里，宋范仲淹筑以捍海潮者。处处有水门，门向内闭，潮来则闭以障潮水，潮退则开以放河水。民甚便之。近则水门塞，故无海口］，使下河有所归，而因下浚之以为渠，因高筑堰以为防［不拘广狭，但因高为岸，而水可行于地中］，竟引高邮湖水使东入海，尽开翟坝周闸使入高邮湖，因其势而导之，淮安流而得其所［水有所归，自不横溢，而湖堤可保无虞］。淮既得其所，则淮扬之间皆沃壤矣，于是治河。夫禹之治河，所以千数百年无患者，全在播为九河，同为逆河入于海也。天下之水莫大于河，然由积石而龙门，由龙门以至大伾，施功犹易，何也？以有高山大陵束其外也。自大伾而北皆平陆矣，其受水又十倍于上流矣，禹乃播之为九，以分其势。势分矣，又恐其漫散无所束，复合之为一，使同入海。分之而其势分，合之而其力又合，上下俱合而中则分，既无难制之忧，又势均络贯，无此通彼塞之患。于戏至矣，非圣人而能若是乎！自齐桓公塞八河以擅地利，不百年，遂有砱砾之决，则九河之利，不待智者而后明，而后人可知所从事矣。若北方之水利既兴，上流之水将减其半，而下流则复九河之制，测量高下，度近海河决必趋之地，开河道十数，有旧渠可因者因之，约长百里，而首尾合为一者，则宽十数里，约占地三十余里，河面宽二里许，深数丈，俱如一。积土两岸以增其高，每道相去可三里［凡开河须从两旁开至中，由浅而深，深至中如丈数而止。土可尽积之两岸，若从中开则不便矣。又应自下流节节开而上，则雨潦无碍。若自上而下亦不便。○陆世仪曰：开河莫要于算方。盖起土方一丈谓之一丈，该土一千尺。古法一置二挑，该十五人一日之力。即远近高下少有不齐，以此为准。算定河开若干丈，面若干丈，深若干丈，底若干丈，共计若干方，应若干人挑若干日。又曰：开河若从平陆施功，可用四五牛以犂起土，以筐车运土，殊有力。又曰：量河须用三亶，二分两傍之长，一定中心之阔］。既成，乃塞河下流，决之使入。一入于此，河由地中行矣，势同禹之旧绩，而永无滑决矣。上流尚有借堤以为固者，亦用此法，别开一渠，决使由之，而无不由地中行矣［每年疏浚，用混江龙铁埽帚之类］。水利兴，河淮治，地平天成不再见乎！然此功殊不易也，必在上者有定识、有定力，在下者无顾忌、无阻挠，以十年为期，而即捐以十年修筑之费，然后功可望其成耳。顾此与田制诸议，皆运气所关，岂人之所能为哉！存此说也，俟之而已。 
　　黄河自关中而东合泾渭漆沮汾沁伊洛瀍涧诸川，数千里之水，夏秋霖潦浩瀚无极，而谓水利既兴，上流之水将减其半，恐未必也。况自古北方水利，如泾洛漳滏诸水，无用黄河者。惟郭守敬曾言自孟州西开引少分一渠，径由新旧孟州中间，顺河古岸下至温县南，复入大河，而他无闻。盖河水泥沙强半，壅渠塞苗，难以成功，故古人不敢轻用也。
　　从来论治河者皆主分，惟潘季驯主合。其言曰：河流分则水力小而沙停，故易淤。河流合则水力猛而沙行，故不泛。此亦身亲阅历之言也。况禹之九河分水，原在北方，今仿之南方，则土性地势可行与否，未可猝定。万一重费开凿，河成而水不就，即就而旋填塞，不徒劳乎？且后世每开支河，旋开旋淤，不能如禹之播为九河。平书亦自言矣。今宜先审地利，遣知水势者相其原隰，若趋下顺利，可开八九，则如平书所言开之，而岁设常夫若干名浚之，使分流势弱者亦不得停沙，上也。如其地势不可支分，则仿季驯遥堤缕堤之制，河身欲宽，堤岸欲固，而堤之外复两旁各留一河身之宽为间地，而更筑堤其外，其河身则岁用利器浚之，务使深通下海之云梯关；淤苇皆剔，务使阔敞。夫漕不牵逆，淮复别流，则河无所扰。如此，亦可以奏安澜矣。次也。
　　海运必宜复，不惟通漕，兼可于其中习水战，以防海寇也。 

平书订卷十三　刑罚第九
　　平书曰：唐虞三代之五刑，墨、劓、剕、宫、大辟。自汉除肉刑，递轻以至隋唐而迄于今，遂为笞、杖、徒、流、死，世愈降刑愈轻，而愈不足以治天下。盖明刑所以弼教，不严则人不畏而犯者多，不简则动触法网而犯之者众。夫宽而繁，至陷狱不可胜穷；简而严，以至于刑措。果孰得而孰失乎？孟子曰：欲轻之于尧舜之道者，大貊小貊也；欲重之于尧舜之道者，大桀小桀也。汉文虽仁，貊道而已矣。然议复肉刑于今日，不但致愚人之怨，而不学无术之徒必且哗然谤议，终于沮格而徒为之扰。惟仍令以今之五刑为律，但去其烦苛，增其不足，别附肉刑数条，以禁贪暴、止淫邪而厉廉耻，使天下不得议吾之非，庶存古圣人明刑之道，而令行禁止，教化可大行耳。今之律例，纤琐杂沓难以枚举，尤可笑者折杖之法：夫笞止于五十，而六十则为杖，有杖至二百者，乃百杖以外人必死，于是以徒折之。杖一百二十者止六十余，六十折徒一年。由是以徒折杖，以杖折徒，以徒折流以流包杖。纷纷增减，又有收赎，收赎又无定数，是不足以言宽，又不足以为严，徒使有司茫然莫究，而吏胥得因以为奸，岂良法乎？曷若杖止于八十，更重则徒，徒未有不杖八十或六十者，是徒加于杖一等，不必折也。而又有一年以至三年五徒之别，无不得其平也。流重于徒而轻于死，固矣，乃徒有役、流无役，至远不过三千里。三千里外皆无乐土乎？但不得归耳。即流寓耳，较三年之徒役，其劳逸为何如？是流未尝重于徒，而其去死刑而不啻什百，又可谓得其平者乎？应以二千里、三千里及烟瘴边外为三等，而终身徒役其地，然后可谓加徒一等而仅轻于死耳。若夫充军之法则愈谬：军者国之爪牙，宜鼓舞之、优渥之，然后可以得其心与力，乃以为罪人而出于徒之下，人孰肯为之哉？此武备之所以弛，而敌忾无人也。是充军一切罪条可削去也。又如私盐之法，最为繁密，苟法刘晏，无人不可为盐商，虽一引亦可买之官而卖于民，何以为私哉？则私盐一切之禁，亦可弛而不设也。轻重损益，以此类推，务简易明白，使遵者知所辟［宜悬示于民如古制］，执者知所守，则舞文之弊自可去，而明允之功何不可奏哉！且夫肉刑之除于今者，劓剕耳，斩即大辟，未尝废也，且有陵迟之极刑也；墨未尝废，但不列于五刑之内也。至于宫则不以为刑，乃以为进身之途，不止于不废也。天下有罪不至于死，而不可不重其法以绳之者三：一曰贪，二曰贼，三曰淫。夫贪必赃至八十两或百二十两而后死，一两以下杖而已；强盗劫财而后死，不得财，流而已；窃盗至三犯而后死，初、再刺臂，不得财笞而已；奸必强而后死，和与刁杖而已。夫所犯原有轻重，不得不为之等，但笞杖之后，依然可以为人，而犹得逞其奸，即流之远方，何不可更出其身而乘间以为盗乎？是皆废肉刑故耳。若官士犯赃钱一贯以上即墨［面黥以赃字］，而后计赃以科罪，即不死而终身不齿于人矣。强盗之不得财者刖之，窃盗之初犯者墨之［面黥以贼字］，再亦刖之，不可复为盗矣［又可免窃盗三次之死罪］。赌博者盗之渐，第罪以杖，曷惩焉？宜断其手，初则右，再则左，不能复赌博矣［官士犯者，初削职为民，再则如律］。奸者宫之，和则妇人劓，而刁则免，宫者不能复淫矣［应绞以上者，再如律论。官士犯者，即削职加罪不待再］。肉刑但设此数条，以为贪吏盗贼奸淫之警，使知罪，即不死亦不可犯，犯则终身不得齿于人，孰敢公行而莫之忌哉！如此则不必尽复肉刑，而笞杖徒流之所不能禁者，不待加之死，而无不可以立禁矣。尝考史记孝文除肉刑诏曰：法有肉刑三，注曰：劓、黥、斩趾，是宫刑自在也。厥后景帝又有死罪愿腐者听之诏，而司马迁下腐刑，是宫刑未尝除也。盖寺人乃宫闱必不可少者，与其听人自宫而禁于上，曷若设以为刑，因取以为用，而禁天下之自宫，不致无罪之人罹于刑之为善乎［颜习斋先生曰：不能除妇寺而除宫刑，是不忍宫有罪之人，而忍宫无罪之人矣。若以官买而任民之愿，则又以利诱民而宫之也，岂为民立君之意哉！故封建必复肉刑，不封建亦复肉刑，惟为政者慎用之而已］？且不特淫刑也，有罪入于绞，而情可矜者可宫以宥之也，有流于烟瘴边外而愿宫以自赎者，亦可听其愿而宫之也。开此二者以为宽宥之典，而宫闱不患无役使矣。于戏，刑非圣人之得已也！盗贼奸宄，非刑莫能禁也。荀卿有言曰：世俗谓治古者无肉刑，有象刑墨黥之属，菲履赭衣而已。夫治古人莫触罪邪？岂独无肉刑哉，亦不待象刑矣。或触罪矣，而直轻其罪，是杀人者不死，而伤人者不刑也。罪至重而刑至轻，民无所畏，乱莫大焉！故治则刑重，乱则刑轻，犯治之罪固重，犯乱之刑固轻也。象刑惟明，言象天道而作刑，安有菲履赭衣皆哉？此知治之言也，夫子产之治郑，诸葛孔明之治汉，非皆王佐之才乎，岂其以残忍为心也？礼曰：治乱国用重典，而妇人之不忍，腐儒之好生，皆不足语于圣人之道者矣。 
　　赌博初次即断手，大厉。宜初杖之，再断右手，三断左手。
　　明律禁私创庵院、私度僧道，亦明知僧道为异端矣，乃又有僧录道录二司，而僧道犯其师，如犯伯叔罪，是半明而半暗也。礼乐经世大道，乃称倡妓为乐户乐人，何也？不禁娼而禁人宿娼，何法之左右袒乎？且官吏有禁而民无禁，岂农工商宜宿娼乎？如此等类，皆当厘而正之。 

平书订卷十四　礼乐第十
　　平书曰：人有斯须之不敬，则慢易之心生而非礼矣；有斯须之不和，则乖戾之心生而非乐矣。故礼乐之教，不过使人无不敬无不和，自一家推之乡国天下莫不然，自一身推之父子夫妇、长幼亲疏、宾主上下莫不然。事欲序而心欲纯，序者义也，纯者仁也，自天子达于庶人，莫不相亲以仁、相接以义，则所谓四海之内合敬合爱，将与天地同其和节，而两间奠丽、万物昭明、风俗移易，天下安有不治者乎！故曰：钟鼓管磬羽钥干戚，乐之器也；屈伸俯仰兆缀疾徐，乐之文也；簠簋俎豆制度文章，礼之器也；升降上下周旋裼袭，礼之文也。曰器曰文，皆末节矣，其本不在于仁义，而仁义不在于六府三事之修和、百官庶政之各得其理也哉？虽然，器与文亦不易矣，以言乎礼，三礼五礼，三百三千，百王之同异，历代之善否，曷可胜穷；以言乎乐，五声六律之音，八风清浊高下始终伦理尺度之短长，制造之精粗，曷可胜穷。古之教人莫不礼乐兼备，然以由求之贤，不能以兵农兼礼乐；以禹稷之圣，不能以水火兼礼乐，必欲尽人之相兼，恐反不能致其精。故予欲于取士之法，但使射御书数无不通，而礼乐则与兵刑食货分科而专习。夫专习者，亦器舆文而已。若夫礼乐之本，则自乡学县学，莫不合精粗本末而悉以教之，盖圣人治天下之大经大法，无不要归于礼乐，而君子不可以斯须去其身，乌得别为专科，而不尽人陶淑其中哉？且自乡学教幼仪、县学教成人之礼之外，凡官士及乡先生家有冠昏丧祭之事，则诸司礼者主其事，令凡为士者羣聚而观之；凡春秋之祀与夫乡射养老之典，司乐者为之乐舞笙鼓，令凡为士者羣聚而听之，自县而郡而州藩而京师，体愈尊礼乐愈备，习之既久，天下无不文以礼乐之士矣。但礼制不可不定，古礼虽废，礼经固可考而知［周礼仪礼礼记］，虽不免附会不可信，与可信而不可行于后世者，然宏纲细目、良法奥义，圣人所以经纬天地者，悉载其中，但分见错处，而诸家传注又杂然莫适所从，故后代多苦其烦而莫之遵，或遵之误而失其制之本。若分身礼［衣食言动之类］、家礼［冠昏丧祭之类］、乡礼［乡射饮酒士相见之类］、国礼［郊社禘祫宗庙朝聘之类］，各以类集，而又类分于其中，使条理井然，其不可信不可行者缺之，传注之谬戾者删之，历代之制之可用者附之，要归于会典集礼，而斟酌损益，定为一代之礼，自朝廷以逮草野，等威仪节，莫不秩然，不可紊而简而易行［古礼太繁者损之，且时势不同，宫室衣服饮食亦多异，乌可执其迹哉］，则可永遵而无废矣。至于乐制，尤不可不考。夫乐之不传久矣，乐记所存者义耳，而器与文无闻焉。后世奸声俗乐日盛，所谓雅乐者名而已！然古圣因诗而作乐，固以声出乎人，而律吕以正之，金石丝竹匏土革木以宣之。今日古乐虽亡，而五声不亡也，六律不亡也，七音不亡也，金石丝竹匏土革木不亡也，其所谓清浊高下始终伦理者，即俗乐未尝不同也；尺度之短长、制造之精粗，何不可按声而得之也？天下之妙通音律、心解神会于希微要眇之间，而得夫不传之秘者，未尝无其人也。若讲求知音之士，按古调、正中声、制乐器、作乐章，歌功象德，自郊社宗庙朝廷以至一县一乡，祭祀燕享莫不有乐，使闻之者心气和平，而化其暴戾，所谓君臣上下同听之，莫不和敬；长幼同听之，莫不和顺；父子兄弟同听之，莫不和亲，审一以定和，比物以饰节，节奏和以成文，以合和父子君臣，附亲万民者，岂虚语哉！昔人谓礼乐百年后兴者，盖指其化成而言耳，若立国之始合礼乐不讲，将何以为教乎？予于礼乐未之学也，不敢不俟之君子也。但为国者，当与兵农刑政相须并建，不可视为不急之务，而置之后图者尔！ 
　　按礼乐之数不一，礼有尽人而习者，如视听言动以礼是也；有人人习之以待行者，如冠昏丧祭士相见是也；有自童子即习之者，洒埽应对进退是也；有习之必待入官而后用者，如宗庙会同之类是也。其尽人而习者，不分科者也；其待入官而后用者，分科者也，所谓大相小相是也。若夫鲁论之言复礼，周官名周礼，则举吾心之全体大用，天下之五伦九经，而皆可以礼统之也。乐有童年习之者，如舞勺是也；有学士大夫所习者，如君子无故不彻琴瑟、名卿会遇则赋诗赠答是也；有妇人女子亦可习可听者，如房中之乐是也；有天子亦与之者，如周王冕而总干、汉高帝过丰沛作大风之歌自起舞是也。若失燕享祭祀君举饮射之乐，则皆伶工之事，肄业歌奏者也。至于论易简之本，出于天地，导中和之源，发于性情，究进反之用，极于位育，又无人不熏陶于其中，不仅在仪节间也。若冠昏郊庙之文，五声六津之法，则予别有录，此不具。
　　士学礼乐射御书数之法，已见取士篇。至郡县凡有冠昏丧祭诸典，宜用古法。学士即与执礼乐事，非徒观听也。
　　俗乐亦有五声六律八音，此言诚然，所谓今之乐犹古之乐也。但其事象邪柔，音调淫靡，易之以正大清明和平，则可以感神人、正风俗也。

