广客谈　　（明）撰人不详 

　　予年十六七时，以诗见息垒先生李公于州桥寓居。既拜公，公答拜，命之坐。予不敢坐，屡辞之。公曰：“仲尼之席，童子隅坐。”予不敢辞，遂坐。 

　　近年见徐冰之先生为江浙儒学提举日，客往访之，既退，无问亲疏贵贱，必送之于门外。客或有止之者，则曰：“不可，妇人送迎不逾阈。” 

　　野云廉公于都城外万柳堂张筵，邀疏垒卢处道、松雪赵子昂、歌姬刘氏，名解语花，宾主尽欢。刘氏折荷花，左手持献，右手举杯，歌《骤雨打新荷》；松雪喜而赋诗，诚一时盛事。惜全集中不载。诗曰：“万柳堂前数亩池，平铺云锦盖涟漪。主人自有沧州趣，游女仍歌白雪词。手把荷花来劝酒，步随芳草去寻诗。谁知咫尺京城外，便有无穷万里思。”（濠梁李升记。） 

　　甫里沈仲说，号存存，垒年四十五子。其妻邹氏贤而有德，因夫无子，每忧之。买一妾，甚有姿容，将以奉仲说。仲说初不知，一日归，其妻出其妾以拜之。仲说因问妾姓何氏，是何人之女，妾不肯言其详。问之良久，才云是能医卜范复初之女，因父亡家贫，母将妾卖身于此。仲说恻然，嘱其妻曰：“此女之父，乃吴中名士，吾之故人也，岂可以此女为吾妾乎？当如吾女养之。”即呼其母与媒约俱至，就嘱之曰：“便可寻良亲嫁此女。”其母拜而感之。后择一婿，仲说备衣服、首饰，亦如己女嫁之。至今吴中称其德。余遂书之，可以厚风俗。 

　　龙广寒，江湖异人也，事母至孝。六月一日，其母寿，且方启北牖，举寿觞，忽梅花一枝入牖，香色（绝佳），人遂以孝梅称之。士大夫赠诗者甚多，唯张存菊一绝最为人脍炙。其诗曰：“南风吹南技，一白照万绿。岁寒谁知心，孟宗林下竹。”厥后，孝梅年百有五岁，犹童颜绿发，人以为孝感所致。 

　　黄子肃为翰林供奉，人有以“且耕亭”求诗者。黄赠诗曰：“万里扶摇鹤未回，荷锄聊复此徘徊。闲云照水自舒卷，幽鸟爱山时往来。琴榻松风寒带雨，砚池花露碧生台。且耕亭上春如锦，想见班衣戏老莱。”盖其人有亲在堂，乃远游奔竞，旷其家园，故诗中意云尔。诗以风咏为义，赋其事而必有所关，使人有以兴起，此子肃所以能诗也。 

　　吴逸谿，名性谊，李人。家贫力学，明《春秋》，尝中江浙延丁巳乡举。先是，所居城庐，手植牡丹一本，多年未花。是岁前腊月，忽作一花，颜色鲜矣，无异莫春。时士大夫相率来观者，其门如市。初亦未卜其休咎，来秋八月，吴公领乡荐，邦人荣之，以为此花之征。 

　　向湛渊先生之居有竹一根，上分而为二，人皆异之。遂赋《双竹杖》诗。未几，先生殁。或者以为二子之先兆。大抵物之变为怪未必皆瑞也。 

　　予家有堂，名乐全。虞奎章为予记之。朝之大夫士咸为歌诗。翰林陈众仲有“能守不成三瓦戒，乐全长得葆天均”之句，虞公见之，未解三瓦之说。俾询之，众仲云：出《史记?龟策传注》。公深服其博记，且云诚所不及。夫以公之学问文章，负天下重望，而于一即之记，问犹惓惓。服善如此，世之寡陋疾才者闻此，能无愧乎？ 

　　吴江州人都居民沈氏日为屠酤之业。元统年间，有狱卒押桎梏者五人至其家买酒。谓沈氏曰：“我五人去扬州，造城必死。吾有金银若干两，寄于汝，回日共分之。”逾年，畜豕数十口。一日豕于圈中语曰：“请沈公与我辈相见。”凡两次。因谓沈氏曰：“我是前寄金银者。女当速杀我，卖勿论价。必再生人世也。”沈氏如其言。一夕，梦前桎梏一人来曰：“我当与汝为子。”后生一子，名伯起。勤于治家，颇好读书。年五十余。元统二年，来为吴兴阴阳教役，与予交。今有子有孙，为东溪税户，传家不绝。 

　　尝闻黄一峰先生云，赵松雪偶得米海岳书《壮怀赋》二卷，中阙数行。因取刻本摹写，以补其阙。凡易五七纸，终不能及。乃叹曰：“今不逮古多矣。”遂以刻本补完之。松雪翁翰墨名重天下，真欲追踪晋唐，犹且服善，不矜如此。后之有小才薄技而妄自夸大者，宁不有愧乎？ 

　　福州郑丞相府所居清风堂，石阶墀上有眠尸形迹。天阴雨时，其迹尤著。盖郑在宋末莫年登科，寻跻相位。至今间巷表之曰：“耆德魁辅之坊。”郑当为相时，家人侵夺小民庐舍以广其居。民为逼抑者，遂自杀于清风堂阶下。余游闽中，亲至其堂，取水噀石上，其迹果见。今所居竟为官豪所据，子孙不绝，如线书脉遂斩然矣。世之梗强，可不知所鉴哉。 
