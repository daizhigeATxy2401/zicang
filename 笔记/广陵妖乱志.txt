广陵妖乱志　　（五代）郭廷诲 撰 

　　●高骈 

　　唐光启三年，中书令高骈镇淮海，有蝗行而不飞，自郭西浮濠，缘城入子城，聚于道院，驱除不止。松竹之属，一宿如剪。幡帧书像，皆啮去其头。数日之后，又相啖食。九月中，暴雨方霁，沟渎间忽有小鱼，其大如指，盖雨鱼也。占，有兵丧。至十月，有大星夜堕于延和阁前，声若奔雷，迸光碎响，洞照一庭。自十一月至明年二月，昏雾不解，或曰：下谋上之兆。是时，粒食腾贵，殆逾十倍，寒僵雨仆，日辇数千口弃之郭外。及霁，而远坊静巷为之一空。是时，浙西军变，周宝奔毗陵，骈闻之大喜，遽遣使致书于周曰：“伏承走马，已及奔牛（奔牛，堰名，在常州西）。今附齑一瓶，葛粉十斤，以充道途所要，盖讽其齑粉也。三月，使院致看花宴，骈有与诸从事诗，其末句云：“人间无限伤心事，不得樽前折一枝。”盖亡灭之谶也。及为秦彦幽辱，计口给食，自五月至八月，外围益急，遂及于难。（《太平广记》卷一四五） 

　　●吴尧卿 

　　唐吴尧卿家于广陵。初佣之保于逆旅，善书计，因之出入府庭，遂闻于缙绅间。始为盐铁小吏，性敏辩，于事之利病，皆心记能调，悦人耳目。故丞相李蔚以其能，自首任之。高骈因署尧卿知泗州院，兼利国监，寻奏为刺史。制命未行，会军变，复归广陵。顷之，知浙西院，数月而罢。又知扬州院，兼榷粜使，伪朝授尧卿御史大夫。尧卿托附权势，不问贵贱，苟有歧路。纵厮养辈，必敛衽枉以金玉饵之。微以失势，虽素约为之死交，则相对终日，不复与言。趋利背义如此，权贵无不以贿赂交结之。故不离淮泗，僭窃朱紫，尘污官省，三数年间。盗用盐铁钱六十万缗。时王棨知两使勾务，下尧卿狱，将穷其事，为诸葛殷所保持获全。及城陷，军人识是尧卿者，咸请啗之。毕师铎不许，夜令尧卿以他服而遁。至楚州遇变，为仇人所杀，弃尸衢中，其妻以纸絮苇棺敛之，未及就圹，好事者题其上云：“信物一角，附至阿鼻地狱；请去斜封，送上阎罗王。”时人以为笑端。（《太平广记》卷二五二） 

　　●周迪妻 

　　有豫章民周迪，货利于广陵，其妻偕焉。遇师铎之乱不能去。至是，迪饥将绝。妻曰：“兵荒若是，必不相全。君亲老家远，不可与妾俱死，愿见鬻于屠民，则君归装济矣！”迪从之，以所得之半赂守者求去。守者诘之，迪以实对。群辈不信，遂与迪往其处验焉。至则是首已在于肉案。聚观者莫不叹异，竟以金帛遗之。迪收其余骸，负之而归。（《太平广记》卷二七○） 

　　●高骈 

　　唐高骈尝诲诸子曰：“汝曹善自为谋，吾必不学俗物，死入四板片中以累于汝也。”及遭毕师铎之难，与诸甥侄同坎而瘗焉。惟骈以旧毡苞之，果符所言。后吕用之伏诛，有军人发其中堂，得一石函，内有桐人一枚，长三尺许，身披桎，口贯长钉，背上疏骈乡贯、甲子、官品、姓名，为厌胜之事。以是骈每为用之所制，如有助焉。（《太平广记》卷二八三） 

　　●张守一 

　　张守一者，沧、景田里人也。少怠惰，不事生计，自言能易五金，以溺好利者。其后贫弊，不能自存，乃负一柳箧，鬻粉黛以贸衣食。流转江淮间，吕用之以妖妄见遇，遂来广陵，客于萧胜门下。久不得志，将舍胜去。用之闻之，止之曰：“男子以心诚期物，何患无知己？倘能与用之同，即富贵之事，当共图之。”由是为用之所荐。高骈见其鄙朴，常以真仙待之。及得志，虽僭侈不及用之，贪冒之心特甚。二都建，为左镆鎁军使，累转检校左仆射，其礼敬次于用之。每话道对酌，自旦及暮，不能自舍，诳惑之计，与用之常相表里，以致数年其事不泄。光启二年，伪朝授守一德州刺史。明年，渤海以闽川奏守一，事未受而败。及从杨行密入城，又请为诸将合大还丹，药未就。会有康知柔者，本郑昌图家吏。昌图判户部，以知柔为发运使。院胥伍讽，尝得罪于知柔，鞭之。杨行密入城，讽遂发知柔赃罪二十余事。至是讽及知柔，俱絷于军侯狱。知柔素与守一善，曰：“愿入财以赎罪。”守一即白于杨公，公以守一、知柔洎讽事迹皆不可原，遂命就狱杀之。（《太平广记》卷二八九） 

　　●吕用之 

　　吕用之，鄱阳安仁里细民也。性桀黠，略知文字。父璜，以货茗为业，来往于淮浙间。时四方无事，广陵为歌钟之地，富商大贾，动逾百数。璜明敏，善酒律，多与群商游，用之年十二三，其父挈行，既慧悟，事诸贾皆得欢心。时或整履摇箑，匿家与奴仆等。居数岁，璜卒家。乾符初，群盗攻剽州里，遂他适。用之既孤且贫，其舅徐鲁仁赒给之。岁余，通于鲁仁室，为鲁仁所逐。因事九华山道士牛弘徽，弘徽自谓得道者也，用之降志师之，传其驱役考召之术。既弘徽死，用之复客于广陵，遂縠巾布褐，用符药以易衣食。岁余，丞相刘公节制淮左，有蛊道置法者，逮捕甚急。用之惧，遂南渡。高骈镇京口，召致方伎之士，求轻举不死之道，用之以其术通于客次。逾月不召，诣渤海亲人俞公楚。公楚奇之，过为儒服，目之曰江西吕巡官，因间荐于渤海。及召试，公楚与左右附会其术，得验。寻署观察推官，仍为制其名，因字之曰无可，言无可无不可。自是出入无禁，初专方药香火之事。明年，渤海移稹，用之固请戎服，遂署右职。用之素负贩，久客广陵，公私利病，无不详熟。鼎灶之暇，妄陈时政得失，渤海益奇之，渐加委仗。先是渤海旧将，有梁缵、陈拱、冯绶、董仅、〔俞〕公楚、〔姚〕归礼，日以疏退，渤海至是孤立矣。用之乃树置私党，伺动息，有不可去者，则厚以金宝悦之。左右群小，皆市井人，见利忘义，上下相蒙，大逞妖妄，仙书神符，无日无之，更迭唱和，罔知愧耻。自是贿赂公行，条章日紊，烦刑重赋，率意而为，道路怨嗟，各怀乱计。用之惧其窃发之变，因请置巡察使，采听府城密事。渤海遂承制受御史大夫，充诸军都巡察使。于是召募府县先负罪停废胥吏阴狡兔猾者，得百许人，厚其官佣，以备指使。各有十余丁，纵横闾巷间，谓之察子。至于士庶之家，呵妻怒子，密言隐语，莫不知之。自是道路以目。有异己者，纵谨静端默，亦不免其祸，破灭者数百家。将校之中，累足屏气焉。（《太平广记》卷二九○） 

　　●诸葛殷 

　　高骈嬖吏诸葛殷，妖人吕用之之党也。初自鄱阳，将诣广陵。用之先谓骈曰：“玉皇以令公久为人臣，机务稍旷，获谴于时君，辄遣左右一尊神为令公道中羽翼，不久当降。令公善遇，欲其不去，亦可以人间优职縻之。”明日，殷果来，遂巾褐见骈于碧筠亭。妖形鬼态，辨诈蜂起，谓可以坐召神仙，立变寒暑。骈莫测也，俾神灵遇之，谓之诸葛将军也。每从容酒席间，听其鬼怪之说，则尽日忘倦。自是累迁盐铁剧职，聚财数十万缗。其凶邪阴妖，用之蔑如也。有大贾周师儒者，其居处花木楼榭之奇，为广陵甲第，殷欲之而师儒拒焉。一日，殷谓骈曰：“府城之内，当有妖起，使其得志，非水旱兵戈之匹也。”骈曰：“为之奈何？”殷曰：“当就其下建斋坛，请灵官镇之。”殷即指师儒之第为处，骈命军候驱出其家。是日，雨雪骤降，泥淖方盛，执事者鞭挞迫蹙，师儒携挈老幼，匍匐道路，观者莫不愕然。殷迁其族而家焉。殷足先患风疽，至是而甚，每一躁痒，命一青衣交手爬搔，血流方止。骈性严洁，甥侄辈皆不得侍坐，唯与殷款曲，未尝不废寝忘餐，或促膝密坐，同杯共器。遇其风疽忽发，即恣意搔扪，指爪之间脓血沾染，骈与之饮啗，曾无难色。左右或以为言，骈曰：“神仙多以此试人，汝辈莫介意也。”骈前有一犬子，每闻殷腥秽之气，则来近之。骈怪其驯狎，殷笑曰：“某常在大罗宫玉皇前见之，别来数百年，犹复相识。”其虚诞率多如此。高澞常谓人曰：“争知不是吾灭族冤家！”殷性躁虐，知杨州院来两月，官吏数百人，鞭背殆半。光启二年，伪朝授殷兼御史中丞，加金紫。及城陷，窜至湾头，为逻者所擒，腰下获黄金数斤，通天犀带两条。既缚入城，百姓聚观，交唾其面，燖撮其鬓发，顷刻都尽。狱具，刑于下马桥南，杖至百余，绞而未绝。会师铎母自子城归家，经过法所，遂扶起避之。复苏于桥下。执朴者寻以巨木踣之，驺殿过，决罚如初。始殷之遇也，骄暴之名，寻布于远近。其族人竞以谦损戒殷，殷曰：“男子患于不得遂志，既得之，当须富贵自处，人生宁有两遍死者？”至是果再行法。及弃尸道左，为仇人剜其目，断其舌，儿童辈以瓦砾投之，须臾成峰。（《太平广记》卷二九○） 

　　●又 

　　高骈末年，惑于神仙之术。吕用之、张守一、诸葛殷等，皆言能役使鬼神，变化黄金，骈酷信之，遂委以政事。用之等援引朋党，恣为不法。其后亦虑多言者有所漏泄，因谓骈曰：“高真上圣，要降非难，所患者，学道之人真气稍亏，灵咒遂绝。”骈闻之，以为信然，乃谢绝人事，屏弃妾媵，宾客将吏无复见之。有不得已之故，则遣人先浴斋戒，诣紫极宫道士祓除不祥，谓之解秽，然后见之。拜起才终，已复引出。自此内外拥隔，纪纲日紊。用之等因大行威福，傍若无人，岁月既深，根蒂遂固。用之自谓溪真君，张守一是赤松子，诸葛殷称将军，有一萧胜者，谓之秦穆公附马，皆云上帝遣来，为令公道侣。其鄙诞不经，率皆如此。江阳县前一地祗小庙，用之贫贱时，常与妻止其舍，凡所动静，祷而后行。得志后，谓为冥助，遂修祟之。回廊曲室，妆楼寝殿，百有余间，土木工师，尽江南之选。每军旅大事，则以少牢祀之，用之、守一皆云神遇。骈凡有密请，即遣二人致意焉。中和元年，用之以神仙好楼居，请于公廨邸北，跨河为迎仙楼。其斤斧之声，昼夜不绝，费数万缗，半岁方就。自成至败，竟不一游，扃鐍严然，以至灰烬。是冬，又起延和阁于大厅之西，凡七间，高八丈，皆饰以珠玉，绮窗绣户，殆非人工。每旦焚名香，列异宝，以祈王母之降。及师铎乱，人有登之者，于藻井垂莲之上，见二十八字云：“延和高阁上干云，小语犹疑太乙闻。烧尽降真无一事，开门迎得毕将军。”此近诗妖也。用之公然云与上仙来往，每对骈，或叱咄风雨，顾揖空中，谓见群仙来往过于外，骈随而拜之。用之指画纷纭，略无愧色。左右稍有异论，则死不旋踵矣。见者莫测其由，但搏膺不敢出口。用之忽云：“后土夫人灵仇，遣使就某借兵马，并李筌所撰《太白阴经》。”骈遽下两县，率百姓苇席数千领，画作甲兵之状，遣用之于庙庭烧之，又以五彩笺写《太白阴经》十道，置于神座之侧，又于夫人帐中塑一绿衣年少，谓之韦郎。庙成，有人于西庑栋上题一长句，诗曰：“四海干戈尚未宁，谩劳淮海写仪刑。九天玄女犹无信，后土夫人岂有灵？一带好云侵鬓绿，两行嵬岫拂眉清。韦郎年少耽闲事，案上休夸《太白经》。”好事者竞相传诵。是岁，诏于广陵立骈生祠，并刻石颂，差州人采碑石于宣城。及至杨子院，用之一夜遣人密以健牯五十牵至州南，凿垣架濠，移入城内。及明，栅缉如故。因令杨子县申府：“昨夜碑石不知所在。”遂悬购之。至晚云：“被神人移置街市。”骈大惊，乃于其傍立一大木柱，上以金书云：“不因人力，自然而至。”即令两都出兵仗鼓乐，迎入碧筠亭。至三桥拥闹之处，故埋石以碍之，伪云人牛拽不动。骈乃朱篆数字，帖于碑上，须臾去石乃行。观者互相谓曰：“碑动也。”识者恶之。明日，扬子有一村妪，诣知府判官陈牒，云：“夜来里胥借耕牛牵碑，误损其足。”远近闻之，莫不绝倒。比至失守，师铎之众竟至坏墉而进。常与丞相郑公不叶，用之知之，忽曰：“适得上仙书，宰执之间有阴图令公者。使一侠士来，夜当至。”骈惊悸不已，问计于用之。曰：“张先生少年时，尝学斯术于深井里聂夫人，近日不知更为之否。若有，但请此人当之，无不荠粉若。”骈立召守一语之，对曰：“老夫久不为此戏，手足生疏，然为令公，有何不可！”及期衣妇人衣，匿于别室，守一寝于骈卧内。至夜分，掷一铜铁于阶砌之上，铿然有声，遂出皮囊中彘血，洒于庭户檐宇间，如格斗之状。明日，骈泣谢守一曰：“蒙先公再生之恩，真枯骨重肉矣。”乃躬辇金玉及通天犀带，以酬其劳。江阳县尉薛，失其名，亦用之党也。忽一日，告骈曰：“夜来因巡警，至后土庙前，见无限阴兵。其中一人云：‘为我告高王，夫人使我将兵数百万，于此界游奕，幸王无虑他寇之侵轶也。’言毕而没。”群妖闻之大喜悦，竞以金帛遗之。未久，奏薛六合县令。用之又以木刻一大人足，长三尺五寸。时久雨初霁，夜印于后土庙殿后柏林中及江阳县前，其迹如较力之状。明日，用之谓骈曰：“夜来有神人斗于夫人庙中，用之夜遣阴兵逐之，已过江矣。不尔，广陵几为洪涛。”骈骇然，遂以黄金二十斤，以饷用之。后骈有所爱马死，园人惧得罪，求救于用之。用之乃又见骈曰：“隋将陈杲仁，用之有事命至淮东，杲仁诉以无马，令公大乌，（骈良马名。）且望一借。”顷刻，厩吏报云：“大乌黑汗发。”骈徐应之曰：“吾已借大司徒矣。”俄而告毙。初，萧胜纳财于用之，求知盐城监。骈以当任者有绩，与夺之间，颇有难色。用之曰：“用胜为盐城者，不为胜也。昨得上仙书云，有一宝剑在盐城井中，须用灵官取之。以胜上仙左右人，欲遣去耳。”骈俯仰许之。胜至监数月，遂匣一铜匕首献于骈。用之稽首曰：“此北帝所佩者也，得之则百里之内，五兵不敢犯。”骈甚异之，遂饰以宝玉，常置座隅。时广陵久雨，用之谓骈曰：“此地当有火灾，郭邑之间悉合灰烬。近日遣金山下毒龙，以少雨濡之，自此虽无大段烧，亦未免小小惊动也。”于是用之每夜密遣人纵火，荒祠坏宇，无复存者。骈当授道家秘法，用之、守一无增焉，因刻一青石，如手扳状，隐起龙蛇，近成文字：“玉皇授白云先生高骈。”潜使左右置安道院香几上。骈见之，不胜惊喜。用之曰：“玉皇以令公焚修功著，特有是命，计其鸾鹤，不久当降。某等此际谪限已满，便应得陪幢节，同归真境也。他日瑶池席上，亦是人间一故事。”言毕，欢笑不已。遂相与登延和阁，命酒骰，极欢而罢。后于道院庭中，刻木为鹤，大如小驷，鞯辔中设极捩，人或逼之，奋然飞动。骈尝羽服跨之，仰视空阔，有飘然之思矣。自是严斋醮，练金丹，费耗资财，动逾万计。日居月诸，竟无其验。（《太平广记》卷二九○） 

　　高骈遣其将张璘、梁瓒。（《资治通鉴考异》卷二四乾符六年正月） 

　　初，黄巢将蹂践淮甸，委师铎为先锋，攻胁天长，累日不克，师铎之志沮焉。及巢北向，师铎遂降勃海。（《资治通鉴考异》卷二四乾符六年正月） 

　　广明元年七月，黄巢自采石北渡，直抵天长。时城内土客诸军尚十余万，皆良将劲兵，议者虑狂寇有奔犯关防之患，悉愿尽力死战。用之等虑其立功之后，侵夺己权，谓勃海曰：“黄巢起于群盗，遂至横行，所在雄藩，望风瓦解，天时人事，断然可知。令公既统强兵，又居重地，只得坐观成败，不可更与争锋。若稍损威名，则大事去矣。”勃海深以为然，竟不议出军，巢遂至北焉。初，巢寇广陵也，江东诸侯以勃海屯数道劲卒，居将相重任。巢江海一逋逃耳，固可掉折而擒之。及闻安然渡淮，由是方镇莫不解体。（《资治通鉴考异》卷二四广明元年七月） 

　　自五月十二日出东塘，至九月六日归府，九十余日，禳雉雊之变也。（《资治通鉴考异》卷二四中和元年五月） 

　　寿州刺史张敖。（《资治通鉴考异》卷二五光启二年十二月） 

　　高邮镇遏使张神剑。（《资治通鉴考异》卷二五光启三年四月） 

　　中和三年，高骈差梁缵知和州。缵以孙端窥伺和州已久，不如因而与之，以责其效。骈强之，既行，果为端所败。及归，和州寻陷于端。（《资治通鉴考异》卷二五光启三年四月） 

　　六月癸卯朔，秦彦命郑汉璋等守诸门。（《资治通鉴考异》卷二五光启三年五月） 

　　后十一月。（《资治通鉴考异》卷二五光启三年十二月） 

　　四月癸未朔。甲申，儒陷扬州。（《资治通鉴考异》卷二五文德元年四月） 

