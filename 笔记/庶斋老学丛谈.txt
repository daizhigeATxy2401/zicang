庶斋老学丛谈 元 盛如梓
    ●卷一
    金大安元年，河清上下数百里。次年庚午，我太祖皇帝经略中原，以应受命之符。耶律柳溪诗集云：“角端呈瑞移御营，扌益亢问罪西域平。”注云：“解端，日行万八千里，能言，晓四夷之语。”昔我圣祖皇帝出师问罪西域，辛巳岁夏，驻跸铁门关。先祖中书令奏云：“五月二十日晚，近诗人登山见异兽，二目如炬，鳞身五色，顶有一角，能人言，此角端也。当于见所备礼祭之，仍依所言则吉。”此天降神物，预言吉征也。
    圣朝开创之初，雪不<角┦>那颜为领军霸都侍卫，睿宗西征，武勇无敌，所至成功。及平中原，受汴降，今棠阴如故。宪宗在位，以公之子兀良合台为征蛮大元帅，子阿术佐之，统兵由蜀道征大理、交趾，斡腹湖广，南方震惊。甲寅年，云南诸国三十七部金齿乌蛮等悉皆归附。至己未年，世祖渡江，元帅父子七八年于外，方会合班师。至元十一年，上命伯颜丞相统兵过江，阿术平章首渡南岸，收附鄂州沿江诸郡。次年秋七月，平章拜左相，奉诏分兵镇遏扬州。又次年秋，两淮州郡续续归附。惟公三世，开疆拓土，战勋为多。今云南立行省宣司路府州县，置官署吏，声教所及，举为化内，皆丞相父子之功。曩使臣回自交趾，诸夷怀慕，犹问平安。先帝推恩，三世俱封河南王，谥忠定、武毅、武定。今河南省丞相吉公，武定王之子，亦已封王，诏书褒美，卓冠古今。王之子集贤学士南谷公，以世其家。天之报于元勋者，功名富贵传之子孙无穷矣。
    世祖皇帝欲平江南，诸老以东南为谏者数人，耶律丞相独不谏，曰；“此举必取。今谏者日后定羞了面皮。”公明天文，知气运历数而然。（王元礼郎中说）
    耶律文献公子，中书令湛然居士，孙丞相双溪，曾孙宣慰柳溪，四世皆有文集，共百卷，行于世。柳溪在扬日，委草丞相行状。尝观刘后村状《真西山行实奏穆陵》谓“耶律某建平南之策”，于时已有此议。中书令国初时扈从西征，行五六万里，留西域六七年，有《西游录》述其事，人所罕见，因节略于此：“公戊寅春三月，出云中，抵天山，涉大碛，逾沙漠，达行在所。明年，大举西伐，道过金山。时方盛夏，雪凝冰积，斫冰为道，松桧参天，花草弥谷。金山而西，水皆西流入海。其南有回鹘城，名别石把。有唐碑，所谓瀚海军。瀚海去城数百里，海中有屿，其上皆禽鸟所落羽毛。城西二百里有轮台县，唐碑在焉。城之南五百里有和州，即唐之高昌，亦名伊州。高昌西三四千里，有五端城，即唐之于阗国。河出乌白玉。过瀚海千余里，有不剌城。不剌南有阴山，东西千里，南北二百里。山顶有池，周围七八十里。池南地皆林檎，树阴蓊翳，不露日色。出阴山，有阿里马城。西人目林檎曰阿里马，附郭皆林檎园，故以名。附庸城邑八九，多葡萄梨果，播种五谷，一如中原。又西有大河，曰亦列。其西有城，曰虎司窝鲁朵，即西辽之都，附庸城数十。又西数百里，有塔刺思城。又西南四百余里，有苦盏城、八普城、可伞城、芭榄城。苦盏多石榴，其大如拱，甘而差酸，凡三五枚绞汁盈盂，渴中之尤物也。芭榄城边皆芭榄园，故以名。其花如杏而微淡，叶如桃而差小。冬季而花，夏盛而实。八普城西瓜大者五十斤，长耳仅负二枚。苦盏西北五百里，有讹打剌城，附庸城十数。此城渠酋常杀命吏数人，商贾百数，尽掠其财货，西伐之举由此也。讹打剌西千余里，有大城，曰寻思干。寻思干者，西人云肥也。以地土肥饶，故以名。甚富庶，用金铜钱无孔郭。环城数十里皆园林，飞渠走泉，方池圆沼，花木连延，诚为胜概。瓜大者如马首。谷无黍糯大豆。盛夏无雨。以葡萄酿酒。有桑不能蚕。皆服屈句。以白衣为吉，以青衣为丧服，故皆衣白。寻思干西六七百里，有蒲华城。土产更饶，城邑稍多。寻思干乃谋速鲁蛮种落梭里檀所都，蒲华、苦盏、讹打剌城皆隶焉。蒲华之西有大河，西入于海。其西有五里犍城，梭里檀母后所居，富庶又盛于蒲华。又西濒大河有班城，又西有砖城。自此而西，直抵黑色印度城，亦有文字，与佛国字体声音不同，佛像甚多，不屠牛羊，但饮其乳。土人不识雪。岁二熟麦。盛夏置锡器于沙中，寻即铄。马粪堕地沸溢。月光射人如夏日。其南有大河，冷于冰雪，湍流猛峻，注于南海。土多甘蔗，取其液酿酒熬糖。印度西北有可弗义国，数千里皆平川，无复丘垤。不立城邑，民多羊马。以蜜为酿。此国昼长夜促，羊膊熟，日已复出，正符唐史所载骨利干国事，但国名不同，岂非岁时久远，语音讹舛？寻思干去中原几二万里，印度去寻思干又等，可弗义去印度亦等，虽萦迂曲折不为不远，不知几万里也。
    《湛然居士集》有河中府诗十首。寻思干城，西辽称河中府。咏其风景云：“开>缶尊>倾美酒，掷网得新鱼。酿酒无输课，耕田不纳租。避兵开邃穴，防水筑高台。六月常无雨，三冬却有雷。园林无尽处，花木不知名。冲风磨旧麦，悬碓杵新粳（西人用风磨如南方水磨，舂则悬杵）。春月花浑谢，冬天草又生。每春忘旧闰，随月出新年。强策浑心竹，难穿无眼钱。食饭秤斤卖，金银用麦分。黄橙调蜜煎，白饼糁糖霜。救旱河为雨，无衣垅种羊。”余尝阅《唐会要》有垅种羊，未之信，观此信有之。公自注西人不计闰。又《赠高善长》诗云：“一住十余年，物我两相忘。”
    许献臣佥事说，益吉剌日不落，只一道黑气遮日。煮羊膊熟，日又出也。保定刘敬之往任断事官，亲见之。此亦符唐史骨利干国事，但地名又不同，或有沿革。观此则日月不出入乎地中，绕北极之下以为昼夜，信而有证。刘梦得、苏子瞻皆有《罗浮夜半见日》诗，恐此山正与彼对，但不知相去几千万里也。
    张橘轩先生，寓轩相公父也。有《杂录》云，凤翔古雍州，秦穆公羽阳宫故基存焉。其瓦有古篆“羽阳千岁”字，昔云中马胜公得之。方仅数寸，贮以囊，虽兵革患难，至于饮食坐卧，未尝少离，其好古一至于此。近有士人得一砚于湖南，上有此四字，持以问余。举此告之，仍以宝刻丛章证之。阴字在砚之左，字书奇古，非铜雀所能及。屡见铜雀砚皆有阳字，纪建安十三年造。尝闻其土著人瓦甚大，每片可为四砚，则平日所见皆伪也。荆公诗亦尝辨之。
    寓轩先生说，八作司见收星落石一块。色白如玉，大如鹅卵。上有篆字十余，不可识，印其文于书帙上。余阅《笔谈》，“常州，治平元年，有声如雷，星大如月，再震而移，三震而坠。久之，视其所，乃得一丸石，其大如拳，其色如铁。”二石皆落星也，形同而色有黑白，何耶？
    《易》，解最多，或以卜筮，或以性理，然其大疑大惑，多不可晓。圣人之言，其语同则其说同。“元亨利贞”，乾、坤、屯、随、临、革、无妄七卦辞也。如何独以乾为四德，余卦则不然，辞同而说异。圣人之意，恐不如此。文言四德，是鲁穆姜释随卦辞。欧阳公《童子问》反覆详尽，盖欲释学者之疑。晦庵先生《易说》云：“人自有合读底书。某才见人说看《易》，便知他错了，未尝识那为学之序。圣王崇《诗》《书》《礼》《乐》以造士，未尝言《易》，《易》自别是一个道理，不是教人底书。某枉费许多年工夫。”
    说《易》者每引《连山》、《归藏》，不知其为伪书。《隋史》：刘炫聪明博学，牛宏购求天下遗书，炫伪造书百余卷，题为《连山易》《鲁史记》等。录上送官，取赏而去。后有人告之，经赦免死，坐除名。《归藏》，《隋志易序》云汉初已亡。按，晋《中经》有之，惟载卜筮，不似圣人之旨，取备殷易之阙。观此又安知其非伪耶。蔡季通已尝说《连山》《归藏》不传。
    康节言：“孟子著书未尝言《易》，其间易道存焉。”
    先儒谓：“《学易》当于羲皇心地上驰聘，毋于周孔足迹下盘旋。”
    康节曰：“《春秋》者，孔子之刑书也。”又曰：“《春秋》者为君弱臣强而作，故谓之名分之书。”“春王正月”，胡文定公谓：“以夏时冠月，以周正纪事。”晦庵以为不如此。然宗之者众。或谓皆寅正纪事，近世戴岷隐诸公皆是此说。或以为无所谓例，无所谓褒贬，夫子据鲁史直笔而书，此说晦庵亦曾说了。或以为《六经》所书皆寅正，平王东迁后，以子为正，鲁亦以子为春。或以为正月非正月也，不书王无以知其为十一月。未知孰是。晦庵谓“某所以都不敢信诸家解，除非是得孔子还魂亲说出”。
    左氏，晦庵以为楚人，项平庵以为魏人。
    叶石林谓左氏鲁史臣之后，虽未必见当时孔子所约之言，而多知鲁事。公谷则受学于孔门弟子者也。创立凡例时，亦有及其事者，因其闻而得之也。今经之目既不可见，而义又无显然以告后世者，千载之下，凭空文臆断，而议圣人深严精微之法，以必其合，可乎。
    成公十七年，范文子自鄢陵克敌而还，使祝宗祈死，曰：“君骄侈而克敌，是天益其疾，难将作矣。使我速死，无及于难。”范氏之福也，六月戊辰卒。昭公二十五年，公孙于齐次于阳州，叔孙昭子自阚归，见平子，平子稽颡曰：“苟使意如得改事君，所谓生死而肉骨也。”昭子之齐，与公言平子有异志。昭子耻于见欺，十月辛酉，使祝宗祈死，戊辰卒。二子思免于患，见几而作，可谓勇矣。皆卒于戊辰之日，异哉。
    僖公十九年，宋襄公使邾文公用曾阝子于次睢之社。司马子鱼曰：“古者六畜不相为用，小事不用大牲，而况敢用人乎？今一会而虐二国之君，又用诸淫昏之鬼，将以求霸，不亦难乎？得死为幸。”泓之战，伤股，而卒用之者，公谷谓叩其鼻以血社也。左氏注：“以人代牲。”未知孰是。《汴梁记》，睢水有袄神庙。昭公十年，季平子伐莒，取更阝献俘，始用人于亳社。臧武仲在齐闻之曰：“周公其不飨鲁祭乎。”其后果逐。昭公十一年，楚灵王灭蔡，用隐太子于冈山。申无宇曰：“不祥。五牲不相为用，况用诸侯乎。”后于乾溪自缢。
    左氏载息夫人事，为楚文王生堵敖及成王，犹未言。故王维诗云：“看花满眼泪，不共楚王言。”胡曾云：“感旧不言长掩泪，只缘翻恨有华容。”杜牧云：“细腰宫里露桃新，脉脉无言几度春。”皆祖其说。余谓息妫既为楚子生二子，衽席之间已非一夕，安得未言。晋景公病，将食麦，张如厕，陷而卒。国君病何必如厕，假令如厕，岂能遽陷而卒。此皆文胜其实，良可发笑。
    叔孙豹适齐，及庚宗，遇妇人，使私，为食而宿焉，生子曰竖牛。朱温掠地宋亳，与逆旅妇人野合，而生友。后二人为二子杀身破家。二事却相类，余阅世似此者多，不能谨一时之独，适足贻千载之笑。末三，盗贼，固不足责，而谓叔孙穆子为之乎。
    《左氏》载《正考父鼎》铭云：“一命而偻，再命而伛，三命而俯。循墙而走，亦莫余敢侮。”《庄子》云，“正考父一命而伛，再命而偻，三命而俯，循墙而走”。《左氏》作“偻伛”，《庄子》作“伛偻”，其文颇顺。林竹溪云，“伛”，背曲；“偻”，腰曲。
    昭公十七年冬，有星孛于大辰。郑裨灶言于子产曰：“宋卫陈郑将同日火，若我用玉瓒，郑必不火。”子产弗与。明年夏五月壬午，宋卫陈郑皆火。裨灶曰：“不用吾言，郑又将火。”郑人请之，子产曰：“天道远，人道迩，灶焉知天道。”遂不与。郑不复火。二十四年五月乙未朔，日有食之。梓慎曰：“将水。”昭子曰：“将旱。”秋八月旱。梓慎之占有差，裨灶之言有不中。
    前辈谓井田之法，如画棋局，有丘陵原隰，必不可行，遂谓井田不可行于后世。襄公二十五年，楚掩为司马，子木使庀赋，掩《书土田》有曰：“度山林，鸠薮泽。町原防，井衍沃。”东莱先生曰：“原防之间，其地不得方正如井田，则别为小顷町。至衍沃平美之地，则用井田之法。”先王之制，曷尝概之以棋局之画哉。近观《石洞纪闻》有以：“方里而井”，是一里画为一井。古人所井者，只是中原平旷之地。若地势高低处如何井得，想江南只用贡法，掩之说偶忘之矣。
    陈后山谓杜子民言大亻丕，今黎阳是也。洚水，安阳河是也。大陆，邢州巨鹿泊也。九河者，分为支流。逆河者，为潮水逆行。余以《近世书解》考之，九河、逆河包沦入海，不可寻考。又以今日观之，河自淮入海矣。后山又谓瓠子在雷泽黄河故道，今名沙河，其西北犹有瓠冈。
    《禹贡》三江余于《嘉定集》已尝言之。中江为震泽害，傅同叔谓禹塞之，今东塌是也。余谓使禹塞之，《书》必不曰“东为中江入于海，”必塞之于后世。嘉定交代贡仲坚谓钱王塞之，其说有理。王据两浙时，多兴水利。
    《书》之百篇，倭国犹有本。欧阳公《日本刀歌》云：“徐福行时书未焚，逸书百篇今尚存。令严不许传诸国，举世无人识古文。”汤东涧跋曰，日本僧{艹仍}书。朱文公言，闻外国《书》逸篇皆全。其释孟子尽心一条，亦托外国本以备考。今北峰之子行果为予言，{艹仍}来中国，见六经之本不同，既归，模其国中本，遣高弟僧护行，以送吴赵知旧。中流失舟，{艹仍}以丧其弟子，误谓此书不当入中国，以致于此。
    刘元城先生云：“《书皋陶谟》‘无教逸欲有邦’，古本作‘亡敖逸欲有国。’”引《汉书》为证。又曰：“六经中似此等甚多。”郑夹氵祭著《书辨讹》、《诗辨妄》，二书详悉，有益学者。但相承已久，不能遽改。近年婺王鲁斋著《书疑》，长沙易公著《易举隅》，发明尤多，皆先儒之所未言，于以见学无止法。
    “庭燎”，《诗传》云：“大烛也。”或引齐桓公“庭燎之百”，注者谓古制，未得而闻。要以物百枚缠束之，用松苇竹，灌以脂膏焚之，烟焰灰烬，殊为不经，古制必不如是。学校秋丁，尤非所宜，不若多设灯炬木烛为佳。木烛高五尺，下有座，上用铁盘，燃以膏油。若以松苇竹百枚缠束之，炬火也，非烛也。又据《字书》“桦”字，以其皮卷之，裹松脂，燃以为烛，此却有理，胜缠竹苇矣。
    齐地有虫，类蚯蚓。大者人谓之巨白，善孽地以行。孟子所谓“吾必以仲子为巨擘焉”（孽字作擘），即蚯蚓之大者也。故谓蚓而后充其操者也。（见晁氏客语）
    王滹南曰：“圣人之意或不尽于言，亦不外乎言。不尽于言而执其言以求之，宜其失之不及也；不外乎言而离其言以求之，宜其伤于太过也。”
    《史记》初看，窃怪语多重复，事多夸诞。及看子由《古史》，删除简当，固为奇特。然称太史公为人浅近而不学，疏略而轻信，又怪其贬之太过。况是时书籍未备，诸子杂行，有未暇详考。其易编年而为纪传，其法一本子《书》，后世莫能易。洪容斋云：“《太史公书》若褒赞其高古简妙，殆是模写日星之光辉。”多见其不知量，近年得滹南《经史辨惑》，论《史记》者十一卷，采摭之误若干，取舍不当若干，议论不当若干，姓名字语冗复若干，文势不接若干，重叠载事若干，指瑕摘疵，略不少恕。且有迁之罪不容诛矣之辞。吁，太史公初意，岂期如此。可哀也已。洪则专取其长，王则专攻其短，人之好恶不同。及观晦庵先生《语类》云：“司马迁才高识亦高，但粗率。《史记》疑当时不曾删改脱稿。”又谓“《史记》恐是个未成底文字，故纪载无次序，有疏阔不接续处。”先生之说，察而恕矣。又以众说质之本传其与任安书明说“凡百三十篇，成一家之言，草创未就，适会此祸”。观此则为未脱稿明矣，责之者谅此可矣。
    班固尝讥迁：“论大道则先黄老而后六经，叙游侠则退处士而进奸雄，述货殖则崇势利。而羞贫贱。”后世爱迁者以此论为不然，谓迁感当世，愤其身，有所激而言，非诚然也。当武帝之世，表章儒术，罢黜百家，宜乎大治，而穷奢极侈，海内凋弊，不若文景尚黄老清静，天下饶给，所以先黄老而后六经。武帝用法深刻，臣下当诛得以货免，迁遭李陵之祸，家贫无财自赎，交游莫救，卒陷腐刑。其进奸雄者，叹无朱家之伦，不能脱己于祸；其羞贫贱者，自伤以贫不能免刑。故曰，“千金之子，不死于市”。固不察其心而骤讥之，过矣。
    《路史》秦皇氏注，《春秋命历》云：“自开辟至获麟，二百二十七万六千岁，分为十纪。”《乾凿度》及《春秋元命苞》皆云：“二百七十六万七千年”。《广雅》因之，均为诞妄。夫二十九万一千八百四十岁，而及太素冥茎，此道之根本也。尝举以问陈月观先生，云：“康节《皇极经世书》十二万九千六百年，只是此数。帝尧即位之年，甲辰已在午。”又举以问一前辈，云：“《路史》不足观，仅可糊壁。”余闻之矍然，观其引援该博，无书不读；且文字奇古，未易及也。曾搏斋为作传，叙其“述作非止一书，博学如斯，古今有几”，此语甚失忠厚之意。《皇王大纪》自人皇氏以后所叙世氏与《路史》不同。其述作之法，本乎康节，以《易》、《书》、《诗》、《春秋》为据。谓康节之数精极天地，必不妄以尧即位甲辰为准，用之以表时序事，庶可传信。此书五峰先生成于绍兴辛酉；《路史》，罗先生于乾道庚寅成。
    范晔，泰之子也。家世文学。父祖易攵历，并有名前代。泰能使王弘推让大权，晔乃助义康为逆，被诛。籍其家，乐器服玩，并皆珍异；妓妾不胜珠翠，其母则居止单陋，弟子冬无被，叔父单布衣。至市临刑，家人悉至。晔见妻则笑，见母呼泣而晔无言，见妓妾乃悲涕流连，是为不忠不孝之人。后世乃读其《后汉书》安得大手笔重为修纂？削其名可也。昔文伯之丧，朋友诸臣未有出涕，内人皆行哭失声，其母以为必多旷于礼，据其床而不哭。晔之诛不足以塞其罪。
    《晋史》多幽冥鬼怪谬妄之言，取诸《幽冥录》、《搜神记》等书，不知诚有其事否乎？
    《宋史》：徐广年过八十，犹岁读《五经》一遍。
    谢侨，出之族，尝一朝乏食，其子启欲以班史质钱。侨曰：“宁饿死，岂可以此充食乎？”
    孙子曰：“解杂乱纷纠者，不控拳。”注曰：“拳与[B123]同，攘臂绳也。今胸袖手圈。言解斗者当善以手解之，不可用[B123]也。然下句已有救斗者不搏扌戟，上句恐别有意。或如龚遂乱绳之说，与人斗者何暇先用袖圈。然《史记》文意及注皆不同，“控拳”作“控搭”子由《古史》亦然。
    先贤云：“高祖其势可以守关，不放入项王。然须放他入来者，有三事：一是有未坑二十万秦子弟在外，恐内有父兄为变；二是汉王父母妻子在楚；三是有怀王。”今考之史，项王坑降卒二十万于新安之后，方破关入秦，汉王已王汉中，出定三秦。至彭城之战，父母妻子方在楚，入关时尚在沛。怀王之说亦恐未然。子婴降，诸将请诛之。沛公曰：“始怀王遣我，以能宽容，且杀降不祥”沛公重德于怀王何有嫌疑。项王弑义帝，汉王为发丧，告诸侯伐楚。三说甚失照管，因笔于此。
    《前汉书》有《刑法志》无《兵志》，《后汉书》《刑法志》亦无。《隋》、《晋书》俱有《刑法志》。《唐书》有《兵志》，又有《刑法志》。
    《通鉴》：梁武帝天监十三年，用魏降人王足计，堰淮水灌寿阳。调役夫及战士共二十万，南起浮山，北抵石，依岸筑土，合积中流。十四年四月，将成而复坏。或言蛟龙能乘风雨破堰，其性恶铁，乃运铁数千万斤沈之，亦不能合。又伐木为井干，填以巨石，加土其上。缘淮百里内，木石无巨细皆尽。十五年四月，堰成，长九里，下广一百四十丈，上广四十五丈，树以杞柳，军垒列居其上。九月淮水暴涨，堰坏，其声如雷，闻三百里，沿淮城戍村落十余万口，皆漂入海。初魏人甚患之，将攻堰，李平以为不假兵力，终当自坏，此达理之论也。近年吉水周衡斋著《通鉴论断》，归咎于张豹之不修堰，平岂真有先见，不幸而言中。余谓周公未尝至淮，不知淮流之险。四渎者天所以节宣其气，人力岂能胜？平真有所见也。据《都梁志》云：“水落时旧基皆出，广仅二十丈，长不过二里。又自其处至浮山，尚二百余里。浮山去寿阳四百里，不可得而灌。”旧志所载亦因前史夸诞而述之，未可尽信。
    《通鉴》，陈后主至德四年，吐谷浑可汗夸吕在位百年。窃怪其在位之久。以岁月考之，夸吕自梁武帝大同六年庚申立，至陈后主至德四年丙午，方得四十七年，其误明矣。《纲目》、《本末》皆同，以讹相承，有误学者。据《唐书》，吐谷浑自晋永嘉时有国，至龙朔三年吐蕃取其地，凡三百五十年乃绝。然偏方裔夷，亲见晋、宋、齐、梁、陈、隋、唐七朝禅代，抑岂偶然？又不可与十六僭伪同日而语也。
    嬴秦转而吕政，并六国，称皇帝，十三年而社稷为墟。典午转而牛氏，江东乃百余年。盖始皇不仁，晋元帝犹贤乎彼。曹操篡汉，子孙戕于司马氏。司马氏骨肉自相屠戮，出乎尔者，反乎尔者也。高齐宇文周亦如之。隋文以诈取于周，炀帝弑父而纂，仅十三年身死人手，故曰“秦隋”。
    汉末党事起。袁闳筑土室而居，自牖纳饮食，潜身十八年而卒。申屠蟠因树为屋，绝迹梁砀之间。司马氏纂魏，范粲称疾不出，寝于所乘车，足不履地凡三十六年，寿八十四岁终于车中。三子全身远害，志趣一同，善于避祸者也。
    商鞅亡至关下，欲舍客舍。舍人曰：“商君之法，舍人无验者坐之。”叹曰：“为法之弊，一至此哉！”刘毅为王镇恶所攻，夜投牛牧佛寺。寺僧拒之曰：“昔亡师容桓蔚，为刘卫军所杀，今实不敢容异人。”毅叹曰：“为法自弊，一至于此！”二人智穷力尽，适相似也，可发千载一笑。
    王斗对齐宣王曰：“王爱民不如尺觳。以尺觳为冠，不使左右便辟，必使工者，以其能也。今王治齐，非左右便辟不使也，故曰：‘不如爱尺觳。’”宣王谢曰：“寡人有罪。”于是举士五人任官，齐国大治。引喻亲切，其利博哉。
    晋平公问于叔向曰：“国家之患，孰为大？”对曰：“大臣重禄不极谏，小臣畏罪不敢言，下情不上通，此患之大者。”公曰：“善。”于是下令曰：“吾欲进善，有谒而不通者，罪至死。”
    班固傅司马相如事，杨诚斋辨明详切，非草草读书者比。第以“赀”为“郎”，谓“输货而得仕”，与诸家解不同，未知孰是。
    杨敞为丞相，霍光使田延年报敞废昌邑王事，敞惊惧，不知所言。其妻谓敞曰：“犹豫无决，先事诛矣。”即从之。令狐亘贬吉州，齐映为江西观察按部，亘轻映后进。其妻曰：“君以白头走小生前，不抹首属戎器迎之？”映以为恨，奏其前过，贬衢州别驾。吁，二公俱以妇言是用，而一得一失，有智愚存焉。
    蔡义以明经给事大将军幕府，家贫步行，好事者相合为义买犊车乘之，后代杨敞为相。胡建，天汉中守军正丞，贫无车马，步与走卒起居。盛唐时仕于朝而无马者，官借之。
    贾谊生遇明时，有天资，有学力，年十八为吴公客，二十余文帝召为博士。年少气锐，是以绛灌等毁之。及谪长沙，召为梁太傅，陈政事疏言皆验，汉廷诸臣无能及之，时二十五六也。其死也，方三十三岁，文帝犹思其言。使天假之年，必大有可观。史臣谓其通达国体，虽古之伊管不能过。后世可及之者，诸葛孔明而已，未出茅庐，三分天下，时方二十三岁。
    后汉魏桓不肯仕，卿人勉之，曰：“干禄求进，行其志也。方今后宫千数，其可损乎？左右权豪，其可去乎？使桓生去而死还，于诸子何有哉？”
    《萧何传》不言律令，《李邕传》无一字及笔札，《五代刘句传》不书修唐史。
    墨允、墨智，乃伯夷、叔齐也。
    越有君子军六千人。石勒集衣冠人物，别为君子营。
    姑蔑故城，即今之龙游县。姑蔑墓在东华山偃王庙后，庆元间为人所发，其间古物充刃，随即灰散，惟数瓦缶不坏，水满其中，又并其埋铭碎而弃之。惜哉！衢人以其砖为砚。韦昭注《国语》，谓“姑蔑，今之太湖”，非也。
    巫山神女庙两庑碑文，皆言神助禹开峡有功，是以庙而祀之，极诋宋玉云雨之妄。余谓与扬州后土韦郎事相似。旧塑绿衣年少于旁，明道以其亵渎，遂撤去之。不特此二事，月宫姬娥初无此说，诞妄始于《淮南子》，汉人从而传之，唐宋文人又从而诗之、歌之。史先生《斋占毕》论之详矣。
    陆机、云兄弟，托身于成都王颖。叶石林《避暑录》云：“当危乱之世，贪权喜功，虽欲苟全可乎。”斯言是也。谓卢志称其父祖名，机怒，亦称卢之父祖名以报，河桥之败，志因赞之，父子兄弟皆诛死。余谓此说非也，使机当日无此语亦被祸，不思机乃亡国人。至中原在贾谧二十四友之列，及诛谧，机亦有功，人得以议之。伦将篡位，机在中书，九锡文禅诏亦与焉，减死徙边，遇赦而止。晋室多故，机不识时，昧乱邦不居之戒，欲取功名图富贵，愚矣。顾荣、戴若思等，劝其还吴，孙惠劝其让都督于王粹，皆不从。机之祸其在此矣。故志等得以害之。其《豪士赋》有云：“身危由于势过，而不知去势以求安；祸积起于宠盛，而不知辞宠以招福”，适足以自道也，哀哉。
    嵇、阮齐名，皆博学有文，然二人立身行已有相似者，有不同者。康著《养生论》，颇言性情。及观《绝交书》，如出二人。处魏晋之际，不能晦迹韬光，而傲慢忤物；又不能危行言逊，而非薄圣人，竟致杀身，哀哉！籍诗云：“宁与燕雀翔，不随黄鹄飞。黄鹄游四海，中路将安归。”刘后村云：“非谓甘为燕雀，自伤其才大志旷，无所税驾。以史观之，此是其全身远害之术。而寓之诗，其放荡不检，则甚于康。不罹于祸者，在《劝进表》也。”
    晋范坚迁尚书右丞，是时廷尉奏殿中帐吏邵广盗官幔三张，合布三十匹，当弃市。二子宗云，乞没为官奴，赎父命。尚书朱映议：“天下人父无子者少，一事遂行，便成永制，恐死罪之刑，自此而弛。”坚同映议。时议者以广为钳徒，二子没入，足以惩艾。使百姓知父子之道，圣朝有垂恩之仁，可特减广死刑，二子为官奴，不为永制。坚驳之曰：“淳朴浇散，刑辟乃作。刑之者所以止刑，杀之者所以止杀，未有行小不忍，而轻易典刑者。许宗等所乞，宥广之死，若有宗比不赎父者，岂得不摈绝人伦。今云不为永制，臣以为王者之作，动关盛衰；颦笑之间，尚慎所加。况于国典可亏。人之爱父，谁不如宗。今既许之，将来诉者不以为例。交兴怨ゥ。此为施一恩于今，开万怨于后也。”成帝从之，正广死刑。
    《南史》崔慰祖，得父时假贳文疏曰：“彼有自当见还，彼无吾何言哉。”乃皆焚之。
    姚兴遣尚书郎韦宗，使于亻辱檀。与宗论六国纵横三家战争之事，远言天命废兴，近陈人事成败，机变无穷，辞致清辨。宗出而叹曰：“命世大才，经纶名教者不必华宗夏士；拨烦理乱，亦未必八索九丘。五经之外，冠冕之表，复自有人。”
    《宋史》载韩胄用事时，其诞日高似孙献诗九章，每章用一“锡”字。辛弃疾以词赞其用兵，则用司马昭假黄钺异姓真王故事。是诚何心哉？士大夫所守必正，可仕则仕，可止则止，一以孔孟为法，斯不失为君子。如疏寮稼轩，负大文名，而有此作，秽名史册，悲夫。
    赵南仲兄弟平李全日，参议官则全子才，有蒋山僧见全喜甚，曰：“逆全诛矣。”问其故，曰：“公之姓，贼名也；公之名，贼姓而少一[C010]，合姓名而观，是倒悬李全而无左臂也。”其说果验。
    宋甲戌十一月廿四日，李中书奏：“有小夫溺于祥曦殿前。”问其人乃朱舍人厅王姓者，乞下有司追治。吁！此国亡之兆也。夷射姑之事，尚致邾庄公之卒，况实事而李公亲见乎？
    ●卷二
    今之扬州，秦为广陵县，汉为广陵郡。扬州治所，或在历阳，或在寿春，或在建康，广陵皆非所统。隋开皇初方改为扬州，其城即今宝，城周三十六里，因吴王濞之都也。今扬州城，乃后周显德五年于故城东南隅改筑，周二十余里。大市东南角，俞生家穿井，犹有船版；路学采芹亭后开亢得岸桩娑罗木，教授刘青溪取为器用。郡城因革，塞河道，平丘阜，成街市，理势然也。如开明桥之类，皆因旧徙置。
    《庐江郡志》载氵巢湖事：昔有巫媪居县，有老叟曰：“石龟口出血，此地陷为湖。”未几有人以猪血置龟口，巫媪见之南走，其地遂陷。然东汉永平十九年秋七月，澡湖出黄金（注：氵巢，子小反，县名），在合淝东南，则城陷之说妄矣。西南夷邛都县地陷为湖，因名邛池。注引李膺《益州记》：邛都县有老姥家贫，每食有小蛇在床，姥怜而食之，后长丈余。令有骏马，蛇吸杀之，令怒杀姥。蛇为姥报仇，每夜闻风雷之声四十余日，百姓相见咸惊语：“汝头那戴鱼。”是夜方四十里俱陷为湖，唯姥宅无恙，至今犹存。氵巢湖地陷，并缘于此。
    禹门化龙，诗家常用。白乐天有“龙门点额意何如”之句。类书引《三秦记》：河津一名龙门，江海大鱼集其下不得上，上即为龙。中州士夫言诚有点额者，今三门析津也。然《后汉书》交趾郡封溪有龙门，水深百寻，大鱼登此化成龙，不得过，曝腮点额血流，此水常丹。杜诗中又有之，龙州（郁本门）亦有之。
    初用之才登州人，居之罘岛，尝为江淮行省都事，笃实向学，纯古君子也。母老不仕，以孝廉旌表，尝有音问往来。数年前，闻岛上有墓，不知年代，包如新，俗称康王坟。余以史传考之，陈氏篡齐之后，以海上一城为康公终老，此其葬地也。因勉之，于每岁春秋集好古君子于墓前浇奠之，亦厚德之举。昨用之书至，云年来已成故事矣。
    书籍版行始于后唐，昔州郡各有刊行文籍《寰宇书目》备载之。虽为学者之便，而读书之功，不及古人矣。况异书多泯没不传，《后汉书》注事最多，所引书今十无二三，且如汉武《秋风辞》见于《文选乐府》，文中子晦庵附入《楚词后语》，然《史记》、《汉书》皆不载，《艺文志》又无汉武歌辞，不知祖于何书。
    《吹剑录》谓《广陵散》为王陵、丘俭、诸葛诞相继为扬州都督，谋兴复魏室，皆为晋诛。以广陵为扬州，魏之败散始于此。不知魏晋之际，扬州治所在寿春，与广陵无干涉。魏史所言地，如百尺，如丘头，如安风津，皆非扬之地也。散乃曲名，如操弄之类。潘岳《笙赋》云：流广陵之名，散是也。韩皋审音，既失考于其前；俞公著书，复承讹于其后。
    武昌濒江有吕公矶，上有黄鹤楼。一日有题《汉宫春》于其上云：横吹声沈，倚危楼红日，江转天斜。黄尘边火，濒洞何处吾家。胎禽怨，夜半乘风，玄露丹霞。先生笑，飞空一剑，东风犹自天涯。情知道山中好，早翠嚣含，隐瑶草新芽。青溪故人信断，梦逐飚车，乾坤星火，归来兮煮石煎砂。回首处，幅巾蒲帐，云边独笑桃花。”不知为何人作，或言洞宾语也。后三年己未，大元渡江。（外舅制集辜公说。）
    王明清《挥尘录》载：绍兴初，刘大中以监察御史宣谕诸路回，宰臣以其称职，拟除殿中侍御史。高庙云：“且除秘书少监。”启其所以，曰：“大中所至，多兴狱，尚有未决者。一除言路，外方观望，恐累及无辜。”绍兴三年，知藤州。侯彭老言本州卖盐宽剩钱一万贯，买到金一百六十余两，银一千八百两投进。诏云：纵有宽剩，自合归之有司，非守臣所得进纳，或恐乱有刻剥，取媚朝廷。侯彭老降一官，放罢，以惩妄作，所进物退还。
    杜祁公衍相仁宗，为人清俭，平生非会客不食羊肉，于时朝多恩赐，请求无不从。祁公每抑遏之，所请即封还。有私谒者，上必曰：“朕无不可，但这白须老子不肯。”
    景三年五月诏中外臣僚，许以家书附递，明告中外，下进奏院。后以为法。放翁得子虞濠上书，诗云：“日暮坐柴门，怀抱方烦纡。铃声从西来，忽得濠州书。”
    姚将军，靖康初以战败亡命，建炎中下诏求之不可得。后五十年，乃从吕洞宾、刘高尚往来名山，有见之者。放翁感其事，作诗《题青城山上清宫壁间》，云：“造物困豪杰，意将使有为。功名未足言，或作出世资。姚公勇冠军，百战起西陲。天方覆中原，殆非一木支。脱身五十年，世人识公谁。但惊山泽间，有此熊豹姿。我亦志方外，白头未逢师。年来幸废放，倘遂与世辞。从公游五岳，稽首餐灵芝。金骨换绿髓，然松外（郁作“云外”）飞。”靖康建炎间，关中奇士赵宗印提义兵出战，有众数千，所向辄下，敌不敢当。会王师败于富平，宗印知事不济，大恸于王景略庙，尽以金帛散其下，被发入华山，不知所终。放翁感其事作诗曰“我梦游太华，云开千仞青。擘山泻黄河，万户仰巨灵。往者祸乱初，氛干太宁。岂无困（郁作“卧”）云龙，一起奔风霆。时事方错缪，三秦尽膻腥。山河消王气，原野失大刑。将军散发去，短剑斫茯苓。定知三峰上，烂醉今未醒。”二事颇相类，惜姚将军不得其名。后之作史者，不知录耶否耶？赖有陆诗传于世，其详当考之《高庙实录》。（傅案：姚平仲，放翁为作传。）
    周平园《玉堂杂记》云：草后妃太子宰相麻，砚匣压尺笔格糊板水滴之属，计金二百两，既书除目，随以赐之。乾道以后，止设常笔砚，退则有旨，打造不及，赐牌子金一百两。立后升储，则倍其数。绍兴二十四年，王公纶暂权内制，草《刘婉仪进位贵妃制》，高宗称其有典诰体，润笔万缗，赐砚尤奇。
    南轩先生除左司，孝宗谕以直宿。云以此处卿，无他，要卿夜间来说话。先生曰：“某顷直宿，夜对多赐坐。一夕上曰：‘朕今日观书至某处，以朕思之，其义如此，卿以为如何？’某对曰：‘圣见高明，固已精到。然向上思量，犹有意思。’因奏其说云云，上大喜。每夕必举数端见问，某所对不是好胜，只要人主致思不已，天下之理无穷，愈思索愈有意思。”
    宋官制载：嫔御久不得迁，屡有干请，上答以无典故，朝廷不肯行。或对曰：“圣人出口为敕，谁敢不从？”上笑曰：“汝不信，试为降旨政府。”政府奏无法，上收以示嫔御曰：“凡事必与大臣佥议，方为诏敕。”或有只请御笔进宫者，上取彩笺书某宫某氏特转某官。众忻谢而退。至给俸时，各出御书请增俸，有司不用，退还。复诉于上前，上笑曰：“果如是。”诸嫔对上毁其御书曰：“元来使不得。”上笑而遣之，时咸服仁宗之圣断。
    赵太祖山陵，金之末年，河南朱漆睑等发掘，取其宝器，又欲取其玉带，重不可得，乃以绳穿其背，扎于自己，坐而秤起之，带始可解。为口中物喷于睑上，洗之不去，人因呼朱漆睑。后货带于汴，识者知为陵寝中物，败露皆杖死。（田君集说。）
    杨起宗说汴京熙春阁历金国不毁，有诗题于上云：“一阁看来尽鬼工，太平天子侈心雄。连天老蜃千年气，跨海金鹏两翅风。人说来从尘世外，天教不堕劫灰中。最怜寂寞熙春字，犹带斜阳照故宫。”余谓必通好时，使臣经游而题。厌次刘景陆来为宪幕，叩之，云：“王嘉甫国宾诗也。”
    《三衢志》云：吴越钱王祖茔，开化县云台北原。初钱氏微时，有子为人负担至此。其主人明地里，曰水流九曲，列岫如屏，葬此子孙当有兴者，取竹枝标识之。翌日令钱子往视之，竹已根，遂伐去，绐其主曰：“无所谓竹矣。”潜以其父母骨瘗此。今犹有倒生藤拂墓域，樵人以刀断之，膏液如丹。
    徐偃王事，衢新刊《郡志》不得其实。按《徐氏世谱》，乃王之三十七世孙元洎公，避阳朔之乱，徙居江浙，随处建祖庙，不独灵山，他处亦有。编类不得其人，余已致事归，不及订正矣。
    张寓轩先生说长平之坑，至今犹有白骨。沈存中亦云，城父县乾溪章华台故基，往往得楚灵王战士之骨。慕容垂参合陂之败，积骸如山。夏王勃勃杀亻辱檀人，积尸号髑髅台，倭之竹岛曰骷髅山。
    颖滨古史论曰：“善乎子夏之教人也！始于洒扫应对进退，而不急于道，使来者自尽于学。日引月长，而道自至。孔子曰：‘君子上达，小人下达。’达之有上下，出乎其人，而非教之之力也。今世之教者，非性命道德不出乎口，虽礼乐刑政有所不言，而况于洒扫应对进退也哉！”叶水心曰：“今世学者以性为不可不言，命为不可不知。凡六经、孔、孟之书，无不牵合其论。而上下其辞，精深微妙，茫然不可测，而圣贤之实犹未着。”二公之说若合符契，皆有所谓。
    前辈云：“学贵知要，不在贪多。用贵适时，不专泥古。”
    王状元十朋《读礼堂记》云：“为仕者未尝不读书，能读而不能行，是犹凤鸣而鸷翰。虽胸中有万卷，身为行秘书，谓之不读书。”
    康节曰：“学不至于乐，不可谓之学。”又曰：“学在不止，故《文中子》云‘没身而已’，即曾子‘死而后已’之说。”
    学贵有常，而悠悠害道，循序而进，与日俱新。须以人形己，自课其功，然后有所激于中。勇果奋发，不能自已。
    司马温公曰：“某视地然后敢行，顿足然后敢立。”
    刘极斋，蜀人，名宏济，遇诞日必斋沐焚香曰：“父忧母难之日。”此守伊川生日不事饮宴之说。（雷龙<囗水>说）
    东莱曰：“治言而不治气，虽有正礼大义，反为忿怒所败，不足以解纷而失和气，岂不甚可惜哉！”
    刍随乡曰：“多言不如寡言，寡言不如不言。和缓而言，则有条理，而人不厌。可以交，可以毋交，交多滥。”
    元城先生作孙莘老《寄老庵记》有云：“惟贤者未尝不量己而受任，未尝不畏满而知止。”又云：“几居地上者，莫非寄也，寄则非我，知非我则无所攀窘，故无往而不逍遥。”乌乎！寄老于轩冕富贵之间者，危殆倾兑之患日至；寄老于山林泉石，而人莫与之争。可谓知所寄矣。不亦仁且智哉！
    南轩先生曰：“为学不可全恃明快，要当思量到迟钝处。”问：“如何却要迟钝？”曰：“一向从明快中去，岂不有失？须反复致思，于迟钝中下工夫，然后能有诸己。”
    项平庵曰：“人生一世，谁能独佚？但当明其不可息之说，而勉吾之倦，则所遇无险易而安矣。”又曰：“处事者必验之心，自心不安，则人心不服；人心不服，则己不得安。”又曰：“读书观物，必尽用以治己，则不枉用功。”
    先儒谓：“贞志苦心之士，如饥不忘食，渴不忘饮，病不忘医，流落不忘故乡，求一日之安不可得，岂肯悠悠玩岁月邪？”又曰：“日用应酬无非是学，但有主则明，无主则昏。”又曰：“下学而上达，其事则下学之事，其理则上达之理，一进则俱进。此三则皆足为学者立懦志、开迷途。”
    陆贾《新语》云：“长于变者不可穷以诈，通于道者不可惊以怪，审于辞者不可惑以言，连于义者不可动以利。”是以君子广思而博听，进退循法度，动作合礼仪。闻见欲众，而采择欲谨；学问欲博，而行己欲敦。
    先儒云：“详于法（郁作“楚”）者，有法外之遗奸，工于术（郁作“谋”）者，有术中之隐祸。”
    学贵乎问，圣贤立教及经书所言，不一而止。晦庵先生无书不读，启棘宾商，犹作书与诚斋，托转问于周平园。先儒为学，其勤笃好问乃如此。
    晦庵先生云：“刘元城与刘壮舆说某人字画不正，必是心术不明。”年来后生写字多破体，不思东晋时江东分王，元气坼裂，风俗浇漓，清谈误国，字画何取？盛唐及宋初诸公字画重厚，何尝破体。今或多或少，妄为增减，《佩Δ集》云：“点画之间有关造化。”况一点一画不同，声音便别。欧阳公尝言：“所谓法帖者，率皆吊丧候病，叙暌离，通问讯，施于朋友，不过数行而已。”高文大策，何尝用此？甚至刊为字本以误学者，姚公牧庵近刊五经文字于宁国路学，正救之意深矣。
    古人每观人于举动瞻视之间，而知其心事。斗伯比谓莫敖必败，举趾高，心不固矣。郑伯如晋，拜成授玉，士贞伯曰：“郑伯其死乎？视流而行速，宜不能久。”臾骈曰：“使者目动而言肆，惧我也。”疵谓智伯曰：韩魏二子，视臣端而趋疾，知臣得其情。”孟尝君谓公孙戍子何足之高，志之扬，戍以象床之事对。如此类多。姑举此数事，《前汉五行志》言之尤详。
    方蚊峰八字格言；“富莫大于蓄道德，贵莫大于为圣贤，贫莫大于不闻道，贱莫大于不知耻。仕能行道之谓达，贫不安分之为穷，流芳百世之谓寿，得志一时之谓夭。”
    前辈有云：“读书生计疏，耕田子孙愚。二者莫（郁作“不”）偏废，传家为永图。”此意甚好，士以耕读为上，屡见弃田谋富者，被误多。
    天兵南下时，叠山谢先生率众勤王，溃散而遁。兵至上饶，拘谢母，必欲得其子。母曰：“老妇今日当死，不合教子读书，知礼义，识得三纲五常，是以有今日患难。若不知书，不知礼义，不识三纲五常，那得许多事。老妇愿得早死。”且语言雍容，略无愁叹之意。主者无如之何，遂释之。（铅山叶有大说。）
    柳仲涂云：“古文非在辞涩言苦，使人难读诵之。在于古其理，高其意，随言语短长应变作制，同古人之行事，是谓古文。”
    张文潜云：“自唐以来，至今文人好奇者不一，甚者或为缺句断章，使脉理不属。又取古人训诂，希于见闻者，衣被而说合之。或得其字，不得其句；或得其句，不知其章。反覆咀嚼，卒亦无有，此最文之陋也。”
    《史记》之文，其意深远，则其言愈缓；其事繁碎，则其言愈简。此《诗》、《春秋》之意。
    柳子厚设渔者对智伯，效《国策》庄辛对楚襄王，辛三喻入蔡灵侯事及襄王，共五段。子厚亦三喻引太公过文王，发智伯之问，以三脚灯前，凡六段。文字比《国策》尤缜密，但结尾于“文王何有”？下说智伯处比《国策》似乎犹欠。五峰假陆贾对，皆尧舜三代之事，与二者不同，议论正大，规模宏阔。后分九段，包括汉事无遗，诚为杰作，不可一概观。
    昔嘉定沈宰璞论作文：“以艰得之，以艰出之，其文必涩。以艰得之，以易出之，其文必平。以易得之，以易出之，其文必率。”
    李方叔言：“人之文章润达者，失之太疏；谨严者失之太弱。”
    昌黎答张籍书：夫子之言曰：吾与回言终日，不违。如愚，则其与众人辨也有矣。东莱批：使事牵引，以无为有。因彼借此，才使正事便不是。此文字所以好，旁影甚佳。东坡《范增论》说羽弑义帝，增必力争而不听，正用此法。送文畅序，结句连下五个也字，如破竹，一段工夫极大。
    柳文《晋文公问守原议》中云：不公议于朝，而私议于宫；不得谋于卿相，而独谋于诗人。东莱批：说朝与宫，卿相与侍人，下四句不合事。所谓异样不俗，下承上，况当其时不乏言议之臣乎？此一句生下句，亦应卿相如贯珠。
    东坡《扶苏论》云：“戾太子岂欲反者哉？计出于无聊也。”此句最响，乃用《史记，吴王濞传》“恐上诛之，计乃无聊。”“积威信之剧”即太史公“积威约之渐”，句法同而意殊耳。
    晦庵先生谓：“欧、苏文好处，只是平易说道理，初不曾使差异底字换却寻常的字。”又曰：“作文字须是靠实说，不可架空细巧，大率七八分实，二三分文。欧文好者，只是靠实而有条理。”
    俞堪隐云：“文字且要体面，平时习为绘工夫，气象浅促，手段拘挛。他日宦达，凡议论奏疏代言，则不能脱此格局矣。”
    陈同甫作文之法曰：“经句不全两，史句不全三。不用古人句，只用古人意。若用古人语，不用古人句，能造古人所不到处。至于使事而不为事使，或似使事而不使事，或似不使事而使事，皆是使他事来影带出题意，非直使本事也。若夫布置开阖，首尾该贯，曲折关键，自有成模，不可随他规矩尺寸走也。”
    放翁《与儿辈论李杜韩柳文章绝句》云：“吏部仪曹体不同，拾遗供奉各家风。未言看到无同处，看得同时却有功。”《示于诗》云：“六艺江河万古流，吾徒钻仰死方休。沛然要似禹行水，卓尔孰如丁解牛。老惫简编犹自力，夜深灯火渐当谋。大门旧业微如线，赖有吾儿共此忧。”时公七十九岁矣。又云：“得道如良贾，深藏要若虚。”《孤学诗》云：“家贫占力量，夜梦验工夫。”已上数诗，皆有益学者，宜玩味。
    晦庵、象山二先生，不惟以书往复辨无极，鹅湖倡和，尤见旨趣。象山诗云：“墟墓生辰宗庙钦，斯人千古最灵心。涓流积至沧溟水，拳石崇成太华岑。简易工夫终久大，支离事业竟浮沉。欲知自下升高处，真伪先须辨古今。”晦庵次韵云：“德义风流夙所钦，别离三载更关心。偶扶藜杖过寒谷，又枉篮舆度远岑。旧学商量加邃密，新知培养转深沉。只愁说到无言处，不信人间有古今。”姑徐山人沈与文尝观于野竹斋。
    ●卷三
    汉唐盛时，文章之秀，萃于中原，其次淮汉，其次偏方。且如广陵，建安七子始有陈琳，晋五俊始有闵鸿。张华见而奇之曰：“皆南金也。”唐有李邕、章彝，宋有秦观、孙觉、孙洙，是皆昭昭然人之耳目者。南渡后专尚时文，称闽越东瓯之士。山川之气，随时而为衰盛，谈风水者乌能知此。唐诗人江南为多，今列于后：陶翰、许浑、储光羲、皇甫冉、皇甫曾、沈颂、沈如筠、殷遥（润州人），三包、融、何、佶、戴叔伦（金坛人），陆龟蒙、于公┆、丘为、丘丹、顾况非熊父子、沈传师讽之父子（苏州人），三罗、虬、邺、隐、章孝标、章碣（杭州人），孟郊、钱起、沈亚之（湖州人），施肩吾、章八元、徐疑、李频、方干（睦州人），贺德仁、吴融、秦系、严维（越人），张志和（婺人），吴武陵、王贞白（信州人），王昌龄、刘慎虚、陈羽、项斯（江东人），郑谷、王毂（宜春人）、张乔、杜荀鹤（池州人），吉中孚（饶州人），刘太真、顾蒙、汪遵（宣州人），任涛、来鹏（豫章人），李群玉（沣人），李涛、胡曹（长沙人），皆有诗名。
    杜工部《岳阳楼诗》，放翁以为妙绝古今。余读《暮秋将归秦留别湖南亲友诗》，不觉涕之无从，况归秦之愿不遂而客死焉。如“日长惟鸟雀，春暖独柴荆”，即“感时花溅泪，恨别鸟惊心”，“荒庭垂橘柚，古屋尽龙蛇”，皆禹事，于题禹庙切。“青青竹笋迎船出，白白江鱼入馔来”，皆养亲事，于扶侍事切。使事如不使事。
    “桑麻深雨露，燕雀半生成。”前辈之说未当，殊不知此就句中对，集中此法多。如“献纳开东观，君王问长卿”，“风物悲游子，登临忆侍郎”，“不知云雨散，虚费短长吟”，“洒落君臣契，飞腾战伐新”，余不具述。七言如“桃花细逐杨花落，黄鸟时兼白鸟飞”，“戎马不如归马逸，千家今有百家存”，“三分割据纡筹策，万古云霄一羽毛”，千状万态，不以一律拘也。
    杜诗“速宜相就饮一斗，恰有三百青铜钱”。王荆公《歌元丰》云：“百钱可得酒斗许，虽非社日常闻鼓。吴儿踏歌女起舞，但道快乐无所苦。”元丰酒价比天宝仅三之一，其乐何如？
    武元衡相宪宗，工五言诗，夏夜尝有吟云：“坐久喧暂息，池台惟月明。无因驻清景，日出事还生。”翌日遇害。
    杜牧官于金陵，《寄扬州韩绰判官诗》：“青山隐隐水迢迢，秋画江南草未凋。二十四桥明月夜，玉人何处教吹箫。”“草未凋”今作“草木凋”，不见江南草木经寒之意。“教吹箫”作“不吹箫”，《金陵志》谓此诗说金陵二十四航也。扬州二十四桥之名备载《梦溪笔谈》。“教”字见寄扬州之意。
    郭汾阳功名富贵，炫耀史册，及观赵嘏《经汾阳旧宅诗》云：“门前不改旧山河，破虏曾轻马伏波。今日独经歌舞地，古槐疏冷夕阳多。”前日之赫赫，已寂寂矣。
    韩致光以文章际遇昭宗，君臣相得，欲大用之。值朱温将篡，非独力能支，去位而已，不然徒死无益。观致光《过湖湘食樱桃诗》，令人怆然：“时节虽同气候殊，未知曾荐寝园无。合充凤食留三岛，谁许莺偷过五湖。苦笋恐难同象匕，酪桨无复莹珠。金銮岁岁长宣赐，忍泪看天忆帝都。”意与少陵同，尤凄惋。黄竹外有《读韩传诗》：“堂陛中间飞战尘，君臣相顾泪沾巾。百年富贵输前辈，一旦艰危属老臣。自古舟中为敌国，从今君侧已无人。酬恩报主他生事，偷向蛮夷老此身。”
    有以诗集呈南轩先生，先生曰：“诗人之诗也，可惜不禁咀嚼。”或问其故，曰：“非学者之诗。学者诗，读著似质，却有无限滋味，涵泳愈久，愈觉深长”。又曰；“诗者纪一时之实，只要据眼前实说，古诗皆是道当时实事。今人做诗，多爱装造言语，只要斗好，却不思一语不实，便是欺。这上面欺，将何往不欺。”
    广陵高爽，博学多才。故人孙抱为延陵令，爽诣之，抱了无故情，爽取笔书鼓云：“徒有八尺围，腹无一寸肠。面皮如许厚，受打未渠央。”（出《南史卞彬传》）
    罗邺《望仙诗》：“千金垒土望三山，云鹤无踪羽卫还。若说神仙求便得，茂陵何事在人间。”可为服食伪学者之戒。
    张橘轩与元遗山为斯文骨肉，张云：“富贵倘来良有命，才名如此岂长贫。”元改“倘来”为“逼人”，“此”为“子”。又云：“半篙溪水夜来雨，一树早梅何处春。”元曰：“佳则佳矣，而有未安。既曰‘一树’，乌得为‘何处？’不如通作一句，改‘一树’为‘几点’。”壬辰北渡，寄遗山诗：“万里相逢真是梦，百年垂老更何乡。”元改“里”为“死”，“垂”为“归”。如光弼临军，旗帜不易，一号令之，而精采百倍（郁作“而百倍精采”）。
    杨慈湖道学先生（郁作“老儒”）有诗云：“莫学唐人李杜痴，作诗须作古人诗。世传李杜文章伯，问著《关雎》恐不知。”李杜读书破万卷，岂不知关睢之义，好议论而失言矣！
    《静修文集读史诗》云：“纪录纷纷已失真，语言轻重在词臣。若将字字论心术，恐有无边受屈人。”殊非确论。修史自有定例，谓如其人功十而过一，本传不书其过，十功岂不能赎一过，其过必于他传见之。其人过十而功一，传必书其功，谓其人岂无一善可书，或有当书之事，本传不载者，必于他传见之。其例甚多，未易缕陈。余编《诸儒史说》，备见之。又《咏曾点》云：“独向舞雩风下来，坐忘门外欲生苔。归时过著颜家巷，说与城南花正开。”此犹非也。坐忘乃庄子之说，借孔颜之名以形容道妙，非孔门实事。以此求颜子，则误矣。未可以私意立说，轻于訾毁圣贤，况颜子与圣人仅隔一壁，城南之花，岂足动其心？语意大欠冶择。近临江前辈著《古史诗鉴》，论之尤详。
    陈伯通宣慰，云中人，跛而眇。自述云：“肢伤一体娄师德，目眇三分李雁门。”有《海青马生肺诗》，颇工：“金符飞下渥洼龙，鞭影轻搏六翮风。耳窍风声闻斗蚁，眼花云影疾惊鸿。未容骏骨辽东老，已得英名冀北空。一缕红尘江汉捷，天庭不为荔支红。催荐中斗语未阑，控拳豪客簇雕盘。翠翻云叶并刀乱，冰透霜花楚玉寒。一吮味甘牙齿滑，十分香彻鼻头酸。梦魂不到鲈鱼绘，醉眼江湖特地宽。惊呼乳盎意匆匆，微觉余香鼻观通。露滴冰盘蓝玉软，风生霜刃碧囊空。舞娃惊溅罗衣绿，酒客潜消醉脸红。若使昔人知此味，羊头烂煮不成功。”
    左丞崔公仲文斌，弘州人，资兼文武，重道崇儒。统兵平湖湘，时潭帅李肯斋，芾城将破，举家自刑，继之以火。忠义大节，天下咸知。公以诗吊云：“忆昔司空抚御床，祖龙未死国先亡。□□□□□□□，致使南州总战场。湘水一川骸骨满，肯斋千古姓名香。我来不见先生面，独对西风酹一觞。”李两山使交趾，道由长沙，亦吊云：“天地由来有废兴，义无两大一身轻。封疆社稷若不死，妇女须眉安用生。纽解三纲重接续，灰寒万劫独光明。便当配食三闾庙，启迪民彝见太平。”
    庐陵胡贯斋《挽文山》二诗：“裂指秋风感别离，乾坤人物大奇奇。生为孝子忠臣劝，死结皇天后土知。万折江流鱼复石，千年人立首阳碑。一门史氏春秋笔，愁绝湖光入画时。”“金骨神仙五色人，千霜万雪见吾真。圣贤尽节心弥寿，天地为棺道不贫。河汉横流豪杰泪，风霆大吼鬼神嗔。先生出入骑箕尾，长现纲常四大身。”
    太常徐威卿《赠文山》诗：“大元不杀文丞相，君义臣忠两得之。义若汉皇封齿日，忠如蜀将斫颜时。乾坤德泽华夷见，山斗威名草木知。只恐史官编不尽，老夫和泪赋新诗。”
    张寓轩相公，少年与孙德谦于东平严侯府从元遗山读书。其归也，命二子送行。及别求诗，以“东平”二字为韵。孙得诗云：“鹊山一带伤心碧，羡杀孙郎马首东。”公得诗云：“汝伯年年发如漆，看渠著脚与云平。”孙竟不永年，公之诗亦不知何人藏去。阅四十年，公签汴省，分治扬州。里人高山甫，一日以元诗归之，公喜甚，命余纪其事。或者谓德谦诗有煞孙郎，语不祥，如此则诗果有谶乎？（鹊山，郁来作“昔山”。案：鹊山在济南府，昔亦山名，未详所在）
    金朝学士赵秉文，奉使西夏，中途闻夏主殂而回。杨尚书之美，以诗戏之云：“中朝人物谪仙才，金节煌煌使夏台。得句逢人唾珠玉，挥毫落纸散琼瑰。一封书贷扬州牧，半夜碑轰荐福雷。穷达书生略相似，满头风雪却回来。”
    安西府咨议寓庵李显卿庭《咸阳怀古》诗：“连鸡势尽霸图新，兀兀宫墙压渭滨。指鹿只能欺二世，沐猴那解定三秦。倚天楼观余焦土，落日河山几战尘。今古悠悠同一辙，不须作赋吊前人。”语意格律俱妙，有唐体。
    杨诚斋“升平不在箫韶里，只在诸村打稻声”即东坡“吾君勤俭倡优拙，自是丰年歌笑声。”
    虎丘二诗：“久尘黄阁侍威颜，忽拥高牙出帝关。玉佩乍辞文石陛，锦衣重到武丘山。仙飚时旁潺起，珍羽多从杳霭间。官大宠深难得暇，林泉忆旧是偷闲。”“昔见虎眈眈，今为佛子岩。云寒不出寺，剑净未离潭。幽步萝垂径，高禅雪闭庵。吴都十万户，烟瓦亘东南。”七言丁谓，五言范文正公，皆有石刻。不惟二诗自有高下，然人品志趣皆见之矣。
    王荆公《促织诗》：“只向贫家促机杼，几家能有一纟句丝。”可谓有恤人之心。然青苗之法，和买和雇，不恤之政，民受其害，不能逃君子之责矣。其《咏商鞅》云：“今人未可非商鞅，商鞅能令政必行。”荆舒之心，尽见于此。
    《题浯溪中兴颂》“玉环妖血无人扫”诗，世以为张文潜作，实少游笔也。时被责忧畏，又持丧，乃托名文潜以名书耳。
    陆放翁次韵李季章参政：“焚香黄阁退朝归，道话时时正要提。九十老翁缘底健，一生强半是单栖。”《赠王伯长主簿诗》云：“学诗大略似参禅，且下工夫二十年。君要亲尝狮子乳，法须尽吐野狐涎。几人错会先师话，吾辈元齐古佛肩。天遣放翁穷不死，茶山钵袋未曾传。”观此，诗可易言哉。
    《追怀曾公诗》云：“律令合时方妥帖，工夫深处却平夷。”老君洞石刻记唐明皇尝遇老君于此，公诗云：“太清官阙俱煨烬，岂亦南来避贼锋。”《题传神》：“白发萧萧虽惫矣，时来或将渡辽师。”（李英公平辽东时年八十余）
    公集载独孤策，字景略，河中人，工文善射，喜击剑，一世奇士也。有自峡中来者，言其已死，感涕赋诗，有云：“气钟太华中条秀，文在先秦两汉间。宝剑凭谁占斗气，名驹竟失养天闲。”又有《怀景略诗》：“喑呜意气千人废，娴雅文流一座倾。韬略岂劳平大敌，文章自足主齐盟。”其人可知，惜不成名于世。
    公集载城南陈翁以卖花为业，得钱悉供酒家，不能独饮，逢人辄强与共醉。一日过其门访之，败屋一间，妻子饥寒，此翁已大醉矣。殆隐者也。为赋诗一首：“君不见，会稽城南卖花翁，以花为粮如蜜蜂。朝卖一株紫，暮卖一株红。屋破见青天，盎中米常空。卖花得钱付酒家，取酒尽时还卖花。春春花开岂有极，日日我醉终无涯。亦不知天子殿前宣白麻，亦不知相公门前筑堤沙。客来与语不能答，但见醉发覆面白{髟沙}。
    《公示子韦》绝句：“儒林早岁窃虚名，白首何曾负短檠。堪叹一衰今至此，梦回闻汝读书声。”
    孝宗命洪迈编唐人绝句，总万首，赐黄金百两，事见本集。刘朔斋宣城得代，以词别吴履斋，末句云：“想绿野堂边，刘郎去后，谁伴老裴度。”履斋见之垂泪，送金百两，当日怜才如此。
    理宗圣学高明，尤工于文。周汉国公主薨，志铭诏杨平舟撰，挽诗以刘后村为第一。“孝谨亲颜悦，温恭妇德修。鹊桥方纪节，鸾扇忽惊秋。鲁笔王姬卒，湘弦帝子愁。愿言宽圣抱，已返蕊宫游。赐馆恩通内，妃茔诏卜邻。来应自仙佛，去尚恋君亲。望送龙绡湿，封崇鹤表新。不能秉彤管，羞愧作词臣。”
    何探花梦桂，留中斋知举日及第。留归赠以诗：昆明灰劫化尘缁，梦觉功名黍一炊。钟子未甘南操改，庾公空作北朝悲。归来眼底吴山在，别后心期浙水知。白发门生羞未死，青衫留得裹遗尸。”
    中丞容斋徐公，人物魁岸，襟度宽洪，文学吏才，笔不停思。《题莱州海神庙》云：“龙宫高拱六鳌头，一合乾坤日夜浮。贝殿走珠蛟构室，戟门烘雾蜃喷楼。中原右顾真孤岛，外域东渐更九州。咫尺琛航倭泼近，好将风浪戒阳候。”通之狼山僧舍有墨莲，公肆笔成长篇，尤工致。建台扬州日，确斋荀公，雪楼程公，校官胡石塘，唱和无虚日，亦一时之文会也。
    左丞崔公仲文《题金山诗》：“浩浩长江天际来，中流砥柱独崔巍。风摇万壑秋声动，潮卷千堆雪浪回。山势参差现灵鹫，海波辽阔隔蓬莱，夕阳不尽登临意，倒泻沧溟入酒杯。”
    宣慰耶律柳溪《咏剪子诗》：“体出并州性自刚，箧中依约冷光芒。双环对曲蜂腰细，叠刃齐开燕尾张。惯爱分花沾雨露，偏憎裁锦破鸳鸯。可怜戍妇寒窗下，一翦边衣一断肠。”
    平阳士友周焘，昔侍亲栋仕于淮，年少工文，年二十余请浙漕举，寓扬旅邸。一日诸公以诗言易，众未知周之才，周亦鄙众之作，因次韵而成，众咸敬之。“循环一理到于今，根本崇阳在抑阴。后谨初爻防踯躅，同人大义孰知音。欲扶鳌极纲常事，先识羲皇造化心。奥学直须关世教，凭拦对雨自清吟。”理义精到，属意尤深，闻兵革中不得其死，哀哉！
    刘太保《三奠子》：“念行藏有命，烟水无涯。嗟去雁，羡归鸦。半生身累影，一事鬓成华。东山客，西蜀道，且还家。□□壶中日月，洞里烟霞。春不老，景长佳。功名眉上锁，富贵眼前花。三杯酒，一觉睡，一瓯茶。”
    李屏山《乐府》：“几番冷笑三闾，算来枉向江心、堕。和光混俗，随机达变，有何不可？清浊从他，醉醒由己，分明识破。待用时即进，舍时便退，虽无福亦无祸，你试回头觑我，怕不待峥嵘则个，功名半纸，风波千丈，图个甚么？云栈扬鞭，海涛摇棹，争如闲坐。但樽中有酒，心头无事，葫芦提过。”
    曹东畎赴省，陆行良苦，以词自慰其足云：“春闱期近也，望帝京迢迢，犹在天际。懊恨这一双脚底，一日厮赶上五六十里，争气，扶持我去。转得官归，恁时赏你，穿对朝靴，安排你在轿儿里。更选个弓样奚，夜间伴你。”
    王澡《落梅词》：“疏明瘦直，不受东皇识，留取伴春，应肯万红里，怎著得夜色何处笛，晓寒无那力。若在寿阳宫里，一点点有人惜。”萧泰来梅词：“千霜万雪，受尽寒磨折。赖得生来瘦硬，尽不怕角吹彻。清绝影也别，知心惟有月。元没春风情性，如何共海棠说。”皆佳作也。二公命意措辞，大略相似。王，四明人，有《瓦全集》。萧，临江人，有《大山集》。
    陈藏一《雪词》：“讥贾秋壑，没巴没鼻。霎时间，做出漫天漫地，不论高低并大小，平白教都一例。鼓弄滕神，招邀巽二，一恁张威势。识他不破，至今道是祥瑞，最是鹅鸭池边，三更半夜，误了吴元济。东郭先生都不管，挨上门儿稳睡。一夜东风，三竿红日，万事随流水。东皇笑道：山河元是我底。”
    甄龙友题赤壁：“蛾眉仙客，四海文章伯。来向东坡游戏。人间世，著不得。去国谁爱惜，在天何处觅。但见尊前人唱：《前赤壁》，《后赤壁》。”
    北方士友传沙漠小词三阕，颇能状其景：“瘦藤老树昏鸦，远山流水人家，古道西风瘦马。斜阳西下，断肠人去天涯。”“平沙细草斑斑，曲溪流水潺潺，塞上清秋早寒。一声新雁，黄云红叶青山。”西风塞上胡笳，月明马上琵琶，那底昭君恨多。李陵台下，淡烟衰草黄沙。”
    ●卷四
    四六文字变于后宋，南渡前只是以文叙事，不用故事堆垛。末年尚全句，前辈谓赋体也。或无裁制，塞滞不通，且冗长，使人厌观。作者用之，方为得体。如程学士迥《宁宗遗表》云：“虽不明不敏，有惭四海望治之心。然无怠无荒，未尝一日纵己之欲。”人以为画就一宁宗。傅伯寿行《晦庵先生辞次对职名制》：“前受之是，今受之非，讵能无惑。大逊如慢，小逊如伪，夫岂其然？（云云）厌承明，劳侍从，既违持橐之班；归乡里，授生徒，往究专门之学。”马碧梧《贺江古心除湖南帅》：“帝咨四岳，公领三湘。壮猷先启于戎行，方叔莅止；美化旁行乎南国，周公主之。楚水无波，衡云早霁。（云云）钺下青冥，固尔居莫如南土；衮衣立霄汉，用我者其为东周。洪《严贺碧捂除同签》：“以子宁武图功，方切忧民之务；亦唯旧人共政，岂容Т野之遗。（云云）填海之志难酬，出山之泉易浊。烛之武老矣，愧不如人；乐正子强乎，喜闻与政。”
    吕正献公为侍从，闻濂溪周先生之名，初不相识，力荐于朝。自常调除转运判官，先生以启谢云：“在薄宦有四方之游，于高贤无一日之雅。”当时风俗犹可想见。马碧梧荐文山，文山谢云：“大人格心，正君而国自定。宰相有体，荐贤而人不知。”
    文山曾遭某人弹章，后为交代，某官通启云：“率尔而言，聊责《春秋》之备。所遇者化，何伤日月之明。”文山回云：“人生何处不相逢，岂宜著意。世事转头皆是梦，便可忘言。”
    前辈谓科举之法，虽备于唐，然是时考真卷，有才学者，士大夫犹得以姓名荐之有司，有司犹得以公论取之。如吴武陵以《阿房宫赋》荐杜牧，必欲首选是也。宋自淳化中，立糊名之法。祥符中，立誊录之制。进士得失，始一切付之幸不幸。虽欧公欲黜刘几，坡公欲取李荐，不可得矣。士舍科举之外，他无进取之门，苟有毫隙可乘，则营回以趋之，冒法以为之，明知其罪，不暇顾矣。
    金国议以时务策试（郁无“试”字）诸生，兴女直进士科。礼部以所学与词赋劳佚不同，不可概称进士。诏耶律公定其事，公谓：“进士之科，兴于隋大业中，始试策一道。唐初不改，至高宗时杂以箴铭赋颂，临时不一。逮至文宗，始专用赋。既进士初设止试以策，而今女直诸生以策试进士，于理为得。”世宗大悦，遂行。女直进士科自此始。
    理宗淳七年殿试，上讶士人入迟，左右言尚书郑岂潜建议搜怀挟。上曰：“非所以待士。”诏勿搜。后入者皆免，遂为例不搜。闻济南名士杨叔能入试院见搜怀挟，曰：“待士之礼不如此。”遂不试而出。
    刘元城先生云：“诗赋经术皆是朝廷取人科目，使如三代两汉晋魏之时采取名誉，岂不得人，殿试用诗赋策问，固无优劣。人以得失为重，岂敢极言时政阙失，自取黜落。朝廷设科无有难易，只以四句诗取人，人亦来试，亦有得失。或使尽治五经十二（郁作“七”）史，人亦来试。况登科之初，未见人才，及仕宦，方可别君子小人。
    马碧梧知贡举日，有《事宜状》论科举文字之弊，末云：“国家三岁取士，非不多矣。上之人，犹有乏才之叹；下之人，犹有遗才之恨者，何也？士一日之长，不能究其终身之抱负；有司一时之见，又不能罄士之底蕴。于是新进小生，有以词艺偶合而获选；醇儒硕学，有以意见稍拂而见遗，岂不重可惜哉！祖宗时常有度外之事，如张咏得以举首而逊其友，宋郊得以第一而与其兄。又如孙复苏洵、雷简夫、姚嗣宗之徒，何尝尽以科目进乎？先帝尝采士论，命山林逸士，以初品官，而使之分教矣，臣愿续此意而充广之。是又于寻常尺度之中，略出神明特达之举也。”（碧梧少年高科而有此论，可谓盛德，百世之下使人景慕。）
    宋神宗庆历中，尝赐辽使刘六符飞白书八字，曰“南北两朝，永通和好。”六符知贡举，即以“两朝永通和好”为赋题，于时举场只以时事为题，此意最好，可以觇人之才。如施宜生至金国，试《天子日射三十六熊赋》，吕申公试卷对《春秋》《论语》默义各十条，多者无百字，少者才五字，偶不记即云未审，可见古人真实。《春秋》五通，《论语》四通，虽不通者多，亦不黜落，自王荆公熙宁变法，科举之文始日弊矣。
    孝宗乾道中，用王为起居舍人，又兼权中书舍人。字嘉叟，初寮孙也。辞以“臣无科第”，上曰：“眼前中科第者，皆不及卿。然科第者假此入仕耳。”其高才硕学，皆及第后读书之功。
    裴晋公贞元中作《铸剑戟为农器赋》，其首云：“皇帝之嗣位三十载，寰宇镜清，方隅砥平。驱域中尽归力樯，示天下不复用兵。”
    白乐天一举及第，时年二十七，诗曰：“慈恩塔下题名处，十七人中最少年。”省试赋“性习相近远”，破云：“下白人，上达君，咸德以慎立，而性由习分。”李凉公大奇之。
    李庆孙，有文名，所谓“洛阳才子安鸿渐，天下文章李庆孙。”时翰林学士宋白，亦以文名，庆孙尝谒白，弗为礼。曰：“翰长所以得名者，《仙掌赋》耳，以某观之，殊未为佳。”白愕然问其故，曰：“公赋云：‘旅雁宵征，讶控弦于碧汉；行人早起，疑指路于云间’，此乃拳头赋也。”白曰：“君（郁有“行”字）欲何？”云：“某一联云：‘赖是孤标，欲摩挲于霄汉；如其对峙，应抚笑于人寰。’”白遂重之。
    唐以赋取士，韵数平仄元无定式。有三韵者，《花萼楼赋》以题为韵。有四韵者，《{艹宴}荚赋》以“呈瑞圣朝”为韵，《舞马赋》以“奏之天庭”为韵。有五韵者，《金茎赋》以“日华川上动”为韵。有六韵者，《止水》、《魍魉》、《人镜》等赋。有七韵、八韵者。其韵有三平五仄者，有五平三仄者，有六平二仄者。至宋太平兴国三年方定。
    孝宗朝麻城县郑显文，遣男之翰经御史台，论吴曾所著《漫录》事涉谤讪，臣僚奏吴曾不合以此等言语印行，然郑之翰告讦不可长。上曰：“告讦之风岂可长？令并行遣。吴曾、郑显文可各降两官，之翰送兴国军听读。”臣僚又言：“切以告讦之恶，古今之所共嫉而不赦者也。陛下患风俗之不美，至于下明诏，丁宁戒饬，害风俗之大者，岂复有遇于告讦者乎？为士至此，其人可知。倘不深诛，无以戒后。所有录黄，臣未敢书行。”上曰：“缴得极是。”有旨郑某已降两官，仍罢新任。之翰送汀州编管。后京相仲远爱其书，遂版行于世。
    高宗置甲库，凡乘舆所需图画什物，有司不能供者，悉取于甲库。百工技艺精巧，皆聚其间。禁中既有内酒库，而甲库所酿尤胜，以其余沽卖，颇侵户部课额。吏部尚书张焘因，对论甲库，“萃工巧以荡上心，沽良醒以夺官课。教坊乐工，员数日增，俸给赐赍，耗费不赀，皆可罢。”上曰：“卿可谓责难于君。”明日罢甲库诸局，以酒库归有司，减乐工数百人。
    绍兴二十七年，除民间耕牛之税。
    孝宗至明远楼下，顾谓皇太子曰：“近日《资治通鉴》已熟，别读何书？”对曰：“经史并读。”上曰：“先以经为主，史亦不可废。”
    乾道八年天申节，知光州滕瑞奏：“臣自书‘圣寿万岁’四字。”约二丈余，用绢褙投进。上曰：“滕瑞不修郡政，以此献谀，特降一官。”
    南轩先生赴静江，至羊（郁作“杨”）楼桥市。方食，吏执名纸立于庭下。食毕，先生呼吏见客，曰：“已留名剌去矣。”曰：“吾无语，尔辄遣之，速请来。”市仅数家，一呼皆至，衣冠鄙陋，举止周章。先生历问其读何书，各勉以学而退。宇文正甫曰：“此辈便不请见亦何害？”先生曰：“吾亲却不知某意。荒凉小市，有此三两人已自难得。彼以儒名于一市，见一官员不得，将揶揄于市人矣。诱而进之，亦劝之之道。”
    先生赴江陵，僮仆仅二人。及入境又悉遣归，或问：“亲随止二人，今若遣回，恐官所不可无亲仆。”先生曰：“到官所何患无人？若带亲仆，稍防闲不谨，便生事端。”
    马方山天骥，龙游人，家贫好学，行供衢庠，宿斋课业，学邻郡之射圃。一日有箭射于斋中石榴树上，马曰：“吾甲子石榴木，今秋必发荐。”众哂之。是年果预计偕，一举及第，御试第二名，仕至宰执。司造化者，示其兆矣。
    马裕斋帅越日，春阅武。主将张某，统军下教场。福王令诸仆被甲，擒去，责其不下马。悬于王门，挞之流血。公于是夜托辞请诸仆解纷，至则皆剌配之。事讫具奏，理宗下诏抚谕，福王移食嘉兴。马某别加旌表，诏旨责王尤峻。末云：“在弟则封，虽是圣人之德；齐家以治，将期天下之平。”此与魏绛戮杨干仆相类，晋侯欲杀绛，绛有辞幸免。理宗贤于晋君远矣。
    昔在宋时，建制阃于扬，事大体重，既兼州事，又以调度浩繁，仍兼盐司，财计可以那融。仓场库务尤多，仓有常平屯田，桩管大军平籴交受。赵节斋又建百万仓，库有军资激赏钱物，分制司帅司。有犒赏公使者四。又有受给排办从物等库。酒库有都造公使，整□集思。酒旧名云液，坡诗“扬州云液却如酥”，后名“琼花露”。场有都木、造船、事刂造，备御柴场十，桩积柴场二，赈卖柴场二，炭场三，马草场二。都作院、曲院、贡院、糯米场、猪场、盐仓，医场、便民解库，惠民乐局。
    扬州宝城，贾秋壑开阃日筑，不仰科降，于诸色科名钱那办。申省状云：“计厥费，为楮一千三百余万，米九万五千余石。钱谷之问不及庙堂，皆某连年铢粒撙节，迄济斯用。”又云：“照得此城，高深广袤，无异一郡。旧名堡城，不当用既废之名，今名宝城。是役也，用军三万人，日羹饭三顿，支担索扉屦等钱。番更将士，民不知役。五日小犒，十日中犒，一月大犒。有违令者以军法从事，重则处死。赏罚必信，无敢欢哗。始于二年七月十五日，至三年正月二十日告成。”
    公自江陵易阃两淮，方三十岁。有饯以词者，后云：“握虎符、持五节、佩金鱼。三十正当方面，此事世间无。寄语东淮父老，夺我诗书元帅，于汝抑安乎，早早归廊庙，天下尽欢娱。”亦当时之豪杰也。随行银数十万两，黄金数万两，皆其所蓄。沿淮巡警，犒赏过半，如城海州，城通州，城宝应，朝廷科降不足，皆捐助之。惜乎拜相之后，恃功固位，怙宠专权，度宗待以师相，言听计从，凡勋名相轧者，皆忌害之，子孙至于流离丐贷。不能防满，不知归老，以致亡国杀身。然而天命有归，宋祚当尽，抑非人力所能及也。
    印习隐开阃澧上。未半载，一夕二鼓后，唤直宿都吏刘某曰：“市河淤塞，今欲疏，其长几何，合用几人几工？”刘曰：“长二千丈，用二千人。倒霸去水，二十日可毕。合用器具，于附城庄农科借。”公曰：“如此则又扰民。”令都作院造桶一千副，都木场拨木缚脚道二千人，日支食钱，五日一犒，半月毕工。民不知也。
    公寓居常熟，制阃接人至，官属将吏，各持榜书名以次参。至柴牙部头某人，公曰：“甚感尔来。扬州军民数十万家，柴甚艰得。我莅任后，如一日缺柴，便斫了尔头。”其人闻之股栗。到任官为籍定船各与牌号。某日卖毕去限，某日柴到稍迟，本人自往催，时刻不违。到日于某官厅呈样，每束几斤，每贯合买几束，每船插标示之，人自择买。
    东淮飞蝗，公令驱逐过江。或曰：“朝廷恐有言语。”公曰：“无虑。”是日西北风大作，蝗皆入江矣。邦人至今神之。
    公一日升厅，例是五更，初燃烛焚香署事。公令取披秉排香案，对天默祷，礼毕复坐署事。少顷问诸吏：“尔曹谓适祷何事？”吏曰：“不晓钧意。”公曰：“腊月尚无雪，麦苗不长，适祈雪也。”未午云腾而微雨，薄暮而雪，入夜大作，二鼓数寸矣，三鼓银牌批“瑞雪应时，祈求感应”。州治上宿官属将吏兵卒等第支犒一次，不下数万贯。
    公太学出身，治书义，号铁脚鸡，决事判笔如飞。有萧某者，吉州老儒，曾摄邑簿。二子儒业。行橐稍厚，晚纳一妇，艳而黠，一日携其赀同奸夫逃去，随获之。公已断罪遣离，萧簿复令二子陈词，乞留其妇。公判云：“甑已破矣，视之何益？阿范之所为如此，萧某不得以为妻，士俊兄弟得以为母乎？恐是此状出于萧某之意，遣其子有请，果尔真是日暮途远，倒行而逆施者矣。萧某非爱其身，士俊兄弟非爱其父。”门示（门示者，具众状各书钧判，揭之府门，陈词者就观之，此乃通例）
    都吏王琳二妻，次妻有子及婿。二妇常不和。琳死，有词互诉。公判云：“王琳存日，阿张因阿顾为之不平久矣。一朝琳死，阿张未必不暗以为喜也。昨张焕有词：‘官司已为阿张作主。’今阿张复有词，不恤其子婿，是不恤其夫也。王琳固有不足恤者矣，不思家业何人做来，当以此为念，与阿顾子母及婿和同过活，则乡里以阿张为晓事。今互相攻击，迭兴词讼，王琳肉未及冷，何忍为之？各合究断，姑且从恕，仰遵照使府所行。如再有词，各坐以不孝不义之罪，籍没家产。”门示。
    里人周竹坡守产闲居，颇涉猎方册，为佃客告其私酒。签厅照条拟罪。公判云：“私酝有禁，不沽卖者其罪轻。然告主之罪大，此风不可长。周某杖八十赎铜，佃者杖一百。”闻者快之。
    制阃每岁端午重九，会诸武将小校惟射，赏以钱物，贴写于侯的，缀以银碗，随所中给之。各分军队，不一而止。大将击丸，赏格数筹不等。第一筹银鞍马百两，银盆贮丝十酒五硕，坐下钱三千贯。西城都统孙应武，众中屡得球，不得过，后止中第三筹。公银牌判云：“孙都统得筹虽后，得球最多。且马上换马，驰骤过人，真将军师表也。可特照头筹支送。”然后入筵，宴罢，鼓吹妓乐送。九日但不射柳。
    可斋李公开阃日，士人吴南金假馆于人，恋妓周惜。及归，行囊枵然，周亦厌之，吴悔之。将别，饮于其家。令仆碎其器具吴捶周有伤，讼于官。吴供状甚文，公喜之。佥厅议，罪其仆，吴罚赎。公花判云：“娼馆寓情，斯游未免。讼庭交恶，有识所羞。吴某以新丰逆旅之余，为樊川街吏之报，傍人骑马，月束几何。命侣骖鸾，风流如许。但慕子云之载酒，不思元亮之无钱。两（郁作“半”）年鱼水之欢，迷于当局。一旦鹬蚌之隙，做此出场。既乏孔方兄之交，是宜沙吒利之属，何事风亻孱雨亻愁，顿令玉挫花摧。甑已破矣，奈何镜欲图而莫得？鲍其知我者，岂止于斯。秦真少恩哉，不思甚矣！切详佥议，不审事情，止以主人之失，罪仆何辜？岂以营妓之词，士于罚。一笔勾断，两家罢休。吴某亟思梓里之归，休作桃源之梦。周惜责状附案，勿相往来。如复延纳登门，定行重罚。”
    夏左丞淳辛亥知寿州日，北关外筑圃，掘濠得废寺基，石碣存焉，知为徐君墓，季札挂剑处，遂于州城创寺，名崇阳，立其古碣。为两淮咨议。一日出至市桥，有老妪拦马陈词，视之大骇。妪有夫，与公同姓名，为金山水军统制，下海不归，人言公是也。俾之随马至家，公令子孙眷属咸出，引此妪认之，即拜谢曰：“老妇误听，早间冲马，已知不是。欲收状不能，甘伏罪。”公怜其情而厚赠之。秋壑闻之，笑谓公曰：“此妪幸遇咨议而得钱物，此厚德也。”公为小校时，部役必使军士归饭，左右告例是送饭，公曰：“送则各务夸美，必置鱼肉，皆出强为。归则老小团聚，随其有无。”亦仁人之用心也。
    叶西涧，宁海人，自政府归。一日家庙晨香，闻外喧哄，出视，乃其子捶一渔者，曰：“直阁买鱼，几日不与钱，今索之见怒。既碎我巾，又加痛捶。”公曰：“取钱还。”又取自巾加于其首使去。公入，露髻坐于厅上，不语。子拜，请罪不视，进膳不食。眷属冠帔皆出罗拜且告，不答。日昃未饭，远近亲邻聚告，俾甘罪结状。公乃言：“我贫士出身，草鞋腿绷，自肩雨伞书箱，往临安赴试。受几许艰苦，入太学，忝科名，至于今日。君亲之恩未能报，尔等生于富贵，受荫入仕，今日却凌虐细民，乡里谓我何？必庭训之（庭训者，行杖也）。”众又告免，俾责状云：“如或再犯，仍甘闻奏，追毁官诰。”公训子之道严矣哉。（厉竹溪说）
    郎某，临安人，知东阳县。有妇人同夫来告某人富家儿欲强奸，不从，咬伤乳头。追至，云即无此事。吏欲究问，公令取炊饼三个，使各人咬而莫断，对其齿痕，乃其夫，即杖之。人服其明决。
    徐径畈，衢州人，以科第道学负重名。初立朝便有气节，学者起敬。其甘澹泊，事亲孝，诚足以法。但僻而好异，似乎素隐行怪。归柯山，创书院，讲太极，立说颇异。番士齐德胜著《太极辨》，不远数百里访而投之。近年吉士李起宗作书与刘胥溪，论其学术、文字之失：“不知为士者好辨邪？抑豪杰之士，眼空四海，立言之际，有不暇细思，适足以召之邪！亦为学者各有所主邪？”然齐李二书中，极有好议论。
    唐宋事体相似，节镇府州，各有科名钱物可以调用，军民积欠官债，至数十百万缗，得以蠲放。四阃帅臣，其权尤重。吏员月给丰腆，正俸外，有添支。岁时有借请，名借而实与。或遇朝阃盛事有特支，节腊有酒肉柴炭，皆是通例。大略一月之俸，可比三月之请，举家温饱，自无妄取。或犯赃污，轻则杖罪罢役，重则黥籍。子孙世守其业，有读书登第而显宦者。
    理宗书戚畹某人除新安郡守，马碧梧时为中书舍人，不书行。上遣左右宣谕云：“新安待次四年，非见阙比，且与书行，决不令其赴上，朕不误卿。”
    陈丞相应求知福州日，亲故干谒者沓至。公设会，置五百贯于前曰：“有一联，能对者即席奉送：‘三山出守，应求何以应其求？’”独一后生对云：“千里远来，公使尽由公所使。”昔日州郡，各有公使钱库供太守支用。
    刘介轩{艹甄}，衢州人，正夫之后，性和易，号满朝欢。门生故吏官于四方者多，好发书荐士。赵节斋为平江发运，公为幕僚。春谷方稚齿，抱之膝上，教以句读。度宗在位，公八旬日赴经筵隆寒感疾归。春谷守衢，谒之不能见。未几易箦，公乃衫帽ゎ乌而哭之，赙赠良厚。当时重时士大夫之礼如此。（傅案：此条似有脱误）
    衢学耆宿，言留中斋所生粗获也。其父暮坐于庭，其获过于前，两目灿然如金，光采射人。问为谁，左右以获对。后生中斋，状元及第，官至宰相，归附后为尚书，岂偶然哉！或者谓乃虾蟆精，身颇充肥，中斋如之，其子叔子亦如之。放翁所记杨戬乃虾蟆精，亦非常人。
    刘庭式不绝瞽女之婚而娶之，东坡诗之，《事略》纪之，至今为美谈。《后山谈丛》载，华阴吕君举进士，定妻寻亦失明。中第而归，女家以疾辞，吕不许，遂娶之。生五男，皆中进士第，其一人丞相汲公是也。惜《事略》不纪，非《后山》则世无闻焉。
    赵清献公未第时，乡之户家陈氏，延之教子，其母岁与新履。公乡荐，陈厚赆其行，随以家贫，用而告乏，复赆之，亦然。陈乃遣人赍行囊，送入京，一举及第，仕{宀浸}显。陈之子后因人命事系狱。或曰：“尔家昔作馆赵秀才，今显宦于朝，可以为援。”陈乃谋诸妇，妇曰：“翁当亲行，我仍制履送之。”翁至汴，阍人不为通。翁俟朝回，揖于马前，公命之入，即送其履。公持而入，良久，乃濯足穿以出。叩其来意，翁言其故，公曰：“且留书院。”经旬余不答所言，乃申之，唯唯而已。月余告归，公曰：“且宽心两阅月。”公以翁家问示之，其子已贷命矣。公但使亲仆至衢，日送饭狱中。主者闻之，得从末减。衢士至今言之。
    乔孔山平章，东阳人，未第时，每夜提瓶，沽油四五文，藏于青布褙袖，中归然灯读书。本县周押司日见而揶揄之，故触瓶污衣。孔山及第，不十年为浙东帅。本县夏纲丝绵至，判云：“排军押出本县押司周某，限几日。”一邑惊骇何谓，其人自分必死，轻则黥籍。及至，呈到状，公不判，亦无语。旬日再呈，亦然。月余又呈，公令押出。公曰：“周押司无恙否？”周再拜，告乞免性命。公但指其座云：“此座是秀才，都有分来坐得，今后休欺凌穷秀才。”送一千贯压惊，放之。
    方干造王大方，连跪三拜，因号方三拜。跪，如今人之礼，非稽颡。朱某者，以札干秋壑，顿首万拜，因号朱万拜。
    薛居正宅，在汴昭德坊，居正父仁谦，仕周为太子宾客，致仕。初，仁谦随唐庄宗入汴，其宅为李宾所据，仁谦复得之。人告宾密藏金帛于宅后，仁谦命其属尽出所藏，方迁入。
    楚昭辅以疾致仕。太宗临问，讶其宅湫隘，命广之。昭辅奏，恐侵邻地。帝嘉之，赐银万两，令别市大第，昭辅卒不易。
    徐常侍铉，自江南入汴，居五龙堂侧。宣徽角抵士遇内宴，必先习于其中。一日坐道斋涌《黄庭》，闻外喧甚，遣童视之，回白：“众常侍习角抵。”铉笑曰：“此诸同僚难与接欢也。”盖铉与角抵士皆称常侍，可发一笑。铉至汴，市宅以居，后见宅主贫甚，铉曰：“得非售宅亏价而至是耶？余近撰碑，获润笔二百千，可偿尔矣。”其人坚辞不受，亟命左右辇付之。
    沈存中博学，无所不通，晦庵亦尝称之。观其明天文、律历、音乐、医药之类，诚足多尚。然说置闰之法为异，谓：“见于经者唯《尧典》，太古以前未知如何，今乃专以朔定十二月，而气反不得主。此月之政。或时虽已春，犹是冬气；或岁犹未尽，已得新春。莫若用十二气为一年，立春之日为孟春之一日，余准此。大尽三十一日，小尽三十日。岁岁齐尽，永无闰余。”文多不尽述，且谓此论必见怒于当世，千载之后必有用余说者。
    扬城之西有园，西域人种植，每岁以无花果酝醋供御案。《内则》注：无花而实者名而。江东人以杨梅煎汁饮之，《内则》名意，桃诸、梅诸，诸即菹也。又曰滥即乾撩也。
    故蜀别苑在城都西南十五里，多梅，有两大树，夭矫如龙，人谓梅龙，苡薏。人取其实为米，炊饭香美，唐安所出尤奇。
    巢菜有大巢小巢，大巢即豌豆之不实者，小巢生稻畦中，东坡所赋元修菜是也。吴中名漂摇草，一名野蚕豆，人不知取食耳。放翁诗曰：“此行忽似蟆津路，自候风炉煮小巢。”
    放翁《与村邻聚饮诗》：“蟹供牢九美，鱼煮脍残香。”自注：闻人懋德言，饼赋中所谓“牢九”，今包子也。又有《食野味包子诗》：“叠双初中鹄，牢九已登盘。”或谓“牢九”者，牢丸也，即蒸饼，宋讳丸字，去一点，相承已久。未知孰是。
    士大夫诗词用招隐事，如《使之休官归隐者与出处不合》，朱文公注。此篇视汉诸作最为高古，亦托意以招屈原，谓山谷中幽深险阻，非君子之所处。故结句云“王孙归来山中兮；不可以久留。”如放翁诗云：“诸公共赋反招隐”方是。
    昔日僧道云游，至于寺观，有六验方留。一度牒、二公据、三戒牒、四免丁由、五帐尾、六假状。
    东坡响簧铁杖，长七尺，重三十两，四十五节，嵇康造。（见耶律《双溪文集》）
    王子猷谓竹为此君，白乐天谓酒为此君。
    丁晋公有图书，曰化鹤之裔，时人称为鹤相。
    前辈谓：“酒用于馈祀宴集以成礼，若常饮则《商刑》所儆，彝酒则《周诰》所戒。无故日饮则神昏思乱，安保其不舛谬哉！士有倾囊酣饮，于买书则吝而不肯，惜哉。”
    黄白之术，初大茆君因丹阳岁歉，人多饿死，取丹头点银成金，化铁为银，以救饥者。故后人煅粉点铜，名曰“丹阳”；以死砒点铜，名曰“点茆”，或名“隔窗取母”，或名“玉女翻身”，如汉王阳、娄敬、唐成弼、宋王捷为之，以助国用，不可谓世无此法也。但得之者如龟毛兔角，为之致祸者十常八九。如韩魏公、明道、东坡，得之而不为。陈公亮为之即病指疽而死。或为之以成缘事，不私用一钱。如克文惮师、颜持约是也。或遇仙授而亦不为，如《夷坚志》载阳大明，《野语》载许公言是也。《春渚纪闻》第十卷皆说此事，凡十余条，无非劝戒。近代云间储君泳著《祛疑》，说尤详备，谓学之者多致败家。皆仁人之用心也。余谓彼有此术，自能致富，惟恐人知，岂肯向人说，故能者不说，说者不能。神仙传授，必择可付之人，不待其求，不要其谢。自眩其能，乃是骗术。欲学之者，已怀欺诈，此鬼神之所不容，可谓学道之士乎？《黄竹外文集》载：“陈左道，今江湖间此辈甚多，谓之客。”近观中州《为政九要》，谓人自取贫者有十，“一要贫，学烧银。”其言简而切，因书之以为规利学伪者之戒。
    章德元嘉温，平阳人，性喜静，文笔立成，讲解精到，时官延之师席，偕诣京师，咸推重之。献《汉图会同赋》，诸公称赏。列荐，除翰林编修，莅职将二年，其父寄以诗云：“九十翁翁七十儿，此时那可两分离。客乡已是三年别，人世应无百岁期。春雁北飞频送目，夕阳西下几颦眉。何如及早成归计，莫待山榴开满枝。”即告归侍焉。
