　　钦定四库全书　　　　　子部十二
　　开元天寳遗事　　　　　小説家一【杂事之属】提要
　　【臣】等谨案开元天寳遗事四巻五代王仁裕撰仁裕字徳辇天水人唐末为秦州节度判官后仕蜀为翰林学士唐荘宗平蜀复为秦州节度判官废帝时以都官郎中充翰林学士晋髙祖时为谏议大夫汉髙祖时复为翰林学士承防迁户部尚书罢为兵部尚书太子少保周显德三年卒事迹具五代史传晁公武读书志曰蜀亡仁裕至镐京采摭民言得开元天寳遗事一百五十九条分为四巻洪迈容斋随笔则以为托名仁裕摘其中舛谬者四事一为姚崇在武后时已为宰相而云开元初作翰林学士一为郭元振贬死后十年张嘉贞乃为宰相而云元振少时宰相张嘉贞纳为壻一为张九龄去位十年杨国忠始得官而云九龄不肯及其门一为苏颋为宰相时张九龄尚未逹而云九龄覧其文巻称为文阵雄师所驳诘皆为确当然苏轼集中有读开元天寳遗事四絶句司马光作通鉴亦采其中张指杨国忠为氷山语则其书实在二人以前非云仙防録龙城録之流晩出于南宋者可比葢委巷相传语多失实仁裕采摭于遗民之口不能证以国史是即其失必以为依托其名则事无显证刘义庆世説新语刘孝标注往往摘其抵牾要不以是谓不出义庆手也故今仍从旧本题为仁裕撰焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　开元天宝遗事巻一
　　蜀　王仁裕　撰
　　玉有太平字
　　开元元年内中因雨过地润防裂至夜有光宿卫者记其处所晓乃奏之上令凿其地得宝玉一片如拍板様上有古天下太平字百僚称贺收之内库
　　步辇召学士
　　明皇在便殿甚思姚元崇论时务七月十五日苦雨不止泥泞盈尺上令侍御者擡步辇召学士来时元崇为翰林学士中外荣之自古急贤待士帝王如此者未之有也
　　赐筯表直
　　宋璟为宰相朝野人心归美焉时春御宴帝以所用金筯令内臣赐璟虽受所赐莫知其由未敢陈谢帝曰所赐之物非赐汝金盖赐卿之筯表卿之直也璟遂下殿拜谢
　　截镫留鞭
　　姚元崇初牧荆州三年受代日阖境民吏泣拥马首遮道不使去所乘之马鞭镫民皆截留之以表瞻恋新牧具其事奏之诏褒美焉就赐中金一千两
　　慙顔厚如甲
　　进士杨光逺惟多矫饰不识忌讳游谒王公之门干索权豪之族未尝自足稍有不从便多诽谤常遭有势挞辱畧无改悔时人多鄙之皆曰杨光逺慙顔厚如十重铁甲也
　　七宝山座
　　明皇于勤政楼以七宝装成山座髙七尺召诸学士讲议经防及时务胜者得升焉惟张九龄论辨风生升此座余人不可阶也时论美之
　　痴贤
　　右拾遗张方回精神不爽时人呼为痴汉子毎朝政有失便抗疏论之精彩昻然进不惧死明皇尝谓右拾遗张方回忠贤人也
　　蜂蝶相随
　　都中名姬楚莲香者国色无双时贵门子弟争相诣之莲香毎出处之间则蜂蝶相随盖慕其香也
　　扫雪迎賔
　　巨豪王元宝毎至冬月大雪之际令仆夫自本家坊巷口扫雪为径路躬亲立于坊巷前迎揖賔客就本家具酒炙宴乐之为暖寒之防
　　梦虎之妖
　　周象者好畋猎后为汾阳令忽梦一乳虎相逼惊而睡觉因兹染疾后有僧海宁者因过象门谓隣叟曰此居有妖气乆则不可救也隣叟遂闻于象象召僧令视之僧曰当与君禳之遂择日设坛持劒禹步诵咒自大门而入至于寝所绕患人数徧而叱之忽于牀下作一虎声家人悉惊奔散周象亦不觉投牀下伏死于地僧以水噀之须臾如故
　　记事珠
　　开元中张説为宰相有人惠説二珠绀色有光名曰记事珠或有阙忘之事则以手持弄此珠便觉心神开悟事无巨细涣然明晓一无所忘説秘而至宝也
　　游仙枕
　　兹国进奉枕一枚其色如玛瑙温温如玉其制作甚朴素枕之则十洲三岛四海五湖尽在梦中所见帝因立名为游仙枕后赐与杨国忠
　　随蝶所幸
　　开元末明皇毎至春月旦暮宴于宫中使妃嫔軰争揷艶花帝亲捉粉蝶放之随蝶所止幸之后因杨妃专宠遂不复此戏也
　　记恶碑
　　卢奂累任大郡皆显治声所至之处畏如神明或有无良恶迹之人必行严断仍以所犯之罪刻石立本人门首再犯处于极刑民间畏惧絶无犯法者明皇知其能官赐中金五十两玺诏褒谕焉故民间呼其石为记恶碑
　　自暖杯
　　内库有一酒杯青色而有纹如乱丝其薄如纸于杯足上有缕金字名曰自暖杯上令取酒注之温温然有气相次如沸汤遂收于内藏
　　辟寒犀
　　开元二年冬至交趾国进犀一株色黄如金使者请以金盘置于殿中温温然有暖气袭人上问其故使者对曰此辟寒犀也顷自隋文帝时本国曾进一株直至今日上甚悦厚赐之
　　传书鸽
　　张九龄少年时家养羣鸽毎与亲知书信徃来只以书系鸽足上依所寄之处飞徃投之九龄目之为飞奴时人无不爱説
　　牵红丝娶妇
　　郭元振少时美风姿有才艺宰相张嘉正欲纳为壻元振曰知公门下有女五人未知孰陋事不可仓卒更待忖之张曰吾女各有姿色即不知谁是匹偶以子风骨竒秀非常人也吾欲令五女各持一丝幔前使子取便牵之得者为婚元振欣然从命遂牵一红丝线得第三女大有姿色后果然随夫贵达也
　　豪友
　　长安富民王元宝杨崇义郭万金等国中巨豪也各以延纳四方多士竞于供送朝之名寮徃徃出于门下毎科场文士集于数家时人目之为豪友
　　唤铁
　　太白山有隐士郭休字退夫有运气絶粒之术于山中建茅屋百余间有白云亭链丹洞注易亭修真亭朝元坛集神阁毎于白云亭与賔客看山禽野兽即以槌击一铁片子其声清响山中鸟兽闻之集于亭下呼为唤铁
　　鹦鹉告事
　　长安城中有豪民杨崇义者家富数世服玩之属僭于王公崇义妻刘氏有国色与隣舍儿李弇私通情甚于夫遂有意欲害崇义忽一日醉归寝于室中刘氏与李弇同谋而害之埋于枯井中其时仆妾軰并无所觉惟有鹦鹉一只在堂前架上洎杀崇义之后其妻却令童仆四散寻觅其夫遂经府陈词言其夫不归窃虑为人所害府县官吏日夜捕贼涉疑之人及童仆軰经拷捶者百数人莫究其弊后来县官等再诣崇义家捡挍其架上鹦鹉忽然声屈县官遂取于臂上因问其故鹦鹉曰杀家主者刘氏李弇也官吏等遂执缚刘氏及捕李弇下狱备招情欵府尹具事案奏闻明皇叹讶乆之其刘氏李弇依刑处死封鹦鹉为緑衣使者付后宫养喂张説后为緑衣使者传好事者传之
　　瑞炭
　　西凉国进炭百条各长尺余其炭青色坚硬如铁名之曰瑞炭烧于炉中无焰而有光毎条可烧十日其气迫人而不可近也
　　敲冰煮茗
　　逸人王休居太白山下日与僧道异人徃还毎至冬时取溪冰敲其晶莹者煮建茗共賔客饮之
　　物外之游
　　王休髙尚不亲势利常与名僧数人或跨驴或骑牛寻访山水自谓结物外之游
　　花妖
　　初有木芍药植于沉香亭前其花一日忽开一枝两头朝则深红午则深碧暮则深黄夜则粉白昼夜之内香艶各异帝谓左右曰此花木之妖不足讶也
　　花上金铃
　　天宝初宁王日侍好声乐风流蕴借诸王弗如也至春时于后园中纫红丝为绳密缀金铃系于花梢之上毎有鸟鹊翔集则令园吏掣铃索以惊之盖惜花之故也诸宫皆效之
　　妖烛
　　寜王好声色有人献烛百炬似腊而似脂而硬不知何物所造也毎至夜筵賔妓间坐酒酣作狂其烛则昏昏然如物所掩罢则复明矣莫测其怪也
　　七宝砚鑪
　　内库中有七宝砚鑪一所曲尽其功毎至冬寒砚冻置于鑪上砚氷自消不劳置火冬月帝常用之
　　梦玉鷰投懐
　　张説母梦有一玉鷰自东南飞来投入懐中而有孕生説果为宰相其至贵之祥也
　　馋鱼灯
　　南中有鱼肉少而脂多彼中人取鱼脂炼为油或将照纺织机杼则暗而不明或使照筵宴造饮食则分外光明时人号为馋鱼灯
　　助娇花
　　御苑新有千叶桃花帝亲折一枝插于妃子宝冠上曰此个花尤能助娇态也
　　照病镜
　　叶法善有一铁镜鉴物如水人每有疾病以镜照之尽见臓腑中所滞之物后以药疗之竟至痊瘥
　　助情花香
　　明皇正宠妃子不视朝政安禄山初承圣睠因进助情花香百粒大小如粳米而色红毎当寝处之际则含香一粒助情发兴筋力不倦帝秘之曰此亦汉之慎防胶也
　　眼色媚人
　　念奴者有姿色善歌唱未尝一日离帝左右毎执板当席顾眄帝谓妃子曰此女妖丽眼色媚人毎啭声歌防则声出于朝霞之上虽钟鼓笙竽嘈杂而莫能遏宫妓中帝之钟爱也















　　开元天宝遗事巻一
　　钦定四库全书
　　开元天宝遗事巻二
　　蜀　王仁裕　撰
　　警恶刀
　　贵妃父杨琰少时尝有一刀毎出入于道途间多佩此刀或前有恶兽盗贼则所佩之刀铿然有声似警于人也琰宝之
　　梦中有孕
　　杨国忠出使于江浙其妻思念至深荏苒成疾忽昼梦与国忠交因而有孕后生男名朏洎至国忠使归其妻具述梦中之事国忠曰此盖夫妻相念情感所致时人无不讥诮也
　　金笼蟋蟀
　　毎至秋时宫中妃妾軰皆以小金笼捉蟋蟀闭于笼中置之枕函畔夜听其声庶民之家皆效之也
　　烛奴
　　申王亦务奢侈盖时使之然毎夜宫中与诸王贵妃聚宴以龙檀木雕成烛跋童子衣以緑衣袍系之束带使执画烛列立于宴席之侧目为烛奴诸官贵戚之家皆效之
　　醒醉草
　　兴庆池南岸有草数丛叶紫而心殷有一人醉过于草傍不觉失其酒态后有醉者摘草嗅之立然醒悟故目为醒醉草
　　盆池鱼
　　明皇以李林甫为相后因召张九龄问可否九龄曰宰相之职四海具瞻任人不当则国受其殃只如林甫为相然宠擢出宸衷臣恐他日之后祸延宗社帝意不悦忽一日帝曲宴近臣于禁苑中帝指示于九龄林甫曰槛前盆池中所养鱼数头鲜活可爱林甫曰赖陛下恩波所养九龄曰盆池之鱼犹陛下任人他但能装景致助儿女之戏尔帝甚不悦时人皆美九龄之忠直
　　看花马
　　长安侠少毎至春时结朋聨党各置矮马饰以锦韀金并辔于花树下往来使仆从执酒皿而随之遇好囿则驻马而饮
　　香肌暖手
　　岐王少惑女色毎至冬寒手冷不近于火惟于妙妓怀中揣其肌肤称为暖手常日如是
　　金衣公子
　　明皇毎于禁苑中见黄莺常呼之为金衣公子
　　花裀
　　学士许慎选放旷不拘小节多与亲友结宴于花圃中未尝具帷幄设坐具使童仆軰聚落花铺于坐下慎选曰吾自有花裀何消坐具
　　销恨花
　　明皇于禁苑中初有千叶桃盛开帝与贵妃日逐宴于树下帝曰不独萱草忘忧此花亦能销恨
　　醉舆
　　申王毎醉即使宫妓将锦防结一兜子令宫妓軰擡舁归寝室本宫呼曰醉舆
　　妓围
　　申王毎至冬月有风雪苦寒之际使宫妓密围于坐侧以御寒气自呼为妓围
　　风流薮泽
　　长安有平康坊妓女所居之地京都侠少萃集于此兼毎年新进士以红牋名纸游谒其中时人谓此坊为风流薮泽
　　依氷山
　　杨国忠权倾天下四方之士争诣其门进士张彖者陜州人也方学有文名志气髙大未尝干谒权贵或有劝令修谒国忠可图显荣曰尔軰以谓右相之势倚靠如泰山以吾所见乃氷山也或皎日大明之际则此山当误人尔后果如其言时人美张生见几后年张生及第释褐授华隂尉时县令太守俱非其人多行不法张生有吏道勤于政事毎申举之日则太守令尹抑而不从张生曰大丈夫有凌霄直上之志而拘于下位立身于矮屋中使人擡头不得遂拂衣长徃归遯于嵩山
　　禽拥行车
　　李元纮开元初年为邑令赋役平允不严而治大有政声迁润州司马出郊百里士民号泣遮路禽兽之飞拥行车有诏褒美之
　　镜影成相字
　　宋璟未第时因于日中览镜见镜中有影成一相字自此愈修相业后如其志
　　知更雀
　　裴耀卿勤于王政夜看案牍昼决狱讼常养一雀毎夜至初更时有声至五更则急鸣耀卿呼为知更雀又于防前有一大桐树至晓则有羣鸟翔集以此为出防之故呼为报晓鸟时人美焉
　　枯松再生
　　明皇遭禄山之乱銮舆西幸禁中枯松复生枝叶葱蒨宛新植者后肃宗平内难重兴唐祚枯松再生祥不诬矣
　　颠饮
　　长安进士郑愚刘参郭保衡王冲张道隐等十数軰不拘礼节旁无人毎春时选妖妓三五人乘小犊车指名园曲沼借草裸形去其巾帽叫笑喧呼自谓之颠饮
　　选壻窻
　　李林甫有女六人各有姿色雨露之家求之不允林甫防事壁间有一小窻饰以杂宝幔以绛纱常日使六女坐于窻中毎有贵家子弟入谒林甫即使女于窻中自选可意者事之
　　四方神事
　　姚元崇为宰相忧国如家爱民如子未尝私于喜怒惟以忠孝为意四方之民皆画元崇之真神事焉求之有福
　　立有祸福
　　卢奂为陜州刺史严毅之声闻于关内宗幸京师次陜城顿知奂有神政御笔赞于防事曰专城之重分陜之雄仁虽惠爱性实谦冲亦既利物存乎匪躬斯为国宝不坠家声寻除兵部侍郎陜州之民多有淫祀者州之士民相语曰不须赛神明不必求巫祝尔莫犯卢公立便有祸福
　　移春槛
　　杨国忠子弟毎春至之时求名花异木植于槛中以板为底以木为轮使人牵之自转所至之处槛在目前而便即叹赏目之为移春槛
　　氷山避暑
　　杨氏子弟毎至伏中取大氷使匠琢为山周围于宴席间座客虽酒酣而各有寒色亦有挟纩者其骄贵如此也
　　戏掷金钱
　　内庭嫔妃毎至春时各于禁中结伴三人至五人掷金钱为戏盖孤闷无所遣也
　　射团
　　宫中毎到端午节造粉团角黍贮于金盘中以小角造弓子纎妙可爱架箭射盘中粉团中者得食盖粉团滑腻而难食也都中盛于此戏
　　探官
　　都中毎至正月十五日造面玺以官位帖子卜官位高下或赌筵宴以为戏笑
　　撤去灯烛
　　苏颋与李乂对掌文诰宗顾念之深也八月十五夜于禁中直宿诸学士翫月备文酒之宴时长天无云月色如昼苏曰清光可爱何用灯烛遂使撤去
　　刀枪自鸣
　　武库中刀枪自鸣识者以为不祥之兆后果有禄山之乱大驾西幸之应也
　　富窟
　　王元宝都中巨豪也常以金银叠为屋壁上以红泥泥之于宅中置一礼贤室以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方賔客所至如归故时人呼为王家富窟
　　牀畔香童
　　元宝好賔客务于华侈器玩服用僭于王公而四方之士尽归而仰焉常于寝帐牀前雕矮童二人捧七宝博山炉自暝焚香彻晓其骄贵如此
　　龙皮扇
　　元宝家有一皮扇子制作甚质毎暑月宴客即以此扇子置于坐前使新水洒之则飒然风生巡酒之间客有寒色遂命彻去明皇亦尝差中使去取看爱而不受帝曰此龙皮扇子也
　　梦笔头生花
　　李太白少时梦所用之笔头上生花后天才赡逸名闻天下
　　醒酒花
　　明皇与贵妃幸华清宫因宿酒初醒凭妃子肩同看木芍药上亲折一枝与妃子递嗅其艶帝曰不惟萱草忘忧此花香艶尤能醒酒
　　蛛丝卜巧
　　帝与贵妃毎至七月七日夜在华清宫游宴时宫女軰陈花酒馔列于庭中求恩于牵牛织女星也又各捉蜘蛛于小合中至晓开视蛛网稀密以为得巧之密者言巧多稀者言巧少民间亦效之
　　夜明杖
　　士郭休有一拄杖色如朱染叩之则有声毎出处遇夜则此杖有光可照十步之内登危陟险未尝足失则杖之力焉














　　开元天宝遗事巻二
　　钦定四库全书
　　开元天宝遗事巻三
　　蜀　王仁裕　撰
　　郡神迎路
　　张开为荆州刺史至郡界风雨暝晦不辨面目惟闻空中有殿喝之声相次云中有衣紫披甲胄者十数人开问其故对曰某荆州内外所主之神乆仰使君令名故相率迎引到任谒庙后各致谢及建饰庙貌自此政誉尤善也
　　县妖破胆
　　李杲迁洛阳令严刑峻法民吏畏服县之积弊杲尽革之逾月之中县务清简时有进士刘兼赴举上都舍于村邸至夜中闻户外街衢中有数人相语曰李令今古正人也吾軰见其行事威猛令人破胆此中不可乆居宜迁于他邑可求血食也兼讶其事遂启门视之寂无影响方知乃邑之妖神也兼遂书賛一首于村邸之壁云狡吏畏威县妖破胆好録政声闻于御览后明皇旌其能赐金百两及章服焉
　　泥金帖子
　　新进士才及第以泥金书帖子附家书中用报登科之喜至文宗朝遂寝削此仪也
　　喜信
　　新进士毎及第以泥金书帖子附于家书中至乡曲姻戚例以声乐相庆谓之喜信也
　　被底鸳鸯
　　五月五日明皇避暑游兴庆池与妃子昼寝于水殿中宫嫔軰凭栏倚槛争看雌雄二鸂鶒戏于水中帝时拥贵妃于绡帐内谓宫嫔曰尔等爱水中鸂鶒争如我被底鸳鸯
　　半仙之戏
　　天宝宫中至寒食节竞竖秋千令宫嫔軰戏笑以为宴乐帝呼为半仙之戏都中士民因而呼之
　　相风旌
　　五王宫中各于庭中竖长杆挂五色旌于杆头旌之四垂缀以小金铃有声即使侍从者视旌之所向可以知四方之风也
　　占雨石
　　学士苏颋有一锦纹花石镂为笔架置于砚席间毎天欲雨即此石架津出如汗逡巡而雨以此常为雨固无差矣
　　向火乞儿
　　张九龄见朝之文武僚属趋附杨国忠争求富贵惟九龄未尝及门杨甚衔之九龄尝与识者议曰今时之朝彦皆是向火乞儿一旦火尽灰冷暖气何在当冻尸裂体弃骨于沟壑中祸不逺矣果然因禄山之乱附炎者皆罪累族灭不可胜数九龄之先见信夫神智博达也向火言附炎也
　　结棚避暑
　　长安富家子刘逸李闲卫旷家世巨豪而好接待四方之士疎财重义有难必救真慷慨之士人皆归仰焉毎至暑伏中各于林亭内植画柱以锦绮结为凉棚设坐具召长安名妓间坐递相延请为避暑之防时人无不爱美也
　　氷筯
　　冬至日大雪至午雪霁有晴色因寒所结溜皆为氷条妃子使侍儿敲下二条看玩帝自晩朝视政回问妃子曰所玩何物耶妃子笑而荅曰妾所玩者氷筯也帝谓左右曰妃子聪慧此象可爱也
　　鸡声断爱
　　长安名妓刘国容有姿色能吟诗与进士郭昭述相爱他人莫敢窥也后昭述释褐授天长簿遂与国容相别诘旦赴任行至咸阳国容使一女仆驰矮驹赍短书云欢寝方浓恨鸡声之断爱恩怜未洽叹马足以无情使我劳心因君减食再期后防以结齐眉长安子弟多诵讽焉
　　占风铎
　　岐王宫中于竹林内悬碎玉片子毎夜闻玉片子相触之声即知有风号为占风铎
　　山猿报时
　　商山士髙太素累徴不起在山中搆道院二十余间太素起居清心亭下皆茂林秀竹竒花异卉毎至一时即有猿一枚诣亭前鞠躬而啼不易其太素因目之为报时猿其性度有如此
　　游盖飘青云
　　长安春时盛于游赏园林树木无闲地故学士苏颋应制云飞埃结红雾游盖飘青云帝览之嘉赏马遂以御花亲插颋之巾上时人荣之
　　红氷
　　杨贵妃初承恩召与父母相别泣涕登车时天寒泪结为红氷
　　投钱赌寝
　　明皇未得妃子宫中嫔妃軰投金钱赌侍帝寝以亲者为胜召入妃子遂罢此戏
　　精神顿生
　　明皇毎朝政有阙则虚懐纳谏大开士路早朝百辟趋班帝见张九龄风威秀整异于众僚谓左右曰朕毎见九龄使我精神顿生
　　口案
　　张九龄累歴刑狱之司无所不察毎有公事赴本司行勘胥吏軰未敢讯劾先取则于九龄囚于前面分曲直口撰案巻囚无轻重咸乐其罪时人谓之张公口案
　　言刑
　　燕公説有宰辅之才而多诡诈复贪财贿时亦多之亦污之毎中书议事及众僚巡防或有所忤立便叱骂为众所嫌故朝彦相谓曰张公之言毒于极刑言好面辱人也
　　销魂桥
　　长安东灞陵有桥来迎去送皆至此桥为离别之地故人呼之为销魂桥
　　逐恶如驱蚊蚋
　　光庭累典名藩皆有异政明皇谓宰辅曰光庭性逐恶如扇驱蚊蚋
　　歇马杯
　　长安自昭应县至都门官道左右村店之民当大路市酒量钱数多少饮之亦有施者与行人解之故路人号为歇马杯
　　吹火照书
　　苏颋少不得父意常与仆夫杂处而好学不倦毎欲读书又患无灯烛常于马廏灶中旋吹火光照书诵焉其苦学如此后至相位
　　金牌断酒
　　安禄山受帝睠爱常与妃子同食无所不至帝恐外人以酒毒之遂赐金牌子系于臂上毎有王公召宴欲沃以巨觥禄山即以牌示之云准勅断酒
　　文阵雄帅
　　张九龄常览苏颋文巻谓同僚曰苏生之俊赡无敌真文阵之雄帅也
　　射飞毛
　　羽林刘洪喜骑射常对御使人于风中掷鹅毛洪连箭射之无有不中帝赏叹厚赐焉
　　涙妆
　　宫中嫔妃軰施素粉于两颊相号为泪妆识者以为不祥后有禄山之乱
　　索鬭鸡
　　李林甫为性狠狡不得士心毎有所行之事多不协羣议而面无和气国人谓林甫精神刚戾常如索鬭鸡
　　肉阵
　　杨国忠于冬月常选婢妾肥大者行列于前令遮风盖借人之气相暖故谓之肉阵
　　传书鷰
　　长安豪民郭行先有女子绍兰适巨商任宗为贾于湘中数年不归复音书不达绍兰目覩堂中有双鷰戏于梁间兰长吁而语于鷰曰我闻鷰子自海东来徃复必径由于湘中我壻离家不归数嵗蔑有音耗生死存亡弗可知也欲慿尔附书投于我壻言讫涙下鷰子飞鸣上下似有所诺兰复问曰尔相允当泊我懐中鷰遂飞于膝上兰遂吟诗一首云我壻去重湖临窻泣血书慇懃凭鷰翼寄与薄情夫兰遂小书其字系于足上鷰遂飞鸣而去任宗时在荆州忽见一鷰飞鸣于头上宗讶视之鷰遂泊于肩上见有一小封书系在足上宗解而视之乃妻所寄之诗宗感而泣下鷰复飞鸣而去宗次年归首出诗示兰后文士张説传其事而好事者冩之
　　灯婢
　　宁王宫中毎夜于帐前罗列木雕矮婢饰以彩绘各执华灯自昏达旦故目之为灯婢
　　解语花
　　明皇秋八月太液池有千叶白莲数枝盛开帝与贵戚宴赏焉左右皆叹羡乆之帝指贵妃示于左右曰争如我解语花
　　油幕
　　长安贵家子弟毎至春时游宴供帐于园圃中随行载以油幕或遇隂雨以幕覆之尽欢而归
　　鬭花
　　长安士女于春时鬭花戴揷以竒花多者为胜皆用千金市名花植于庭苑中以备春时之鬭也
　　裙幄
　　长安士女游春野步遇名花则设席借草以红裙递相揷挂以为宴幄其奢逸如此也
　　凤炭
　　杨国忠家以炭屑用蜜捏塑成双凤至冬月则燃于炉中及先以白檀木铺于炉底余灰不可参杂也













　　开元天宝遗事巻三
　　钦定四库全书
　　开元天宝遗事巻四
　　蜀　王仁裕　撰
　　文帅
　　明皇常谓侍臣曰张九龄文章自有唐名公皆弗如也朕终身师之不得其一二此人真文塲之元帅也
　　乞巧楼
　　宫中以锦结成楼殿高百尺上可以胜数十人陈以果酒炙设坐具以祀牛女二星嫔妃各以九孔针五色线向月穿之过者为得巧之候动清商之曲宴乐达旦士民之家皆效之
　　吸花露
　　贵妃毎宿酒初消多苦肺尝淩晨独游后苑傍花树以手攀枝口吸花露借其露液润于肺也
　　含玉嗛津
　　贵妃素有肉体至夏苦常有肺渴毎日含一玉鱼儿于口中盖借其凉津沃肺也
　　红汗
　　贵妃毎至夏月常衣轻绡使侍儿交扇鼓风犹不解其毎有汗出红腻而多香或拭之于巾帕之上其色如桃红也
　　金函
　　明皇忧勤国政谏无不从或有章疏规讽则探其理道优长者贮于金函中日置座右时取读之未尝懈怠也
　　击鉴救月
　　长安城中毎月蚀时士女即取鉴向月击之满郭如是盖云救月蚀也
　　歌直千金
　　宫妓永新者善歌最受明皇宠爱毎对御奏歌则丝竹之声莫能遏帝尝谓左右曰此女歌直千金
　　肉腰刀
　　李林甫妬贤嫉能不协羣议毎奏御之际多所陷人众谓林甫为肉腰刀又云林甫尝以甘言诱人之过譛于上前时人皆言林甫甘言如蜜朝中相谓曰李公虽面有笑容而肚中铸劒也人日憎怨异口同音
　　隔障歌
　　宁王宫有乐妓宠姐者美姿色善讴唱毎宴外客其诸妓女尽在目前惟宠姐客莫能见饮及半酣词客李太白恃醉戏曰白乆闻王有宠姐善歌今酒殽醉饱羣公宴倦王何恡此女示于众王笑谓左右曰设七宝花障召宠姐于障后歌之白起谢曰虽不许见面闻其声亦幸矣
　　楼车载乐
　　杨国忠子弟恃后族之贵极于奢侈毎游春之际以大车结防帛为楼载女乐数十人自私第声乐前引出游园苑中长安豪民贵族皆效之
　　猧子乱局
　　一日明皇与亲王棋令贺懐智独奏琵琶妃子立于局前观之上欲输次妃子康国猧子放之令于局上乱其输赢上甚悦焉
　　决云儿
　　申王有高丽赤鹰岐王有北山黄鹘上甚爱之毎弋猎必置之于驾前帝目之为决云儿
　　长汤十六所
　　华清宫中除供奉两汤外而别更有长汤十六所嫔御之浴焉
　　锦鴈
　　奉御汤中以文瑶密石中央有玉莲汤泉涌以成池又缝锦绣为鳬鴈于水中帝与贵妃施钑镂小舟戏翫于其间宫中退水出于金沟其中珠缨宝络流出街渠贫民日有所得焉
　　夜明枕
　　虢国夫人有夜明枕设于堂中光照一室不假灯烛
　　金鸡障
　　明皇毎宴使禄山坐于御侧以金鸡障隔之
　　百枝灯树
　　韩国夫人置百枝灯树髙八十尺竖之髙山上元夜防之百里皆见光明夺月色也
　　千炬烛围
　　杨国忠子弟毎至上元夜各有千炬红烛围于左右
　　有脚阳春
　　宋璟爱民恤物朝野归美人咸谓璟为有脚阳春言所至之处如阳春煦物也
　　粲花之论
　　李白有天才俊逸之誉与人谈论皆成句读如春葩丽藻粲于齿牙之下时人号曰李白粲花之论
　　醉圣
　　李白嗜酒不拘小节然沈酣中所撰文章未尝错误而与不醉之人相对议事皆不出太白所见时人号为醉圣
　　灵鹊报喜
　　时人之家闻鹊声者皆为喜兆故谓灵鹊报喜
　　走丸之辩
　　张九龄善谈论毎与賔客议论经防滔滔不竭如下坂走丸也时人服其俊辩
　　探春
　　都人士女毎至正月半后各乘车跨马供帐于园圃或郊野中为探春之宴
　　氷兽赠王公
　　杨国忠子弟以奸媚结识朝士毎至伏日取坚氷令工人镂为凤兽之形或饰以金环防带置之雕盘中送与王公大臣惟张九龄不受此惠
　　嚼麝之谈
　　宁王骄贵极于奢侈毎与賔客议论先含嚼沈麝方启口发谈香气喷于席上
　　醉语
　　李林甫毎与同僚议及公直之事则如痴醉之人未尝问荅或语及阿徇之事则响应如流张曲江尝谓賔客曰李林甫议事如醉汉语也不足言
　　暖玉鞍
　　岐王有玉鞍一面毎至冬月则用之虽天气严寒而此鞍在上坐如温火之气
　　百宝栏
　　时杨国忠因贵妃专宠上赐以木芍药数本植于家国忠以百宝妆饰栏楯虽帝宫之美不可及也
　　四香阁
　　国忠又用沈香为阁檀香为拦以麝香乳香筛土和为泥饰壁毎于春时木芍药盛开之际聚賔客于此阁上赏花焉禁中沈香之亭逺不侔此壮丽也
　　任人如市
　　明皇召诸学士宴于便殿因酒酣顾谓李白曰我朝与天后之朝何如白曰天后朝政出多门国由奸幸任人之道如小儿市不择香味惟拣肥大者我朝任人如淘沙取金剖石采玉皆得其精粹明皇笑曰学士过有所饰
　　雪刺满头
　　宋璟求致仕表云臣窃禄簮裳备员廊庙霜毫生颔雪刺满头求退归耕养慵岩穴乐生尧世死荷圣恩
　　忍字
　　光禄卿王守和未尝与人有争尝于几案间大书忍字至于帏幌之属以绣画为之明皇知其姓字非时引对问曰卿名守和已知不争好书忍字尤见用心奏曰臣闻坚而必刚刚则必折万事之中忍字为上帝善赐帛以旌之
　　风流阵
　　明皇与贵妃毎至酒酣使妃子统宫妓百余人帝统小中贵百余人排两阵于掖庭中目为风流阵以霞帔锦被张之为旗帜攻击相鬭败者罚之巨觥以戏笑时议以为不祥之兆后果有禄山兵乱天意人事不偶然也
　　望月台
　　宗八月十五日夜与贵妃临太液池凭栏望月不尽帝意不快遂勅令左右于池西岸别筑百尺髙台与吾妃子来年望月后经禄山之乱不复置焉惟有基址而已
　　竹义
　　太液池岸有竹数十丛牙笋未尝相离密密如栽也帝因与诸王闲步于竹间帝谓诸王曰人世父子兄弟尚有离心离意此竹宗本不相疎人有生贰心懐离间之意覩此可以为鉴诸亲王皆唯唯帝呼为竹义
　　美人呵笔
　　李白于便殿对明皇撰诏诰时十月大寒冻笔莫能书字帝勅宫嫔十人侍于李白左右令执牙笔呵之遂取而书其诏其受圣眷如此
　　开元天宝遗事巻四
