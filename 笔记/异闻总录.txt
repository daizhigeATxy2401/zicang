异闻总录 宋 阙名


异闻总录卷之一
    大观中，京师医家耿愚，买一侍婢，丽而黠，踰年矣。尝立于门外，小儿过焉，认以为母，眷恋不忍去，婢亦抚怜之。儿归告其父曰："吾母乃在某家。"时其母死，既祥矣，父未以为信，试往殡所视之，似为盗所发，不见尸，还家携儿谒耿氏之邻，密访婢姓氏，真厥妻也。即佯为贩鬻者，徘徊道上，伺其出而见之，妻呼使前，与叙别意，继以泣，语人曰："此为吾夫，小者吾子也！"耿闻之怒，诟责之曰："去年买汝时，汝本无夫，有契约牙侩可验，何敢尔！"夫诉诸开封，迹所从来，婢昏然不省忆，但云因行至一桥，迷路，为牙媪引去，迫于饥馁，故自鬻。牙媪亦言，实遇之于广备桥，求归就食，遂鬻以偿欠。京尹不暇究始末，命夫以余直偿耿氏而取其妻，耿氏不伏。夫又诉于御史台，整会未竟，复失妇人，讼乃已。不一年，耿愚死，家亦衰替。

    宣和中，乡人董秀才在州学，因如厕，见白衣妇人徘徊于前，问其故，曰："我菜圃中人也，良人已末没，藐然无所归。"董留与语，且告以斋舍所在，至夜遂来并寝。未几得疾，同舍生咸知之，以白教授，教授造其室，责之曰："士人而为异类所凭，何至此！"扣其所有，曰尝遗一袒服，取视之，秽而无缝，命投诸火，遣诸生踪迹焉。一老圃曰："向者小儿牧羊，一牝羊坠西廓井中，不可取，今白衣而出，岂其鬼欤？"呼道士行法咒，以黑豆投于井，怪乃绝不至，然董亦死。

    绍兴六年，余干村民张氏家，已寝。牧童在牛圈闻有扣门者，急起视之，见壮夫数百辈，皆披五花甲，着红兜鍪，突而入，既而隐不见。及明，圈中牛五十头尽死，盖疫鬼云。

    芝山，在城北一里，左右前后皆墓域，僧寺两庑，丛柩相望，风雪阴晦，辄闻啾啾之声，盖鬼区也。绍兴十六年，通判任良臣伯颜，丧子，入寺设水陆，夜未半，阖寺闻山下戏笑，往来交相问劳。程祠部守墓仆，自支径黄泥路口归，逢二人同行，厉声曰："吾辈以寺中会集，见召而往，汝何为者，而敢至此！"追逐欲殴之，仆奔窜，适有篝火从寺出者，乃得脱。

    抚州述陂，去城二十里，遍村皆甘林，大姓饶氏居之。家人尝出游林间，见仆柳，中空，函水可鉴，子妇戏窥之，应时得疾，归家即痴卧，不复知之。遂有物语于空中，与人酬酢往来，闻人歌声，辄能和，宛转如扬，韵有余。音律小误，必嗤笑指摘。论文谈诗，率亦中理，相去咫尺而莫见其形。仆妾有过，则对主人显言，虽数十里外田畴出纳为欺，亦即日举白，无一讳隐，上下积忿厌苦，殴攘祷禬，百术备至，终无所益。凡数年，饶氏焚香拜祷曰："荷尊神惠顾，为日久，人神异路，惧不敢媟慢，以为神羞，欲立新庙于山间，香火像设，丰洁祗事，愿神徒居之，各安其分，不亦善乎！"许诺，自是寂无影响。饶氏自喜得计，营一庙甚华，卜日迎以祠。越五日至，言谑如初。饶翁责之曰："既庙食矣，又为吾祟何也？"笑曰："吾岂痴儿耶！如此高堂大屋，舍之而去，乃顾一小庙哉？"饶氏愈益沮丧。讫子妇死，鬼始谢去，一家为之衰替云。

    武昌李主簿，梦就逮冥司，主者问汝前生为张氏子时，安得推妻堕水，李梦中忽忆其事，对曰："妻自失足堕水死，非推也。"主者追本处山川之神供证，与李言同，遂放还。他日，在旅舍遇妇人，自言为前生妻，相守不肯舍，绸缪如生，姻党皆知之，数年乃谢去，李亦不娶终身。虽无他苦，但常病腰痛，以木为两椎，刳其中，每人日扣击数十下，痛则少解，盖鬼气染渍所致云。

    洪州州学正张某，天性刻薄，老而益甚，虽生徒告假，亦靳固不与，学官给五日，则改为三日，给三日则改为二日，他皆称是，众憾之。有张鬼子者，以形容似鬼得名，众使伪作阴府追鬼，以怖张老，鬼子慨然曰："愿奉命，然弄假须似真，要得一冥司牒乃可。"众曰："牒式当如何？"曰："曾见人为之。"乃索纸，以白矾细书，而自押字于后。是夜诣州学，学门已扃，鬼子入于隙间，众骇愕。张老见之，怒曰："畜生，何敢然！必诸人使尔夜怖我。"笑曰："奉阎王牒追君。"张老索牒，读未竟，鬼子露其巾，有两角横其首，张老惊号即死。鬼子出立于庭，言曰："吾真牛头狱卒，昨奉命追此老，偶渡水失符，至二十年，惧不敢归，赖诸秀才力，得以反命，今弄假似真矣！"拜谢而逝。陈正敏《遁斋闲览记》：李安世在太学，为同舍生戏以鬼符致死，与此颇同，然各一事也。

    李德裕绍兴二十七年调官临安，馆于白壁营，与福州姚知县同邸。时方盛夏，每夕纳凉于后轩。姚之旧友贾县丞来，料理失去告身事，所居相去百步，早出暮还，必过姚话夜，李因得识之。贾县丞长安人，谈骊山宫厥故都井邑之盛，滚滚可听。又尝为缙云丞，说鬼仙华英事迹，尤有依据。姚李更买酒设果，与之款接，凡两月，始各舍去。又二年，李为敕令所删，定官局中，从容与同僚唐信道语及怪神，唐具述华英之故，李应答如响，唐曰："君何以知之？"以所闻告，唐骇曰："得非长身多髯者乎？"曰："然。""陕西人乎？"曰："然。"曰："是人自缙云罢，即死，其兄葬之墟处，吾送之窆，乃返，于今十年，安得如君所云者乎？！"李方追惧，毛发为洒淅。徐思之，相从如是久，而未尝白昼一来，虽同堂语笑，然其坐常去灯远，元不熟审其面目，今知乃鬼尔。姚生别后数岁而殂（贾名诩，字虞仲）。

    豫章丰城县江边宝气亭，建炎三年，居民连数夕闻呼朱仆射，而不见其人。已而新虔州守冯季周，调修撰赴官，泊舟亭下，从行仆朱秀才者溺死，八月四日也。

    嘉兴令陶彖，有子得疾甚异，形色语笑，非复平日。彖患之，聘谒巫祝厌胜，百方终莫能治。会天竺辩才法师元净，适以事至，元净传天台教，特善咒水，疾病者饮之辄愈，吴人尊事之。彖素闻其名，即诣谒具状告曰："儿始得疾时，一女子自外来相调笑，久之俱出，稍行至水滨，遗诗曰：『生为木卯人，死作幽独鬼。泉门长夜开，衾帏待君至。』自是屡来，且言曰：『仲冬之月，二七之间，月盈之夕，车马来迎。』今去妖期逼矣，未知所处，愿赐哀怜。"净许诺，杖策从至其家，除地为坛，设观音菩萨像，取杨枝露水洒而咒之，三绕坛而去，是夜儿寝安然。明日净结跏趺坐，引儿问曰："汝居何地，而来至此？"答曰："会稽之东，卞山之阳，是吾之家，古木苍苍。"又问姓谁氏，答曰："吴王山上无人处，几度临风学舞腰。"净曰："汝柳氏乎？"冁然而笑。净曰："汝无始以来，迷已逐物，为所转溺于淫邪！流浪千劫，不自解脱，入魔趣中，横生灾害，延及亡辜。汝今当知魔，魔即法界，我今为汝宣说，有楞严秘密神咒，汝当谛听，痛自悔恨，洗既往过愆，返本来清净觉性。"于是号泣不复有云。是夜谓儿曰："辩才之功，汝父之虔，无以加。吾将去矣，后二日复来。日久与子游，情不能遽舍，愿一举觞为别。"因相对引满，既罢，作诗曰："仲冬二七是良时，江下无缘与子期。今日临岐一杯酒，共君千里远相离。"遂去不复见。（秦少游记）

    严陵江珪，绍兴中，权浙东安抚司属官，居于会稽旧仪曹廨中。三子年皆十余岁，早起至中堂小阁内，见妇人罗衫而粉裳，就其母装梳处理发，讶非本家人，走入房白父，珪亟起视之，尚见其背，入西舍一妪榻旁而灭。呼妪起语之，妪曰："今日尚未明，妇人在窗外折桃花一枝，簪于冠，笑而入，恍惚间复睡，竟不知为何人。"珪以问守舍老阍卒，曰："二十年前，柳仪曹居此时，其子妇以产厄终室中，今出见者其人也。"世谓鬼畏桃花，其说戾矣。（江鸣玉说）

    绍兴十年，张渊道提举秦司茶马，自淮颖之官，从行老兵张朝，为厩卒，挈妻子在道。幼女才七岁，夜展转榻上，不能寐，母拊之曰："夜过半，可睡矣。"女笑曰："外间流水甚清，小鱼无数，游泳其中，方观玩为乐，欲作计取之，未暇就枕也！"母以其谵语，极忧之，紧置怀抱间。良久困倦，及觉，遂失所在。竟夜寻觅，旦起，望屋后数十步间有古井，试以竿测之，则如人焉。出视，果女也，不可救，盖昨夕妄见时，其魂魄已落鬼手中矣。

    阍门使萧注，新喻人，冠而孤，与其弟伯英独处，得疾，甚危殆，浸浸昏塞，不闻喘息声，英与仆泣守其侧。日将暮，有老妪瘠而偻，出于浴室下，哭望寝室徐徐而来，且语曰："六郎还我命。"六郎者，即注也。将升阶，一老叟着白袍，须髯白如雪，从西偏户内策杖出，叱曰："尘贱死尸，何敢擅出！六郎有正库钱万余贯，未曾请动。设死，天命合终，犹当作茆山洞主，尔下愚闇鬼，不速去，吾将治尔！"连叱之，妪悲啼，复匍匐趋故处，叟亦不见。至夜半，渐呻吟，食粥，数日而愈。伯英从容说所睹，注色动，乃言汝不在家时，老婢不为吾役，且以恶言相抗，吾击以铁鞭，即死，密埋之浴室下，汝所见者其是欤？

    乐平耕民，植稻归，为人呼出，见数辈在外，形貌怪恶，叱令负担。经由数村疃，历洪源石村何衡诸里，每一村必先诣社神，所言欲行疫，皆拒却不听。怪党自云："然则独有刘村，刘十九郎家可往尔！"遂往，径入，趋庑下各房宿，无饮食枕席之具。明旦，刘氏子出，怪魁告其徒曰："击此人右足。"杖才下，子即扑地。继老妪过之，令击左足，妪仆地，连害三人矣。然但守一房，不浪出。有侦者密白，一虎从前跃而来，甚可畏。魁色不动，遣两鬼持杖待之，曰至则双击其两足，俄报虎毙于杖下。经两日，侦者急报，北方火作。斯须间，焰势已及房，山水又大至。怪相视窘慑，不暇取行李，单身急奔。怒耕民不致力，推堕田坎中，蹶然起，则身乃在床卧，妻子环哭已三日。乡人访其事于刘氏，云二子一婢同时疫困，呼巫治之，及门而死。复邀致一巫，巫惩前事，欲掩鬼不备，乃从后门施法，持刀吹角，诵水火轮咒而入，病者即日皆安。

    淄州人田毂，侄女嫁攸县刘郎中之子。刘下世数年，田氏病，遣仆至衡山，招表侄张敏中，欲托以后事，未克往，而田不起。初，田有兄，娶衡山廖氏女，女死，又娶其妹。兄亦亡，独后嫂在，乃与敏中同往吊，寓于张故居没山阁，时隆兴甲申冬也。是夕，廖嫂暴心痛，医疗小愈。过夜半，欲起坐，语言不伦，张往省侯，则其姊凭焉，咄咄责其妹曰："何处无婚姻，必欲与我共一婿，死又不设位祀我，使我岁时无所依，非相率同归不可！"张谏晓之曰："皆是田叔所为，非今嫂过，既一家娣妹，宁忍如此？"少顷，忽拱手曰："叔翁万福。"又曰："庆孙，你可上床坐。"叔翁者，田三姑之季父毂；庆孙者，其稚子也，皆亡矣，盖群鬼满室，左右尽悚。俄顷间，自变貌作田氏音声，顾张曰："知县，其为姑来，姑生前有欲言者，今当具以告。"邀使稍前，历道始死时，夫兄侵牟及婢妾，窃攘事，主名物色，的的不差，且嘱立所养次子为刘氏后，复切切屏语，似不欲他人预闻。良久，洒泪曰："我无大罪恶，不堕地狱道中，但受生有程，未能便超脱耳。"呜咽而去。方附着时，廖氏眼颊笑涡，及十指纤长，全如田姑在生容貌，如是继日来，讫于廖归。明年春，将祔于刘茔，张与廖送葬，宿其冢次，方寒雨凄零，松风答响，皆怖悸，意廖复为凭，张谯之曰："必是野怪假托，若真田三姑，何为容色不与去冬等，随声而变，宛然不少异，申言儴事，叮咛委屈然后已。"迨廖氏还家，又来请有祷于张，旁人曰："张知县居不远，盍径往白之？"曰："宅龙遮我，虽欲入不见容，我不免为鬼。"后一年廖卒，始绝。鬼附生人多矣，独能使形状如之，为可怪也。

    抚州南门黄柏路居民詹立詹七，以接鬻缣帛为生，其季曰小哥，尝赌博负钱，畏兄棰责，径蹿逸他处，久而不返。母思之益切，而梦寐占卜皆不祥，真为死矣。会中元盂籣盆斋，前夕，詹氏罗纸钱以待享。薄暮，若有幽叹于外者，母曰："小哥真亡矣，今来告我。"取一纸钱祝曰："果为我儿，能掣此钱出，则信可验，当求冥助于汝。"少焉，阴风肃肃，数入探而出之，母兄失声哭，亟呼僧诵经拔度，无复望其归。后数月，忽从外来，伯兄曰，鬼也。取刀将逐之，仲遽抱止曰："未可！"稍前谛视，问其死生，弟曰："本惧杖而窜，故诣宜黄受佣，未尝死也。"乃知前事为鬼所诈云。

    晁端揆居京师，悦里中少妇，流眄寄情，未能诣偶。妇忽夜来，搀衣求共被，晁大喜。未明索去，留之不可，曰如是，得无畏家人知乎？既去，褥间余血涴迹，亦莫知所以然。越三日，过其门，闻哭声，扣邻人，曰："少妇因产而死，今三日矣。"晁掩涕而归。

    绍兴癸卯，新城县村渡，月明中，渔人系舟将归，闻隔岸有人唤船欲渡，就之，则皆纹身荷兵刃者二十余辈，意其寨卒也，不暇问而载之。既济，探囊与钱，登岸别而去，平时兵卒经过，未尝有也。渔人既喜且讶，明日视其钱，皆纸也，始悟其鬼。

    南城县东百余里龙门山，山巅有寺，幽静孤寂，人迹罕至，独一僧居焉。客僧过之，留宿他室，与主僧房相去甚远。既寝，闻户外人呼声，惊怪不敢起。须臾，门轧然自开，客悸甚，不敢喘息，下床欲走，门已为巨石所塞矣。大呼移时，主僧始应，甫问答间，石忽不见，而门开如初。客不复能寐，往即主僧宿焉，且询其怪，曰山鬼所为也，前后见此事甚众，但不能相犯云。

    临川画工黄生，旅游如广昌，至秩巴寨，卒长郎严馆之。中夕，一妇人出灯下，颇可悦，乘醉挑之，欣然相就，询其谁家人，曰主家妇也，自是每夕至。黄或窘索，必窃资给之。留连半年，渐奄奄病悴，严问之，不肯言。初严常匿娼，妻不胜忿妒，自经死于房，虽葬，犹数为影响，虚其室莫敢居。而黄居之，严意其鬼也，告之故，始以实告，严向空中唾骂之，徒黄出寓旅社。是夕复来，黄方谋畏避，妇曰："无用避我，我岂忍害子，子虽遁，我亦来。"黄不得已，留与宿。益久，黄虑其害己，驰还乡。中途憩泊，纳凉桑下，妇又至，曰："是贼太无情，相与好合许时，无一分顾恋意，忍弃我邪，宜速反！"黄不敢答，但明心祷天地，默诵经。妇忽长吁曰："此我过也，初不合迷谬，至逢今日没前程。畜生何足慕，我独不能别择偶乎？"遂去，其怪始绝。
    绍兴庚午岁十一月，建昌新城县永安村，半夜村中闻数百千人行声，或语或笑，或歌或哭，杂扰匆遽，不甚明了，莫不骇怪，而凝寒阴翳，咫尺莫辨。有胆者开门谛视，略无所睹。明旦，雪深尺余，雪中迹如兵马所经，人畜鸟兽之踪相半，或流血污染，如此几十许里，入深山乃绝。
    咸淳癸酉年，有鬻珠冠者，过吉水龙华寺，有女子出买珠冠一顶，先酬千钱，余约次日。如期再往，僧曰："龙华寺中岂有女子！"客不之信，僧令遍索，则郴州某人家其女棺寄于寺，冠在其上，千钱无有也。
    江东张粹父，刚正有胆气，不畏鬼神。宋淳佑间，处郡庠，后园有亭，素多祟，过暮，影响形见，莫有敢独至者。同侪戏张曰："若不畏鬼，置琴于亭，暮请鼓之，诸人凭几以待。"张诺，夜半至亭鼓数曲，将返，闻亭角鼻息呼吸声，时月昏明，视之一人侧卧，摸之自顶至踵，妇人也，身体温软，叱之不语，遂再鼓一曲，归斋率众烛之，俨然一少妇，死仆矣。灌救而苏，云陈学录邀之至此，陈学录死年余矣。旦，访其父母，云半年病如痨瘵，亦疑其为妖祟，遂取归，服重剂而愈。
    永新州林行可，医士也。大德丁酉，一日暮，有老妪至门，招之出西门外视病，林以暮，留妪早行，旦起擂药。妪促林行，五里许，至东岳庙前，妪曰："尔侯于此。"林月中顾妪入一冢而没，怪之，登庙亭楼，闭户，窥窗隙，见妪引一虎至，四顾无人，抚其背曰："惜哉！"复骂曰："三年为汝谋此块肉，汝分薄若此！"天明，林呼里人送归，迨今不敢出。
    上官士平，至元甲午秋丁，诣吉水文庙陪拜。先一夕，抵邑中高宅，同行二人，仆二人，并宿小楼中，夜忽不见。同行出门，户扃鐍如故，遍索不见，主人大骇，欲闻官。士平同乡儒户李苍山送归，士平云，中夜恍惚间有三人挽之同归，碎其人出门缝，至过渡处，方忆特来拜庙，且畏水不敢渡，遂止不行。三人拽之以渡，士平力挽以回，始觉为祟，遂诵玄帝咒，拽之遍行洲上，但及水则又极力挽回。一人渡水先去，须臾复回，抚其面曰："汝诵玄帝咒，何误两字？"士平但诵不辍，未几，闻钟声，三人方散去。
    咸淳年间，傅勤可处都昌县山田张季猷馆中，每夜二婢来秉烛提茶瓶盏，托银钢漆盘，盛糖饼二枚，供过殷勤，自初到至是，凡两月余，虽风雨不辍。尝因主人暇时，问每夕茶饼甚佳，何所出产，季猷怪莫晓，勤可言其故，季猷诫毋泄，密观其变。是夕，勤可饮茶讫，并盘留之，坚索始与。旦示主人，盘下有于字，莫知来故，饼则山田寺中所卖，询之卖饼家，则云前后失去颇多，女子亦不复至矣。
    至元归附后，胡雨岩游学湖湘道永之境，投宿敞寺，有老僧背灯而曰："客来何暮？"胡曰："店艰乏食，行路良苦。"僧袖中出二斋令食，席地就卧。僧诵偈云："百补袈裟旧钵盂，几年同我此山居。寒灯夜照青莲座，得伴看添数叶书。"旦觉衣湿而冷，扪席乃知宿草上，青天旷野，毫无所有，一寺俨然夜所宿处。惊语行者以故，曰此祖师葬处，祖师圆寂十五年矣，夜供五斋，讶缺其二也。
    潭州有清净觉地，宋咸淳间，游士胡天俊寓焉。月照抚琴梅树下，遥见美女欲前且却，胡作意三弄，女迤逦近前，胡迎揖之，女曰："声虽和哀怨，多有所欲，不能直遂耳。"胡执其手曰："举世无知音，今夕相逢，岂天假真缘耶？"女敛衽而去，曰："后夜月明，当赴子约。"翌日，朋友拉入城，游饮忘归者两宿，大悔失期，亟归，于树下得一白罗帕，上题诗，诗云："萧萧风起月痕斜，露重云环压玉珈。望断行云凝立久，手弹珠泪湔梅花。"胡怅然而寝。明日以帕示人，赵冰壶骇曰："吾亡妾杭人乔氏，名望仙，贵妃侄女也，去年暴亡，殡梅树后，正其笔迹也。"以酒酹之，且成诗云："王孙自恨负佳期，夜醉长沙偶忘归。应想芳魂踏残月，滚滚露湿去时衣。"
    宋宝佑间，高邮军阮子博，夜行安庆府九屈曲岭，迷不知径，望火光之茅屋一间，二士烧石炭，对坐观书，令坐附火，言笑自如。一曰："昨见张宗永诗云『大书文字须防老，剩买田园准备闲'，此两句意思也好。"一曰："为人亦拘，愚意以为既老不须可文字，得闲何必有田园？"曰："欧阳永叔诗云『文章无用等画虎，名誉过耳如飞蝇'，此意如何？"曰："却是到底说话。"子博平生僻于礼文，疏于求田，闻前两句默合于心，遂问二先生姓名，二士抚案大笑，寂不复见，乃在一岩石下。旦方达径，明日得宣州画虎一轴，表背门板上，晒于日中，蝇集焉。以袖拂之，门板仆地，压死邻家小儿，至于官，殁于狱。
    宋时淮倡严楚楚，适盐商吕省干泛舟泗上。吕偶他适，月夜倚篷歌陈后主后庭花曲，未终，岸上有妇人抚掌诵曰："烟笼寒水夜笼沙，夜泊秦淮近酒家。商女不知亡国恨，隔江犹唱后庭花。"长嗟入林间不见。明夕夫归，言之，伏入江浒，楚楚复歌前曲，妇人抚掌诵诗如前，伏者逐至林间而没。翌日，视乃一新坟，询知侯将士葬妻裴氏也。侯置一妾，推溺之，自戕于林间，就葬焉。
    至元丙子，庐陵印冈罗某，数人夜行，至地名习家湖，因食盐梅，以核置道旁骷髅之口，问曰："咸不咸？"前行至长坑，月光灿然，见后有黑团旋转随逐而来，呼曰："咸咸！"诸人大惧，疾行十余里，至荣村渡水，方不闻声。
    宋时袁州泸萧市之东，有银匠，姓郭，年三十余，只身独处。市西有把卖妪，常诣郭买卖钗镮之属。妪女年十五六岁，一夕奔郭曰："愿为君妾！"郭骇之，女曰："妾慕君久矣，适得一计脱身，君无疑也。"问故，曰："适佯死，母殓我棺中，妾启棺而出，复掩之，母将空棺瘗之矣，不复我索也。"郭置之密室，不令出入。月余，母偶阚郭亡，窥其室，见女所殓红履在焉，推户取之，呼告邻里曰："郭某盗开女坟！"郭归，邻告之故，大骇。女曰："母卒至，亟避之，忘收履焉，我姑避之，君无虑也。"女去，郭遂逃往潭州，早行十数里，女亦追至，同至潭州。久之囊竭，女曰："妾善歌宫调，当有赏音。"遂开场于平里坊下，歌声遏云，观者如堵，日数百券，豪门争延致之，日掷与金钗等，年余，所积累万。一日有髽角道人，身长九尺，抚郭背曰："千万人观此鬼傀儡！"郭悟，挽之僻处，拜求济度，道人令祝之东岳庙。郭诣庙拜，至二更，见急走枷锁女至东岳后宫，忽仆地，则一死尸，乃知鬼投女尸也，遂倾资修庙以赎女罪，厚礼焚殡之，夜梦女感谢，泣别而去。
    吉水七里市有王羊者，以屠宰为活。端平年间，有相识尝早出行，未至王居二三里，稍荒凉，相传有祟，其人心偶疑畏，忽有人呼之同行，曰："吾倦，与尔更迭拖附如何？"其人曰："善，我先拖尔至某处，尔又拖我至某处。"及至某处，天微白，彷转见其手上有毛，摩之，果毛也。其人求下不许，遂拖之不置。将近王居，谨执其手，置于地，乃一羊也。其人解绦繁之，执至王居，叩门语王曰："吾负官钱，仅有一羊，欲卖四千如何？"王提羊估度曰："止直三千。"其人曰："但吾欲急用，幸以现钱酬我！"王提三千授之，其人并留绦繁羊，语王曰："羊稍踯躅，谨固勿失。"遂携钱之邑。及归过王，惟绦存焉，人遂名为王羊云。
    宋咸淳间，蜀人彭澹轩罢江东倅，游武夷山。尝独行林薮，入草庵中，见二士夫峨冠博带对食，招彭横坐。俎中豕首一、羊肺一、鸡一，右坐者曰："酹酒于地，谓之祭，今人谓之奠，乃置于其所，非酹之也。祭飨自别，天神方谓之飨，取其气达于上，祭乃缩酒于地耳！"左坐者曰："食居人之左，羔居人之右，取其便于饮食而已。"右坐者曰："古人一饮食皆取阴阳之义，食以六谷，地产，所以作阳德，故居左。羹以六牲为主，天产也，所以作阴德，故居右。"食讫撤俎，遂问右坐者姓字，对曰姓魏，问其字，则曰山林野叟，无字可称。复问左坐者姓字，稽首不言。与右坐者谈论古今及先天图易、传、性理之学，皆玄妙深奥不能晓。彭见日将暮，辞出，二人送至门，彭别去。又闻右坐者曰："汉制尽坏于武帝，唐制尽坏于明皇。"彭明日携仆挈榼再至，无径可达。下山至富家，因言所以，富家曰："异哉，昨日至朱公祠致祭，正所食之肴。"彭方悟左坐者为文公，右坐者魏鹤山，盖所言皆鹤山雅言中所载云。
    建康杨二郎，兴贩南海，往来十余年，累赀千万。淳熙中，遇盗于波中，一行尽被害，杨先坠水得免。逢一木，抱之沉浮，经两日，漂至一岛，舍而登岸，信步入一洞，其中男女聚观之，多裸形，而声音可辩。一妇人称为鬼母，侍卫颇众，惊曰："此间似有生人气！"遣小鸦鬟出探，见杨二郎，走报鬼母，令引当前，问之曰："汝愿住此否？"杨自念无计可脱，姑委命逃生，应曰："愿住！"母分付鸦鬟为置一室，使为夫妇。约二年久，饮食起居，与世间同。尝有走卒书至，曰真仙邀鬼母，请赴琼室。自此旬日或一月必往，其众皆从，二郎独处洞中。他日因乞侍行，母曰："汝是凡人，如何去得？"累累致恳，忽许之，飘然履虚如蹑云，到一馆宇，优乐盘肴，极为丰盛。至者占位而坐，鬼母道小杨伏桌帏下，戒以屏息勿动。宴罢，见焚纸钱，次闻哭声，审听之，盖其妻子与姻戚也。杨从桌下出唤家人，皆以为鬼，交口骂之，惟妻泣曰："汝投于海，杳无音耗，当时发丧持服，招魂卜葬，今夕除灵，故建水陆道场资荐，何得在此？莫是别有强魂附托耶？"杨曰："我真是人！"因言其故，家人方信为然。鬼母在外招唤不去，继以怒骂，但不能相近，少顷即去。杨氏呼医用药调补，几岁，颜状始复如常，至绍兴中犹存。
    建康黄袭甫与抚州金溪曾鸿子联姻，黄性好静，每过曾，必假寓，其居旁僧舍，僧每扫官房待之。咸淳间，遭母丧，往曾谢其来，复至僧舍，僧处之别室，黄谓僧薄己，稍不乐。是夕月明，因出阶除纳凉，遥见官房灯烛荧煌，燕语喧哗，忽一士夫出揖曰："子非黄袭甫乎？敢邀一茶。"黄曰："忘君为谁？"曰："张维几也，薄宦江湖，挈官到此。"因邀入同饮，见其妻与女焉。维几曰："吾有弱息，未协凤占，敢以奉枕席。"黄曰："吾在制中，安敢议此！"维几曰："礼法之士，如虱之处裤裆，袭甫达者，何见之泥？"因延入室，强合卺焉，行夫妇礼。黄思衰绖之中，今若此，名教罪人也，因惘然。忽闻鸣锣声，遂大悟为祟所惑，起，帐中女牵制之，不可，遂出大呼其仆，维几亦出而呼曰："袭甫何故以鬼见待？"欲挽而留之。僧起，明火送至曾，黄犹见维几者与其妻女逐来。黄曰："适鸣锣者谁也？"众曰："鸡鸣也。"黄愈悟。至明，曾送之归，维几妻女相逐，黄行亦行，黄止亦止，他人不见也，惟黄见之，到家大病。秘监张渊微，与黄厚，来视其病，未至二里间，黄曰："张秘监来也。"已而果至，问之，乃张维几告之也，病数月乃愈。初黄在饮时，其仆怪其久不至，起视官房，有告之曰："尔官人在此饮酒来也。"其仆回，先寝。后询问僧，云近有客官张姓名维几，挈家寓寺，因疫病，妻女俱死于官房故也。

异闻总录卷之二
    葛文康为大司成日，有厩卒病癞，满面疮秽可憎，以无他使令，未暇易。尝驭马至宝箓宫，止于门外，葛公入宫烧香，出见其面，乃莹净无瘢，惊问之，卒元不知，曰但见一道人来与我戏，伸手摩面上，一再却去耳。葛细扣其状，遣从吏寻求，不复见。
    道人刘景真，为人家作黄箓醮归，过所知中贵人家，少憩门外。五更月明，见一人绿衣玄裹，垂脚帕头，引小侍数十自街中叫过，指其家曰："汝每酒不祭我，且翻倒烛台烧却面！"刘细视之，皆鬼也。明旦，刘专往谒主人，探欹侧事，见面上傅药，问之，云夜来招数客饮，未竟，烛台无故欹倒，正败吾面云。
    青州老人朱先生，以卖药自给，每携一妻一妾一犬，往来赣州及南康县，土人多识之。绍兴丁丑岁四月，南康还，至馆，赣南黄冈有村民来，称母病，邀往其家诊视，问其居远近，曰数里，朱即从行。已至，则尽夺其赀囊，杀三人埋于林间，犬随而叫号。俄舍去，民逐之不已，径还南康县旧邸，以爪掊地，哀顿不已。邸人怪之，引诣县，犬伏庭下，如有所诉，县宰谕之曰："汝主人得非为奸盗所杀耶？吾当遣弓兵擒捕。"犬即起摇尾引众至埋所，发穴见尸，兵复语之曰："尸虽已见，当引我至贼家。"犬又前导，尽获凶党。
    莆田叶元浣，子昴丞相之侄，赵州士婿也，佥书惠州判官。乳媪常外出门与儿戏，见一朱衣人，持杖量地，适至其侧，引手画之曰："到此佳！"遂去。媪讶郡内常日无此人，归告叶，叶呼吏卒寻访，无所见。明日城中火，延烧屋庐甚多，及佥判厅前而止。
    万俟彦中淳熙十三年为武冈守，一女，年十许岁，未适人，骤得迷惘之疾，不能说其值遇，但厌厌困悴若醉梦中，师巫祈禳考摄，无所不至，皆弗效，母赵氏，尤以为念。久而愈甚，其生期在六月，至是日，彦中谓女星运殃厄，或当退舍，家人正聚堂上举酒，俄一小柈从空际冉冉而下，置于地，众争往视，乃故漆柈，一瓦瓶、一泥杯、三采楪，贮荔枝龙眼，而缾内物则秽溺也。有笺纸小片，书云：劝六小娘子寿酒。彦中不怿，尽招僚吏道妖异本末，曰："身为民社主，顾遭淫厉玩侮如是，其为不职大矣！"欲上章丐辞官归筠，诸僚以为不可，乃止。后十余日转运使林黄中劾疏下，罢去。代者李大声，至访其故，或言郡圃大水，下旧有祠宇，废撤五十年，必其作祟，彦中固常欲建立而不成也。于是即其处作之，怪乃息。衡阳曹敬之，时以永州东安主簿摄司理，亲见此事及柈缾之属云（敬之说）。
    邵武惠应庙神，初封佑民公，建中靖国元年，建阳江屯里亦立祠事之。士人江衍谒祠下，夜梦往溪南之神宇，闻歌声，阍者止之曰："公与夫人方坐白云障下，调按新词，汝勿遽进！"少选，神命呼衍，问曰："汝得此词否？"衍恐惧谢曰："世间哪复可闻？"神曰："此黄钟宫锦缠绊也。"乃诵其词曰："屈曲新堤，占断满村佳气。画檐两行连云际，乱山迭翠水回还，岸边楼阁金碧遥相倚，柳荫低艳映花光。美好升平为谁初起？大都风物只由人，旧时荒垒今日香烟地。"衍惊觉，即录而传之，然无有能歌者。
    上官彦衡侍郎，家居扬州，夫人杨氏，白昼在堂中与儿女聚坐，忽雷雨大作，奇鬼从空陨于地，长仅三尺许，面及肉色皆青，首上加帻，如世帕头，乃肉为之，与额相连，顾见人掩面如笑。既而观者渐众，笑亦不止。顷之大霆激于屋表，云霾晦冥，不辨人物，倏尔乘空而去。
    扬州节度推官沈君（失其名及乡里）居官颇强直，通判饶惠卿尤知之。惠卿受代归临川，一府僚属出祖于瓜洲。前一夕，沈闻书窗外人语曰："君明日禄尽马绝！"为妻子言，愀然不乐。明日将上马，厥子牵衣止之，沈曰："饶通判相与甚厚，方为千里别，安得不送？"策马径行，所乘马盖借于军中者，恶甚。始出城，奔而坠，足挂（革登）间不可脱，驰四十里，及瓜洲方止。驭吏追及之，则面目俱拜，血肉模糊，不可辨识。舁归舍，气息殜殜，经一日而绝。惠卿怜其以己死，赙钱二十万，郡遣夫力十余辈，护柩归，诸人在道相顾，如体冰霜，或时稍怠，则头辄痛，类有物击之。两旁行者皆见一绿袍官员坐柩上，执梃而左右顾，至家乃已。后岁余，其妻阎氏，白昼见旗帜，奄冉行空中，一人跨白马蹀躞而下，至则沈也，相慰拊良久，又遍呼诸子，诲以读书耕稼之务，曰吾今为掠剩大夫，职业雄盛，无忆我。翩然而去，自是不复来，阎氏之客传其事。
    陈伯修为宣城守，临政之暇，多在颐白堂讲易，宾客拉听者常十数。一讲罢客退，独坐禅榻，忽见朱衣人前揖曰："请殿院看雪。"时方七月末，暑风犹盛，伯修异焉，疑此际不应有雪，又吾为庶僚，安得朱衣吏报事。勉起之，方离席数步，大声如雷，堂梁已折，禅榻压碎无余。
    资州东岳行宫在城内，只一小殿，两庑一门楼，郡人每以窄为嫌。绍兴十六年，路人过庙，为物凭附，言当为崇建庙宇，期限甚峻，观者堵墙而立，无敢不敬信。明日一州百里间，凡山麓巨木，悉为本庙题志，远近协力致助。未几大庙成，基址元枕山，因高增筑，巍然为一路冠，凡皆以诚来祷，无不立应。其以冤陈状者，才一二日，词首及被诉人与左证皆死，惟理直者色不变，经宿即苏，说入冥所见，全如世间，特有牛头狱典与猛兽吐息气熏炙罪囚之异，门外人每昏夜往往闻决挞声。二十一年，郡守鄱阳左守道到任，恶其太甚，揭榜禁人投状，扃鐍殿门，自是遂绝向来之讼报。
    淳熙四年春，鄱阳知县吴正国，梦至冥府，若神祠然，通引吏两人，左右拱手迎之入，正趋揖间，遂觉。以语馆客揭椿年，颇恶之，揭曰："明府为土神主，神祇所宜敬也。"后旬日，方旦听讼，郡守遣吏督春衣钱甚峻，吴不暇食，升车亟出谒坑冶使者贷钱，又诣府，觉小不佳，急归。车中数拊轼趣行，未到邑百步，不可支吾，命访一民家，遂少憩。适武当烈庙，乃扶以入，家人奔来视之，已伏于胡床不能语，顷刻而绝，庙中两吏，正梦所见处也。吴洛阳人，为政有惠爱，民追思之。
    大原府二龙威灵甚着，庙貌特雄，府帅每至，必修整焉。常化形为青蛇，人目为大青小青，小青极暴猛，人不可犯。政和间，李佑普臣为帅，既至，不肯致谒，僚属共请，不对。方白昼视事，霹雳一声，烟雾冥晦，咫尺不可见，有小窍柙与袱皆穿，开视，印已亡矣。李莫知所为，搜求浃旬，不获。众以为无云而雷，必神物所致，知必龙骋怒，力请往祷之。李不得已，诣其庙，焚香控恳，且谢不敏。方拜跪间，雷自神帐中出，直抵印柙处遂绝。即开柙，印在如初，李自是不敢慢。
    颖昌韩元英，字勤甫，晚仕金国为汴洛輂运使，素奉事岳帝甚谨，至降其家。将至时，盛张一室，焚香敬立以候。少顷，肃然而来，或与人语音接。后一岁，神不肯临，或告都厢官辛君曰："韩运使且死！"问其故，曰神弃之矣，不死何为。韩故与辛善，以告，而忧之，急遣一亲信仆持香往岱岳祈谢，谓曰："圣帝惟享头炉香，每将旦启庙时，庙令谒奠者是也，能随其后，神必歆答，若迟缓顷刻，则飙取登山，虽复控请，已不闻。汝当以先一日昏时赂庙吏，入宿，伺晓而祷，不然，必误我事。"仆受戒而去。既入庙，憩于通天鼓架下，久行倦困，不觉睡熟。及觉，正门已开，但见羽仪骑从赫奕甚盛，初以为庙令归驺耳，而念常日不如此。既乃圣帝乘舆出，径诣东庙采访殿，韩君乃荷械行于后，回首顾仆而东，仆知不及事，犹焚香。既毕，归复命，妄云如所教，韩责之曰："汝卧于鼓下，我实见汝，安得妄言欺我耶！"自是才月余而卒，辛幼安说。
    南城杨氏，颇富，长子不肖，父逐之，天寒无所向，入所贮牛稿屋中，藉草而寝。月明孤寒不寐，忽一虎跃来，翼从数鬼，皆伥也，直趋屋所，取草鼓舞为戏，子不敢喘。俄黑云劲风，咫尺翳暝，虎若被逐，仓惶走，众俄亦散。既神人传呼而至，命唤土地神，老叟出拜，神人责之曰："汝受杨氏祭祀有年矣，乃纵虎为暴，郎君几为所食，致烦吾出神兵驱之，汝可谓不职矣！吾乃其家灶君司命也，汝识乎？"土地谢罪而退。明日起视，外有虎迹，草皆散掷地。后其父怒解，子得归，具言之，由是事灶益谨。
    宋宁宗时，新淦县有雷击物，为产妇所触，不得上升。时邹巫能诵解咒，有神请曰："为诵解秽咒千遍，当有以报。"邹诵千遍，神授鞭印各一，曰："祈晴顺用印，祈雨倒用印。用鞭画空，雨止画处。"神忽不见，雷升天矣。邹平生喜食鸭，尝过其女，留杀鸭为黍。时女晒菱于庭，天有雨势，女欲收而后馔，曰雨当无损于菱。须臾大雨，邹望空四向而画，独庭无雨。由是远近之人招之祈祷，如法用印，无不立应。年九十余卒，鞭印亦亡。今乡人祀之于玉笱山承天宫前庙中，但号邹公而已。
    蜀人崔福子，寓居福建，三世仕宦，父仕至守，福子以荫至承务郎。某处干官，而游荡不检，尤喜赌博。嘉熙年间，父怒逐之，宿里中庙，中夜不寐。闻报曰："梓潼帝君至！"庙神出，肃帝君中坐，语言应对，皆不可晓。久之，或曰："何有生气？"庙神曰："里人崔某。"帝君曰哑。福子欲知前程事，至前下拜曰："帝君掌人间功名事，某三世仕宦，皆监司郡守，未知某前程所到如何？"帝君曰："尔家富贵，皆尔高祖一人所积耳，曾祖以下三世，当秉钧轴。而即以富贵，率皆骄淫贪暴，故不复显，今尔亦止可一任已。"福子曰："某二子如何？"帝君曰："长子可作州，次者可作漕，皆在四十年后。"福子喜，庙神曰："君何事至此？"福子告以故，神曰："君父虽相逐，君母正相念，君幸急归，毋贻母忧。"福子出庙，四顾则寂然无睹矣，遂归，其母正号泣，秉烛遍索。越三年，福子死，悟神言止一任者，三年也。至元江南归附，长子遇兵，三刀而死，盖三刀为州字也；次子溺曹水，乃成漕字也。
    宋钦宗至源昌州，宿城外寺中，殿中佛像皆无，惟石刻二胡妇在焉，鬼火纵横，散而复合。忽有人携酒物出现，曰此寺有神明最灵，隔夕报梦曰："明晚有天罗王，衣青袍，自南方来此宿顿，是以到此祗侯。"帝饮罢，人复引帝入山阜间，有草舍三间。入其门，闻人喏声，若三十余人，众皆惊讶。视神亦石刻一妇，若将军状，手执铁剑，侍者皆妇人。及帝出门，又闻唱喏声如前，询问则曰契丹天皇侍女神寺，帝方悟其前身是天罗王也。
    宋二帝北狩，到一寺中，有二石镌金刚，并拱手而立。入其门，有一胡僧出入其中，神像高大，首触桁栋，别无供器，止有石盂香炉而已。僧揖坐，问曰："何来？"帝以南来为对，僧呼童子点茶，茶味甚香美。再欲茶之，僧与童子趋堂后而去，移时不出，求之，寂然空舍，惟竹林间有一小室，中有刻胡僧，并二童子侍之，视之，俨然如献茶者。
    陇西李沈者，其父尝受朱泚恩，贼平伏法，沈乃逃而得免。即而逢赦，以家产童仆悉施洛北惠林寺而过生焉，读书弹琴，聊以度日。今荆南相公清河崔公群，即第进士，皆执门人礼，即其所与游者，不待言矣，常与处士李擢为刎颈交。元和十三年秋，擢因谓沈曰："吾有故，将适宋，回期未卜，兄能泛舟相送乎？"沈闻其去，离思浩然，遂登舟，初约一程，程尽，则曰："兄之情岂尽于此？"及又行又言，有感竟不能别，直抵睢阳。其暮擢谢舟人而去，与沈坐汴堤月中，徐曰："承念诚久，兄识擢何人也？"沈曰："辩博之士也！"擢曰："非也，擢乃冥官，顷为洛州都督，故在洛多时，阴道公事，故不任昼，乃得与兄同游。今去阴迁阳，托孕于亲已五载矣，所以步步邀兄者，意有所托。"沈曰："何事？"曰："擢之此身，艺难为匹，惟虑一舍此身，都醉前业，祈兄与醒之耳。然擢孕五载，寓亲腹中，其家以为不祥，祈神祝佛之法，竭货而为，擢尚未往，神固何为。兄可往其家，朱书产字，令吞之，擢即生矣，必奉兄绢素，兄且得女。后擢三岁，宜复来视之，且曰：『主人孙久不产者，某以朱字吞之，生儿奇慧，今三载矣，思宿以占之，故复来也。'可取儿抱卧，夜久，伺掌人闭户，即抱于静处，呼曰：『李擢，记我否？'儿当啼，啼即掌之，擢必彻悟。兄宜与擢言洛中居处及游宴之地，擢当大悟。悟后，此生之业无孑遗矣，此时必醒素以归。擢乃后荣盛，兄不可复得从容矣。兄声名籍甚，不久当有大谏之拜，慎勿赴也，赴当非寿。此郡北二十里有胡村，村前有车门，即擢亲身之居也。"言讫，泣拜而去。迟明，沈策杖访之，果有胡氏，扣门求恳，掌人翁年八十余，倚杖延入。既命坐，似有忧色，沈问之，翁曰："新妇孕五载矣，计穷术尽，略无少征。"沈因曰："沈道门留心，颇善咒术，不产之由，见之即辨。"遽令左右招新妇来，沈诊其臂曰："男也，甚明慧，有非常之才，故不拘常月耳！"于是令速具产所帷帐床榻毕，沈执笔若祝香，朱书产字，令吞之，入口而男生焉。翁极喜，奉绢三十匹，沈乃受焉，曰："此儿不常也，三岁当复来，为君相之。"言讫而去。及期再往，乃曰："前所生子，今三岁矣，愿得之一宿，占相之。"掌人喜而许焉。沈夜伺人静，抱之远处，呼曰："李擢，今识我否？"儿惊啼，沈掌之，曰："李擢何见我不记耶？"又掌之，儿愈啼，掌儿问之者三四，儿忽曰："十六兄果能来此耶？"沈因与言洛中事，遂大笑，言若平生，曰擢一一悟矣，乃抱之归宿。及明朝，告其掌人曰："此儿有重禄也，乃成家之贵人，宜保持之。"胡氏喜，又赠绢五十匹，因取别，乃忆醒素之言，盖以三才五星隐其成数耳，以沈食禄而诛，不食而免，其命乎？足以警贪禄位而不知其命者也。
    京兆韦安道早出，至慈惠里，有兵仗如帝者之卫，有飞伞玲珑，下如玉女之饰。有后骑一官监，指里之西门曰："公自此去，当知矣。"安道如其言，扣户，有朱衣吏出曰："后土夫人相侯已久！"引至一大城，城西乃黄河汾水，其北有大门，卫从罗立殿中。微闻有环佩之声，官监赞曰："夫人与公冥数合为匹偶！"引入对坐，须臾进馔，乐人奏双合凤曲，于是傧相引安道入帐，合卺成亲，夫人尚处子也。翌日，夫人入，愿见舅姑，安道二亲见之惊愕，舍人使安道致词请去之，夫人曰："舅姑有命，敢不从。"明日，夫人被法服，居大殿，召天下国王悉至，最后一人云是大罗天女，视之，乃天后也。夫人向天后言，乞与安道钱五百万，官五品而归。
    贾知征寓舟洞庭，因吟怀古诗云："极目烟波是九嶷，吟魂愁见暮鸿飞。二妃有恨君知否？何事经旬去不归。"即岳阳，因赋诗云："湖平天遣草如云，偶泊巴陵旧水滨。可惜仙娥差用意，张颀不是有才人。"俄见莲舟有数女郎，鼓瑟而下，生目送之。舟通西岸，即曾城夫人京兆君宅，生趋堂，见备筵馔，有三女郎，一称曾城夫人，一称湘君夫人，一称湘夫人，酒行各请吟诗，生曰："偶棹扁舟泛渺茫，不期有幸迹仙乡。玉堂久照星辰聚，雪扇双开日月长。岂止忍怜为上客，又容欢笑宴中堂。预愁明发分飞去，衣上人闻有异香。"湘君曰："南望苍梧惨玉容，九嶷山色互重重。须知暮雨朝云处，不独阳台十二峰。"湘夫人曰："夜唱莲歌入洞庭，采莲人旅着青苹。长歌一棹空归去，莫把莲花让主人。"京兆君曰："一解征鸿下蓼汀，便随仙驭返曾城。伤心远别张生去，翻得人间薄幸名。"诗毕，二湘夫人别去，京兆君邀生止宿。明日以秋罗帕裹定年丹五十粒赠生，生既受，吟诗谢曰："丹是曾城定年药，帕为织女秋云罗。勤拳致赠束行客，以表相思恩爱多。"乃拜别去，离岸百步，回视夫人宅已失矣。
    韦子卿举孝廉，至华阴庙，饮酣，游三女院，见其姝丽，曰："我擢第回，当娶三娘子为妻。"其春登第，归次渭北，见一黄衣人曰："大王遣命！"子卿愕然，俄见车马幢幢美丽，夫人金章紫绶，酬对既毕，择日就礼。后二十日，韦曰："可返矣。"妻曰："我乃神女，固非君匹，君到宋州，刺史将嫁女与君偶，娶之。勿泄吾事，事露两不相益！"子卿至宋州，刺史果与议亲，遂娶之。神女常访子卿曰："君新获佳丽，不可得新忘故。"后刺史女抱疾，治疗不效，有道士妙解符禁，曰韦郎身有妖气，此女所患，自韦而得。以符摄子卿，鞫之，具述本末。道士飞黑符追神女曰："罪虽非汝，缘为神鬼，敢通生路。"因惩责之，乃杖五下。后逾月，刺史女卒,子卿忽见神女曰："嘱君勿泄，惧祸相及，今果如言！"神女叱左右曰："不与死手，更待何时！"从者拽子卿捶扑之，其夜遂卒。

异闻总录卷之三
    醴泉尉崔汾，仲兄居长安崇贤里，夏夜乘凉于庭际疏旷，月色方午，风过，觉有异香。顷间，闻南垣土动簌簌，崔生意其蛇鼠也。忽睹一道士，大言曰："大好月色！"崔惊惧，遽走。道士缓步庭中，年可四十，丰仪清古。良久，妓女十余，排大门而入，绡桂翘翠，艳冶一世，有从者具香茶，列坐月中。崔生疑其狐媚，以枕投门阖惊之，道士小顾怒曰："我以此差静，复贪月色，初无延伫之礼，敢此粗率！"复厉声曰："此处有地界无？"欻有二人，长才三尺，巨首儋耳，唯伏其前。道士颐指崔生所，止曰："此人有何亲属入阴籍，可领来！"二人趋出，一饷间，崔生见其父母及兄悉至，卫者数十，拽曳批之，道士叱曰："我在此，敢纵子无礼乎？"父母告曰："幽明隔绝，诲责不及。"道士叱遣之。复顾二鬼曰："捉此痴人！"二鬼跳及门，以赤物如弹丸，遥投崔生口中，乃细赤绳也，遂钓出庭中，又诟辱之。崔惊失音，不得自理，崔仆妾悉号泣。其妓罗拜曰："彼凡人，因讶仙官无故而至，非有过。"怒解，乃拂衣由大门而去。崔生病如中恶，五六日方瘥，因迎祭酒醮谢，亦无他。崔生初隔纸隙见亡兄，以帛拂唇如损状，仆使共讶之，一婢泣曰："几郎就木之时，面衣忘开口，其时匆匆就剪，误伤下唇，旁人无见者，不知幽冥中二十年犹负此苦！"
    昔有一士人登第，赴公宴。及饮酒，座上一妓绝色，献杯整肃，未尝出手，众疑之。有客被酒，戏之曰："为六指乎？"乃强牵，其妓随所牵而倒，乃一副枯骸也。未几，士人得差遣后即死。
    岳侍郎珂，武穆王之孙，知嘉兴府。谯楼夜更鼓不鸣，责问直更者，曰每夜一更时分，有五人到楼饮酒，皆金银器皿，罗列珍味，称系侍郎亲眷，所以不敢打更。太守分付谓今晚若再来，当密通报。是日夜，太守坐清香楼，命提振官两人，携府印来前，择精兵二十人，各执器械，在楼下伺侯。中夜，直更者果来报，谓正在谯楼饮酒。守令提振携印而前曰："知嘉兴府岳侍郎请相见！"其五人者即为惊散。守据中坐，取视器皿，皆真金银器，判付公使库公用，邪魅遂息。
    永嘉项家，为邪所据，时有一物，人形而蓬首，出没其家，自呼曰太公，项以为常，不为怪异。凡有所求，只于厨间呼太公，物则随至。项妻有孕，思斋馒头食，遂叫太公一声，至二更余，捧一甑蒸馒头而来，蒸气尚暖。越数日，人传七尺渡头人家设水陆斋，失了馒头一甑。后项妇生子，如冬瓜状，无眉目，但有口能乳，方欲溺之，忽闻太公空中作声曰："子不可溺，权以乳哺，当有以谢。"逾两月，项妇方抱子在床，忽太公置白金二笏于床，夺抱此子而去，后怪亦绝。
    昔京庠有士友数人，步月夜行，见一小厮持红纱笼前导，一妇人冉冉后随，士友疑其暮夜独行之异，迹而视之。至众安桥左侧，扣内医张防御门谒药，张启户视之，即掩门不纳。次扣李提点铺，李出视，延为诊脉，士友侯久不出，点志两医之门而归。次早，访张防御，曰暮夜独行，必非良家女子，所以却之。次过李铺，闻其家有哀哭声，问之，则曰："昨夜一妇扣门谒药，去后中风而卒。"方知鬼化为妇，扣门求医，岂非李见其华丽动兴而致然邪？
    马少保公亮少时，临窗烛下阅书，忽有大手如扇，自窗棂穿入。次夜又至，公以笔濡雄黄水，大书花押，窗外大呼："速为我涤去，不然，祸及于汝！"公不听而寝。有顷，怒甚，求为涤去愈急，公不之顾。将晓，哀鸣，而手不能缩，且曰："公将大贵，姑以试公，何忍致我极地耶！公独不见温峤然犀事乎？"公大悟，以水涤去花押，手方缩去，视之一无所见。
    徐熙为射阳令，少善医方，名闻海内。尝夜闻有鬼呻吟声，甚凄苦，徐曰："汝是鬼，何所需？"俄闻答曰："姓斛名斯，家在东场，患腰痛死，虽为鬼而疼痛不可忍。闻君善灸，愿相救济。"徐曰："汝为鬼而无形，何处治？"答曰："君但缚刍为人，索孔穴针之。"徐如言为针腰四处，又针肩背三处，设祭而埋之。明日，一人来谢曰："蒙君医疗，复为设斋，病除饥解，感惠甚深！"忽然不见。
    唐汉守南缵，常为人言，至德中，有调选得同州督邮者，姓崔。有青袍人，未知其姓字，因相揖偕行，徐问何官，青袍人云："新授同州督邮。"崔云："某新授此官，岂不错误乎？"青袍人笑而不答，又相与行，悉云赴任。去同州数十里，于斜路中有官吏拜迎，青袍人谓崔君曰："君为阳道录事，某为阴道录事，路从此别，岂不相送耶？"崔生异之，即与连辔入斜路，遂至一城郭，街衢局署，亦甚壮丽。青袍人至厅，与崔生同坐受谒，通胥徒僧道等讫，次通辞讼狱囚，崔生大惊，谓青袍人曰："不知拙室何得至此？"青袍人即避入案后，令崔生自与妻会，妻云："被追至此，已至数日，君宜哀请录事耳！"崔生即祈求青袍人，青袍人因令胥吏促放崔生妻令回。崔生试问妻犯何罪至此？青袍人曰："君寄家同州，亡人皆听勘过，盖君管阳道。"崔生淹留半日，即请却回，青袍人命胥吏等拜送，曰："虽阴阳有殊，然俱是同州也，可不拜送督邮哉！"青袍人亦郊饯送，再三勤款，挥袂，又令斜路口而去。崔生至同州，问妻子，妻子病七八日，冥然无知，神识不主，今才得一日，崔暗记之，恰放回日也。妻不记阴道，见崔生言之，妻始悟，如梦，亦不审记忆也。
    黄门侍郎卢公涣，为明州吏。属邑象山县百姓，溪谷迥无人处，有盗发墓者，云初见车辙中有花砖，因揭之，知其古冢墓，乃结十人，于县投状，请路旁居止，县尹允之，遂种麻，令外人无所见，即悉力发掘。入其隧路，渐至圹，中有三石门，皆以铁封之。其盗先能诵咒，因斋戒禁之。翌日，两门开，每门中有铜人铜马数百，持执干戈，其制精巧。盗又斋戒三日，中门一扇开，有黄衣人出，传语曰："汉征将军刘（忘名）使来相问，某人有怔伐大勋，及死，敕令护葬，及铸铜人马等，以象存日仪卫。奉计来此，必要财货，两门所居之室，实无他物具，官葬不瘗货宝，何必苦以神咒相侵。若更不已，当不免两损！"言讫，却入，门复合如初。盗又诵咒，数日不已，门开，一青衣又出传话，责盗咒说，两扇忽辟，大水漂荡，盗皆溺死。一盗解没而出，自缚诣官，具说本末，黄门令覆视，其中门内，有一石床，骸枕之，水漂已半垂于下。因却为封两室，塞其隧路焉。
    晓州刺史齐推女，适湖州参军韦会。长庆三年，韦以妻方妊，将赴调，乃送归鄱阳，遂登上国。十一月，妻方诞之夕，齐氏忽见一人，长丈余，金甲仗钺，怒曰："我梁朝陈将军也，久居此室，汝是何人，敢此秽触！"举钺将杀之，齐氏叫乞曰："俗眼有限，不知将军在此，比来承教，乞容移去。"将军曰："不移当死！"左右悉闻齐氏哀诉之声，惊起来视，即齐氏汗流浃背，精神恍然。绕而问之，徐言所见。及明，侍婢白于使君，请居他室，使君素正直，执无鬼之论，不听。至其夜三更，将军又到，大怒曰："前者不知，理当相恕，知而不去，岂可复容！"跳来将用钺，齐氏哀乞曰："使君性强，不从所请，我一女子，敢拒神明？容至天明，不待命而移去，若更不移，甘于万死！"将军者拗怒而去。未曙，令侍者洒扫他室，移榻其中。方将运辇，使君公退，问其故，侍者以告，使君大怒，杖之数十，曰："产蓐虚嬴，正气不足，妖由之兴，岂足遽信！"女泣以请，终亦不许。入夜，自寝其前，以身为援，堂中添人加烛以安之。夜分，闻齐氏惊痛之声，开门入视，则头破死矣。使君哀恨之极，倍百常情，以为引刀自残，不足以谢其女，乃殡于异室，遣健步者报韦会。韦以文籍小差，为天官所黜，异道求复，凶讣不逢。去饶州百余里，忽见一女人，仪容行步，酷似齐氏，乃呼其仆而指之曰："汝见彼人乎？何似吾妻也！"仆曰："夫人刺史爱女，何以行此？乃人有相类耳！"韦审视之，愈是，跃马而近，其人乃入门，斜掩其扉，又意其它人也，乃不下马过。回而视之，齐氏自门出，呼曰："韦君，忍不相顾！"韦遽下马，视之，乃其妻也，惊问其故，具云陈将军之事，因泣曰："妾诚愚陋，幸奉巾栉，言词情理，未尝获罪于君子，方欲竭节闺门，终于白首，而枉为狂鬼所杀，自检命籍，当有而十八年。今有一事，可以自救，君能相哀乎？"悲恨之深，言不尽意。韦曰："夫妻之情，义均一体，鹣鹣比翼，鲽鲽比目，断无单然此身，更将何往，苟有歧路，汤火能入。但生死异路，幽晦难知，如何可竭诚，愿闻其计。"曰："此村东数里，有草堂，田先生者，领村童教授。此人奇怪，不可遽言，君能去马步行，及门趋谒，若拜上官然，垂泣诉冤，彼必大怒，乃至诟骂屈辱捶击拖拽秽唾必尽教授之事，然后见哀，即妾必还矣。先生之貌，固不称焉，冥晦之事，幸无忽也。"于是同行，韦牵马授之，齐氏笑曰："今妾此身，已非旧日，君虽乘马，亦难相及，事甚迫切，君无推辞。"韦鞭马随之，往往不及。行数里，遥见道北草堂，齐氏指曰："先生居也，救心诚坚，万苦莫退。渠有凌辱，妾必得还，无忽忿容，遂令永隔。勉之，从此辞矣！"挥涕而去，数步间，忽不见。韦收泪诣草堂，未到数百步，去马，公服使仆人执谒前引，到堂前，学徒曰："先生转食未归。"韦端笏以侯，良久，一人戴破帽曳木履而来，形状丑秽之极，问其门人，曰先生也。命仆呈谒，韦趋走迎拜，先生答拜，曰："某村翁，求食于竖牧，官人何忽如此，甚令人惊。"韦拱诉曰："妻齐氏，享年未半，枉为梁朝陈将军所杀，伏乞放归，终其残禄！"因扣地哭拜。先生曰："某乃村翁鄙愚，门人相竞，尚不能断，况冥晦间事乎？官人莫风狂否，火急须去，勿恣妖言！"不顾而入。韦拜于床前，曰："实诉深冤，幸垂哀宥！"先生顾其徒曰："此人风疾，来此相喧，众可拽出，又复入，汝共唾之！"村童十数竞来唾面，其秽可知。韦亦不敢拭唾，欢然复拜，言诚恳切。先生曰："吾闻风狂之人，打亦不痛，诸生为吾痛击之，无所支，败面耳！"村童复来群击，痛不可堪，韦执笏拱立，任其挥击。击罢，又前哀乞。又敕其徒推倒，把脚拽出，放而复入者三。先生谓其徒曰："此人乃实知吾有术，故此相访。汝今归，吾当救之耳。"众童既散，谓韦曰："官人真有心丈夫也，为妻之冤，甘心屈辱，感君诚恳，当为寻检。"因命入房，房中铺一净席，席上有案，置香一炉，炉前又铺席。坐定，见黄衫人引向北行，数百里，入城郭，闾里喧闹，一如都会。又如北有小城，城中楼殿巍峨，若王居，卫士执兵，立者坐者，各数百人。及门，门吏通曰："前湖州参军韦某。"乘通而入，直北正殿九间，堂中一间，卷帘设床案，有紫衣人南面坐者。韦入，向坐而拜，起视之，乃田先生也。韦复诉冤，左右近西通状，韦乃趋进西廊，又有授笔砚者，执为诉词，韦问当衙者，曰王也。吏收状上殿，王判曰："追陈将军！"仍检状过。判状出，瞬息间，通曰："捉陈将军到！"衣甲杖钺如齐氏言。王责曰："何故枉杀平人？"将军曰："自居此室，已数百岁，而齐擅秽，再宥不移，忿而杀之，罪当万死！"王判曰："明晦异路，理不相干，久幽之鬼，横占人室，不相自省，仍杀无辜，可决一百，配流东海之南！"案吏过状，曰齐氏禄命实有二十八年。王命呼阿齐，问阳禄未尽，理合却回，今将放归，意欲愿否？齐氏曰："诚愿却回。"王判曰："付案勒回。"案吏咨曰："齐氏宅舍破坏，回无所归。"王曰："差人修补。"吏曰："事事皆隳，修补不及。"王曰："必须放归！"出门商量状过，顷复入，曰惟有放生魂去，此外无计。王曰："魂与生人，事有何异？"曰所以有异者，惟年满当死之日，病笃而无尸耳，他并同。王召韦曰："生魂只有此异。"韦拜请之，遂令齐氏同归，各拜而出，黄衫人复引南行。即出其城，若行崖谷，足跌而堕，开目，即复跪在案前，先生者亦据案而坐。先生曰："此事甚秘，非君诚恳，不可致也。然贤夫人未葬，尚瘗旧房，宜飞书葬之，到即无苦。慎勿言于郡，苟微露于人，将不利于使君。尔贤阁只在门前，便可同去。"韦拜谢而出，其妻已在马前矣，此时却为生人，不复轻捷。韦掷其衣驮，令妻乘焉，自跨卫从之。且飞书于郡，请葬其柩，使君始闻韦之将到也，设馆施繐帐以待之。及得书，惊骇，殊不信，然强葬之，而命其妻子以肩舆迓焉。见之益闷，多方以问，不言其实。其夜，醉韦以酒，迫问之，不觉具述，使君闻而恶焉，俄而得疾，数月而卒。韦潜使人觇田先生，亦不知所以。齐氏饮食生育无异于常，但肩舆之，大不觉其有人也。余闻之已久，或未深信，太和二年秋，富平尉宋坚尘，因座中言及奇事，客有鄜王府参军张奇者，即韦之外弟，具言斯事，无差旧闻，且曰："齐嫂见在，自归后，已往拜之，精神容饰胜旧日，冥吏之理于幽晦也，岂虚言哉！"
    长庆元年，田令公弘正之失律镇阳也，进士王泰为客焉，闻兵起，乃出城南走。时兵交于野，乃昼伏宵行，入信都五六里。忽有一犬，黄色，随来，俄而犬顾泰曰："此路绝险，何故夜行？"泰默久之，曰镇阳之难耳。犬曰："然得逢捷飞，亦郎之福也，许捷飞为仆，乃可无患。"泰私谓夫人："行爽于显明之中者，有人责；行爽于幽冥之中者，有鬼诛，今吾行无爽，于吾何诛，神祇尚不惧，况妖犬乎？固可以正制之耳。"乃许焉。犬忽化为人，拜曰："幸得奉事，然捷飞钝于行，请元从暂为驴，借捷飞乘之，乃可从行。"泰惊不对，乃驱其仆下路，未数步，不觉已为驴矣，犬乃乘之，泰甚惧，然无计御之，但仗正心而已。皆行十里，道左有物，身长数尺，头面倍之，赤目而髯者，扬眉而笑曰："捷飞安得事人？"犬曰："吾已委质于人。"乃曰："郎幸弗怖！"大头者抵面而走。又数里，逢大面多眼者，赤光闪闪，呼曰："捷飞安得事人？"又对如前，多眼者亦遁去。捷飞喜曰："此二物者，以人为上味，得人则戏投而争食之，困然后食，今即去矣，余不足畏。更三五里，有居人刘老者，其家不贫，可以小憩。"俄而到焉，乃华居大第也。犬扣其门，有应而出者，则七十余老人，行步甚健，启门喜曰："捷飞安得与上客来？"犬曰："吾游冀州不遇，回次山口，偶事王郎，郎以遭镇阳之难，不敢昼行，故夜至。今困极，愿得少休。"老人曰："何事不可！"因揖之入，馆泰于厅中，盘馔品味果粟之属，有顷而至，又有草粟筐贮伺马，化驴亦饱焉。食而捷飞预坐，曰："倦行之人，夜蒙嘉馔，若更有酒，主人之分尽矣！"老人曰："不待启言，已令涤器。"俄有小童陈酒器，亦甚精洁，老人令捷飞酌焉，遂与同饮数巡。捷飞曰："酒非默饮之物，大凡人之家乐，有上客而不见，复谁见乎？"老人曰："但以山中妓女，不足侍欢，安敢惜焉。"遽召宠奴。有顷，闻宠奴至，乃美妓也，貌称三十余，拜泰而坐其南，辞色颇不平。泰请歌即唱，老人请，即必辞拒，犬曰："宠奴之不肯歌，当以无侣为恨耳，侧近有花眼者，亦善歌，盍召乎？"主人遽令邀之，少顷呼入，乃十七八女子也，其服半故，不甚鲜。花坐宠奴之下，巡及老人，请花眼即唱，请宠奴即不唱，其意愈不平，似有所诉。巡又至老人，执杯固请，不得，老人颇愧，笑曰："常日请歌，宠奴未省相拒，今有少客，遂弃老夫耶？然以旧情当未全替，请一曲。"宠奴拂衣而起曰："刘琨被段疋磾杀却，张宠奴乃与老野狐唱歌来！"灯火俱灭，满厅闇然。徐窥户外似明，遂訇訇而出，顾其厅，即大墓也。马系长松下，旧仆立于门前，月轮正午。泰问其仆曰："汝向者何为？"曰："梦化为驴，为人所乘，而与马皆食草焉。"泰乃寻前路而去，行十余里，天曙，逢耕人，问之曰："近有何墓？"对曰："此十里内有晋朝并州刺史刘琨姬张宠奴墓。"乃知是昨夜所止也。又三数里，路隅有朽髑髅，旁有穿穴，草生其中，泛视之若四眼，盖所谓召花眼也。而思大头多眼者，杳不可知也。吾尝以儒视世界，人死固有鬼，以释观之，轮回之义理亦昭然，奈何此妓牢落千载，犹歌于冥冥之中，则信乎视听之表，圣贤亦有不言者也。
    叶诚者，中牟县梁城染人也，妇耿氏，有洞晦之目，常言曰："天下之居者、行者、耕者、桑者、交货者、歌舞者之中，人鬼各半，鬼则自知非人，而人则不识也。"其家有牛骍而角者，夫妇念之可知矣。元和二年秋，忽有二鬼，一若州使，一若地界，入圈视牛曰："引重致远，毛角筋骨可爱者，吾州无如此牛若。"地界者曰："何远役追牛？"曰："王之季女适南海君次子，从车五百辆，择牛皆天下之美俊者，河南道配供十牛，当州惟一只此牛耳，盍报此乎？"遂去。其妇视牛，则惴惴然气喘，汗流若沃水矣。其翁染人也，遽取蓝花涂之，才毕，有军吏紫衣乘马数十骑，笑而入，视牛则异前所报矣，军吏大怒，执地界将决之，责曰："贵主远嫁，一州择牛，即此牛中，奈何虚妄？"对曰："适与衙官对定，所以驰报，及回失牛，乃本主隐匿也，请收牛主问之，牛不远矣。"乃令捉主人来，遂数人登阶，捽其翁以出，其家只见中恶，呼不应矣。长幼绕而哭之，妇独不哭，乃汲水洗牛，去蓝色，令见界吏牵去，而翁复来上阶，乃乘呼而起，曰："吾为军吏责似隐牛，方欲洗涤，赖新妇自洗，遂得放归。"使人视其牛，已死矣。杨曙方宰中牟，闻此说，乃召而问之，一无谬矣。
    唐王公远轩，因游苎萝山，问西施遗迹，留诗石上曰："岭上千峰秀，江边细草春。今逢浣溪石，不见浣溪人。"回顾见一女子，素衣琼佩，谓轩曰："妾自吴宫离越国，素衣千载无人识，当时心比金石坚，今日为君坚不得。"轩知其意，又贻诗曰："佳人去千载，溪山久寂寞。野水浮白烟，岩花自开落。猿鹤旧清音，风月闹楼阁。无语立斜阳，幽情入天幕。"西子曰："诗美矣，未尽妾之所寄也。"乃答诗曰："高花岩外晓相怜，幽鸟雨中啼不歇。红云飞过大江西，从此人间怨风月。"即暮已散，期来日会于水滨。翌日轩往，西子已在焉，自是留逾月乃归。有郭素者闻其事，亦游苎萝，留诗泉石间，莫知其数，寂无所遇，无名子嘲之曰："三春桃李苦无言，却被昔阳鸟雀喧。借问东邻效西子，何如郭素学王轩。"闻者大笑（翰府名谈）。

异闻总录卷之四
    方子张，家居秀州魏塘村，其田仆邹大，善刀镊，尝有人唤之云："某家会客，须汝为戏。"邹谢曰："吾所能只唱挽歌，尔何所用？"曰："主人正欲闻此曲，当厚相谢。"邹固讶其异，然度不可拒，密携铃铎置怀袖以行。即至，去居甚近，念常时无此人家，而屋又窄小，且哀挽非酒席间所宜听，益疑焉。将鼓铎而歌，坐下男女二十余人同词言曰："吾曹皆习熟其音调，无庸此以相溷也！"乃徒歌数阕，皆击节称善，欢饮半酣。又问曰："更能作何艺？"曰颇解持大悲秽迹神咒，皆曰非所须也。邹灼知其鬼物，探铎振杵，高声诵咒，未数声，阴风肃然，灯烛什器皆不见，举目正黑。望屋顶小窍，略通人，而月光穿漏，尚可睹物，局身侧出，仅得见。明日审其处，榛棘蒙茸，盖一古墓耳。
    旧传荆州江亭柱间有词曰："帘卷曲阑独倚，山展暮天无际，泪眼不曾晴。家在吴头楚尾，数点雪花乱委，扑漉沙鸥惊起。诗句欲成时，没入苍烟丛里。"黄鲁直读之凄然曰："似为余发也，不时何人所作？笔势类女子，又『泪眼不曾晴'之句，疑为鬼耳。"是夕梦女子曰："我家豫章吴城山，附客舟至此，堕水死，不得归，登江亭有感而作，不意公能识之。"鲁直惊寤曰："此必吴城小龙女辈也！"时建中靖国元年云。干道六年，吴明可芾守豫章，其子登科，同年生清江朱景文，因缘来见，得摄新建尉。适府中葺吴城龙王庙，命之董役，颇极严致，及更塑偶像，朱指壁间所绘神女容相，谓工曰："必肖此乃佳！"凡三四易，然后明丽艳冶如之，朱甚喜。复忆荆州词，以谓语意愤抑凄婉，殆非龙宫娴雅出尘态度，为赋玉楼春一阕，书于壁曰："玉阶琼室冰壶帐，窣地水晶帘不上。儿家住处隔红尘，云气悠扬风淡荡。有时闲把兰舟放，雾鬓烟鬟乘翠浪。夜深满载明月归，画破琉璃千万丈。"即而夜梦旌幢羽葆，仪卫甚盛，拥一辎軿，有美女子居其中，传言龙女来谒。下车相见，宴罢寝昵，如经一日夜，言谈潇洒，风仪穆然。将行，谓朱曰："君当不记畴昔事矣，君前身本南海广利王幼子，因行游江湖为我家婿，妾实得奉箕帚。今君虽以宿缘来生朱氏，然吴城之念，正尔不忘，故得禄多在豫章之分，须君官南海，阳禄且尽，此时当复诣佳偶。知君所作玉楼春词，破前人之误，甚以为感，非君忆旧游，亦无因知我家如此其熟也。"言毕，怆别而去。即觉，乃亟作文记其事，特未悟南海之说，但云岂非他日，或以言事贬窜至彼邪？尔后每夕外入，常闻室内笑语声，久而病瘠，家人疑其有祟，挽使罢归。明年，又以事来吴，公已去，后帅龚实之留摄酒官，俄以家难去。服阕，调袁州分宜主簿，顷次家居。县之士子，昔从为学，闻其归乡，相率来谒，因话邑中风土，偶及主簿廨前有南海王庙，朱恍然自失，明日抱疾，遂不起。元未尝得至官，凡两摄职于豫章，所谓多得禄者，如是而已。盖初治像及撰词时，方寸坠妄境，故自绝其命，神女之梦契，殆必黠鬼托以为奸者欤？乐平人杨振者，为临江司户，说其事甚详。
    绍兴三十一年，湖州渔人吴一，因捕鱼系舟新城栅界民舍外，夜过半，闻岸上人相语曰："我曹寓是家已久，当为去计，移入此舟如何？"或应曰："此乃渔艇耳，又他处人，何可登也？明日东南上当有船来，其中有两朱红合及赤泥酒数瓶者，是可以随往。渠乃病人家亲戚，来相问讯，又其家颇富足，称我所须。"皆曰然，言终而寂，吴生怪之。天欲明，起访其事，乃此民舍正病疫，所谋者鬼也。遂径往东南数里外舣泊，将验之。果遇小舟来，望其中物色同鬼言，急呼止，告以夜所闻，大骇曰："乃吾婿家，今正欲往视其病，非君相救，一家且入鬼录矣！"尽以所携酒炙为赠，致谢而反（此事景裴弟说）。
    程昌禹平国，绍兴五年自鼎州罢归，来鄱阳，寓居紫极宫，家人处于堂上，独治北边一室，暑夕多寝其间。一夕见二妇人戴特髻，从竹林中入室内，稍进至床前。程尝领兵，有胆气，知为鬼，略无怖心，呼问之曰："汝为谁家人，安得深夜到此？"皆笑不对。程曰："即在此无事，能为我摩腰乎？"应曰："诺。"趋而前，程伸两足，听所为，久而熟睡。及寤，已晓，无所见，摩处皆青黑焮痛，累日而后复初（程之子禧说）。
    季元衡（南寿）缙云人，即登科，调台州教授，将往建康谒府尹，家有侍妾，忿主母不能容，常怀绝命之意。及是行，季以情祷妻曰："吾去后，切勿加以楚虐，万一有不虞，恐费经护。必不可畜，侯归日去之，不难也。"妻曰："但安心而行，吾不为此事。"时方侨寓他处（不记其地）。数日到建康，已解担，闻耳畔啾啾人声，似其妾，而不见形状，问之，泣曰："君才出门，既遭棰，势不复可生，自经死矣。"季为之哀泣解谢，欲回车，念业已至，欲弗信，又不忍，姑遣仆兼程归扣其事，且为家人作牒。经邑，仍略疏葬埋之费，自是继夕哀泣。及仆还，云宅内固全无事，某到时，侍人自持饭饭我。季曰："然则妄鬼假托以惑我尔！"是晚复至，季正色责之曰："汝为何等妖厉，顾敢然不亟去，吾将请集道流，绳汝以法！"答曰："实非此人，缘君初行日，疑心横生，故我得乘间造伪。今但从君丐佛经数卷，薄奠楮钱而已。"
    邢太尉（孝扬）初南渡，寓家湖州德清驿，湫隘不足容，谋居于临安甚切。得荐桥门内王（王燮）太尉宅，才为钱三千缗。或曰："都城中如此第舍，当直五万缗，今不能什一，亦知其说乎？是宅久为妖厉所据，人不复堪处，故以相付耳！"邢之内子及姑庆国夫人者，皆倡演不可用，邢患之，稍稍语内子曰："人言是否，固未定，我将先验之。然我或云无，汝终不以为信，盍择谨厚二婢子偕行，庶可证其实。"遂往。凡留半月，中外奥僻，无不临履。夜寝于正堂，寂无一怖，归家具言，且力诋前妄。二婢亦深赞屋庐之美，始尽家徒之。徒之日，物怪既见，家人闺帏间密语，辄应于屋上，嬉侮诨亵，无所间断，至蛊惑姬妾，恬不避人，于是尽悔其来。时宋安国在德清，亟遣招致作法，考摄获一鬼，械而囚诸北阴。已复一鬼出，又捕治之，俄复然。鬼自述兄弟四人，又有他宗从眷属，并同侪极多。宋施术已穷，亦厌倦，乃告邢氏曰："兹地经兵虏之变，杀人无数，今日何胜治，不若建箓大醮拯拔之，吾当为主行，使超然受生，不与鬼为怨府，亦上计也！"邢如其戒，捐钱二百万办醮。筵炼之夕，置瓮架上，幂以布，悉召滞魄集于中，宋约邢亲舁至前，罄力不能举，但觉瓮内索索如蟹行声。讫事用八健卒负出门，皆云压肩上甚重，各若荷百斤耳，瘗之竹园深坎下，宅至今平宁（此事赵彦泽说）。
    李冰之子永，平生常印尊胜陀罗尼幡，焚施鬼道。淳熙六年，为坑冶司检官，分局信州。次年十二月，被檄至弋阳，邑宰招饮，归已寝夜，卧驿舍，睡未交睫，见二妇人，一冠一髻，徘徊往来于堂中，知其为异物，不复诘问。少焉微寤，则已逼床下，李祝之曰："若有所言，可明告我，不然勿扰我梦可也。"展转间复睡，梦两人来拜曰："见公无所求，只欲得常印陀罗尼幡耳。"李曰："吾在役，固未尝携来，奈何？"曰："侯公归信州见赠未晚也。"问姓氏，曰："无用问，当自知之。"明旦访诸人，其从行虞侯能言云："比年广州卢彝通判之妾，以产终此室，今顶髻者是矣，其冠者不知何人。"李还舍，为印数十本焚与之。
    温州教授官舍，有小楼，为鬼物所据，常抛击瓦砾、叹息歌呼，时时书小纸掷于外，人不敢登。绍兴二十九年，婺源李知已智仲，为教授，将穷其怪，乃设几案笔砚于楼中，联纸两幅，题其上曰："汝为何物，或是伏尸遗魄，未获超度，既能书字，当具平生告我，我为汝僧徒诵经荐拔，无为栖滞于此，诒主人殃。"是日晚，亲扃其户。明日，试诸生在学，其侄不待归，遽启之，答词已盈纸，云："妾姓陈氏，衢州西安人，甲子年随父来处州，值大水飘荡，全家溺死，流尸到温州北门外，魂魄无所系，茕茕入城，过此厅门外，为土地邀为侍妾，荏苒十五年。比者城南宏秀才遣媒者来议婚，土地许自便，旦夕恐当出嫁，不复顾此室矣。"其言大略如是，字体纤弱，真女子笔迹也，呼智仲为枢密，学中士人皆见之。智仲怒侄之泄，以诞妄谢众，而秘其事。后一月，始招僧诵金光明经以荐陈氏，又别诵经具疏回向土地，使早发遣之，自是一楼帖然。他日询郡士云，洪秀才者，福州人，游学于温，亦以其年溺死（智仲说郭彖《暌车志》亦载此，误以陈氏为石氏）。
    宣和内省都督黄康国，蓄声妓至多，有一善琵琶者，忽失所在，访之不获，其家门户之禁如上台，杳莫知其处。经旬日，冉冉从家庙中出，黄问之，曰为翁翁婆婆唤去，使弹琵琶，市井间常食用耳。自是此妓病瘠，累月方复故。
    京师风俗，每除夜必明灯于厨庙等处，谓之照虚耗。有赵再者，令二小鬟主之，一鬟利麻油泽发，遂易厕灯以桐膏。夜分他婢于厕见妇人，长三尺许，披发绛裙，自厕出，携小箱，盛杂色新衣，褶于墙角，婢惊呼而返，告其同类，皆往观，至则无所见，独易油之人大叫仆地。众扶归，救以汤剂，移时方苏，言先不合辄以桐膏易灯，才至此，为鬼所击，云："我为人登溷不作声，致我生疡，痛甚，正藉今夕油以涂之，尔乃敢窃换！"方殴击间，家人辈来者多，乃舍之。
    南恩州阳春县，即古春州，有异鬼栖于主簿廨，能白昼形见，饮食言笑如生人，尤恶人言其状，言之即肆扰，主簿家苦之，旦必拜，食必祭，奉事唯谨。有斑直为巡检，初到官，簿招以饮，语及奇事，因询此为何怪，未及对，鬼已立于巡检后，簿色变起立，巡检觉有异，引手捽之，鬼不觉倒于地，巡检且捽且殴，鬼顾簿哀鸣求救，簿力为请，乃得脱。其夜恐其迁怒，终夕弗敢寝，到晚寂然无声。启户见壁间大书曰："为巡检所辱，不足较，且去！"自此遂绝。
    姑苏余仁甫，随其父为宣城通判。尝独行厅事，恍惚间，见舆马哄拥，有金紫人入门，仁甫将退避，一吏已持状展于前曰："五道将军参谒交代！"仁甫无以为计，亟呼左右，此吏白云："尚在数十年后，无用惧也。"倏然而没。
    平江盘门外有僧庵，僧行数人共处。淳熙已酉八月夜，闻击户声甚急，启关视之，则一女子也，携银裹柱垒，及数百钱，云家止数里外，归省父母，值风雨不可前，愿容托宿，不然，恐有意外性命之祸，佛法慈悲，幸垂哀悯。僧不得已纳之，力为扫一室。须臾女含笑昵近，必欲促僧共榻，且恐以危言，曰若不我留，当死于此，僧又黾勉从之。迨晓，取钱付僧，倩买绢数尺及脂粉之属，怀之而去，约某夕复来。后一城居祝秀才，以女墓在庵侧，纵步访僧，见妆垒在其室，疑是柩中物，遣仆呼其子验之，果然。叩从所得，不肯言，乃诉于吴县，县逮治僧行，始道前事，祝氏父兄未之信，启冢发棺，见女侧目如生，手持所买绢脂粉在旁，冢外无损陷，只一窍，仅可容小儿拳耳，不胜骇叹，以衣覆其上，祷曰："汝若复能仰卧，责当再治葬。"少时揭衣，已仰卧矣。虑终为家耻，竟举而焚之。
    钱闻礼子立，干道中为建康溧阳主簿，官舍内时有所睹，婢妾扰扰不宁。讯于占筮，云有伏尸在堂之侧，用其言掘地尺许，果得髑髅并碎骨，置诸匣，侯夜将付漏泽园。是日黄昏，主园僧见一皂衣妇人自外入，疑其盗也，遣童行烛火寻访。有少顷，簿厅人持骨匣至，始悟适所见，盖此鬼云。
    干道丁亥岁，沈唯之自湖州携家观郊礼于都下，寓居荐桥门内一空宅楼上。有婢迎寿，梦为鬼所魇，遂欲自投死地。次夕，沈之子见壁间彷佛如画像，意其神物也，俄马步兵甲满前，旗帜具备，一甲士出队立，若有禀告然。沈曾遇至人，得天枢法，即焚香洞视，众皆声喏曰："本院关集到神将，有事取覆。"叩之，则治迎寿之祟何在。须臾，一火块自楼下而复上，于火光中提披发妇人，白衫红领，系索绕项，白云："付乞浣衣去。"沈从之，依呼土地，既至，着帽穿袍，伏地恐惧，杖之十，遣去。沈默祷曰："归当启奏功天枢，不知王名为谁？"使一铁骑自众跃出展旗，旗上书天枢院尉迟猛将字，沈慰劳使归，遂次第旅揖整队而归。他日寻其邻媪云，顷一帖山官人，携婢在此，缢于楼梯第二层，十一年矣。久无人居，盖作祟者，乃是物也。
    临安种园人，涤菜于白龟池，闻水中人言语相应答，其一云："明日沙河塘开彩帛铺王家一掌事，当死于此，可以为我代。"其一云："汝去期不远，奈何？"园人识掌事者，即走报，其人感谢，誓终日不出门。逮旦且晡，天府快卒来，须铺家供缣帛，不得已而往，过清湖桥，快卒引从龟池路去，力争不听，两旁居者但见此人独行踽踽，自为纷拿辩斗之状。亦有识之者，掖之以归，以懵腾不能语，口中皆青泥，灌以苏合香丸，久之乃醒，所谓快卒，盖鬼也。又明日，园人复往涤菜，溺死焉。
    朱宋卿，知无为军，忽得匿名书，云欲取郡将之首，朱大恐，每夜集壮兵环宿卧室，击鼓传漏，至达旦。一日，天明失其所在，举城惶惶，相与穷索，得于后园酴醾架下，昏昏如醉，不能言其所以至也。后数年，卒于海陵。
    华亭卫宽夫丧其妻，未逾年再娶刘氏女，故妻屡附童妾，出言怨詈。室中常有怪，或闻弹指叹息声，家人白昼见其坐堂下，就之则亡。一柜贮钱帛，扃鐍甚固，忽蛙声群哄于内，移时不已，遽开视，空无一物，惟掷出千钱，自地卓立，如为人扶挈，久之乃仆。刘氏生子，逾时得疾，巫者言故妻作祟，祈谢之万方，不少愈。宽夫怒，取影堂木主斧碎之，每刃一加，儿辄大叫，凡三砍三叫，儿死，怪亦息。
    余干县洪崖乡民，晓饮酒，大醉，旁无他人，独倒卧于道旁水车屋下。至五更初稍醒，渴甚，欲起寻水饮，忽有数十人相率来前，初无所争，直奋拳纵击，民心知其鬼物，而已不能敌，自度必死。俄闻近村洪塘院晓钟声，群众悉合掌，稍稍引去，始得免。旦归与人言，犹奄奄，病悴者累日方愈。
    致和中，镇江府丹徒县李主簿，被转运檄往湖州方田，府差二吏，曰徐璋、曰蔡禋，与偕行。即至境，馆于近郊观音院僧房，其旁一小室，扃鐍甚固，二吏窃窥之，见壁间挂美女子像，前设香火，知为殡宫，私自谓曰："我辈在旅凄单，若得如此来伴一笑，何幸哉！"徐以叩僧，僧云："郡人张文林，今为明州象山令，其长妇死，攒殡彼屋浅土中，而委吾岁时供事，此其画像也。"是夕，璋既寝，禋寐未熟，见女子褰帏入，笑曰："汝旦昼有意羡我，故来相就，将为汝周旋，切勿语人，及无以为怪而生疑惧。"禋欣然满望，留之狎昵。自是与璋异榻，每夕必至，逾月矣。二吏以装赍垂竭，启主簿求暂归，主簿曰："璋善笔札，吾不可厥，禋独归足矣。"至夜，女子来问欲归之故，禋告之，女曰："我有金钗遗汝，汝持贷足以少济，愿罢西去之役。"即拔头上钗授禋，明日鬻于肆，得钱万六千，而绐谓璋曰："适入城，偶逢乡人，以此借我，今当共享之，毋庸归也。"璋默念我与彼同里巷，岂有乡人至而不识之理，且闻禋夜夜若与人私语，恐异时败，将为己累，乃着意伺之。一日天欲晓，正值女子从禋榻而下，急掩之，仆于地，宛若初死者，衣冠俨然，咸惊怖不知所为，以实告主僧，嘱守视，而拘二吏于官，付狱究鞫。复移文象山张令，遣老妪诣寺发瘗，则已空矣，遂得免。未几还丹徒，竟以忧骇得疾，禋璋并殂。
    绍兴十年，两淮兵革甫定，避地南渡者，稍复还乡。山阳二士子归理故业，道经维扬，舍于北门外，日已暮矣，主人慰谕绸缪，云："吾主张此邸，惟恐客寓不久，然于二君之前，不敢不以诚白，是间殊不洁净，又有盗，不可宿也。距此十里吕氏庄，宽雅幽肃，且有御寇之备，愿往投之，当以仆马相送。"士子见其忠告，且素熟吕庄，颔之而去，主人殷勤惜别，仍嘱回途见过，遣两健仆控马，其行甚稳。夜未半抵庄，庄干出迎，云此地多鬼物，何为夜行，士子具道所以，方解鞍，仆马屹立不动，亟跃下，取火视之，但见大枯竹两竿，木橙两条而已，即碎而焚之，后亦无他。历数月再到其处，北门寂然，无所谓主人也。
    邹直清居饶州上巷，其妹赴姻戚家集，中夕归，两轿仆留宿于外，其一郑四者，见人来招与出游，却之曰："适方荷轿还，甚倦，且夜已过半，更游何处耶？"客强之不可，怒骂而去。邹犹未寝，讶其纷扰，出视，无所睹。须臾，闻篱上踰越喧嚣声，疑必其仆被水浸溺，急挽救之。即苏，曰一壮鬼呼我出，怒不肯往，力牵去，手鳞皱如粗松树皮，不可暂脱，拉到水滨，持我两脚掷下，设非救者至，定不免。邹命守之，通夕不寐。明夜，复闻十余人绕屋叫呼，一鬼拊膺哭曰："又坏我十二年矣，苦哉苦哉！"郑仆亦无他。
    黄彪父知袁州日，因会客夜散，虞侯当下直者，三更后方还家。一侯沿途独与人说，啧啧不止，且有喜色，同侣问其故，不肯答。过百步，始言有女子从宅堂出，相遇，云是知府侍妾，为众不容，欲遁久矣。适今夕主人醉眠，群婢亦睡，故得脱身来，汝幸负我去。即以金钗钏各一只与我，并出馒头数枚，曰此席上所余者也。继访吾家所在，求行计，今当道。遂取钗钏示之，皆竹片耳，所谓馒头，乃薜荔子，俗称木馒头者。其人虽悟，竟不能自免，踰月而殂。郡兵共物色其怪，盖两政前郡守妾，生子，主母嫉之，不堪其虐，抱儿赴水死，兹其鬼云。
    蔡亨谦将仕，临川人，本居村落间，因取黄彪父女，徒至城下，买军营前空地建宅，尽室往焉。其后小圃，故有芭蕉一丛，茎叶深密，往往睹物怪，或闻歌唱笑语之声。一妾经其旁，遇妇人出与言，容色颇秀，逡巡而别，亦不疑为鬼厉也。少子才数岁，白昼戏丛薄，妇人从中奔而出，即捽髻而困苦之，子叫呼达于外，蔡急持杖赴救，将近，始脱手，伸舌如五尺红绡，直至地然后不见。蔡父子皆惊仆。俄家人毕集，灌以水，移时方苏。主命仆空其林，自是无复影响。徐访其事，盖前后居者曾缢杀侍儿，坎穴埋骨，而种蕉蔽之，云且数十年矣。
    吕文靖公宅在京师榆林巷，群从数十，遇时节朔望，则昧旦共集于一处，以须尊者之出。文穆公之孙雅，年十八岁，时当元日谨礼，以卑幼故起太早，命小妾持笼灯行，前彷佛见数人立暗中，奇形异服，颇类世间瘟神，相与云："待制来。"稍稍敛身向壁，妾惊仆而灯不灭，吕扶掖起，自携笼行，诸鬼慌窘，悉趋壁而没。是岁一家皆染时疾，惟吕独无他，后终徽酋阁待制，鬼盖先知之矣（其曾孙必中说）。
    吕叔照，淳熙甲寅岁为宁国府太平县宰，尽室处正堂东房。长子必中，仲子会中，以年长处西房共榻，夏夜寝熟，闻榻床下如人语音，会中问为谁，应曰诺，其声细低。方引手探溺器，其人为捧之以授，长才三尺许，醒梦间，谓是小婢也。溺竟，必中继之，将复付于外，亦接取置元处，忽不见。时两乳媪卧后阁，呼之曰无所知觉，始悟为怪，会中遂感疾，数月乃愈（会中说）。
    安仁县厅老院子黄辅，绍熙癸丑，年八十矣，瞽一目，每为说三十年前，祗役于丞厅，主茶酒。丞翁从政会客，席罢已夜半，余二升，留以犒执事者，辅不分与众而独饮之，遂醉，犹持烛收屏器皿。俄有三妇人自内出，一顶冠如官员家女，其二则姨媪也，辅白之曰："夜过三更，本官归宅了，小娘子岂得到此？必为人累！"三妇恐，把铁烛台见逐，急走避至壁下。时夜间昏愦，但觉头面猛有痛处，乃放声叫呼，宿直者奔入，无所睹，右目遂出坠地，流血如倾，幸不死耳。盖前政县丞郎君取段知县女，未几，女与乳媪及媵婢相继亡，故出此怪。
    干道戊子岁，房州司理汪尹师有男年将弱冠，习举子业，宿于外舍，讲学勤苦，常至半夜乃寐。忽得疾，饮食尽废，不复观书，而茹痛不肯言，经月而死。久之其乳母亦暴亡，三日复苏，云："前政交代之室女死于此，吾儿盖与之相遇，今遂为夫妇，乐胜人间，欲取我往，如平生时看视，我责之曰：『郎君幽婚，情同鱼水，岂不念父母追悼乎？我若复留，谁与供过！'儿感泣无语，我始得归。"予宗仁光基时为房陵尉，亲见此事。
    临安倡女仪，二十二，名珏，性颇凶横，御其下尤苛虐。怒小鬟失指，鞭之百，又烧铁灼之至死，为邻右所告。倡家无蓄婢法，珏行赂狱吏，置辞云："车驾旦日过德寿宫，鬟炽炭不谨，故约饬之，因其抗对，加棰挞，偶火箸在侧，取而杖其背，误中要害致然。"遂以情理奏谳，减死杖脊，偶隶鄱阳，中途窜归，复受杖锢遣。即至鄱，使预乐部，颜状绝粗疏，颇慧悟，能立成诗词。予尝于席间与纸笔，即赋词，大略美吾兄弟，有"鄱江英气锺三秀之"语。盐商太，游其家，以钱买关节为脱籍，为置于舟中，以为妻。悍心不悛，太先有妾，珏日夜捶骂，竟杀之，投尸于江。是夕即有物腾蹋船舷，往来枕席间，点烛视之，无所睹，珏宛转不得寐，告其良曰："境像甚恶，眼见极非人趣，将必不免。我再入牢狱，讯掠惨苦，今岂复可堪！"太恐其自戕，以好言宽释。明日，防察备至，偶登蓬，直欲取水，珏大叫求哀，若有曳其头者，径赴水，篙工下救之，则已死，仍与先妾相抱持。太自言于官，检尸不伤，自捐费数百千乃已。
    宣和七年春，相州士人来京师，调官归，出封丘门，见妇人着红背子，戴紫幂首，行于马前，相去十余步，无仆从随后，甚异之，策马追逐，妇人行迹不加速，终不可及。到陈桥镇，忽小立回顾曰："汝何见蹑？切无起妄想，且得大祸。吾乃太社之神，奉上帝命部押汴都诸神五百辈，赴东岳收管，不为汝得见之。"俄风吹幂堕，士人喜而就视，乃大面如盘，无口与鼻，但纵横数十眼，光闪炯然，士人绝叫堕地，移时始苏，密与识者言，疑神舍去，非国之福，明年果受兵，城遂陷，此事闻之于徐端立。吕察问云，其叔曾祖文靖公未达时，尝夜步月下，逢妇人以红幂首立于侧，公子不顾，妇人言官人觑我一觑，亦不答。至于再三，漫揭其幂，则满面皆眼也，叱之曰："恁觜脸却要人看！"妇无语，而立不动。少顷，公复过前，乃谢曰："官人真有宰相器量！"遂没见，盖亦此类，出而试人云。
    饶州荐福寺，东南皆临湖，惟西北后山，多冢墓丘亭，败垣岌岌相望，自人家祭享罢，独僧仆逻逴者往来，此外无有经行者。医士雍友文，与同侣三人，以秋暮买酒于永平监岳家，皆酣醉，惧其饮私酝之故，为逻务所窘，乃由酒舍后户还。正从彼处，日色薄晚，阴云四垂，松风凄新，境物可怖。见一白衣男子坐道上草间，而面内向，呼之不答，又语之曰："乡亲（俗相呼之称），这里不静洁，相将昏黄，难以在此。"亦弗应，但讶衣里缩蓄，形影渐低，忽没不见。诸人趣入熊氏坟屋，据槛分卧，终夕闻啼哭歌笑声，且云："好强项，相当经纪，无奈他生气太盛何！"至或跨之而过者。酒醒，已鸡唱，方觉心悸，亟入城（支文说）。
