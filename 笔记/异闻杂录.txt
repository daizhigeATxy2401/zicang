《异闻杂录》 阮氏辑 

　　越南汉喃研究院所藏《异闻杂录》   山西安乐中河进士阮氏辑
                    
    天下之事物无穷，非博物者不能知也。余少局于举业，见闻寡陋，中间自悔，养规授徒之暇，及外书偶得异闻可供记览者，录之以备考。其间人物木石，古今久近，参差不一，虽非广见博闻，而所以为一家之学，亦积少成多之一助云耳。

    1、松萝茶（1）
    松萝茶，人皆以为美矣。以予所闻徐友云先生事，知松萝茶自有真也。先生讳焕龙，以制艺名家。尝至徽州，慕婺源松萝茶，因迂道至山寺询茶产处。僧引至山后，但见古松蟠屈石壁上，高且（2）五、六丈，不见所谓茶也。僧指示曰："茶在松桠，系鸟衔茶子堕松桠而生，如'桑寄生'然。名曰'松萝'，取为与女萝施于松上意也。"复叩其摘采之法，僧以杖叩松根石罅而呼曰："老友何在!"即有二、三巨（3）猿跃至，饷以果，猿次第升木采撷下。先生当乞品尝，僧曰："且待膳後。"及进膳，僧问常馔几瓯，先生曰"二"。僧曰："今日须倍之。"时（4）先生年近七旬，勉强进一，语僧曰："不能加矣。"僧方命侍（5）者烹茶，饮之，浓烈芬芳迥异于行远者。少顷腹馁，殊不安适。僧曰："腹空耶?衲早备午膳矣。"啖之倍于常日，僧曰："此茶功效消积滞、除胀闷，平时不宜常饮。此先时之所以劝加餐也。"
嘉庆九年，遇云门万公（6）于粤东之新安；万公与徐友云先生为  同乡，言之甚悉。

    2、乩语
    乩语未尝不灵，然事後始验。康熙某科，宜兴县有请乩仙者，问今科县中中几人，判曰："若问诸人，俱是可人，名为九人，其实三人。"榜后捷报，一储姓、一何姓、一仇姓。所谓"诸人"者，"储"也；"可人"者，"何"也；"九人"者，"仇"也；其实三人也。乾隆甲寅科，官溪朱公、梅轩王公、竹亭李公三人请仙，及仙到时朱公适未至。
    梅轩问今科能中否，判曰："你中。"竹亭问，判亦如之。仙去而朱公至，问梅轩如何判，以"你中"二字对；问竹亭，亦以"你中"二字对、朱公拱手致贺曰："二公同科中式矣。"及揭晓，乃朱公一人中。始悟乩仙早判朱公一人中，特借伊二人之口以传耳。又闻某科某人请乩，问是科能中否，判曰："中。"；复问："果中否?"判曰："中要用心。"不意是人矜持太过，于命题上"患"字，忘写"心"字，致头场贴出。後思乩语，非判二"中"字，乃明明判"患"字要用"心"字，当时自不悟耳。又闻有二人同请仙，问中否，先一人判"中"字，後一人判"此不"二字。及揭晓，判"中"字者不中，判"此不"字者中（7）。盖"不"字分看，乃"一"字"个（8）"字，殆明指后一人一一判曰"中此一个也"。
愚尝谓扶乩之事，多在可信不可信之间，秀亭黄公则深信而不疑。忆嘉庆五年春，粤东省城内有扶乩者，秀亭邀余（9）同观。秀亭书一纸签藏于袖以往，就乩前默祷焚之，扶乩者不知也。焚毕，乩判曰："满径竹阳琴入韵，半帘花影月飞香。"盖秀亭求仙题书室一联，仙故以此答之。秀亭当以目示於（余）曰："何如?"余曰："凡乩语往往事后始验，当时间犹未问也，非谓竟无其事，窃谓无益于事。吾人惟当力行善事，成败何必预闻!故求神问卜皆愚也。"秀亭曰："君言亦有理。"

    3、汤泉
    汤泉惟以临潼为最。吾邑有二焉，其最著为邑东南六十里、俗名"热水坑"者。其水之热不亚于临潼，其流之长亦不亚于临潼。往来者至此必浴，衣服之垢、身体之腻，不假捣擦，入水辄浮去。且浴疮最良，凡破烂恶毒，一澡即愈。常郡马元戎生背癣，百药不效，就此洗一二次，顿痊。今之洞亭，即马所建立也。
    考《博物志》云：凡水有石硫磺（10），其泉则温。或云神人所暖，主疗人疾。唐子西云：或说贵州地性酷烈，故山谷多汤泉。今临潼乃在正西，而贵州余水未必皆热，则地性之说固已失之。以硫磺置水中，水未必皆热，则硫磺之论亦未为得。窃意汤泉在天地间，自为一类，受性本然，不必有待然后温也。愚按此说得之。盖地中纯阳之气，结而为火为风。四川有火井可以煎盐，此地中生火之明验。尝见人迁葬，棺木倒置，离原处数步外，或骨节攒聚一处，此风生地中之明验。又或结而为砒石、为硫磺，皆极热之物，秉纯阳之气。所生水在地中与纯阳之气遇，性自变温，与凡水异欤（11）。
    
　　4、海参
　　海参以黑者为胜，以其能人肾也。凡药之补者，俱得"参"名，如人参、沙参、丹参、元参之类。海参亦得参名，以能补也。人身以肾为海。海参生海中，海水咸，咸人肾；其色黑，肾色也，且形类男阳，质复温润。其补肾无疑，特恐不得服食之法耳。今之食海参者，先以水煮胀，然後剖开去沙，并再用水煮。精液尽去，惟存渣滓，焉能有益?愚意惟宜铜刀生剖，即将铜刀剖去内垢，用冷水洗净，入瓦锅内煮极烂，和盐少许，或加椒红亦可，连汤空心食。不用铁器者，以补肾药多忌铁也。如是，则本汁未去，性自不改，当有功效。

    5、童子某
    童子某，年十四，为人牧牛，见树杪结一小球，每日戏以石卵飞击。意在必中，凝精定神，一如射者之志于鹄也。始犹或中或否，后乃有中无失，久则飞乌走兔莫不应手而毙，遂成百发百中之技。有募护标者，见而奇之，询悉姓名居址，诣其家，与伊父母议挈去。父母不愿。其家故贫，馅以多金，始首肯。募者挈去，铸以铁丸命击，多不中，大失所望。盖童子夙用石卵，骤易铁丸，石轻铁重故也。乃竖一长竿，上（12）系小球，夜易以灯，命童子日夜飞击。未半月，技神如故，于是挈而漂洋。一日，遇盗船将近，童子发一丸，毙一盗。盗怒，齐奋力上。童子神色从容，丸无虚发，盗惧而遁。自是，海上诸盗相戒避之。商人是行也，大获其利，因厚给童子家，其家由此渐裕。  ，
一击石之戏耳，遂成绝技。惟专故精，可见天下事，无不可以专心致志而成绝诣者，宁独一击石为然哉！

    6、有山居者
    有山居者，其妇偕一子入山采薪，子约七八岁。行至深山，妇正俯躬拾薪，忽有虎突出，将妇衔去。其子不知其为山君也，折树枝遮虎前路，乱扑之。枝（13）戳虎目，虎大惊，舍妇去。妇虽受伤，尚未大创，偕子踉跄归，告其父曰："方儿持枝扑虎时，余身在虎口，噤不能声，虽自知必死，窃恐虎之舍余衔子也，不意虎竟置余去。"一时闻其事者，谓妇不应死，故脱虎口。
或曰：惟子卫母，出于真心，故神灵默佑，得以两全。或又曰：机心不生，则杀心不起。其子惟不知为虎，毅然直前；虎因无心伤人，委之而去。然以七八岁之小儿，撄虎之怒，而以眈眈（14）之虎，欲吞复吐，殆非偶然也。

    7、竹米
    竹米见于记载者，不一而足；未之见也。乾隆五十八年，余乡产竹米，始得亲见。其米形较麦、稻米稍长，微青色，外包薄衣数重，有若麦然。结实于竹枝之梢，稠聚密攒，累累相属，乡之人即连竹枝割取，如刈禾（15）状。归而以木条敲打，实即脱落，然後舂揄簸蹂，则灿然米也。作饭味似麦米，而一种清香之气扑人口鼻。其产竹米之地在邑南三十里，地名三都，有一大山横亘四五里，上多小竹，是年竹尽结实。依山而居者，或得数十石、十余石不等，合计不下千余石。
嘉庆七年，广东亦产竹米，其结米之竹寻即枯死，想元气泄尽矣。说者谓竹结实，主岁饥馑，然皆不验。斯盖国家（16）升平，世运隆昌，故草木亦复献瑞以养人云。

    8、廖一轩
    廖一轩，湖南华容县人也，善为人为梦。人有疑不决，以事告一轩，一轩则代为梦，觉而以其梦示之。如烛照龟卜，不爽毫发。三康子者，亦华容人，名士也，"万"其姓，"康"其名，尝为文纪其事，篇内有云："其梦也，乌知其非大觉耶"云云，文甚浑灏流转，尝及见之，已载人《三康子文集》矣。由三康子之言推之，则谓"众人皆梦，一轩独觉"可也。
能言之时，南北互易，又南变北音，北变南音，此盖潜移默化，  不自知其然而然者，惟牛马羊豕鸡犬之类，别无知识，不能为习所  转，一任天机鼓荡，故其声无不同，于此可悟"性相近，习相远"之理。（17）

    9、喜怒哀乐
    喜怒哀乐，情也；此人所固有，不为习所移者。广东、福建诸省，语言颇难解，然笑声、哭声则合天下人如一。虽不知为因何笑、因何哭，但闻其声者，无不知为笑、知为哭也。此亦固有难昧之一证。不但此也，如咳嗽、喷（18）嚏、呻吟等声，即海外各国，罔不从同。
盖出于自然，不假作为，虽欲别为一声而不得。古人云："丝不如竹，竹不如肉"，谓其渐近自然，殊有至理。

    10、山溪之石
    山溪之石，每有无数小石附丽杂沙结为一石者，大如杯，中多空，截去一片置案头，贮砚水甚佳。然亦恒有，无足奇也。奇莫奇于刘公万锺所拾之石。渠尝自述少时游戏溪畔，见一石如卵，乃小石附丽而成，形甚可爱，因拾归，朝夕玩弄。其石恒有水自内出，以杯盘盛之，清澈如寒泉；置砚中，顷刻水池即溢，率以为常。每日恒安置杯中，否则水淋漓（19），浸湿他物。是时年甫八岁，从学于龚某先生。因午餐偶忘检点，将石置书上，及饭讫，书已湿透，犹忆书为上（20）《孟》云（21）。无何，趋就火烘，先生诘以书湿之由，以小石出水  对。先生曰："有是哉?"索石试之，果然，惊讶曰："此怪物也，可碎之。"当即碎破。中空，贮清水，内一小鰕，色赤，数跃而死。或谓此石必山川精英凝结而生，得天一真气，乃（22）能生水不竭。内有鰕，生气也；虾色赤，阳象也。阴阳相需以呈能，故坎卦中有一阳。今石  中赤鰕，亦即此理。其水非泉非井，自然化生；推其功效，当能润五脏，泽枯槁，清心明目，益寿延年。虽方书不载，可以意会，乃竟疑为怪物碎之，惜哉!
嗟乎，天地生材不偶，其仅见之材，必经数十百年氤氲酝酿，始克成形，又必从而护惜之、保全之。成于天者半，成于人者亦半也。或戕贼焉、毁弃焉，则亦与草木同朽矣。此石其小焉者也。

    11、墨鱼
    墨鱼即为乌贼鱼，骨名海螵蛸。腹中有墨可以书字，但逾年则迹灭，惟存空纸尔。俗谓是海若白事小吏也，近海皆有之。每游行辄吸波（23）噀墨，令水溷黑（24）自卫，以防人害。渔人即于有墨处网取，百不失一。
鱼知以墨自卫，可谓智矣。不谓渔人即因彼之智以成己之智，智出彼上，而彼以智败。是可为不善用智者戒。

    12、某名公
　　某名公致政家居，一门生不远千里而来。公喜甚，款礼殷勤，饮馊精腆，席间再三推食于门生，己并不举箸。将次用饭，家人启问用否，公曰："师生通家，何嫌之有?"门生窃意老师必另备珍馐。未几，进赤籼米饭一盂，青盐、豆腐两碟，而门生座前，白粲已早上矣。门生见之，变色而作，曰："门生备尝盛馔，而老师自奉菲甚，深抱不安!"公命坐，语之曰："此即吾之珍馐也。昔吾为诸生时，岁荒，老母年近六旬，半岁啜鬻，不能具酒食，除夕备赤籼米饭一盂，佐以盐、腐，老母食之甘，告余曰：'今日饱餐香甜之美，虽珍馐（25）不是过也。后苟能富贵，祭我无废此二物。'伤哉斯言，予心志之不忘。自登仕版以来，除朝廷赐宴及同僚会饮外，常餐只此二物。是我日饮老母珍馐矣，讵敢矫情立异耶!"

    13、某富家
　　某富家娶一新妇，三日入厨房，姑命之曰："我有四仆妇，尔相其材否，明以告我。"盖姑素善持家，欲以此试新妇也。是日，举家食汤饼，新妇计人量面，按数分给，无不恰好。最後四仆妇，每人给汤饼一大盌，皆满而溢，呼之使各自取去。一仆妇以箸挑起缕面；擎而去；一仆妇口吸汤，捧而去；一仆妇视之呆，不敢着手；一仆妇手到盌，堕足且伤。新妇覆命曰："仆妇某，颇有才智，可用以事；某性地稳妥，可托以财；某无材而诚实可取；某莽而债事。"（单賁）姑问："何（26）所见而云然乎?"新妇具告之。姑大喜，谓得新妇也。

    14、师弟同应试
　　师、弟同应试，候榜。揭晓之日，弟子五人俱出看榜，师独守寓。未几，一弟子归，喜形于色曰："弟子中式矣!"随又一弟子归，将及门，即扬言曰："我中式矣!"最后三人，次第（27）归，俱中式。喜出望外，哗然一堂，共以闱墨相角议，忘其师之在榻也，并忘其未曾为师之一看也。师乃呼诸生曰："功名亦分内事耳。年（28）少得意，意气遂尔骄矜，何无涵养至此!"五人皆闻之惕然，声息俱屏。天明，捷报至，师中式第一名。因从容而起，振衣着袜。及着第二袜，觅衬布不获。侍童曰："顷见先生所着袜内，乃裹两衬布也。"脱出，果然。诸弟子俱匿笑，师亦不觉大笑。

    15、彭大
    彭大，湖南慈利县人，家贫，无叔侄兄弟，惟一母年六十余。性最孝，以佣工为生，主人出酒肉与食，必不食，持归奉母。人知其故，多以酒肉相遣。夏夜则立母床侧，为母拂暑，三更始辍。冬夜则为暖足，一夜辄数起奉茶汤。每进一饮一食，必肃然起敬，如对帝天，又必和颜婉语，务得母一笑为快。彭大固愚人，目不识丁，其笃于孝亲，天性然也。一日，母疾思梨。家距市十余里，即趋往购。路经大山，石壁削立，一径如线，由壁下横度，下临深涧，俯瞰莫测其底。是日市梨还，仍经此路，因奇险，遂缓步以度。忽闻虎吼，回顾，则二虎尾至，吓极疾趋。甫过石壁数十武，忽声如雷震，石壁崩塌，使非因虎至疾趋，则身为齑粉矣。
说者谓彭大当日遇虎，或于方去之时（29），必致（30）阻滞，不能遂其急于奉亲之心；或于石崩之后，徒受惊惶，不能显其天佑善人之意。不先不后，殆非偶然。然忠臣孝子，吉神拥护，山即有虎，何从敢近!其虎也，焉知非山灵幻形耶?孝为至德，于斯益信。

    16、杨名世
　　杨名世，湖南人，以善书名。每日清晨，必作数百字，无间寒暑；或抱疾不能握管，疾愈必补足其数。如是者，数十年。心摹手追，惟在右军，他帖辄不寓目。叩其故，曰："诸家各有妙处。既（31）学王，不得看他字，恐纷志也。"尝为余言："今人学字，抚一帖，朝夕摹临，久之得其形似，辄曰：'吾得之矣!'不知字之得否，不在于此。虽一点一画丝丝与本字无异，犹是当日古人之字，非我今日之字。即如学诗一道，学李、杜者，必讽咏李、杜；亦犹学右军者，必临摹右军。但李、杜之诗自属李、杜，使以李、杜之诗通篇(32)抄写，岂不俨然李、杜?然谓为李、杜则可，谓为我则不可。凡作诗作文皆忌抄写，作字亦忌抄写。知抄写之非字，则思过半矣。"余不知书，记此以质之善书者。

    17、甲乙二人
    甲、乙二人白手至苏州，欲贸易，苦无资本。乙善削竹挖耳，每二枝索一文钱，沿街持卖，藉此度日。时届岁毕，坐寓内，叹声澈外。甲亦在寓，闻而问之，乙曰："周年辛苦，今(33)至除夕，腰中仅余三百文，是以叹耳。"甲曰："君尚有此，我且并此亦无。然有此，即可作本，不患无生涯也。"乙曰："区区三百文，何济于事?"甲曰："盈千累万之果，无非一核之所生也；炎岗燎原之火，无非一星之所发也。本不在多，视生发何如。君盍以此三百文，与我合夥?"乙与之。甲持钱入市，市猪肉一方，鸡一只，并香楮等物归，谓乙曰："今  日祀神，须对(34)神立誓：合夥之後，彼此无欺，凡事惟我言是听(35)。"乙以甲不过图此一饱耳，笑而颔之。礼神後用膳(36)，肉与鸡俱不入馔，乙问之，甲曰："此本也，安可用去!"乃和以五香，调以五味，薰沐鲜洁，插标卖之，得钱四百文。甲曰："将本求利，在此一举。今夜无所为，除夕也。"于是市五色纸、小竹竿及鸡毛、禾草归，以禾草为身，裹以五色纸（37），上饰鸡毛为小鸡，鸡身横穿小竹管，以口吹之，即咿喔作声。连夜制就数百只，天明后，以百只付乙曰："今元旦令节，元妙观游人必多，持此往，口吹作引，每只鸡可卖三、四文。"时小儿一见，争购之。乙出门不远即还，曰："罄矣。"已得钱五百文矣。再付百只，未出街口（38），又完。数日内，得钱十数千文。时街头已有仿做者，甲曰："是不可长也。"乃置小木盘各一，市零剪绸缎及针线、丝粉等物，穿各小巷市之。苏城从无货此者，妇女利其便，利数倍。一月后，人有仿而行者，甲曰："是不可长也。"乃市糯米、黄豆，以糖伴炒，上瓮。载至宜兴山中，赁屋居住，村中小儿来（39），辄啖以糖米、糖豆，诱其拾取竹笋。一月余，上捆者已盈屋矣。载至苏州售之，所费无几，而获利甚大。甲曰："是皆不可长也。"乃于某街开一店，市小帽、荷包、脚带、护膝之类，名曰"某斋"。其货较他人精，四方咸重之，生意日隆。数年间，拥赀数万。乙本安徽人，有家室，数年未归，告甲曰："余本无能，不知贸易，几填沟壑，赖兄经营，得有今日。今之所有，皆兄力也。兄取其三，我取其一，从此回籍，此店兄自开可也。"甲曰："是何言欤!始无兄三百文，何以有今日?设誓之言，天地鬼神实共闻之。所有此店生意，愿两家子孙，世世与共。如有言（40）分者，神明戮之。兄回籍迎眷来苏则可，欲分夥则不可。"乙如言迎家眷至，甲亦娶室。甲与乙两家各住一院，乙曰："何不同居?"甲曰："每见人家兄弟不睦，皆由妇女彼此口角所致，同胞且然，况你我异姓，保无微嫌?一有微嫌，是取败之由也。"家事甲一人主持，乙坐享其成而已。甲治家最公，无论服饰器用，两家一致。即日用中一文钱之酱、醋、葱、蒜，凡甲家所已买（41）者，不问乙家需用与否，亦如数备置。数十年，如一日。店今尚在，赀已数十万。苏之人皆凿凿能言之。
闻甲为张姓，乙为汪姓，未知是否。甲之生财，出人意表，其才固有大过人者。其不忘所自，情尽义至，世故透实，存心厚也。以甲之才而不能生财者，有之；以甲之存心而不能保终者，则未之有也。

    18、太史某
　　太史某致政家居，日训其子。子弱冠即人泮，期望綦切。乡闱後以文呈，太史阅之，无一言。少顷又阅，亦无一言。日必三四次。放榜后，报条四出，独不见录人（42）来，呼于至案傍，指驳其文曰："破不惊人，无中理!我做帘官便弃去。"以戒（43）尺乱击（44）一下；曰："开讲不握要，无中理!我做帘官便不阅下去。"以戒尺乱击一下；曰："中比（45）不经营匠心，无中理!我做帘官便不取。"以戒尺乱击一下。其子被击，泪流满面，莫敢稍动。家人门外窃听，亦莫敢劝阻。忽报录人鸣金而至，至则毁门入。太史问之，家人叩首贺曰："公子中式矣。"太史不答，起而仰面视天，以手指曰："此日也，此云也。"又遍视众人，指曰："此某也，此某也。"复返顾己身，指曰："此衣也，此履也。"既而复坐，问家人曰："真耶?抑梦耶?"家人齐启曰："安得是梦?"命家人俱出，呼小童至侧，曰："试齧我臂。"齧之痛，复命狠齧之，痛甚，曰："如梦则应醒，此殆真矣!"出外接录毕，贺者接踵至。太史俱不顾，手挈其子至书室，闭户取卷细阅，曰："我过矣!此处元气浑沦，该中!我未看出。"以戒尺自击一下；"此处落落大方，该中!我未看出。"以戒尺自击一下；"此处以宽为紧，得抑扬之法，该中!我未看出"，以戒尺自击一下。为其子摩顶抚背，劳慰许久，然後出外会客受贺。家人举以告人，闻者咸绝倒。夫望子成名，凡为父母者莫不皆然，不图此公期望之心如此其切也。为人子者，尚其以父母之心为心，毋致自暴自弃，是即孝子欤。

    19、大司马某
    大司马某，总督天下援师。有幼年从学蒙师，闻公能临阵杀贼，欲从壁上一观，以开眼界。不辞跋涉，孑身往，至则公即帏幄中设榻款之。见公夜不卸甲，不常睡，睡亦无定所。一夜公方睡，忽翻身而起，自敲云版，即有部将十数员入幕听命。不三四语，公以一令旗付之。未几，杀声远震，金鼓齐鸣。师闻之，股栗手颤，惊起问公。公曰："无他，弟子枕上闻雁声自西北来。西北系敌人出入之所。西北无人，雁不惊起，今向东南飞，料敌必潜兵来袭我。我故遣将迎之，顷想接战耳。"日出，缴令报捷。师惧，即日辞行。公遣人护送归。
闻此即大司马卢公象升事。

    20、祈梦
　　祈梦每多奇应，果数皆前定，神先告之欤?吴葵蓭国华公，某科榜眼也，少年祈梦于忠肃公庙，梦中见一联句云"紫海波回六六湾"，旁有"多读书"三小字。醒而不解所谓，谨志之。公后以春坊奉命封藩，国王曰："天使为词臣重望，今有一联句烦天使属对，曰：'黄河岸转三三曲。'"公应声曰："紫海波回六六湾。"国王惊曰："藩封舆地，天使亦知之乎?"公曰："多读书。"国王肃然起敬，待公有加礼焉。

    21、茅公子
　　茅公子，鹿门先生第几子也，逸其名。少颖慧绝伦。既长，才思风发，顷刻千言不起草；性复好学，于书无所不读。一日文会，高材毕至，各言所读书目笔于纸，以相印政。茅公子独无一言，问之，曰(46)："诸公所读之书，余固已尽读之矣。有一秘书，未识诸公曾读否?"问："何名?"曰："《禹会涂山纪》。"问："抄本乎?"曰："刻本。"问："有是书乎?"曰："有!"相订借观，公子约三日后。一时夸口，其实子虚乌有。夜归，召集工书者、刻字者、校订者，凡数十人。公子先定书目卷数，工书者堂上左右列，刻字者廊间(47)上下坐，校(48)订者参互错综，弥缝其缺。公子一人口授指画，点窜典谟训诰一十七史，涂抹山经水注，参以内府秘箓、海外奇书。每一卷成，即付剞劂。竟三日夜，成数万言。客至，序尚未成，托言昨宵酒醉，睡尚未醒。及公子出，书已装订上套。合座传观，咸谓得未曾有。

    22、鼋
　　鼋，俗谓之"水老虎"，以其能噬人也。广东清远县有所谓清远峡者，水极深，相传中有大鼋。曾有人夜深在船边大便，鼋突起啮之，连人拖去，故相戒客舟夜行不可近水大小便，谓鼋见人阴囊如光明如水晶球，即探首啮之也。近唐姓某赴职，有经此，舟泊岸。唐见岸旁有大石，凸出水尺许，因踞其上，四顾良久，复登岸，足甫离石，石忽浮水去，视之一大鼋也。
书此，俾经过其地者，知所儆戒焉。

    23、海中产珠
    海中产珠，蚌类甚多。广东新安（49）县官富司之九龙洋，亦产珠。询之，皆产于螺者，有珍珠螺、马甲螺、青口螺诸名，其实皆蚌类也。嘉庆八年，余分篆是地，尝招采珠者，问以采之之法。云：珠产于外洋水之至深处，水内有铁树，高七八尺、一二尺不等，叶细尖如瓜子，枝干稠密（50），出水数日，叶即脱去。其树傍石而生，螺多附于树上。采珠者人水，或拔树，或就树（51）上拔（52）螺，出水后，方剖螺取珠。至螺内或有珠或无珠，珠或佳或否，尚不能预定也。第产珠处，往往有大鱼潜伏其下，若不设法除尽，入水者必为所吞。余问其法，日：用顶大冬瓜，以大缸煮极熟，将瓜顶上削去一片，取出内瓤，乘热纳石灰数大块于瓜内，仍将原一片盖好，用竹钉钉紧，度其生珠处，将瓜弃（53）入水。鱼见瓜必吞，旋即浮起。缘瓜皮虽（54）经水浸冷，而瓜内甚（55）热，且有石灰见水即发，热不可遏，故死鱼甚速。俟瓜下水后，无鱼浮起，知鱼已除尽，方可入水采珠。又必先以冷水遍身浸冷，俾无热气，恐他处大鱼闻人气迹至也。余曰：险哉!
余尝见铁树，枝细而密，色黑而坚，故有"铁"名。其枝条，连络如织，天然奇巧，置案头甚佳。余戏曰：铁树之名似觉不雅，不如易名"珠树"较为雅切也。

    24、术士某
    术士某寓京师，门悬金字牌，上书"千金一数"，见者争笑其妄。时有某二公子，志切功名，因过访曰："先生数虽神，但千金非易，寒士当奈何?"术士曰："吾虽以数取利，然实非仅汲汲于利者。苟非其人，数不妄起，虽与万金亦所不顾，区区千金何足云?如二公子，则愿不取分文，各送一课。"二公子感甚。术士布卦成，贺曰："二公子皆贵人也。某公子今秋乡试中第几名，明春会试中第几名，廷试第几甲几名，官自词林至大司马。某公子乡、会试中式，名次在第几，廷试名次第几甲几名，官至大学士。"各书一纸，授之曰："留为后验。"二公子别去。后乡、会、廷试，两人皆符所占，遂与术士交好。是时，二公子俱客某达官门下，达官以事下狱，虑祸不测。二公子诣术士起数，术士曰："今日之数，非三千金不可，且须先惠后谈。"二公子正附达官，为达官（56）虑，且为自己株连虑（57），岂惟达官，故口中虽为一人占，意中实三面俱到也。平日本神术士之数，今闻"三千"之说，隐射心曲，情益急，遂如数付之。术士袖出一纸，上书某日当出狱，某日当复原爵云云。后果一一不爽。二公子以数之神也，特谒申谢。至则阒（58）其无人，问诸邻人，则曰："月前已出都门矣。"二公子乃猛省曰：我等凡三敷，前两数不取分文，后一数忽索三千，总计之，仍是"千金一数"。术诚神矣哉。

    25、北方之泉
　　北方之泉，山东独多。说者谓山东地势高拥下流，而河南土（59）疏，水势所控，遂成伏流，至山东乃出。按其形势，想当然耳。

    26、守岁
　　守岁，乃除夕阖家团坐达旦也。此事由来已久，虽近（60）于儿戏，然父子团圆，竟夕不眠，乃家庭乐事。杜子美《守岁》诗云："四十明朝过，飞腾暮景斜"，苏东坡诗云："欲唤阿咸来守岁，林乌枥马斗喧哗"，以至"寒暄一夜隔，客鬓两年催"，昔人多见于篇咏，可知前古大人无不守岁者。

    27、爆竹
    爆竹即燎竹，以竹就火上燎之，则裂而作声，所谓"岁旦燎竹於庭"是也。後世易以纸炮，乃爆竹之遗意，名为爆竹，实非爆竹。然爆竹古惟除夕、岁旦用之，王荆公诗云："爆竹声中一岁除"，而今人于岁前数日皆用。《异闻录》载：仲叟家山魈为祟，李畋命于除夕设
爆竹数十竿云云。而今于平时冠婚（61）丧祭皆用。西域正月一日燃灯，中国正月十五日燃灯，高丽二月十五日燃灯。但西域燃灯，本为供佛；高丽燃灯，为祀天神；中国之燃灯，不过宴饮而已。岂流传失实，以讹承讹耶?抑习俗所尚，各从其便耶?

    28、何某
    何某年二十，最勤学，急欲成名，屡试不售，父亦期望甚切。一夜，何某梦一朱衣人曰："学宪考试题目，汝知之乎?"对曰："不知。"朱衣人曰："我细细说，汝慢慢想。"再叩之，朱衣人忽不见，不解所谓。梦中向父述梦云云，父曰："'我细细说'乃巽语之言，'汝慢慢
想'，此句我不知。我当去叩朱衣人。"言毕而醒。翌日，对父述梦中语，父曰："奇哉!吾果梦汝述梦，吾并向朱衣人述吾梦汝述梦，朱衣人曰：'次题乃以意逆志也。'"因命子拟作。及临试，二题俱不谬。是年，遂人泮。
父子同一梦奇矣，子于梦中述梦则更奇；父梦子述梦奇矣，父于梦中述己梦子述梦则更奇。岂果"精诚所结，鬼神通之"乎?殊不可解。

    29、一西域僧
　　一西域僧善祈雨，持一物如鸡子，色白，似石飞（非）石，似骨非骨。用净水一盆浸物于中，以手转弄，口念密咒，移时雨至。诚仙术也。考陶九成《辍耕录》载：蒙古人祷雨，惟以净水一盆浸石子数枚，淘漉玩弄，密持咒语良久，辄雨；石子名"鲊答"，大者如鸡卵，小者不等，乃走兽腹中所产，独牛、马者最妙云云。闻得此石者，虽不知咒，但以水浸弄，亦可致雨。夫阴阳和而后雨，此石乃走兽腹中所产，胡能令云行雨施耶?尝考雄鼠卵上（62）有符文，治鸟腋下有镜印，野婆腰间有印篆，牛有黄在胆，马有墨在肾，狗之宝，驼之黄，鹿角之玉，兕角之通天，皆造化灵异所钟（63），不可以常理测者。

    30、洗冤录
    《洗冤录》载：铅山县民食鲫，腹痛而死，邻保谓妻毒夫，送官。官阅牍，疑中（鱼单）毒，召渔者捕（鱼单），得数百斤，悉置水瓮中，有昂头出水二三寸者，数之得七。官异之，知为他物所变，细为鞫究，妇冤始白云。
今考（鱼单）原有二类，一类蛇变者，名"蛇（鱼单），"有毒害人。（鱼单）本蛇类，形正似蛇，以蛇变（鱼+单）原不为异。其辨蛇（鱼单）之法：每捕得（鱼单），悉置水瓮中，夜以灯照之，项下有白点，通身浮水上者，即蛇（鱼单）也，食之杀人。又，（鱼单）鱼黑者有毒，大者有毒杀人，皆不可食。（鱼单）本常食之物，其有害如此。日用细微之间，可或忽乎哉!
偶阅《洗冤录》此条，仅以昂头出水辨（鱼单）毒，尚欠详悉，因记此。

    31、周某
    周某父殁，延地师遍访吉地，数月无当意者。一日，地师邀至一山，回环有情，地师道："感君厚谊，故献此地，他日富贵毋相忘（64）。"遂指画方向，酌点穴道。忽一道人手持藜杖，背负蒲团，经此山过，见二人顾盼耳语。道人审视曰："察君等举动，似欲于此卜葬者。此山乃白蚁停聚之处，乌乎可?"周请其说，道人曰（65）："君不见东山乎，其形稍凹。西北山平，凹处之风为西北屏挡，复折而南，回绕此山。风生虫，故风字内从虫。风与山遇，则生白蚁，即山风蛊是也。"周曰："白蚁何以即是蛊?"道人道："白蚁聚处最夥。蛊字上
从三虫（66），三为众象，多也；下从皿，象损器，皿，血肉也。"周故博学，因致诘曰："道长谓此山有蚁，或不可定；但以蛊字解蚁，未免杜撰。"道人曰："《周易》一书无所不包，惟四通八达看来，道理始活泼泼地。即如白蚁，行必有水，所以蛊卦亦有'利涉大川'之语。"周曰："是语更大不然。蛊之'利涉大川'，谓蛊坏之极，乱当复治，故其占为'元亨而利涉大川'也。何至悖谬如此!"道人曰："如君言，'利涉大川'四字亦无切实处。此四字原非虚语，蛊卦艮上巽下，本属巽宫。巽为木，艮卦内互坎卦，坎为水，以木涉水，故其占为'利
涉大川'。贫道世外闲人，是非得失，一无所有，不能久与君辨。偶尔经此，不忍见此骸骨饱白蚁腹，故至饶舌。语有云：'山川而能语，葬师食无所。'君慎毋为葬师所惑也。"语竟，飘然而去。周极不以为然。及开圹（67），果有白蚁数石，终别葬焉。

    32、北地有鸟
　　北地有鸟，名"寒号虫"，《诗》之"盍旦"、《礼》之"曷旦"，皆即此乌鸟。状如小鸡，四足，有肉翅，不能远飞。其屎名"五灵脂"，行血止痛，大有殊效，方书多载之。是乌夏月毛采五色，自鸣曰："凤凰不如我。"至冬，毛落如鸡雏，忍寒而号曰："得过且过。"羽族何知，亦若鉴于戚戚者之徒劳罔裨，固不如随遇而安者之尚不失为故我也。"得过且过"之语，果鸟之自慰耶?抑欲举以告人耶?我于斯鸟，得安贫之道矣。

    33、郭姓者
    郭姓者，广东番禺县人，以航海贩货为业。自言尝遇飓风，缆断船飘，瞬息千里，不辨南北。俄而风愈烈，樯倒舟覆，舟中五十余人，各抱木随波上下，从其所之。久抵一滩，水浅可立，舍木上岸，仅存二十余人，各忍饥觅路。至一处，见有草舍，喜甚。人，无一人，锅灶盌箸皆备，且有豆斗余。旋视板上有字云："此地不可久居，我等百人来此，餱粮颇足，但每夜辄有怪物攫人而食，渐渐稀少，料不能生还，特此告知来者。"众大惧，裹豆弩力前行，腹饥则各啖豆一握。至第三日，豆已尽，腹饥不可忍，勉强行。又二日(68)，至一处，似内地，登高望远，见林木中炊烟数起。迹至，有小小房舍三四家，见众狼狈来，咸闭户避之。旁有一家房舍略高大，叩之，一老人出。告以故，老人不答，遍视众人，点(69)首者三，延之入，旋即扃钥。众是时枵腹已数日矣，以饥告，老人入内。久许，老人偕二少年出。二少年各托一盘，盛酒二十余杯，酒止十分之四。老人命一人各送一杯，众告以不足。老人复入内，久(70)许出，二人托盘如前，杯稍大，内盛米汤，止十分之七，仍命一人各饮一杯。少顷，众沉沉睡去。约一炊黍时，众醒。老人已储粥以待，然每人止一盌。天明后，复进粥，多亦如之。直待第二日，始啖以饭(71)。老人对众指口拍腹而言，其语多不可解。以意会之，可略得十之二三，大约谓：君等腹饥，我一见面，即已尽知，但胃虚肠枯，遽行饱啖，必致毙命。所以入门即下钥者，恐君等外出求食也。先饮以酒者，少滋润其肠也；次饮以米汤者，略开通其胃也；后给以稀饭者，渐养复元气也。我在此遇被难者，不知凡几，皆用此法救之。众叩首谢。留住三日，赠以干粮，授以程图。行七、八日，达闽境，始附内洋船返粤。
凡久饥之人，肠胃虚无一物，虽空实窄，骤与饱食，内难包容，气因食隔，不能通行，顷刻毙命者多矣。忆乾隆四十三年戊戌，吾乡大荒，饿死者横藉于路。先母性好施，有丐者以饥告，当与饭一盌；食讫，行未半里，先叶婶母又与饭一碗；食之，出门不远死矣。此久饥不可饱食之明徵。观老人所为，真救饥之良法也。

    34、有人持蟋蟀
    有人持蟋蟀，云："能与与鸡斗。"时，某问之笑曰："徒饱鸡腹耳。"其人云："屦斗屡胜。君如不信，请试之。"某故喜斗鸡，所畜皆高冠采翼，介羽金距，舞非由于鉴形，勇不藉乎涂狸，遂择一养得极全如木鸡者与斗。其人出一小山，乃泥土所成，窍穴玲珑，如蜂房水窝，上下左右，通达无碍。以蟋蟀置其中，见鸡至，即唧唧有声。鸡迎啄，则忽上忽下，迅速如风。未几，鸡目眩，乃出其不意，跃上冠，啮之。鸡不胜其痛，跳跃委惫而败。
鸡与蟋蟀斗，断无不胜之理，而卒不胜者，智出于所备之外也。蟋蟀与鸡斗，断无能胜之理，而卒能胜者，敌人（72）于所算之中也。居必胜之地，操必胜之术，又不轻于一斗，必乘懈而击，此其所以胜欤。

    35、松月山房
    松月山房，余课子弟处也，四围皆小山层峦。山故多兔，弋猎所不到，见人亦不甚惊。尝见一毚兔沿山啮草，忽有鹰晕然而下，抱兔去。兔身肥，鹰若不能举飞，甚吃力。寻力竭，连兔共坠。时有牧童在侧，见而往执。鹰欲遁，爪人兔深不易脱，童持竿毙之。及启爪，兔负痛跃跃去，童仅获鹰，持归。
鹰一见兔，即贪心必得，遂不量力，至自丧命。是鹰不能害兔，适为兔害；亦非兔之害鹰，乃鹰之自害也。兔可危，鹰更可危。宁为兔，毋为鹰!
    
   36、司城堵公
　　司城堵公霁，家巨富。岁饥谷贵，门下司会计者请开仓出粜，公不应；请发粟账（赈），亦不应。阅数日，公命书报条云：借米一石，加六偿还，亲邻互保，愿者立券。人皆议公为贪。至来年大熟，门下司会计者请券收债。公曰："当日已尽焚之矣。"司会计者因问去岁之举何为，公曰："我之为此，所以杜垄断之商也。"于是人人拜服。

    37、余县后江
　　余县后江有泉生石壁上，山下之田皆仰此水灌溉。其泉眼正圆，大可径尺，水喷出，离石壁三、五尺始落，若水多眼小胜其泄者然。土人谋所以泄之者，雇石匠驾长梯，凿泉眼之四围而扩大之，眼内故空洞水满。及凿去数寸，而水势稍缓；再凿，而水不甚流。计无所出，遂凿泉眼直下。谁知愈凿而水愈竭，寻涓滴不出矣。
或曰：山陵之气，凝为泉脉，开窍于石，气通泉出，乃自然之理，非人力所可施者；一经斧凿，既伤泉脉，复泄地气，所以立竭。是或一说。
土人惟欲多得，故逞其智力，以冀偿其所欲。究之一无所得，且并其本有者而亦失也。失而思得，悔已晚矣，又何如不求多得者之所得为更多乎?贪之为害类如此。

    38、某令
　　某令，某科进士也。与幕友为叶子戏，忽少牌一张，令谓坐中人所匿，遍搜各人身(73)，除帽解衣，俱无有。幕友不悦而散。阅十余日，上宪行文查问云："细阅某案详文，并无赌博情由，何来二万纸牌一张?着明白详覆。"方悟主宾酣博时，适签押送详文至，阅毕误将牌夹详文内封发，当时不觉也。因极力斡（74）旋，费去三千金，始寝其事。令曰："三千金虽失脱，乐得此牌明白。"合署传为笑谈。以下事上，原宜敬谨，况属公事，尤当留心。尝见署中因赌博误事者多矣，三千金其小焉者也，可不戒哉!

    39、菊不落瓣
    菊不落瓣，其性然也。世传王介甫《咏菊》有"黄昏风雨过园林，吹得黄花满地金"之句，苏子瞻续之曰："秋花不比春花落，为报诗人仔细吟。"因得罪介甫，谪子瞻黄州。菊惟黄州落瓣，子瞻见之，始大愧服。按《黄州志》不载此事。又尝考王介甫作《残菊》诗曰："黄昏风雨打园林，残菊飘零满地金。"欧阳永叔见之，戏曰："秋花不比春花落，为报诗人仔细看。"介甫问之，笑曰："欧阳九不学之过也，岂不闻《楚辞》云'夕餐秋菊之落英'?"按此，则又属欧、王二公事，非子瞻事也。愚谓此或本（75）欧、王之事而附会于苏，抑或本王、苏之事而假托于欧，俱不必深辨。惟落菊之说，余尝至黄，适值菊月，正欲一验其落，遂停居月余。其菊盛开之後，渐萎而枯，与别处皆同，惟单瓣紫菊偶落数瓣，始知黄州菊落之说不足信也。考《菊谱》后序云："花有落者，有不落者。其所云落者，盖指单瓣而言。"
是菊原有落、不落二种，不独黄州为然。据传王、苏之事，几似黄州之菊（76）尽飘零满地矣。窃尝静验众花：春花落瓣，秋花落朵；结实者落瓣，不结实者落朵；有须者落瓣，无须者落朵；瓣疏者落瓣，瓣密者落朵；香微（77）者落瓣，香甚者落朵；五出者落瓣，六出者落朵。此皆前人所未道及者，虽不尽然，其大概总不出此，想亦秉气各异耳。

    40、采消者
    采消（78）者，多在峻山石洞中。有广姓某，少时采消为业，后年近五旬，攀援不便，遂辍是业。尝对余言："昔在某洞寻消，持灯人，约半里，有石光洁，平铺如床，上堆米数升，精洁愈常米，姑饵勺许，香软而甘，津生满口，遂撷之。及出洞，乃白石子也，形正似米，而坚硬不可饵矣。"
    或曰：石胡成米?余曰：石燕、石蟹、石蛇、石蚕、石鳌，皆石所成。又道家有石芝圃，其形象芝，种类不一。石桂芝，根干枝条皆石，有叶如榴，袅袅茂翠，开花似桂，微黄。又麦饭石，状如握聚一团麦饭，有粒点，如豆如米。据此，则石成米不为异也。
    或曰：石胡可食?余曰：不观之石面乎?唐玄宗天宝三载，武威番禾县石化为面，贫民取食。宋真宗祥符五年，慈州生石脂如面，可作饼饵。仁宗嘉佑七年三月，彭池地生面可食。哲宗元丰三年五月，青州临昫益都石皆化面，人取食之。石既化面可食，则石成米亦自可食。
    或曰：何以在洞软而可食，出洞则坚硬变为石乎?余曰：此亦如珊瑚，居水中直而软，见风日则曲而硬也。尝考《仙经》云：神山五百年一开，石髓出，服之长生。王列入山，见石裂，得髓食之，因撮少许与稽康，化为青石。又《程氏遗书》：南中有人因采石石陷，压闭石罅中，幸不死。饥甚，只取石膏食之，不知几年。后采石者见此人，引之出，渐觉身硬，才见风便化为石。合此数说，则石见风而硬，乃自然之理。石米生于深洞，纯阴之气薰蒸而成，及见风日，阴气顿消，润变为燥，阳刚阴柔，气自使然。此即饭在釜甑内则软，出见风日则硬之意也。
    或曰：石米古所未闻，服之当有大益。余曰：《山海经》之"玉髓"，《仙经》之"玉屑"、"石芝"，虽云服之长生，皆渺茫不可凭。他如石英、云母等类，方书俱载服法，窃以为石之性悍，服之恐于脏腑不宜也。


注：
（1）"茶"原作"荼"，据清青城子《亦复如是》改。下文或同，不赘。
（2）"且"原作"具"，据清青城子《亦复如是》改。
（3）"巨"原作"臣"，据清青城子《亦复如是》改。
（4）"时"原作"辰"，全书皆然，此乃越南书写习惯，迳改。下同，不赘。
（5）"侍"原作"待"，据清青城子《亦复如是》改。
（6）"公"字原无，据下文与清膏城子《亦复如是》加。
（7）"中"原作"盖"，据清青城子《亦复如是》改。
（8）"个"原作"介"，据清青城子《亦复如是》改。
（9）"余"原作"佘"，据清青城子《亦复如是》改。下同，不赘。
（10）"磺"原作"黄"，据清青城子《亦复如是》改。下同，不赘。
（11）"欤"原作"舆"，依文意改。下同，不赘。 
（12）"上"下原衍一"上"字，据清青城子《亦复如是》删。
（13）"枝"原作"技"，据清青城子《亦复如是》改。
（14）"眈眈"原作"耽耽"，据清青城子《亦复如是》改。
（15）"禾"字原无，据清青城子《亦复如是》加。
（16）"家"字原无，据清青城子《亦复如是》加。
（17） 此段七十四字，青城子《亦复如是廖一轩》未见，《异闻杂录》乃自
《亦复如是》卷一(张子正蒙云)移抄而来。
（18） "喷"字原无，据清青城子《亦复如是》加。
（19）"滩"字原无，据清青城子《亦复如是》加。
(20) "及饭讫，书已湿透，犹忆书为上"十二字原无，据清青城子《亦复
如是》加。
(21) "云"原作"曰"，据清青城子《亦复如是》改。
(22) "乃"原作"气"，据清青城子《亦复如是》改。
(23) "波"原作"吸"，据清青城子《亦复如是》改。
(24) "黑"原作"墨"，据清青城子《亦复如是》改。
（25） "馐"原作"羞"，据上下文与清青城子{亦复如是》改。
（26） "何"字原无，据清青城子《亦复如是}加。
（27） "第"原作"弟"依文意改。
（28） "年"字原无，据清青城子《亦复如是》加。
（29） "时"字原无，据清青城子《亦复如是》加。
（30） "第"原作"弟"，据清青城子《亦复如是》改。
（31） "既"原作"即"，据清青城子《亦复如是》改。
（32） "篇"原作"扁"，据清青城子《亦复如是》改。
（33） "今"字原无，据清青城子《亦复如是》加。
（34） "对"字原无，据清青城子《亦复如是}加。
（35） "听"原作"咱"。全书皆然，此乃越南书写习惯，迳改。下同，不赘。
（36） "膳"原作"善"，据清青城子《亦复如是}改。
（37） "小竹竿及鸡毛、禾草归，以禾草为身，裹以五色纸"十九字原无，据
清青城子《亦复如是》加。
（38） "口"原作"日"，据清青城子《亦复如是》改。
（39） "来"字原无，据清青城子《亦复如是》加。
（40） "言"字原无，据清青城子《亦复如是》加。
（41） "买"原作"卖"，据清青城子《亦复如是》改。
（42） "人"下原衍一"皆"宇，据清青城子《亦复如是》删。
（43） "戒"原作"界"，据清青城子《亦复如是》改。下同，不赘。
（44） "击"原作"系"，据下文与清青城子《亦复如是》改。下同，不赘。
（45） "比"原作"此"，据清青城子《亦复如是》改。
（46） "曰"字原无，据清青城子《亦复如是》加。
（47） "间"原作"问"，据清青城子《亦复如是》改。
（48） "校"原作"较"，据上文与清青城子《亦复如是》改。
（49） "安"原作"县"，据清青城子《亦复如是》改。
（50） "密"原作"蜜"，据清青城子《亦复如是》改。
（51） "树"字原无，据清青城子《亦复如是》加。
（52） "拔"原作"扳"，据清青城子《亦复如是》改。
（53） "弃"原作"叶"，据清青城子《亦复如是》改。
（54） "虽"下原衍一"虽"字，据清青城子《亦复如是》删。
（55） "甚"原作"其"，据清青城子《亦复如是》改。
（56） "为达官"三字原无，据清青城子《亦复如是}加。
（57） "虑"字原无，据清青城子《亦复如是}加。
（58） "阒"原作"门"，据清青城子《亦复如是》改。
（59） "土"原作"上"，据清青城子《亦复如是》改。
（60） "近"字原无，据清青城子《亦复如是》加。
（61） "婚"原作"昏"，据清青城子《亦复如是》改。
（62） "上"原作"土"，据清青城子《亦复如是》改。
（63） "（钟）锺"原作"鐘"，据清青城子《亦复如是》改。
（64） "忘"原作"忌"，据清青城子《亦复如是》改。
（65） "曰"字原无，据清青城子《亦复如是》加。
（66） "虫"原作"蛊"，据清青城子《亦复如是》改。
（67） "圹"原作"塘"，据清青城子《亦复如是》改。
(68) "至第三日，豆已尽，腹饥不可忍，勉强行。又二日"十八字原无，据
清青城子《亦复如是》加。
(69) "舍略高大，叩之，一老人出。告以故，老人不答，遍视众人，点"二十
二字原无，据清青城子《亦复如是}加。
(70) "久"原作"少"，据清青城子《亦复如是》改。
(71) "饭"原作"饮"，据清青城子《亦复如是》改。
（72） "入"原作"人"，据清青城子《亦复如是》改。
（73） "身"下原衍一"自"字，据清青城子《亦复如是》删。
（74） "斡"原作"干"，据清青城子《亦复如是》改。
（75） "本"字原无，据下文舆清青城子《亦复如是》加。
（76） "菊"字原无，据下文舆清青城子《亦复如是》加。
（77） "香微"原作"微香"，据清青城子《亦复如是》改。
（78） "消"字下，原书注云："俗作硝"。 
