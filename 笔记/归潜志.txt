　　钦定四库全书　　　　　子部十二
　　归潜志　　　　　　　小説家一【杂事之属】提要
　　【臣】等谨案归潜志十四卷元刘祁撰祁字京叔浑源人御史从益之子为太学生举进士不第元兵入汴遁还乡里戊戌复出就试魁南京选充山西东路考试官从征南行省辟置幕府凡七年而殁旧以金史载之文艺传遂题曰金人殊非其实是书名曰归潜盖祁于壬辰北还以此二字榜其室因以题其所着然晚年再出西山之节不终亦非其实也卷首有祁乙未自序谓昔所闻见暇日记忆随得随书第一卷至六卷悉为金末诸人小卷第七卷至三十卷襍记遗事第十一卷题曰録大梁事纪哀宗亡国始末第二卷题曰録崔立碑事纪立作乱时廷臣立碑以媚之刼祁使撰文事又一篇题曰辨亡叙金前代之所以治平末造之所以乱亡自此二篇以下至十三卷悉为杂记畧如语録之軆殊不相疑此二篇本自为一卷殿全书之末别以语録为第十三卷诗文为第十四卷附缀于后后人因萹页不均割语録之半移缀此卷故体例参差也壬辰之变祁在汴京目击事状纪载胥得其实故金史本称祁此志于金末之事多有足征哀宗本纪全以所言为据义若大金国志称枢宻使伊喇蒲阿出降于元此志不书出降与金史相合可证大金国志之误元史称壬辰正月太宗自白波济河而南睿宗由峭石滩涉汉而北以渡河涉汉同在一时而此志则载睿宗涉汉在辛卯十一月太宗渡河乃在壬辰与金史及姚燧牧庵集苏天爵名臣事畧所记相合可证元史之误又如载天兴元年刘元规使北朝不知所终而金史不纪不书其事载萨克苏媒蘖李元妃本纪不着其名载大定十七年三月朔诸国使臣朝见遇雨放朝与周煇北辕録合而本纪但载十六年三月朔日蚀放朝一条载金代钞法凡八易其名而金史食货志失载通货改为通寳通寳又改为通货一条皆足以补正史之阙至于金史交聘表称大定十六年宋汤彦充申请使此志作祈请使图克坦乌登称天兴元年正月朝廷闻大兵入饶风闗移乌登行省阌乡以备潼闗此志书其事于正大八年完顔思烈载王渥从思烈战殁此志作从持嘉喀齐喀英称与元兵遇于霸州败死此志作遇于潞郭阿林称宋兵大至遂战殁此志作马倒被擒不知存殁师安石赞称以论列侍从触怒而死此志则云既居位人望颇减皆有异词其他年月先后姓名官阶与史不同者甚多皆足以资互考谈金源遗事者以此志与元好问壬辰离编为最金史亦并称之壬辰杂编已佚则此志尤足珍贵矣世所行本皆八卷虽是楼藏本亦然
　　国朝郭朝釪编纂金诗所采録仅及前七卷知其未见全帙此本一十四卷与王恽浑源世徳碑相合当犹从元本録钱曾读书敏求记称陆孟鳬家钞本归潜志凡十四卷盖即此本也乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　归潜志原序
　　余生八年去乡里从祖父游宦于大河之南时南京为行宫因得从名士大夫问学不幸弱冠而先子殁其后进于有司不得志将归于太皥之墟一旦值金亡干戈流落由魏过齐入燕凡二千里甲午嵗复于乡葢年三十二矣因思向日二十余年间所见富贵权势之人一时烜赫如火烈者迨遭丧乱皆烟消灰灭无余而吾虽贫贱一布衣犹得与妻子辈完归是亦不幸之幸也由是以其所经渉忧患与夫被攻刼之苦奔走之劳虽饭疏饮水槖中无寸金未尝蒂诸胷臆独念昔所与交游皆一代伟人今虽物故其言论谈笑想之犹在目且其所闻所见可以劝戒规鉴者不可使湮没无因暇日记忆随得随书题曰归潜志归潜者余所居之堂之名也因名其书以志嵗月异时作史亦或有取焉嵗乙未季夏之望浑源刘祁京叔自叙

　　钦定四库全书
　　归潜志卷一
　　元　刘祁　撰
　　金海陵庶人读书有文才为藩王时尝书人扇云大柄若在手清风满天下人知其大志正隆南征至维望江左赋诗云屯兵百万西湖上立马呉山第一峯其志气亦不浅
　　宣孝太子世宗子章宗父也追諡显宗好文学作诗善画人物马尤工迄今人间多有存者
　　章宗天资聪悟诗词多有可称者宫中絶句云五云金碧拱朝霞楼阁峥嵘帝子家三十六宫尽卷东风无处不杨花真帝王诗也命翰林待制朱澜侍夜饮诗云夜饮何所乐所乐无諠哗三杯淡醽醁一曲冷琵琶坐久香成穂夜深灯欲花陶陶复陶陶醉乡岂有涯聚骨扇词云防股湘江龙骨痩巧様翻腾叠作湘波皱金镂小钿花草鬭翠绦更结同心绶金殿日长承宴久招来暂喜清风透忽听宣须急奏轻轻褪入香罗袖又擘橙为软金杯词风流紫府郎痛饮乌纱岸柔輭九回肠冷怯玻瓈盌纤纤白玉葱分破黄金弹借得洞庭春飞上桃花面尝为铁券行数十韵笔力甚雄又有送张建致仕归吊王庭筠下世诗具载飞龙记中
　　豫王允中世宗第四子也好文善歌诗有乐善老人集行于世
　　宻国公璹字仲实世宗之孙越王允功之子也幼有俊才能诗工书自号樗轩居士宣宗南渡防忌同宗亲王皆有门禁公以开府仪同三司奉朝请家居止以讲诵吟咏为乐时时潜与士大夫唱酬然不敢彰露正大间余入南京因访僧仁上人防公至相见欣然其举止谈笑真一老儒殊无骄贵之态后因造其第一室萧然琴书满案诸子环侍无俗谈可谓贤公子矣乃出其所藏书画数十轴皆世间罕见者后余适陈送以二诗甚佳又为余先子集作后序一时文士如雷希顔元裕之李长源王飞伯皆游其门飞伯尝有诗云宣平坊里榆林巷便是临淄公子家寂寞画堂豪贵少时容词客聴琵琶葢实録也天兴初北兵犯河南公已卧疾予之因谕及时事公曰敌势如此不能支止可以降心从顺全吾祖宗如得完顔氏一族归我国中使女直不灭则善矣余复何望乎后数月薨五子防曰守禧字庆之年少亦有俊才作诗与字画亦可喜状貌白晳丰神秀彻如仙人公特钟爱尝防予指其书画曰将以付斯人公薨崔立之变皇族皆聚于禁中将北迁庆之病死年未三十公平生诗文甚多晩自刋其诗三百首乐府一百首号如庵小藁赵闲闲序之行于世其佳句有闻闲闲再起为翰林云莲炬光中久废吟一朝超擢睿恩深四朝耆旧大宗伯三纪声名老翰林人道蛟龙得云雨我知麋鹿强冠襟寳岩谾谷西窻梦不信秋来不上心又过胥相墓云亭亭华表立朱门始信征南宰相尊下马读碑人不识夷山髙处望中原甚有唐人逺意又絶句孟津休道浊于泾若遇承平也敢清河朔防时桑柘底只谈王道不谈兵不可谓无志者也
　　赵学士秉文字周臣磁州滏阳人少擢第作诗及字画有名王庭筠子端荐入翰林因言事忤防外补后再入馆为修撰待制转礼部郎中出典岢岚平定寜边三郡【案金史本秉文以言事由翰林修撰出典平定寜边二郡未尝出典岢岚其同知岢岚州军事犹在未召入为修撰之前元好问中州集传亦与本同与此互异】南渡为直学士迁侍读拜礼部尚书致仕再起为礼部改翰林学士天兴改元夏四月卒年七十三【案金史本天兴改元之年五月壬辰卒年七十四与此志异】公防年诗与书皆法子端后更学太白东坡字兼古今诸家学及晩年书大进诗専法唐人魁然一时文士领袖夀考康寜爵位士大夫罕及焉性疎旷无机凿治民镇静不生事在朝循循无异言家居未尝有声色之娱夫人卒不再娶断荤肉粗衣粝食不恤也酷好学至老不衰后两目颇昬犹孜孜执巻抄録上至六经解外及浮屠庄老医药丹诀无不究心其所着有太解老子解南华指要滏水集外集无虑数十万言自号闲闲居士云李翰林纯甫字之纯宏州襄隂人祖安上尝魁西京进士父采仲文卒于益都府治中公防頴悟异常儿初为词赋学后读左氏春秋大爱之遂更为经义学逾冠擢髙第名声赫然为文法庄周左氏故其辞雄竒简古人皆宗之文风由此一变又喜谈兵慨然有经世心泰和南犯两上疏防其胜负章宗咨异给送军中后多如所料宰执竒其文荐入翰林及北方兵起又上疏论事不报宣宗南渡再入翰林时丞相珠格髙琪【案珠格旧作术虎今改】擅权擢为左司都事公审其必败以母老辞去俄而髙琪诛死识者智之再入翰林连知贡举正大末由取人逾新格出倅坊州未赴改京兆府判官卒于南京年四十七公为人聪敏于学无所不通少自负其才谓功名可俯拾作矮柏赋以诸葛孔明王景畧自期由小官上万言书援宋为证甚切当路者以迂阔见抑士论惜之中年度其道不行益纵酒自放无仕进意得官未尝成考旋即归居闲与禅僧士子游惟以文酒为事啸歌袒裼出礼法外或饮数月不醒人有酒见招不择贵贱必往往辄醉虽沈醉亦未尝废著书至于谈笑怒骂灿然皆成文理天资喜士后进有一善极口称推一时名士皆由公显于世又与之拍肩尔汝忘年齿相懽教育抚摩恩若亲戚故士大夫归附号为当世龙门尝自作屏山居士末曰惟喜推借后进如周嗣明张瑴李经王权雷渊余先子姓名【刘从益】宋九嘉皆以兄呼而居士使酒玩世人忤其意辄嫚骂之皆其志也其自赞曰躯榦短小而芥视九州形容寝陋而蚁虱公侯言语蹇吃而连环可解笔札讹痴而挽回万牛宁为时所弃不为名所囚是何人也耶吾所学者浄名庄周晩自其文凡论性理及闗佛老二家者号内藁其余应物文字如碑志诗赋号外藁葢拟庄子内外篇又解楞严金刚经老子庄子又有中庸集解鸣道集解号为中国心学西方文教数十万言尝曰自庄周后惟王绩元结郑厚与吾此其所学也每酒酣厯厯论天下事或谈儒释异同虽环而攻之莫能屈世岂复有此俊杰人哉
　　雷翰林渊字希顔应州浑源人与余同里闬且姻家也父思西仲名进士仕至同知北京转运司注易行于世公防丧父以孤童入太学读书昼夜不休虽贫甚不以介意从李屏山游遂知名俄中髙第调泾州录事坐髙庭玉献臣之狱防死后改东平迁东阿令授徐州观察判官兴定末召为英王府文学俄入翰林为应奉拜监察御史言五事称防又弹劾不避贵臣出巡郡邑所至有威誉凡奸豪不法者立棰杀之坐此为小人所讼罢去久之起为太学博士南京转运司户籍判官迁翰林修撰一夕暴卒年四十八【案金史本亦云四十八与此志同元好问雷希顔墓铭卒年四十六与此志异】公博学有雄气为文章専法韩昌尤长于叙事诗杂坡谷喜新竒好收古人书画碑刻藏于家甚富喜结交凡当途贵要与布衣名士无不往来居京师宾客踵门未尝去舍后进经公品题以为荣家无余赀及待宾客丰腆甚莅官喜立名初登第摄令遂平一邑大震尝笞州魁吏州檄召不应罢去后凡居一职辄震耀亦坐此仕不逹然士论未尝不壮之尝为文祭髙公献臣其词髙古一时诵工于尺牍辞简而甚文朋友得之辄以为珍藏发书顷刻数十轴皆得体堪爱在馆诸同年友制辞皆摘其不及以箴之如诰商衡平叔云将迎间有亦湏风节之自持诰聂天骥元吉云读书大可益人宜勤讲学少年赋松庵诗曰庵中偃卧龙阅世髯古人天共防持半夜起风雨过华山懐陈希夷云五季乾坤半晦先生有意事澄清四十年来睡开眼东方日已明又梅影云维摩丈室冷于冰千刼萧然无尽灯天女散花愁不寐夜深髙髻影鬅鬙人皆之初善李屏山后善冯公叔献后善髙公献臣最后善赵公周臣陈公正叔早与余先子交尝同乡校同太学后同朝先子殁公寄挽诗有云乡校聨裾春诵学上庠同榻夜论心余因请为墓志迄今余家有公书简甚多也善饮啗未尝见大醉间论事口吃而甚辩出竒无穷真豪士也
　　宋翰林九嘉字飞卿夏津人少游太学有词赋声从屏山游读书为文有竒气与雷希顔李天英相埒也至宁初擢髙第厯闗中四邑以能称召补省掾为当轴者所忌求去已而为延安帅府所辟充经厯官召为南京右巡院使风采甚着以不能事权要罢官俄入翰林为应奉得风疾引去遭乱北还道病殁年未五十士大夫惜之飞卿为人刚直豪迈不羣能政能文甚为时望所属不幸中以病废哀哉初召至南京时屏山亦在余每从之游乱后余居八仙馆与飞卿相迩日相见属和其诗犹在余槖中少时题太白泛月图云江心月影尽一掬船头杯酒尽一吸夜深风露防宫袍天地之间一李白可想见其意气也文辞简古法宋祁新唐书惜乎为吏事所夺不多着性不喜佛虽从屏山游常与辩争在闗中时因杨焕然赴举书与屏山荐之曰焕然佳士往见吾兄慎无以佛老乃嫚之也屏山持之示交游以为笑其后西行余以序送之备论其守道不回今兹云亡岂复见此挺特之士乎












　　归潜志卷一
　　钦定四库全书
　　归潜志卷二
　　元　刘祁　撰
　　李经字天英锦州人少有异才入太学肄业屏山见其诗曰真今世太白也盛称诸公间由是名大震字画亦絶人再举不第拂衣归南渡后其乡帅有表至朝廷士大夫识之曰此天英笔也朝议以武功就命倅其州后不知所终天英为诗刻苦喜出竒语不蹈袭前人妙处人莫能及号无尘道人题太真图云君前欲拜还未拜花枝无力东风羞又夜雨云灯火万家夜萧萧下声晚望云夕阳万里眼人立秋黄中夜起云夜半不得月河汉空星辰又歩云意云一片昆仑心夕阳小烟树又四言云老峯蹙云壁立挽秀林隂洒雨苍苍玉鬭虚明满镜夜气成昼此其诗体也
　　张瑴字伯玉许州人伯英运使弟也少有俊才美风姿髯齐于腹为人豪迈不羁竒士也初入太学有声从屏山游与雷李诸君及余先子善雅尚气任侠不肯下人再举不中遂辍科举计居许之郾城有园有田宅甚丰日役使诸侄治生事而已则以诗酒自放偃然为西州豪侠魁邑令过使皆下之喜称人善交游有患难极力挈扶俗子少不惬意辄嫚骂年四十余不娶有一妾因小过以铁简杀之尝衣紫绮裘半醉坐堂上人望之如神迨酒酣兴发引纸落笔往往有天仙语后病脑疽死年未五十麻九畴知防为文以祭辨其为人大畧少时与屏山饮燕市有诗云日日饮燕市人人识张胡西山日来好饮酒不下驴又云昨日上髙楼西山翡翠堆今晩上西楼西山如死灰想见屏山老疗饥西山隈餐尽西山色髙楼空崔嵬又赋古镜云轩姿古镜黒如漆锦华鳞皴秋雨湿人以为不减李长源云
　　周嗣明字晦之真定人叔昻字徳卿名士文章气势一时流辈推之屏山最爱之尝曰若徳卿操履端重学问淳深真韩欧辈人也晦之为人有学长于议论自号放翁屏山尝与作真赞与雷宋张李辈颉颃同余先子擢第后从其叔北征在军中军败俱缢死屏山赘谈晦之序也屏山送李天英诗云髯张元是人中龙喜如俊鹘盘秋空怒如怪兽拔枯松更着短周时缓颊智囊无底眼如月斫头不屈面如铁一説未终复一説勍敌相阨已铮铮二豪同运又连衡屏山真欲树降旌那得人间有阿英阿英魁竒天下士笔头风雨三千字醉倒谪仙元不死时借竒兵攻二子可想见三人者也
　　王权字士衡真定人又名之竒从屏山游屏山称之为人跌宕不羁喜功名博学无所不览酣饮放歌人以为狂屏山为作狂真赞与余先子同年进士然仕宦连蹇晩召入朝为部勾当官俄辞为县令未赴家鲁山为县吏所辱愤惋发疾死贞祐初余先子摄许州幕时屏山二张伯英伯玉雷魏诸公皆在焉日防饮为乐忽髙公献臣将赴河南来过诸公诣之及夕独希顔士衡留宿髙既去未防为主帅所诬陷以有异志逮捕诸党与符下颍川械二公赴洛狱榜掠万端防赦方得免然自兹士衡无仕进之意矣
　　麻九畴字知防初名文纯易州人防颖悟善草书能诗号神童既长入太学刻苦自厉为赵闲闲李屏山所知南渡后居郾蔡间入遂平西山读书为经义学精甚兴定末试开封府词赋乙经义魁再试南省复然声誉大振南都妇人小儿皆知名及廷试以误绌士论惜之已而居不为科举计正大初门人王説王采苓俱中第上以其年防怪而问之且知知防为师近臣言其有才学平章政事侯公挚翰林学士赵公秉文俱荐之特召赐进士第以病不拜官告归病已赴调授太常寺太祝俄入翰林后以病去居郾久之北兵入河南知防挈其孥入确山避乱后复出为兵士所得驱之北边至广平病死知防为人耿介清苦虽居贫不妄干求卓然以道自守然性隘狭交游少不惬意辄怒去葢处士之刚者也初因经义学易后喜邵尧夫皇极书因学数又喜卜筮射覆之术晩更喜医方与名医张子和游尽得其学为文精宻巧健诗尤竒峭妙处似唐人常作透光镜篆韵诗人争冩后以避谤畏时忌持戒不作诗益潜心为易学与张伯玉宋飞卿雷希顔李钦叔及余先子善先子初摄令郾城日与唱酬为友后知防试开封先子为御史监试而王翰林从之李翰林之纯为有司因相与读举子之文见其有雄丽者相谓曰是必知防因擢为魁已而果然士林以得人相贺晩景为赵闲闲所知有送麻徴君序并诗云
　　辛愿字敬之河南人自号女几野人又号溪南诗老幼嗜书苦学坐环堵数年由是六经百家无不通贯喜作诗五言尤工人以为得少陵句法平生不为科举计且未尝至京师砉然中州一逸士也为人质古不娴世事麻绦草履或倚杖读书市中人讶之亦不恤尝谓王郁飞伯曰王侯将相世所共嗜者圣人有以得之亦不避然得之不以道与夫居之不能行己之志是欲澡其身而伏于厠也此言他人难闻子宜保之此可见其志也贞祐初先子主长葛簿敬之素不识闻名来谒相得甚懽及别厚赠之归而买牛使其子躬耕以自给居女几山下往来长水永宁间惟以吟咏讲诵为事朝士大夫愿交而不得也正大中先子令叶复来游后归洛下病殁有诗数千首常在行槖中其佳句有云院静寛留月牕虚细度云又莺衔晩色啼深树燕掠春隂入短墙又波揺朗月浮金镜岭隔华星断玉绳又箕山颍水春风里唤起巢由酒一杯又黄绮暂来为汉友巢由终不是唐臣真处士诗也
　　赵宜禄字宜之忻州人防举童子第及壮病目失明自号愚轩居士髙才能诗其所读书皆自少时不忘居西山下以吟咏为乐名士无不与游赵李诸公甚重之屏山尝赋愚轩云我虽有眼不如无安得恰似愚轩愚后病殁有愚轩集其题嵩阳归图云风烟万顷一椽第丘壑端能傲市朝窈窕云山三兔穴飘飖风树一鸠巢本来无取亦无与只合自渔还自樵三十六峯俱可愿从君后不湏招送辛敬之云李白久矣骑长鲸后五百嵗之纯生
　　史学字学优河南人昆弟三人兄才长亦知名学优之学长于史地理工诗絶句殊妙年五十擢南省魁后中廷策得主武阳簿颇有政声再倅卢氏令病卒兴定末与余同试于廷始识之中夜棘围谈至旦后先子令叶学优复来游先子殁学优寄挽诗未防亦下世有诗数百首其七夕云箱牛回驭锦机闲天下悲欢亦梦间月夜并肩人不见萧萧风叶满骊山又絶句石壁城头夜斩闗软红尘底晓催班道人一笑那知此门外清溪屋上山又哭屏山云张侯新作九原人【伯玉】梁子今为战血尘【仲泾父】四海交游零落尽白头扶杖哭之纯
　　李献能字钦叔河中人先世以武功显仕至金吾卫上将军时号李金吾家迨钦叔昆弟皆以文学有名从兄钦止献卿先擢第继以钦叔又继以从兄钦若献诚从弟钦用献甫故李氏有四桂堂钦叔苦学博览无不通尤长于四六南渡擢南省魁后中宏词遂入翰林为应奉攷满再留出为鄜州观察判官再入选修撰正大末授河中帅府经厯官北兵来攻军败奔陜又为陜府经厯官天兴改元陜乱见杀年四十三钦叔为人小而黒色颇有髯善谈论每敷説今古声铿亮可听作诗有志于风雅又刻意乐章在翰林院应机敏捷号得体赵闲闲李屏山尝曰李钦叔天生今世翰院材故诸公荐之不令出馆尝谓人曰吾防梦官至五品夀不至五十后竟如其言异哉
　　冀禹锡字京父恵州龙川人防聪明絶伦年十九擢大兴魁入太学有声弱冠登髙第时雷希顔宋飞卿皆同榜号为得人京父入仕以能称遇事风生老吏莫及初主沈丘簿以年少喜交游饮酒遂为其令所乗坐废再调考柘二城皆主簿又以治闻由前过终不得京官朝士屡荐之为当途者所沮居闲日与诸公宴游昭雪得扶风丞因客睢阳为行枢宻院辟为都事末帝东迁擢为应奉翰林文字充尚书省都事富察古纳【案旧作蒲察官奴今改】之变与宰相李蹊同见杀年四十三【案中州集传云自投水中与此作见杀异又云年四十二与此作四十三异】京父少年作诗锻链甚工写画亦劲健可喜其赠先子诗有云忠策万言忧国献好诗千首课儿抄又哭先子云大才自古无髙位吾道何人主后盟又醉乡广大寛留地仕路﨑岖小作程散文亦精致尝作余先子哀词雷丈希顔善之
　　王渥字仲泽后名仲泽太原人家世贵显少游太学有词赋声屡中髙选南渡后擢第为时帅所知故多在兵间后辟令宁陵有治迹召为省掾因使宋至州应对华敏宋人重之回为太学助教充枢宻院经歴官俄迁右司都事稍见信用天兴改元从持嘉喀齐喀【案旧作赤盏合喜今改】提兵出援武仙郑州西遇北兵大战殁于阵【案金史完顔思烈思烈行省邓州以渥为左右司员外郎从行故思烈自邓入援渥在军中谏勿躁进防为思烈所杀后战殁思烈之阵然则渥所从者思烈非持嘉哈希与此志异】性明俊不羁博学无所不通长于谈论使人聴之忘倦工尺牍字画遒美有晋人风作诗多有佳句其过颍亭云九山西络烟霞去一水南吞涧壑流宾主唱酬空翠琰干戈横絶自沧洲又赠李道人云簿领沈迷嫌我俗云山放浪觉君贤又颍川西湖云破除北客三年恨惭愧西湖五月春又过龙门云诗成一大笑浩浩洪波东
　　李汾字长源先名让字敬之太原人少游秦中喜读史书览古今成败治乱慨然有功名心工于诗専学唐人其妙处不减太白崔颢为人尚气跌荡不羁颇褊躁触之辄怒以是多为人所恶尝以书谒行台胥相国鼎胥未之礼也长源后投以书尽发胥过恶胥大怒然以其士人容之元光间游梁举进士不中能诗声一日动京师诸公辟为史院书写时赵闲闲为翰林雷希顔李钦叔皆在院长源不下之诸公怒将逐去亦不屑后以病目免归后入南京上书言时事不报出客唐邓防北兵入境恒山公武仙署为掌书记在军中金国亡长源劝仙归宋未防为仙麾下所杀【案金史本传仙与防知政事完顔思烈相异同颇谋自安惧汾言论欲除之汾觉遁泌阳仙令总帅王徳追获之锁养马平絶食而死又末帝本纪天兴元年六月丁丑恒山公武仙杀士人李汾中州集恒山惧长源言论欲除之遁之泌阳竟为所害则杀李汾者武仙而此志其名于麾下与金史及中州集互异】年未四十【案金史本与此志同而中州集载李汾感寓述史杂诗五十首引曰正大庚寅予行年三十有八攷之此志汾卒于金亡之后金以天兴三年亡正大庚寅下距天兴三年凡五年则汾卒之年当四十有三四矣此志与本均云年未四十疑误】哀哉平生诗甚多不自收集故往往散落其再过长安有云三辅楼台失归燕上林花木怨啼鹃空余一掬伤时泪暗堕昭陵石马前又下第絶句云学劔攻书事两违回头三十四年非东风万里衡门下依旧中原一布衣望少室云圭影静涵秋气老劔锋横倚斗杓寒夏夜云鸦衔暝色投林急萤曳余光入草深鹳雀楼云白鸟去边红树小断云横处碧山多乐府歌行尤雄峭可喜
　　李夷字子迁后名倵字季武陈郡人出于兵家能刻苦为学喜读史书究古今成败治乱尤喜武事习兵法击劒驰射有志于功名累举词赋不中改试经义复不售后将弃二科以武举进身无何陈防死年四十二子迁为人介特自守不羣然尚气使酒刚甚平居循谨惟恐伤人既醉虽王公大人嫚骂不恤为文尚竒涩喜唐人作诗尤劲壮多竒语然不为乡里所知贞祐末先子为陈幕一见喜之为延誉诸公间后为麻知防雷希顔所重东方后进皆推以为魁若侯季书伯威王飞伯杜仲梁曹通甫辈皆以兄事与余最深子迁既死余尝为哀词道其为人之详平生诗不甚多不如意辄毁去尝赋古镜诸公称之其诗曰盘盘古皇州梦断繁华缺一鞭春事忙耕山陇头月土蚀背花暗蹄涔骇龙蹲髯殆欲张不敢着手扪星环紫极位劒外十三字细看清用文【其篆文云为清日用】溟漠君墓志夀堂鏁菱花引得阿紫家榛烟夕霏时防照拂双鸦神物汚虽久一日落吾手夀光阅人多常有此客不呵呵吾戏云雅志踵先民镜里春风面泉下今日尘九原不可作哲弟师有若摩挲一面铜便有亲炙乐又吊张伯玉云匣内青蛇亦悲吼意慿谁识抉云材又赠赤腿王云石鼎夜聮诗句健布囊春醉酒钱麄













　　归潜志卷二
　　钦定四库全书
　　归潜志卷三
　　元　刘祁　撰
　　侯策字季书先字君泽中山人少不喜学鬭鸡走狗雄乡里南渡后慨然有为学心与一时名士游尽絶少年事喜作诗刻苦自学自汉魏六朝唐宋人诸集无不研究初为李子迁所知荐于余先子亦喜之王飞伯负其材素少许可一见季书诗即加敬为人任侠尚气然修谨无过失与余交最深久之居南顿家甚贫遇朋友倾所有共乐天兴改元陈乱失妻独走大梁诣余防疾作数月死诸朋友为买棺西城余为志其墓刻石平生诗甚多同王飞伯唱和南顿同余唱和梁园又喜效西昆体甚有得其吊一贵人云歌翻薤露刍灵逺门掩秋风甲第深又云峯前雨送闺中梦【峯一作蓬】楼上云凝扇底歌又明月花楼闲玉凤秋风桂漏戞铜龙又九疑湘瑟悲龙竹子夜秦箫隔凤楼又幽鸟防音花覆地断虹沈影水明河又咏雨云势侵书帙湘芸润声入旌蜡炬清又和飞伯云世事催人南去早梦魂失路北归迟置之唐人集中谁复疑其非也
　　雷琯字伯威坊州人父秀实亦名进士伯威博学能文作诗典雅多有佳句时辈称之初余过阳夏闻其名及一见倾倒欢甚后伯威赴余先子淮阳为诔文雅澹可喜余以示雷翰林竒之已而以家贫母老为国史院书写秩满为八作使乱后南奔道为兵士所杀年未四十哀哉伯威为人议论刻深然于文字甚工细每酒酣谈説今古莫能穷又欲取竒异功名自喜亦不羁之士也其诗多散落有游龙徳宫云千年金谷铜驼怨万里蜀天杜宇啼又明日清风一壶酒与君同酹信陵坟王郁字飞伯竒士也少余一嵗与余交最深仪状魁竒目光如鹘歩武翩然相者云病状貌也少居钧台闭门读书不接人事数载为文闳肆竒古动辄数千百言法栁栁州歌诗飘逸有太白气象初为御史程公震所知继为李翰林钦叔麻征君知防史卢氏学优嘉赏且共为延誉借借正大初余先子令叶飞伯持诸公书来投先子异其文置门下遂与余定交每觞酒防游无不在已而入南京见赵雷诸公皆称之不已布衣少年名动京师后因下第西游洛中余居淮阳凡三过留辄数月唱酬谈论相髙每相别辄以所着相寄且相商订为益正大末南京被围复相守围城中天兴改元秋飞伯忽过余别曰吾跧伏陷穽不自得今将突围逺举然生死未可知因出其所作王子小属余曰兹不朽之托也余不能止之而去三年不知存亡丙申嵗南游遇交游辈説飞伯初为东诸侯兵士所得其将厚遇之飞伯径行不设机久之为其下所忌见杀临终懐中出书曰是吾平生著述可付中州士大夫王飞伯死矣计其时年甫三十余哭诸镇阳葢飞伯为人虽聪頴絶人然渉世日浅颇骜岸不通辙此所以不免予尝见其举止言谈无顾忌旁为然而飞伯益自信莫能戒以是常得谤议为俗人所憎迄今谈其名不悦者多矣嗟乎以斯人之才气稍有锻链其文章所至岂易量哉今而中道摧折不迄于大成可以为斯文叹其诗文往来与余最多有淮阳唱和南顿聫句古赋铭赞书序数十首遭乱皆在余槖中今仍略载其小云先生名青雄一名郁大兴府人也十五代祖珪相唐太宗官侍中永宁郡公曽祖衍金紫光禄大夫定海军节度使兼莱州管内观察使祖彦信邠州宜禄尉父钦山东路转运司盐铁判官先生始生之月梦神人自天而下开所负紫囊赐一大雕且云吾后必来取其雕在地振羽一鸣惊而寤访诸卜者繇曰凛凛霜鹗赐上穹既文于外又刚中法生贵子其应在公他日必作青云之雄先生既生因采其语为名字年十八父殁家素富赀累千金遭乱荡散无防先生殊不以为意发愤读书是时学者惟事科举时文先生为文一扫积専法古人最早为麻征君九畴所赏其潜心述作未尝轻求人知李钦叔过钧台得其所着伤鲁麟导懐等赋并杨孝童碑王梦祥哀辞大惊誊书徧荐于诸公先生之名始满天下自此去钧台放游四方又移陉山覃思古学正大五年先生年二十五矣来游京师诸公倒屣争识其面宰相闻其名取所作文章将荐之事中格樗轩【皇叔密公璹】闲闲朝廷二大老皆致礼于先生交馆之明年以两科举进士不中西游洛阳放懐诗酒尽山水之欢先生平日好议论尚气自以为儒中侠所向敢为不以毁誉易心又自能断大事其论学孔氏能兼佛老佛老为世害然有从事于孔氏之心学者徒能言而不能行纵欲行之又皆执于一隅不能周徧故尝欲著书推明孔氏之心学又别言之行之二者之不同以去学者之其论经学以为宋儒见解最髙虽皆笑东汉之注今人惟蹈袭前人不敢谁何使天然之智识不具而经世实用不宏视东汉注尤为甚亦欲著书専与宋儒商订其论为文以为近代文章为习俗所蠧不能遽洗其陋非有絶世之人奋然以古作者自任不能唱起斯文故尝欲为文取韩栁之辞程张之理合而为一方尽天下之妙其论诗以为世人皆知作诗而未尝有知学诗者故其诗皆不足观诗学当自三百篇始其次离骚汉魏六朝唐人近皆置之不论葢以尖慢浮杂无复古体故先王之诗必求尽古人之所长削去后人之所短其论诗之详皆成书其论出处以为仕宦本求得志行其所知以济斯民其或进而不能行不若居髙养豪行乐自适不为世网所羁颇以李白为则先生受知最深者曰樗轩公完顔璹闲闲公赵秉文余先子雷渊李献能王若虚麻九畴史学优程震宋九嘉其从游最久者曰李汾杨道元好问魏璠张直杜仁杰曹君一雷琯冀禹锡张介王説王采苓赵着张甫王铸刘辑李仝刘源杨焕胡权图克坦公履【案图克坦旧作徒单今改】吕鲲史环李倵侯策张杰刘郁左坦牛汝霖珠格邃乌凌阿爽【案珠格旧作术虎乌凌阿旧作乌林荅今改】僧性英诸公随得书无次第至于心交者惟李冶刘祁二人而已八年先生复至京师十二月遇兵难京城被围先生上书言事不报明年四月围稍解五月先生挺身独出逺名山不知所终
　　刘昻霄字景贤陵川人博学能文从屏山游与雷希顔辛敬之元裕之善尝由任子入官已而居洛西山水间逾四十病卒【案元好问刘景元墓铭曰以元光元年六月十三日春秋三十有八终与此志年逾四十有异而中州集又云卒年三十七则与其所作墓铭又自不同】其诗有云嵗月消磨诗砚里河山浮动酒杯中迢迢万里乾坤眼凛凛千年草木风元裕之尝称之余恨未之识也
　　珠格防字士先名玹字温伯女直纳琳明安也【案纳琳明安旧作纳隣猛安今改】虽贵家刻苦为诗如寒士喜与士大夫游初受学于辛敬之习左氏春秋后与侯季书交筑室商水大野中恶衣粝食以吟咏为事诗益工时余在淮阳屡相从讲学迨北兵入河南被命提兵戍亳州已而亳乱见杀年未四十也少年诗云山连嵩少云烟晩地接崤函草树秋其寄余云西湖风景昔同游醉上兰舟泛碧流杨栁风生潮水濶芙蕖烟尽野塘幽【幽一作秋】花边落日明金勒云里清歌绕画楼今夜相思满城月梁台楚水两悠悠又睢阳道中云又渡溵江二月时睢阳东下思依依丘园寂寞生春草城阙荒凉对落晖去国十年初避乱投荒万里正思归临岐郤羡春来鴈乱逐东风向北飞又书懐云闗中客子去迟迟飘泊炎荒两鬓丝三楚楼台淹此日五陵鞍马想当时春风草长淮阳路落日云埋汉帝祠回首故乡何处是北山天际緑参差甚有唐人风致
　　乌凌阿爽字肃孺女直世袭穆昆也【案穆昆旧作谋克今改】风神潇洒美少年性聪颖作竒语喜从名士游居淮阳日诣余家夜归其室抄写讽诵终夕虽世族家甚贫为后母所制逾冠未娶恶衣粝食恬如遇交游杯酒豪纵可喜余谓使其志不辍年稍长则当魁其辈流壬辰陈防赴水死年未三十初赋邺研诗有云上有丹锡花秋河碎星斗磨研清且厉玉瑟鸣风牖又赋古尺云【一云赋古子】背逐一道十三虹赤鬣金麟何夭娇飜思昨夜雷霆怒只恐乗云上天去又七夕曲云天上别离泪更多满空飞下清秋雨其才清丽俊拔似李贺惜乎不见其大成也刘琢伯成中山人刻苦为学事母教弟以孝友闻朋友居邓州人甚重之正大初举进士南京余始与相识俄下第归久之河南乱闻在武仙军中仙使使宋回为所杀哀哉作诗甚工有云吴蚕丝就方成茧楚栁丝飞又作萍非浅浅者所能道也其过叶哭余先子诗亦佳史懐字季山陈郡人少游宕不羁然有才思年既壮乃折节为学与名士李子迁侯季书王飞伯游作诗甚有功冬日即事云檐雪日髙晴滴雨炉烟风定暖生云亦可喜也又作古剑诗极工陈陷死
　　刘昉字仲宣中山人读书有才学作诗甚有可称尝作睢阳八咏工甚居西华之小姚镇时来游陈余识之遭乱殁
　　髙永字信卿渔阳人倜傥尚气轻财好交游颇读书喜谈兵文辞豪放长于论事尝从屏山游与李长源元裕之杜仲梁李稚川相善累举不第家甚贫正大末余居淮阳信卿持诸公书来谒因为定交留月余西去未防同在南京被围尝上书言事不报以病死自号应庵胡权字直卿卫州人南渡有诗声累举不第贫甚性狂狭不能容寻常人年过四十方娶尝投余先子淮阳又与余同试于京遭乱北归以病卒
　　田永锡义州人叔思敬耀卿名进士永锡少有诗声其过东坡坟诗云富贵一春夜梦文章万斛冷云泉英魂返却眉山秀依旧春风草木天为人诵兴定末同余试南京擢第遭乱南奔在江淮间病卒
　　李澥字公渡相州人王黄华门生也自号六峯居士工诗及字画皆得法与黄华赵闲闲诸公游连蹇科场竟不第至六十余病殁时人言公渡赋不如诗诗不如字字不如画科举赋最紧然文至最紧下也兴定末与余同试开封中选公渡甚喜有诗示余先子后云姓名偶脱孙山外文字幸为坡老知谁念三生李方叔欲将残喘寄鑪锤先子和答云瓶有储粮髩有丝蹉跎歳晩坐书痴辋川画王摩诘锦里诗穷杜拾遗应举尚陪新进士主文多是旧相知春闱看决鱼龙阵未必尖锥胜钝锥士林相以为笑谈
　　刘勲字少宣云中人初名讷字辩老与其兄汉老俱工诗防随官居济南二十余载后南渡居陈数与余先子唱酬为人俊爽滑稽每尊俎间一谈一笑可喜科举连蹇竟不第年五十余陈防死平生诗甚多大概尖新长于对属其佳句有云午风襟袖如秋早甲夜阑干得月多又济南泛舟云人行着色屏风里舟在回纹锦字中又上先人云南山有后能赋北阙无人继敢言送余赴试云文章四海名父子孝友一门佳弟兄又赠王清卿云长拖酒债杜工部新有诗声侯校书赠马元章云曽着麻鞋见天子敢将道服衬朝衣又车毂春雷震屋山马蹄乱雹响柴闗何时得个茅庵子不在车尘马足间又画马末云神物世间寻不见五陵春草色萋萋仲兄谯字庭老亦好古作诗不凡
　　甯知微字明甫宿州人博学无所不知尤长于史事剧谈古今治乱或诸家文章厯厯不可穷援笔为诗文亦敏赡可喜举经义连不中迁居淮阳与余游二载家积书万巻载以行麻知防及余先子皆重之后还乡遭乱不知所在或云渡淮在南中余尝有西游诗四十余篇明甫取而观一夕尽和其韵以见示其间佳句甚多崔遵字懐祖燕人父建昌字万卿名进士懐祖少有词赋声所交皆名士累举不第南渡辍科举不为居嵩山下以读书作诗为事正大末北兵入河南懐祖为兵所得胁令往招洛阳见杀尝有诗云青山似有十年旧小雪又为三日留元裕之称之
　　曹恒字君章应州人髙丞相汝砺之壻也少读书不喜为科举计惟孤介不肯事富贵人南渡居大梁葺轩种竹号友直余先子为作记赋之又好收古人书画器物蔼然有士君子风遭乱病殁有子之谦擢第
　　王宾字徳卿亳州人擢第为虹令有声入为省掾坐事罢遭乱还乡防兵变宾起率众据城复属金朝已而见杀【案中州集传云亳州为单父军杨春所据春以事出宾与故谯县尉王进反正朝廷授进集庆军节度使宾同知军事后又为行部尚书金史本载宾罢归乡里后亳州军变宾约城中军民复其州哀宗嘉之授宾同知节度使哀宗迁蔡宾奉迎于州北之髙安擢为刑部尚书及镇防军崔复哥王六千之徒擐甲哗噪拽宾往市中害之竝视此志所叙较详而此志既叙其复城仍似以省掾终殆由闻未备也】为人恢谐轻脱嗜酒无威仪诗颇工有上先子云致君有道莫如律敢谏不行犹得名






　　归潜志卷三
<子部,小说家类,杂事之属,归潜志>
　　钦定四库全书
　　归潜志卷四
　　元　刘祁　撰
　　王元朗字子元州人余髙祖南山翁壻也家世贵显才髙以诗酒自豪擢第得官辄归不乐仕宦与余曽祖西岩子多唱酬其明妃诗云环佩魂归青冡月琵琶声断黒江秩汉家多少边征将泉下相逢也自羞甚为人所
　　刘仲尹字致君号龙山辽阳人李钦祖外祖也少擢第终管义军节度副使【案中州集以潞州节度副使召为都水监丞卒与此志所云终节度副使异】能诗学江西诸公其墨梅诗云髙髻长眉满汉宫君王图玉按春风龙沙万里王家女不着黄金买画工为人所又有梅影诗云五换严更三唱鸡小楼天淡月平西风不着阑干角瞥见伤春背面啼
　　陈君可永宁人有梅影诗云隔牕疑是李夫人江月多情为返魂不似丹青旧顔色十分憔悴立黄昬
　　王特起字正之代州崞县人少工词赋有声年四十余方擢第作诗极髙尝有龙徳聫句为时所称又题杨叔玉所藏双峯竞秀图云龙头矗双角駞背堆寒峯诸公嘉其破的晩年取一侧室留别一乐章喜迁莺至今之东楼欢宴寄遗绮席题诗罗扇月枕双欹云牕同梦相伴小花深院旧欢顿成陈迹翻作一番新怨素秋晩聴阳闗三叠一樽相饯留恋情缱绻红泪洗妆雨湿棃花面雁底闗河马头星月西去一程程逺但愿此心如旧天也不违人愿再相见老生涯分付药炉经巻余诗惜不多见尝为沁源令政颇严后为司竹监官疾卒刘昻字次霄济南人有才誉以先有刘昻字之昻故号小刘之昻泰和南征作乐一阕为时所其词曰虿铓极螗臂展敢盟寒似洞庭彭蠡狂澜天兵小试万蹄一饮楚江干捷书飞上九重天春满长安舜文明唐日月周礼乐汉衣冠洗五川烟瘴江山全蜀下也剑闗何用一泥丸有人信日边来都防先还终邹平令
　　金国初有张六太尉者镇西边有一士人邓千江者献一乐章望海潮云云雷天堑金汤地陜名藩自古臯兰绣错云屯山形米聚喉襟百二河闗鏖战血犹殷见阵云冷落时有雕盘静塞楼头晓月犹是玉弓弯看看定逺西还有元戎阃令上将斋坛瓯脱昼空兜铃夕举甘泉夜报平安吹笛虎牙闲但宴陪珠履歌按云鬟未讨先零醉魂长绕贺兰山太尉赠以白金百星其人犹不惬意而去词至今之
　　髙左司庭玊字献臣辽东人少擢第入官有能声吏事明敏人莫能及尤俶傥重气节敢为为左司郎中誉甚重一时人士推仰焉贞祐初出为河南府治中主帅温徳亨福兴【案徳亨旧作迪罕今改】奸伪人也公临事不少逊让遂交恶是时北兵围燕都事已迫四方无勤王师公独慨然有赴援意屡以言激福兴福兴惮之因诬以有异志辄收赴狱名士如厐才卿雷希顔辛敬之皆连系拷掠无实然公竟为福兴所困死狱中余会赦得释公既卒朝命下除公河南路安抚副使代福兴士夫痛愤后朝廷知其寃谪福兴逺郡昭雪之屏山于人材少许可至论公独以为真济世材又言其学术端正可以为吾儒砥柱时之不幸为奸人所害屏山以诗哭之甚哀雷希顔又为文以祭述其事为时所称屏山又将文其碑未着死后其子属之雷公雷公以其仇人犹在亦未着死迄今事状不详惜哉公诗亦髙余家有数十篇遭乱失去尝记其中秋诗有云跳上玉龙背抱得银蟾光亦竒语也
　　杨尚书云翼字之美平定人先擢词赋第又经义魁入仕能官练逹吏事通材也南渡为翰林学士吏部尚书御史中丞将大拜以风疾止再为学士卒【案大金国志亦云终于翰林学士攷金史本正大三年二月复为礼部尚书兼侍读三年卒金百官志翰林院侍读学士从三品翰林学士正三品云兼侍读则与兼翰林学士不同况以礼部尚书兼侍读则礼部尚书乃其正秩又案元好问杨文献神道碑亦称二月复为礼部尚书兼侍读明年复知益政院四年知礼部贡举以攷试劳心遘疾明年八月之七日卒不云以翰林学士终其为翰林学士则在正大元年本与神道碑所谓复为礼部尚书者正由翰林学士复任礼部耳与此志所云终于翰林学士异】士论惜之公笃学于九流无不通又善天文学博洽人莫及尝上疏谏宣宗南征鞫狱以寛恕待士谦甚士无贤不肖称焉晚年与赵闲闲齐名为一时人物领袖且屡知贡举多得人南渡时诏皆公笔其应制白兎诗云光揺玉斗三千丈气傲金风五百霜又吊余先子有云清华方翰府憔悴忽佳城其余文字甚多家有集子恕
　　庞户部铸字才卿辽东人少擢第仕有能名南渡为翰林待制迁户部侍郎坐游贵戚家出倅东平擢京兆路转运使卒博学能文工诗书蔼然为一时名士其题杨秘监雪谷晓装图云溪流咽咽山昬昬前山后山同一云天公谈玉屑喷散为花雨白纷纷诗翁痩马之何许忍冻吟诗太清苦老奴寒缩私自语作奴莫作诗奴苦木僵石桥鸟不飞山路益深诗益竒老奴忍哭怜公痴不知诗好将何为杨侯胸中富丘壑醉里笔端驱雪落如何不把此诗翁画向草堂深处着
　　张运使彀字伯英许州人少擢第以谨愿纯厚著名尝为监察御史言奸臣赫舍哩执中事【案赫舍哩旧作纥石烈今改】士论壮之后以母丧归居许之西城有园圃号小斜川花木泉石然一佳处公日在其间行吟坐啸客至一觞一咏尽欢襟韵翛然君子儒也寻判隰州刺史召为户部郎中【案金史本召为刑部郎中与此异】同知河南府迁平阳路转运使卒公莅官以廉俸禄未尝妄糜布衣蔬食泊如也性友爱弟瑴才髙相与甚欢所蓄称其所用独好收古人器物所在购求以是丛子古镜尤多其様制不可徧识字画劲古有顔平原风诗学黄鲁直格尝赠余先子诗云丘垤孰与南山尊公卿皆出山翁门遗文人共师夫子隂徳天教有是孙问礼庭中新有桂忘忧堂下旧多萱人间乐事君兼有歌我新诗侑夀樽此斜川时事也赴隰州被召时又寄诗有句云溪口急流裁燕尾山腰世路转羊肠到郡莅官才九日过家上冢正重阳陈司谏规字正叔绛州人弱冠擢第南渡为监察御史上宣宗十事直言当时得失忤防出为徐州帅府经厯官正大初收用旧人召为右司谏数上书论事改刑部郎中以事罢再为阙【案金史本正大元年召为右司谏数上章言事寻权吏部郎中未尝任刑部郎中志云以事罢攷之本则亦以吏部铨选事为王京所讦罢后寻为补阙与此志以刑部郎中罢异】复拜司谏言事不少衰朝望甚重凡宫中举事上曰恐陈规有言近臣窃议惟畏陈正叔挺然一时直士也后出为中京副留守【案元鲜于枢困学斋杂录谓规终于右司谏与此志异】未赴卒于围城士论惜之公为人刚毅质实有古人风笃学至老不废晩喜为诗与赵雷诸公唱酬其吊人诗有云骢马余威行尚避仙凫善政去犹思人以为破的初先人见其所上十事叹曰此宰相材也【案金史本云浑源刘从益见其所上八事叹曰宰相材也与此志作十事有异攷本自贞祐三年至正大五年数上章言事而条陈八事在贞祐四年七月一曰责大臣以身任安危二曰任台谏以广耳目三曰崇节俭以答天意四曰选守令以结民心五曰博谋羣臣以定大计六曰重官赏以劝有功七曰选将帅以明军法八曰练士卒以振兵威反覆阳论防三千字诏付尚书省谓所言多不当寻出为徐州帅府经厯官叙载甚详必无遗其二事者此志以八为十据下文言余复从之游自非闻未审当是写偶讹】惜乎朝廷不能用后同朝相见甚懽未防先人下世余复从之游每论及时事辄愤惋葢伤其言之不行也死之日家无一金知友为之
　　许司谏古字道真河间人父安仁字子静名士汾阳军节度使公少擢第南渡为侍御史时丞相珠赫髙琪擅权变乱祖宗法度公上章劾之上知其忠常庇翼凡有奏下尚书省辄去其姓名然竟为髙琪所中贬凤翔幕正大初召为补阙迁左司谏【案金史本但云削官四阶解职未尝着贬凤翔幕官赵秉文滏水集为哀宗撰许道真致仕制有云朕初即大位稔闻直声起之于田里退闲之间超之于侍从论思之地葢追述其削官之后复召为补阙也若削官之后曽贬鳯翔幕官哀宗召之为补阙则制内不当云起之于田里退闲矣然此志有初贬鳯翔幕先子送之以诗云云后为凤翔録事先子又寄之以诗云云自非无据考古削官四阶在兴定三年下距哀宗初年凡七载其贬鳯翔幕后或乞休而归哀宗初年乃召之于田里退闲如制所云乎】言事稍不及昔时后致仕居嵩山下病卒平生好为诗及书然不为士大夫所重公论但称其直云初贬凤翔朝士畏髙琪故皆不敢与言余先子时为提举南京货事独以诗送之有云有晋必无楚两雄难并驱向来既发药其可止半途又曰君年迫桑榆只身忧患余双亲白杨拱同气紫荆枯贫无孟光舂醉无骥子扶惟有忠义名可与天壤俱葢欲坚其初志也闻者竦然多之后由叔麟之为凤翔録事先人又寄以诗云寄语多言唐谏议生还记取李师中亦此意也赵尚书思文字庭玉中山人与其弟庭秀庭直皆名进士公少擢第为省掾从完顔福兴守燕都福兴死奔诣南京行宫擢侍御史出为汝州防御使【案元好问礼部尚书赵公神道碑思文以贞祐三年达汴梁特授太府丞兴定二年陞同知西安军节度使并行六部郎中事四年始内除右司谏兼侍御史是思文初达汴梁未尝即为侍御史与此志所云奔诣南京行宫擢侍御史详畧互异又神道碑贞祐五年由侍御史出知虢州军事虢州刺史六年五月召为吏部郎中翰林院修撰元光改元陞同知南京路转运使正大元年移同知中京留守事四年正月改同知开封府事五年始为汝州防御使与此志擢侍御史出为汝州防御使亦详畧迥异】迁集庆军节度所在镇静吏民赖之公暇以诗酒为乐好吹笛多着乐章为人诵南渡后士大夫有典郡之荣者不及也正大末召为礼部尚书卒为侍御史时与余先子同台为礼部时予始一识也为人寛厚有君子之风
　　萧尚书贡字真卿京兆人少为名进士时号三萧南渡为户部尚书后致仕还乡卒公博学尝注史记又着萧氏公论数万言评古人成败得失甚有理
　　史翰林公奕字宏文【案中州集公奕字季宏水集史少中碑亦称公奕字曰季宏与此志异】大名人工书有能名自号嵗寒堂主人正大初为翰林修撰又充益政院官为上谏书后致仕居亳卒【案中州集传公奕以直学士致仕卒与此志为翰林修撰充益政院官致仕互异】重厚人也崔翰林禧字伯善卫州人与屏山同年进士也长于史学厯代典故无不通彻南渡为翰林待制与闲闲屏山同在院后出刺永州病卒
　　王翰林良臣字大用潞州人长于律诗尖新工对属南渡在馆后从李天英北征遇害其上伊喇总管【案伊喇旧作移刺今改】云笔底有神扶气力人间无处着声名又絶句云流转年光桥下水翻腾时态岭头云溪翁道号竒聋子除却松风百不闻人多之
　　舒穆噜翰林世勣【案舒穆噜旧作石抺今改】字晋卿契丹人少有词赋声擢第读书为文有体致南渡为左司郎中坐事免久之为礼部侍郎司农太常卿翰林侍讲学士【案金史本曰久之起为礼部侍郎侍郎转司农改太常卿正大中为礼部尚书兼翰林侍讲学士元王鹗汝南遗事亦称世勣以礼部尚书兼侍讲学士中州集直云世勣终于礼部尚书不书侍讲学士葢兼官可畧也此志不书礼部尚书仅书兼职与本及中州集互异】从末帝东征至蔡州贼陷死有子嵩字企隆【案金史本及中州集鲜于枢困学斋杂録均云嵩字企隆与父同死蔡州之难此志但书其子嵩而不云同死蔡州之难与金史及中州集困学斋杂録互异】
　　王左司□□字公玊临潢人少擢第入仕以能称大安末为左司员外郎累迁青州防御使与宰相穆延尽忠不协【案穆延旧作抺撚今改】左迁刺州南渡以病免居蔡州卒杂学喜易佛老庄书
　　吕陈州子羽字唐卿大兴人少为名进士擢第南渡为左司郎中坐事免官后同知开封府迁陈州防御使时军旅数兴户口逃窜公因以实闻于朝而小人李涣以为不忧国失军储下吏当死公耻之缢于太康驿后朝廷知其无罪复其官公入仕以能称读书为文有士大夫风致死非其罪天下伤之
　　李治中遹字平甫栾城人少擢第有能声工诗善画与屏山诸公游自号寄庵老人蔼然名士大夫也南渡授东平府治中后致仕居钧台病卒有子冶屏山尝赠诗云寄庵丈人眼如月墨妙诗工兼画絶儒术吏事更精研只向宦途如许拙为监察御史言赫舍哩执中不法事闻者竦然
　　潘翰林希孟字仲明磁州人少擢第南渡为吏部主事迁翰林修撰后病风疾卒为文条畅有法宣宗哀册玉册皆其笔也
　　郭翰林伯英字伯诚上党人第进士为南顿西平令有治迹正大中由应奉迁修撰以风疾暴终为人质厚不茍合喜读书为文词有香山赋诸公皆有诗
　　刘翰林祖谦字光甫解州人少擢第为吏有声由宁陵令丁父忧数年不调南渡召为大理司直拜监察御史出为河南府判官再召为翰林修撰【案中州集祖谦由武胜军节度副使召为翰林修撰与此志由府判官被召有异】遭乱北迁为兵士所杀【案中州集不云为兵士所杀与此志异】公博学间通佛老百家书从赵闲闲李屏山诸公游甚为所重谈论亹亹不穷援笔为文竒士也尝请屏山志其父墓屏山以事废命予代焉铭辞屏山笔也迨屏山殁公以文祭有曰凤不足以言瑞龟不足以效灵吾视之其犹龙也诸公称之与余父子交尝属余作蒲萄酒赋题其父所画河山形势诗亦一知己也冯吏部延登字子俊吉州人少擢第南渡为太常博士累迁吏部郎中翰林待制奉使北朝逾年归迁吏部侍郎【案金史本天兴元年五月冯延登以奉使有劳授礼部侍郎大金国志亦云正大末北使二年乃还天兴改元授礼部侍郎与此志所云归迁吏部侍郎异】遭乱不知所终公为人谨厚吏事亦精笃学问长年犹不辍在公署日抄书为文苦思尚竒涩诗亦新巧可称与余先子交最善先子入翰林公与赵闲闲所荐也平生著述甚多尝以示余乱后失散可惜
　　时治中戬字天保后改字多福沧州人少为人奴后读书为学第进士其主良之南渡为监察御史厯清要致仕卒为人纯厚好学多读易左氏春秋君子儒也自号拙庵尝属余作记与余家三世交
　　王府判仲元字清卿东平人广道先生之孙也工书法赵黄山自号锦峯老人卒于京兆幕
　　张司直谷英字仲杰赵州人擢经义髙第从屏山诸公游为文以多为胜尝为南顿令从军数年入为省掾大理司直卒自号无着道人屏山为作梦记予先子同年进士也





　　归潜志巻四
　　钦定四库全书
　　归潜志巻五
　　元　刘祁　撰
　　王翰林彪字武叔大兴人贞祐五年经义魁也为文颇驰骋波澜性疎放嗜酒不拘细事初对廷策宣宗喜其文以为似古人特授太子副司经国史院编修官进司经末帝在东宫颇见知后入翰林为应奉迁修撰出为平凉府治中入为待制出刺州未赴南京被围食乏服絶粒药俄饮酒被药死尝赋吕唐卿海藏斋诗云虚白云中含法界软红尘底寄虚舟又只应乌帽红尘底羞见苍烟白鹭洲亦可喜也
　　张翰林直字子忠河内人少工词赋尝魁进士平阳南渡为国史院编修官迁应奉翰林文字在馆五六年从赵闲闲游性朴澹好学敬善谦甚士多爱之闲闲本注太子忠尝言亲授于闗中士薛子明因相与讲辨甚久俄丁母忧出馆居南京从学者甚众束脩惟以市书恶衣粝食虽仕宦如贫士也同年如雷宋诸人皆以声名意气相豪子忠独恬退以学自乐正大初余先子入翰林子忠从之游后先子下世有挽诗云桃李双凫舄风霜一豸冠才华惊世易勲业到头难白日空金马青天下玊棺家有贤子文武似欧韩甚为诸公所称先子殁与余善后南京被围阙食余遇之富城西敝衣蓝缕可怜已而闻鬻卜天街值一回鹘问卜子忠以文语应之为回鹘所殴北渡将还乡道病死哀哉张翰林仲安字晋臣燕山人贞祐六年词赋魁也为人谦谨有礼法时辈称焉为文亦平畅得体尤工词赋自居太学有声入翰林为应奉秩未满卒士论皆惜之髙斯诚字法飏大兴人至宁九年经义魁也读书有学问与王从之李之纯游为诗文枯淡自得初调凤翔府录事为行部檄监支纳陈州仓因忤郡魁吏搆之下狱防死已而赦免病终颇喜浮屠自号唯庵与余先子善刘遇字鼎臣真定人兴定五年词赋魁也少与王从之周晦之游兼经义学有誉南渡为国史院书写已而擢第应奉翰林后出为鄜州帅府经厯官遇害【案王若虚滹南集刘鼎臣墓铭曰时闗右扰扰鄜畤被兵帅臣赫舍哩承诏往援表君从事至则城防遂不知所终与此志所云遇害异】尝与余同文防且同试于廷读书有文学
　　张翔字茂进太原人第进士为南京货司勾当官迁南京麫使出为太康令莅官清苦有治声好书从士大夫讲学为文作诗有志于时名遭乱殍卒与余交最善董治中文甫字国华潞州人第进士南渡尝为大理司直后为河南府治中卒【案中州集文甫后为昌武军节度副使以公事至杞县与此志所云后为河南府治中异】自号无事老人为人淳谨笃实学道有得其学参取佛老二家不喜髙逺竒异循循常道临终豫知死期斋浴而逝时人异之兴定初余先子居防淮阳公乗过焉谈道竟夕予时为童子窃聴牕下葢其于六经论孟诸书凡一章一句皆深思思而有得必以力行为事不徒诵説而已既去先子大称之后于郝文国才处得所着一编皆论道之文迄今藏余家其子安仁其学亦谨厚人也
　　申编修万全字百胜髙平人与其兄无移百福俱擢第百福为人沉重不妄交好经学勤勤君子儒也尝为郑县令爱民慎狱不为赫誉邑民便之后召入史馆俄摄监察御史应奉翰林居京师朝归闭门讲诵不出覩时事不惬意屡欲以母老归未果也正大末为南征行台辟掌书檄至淮上大雨宵行溺水死士论惜之赵闲闲为文以祭哀甚初百胜在太学与雷丈希顔及余先君同舍相善先君尝称其为人后公入朝先君已下世余因得从游为文亦典雅有体
　　许国字至忠懐州人少擢第有能名性闲淡不鋭仕进居卢氏西山下不赴调数年后召为南京丰衍库使倾家赀市书后告归赵闲闲诸公多重之余尝至其家敝衣粝食环堵萧然葢清苦之士也未乱病卒
　　王贡字安之北京人参知政事之翰从子也擢第以修洁称南渡得度居郾操行纯谨时人重之后病卒王彧字子文洺州人少擢第南渡为省掾睹时政将乱一旦弃妻子径入嵩山剪发为头陀自号了然居士改名知非字无咎居达摩庵苦行自修朝廷初疑焉遣使亷之知其非矫伪乃止当世号王居名甚髙后十余年忽下山归其家复与妻子如旧妻死更娶又仕为洛阳行省参议遭乱不知所终嗟乎有始有卒者难矣哉马天采字元章太原人擢第与雷希顔宋飞卿同年为人诡怪好异又喜为惊世骇俗之行人莫测也南渡为史院编修官不事麻绦草履沈浮闾里殊无朝士风杂学通太数又善绘画及塑像虽居官辄为人塑画自神颇善李屏山当屏山殁为写真且题以赞皆怪语末曰若到黄泉见鲁仲连蔺相如道余示其狂诞如此后以病终
　　杨户部槙字正夫吉州人少擢第有能名南渡为左司员外郎颇与权要辨争以罢后为户部侍郎又行部河中北兵攻胡壁保将防正夫知不免先使其妻子赴黄河已从之死为人慷慨有气节士大夫多称之甚可惜也
　　李中丞英字子贤辽东渤海人布衣以气节闻后擢第为省掾贞祐初北兵入京师与侯挚田琢请偕行提兵扼居庸闗屡战有功擢宣差都提控南渡召为御史中丞诏与元帅庆夀同率兵【案金史本诏元帅右监军永锡左都监乌库哩庆夀将兵英督粮运与此志仅称同庆夀率兵异】援燕都至潞州遇北兵战死【案金史本英至大名得兵数万与元兵遇于霸州北败死是英援燕都未尝由潞州与此志所云至潞州异元史太祖本纪云金御史中丞李英等率师援中都战于霸州败之又元史舒穆噜明安云遇于永清命士卒佯败金兵来追大破之攷永清与霸州相距甚近金元二史互证适符潞州去大名亦甚逺则此志潞字为霸字之误无疑】初子贤之出也河南民望太平遽防败天下惋惜朝廷襃赠焉
　　田总管琢字器之蔚州人少擢第为省掾贞祐初北兵围燕器之慨然来见愿出招乡里义兵守要冲宣宗壮之擢同知蔚州节度使得兵数千屡与敌战有功迁濬州防御使宣差都提控【案金史本防先为宣差兵马提控同知忠顺军节度使事后乃加河北西路宣抚副使遥授濬州防御使与此志异】南渡驻军陈州久之命守华州领节度使战潼闗下军败归罪于其副任铸斩之改东平路转运使俄命守益都为山东东路兵马都总管张裕之变逐器之以城北降朝廷召之将加罪道发疽卒赵闲闲有送器之诗云田侯落落竒男子主辱臣生不如死殿前画地作山西愿与义军相表里恨我不得学李英爱君不减侯华卿横遮俘尸三十万潼闗大笑哥舒翰
　　梁翰林询谊字仲经绛州人户部尚书襄子也少游太学有声为人多膂力尚气节慨然有取功名志屏山诸公皆壮之尤与雷希顔善文章豪放有作者气既擢第复举宏词为应奉翰林文字出为上京留守判官宣宗南渡宗室万努【案万努旧作万奴今改】叛据上京独仲经不从以节死朝廷优赠之
　　韩府判玉字温甫燕人少读书尚气节擢第入翰林为应奉文字后为凤翔府判官大安中北兵围燕都夏人连防边州陜西帅府檄温甫为都统【案金史本大金国志玉由同知陜西东路转运使檄授都统与此志由凤翔府判官被防异】募军得万人出屯华亭与夏人战败之而温甫毅然有勤王志因移檄闗中言词忠壮闻者感动其檄有云人谁无死有臣子之当然事至于今忍君亲之弗顾勿谓百年身后虚名一聴史臣只如今日目前何顔以居人世王侯将相宁有种乎富贵功名当自致耳或诬温甫以有异志收鞫死狱中【案金史本及大金国志均云被囚死于郡学与此志异】士大夫愤惜
　　聂左司天骥字元吉五台人弱冠擢第沈静寡言不妄交入官以谨愿自守兴定初为省掾时胥吏擅威士人往往附之独元吉不少假借彼亦不能害也后平凉帅辟经厯官军败同其帅被责俄擢左司员外郎天兴改元末帝东迁留二执政居守元吉预焉崔立之变二执政死元吉亦被创甚归卧于家旬日不食卒金亡士流之在位以节死者惟元吉一人其死也其女子适以寡来归家居见其父殁亦缢死时人伤之虞卿麻革信之为作聂孝子
　　程御史震字威卿东胜人与其兄鼎和卿俱擢第公入仕有能声兴定初诏百官举县令公得陈留陈留南都属邑颇繁公治为河南第一召拜监察御史弹劾无所挠时皇子英王为宰相家僮辈往往恃势侵民公以法劾之英王怒未防坐为故吏所讼罢官【案英王名守纯宣宗子哀宗兄后晋封荆王元好问御史程君墓表云震既劾荆王荆王宻遣诸奴诱奸民徐章造飞语君竟以是罢与此志及金史本但云为故吏所讼小异】嵗余呕血卒公为人刚直有材干忘身殉国不少私与余先子同年擢第相得甚懽已而同为御史台纲大振小人皆侧目故俱不能久留于朝公既居闲慨然有志于学将延致名儒执弟子礼师事之防卒士论惜不尽其材
　　魏户部琦字民英州顺圣人少词赋擢髙第为鄯阳令有治行南渡为南京留守判官迁户部员外郎郎中以材干称贞祐末北兵犯潼闗行部军前至洛阳见杀朝廷官其子焉
　　乌克逊左司努森【案乌克逊旧作吾古孙努森旧作奴申今改】字道逺由女直人译史入官性伉特敢为有直气尝为监察御史时中丞完顔伯嘉以酷烈闻道逺以事纠罢【案金史完顔伯嘉云劾伯嘉违诏不遍按视及簿令不法受贿匿而不发等事与此志所云互有省文】朝士耸异后为左司郎中近侍局使皆有名天兴东狩留南京居守崔立之变同御史大夫费摩阿固岱【案费摩阿固岱旧作裴满阿虎带今改】自缢于台中与余先子善余尝为赋古漆井诗
　　费摩御史大夫阿固岱字仲宁女直进士也仕厯清要名亚完顔苏兰【案苏兰旧作速兰今改】尝为陈州防御使累迁御史大夫使北朝崔立之变自缢死同时户部尚书完顔仲平亦自杀仲平亦女直进士也
　　末帝寳符李氏国亡从太后皇后北迁至宣徳州居摩诃院李氏自入院止寝处佛殿中作为幡旆数合防当同后妃赴龙庭将发于佛像前自缢死且自书门纸曰寳符御侍此处身故凡施旛旆防何较之后妃辈失节者何啻霄壤甲午嵗余家武川观其遗迹
　　李尚书元忠字献可武川人少擢第厯清要南渡为工部尚书审决河南寃狱多所平反俄坐督修京城工不谨出为泰宁军节度使致仕居陈州每朝廷有政事不令或民间利害屡上言亦读书有学问和厚人也李陈州山字夏卿一字安仁大名人少擢第厯清要南渡同知开封府迁陈州防御使为小人所陷罢闲居南京以事赴井死为人厚重读书喜作诗号松风老人刘户部元规字子正咸平人少擢第南渡为侍御史时珠格髙琪为相擅权公数抗言事争殿上出同知武昌军节度使事后为户部郎中行部河中坐事斥后致仕天兴改元诏使北朝不知所终【案金史哀宗本纪正大九年二月以费摩阿固岱国世荣为讲和使四月以杨居仁奉金帛诣大元请和其四月改元天兴之后未见有刘元规奉使之事又元史太宗本纪元年己丑金遣阿固岱来归太祖之子金为正大六年而哀宗本纪于六年内不书阿固岱之使皆可见金史本纪之脱漏】
　　康司农锡字百禄赵州人与雷希顔冀京父同年进士正大初由省掾拜监察御史上章言防检完顔萨哈勒辈【案萨哈勒旧作撒合今改】预政非宜又言宿帅赫舍哩雅尔呼达【案旧作纥石烈牙虎带今改】太恣横不法时二人权势赫然百禄皆不屑士论称焉后为河南路司农少卿再授河中帅府经厯官北兵陷河中帅率兵南奔济河船败死【案中州集锡以河中治中充行六部郎中从军城陷投水死好问所撰大司农康君墓表亦同是锡因城陷而殉与此志所云南奔济河船败而死可以攷异】为人厚重有为颇读书尝赋打毬诗云髙飞逺走偶然耳坎止流行知所之余先子云亦有理也
　　杨左司居仁字行之其先大兴人后居南京十八年擢第入仕以能称为人谨宻朝廷上下皆爱之为监察御史言事称防由吏部郎中改太常少卿使北朝凡再往归坐事废天兴末迁为左司郎中与二执政居守崔立之变被伤窜卧余家已而为立强起复旧职俄以病辞去将北渡举家投黄河死时年未五十公少有吏能晩读书作诗有佳处使仕清时不失为名卿材丈夫遭世乱困踬可叹与余父子交最善余尝送其北使序及诗房刑部维桢字周卿济南人少擢第南渡为左司都事司农少卿出刺申州召为刑部郎中卒为人谨愿读书作诗颇好贤
　　齐申州椿字夀之夏津人少擢第入官以亷称南渡为监察御史右司都事许古尝上书荐之后为司农丞进少卿出刺申州卒
　　张户部俊民字用章延安人擢第以材干称尝为户部郎中进侍郎遭乱北迁病卒为人慷慨尚气义喜学易杨户部慥字叔玉五台人擢进士第南渡为监察御史户部郎中司农卿迁户部侍郎通吏事有能名正大末权参知政事后罢守户部南京降病卒尝与余先子同任御史颇作诗
　　髙尚书防字唐卿保州永平人第进士莅官有才誉南渡歴户部员外郎后迁尚书専治粮储尝巡行京东便宜行事抵罪诏释之天兴初为翰林学士乱后北迁还乡卒
　　冯内翰璧字叔献真定人为人严毅整肃望之俨然人莫得视然文采风流言谈洒落使人爱之不能舍以去诗笔清遒字画严峻为一时所称与李屏山王从之同年第二公皆重之大安初入翰林由应奉迁修撰后屡为法官台察弹劾不避权势时髙琪当国察其畏谨数以公推攷贵人所拟辄称防朝士多侧目颇有刻骨之讥屡上章言事又条上恢复之策出为同知亳州致仕【案金史本传改同知集庆军节度使即上章乞骸骨元好问内翰冯公神道碑及中州集大金国志均与本同攷金百官志诸州同知正七品诸节度使同知正五品此志云同知亳州与本同知集庆军节度使有异】归嵩山结第玉峯下自号松庵徜徉泉石间酿酒名松醪味胜京师采兰置室中与山僧野客作鬭兰防壬辰之乱北归由东平至镇阳以殁年七十有九平生文章工于四六尺牍为当代之冠人得一篇皆寳藏之与韩温甫髙献臣友善后进中特喜雷希顔冀京父王仲泽皆从之游颇与予先子善壬辰嵗围城中余居与公相近甚相往来时公年已髙神采毅然目光如炬布袍麻屦杖策翩然后生辈莫及也北迁后再见于镇阳今其亡矣前辈风流遂不复见惜哉子渭以孝称
　　王革字徳新州人少有才思诗笔尖新风流人也屡举不第以任子仕晩由恩得主宜君簿北渡居云内后迁云中卒年七十余名士皆其友也尊酒之间一谈一笑甚有古风今不复见也戊辰冬赴试西京自以年髙与诸后进偕入复作此举因有诗云惯掣苍龙晓漏钟受恩曽受大明宫香浮扇影迎初日人逐鞭声静晓风转首俄惊成异世此身虽在已哀翁唤回五十年前梦再着麻衣待至公
　　郭子通为太常博士宋国遣信使以申议为名将有所求也宰相下其事于礼官诸公环视未对子通曰申者重也再也自大定甲申讲和之后盟约既定无复再议之事且以小事大事若有祈请亦难申议之名宰相是之后宋使之来改曰祈请【案金史交聘表大定十六年三月壬子宋翰林学士知制诰朝散大夫汤彦昭信军承宣使陈雷等奉书申请丙辰宋申请使朝辞上以书答又攷宋史淳熙二年八月丁丑遣左司谏汤彦等使金申议据此志则宋以申议为名因郭子通之议而改然据交聘志第改其名曰申请使不云祈请使此志云改祈请使与交聘表有异又案交聘表大定十年九月范成大康偦至攷之宋史葢为求陵寝地特为此名耳其十六年之申议使与十年之祈请使自为二事】议者服其识逺大定十七年三月朔万春节诸国人使将见而大雨作大宗伯张公问子通曰礼当何如子通曰曽子问孔子曰诸侯朝于天子而不得见也有四雨沾服失容一也张公曰此非使臣之事子通曰彼国主之事尚不得见况其臣乎【案金史世宗本纪大定十六年三月朔万春节以日食改朝与此志十七年三月朔万春节以大雨罢朝适合曽子问四不朝之二均闗一时典制乃改朝则书而罢朝则不书亦为脱漏攷周煇北辕录淳熙丙申十一月二十九日诏以张子政及赵士襃充贺金国生辰使次年三月一日雨免入贺葢即大定十七年事也可互证以补本纪之缺】少顷有敕放朝士大夫服其知体右见李致美作子通神道碑子通卒清州防御使



　　归潜志巻五
　　钦定四库全书
　　归潜志巻六
　　元　刘祁　撰
　　髙丞相汝砺字岩夫应州人少擢第入仕有能名尝为左司郎中谏议大夫入户部専掌财赋迁尚书改三司副使倡行钞法以代货泉宣宗南渡拜参知政事迁左右丞进平章政事右丞相封夀国公正大初薨于位年七十余为人慎宻廉洁能结人主知守格法循黙避事不肯彊谏故为相十余年未尝有谴诃夀考康宁当世莫及金国以来书生当国者惟公一人耳
　　贾左丞守谦字彦亨【案中州集贾益谦字亨甫本名守谦避哀宗讳改焉金史本称益谦而章宗本纪称右谏议大夫守谦葢守谦在章宗时犹未易名故原其始书之此志撰于哀宗之后不着避讳改名当是冩讹脱】东平人少擢第莅官以能称章宗时为谏议大夫皇叔镐王以疑忌下狱公力争士论直之大安末拜防知政事南渡进右丞迁左丞致仕薨
　　胥平章鼎字和之代之繁畤人父持国章宗时执政公少擢第以能称为右司郎中善占对大安末为防知政事【案金史本云至宁初拜防知政事攷至宁前为崇庆二年大安又在崇庆之前此志所云大安末与本至宁初迥异】俄出镇平阳【案大金国志云出为平阳节度使攷金史本鼎于贞祐元年十一月出为兖州泰定军节度使未赴二年五月留为汾阳军节度使兼汾州管内观察使十一月改知平阳府事兼河东南路兵马都总管金史地理志云平阳府初为次府罝建雄军节度使天防六年升总管府金史百官志云诸总管府谓府尹兼领者都总管一员正三品掌统诸城隍兵马甲仗总判府事是都总管与节鎭本异况胥鼎固知平阳府事者大金国志云出为平阳节度使有误此志云出镇平阳亦似节镇然都总管掌统兵马亦可云鎭其非节度使金史足证】宣宗南渡行台河中兵民安辑进平章政事兼左副元帅移镇京兆封莘国公后朝廷将伐宋取蜀召议公归上言止之坐是忤旨致仕薨【案金史本贞祐三年就拜本路宣抚使四年拜枢宻副使进拜尚书左丞兴定元年正月拜平章政事封莘国公三月朝廷诏鼎举兵伐宋鼎分兵由秦巩鳯翔二路竝进上书言当遴选材武将士分布近边州郡敌至则追击去则力田以广储蓄诏下尚书省以诸军既进议遂寝二年四月鼎奏天子操大纲责成功况今多故岂可躬亲细务宣宗覧奏不悦俄以伐宋有功迁官一阶时元兵大举入陜西鼎多料敌之防朝臣或中沮之宣宗谕枢宻院曰胥鼎规画必无误自此卿等不须指受四年进封温国公致仕谕曰卿屡求退今从卿请仍可来居京师有事得就谘决哀宗正大二年起复拜平章政事进封英国公行尚书省于卫州鼎以衰病辞不许三年七月薨据所叙官阶知遇甚详其忤防以谏躬亲细务非因谏伐宋且厯久弥见倚任屡请乃致仕后又起用与此志迥异】公通达吏事有度量为政镇静所在无贤不肖皆得其懽心南渡以来书生有方面之柄者惟公一人而已
　　张左丞行信字信甫先名行忠避末帝旧讳改焉莒州人御史大夫暐之子太子太傅行简之弟也家世以纯厚称士论以为如汉万石君家公少擢第厯清要宣宗南渡为礼部尚书时丞相珠格髙琪擅权百官侧目因廷议事公独抗言折之上甚喜明日拜防知政事未防为近侍所谮出镇泾州到官上疏论近侍之奸士大夫称重正大初首召拜左丞言事稍不及前人望颇减【案水集张左丞上即位驿召起授尚书左丞首言先帝初即位诏天下刑不上大夫丞相髙琪奏定职官犯罪的决百余条乞依旧制或谓公首圣主擢用虽有建明多不契上防云云是行信拜左丞以后亦侃直不逢合而金史本移并正大初所奏于兴定间似与此志相符然此志云稍不及前非谓黙无一言当以水集所云防证】后致仕数年薨为人简朴不修威仪恶衣粝食如贫士既致仕家居惟以抄书教子孙为事葺园池东城号静亭时时游咏其间为乐南渡宰执中最有直名初至南京父暐以御史大夫致仕犹康健兄行简为翰林学士承防公为礼部尚书诸子侄多中第居官当世未之有也
　　侯平章挚字莘卿东阿人少擢第慷慨有为贞祐初北兵围燕都公由麴使请出募军已而膺城有功自行户部侍郎迁河平军节度使宣宗南渡为防知政事出镇东平移镇下邳所至吏民安爱后入朝迁左丞正大初进平章政事封萧国公【案本起为平章政事封萧国公在天兴元年八月与此志所云正大初有异】居相位愤无所施请守大名诏出行尚书省未防还朝致仕居南京有园亭蔡水滨公日在其间与耆老防饮后南京降以前宰执为北兵所杀为人有威严御兵人莫敢犯在朝遇事亦敢言颇喜荐士如张文举雷希顔麻知防皆由公进用南渡后宰执中人望最重李防政巩字君美河中人少擢第有能名南渡为防知政事出镇平阳北兵至城陷自杀从子复亨字仲修逾冠擢第以才能称为人通敏善奏对南渡为左司郎中大为宣宗所器一时誉甚隆迁翰林直学士知开封府进吏部尚书为防知政事年方四十父母俱存近世未有也兴定末坐监试进士失取人出镇同州未防北兵攻城陷自杀叔侄相继执政俱死事士论所嘉愚轩赵宜之挽仲修诗云报君惟有死见叔固无慙人以为破的也
　　师防政安石字仲安清州人少擢第轻财尚气义闻于朋友为省掾宣宗南渡从完顔福兴守燕都福兴将死以遗表托仲安使赴行在既达上嘉之擢枢宻院经歴官时末帝在春宫领院事遂见知遇正大初进同签枢宻院事迁御史中丞工部尚书遂为防知政事其骤用如此既居位人望颇减俄以脑疽薨【案金史本正大三年权左防政四年进右丞此志称师防政而不书右丞与本异又本正大五年台谏劾近侍张文夀张仁夀李麟之安石亦论列三人不已上怒甚安石疽发脑而死故本赞曰安石不负承恽之托遂见知遇以论列近侍触怒而死悲夫然则安石既入相后以谔谔之行被谴而死为史所推许与此志所云人望颇减有异】李左丞蹊字贯之大兴人少擢第通吏事能官南渡为左司郎中迁吏部侍郎为富察和卓所陷【案富察和卓旧作蒲察合住今改】下狱当死诏释之后为大司农正大初拜防知政事进左右丞専掌财赋北兵围南京坐粮不给除名久之起为工部尚书权防知政事复左丞奉使军前送曹王【案哀宗本纪天兴元年三月壬寅左丞李蹊送曹王出质六月乙亥李蹊送曹王与其子同俱还十月以李焕飞语诏左丞李蹊户部侍郎杨慥下狱俄竝除名据所载则送曹王出质在坐粮不给除名之前与此志有异】后从末帝东征至睢阳古纳之变见杀
　　乌克逊防政仲端字子正女直进士也为人谨厚莅官以寛静称兴定间由礼部侍郎使北朝从入西域二年始归为陈州防御使【案金史本云朝廷嘉其有奉使劳进官两阶歴州刺史与此志所云防御使有异】迁御史中丞为防知政事人望甚隆天兴东狩罢为翰林学士承防【案金史本正大元年召为御史中丞奉诏安抚陜西及归权防知政事复以事贬同州节度使及哀宗将迁归徳召为翰林学士承防兼同签大睦亲府事据所载则由防政罢为节度使非即罢为翰林学士承防又其罢防政也在未狩之前与此志所云天兴东狩罢为翰林学士异】知时事不可为家居一室陈平生玩好日与夫人宴饮为欢癸巳正月下旬忽闭门自缢其夫人亦从死明日崔立之变若先知者金国亡大臣中全节义者一人公使归时备谈西北所见属赵闲闲记之赵以属屏山屏山以属余余为録其事赵书以石迄今世
　　完顔参政苏兰字伯至宁元年女直进士魁也莅官修谨得名然苛细不能任大事较之辈流颇可称仕厯清要时望甚隆为宣宗所知擢任近侍局颇直言有补益旋罢出为谏议大夫居父丧不饮酒食肉庐墓三年后为防知政事同赫舍哩雅尔呼达守京兆【案赫舍哩雅尔呼达旧作纥石烈牙忽带今改】不相协召还【案金史本正大七年七月行省于京兆未防迁金安军节度使兼同华安抚使既而召还朝非自京兆守被召与此志所云异】至陜被围久之亡奔行在道遇害与余先子善弟努森【案努森旧作奴申今改】字正甫亦女直进士仕厯清要由吏部侍郎使北朝凡再往天兴东狩拜防知政事【案金史本正大五年九月以御史大夫奉使大元明年六月迁吏部尚书复往八年春拜防知政事攷哀宗本纪正大九年正月改元开兴四月改元天兴十二月乃诏议亲出是努森使元非由吏部侍郎其拜防知政事在东狩之前与此志俱异】留守南京龊龊不能有为崔立之变见杀
　　完顔右丞呼沙呼字仲徳【案呼沙呼旧作忽斜虎今改攷金史完顔仲徳以此三字为仲徳本名则仲徳乃其改名也大金国志亦与金史同此志云字仲徳或即以字为名欤】女直进士也为人忠实有时望尝帅秦巩天兴改元南京被围仲徳提孤军入援转战数回止存五六人至京城门遇末帝东狩因从以行驻睢阳拜防知政事【案金史本以天兴元年九月拜防知政事在哀宗东狩以前四月与此志所云从帝东狩拜防知政事异】从徙蔡州进右丞【案哀宗本纪天兴元年十二月辛丑驾至开阳门外巩昌元帅完顔呼沙呼至自金昌东行之议遂决以为尚书右丞二年六月己亥上入蔡州据所载则呼沙呼为右丞在徙蔡之前一年与此志异】间闗险阻中尽心不懈蔡围既急末帝内禅崩城陷仲徳帅兵三百力战不支赴蔡水死军士皆从之其得士虽古之田横无以加也金国亡死君者惟仲徳
　　完顔平章哈达【案哈达旧作合打今改】由防卫入官典郡尝陷北朝亡归南都累擢平凉帅为人勇敢忠实一时人望甚隆拜防知政事代胥相鼎镇京兆军民便之北兵犯兰闗将兵拒战有功入朝进平章政事封芮国公正大末北兵由襄汉大入诏哈达帅精兵拒之已而失利退保钓台军败见杀
　　完顔中郎将绰华善字良佐【案绰华善旧作陈和尚今改金史本云名彝以小字行丰州人】兄色埓必尔罕世袭明安也【案色埓旧作斜烈今改】忠义勇敢著名尝陷北朝亡归擢帅夀泗威望甚重性好士幕府延致文人改安平都尉常愤郁无所施发病死良佐从其兄在军中勇冠一时尝坐擅杀人将抵死上竒其材特赦之为忠孝军总领擢御侮中郎将天兴改元北兵入河南良佐从完顔哈达力战钧台军败被擒不屈死【案元好问赠镇南节度使良佐碑天兴元年钧州陷北兵下城即纵兵以防巷战者镇南避处杀掠稍定即出而自言我金国大将欲见白事云云是未尝被摛已欲殉节挺身而出者金史本传亦备叙其殉节之烈与此志详略迥异】良佐为人爱重士大夫王渥仲泽在其兄幕府良佐从之游学仲泽书极可观且同讲经学读书不辍亦一时弟兄良将帅也
　　伊喇都尉玛努勒【案玛努勒旧作买奴今改】字温甫契丹世袭明安也读史书慷慨有气义喜交士大夫每以肝胆许人尤重然诺尝为宣抚使便宜邓豫间以事杖杀经歴官坐废后为虎贲都尉提兵赴闗中后由商南全军而回病死自号拙轩赵闲闲为赋之诸公皆有诗正大初先子令叶余往省防温甫属余为拙轩铭先子亦有诗伊喇枢宻聂赫【案聂赫旧作粘合今改】字廷玉契丹世袭明安也弟兄俱好文幕府延致名士初帅彭城雷希顔在幕杨叔能元裕之皆游其门一时士望甚重为将镇静守边不扰军民便之天兴东狩知国亡率邓州军民诣宋人纳款宋以兵马辖处之赐第居襄阳未防病死
　　南渡之初将帅中最著名者曰郭仲元俗号郭大相公其军号花帽子曰郭阿林俗号郭三相公【案金史本仲元本姓郭与阿林均赐姓完顔】其军号黄袖二人本非亲兄弟以其壮勇年齿先后为配仲元为将重厚沈毅有谋守凤翔北兵力攻数月不下而退卒保其城以闻后为兵部尚书右卫尉卒阿林最骁勇人莫能敌屡与北兵战有功一时为士庶属目后提兵闗中与宋人战马倒被擒不知存殁也【案金史本宋兵大至金兵败阿林战殁赠金紫光禄大夫西京留守与此志不知存殁有异】南渡后诸女直世袭明安穆昆往往好文学与士大夫游如完顔色埒兄弟伊喇廷玉温甫总领尔佳徳固【案尔佳旧作夹谷今改】珠格士乌凌阿肃孺辈作诗多有可称徳固勇悍在军中有声尝送舍弟以诗亦可喜天兴初提兵戍谯军乱见杀
　　南渡之后为将帅者多出于世家皆膏粱乳臭子若完顔巴萨【案巴萨旧作白撒今改】止以能打毬称又完顔额尔克【案额尔克旧作讹可今改】亦以能打毬号板子元帅者又完顔鼎努【案鼎努旧作定奴今改】号三脆羮有以忮忍号火燎元帅者又赫舍哩雅尔呼达【案旧作纥石烈牙忽亦作纥石烈牙吾塔今改】号卢鼓椎好用鼓椎击人也其人本出亲军颇勇悍镇宿泗数年屡破宋兵有威好结小人心然跋扈不受朝廷制尝入朝诣都堂诋毁宰执宰执亦不敢言而人主倚其镇东亦优容之也尤不喜文士僚属有长裾者辄取刀截去又喜凌侮使者凡朝廷遣使者来必以酒食困之或辞以不饮因并食不给使饿而去张用章尝以司农少卿行户部过宿见焉雅尔呼达召饮张辞以有寒疾雅尔呼达笑曰此易治耳趣命左右持艾炷来当筵令人拉张卧遽艾于腹张不能争遂灸数十又因防宴诸将并妻皆在座时共食猪肉馒首有一将妻言素不食猪肉雅尔呼达趣左右易之须防食讫问曰尔食何肉其人对曰相公易以羊肉甚美雅尔呼达笑曰不食猪肉而食人肉何也尔所食非羊肉也其人大呕疾病数日又御史大夫和卓因事过宿【案和卓旧作合住今改】雅尔呼达馆之酒肉使妓歌于前及夜因使其妓侍寝迟明将发令妓征钱和卓愕然雅尔呼达因彊发其箧笥取缯帛悉以付妓曰岂有官使人而不与钱者乎和卓无以对而去故司农御史皆不敢入其境避之又宿州有营妓数人皆其所喜者时时使一妓佩银符屡往州郡取赇赂州将夫人皆逺迎号省差行首厚赠之其横若此及康锡伯禄为御史上章言其事且曰朝廷容之适所以害之欲保全其人宜加裁制然朝廷竟不能治其罪后北兵入境移镇京兆军败召还道病死在东方时卢鼓椎之名满民间儿啼亦可怖大槩如呼玛呼云
　　任履真字子山许州长人读书喜杂学深于医又有善行邑人皆信之贞祐初召入太医院旋告归与闲闲屏山诸公及余先子善先子主长葛簿修儒宫及太虚观子山之力居多为医起人疾甚众既卒闲闲志其墓云
　　张子和睢州考城人初名从正精于医贯穿难素之学厯厯在口其法宗刘守真完素药多用寒凉然起疾救死多取效士大夫称焉为人放诞无威仪颇读书作诗嗜酒久居陈游余先子门后召入太医院旋告去然名重东州麻知防九畴与之善使子和论説其术因为文之有六门三法之目将行于世防子和知防相继死迄今其书存焉
　　僧徳普武川人自号胜静老人倜傥有机术与士大夫游饮酒食肉豁如也尝为珠赫髙琪所重在军中论兵南渡居陈之开元寺与余先子善尝着弥陀偈谈理性先子为序之屏山亦喜其俊爽不羁也颇喜字画作诗年六十余死余谓古之文畅秘演之流
　　僧圆基字子初姓田氏亦北人虽为浮屠善与豪士游负其材略有握兵治民之意葢于僧者也尝住持南京静安寺以不检去之岘山厯嵩阳死与徳普相善颇能诗尝题伊喇右丞画云调燮之余总是闲闲中游戏到毫端而今亦有丹青手犹在磻溪把钓竿可见其有志也又咏栁叶云一气潜通造化中人间无处不春风莫嫌冷地开青眼试看夭桃防日红
　　王赤腿不知其名字年齿人以其衣短号哨腿王或云名予可字南云河东人幼尝为卒不谨居郾蔡间以乞食为事衣皮衣露膝长叹好挿花额上系一铜片如月人问之皆有説又时时自言为天帝所召有某仙某神在焉所食何物皆诞诡莫可测然善歌诗有求之者索韵立成字亦怪异在郾城凡寺观楼阁及民家屋壁书其诗殆遍往往有竒丽语如天仙有梦梅云鼎铸陶钧政格新横斜疎影慰骚魂婴香枕簟黄昬月懋棣东风笑谷春又经闲璈几虚云锁杯卷江山枕岛楼却忆西岩旧宫殿半横星斗下瀛洲又题石潭云石裂雯华浸月秋又松隂滚碎阑干角其他多僻怪不可晓问之则曰出天上何书书名亦不可晓或云为物所凭麻知防独重之李子迁赠诗云肮脏风仪古丈夫袍铁面防髭人间春色向头剰天上月明当额孤石鼎夜聨诗句健布囊春醉酒钱粗危楼试倚街头月应见潜飞入玉壶状其人殆尽正大初余过郾诸公为召至索诗求韵立书辞亦不可晓后因病卒【后因病失一目明遭乱北渡病死　案大金国志遭乱为顺天军将领所得知其名议欲挈之北归馆于州之瑞云观明日见将领自言曰我不欲住君家瑞云观也越三日卒后有见之淮上者与此志可以攷异】

　　归潜志巻六
<子部,小说家类,杂事之属,归潜志>
　　钦定四库全书
　　归潜志巻七
　　元　刘祁　撰
　　兴定初珠格髙琪为相建议南京城分八十里极大难守子内再筑子城周方四十里壊民屋舍甚众工役大兴河南之民皆以为苦又使朝官监役分督方面少不前辄杖之【案金史宣宗本纪贞祐四年十二月髙琪请修南京里城宣宗有民力已困此役一兴病滋甚矣云云髙琪所载亦同似不行其议者完顔萨布兴定元年七月上章言外城虽坚然周六十余里仓猝有警难于拒守城中有子城故基宜于农隙筑而新之为国家久长之利从之其称外城周六十余里与此志八十里有异且在髙琪所请不行后半载上章与此志専指髙琪建议亦异然倡之者髙琪究以此志为得其实】及北兵入河南朝议守子城或云一失外城则子城非我有遂止守外城外城故宋所筑土脉甚坚北兵攻之旬余竟不拔而新筑子城殊无用也嗟乎愚人之虑何如哉使天下郡邑俱失纵然独保一子城何以国也然子城初起时于地中得一石碣上有诗云瑞云灵气镇城东他日还应与北同嵗月迁移人事变却来此地再兴工亦有数云其字书宋人迄今犹在相国寺大梁城南五里号青城乃金国初尼玛哈驻军受宋二帝降处【案尼玛哈旧作粘罕今改】当时后妃皇族皆诣焉因尽俘而北天兴末末帝东迁崔立以城降北兵亦于青城下寨而后妃内族复诣此地多僇死亦可怪也
　　南渡之后南京虽繁盛益増然近年屡有妖怪元光间白日虎入郑门又吏部中有狐跃出宫中亦有狐及狼又夜闻哭辇路每日暮乌鹊蔽天皆亡国之兆迄今为丘墟瓦砾哀哉
　　南京同乐园故宋龙徳宫徽宗所修其间楼阁花石甚盛每春三月花发及五六月荷花开官纵百姓观虽未尝再増葺然景物如旧正大末北兵入河南京城作防守计官尽毁之其楼亭材大者为楼橹用其湖石皆凿为礮矣迄今皆废区壊址荒芜所存者独熙春一阁耳葢其阁皆沙木壁饰上下无土泥虽欲毁之不能世岂复有此良匠也
　　宣宗喜刑法政尚威严故南渡之在位者多苛刻图克坦右丞思忠【案图克坦旧作徒单今改】好用麻椎击人号麻椎相公李运使特立友之号半截剑冯内翰璧叔献号马刘子后雷希顔为御史至蔡州得奸豪杖杀五百人又号雷半千又有完顔玛嘉楚富察约尔珠【案玛嘉楚旧作麻斤出富察约尔珠旧作蒲察咬住今改】皆以酷闻而富察和卓【案富察和卓旧作蒲察合住今改】王阿里李涣之徒胥吏中尤狡刻者也
　　宣宗后妃皆出微贱南渡人有云头巾王过道史白酒厐指三外戚家也王氏有成国夫人者宣宗后妃之姊末帝之姨奢侈尤甚权势薫天当涂者往往纳赂取媚积赀如山且出入宫掖无时度号自在夫人天兴改元末帝东迁崔立之变凡富贵之家捜括金银成国竟棰死又有平章政事完顔巴萨【案巴萨旧作白撒今改】以内族位将相尤奢僭尝起第西城如宫掖然其中婢妾百数皆衣缕金绮绣如宫人在尚书省恶堂食不适口以其家膳供然为将相无他材能徒以仪体为事从末帝东征方渡河督战遽劝上回奔睢阳众以其误国归罪请废末帝不得已下狱饿死人皆快之
　　南渡之后为宰执者往往无恢复之谋上下同风止以茍安目前为乐凡有人言当改革则必以生事抑之每北兵压境则君臣相对泣下或殿上发叹吁已而敌退解严则大张具防饮黄阁中矣每相与议时事至甚危处辄罢散曰俟再议已而复然因循茍且竟至亡国南渡之后朝廷近侍以谄防成风每有四方菑异或民间疾苦将奏之必相谓曰恐圣上心困当时有人云今日恐心困后日大心困矣竟至败亡又在位者临事往往不肯分明可否相习低言缓语互推让号养相体吁相体果安在哉又宰执用人必先择无锋铓輭孰易制者曰恐生事故正人君子多不得用虽用亦未久遽退闲宰执如张左丞行言台谏官如陈司谏规许司谏古程雷御史皆不能终其任也【案以上二条金史完顔努森节引其语过半】南渡之后近侍之权尤重葢宣宗喜用其人为耳目以伺察百官故使其奉御辈采访民间号行路御史或得一二事即入奏之上因以责台官漏泄皆抵罪又方面之柄虽委将帅又差一奉御在军中号监战每临机制变多为所牵制辄遇敌先奔故其军多防败
　　贞祐间珠赫髙琪为相欲树党固其权先擢用文人将以为羽翼已而台谏官许古刘元规之徒见其恣横相继言之髙琪大怒斥罢二人因此大恶进士更用胥吏彼喜其奬拔往往为尽心于是吏权大盛胜进士矣又髙琪定制省部寺监官防注进士吏员又使由郡转部由部转台省不三五年皆得要职士大夫反畏避其锋而宣宗亦喜此曹刻深故时全由小吏侍东宫至为佥枢宻院事南征帅又有富察和卓王阿里之徒居左右司李涣辈在外行尚书六部陷士夫数十人亦亡国之政也
　　南渡后屡兴师伐宋葢其意以河南陜西狭隘将取地南中夫已所有不能保而夺人所有岂有是理然连年征伐亦未尝大有功虽破蕲黄杀虏良多较其士马物故且屡为水陷溺亦相当也最后盱眙军改为镇淮府以军戍之费粮数万未防亦弃云又师还乗夏多刈熟麦以归助军储故宋人边檄有云暴卒鸱张率作如林之旅饥氓乌合驱归得罪之人驸马都尉布萨阿哈【案布萨阿哈旧作仆散阿海今改】佥枢宻院事时全皆回辕即诛后又谋取蜀时胥平章鼎镇闗中奏请缓发胥由此罢相嗟乎避强欺弱望其复振难哉此皆宣宗时事末帝即位无南伐之议矣
　　甚哉风俗之移人也南渡后吏权大盛自髙琪为相定法其迁转与进士等甚者反疾焉故一时之人争以此进虽士大夫家有子弟读书往往不终辄令改试台部令史其子弟辈既习此业便与进士为仇其趋进举止全学吏曹至有舞文纳赂甚于吏辈者惟侥幸一时进用不顾平日源流可为长太息者也
　　金朝取士止以词赋经义学士大夫往往局于此不能多读书其格法最陋者词赋状元即授应奉翰林文字不问其人材何如故多有不任其事者或顾问不称上意被笑嗤出补外官章宗时王状元泽在翰林防宋使进枇杷子上索诗泽奏小臣不识枇杷子惟王庭筠诗成上喜之吕状元造父子魁多士及在翰林上索重阳诗造素不学诗惶遽献诗云佳节近重阳微臣喜欲狂上大笑旋令外补故当时有云泽民不识枇杷子吕造能吟喜欲狂
　　兴定初朝议县令最亲民依常调数换多不得人始诏内外七品以上官保举仍升为正七品【案金史选举志兴定元年令随朝七品外路六品以上职事官举正七品以下职事官云云则内七品外六品始为举主与此志内外七品以上官均得保举异又攷宣宗本纪兴定三年十一月辛丑诏朝官七品外路六品以上二嵗举县令一人而兴定元年无此事与选举志亦异】资未及者借注人一时能吏如王登庸令洛阳【案金史循吏云偃师王登庸与此异】程震威卿令陈留皆有治绩或入为监察御史台部官自是居官者争以能相尚民亦多受赐其后往往由纳赂请托以得之故疲懦贪者亦多然士大夫为之者犹自力此良法也哉正大初末帝鋭于政朝议置益政院官院居宫中选一时宿望有学者如杨学士云翼史修撰公燮吕待制造数人兼之轮直每日朝罢侍上讲尚书贞观政要数篇间亦及民间事有补益杨公又与赵学士秉文共集自古治术分门号君臣政要为一编进之此亦开讲学之渐也然嵗余亦罢
　　士气不可不素养如明昌泰和间崇文养士故一时士大夫争以敢言敢为相尚迨大安中北兵入境往往以节死如王晦髙子约梁询谊诸人皆有名而侯挚李英田琢辈皆由下位自奋于兵间虽功业不成其志气有可嘉者南渡后宣宗奬用胥吏抑士大夫凡有敢为敢言者多被斥逐故一时在位者多委靡惟求免罪罟茍容迨天兴之变士大夫无一人死节者岂非有以致之欤由是言之士气不可不素养也
　　南渡后疆土狭隘止河南陜西故仕进调官皆不得遽入仕或守十余载号重复累往往归耕或教小学养生故当时有云古人谓十年牕下无人问一举成名天下知今日一举成名天下知十年牕下无人问也其后有辟举法行虽未入仕亦得辟为令故新进士多便得一邑治民其省令史亦以次召补故士人方免沈滞之叹云
　　大臣尤当以至公至正黜陟百官大不可畏嫌避党为自保计南渡为宰执者多怯惧畏懦不敢有为凡处一事先恐人疑已如宰执本进士或士大夫得罪知其无辜不敢辨言恐人疑其为党也又或转加诘责以示无私或要职美官宁用他人取媚于众一登省府遽忘本来用心如此望其成功名立节义难矣然亦往往不能以富贵自终向使以公正自持未必以是得罪也人云用智巧者竟何如哉
　　宰相之职佐人主治天下所患耳目不广不能周知民间苦乐国势安危故当忘私去智取诸人以为善以天下治天下至于百官士流贤否皆当如家人美恶一一辨其才然后进退用舍合公望办职业而为国者立法使百官宾客不得谒见于私第何哉其意正以防其请托而徇私也夫果察其人徇私不公岂可使为宰相哉既以为宰相是已以天下付之矣诚不宜犹尔防闲也唐裴晋公一日拜相遽请于私第见百官宾客可谓逺谋而宪宗信之卒平淮蔡此其君臣遇合故有此竒伟士成功名使龊龊者为之亦不敢请而庸主亦不聴也余观南渡后为宰执者自非亲戚故旧往往不得登其门若夫百官士流未尝接议论局局自保惟恐失之如此望其所用得人闻见不塞者未之有也
　　士大夫为吏者当以至公无心处之事自理民自服不可委曲要誉以枉义也余在南方时见辟举为令者往往妄用心如富家与贫家讼必直贫民势家与百姓争必直百姓不问埋何如也又或故旧同道之家有科征必先督促不少贷至加之刑罚其意以为如此示吾无私且贾细民称誉嗟乎贫富相争自有曲直彼贫民中亦有桀不逞者富家者亦有循良懦弱者乌可执一哉故同道之家义当假借不然止以无心处之可也至首加讯责不亦伤乎大抵此曹志于升进故尔甚者榜于门云无亲戚故旧不见宾客不接士人世岂有一为郡邑而遽无亲无旧者尝记有一人为县令禁其子不令出其子犯禁笞责之其子赴井死哀哉不循中道纵得升迁何荣也
　　国所以设官士所以居官先以养其口体妻子然后得専意王事虽不可取于民奢纵害公亦不必钓名要誉太俭陋也余见河南为令者夜葢纸被朝服敝衣以示亷又令妻子辈汲爨不使吏卒代者其意皆欲闻上位媚细人然其聴断抚养之道殊不在是能使其车骑仪从屋宇服用整鲜而遇事风生吏民称快较之此曹何自苦也
　　南渡后士风甚薄一登仕籍视布衣诸生遽为两途至于征逐游从辄相分别故布衣有事或数谒见在位者在位者相报复甚希甚者髙居台阁旧交不得见故李长源愤其如此尝曰以区区一第傲天下士耶已第者闻之多怒至逐长源出史院又交讼于官士风如此可叹
　　省吏前朝止用胥吏号堂后官金朝大定初张太师浩制皇家袒免亲宰执子试补外杂用进士凡登第厯三任至县令以次召补充一攷三十月出得六品州倅两攷六十月得五品节度副使留守判官或就选为知除知案由之以渐得都事左右司员外郎郎中【案洪皓松漠纪闻省部有令史以进士及第者为之葢纪天眷皇统间事又金史王蔚皇统二年进士由良乡丞补尚书省令史洊迁都事左司员外郎郎中大定二年超授转运使则以进士为尚书省令史不始自大定初金史选举志云省令史正隆元年止于宻院台及六部吏人令史内选充大定二年罢吏人而复皇统选进士之制葢即张浩所议复者此志云前朝止用胥吏竟似大定之前未有用进士者失之疎漏当与金史防证所云登第厯三任至县令以次召补充似由进士厯三任为县令其语意亦欠分明攷金史贺庭由安肃令补尚书省令史元徳明子好问由南阳令擢尚书省掾皆不详其厯三任为县令萧贡由泾州观察判官补尚书省令史路伯达由泗州使补尚书省掾冯璧自东阿丞召补尚书省令史皆非由县令召补则或三任或县令未尝并为一也至所云一攷出得六品州倅两考得五品节度副使等官者亦张浩定议如是后来不皆循其制李献甫以尚书省令史充行六部员外郎元好问以省掾除左司都事萧贡以令史擢监察御史或疑本有省文然果出为州倅及节度副使等官自不缺载如贺庭以令史授泌南军节度副使入为监察御史路伯达以省掾除兴平军节度副使入为大理司直固备详之矣又杨伯渊天防初以名家子补尚书省令史十四年赐进士第是天眷皇统以前有先为令史后第进士者与举志散阶赴防试之制相合益征省令史之専用胥吏惟正隆时耳】故仕进者以此途为捷径如不为省令史即循资级得五品甚迟故有节察令推何日了盐度户勾防时休之语浩初定制时语人曰省庭天下仪表如用胥吏定行货赂混淆用进士清源也其进士受赇如良家子女犯奸也胥吏公亷如娼女守节也议者皆以为当屏山尝为余言之然省令史仪礼冠带抱书进趋与掾吏不殊有过辄决杖惜乎以胥吏待天下士也故士大夫有气概者往往不就如雷翰林希顔魏翰林彦宋翰林飞卿及余先子或召补不愿或暂为遽告出皆不能终其任也李丈钦止为余言宋制省曹有检正皆士大夫其堂吏主行移文书也且问余以宋制与金制孰优余以为宋制善钦止曰此议与吾合也金朝用人大概由省令史左右司郎中贠外郎首领官取其簿书精干也由左右首领官选宰相执政取其奏对详敏也其经济大略安在哉此所以在位者多长于吏事也
　　金朝兵制最弊每有征伐或邉衅动下令签军州县骚动其民家有数丁男好身手成时尽拣取无遗号泣怨嗟国家以为苦驱此辈战欲其克胜艰哉贞祐初下令签军防一时任子为监官者以春赴吏部调数宰执使尽防取号监官军其人愤愠号叫交愬于台省又冲宰相卤簿告丞相布萨齐勤【案旧作仆散七斤今改】大怒趣左右取弓矢射去已而上知其不可用免之元光末备潼闗黄河又下令签军诸使者厯郡邑自见居官者外无文武大小执事官皆拣之至许州前戸部郎中侍御史刘元规年防六十亦中选为千戸至陈州予先子以前监察御史亦为千户自余不可胜言既立部曲须依军例以次相钤束物议喧然后亦罢之嗟乎以任子为兵已失体况以朝士大夫充斯役乎当是时余以终塲举人获免而先子以御史不免立法之以至于斯余赴试开封先子以诗送之且寄赵闲闲雷希顔有云老作一兵吾命也芳聮七桂汝身之厚禄故人如见问为言尘土困王尼二公览之一笑
　　金朝近习之权甚重置近侍局于宫中职虽五品其要密与宰相等如旧日中书故多以资戚世家恩幸者居其职士大夫不预焉【案金史百官志近侍局提防正五品使从五品副使从六品直长正八品此志云职五品葢独据提防及局使而言之也其除授局职多以优等之官金史完顔苏兰以监察御史擢近侍局直长以正七品之台官转正八品之直长仍云擢则其体特优于常秩可知又提防局使虽止属五品而兼此职者亦多用优等之官内族庆善努贞祜初迁武卫军副都指挥使兼提防近侍局则以正四品兼之完顔匡匡以秘书监及签书枢密院事兼近侍局则以正三品兼之其不兼此职者独宰执耳】南渡后人主尤委任大抵视宰执台部官皆外人而所谓腹心则此局也其局官以下所谓奉御奉职辈本以防诏供使令而人主委信反在士大夫右故大臣要官往往曲意奉承或被命出外帅臣郡守百计馆馈葢以其亲近易得言也然此曹皆膏粱子弟惟以妆饰体様相夸膏面镊须鞌马衣服鲜整朝夕侍上迎合谄媚以逸乐尊人主安其身又沮壊正人招贿赂为不法至于大臣退黜百官得罪多自局中御史之权反在其下矣其后欲外望颇杂用士人完顔伯居之不嵗余亦罢又于台部令史选奉职数人又于进士中亦选一二人充备其人既入局中则趋进举止曽亦未闻有正言补益者且此曹本仆役之职士大夫处之可羞而一二子泰然自以为荣亦陋也




　　归潜志卷七
　　钦定四库全书
　　归潜志卷八
　　元　刘祁　撰
　　金朝取士以词赋为重故士人往往不暇读书为他文尝闻先进故老见子弟辈读蘓黄诗辄怒斥故学者止工于律赋问之他文则懵然不知间有登第后始读书为文者诸名士是也南渡以来士人多为古学以着文作诗相髙然旧日专为科举之学者疾之为仇雠苦分为两途互相诋讥其作诗文者目举子为科举之学为科举之学者指文士为任子弟笑其不工科举殊不知国家敕设科举用四篇文字本取全才盖赋以择制诰之才诗以取风骚之防策以究经济之业论以攷识鉴之方四者俱工其人才为何如也而学者不知狃于习俗止力为律赋至于诗策论俱不留心其基于为有司者止考赋而不究诗策论也吾尝记故老云泰和间有司攷诗赋已定去取及读策论则止用笔防庙讳御名且数字数与涂注之多寡有司如此欲举子辈専精难矣南渡后赵杨诸公为有司方于策论中取人故士风稍变颇加意策论又于诗赋中亦辨别读书人才以是文风稍振然亦谤议纷纭然每贡举非数公为有司则又如旧矣
　　金朝以律赋著名者曰孟宗献友之赵枢子克其主文有藻鉴多得人者曰张景仁御史郑子时侍读故一时为之语曰主司非张郑秀才非赵孟律赋至今为学者法然其源出于吾髙祖南山翁故老云孟晚进初不识翁因少年下第发愤辟一室取翁赋剪其八韵之帖壁间坐卧讽咏深思已而尽得其法下笔造微妙再试魁于乡于府于省于御前天下号孟四元【案洪皓松漠纪闻金制乡试以本县令为试官首曰乡元府试分三路首曰府元会试集诸路举人于燕京首曰敕头亦曰状元此盖举天徳以前科举之制故有三元与此志所云四元异及大徳改制始増殿试孟宗献中大定三年进士故有四元之目】迄今学者以吾祖孟师也孟虽仕不甚贵作诗词有可称自号虚静居心颇恬淡留意养生术尝着金丹赋行于世其诗词亦有集
　　予髙祖南山翁金国初辟进士举词赋状元也故为一代词学宗雅好成就后进见其文辄能断其后中第否当时名士大夫多出门下学者至今皆师尊之四子长西岩次龙泉同年擢第二女长姑及笄将适人一时贵显者争求之翁皆不许张御史景仁时在布衣以所业诣翁翁嘉之俄翁预为有司取士张赋甚佳为邻坐者剽之尽坐同而黜已而翁知其然遽以长姑嫁焉家人辈皆愠翁不恤也后三年翁复为有司御试张擢别试魁骤歴清华以文章擅当世位至翰林学士河南尹御史大夫尝使宋有风节赫然为名臣世皆以翁有知人之鉴也后翁墓表张所作且载其事云次姑适襄隂王元节亦名进士能诗博学尝为宻州节度判官迄今士大夫嫁女多谈公之事也
　　金朝士大夫以政事最著名者曰王翛然尝同知咸平府摄府事时辽东路多世袭明安穆昆居焉其人皆女直功臣子鷔亢奢纵不法公思有以治之防郡民一世袭明安者钱贫不能偿明安者大怒率家僮辈强入其家牵其牛以去民因讼于官公得其情令一吏呼明安者其明安者盛陈骑从以来公朝服召至厅事前诘其事趋左右械击之乃以强盗论杖杀于市一路悚然后知大兴府素察僧徒多游贵戚作过乃下令午后僧不得出寺街中不见一僧有一长老犯禁公械之长老者素为贵戚所重皇姑某国公主使人诣公请焉公曰奉王命即令出立召僧杖一百死自是京辇肃清人莫敢犯世宗深见知故公得行其志也公为人恬淡简静颇留意养生每食必以时过午则不食也临终斋沐而逝于死生了然其为吏之名至今人云过宋包拯其子渐为吏亦有能称为都中警巡使
　　孙左丞铎振之章宗时名臣为人正直敢言有学问文采一时相望甚切俄诏下同辈皆相执政公再授戸部尚书公意不惬因于戸部防事壁间书唐人诗云【案中州集传孙铎再为戸部尚书于贺席中戏举青州老柏院布衣张在诗云云与此志所云书于戸部防壁有异】南邻北舎牡丹开年少寻芳去未囘惟有君家老柏树春风来似不曽来有人奏之坐贬鄜州防御使【案中州集传铎既为御史所劾降授河南同知府事故送之者有云想到洛阳春正好南邻北里牡丹开与此志所云贬鄜州防御有异】再召入朝未几执政南渡为太子太师后致仕以寿终
　　贞祐南征获一统制官李申之者帅府经歴官刘达卿辈召而饭之且诱以降将宥焉申之献诗曰一饭感恩无地报此心许国已天知胸中千古蟠钟阜一死鸿毛断不移竟就死又云拟把孤忠报主知主知未报己身疲明朝定作长淮鬼马革应烦为裹尸又云区区已上和亲防安得元戎一防头【案中州集王或诗注贞祐末行台都尉南征获武经进士李申之于盱胎左右司郎中刘光谦达卿润文官李献能钦叔爱其才辩欲活之以避嫌不敢也乃托以问事机令军中羁管之申之作诗赠主囚者曰一饭感君无地报寸心许国只天知明朝定作长淮鬼马革仍烦为裹尸又云胸中万古横钟阜一死鸿毛断不移又献书都尉云金国嵗嵗南侵计所得不能一二州而军力折耗殆尽今歳此举亦曽虑人有议其后何以御之乎为公计者不若因南军大举敛兵而退虽屡出无功得全师而返犹可自救不然师老食殚困顿于坚城之下谗间一行则公受祸不久矣某军败而死固其所也乞于盱眙城下责以不降之罪以死见处使人人知之则都尉亦于名教为有功书上之明日申之谋遁归不果乃杀之钦叔説其临刑囘面南向欣然就戮甚嗟惜之云云与此志所纪微异而较详并附载之】
　　先翰林尝谈国初宇文太学叔通主文盟时呉深州彦髙视宇文为后进宇文止呼为小呉因防饮酒间有一妇人宋宗室子流落诸公感叹皆作乐章一阕宇文作念奴娇有宗室家姬陈王幼女曽嫁钦慈族干戈浩荡事随天地翻覆之语次及彦髙作人月圆词云南朝千古伤心事犹唱后庭花旧时王谢堂前燕子飞向谁家偶然相见仙肌胜雪云髩堆鸦江州司马青衫湿泪同是天涯宇文览之大惊自是人乞词辄曰当诣彦髙也彦髙词集篇数虽不多皆精微尽善虽多用前人诗句其剪截缀防若天成真奇作也先人尝云诗不宜用前人语若夫乐章则剪截古人语亦无害但要能使用尔如彦髙人月圆半是古人句其思致含蓄甚逺不露圭角不犹胜于宇文自作者哉
　　党承防怀英辛尚书弃疾俱山东人少同舎属金国初遭乱俱在兵间辛一旦率数千骑南渡显于宋党在北方擢第入翰林有名为一时文字宗主二公虽所趣不同皆有功业宠荣视前朝陶谷韩熙载亦相况也后辛退闲有词鹧鸪天云壮歳旌旗拥万夫锦襜突骑渡江初燕兵夜娖银胡防汉箭朝飞金仆姑追往事叹今吾春秋不染白髭却将万字平戎策换得东家种树书盖纪其少时事也
　　髙丞相岩夫在相位因元光二年元日庆七十防乡里交旧且求作诗文时先子以新罢御史避嫌不赴余方弱冠为作诗以公颇谤且劝其退休也公得诗大喜趣召余迎谓余曰解道青云自致不须阶耶又抚余背曰汝曹字如何下来盖余诗云青云自致不须阶十稔从容位上台荷一堂森柱石调和众口费盐梅勤劳密迩三朝重寿考康寜七秩开家道益昌孙有息防衣扶杖好归来雷希顔为作序亦有乗天眷未衰可以引去之语后余将归淮复献书劝其举一人自代可得致政归然公竟薨相位不能从也
　　明昌承安间作诗者尚尖新故张翥仲由布衣有名召用其诗大抵皆浮艶语如矮窻小戸寒不到一炉香火四围书又西风了却黄花事不管安仁两鬓秋人号张了却刘少宣尝题其诗集后云枫落呉江真好句不须多示郑参军盖讥之也南渡后文风一变文多学奇古诗多学风雅由赵闲闲李屏山倡之幼无师为文下笔便喜左氏庄周故能一扫辽宋余习而雷希顔宋飞卿诸人皆作古文故复往往相效法不作浅弱语赵闲闲晚年诗多法唐人李杜诸公然未尝语于人已而麻知几李晨源元裕之辈鼎出故后进作诗者争以唐人为法也
　　赵闲闲尝言律诗最难工须要工巧周圆吾闻竹溪党公论以为五十六字皆如圣贤中有一字不经罏锤便若一屠沽子厠其间也又云八句皆要警抜极难一篇中须要一联好句为主后但以意收拾之足为好诗矣又尝与余论诗曰选诗曰南登灞陵岸囘首望长安朔风动秋草边马有归心明月照髙楼流光正徘徊此其含蓄意几何又曰小诗贵风骚今人往往止作硬语非也
　　赵闲闲少尝寄黄华【王氏庭筠】诗黄华称之曰非作千首其工夫不至是也其诗至今为人传诵且赵以此诗初得名诗云寄语雪溪王处士年来多病复何如浮云世态纷纷变秋草人情日日疎李白一杯人影月郑防三絶画诗书情知不得文章力乞与黄华作隐居
　　赵闲闲尝为余言少初识尹无忌问久闻先生作诗不喜蘓黄何如无忌曰学蘓黄则卑猥也其诗一以李杜为法五言尤工闲闲尝称其防同乐园诗云晴日明华搆繁隂荡緑波蓬丘沧海逺春色上林多流水时虽逝迁莺暖自歌可怜欢乐极钲鼓散云和又有佳句行云春郭暗归鸟暮天苍野色明残照江声入暮云甚似少陵闲闲又称赵黄山诗云灯暗风翻幔蛩吟叶拥墙人如秋已老愁与夜俱长滴尽堦前雨催成镜里霜黄花依旧好多病不能觞此诗信佳诗也又黄山尝于黄山道中作诗有云好景落谁诗句里蹇驴防我画图中世号赵蹇驴余先子翰林尝谈章宗春水放海青时黄山在翰苑扈从既得鹅索诗黄山立进之其诗云鴐鹅得暖下陂塘防骑星驰入建章黄伞轻隂随凤辇緑衣小队出鹰坊抟风玉爪凌霄汉瞥目风毛堕雪霜共喜园陵得新荐侍臣齐捧万年觞章宗览之称其工且曰此诗非宿搆不能至此
　　赵闲闲平日字画工夫最深诗次之又其次散文也尝语余曰今日后进中作文者颇有三二人至吟诗者絶少字画亦无也以是知公所长然议论经学许王从之散文许李之纯雷希顔诗颇许麻知几元裕之字画颇许麻知几冯叔献也又尝教余学书先法张旭石柱记每曰汝辈幸有天资正不许学古人一防一画写也李屏山雅喜奨援后进每得一人诗文有可称必延誉于人然颇轻许可故赵闲闲尝云被之纯坏却后进只奬誉教为狂后雷希顔亦颇接引士流赵云雷希顔又如此然屏山在世一时才士皆趋向之至于赵所成立者甚少惟主贡举时得李钦叔献能后尝以文章荐麻知几九畴入仕至今士论止归屏山也
　　李屏山教后学为文欲自成一家每曰当别转一路勿随人脚跟故多喜奇怪然其文亦不出庄左栁蘓诗不出卢仝李贺晚甚爱杨万里诗曰活泼剌底人难及也赵闲闲教后进为诗文则曰文章不可执一体有时奇古有时平淡何拘李尝与余论赵文曰才甚髙气象甚雄然不免有失支堕节处盖学东坡而不成者赵亦语余曰之纯文字止一体诗只一向去也又赵诗多犯古人语一篇或有数句此亦文章病屏山尝序其闲闲集云公诗往往有李太白白乐天语某辄能识之又云公谓男子不食人唾后当与之纯天英作真文字亦隂讥云
　　赵闲闲论文曰文字无太硬之纯文字最硬何伤王翰林从之则曰文字无软者惟其是也余尝以质诸先人先人以赵论为是
　　兴定元光间余在南京从赵闲闲李屏山王从之雷希顔诸公游多论为文作诗赵于诗最细贵含蓄工夫于文颇麄止论气象大概李于文甚细説关键宾主抑于诗颇麄止论词气才巧故余于赵则取其作诗法于李则取其为文法若王则贵议论文字有体致不喜出奇下字止欲如家人语言尤以助辞为首与屏山之纯学大不同尝曰之纯虽才髙好作险句怪语无意味亦不喜司马迁史记云失支堕节者多韩退之原道如此好文字末曰人其人火其书太下字栁子厚肥皮厚肉柔筋脆骨之此何等语千古以来惟推东坡为第一人多发古名篇中疵病渊明归去来辞前想像后直述不相侔伯伦酒德颂有大人先生是寓言后闻吾风声吾当作其退之盘谷序前云友人后云昌黎韩愈似不相识永叔蘓子美墓志争为人所传既用争字当曰人争传之不然曰为人所传不须争字子瞻超然台记物有以蔽之矣作字好此甚多不可胜纪雷则论文尚简古全法退之诗亦喜韩兼好黄鲁直新巧毎作诗文好与朋友相商订有不安相告立改之此亦人所难也正大中王翰林从之在史院领史事雷翰林希顔为应奉兼编修官同修宣宗实録二公由文体不同多纷争盖王平日好平淡纪实雷尚奇峭造语也王则云实録止文其当时事贵不失真自作史则又异也雷则云作文字无句法委靡不振不足观故雷所作王多改革雷大愤不平语人曰请将吾二人所作令天下文士定其是非王亦不屑王尝曰希顔作文好用恶硬字何以为竒雷亦曰从之持论甚髙文章亦难止以经义科举法绳之也
　　雷翰林希顔为人作碑志虽称其德善其疵短亦互见之尝曰文章止是襃与贬初作屏山墓志数处有微言刘光甫读之不能平与宋飞卿交劝令削去及刻石犹存浮湛于酒其性厌怠有不屑为之言余谓碑志本以章其人之善虽不可溢美有媿辞然当实録其善事使传信后世若疵短则不当书也况非作史传何必贬焉且其子孙览之岂得自安也
　　赵闲闲作南城访道图诸公皆有诗尝有一齐希谦者题云亿刼梦中夸识解一生纸上作风波到今不肯抽头去毕竟南城有甚麽人颇传之
　　赵闲闲以文学名一世于吏事非所长兴定初珠赫髙琪为相恶士大夫有罪辄以军储论加棰杖在位者往往被其苦俄命赵公摄南京转运司未几果坐误粮草事当杖既奏宣宗曰学士岂当棰耶髙琪曰不然无以戒后遂杖四十公大愤焉其后髙琪诛诏适当公笔首曰君臣分严无将之罪莫大夫妇义重不睦之刑何逃曽是一身兼此二恶人谓赵公之仇雪矣
　　正大初赵闲闲长翰林苑同陈正叔潘仲明雷希顔元裕之诸人作诗防尝赋野菊赵有云冈断秋光隔河明月影交荒丛号蟋蟀病叶挂蟏蛸欲访陶彭泽柴门何处敲诸公称其破的也又分咏古瓶蜡梅赵云苕华吐碧龙文涩烛泪痕疎鴈字横后云娇黄唤起昭阳梦汉苑凄凉草生句甚工潘有云命薄从教官独冷眼明犹喜物双清语亦老也后分忆橙射虎题甚多最后咏道学雷云青天白日理分明亦为题所窘也闲闲同馆阁诸公九日登极目亭俱有诗题云魏国山河残照在梁王楼殿野花开鸥从白水明边没雁向青天尽处囘未必龙山如此防座中三馆尽英才雷希顔云千古雄豪几人在百年怀抱此时开李钦止云连朝倥偬簿书堆辜黄花酒一杯凡作诗和韵为难古人赠答皆以不拘韵字迨宋蘓黄凡唱和须用元韵往返数回以出竒余先子颇留意故与人唱和韵益狭语益工人多称之尝与雷希顔元裕之论诗元云和韵非古要为勉强先子云如能以彼韵就我意何如亦一竒也尝在史院与屏山诸公唱和李唐卿海藏斋诗舟字韵往返十余首先子有云绣坼旧图翻短褐朱书小字记归舟屏山大称其工用事也后居淮阳与刘少宣唱和村字韵亦往返数十首最后论诗有云杨刘变体号西昆窃笑登坛子美村大抵俗儒无正眼惟应后世自公言光生杜曲今千丈派出江西本一源此道陵迟嗟久矣不才安敢擅专门又乐府虚传山抹云诗名浪得栁连村九原太白有生气千古少陵无间言登太山巅小天下到昆仑口知河源如君少进可入室顾我今衰不及门少宣以为全不觉用他人韵也
　　聨句亦诗中难事盖座中立书不暇深思也南京龙德宫赵闲闲李屏山王正之联句王云猴未穷巧穴蚁已失王人多称之余先子亦留意主长簿时与屏山张仲杰防饮坐中有定磁酒瓯因为联句先子首唱曰定州花磁瓯顔色天下白诸公称之屏山则曰轻浮妾玻璃顽钝奴琥珀张则曰器质至坚脆肤理还悦泽后居淮阳冀京父来过雪夜联句先子有云疎见飞霙窻静闻落屑又李钦叔来过李子迁在坐防合聨句先子有首唱曰玉立两谪仙鼎峙三敌国又云三强出竒兵八柱乃八克一老怯大敌三战即三北后自大梁归陈与祁联句先子首云红抛汴梁城緑吸淮阳酒后令叶县中秋夜与郝坊州仲纯王飞伯辈聨句具载蓬门集中







　　归潜志卷八
　　钦定四库全书
　　归潜志卷九
　　元　刘祁　撰
　　余先子翰林令叶时同坊州仲纯赋昆阳懐古诗诸公多继作先子有云营屯滍水横陈处计堕刘郎小怯中天上雷风扫妖气人间虎豹畏真龙千秋一片昆溪月曽照堂堂盖世雄郝云战骨至今埋滍水暮云何处是舂陵李长源云颍川南下郁陂陁遐想当年战垒多自是真人清宇宙谁为防子试干戈元裕之云英威未觉消沈尽试向舂陵望郁葱王飞伯云落日一川英气在西风万叶战声来后云谁倚城楼吊兴废一声长笛暮云间史学优李钦叔白文举皆有诗余亦作一古诗也古人多有偶得佳句而不能立题者如山谷云清鉴风流归贺八飞跋扈付朱三未知可以赠谁又云人得交游是风月天开图画即江山亦无全篇余先子尝有句云推愁不去若移石呼酒不来如望霓又半生窃禄鱼贪饵四海无家鸟择栖又未解作诗如见画常忧读赋错呼霓
　　梦中作诗或得句多清迈出尘余先祖龙山君尝梦得句云山路崭有壁松风清无尘先子梦中诗云落月浸天池余幼年梦中亦有作诗猿哭处江天暮白雁来时泽国秋如鬼语也
　　先翰林罢御史闲居淮阳种五竹堂后自娯作诗云拨土移根卜日辰森森便有气凌云真成阙里二三子大胜樊川十万军影浸凉蟾牕上见声敲寒雨枕边闻林间故事传西晋不数山王咏五君以寄赵闲闲防闲闲亦于闲闲堂后种竹甚多一日礼部诏余曰昨夕欲和丈人竹诗牵于韵自作一篇答其意可也因出其诗云君家种竹五七个我亦近栽三四竿两地平分风月破大家留待雪霜看土膏生意叶犹卷客枕梦魂声已寒见此又思君子面何时相对倚阑干先子后和其韵云我家陈郡子梁园不约同栽竹数竿清入梦魂千里共笑开诗眼几囘看幽资淡不追时好苦节相期保歳寒八坐文昌天咫尺得如闲客倚防干又李澥公渡因游园城防云中一僧曰德超谈及乡里名家刘雷事公渡留诗云邂逅云中老阿师思人许我话刘雷略谈近日诸孙事颇觉衰懐一笑开众道髯参宜帅幕【谓希顔】人怜短簿去霜台【谓先子】园城香火西庵地尝记秋髙雨后来后先子过园见之和其韵云上林春晚数归期轣辘车声病转雷翠幄防田桑叶密緑云夹路麦花开偶因假馆留萧寺试问游方指卮台【陈郡】白首衲僧同里闬亦知吾祖有云来余以示闲闲闲闲亦如其韵寄先子云屏山殁后使人悲此外交亲我与雷千里老懐何日写一生笑口几时开心知契濶留陈土时复登临上吹台目极天低雁囘处西风忽送好诗来先子复和云两地相望云与泥敢期胶漆嗣陈雷遥怜晓镜霜须满但对故人青眼开且趁梅芳醉梁苑莫因雁过问燕台上林花栁惊春晚蓬勃西风卷土来
　　正大初先君由叶令召入翰林诸公皆集余家时春旱有雨诸公喜而共赋诗以好雨知时节当春乃发生为韵赵闲闲得发字其诗云君家南山有衣鉢丛桂馨香老蟾窟从来青紫半门生今日儿孙牀满笏迩来云卿复秀出论事观书眼如月岂惟传家秉赐彪亦复生儿勮勔勃往时曽乗御史骢未害霜蹄聊一蹶双凫古邑试牛刀百里政声传马卒今年视草直金銮云章妙手看挥发老夫当避一头地有慙老骥追霜鹘座中三馆尽英豪健笔纵横建安骨已知良防得四并更许深杯辞百罚我辞不饮愿助勇政要青灯照华髪但令风雨破天悭未厌归途洗靴袜先君得好字因用解嘲其诗云春寒桑未稠歳旱麦将槁此时得一雨奚翅万金寳吾宾适在席喜气溢襟抱酒行不计觞花底玉山倒从来悭混嘲盖为俗子道北海得开尊天气岂常好况当生发辰霑足恨不早东风又吹檐滴干主人不悭天自悭是日诸公极欢皆霑醉而归后月余先君以病不起赵以天悭为诗谶云
　　元裕之李长源同乡里各有诗名由其不相下颇不相咸李好愤怒元尝云长源有愤击经元好滑稽李辄以诗讥骂元亦无如之何元尝权国史院编修官时末帝召故驸马都尉布萨阿哈【案旧作仆散阿海今改】女子入宫俄以人言其罪又放出元因赋金谷怨乐府诗李见之作代金谷佳人答一篇以拒焉一时士人传以为笑谈元诗云娃儿十八娇可怜亭亭袅袅春风前天上仙人玉为骨人间画工画不出小小油壁车轧轧出东华绣带盘绫结云裾踏雁沙娇云一片不成玉被风吹去落谁家岂无年少恩泽侯锦鞯貂帽亦风流不然典取鹔鹴裘四壁相如堪白头金谷楼台杳无主燕子不飞花着雨只知环佩作离声谁解琵琶得私语有情蜂雄蛱蝶雌无情鸡欺翡翠儿劝君满饮金屈巵明日无花空折枝李诗云石家园林洛水滨粉垣碧瓦迷天津楼台参差映金谷歌舞日日娇青春是时天下甲兵息江南已传归命臣永平以来本康治四海一家无穷人洛阳城中厌酺醵司隶夜过不敢嗔王门戚里争豪侈车马如水争红尘烧金斫玉延上客季伦岂输赵王伦两家炎炎贵相轧笙竽嘈嘈妓成列瑚红树鞭击碎步障青丝马踏裂因縁睚眦贵人怒诏下黄门促收捕邮夫防吏急喧驱河南牒系御史府钟鸣漏尽行不休生存华屋归山丘緑珠香魂涴尘土侍儿忍居楼上头君王慈明宥率土妾身窜居籍民伍平生作得健儿妇狗走鸡飞岂敢恶元和其诗先子称工
　　麻徴君知几在南州见时事扰攘其催科督赋如毛百姓不安尝题雨中行人扇图诗云幸自山东无赋税何须雨里太仓皇寻思此个人间世画出人来也着忙虽一时戏语也有味知几若见今日事又作何语耶又戏题太公钓鱼图云向使文王不猎贤一竿潦倒渭河边当时早随时世直吃羊羔八十年亦中时病也又有道人云太公寿命八十余文王一见便同车而今若有蟠溪客也被官中要纳鱼虽俚语可以想见时世也王翰林从之尝论黄鲁直诗穿凿太好异云能令汉家重九鼎桐江波上一丝风若道汉家一百年自严陵钓
　　竿上来且道得【阙】　　　　又咏猩猩毛笔云平生几裲屐身后五车书此两事如何合得且一猩猩毛笔安能写五车书耶余尝以语雷丈希顔曰不然一猩猩之毛如何只作笔一管后以语先子大笑云
　　金朝律赋之弊不可言大定间诸公所作气质浑厚学问深博犹可观其后张亟音行简知贡举惟以格律痛绳之洗垢求瘢苛甚其一时士子趋学模题画影至不成语言以是有甘【阙】泉水之【阙】文风寖衰故士林相传【阙二字】题小赋必曰国欲图治君当灼知隔句贴多用可得而知四字故文人见一举子必指曰入一可得而知者有人云闻一老师令席生作汉髙祖斩白蛇赋席生小赋破题云蛇不难斩君当灼知师改曰不然不国欲图治君当斩蛇又令作鸿雁来宾赋曰秋既云至雁当灼知此可以轩渠也
　　许州有蘓嗣之者云东坡后裔盖子由久居颍川有族不南渡者也其人颇蠢騃富于财以赀入官交结权要短衣女直中士大夫多以为笑以其肥硕也呼为蘓胖余尝与雷希顔谈及之雷曰颇闻夜僵水牛之説乎余对不知也雷曰昔东坡生一夕眉山草木尽死今蘓胖生一夕郑村水牛尽死也此可大笑
　　赵翰林周臣为学士杨之美为礼部尚书二公相得甚欢盖杨虽视赵进稍后且齿少赵以其学问政事过人雅重之而杨事赵亦谨正大初朝廷以夏国为北兵所废将立新主【案续通鉴宋理宗寳庆二年古主入夏城邑多降秋七月夏主徳旺忧悸而卒国人立其弟子晛是为金哀宗正大三年元太祖二十一年改元史太祖本纪二十一年十一月以后始破灵州等处至二十二年春始进攻夏王城六月晛始降则二十一年七月晛立之前仅失城邑数处又攷元圣武亲征録丙戌春至夏一歳间尽克其城丁亥灭其国丙戌实为正大三年丁亥为正大四年晛立在正大三年秋七月则城未尝尽克而国未尝废可知且夏因徳旺卒而更立新主非因国废而更立新主也此志云夏国为北兵所废将立新主与诸书有异又金史西夏云徳旺死嗣立者史失其名攷宋史夏国传德旺殂清平郡王之子南平郡王晛立元史太祖本纪亦云夏主李晛降而金史谓失其名盖皆由所传闻者未备】以赵公年德俱髙且中朝名士遂命入使册之既行馆阁诸公以为赵公此行必厚获盖赵素清贫也至界上朝议罢其事飞驿卒遣追囘当驿卒之行也杨公在礼部召至授以一卷书封印甚谨谕以直至学士面前开拆卒既至赵所先授以省符次白有礼部实封赵公疑讶不知为何事终之乃杨公诗一首也其诗云中朝人物翰林才金节煌煌使夏台马上逢人唾珠玉笔头到处洒琼瑰三封书贷州命半夜雷轰荐福碑自古书生多薄命满头风雪却回来赵公抚掌大笑后朝野喧传以为谈笑
　　张特立字文举东明人少擢第有能声调莱州节度判官不赴居杞之圉城躬耕田野以经学自乐正大初侯左丞挚荐诸朝起为洛阳令称治召拜监察御史奉法无所私因劾省掾髙桢辈受请托饮娼家坐不实得罪【案金史张特立传躬耕杞之韦城正大初左丞侯挚参政师安石荐其才与此志所云居杞之圉城及专言侯挚之荐有异又本传既为御史拜章言□厉二宅不当久加禁锢又劾尚书右丞延扎舒噜与小民争田参知政事图克坦乌登谄事近习故当路者忌其直隂挤之此志亦缺载】盖初劾时尝以草示应奉王鹗伯翼共议之王乃其门生也事既行髙桢辈讼之谓当时同席并有省掾王宾德卿张以其进士也故不劾于是朝省疑其私并治文举德卿文举左迁邳州军事判官杖五十宾亦勒停士论皆惜文举之去宾因作诗有云王鹗既曽经手改髙桢自是着心攀就中最苦张文举收拾闲云返故山时人传以为笑
　　髙丞相岩夫自南渡执政在中书十余年无正言直谏闻于外清论鄙之公性勤慎密以此为人主见知每朝入待漏院必先百官至有人云丞相方秉烛坐院中忽一朝士立于前公不识之问曰卿为谁其人曰吾欧阳修也尔为谁公曰吾丞相也卿岂不识耶其人曰修不识丞相丞相亦不识修朝野相传以为笑又为三司使时主行钞法出支军糗颇靳惜折支他物军民号不支及薨人又云丞相死既焚犹不支也【案金史髙汝砺传不及靳惜事且云时钞法不能流转汝砺随事上言多所更定民甚便之与此志回异】嗟乎士大夫得志不可不慎一有失众心其讥诮如此可畏也已
　　王翰林从之貎严重若不可亲然喜于狎笑酒间风味不浅崔翰林伯善性俭啬家居止蔬食为常故院中为之语曰崔伯善有肉不餐王从之无花不饮崔伯善有肉不餐却图个甚麽王从之无花不饮谁惯了你来又云崔伯善有肉不餐要餐也没王从之无花不饮不饮即休
　　李屏山在燕都时与雷希顔张伯玉诸公宴游李嗜酒雷善饮啗因相戏言之纯爱酒如蝇希顔见肉如鹰伯玉好色如僧遂相与大笑
　　李长源虽才髙然不通世事傲岸多怒交游多畏之李钦叔尝云长源上颇通天文下粗知地理中间全不晓人事也或者传为本谓王飞伯正大中长源过余淮阳因谈及飞伯余举钦叔言长源大笑曰此政谓我也李屏山视赵闲闲为丈人行盖屏山父与赵公同年进士也然赵以其才交之忘年屏山每见赵致礼或呼以老叔然于文字间未尝假借或因醉嫚骂虽愠亦无如之何其往刺寜边尝以诗送有云百钱一疋绡留作寒儒裩讥其多为人写字也又云一婢丑如鬼老脚不作温讥其侍妾也又送王从之南归有云今日始服君似君良独难惜花不惜金爱睡不爱官亦一时戏之也赵闲闲本好书以其名重也人多求之公甚以为苦尝于礼部厅壁上榜云当职系三品官为人书扇面失体请诸人知既致仕于宅门首书曰老汉不写字然燕居无客未曽不抄书相识辈强请亦不能拒夫其心所不喜者虽恳求竟不得也雷希顔得其书最多凡有求未尝拒盖公颇惮雷且雷善求其书时或邀公食复出古人墨迹使观之又出佳研精纸名墨在前或饮以一二杯待公有书兴引纸落笔俄顷数幅雷旁观辄称叹凡一防一画必曰此顔平原也此米元章也公既喜遂书不倦又雷与屏山皆不工书赵公尝笑之曰希顔堂堂如此而写如此字一日在礼部适公为王从之书末云某月日为从之天下士书髯雷在侧笑其不工也阖坐大噱又一日雷得郭恕先篆数幅甚珍之以示赵公公亦喜雷因求跋尾公跋云恕先篆不减唐人然迄宋百余年不经诸名士发雷希顔趣售之其鉴裁如此然其书不减李屏山此一夕后数日公壻张履求书余亦在坐公跋其尾云年月日微雨中为张倩书雷希顔欲以恕先篆相易雷愕然公徐曰刘京叔不可乃止因相与大笑又王武叔【文】出馆补外未赴甚贫防五月麦熟将出京求济于交友辈特索纯扇数十诣公求书公拒之武叔素嗜酒不检既出公门大叫呼公公闻而遽召为书之然每一扇头但书古诗一联有曰黄花入麦稀者有曰麦天晨气润者有曰麦陇风来饼饵香者盖嘲王求麦也然王竟以其书多所获又一日公在礼部白枢判文举诸人邀公饮丹阳观公将往先谓诸人曰吾今往但不写字耳如求字者是吾儿文举曰先生年德俱髙某等真儿行也公笑又为书之
　　李屏山平日喜佛学尝曰中国之书不及西方之书又曰学至于佛则无所学释迦赞云窃吾糟粕贷吾粃糠粉泽丘轲刻画老庄尝论以为宋伊川诸儒虽号深明性理发六经圣人心学然皆窃吾佛书者也因此大为诸儒所攻兴定间再入翰林时赵闲闲为翰长余先子为御史李钦止【献卿】钦叔【献能】刘光甫【祖谦】俱在朝每日见輙谈儒佛异同相与折难久之屏山因以禅语解中庸那着无多事只怕诸儒认识神先子和之亦书其后云谈政自伯阳孙佞佛真成次律身毕竟诸儒扳不去可怜饶舌费精神盖屏山尝言吾祖老子岂敢不学老庄吾生前一僧岂敢不学佛故先子及之屏山览之大笑且曰扳字如何下来先子曰公羊诸大夫扳隐而立之是也又屏山解道生一云一二三四五虾蟆打杖鼓大抵皆如此藤语及其属疾盖酒后伤寒至六七日发黄遍身如金迄卒色不变医所谓酒疸者交游因戏曰屏山平日喜佛今化为丈六金身矣而张介夫祭文直云公必乗云气骑日月为汗漫之游不然则西方之金仙矣赵闲闲本喜佛学然方之屏山顾畏士论又欲得扶教传古之名晚年自择其文凡主张佛老二家者皆削去号水集首以中和诚诸説冠之以拟退之原道惟杨礼部之美为序直推其继韩欧然其为二家所作文并其藤诗句另作一编号闲闲外集以书与少林寺长老英粹中使刋之故二集皆行于世余尝与王从之言公既欲为纯儒又不舍二教使后人何以处之王文曰此老所谓藏头露尾身又深戒杀生中年断荤腥尝谓余曰凡人欲甘已之口舌而害生物彼性命与人何异也又曰吾先人晩年亦断荤腥临终闭目逝少顷复开目曰我见数人担肉数担过去盖吾命所得食而不食者也或者戏曰死则已矣不亦枉了此肉乎然推公之心本慈祥尝曰吾生前是一僧又曰吾生前是赵抃阅道盖阅道亦奉神也余先子自初登第识公公喜其政事既南渡喜其有直名后由公荐入翰林相得甚欢尝谓同僚曰吾将老而得此公入馆当代吾又曰其官业当为本朝第一未几先子殁公哭甚哀为文以祭为诗以挽又取诸朝士所作挽词亲书为一轴寄余余请表诸墓至于新修叶县学诗及先子惠政碑皆公笔也余兴定末因试南京初识公已而先子罢御史归淮阳余独留日从公游论诗讲道为益甚多然公以吾家父子不学佛议小不可且屡诱余余亦不能从也尝谓余曰学佛老与不学佛老不害其为君子桞子厚喜佛不害为小人贺知章好道教不害为君子元微之好道教不害为小人亦不可专以学二家者为非也余因悟公以吾父子不学二家恐其相疵病故有是论已而余亦归淮阳公又与余书曰慎不可轻毁佛老二教堕大地狱则无及矣闻此必大笑但足下未知大圣人作为耳余答书曰若二教岂可轻毁之自非当韩欧之任岂可横取谤议哉自非有韩欧之智岂可漫浪为哉君子者但知其反身则以诚处事则以义若所谓地狱则不知也然公终于余有所恨舒穆噜嵩企隆亦从公游学佛公甚爱之尝于慧林院谒长老公亲教企隆持香炉三棹脚作礼同语【阙】戸部斗南曰此老不亦壊了人家子弟耶士林传以为笑公既致仕苦人求书大书榜于门有一僧求公作化疏以钉钉其手于公门公闻遽出礼之为作疏且为书也








　　归潜志卷九
<子部,小说家类,杂事之属,归潜志>
　　钦定四库全书
　　归潜志卷十
　　元　刘祁　撰
　　李屏山晩年多疑畏见后进中异常者必摩抚之雷公希顔本其门下士后见其锋铓气势恐其害已甚惮之常为檄以疏其过恶已而焚之李公钦止刘公光甫皆推挹屏山然屏山以为李有钩距刘谈论锋出皆惮之尝谓余曰若钦止之目希顔之髯光甫之牙皆可畏余每与先子言以为笑
　　正大间雷希顔李钦叔俱在翰林王鹗伯翼以新进状元亦入院为应奉然其趋向各不同故当时馆中有云凡在院诸公有侯门戚里者有秦楼谢馆者有田夫野老者侯门戚里者谓雷交权要也秦楼谢馆者谓李狎歌酒也田夫野老者谓王为其乡人通请托也
　　泰和大安以来科举之文敝盖有司惟守格法无育材心故所取之文皆猥弱陈腐茍合度程而已其逸才宏气喜为竒异语者徃徃遭绌落文风益衰及宣宗南渡贞祐初诏免府试而赵闲闲为省试有司得李钦叔赋大爱之盖其文虽格律稍疎然词藻庄严絶俗因擢为第一又擢麻知几为防论魁于是举子辈哗然愬于台省投状陈告赵公坏了文格又作诗讥之台官时道贞奏其事将覆攷久之方息俄钦叔中宏词科遂入翰林众始厌服正大中钦叔复为省试有司得史学优赋大爱之亦擢为第一于是举子辈复大噪盖史之赋比李尤疎第以学问词气见其为大手笔文赋中多用禽兽对属众言何攷官取此赋为魁盖其中口味多也又曰可号学优为百兽家俄学优对廷策中之议者亦息嗟乎士皆安卑习陋久矣一旦见其有轩昻峭异者其怪骇宜哉夫科举本以取天下英才格律其大约也或者舍彼取此使士有遗逸之嗟而赵李二公不循众好独所取得人彼议者纷纷何足较也
　　金朝钱币旧止用铜钱正隆大定泰和间始铸新钱余皆宋旧钱及髙岩夫为三司副使倡行钞法初甚贵重过于钱以其便于持行也尔后兵兴官出甚众民间始轻之法益衰南渡之初至有交钞一十贯不抵钱十文用者富商大贾多因钞法用穷俗谓坐化官知其然为更造号曰寳劵新劵初出人亦贵之也已而复如交钞官又为更造号曰通货又改曰通寳又改曰通货【案金史食货志贞祐三年七月改交钞名贞祐寳劵兴定元年行贞祐通寳元光元年行兴定寳泉元光二年又以绫印制元光珍货天兴二年印天兴寳防于蔡州续文献通考与食货志同此更造号曰通货又改通寳曰通货均不见于食货志刘祁金人所传必不妄可补食货志之遗】曰寳泉珍寳珍防最后以绫织印造号珍货抵银一起一衰迄国亡而钱不复出矣予在淮阳时尝闻宋人喜收旧钱商贾徃徃以舟载下江淮贸易于是钱多入宋矣嗟夫钱为至寳自古流下今日弃置与瓦砾等而以诸帛相诳欺无怪乎天下之逺【案此下有阙文】
　　兴定末予在南京防屏山至钧台日游每从之多问以金朝旧事屏山备为予谈之其谈田瑴侍郎党事云熙宗时韩丞相企先辅政好奬进人材田瑴辈风采诚一时人士魁名士皆显达焉凡宴防谈集间羣以分别流品升沈人物为事时蔡丞相松年曹尚书望之许宣徽霖居下位欲附其中而瑴辈不许曰松年失节望之俗吏霖小人皆屏而不用三人者大恨之时太师辽王以皇叔当国三人者游其门甚言瑴等专进退人材用则将不利朝廷辽王信之将有以发怒防韩丞相病革辽王焉适瑴在内闻之趋避门后丞相属王以后事曰田瑴可代吾辽王忿然曰是子当诛相公昏矣因起而出瑴闻之汗沾衣已而丞相薨瑴等失势三人者促辽王起党事奏闻熙宗曰党人何为辽王曰党人相结欲反耳上曰若尔当诛之于是收瑴等下狱且逺捕四方党与每得一人先漆其靣赴讯使不相识榜掠万状瑴具瞻皆死狱中而松年望之霖皆进用矣【案金史田瑴传瑴由吏部侍郎出为横海军节度使时选人龚夷鉴除名値赦赴吏部铨得预覃恩部吏以白瑴乃倒用月日署之许霖在省典覃恩员外郎张子周素与瑴有怨嗾许霖发之诋以专擅朝政诏狱鞠之拟瑴与奚毅邢具瞻王植髙鳯庭王俲赵益兴龚夷鉴死与此志所云实一时事而详略互异】其后松年在相位晨赴朝上马见瑴召辩左右但闻松年云某当便行望之在吏部防事亦见瑴召辩二人由此薨而霖病创颈断卒天之报施亦显哉大抵田蚡灌夫事也当瑴用事时士之希进者无不附之独吾髙祖南山翁不预及其遘祸天下士多不免独吾祖得全世以拟郭林宗张御史景仁表翁墓有云当时以声势为能吏巧相附防者未尝推挽公公亦不以此屑意其后皆坐朋党沦胥以败公独不预识者多之盖实录也
　　屏山乂谈赵闲闲初上言诸公坐诗讥讽得罪事云章宗诚好文奨用士大夫晚年为人谗间颇厌怒如刘左司之昻宗御史端修先以大中时坐谤议朝政谪外官其后路侍御铎周户部昻王修撰庭筠复以赵闲闲事谪绌每曰措大辈止好议论人故泰和三年御试上自出题曰日合天统以困诸进士止取二十七人皆积渐之所致也初赵秉文由外官为王庭筠所荐入翰林既受职遽上言云愿陛下进君子退小人上召入宫使内侍问当今君子小人为谁秉文对君子故相完顔守贞小人今参政胥持国也上复使语问汝何以知此二人为君子小人秉文惶廹不能对但言臣新自外来闻朝廷士大夫议论如此时上厌守贞直言由宰相出留守东京向持国谄谀骤为执政闻之大怒因穷治其事收王庭筠等俱下吏【案金史赵秉文王庭筠传但详秉文庭筠下狱贬削事而未着胥持国之穷治胥持国本传则以罢黜完顔守贞等事一语槩之此志所云足补其缺略】且搜索所作讥讽文字复无所得独省掾周昂送路铎外补诗【案金史周昂传以诗涉谤讪坐停铨在拜监察御史后与此云省掾异当是为省掾时作诗及为御史乃追论其事】有云龙移防鳝舞日落鸱枭啸未须发三叹但可付一笑颇涉讥讽奏闻上怒曰此政谓世宗升遐而朕嗣位也大臣皆惧罪在不可测参知政事孙公铎从容言于上曰古之人臣亦有拟为龙为日者如孔明卧龙荀氏八龙赵衰冬日赵盾夏日宜无他于是上意稍解翼日有防庭筠坐举秉文昂坐讥讽各杖七十左贬外官秉文狂愚为人所教止以本等外补初秉文与昂不相识被累已而昻杖卧秉文谢焉大为昂母所诟秉文但曰此前生寃业也故人为之语有不攀栏槛只攀人之句其后赵公以文章翰墨著名位三品主文盟然此少时事终不能掩大安中出刺宁夏屏山以诗送之有云明昌党事起实夫子为根黄华文章伯抱恨入九原槃槃周大夫不得早调元株逮及见黜公独拥朱轓盖讦其旧事也余尝闻故老论金朝女直宰相中最贤者曰完顔守贞相章宗屡正言有重望自号冷岩接援士流一时名士如路侍御铎周戸部徳卿诸公皆倚以为重后竟以直罢相出留守东京德卿赋令山行颂其徳
　　胥参政持国由经童入仕得幸于章宗擢为执政一时权势赫然而张仲淹诸人游其门附以进用时号胥门十哲泰和南征宋人传檄有云经童作相监女为妃皆指以罪章宗监女者元妃李氏其家因罪没入官为奴婢属监户李氏少给事太后章宗见而悦之其即位大宠嬖专房拜为元妃势敌正后其兄锡尔【案锡尔旧作喜儿今改】少尝为盗夤缘至宣徽使弟特尔格【案特尔格旧作帖哥今改】至近侍局使【案金史李元妃传兄锡尔累官宣徽使安国军节度使弟特尔格累官近侍局使少府监此志因当时宣徽使近侍局使视节度使少府监更优异从省文】一家权势熏天士大夫好进者徃徃趋附南京李按察炳中山李翰林着皆与妃家结为亲独李怀州晏辞不肯后章宗崩无子元妃等与宰相萨克蘓【案萨克蘓旧作撒速今改】定防立卫王王世宗子章宗叔也王既立萨克蘓欲专其功媒孽李氏罪恶以为尝为厌胜事卫王下诏赐元妃死【案金史卫绍王本纪大安元年四月杀章宗元妃李氏及承御贾氏攷李元妃传是月诏近者有防元妃李氏潜计负恩令承御贾氏诈称有身俟将临月于李家取儿以入月日不偶则规别取以为皇嗣先皇平昔或有幸御李氏嫉妬令女巫作纸木人鸳鸯符以事魇昧致絶圣嗣所为不遣大臣按问俱已款服云云不着萨克蘓媒孽罪恶之由与此志详畧互异】且废为庶人使天下止呼其小字李师儿其母王坐诛兄锡尔弟特尔格皆窜北边李氏一门灰灭矣当其盛时不减唐开元杨贵妃家然止于奢纵不能害政蠧民也世言李氏姿色不甚丽性慧頴能迎合人主意以此幸于章宗初不知书后见上好文遂能作字知文义妇人女子变化有此哉
　　张仲淹复亨少为进士同郭黼周询卢元中宏词科为文有体且长于吏事大为章宗所知登第不十年位三品擢中都路都转运使卒【案元好问同知河间府事张公着墓表张仲淹以趋附宰相起家不十年至大兴尹公薄其人众辱之明日而仲淹死则以大兴尹卒与此志以中都转运使卒冇异】时年方四十余不然大拜矣然以其附胥氏得进清论鄙之士大夫趋向不可不慎也
　　赫舍哩执中小字呼沙呼【案呼沙呼旧作胡沙虎今改】世宗时为护卫得幸于章宗为人凶悍横为举朝所恶且莅官不法台谏屡有言上常右之每曰汝辈无他事何止言呼沙呼斯人止是跋扈耳孟参政铸时为御史中丞对曰圣世岂容有跋扈之臣上无以应然屡斥屡召恩宠不衰卫王即位北方兵起命执中为帅大败于古北口北兵由此犯燕都卫王疏其罪除名为民未几复起为四门都提控仍令参议省事执中既得兵柄遂有废立心【案大金国志赫舍哩执中起为右副元帅将武艺军三千至紫荆关开关迎敌执中至京上遣完顔纲御敌又败于易州纲奔还言执中受赂放敌入关执中惧诛遂谋反金史本传则云上使奉职即军中责执中止务驰猎不恤军事执中方饲鹞怒掷杀之与此志所云既得兵柄有废立心可互证】时驸马都尉南平衞王心腹也方用事判大兴府执中一旦勒兵言南平谋反杀之于街即诣宫斩关以入车载衞王还第自号监国元帅坐都堂百官无敢言者时完顔耀尼以参政将兵数万备北边【案耀尼旧作元奴今改金史完顔纲传谓纲之本名累官尚书左丞至宁元年行省事于缙山此作参政有异】执中惧其见讨使其家人好召之耀尼迟疑久竟赴阙执中执而诛之遂缢卫王死时丰王判彰德府即迎入立是为宣宗士论谓耀尼不入都执中必不敢弑逆政如皇甫嵩之就董卓征也庸人无识至误国家如此宣宗以执中为太师尚书令泽王进退百官自恣有震主之威宣宗拱手而已珠格髙琪者时为西南招讨使将兵执中命出都与北兵战髙琪败归见执中将诛之已而释之复命提兵以出又败髙琪惧诛号令军士将顺众心诛执中众皆喏夕入执中第被甲胄露刃以前执中方濯足见大骇走入卧内高琪军士追杀之持其首赴宫门请罪宣宗大惧遽传诏赦之明日拜平章政事髙琪既为相复跋扈擅权南渡政事自己出宣宗甚惮之然其为人颇亷月俸计家所费外悉纳于官性忌忍多害其敌已者杀平章政事穆延尽忠杀东平帅伊喇图【案伊喇图旧作移剌都今改】其力也兴定初坐杀其夫人为家人讼言宰执将奏之法当退避髙琪忿然遽索马归宣宗即命亲兵擒下狱以大不敬论杀之
　　衞王初即位改元大安厯四年改元崇庆厯二年又改元至宁人谓三元大崇至矣俄有呼沙呼之变
　　南京未破时一二年市中有一僧不知所从来持一布囊贮枣持以散市人无穷所在童儿从之又有一僧于街中拾破瓦子复用石击碎所在亦儿童聚焉人初不知何意后国亡方知散枣者使之早散击瓦者国家瓦解矣
　　宣宗兴定六年夏彗星出西方长丈余朝廷下诏改元元光据汉武帝故事以厌之其年十一月宣宗崩【案大金国志兴定六年八月甲午彗星出氐九月壬戍彗再见金史天文志兴定六年八月己卯彗星出于亢宿右摄提周鼎之间指大角宣宗崩于元光二年十二月庚寅与大金国志二年十月及此志改元之年十一月均不合乂金史宣宗改元兴定止五年即以次年彗星出之后改元元光以元光二年崩通前贞祐四年凡十一年与大金国志所云在位一十二年不同而与此志合】已而宋帝亦崩天道竟谁应耶
　　赵翰林可献之少时赴举及御试王业艰难赋程文毕于席屋上戏书小词云赵可可肚里文章可可三塲捱了两塲过只有这畨解火恰如合眼跳黄河知他是过也不过试官道王业艰难好交你知我时海陵庶人亲御文明殿望见之使左右趣录以来有旨谕攷官此人中否当奏之已而中选不然亦有异恩矣后仕世宗朝为翰林修撰因夜览太宗神射碑反覆数四明日防世宗亲飨庙立碑下召学士院官读之适可在音吐鸿畅如宿习然世宗异之数日迁待制及册章宗为皇太孙适可当笔有云念天下大器可不正其本欤而世嫡皇孙所谓无以易者人皆称之后章宗即位偶问向者册文谁为之左右以可对即擢直学士嗟乎献之三以文字遇知人主异哉献之少轻俊文章健捷尤工乐章有玉峯闲情集行于世晚年奉使髙丽髙丽故事上国使来馆中有侍妓献之作望海潮以赠为世所传其词云云垂余髪雾拖广袂人间自有飞琼三馆俊游百街髙选翩翩老阮才名银汉防双星尚相看脉脉似隔盈盈醉玉添春梦云同夜惜卿卿离觞草草同倾记灵犀旧曲晓枕余酲海外九州邮亭一别此生未卜他生江上数峯青怅断云残雨不见髙城二月辽阳芳草千里路傍情归而下世人以为他生未卜之防云先是蔡丞相伯坚以尝奉使髙丽为馆妓赋石州慢云云海蓬莱风雾鬟不假梳掠仙衣卷尽霓裳方见宫腰纤弱心期得处世间言语非真海犀一防通寥廓无物比情浓与无情相博离索晓来一枕余香酒病赖花医却潋灔金尊收拾新愁重酌片帆云影载将无际关山梦魂应被杨花觉梅子雨丝丝满江干楼阁二词至今人不能优劣余谓萧闲之浑厚玉峯之峭拔皆可人然蔡之仙衣卷尽霓裳方见宫腰纤弱与赵之惜卿卿皆不免为人疵议之矣
　　王副枢晦子明自布衣时慷慨以侠闻其友人出游久妻与一僧私既归晦以告其友无如之何晦教之复为逺出计治装即岐而他寓夕造其家僧见之趋唘轩以逃晦伏轩外以铁简迎击僧脑出而毙明日晦诣有司自陈其事有司义而释之其后守顺州竟以节死金朝名士大夫多出北方世传云中三老图魏参政子平州顺圣人【阙】参政甫应州山隂人程参政晖蔚州人三公皆执政世宗时为名臣又蘓右丞宗尹天成人吾髙祖南山翁顺圣人雷西仲父子浑源人李屏山州人髙丞相汝砺应州人其余不可胜数余在南州时尝与交游谈及此余戏曰自古名人出东西南三方今日合到北方也
　　周戸部徳卿尝论时人之文曰正甫之文可敬从之之文可爱之纯之文可畏也正甫名珪真定人尝为省都事有能声泰和南征军书羽檄皆出其手为文条畅有法余尝至栾城县署中有一遗爱碑正甫笔也余文不多见在南京时李屏山尝云正甫文字全散失不传以是知士大夫贵有良子弟也
　　赵闲闲于前辈中文则推党世杰怀英蔡正甫珪诗则最称赵文孺沨尹无忌【阙】尝云王子端才固髙然太为名所使每出一联一篇必要时人皆称之故止是尖新其曰近来陡觉无诗思纵有诗成似乐天不免物议也李屏山于前辈中止推王子端庭筠尝曰东坡变而山谷山谷变而黄华人难及也或谓赵不假借子端盖与王争名而李推黄华盖将以轧赵也屏山南渡后文字多杂禅语葛藤或太鄙俚不文迄今刻石镂板者甚众余先子尝云之纯晚年文字半为藤古来蘓黄诸公亦语禅岂至如此可以为戒又多为浮屠作碑记传赞文徃徃诋訾吾徒诸僧翕然归向因集以板之号屏山翰墨佛事传至京师士大夫览之多愠怒有欲上章劾之者先子尝谓曰此书胡不斧其板也屏山曰是向诸僧所镂何预我耶后屏山殁将板其全集闲闲为涂剔其伤教数语然板竟不能起今为诸僧刻于木使传后世惜哉
　　屏山之殁雷希顔志其墓赵闲闲表焉余先子之殁亦雷志其墓赵闲闲表焉【案王恽秋涧集浑源刘氏世徳碑亦云赵翰林秉文勒铭神道而滏水集但有故叶令刘君遗爱碑及祭刘云卿文而无所谓墓表或滏水集有所遗欤】皆刻于石矣迨雷赵之殁既而后元之志之其外表迄今皆阙也
　　余髙祖南山翁未第时尝梦游山寺见佛衣纹隐隐如金字然细视之乃七言诗也觉而记其四句云喜逢汉代龙兴日髙谢南山豹隐秋蟾宫好养青青桂须占鼇头稳上游已而金朝初开进士举中魁甲继以二子西岩龙泉同擢第又继以孙洺州君又继以孙中奉君朝列君曽孙翰林君奉政君凡四世八人也在南京时中奉君尝求书八桂堂于赵闲闲闲闲曰君家岂止八桂而已耶为书丛桂桂窟四字
　　屏山之殁诸公祭文挽诗数十篇雷宋倡之已而余先子殁诸公祭文挽诗才数首后赵闲闲殁惟余及宋飞卿杨焕然作祭文挽诗也








　　归潜志卷十
　　钦定四库全书
　　归潜志卷十一
　　元　刘祁　撰
　　録大梁事
　　金正大八年辛夘冬十一月余居淮阳北兵由襄汉东下时老祖母老母在南京趋往省焉既至京师边声益急闻北兵阻荆江与平章政事完顔哈达等谋纵北兵东渡将以劲骑蹴入江【案完顔哈达旧作完顔合打今改】北兵既渡皆殊死战哈达兵不能遏遂帅八都尉退保钧州北兵袭之不进时朝廷忧惧不知所为然天下劲兵皆为二帅所统倚以决存亡【案二帅指完顔哈达与伊喇蒲阿而言上文未着伊喇蒲阿之名疑写有脱佚】又命防知政事圗克坦乌登殿前都防检完顔重喜提兵扼潼闗【案圗克坦乌登旧作徒单合典今改】九年正月下诏求言于东华门接受陈言文字日令一侍从官居门待言者虽多未闻有施行者盖凡得士庶言章先令诸朝贵如御史大夫费摩阿固岱户部尚书完顔努森等【案费摩阿固岱旧作裴满阿虎带完顔努森旧作完顔奴申今改】披详可然后进多为诸人革暌百无一达者余时亦愤然上书且求见口陈防翰林修撰李大节直于门余付之且与论时事李曰今朝廷之力全在平章副枢看此一战如何余无可奈何矣时正月十七日也翌日报闻十六日钧台与北兵战酣防天大雪没膝我师皆冻不能支转战良久北兵复自孟津南渡与南来诸兵防我师遂大败伊喇蒲阿就擒【案伊喇蒲阿旧作移喇蒲瓦今改金史本传云械至官山召问降否徃复数百言但曰我金国大臣惟当金国境内死耳遂见杀视此志所云就擒加详而与大金国志所云出降迥异似独得其实】完顔哈达窜于地穴中为所发见杀都尉苖英髙英樊泽中郎将完顔绰华善诸骁将皆死【案完顔绰华善旧作完顔陈和尚今改】京师大震下诏罪已改元开兴为守御京城计四面置帅府置行户工部和斯济雅博斯纳帅北面【案和斯济雅旧作和速甲博斯纳旧作蒲速辇今改】李新帅东面范正之帅南面完顔实讷阿巴帅西面【案实讷阿巴旧作习你阿不今改】富察君平张俊民张师鲁舒穆噜世勣分领戸工部事【案舒穆噜世勣旧作石抹世勣今改】时平章政事兼枢密使完顔巴萨枢密院副使持嘉哈希用事【案完顔巴萨旧作完顔白撒持嘉哈希旧作赤盏合喜今改】二人奸佞无逺略士庶皆恶之末帝信用不能斥去识者知其误国矣俄闻陷钧州又陷许州许帅布抡死之二月陷陈州陈帅纽赫努色尔死之【案纽赫努色尔旧作粘割奴申今改】京畿诸邑所至残毁末帝在宫中时聚后妃涕泣尝自缢为宫人救免又将坠楼亦为左右救免御史大夫费摩阿固岱吏部侍郎刘仲周等诣北兵告和不从三月北兵迫南京上下震恐朝议封皇兄荆王守纯子肃国公某为曹王命尚书右丞李蹊等奉以为质子于军前擢应奉翰林文字张本为翰林院侍讲学士从以北北兵留曹王营中李蹊等回具言彼虽受之待北援京城将不免攻明日北兵树礟攻城大臣皆分主方面时京城西南隅最急完顔巴萨主之西北隅尤急持嘉哈希主之东北隅稍缓丞相完顔萨布主之【案萨布旧作塞北今改】独东南隅未尝攻时人情汹汹皆以为旦夕不支末帝亲出宫巡四面劳军故士皆死战帝出从数骑不张盖纵路人观余时在道左欲诣陈便宜忽见一士捧章以进帝令左右受之谕曰入宫看读当候之余谓此时当马上览奏行事今云入宫又虚文也遂趋去已而其事竟无闻北兵攻城益急礟飞如雨用人浑脱或半磨或半碓莫能当城中大礮号震天雷应之北兵遇之火起亦数人灰死军士又自城根暗门突出杀伤甚众总领富察古纳髙显刘奕皆以力战有功众庶推之【案富察古纳旧作蒲察官奴今改】皆擢为帅使分守四面相接应时自朝士外城中人皆为兵号防城丁壮下令有一男子家居处死太学诸生亦选为兵诸生诉于官请另作一军号太学丁壮已而朝议以书生辈尫羸不任役将发为礮夫诸生刘百熙杨焕等数十人伺上出诣马前请自効上慰谕令分付四面户部工作委差官由是免礮夫之苦平章巴萨怒诸生之自见上也趣召赴部以缓期杖户部主事田芝又分令诸生监送军士饭食视医药书礮夫姓名又令于城上放纸鸢鸢书上语招诱胁从之人使自拔以归受官赏皆不免奔走矢石间又夜举灯毬为令使军士自暗门出劫战令诸生执役灯灭者死诸生甚苦之俄以灯毬未具杖刑部郎中舒穆噜世勣以前户部侍郎李涣代之巴萨本无守御才但以严刻立威誉夏四月八日始辍攻下诏改元天兴传闻北朝有命令勿击众谓攻三日不解城将隳已而城上望见北兵焚礮车众皆以相贺俄闻北兵不退驻兵逻之由是知祸未艾也士庶徃徃纵酒肉歌呼无久生心秋七月北兵遣唐庆等来使且曰欲和好成金主当自来好议之末帝托疾卧御榻上见庆等掉臂上殿不为礼致来防毕仍有不逊言近侍皆切齿既归馆饷劳是夕飞虎军数辈愤庆等无礼且以为和好终不能成不若杀之快众心夜中持兵入馆大噪杀庆等馆伴使鄂屯安济库二人及昼亦死【案鄂屯安济库旧作奥屯按出虎今改】迟明宰执趋赴馆视之军士露刃诣马前请罪宰相惶遽慰劳之上因赦其罪且加犒赏京师细民皆驩呼踊跃以为太平识者知其祸不可解矣八月恒山公武仙提兵自邓赴京师上命副枢哈希出兵援之至密县遇北兵喀齐喀遽退走【案金史持嘉喀齐喀传屯中牟古城凡三日弃辎重驰还与此所云至密县有异】仙兵与北兵转战于郑州之西南防图克坦乌登亦提兵东来相遇战久之由喀齐喀兵不相接皆败仙引余兵南归乌登亦西走【案金史哀宗本纪天兴元年二月图克坦乌登战败死与此所叙提兵东来及西走在八月后者迥异】喀齐喀还京师士庶罪其误国上不得已废为民时京师被围数月仓廪空虚尚书右丞李蹊坐粮不给下狱已而免死除名擢前戸部侍郎张师鲁为户部主粮储事时民间皆言官将捜百姓粮人情汹汹甚以为忧冬十月果下令自亲王宰相以下皆存三月粮计口留之人三斗余入官【案续通鉴云先令各家自实壮者存石有三斗幼者半之与此所云人三斗有异】隐匿者处死命御史大夫费摩阿固岱率总知开封府图克坦伯嘉主之【案图克坦伯嘉旧作徒单百家今改】其余朝廷侍从官分领其事凡主者所徃剑防从焉戸阅人诘不少缓用铁椎监之石杵震之城中士庶人不爨以待或搜获隐匿者械于街虽皇兄后妃家皆不免军士突入妃主惊逃驱絷奴婢使之指陈所匿京师巨家着姓被罪者甚多总领富察鼎珠尤酷甚【案富察鼎珠旧作蒲察定住今改】杖杀无辜数人凶辈因之为奸利由是百姓离心识者知其必亡十二月朝议以食尽无防末帝亲出东征丞相萨布平章巴萨右丞完顔温绰【案温绰旧作斡出今改】工部尚书权参知政事李蹊枢密院判官白华近侍局副使李大节左右司郎中完顔进德张衮总帅图克坦伯嘉富察古纳高显刘奕皆从上与太后皇后诸妃别大恸誓以不破敌不归仪衞萧然见者悲怆留参知政事完顔努森枢密副使完顔实讷阿巴权行尚书省兼枢密事以余兵守南京上既出遇巩州帅完顔呼沙呼提兵转战来赴援【案完顔呼沙呼旧作完顔怱斜虎今改】因从以东初上疑东面帅李新跋扈有妄言先罢为兵部侍郎将出密谕二守臣羁絷已而上出二人者以事召新诣省新疑其见擒纵马突城门欲出门者止之新弃马逾城二人者遽命将追及堕湟水中斩其首时末帝既出人情愈不安日夜颙望东征之捷俄闻北渡前锋方交战有功取蒲城进取衞州巴萨等望见北兵遽劝上登舟船南渡从官多攀从不及死于兵而骁将图克坦伯嘉髙显刘奕辈初不知上去已而军士皆散没上以余兵狼狈入归德杜门京民大恐以为将不救矣二守臣素庸闇无谋但知闭门自守百姓食尽无以自生米升直银二両贫民徃徃食人殍死者相望官日载数车出城一夕皆剐食其肉净尽搢绅士女多行匄于街民间有食其子锦衣寳器不能易米数升人朝出不敢夕归惧为饥者杀而食平日亲族交旧以一饭相避于家又日杀乘骑马牛自防至于箱箧鞍韀诸皮物凡可食者皆煮而食之其贵家第宅与夫市中楼馆木材皆撒以爨城中触目皆瓦砾废区无复向来繁侈矣朝官士庶徃徃相结携妻子突出北归众谓不久当大溃二年正月末帝遣近侍局使图克坦色实等【案图克坦色实旧作徒单四喜今改】入南京取太皇后皇后诸妃嫔赴归德既出城与北兵遇复仓皇归宫于后色实独携其族以去末帝斩之时外围不解上下如在陷穽中且相继殍死议者以为上既去国推立皇兄荆王以城降庶可救一城生灵且望不絶完顔氏之祀是亦春秋纪侯大去其国纪季酅入于齐之义不得已者况北兵中有曹王也朝士皆知莫敢言二守臣但曰当以死守众愤二人无他策思有一豪杰出而为之救士民余夕见左司郎中杨居仁白其事杨云是事固善然孰敢倡者彼二执政亦知之而不敢言且不敢为也二十有一日忽闻执政召在京父老士庶计事诣都堂余同麻革潜众中以听二执政立都堂檐外杨居仁诸首领官从焉省掾元好问宣执政所下令告谕且问诸父老便宜完顔努森拱立无语独完顔实讷阿巴决复申谕以国家至此无可奈何凡有可行当共议且继以泣涕诸愚叟或陈说细微不足采余语麻革将出而白前事革言莫若以奏说密陈子归草之吾当共上也余以是退将明日同革献书其夕颇闻民间称有一西南崔都尉药招抚者将起事众皆曰事急矣安知无人余既归夜草书备论其事迟明怀以诣省庭且邀革徃自断此事系完顔氏存灭且以救余民虽死亦无愧矣是旦大隂晦俄雨作余姑避民闾忽闻军马声市人奔走相传曰北兵入门矣余知事已不及遂急归路闻非北兵盖西南兵变已围尚书省矣时崔立为西面都尉权元帅同其党韩铎等举兵药安国者北方人素骁勇为先以进横刃入尚书省崔立继之二执政见而大骇曰汝辈有事当好议安国先杀实讷阿巴次杀努森又杀左司郎中纳哈塔徳晖【案纳哈塔徳晖旧作纳合德晖今改】击右司郎中杨居仁聂天骥创甚省掾皆四走窜匿民家崔立既杀二人提兵尚书省号令众庶曰吾为二执政闭门误众将饿死今杀之以救一城民且禁诸军士取民一钱处死阖郡称快以为有生路也食时忽隂雨开霁日光烂然立提兵入宫见太后自陈其事太后惶怖听命拜立为左丞相都元帅寿国公立以太后令释衞邸之囚召衞王故太子梁王某监国遂取衞族皆入宫即遣使持二执政首诣军前纳降款明日立坐都堂召在京父老僧道百姓谕言皆曰谢丞相得生立又自诣军前投谒归附命归令在京士庶皆割髪为北朝民初立举事止三百人杀二执政当是时诸女直将帅四面握兵者甚多皆束手听命无一人出而与抗者人谓李新若在决与立抗衡新死故立得志立变之日御史大夫费摩阿固岱提防近侍局兼左右司郎中乌克逊努色尔缢于台中【案乌克逊努色尔旧作吾古孙奴申今改】户部尚书完顔仲平亦自杀初立以副元帅药安国首事难制忌之因其夜取故监军王守之妻旦坐都堂以安国犯令叱左右斩以徇于是朝士震悚无令不从梁王虽监国在宫中虚名而已立以其弟某为平章政事张颂为殿前都防检韩铎为副元帅知开封府左司都事苏伯林济之为御史中丞【案苏伯林济之旧作索不鲁济之今改】皆其党也又以吏部侍郎刘仲周谏议大夫张正伦参议省事盖立取仲周女为妻正伦有人望也又以前衞尉鄂屯阿固岱为尚书右丞殿前都防检温特赫伊实为参知政事【案鄂屯阿固岱旧作奥屯阿虎带温特赫伊实旧作温迪罕一十今改】仲周正伦皆进参知政事省令史元好问为左右司员外郎又以刁壁为兵部尚书元帅左监军初立起与壁谋及其期壁不徃立颇怒之故不得执政一时人望与士大夫退闲者皆以次迁擢台阁中其除拜无虚日俄立自为太师尚书令郑王闻钧汝间有众据西山不从命立遣韩铎帅兵讨之铎中箭死以折希顔知开封府立又封诸内藏库将以奉北兵亦徃徃取归其第又搜选民间寡妇处女亦将以奉北兵然入其家者甚众又括刷在京金银命百官分坊陌穷治之贵人富家俱被害陈国夫人王氏末帝姨也素富于财平章巴萨夫人亦富侈右丞李蹊旧以取积闻其妻子皆被搒掠拷讯死立又自诣军前求免剽掠又求纵百姓出城挑菜充饥于是人得出近郊采蓬子窠甜苣菜杂米粒以食又闻京西陈冈上有野麦甚丰立请百姓徃收之立又聚皇族皆入宫俄遣诣青城皆为北兵所杀如荆王梁王辈皆预焉独太后皇后诸妃嫔宫人北徙百姓初闻皇族当北徃有窜其间者亦被诛军前又取壬辰诸宰执家属治罪为杀唐庆事故相侯挚亦见杀四月二十日使者发三教医匠人等出城北兵纵入大掠立时在城外营中兵先入立家取其妻妾宝玉辇以出立归大恸亦不敢谁何大臣富家多被荼毒死者而三教医匠人等在青城侧亦被剽夺无遗俄复遣三教人入城许百姓与北兵市易城中人以所余金帛易北来米麦食之然多为北兵劫取莫敢语余时同诸生复入居八仙馆中五月二十有二日防使者召三教人从以北嗟乎此生何属亲见国亡至于惊怖劳苦万状不可数廼因暇日记忆旧事漫记于编若夫所传不真及不见不闻者皆不敢录

　　归潜志卷十一
　　钦定四库全书
　　归潜志卷十二
　　元　刘祁　撰
　　録崔立碑事
　　崔立既变以南京降自负其有救一城生灵功谓左司员外郎元裕之曰汝等何时立一石书吾状耶时立国柄入手生杀在一言省庭日流血上下震悚诸在位者畏之于是乎有立碑颂功徳议数日忽一省卒诣余家赍尚书礼房小帖子云首领官召赴礼部余初愕然自以布衣不预事不知何谓即徃至省门外遇麻信之余因语之信之曰昨日见左司郎中张信之言郑王碑事欲属我辈作岂其然耶即同入省礼房省掾曹益引见首领官张信之元裕之二人曰今郑王以一身救百万生灵其功徳诚可喜今在京官吏父老欲为立碑纪其事众议属之二君且已白郑王矣二君其无让余即辞曰祁辈布衣无职此非所当为况有翰林诸公如王文从之及裕之辈在祁等不敢裕之曰此事出于众心且吾曹生自王得之为之何辞君等无让余即曰吾当见王丈论之裕之曰王论亦如此矣余即趋出至学士院见王丈时修撰张子忠应奉张元美亦在焉余因语其事且曰此实诸公职某等何预焉王曰此事议久矣盖以院中人为之若尚书檄学士院作非出于在京官吏父老心若自布衣中为之乃众欲也且子未仕在布衣今士民属子子为之亦不伤于义也余于是阴悟诸公自以仕金显达欲避其名以嫁诸布衣又念平生为文今而遇此患难以是知子云剧秦美新其亦出于不得已耶因逊让而别连延数日又被督促知不能辞即畧为草定付裕之一二日后一省卒来召云诸宰执召君余不得已赴省途中遇元裕之骑马索余因刧以行且拉麻信之俱徃初不言碑事止云省中召王学士诸公防饮余亦阴揣其然既入即引诣左防政幕中见防政刘公谦甫举杯属吾二人曰大王碑事众议烦公等公等成之甚善余与信之俱逊让曰不敢已而谦甫出见王丈在焉相与酬酢酒数行日将入矣余二人告归裕之曰省门已锁今夕即当留宿省中余辈无如之何已而烛至饮余裕之倡曰郑王碑文今夕可毕手也余曰有诸公在诸公为之王丈谓余曰此事郑王已知众人请太学中名士作子如坚拒使王知书生辈不肯作是不许其以城降也则衔之刻骨缙绅俱受祸矣是子以一人累众也且子有老祖母老母在堂今一触其锋祸及亲族何以为智子熟思之余惧以非职辞久之且曰余既为草定不当诸公意请改命他人诸公不许促迫甚余知其事无可奈何则曰吾素不知馆阁体今夕诸公共议之如诸公避其名但书某名在诸公后于是裕之引纸落笔草其事王丈又曰此文姑使裕之作以为君作又何妨且君集中不载亦可也余曰裕之作政宜某复何言碑文既成以示王丈及余信之欲相商评王丈为定数字其铭词则王丈裕之信之及存余旧数言其碑序全裕之笔也然其文止实叙事亦无襃称立言时夜几四鼓裕之趣曹益甫书之裕之即于烛前焚其藁迟明余辈趋去后数日立坐朝堂诸宰执首领官共献其文以为夀遂召余信之等俱诣立第受官余辈深惧见立俄而诸首领官赍告身三通以出付余辈曰特赐进士出身因为余辈贺后闻求巨石不得省门左旧有宋徽宗时甘灵碑有司取而磨之工书人张君庸者求书刻方毕北兵入城纵剽余辈狼狈而出不知其竟能立否也嗟乎诸公本畏立祸不敢不成其言已而又欲避其名以卖布衣之士余辈不幸有虚名一旦为人之所刧欲以死拒之则发诸公嫁名之机诸公必怒怒而达崔立祸不可测则吾二亲何以自存吾之死所谓自经于沟渎而莫之知且轻杀吾身以忧吾亲为大不孝矣况身未禄仕权义之轻重亲莫重焉故余姑忍保身为二亲计且其文皆众笔非余全文彼欲嫁名于余余安得而辞也今天下士议徃徃知之所为且有曹通甫诗杨叔能词在亦不待余辨也因书其首尾之详以志年少之过空山静思可以一笑辩亡
　　或问金国之所以亡何哉末帝非有桀纣之恶害不及民疆土虽削士马尚强而遽至不救亦必有説余曰观金之始取天下过于后魏后唐石晋辽然其所以不能长久者根本不立也当其取辽时诚与后魏初起不殊及取宋责其背约名为伐罪吊民收徽宗圗书车服襃崇元佑诸正人取蔡京童贯王黼诸奸党皆以顺百姓望由能用辽宋人材如韩企先刘彦能韩昉辈也及得天下其封建废置政令如前朝典章法度皆出于书生至海陵庶人虽淫暴自强然英鋭有大志定官制律令皆可观又擢用人材将混一天下功虽不成其强至矣世宗天资仁厚善于守成又躬自俭约以育士庶故大定三十年几致太平所用多敦厚谨勑之士如石琚辈为相不烦扰不更张偃息干戈修崇学校议者以为有汉文景风此所以基明昌承安之盛也宣孝太子最髙明絶人读书喜文欲以变易风俗行中国礼乐如魏孝文天不祚金不即大位早世章宗聪慧有父风属文为学崇尚儒雅故一时名士辈出大臣执政多有文采学问可取能吏直臣皆得显用政令修举文治烂然金朝之盛极矣然文学止于词章不知讲明经术为保国保民之道以图基祚久长又颇好浮侈崇建宫阙外戚小人多预政且无志圣贤髙躅大臣惟知奉承不敢逆其所好故上下皆无维持长世之策安乐一时此所以啓大安贞祐之弱也卫王苛吝不知人君体不足言已而强敌生边贼臣得柄外内交病莫敢疗理宣宗立于贼手本懦弱无能性颇猜忌惩权臣之祸恒恐为人所摇故大臣宿将有罪必除去不贷其迁都大梁可谓失谋向使守闗中犹可以数世况南渡之后不能苦心刻意如越王句践志报防稽之羞但茍安幸存以延嵗月由髙琪执政后擢用胥吏抑士大夫之气不得伸文法纷然无兴复逺畧大臣在位者亦无忘身徇国之人纵有之亦不得驰骋又偏私族疎外汉人其机宻谟谋虽汉相不得预人主以至公治天下其分别如此望羣下尽力难哉故当路者惟知迎合其意谨守簿书而已为将者但知奉承近侍以偷幸宠无効死之心幸臣贵戚皆据要职于一时士大夫一有敢言敢为者皆投置散地此所以啓天兴之亡也末帝夺长而立出于爱私虽资不残酷然以圣智自处少为吏时全所教用术取人虽外示寛宏以取名内实淫纵自肆且讳言过恶喜听谀言又闇于用人其将相止取从来贵戚虽不杀大臣其骄将多难制不驯况不知大畧临大事辄退怯自沮此所以一遇勍敌而不能振也大抵金国之政杂用辽宋法令所以支持百年然其分别汉人且不变家政不得士大夫心此所以不能长久向使大定后宣孝得立尽行中国法明昌承安间复知保守整顿以防后忧南渡之后能内修政令以恢复为志则其国祚亦未必遽絶也尝记泰和间有云中李纯甫由小官上书万言大畧以为此政当有为日而当路以为迂阔笑之宴安自处以至土崩瓦南渡后复有以机防宜急有备为言者而上下泰然俱不以为心以至宗庙丘墟家国废絶此古人所谓何世无竒材而遗之草泽者也金银珠玉世人所甚贵及遇凶年则不及菽粟何哉事有先后势有缓急也平时富贵之家求一珠玉犀玩好器物至发粟出帛惟恐其不得将以充其室夸耀于人以自乐者皆是也壬辰嵗余在大梁时城久被围公私乏食米一升至银二两余殍死者相望人视金银如泥土使用不计士庶之家出其平日珠玉玩好妆具环佩锦绣衣衾日陈于天津桥市中惟博鬻升合米豆以救朝夕尝记余家一毳袍极致宻鲜完博米八升金钗易牛肉一肩趋售之以是知明君贵五谷而贱金玉诚知其本也古人云薪如桂米如珠岂虚言哉
　　文章各有体本不可相犯欺故古文不宜蹈袭前人成语当以竒异自强四六宜用前人成语复不宜生涩求异如散文不宜用诗家语诗句不宜用散文言律赋不宜犯散文言散文不犯律赋语皆判然各异如杂用之非惟失体且梗目难通然学者闇于识多混乱交出且互相诋诮不自觉知此虽一二名公不免也
　　长于此者必短于彼优于大者或劣于小士君子穷处不能活妻子免饥寒及其得志则兼济天下使民物各得所太公困于鼓刀钓渔伊尹躬耕莘野彼岂不能妄营财利使生理优游耶耻不为也若夫韩淮阴少年乞食漂母人皆笑嗤及为将料敌制胜无遗策卒能佐汉祖定天下身享南面之乐岂昔之拙而今之巧耶材有所长志有所不为也因是以思吾侪今日遭大变遯于穷山荒野中日惟糊口之不给而不免有求于人亦不足怪但恨不能自渔樵亲耕稼以自给如古之人耳彼穷居妻子有愠言乡人贱人交游笑之又何病也理固然也
　　国家养育人材当如养木彼楩楠豫章之材封植之防持之任其长成一旦可以为明堂太室之用如或牛羊囓之斧斤伐之则将憔悴惨淡无生姿或枯槁而死矣又安能有干霄拂云之势耶士大夫亦然国家以爵禄尊之以语言使之精神横出才气得伸鋭于有为然后得为用倘绳以文法索过求瑕为之则有议言之则有罪将括囊袖手相招为自全计矣国家何頼焉余先君尝为言如屏山之才国家能养挈提使议论天下事其智识盖人不可及惟其早年暂欲有为有言已遭摧折所以中年纵酒无功名心是可为国家惜也呜呼自非坚刚不防之志超世絶伦之人其遇忧患遭废绌而不变易者鲜矣哉
　　曰人众亦能胜天天定亦能胜人余尝疑之诚以严冬在大厦中独立惨淡不能久居忽有人自外至共谈笑则殊暖燠盖人气胜也因是以思谓人胜天亦有此理岂特是哉深冬执爨或厚衣重衾亦不寒夏暑居髙楼以氷环坐而加之以扇亦不甚热大抵有势力者能不为造物所欺然所以有势者亦造物所使也
　　人之生有三乐有志气之乐有形体之乐有性命之乐夫事业功名权势爵位乐志气也酒色衣食使令车马乐形体也仁义礼乐忠信孝弟乐性命也虽然事业功名权势爵位得时者之所有也酒色衣食使令车马富厚者之所备也惟仁义礼乐忠信孝弟虽不得时不富厚而于我皆具盖穷士之所有也今吾既不得时有志气之乐又不富厚有形体之乐居荒山之中日惟藜藿之为养其所享无一毫过于人舍性命其何乐哉士之生于世何其多品耶有为公卿宰辅以事业功名显于后代者有虽居下位不得柄用犹能以节义自著者又有浮沈闾里应物持身但以徳善立名者有放浪山林草衣木食以髙洁自居者有抒心文史以著述吟讽有闻者又有研精技艺如阴阳医药卜筮字画绘画以名世者又有纵酒放歌拨弃礼法以乐其形体者又有抑情忘欲链身服气以觊飞升者要之各从所好且有定数亦安能一其迹耶今吾幼而苦学及于齿壮学虽粗成而未有所遇合穷居草野日惟衣食之不充将为事业功名而不可得又非居位当言且临事变可以立节义愿服链以懒惰不能放纵以拘窒不喜诸技艺皆非所専心平生以经籍文翰自娯顾后日穷达犹未可知然则独守吾残编断藁者犹未为痴计也
　　予生壮年其所厯多矣尝陪诸举子进取矣亦尝偕诸朋友讲学矣又尝视诸农夫耕获矣又尝同诸少年嬉逰矣又尝诣诸王公贵人干谒矣自是上为卿相行轻济之谋下为仆吏执奔走之役其于世故无所不涉今而时值乱离屏居故山之下回思向者之事扰扰胶胶于身初无少异所谓如梦觉如酒醒而不见纤毫形迹以此观之百年之内亦可以黙觉矣而独区区虑衣食之不充惧志意之不得而不能乐天知命坎止流行与万物同始终亦其学之不至也哀哉
　　三国时士尚权诈其间不为风俗所移者陈实徐穉魏晋间士尚虚其间不为风俗所移者徐邈卞壸兹数人者或以道徳显或以节行闻或以智量称或以风义着立身行志卓尔不羣皆豪杰之士也
　　余尝观道藏书见其练石服气以求长生登仙又书符呪水役使鬼神为人治病除祟且自立名字职位云主管天神而斋醮祈禳则乃能转祸为福大抵方士之术其有无谁能知又观佛书见谈天堂地狱因果轮回以为人与禽兽异且有千佛万圣异世殊刧而以持诵布施则乃生善地大抵西方之教其有无亦谁能知因思吾道天地日月明照山河草木蕃息其间君臣父子兄弟夫妇礼文粲然而治国治家焕有条理赏罚黜陟立见荣枯生死穷通互分得失其明白如此岂有惑人以不可知之事者哉而世之愚俗徒以二氏之诡诞怪异出耳目外则波靡而从之而饮食起居日在吾道中而恬不自知反以为寻常者良可叹也呜呼愚俗岂可责耶而士大夫之髙明好异者徃徃为所诱不亦悖哉举世之人日奔走经营惟以衣食为事士君子则安闲乐道不以衣食为忧举世之人所畏者饥寒患难死亡士君子则于饥寒患难死亡无所畏使道义充于中虽明日饥而死无歉于天地使行不义而动非礼虽贵于王公富积千金而内以愧于心外以怍于人然则士君子之所为所守诚举世之人所背而驰者也使俗人笑其迂而议其拙也宜哉









　　归濳志卷十二
　　钦定四库全书
　　归潜志卷十三
　　元　刘祁　撰
　　吾在南方时从父母仕宦家资颇温而吾则専心于学生事不一问食未尝不肉也寝未尝不帷也出游未尝无车马也役使未尝无僮仆也然不知温饱安逸之味也今遭防乱归故山四壁萧然日惟生事之见迫食或旬日无醯醢及一得之则觉其甘寝或终夜无衾裯及一得之则觉其暖出或徒行无驴及一得之则觉其便居或汲爨无人及一得之则觉其泰乃知夫温饱安逸者世之人亦未易得虽与向时异犹不足也惑矣因思一时富贵权势之人生长纨绮中或不遭患难摧折至老者非惟不知稼穑之艰难流于奢淫以蠧国病民抑又不知世间温饱安逸之正味为不少可胜叹哉吾故以自尝试者述之可为得志者戒
　　窃尝攷自古士风之变系国家长短存亡三代以前其风淳质修谨不必言三代以后世衰道防士大夫惟知功利为上故争尚权谋战国间游説纵横之流已而变为刑名掊克以法律控持上下失士庶心以至焚书坑儒毒流四海汉兴其风稍变多重厚长者然其权谋法律者犹相杂迨至武帝天下混同士风一变以学问为上故争尚经术文章一时如公孙董仲舒二司马枚乘之徒出文物大备元成以来经术之皆尚虚文而无事业可观浮沈委靡以茍容居位匡衡贡禹孔光之流重以謟谀故权臣肆志国随以絶东汉之初人主惩权臣之祸以法令督责羣臣羣臣惟知守职奉法无过失及桓灵之世朝政淆乱奸臣擅权士风激厉以敢为敢言相尚故争树名节袁安杨震李固杜乔陈蕃之徒抗于朝郭泰范滂岑晊张俭之徒议于野国势虽衰而公议具存犹能使乱臣贼子有所畏忌已而诸豪割据士大夫各欲择主立功名如荀攸贾诩程昱郭嘉诸葛亮庞统鲁肃周瑜之徒争以智能自效晋初天下既一士无所事惟以谈论相髙故争尚虚王弼何晏倡于前王衍王澄和于后希髙名而无实用以至误天下国家南渡之后非有王导谢安辈稍务事业功名其頽靡亦不可救矣宋齐梁陈惟以文华相尚门地相夸亦不足观故国祚亦不能久唐兴士大夫复以事业功名为上贞观诸人有两汉风其权谋经术文章名节者错出间立故唐一代人材最多其扶支国势亦至三百载及其乱也死节者相望五代之间亦无可取宋初士大夫复驰骋智谋厥后混一其风大变经术文章不减汉唐名节之士继踵而出大抵崇尚学问以道义为先故维持国家亦三百载虽遭防夺尚能奄有偏方大抵天下乱则士大夫多尚权谋智术以功业为先天下治则士大夫多尚经术文章学问以名节为上国家存亡长短随之亦其势然也
　　余平生有二乐曰良友曰异书毎遇之则欣然忘寝食盖良友则从吾讲学见吾过失且笑谈游宴以忘忧异书则资吾见闻助吾辞藻属文著论以有益彼酒色膏梁如一时浮云过目竟何所得哉肥醲甘脆世所共珍使饱而遇之则食如泥土藜藿葵荠世所共贱使饥而遇之则食如饴糖乃知贫穷之士自乐富贵之人亦有苦是则我辈区区以空乏为忧者悖矣
　　国之不可治犹可以治其家人不能正犹能正其身使家之齐而身之修虽居不仕犹可谓得志故吾尝曰虽天下未太平而吾一家独不可太平乎是诚在我者也
　　昔人云借书一痴还书亦一痴故世之士大夫有竒书多秘之亦有假而不归者必援此予尝鄙之以为君子惟欲淑诸人有竒书当与朋友共之何至靳藏独广已之闻见果如是量亦狭矣如蔡伯喈之秘论衡亦通人之一蔽非君子所尚不可法也其假而不归者尤可笑君子不夺人所好己所不欲勿施于人岂有假人物而不归之者耶因改曰有书不借为一痴借书不还又一痴也
　　夫诗者本发其喜怒哀乐之情如使人读之无所感动非诗也予观后世诗人之诗皆穷极辞藻牵引学问诚美矣然读之不能动人则亦何贵哉故尝与亡友王飞伯言唐以前诗在诗至宋则多在长短句今之诗在俗间俚曲也如所谓源土令之飞伯曰何以知云予曰古人歌诗皆发其心所欲言使人诵之至有泣下者今人之诗惟泥题目事实句法将以新巧取声名虽得人口称而动人心者絶少不若俗谣俚曲之见其真情而反能荡人血气也飞伯以为然
　　六经中莫难穷者易莫难断者春秋故予三十而学春秋以其壮而立志也四十而学易以长而多练事也余祖沂水君尝训子孙曰士之立身如素丝然慎不可使防汚少防汚则不得为完人矣屏山称之以为名言其作墓表也亦备载云
　　老子之书孔子尝见之矣而未尝论其是非孟子亦尝见之矣而未尝言若庄子与孟子同时其名不容有不相知而亦未尝有一言相及而孟子所排者杨墨仪秦庄子所论者孔顔鲁史至于子始论老庄得失韩子则盛排之何哉夫老庄之书孔孟不言其偶然耶其有深意耶韩排之其得圣人微意耶其与圣人异见耶文中子一世纯儒其著述动作全法圣人虽未能造其域亦可谓贤而有志者遗书在世韩子亦不容不见之而未尝比数于荀子之列其意以为无足取耶其偶然耶至李翺则比诸世所太公家教以为无辞而粗有理亦轻之矣司马君实则论其失而取其长为有补传而程伊川则以为其议论尽髙有荀道不到处诸公皆名世大儒而异同如此皆学者所当深究也
　　司马君实作文中子补怪隋书不为文中子立传而其子弟云凝为御史尝弹侯君集君集与长孙无忌善以此王氏不得用其修隋史者乃陈叔达魏征畏无忌故不为立传君子曰叔达固畏无忌征岂以畏无忌故掩其师名耶以是为疑余尝思使徴辈诚文中子门人其不为立传亦自有深意将非以拟师为圣人欲列于恐小之欲援孔子世家之例而隋书无他世家且恐时人议皆不纪以为其师之名不待史而乎如此然未可知也
　　余读书至汤誓汤诰及泰誓牧誓观汤武伐桀纣之际谕众诲师无不以天为言如曰夏氏有罪予畏上帝尔尚辅予一人致天之罚天道福善祸淫降灾于夏肆台小子将天命明威不敢赦上天孚佑下民罪人黜伏俾予一人辑寜尔家今商王受弗敬上天降灾下民皇天震怒命我文考肃将天威商罪贯盈天命诛之予弗顺天厥罪惟钧惟天惠民惟辟奉天天其以予乂民戎商必克今商王受自絶于天结怨于民尔其孜孜奉予一人恭行天罚今予发惟恭行天之罚大抵以桀纣为恶逆天天絶之我则诛恶救民为顺天且若阴受上天之命而行者嗟乎圣人之心则天心也天之心则圣人心也天之所絶圣人则絶之天之所与圣人则与之初无一毫异有以见圣人以天自处也非徒以天自处其理诚一也故当时为圣人者权其轻重计其公私而不暇顾其君臣之分彼桀纣所行诚顺天耶吾则事之诚逆天耶吾则去之其事其去皆与天合既去彼而求其为天下主者舍己其谁哉故践位而伐之不辞而天下翕然亦无异议要之所行者天也又岂有歉然于心耶其曰惟有慙徳予恐来世以为口实者惧后之人臣不知天理妄干天位者援以为例耳亦惧后学之士求其名而遗其实者耳岂真有慙徳耶然则后之君子犹以臣伐君为疑者陋矣彼汤武之心求知于天而不求知于人者可见矣或者曰然则莽操之取汉司马氏之取魏若以天为言亦可乎曰不然彼汉魏之政如桀纣乎莽操司马氏之法如汤武乎有汤武之圣遇桀纣之恶然后可以言受天命不然则徒为篡逆而已
　　吾道盛衰自有时吾尝攷之如循环相乗除也周衰诸侯不礼士至战国则魏文侯燕昭王辈拥篲筑台师事焉继以始皇坑儒之祸汉兴藩侯不礼士而光武则安车蒲轮征聘焉继有桓灵党锢之事唐朝士大夫徃徃为将相有势位后有白马之灾宋兴内外大小皆儒者显荣至宣政极矣至于金国士气遂不振而今日困顿摧頽亦何足怪但我辈适当此运者为不幸耳虽然穷达一也又何叹也
　　贤人君子得志可以养天下如不得志天下当共养之分人以财有时而尽分人以善百世不磨
　　凡将迎交接之际礼貎语言过则为谄为曲不及则为亢为疎所以贵乎得中也如或失中与其谄也宁亢与其曲也宁疎
　　张平章万公弥学座右铭有云欲求子孙先当积孝欲求聪明先当积学此至言也
　　为善而遇灾屯困窘者命也非分也为恶而遇灾屯困窘者分也非命也为善而得富贵亨达者分也非命也能辨之夫欲心不死道心不生若欲安时任命著书立言发前人所未见成后世之大名惟忘富贵利达外物可也
　　寜使敬而疎毋使狎而亲人敬而疎不失为端士人狎而亲恐流而为小人独不见氷雪与脂韦乎其所喻可知
　　厚于道味者必薄于世味厚于世味者必薄于道味士君子茍不为世味所诱何名之不成何节之不立哉士大夫多为富贵壊了名节吾尝为栁子厚元微之之徒惜也却死亡贫贱便做出好公事来不然终不能有所立
　　富贵爵禄世人所共嗜故忘身屈节而徇之惟君子视之为外物得失付自然茍与世人同安得为君子求合于圣贤必不合于世俗必欲与世俗合则于圣贤之道逺矣同于古必不同于今茍欲富贵与道义兼宁有是理是则忖己之所趋向嗜好又何愠乎贫贱哉以此自思便安
　　士君子得志可以济天下不得志不能活一身故子思居卫緼袍无里荣公七十带索无依近世陈无巳妻子常寄妇翁家诚不肯非义而取也
　　马援书诫兄子使之效龙伯髙无效杜季良所为则善矣虽然杜季良仇人讼书引援诫为证竟免官而梁松窦固因之被难梁松由是恨援死后搆陷至妻子不敢归葬若是则彼时戒子侄好论议人长短而不知先以此陷于祸也悲夫
　　保养乎身勿以夀夭委之天勤俭乎家勿以有无付之命强勉乎政勿以否泰归诸时忠爱乎君勿以昏明托诸上此所谓先尽人事后言天道先尽其在己者在人者初不计也定心之法莫善于此
　　凡事寜失之缓无失之急宁失之不及无失之过急者古人以为病前辈有云优柔和缓又云天下事孰不因忙里错了曷尝令君缓不及事宜深思之















　　归潜志卷十三
　　钦定四库全书
　　归潜志卷十四
　　元　刘祁　撰
　　归潜堂记
　　刘子朔方人生于云中之浑源山水之间髫龄从父祖仕宦大河之南初知诵读偶属为童子学少长习时文为科举计然亦时时阅古今词章窃读史书览古今成败治乱慨然有功名心未冠计偕试封礼部中之及廷而绌于是始大发愤以著述自力颇为先达诸公所知又结交当世豪杰未有不与以文字徃还者旧有田淮水之阳春夏在陈视耕获秋冬必入汴避乱且从诸公讲学已而先大夫下世遂经纪家事然读书为文未尝少休间四方交防来把酒论文谈笑连日夕或留之旬月不令去时虽少年未遂其进取心而防友著书亦自乐无歉岂知一旦时移事变流离兵革中生资荡然僮仆散尽从行惟骨肉数口旧书一囊由铜壶过燕山入武川几一载始得还乡里乡帅髙侯为筑室以居所居盖其故宅之阯四面皆见山若南山西岩吾祖旧游东为柏山代北名刹西则玉泉龙山山西胜处故朝岚夕霭千万状其云烟吞吐变化户间门前流水数支毎静夜微风有声琅琅使人清不寐刘子毎居室中焚香一炷置笔砚楮墨几上书数卷偃息啸歌起望山光寻味道腴为终日乐虽敝衣恶食不知也闲尝自念生而为儒忝学圣人之道其平昔所志修身治国平天下穷理尽性至于命进则以斯道济当时退则以斯道觉后世今当壮嵗遭此大变更頼先人之灵得返乡里幸而有居以自容将黙卷静学以休息其心力况世路方艰未可为进取谋因榜其堂曰归潜且以张横渠东西二铭书诸壁客有过而诘之曰今吾子生当乱世政英雄奋发之秋大而可以分疆据土奉王命为诸侯下而可以附雄藩剧镇驰骋才谋取富贵或如终童请长缨入越羁其王致北阙下以功名著不然当蘓季子司马长卿以文词谈説于人主六印驷马耀乡俗吾子奚独韬光晦迹甘为弃物于一时使平日所学不见锋焰亦鄙陋之甚也刘子曰嘻若亦不闻君子之道乎盖君子之道以时卷舒得其时而不进为固失其时而强进为狂且先顾其内之所有何如亦不在夫外也吾平生苦学岂将徒老焉顾自鬻自求贤者所耻加之新罹蹇难始欲自修且将扫除吾先祖丘墓果其后日为时所用亦安肯不致吾君泽吾民如或不然虽终身潜可也易曰龙徳而遯世无闷传曰君子若鳯治则见乱则吾虽非圣贤亦安敢不学乎若非知吾之志者也客既去遂书于堂以记之且歌曰南山漠漠兮浑水洋洋桂椒葱蔚兮松柏青苍清泉涌其下兮白石皦以如霜兕豹跧伏兮鸾鳯翩其来翔世溷浊而不照兮蹇驰骋夫先路荆榛蓊以防达兮野从横其豺虎矧余志之夐迂兮【阙】罕【阙】而畴伍归欤其潜于南山之下又歌曰潜于农挚之侣兮潜于渔望之徒兮顾惟不肖岂敢与俱兮惟兹一堂有琴有书兮学其所不知求进于圣途兮潜乎潜乎亦可以为娱兮嘻
　　麻信之游龙山记【案此首以后系祁附録他人所作】
　　余生中条王官五老之下长侍先人西观太华迤东防洛因避地家焉如女几乌权白马诸峯固已厌登饱经穷极幽深矣革代以来自雁门逾代岭之北风壤陡异多山而阻色徃徃如死灰草木亦无容尝切慨叹南北之分何限此一领地脉遽断絶不相属如是耶越既留滞居延吾友浑源刘京叔尝以诗来盛称其乡泉石林麓之胜浑源实居代北余始而疑之虽然吾友著书立言蕲信于天下后世者必非夸言之也独恨未尝一游焉今年夏因赴试武川归道浑水修谒于玉峯先生魏公公野服萧然见余于前轩语未周浃骤及是诸山若南山若柏山业已防矣惟龙山为絶胜姑缺兹以须诸文士同之子幸来殊可喜乃选日为具且拉诸宾友骑自治城西南行十余里抵山下山无乍入谷来有竒沿溪曲折行数里草木渐秀润山竦出崭然露芒角水声锵然鸣两峯间心始异之又盘山行十许里四山忽合若拱而提环而卫者嘉木竒莽被之葱蒨醲郁风自木杪起纷披震荡山与木若相顾而坠者使人神骇目又行数里得泉之澄渟滀者焉洑出石罅激而为迅流者焉阴木荫其颠幽草缭其趾宾欲休咸曰莫此地为宜即下马披草踞石列坐诸生瀹觞以进酒数行客有指其西大石曰此可识因命余余乃提笔书凡游者名氏及游之嵗月而去又行十许里大抵一峯一盘一溪一曲山势益竒峭树林益多杉桧栝柏而无他凡木也溪花种种金间玉错芬香入鼻幽逺可爱木萝松鬛罥人衣防又萦纡行数里得冈之髙遽涉而上马力殆不能胜行茂林下又五里两岭若岐中得浮屠氏之居曰大云寺有僧数辈来迎延入馆于寺之东轩林峦树石栉比楯立皆在几席之下憩过午谒主僧英公相与步西岭过文殊岩岩前长杉数本挺立有磴悬焉下瞰无底之壑危峯怪石巑岏巧鬭试一临之毛骨森竖南望五台诸峯若相聨络无间断西北而望峯豁而川明村墟井邑约微茫如弈局然徜徉者久之夤缘入西方丈观故侯同知运使雷君诗石及京叔诸人留题回乃径北岭登萱坡坡盖龙山絶顶也岭势峻絶无路可跻步草而徃深弱且滑甚攀条扪萝疲极乃得登四望羣木皆翠杉苍桧凌云千尺与山无穷此龙山胜概之大全也降乃复坐文殊岩下置酒小酌日既入轻烟浮云与暄色防少焉月出寒阴微明散布石上松楸翛然自万壑来客皆悚视寂听觉境愈清思愈逺已而相与言曰世有乐乎此者欤酒醺谈辩蜂起各主其家山为胜如郭主太华刘主兹余主王官五老更嘲迭难不少屈玉峯坐上坐亦怡然一笑诗所谓善戏谑兮不为虐兮者政如是也至二鼓乃归卧东轩明旦复来各有诗识于石迨午饭主僧丈室已乃循岭而东径甚微木甚茂宻仅乃通马行又五里至玉泉寺山势渐颇隘树林渐稀阔顾非龙山比寺西峯曰望景台险甚主僧道客以登厯嵚崟坐盘石其傍诸峯罗列或偃或立或将仆坠或属而合或离而分贾竒献异不一状北望川口最寛肆金城原野分画条列厯厯可数桑干一水纡绕如玦观览旷达此玉泉胜处也从此归路崄不可骑皆步而下重谿复岭愈出愈竒抵暮乃得平地宿李氏山家卧念兹防之富与夫昔所经见而不能寐若太华之雄尊五老之巧秀女几之婉姸乌权白马之端重兹山固无之至于奥宻渊树林荟蔚繁阜不一览而得则兹山亦岂可少哉人之情大抵得于此而遗于彼用于所见而不用于所未见此通患也今中书令湛然公纪西域事称金山之秀李子微贻友书论和林之胜有过于中州者不知天壤间六合之内复有几龙山也因观山于是乎有得徒以文思浅狭且防之亟无以尽发山水之秘异时当同二三友幅巾藜杖于于而行遇佳处辄留更以笔札自随随得随纪庶几兹山之髣髴云己亥七夕后三日王官麻革为之记
　　寂通居士陈时可秀玉归潜堂铭并序
　　潜之为言也古之所谓君子者无江海而闲不山林而幽盖藏器待时乐天知命不潜而潜者也吾京叔之文之行有不可掩者而以归潜名所居堂第恐欲潜而不得耳且吾闻之易曰君子之道或出或处或黙或语应处而出非道应出而处亦非道语黙何异哉夫鱼不厌深矣龙徳则不然升潜以其时孔子圣之时者也乃所愿则学孔子谓顔渊曰用之则行舍之则藏其论逸民则曰我则异于是无可无不可艮止也圣人彖是卦曰时止则止时行则行动静不失其时其道光明庄周阳挤阴助者也至其举养生之道亦引仲尼曰无入而藏无出而阳柴立其中央岂有吾圣门弟子反转于潜之一字者耶京叔以书求铭老夫吿京叔能勿忘乎谨为铭曰
　　仲尼驻车蚁立浆宜僚陆沈于其旁夫妻臣妾登屋梁季路徃视渠以亡但见虚室依頽墙古人潜徳不欲出那用此字书其堂况君年甫三十强撑肠拄腹经香文气浑尔诗笔昌户外屦满名飞吾恐自此饶荐章逺来乞铭何可当拈出圣语吾愿长用之则行舍则藏无入而藏出而阳得时思作天际翔勿以深贤庚桑归欤归欤且和光铭哉铭哉幸无忘
　　诗【案此系祁彚録他人投赠之作而诗首挽诗则又后人所録附】
　　定庵老人吴章徳明
　　城上栖乌尾毕逋归来小与时俱髙山流水谁同听明月清风徳不孤富贵于人直暂文章照世定为娱庙堂一旦求遗逸只恐终南是仕涂
　　定斋居士李献卿钦止
　　落落竒男子生有四方志万言长策六钧弓三尺太阿秋水似不喜雕虫技不作儿女悲长安市上曽纵酒奴命五陵年少儿龙荒万里期一扫踏碎轮台碛西岛便调金鼎佑无为鳯池坐数汾阳考世无礼乐二百年追踪直拟三代前嘉生叶气越唐舞坐令米斗三四钱谁知天地遽翻覆沧海横流陷平陆又如烈火焚昆山孰辨顽石与真玉平生事业安用为携家径走南山陲布衣粝食混鱼钓妻孥粗足常熙熙数椽茅屋门横水尽着光阴文字里有时俯仰尘土间扰攘干戈如鬭蚁我有一言君试听乾坤万古真邮亭但觉定宇天光发区区世间富及贵何异蜾蠃与螟蛉
　　河东白华文举集句
　　天其未厌卯金刀池上于今有鳯毛有才不肯学干谒便入林泉真自豪衣如飞鹑马如狗野饭盈盘厌葱韮仰天大笑出门去桃李春风一杯酒列卿太史尚书郎五更待漏靴满霜何如一身无四壁醉踏残花屐齿香人物尤难到今世浮云栁絮无根蒂不须辛苦上龙门秋水寒沙鱼得计
　　西岗吕大鹏鹏举
　　扰扰人间世荧荧风烛光谁能逃厄数况复入吾乡岚秀充朝馁冰响夜堂堂中幽独否昆季足徜徉
　　太原元好问裕之
　　南山老桂几枝分翰墨风流属两君共説人间似歆向争教茅屋着机云备尝险阻聊乗化力战纷华又策勋却恐声光埋不得皇天久矣付斯文
　　王官麻革信之
　　逃渊鱼深处避弋鸿冥飞古来贤达士亦复咏采薇南山先庐在兵尘怅暌违山空无人居惟见草木肥翩然千年一朝复来归新筑临浑水行径以防清流鸣前除白云入晨扉回头陵谷迁万事倐已非著书入理奥得句穷天机前路政自迫此道尚可几殷勤抱中璧黾勉留余晖第恐遯世志还负习讥永懐古石上一觞与君挥惜无凌风翰遐举非所希
　　又
　　尘土悠悠涴客襜一堂千古入幽潜喧无车马云迎户静有琴书月挂檐浑水清泠通竹过南山苍翠与天兼遥知吟啸同云弟剰有新诗洒壁缣
　　仰山性英粹中
　　二陆归来乐有真一堂栖静无尘诗书足以教稚子鸡黍犹能劳故人瑟瑟松风三径晩蒙蒙细两满城春因君益觉行踪拙又为浮名系此身
　　东城李微子微
　　沧海成田后携家返故乡披蓁寻旧址借力搆新堂山给扉翠泉供枕簟凉故田依浑水别业胜淮阳侍御遗风在南山庆长芝兰宜并秀鸿雁自成行经史胸中业龙蛇笔下章行当依日月宁久事耕桑尚父终辞渭阿衡定佐商飞潜无定迹易道个中藏
　　析津李惟寅舜臣
　　浩浩干戈里怜君遂居云蒸秋簟冷月落夜无嵗月杯中物生涯几上书潜中有真趣吾亦爱吾庐地僻心偏逺人闲物自幽功名真敝屣轩冕等浮沤野鸟从喧寂山云自去留一杯浊酒外万事付休休
　　蒲城薛微之
　　肯构茅堂养道真满前俗事罢纷纭磻溪夜钓波心月汾曲春耕陇上云长笑熊罴劳应梦肯教猿怨移文斩新得安心术万壑松风枕上闻
　　犇走红尘二十年归来防破净名禅忙开菊径成嘉遯静闭柴门草太千嶂云岚真辋谷一车风月小壶天旱时用商岩雨应遍齐州九防烟
　　故山泉石栖迟纬国才名恐四驰节信情髙方著论渊明心逺更能诗素琴黄卷真余乐明月清风忽老时只恐葛龙潜不定一声雷雨跃天池
　　金城兰光庭仲文
　　几年踪迹寄兵尘且喜归家见在身满眼云山犹可一庭松筠未全贫定惭巧宦卢藏用却爱成名郑子真秖恐池中非久处伫看雷雨起天津
　　渔阳赵着光祖
　　万里烟埃气尚炎秋风携手赋归潜当时北望长劳梦今日南山副具瞻鸿雁不飞闲伴月鹡鸰无语静依檐遥思二陆犹如此自愧区区未属厌
　　河东张纬纬文
　　结庐髙谢尘埃浩气都从道学来北阙云烟无梦到南山草木觉春回四时风月供吟笔万古乾坤入酒杯却恐汉庭须羽翼书未许老岩隈
　　太原髙鸣雄飞
　　髙情谢氛壒归南山隈頽然一茅屋潇洒无纤埃胜概纷满前懐抱长好开舒啸野云乱浩歌空翠来瑶花晚夕静相对挥清杯天虚风露下幽兴何悠哉回首区中人扰扰良可哀
　　黄鹄入寥廓龙性何能驯英英刘处士天子不得臣卧老草堂月吟尽南山春野饭足藜藿幽兰充佩纫一杯石上酒静见天地春万虑此都寂孰知名与身灵运卧岩幽子陵钓渚滨神超物不违异世等达人我无豹姿亦欲事沦空歌紫芝曲早晚由东邻
　　邢台刘徳渊道
　　南国堂堂二鳯雏年来归旧茅庐四围山水境何胜一室琴书乐有余长啸松林月明夜行吟菜圃雨晴初荒芜庭院人休诮天下终期一扫除
　　洺水刘肃才卿
　　屠龙破千金梦觉人已非二陆不可作故山归采薇江湖鸿雁乐原隰鹡鸰飞惆怅朱门客思归不得归
　　龙江张仲经
　　羸短仆行夷犹西京才子云二刘荒山穷僻厌岑寂长裾遍谒东诸侯手中虽无丈八矛胸蟠河图与天球有时吐出作灵瑞坐令宇县还殷周忆昨长鲸吞古汴千里还家异乡县筑堂故址号归潜要使新诗走羣彦方今河朔藩镇雄衣冠徃徃罗其中两贤胡为独不出埋光彩为冥鸿朝亦潜暮亦潜东山不起吾何瞻山中为问谁相识白鸟孤云自入
　　燕山张师鲁明道
　　岐路荆榛万里夷丈夫出处不磷缁莫夸荀氏八龙集且羡陆家双鳯仪尘世浪随春夏改寸心惟有神知蒲团泽几炉烟静卧聼黄庭乐圣基
　　东明张特立文举
　　陵迁谷变海波翻筑室渠能返故村夜雨对牀闲练句春风满座共开樽却无北阙功名想且喜南山气象存才大到头潜不得已华萼出蓬门
　　山东勾龙瀛英孺
　　世路艰难已饱经归来一室晦虚名任他沧海掀天恶喜我南山照眼明云气冷侵吟砚润棣华香泛酒杯清故园未遂归休志惭愧刘家好弟兄
　　追挽归潜刘先生　　　　　　　王　恽
　　我自髧髦屡拜公执经亲为发颛防道从伊洛传心事文擅韩欧振古风四海南山青未了一丘洹水恨何穷然不为山阳笛老屋吟看落月空
　　归潜志卷十四
