徐氏笔精 明 徐〈火勃〉



钦定四库全书

子部十

徐氏笔精

杂家类二

杂考之属

提要

臣等谨案徐氏笔精八卷明徐■〈火勃〉撰■〈火勃〉字维起更字兴公闽县人是编分易通经臆诗谈文字杂记五门其曰笔精则取江淹别赋语也■〈火勃〉以博洽名一时朱彛尊静志居诗话谓见其遗书大半施铅点墨题端跋尾然是书踳驳之处乃复不少如以干象阳在下为老子之犹龙以坤卦黄中艮卦行其庭为皆指道家之黄庭以系辞逰魂为变为释氏之四生六道皆不免好为异说援儒入墨从王柏之说谓野有死麕为滛诗从焦竑之说谓洛书出佛经从陈元龄之说谓周实建寅皆失详考他若以铁裲裆为马鞍之餙不知裲裆为袙腹广雅本有明文以汉郊祀歌寗字当増入庚青韵不知齐梁以前本无四声谓杜诗郫筒本李商隠不知商隠在杜甫后谓冬青引唐珏林景熙二集并载不知景熙有集珏无集谓溶溶为水貎晏殊诗不应借以咏月当改为雨不知月穆穆以金波以水比月汉郊祀歌已然谓一东二冬为沈约所分而不知约之诗赋二韵实皆同用据李涪刋误分用者乃陆法言谓蒙斋笔谈为郑景望作沿商浚之误不知乃叶梦得书谓李清照为赵抃子妇不知赵明诚乃挺之之子谓琵琶故事皆妇人而男子无闻不知贺懐智康昆仑罗黒黒纪孩孩皆著名唐代亦多渉踈舛至谓杜牧语多猥涩罗隠诗极浅俗而称髙启梅诗诗随十里寻春路愁在三更挂月村句为在林逋踈影暗香一聨之上尤为卤莽甚至谓孟子不深于易理周公之作金縢为不能以命自安尤明人恣纵之习特其采摭既富可资考证者颇多亦有不可遽废者衡其品题盖焦竑笔乗之流亚也

乾隆四十三年八月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

徐氏笔精卷一

（明）徐■〈火勃〉 撰

○易通

潜龙勿用

郑氏曰干初一画有初九潜龙勿用之象故圣人系之以潜龙勿用之辞朱子分潜龙为象勿用为占似支离决裂如九二见龙在田亦是一气语坤之六二有占无象是其证也

天行健

胡安定曰天形苍然一昼一夜行九十余万里故曰天行健人身小天地上有天关下有地轴若能回天关转地轴上下徃来一息一周天矣君子自强不息欲吾身内运转如天之行健耳

潜龙勿用阳在下也

娄东张元蒙曰孔子发明曰阳在下也阳气潜藏在下者非有时而在上也即在上者常在下也潜藏者非有时而发用也即发用者常潜藏也此圣人退藏于密老子书皆主此故曰犹龙

云从龙风从虎

杨氏慎曰张璠从音随从之从去声云出则龙必从之风出则虎必从之犹曰龙从云虎从风也今按此说甚异诸家而有至理凡龙起必云生谓龙能致云非也虎出必风生谓虎能致风非也犹蚁徙必雨乃雨气感蚁蜥蜴聚必雹乃雹气感蜥蜴谓蚁能作雨蜥蜴能作雹可乎古人多倒语成文后人不达便成滞义古乐府云虎啸谷风起龙兴景云浮无怪乎今之误也

至哉坤元万物资生

徐氏曰至哉坤元万物资生乃顺承天夫人之元气藏于腹犹万物之藏于坤神入气中犹天气降而至地气与神合犹地上而承天天地以此而生物吾身以此而生育太玄经云藏心于渊美厥灵根参同契云恒顺地理承天布宣本易旨也

必有余庆

黄氏震曰庆当作平声与下文殃字协韵上文乃终有庆亦与应地无疆平声相协暌卦志行也徃有庆也亦协韵益卦其道大光中正有庆亦协韵他如井困丰兑凡易中庆字无不与平声协韵者

黄中

徐氏曰坤为腹故太玄以坤为黄宫黄宫即黄庭也黄属土而在中又曰黄中艮卦行其庭即黄庭也道书解极玄奥宋儒释之浅矣

九五屯其膏小贞吉大贞凶

杨氏曰汉书谷永传引此文孟康注云膏者所以入润肌肤爵禄亦所以养人也小贞臣也大贞君也遭屯难饥荒君当开仓廪振百姓而反吝则凶臣吝啬则吉也

利用刑人

张氏鼎思曰初六发蒙利用刑人用说桎梏以徃吝三原王氏曰利用刑人刑即书所谓扑作教刑学记称夏楚二物是也责之以警其怠惰使之从教程传威之以刑者所以说去昏蒙之桎梏也若痛惩有甚于击蒙似拷讯罪者非发蒙之道也

需于沙衍在中也

杨氏曰衍寛平之地也左传地名有昌衍汉书地名有鄜衍衍之文亦承需沙为义也孟喜易文辞作需于沙衍

天与水违行

张氏曰象曰天与水违行讼先儒谓天在上水在下其行相违故讼或谓上下体也非行也违者天西旋水东注有相左之义故取此象讼也

或锡之鞶带

张氏曰鞶带命服之饰草庐吴氏以为革带所以系鞞系佩凡命服先束革带乃加大带礼曰男鞶革即此带也先儒就以鞶带为大带葢未详耳

丈人

黄氏曰程云尊严之称朱云长老之称丈者黍龠尺引之积王充论衡云人形以一丈为正故名男子为丈夫尊翁妪为丈人此说亦可补诸说淮南子谓老者杖于人为丈人

毒天下之民

徐氏曰师卦以此毒天下之民而民从之朱子注毒害也凡有害于民则民弗从许慎说文毒音笃训生厚也从生母会意■〈艹毒〉音独伤害也从草毒谐音二字声音训义皆有分别

风行天上

陈潜室曰风行天上似无蓄聚之理何以谓之小畜风者披扬解散之意今为风矣而止行于天之上是犹有物止蓄而未得解散所以成畜之小

舆说辐

吴草庐曰舆说辐与大畜九二舆说輹同殊不知大畜小畜义异安得以为同一輹哉葢輹伏莵也在轴之上承舆者车不行则脱之大畜阳能自止欲不行则说輹也小畜则阳与阴争有伤于辐而说之不得行也则輹主于不欲行亦有辨耳

有所疑

张氏曰君子征凶有所疑也疑旧作碍谓畜道已成抗阳之时也阴抗阳如小人害君子其径路必为布置阻碍动则不利君子安得行乎碍且与韵叶

其旋元吉

黄氏曰旋字上连视履恐是旋踵之旋

苞桑

张氏曰其亡其亡系于苞桑今之解者以苞桑为固结之喻非也苞桑岂固结之物乎葢古人朽索六马虎尾春冰之类也陆宣公收复河北后请罢兵状云邦国之杌陧绵绵聮聮若苞桑缀旒幸而不殊者屡矣此得其解

簮

猗觉寮曰豫之九四朋盍簮王弼云盍合也簮集也谓朋来之速子美云盍簮喧枥马列炬散林鸦以簮为冠簮之簮古冠有笄不谓之簮簮后人所名弼言为是

泽中有雷

临川邹氏曰泽中有雷此收声于兑之时也

不事王侯

焦氏竑曰蛊之五爻皆言干父之蛊至上九则曰不事王侯髙尚其事象曰不事王侯志可则也后人往往引四皓子陵解此一爻误矣出则事公卿入则事父兄不事王侯此索隠行怪之为圣人不取也礼曰八十者一子不从政九十者其家不从政上九处卦之终当父母耄期之日不出从政非所以要誉乡党朋友非恶干禄而然葢知尊尚孝徳者也曽子居鲁齐欲聘为卿曽子曰吾父母老不忍违亲以为人役斯人也其百世之师欤故曰志可则也

雷电噬嗑

黄氏曰程朱诸家皆言于卦合云电雷今云雷电者字相类而误惟邹氏谓象亦云雷电合而章不必以是疑经文此卦虽离上震下然阳气将震发乃闪然成火故雷与电止一气而雷为主电者雷之精光如爆杖火一出而声即透亦主在声雷电非其它判然二象之比彖言雷电合而章语意絶好经文未必误也

噬干胏得金矢

徐氏曰王肃注易十卷今不传其注噬干胏得金矢曰四体离阴卦骨之象骨在干肉脯之象金矢所以获野禽故食之反得金矢君子于味必思其毒于利必备其难见太平御览

贲于丘园束帛戋戋

张氏鳯翼曰贲于丘园束帛戋戋吝终吉是言人君礼聘贤才令光生丘园也宋王敬宏奏云宜加旌聘贲于丘园以彰止逊之美即是此意但聘贤之礼贵乎厚而戋戋其薄者以阴性吝啬故耳然礼贤自是盛典故终可以得吉

以杞包瓜

蔡节斋曰五与初无相遇之道犹以髙大之杞包在地之瓜惟当自畜其徳以待之其有陨坠乃出于天非人所能为也（杨氏曰太玄苍木维流厥美可以逹于瓜包）

先王以至日闭闗商旅不行后不省方

慈溪黄氏曰商旅至贱也后至贵也上自后下至商旅皆以安静为事此说诸家未之及也葢若不如此两下总提则先王与后分为两主人矣

何天之衢

长洲张氏曰何梁武帝作荷负也王延寿鲁灵光殿赋云直荷天衢以元亨程子曰天之衢亨误加何字朱子曰何天之衢何其通达之甚也讃之也俞玉吾集说引晦叔王氏曰荷当作行以上四说均于易有禆而晦叔王氏似尤简明

过涉灭顶凶无咎

张氏鳯翼曰大过辞云过涉灭顶凶无咎赵温与李榷书谓一为过再为涉三而弗改则灭其顶凶可见无咎云者葢言无所归咎如易所谓又谁咎也本义与此义殊

遇坎有酒

徐氏曰坎之六四樽酒簋贰用缶需九五需于酒食未济上九有孚于饮酒困九二困于酒食卦皆有坎文王周公以酒告戒其象见于易三爻皆阳刚制之之意也

坎不盈祗既平

张氏曰祗既平祗郑作坻水渚也诗宛在水中坻说文云小渚坎之象也泽水盈科而后进九五坎之阳流而不盈适平于坻而已葢阳刚中正而能出险之象

离丽也

黄氏曰古说皆以为附愚恐亦兼文明之意如日月丽乎天百谷草木丽乎土重明以丽乎正皆有华丽气象不特言附着而已

咸其脢

徐氏曰古注云脢心之上口之下进不能大感退亦不为无志其志浅末故无悔而已背肉之说起于程朱

肥遯

焦氏竑曰遯卦肥遯无不利肥字古作■〈非上巴下〉与古蜚字相似后世同讹为肥字九师道训云遁而能飞吉孰大焉张平子思玄赋云欲飞遁以保名曹子建七启云飞遁离俗金陵摄山碑缅懐飞遁皆可证焦氏之说本姚西溪丛语

大壮则止

大壮则止遯则退也熊氏曰大壮刚以动而曰止非其象矣止葢上字之误大壮之势阳上而不已遯则阳退诸家之说纷纷多牵合无取也

晋如鼫鼠

鼫鼠子夏康成皆作硕硕大也二三四五艮象鼠九阳为大鼠本草指为蝼蛄项本庵以土狗言皆非

箕子

陆氏深曰明夷箕子以之汉赵宾训箕子者阴阳之气万物方荄滋非商箕子也宾蜀人

晋昼明夷诛

晋书明夷诛也诛孙奕作昧明出地上为昼明入地中为昧得反对之义闗子明曰蒙昧者厥道求乎明明夷亦昧也昧不明葢伤之也孙奕本此

风自火出

濳室陈氏曰风自火出何以谓之家人犹言风化自内出也火文明之徳夫夫妇妇父父子子兄兄弟弟即内文明之象一家之风化由严明中来所以一卦多尚严明

马为曳

其于马也为曳邵氏雍曰马字误当作其于舆也为曳易曰见舆曳又曰曳其轮舆有曳而马无曳也

位正当也

毛晃曰易当位不当位皆作平声读俗作去声读误

蹇利西南不利东北

刘子新论利西南就土顺也不利东北登山逆也

龟弗克违

徐氏曰程传云或益之一句十朋之一句龟弗克违即书云龟从之意

苋陆夬夬

徐氏曰夬卦九五苋陆夬夬稽考萈误作苋朱子注苋即马齿苋按许氏说文萈音桓山羊细角者象山羊蜗角形宽字谐其音易传泽天夬为兑兑为羊见闗朗易传

萈陆颜

氏玩词曰萈音丸山羊也陆其所行之路也犹鸿渐于陆之陆兑为羊在上卦有山羊之象■〈火勃〉按说文苋山羊细角也从兎足苋声读若丸萈字从此徐锴按本草注苋羊似鹿羊角有文俗作羱

学斋占毕曰苋陆草之柔脆者也决之至易故曰夬夬以苋陆为一草至马郑曰苋陆商陆也以苋陆为一物宋衷云苋苋菜也陆商陆也虞云苋蒉也陆商也然后别而为二至注疏正义乃引子夏传云苋陆木根草茎刚下柔上马融郑玄王肃皆云苋陆一名商陆皆以苋陆为一惟董遇云苋人苋也陆商陆也以苋陆为二终不订其或一或二异名之说余因谓释经莫若尔雅为正且祖因证之尔雅疏草部云蒉赤苋释曰赤苋一名蒉今苋菜之赤茎者也又曰遂薚释曰药草商陆也一名当陆初无苋陆一名商陆之说则苋自苋陆自陆苋为菜陆为草其为二物明甚宋谓之菜虞谓之蒉董谓之人苋三家之说得之矣

萃亨

徐氏曰萃聚也民富物阜财力有余之时也萃则亨矣经文原有亨字解之未尝不通本义以亨字衍文岂以彖文不及亨字乎太拘矣

用大牲

太仓陆氏曰萃卦用大牲吉大牲者坤为众为牛牛乃牲之大者以萃时而有此象如其象而用之可也

困于酒食朱绂方来

徐氏曰二以刚处困无酒食以施惠困于酒食之少也乃朱绂之贵卒然而来困吝不足可知已利用享祀乃利用禴之意薄祭只可羞鬼神而巳岂可以奉王公也哉

困于赤绂

徐氏曰困之九五劓刖困于赤绂干凿度曰文王在诸侯之位上困于纣也天子三公九卿朱绂诸侯赤绂

利用祭祀

徐氏曰困九五曰利用祭祀谓明虽困于人而幽可感于神岂以人不能知而鬼独知之乎孔子曰知我者其天乎韩子云惟乖于时乃与天通不求人知而求天知处困之道也

木上有水井君子以劳民劝相

张元蒙曰以木为器汲水而上井之象君子法井之象制为井田使民服田力穑勤劳于下供给乎上劝其相助不敢惰农自安亦井养而不穷也卦以养人为义象以使民交相养为义

井收勿幕

徐氏曰井收者井口之臼亦一井之体收于此也掘井及泉渫之使清甃之使固自下而上至于井收则井之功毕矣井甃者所以御恶于内井收者所以御恶于外收以御恶非杜人之汲也故禁之使勿幕

已日乃孚

张氏曰经典义理之说最为无穷以故解释传疏自汉至今不可槩举至有一字而数说者姑以周易革卦言之已日乃孚革而信之自王辅嗣以降大抵谓即日不孚已日乃孚已字读如音矣葢其义亦止是耳唯朱子发读为戊己之己洪适曰昔与易僧昙莹论及此曰或误作己（音纪）日何如莹曰岂惟此也虽作己日亦有义乃言曰天元十干自甲至己然后庚庚者革也故己日乃孚犹云从此而革也十二辰自子至巳六阳数极则变而之阴于是为午故巳日乃孚犹云从此而变也用是知好奇者欲穿凿附会固各有说云

豹变

君子豹变言变而为豹也扬子曰狸变则豹所谓豹变大人虎变言变而为虎也扬子曰豹变则虎所谓虎变

厉薫心

学斋占毕曰唐李鼎祚所集易传李巽嵒序引颇取之予近详观则皆汉晋诸儒之解虞翻一家颇多而稍的切于玄弼之上宜乎自诡以梦吞三画也其在艮卦之九三艮其限列其夤厉薫心今易作熏心而李本作阍心且引虞翻注曰限腰带处也坎为腰五来之三坎为心厉危也艮为阍阍守门人坎盗动门故厉阍心古阍作熏字马因言熏灼其心未闻以坎水熏灼人也荀氏以薫为勲或又误作动皆非也大率鼎祚六十四卦皆指动爻互体卦为说非后人之所及又于鼎卦鼎象也注引虞翻曰六十四卦皆观系辞而独于鼎言象何也象事知器故独言象也尤为有理余又按艮为阍寺乃易系辞说卦虞翻援引非曲学也

徐氏笔精卷一

●钦定四库全书

徐氏笔精卷二

（明）徐■〈火勃〉 撰

○易通

上九鸿渐于陆

徐氏曰注疏皆言于陆汉儒无释逵字之说唐陆羽筮得此爻因以为名为字何程子臆改之后朱子依之后人习而不察也若谓以韵读之则鸿渐于干小子厉亦谓之协韵可乎

归妹以须

本义曰须女之贱者未竟其说尝考之天官书须女四星陆氏震云织女三星贵须女贱此取象之意也汉上之说亦然

帝乙归妹

王氏应麟曰帝乙归妹子夏传谓汤之归妹也京房载汤嫁妹之词曰无以天子之尊而乗诸侯无以天子之贵而骄诸侯阴之从阳女之顺夫本天地之义也徃事尔夫必以礼义荀爽对策引帝乙归妹言汤以娶礼归其妹于诸侯也张说鄎国公主铭亦曰帝唐降女天乙归妹若左传筮遇泰之需曰微子启帝乙之元子也虞翻亦云纣父二说不同正义皆畧之杨慎曰帝乙殷之贤君尚书所谓成汤至于帝乙罔不明徳恤祀是也史记云帝乙时殷道益衰此皆经之说也后世注易者因史记之言遂以帝乙为成汤则易与尚书又相矛盾矣信史而疑经其弊有如此者呜呼一代之君声迹岂微乎其善恶之名传信传疑一彼一此况史之纪録一人一事之得失可尽信乎

徐氏曰■〈火勃〉按干凿度云归妹八月卦也阳气归下阴气方盛故复以见汤妹之嫁以天子贵妹而能自卑顺从变节也孔子曰自成汤至帝乙帝乙汤之玄孙之孙也此帝乙即汤也殷尚质以生日为名顺天性也玄孙之孙外恩絶矣同以乙日生疏可同名干凿度与京氏合汤名帝乙无疑矣

君子以居贤徳善俗

徐氏曰王弼注贤徳以止巽则居风俗以止巽乃善此说既不失经旨且明彻本义疑贤字衍释经经亡视汉儒为烈矣唐郭京周易举正云俗字上脱一风字良是

史巫纷若

徐氏曰史巫皆善口舌纷若丁宁烦悉也巽在床下卑之极矣惟用于史巫则吉祝史之言纷然而多故巽其究为躁卦

涣王居

黄氏曰此爻涣汗大号之下又曰涣王居者故再提卦名涣字言九五涣之君位也故象曰王居无咎正位也似无散积聚之意

豚鱼吉

张氏曰中孚豚鱼吉豚鱼先儒皆以为二物朱子以为无知之物则一物耳按吴草庐曰豚鱼泽中之物似猪俗谓江豚泽将风则浮出水面有南风则口南向有北风则口北向舟人称为风信其说是也言诚信能如豚鱼则诚能动物吉之道也

我有好爵

徐氏曰中孚九二好爵当是好雀孟子为丛驱爵汉改元神爵可证古之爵字中孚卦爻皆取象于禽兽豚鱼吉有他不燕鸣鹤在阴我有好爵马匹亡翰音登于天

我有好爵吾与尔靡之

徐氏曰鸣鹤在阴其子和之我有好爵吾与尔靡之相观而善谓之摩鸣鹤以相和成声好爵以相摩成徳子夏易说如此今本作縻縻牛纒也取系恋之义然不如摩厉之说为长以韵读之又叶也或作劘劘与摩通汉贾山传自下劘上注音摩厉也剀切之也与易爻摩义合

禴祭

王氏曰汉郊祀志引西邻之禴祭颜师古注瀹煮新菜以祭葢以瀹为禴王辅嗣云禴祭之薄者也沼沚之毛苹蘩之菜可羞于鬼神亦与颜注同郑康成谓禴夏祭之名

曳其轮濡其尾

徐氏曰干凿度文王下吕九尾见注云文王师吕尚遂致九尾狐瑞渭滨俱载而归既济初九曳其轮濡其尾当是文王事也三爻则引髙宗伐鬼方事

濡其首

徐氏曰未济上九以刚明处天下之事可以济矣虽饮酒宴乐信乎其无灾咎也故曰有孚于饮酒无咎若懐其宴安沈湎无度则又将入于未济而饮酒之乐信乎其失之故濡其首有孚失是本义如狐之涉水本爻无狐字

剥床

徐氏曰剥卦初六剥床以足六二剥床以辨朱子注辨床干也不知出何故典稽考床乃戕字之误按尔雅革中絶谓之辨

日月运行一寒一暑

杨氏曰日在牵牛则寒东井则暑牵牛水宿逺人故寒东井火宿近人故温也

君子所居而安者易之序也

今文作序陆徳明曰虞翻本序作象吕东莱曰作象乃与下义合象者立象成器以为天下利也

悔吝者忧虞之象也

杨氏曰或曰虞度也非也忧则悔矣度何以吝乎古字虞与娱同孟子曰覇者之民驩虞如也战国策颜蠋云晚食以当肉安步以当车无罪以当贵清静宁固以自虞注虞娱同毛诗小序以礼自虞汉书郊祀歌神嘉虞又合好效欢虞太乙魏相传君安虞而民和睦

阖辟徃来

徐氏曰一阖一辟谓之变徃来不穷谓之通葢人身之阴阳与天地之阴阳相似若能御呼吸于上下使之周流不息则阖辟徃来之妙尽在吾身中矣通则通吾身之闗窍也

游魂为变

林子曰自太虚中来者元神也智虑日长而元神遂化为识神矣故其梦也都从识神而变释氏四生六道亦从游魂而变故孔子曰游魂为变

鬼神情状

徐氏曰神气聚则物生神气散则物死又曰阴精阳气聚而成物神之伸也魂游魄降散而为变鬼之归也

冶容诲淫

杨氏曰冶销也遇热则流遇冷则合与冰同志故冶字从冰女之艳媚亦令人销神流志故美色曰冶也

坤为柄

俞氏曰柄当作枘干性圜转而曲坤性枘方而直故干圜坤枘相反也

震为龙

张氏曰说卦震为龙与干同故虞翻干寳本作龙荀爽九家集解兑后有二曰为常为辅颊注云常西方神也

寡发

洪景卢曰考工记车人之事半矩谓之宣注头髪颢落曰宣易巽为宣髪宣字本或作寡周易巽为寡髪释文云本又作宣黒白杂为宣髪

君不密

徐氏曰君不密臣不密几事不密密者周密也非隠秘也大抵君臣相谋须周详缜密毋至疎畧渗漏致臣下议其短长也若作隠密则君臣相语之际如神出鬼没之状矣岂圣人立教之意哉圣人用心光明无不可对人言与天知者也

润之以风雨

张氏曰润之以风雨风未尝润也烜之以日月月未尝烜也杨用修曰古人之文有因此而援彼者有从此而省彼者如沽酒市脯不食酒非可食也大夫不得造车马马不可言造也如此类者皆是

干干夬夬

王氏曰干干夬夬皆九三重刚也谦谦初六居下卦之下也坎坎六三居重险之间也蹇蹇六二阴居阴也

龙飞虎变

何孟春曰干九五龙飞之大人龙飞虎变惟有圣徳而在天位者当之龙飞尧舜当之虎变汤武当之

九四得金矢六二得黄金

黄氏曰传云金取刚矢取直以九四阳徳而言也黄中色金刚物以六五居中处刚而言也诸家皆从其说惟晦庵主周礼狱讼入钧金束矢而后聴之之说以经说经固尤有据但恐周礼出于王莽之世未必尽皆周公之真若先要取其金而后与之聴讼虽昏乱之世不为况成周之治哉或者刘歆軰欲假此为取货张本已而即激天下之乱不及施行也耶金矢黄金皆象也非真也

洛书方位

焦氏曰佛典云戴九履一左三右七二四为肩六八为膝纵横皆十五而五居其室今所传膝误作足亦无五居其室一句独见于佛书耳

终朝三褫

杨氏曰郑康成古注褫作拖晁以道谓如拖绅之拖葢上刚之极本以讼而得鞶带不胜其矜而终朝三拖之以夸于人本义作夺非是象曰以讼受服而今以夺解之可乎

涣奔其机

徐氏曰机与几同有所凭依之象俗误为杌非也

公用亨于天子

苏氏曰亨不必作享字亨通也大有之世庙堂之上通为一体四海之众通为一家为公者岂无所以上通于君乎古称羣后肆朝敷奏以言嘉谋嘉猷入告尔后此则人臣所以通于君者也

除戎器戒不虞

苏氏浚曰萃之时任武不可忘武亦不可故曰除戎器偃武也其櫜弓归马之风乎曰戒不虞不忘武也其重门击柝之备乎朱子以除为修治窃所未解

好遯

苏氏曰好遯言有所好而遯如论语所谓从吾所好也世人之所好者在富贵功名君子之所好者在性天真境世人逐逐乎世味之内君子悠悠乎世味之外此之谓好遯也此惟君子能之而小人不能也如曰有所好而能絶之以遯未免添足

鼎折足覆公餗其形渥凶

苏氏曰九四一爻当依本文不宜妄改九四不中不正而处髙位如系辞所云者折足失其所以行也覆公餗所谓败乃公事也形渥王弼曰渥沾濡之貌程子曰赧汗也极是大臣以凉徳取充位至天下之事败壊而不可为何面目立于朝廷宜其汗出沾背也朱子以形渥如刑剭且曰重刑按周礼剭诛谓夷三族大臣误国不应处之极刑非之非矣

利用宾于王

苏氏曰用宾非朝觐仕进也必有所不召之臣然后成其大有为之君故利在自重而尚宾

易取象

易重取象龙血玄黄雨于何地日中见斗灾于何世载鬼一车见于何人然众人不以为诬君子不以为怪何也取象也非实也

○经臆

贤贤易色

贤贤易色注训易其好色之心是矣然与下文事父母能竭其力语意不类葢遇贤人必极其礼貌以敬之色指礼貌而言论语云其次避色亦指礼貌衰也色力身信皆自已身上事一说谓轻易女色而不以为重亦通

晏平仲

晏婴谥平仲朱注未详

傩

乡人傩朱注傩虽古礼而近于戏非也按月令十二月纪曰命有司大傩髙诱注曰大傩逐尽阴气为阳导也与土牛同义今不戏击土牛送寒气而戏傩之导阳气可乎若以为戏则周公所制之礼孔子所行之事皆背戾矣孔子朝服而立于阼阶正信而好古上律天时者也

负版

乡党式负版者注云持邦国圗籍者仪礼注曰前有衰后有负版左右有辟领孝子哀戚之心无所不在三者惟子为父母用之夫子凶服者式之式负版者俱哀有丧也若曰周礼重民数殊附会矣

贤者七人

贤者辟世与作者七人注疏原作一章朱子分为两章注云七人者仪封人荷蒉晨门楚狂接舆长沮桀溺荷莜丈人也陶潜圣贤羣辅録本汉儒之注而列之朱子云不知其谁何求其人以实之则凿矣岂汉晋诸贤之说尽谬耶且接辟世章旨尤有原委另作一章未敢为然

深厉浅揭

深则厉浅则揭尔雅曰带以上为厉带以下为揭襄子晋阳之师亦有带上带下之说朱子云以衣涉水则本注疏不遵尔雅

蒲卢

尔雅云蒲卢虫也唐敬括蒲卢赋云究政化之所归于蒲卢而可见负么么之异族云云全篇以为虫属也韩致尧诗云窓里日光飞野马案头筠管长蒲卢亦言虫也朱子引沈存中蒲苇与尔雅唐赋大异

多助寡助

鸿门舞剑项伯自蔽沛公此所谓多助之至天下顺之寡助之至亲戚叛之者也武帝遣李陵属贰师军陵愿得自当一队帝遣路博徳迎李陵博徳亦羞为陵后武帝所以覆军败将此所谓长子帅师弟子舆尸凶者也

仲尼亟称于水

徐子曰仲尼亟称于水论语川上之叹或指此欤其它经传不复再见惟荀子宥坐篇及刘向说苑子贡问大水必观之说孔子答之极详亦可证亟称之义

焚廪浚井

万章述舜完廪浚井一段当时必书载其事观其措辞命句非春秋战国之文也万章引书以问孟子必先代相传非臆说也

孟子

孟子七篇不曽引易一句似不深于易理者也

帝力

击壌歌日出而作日入而息凿井而饮耕田而食帝何力于我哉古本作帝于我有何力哉力字合韵

乖居

陈贞铉语予云朱注引列女传闗雎未尝见其乗居而匹处者悮也淮南子闗雎兴于鸟而君子美之为其雌雄不乖居也乗居宜作乖居于义尤得

芑杞有三种

薄言采芑菜也丰水有芑草也维穈维芑白粱粟也无折我树杞柳属也南山有杞在彼杞棘梓杞也集于苞杞隰有杞桋枸檵也

荼有三种

谁谓荼苦苦菜也有女如荼茅莠也以薅荼蓼陆草也

百谷

杨泉物理论曰稻粱菽各二十种为六十蔬果之实助谷各二十为四十共名百谷诗曰播厥百谷非漫无所指也

淫奔诗

有女懐春吉士诱之又云毋使尨也吠俨然写出淫奔之态小序乃曰恶无礼也而诗意愈晦矣淫奔之诗何处无之宁独郑卫哉

笙诗

诗南陔以下六篇有其声而亡其辞亡非亡失之亡乃无也宋人辩之不啻数千百言总之于亡字未尝深味也

相鼠

埤雅云有一种鼠见人则交其前足而拱谓之礼鼠亦谓拱鼠诗曰相鼠有体人而无礼正谓此也今有人家见鼠作拱揖状遂以为妖是未识相鼠之性耳

鳬雁

鳬雁常以晨飞故诗曰明星有烂弋鳬与雁

宗法不行

诗大雅公刘篇君之宗之注云为之君为之宗上则皆统于君下则各统于宗春秋哀公四年晋人执戎蛮子赤归于楚左传云楚司马致邑立宗以诱其遗民宗法自夏商至周末犹行秦汉而下无闻矣不知废于何时也

文质

商尚质周尚文古语也然商颂繁而周颂简何哉

周正辩

古今周正之辩纷纷不一温陵陈玄龄引六经语孟最为明白辩曰周正建子六经阙如也其纷纷藉藉以为三正逓建者皆汉以后诸儒之记传也如尚书大传如史记如独断如元命苞如孔丛子如后汉书皆穿凿附会以周十一月为正夜半为朔八寸为律中黄锺是也若其它则承讹而袭舛者也如晋董巴如宋邵尧夫朱元晦以十一月斗指于子至十二月斗虽指丑而日月五星乃会于子故商正周正皆取于此是也又其它则随声而附和者也如程伊川春王正月孔子自行天子之事胡文定夏时冠周月刘和夫三正迭建不止三代是也皆于口授之余以疑传疑而未尝于载籍之中以信考信日悬逺而日支离故竟千古而莫决也吾以为详周之故者莫备于六经六经今犂然在也当商周之际而未尝一及改朔之事即细搜博考而无从一征建子之实其非建子可知也且不特此也六经之中其记时日月者亦不为少然征之建子而无所可征至按之建寅则无一而非夏正其非建子而为建寅又可知也夫六经莫先于书书之陈范曰日月之行则有冬有夏谓二至也建子而春冬而秋夏矣二至其何以称之金縢曰秋大熟未获天大雷电以风禾尽偃言夏令也周之秋五六月禾方出土安得大熟而尽偃之此书证也继书莫若诗诗之陈豳风也七月终篇无一而非夏时朱元晦以为追述公刘后稷似也然诗作于周亦周时之云耳强而附于夏无论周公不出此其如生今反古何也小雅采薇诸诗劳还率还役之诗也今年春暮行而其诗曰昔我徃矣杨栁依依又曰采薇采薇薇亦刚止其非建子之春暮矣明年夏代者至复留备秋故其诗曰有杕之杜有皖其实日月阳止至过十一月而归又明年中春至故其诗曰今我来归雨雪霏霏今我来思雨雪载途又曰卉木萋止女心悲止征夫归止其非建子之秋春与十一月矣此诗证也六月诗曰六月栖栖戎车既饬诗曰烨烨震电不宁不令皆以建寅言也不然周之六月何以犯司马法而曰当夏兴师且八月雷未收声何不宁而不令也又如四月之四月维夏六月徂暑秋日萋萋百卉具腓冬日烈烈飘风发发小明之二月初吉载离寒暑臣工之维暮之春亦又何求节节叅看其为建寅皆无容置一喙者此又诗证也诗亡而后春秋作春秋鲁史鲁之厯周厯也隠三年左氏传云夏四月郑祭足率师取温之麦秋又取成周之禾明乎其夏时之夏秋也以为周之四月夏之二月周七八月夏之五六月麦禾其何从取之九年三月庚辰大雨雪传云书失时也必夏之三月而后建辰月而后雨雪以为大异也庄七年秋大水无麦苗周之秋两麦未及下种可云无麦耶此春秋证也僖五年八月甲午晋围上阳问于卜偃对曰童謡云丙之晨龙尾伏辰鹑之贲贲天策焞焞火中成军虢公其奔其九月十月之交乎丙子旦日在尾月在毕鹑火中必是时也旦而鹑火中夏之九十月交非建子之九十月交也甲午至丙子四十三日正十月朔日也十五年秦伐晋卜徒父筮曰岁云秋矣我落其实而取其材实落材亡其为夏之令也征矣二十一年夏大旱焚巫尫杜当阳注云周之夏二三四月旱不为灾焚巫尫灾极也周不灾而夏灾也成二年二月无氷注云启而无也建子而二之日凿氷冲冲何以无氷耶十六年正月雨木氷传云寒过节也以为过节则夏之正而非周之正又明矣此又春秋证也大戴礼之夏小正夫子之所谓吾得夏时者也戴记之月令所谓周时者也今观月令之岁月日时星中辰次与小正有以异乎无以异而以为夏寅而周子何也周礼五官俱以正月之吉始和布令于邦国都鄙非寅正而正月之吉其安能以始和乃若遂大夫正岁而简稼器修稼政也媒氏中春而令会男女也党正四时孟月之吉而读法也其何非夏令也又如旅师用粟而春颁而秋敛也山虞而仲冬斩阳木仲夏斩阴木也钥章中春击土鼔以迎暑中秋迎寒亦如之司爟季春出火季秋纳火也挈壶氏及冬则火爨鼎水而沸之而沃之也又何时而为周令也此又礼证也曽点曰暮春者春服既成孟子曰春省耕而补不足秋省敛而助不给非夏正也而暮春何以春服既成而浴沂风舞雩非当秋而敛何省而助不给也又曰七八月之间旱则苗槁矣夏之七八月之间苗岂其获而无可槁而元晦必以为夏五六也豳风云十月获稻又云十月纳禾稼稼以十月登场去前七八月之间尚有两月此时苗正望雨之时一不雨而槁甚矣而必强而附之五六月何也岁十一月徒杠成十二月舆梁成正于农隙之时以平治道涂而必以为周之十一十二月信如所言则筑场圃纳禾稼之时而劳之以修造桥梁不知病民而虐用之岂所为先王之制耶凡此皆载在六经语孟当时朝廷之所以作事民间之所以兴作与夫圣贤之所以删定里巷之所以歌謡自上及下自周初至战国人经数十代书传数百年细细搜索无一不合于夏正不知何故而为三正之说而后人随声逐影至于夫子修春秋如春王正月正叔康侯求之而不得其说而一以为夏时冠周月一以为夫子自行天子之事支离穿凿遂至厚诬吾夫子也或曰胡文定曰前乎周者改年而不改月如伊训元祀冬十有二月三祀冬十有二月此何以称也曰商之十二月仅见此二年耳他无所考也彼凡事书年而偶及月若必以此为建丑定案则周书中之惟三月亦再见二月五月十有二年六月亦数见几何不以周之建二三五六月为岁首耶曰左氏僖五年正月日南至昭二十年二月日南至此又何说也曰此与襄二十一年九月十月二十四年七月八月日频食所谓司厯过也失置闰之故也日月无连月频食之理以失闰乱书夫子因而笔之而无从正定左氏正月南至之说正为是也至二十年二月则益荒矣今用夏正未有十二月冬至者即以为建子而二月乃南至此其为失闰无疑然亦左氏传之夫子未尝笔之经也左氏出于西汉之末其为鲁鱼附会不可知然以左质左而为夏正十之九独二至以失闰而偶不合耳夫吾何知周正吾知有六经语孟而已

徐氏笔精卷二

●钦定四库全书

徐氏笔精卷三

（明）徐■〈火勃〉 撰

○诗谈

古词有本

古乐府巴东三峡猿鸣悲夜鸣三声泪沾衣杜甫听猿实下三声泪本此梁简文采莲渡头拟黄河郎今欲渡畏风波李白郎今欲渡縁何事如此风波不可行本此古辞白石郎临江居前导江伯后从鱼李贺沙浦走鱼白石郎本此古辞陈孔骄赭白陆郎乗斑骓李贺陆郎去矣乗斑骓本此唐人作诗必熟读乐府诸作能化旧为新时时见笔端不为蹈袭

风雅

屈宋之文出于风韩栁之文出于雅风者动也雅者常也如曾点之言志似风三子之言志似雅伯竒之履霜操似风闵子之失纼语似雅栁诗多似风韩诗多似雅太白风多于雅子美雅多于风至于义山飞卿虽本国风然篇篇入郑卫之响矣

繐帐马策

魏武命铜雀台施六尺床下繐帐陆机文曰悼繐帐之溟漠至谢脁诗云繐帐飘井干张正见诗云曲罢繐帷空乃易帐为帷左传秦绕朝赠士会以策李白诗云临行将赠绕朝鞭乃易策为鞭盖帐即帷策即鞭古今更端用之不嫌杜撰

阿亸回

乐府有阿滥堆名曰阿亸回李白司马将军歌羌笛横吹阿亸回是也

钓竿

古今注云钓竿者伯常子避仇河濵为渔者其妻思之而作也每至河侧輙歌之后司马相如作钓竿诗故卓文君白头吟云竹竿何袅袅鱼尾何簁簁正引伯常子事以讽相如非漫无所指也

如花似乳

梁张率对酒诗云如花良可贵似乳更堪珍言酒之香如花色如乳也孝经纬曰酒者乳也乳名本此

东邻枣

庾肩吾云池通西舍之流窻映东邻之枣杜子美诗堂前剥枣任西邻用庾语耳

别赋

鲍照升天行云暂游越万里近别数千龄江淹别赋暂游万里少别千年袭其语也

祖陶句

陶诗云虽无纪厯志四时自成岁唐诗云山中无厯日寒尽不知年又云山僧不解数甲子一叶落知天下秋王百谷云此地人家无玉厯梅花开处是新年皆从陶诗变化也

茅山僧林和靖

茅山老僧诗云一池荷叶衣无尽数亩松花食有余刚被傍人相问讯老僧今日又移居林和靖诗云山水未深猿鸟少此生犹拟别移居直过天竺溪流上独树为桥小结庐二作颇相类然皆蹈袭唐陈羽吴融二絶也羽诗云虽有柴门长不闗古烟髙木共身闲犹嫌住近人知处现欲移居入逺山吴融云石臼山头有一僧朝无香积夜无灯近嫌俗客知踪迹拟向中峯断石层

宿酲中酒

诗云忧心如酲徐干情诗云忧思连相属中心如宿酲唐人下第诗云气味如中酒情懐似别人本此

六朝诗似唐

六朝人诗与唐逈别然有句法类唐者如朔风动秋草边马有归心乱流趋正絶孤屿媚中川野旷沙岸静天髙秋月明铜陵映碧涧石窦泻红泉归华先委露别叶早辞风秋河曙耿耿寒渚夜苍苍云去苍梧野水还江汉流实开盛唐之门户也

蹈袭古句

晋羊球西楼赋画栋浮细细之轻云朱栱湿蒙蒙之飞雨王勃滕王阁则袭为画栋朝飞南浦云珠帘暮卷西山雨也杜甫阳城郡王新楼又袭为碧窻宿雾蒙蒙湿朱栱浮云细细轻也唐人多读古赋往往变化而用之若勃序一篇蹈袭甚多前人拔出不独落霞秋水而已

唐诗蹈袭

唐诗往往蹈袭六朝人语句戴叔伦一年将尽夜万里未归人则梁武帝一年漏将尽万里人未归也郎士元暮蝉不可听秋叶岂堪闻则吴均落叶思纷纷蝉声犹可闻也髙适功名万里外心事一杯中则庾信悲生万里外恨起一杯中也杜甫薄云岩际宿孤月浪中翻则何逊薄云岩际出孤月波中上也

滕王阁序

王勃滕王阁序云层峦耸翠上出重霄飞阁流丹下临无地乃袭王屮头陀寺碑云层轩延袤上出云霓飞阁逶迤下临无地又不独落霞秋水袭庾信也

犀渠

鲍照白纻歌象床瑶席镇犀渠镇压席之物即今之镇子也古者坐必席地以镇石压其四角恐卷动不安犀渠即砗磲也梁昭明将进酒宜城溢渠盌中山浮羽巵渠盌亦车渠也

独漉

傅玄有独漉篇注云一作独禄晋歌为鹿字古通用也不知何义汲冡周书王命篇有独鹿是兽名

岁腴

梁武帝江南弄舞春心临岁腴岁腴未详所出似指丰年而言

博山炉

古词杨叛儿欢作沈水香侬作博山炉博山炉上有盖如山形香烟纒绕不相离也

铁鹿

古词长樯铁鹿子铁鹿者以铁为辘轳而拘帆者故下句云布帆阿那起阿那二字又状布帆因辘轳而动之意

望羊

文王操五神运精合谋房兮兴我之业望羊来兮按竹书纪年武王骈齿望羊望羊言目如羊之望视五星聚房亦是当时事此文王望武王克商之意孔子学琴于师襄有曰黮而黒颀而长旷如望羊奄有四方非文王孰能为此郑侯升秕言解曰按释名望羊阳气在上举头髙似若望之然也

辋川诗

摩诘辋川诗来者复为谁空悲昔人有注皆未分明盖辋川旧为宋之问别业摩诘后改为庄此二句盖指之问而言昔人即之问也余尝质陈幼孺深然之

艇板

古乐府暂泊牛渚矶欢不下艇板艇板即今上岸透板也刻本误作廷板非

弓蛇弩蛇

汉应彬为汲县令请主簿杜宣赐酒壁上有悬赤弩照于杯中形如蛇宣恶之谓蛇入腹遂病后至其故处知弩影遂解晋乐广尝有亲客曰前蒙赐酒杯中有蛇即饮而疾于时河南厅事有角弓画作蛇广复置酒曰复有所见否客曰如初广告之故沉疴顿愈二事絶相类梁简文诗云沉疴类弩影杜子美诗云弩影落杯中皆用宣事

金盌

南史沈炯行经汉武通天台为表奏之曰甲帐朱帘一朝零落茂陵玉盌遂出人间杜诗早时金盌出人间注杜者谓欲避玉鱼故改作金曲为掩护耳金玉两物安可通用耶焦氏笔乘载卢充金盌足破诸注之妄

杮蒂绫

杭州古有杮蒂绫白乐天杭州春望诗云红袖织绫夸柿蒂元张翥诗云为织春袍柿蒂绫乐天自注云柿蒂花者尤佳施肩吾诗云朝织葡萄绫不知出何地

鹤云

易纬立春云如白鹤唐魏征郊祀乐章云鹤云旦起言青帝也

走竿丸剑

走竿丸剑之戏古已有之至宋齐尤盛何承天诗云修标多巧捷丸剑亦入神标竿也丸剑能缩剑成丸而复伸之也今倭国有软刀亦丸剑之遗制

马饰

铁裲裆铁■〈釒互〉鉾镂渠鞍皆马上饰鞍之具苻融云齐着铁裲裆又云齐着铁■〈釒互〉鉾徐陵云雕鞍名镂渠渠即车渠也

鳞

风吹水上纹如鱼鳞郭璞诗阊阖西南来潜波涣鳞起言兑为阊阖风水波涣然如鱼鳞之起也若认鳞为鱼则索然无味矣

扑朔扑渥

扑朔兎走也木兰辞雄兎脚扑朔又作扑渥东坡诗寒窻暖足来扑渥

日三竿

今作诗者用日三竿按齐书天文志永明五年十一月丁亥日出三竿其色黄赤晕三竿之说本此

侨装

客装一曰侨装鲍照云侨装多阙絶旅服少裁缝

井如六博

杨用修云二十八宿井星形似六博乃诗人北斗挹酒浆之意余按陈谢燮诗云井公能六箸玉女解投壶周王褒诗云谁能揽六博还当访井公按神异经云穆天子东征与井公博三日不决井公指人也用修语想别有据

劳剑

剑屡杀人曰劳剑唐鲍溶诗云闲弓失月影劳剑无龙光劳剑即劳薪之例

轩帆

谢恵连诗轩帆遡遥路轩帆即车舟也

罗尘

罗尘罗袜之尘也顾野王艳歌行罗尘笑洛妃又云岂知洛渚罗尘步新竒可爱

薤叶簟

薤叶簟纹之细如薤叶也陆龟蒙诗云小簟风来薤叶凉

砂床

陆龟蒙云自拂烟霞安笔格独开封检试砂床按五溪蛮地产丹砂石之不碎而砂附其上者名砂床见宋辅溪蛮丛笑

委蛇

诗羔羊曰委蛇离骚曰载云旗之委蛇一本作逶迤一本作逶移刘向九叹曰遵江曲之逶移张衡西京赋曰声清畅而委蛇孙绰天台赋曰路威夷而修通潘安仁金谷诗曰峻坂路威夷汉书作逶蛇乐郊诗有水出逶夷盖声同而字屡变不妨通用惟韩退之石鼓歌蛇字叶陀

昔耶

苍苔一曰昔耶梁王僧孺诗云夜风吹熠耀朝光照昔耶又南方草木状素馨花一名昔耶茗

烽唐

邉塞未尝置驿以烽计程张说云黒山烽外阵云开回乐烽前沙似雪可证岑参云苜蓿烽邉逢立春戎昱云山头烽子声声呌烽子守烽卒也

外奬

谢灵运诗云沮漳自可美客心非外奬江淹诗云得失非外奬言内有所乐非外人所能劝奬也

噫嘻吁

蜀人见物惊异必曰噫嘻吁李白蜀道难用方言也古文未见此三语耳

更点

唐更漏二十五点故云二十五声秋点长宋减初更二点五更二点本朝依之

南叶心韵

南字古叶心韵诗经凯风自南吹彼棘心汉铙歌美人归以南驾车驰马美人伤我心苏颋幼称捷悟避裴谈讳诵枯树赋易其韵曰昔年杨栁依依汉阴何不押心字韵以诵之以叶江浔之句乎

寗音

寗古韵叶平声与沈韵庚青通用汉郊祀歌云穰穰复正直往寗冯蠵切和疏写平

疆场

疆场左传读易韵陈后主马草报疆场叶阳字韵唐人多叶阳亦失考耳

车字叶韵

车叶鱼又叶麻韦昭曰古无居音自汉以来始有也然易暌卦先张之弧后脱之弧见豕负涂载鬼一车已协居韵矣

橹字误

古词张罾不得鱼不橹罾不归橹字恐是鱼字之误各本俱作橹于义不畅

岫

尔雅曰山有穴曰岫陶渊明云云无心以出岫是也谢玄晖云窻中列逺岫徐季海云孤岫龟形在皆误用耳后世尽以岫为峯去尔雅逺矣

白苎舞

古辞晋白苎舞歌分作三首首章用两韵至晋世方昌乐未央意尽矣质如轻云色如银另是一首岂当初编次之误遂相沿袭耶

伯竒称考

尹伯竒履霜操履朝霜兮采晨寒考不明其心兮听谗言按父没则称考子竒投河而死吉甫尚在此必后人述之之作也

骑吹鼓吹

古乐府骑吹鼓吹曲有分别列殿廷者名鼓吹从行者名骑吹

木兰辞

木兰辞女子代父从征之作也中有可汗大点兵之句按后魏太武帝时蠕蠕始自号伊利可汗则是辞当是晋以后人所作也或者疑万里赴戎机闗山度若飞朔气传金柝寒光照铁衣四句如唐人诗遂以为唐人伪为之者不知齐梁如此句甚多也如玉珂鸣战马金距鬬场鸡莲花穿剑锷秋月掩刀环絶漠冲风急交河夜月明等句不类唐人句法耶如当窻理云鬓对镜贴花黄大类齐梁口吻予谓此辞出齐梁作者无疑

崔颢李白

崔颢黄鹤楼诗古今絶唱首起四句浑然短歌句法也李白鳯凰台效之声调亦似歌行今人槩收入律恐未必当唐人律格甚严汉阳树对鹦鹉洲青天外对白鹭洲谓之歌体则自然谓之律体则迁就矣

匡山

子美忆李白诗匡山读书处头白好归来赵子常及诸注皆谓其指庐山五老峰而言也唯修可引白墓在蜀之彰明有大小匡山白读书于大匡山有读书台尚存非浔阳之庐山也余谓以指蜀之匡山为是盖甫时在蜀而忆白之在夜郎故云归来若是庐山则来字无着落而读书处又无实事矣

髙适学诗

史言髙适五十始学为诗辩者以为不然予观子美云叹息髙生老新诗日又多曰老曰新则适学诗之迟可见矣

樊川别集

杜牧樊川集语多猥涩惟别集句调新清宋姚西溪以别集为许浑诗言之有据且今世许集传本多郁林诗盖浑曾至郁林也杜牧未有粤西之行而别集忽有松牌出象州之句似可证非牧诗然其中又有寄许浑并华堂今日绮筵开诗乃牧之作然疑信相半千载而下莫能为之分别也

天马歌

李白天马歌马之形态悉备俨然相马经也中云白云在天丘陵逺崔巍盐车上峻坂诸本天字上增一青字遂失句读

相思子

笔丛谓唐人骰子近方寸凡四点当加绯者或嵌相思子其中温庭筠诗云玲珑骰子安红豆入骨相思知也无相思子即今红豆也愚按岭南闽中有相思木岁久结子色红如大豆故名相思子每一树结子数斛非即红豆也惟和兄子夜歌云红豆落深坑到底相思子亦沿袭温语之误

糺

卿云歌卿云烂兮礼漫漫兮礼字乃糺字之误糺似礼又误作礼失之逺矣糺纷也注云郁郁纷纷即糺字之义见宋书乐志人皆未考耳

康浪

宁戚歌沧浪之水白石粲沧当作康齐有康浪水见一统志沧浪楚水也

剔齿纎

仙人郑思逺常骑彪故人许隠齿痛求治郑拔彪须及热挿齿间即愈陆云与兄机书曰有剔齿纎一枚以寄兄所谓纎者疑是此类赵子昂老态诗云食肉先寻剔齿纎今皆作籖

诗题误

郎士元送南史云雨余清巷静独酌送残春车马虽嫌僻莺花不厌贫虫声粘户网鼠迹印床尘借问山阳会如今有几人通篇全非送别语诸选本俱相仍未有考其本题者

叶想衣裳

太白清平调云想衣裳花想容蔡端明曾书此诗作叶想衣裳刘后村以为落笔之误非也盖端明书不茍作况首字安得有误然细味之叶想衣裳固自与牡丹穏帖差胜云字岂端明得正本而后世反误耶

云霄一羽毛

杜甫咏诸葛云三分割据纡筹策万古云霄一羽毛虞伯生注云三分鼎立之计可谓屈曲而费心思矣然此筹策无以复加独见之超出万古之上云霄之间见一羽毛无与俦匹也乡先軰谢大司农汉甫詹言云虽三分割据未伸其筹策而万古云霄长瞻其羽毛羽毛犹言羽仪也二说予犹有疑焉予谓武侯三分割据之筹策其功甚大然以武侯视之不过万古云霄之上一羽毛耳言视如此大功轻若鸿毛也

归期无奈何

子美逰何将军山林六首末首起句云幽意忽不惬归期无奈何赵注云自叙客懐谓所以忽不惬者由未有归期也真类说梦耳盖子美前五首俱述何氏山林之胜故末首云幽意忽不惬将别何氏而归真无奈何耳故颈聨云出门流水住回首白云多尚有恋恋之意结句云祇应与朋好风雨亦来过全首俱是眷恋山林之想若作自叙客懐思归故乡大无意味矣

杜律虞注

杜律虞注杨文贞作序疑其不出伯生之手然实京口张性伯成所著也性亦元进士后世借伯生之名以行予家有张刻古本名杜律演义世所罕知也谢司农尝言使琉球时见彼国读书无经而以杜律虞注当之是以燕石寳少陵也今其注具存若莺啼修竹不知为梁孝之园犬吠白云不知为淮南之宅宗臣之赞不知为萧何频烦之表不知为庾亮如意不知为王戎下鞲不知为桓虞仗钺不知为宗资褰帷不知为贾琮断石不知为峡长流不知为江自寛不知有荣期息机不知有马援如泥不知有周泽髙门不知有鲍宣郫筒不知有李商隠行路难不知有袁山松乌皮几不知有谢玄晖与夫穷愁之本于史记独夜之本于七哀糺纷之本于贾谊幽侧之本于沈约真源之本于昭明青龙之本于葛陂朱栱之本于西楼伯仲之本于典论指挥之本于汉书莫打鸦之本于古曲欲教锄之本于卜居芰荷之本于离骚蕙叶之本于孔雀赋悲壮之本于渔阳挝奉引之本于圣公传袈裟之本于四分律甚者金盌泥于玉盌步檐讹为步蟾军储自供未稽府兵之制洞门对雪莫詧掖垣之规髙叶忽云石之光打鼓昧发船之节芋栗忘其橡实诸天遗乎内典柑黄三寸莫忆义康之豪鹏碍九天弗纪楚文之异则其涉于芜陋也滋甚曽谓闻人之注有是乎■〈火勃〉按张本编次与虞本大异其中训诂张简而虞繁必后人以张之旧稿稍増益之伪为伯生所注盖伯生位极人臣而张宦不达故耳元吴伯庆有挽张伯成诗云何处重逢说别时斯文千载尽交期学怜知己先登早生愧同庚后死迟笺疏空令传杜律志铭谁与继唐碑寡妻弱子将焉托节传遗文只益悲杨文贞素以博洽闻又去元季未逺序文犹未能决其非虞笔宜乎愈久而愈误也

冬青行

杨琏真伽发诸陵骨义士唐珏林景熙收而塟之后人纷纷不知为唐为林李西涯云唐义士林义士千载传疑定谁是陶九成辍耕録云唐收者诸陵骨林收者髙孝两陵骨故林诗中有双匣之语皆拘方之见也夫当时发掘陵寝二义士协力收瘗共赋冬青行三首以纪其事是以唐林二集俱载九成谓林诗误入于唐集尤拘泥也今诸志以冬青行三首分为两人所作予未敢谓信史耳

华清宫诗

杜常华清宫诗云行尽江南数十程晓风残月入华清朝元阁上西风急都入长杨作雨声连用二风字瞿宗吉诗话云向见一善本作暁乘残月入华清殊觉气味深长

驱雁

谢曰可廷赞云王右丞出塞第三句暮云空碛时驱马七句玉靶角弓珠勒马重一马字按鲍照诗秋霜暁驱雁又北风驱雁天雨霜又洛阳伽蓝记北风驱雁千里飞云然则右丞句为驱雁无疑矣曰可此辩足破千古之疑

郎士元诗

每读郎士元月在上方诸品静心持半偈万縁空末句又云此心期与故人同重一心字且费解偶见冯元成艺海泂酌云于朱太史家见宋本此心作他时于义了然是以书贵古本也

鼍鼓

鼍鸣如鼓其数应更江淮人以鼍鼓为鼍更夏小正剥鼍为鼓鼍介属皮不可冒鼓汉儒傅会其说耳鼍鼓即蛙鼓之例唐李贺诗云吹龙笛击鼍鼓后人皆袭用之然诗曰鼍鼓逢逢蒙瞍奏公则又似可为鼓者

木叶城

木叶城在今辽东之地沈云卿古意九月寒风催木叶是也后人改为下叶误矣

右丞诗

右丞诗迸水定侵香案湿魏禹卿辩云定水迸侵又桃源面面絶风尘陈可栋辩云桃源西面对栁市南头皆破千古疑案

面皮■〈髟上思下〉

贺知章回乡诗云少小离乡老大回乡音难改面皮■〈髟上思下〉儿童相见不相识笑问客从何处来今本俱作鬓毛衰非唐韵矣近覩侯鲭録始知是面皮■〈髟上思下〉■〈髟上思下〉多须也

唐诗误字

邓泰素语予曰尝见古本唐诗满寺枇杷冬着花满树作满寺近与单车向洛阳近与作匹马昨夜微霜初度河昨夜作乍夜驿路西连汉畤平驿路作驿树二水中分白鹭洲二水作一水细味自得也焦弱侯笔乘云疎松影落空坛静细草春香小洞幽春香作香生的对况又有砧声近报汉宫秋之句岂当复着春字耶

溶溶雨

世传晏元献诗梨花院落溶溶月栁絮池塘淡淡风为警句然溶溶水流貎月不得名溶溶予尝病之近阅吴处厚青箱杂记云梨花院落溶溶雨始知月者后人改之雨字自妙

渊明采菊诗

沈启南咏渊明采菊云典午河山已不支先生归去自嫌迟寄奴蔓草无容地悭剩黄花一两篱见石田集陈眉公秘籍以为王行作误也

铜鞮伯氏

郑继之野兴诗末云年来混迹渔樵下况有铜鞮伯氏风按春秋晋叔向其兄铜鞮伯华匿徳藏光不与叔向游者罕知伯华仲尼称之曰多闻内植进退两尊继之铜鞮句用伯华事耳向见郑诗刻本疑其用白铜鞮故事改为习氏夫题曰野兴用伯氏固宜改曰习氏不惟失作者本意而于题旨句法不相符矣板本未更因笔而出之以俟知者

草堂诗余

宋人选诗余名曰草堂杨用修强为之解曰李白有草堂集诗余中有忆秦娥菩萨蛮二阕为百代词曲之祖故名草堂殊牵合附会今世此书盛行人人传诵然知其说者盖寡矣胡元瑞称博洽亦未释然于此

西园诗麈

张维城西园诗麈云易象幽微法邻比兴书辞旉畅式用赋物春秋借儆义本风刺三礼庄鸿体类雅颂匪谓六籍同归于诗祇縁六义触处皆是不先穷经而以别才别趣之说自盖者究竟与此道何涉又云五言古莫工于汉魏莫盛于晋七言古莫工于初唐莫盛于盛唐五言律莫工于盛唐亦莫盛于盛唐絶句莫工于盛唐莫盛于晩唐独七言律自唐而工至我明而始盛又云世谓作诗勿入唐以后事自五代入明事物人羣之变不知几许而谓尽不堪入诗料此词家习谈实艺林之积蠧又云宋三百年间名卿硕儒髙士踔絶诸代制作累累岂无篇句可追踪往昔流布来兹者一称宋诗竟从抹杀既未目覩且不耳聆相率唾弃真可涕可恠右数段皆发前哲之所未发实论诗之金针也今人乍占四声即自负曰诗有别才不窥四部而欲横行艺苑试取维诚诗麈读之

诗道之敝

屠田叔诗谈云近时崇尚甫解之乎輙便咿哑稍习声偶遽寿枣梨人靡不握管城以摛诗诗无不丐元晏而为序诗道崇尚无过今日清风辍响亦无过此时

沈韵

屠纬真云天下事有最侥幸而不可解者沈约韵书是也一东与二冬六鱼与七虞之属前此诸韵并通孔子作经及汉魏古诗班班可考岂尽讹谬至约始改正耶约吴兴人局于方言蛮俗不审宫羽而敢背越圣贤变乱千古后世遵之如圣经百代而不敢易此甚不可暁也约本齐臣更事梁武禅代之诏出约手后梦齐和帝引刀断舌乃上章于天谓禅代之事不由已出天可欺乎古文人最滥得名者此人也

贺鉴湖

贺知章乞鉴湖归老时年八十余矣其诗曰少小离乡老大回乡音难改鬓毛衰儿童相见不相识笑问客从何处来夫少小仕宦至于儿童不相识贪恋禄位亦已久矣及将归又问明皇乞鉴湖一曲占故乡之水利推知章之心无一事一息放过后世侈为贤达髙尚不已过乎盖当时明皇有诗送之在朝各有赠言后世遂因之而重亦知章之幸也

赵子昂题陶诗

赵子昂题陶濳归去来图云生世各有时出处非偶然渊明赋归来佳处未易言后人多慕之效颦惑媸妍终然不能去俯仰尘埃间斯人真有道名与日月悬青松卓然操黄花霜中鲜弃官亦易耳忍穷北窻眠抚卷尝三叹世久无此贤观此诗子昂之慕渊明至矣然身事异姓贻讥后世信能言而行不逮也

王李刘诗文

屠纬真云读元美诗如入武库不胜利钝读元美文如览江海终成大观读于鳞诗初喜其雄俊多则厌其雷同若杂一首于众作之中则矫然特出不翅众鸟中一苍隼矣刘子威文深古艰涩惊心聱牙文章如是不妨自成一家诗道必不可尔所谓本性情中宫商被管弦相距万里矣

刘徐赠答

刘桢赠徐干云思子沈心曲长叹不能言起坐失次第一日三四迁干答云与子别无几所经未一旬我思一何笃其愁如三春虽路在咫尺难涉如九阍皆情至之语颜谢以降华藻胜而情语稍漓矣

觅句

古今诗人摹冩觅句景象有极工者如吟安五个字捻断数茎须如险觅天应闷狂捜海亦枯如竟日觅不得有时还自来如句向夜深得心从天外归如是事精皆易惟诗会却难如穷理多瞑目含毫静倚松如终篇浑不寐危坐到晨钟如两句三年得一吟双泪流如夜吟暁不休苦吟神鬼愁如生应无辍日死是不吟时如五七字中苦百千年后清如宿客嫌吟苦乖童恨睡迟宋林逋云只縁吟有味不觉坐劳神此非深于诗者不能道也

唐诗温厚

岂不惜贤达其如髙尚心唐玄宗不逆其臣得罪风霜苦全生天地仁刘长卿不怨其君家贫僮仆慢官罢友朋踈耿湋不罪其友见诗人温厚之意

磨筓戴斗

唐张易之出塞曲云转战磨筓地横行戴斗乡磨筓见战国策戴斗见尔雅又云将军占太白小妇怨流黄腰袅青丝骑娉婷红粉妆一春莺度曲八月雁成行皆佳句也是故君子不以人废言

乾坤

杜少陵喜用乾坤字曰乾坤万里眼乾坤一草亭乾坤一腐儒无力正乾坤纳纳乾坤大乾坤水上萍乾坤一战收乾坤绕汉宫开辟乾坤正皆鄙俗可厌惟乾坤日夜浮一句颇佳

岳阳楼诗

杜甫岳阳楼诗大都与浩然伯仲杜起首句昔闻洞庭水今上岳阳楼孟云八月湖水平涵虗混太清杜首聨吴楚东南坼乾坤日夜浮孟云气蒸云梦泽波撼岳阳城皆浑雄警策至于杜次聨亲朋无一字孟云端居耻圣明觉无谓而结句各不称矣

霜雨雪云

唐张谓饯田尚书还兖州云别路逢霜雨行营对雪云霜雨雪云原非连绵之字张合用之亦新不似盛唐人句

塞上四时

张敬忠五原春色旧来迟二月垂杨未挂丝即今河畔氷开日正是长安花落时盖言春之气候异也卢弼卢龙塞外草初肥燕乳平芜晓不飞乡国近来音信断至今犹自着寒衣盖言夏之气候异也王缙莫将邉地比京都八月秋风草已枯今日登髙尊酒里不知能有菊花无盖言秋之气候异也李频闗门南北杂戎夷草木秋来即出师落日风沙长暝早穷冬雨雪转春迟盖言冬之气候异也四诗摹冩邉塞光景极肖

任华长篇

盛唐任华寄李白寄杜甫懐素草书歌三长篇信口狂呌不遵纪律亦是恠体卢仝饮茶月蚀诗效之耳

赠邻

钱起赠邻居齐六诗云鸡声共林巷烛影隔茅茨于鹄题邻居云蒸藜常共灶浇薤亦同渠传履朝寻药分灯夜读书髙季迪赠邻友云林近书灯露溪回酒舫通放鳬长合队移竹每分丛傅木虗赠邻人马水莆云楼逈常分月墙低不隔花陈轩伯赠邻友云夜泉皆屋后暁塔共窻中赵仁甫题邻舍云户外分垂栁墙头过落花又徐铠喜李少保卜邻云井泉分地脉砧杵共秋声梅尧臣赠邻居云篱根分井口壁隙透灯光皆能摹冩真切者也予与邻友吴元化交最宻戏赠十韵云草舍相邻并幽居隔短垣山光齐到屋树荫两遮园碧露篝灯影香闻压酒尊花分黏户片苔长过篱痕硕鼠均偷果骄尨互守门艺蔬先得种莳竹易移根蛛网牵檐近鸡羣鬬栅繁不窥家室好时听笑声喧赛社轮僮仆搏沙狎子孙杜华与王翰朝夕往来烦

言诗

今之为官者皆讳言诗盖言诗往往不利于官也不惟今时为然即唐以诗取士诗髙者官多不达钱起有云微官是何物许可废言诗其意逺矣

日斜人去

贾谊鵩鸟赋云四月孟夏庚子日斜野鸟入室主人将去刘长卿过贾谊宅首聫云秋草独寻人去后寒林空见日斜时用其语畧无痕迹

刘方平铜雀台诗

刘方平铜雀台诗云遗令奉君王颦蛾强一妆岁移陵树色恩在舞衣香玉座生秋气铜台下夕阳泪痕沾井干舞袖为谁长此诗较昔年分鼎地之作可相伯仲

杀风景

松间喝道甚杀风景严维逰云门寺云深木鸣驺驭晴山耀武贲实不雅也蔡襄云欲望乔松却飞盖为听山鸟歇鸣驺庻几免俗

马汗惊涛

李益云马汗冻成霜孙鲂云惊涛溅佛身人谓冬月岂有汗马惊涛不入佛寺然竒妙处正在此以理论诗失之逺矣

徐氏笔精卷三

●钦定四库全书

徐氏笔精卷四

明徐■〈火勃〉 撰

○诗谈

印文砚匣

柳子厚柳州诗云印文生緑经旬合砚匣留尘尽日封印文生緑公事絶少砚匣留尘私事亦稀投荒情况不尽凄凉况十二年之久乎李杜韩柳辄遭放逐往往文生于情信夫富贵之言难工也

在官种树

柳子厚贬柳州种木槲花诗云上苑年年占物华飘零今日在天涯祇因长作龙城守剰种庭前木槲花白乐天守忠州种荔支诗云红颗珍珠诚可羡白须太守亦何痴十年结子知谁在自向庭前种荔支程师孟守福州种榕树诗云三楼相望枕城隅临去频栽木万株试问国人来往处不知还忆使君无柳诗近怨白诗近达程诗近夸

新竹

昌黎新竹诗云稀生巧补林迸出疑争地深得体物之妙

帻峰寺三絶

刘禹锡玄都先后二絶世人传诵而不知任翻帻峰寺三絶尤委宛可咏也初逰云絶顶清秋生夜凉鹤飜松露滴衣裳前峰月照半江水僧在翠微开竹房再逰云灵江江上帻峰寺三十年来两度登老鹤尚存松露滴竹房不见旧时僧三逰云清秋絶顶竹房开松鹤何年去不回惟有前峰明月在夜深犹过半江来

咏草

白乐天咏草云野火烧不尽春风吹又生已传播今昔矣又唐僧云时平生战地农惰入春田又元杨基云六朝旧恨斜阳外南浦新愁细雨中风调情境俱不在乐天之下唐僧句见山谷集或云是蔡襄诗非也

长吉儁语

长吉诗评者以为牛鬼蛇神二百三十余篇颇难解说然其佳处固不在于诡怪也如花台欲暮春辞去落花起作回风舞又半卷红旗临易水霜重鼓寒声不起又王子吹笙鹅管长呼龙耕烟种瑶草又空将汉月出宫门忆君清泪如铅水又楼头曲宴仙人语帐底吹笙香雾浓又终南日色低平湾神兮长在有无间又楼前流水江陵道鲤鱼风起芙蓉老又况是青春日将暮桃花乱落如红雨又一编香丝云撒地玉钗落处无声腻又春风烂熳恼娇慵十八鬟多无气力又天授秦封祚未终衮龙衣染荆卿血又有时半醉百花前背把金丸落飞鸟又春罗书字邀王母共宴红楼最深处鹤羽冲风过海迟不如却使青龙去如此工炼即少陵太白未必能道也 

下第咏燕

元和中章孝标下第赋燕诗上主司庾承宣云旧垒危巢泥已落今年故向社前归连云大厦无栖处更傍谁家门户飞又欧阳澥下第亦赋燕诗上主司郑愚云翩翩双燕画堂开送故迎新几万回长向春秋社前后为谁归去为谁来托讽微婉得风人之体

诗用之字

卢仝诗喜用之字青楼朱箔天之涯林花撩乱心之愁此心复在天之侧相逢之处花茸茸皆不俗

切梦系肠系闷割愁

施肩吾云三更风作切梦刀万转愁成系肠线苏子瞻云系闷岂无罗帯水割愁还有剑铓山皆有苦思

陈陶步虚引

剑浦陈陶唐末隠西山步虚引云小隠山人十洲客莓苔为衣双耳白青编为我忽降书暮雨虹蜺一千尺赤城门闭六丁直暁日已烧东海色朝天半夜闻玉鸡星斗离离碍龙翼竒峭不减李贺

轻薄

温飞卿闻车驾西游因而有作云宣曲长杨瑞气凝上林狐兎待秋鹰谁将词赋陪雕辇寂寞相如卧茂陵轻薄之意溢于言外

苏武故事

温飞卿苏武庙诗回日楼台非甲帐去时冠剑是丁年甲帐是武帝事丁年用李陵书中语极痛切有味不独对偶之工也

犁岳庙

唐李频四皓庙云东西南北人髙迹自相亲天下已归汉山中犹避秦龙楼曽作客鹤氅不称臣独有千年后青青庙木春频诗写出四皓心事而频心事亦自可见后为建州刺史卒于官民懐其徳立庙犁岳至今血食不絶可谓千年庙木春矣

罗隠诗

罗隠诗极浅俗有江南曲云江烟湿雨鲛绡软漠漠逺山眉黛浅水国多愁又有情夜槽压酒银船满绷丝采怨凝暁空吴王台榭春梦中鸳鸯鸂鶒唤不起平铺緑水眠东风西陵路邉月悄悄油壁轻车嫁苏小竒丽可比温李然亦不多得也

江湖渔隠

韩偓万里晴江万里天一村桑柘一村烟渔翁醉着无人唤过午醒来雪满船杜荀鹤山雨溪风卷钓丝瓦瓯蓬底独斟时醉来睡着无人唤流下前滩也不知司空曙钓罢归来不系船江村月落正堪眠纵然一夜风吹去只在芦花浅水邉陆龟蒙雨后沙虚古岸崩鱼梁携入乱云层归时月坠汀洲暗认得妻儿结网灯四作写江湖渔隠境界如画自是一家语也

洞宾诗

世传吕洞宾诗朗吟飞过洞庭湖一絶耳尝题河南锦屏山云半空豁然雷雨收洗出一片潇湘秋长虹倒挂碧天外白云走上青山头谁家緑树正啼鸟何处夕阳斜倚楼道人醉卧岩下石不管人间万事愁又云时当海晏河清日白鹿闲骑下翠台本为君平川里去不妨却到锦屏来自是仙人风骨

渔山神女祠

唐王叡渔山神女祠云蓪草头花椰叶裙蒲葵树下舞蛮云引领望江遥滴酒白苹风起水生纹迎神也枨枨山响答琵琶酒滴青莎肉饲鸦树叶无声神去后纸钱飞出木棉花送神也真可泣鬼神矣

陆羽诗

陆羽著书甚富今所传者茶经一种耳至于诗惟六羡歌最脍炙人口他作鲜有收者尝题会稽剡溪诗云月色寒潮入剡溪青猿呌断緑林西昔人已逐东流去空见年年江草齐可备选唐絶者

栁

古人咏栁必比美人咏美人必比栁不独以其态相似亦柔曼两相宜也若松桧竹栢用之于美人则乏婉媚耳唐牛峤栁枝词云吴王宫里色偏深一簇纎条万缕金不愤钱塘苏小小与郎松下结同心亦谓美人不宜松下也誉栁贬松殊有深兴

曹娥庙潘阆诗

李文正公题曹娥庙云死随枯骨葬江濵报徳真怜女子身千载断碑空过眼当时亦有姓曹人用事真切亦堪脍炙然不及宋潘逍遥一絶云曹娥庙前秋草平曹娥庙里秋月明扁舟一宿都无寐近听江声似哭声尤含蓄有味

响屧廊

王元之题响屧廊云廊壊空留响屧名为因西子绕廊行可怜伍相终朝諌谁记当时曵履声

落花

落花诗始于二宋汉皋佩冷临江失金谷楼危到地香将飞更作回风舞已落犹存半面妆诚絶倡也余襄公云金谷已空新步障马嵬徒见旧香囊至国朝作者愈盛多至三十首矣文征仲云丹葩漂泊明妃泪緑叶差池杜牧情沈启南云锦里门前溪好浣黄陵庙里鸟还啼近岁滇中马弢叔云武陵路别回渔艇金谷春深落妓钗影揺团扇愁班女艳逐微波度洛妃山东于文若云红楼白日怜珠坠青塜黄昏痛玉埋吾乡董叔允云拂地霓裳回妙舞凌波罗袜冷香魂楚妃腰细难胜雨汉女身轻合避风建溪丘文举云撩乱隋宫抛剪彩漂流秦苑弃余脂建溪魏君屏云马嵬妃死香犹在垓下人亡血未干余少时亦曽赋十首有云丽华魂散胭脂井闗盼香消燕子楼虽皆效法二宋然比兴之体亦自俊丽可传也

西昆

宋杨文公亿钱思公惟演李宗谔刘子仪号西昆体组织华丽杨南朝诗云五鼓端门漏滴稀夜籖声断翠华飞繁星暁埭闻鸡度细雨春场射雉归步试金莲波溅袜歌翻玉树涕沾衣龙盘王气终三百犹得澄澜对敞扉钱和云结绮临春映夕晖景阳钟动曙星稀潘妃寳钏光如昼江令花笺落似飞舴艋凌波朱火度觚棱拂汉紫烟微自从饮马秦淮水蜀栁无因对殿帏李和云仙华玉寿暁沉沉三阁齐云复道深平昔金铺空废苑于今琼树有遗音珠帘映寝方成梦麝壁飘香未称心惆怅雷塘都几日吟魂醉魄已相寻刘和云华林酒满劝长星青漆楼髙未称情麝壁灯回偏照画雀航波涨欲浮城钟声但恐严妆晚衣帯那知敌国轻千古风流佳丽地尽供哀思与兰成杨咏始皇云沧波沃日虗鞭石白刃凝霜枉铸金钱云金椎漫筑甘泉道匕首还随督亢图杨咏成都云漫传西汉祠神马已见南阳起卧龙钱云雨经蜀市应和酒琴到临卭别寄情杨咏汉武云力通青海求龙种死讳文成食马肝钱云立候东溟邀鹤驾穷兵西极待龙媒刘云桑田欲看千年变瓠子先成此日歌皆用事精确对偶森严即义山丁夘不是过也岂可槩目宋诗为陈腐哉

咏梅

林和靖暗香踈影一聨欧阳公极赏之黄山谷以为不如雪后园林纔半树水边篱落忽横枝为佳我朝髙季迪咏梅云诗随十里寻春路愁在三更挂月村似胜

琼林苑

唐宴进士于慈恩寺宋宴进士于琼林苑苑中松栢森列百花芬郁楼观层列金碧相射韩琦诗云春光浓簇寳津楼楼下新波涨鸭头嘉节难逢真上已赐筵赢入小瀛洲仙园雨过花遗靥御陌风长絮滚球褉饮不须辞巨白清明来日尚归休其繁盛光景可见

荆公诗

荆公谢公墩诗云我名公字偶相同我屋公墩在眼中公去我来墩属我不应墩姓尚随公又戏赠段约之云竹栢相望数十楹藕花多处复开亭如何更欲通南埭割我钟山一半青虽曰戏谑之词而人我之相见于笔端矣

石湖夜步

范石湖夜步诗云人家帘幙夜香飘灯火萧疎照市桥满院月明春意好小楼吹笛近元宵清婉可咏

蔡持正鹦鹉诗

蔡持正人品最污人羞称之其安置英州日赋侍儿琵琶鹦鹉一絶鹦鹉言犹在琵琶事已非伤心瘴江水同渡不同归即唐人莫是过也

山静日长

唐子西山静似太古日长如小年自罗景纶引之世无不知者但未见其全篇耳其题乃醉眠也诗云山静似太古日长如小年余花犹可醉好鸟不妨眠世味门常掩时光簟已便梦中频得句拈笔又忘筌如水裁偏岸直云截乱山平翻泥逢暗笋汲井得飞梅橘林香处饭杉木翠邉程砚田无恶岁酒国有长春破窓灯焰走冻砚笔锋迟皆警句也不独山静日长两句耳

琴台

蜀中有相如琴台古今题咏多本琴心事惟宋少傅田况一絶云西汉文章世所知相如闳丽冠当时游人不赏凌云赋只说琴台是故基亦善为相如解嘲者

龟山诗

杨龟山为吾闽道学之祖世人但知其语録而不知龟山之诗亦有可诵者如含云寺诗云山前咫尺市朝赊垣屋萧条似隠家过客不须携鼓吹野塘终日有鸣蛙又云竹间幽径草成围藜杖穿云翠满衣石上坐忘惊觉晚山前明月伴人归又如岳阳楼长歌宛然唐响絶无宋人习气

宋诗工丽

宋洪咨夔直玉堂诗云寳鸭炷云朝太紫玉蜍浥露校铅黄又云云收翠戟龙文润日透金铺兽面明杨万里云云翻孔雀金花碧日射鸳鸯玉瓦红皆工丽可诵

委羽居士

宋左纬号委羽居士宣和间以诗名隠黄嵓有诗云骑马出门三月暮杨花无頼雪漫天客情惟有夜难过宿处先寻无杜鹃可谓深于旅况矣

东皐子

宋戴敏号东皐子浙之黄岩人小园诗云小园无事日徘徊频报家僮送酒来惜树不磨修月斧爱花湏筑避风台引些渠水添池满移个柴门傍竹开多谢有情双白鹭暂时飞去又飞回虽调不离宋而清淡闲适亦可喜也

范香溪

宋香溪范浚南渡后隐居不仕诗有竒思春融融云天香地媚春融融化工点染分花容东风夜半入香陌杂树暁繁争白红兰丛蕙根芳翠滴栁艳明眉轻罩■〈罒历〉红颜緑鬓青春客壶中新醅鸭头色残丝冉冉愁如织日暮低迷草萋碧又云海棠红歇莺停歌麦风时候犹清和帘垂簏簌深院静赤阑细栁阴婆娑池塘正觉幽事好萍叶藻蔓涵清波一双紫燕薇丛外衔得芹泥来补窠世人所知者心箴而已不知浚之深于诗也

岳忠武诗

世传岳忠武满江红词激烈悲壮溢于言外而忠武诗句有絶闲静者如池州齐山翠微亭云经年尘土满征衣得得寻芳上翠微好水好山看不足马蹄催趂月明归又如潭水寒生月松风夜帯秋何必减唐人语

玉堂陪祀二絶

宋赵汝谈直玉堂诗云宫井城鸦欲动时春猿梦断北山移揽衣拟草归田赋犹是金莲烛半枝潘牥陪祀诗云碧天无滓月光寒霁色分明在露盘一夜九重全不寐时教中使卷帘看隽永有味不似宋格

千岩警句

宋萧徳藻号千岩闽中人以诗名于时采莲曲云清暁去采莲莲花帯露鲜溪长湏急桨不是趂前船又云相随不觉逺直到暮烟中恐嗔归得晩今日打头风絶似玉台刘后村酷称之

徳寿宫寿诗

唐无寿诗有之自宋始至今则滥觞可厌也宋髙宗为太上皇寿日杨万里作庆寿诗云长乐宫前望翠华玉皇来贺太皇家青天白日仍飞雪错认东风转栁花清暁鞭声出禁中惊开剩雨及残风金鸦衔取红鸾扇飞上玻璃碧海东春色何湏羯鼓催君王元日领春回牡丹芍药蔷薇朶都向千官帽上开双金狮子四金龙喷出香云绕殿中太上垂衣今上拜百王曽有个家风帝捧瑶觞玉座前彩衣三世祝尧年天皇八十一万岁休说庄椿两八千天父晨兴未出房君王忍冷立风廊忽然鸣佩珠帘卷万岁声传震八荒花外班行雾外山何縁子细望龙颜窃窥玉色真难老底用臞仙九转丹甘露祥风天上来今回恩数赛前回都将四海欢声里酿作慈皇万岁杯尧舜同时已甚都祖孙四世古今无谁将冩日摹天手画作皇王盛事图甲戌王春试集英小臣曽是老门生苍颜华髪鹓行里也听钧天九奏声必如此方可称寿也

仙霞岭

宋马子俨宿仙霞岭诗云月影自催人起早泉声不许客眠安摹冩真切予家在闽北上往来必由斯岭辄赏此句不置白玉蟾集亦载此首未知孰是

云龛先生

宋李邴巨野人叅知政事归隐泉州自号云龛先生着草堂集一百卷轶弗传有访僧诗云数丈招提四面山羡师终日掩禅闗十年不踏门前路只遣松风送我还萧爽可味

祖孙诗

宋吕雪屋赠陈随隐父子有句云人羡杜闲生杜甫天教苏颋继苏瓌予以庚戌岁得玄孙友人陈伯孺赠予云惭长惭卿终不恶生玄生运总多竒用祖孙父子事皆切当

咏针

宋裘万顷有客令咏针出羮字韵万顷云一寸坚刚铁铸成绮罗丛里度平生有时穉子敲成钓钓得鱼儿便作羮亦巧于押韵可喜也

王介翁

括苍王镃字介翁宋室播迁义不仕元宋史艺文志谓镃文集三十卷世尠传矣近其裔孙之栋丞瓯寜掇拾家乗得月洞集一帙特片鳞只羽耳如塞上曲云马嘶经战地鵰认打围山秋深云子黒石莲老柿红霜叶疎山居云香老蒲花春洞影凉生槲叶午窓风落叶石阑霜信早败荷池屋雨声凉杭州懐古云云寒飞殿排班石草卧前朝记事碑时事云云生杀气鵰旗暗风肃军声虎帐寒絶句渔父云竹丝篮里白鱼肥日落江头换酒归只恐明朝江雪冻老妻连夜补蓑衣置之晩唐刘许之间谁辨其为宋人作也

鹿皮子

元初陈樵好衣鹿皮自号鹿皮子有诗一卷如扫叶僧将猿共爨卖花人与蝶俱还殊有巧思

元诗

赵子昂絶句云春寒侧侧掩重门睡鸭香残火尚温燕子不来花又落一庭风雨自黄昏滕玉霄絶句云吟人瘦倚玉阑干酒醒香消午梦残燕子不来春社去一帘疎雨杏花寒二首颇相似皆诗余中絶佳句也唐人无此纎弱之作

真山民诗

偶于陈幼孺案上检破册一帙糜烂酰鸡前后俱损失不存姓氏幼孺云此册得之邵武仁寿寺僧寮中多佳句如蜂王衙早晩燕子社春秋烟碧栁生色烧青山返魂白沙难认月黄叶易为霜棠醉风扶起栁眠莺唤醒槛低檐碍月窓破纸吟风与鸥分渚泊邀月共船眠窓月灯昏见岩泉雨歇闻花影扫不去草根锄又生风竹有声画石泉无操琴许猿分野果留鹤守云林水清明白鹭花落失青苔飞花游荡子古木老成人途穷身是累痛定语犹悲叶新林挂緑花落地生香蕉叶卷舒雨鸠声问答春七言如云开逺嶂碧千叠雨过落花红半溪尘书邀我共髙阁浊酒劝人归醉乡碑因藤蔓无完字城为田侵失旧基气増浙左霜威劲面帯终南山色寒书犹能看未为老诗亦莫吟方是闲寛着庭除贪贮月少栽竹树要看山廊下蜗粘沿砌藓佛前蜂恋挿瓶花青山隔絶市朝面白髪消磨豪杰心雕镂花栁春无迹沐浴山川雨有恩花影忽生知月到竹梢轻响觉风来皆自创新意虽有酸馅气亦可喜向不知谁作近读元人诗中有真山民一卷即此诗也山民西山先生裔

刺冯道

冯道歴事四朝后世羞之欧公作史谓其无廉耻史断诸贤纷纷訾诋百千万言不如元刘静修一絶约而尽也亡国降臣固位难痴顽老子几朝官朝梁暮晋浑闲事更舍残骸与契丹独王荆公以伊尹五就汤五就桀称之近李秃翁亦主其说

吴草庐诗

元吴草庐澄专志理学而诗亦多巧思咏雪云腊转鸿钧岁已残东风剪水下天坛剩添吴楚千江水压倒秦淮万里山风竹婆娑银凤舞云松偃蹇玉龙寒不知天上谁横笛吹落琼花满世间叠叶梅云罗浮梦断杳无踪氷雪仙姿两两逢缟袂怯单寒后袭粉妆嫌薄暁来浓迎风一笑知颜厚临水相看见影重道眼只将平等视玉环飞燕总天容又如百年竹木青春在一院香花白书闲屋头月上元无夜树杪风来若有期花香静昼微风里草色深春一雨余金镜南飞光欲半银潢西去寂无声定非战国谈天衍疑是仙家缩地房秋陇故园迷蝶梦暁窓客枕厌鸡声等句皆超脱理学蹊径者也

何太虚

元季诗人踵出知名者无论已予家藏何中知非集六卷佳句叠见如燕来春已去花少雨偏多汉殿金人别唐陵石马嘶落花萦树转幽鸟过林鸣山围双鹭暁门闭一蝉秋鸟语前林日鸡鸣曲巷烟年华流水在春事落花知日明山气改江静水痕归七言如赤壁惊乌飞夜月衡阳归雁落秋风两涧寒声通法席数峰秋影上香台隔水归樵分路散冲岚飞鸟认林还水寒古道鸣驼外雪暗空村落雁边马嘶平野呼鹰吏犬吠寒沙射雁人中字太虗临川人集中所往还者吴澄刘会孟揭傒斯程巨夫诸人至大皇庆间寄寓闽中赋诗颇多所著有易类象二卷书传补遗十卷通鉴测海一卷通书问一卷吴才老叶韵补疑一卷六书纲领一卷补逸六书考三十二卷蓟丘游録一卷搘頥録十卷知非集十七卷外集十六卷可谓富矣然姓名泯泯不与吴揭雁行胡元瑞诗薮拈拔元人佳句无遗亦不及太虗真有幸有不幸也

题和靖墓

古今题和靖先生墓者不下百篇悉梅鹤封禅数事而已独张羽一絶云水绕荒山路半斜墓园无主属官家我来正是梅开日满目蓬蒿不见花淡而有味又陈刚中一絶云北邙翁仲拱朱门玉盌时惊古帝魂争似孤山一抔土梅花依旧月黄昏亦可掩诸作者也

同根竹

武夷城髙岩有巨竹一干双梢予与谢在杭欲赋诗咏之未就也偶阅元人谢宗可诗云竞秀亭亭一种竒骈头会脱锦■〈衤朋〉儿西山二子情依旧湘浦双娥影镇随髙节原非连理树虗心共是傲霜枝莫教移作仙人杖恐化雌雄下葛陂似不能复继矣

卢圭斋诗

泉州惠安卢圭斋名琦字希韩登元至正进士令永春改寜徳所著有圭斋诗集岁久弗传近恵安庄户部征甫搜而梓之悞入雁门萨天锡诗六十余首萨诗世有传本较者一时未之考耳亟当厘正不然恐后世以圭斋为齐丘之盗化书也卢诗自佳如岚气满林晴亦雨溪声近驿夜如秋潮生逺浦孤帆小雨过苍崖古木寒小桥跨涧村舂急老树吹花野店香暮云松径僧归寺夜雨篷窓客在船门掩落花春去后梦回残月酒醒时梧叶几畨深夜雨梅花一树短篱霜清典可咏元诗多纎弱若圭斋者实有唐调者也

月泉吟社

元至元间浦江吴清翁渭有月泉吟社预于丙戌小春月望命题至正月望收卷用好纸楷书誊副聘谢翱为考官三月三日揭暁收二千七百三十五卷选中二百八十名首名罗公福吟社中人诗限五七言律刻至六十名止皆有诗赏者也第一名公服罗一缣七丈笔五帖墨五笏第二名公服罗六丈笔四帖墨四笏第三名公服罗五丈笔三帖墨三笏第四至十名各春衫罗一缣笔二帖墨二笏第十一至二十名深衣布一缣笔一帖墨一笏第二十一名至三十名各深衣布一缣笔一帖第三十一名至五十名各笔一帖墨一笏吟笺二沓诗以春日田园杂兴为题公福诗云老我无心出市朝东风林壑自逍遥一犁好雨秧初种几道寒泉药旋浇放犊暁登云外垄听莺时立柳邉桥池塘见说生新草已许吟魂入梦招李西崖懐麓堂诗话亦载此事言此集未及见予家有藏本因録出之然佳句甚多不独公福也（公福本姓连名文鳯吾闽人字伯正号应山伪名罗公福集中皆不着的名）如屋角枯藤粘树活田头野水入溪浑青林伐木村村社緑水平畴处处秧土脉正融催觳觫林阴微合听軥辀田乌飞逐耕烟犊桑扈鸣随唤雨鸠草青随意牛羊卧门静无人燕雀多麦垄风微牛睡穏芹塘泥滑燕归忙小雨杏花村问酒淡烟杨柳巷巾车榆荚雨酣新水滑栋花风软薄寒收又皆六十人中警句也

张思廉

元季诗人軰出语皆竒警会稽张思廉尤峭峻可喜题唐五王击球图云兴庆宫前春正热緑杨夹道花如雪球门风起日西斜五马归来汗成血潞州别驾醉眼缬双袖倾欹拥岐薛申王按鞚宋王驰杖扑球囊手亲挈草平如掌马力均玉鞭十里不动尘黄门扶入五花帐大衾长枕娱家人花蕚相辉雨气寒楼中歌管渐阑残紫骝不踏球场路万里青螺蜀道难又太真明皇并笛图黒奴弦索花奴鼓譂奴抚掌阉奴舞阿娇自品玉■〈王灵〉珑御手夷犹亲按谱风生龙爪玉星香露湿樱桃金缕长莫倚花深人不见李謩侧足傍宫墙思廉有玉笥集十卷诗多富赡盖熟于史学者以方驾铁厓未知鹿死谁手

岑安卿

至正中余姚岑安卿字静能号栲栳山人有集一卷平淡不类元习如蛩鸣深巷静月昃半楼明山髙不碍梦日落易生愁清新有味亦胡元瑞所未覩也

赵大年画

元胡渊颕题赵大年林塘秋晚图云老景青黄笔底收晴鳬冷雁共汀洲王孙画学空花竹不到铜驼陌上秋讥刺之意微而婉矣

金青村

元末金青村涓与邑人吴莱宋濂友善有诗名尝赋诗云燕子飞来近画檐暮春时节雨纎纎杏花落尽无情绪何处人家有酒帘又有逺峰晴见色独树暖无声人行秋叶滑鹤立晩松凉皆佳句也

黄秋声

元季词人軰出而邵武有黄镇成诗多竒警秋声集十卷佳句叠出如王孙不归怨芳草山鬼欲啼牵女萝铁檄召雷秋雨足瑶坛谒帝夜云髙游山采药辞家早扫石看云出洞迟青山尽处海门阔红日上来天宇低花竹一家巢絶顶烟尘九点认齐州潮来估客船归市月上人家水浸空惜梨枣朽腐尠有覩其全篇者

宗藩诗

国朝宗藩之诗寜府为盛诸王孙以诗鸣者多炡多■〈火贵〉其著者也多炡絶句清逸如泊长荡云蒹葭一望暮苍苍长荡湖头烟水长怪道今朝枫叶尽夜来七十二桥霜湖口县云湖水澄清江水浑江烟湖霭易黄昏请看湖口江心月一片寒光照县门清明湖上云湖畔行吟曰未斜四年三度客天涯不知鶗鴂惊飞去穿破来禽满树花多■〈火贵〉属对精工如太室出云来署里黄河如帯挂城头闗山暁月趋三辅鸿雁秋霜度九河路经轩后临戎坂山接髙欢避暑宫皆翩翩尔雅无纨袴习气

过余干弋阳诗

贞吉王孙过余干诗云余干城头云泊天琵琶洲下水如弦推篷理咏随州句落日平沙似往年谢在杭宿弋阳云羣峰回合俯清溪寂寞荒城古渡西惟有女墙秋月在只今犹照夜乌啼二诗皆用刘随州句略无痕迹（余近过弋阳亦效颦云颇忆文房旧日题余干水落弋阳溪平沙渺渺孤城在朝暮犹闻山鸟啼）

汪广洋

汪广洋诗云三百六十滩水清桃花春浪近来生催归不待临歧语夜夜子规啼到明酷似晚唐

邮亭图

国初唐肃题陶榖邮亭图云紫鳯檀槽緑髪娼玉堂见惯可寻常作歌未必肠能断明日听歌更断肠先兄惟和曽题秦弱兰一首足为陶学士解嘲莫笑邮亭一夜春此身元已落风尘韩家亦有如花女枕畔衣裳着向人

王止仲

吴郡王止仲名行国初布衣也王文恪笔记称其才敏尝识姚广孝于未遇余尝得杨文敏公遗书中有王行半轩文集十二卷写本也其诗不甚多如髙馆疎帘晚乍开读书声里故人来山中本自无尘土催得家僮扫緑苔清逸可诵文敏去止仲甚迩即为之抄録想当时无刻板耳今又二百余年恐吴人亦未必有也（震泽长语载其初佣于金阊徐姓窃书读之后为南京武臣教授上召见武臣怪其识见特进以实告召见语不合赐死）

蓝明之静之

武夷蓝明之名智永乐中辟为广西佥宪与兄布衣静之齐名诗词俊逸雅有唐风尝见其书铜雀台瓦诗于建阳友人处可泣鬼神诗云曹瞒骋志吞刘社铜雀台髙瞰中夏徒知扼腕有卧龙岂料垂涎已司马万里河山尚出师九原魂魄归何时清秋风雨满陵树落日笙歌空繐帷翠娥红袖恩情絶废冢荒台狐兎穴空余片瓦落人间千载奸雄磨未灭蓝静之纸帐诗云数幅秋藤拂地齐匡床闲对竹炉低山中一枕梅花月不识鸡声送马蹄

琼姬墓

吴中有夫差女琼姬墓髙季迪诗云梦别芙蓉殿头堕钗零落谁收土昏青镜忘暁月冷珠襦恨秋麋鹿昔来废苑牛羊今上荒丘香魂若怨亡国莫与西施共游六言最难佳此篇警策隽永求之古今不多见也

威寜伯

国朝威寜伯王襄敏公以文臣而三佩将印特敇奬谕二十余次殁后谕祭九坛歴任四十余年身临战阵一百九十四次生擒畨贼二百九十名斩首三千三百颗夺获战马骆驼牛羊以数十万计子孙世世承袭给以铁劵书生之宠遇未有若此之极者也然公诗气魄雄壮不事磨炼自见逺大如斩蛇赤帝留神剑堕泪铜仙泣露盘风向眼中吹出泪霜于髯上冻成冰三缄已锢金人口百炼难消铁汉心六国竟销苏子印万金空铸邓通钱仕宦得闲方是贵世途虽好不如归妄梦几时曽得鹿多歧何处不亡羊公驰驱戎马之间而赋咏不辍未可与操觚翰苑者并论也然阿附权阉不无微玷云

八岁诗

弘治间金陵谢子象有诗名八岁时客命赋暮秋诗谢曰紫塞风寒雁呌霜秋花薫梦一楼香客惊为竒童后从吴郎中元玉学诗有深林下马苍苔滑野寺入门秋爽多之句一时传诵谢赠刑部主事子应午官河南叅议刻其全集佳句甚多不特此也

石田题画

沈启南画入神品而诗亦清真可咏予尝得其题画数首不必观丹青水墨而诗亦可当生绡粉本也独树髙楼日欲西竹梢晴雾四檐低流云过去青山在恰好卷帘幽鸟啼山隐幽居云木深鸟啼花落昼沉沉行人杖履多迷路不是书声无处寻爱是垂杨嫩緑齐放舟晴日弄春溪沧浪自唱无人和飞过水禽能一啼雨迹未干花乱飘一溪新水欲平桥有人问我门前路不觉斜阳在树腰住处真成与世迷一重云水一重溪会琴会茗还容客接木通桥野水西碧水丹山映杖藜夕阳犹在小桥西微吟不道惊溪鸟飞入乱云深处啼临水人家竹树中只因孤屿水船通当门细荇牵微浪绕屋藤花落软风水次人家似瀼西参差竹树路俱迷溪翁兀坐不出户日午饭香鸡正啼客来客去吾何较山静山深事亦无一卷黄庭看未了紫藤花落鸟相呼山雨欲来云满屋溪风未起水生波石苔坐久人垂钓犹有微阳挂女萝山径萧萧落木疎小桥流水限林庐秋风黄叶少人迹鸡犬不闻惟读书独坐树根无一事清风满袖作微吟夕阳好在秋林外日阁逺山还未沉右诗皆石田集所不载皆于画幅见之録之以当卧逰耳

胡笳图

沈启南题胡笳十八拍云芦叶传声拍拍鸣画圗传得态如生琰从三姓邕从卓自是人间父子情猛于斧钺之诛矣

唐伯虎

唐伯虎疎狂玩世嵇阮之流也诗虽不甚雅驯而一段天然之趣自不可及如去日苦多休检厯知音谅少莫修琴生涯画笔兼诗笔踪迹花船与酒船秋榜才名标第一春风弦管醉千场苦拈险韵邀僧和暖簇薫笼与妓烘皆自冩胸次非若组织套语者也近云间彚刻伯虎集中悞入宋张文潜七夕歌宜删去之

唐寅题画

偶见唐子畏山水一幅题诗云春风修禊忆江南酒榼茶炉共一担寻向人家好花处不通名姓即停骖极有风致唐集不载

伍晏

清流伍晏弘治中贡为广文能诗如草根蛙鼓吹花底鸟笙歌闲阶秋扫叶荒径晩挑蔬隔寺闻僧磬微灯认钓舟又渔沧庙云渔沧之下潭水流渔沧之上云悠悠行云流水自今古荒城故垒行人愁龙为蛇兮鼠为虎腥毛臭骨皆尘土游魂絶魄无所归时傍寒蛩泣秋雨俱清隽可喜

寳镜诗

杨用修寳镜篇云绣户无波菱自动纱窓不夜月恒光足称工巧

王子渊祠诗

杨用修题王子渊祠一絶云灼灼灵芝发秀翘子渊摛藻擅天朝汉皇不赏贤臣颂只教宫人咏洞箫诗意与田况琴台相类

陆子丝诗

姑蘓陆文组子夜歌云染蘗作侬衾持氷置侬枕城乌夜夜啼寒苦不成寝美人寄书云秋梦无凭客路遥尺书封寄恨迢迢吴绫不及桃花纸颜色都从别后消皆有丽情

南屏诗

四明丰道生雪夜过西湖南屏山诗千岩万壑玉层层夜半山腰见佛灯竹影扫窓尘不到满床风雪定中僧清逸逼人

陈髙吾桃源诗

武陵陈髙吾少司马题桃源云轮蹄影落东西路鸡犬声闻逺近村又云有无仙迹在何处今古人家住此山亦佳句也

陈徳音

吾乡嘉靖中有陈钥字徳音隠士也诗法唐人人无知者近其孙鸿出遗稿一帙佳句层出如山深僧饷早天逺鹤归慵日影沉秋磬松声响暮山归心秋转切逺梦老难成窓寒叶落后竹响雨来时久客依人懒虗名到老休行装冲片雨归梦落千山栖鸦惊夜火归雁过更楼殊有幽人之致

周所谐

周所谐名如埙莆处士也足迹不出户庭苦唫弗辍未尝妄与显者逰里中乡绅学士罕识其面故其为诗绰有林壑之致自作田家吟云不识市朝车马喧残蓑箬笠老田园柴门去郭无多路野竹临流自一村春雨桑麻终岁足清时鸡犬数家存儿孙牧畜南山下为道湏防猛虎繁可以见其逸韵矣他如风生极浦潮常白霜冷空林草变衰万里寒山横积雪半汀衰草隠斜阳百花潭上渔竿在五柳门前鹤径荒因嫌城市非吾土却傍渔家作比邻墙压花枝妨客过泥深苔径唤人扶等句全无烟火食气

西湖闻笛

嘉靖中余杭诗人徐后西湖闻笛云月白霜寒客梦醒笛声逈出柳洲亭莫教吹过孤山去风里梅花不耐听一时传之

杨椒山临刑诗

杨椒山临刑赋诗云浩气还太虗丹心照千古平生未报恩留作忠魂补千载之下犹有生气

鹅池生

赵郡宋登春自号鹅池生壮岁须眉皓白任侠游燕赵间后薙髪为僧不知所之吴郡徐大宗伯学谟为之传而梓其诗诗悲惋豪逸尝赋侠客行云赌掷赛刘毅家奴过孟贲千金不肯顾一剑为酬恩赵瑟停凰柱燕姬促象尊平生款段马羞入孟尝门又抱玉几年终献楚懐书垂老莫干秦又酒肠方大黄金尽世事才知白髪多皆自冩其胸臆者也

杨鹏翼秋千诗

咏秋千诗以洪觉范之作为最而元人杨鹏翼一首尤佳也日转华檐树影偏谢家庭院簇神仙彩绳斜擘纎纎笋画板轻承步步莲弄玉未升云汉上緑珠先坠舞楼前不知小径残红里明日何人拾翠钿近徐茂吴有句云莲生不在地栁弱会揺空亦自有致

沈明臣苎萝山诗

沈明臣题苎萝山云越国舆图海上多千岩万壑绕鲸波计然空奏亡吴策谁道功成在苎萝亦微婉

纒头集

京口邬佐卿字汝翼中丞公子也性豪爽喜游狭邪著述甚富自文集外有艳词十卷题曰纒头集皆生平赠妓之作佳句丽情可歌可咏如笛中旧恨留金谷天上新愁问玉巵江栁眉稍双锁恨海棠春尽独销魂寳镜夜寒鸾顾影画梁春暖燕归楼妆粉晓沾蝴蝶草啼红春染杜鹃枝鬓梳蝉影分双翼衣剪灵绡学六铢小阁题情缄荳蔻空庭微步出莲花楼前彩鳯随仙史陌上银筝悞使君春回汉水思捐佩月满秦宫照卷衣玉树轻霜凝屈戌垂杨新月挂秋千杨栁调翻歌扇月柘枝香度舞裙风翡翠香笼条脱暖梧桐声转辘轳寒明月小楼闗盼盼垂杨深院李师师等聨脍炙尤甚义山无题之后亦不多见也

沈倥侗

吴人沈愚号倥侗善书工诗雪夜云瓦炉温酒夜灯前纸帐梅花伴鹤眠不似玉堂金马客五更风雪去朝天

辨琴声

唐李龟年至岐王宅闻琴声曰此秦声良久又曰此楚声主人入问之则前弹者陇西沈妍后弹者扬州薛满也王百谷曲中有诗云一半秦声半楚声秦娥调瑟楚娥筝鳯凰城里家家雪但是红楼冻不成用事恰当

御沟水

唐人咏御沟水诗颇多亦有佳者第不如近日章元礼一絶为胜诗云西山千涧水争流尽入宫墙出御沟红映芙蓉青映栁更调铅粉上朱楼

鱼鳞云

淮南子曰云如鱼鳞汤义仍诗风光散羊角云气集鱼鳞亦工巧

江仲鱼

崇安江仲鱼诸生也予从王粹夫识仲鱼乙未予之武夷仲鱼导予游三十六峰仲鱼虽经生有硕人之致武夷诸峰各置书帙笔砚随意所适留连旬月衣道衣冠道冠又俨然羽流也仲鱼善诗诗不作人间语尝赋秋风懐友吟二十余首皆道侣渔父樵夫与猿鹤而已风尘之客不预焉如懐朱渔父云九溪深处似严滩渺渺风尘白眼看叶艇每随幽嶂出茅房孤掩落花残芙蓉衣上云千片杨栁矶头月一竿钓罢瓦瓶曾共醉满身零露不知寒未几仲鱼逝矣年仅三十也每过武夷不胜山阳之怆

何樵仲

何樵仲名其渔邵之建寜人也为诗有苦思樵仲死予哭之诗偶检其手稿絶句有泠然之韵梅口待渡云野旷微风起白苹村居三里若比邻江干风冷秋山暮立尽斜阳无渡人碧箫洞云长林籁静自盘桓松露侵衣夜未残三十六峰明月暁碧云吹破洞箫寒山下买酒云隔浦渔家傍酒家渔罾掩映酒帘斜探囊恰好供归兴买得黄鱼并杏花

张阳生

张阳生者名复亨郡诸生也能诗而名不显丙午岁始与予定交一再执臂而阳生遂以疫死年未三十也遗稿散逸予从友人处拾其北征一集有逰西湖云山翠湖光昼染扉珠宫缥缈晚钟微僧寻三竺沿堤过鹤认孤山背水归栁影乱分公子棹荷花轻衬美人衣繁华不醉飘零客愁听啼鹃又夕晖又上寜夏黄开府云登坛十载拜西征部落争传建节名虎竹严分秦斥堠狼烟初断汉长城葡萄月上降羌舞苜蓿风寒战马鸣幕府能容前箸借少年原是弃繻生又鱼窥法座澄波净龙起空山宿雨腥寄食应寻弹铗侣埋名终托鼓刀屠春阴香径宫芜没烟断松桥岸栁疎五言如花开招客至松老著书成晚晴催积雪残雨入轻寒雨声分夜话岸火对秋眠皆警句也

林时中

友人林宗大字时中邑诸生也屏居村落不入城市好吟咏人无知焉独与余兄弟交最驩殁后遗稿散落偶得数首亦自有致送人尉西蜀云百仞髙峰入县门官闲何处不君恩莫将万里思家泪落尽巴江一夜猿又范増墓云鸿门玉玦计难行楚汉雌雄势已成何待彭城方发愤可知亚父亦虗名孤坟不溅英雄泪落日堪伤鹳鹤声此去赤松应咫尺白云千载壮留城

鸿门宴

谢皋羽鸿门宴一篇可泣鬼神杨用修极称之又有杨亷夫韩仲村继作稍不及也予友林子真复拟一首云翳云埋空日色黄一龙一蛇两相将指天有约公莫舞后入者臣先者王此去鸿门判生死战场咫尺华筵里汉王若失我为禽寳玦无光玉剑起覆巵壮士怒酒醺芒砀山北愁归云一双玉斗正飞屑汉王间道驰至军竒峭可喜不减廉夫仲村也

吴非熊

新安吴兆非熊能诗而贫日甚游江湖十年落魄不能为归计有诗云谷口钟声度岭微岭头岚气散朝晖江山处处通乡路只是游人不得归可谓深于贫者矣又如松楸有梦乡山逺桑柘无烟野市寒归路马寒庐岳雪驿楼人梦秣陵钟尊前坐卧怜多病海内存亡问故人原桑渐緑春蚕起岸草初齐候鸟鸣皆儁爽有味予友曹能始交游遍海内而独赏心非熊卒之客死粤西悲夫

贫况

陆放翁诗云籴米归来午未炊家人窃悯老翁饥不知弄笔东窓下正和渊明乞食诗近友人新安吴兆诗云釡里生鱼甑里尘非闗久病却闗贫案头但有梁鸿传闲诱荆妻学古人皆深于贫况者此况难与富儿道耳

采莲曲

吴门沈从先采莲曲解道芙蓉胜妾容故来江上采芙蓉檀郎何事偏无頼不看芙蓉却看侬风致可挹

林春秀

古田隠士林春秀字子实号云波性嗜酒躭诗家贫不能取酒有友郑铎多良酝日往饮焉醉后则酒狂不可禁郑度其量锡造一壶刻云波二字至即盛酒饮之三十年如一日也林诗竒警不凡山居云但住沟西第五村香秔酿熟少开门家僮祇自为樵牧竹径凭他长子孙雨过暁山泉噪涧花生春菜蝶穿园抱琴客到棠梨下夘酒犹醺藉栁根又云回巷短垣缘枸杞古塘枯竹立鵁鶄壁间写遍篱花影云里崩来水碓声又云野老眼经门刻字渔郎亲见水沈碑郑归泉下数年林亦髪种种矣每读其诗辄诧与人两絶也

白燕诗

白燕诗国朝袁凯最得名而后人和者最多近见江西邓泰素二律亦新丽可喜从前故垒是耶非别后新姿似者稀春暁玉楼乘雾去夜间银汉帯星归凌波不着鸦头袜剪水如牵鹤氅衣多少伯劳堪逺避轻描淡抹向西飞同去同来伴侣非异姿异态世全稀铅华尽洗都无着银蒜低垂若个归逺向吴门裁匹练早从王谢托乌衣惟余嘴距新红溜犹啄梨花蹴絮飞

墨纱灯

闽中近制墨纱灯精巧异常海内争重之曹能始曾扵杭州逢元夕人家有张此灯者乃邀友人同咏能始诗云质裂横疑水光生薄似苔凭将彩笔画认作剪刀裁鸟向空中度花从镜里开细看若无力不畏暁风催诸子罢唱

问月楼集

崔孝廉征仲贻予新梓问月楼诗中多儁语赠州同王九皋云笑我无鱼歌幸舍怜君有蟹领监州送刘之罘将军云射虎功髙偏不赏雕龙才老竟如斯赠陶嗣养云鸟留书法皆成篆龙是文心不用雕赠王荩卿再举子云捣尽玄霜原得偶捧来明月本成双吊谢皋羽云魂随宋寝冬青树墓傍严陵古钓矶煅炼工巧词坛之射鵰手也

长溪小草

潮阳吴光卿仕训以孝廉董长溪教事工于诗有卓锡寺云老僧旧说留衣地幼妇新题卓锡碑又赠龚令君云问俗已看驯鲁雉随车复见舞商羊出都门云能无背水师韩信岂有穷途效阮公咏懐云少年懒性抛书早暮景微官照镜频潮阳前有周廷尉善鸣今则屈指光卿

徐氏笔精卷四

●钦定四库全书

徐氏笔精卷五

（明）徐■〈火勃〉 撰

○诗谈

归宗偈

归宗芝庵主依黄龙遂领深旨作偈云千峰顶上一间屋老僧半间云半间昨夜云随风雨去到头不似老僧闲虽渉禅机当为佳絶句也

禅偈

象田梵卿禅师嘉兴人上堂偈云春已暮落花纷纷下红雨南北行人归不归千林万林鸣杜宇我无家兮何处归十方刹土奚相依老夫有个眞消息昨夜三更月在池泐山灵澄禅师偈云东庵毎见西庵雪下涧长流上涧泉半夜白云消散后一轮明月到床前虽曰禅机实有诗致

简堂颂

简堂和尚颂云地炉无火客嚢空雪似杨花落岁穷破衲蒙头烧榾柮不知身在寂寥中

丹霞

丹霞语録云长江澄彻映蟾华满目清光未是家借问渔舟何处去夜深依旧宿芦花

永明禅师

杭州永明寿禅师山居诗云且停多事莫矜夸寂寞门中有道华偎岭静同猿窟宅栽松闲共鹤生涯荣来祗爱添余禄春过谁能悟落花惟有卧云尘外客无思无虑老烟霞又云浮生但向忙时过万事须从静里休师道场故在净慈寺灵塔故在太慈山岁久废为民墓万厯乙巳法裔大壑询之老农掘得石匣拾舍利十一粒灵骨俱在今移置净慈后山起塔封焉

智圆

宋孤山智圆法师示寂遗训以陶器合瘗后十五年积雨山颓眞身不坏爪发俱长有自悼诗云萧萧墓后三竿竹郁郁坟前几树松此处不湏兄弟哭自然相对起悲风

木庵和尚

金元时有僧木庵与元好问厚善尝有七夕感怀诗云银河如练月如舟花满人间乞巧楼野老家风依旧拙蒲团又度一年秋陈朝桧松江上海静安寺有

陈朝桧

皮陆俱有诗元僧守仁云吴枫楚桞逐烟空陈桧依然护梵宫可惜贞明歌舞地后庭无树着秋风

天如禅师

元末姑苏城中师子林天如禅师俗姓谭氏江西永新人尝作楞严会解行于世又能诗聊録数首于后乡人问我几时还向道于今又入山一个蒲团半间屋吴淞江上九峰间竹屋茶香满涧烟緑杉深处响流泉目前有法谁能说落日微风一树蝉竹根犬吠隔溪扉湖雁声高木叶飞近听始知双橹响一灯浮水夜船归开渠筑岸护低田坐听邻翁说去年卖却犁锄买渔网儿童荡桨到床前又如随縁消旧业任运过时光三界如梦宅四大如沤花一息微如丝宁肯长相续皆警句也

恕中偈

国初恕中和尚名无愠台州临海人太祖召至阙下留住天界寺时宋景濓在翰苑遇休沐必访恕中恕中工诗有句云日读经兮夜读经眼光直与月争明有时不受诸天供饥食松花骨也清又云坐久藜床穴书多铁砚穿家贫无盗入山好有僧来皆有清思

宗泐

宗泐洪武中诗僧也祖龙行云祖龙乃好长生者沈璧徒来华山下目断楼船海气昏鲍车乱臭沙丘野骊山下锢三泉开泉头宫殿仍崔嵬当时输作方亹亹函谷无关小龙死百尺降旗轵道傍十二金人泪如水题宋徽宗山鹊图云落日黄尘五国城中原回首几含情已无过雁传家信独有松枝喜鹊鸣铜雀台云西陵树色暮苍苍明月相将入御床寂寂帐前歌舞歇几人含涕忆君王皆诗中之斧钺也

古村居

释宗泐古村诗云古村民古村居古村有田复有庐屋后桑麻四五区屋前榆栁八九株老妇辟纑儿读书青灯夜照三更初牛角带经耕且锄年年岁岁输官租圣人治世如唐虞饱来击壤歌康衢乌纱作巾白布襦东邻西舍相招呼醉归兀兀杖自扶古村民古村居写尽田家乐事如一幅佳画

天印禅师

天顺间延津天宁寺天印禅师年四十足不出关至八十一归寂谓众曰吾寂后三年某日有星自东飞入西塟吾时也僧徒寄肉身于簥中三年蝇蚋不侵及期有星大如斗从东入西遂塟之所著黄蘗心要天印语録彻空内集直透禅微尝和永明山居诗有云穿来冷铁多年衲坐破寒龛几片毡风寒梦醒巢松鹤日暖藤牵挂树猿雁将旧侣穿云去鸦引新雏背雨过寒灯一盏半间屋夕磬三声几个山槿篱土暖花开早竹坂泥深笋出长涧水喧空悬瀑布岩松挂月碾氷轮皆警句也

雪峰僧诗

侯官雪峰山有二十四景天顺中寺僧源潭作也雪峰云瑶台冻合深迷路玉树花开半杂松蓝田庄云分水远从寒涧落隔云常见夕阳舂一洞山云松径月斜巢鹤唳石门云湿雨龙还无字碑云剥落旧纹惟藓迹模糊新篆是蜗涎万松关云琥珀气浮成翠霭黄金花落混香泥梯云岭云云开鸟道层层险路入松门歩歩通蘸月池云弄珠神女乗空去临镜嫦娥倒影看闽中诗僧此为上乗

五井诗僧

四明五井山僧传慧字朗初余曽见其诗于明诗正声中但收五言律絶六首平淡无竒也辛丑之冬余客四明始与定交见其著述甚富谈锋如河诗多不能尽忆如寄王百谷云惠山泉水虎丘茶相去柴门路不賖经岁故人书断絶夕阳林外即天涯湖上杂咏云草色连云暗水陂掠芹乳燕影差池游丝似惜春光尽宻罥残花挂竹枝湖水无风似镜清湖船日日送人行垂杨浪许闗离别有限长条无限情留别念空云问水寻山各自忙草鞋无底踏秋霜江南游遍将江北何日还来共竹房东山纪别云谷口风斜斗笠狂米嚢夹路白于霜山童不掩溪头寺一任闲云满竹廊每咏其诗便有支公之想

玉山道者

余冬序录记玉山道者还家诗云春色阑珊四月天数声啼鸟落花前荷知有热先擎葢栁为无寒渐脱绵处处劝耕梅子雨家家缲茧竹篱烟慿谁寄语仙源客洞口云封信不传辛丑冬余偶客邵武见仁寿寺壁间书此一诗起结中联稍异今识于此东风不到画楼前春事阑珊又一年处处揷秧梅子雨家家缲茧竹篱烟荷知有暑先擎葢栁为无寒尽脱绵莫笑山家滋味薄鸟声啼破落花天寺壁诗不书名姓年月大都类国初人笔近岁寺毁字不存矣漫记以质博雅

顾野王宅

顾野王旧宅在建宁东观有道士题诗云天上归来鬂已皤故山凉月在松萝自传一曲广陵散几见桑田生白波正德庚辰改观为建安学宫桑田之叹其先谶欤

莎衣丐者

正徳间五羊赵克寛为建安教谕尝与朋辈交游作送春诗俱用风雨字傍有丐者负莎衣立和云怨风怨雨总皆非风雨不来春亦归蜀魄啼残椿树老吴蚕吃了柘阴稀墙头红烂梅争熟口角黄干燕学飞自是欲归归未得肩头犹挂一莎衣问之不答而去

痴頥子

武夷汪道人自号痴頥子又号丽阳嘉靖初修眞于接笋峰遗蜕塟于峰之石壁予游武夷得汪手录吟稿一册中多佳句有答叶东林云柴扉终日对云闗何事游人兴未阑花雨正迷蜗角竞茶烟初歇鹤声残闲储白石资荒歉旋种丹田不属官近获两枚欧冶剑请君夜傍斗牛看又如石榻枕泉眠竹影柴门留月浴金丹又如紫檀匣锁元中印白玉绦悬肘后符又如晓炊石鼎三瓯雪午枕山屏一缕烟絶句如幔亭峰下寒云外流水飞花送小舠夜宿山房清不寐紫箫吹彻月华高又如赤壁元堂水火交青山旋绕白云坳枕琴卧诵黄庭罢新月钩帘傍鹤巢絶无烟火食气

乩仙

吴门沈贞吉石田之伯父也一日请乩仙有诗云鹤背发长歌清风散林樾万里洞庭秋湖波弄明月又云片月已苍苍诗成天欲曙独宿忽不见白云自来去

鬼吟

尝闻某寺有旅榇士人读书寺中闻窓外吟曰月上梅梢已二更寒窓犹有读书声士人曰游魂何不归乡土辜负洛阳花满城

薛礼

唐书薛仁贵军中歌曰将军三箭定天山战士长歌入汉关按集古录薛礼字仁贵见天寳二年苖神客所撰碑文军中之歌碑亦不载

欧阳遗诗

余在白门时编刻欧阳詹集自谓无遗矣偶阅全蜀艺文志詹有新都行云缥缈空中丝蒙茏道傍树翻兹叶间吹惹彼花上露悠扬丝意去苒蒻花枝住何计脱纒绵天长春日暮原本所遗尚俟续

补卫公漳浦诗

李徳裕尝至闽中过漳浦驿诗云嵩少心期杳莫攀好山聊复一开颜明朝便是南荒路更上层楼望故关此诗鲜有知者

桞公权诗

桞公权以书名一代而诗无闻高棅收品彚唐代诸贤无遗而公权名缺焉予得其游底柱山一首云禹凿锋鈚后巍峩直至今孤峰浮水面一柱钉波心顶压三门险根随九曲深撑天形突兀逐浪势浮沉岸响秋涛射祠斑夜浪侵喷香龙上下刷羽鸟登临祗有尖迎日曽无影转阴旧碑文字在遗事可追寻底柱山在陕州

韩致尧卒于闽中

韩偓流寓闽中所作诗仅传南台怀古一首云无那离肠日九回强舒怀抱立高台中华地向天边尽南国云从岛上来四序百花长见雨一冬无雪却闻雷离宫紫气生冠冕却望扶桑病眼开偓卒于闽其子寅亮与郑文寳言偓捐馆日温陵师闻其家藏箱笥颇多而缄鐍甚固发观得烧残龙鳯烛金缕红巾百余条蜡泪尚新巾香犹郁乃偓为学士日视草金銮夜还翰苑当时皆宫人秉烛以送悉藏之又文寳少时于延平见一老尼亦说斯事尼乃偓之妾耳第未考偓塟于何所也

刘昌言

世人常言一举首登龙虎榜十年身到鳯凰池之句不知此乃宋太宗朝泉州刘昌言上吕蒙正相公诗也重名清望遍华夷恐是神仙不可知一举首登龙虎榜十年身到鳯凰池庙堂只似无言者门馆长如未贵时除却洛京居守外圣朝贤相复书谁昌言仕至工部侍郎尝献圣徳诗五十韵得君之盛未有其比

元章逸诗

米元章遗文散落传者甚少近范长康作志林收拾殆尽然亦有失收者一统志载盱眙八仙台一首山径重重锁緑苔松花曽见几番开神仙费尽招呼力那得仙官一个来韵语阳秋载陪东坡往金山作水陆云久阴阵夺佳山川长澜四溢鱼龙渊众看李郭渡浮玉晴岚扫出清明天颇闻妙力开大地足病不列诸方仙想应苍壁有垂露照水百怪愁寒烟又栖云阁云云出救世旱泽浃云寻归入石了不见丰功已如遗龙骞荐复起抱石明幽姿云乎无定所隐者何常栖近阅千百年眼载赏心亭一絶晴新山色黛风纵芦花雪尽日倚阑干寒宵低细月皆可补志林之缺者也

萍斋

宋林彖莆人工诗闲行云风摇麦垄东西浪春入郊原远近花闲趂溪流到村曲断垣乔木两三家即事云草上浓霜泫未干曈昽初日破朝寒林中槁叶随风去红柿犹余鸟啄残彖号萍斋干道间诏举遗逸起家为迪功郎仙游法华庵是其隐处

劝农

宋留硕字季膺丞相正之子也官南恩州劝农诗云春风勾引出郊行小队迢迢草路平自笑田芜不归去三千里外劝人耕

徐彝甫诗

宋三山徐范字彝甫庆元中与杨宏中劾韩侂胄编管远方禁锢志乗及纲鉴称为六君子然未传能诗也尝登太行山云茫茫远树隔烟霏猎猎西风振客衣山雨未晴岚气湿溪流欲尽水声微回车庙古丹青老■〈白宛〉子城荒草木稀珍重狄公千载意马头重见白云飞范登嘉定进士通判泽州官终朝奉大夫寔不肖族祖也诗所传者仅此耳见河南通志

岳墓诗

古今题岳王墓者多矣而佳者实未易得元季韩古遗一篇岳集未收差有温李之调诗云妖星坠地芒角赤剑龙悲吼国萧瑟中原王气挽不回将军一死如毛掷秦家小儿眞戏剧播弄造化摇枢极指雠为亲奸且逆只手上遮天眼碧九重茫茫隔天日无由下烛臣愚直臣愚万死不足惜国耻未湔犹愤激古坟埋寃血空沥风雨年年土花蚀我恐精忠埋不得白日英魂土中泣请将衰骨斵出荒苔痕献作吾王补天石古遗名信同宁徳人

项羽庙

林景熈题项羽庙云英雄盖世竟何为故里凄凉越水涯百二势倾争逐鹿八千兵散独乗骓计疎白璧孤臣去泪落乌江后骑追遗庙荒村人酹酒至今春草舞虞姬景熈即收宋六陵骨林义士也

郊居生金铜仙人辞汉歌

余辛丑客邵武于友人徐梧家见杨亷夫手书一卷字法苍劲其后跋云此乃郊居生题金铜仙人辞汉歌予谓小李絶唱后万代词人不可着笔此生胆大而有是作也呼天籁裂地维鼎定天下见于此矣铜台折当涂高又岂为卯金氏感慨也哉其诗云神明台些茂陵鬼六宫火灭刘郎死芙蓉仙掌擎高秋雄雷掣碎铜蛟髓魏官移盘天日昏车声辚辚绕汉门铁肝苦泪滴鈆水石马尚载西风魂青天为客惊晓别天籁啼声地维裂铜台又折当涂高夜夜相思渭城月（郊居生不知何人读此诗可泣鬼神宜亷夫爱而録之第亡其姓名可惜也）

陈有定

陈有定元末倡义勤王太祖恨其不归附置之重辟高岱王世贞郭造卿嘉其忠各为立传有定据闽有功于闽闽郡志皆出林宗伯司空二公之手林氏世沐国恩自不宜为有定作传得数君纪之实不泯其忠义耳有定虽起行伍而亦能诗送赵将军云纵横薄海内不怆别离颜几载飘零意秋风一剑寒及被收之后作诗云失势非人事重围戟似林乾坤今已老不死旧臣心

胡忠臣

饶州畨君庙壁有画松元末鄱人胡闰题诗云幽人无俗懐写此苍龙骨九天风雨来飞腾作灵物（太祖下饶州见其诗召见越八年太祖即位郡举秀才授督府都事建文初擢右补阙靖难不屈死赤族男女死者二百十七人烟雨夜其故居孤猿哀号彻晓今有祠在鄱阳近年屠御史初为立祠掲榜丈余忽为旋风招摇上天自午至申复还邑正堂之中毫无毁裂信胡公之神犹在予客饶谒公祠询之里人能道其详亦怪事也）

浦长源荆门诗

浦长源送人之荆门诗云长江风扬布帆轻西入荆门感客情三国已亡遗旧垒几家犹在住荒城云边路绕巴山色树里河流汉水声若过旗亭多买醉不须吊古漫题名近见一诗话载此诗稍异今録于后疋马南归望古城半林残雨夕阳明云边路绕巴山色树里河流汉水声堕泪有碑苔色古甘棠无树酒旗横那堪回首成陈迹笳鼓西风惨客情（诗话无名氏予得之杭州僧房）

亡臣遗诗

当靖难时朝士出走祝发就佣者不可胜数宣徳初有绵竹山人题诗于浦城棃岭云山河形胜今犹昔宫阙趋跄事已非冀野风生双虎鬬咸阳火起一龙飞伤心何忍闻黄诏稽首无縁见衮衣击石独怀千古恨仰天血泪不胜挥又万州海云庵有老僧示寂衣上有诗曰十年依佛国万里走天涯旧主无寻处孤臣敢问家何心婴组绶有血滴袈裟寒食魂应寂悲歌愧五蛇（皆泯其姓氏近秀水屠侍御刻朝野彚编不载此二诗故録以待野史采择）

吴康斋诗

崇仁呉与弼号康斋会元溥之子也当英宗时讲学授徒名重一时英宗特旨聘至京授左春坊谕徳坚辞不就职仍遣行人送归故里所著有康斋集皆光风霁月诚意正心道学头巾语然喜为诗处处留咏而求其不陈腐者絶少漫録数首重其品也过■〈干阝〉沟云丹阳古渡接瓜洲万顷黄云麦正秋一榻午风清梦觉又题新句过扬州梦家云百体衰慵两眼花云山久已隔纷华宵来鲁水桥边榻一片离魂只在家见红树云船头时作望乡吟难写浮生去住心忽忽不知为客久谁家红树报秋深

伯虎逸句

唐伯虎诗今世传者十之一耳有杜曲梨花杯上雪灞陵芳草梦中烟佳句也集中不载见郎瑛七修类稿

芙蓉园

传丁戊山人初家朱紫坊即宋陈忠肃芙蓉园故址也郑继之为题门帖云巷陋过颜老去无心朱紫园名自宋秋来有意芙蓉晩岁移居桂枝坊有诗云巷隐桂枝堪偃息家存土窟省经营

呉歌

呉歌云夜合花开香满台夜夜期郎郎不来当初只道夜合花开夜夜合那知夜合花开夜夜开

画兰诗

先君子少时得文征仲画兰一幅文题诗云手培兰蕙两三栽日暖风微次第开坐久不知香在室推窓时有蝶飞来后宦游南北此画寄之亲故竟致失落予幼年先君曽为予诵之至今歴三十余年犹不忘也考之甫田集无载因记之

黄后谷

福安黄后谷先生钏字玠夫举嘉靖丁酉乡荐为温州郡丞丙辰倭寇温州将兵拒战乗胜直进孤军无援遂大溃贼胁之降叱之索之金复叱之贼怒支解寸斩之年四十七诏赠右叅议祠祀之弇州王元美为作衣冠墓志先生能诗有堕樵録野望云连朝微雨恰新晴沙草含风软緑平碧水画船归棹去夕阳烟树一痕清又云竹松踈护两三家流水浮香帯落花樵笛数声烟漠漠隔溪人散夕阳斜晓行云谁家流水石桥边■〈麦乔〉麦花开白满田日出柴门人未起岚云飞满小楼前先生无子犹子嗣之荫太学生

林粤山

先辈林粤山纪善画工诗官石城令归与先君邻居论交最宻尝赋二律诗寄先君于京邸云花屛一别几经秋锦里长怀旧日游村碓溪流舂月急野亭路接占云幽虚名自笑身为累往事徒惊鬂是愁吾道看君高谊在暮烟回首思悠悠自怜野性生来僻爱住溪山断俗氛林下一笻穿鸟出沙边半舫与鸥分野僧久别诗还寄邻老频过酒又醺目送征鸿度天碧悠悠岩际有归云遗稿散逸二诗曽书扇头予至今寳藏之

古文类诗

古书句法可入诗者甚多文绣被台榭菽粟食鳬雁（晏子）门外长荆棘堂前生藿藜甲胄生虮虱燕雀处帷幄（韩非子）强弩弋高鸟走犬逐狡兔（淮南子）劲弩殪狂兕长戟毙熊虎瓦石成珪璋龙骏弃林洞凿石有余焰年命已凋颓（抱朴子）典御进新水钩盾献早李（颜氏家训）金甲映平陆铁马照长原（江淹答休范书）

空梁落燕泥

小说家尝言薛道衡以空梁落燕泥句为炀帝所杀非也按本传帝会议新令久不能决道衡曰使高颎不死令当久行帝怒令自尽又隋唐嘉话道衡因事诛帝曰能作空梁落燕泥否只谓其从今不能赋诗耳非縁此一句被杀也不然道衡佳句甚多炀帝若果忌之当早诛之矣安能容其至七十而死耶

三条烛

唐以诗赋取士科试日给烛三条作赋八韵时謡云三条烛尽烧残士子之心八韵赋成惊破试官之胆又云三条烛尽钟初起九转丹成鼎未开然八韵律赋似不待三条烛尽而后成是知唐士才思迟钝若温飞卿八义能有几耶

杜律双字

杜律喜用双字泠泠冥冥皎皎凄凄霏霏细细阴阴娟娟冉冉事事深深欵欵荧荧飒飒丁丁寂寂悠悠处处泛泛纳纳飞飞萧萧滚滚短短轻轻片片姗姗飘飘个个辉辉青青白白纷纷淅淅团团双双的的漠漠迟迟荒荒泯泯欣欣时时村村岸岸惺惺句句哀哀匆匆晖晖苍苍茫茫微微脉脉湛湛袅袅戎戎淰淰至古风歌行又不可胜数矣

后生

后生轻侮老成从古为然杜诗云晩将末契托年少当面输心背面笑云溪范摅云近来年少轻前軰好染髭须事后生东坡云世上小儿夸疾走如公相待今安有以二公之名徳犹然不满于后生况其它乎

骥子熊儿

杜甫二子一曰熊儿宗文也一曰骥子宗武也甫诗云骥子好男儿又云骥子春犹隔又云骥子最怜渠又云诗是吾家事又云汝啼吾手战而无一语及熊儿何也岂宗文失学耶失学从儿懒岂指宗文耶

南海寳玉

唐王珪之孙砯使南海子美诗曰家声肯坠地寳贝休脂膏魏征之孙佑使交广子美诗曰南游炎海甸世乱轻土宜子美爱惜王魏故戒其孙之却寳贝土宜也至岑参送人尉南海则曰此乡多寳玉愼莫厌清贫乃教之以贪也今之为官多喜入广其嘉州之意乎

古栢行

子美古栢行云霜皮溜雨四十围黛色参天二千尺四十围者言其干也二千尺者言其高也语似不经然段文昌武侯庙亦作古栢文云合抱在于旁枝骈梢叶之青青百寻及于半身蓄风雷之冥冥观旁枝合抱则见干之四十围百寻半身则见高之二千尺二公诗文暗合栢树之大不诬矣

唐贡荔枝

唐鲍防襄州人天寳末举进士大厯中为福建观察使时明皇诏马递进南海荔枝七日七夜达京师防作杂感诗云汉家海内承平久万国戎王皆稽首天马常衔苜蓿花远人岁献葡萄酒五月茘枝初破颜朝离象郡夕函关雁飞不到桂阳岭马走皆从林邑山甘泉御果垂仙阁日暮无人香自落远物皆重近皆轻鸡虽有徳不如鹤目击时艰一念忠恳可见是知贵妃所食荔枝实出南海已见刘昫唐书并防诗蔡君谟谱谓爱嗜涪州岁命驿致罗景纶以为一骑红尘乃泸戎之产恐悞矣

鹤林寺

李渉游鹤林寺云终日昏昏醉梦间忽闻春尽强登山因过竹院逢僧话又得浮生半日闲曽子固续云昔人春尽强登山只肯逢僧半日闲何事一尊乗兴去醉中骑马月中还

文士穷

孟郊落第云出门自有碍谁谓天地寛于濆思归云日开十二门自是无归计文士之穷眞堪涕泪

射鸭

孟郊作尉开射鸭堂盖性喜射鸭为乐也有句云不如竹枝弓射鸭无是非寔自况耳

诗谶不然

白乐天十八岁时作絶句云久为劳生事不学摄生道少年已多病此身岂堪老然白公寿至七十五

善才

元和中曹保之有子善才孙曹纲俱善弹琵琶有名白乐天琵琶行云曲罢曽令善才伏用当时事也

乐天卖田宅

白乐天有诗云先卖南坊十亩园次卖东郭五亩田然后兼卖所居宅彷佛获缗二三千吾今年纪七十一眼昏须白头风眩但恐此钱用不尽即先朝露归夜泉此语可为老人求富者之针砭也

长吉诗用事

李长吉诗本竒峭而用字多替换字面如吴刚曰吴质美女曰金钗客酒曰箬叶露剑曰三尺水曰玉峰剑具曰簏簌甲曰金鳞磷火曰翠烛珠钏曰寳粟氷曰泉合嫦娥曰仙妾读书人曰书客桂曰古香裙曰黄鹅钗曰玉燕蚕曰八茧月曰玉弓曰碧华日曰白景曰頳玉盘帨曰封巾城曰女垣鼠穴曰窜径天门曰阖扇王孙曰宗孙禁中曰御光小栁曰拱栁鹍弦曰鸡筝竹曰緑粉笋曰龙材漆灯曰漆具旅獒曰旅狗帯曰腰鞓犬曰宋鹊墓曰坟科碑曰黒石拍板曰蜡板白马曰白骑发曰鳯窠悬鹑曰飞鹑日光曰飞光槐曰兔目鲐背曰鲐文陶令曰陶宰萤曰淡蛾鲛绡曰海素熊掌曰玃拳五星曰五精山曰叠龙马曰神骑天曰圆苍女衣曰银泥符曰合竹钱曰蚨母白黑曰粉墨香曰龙脑丹书曰灵书宾雁曰客雁湘君曰江君

四皓

杨铁厓尝论四老人者秦皇汉帝之不可迹而招者也使为子房一呼而至子房之奴不翅也岂足为四老人哉子房之所呼者老人之赝者也盖子房一时巧术借人间四老以动汉廷如优孟之衣冠面目髭鬓为叔敖而出者汉祖惊见以为眞而太子之羽翼遂成岂料其为赝也汉廷诸人罔有觉者堕良之计深矣太史公阙而不録其知良之所为欤唐李频题四皓诗云龙楼曽作客鹤氅不称臣尊之也余曽游桃源有诗云种得桃花洞里居子孙相约事耕锄采芝笑杀龎眉叟轻出商山翼汉储政谓四老人未宜轻出商山不如秦人之高蹈也

唐僧不戒酒

唐僧多不戒酒余尝见有元人画醉僧图僧可醉乎任华赠怀素上人云十杯五杯不觧意百杯已后始颠狂韦应物有寄释子良史酒云秋山僧冷病聊寄三五杯应泻山瓢里还寄此瓢来然则唐僧嗜酒者多矣诗人不以为讳也

僧饮酒

宋苏子美赠僧秘演诗云卖药得钱祗沽酒一饮数斗尤惺惺演涂去之子美大怒演曰公诗传万口吾持戒不谨已为浮屠罪人公从而暴之可乎怀素工草书同时如颜尚书张处士饷酒与鱼然则怀素亦饮酒茹荤僧也予游四明时与僧公朗交甚宻诗多竒警亦终日陶陶然醉屠纬眞诸公亦不责之持戒总之未能见性即左持酒杯右持蟹螯何害耶

石羊松石

黄初平叱石为羊在金华洞金华饶古松往往化而为石陆龟蒙诗云万古清风吹作籁一条寒溜滴成穿指东阳松化石也石化羊松化石皆在金华亦一异也

兰眼樱

唇兰眼抬露斜樱唇映花老陆龟蒙子夜歌中语

阿瞒岧郎君虎

唐玄宗称阿瞒按唐语林开元二年春上幸宁王第叙家人礼上曰大哥好作主人阿瞒但谨为上客杜氏通典亦云上禁中尝自称阿瞒干符岁僖宗幸蜀罗隐诗云马嵬山色翠依依又见銮舆幸蜀归泉下阿瞒应有语这回休更怨杨妃唐徳宗小名岧郎宋高宗小字君虎

鹧鸪杜鹃

唐郑谷作鹧鸪诗得名宋建炎中諌议大夫郑瑴作杜鹃诗谕百官当迎乗舆反正之意称郑杜鹃

杨大年

宋杨大年数岁不能言偶家人抱登楼偶触其首即能语吟诗曰危楼高百尺手可摘星辰不敢髙声语恐惊天上人然李白峰顶诗曰夜宿峰顶寺举手扪星辰不敢高声语恐惊天上人大年数岁能吟岂前生夙根耶

张三影

张子野号三影谓云破月来花弄影隔墙送过秋千影浮萍断处见山影也后山诗话又云云破月来花弄影帘幕卷花影堕絮轻无影若然则五影矣

江郎石

江郎三片石相传有江氏兄弟三人登之化为石宋王禹偁诗云三茅遗躅在金陵又见江家有弟兄谢眺门前春色好一时分付与岩扃余观江郎之石高数十仞非人所化必矣然郡国志亦云江氏兄弟所化岁渐长此尤不根也

橘虫化蝶

蝶之翅文者牝也翅纯者牡也多橘虫所化范成大诗云橘蠧如蚕入化机枝间垂茧似蓑衣忽然脱作寻花蝶翅粉纔干便学飞

鸭脚子

鸭脚子即银杏也欧阳永叔和梅圣俞诗云鹅毛赠千里所以重其人鸭脚虽百个得之诚可珍又云鸭脚生江南名实未相浮绛囊因入贡银杏贵中州此果北地不能种今人又呼为白菓其叶颇似鸭脚又鲍照赋园葵已有鸭脚二字

朱陈村

朱陈村事见白乐天诗按徐州志亦不详所在东坡题朱陈嫁娶图云何年顾陆丹青手画作朱陈嫁娶图闻道一村惟两姓不将门户买崔卢又云我是朱陈旧使君劝农曽入杏花村而今风物那堪画县吏催钱夜打门二诗切中时弊予喜诵之

储祥宫碑

东坡在翰林被旨作上清储祥宫碑哲宗亲书其额绍圣党祸起磨去坡文命蔡元长别撰故东坡自作诗云淮西事业冠吾唐吏部文章日月光千载断碑人脍炙不知世有段文昌盖自况也题云不知何人作得于沿流馆中盖避祸而讳之也以韩苏重名尚遭此厄毋怪今之文人不售于俗眼也

元晖印章

米元章尝得古印元晖二字后字其子曰元晖黄山谷诗云我有元晖古印章印刓不忍与诸郎虎儿笔力能扛鼎教字符晖继阿章父子俱用元字本此

刘铁笛

武夷五曲旧有铁笛亭旧志云宋胡寅与刘衡游此刘善吹铁笛胡赠之诗云更烦横铁笛吹与众仙听刘没亭废朱文公一日与客寻其故址俄有笛声发于林外文公惊异因复作亭以铁笛名之万厯初吾郡陈司马于五曲筑云窝凡亭榭皆以云名更铁笛之名为迟云泊然无味矣

棊

宋魏鹤山赠奕者云少年不识棊但见剥剥啄啄更相围有人指授予冲关夺角刼复持少年不识星但见歴歴落落还如棊亦有告予者缩赢伏见元有期七年五溪读书暇时把二事相悦怡久之剨然悟是间有数人不知三百六十一棊子此是干策藏其竒万有一千五百二十星若以三十六乗之乗之既尽除坤策恰与棊数无参差此理极精宻归后不复思此诗引易以悟棊者也人能精易数不患棊之不擅国手

潘紫岩

癸辛杂识云闽人潘廷坚初名筠后以诏岁乞灵南台神梦有持方牛首与之遂改名牥殿试第三人牥号紫岩跌宕不羁日醉骑黄犊歌离骚于市人以为仙尝与社友饮梅花下皆白衣既而俱脱衣饮酒酣客散衣间各浓墨大书一诗矣又同社置酒瀑泉庭坚脱巾裸立流泉之冲且唱濯缨之章众罗拜以为不可及然寒气已深入经络归即卧病而殂庭坚读书五行俱下终身不忘六岁时有诗云竹才生便直梅到死犹香识者知其不永郡志列庭坚于风概似未尽其生平豪举耳

洞中红荔枝

乌石山有宿猿洞怪石森耸昔有老翁畜一猿毎夜辄宿洞中唐季大筑城垣隔此洞于城外宋熙宁中湛郎中俞弃官归隐于此程大卿师孟篆书宿猿洞三字于石径尺许洞前旧有荔枝树极佳名曰洞中红古灵陈襄赠湛俞诗云此去蓬莱峰顶月梦魂应到荔枝园罗源林逈诗云荔枝影里安吟榻菡蓞香中系钓舟国朝废为丛塜荔枝已无存矣谢肇淛有句云湛侯当年拂衣归卜筑喜就城南陲菡萏香风垂钓里荔枝寒影对僧时予亦有诗云怪石高于雉堞齐昔人曽此卜幽栖白杨满地髑髅出苍藓上崖名姓迷夜雨徒闻山鬼哭秋风不见野猿啼荔枝树死洞门塞行到此中生惨凄壁上诸名公题刻俱存无人修复良可慨也

瘗笔

隋智永禅师王右军七世孙临书三十年取退笔头瘗之号退笔塜会稽山五云显圣寺后有右军笔仓今为眢井清异录载赵光逢薄游襄汉濯足溪上见一方砖类碑题云髠友退锋郎功成鬓髪霜塜头封马鬛不敢负恩光后题独孤贞节立此盖好事者瘗笔之所

宋徽宗画

宋徽宗绘画题咏者多含讥刺元成廷珪题白头翁图云栀子红时人正愁故宫衰草不胜秋西风吹落青城月啼得山禽也白头国初高季廸题画眉百合图云百合芜残六合尘汴京啼鸟怨无人不知风雪龙沙地还有图中此様春又题宣和画云御翰亲题赏画工疎枝野鸟怨秋风那知回首宣和殿物色凄凉与画同张来仪题桂枝图云玉色官瓶出内家天香浓浸月中葩六宫总爱新凉好不道金风卷翠华汪广洋题双鸳图芦叶青青水满塘文鸳晴卧落花香不因羌管惊飞起三十六宫春梦长释来复题喜鹊图黄沙风急蒺藜秋回首中原泪暗流误听当时灵鹊语谁知旧喜是新愁释宗泐题小鹊图云落日黄尘五国城中原回首几含情已无过雁传家信独有松枝喜鹊鸣又雪江独棹云艮岳秋深百卉腓边尘吹满衮龙衣凄凉五国城边路得似寒江独棹归周仲方题双燕图江南帘幙重重雨艮岳河山处处花两地旧巢倾覆尽西风万里入谁家张璨题墨兰云御墨淋漓写楚兰披图却忆政宣间分明一种湘累怨万里青城似武关夏忠靖题墨竹云寳殿无心论治安碧窓着意写琅玕枝枝叶叶眞潇洒争耐金人不爱看又无名氏题石橊云金风吹绽绛纱囊零落宣和御墨香犹喜树头霜露少南枝有子殿秋光王元美题马图云天闲万马尽权竒写出丹青意自悲长白山头三万匹可怜龙种一雄嘶康与之题花鸟云玉辇宸游事已空尚余奎藻绘春风年年花鸟无穷恨尽在苍梧夕照中项忠题鸲鹆图云五国城边掩泪时汴梁宫阙了无遗争如鸲鹆知春意犹占东风第一枝吕囦题鸲鹆图云御墨淋漓玉数枝画图潇洒使人悲春风鸲鹆湘江景不似龙沙夜雪时余题秋江独钓图镜水无波钓艇闲人间治乱岂相关金风忽动黄沙暗不见中原万岁山又题墨兰图嫩蕊疎花写泽兰宣和御墨半凋残国香莫道萧条甚北地风霜不耐寒

留梦炎赵孟俯

留梦炎失身降元有玷科名元世祖问叶李留梦炎优劣于赵孟俯孟俯曰梦炎臣之父执其人重厚有大臣器帝曰汝以梦炎贤于李耶梦炎为宋状元位丞相当贾似道悞国罔上梦炎依阿取容李乃布衣伏阙上书是贤于梦炎也汝以梦炎父友可赋诗讥之孟俯曰状元曽受宋家恩国破臣强不敢言往事已非那可说且将忠直报皇元

何潜斋讥留梦

炎宋末状元留梦炎衢州人失身事元遗笑千载时梦炎北归就养其子于严陵判厅何潜斋孟桂寄之诗曰昆明灰刼化尘淄梦里功名一黍炊锺子不将南操变庾公空抱北臣悲归来眼底湖山在老去心期浙水知白髪门生怜未死青衫留得裹遗尸不知当时梦炎得此诗作何媿谢

夏贵

淮西阃帅夏贵以至元丙子附大元授中书左丞至己卯薨有吊以诗曰自古谁不死惜公迟四年问公今日死何似四年前元学士古田张以宁以洪武二年征为原官四年卒与夏贵略相似

松雪题画

尝于故家见赵仲穆画一幅子昻题云昨自杭回道经茅山之西野时夕阳也松如偃盖水若鸣琴青山万重白云千顷山下有乗骏马者出没于其间乃天然一图画心有所得以目疾未愈不能举笔因命子雍代之云白山青几万重溪边游子马如龙眼前有景画不尽归去鸥波命阿雍至大四年五月既望识于鸥波亭

高宗书画

国初王泽题宋高宗所书杜诗云江头宫殿日迟迟朝退千官黙坐时春尽龙沙无雁度素缣只写少陵诗高壁云万里龙沙信不通江头虚筑上皇宫中兴谋略无心定较得临池笔法工吾乡陈叅藩全之题高宗鹦鹉云陇山鹦鹉说还乡中使传宣出禁墙漠北有人归不得思乡愁比陇山长予题败荷鹡鸰图云游宴湖山启御园绍兴粉本至今存弟兄急难龙沙北不独悲鸣痛在原

松雪画马

赵子昻画马近代题咏多含贬辞国初杨文贞士竒云天闲第一渥洼姿卓荦腾骧肯受羁何不翻然絶牵鞚踏云追电看神竒李文正东阳云宋家龙种堕燕山犹在秋风十二闲千载画图非旧价任他评品落人间又无名氏云塞马肥时苜蓿枯奚官早已着貂狐可怜松雪当年笔不识檀溪写的卢释古渊题山水云雪后潮痕上钓矶江南天水一丝微萋萋芳草迷禾黍何事王孙尚不归予有诗云宋室王孙粉墨工银鞍金勒貌花骢天闲十二眞龙种空自骄嘶向北风

王道士梧竹图

杨文贞士竒官春坊日从沈某求王道士梧竹图不与后李时勉掌学士印沈遽赠之后文贞与李对奕文贞奕胜遂卷而去自是李见辄有不舍之意文贞题一絶归之云永别锡山王道士空余翰墨乱人心黄金若绾封侯印曹霸王维聚若林

杨世昌

东坡游赤壁时有绵竹道士杨世昌同游赤壁赋云客有吹洞箫者即世昌也吴匏庵诗云西飞孤鹤记何详有客吹箫杨世昌当日赋成谁与注数行石刻旧曽藏此一证也

少年致政

呉郡杨循吉字君谦登成化甲辰进士为礼部主事初授官即致仕归读书支硎山南华寺沈石田赋诗以美之云到手功名赋子虚深山长谷觅安居读书已足功名事更读人间未读书都门祖帐百花飞多见龙钟赋式微较取栁条千万折不曽送一少年归

春阴诗

宪宗朝金陵王给諌钦佩举进士独居逆旅有歌而过者有朝来睡起绕花行香雾袭衣寒气重之句后阁试春阴诗遂用之相国李公东阳谓非世人语遂改庶吉士官终太仆少卿此与钱起湘灵鼔瑟事同第钦佩不得全篇可惜也

交州木山海南木石

先辈许黄门天锡正徳中奉使安南于僧寮中得枮木一片状若山峰黄门厚酬主僧携归闽中自刻诗云万年木精化青牛瘦骨不朽沈江洲江洲水急鱼龙湫神物始出随回流玲珑崒嵂谁能镂山僧得之溪峒酋蛮荒僻远絶赏鉴木尔韬晦谁怨尤洞江先生好事者邂逅愿脱千金裘古今琴材出爨下拔尔幸免为人槱风厓雨谷偕我老无复梦想仍丹丘岁久流落士夫家已百年不知寳惜弃之泥滓予友高景倩博物好古见而赏识遂乞以归洗刷尘垢置之斋中名其斋木山同社俱有诗纪其事然竟不知何木也黄云金陵姚允初观察海南得一石如木有枝云出之海中余曽见之

戒酒诗

嘉靖初建州士人陈安性嗜酒落魄不羁好吟咏尝作戒酒诗云门前冷落故人疎日日衔杯世事无寄语东风林下鸟春来切莫唤提壶

陆文定

华亭陆文定公年九十时以衲衣一袭付慧日院手书偈于衲表云解组归来万事捐尽将身世付安禅披来戒衲浑无事不向歌姬为乞縁又自题其像留寺作供云岂有文章置集贤也无勲业到凌烟只应画作老居士留与香山结浄縁

范青衣

莆田游宗谦有青衣范生能弹琴吹箫亦学为诗王弇州调之诗云瑶琴罢鼔紫箫来手草新诗阿滥堆除却数行僮约外还应事事胜方回

僧道乞诗

有俗僧欲游鹅湖以卷子遍求诸贵人赠诗可厌曹能始题一絶云性内本无文字障纵耽山水亦支离我曽一宿鹅湖寺峰顶禅师不要诗偶忆王弇州曽有楼道人以诗卷索题皆翰苑诸名公弇州云囊里牛腰诗卷麤他年鹤背重还无何如负局先生好只挟眞形五岳图风旨暗合俱足解颐李白诗云画秃千兔笔书载两牛腰牛腰二字本此

十岁诗

钱唐田艺蘅学宪汝成子也十岁从父渡采石赋诗云白玉楼成招太白青山相对忆青莲寥寥采石江头月曽照仙人宫锦船后竟以广文老天之生才不畀大用诚不可知

下榻

陈蕃为乐安太守郡人周璆高洁之士前后郡守招命莫致惟蕃能致特为置一榻去则悬之蕃两设榻今人多用徐孺子事而鲜及周也吾乡前辈王郡丞矿咏璆诗云南州只说徐高士能使陈蕃下榻时北海更怜周隐者不将悬榻使人知

元虚子

政和徐贞一号元虚子能诗尝过仙霞关关吏讶其异服执之贞一瞪目不答吏系之邮亭迨夜绐守者出袖中出大笔书二絶于壁云一剑凌空海色秋玉皇赐宴紫虚楼醉来跨鹤须弥顶指点培塿见十洲碧殿歌传阿滥堆玉笙吹彻海桃开仰天一啸江风发笑接白云归去来乗夜遁去晨起盛传仙人至关走看墨迹不絶于道

枇杷

呉中友人尝言莫云卿笑同时用琵琶作枇杷诗云枇杷不是这琵琶只为当年识字差若使琵琶能结果满城箫管尽开花然枇杷作琵琶见刘熙释名亦可通用云卿未之考耳

灵鸡塜

临安径山有灵鸡塜唐一钦禅师说法鸡时时伫聴师去长安长鸣三日而死黄贞父有诗云一灵通妙微万类等佛种累累生人头何如死鸡垄

诗谶

赋诗不祥人以为谶验之良然予友林子眞少年有隽才甲辰暮春晦日诸同社集王永启塔影园作送春诗子眞有句云花为离愁魂易断桞当别泪眼难开众诧为工不久逝矣

经语小词

辛稼轩多作词调赋稼轩集经语踏莎行云进退存亡行藏用舍小人请学樊迟稼衡门之下可栖迟日之夕矣牛羊下去卫灵公遭桓司马东西南北之人也长沮桀溺耦而耕丘何为是栖栖者

郑松窓

宋郑域字中卿三山人号松窓使辽回有燕谷剽闻二卷纪辽事甚详昭君怨咏梅一词云道是春来花未道是雪来香异水外一枝斜野人家冷淡竹篱茅舍富贵玉堂琼榭两地不同栽一般开兴比甚佳丽情云合是一钗双燕却成两镜孤鸾乐府多传之

咏蝴蝶

元王和卿与关汉卿俱以北调相高偶见大蝴蝶飞过和卿赋云弹破庄周梦两翅架东风三百座名园一采个空谁道风流种諕杀寻芳的蜜蜂轻轻飞动把卖花人扇过桥东汉卿遂罢咏和卿此词妙处全在结语然宋谢无逸蝴蝶诗云江天春暖晩风细相逐卖花人过桥时有谢蝴蝶之称和卿袭其意耳

宣庙词曲

宣宗皇帝御制寄生草云赛烂熳三春景称清和四月天緑杨烟罩绒丝线彩莲水映红妆面翠芭蕉风飐青萝扇林塘尽日好留连池塘长夏宜消遣有馥郁荷香度看微茫野色边几行鹭印平沙遍一羣鱼跃清波浅数声樵唱西山逺茸茸芳草紫骝嘶阴阴乔木黄鹂啭宣徳六年四月御便殿召锦衣都指挥林观对奕奕毕书以赐之观吾闽邑人其家至今寳藏焉

朱竹

朱竹古无所本起于国初宋仲温有一卷不知何人笔高季迪题水龙吟云淇园丹鳯飞来几时留得参差翼箫声吹断彩云忽堕碧云犹隔想是湘灵泪弹多处血痕都积看萧疎瘦影隔帘欲动应是落花狼籍莫道清高也俗再相逢子猷还惜此君未老岁寒犹有少年颜色谁把珊瑚和烟换去琅玕千尺细看来不是天工却是那春风笔此卷旧为王太史家物伯兄惟和收得之珍若重寳自题其后云根如頳虬髯叶如丹鳯尾有时截作钓鱼竿珊瑚乱拂桃花水有时掷杖化为龙白日青天赤鳞起能将红雾变苍烟产在朱明几洞天须臾绛节生彤管只向松间滴露妍伯兄卒卷售他人

咏酒

吾郡林都宪廷玉咏酒词云米明王原掌竒门印曲将军会摆迷魂阵水中郎稳坐云安镇柴令公传示兰陵信祭遵壶矢威李白蛮书令那愁城攻破难逃命诙谐成调可喜也公善擘窠书名山胜处多存手迹有诗集行世

满江红词

漠漠轻寒正梅子弄黄时节最恼是欲晴还雨乍寒又热燕子梨花都过也小楼无那伤春别傍阑干欲语更沉吟终难说一点点杨花雪一片片榆钱荚渐西垣日隠晩凉清絶池面盈盈深浅水栁梢淡淡黄昏月是谁人吹彻玉参差情凄切右文衡山先主作也清絶婉媚何减宋人擅场者

燕子不来香

髙邮王盘作野菜谱并缀以词雅俗相杂山家之公案也嘉禾周履靖作茹草编亦效西楼而起编中咏燕子不来香云新蒲正短旧垒犹空绣箔珠帘面面风粘天芳草碧玉茸茸趁呢喃声杳晓摘芳丛昭阳殿里妬緑嫌红无奈香消一眄中清婉可咏

徐氏笔精卷五

●钦定四库全书

徐氏笔精卷六

（明）徐■〈火勃〉 撰

○文字

吕氏春秋

吕氏春秋引孔子事数十则言必称孔子读其书不类其人

治安策

贾谊治安策后缺一太息近阅田子艺留青日札云新书内铜布一篇可谓长太息者此其一也即是全文错简耳歴汉至今唯子艺认出真谊之忠臣也

蔡邕五弄

琴书云蔡邕嘉平初入青溪访鬼谷先生所居山有五曲一曲制一弄东曲常有仙人游曰游春南曲有涧冬夏常渌曰渌水中曲鬼谷所居曰幽居北曲高岩猿鸟所集感物愁坐曰坐愁西曲灌木吟秋曰秋思三年曲成示马融甚异之后世作者徒因题命辞无复本意矣

笑林

晋孙楚笑赋曰信天下之笑林调谑之巨观宋秘阁中有古笑林十篇

鸡碑

戴逵总角日以鸡卵汁溲白瓦作郑玄碑又自为文而自镌之词丽噐妙唐丁用晦云学惭鼠狱智乏鸡碑

张融海赋

张融海赋浮海至交州所作也文词诡激顾凯之曰此赋实超玄虚恨不道盐耳融即求笔注之曰漉沙构白熬波出素积雪中春飞霜暑路全篇载南齐书本传杨用修博极羣书谓载籍不见其全亦千虑一失也融为文数十卷自叙其集名玉海褚渊问玊海名融答曰玊以比徳海崇上善宋王伯厚玊海袭其名耳

甘石星经禽虫述

余家旧藏甘石星经乃陶隐居重订者今新安程荣梓汉魏丛书中一卷比余家十才二三且缺首篇分野说及五星行例署云汉甘公石申着按晋志齐有甘徳魏有石申夫皆掌天文程不深考而妄署之急于射利故耳此书盛行天下恐讹以传讹也至于彚刻山居杂志中禽虫述一卷乃闽中袁达着达字徳修程则署云袁达徳着如此之类甚多若传之后世谁能辨其姓名乎书之以资博雅者订正

刀剑録唐诗金石録淳化帖

陶弘景作刀劎録不载莫邪干将殷璠姚合元结高仲武芮挺章选唐诗不收李白杜甫欧阳修作金石録不采卫夫人淳化诸帖不选兰亭序俱不可晓者

王勮敏给

人但知王勃赋滕王阁之敏赡而不知王勮之草册文尤难也夭寿中寿春郡王成器等五人同日册命有司忘载册文百僚在列相顾失色勮立召小吏五人各执笔口授分写斯须而毕词理典赡举朝叹服

薛书记

唐摭言云元相公在浙东宾府有薛书记酒后争令以酒器掷伤公犹子遂出幕既去作十离诗曰犬离主笔离手等作今诸女史皆编入薛涛集内何附会之甚耶以薛书记认作薛校书以元载认作元微之况涛蜀人非浙东事可附会彤管遗篇诗女史青泥莲花记及蜀本薛涛诗皆载十离诗故表而出之

序曹子建集

龙城録云韩中卿梦曹子建求序其文集寤检曹集分为十卷序而传之今世传本并无韩序而作序者亦未言及梦中事

送穷乞巧

昌黎揖五鬼而送穷不免垂头丧气桞州拜天孙而乞巧终难谄貌滛辞信夫文章最能穷人拙宦莫容于世

草华

洪景卢谓草华传非韩子之笔罗文江瑶叶嘉陆吉诸传托以为东坡大可笑也今世传本韩集不收革华而蘓集尽收罗文诸传洪公去苏未远当必知其详而斥伪也（按宋陈善扪虱新语叶嘉传乃陈表民作表民名元规罗源人与善同邑）

平淮西碑

野客丛书谓唐史与小说皆云退之淮西碑多归功裴度李愬妻唐安公主不平诉于帝谓愈文不实遂斵其碑更命段文昌为之而丁用晦芝田録则曰元和有老卒推倒淮西碑帝怒缚杀之卒曰碑中只言裴度功不述李愬力微臣是以不平命放罪敇段文昌别撰罗隐石烈士说亦曰石烈士名孝忠猛悍多力为李愬前驱一旦熟视韩碑大恚怒因作力推去其碑倾欹再三吏执之孝忠云云上因得平淮西本末命段学士更为之再读李商隠淮西碑诗又非关老卒推仆乃为当时谗言所入天子自使人曵倒之别刻文昌之作也又考韵语阳秋谓碑成李愬之子谓没父之功讼于朝宪宗使文昌别作此与舍周鼎而寳康瓠何异哉诸说不同竟不知易者何意余取二文反复诵读段文才学充实援古证今六朝体格非浅学能办韩文古健简约难入时眼宪宗当时易韩为段自有深意至于姚铉文粹亦录段而弃韩宋人宗韩遂大贬段作是为韩公盛名所怵耳李商隐诗亦只述韩文可惜未尝訾及段作使人知韩文之足重也敢作迂评为临淄荩臣

平夏平蜀

唐宪宗元和元年三月夏绥杨惠琳伏诛十月剑南刘辟伏诛韩退之平淮西碑文明年平夏又明年平蜀误也新唐书删去明年平夏一句

临文不讳忌

退之送杨巨源归乡序末云古之所谓乡先生没而可祭于社者其在斯人与其在斯人与语似不祥可见古人临文无所避讳若用之今时则羣唾而弃之矣

昌黎辟佛

昌黎諌佛骨并吊武侍御画佛文世谓昌黎辟佛也今其集中有送惠师送灵师送文畅师送无本师听颕师弹琴送僧澄观别盈上人和归工部赴僧约广宣上人频见过题秀禅师房送浮屠文畅序送高闲上人序与大顚师书往往见诸篇什何耶

李贺文

东观余论云李藩尝辑李贺诗歌所得甚富闻贺有表兄与贺笔砚之旧因示之其人甚喜且请借阅久之不还李公屡索乃曰素恶贺傲常思报之遗文已投溷中久矣予按杜牧作贺诗序曰集贤学士沈子明授贺诗歌四编凡二百二十三首今集中诗歌已符其数则贺之作俱在未尝为表兄投之溷中也然表兄未尝言及诗歌今贺文无词组之传想皆在溷中耳盖贺非不能文者天上玉楼成召贺为记必生平文章尤竒也

唐闽迁新社记

唐濮阳宁撰新社记即社稷坛也其文甚古雅欧阳公作集古録时此碑尚在而今亡矣福州乌石有李阳氷篆书今犹存其墨本欧公又未之见

摭言

稗海摭言一卷此书有十五卷此仅什一掇拾类书而为之者王定保作保定误定保光化初进士

沈崧遗文

唐干宁三年状元沈崧闽县人仕钱镠父子拜相与罗隠契厚崧为文摹写徐庾隐墓志崧笔也骈丽详正末作两铭一志两铭此为仅见崧集不传余所见者但此篇耳志云隐曽祖罗仙字童知仕福清县令福州志失载

千佛赞

宋理宗御制千佛赞云一佛不二千佛奚别如处处水现在在月无去无来不生不灭梅花开时前村深雪

续博物志

张华着博物志而有续博物志者宋李石也近年会稽商氏所梓稗海编为唐人李石着误也志中言太平兴国陈抟林逋魏野及研谱遯斋间览诸书则宋人无疑矣焦太史国史经籍志亦编作唐人皆误然书末有门人廸功郎黄公泰跋迪功郎宋秩也唐无此秩此又一证唐李石河中人官至宰执

木经

宋初有都料匠预浩着木经三卷每卧则交手于胸为结构状如此踰年撰成此经今轶不传近代诸艺术皆有着撰独此技缺焉

省心録

世传林和靖省心录朱子语录第四十卷云是沈道原作非和靖也宋景濓文集尝引之为证天顺正徳间刻本俱沿袭和靖未之深考近日陈眉公续秘籍亦作和靖着道原之名几晦矣朱子阐之于前景濓辩之于后毕竟传讹奈之何哉

醉翁亭记

醉翁亭记东坡书于滁州泉冽而酒香改作酒冽泉香水落而石出改作水清石出大有点缀之妙

山家清供

世传山家清供二卷宋林洪着按本集温陵鹅黄豆生末云仆游江淮二十秋每因以起松楸之念将赋归以偿此一大愿则洪温陵人也又按拨霞供云向游武夷六曲访止止师止止师者白玉蟾也则洪与玉蟾同时人今泉州郡志逸洪之名似大阙典

仲休记右军书

上虞县西四十里旧有含珠院闽僧从契开山也宋沙门仲休作记文甚典而沙门有文集右军书刻之石鲜有搨者

东坡砚铭

东坡作砚铭二十九而古文品外録载一铭甚佳集中所无也铭云或谓居士吾当往端溪可为公觅砚居士曰吾两手其一解写字而有三砚何以多为曰以备损坏居士曰吾手或先砚坏曰眞手不坏居士曰眞砚不损绍圣二年十月腊日轼书

赤壁

东坡赤壁赋古今传诵即妇孺亦知之然一篇大旨误以黄州赤鼻山认为周瑜破曹操处后人不甚指摘之实为盛名所怵耳若今人有此纰缪得无羣起唾之乎事不在盘古地不在荒外信笔而书不暇考核安足传信耶

暹老

福州西禅寺暹禅师有语録一卷黄鲁直为之序暹老初寄瓶钵于古田时人不识也曽福州子固拔于稠人之中授以西禅而道俗皆与之

漳州兰谱

宋龙溪王贵学着王氏兰谱赵时庚着金漳兰谱皆绍定淳佑时人所纪艺兰之法与闽种品目之竒亦岩谷中清士也漳州郡志逸其名即漳州缙绅学士亦不知有此人予近出二书以质郑瓉思张绍和二孝亷行将梓板以传是知古人著作湮没不称者多矣微予藏其谱微二孝亷阐其幽不将与草木俱腐耶

著书

宋季著书之富无过王伯厚计其生平述作七百二十余卷即郑渔仲不是过也渔仲位不显伯厚仕至礼部尚书在官日多尤所难耳

忍卦

忍（刄上心下）元亨初吝终吉悔亡利君子贞不利小丈夫彖曰忍刚发乎内柔制乎外小有所抑大有所益也象曰心上有利刄忍君子以含容成徳初一必有忍其乃有济象曰能忍其性事克济也次二小不忍则乱大谋象曰小不克忍成大乱也次三一朝之忿忘其身以及其亲象曰一朝之忿至易忍也忘身及亲祸孰大也次四出于胯下以成汉功韩信以之象曰胯下之辱小辱也成汉之功大功也次五张公艺九世同居书一忍字以对天子象曰同居之义忍克致也积而九世有容徳也上六血气方刚戒之在鬬象曰方刚之气忍则灭也形而为鬬自求祸也右吴草庐先生作

悔过铭

穆公悔过爰作秦誓武帝悔过弃轮台地悔不可有亦不可无不可无也其可长欤悔虽可有然不可再是以君子有过则改不远而复乃可无悔既悔而复亦犹未害悔而复悔岌乎危殆频复之厉大易有戒思昔颜子过而不贰有一不善未尝复行如得一善拳拳服膺纔知差失便不更然歉于己者不再萌焉思昔太甲度以欲败其后三年自怨自艾处仁迁义反躬引罪卒为贤君克终厥徳推所从来一悔之力悔心之生良心之萌乗此愤悱有大发启当悔之余惟新是图朝虽为跖暮可为虞当悔之时不图改之是乃自弃小人之归吴草庐作

戒石铭

戒石铭相传蜀孟■〈日上永下〉时作也其文不止四句宋朝但取四句而已元浙江亷访使徐琰改铭曰天有明鉴国有公法尔畏尔谨以中刑罚

倪朴自叙

陆俨山尝云浦江倪布衣朴善著书自叙曰今之学者大抵急于利禄而专务于时文故不识者不肯目而识者未暇观也今时著书者亦多求其披阅至终卷者几何人哉

桑悦砚铭

桑民怿砚铭云一孔渊源洙泗之泽不归于朱则归于墨季汉书新安友人谢少连作

季汉书

自足千古然国初庐陵贡士萧常有续汉书起昭烈至少帝为纪魏吴皆为载记而择裴注之善者并书之至于少连并降魏为传又着五十八论眞良史才也

佑维

佑佑右三字书为佑易为佑诗为右惟唯维三字书为惟易为唯诗为维其义一也

鸠

今人欲集聚曰鸠鸠者纠也纠者合也桓公纠合诸侯晋书白符鸠舞符合也纠亦合也

钻

汉书云商鞅挟三术以钻今之言善宦者必曰钻本此

鼌错

潘岳西征赋云成七国之称乱翻助逆以诛错押寞郭谑博恶韵然则错不当读为措也

乙

韩文公读鹖冠子乙者三灭者二十二注十有二字欧阳公诗谱后序曰増减图乙图者涂抹也乙者勾止也按史记东方朔上公交车三千牍人主从上方读之止辄乙其处读之二月乃尽

准字

今制文移用准字即凖也唐宋以来皆用凖字自冦凖为相避其名遂减十字至今不改

误悞

误谬误也悞欺也今俱通用即宋人诗文亦然

俗书误

焦氏笔乗云俗书虫字作虫不知虫乃音虺须字作湏不知湏乃音■〈〈水上几下〉页〉船字作舡不知舡乃音航商字作啇不知啇乃音滴蚕字作蚕不知蚕乃音腆美字作羙不知羙即是羔无字作旡不知旡即是既本字作夲不知夲乃音滔盼字作盻不知盻音系图字作啚不知啚音鄙趋字作趍不知趍音驰如此之类未易悉举至如暴已从日又加日而为曝然已从火又加火而为燃冈之岗刍之篘昏之婚女之汝匊之掬与之欤回之回果之菓席之席架屋叠床触目皆是而字学扫地矣予见年来以意作俗字尤多如婿本从女今改从士侄亦从女今改从侄相沿传写即士大夫亦仿效之殊可笑也

揽序

王右军祖名览兰亭序作揽者避讳也东坡祖名序凡为人序文皆作叙今人不察一槩学之误也

饮器

史云赵襄子漆智伯之头为饮器韩子云智伯死三国分其首以为杯杯饮器也或以饮器为溺器非

赤字

赤族言尽杀无遗类也汉书注以为流血丹其族大谬古人谓空尽无物曰赤如赤地千里其家赤贫是也今人言不着衣曰赤条条赤字本此

竒字

汉书云刘棻从扬雄学作竒字而雄素贫嗜酒时有好事者载酒从游则载酒学竒字竒字乃大篆也六书一曰古文二曰竒字三曰篆书四曰佐书五曰缪篆六曰鸟书非竒僻之字也明矣

湩

乳汁为湩列子乳湩有余谢承后汉书乳为生湩史记匈奴湩酪之美音种

龙钟

今人谓年老曰龙钟按裴度曰见我龙钟故相戏耳时裴尚少也然则龙钟不专指老人而言唐诗云双袖龙钟湿未干

龆龀

男八月而龆齿女七月而龀齿见韩诗外传龆龀并用非也

伯孟

礼纬云嫡长曰伯庶长曰孟自有分别

鲐背

鲐河豚也其背皮甚麤涩老人皮肤索泽不寒而栗故似之

厘毫丝忽

厘毫丝忽毫者兽之毛言轻也丝者蚕之所出比毫尤轻矣忽蜘蛛网也较之丝尤微而细故取以为数

帝王好书

歴代帝王皆好典籍秦火为万古罪人无论已汉兴除挟书律广开献书之路景帝募求天下遗书藏之秘府武帝建藏书之策置写书之官成帝使谒者陈农求天下遗书诏刘向等校定光武入洛书二千余辆后于东观广集新书命班固等雠校明帝犬会诸儒于白虎观考订羣籍灵帝诏诸儒正定五经刻石魏道武命郡县大收书籍悉送平城隋文帝遣使四方搜讨异本毎书一卷赏绢一疋炀帝观文殿构甲乙丙丁书屋唐贞观中魏征虞世南颜师古请购天下书选五品以上子孙缮写藏内库玄宗幸东都议借民间异本传录以千钱购书一卷后唐庄宗募民献书及三百卷者授以官衔明宗令国子监校定九经雕印卖之周世宗鋭意求访凡献书者悉加优赐宋太宗下诏购募亡书分置书府渉弼等并赐科名太宗构崇文院以藏书籍分经史子集四库仁宗诏中外士庶上馆阁阙书毎一卷支绢一疋五百卷与文资官徽宗诏郡县访求秘书助教张頥进二百二十余卷赐进士出身李东一百六十卷补迪功郎高宗南渡献书有赏元世祖遣使取在官书籍版刻至京师我太祖定鼎之后极重儒臣诏纂国家切要之书成祖诏修永乐大典一时儒臣毕集天下贤才聘辟无筭凡南京文渊阁所贮古今一切书各取一部送京以后则杳无求书之令矣国家事事可侔前代独好文之主稍逊

藏书

海盐姚叔祥有言今藏书家知秘惜为藏不知传布为藏何者秘惜则缃槖中自有不可知之秦刼传布则毫楮间自有逓相传之神理然所谓不知传布之说有四大抵先人立言有一时怒而百世与者则子孙为门户计而不敢传鬬竒炫博乐于我知人不知则寳秘自好而不肯传卷轴相假无复补坏刋谬而独踵还痴一谚则虑借抄而不乐传旧刻精整或手书妍妙则惧翻摹致损而不忍传凡此四不传者彼繇不知世变靡常聚必有散一旦三灾横起流烂灭没无论藏者且累著作姓名一并抹煞是藏有加于亡何必后来狺狺詈祖龙为也

又

吾乡前辈藏书富者马恭敏公森陈方伯公暹马公季子能读能守陈公后昆寖微则散如云烟矣又林方伯公懋和王太史公应锺亦喜聚书捐馆未几书尽亡失然四公之书咸有朱黄批点句读余间得之不啻拱璧也予友邓叅知原岳谢方伯肇淛曹观察学佺皆有书嗜邓则装潢齐整触手如新谢则鋭意搜罗不施批点曹则丹铅满卷枕藉沈酣三君各自有癖然多得秘本则三君又不能窥予藩篱也

杨文贞积书

杨文贞公士竒文籍志序云吾先世藏书数万卷元季悉毁于兵吾早有志于学而孤贫不能得书稍长事抄录无以为楮笔之费则往往从人借读不能数得年十四五出教童蒙颇有所入以供养不暇市书也弱冠稍逺出授徒所入颇厚始蓄书不能多也及仕于朝有常禄又时有赐赉节缩百费日月积之一为收书之资歴十余年经史子集虽不能备颇有所蓄视吾先世所藏千百之什一视吾少时可谓富矣夫人于其所好劳心苦力以求得之必将谨护珍袭不至于废坏逮传其后之人未尝知得之之难盖有视之漠然不以留意弃之如瓦砾者矣吾惧后之人不知守也凡书其志吾之所以得而勉其所以守盖昔人爱一草一木犹戒子孙以勿坏矧书籍圣贤至训之所寓乎敬之哉文贞公勲业名位冠于国初赐赉禄入积为收书之费足见先辈雅尚

书城

宋季徳茂环积坟籍名曰书城予友邵武谢兆申好书尽罄家赀而买坟籍兀坐一室四面皆书仅容一身宋世版本未盛恐季公未必如此之富予与谢君极称臭味交谢君藏蓄几盈五六万卷又多秘册合八郡一州未有能胜之者不独古人书城书窟书仓书岩为竒耳

保守书籍

世之蓄田产屋宇多者子孙稍贤必保守不失何也可以资衣食不匮也蓄尊罍彝鼎多者子孙稍贤亦保守不失何也可以资耳目近玩也惟蓄书籍图画多者子孙虽贤未必保守不失何也非深知笃好者鲜不屑越也余见保产业之家多至六七代而保书籍者不过一二代耳然保之之法当较之田产屋宇尤加严宻庶几歴四五代也唐末吴人徐修矩世守书籍万卷皮日休常就借读日休诗云保兹万卷书守愼如羁绁陆龟蒙诗云吾闻徐氏子奕世皆才贤因之遗孙谋不在黄金钱若才贤不至奕世守愼不如覊绁非所以论保守也

聚书十难

陈贞铉曰聚书有十难学无渊源一难也家少承书二难也不生通都大邑三难也乏慧鍳四难也隋唐以上书不多见五难也携帯跋渉易致触损六难也检曝之劳病于夏畦七难也近无善本校雠斯苦八难也家贫购书九难也片时不阅便供蛀虫十难也夫聚必有散物理之常念此十难嗜好弥笃余尝言曰田宅易购美书难逢縁不相値竒秘终藴昔杜暹藏书每题跋尾曰清俸买来手自校鬻及借人为不孝言虽未大亦自痛切矣

观书三益

陈贞铉曰客来观书病懒时颇厌其烦然有三益不可以厌烦而废贱性善忘经目辄忽独对客捜寻之事虽阅年能记一益也览所不及庋床便蠧因客披捜二益也习懒成病偶因客至整书忘疲亦古人运甓之意三益也夫学求益也一益尚可况三益乎

读书乐

余尝谓人生之乐莫过闭户读书得一僻书识一竒字遇一异事见一佳句不觉踊跃虽丝竹满前绮罗盈目不足踰其快也六一公有云至哉天下乐终日在几案余友陈履吉云居常无事饱暖读古人书即人间三岛皆旨哉言也

四观

友人陈贞铉曰室庐虽陋取足庇身况有架书之所作广厦观薄田自供取足糊口况禀淡薄之训作京坻观拥书万卷取足娱志况嗜彛鼎之玩作极乐观城居习懒取足镇喧况躭禅室之趣作清净观

借书

陈贞铉曰古人衣裘与敝书不借人则疑于不广非不广也置书之劳不毕世不已借书之敝多至遗亡点污则其挂懐不至于再置不已使书可再置抑又何嫌间或重帙善本抄篇集函非通都大邑不购非良縁竒遇不値非阅年积时不成偶欲披阅或方借而未还或已借而既失至于抚卷痛恨不如不借之为愈也客曰如是书终不借人乎居士曰书亦何可不借人也贤哲著述以俟知者其人以借书来是与书相知也与书相知者则亦与吾相知也何可不借来借者或蓄疑难或稽异同或补遗简或捜竒秘至则少坐供茶毕然后设几持帙恣所观览随其抄誊请主客无相妨寻常供具不为添设絶不置酒恐縁酒而狼戾书帙夫如是或竟日或数日或十数日予俱不厌客亦无猜若欲以半部一函持借出门仆已具觞酌誓于大圣大贤之前断断不尔人各有愿幸毋相强

赠遗得人

宋虞世和甫最爱黄庭坚毎得佳墨精纸竒玩必归鲁直国初王羽仪之最善杨士竒杨喜收书或数月不相见相见辄赠一书皆赠遗得人者也

秘书

蔡邕秘论衡于帐中或捜得之辄抱以去又家有书万卷末年载数车与王粲何私一论衡而万卷不之惜耶盖捜得论衡者未必为邕意中人固宜珍秘而仲宣素有异才即捐数车之与不为伤惠要在得其当耳今世以书为羔雁连篇累牍赠送贵人贵人全不知惜膏蚁饲鼠予者非邕受者非粲徒为典籍一厄与其为贵人屑越宁秘帐中

异书

余尝语曹能始云有异人其家必有异书常人之家必有常书俗人之家无书矣欲求异书先求异人不遇异人勿问异书

书不雠校

北齐书邢子才有书甚多而不甚雠校见人校书辄笑曰何愚之甚天下书至死读不可遍焉能役役校此错误书余尝披览抄本之书十讹二三难以句读令人燥热又无处借书校对偶及邢事心神顿凉

书画碑版

陈睂公云见古人书画如见家谱岂容更落他人手见古人墟墓碑版如见先垄间物岂容更落樵采不呵护名言也

瓦官秘藏

南部烟花録得之瓦官寺废阁王右军告誓文眞迹亦得之瓦官寺鸱吻内竹筒中何此寺之多秘藏也岂支许辈所留耶

书法

六一居士笔说云古人皆能书独其人之贤者遂传逺后世不推此但务于书不知工于书随与纸墨泯弃者不可胜数也使颜鲁公书虽不佳后世见之必寳也又云学书当自成一家之体其摹仿他人谓之奴书今人肉眼妄评某人书酷肖某帖不论其人之贤否正蹈六一居士之诮耳呜呼此但可与知者道也

古书古帖

养生家云目不医不瞎耳不挖不聋予喜蓄古书古帖尝语人云书不装不蛀帖不裱不虫迩来书板极善但一加外函不久生蟫藏书家须急去之勿惜也

八分书

子美李潮八分小篆歌云尚书韩择木骑曹蔡有邻开元以来数八分潮也奄有二子成三人然此三人书皆不传

扇书杜诗

宋高宗绍兴元年赐经筵官扇皆书杜甫诗句亲书与之赐学士王绹曰霖雨思贤佐丹青忆老臣赐尚书胡直孺曰文物多师古朝廷半老儒赐舍人胡交曰相门韦氏在经术汉臣须高宗之光宠儒臣如此

僧善书

隋唐善书僧三人智永怀素高闲也智永怀素今墨本纷纷摹刻惟高闲尠传

戏鱼堂帖

宋刘次庄谪居临江卜筑凿池东山自摹淳化帖十卷刻石置堂中时称戏鱼堂帖今在新淦县东山寺前

寳晋斋

米元章守无为州州治东北建寳晋斋有法书碑刻立壁间因名

郑回溪父子书学

宋干道五年状元郑侨本永福人家与兴化邻后寓莆中淳熈间使金不屈官至叅知政事著书衡三篇号回溪善行草书其子寅官至枢宻承旨着包蒙七卷号肯亭亦善书二公书名不显著作无传近见元人郑灼所传衍极专论字学多引述之而其论书亦博综今古惜无全文耳

董山书史

宋郑昻字尚明号董山祭酒郑穆之孙也作书史起伏羲终五代凡二十五卷今轶弗传昻善书九仙山蓬莱峰盘石上有题名径尺许古劲絶伦昻所书也

陈述古书

吾闽古灵先生陈述古书法在蔡君谟之右学柳诚悬酷肖也乌石山平逺台鼔山卧龙山俱有题名镌之石壁皆径五寸鲜有知其妙者

寺额名书

衍极载元人陈旅题署书记畧中一段云闽中风俗以正月六日游乌石山寺其外大父赵大蓬指寺额曰是古题署法书也古时人人知有是法王公贵人有所建立不能书不书必求能书者虽微贱必书也绍兴后无论能否官大即书一时迎合争乞新题易旧榜于今存者什之一耳米南宫黄太史非不爽峭可喜直可施之亭榭宴游处唐以来惟颜太师雄秀而题署李北海为最云

徐氏笔精卷六

●钦定四库全书

徐氏笔精卷七

（明）徐■〈火勃〉 撰

○杂记

陶唐丹朱

郡县志云尧先居唐后居陶丘故曰陶唐氏尚书逸篇云尧子不肖舜使居丹渊为诸侯故曰丹朱

医王

释迦佛能医一切众生苦恼名大医王

碑阴姓名

汉孔宙碑阴载门生故吏姓名杨用修云汉儒开门授徒亲授业者则曰弟子次相传授则曰门生未冠则曰门童总而称之亦曰门生旧所治官府其掾属则曰故吏占籍者则曰故民非吏非民则曰处士素非所莅则曰义士义民皆读汉碑者所当知也

石敢当

今人家正门适当巷路则竖小石碑镌曰石敢当按西汉史游急就章云石敢当颜师古注卫有石碏石买石恶郑有石癸石楚石制皆为石氏周有石速齐有石之纷如其后以命族敢当所向无敌也姓源珠玑曰五代刘智逺为晋祖押衙潞王从珂反愍帝出奔遇于冲州智逺遣力士石敢当袖铁锤侍晋祖与愍帝议事智逺拥入石敢当格鬬死智逺尽杀帝左右因烧传国玺石敢当生平逢凶化吉御侮防危故后人凡桥路冲要之处必以石刻其形书其姓字以捍民居或赠以诗曰甲胄当年一武臣镇安天下护居民捍冲道路三义口埋没泥涂百战身铜柱承陪闲紫塞玉闗守御老红尘英雄来往休相问见尽英雄来往人二说大不相侔亦日用而不察者也

串眉

美女颦眉额痕成串梁简文诗云长嚬串翠眉

屈竒

屈竒短长也服之不中曰屈竒淮南子云圣人无屈竒之服

艾绶

汉时诸侯王金玺盭绶晋灼曰盭草名出琅琊平昌县似艾可染緑因以名绶后人名为艾绶犊鼻裈

犊鼻裈

注谓形似犊鼻非是按明堂图人身两膝以下有穴名犊鼻裈至犊鼻言其短也即寗戚南山歌短布单衣适至骭杜甫同谷歌短衣数挽不掩胫之意

稽首

周礼有九拜一曰稽首二曰顿首前代表文多称稽首顿首今人居丧投刺皆曰稽首则以稽首为凶拜矣葢周礼有凶拜拜而后稽颡是也若以稽首为稽颡殊非礼也

返璧

左传僖公二十二年僖负羁乃馈盘餐寘璧焉晋公子重耳受餐返璧故事本此今人悞以为蔺相如事曰完璧曰归赵昧之甚矣

蒙恬笔

蒙恬秦时人古今传为造笔之始非也诗云彤管有炜孔子作春秋笔则笔自周时已有笔矣

哥窑

甆器有哥窑寿州有舜哥山此窑所出今赏鉴家解哥字谓其兄所制悞矣

朱提

汉犍为郡有朱提山出铜钢朱提银八两为一流直一千五百八十他银一流直一千然今之银直与古大异而朱提山不闻有钢矣今人尺牍往往以银为朱提譬若以玉为昆冈珠为合浦可乎

五夜

五夜者甲夜乙夜丙夜丁夜戊夜也出汉旧仪省中黄门持五夜

天禄

天禄兽名汉时有贡此兽者因以名阁以藏秘书

宫

上古居室皆曰宫不分天子庶人礼记云父子异宫又云儒有一亩之宫孟子云宫室之美自秦汉以后则以天子所居为宫矣

紫塞

秦筑长城土皆赤色故称紫塞

■〈场，田代土〉有诡

战国策秦伐魏取■〈场，田代土〉有诡地名也华不注医无闾山名也

风马牛

牛走顺风马走逆风故曰风马牛不相及

草堂

杜子美居浣花草堂李太白懐故乡以草堂名集草堂在成都周颙昔经蜀以蜀草堂林壑可懐乃于钟山立草堂寺今人概以草堂名屋何耶

不睡龙

钱镠作警枕名不睡龙取蔡邕警枕铭应龙蟠蛰之语

食鱼

列士传曰孟尝君食客三千人上客食肉中客食鱼下客食菜故冯驩歌长铗归来兮食无鱼也

孟子

孟子门人见于书者十七人皆配享他无考

杨文贞母

杨文贞公士竒少孤贫十六岁出为村落童子师欲买史略二册百钱不能得其母夫人畜一牝鸡数岁命以易之世有此母安得不生此子

两脚书厨

永乐中毘陵陈济善记书文庙谓为两脚书厨古人号书厨者有矣此云两脚文皇亦善谐谑也

博物

史称张华博物识剑识狸及着博物志信矣然左传引叔向之言曰子产博物君子也又曰延陵季子闳览博物君子也然子产季子不以博物名惟张华为着

痛饮读离骚

离骚悲愤令人读之不欢故昔人有云痛饮读离骚葢醉而后读始不为郁惋幽忧之气所扰耳曹孟徳云惟有杜康可以解忧正此意也

囊萤

隋炀帝宫中囊萤为戏车胤无油囊萤读书丁朱崖囊萤当火恐热气蒸人同一萤火而所用苦乐逈别

赵家书画

赵文敏善书画而妻管夫人子雍栾弟孟吁孙凤麟甥王蒙皆以画名于时惟栾以书名不闻能画

吴兴三絶

元季吴兴冯应科笔与赵子昂字钱舜举画称三絶

四十二章经

钱塘六和塔上刻四十二章经乃绍兴中诸名臣分写者沈该汤思退陈诚之陈康伯王纶贺允中叶义问杨椿周麟之洪遵杨偰沈介赵令根孙道夫王希亮黄祖舜张孝祥宋棐金安节董苹李洪钱端礼张宗元张运杨朴莫蒙路彬张庭实周操叶谦亨胡沂陈俊卿鲍彪陈棠杨邦弼张洙黄子淳杨倓沈枢韩彦直虞允文洪迈共四十二人皆以官爵序次字俱生硬无晋人笔法葢此四十二人无一人以书名者也惟钱端礼虞允文差胜耳

古砖

杭吴山万厯乙巳年里人建水神庙于上奠础日丰草中的皪有光视之则古废砖方二寸许上有安寜万姓四字类苏长公笔法今在庙中

中元大鹏年号

先辈陈中丞达尝于荒莽得石盆甚巨背刻中元庚申僧本兹造八字按中元乃光武年号光武无庚申庚申乃明帝之永平三年也今石盆尚存近余友林熈工掘地得古砖刻大鹏二年不知何代年号书之以质博雅者

古镜

余姚孙忠烈公初巡抚至江西治廨舍得古镜于深沟中背刻其文曰光运忠扶日月心感天扬賏忠独难塞天不世内靖斯以明明字画竒恠观者多不识后孙公死好古者以意辨之其文乃着

铏鼎

嘉靖初海虞王澄尝获一鼎其识曰维绍兴丙寅三月己丑太师秦公桧一徳协济配兹乾坤乃作铏鼎赐家庙以奉时祀子孙其永保是髙宗所赐桧之所受者澄鄙其事乃即家山作万松楼祀岳武穆而以鼎奉焉（黄云以秦鼎祀岳恐岳未必飨也）

西园雅集

宋驸马王诜晋卿延东坡诸名流当时李伯时写为图今世逓相传摹岁月既无所考西园亦莫究何在然其人米元章有图序甚详国初黄文献杨文敏林尚黙各有考据儒衣冠十四人苏东坡王晋卿张文潜蔡天启李伯时苏子由黄鲁直陈无己李端叔晁无咎米元章王仲至刘巨济秦少游也释道各一人僧圆通道士陈碧虚也侍女二人晋卿家妓云英春莺也

胶山绢海

古画多用胶矾着绢唐宋名家皆然惟元倪瓒辈始喜写生脱画家蹊径唐章孝标咏画屏风云雨滴胶山断风吹绢海秋唐宋画全用胶矾此是一证

古碑

三代碑刻至今有于世者唯岣嵝禹碑与周石鼓文耳秦则李斯断碑仅二十九字汉蔡邕石经与孔庙中郎碑陈思王碑蜀有樊侯碑余俱不可觅

曹娥碑

曹娥江在浙之上虞当时孙权据越不知孟徳何因与杨修至江浒读其碑也殷芸小说云蔡邕刻曹娥碑傍曰黄绢幼妇外孙虀臼魏武见不能暁以问羣僚莫有知者有妇人浣于江渚曰第四车中人解之乃祢正平便以离合解为絶妙好辞此说与诸书所载大异余谓孟徳决无到曹娥江之理或是当时传印邯郸淳曹娥碑文而孟徳与杨修猜度之只见墨本非亲摩碑石也祢衡之解又不知何据语林云操读碑于汝南其为摹本无疑

泰山碑刻

泰山秦碑李斯篆在秦观东厅壁仅存数字唐摩崖碑隶字在岳神祠后为苔蚀其半李白游泰山诗六章篆刻方石竖会真宫东庑无字碑泰山顶有秦

无字碑

唐武后干陵亦有无字碑葢碑縁文而立立而无字诚不可暁

番君碑

饶州番君庙碑赵文敏书厚七八寸文敏在京郡人欲乞其书碑重不可载乃锯其碑面寸许载至京文敏书毕仍合竖之予至饶见其合缝宛然昔人之好事如此书法遒劲因搨数纸以归

昼锦堂碑

姑苏志云国初陈僖敏公治宅吴城辟地得蔡君谟所书昼锦堂石碑按昼锦堂在相州君谟所书碑字甚巨何因得至苏州欧阳文集中言书碑事甚详未闻有两书者岂后人重君谟笔法重摹刻之如今之阊门翻刻法帖碑本之例决非宋碑也

武夷唐刻

武夷三十六峰题刻甚多而唐刻絶少旧传幔亭峰下唐明皇遣使祀仙刻大唐天寳七载岁在戊子七月封名山大川登仕郎颜行之记共二十四字今不可觅或云石坠水中妄也

虎渡桥碑

漳州江东驿虎渡桥左有碑巍然是宋淳佑中状元黄朴撰文并书字法全类栁诚悬石材完好惟篆首缺坠耳余以癸夘冬与曹能始观赏各搨一通第乡人不知重兼有覆瓦为亭者惜哉

碑厄

水经注洛阳天渊池中有魏文帝九花楼殿基悉是洛中故碑累之渑水闲谈云景佑初姜遵奉太后意悉取长安碑石为塔材道山清话云天圣中诏营浮图姜遵在永兴毁汉唐碑之坚好者以代砖瓦国朝太祖登基金陵悉取六朝旧碑砌作御道唐欧阳詹集云九江有祖将军庙碑颜真卿撰文并书后州吏有修碑之劳状其末迹刬磨旧文詹作文以吊之平淮西碑先琢韩退之而刻段文昌宋郡守陈某又琢段文更刻韩文一石遂遭两厄湖州天圣寺赵孟俯撰书错盘龙碑记国初舁入郡治作太守去思碑欧阳公金石録所收古刻千卷今什不得一二皆遭此数厄耳

党籍碑重刻

元佑党籍碑蔡京欲传示后世使其子孙有余辱也弘治中吴兴沈暐以其祖沈千名与洓水伊川聨名惧其久而磨灭取搨本重刻于石今世所传碑皆沈氏刻子孙有余荣矣

元程二守

元绛程师孟宋熈寜中先后守福州山劖石刻多二公笔至今传为佳事佳话兴除举废皆称二公二公俱吴郡人生平称臭味交故出守行事亦大相类

丁刻字

赵承旨时鄱阳丁信可者善刻字凡承旨书极喜信可镌刻打搨他手不如也畨君庙干元寺二碑承旨所书皆信可刻今信可子孙犹日搨卖丁氏食此碑已十余世矣他人不得搨也余至鄱阳目击之

柚皮打碑

桂海虞衡志云打碑用柚子皮蘸墨以代毡宜墨而不损纸试之良然

长庆石

万厯甲申吴兴张穉通卜筑玲珑山得一石乃唐长庆间陆羽故物髙可尺许有孟郊题曰长庆甲辰余杭孟郊来访竟陵陆宵翁字法遒古尚未剥蚀穉通造轩贮之名友石轩好事者皆为题咏后赠谢在杭为王百谷索去今为王氏家物

游夏文学

圣门列四科惟以文学许游夏子夏于易则有传于诗则有序于礼则有仪礼丧服篇于春秋则授之公羊髙榖梁赤于论语则郑康成以为子夏与仲弓所撰定者许以文学夫何忝哉不知子游当时有何文学而鲁论称之也当是世逺而撰述不传耳若非鲁论并称之后世孰知子游亦文学也哉

徐氏文人

古今文人之盛惟徐氏歴代不乏建安七子则有徐干一代文宗则有徐陵河东三絶则有徐彦伯江南文士则有徐铉徐锴诗派法嗣则有徐俯晩宋四灵则有徐道晖徐致中国初四家则有徐贲盛明四家则有徐祯卿中原七子则有徐中行此皆丁极盛之时而文士辈出名震霄壤者至于单词词组流传文苑不可胜纪矣

祖孙

王羲之七世孙曰僧智永谢灵运十世孙曰僧皎然书法诗学皆不愧祖风后世侈谭之不因沙门而薄其祖先也韩侂胄为韩魏公之裔时论为之叹息岂紫衣宰相反不如缁衣髠徒乎信所重在彼而不在此也

江淹梦

史称江淹梦张景阳寄锦取还文章日踬又谓梦郭景纯索旧笔还为诗才尽何二梦相似之甚然则淹之诗赋皆少作邪

沈约

独异志云沈约家藏书十二万卷然心僻恶闻人一善如万箭攅心噫此谤语也刘勰着文心雕龙未为时流所称取定于沈约投之车中约取读大重之尝陈诸几案倘万箭攅心定不尔尔

严武不杀杜甫

新唐书严武传云武最厚杜甫然欲杀甫数矣甫本传云武欲杀甫集吏于门武将出冠钩于帘者三左右白其母奔救得免而旧史甫本传云甫登武床瞪目视曰严挺之乃有此儿武虽急暴不以为忤然则武未尝欲杀甫也武卒甫赋八哀诗云空余老宾客身上愧簮缨甫之感武者至矣岂人有欲杀我者而反哀之耶必不然矣

李杜子孙

盛唐诗人莫过李杜其子皆早夭至孙曽则泯然矣晚唐诗人莫过元白又皆无嗣惟韩退之子■〈日上永下〉孙绾衮俱登进士蝉聨金紫天之报施诚不可知

李益

栁子厚为其父作神道碑碑阴载其先友六十七人凡天下善士举集焉知名者仅二十人其中能诗者李益一人而已唐以诗程士为官者未必人人知诗也六十七人仅得一李益不亦难乎

贾岛马端临严羽罗愿

贾岛诗歌清淡竒峭可与孟郊张籍比肩旧史不为立传新史附名韩愈之后数言而已马贵与博洽卓絶古今严仪卿论诗理入三昧罗端良翼雅富如武库宋史俱不为立传并附名亦无之史臣之不公如此葢冠葢之华易登史册布衣之杰难上石渠贾岛官不过主簿贵与仪卿终身草茅端良位不甚显故史臣特畧之然数公之名自有不朽信夫文士不因位显亦不藉史传也

文士好竒

唐刘蜕取生平所为文千一百八十纸起塜以封之自作铭曰文乎文乎其鬼神乎风水惟贞将利其子孙乎白居易写生平所为诗四部置诸四大藏经中与寺僧约曰不出院门不借官客有好事者任就观之唐求诗成置之木瓢任流江中识者得之曰此唐山人诗瓢也陆龟蒙以平日诗文稿藏之像设腹中至宋咸淳中里人醉仆其像腹稿始传南齐禇澄着遗书十卷刻石纳之墓中后羣盗发墓得莆广父子释义以传古人藏文各创独见不相师袭元鲁修鄱阳人有诗朋十人皆工诗赋恐罹兵矢失传埏埴为甓刻瘗山中名曰诗塜宋濂为之铭葢仿刘蜕也刘蜕文塜在今蜀梓州南二里兠率寺庭前古栢数百株皆虬枝龙干至今尚存

香山饮酒

白香山喜饮酒每饮酒必赋诗集中饮酒诗九百首今人无香山之诗沉冥曲糵只可目为酒囊非真能饮酒者也

乐天诗友

白香山诗与元微之倡和什有六七元白齐名微之为乐天作诗序手自排纂成五十卷不可谓不宻矣乃乐天作醉吟先生传云与嵩山僧如满为空门友平泉客韦楚为山水友彭城刘梦得为诗友安定皇甫朗之为酒友独不及微之诚不可解

元微之

元白虽齐名而微之品格不逮乐天逺甚微之少通崔莺莺作会真记暴其事既通籍又夤縁宦官得知制诰为武儒衡鄙厌恬不知恠文人无行殆斯人与

温李

北梦琐言云温廷筠旧名岐一名廷云与李商隠齐名时号温李今皆以李贺为温李非也

志铭两手

明道间洛阳张尧夫卒尹洙作墓志欧阳修为之铭志铭出两手亦古今希觏也

怜才

王荆公见刘季孙杖藜携酒看芝山诗即判监酒税见卢秉但得有钱留客醉之句立荐于朝因登卿贰秦桧闻陆士规黄陵庙一絶倾倒如平生若宰执不怜才反荆公秦桧之不若矣

进稽古録表

司马温公撰稽古録成黄鲁直为作进表今黄集刻之司马集删之可见古人文字无所假借亦不掩为已有也

彭乘郑景望张世南

宋彭乗着墨客挥犀郑景望着蒙齐笔谈张世南着游宦纪闻三公言闽事甚详葢曾宦于闽者郡志俱逸其名尚俟考其人而増之

黄华澹游

金王庭筠字子端河东人大定间举进士官不达寓彰徳黄华山寺自号黄华老人善草书有文集四十卷子曼庆亦能诗自号澹游善画竹仕至行省郎中

句曲外史

元茅山道士张天雨自号句曲外史工书善诗宋张九成之裔孙也

躭犁生

洪武初长乐郑琳自号躭犁生读书播耨不求闻达同时与郑定助教友善练子寜有犁生赋张显宗为之跋又有建安苏伯厚张智等诗文子万奎为广州教授郡志所不载

文人悭一第

国朝科目限人长才者或悭一第如文征明王宠文彭文嘉何良俊田艺蘅欧大任文章俱足名世独靳一举竟以岁贡起家岂非命耶

郎田二先生

杭州近代博雅君子仁和郎瑛钱唐田艺蘅瑛字仁寳号草桥少孤长为诸生寻谢去家故饶一以购书所藏载籍古图画金石刻甚富而赀日贫瑛无所顾独敞大屋树髙庋列置数几危坐讽诵辨异同所著有订正孝经大学格物通各一卷萃忠録一卷青史衮钺六十卷后昆斩然俱轶弗传传者七修彚稿耳艺蘅字子艺号香宇性放旷不羁善酒任侠喜著书生平所著文集前后数十卷老子指元一卷煮泉小品一卷梅花新谱一卷诗女史二十卷留青日札四十卷晚岁以贡为新安博士归常衣绛衣挟二小鬟游湖上或逢友人则令小鬟进酒促坐谈谑时时挟内人遍游诸山日暮无驴觅得其一乃与内人共跨一驴入城艺蘅诗文在六朝初唐间骎骎入作者之室瑛辨证考核不减艺蘅至于谈诗犹说梦也然瑛事母孝两刲股皆愈内行尤可述耳

杜宇鳖灵

战国时杜宇君于蜀举荆人鳖灵治水水既平禅之位死皆塟于郫今郫南一里二塜对峙鳖灵一云鳖令

八公名

苏飞李尚左吴田申雷被毛被伍被习昌

两京房

汉有两京房一为杨何弟子官齐郡太守宣帝时人一为焦延寿弟子东郡顿丘人其说长于灾变今汉书京房传及世所传京氏易传皆延寿弟子也

林闾

林闾氏扬雄之师也见路史七卷第十三之注

白帝非叛

王莽簒汉凡世之豪杰有志天下者皆得起而诛之公孙述欲诛莽非一日也方豪杰羣起之时孰不欲顿八纮都万乗述不得罪于汉而尽有益州之地子养一方者十有三年大有功徳于蜀临阵殒命与国存亡一念不降可谓贤矣史书述叛岂可与叛汉者同科按更始二年述自立为蜀王明年夏四月改元龙兴是岁汉世祖以萧王即位鄗南改元建武是为光武皇帝当是时雌雄未定成败未分万一使述功成则光武亦为僭乱耳然光武汉裔汉徳方兴蜀僻一隅成功匪易述与光武犹项羽之与髙祖也书之为叛不亦过乎

寳志公杨大年

寳志公宋元嘉中现于东阳郡古木鹰巢中手类鸟爪朱氏妇闻巢中儿啼遂收育之因以朱为姓杨大年始生则一鹤雏家人惊骇贮而弃之江其叔父异之追至江濵开视则鹤蜕婴儿具焉体犹有紫毳尺余既月乃落世间恠事往往有之不但后稷之生为异矣

白马三郎

常山有白马三郎庙宋季祷旱有应绍兴中龙图梁黙奏于朝曰白马三郎王审知号也生前已享王爵不宜犹用军中之号改额昭应常山与闽接壤至今祠祀

陈冕

陈子昂字伯玉见卢藏用叙并唐书独云溪友议载陈拾遗名冕字子昂云溪唐范摅也当必有据

雪峰檀越

雪峰祖师初至福州求一庵基弗得侯官人蓝文卿指门首池畔大枯树下草庵与师居之唐咸通十一年见四方云衲奔辏难安广众将所居屋宇三百余间米仓十二间庄田二十所水牛三百六十头诸庄田地各立契书分明岁收米一万一百石尽舍入常住建大梵刹即今之雪峰寺也干符二年闽忠懿王具奏僖宗勅号禅师真觉大师封檀越蓝文卿明护侯王男蓝应潮通佑神君今护法伽蓝实文卿父子也歴数百年香火不絶使当时不发心舍此谁其逼之文卿不难一决不惟获福田利益而寺存则香火永以不坠今之擅文卿之富者不乏其家产留以遗所不知之何人至于布施锱铢悭惜悲夫悲夫

铁冠道人

苏子瞻在海外自号铁冠道人詹仲和亦号铁冠道人杨亷夫亦号铁冠道人洪武初有铁冠道人张景华常与太宗言休咎未来事

菊坡

宋季崔丞相与之号菊坡至八世其家有菊数本皆一蒂两蕋人咸异之

以字行

国初名臣多以字行杨士竒名遇练子寜名安黄子澄名湜李时勉名懋李至刚名铜唐之淳名愚士吴伯宗名佑张孟兼名丁刘伯序名秩董良史名纪郑居贞名恒许廷慎名伯旅胡虗白名奎李昌祺名祯王汝玉名璲刘三吾名昆孙桂彦良名徳称金幼孜名善刘子钦名敬钱习礼名干周是修名徳刘季箎名韶至于蹇义旧名瑢杨荣旧名子荣胡靖旧名广李骐旧名马皆出上赐也

叶给事

秀水屠侍御撰建文朝野类编会辑诸书详备周悉有叶福字叔畴闽县人建文庚辰进士授给事中极言宗室之非宜建文君怒杖几死亟遣人归养其母靖难兵攻金川门首犯其锋死衣冠归塟久讳其事杨文敏公入省求其从孙为文碣其墓万厯初奉恩诏祀于乡贤祠林文恪公修郡志始为立传人鲜知之故屠侍御未之列也当时吾郡死建文之难者止福一人而古田林英字章叔为御史自经死妻宋氏亦自经皆彚编所不载按朝野彚编乃陈眉公所纂名史待屠侍御借为已书更名彚编志吾闽死事者止陈彦回陈继之而不及福与英今史相国世程官南少宰日率同乡建三忠祠清凉山祀二陈与福英犹缺焉盖当时无有知其事者志之以俟后人补此佚典也

孙太初考

太白山人孙一元同时诸公与之倡和实不知其何许人郑善夫序其诗曰闗西豪杰也李梦阳殷云霄刘麟皆云闗中人惟王世贞云太初裔本王家托迹方外冯梦祯云闗西王孙易名为孙一元■〈火勃〉近阅徐渭逸稿孙山人考云孙一元父早亡而贫以抄书役某府中府公嘉之为出赀特补吏宻事多任之会觐槖白金四百两使山人致布政使途被盗无以报命遂亡抵浙寓西湖休寜有范灿者其祖与山人交厚灿告渭曰嘉靖某年诸暨县丞孙镛罢官归寓江都灿大父世商于盐遇镛颇倾葢一日偶及山人事镛大骇一一道山人出亡事便取所随谱合之镛即携其子来子貌亦似山人镛遂问吾叔今何在灿大父云云镛强大父偕至湖州拜其世母施氏并其已嫁妺三人相对而哭渭考诸暨官师表嘉靖十二年县丞果孙镛也乃曰蜀人山人旧自称秦人非志者悞乃山人谬托为秦人也观渭斯考则太初非宗室亦非闗中人也明矣

岳祷

太宰倪公岳父尚书文僖公尝代祀北岳以祷祀而生公故名岂维岳降神耶

滇二孝子

滇南范寅为诸生屡试不第遂成心疾出游不知所之尝语其子师颜云吾葫芦山人也尔他日于此访我师颜尚幼既长补诸生以嘉靖壬子举于乡鹿鸣次日即裹粮之四方寻父凡山岩市镇僻壤遐陬无弗到行三年至蜀有葫芦寺叩主僧谓三年前有称葫芦山人者寓此今化而瘗之近冈且出其手札真寅笔也师颜恸絶芟莽得穴刺血入骸敛而返塟焉御史黄中疏而旌之又有赵重华大理太和县人父廷瑞亦诸生亦以不第逺游莫知所往华甫七岁至年二十一母没乃出寻父榜其背曰万里寻亲至武当山有字云嘉靖四十四年十二月二十二日大理赵廷瑞至此华至日乃万厯六年十二月二十二日也又间闗至建康祈于三茅君梦元帝谓之曰尔父故在如是者三觉而由丹阳至毘陵遇老僧示往无锡南禅寺语讫不见明日至南禅见皤髪老叟曝背廊下华心疑之伏地曰我云南人叟曰我亦滇人出逰时一子七岁亦澘然泪下各道姓名相持而哭迎归故乡茅坤为文以纪之

长人

苻坚时有夏黙获磨■〈冉阝〉申香三人身长一丈八尺并多力善射三人每食饭一石肉三十斤

翟母漂母

汉髙帝厄于楚馁甚翟母常馈食及帝业成母已死矣髙帝封其墓至今名封邱县漂母哀韩信而进食后报以千金至今庙祀所谓一饭之徳不忘也今人报徳如汉君臣者鲜矣

美人名风

晋世美人以风名者恵帝皇后讳南风洛中謡曰南风烈烈吹黄沙石崇婢名翔风

翔风

石崇妾名翔风诸书互见不同有曰朔风有曰翾风翔朔翾三字相类必有一定者

卫夫人

卫夫人名鑅字茂漪晋汝阴太守李巨妻王逸少之师也

李易安

李易安格非之女也格非字文叔济南人见张文潜集

易安更嫁

李易安赵明诚之妻也渔隠丛话云赵无嗣李又更嫁非类且云其启曰猥以桑榆之晚景配兹驵■〈马会〉之下才殊谬妄不足信葢易安自撰金石録后序言明诚两为郡守建炎己酉八月十八日疾卒且云余自少陆机作赋之二年至过蘧瑗知非之两岁三十四年之间忧患得失何其多也作序在绍兴二年李五十有二老矣清献公之妇郡守之妻必无更嫁之理今各书所载金石録序皆非全文惟余家所藏旧本序语全载更嫁之说不知起于何人太诬贤媛也容斋随笔及笔丛古文品外録俱非全文

徐氏笔精卷七


●钦定四库全书

徐氏笔精卷八

（明）徐■〈火勃〉 撰

○杂记

文恵文安

宋陈文恵尧佐以太子太师致仕卒年八十二子十人长尚书主客郎中述古次比部员外郎求古次主客员外郎学古次虞部员外郎道古次大理寺评事博古次殿中丞修古次秘书省正字履古次光禄丞游古次大理丞袭古次太常丞大祝象古我朝林文安瀚以太子太保致仕卒年八十六子男九人长乡进士庭桂次太子太保工部尚书庭?次指挥佥事庭楷次庆逺知府庭杓次广东都司经歴庭樟次潮州推官庭榆次上虞县丞庭枌次乡进士庭枝次太子少保礼部尚书庭机古今多福多寿多男子两公而外不多见也二公俱史馆知制诰俱谥文而子皆列宦籍尤相等也

状元宰相

宋状元为宰相者六人吕蒙正王曾李迪宋祁留梦炎文天祥国朝状元为相者十四人吴伯宗胡广马愉曹鼐陈循彭时谢迁费宏顾鼎臣李春芳申时行朱国祚周延儒商辂

浙江文场

弘治壬子浙江文场中夜半场中人见东西立二巨人一衣绯一衣緑合言曰三人好做事遂隠不见是年胡公世寜王公守仁孙公燧同举于乡卒之宸濠之变胡公发其奸孙公折其气王公平其难三人相次成功云见王允寜孙忠烈传

第十九名

建阳李有年举嘉靖庚子乡试第十九名其弟有则举己酉亦第十九名有年子闻韶举万厯甲午亦第十九名父子兄弟榜次相同亦一竒也又建寜贰守吴兴施可大二子寿明浚明先后中万厯壬辰乙未会试俱第十九名尤竒矣

掾曹

国朝进取不拘资格有掾史而置身青云者自况锺外不可悉数如闽县吴复任工部侍郎陈永祥任恵州知府南平杨文达恵安洪炬俱任太仆寺丞连江孙瑛任吏部郎中建安卢大政任吏部主事侯官胡鼎任户部郎中福清游元钦任济南通判髙世岳任承天通判孙瑛洪武中陈永祥宣徳中吴复胡鼎天顺中杨文达洪炬正徳中卢大政游元钦髙世岳嘉靖中

父子百岁

义乌人陈世恭至万厯戊寅年一百六岁子陈迪亦寿九十八岁

福清三老

宋季福清有三老政和间林雄年百七岁绍兴中林洞年百十七岁并恩授迪功郎张魏公浚名其堂曰眉寿二子年俱九十余同时有吴齐年九十三亦恩授迪功郎又蔡伯俙三岁举神童年八十七卒林瓌年九十卒

乌青九老姓氏

宣徳间湖州乌青镇有九老赵嶬官序班年九十一吴焕年九十赵岐年八十九孙孟吉建文中太常博士年八十五水宗达运司年八十二漏瑜建文中御史唐其谅建文中县丞胡敏钱郁年皆八十漏瑜会稽人唐其谅凤阳人革除后流寓乌镇俱能诗结社倡和亦一时之盛

莆田九老八老

嘉靖初莆田有逸老会皆乡邦之望都宪林茂达年七十五宪副吴希由逸士林嘉绩俱年六十七御史林季琼知县宋元翰俱年六十五宪副林有年年六十四侍郎郑岳年六十三侍郎林富寺丞李廷梧亦几六十有逸老诗集行于世隆庆己巳有耆老会太守郑弼年七十八少参雍澜年七十七太守陈叙年七十六运使林汝永年七十五主事柯维骐年七十四太守林允宗年七十二尚书康太和年七十一太和赋诗云故里重开耆老会七人五百二十三后尚书林云同年六十九亦与斯会真太平盛事也

同居

世传同居皆曰张公艺九世难矣熙寜中上虞刘承诏家同居十世四百余人赵清献为越州具奏上闻旌表其门人鲜知者田子艺留青日札序至十八世承诏不与

积善之家

人行一善可谓之善矣行数善可谓之积善之人如范希文父子捐麦舟事可谓之积善之家矣易曰积善之家必有余庆非指一人一事言也

智岩警语

世有怨府畏途祸胎鬼趣积习晏安于其中未曽一念觉悟今人于四者无不蹈之后患其能免乎

杀人欠债

谚云杀人偿命欠债还钱今之豪家以威势杀人货贿官府即脱巨室以厚息逼人致死官府亦不之究是杀人还钱欠债偿命也

好给沙门

何次道好佛供给沙门而不施贫乏殷仲堪好道不恡财贿而啬于周急今有佞佛求福者广施赀财不吝千金而贫交尠一钱之赠与其结纳髠徒不如周赈困乏

延师舫

陈履吉林熙工皆余友也熙工修净业足迹尠入城市履吉雅重之一日具贽币拜熈工为师执弟子礼特造一船扁曰延师舫履吉长熙工一岁须髭尽白同辈无不笑之目为病狂履吉曰今之司理县令皆少年科第无道徳学问足以教人而人望风投拜惟恐其不我纳也一与晋接人以为荣吾之求师非求少年权贵世自病狂吾何病之有然熙工俨然受其隅坐两见其髙也

交友

利玛窦欧逻巴人也着天主实义人传诵之而交友论尤切中人情有云古有二人同行一极富一极贫或曰二人为友至宻矣窦法徳曰既然何一为富者一为贫者哉言友之物皆与共也又云视其人之友如林则知其徳之盛视其人之友落落则知其徳之薄

死友

张幼于有友姚文学懋言借斋中养疾疾笃其伯氏懋乐欲舁之归幼于艴然曰生为吾友死即非吾友耶竟卒于馆舍幼于服缌送之尝阅陈沂蓄徳録载吴文定寛为修撰时有同年贺恩寝疾将易箦托于公之旁庑公即扫室请迁及卒举殓于中堂使其子服衰以答吊者幼于此举可谓不愧文定矣

通财

余尝嘅朋友无通财之谊圣门诸贤推颜子原宪为最颜则箪食瓢饮所居陋巷原则三旬九食捉衿见肘瓮牖绳枢贫亦极矣乃同时有子贡废着鬻财于曹鲁之间最为饶益且结驷连骑以访原宪又有公西华乗肥衣轻当时亦不能分给二子稍稍不至乏絶可见通财之义贤者犹难之况末世乎善夫利西泰交友论曰一贫一富号曰相知某人曰既云相知何为一贫一富哉

温公仆

司马温公家一仆三十年止称君实许鲁斋在中书欲买一仆牙侩以能应对■〈女间〉礼节者进辄谢去后得蓬首垢面愚騃者用之或诘其故曰聪明过我我反为其所使矣噫此腐儒之见也蘧伯玉使人于孔子孔子曰使乎使乎未尝爱愚騃之人也至司马公为其仆呼君实乃公之盛徳若人家畜此奴不大悞事耶后世腐儒遵此为训是主仆皆愦愦者耳闽中福兴漳泉人家仆軰颇跳梁然皆识体至延建邵汀主人肃客而捧茶僮奴隅坐主人不以为怪仆愚騃垢面终身不知着衣戴帽鲁斋之言悞之也

狐鼠蚊盗

昼伏夜动者狐也鼠也蚊也盗也四者秉阴气人之所恶也士君子昏夜乞哀其狐鼠蚊盗之类与

寿夭

户枢不蠧流水不腐是以安逸者常多疾病劳碌者恒鲜损伤好花易谢不材天年是以智巧者恒致夭折鲁钝者多享遐龄

饮食

髙帝不忘情于颉羮韩信不负诺于漂絮灵辄赴难以酬恩渊明乞食思冥报谁谓口腹之微无闗心身之重

祈祷

武王疾而周公以身代圣人亦不能以命自安孔子病而子路以祷请贤者亦不免以神为佞是以圣人贤者作之于前愚夫愚妇惑之于后

再拜

玉藻君酒肉之赐弗再拜子思于缪公馈鼎肉稽首再拜而受孟子亦曰以君命将之再拜稽首而受子思孟子先与礼舛矣毋怪后世之废古礼也

谚

今人谚语皆本于古句法恒相类如掩耳偷铃刻舟求剑坐井观天抱薪救火守株待兎胶柱调瑟落井下石隔靴掻痒炊沙作饭见兎放鹰灼艾分痛临寒索裘又如水中摸月佛面削金管中窥豹梦中说梦屋上架屋人皆常谈鲜有究其义者

山林公案

友人陈履吉云山中何景最竒曰雨后露前花朝雪夜何事最竒曰钓同鹤守果遣猿收华亭陈仲醇云三月茶笋初肥梅风未困九月莼鲈正美秫酒初香胜客晴窓出古人法书名画焚香评赏无过此时二语足为山林公案

睡诀

陆文量睡诀云半酣酒独自宿软枕头暖葢足能息心自瞑目余不甚喜睡尝有诀云俗事简声色恬不怯冷无苦炎厚衬褥低下帘倦即卧自黒甜友人陈履吉云手宋人陈编辄自引寐此山窓睡诀也过矣过矣

煮茶

友人罗髙君曰山堂夜坐汲泉煮茗至水火相战俨听松涛倾泻入杯云光潋滟此时幽趣未易与俗人言

奕棋

奕虽小技然日长一局是最清境界林君复生平极清至以着棋与担粪并称煞风景矣不如杨廉夫云棋损闲心画为人役语和缓有致

铁冠

杨廉夫号铁冠道人所戴铁冠重四钱六分向藏髙太医家陈眉公今收得之闻其买铁冠时正在除夕前数日公私之逋猬集犹抽力置此足称名士

竹如意笋箨冠

南齐明僧绍隠劳山诏征不就赐竹根如意笋箨冠隠者以为荣

着裘帯帽

华亭孙雪居太守十月便以薪草缚柑橘上陈眉公曰此为木奴着裘余小园中喜种菊结苞时以龙眼殻罩之直至臈后放殻始开陈惟秦尝戏余云此为菊花戴帽可为的对

种菜

宋宇种菜三十品雨后按行园圃曰天茁此徒助余鼎俎周颙曰春初早韭秋末晩菘王维诗云松下清斋折露葵三君皆得农圃风味此况未可与肉食肥汉道也

蹲■〈氏鸟〉

颜氏家训云江南有一权贵读误本蜀都赋注解蹲■〈氏鸟〉芋也乃为羊字人馈羊肉答书云损恵蹲■〈氏鸟〉举朝惊骇张九龄知萧炅不学故为调谑一日送芋书称蹲■〈氏鸟〉萧答云损芋拜嘉惟蹲鸱未至耳然仆家多怪不愿见此恶鸟也九龄以书示客满座大笑

赤雪

仙家有绛雪晋朝杂事云太康七年雨赤雪二顷唐五行志贞元二十一年正月雨赤雪于京师孙甫有论赤雪疏非祥兆也

甜雪

周穆王时西王母献嵰山甜雪见拾遗记

金马碧鸡

金马碧鸡二山在云南神在成都汉遣王褒祀金马碧鸡之神实在蜀也蜀有碧鸡坊薛涛曽居之

庐山

周武王时方辅先生与李老君跨白驴入山炼丹得道仙去惟庐存故名庐山又云周威烈王以安车迓匡续续仙去惟庐存因命其山为靖庐山邦人以先生姓呼匡山又曰匡阜

山川异声

平凉有弹筝峡峡口水流风吹滴厓如弹筝之韵金陵灵谷寺有琵琶街湖口有石钟山武夷有鼓子峰皆山川之异声也

武夷木楼

武夷鼓楼岩旧志云石楼四楹非也万厯癸未五月陈孔震司马凭陈羽士引至鼓子峰前钟模石下縁石壁至其所见木造鼓楼一区髙广三四尺瓦甓皆以木窓棂户牖皆具制甚精巧钉头出木外四五分不知何代物传云飞来或然也司马至时不难及归怖甚几作昌黎华山之恸程羽士力掖之始得下

吕梁洪石砚

吕梁洪行署之北山韫美石可为砚嘉靖初张镗为主事分司其地始剖石制砚姚明山涞纪其事云此石贞润受墨不让端歙徐州又有一种花斑石非此类也

印文

内外诸司印文俱用叠篆以九画为止字用成双不及双者足以之字而总兵所挂印文则用栁叶篆其玉玺与王府之寳则用玉箸篆其印形方大小有差一品者三台二品者二台俱银三品以下者铜惟应天府特赐银印廵按御史铁印柄端有孔条穿之其余职衙门则形稍长不方谓之条记

永乐天顺正徳

南唐贼张遇贤宋方腊俱改元永乐辽舒噜号天顺皇帝宋西夏贼号正徳我朝同此三号儒臣失考之过也甚矣宰相湏用读书人

周太祖十二乐

五代周太祖广顺元年邉蔚议改汉十二成为十二顺之乐祭天神奏昭顺之乐祭地祗奏寜顺之乐祭宗庙奏肃顺之乐登歌奠玉帛奏感顺之乐皇帝行幸及临轩奏治顺之乐王公出入送文舞迎武舞奏忠顺之乐皇帝食举奏康顺之乐皇帝受朝皇后入宫奏雍顺之乐皇太子轩悬出入奏温顺之乐正至皇帝礼会登歌奏礼顺之乐郊庙俎入奏禋顺之乐酌献饮福奏福顺之乐祭孔宣父齐太公降神同用礼顺之乐三公升降及行同用忠顺之乐享籍田同用寜顺之乐今五代史无志故乐名阙焉十二乐见郭茂倩乐府足补史氏之缺

金花帖制

唐登进士有金花榜帖用涂金黄纸阔三寸长四寸大书姓名下有两知举花押仍用白纸作大帖贮金花帖外亦书姓名二字葢以此报其人也见昆山志

茶户

北苑团茶盛于宋民编徭役名曰茶户及至我朝久罢其贡而茶户子孙年费数十金输官多至破产歴洪武迄万厯初无有议免其额者泰和郭公子章理建州廉得其状请于两台蠲其税夫团茶之贡久废祸及茶户十数代子孙无名横征莫此为甚郭公初仕即能厘数百年积弊真有实政在民者不识当时丁蔡输贡日民之苦又何如也

孟子出妻

荀子言孟子恶败而出其妻韩诗外传言孟子欲出妻因母言而止二说不同书可尽信哉

髙柴为武城宰

人知子游为武城宰不知髙柴亦为武城宰而化行民有不服其亲者改之行丧如礼君子之徳风也以身先之而民不遗其亲右见陶元亮士孝传家语亦云仕为武城宰

子平

宋有徐子平精星学术士宗之但称曰子平子平名居易五季人与麻衣道者同隠华山今之推子平者祖宋末徐彦升实非子平也

玉玺图说

天启四年九月四日磁州东八里临漳县务本村漳河北岸有田夫邢姓者正畊野间瞥见异风数阵河岸摊塌声震林木随滚出黄白色物如斗大光芒陆离精彩夺目三尺许乃除去浮土得玉玺不敢自秘因呈本道按而验之重一百二十两方各四寸面厚一寸二分螭龙纽髙一寸八分篆文曰受命于天既寿永昌于都懿哉余观此寳埋光掩彩不知阅几千年圣明在御遂献祯符是天终不爱地道终不爱寳也所谓既寿永昌且为我皇上发之矧夫黄河澄清凤凰来仪诸瑞毕至乃尔未有祯祥迭见如今日之盛者亿万斯年惟愿皇上相传若此敢不靖共厥位以辅受命于无疆哉分廵河北道副使齐东张梦鲸撰按南村辍耕録云至元三十一年甲午春正月太师国王之孙曰实徳哩者尝得通政院事既殁家计窘极其妻托克托济农病一子九岁以玉贸供朝夕及出玉印也取视色混青緑而玄光彩射人其方可尺四寸厚方之三背纽盘螭四厌方际纽尽玺坼之上取中通一横窽可径二分旧贯以韦条面有象文八皆若虫鸟鱼龙之状其文曰受命于天既寿永昌此传国玺文也秦以和氏璧所造厥后有天下者寳之以君万国御史杨桓率百官进献皇太后御前传旨赐收玉之家楮币三千五百贯御史中丞崔彧进传国笺歴考累朝传授亡失之由见辍耕録但篆文系鸟迹非若天启四年临漳所拾者也崔彧笺曰徽宗为金所虏凡有寳玺金皆取之内玺十有四青玉传国玺一与至元所献同则知南渡二百年无传国玺也明矣天启四年所献玺与至元大小不相侔篆文亦异岂徽宗十四玺中之一乎记之以俟博古者

石钟

湖口石钟山水经注以为水石相搏若洪钟唐李渤以为潭上有双石声清越若钟苏东坡亲履水濵听风涛镗鞳遂非李说千百年几成聚讼东坡好竒者也又郦道元载之水经可据若李说山石之响宇内何处无之乌足以名是山哉

瓦棺

人死藏魄于木古礼也金陵瓦棺僧事甚异陆放翁笔记云靖康丙午临卭夹门镇山险处得瓦棺长七尺厚二寸与木棺同骨犹不壊然则昔之以瓦为棺不独一僧也

金莲炬

金莲炬送归院始于令狐绹宋王珪苏轼晁逈史浩亦被此宠今人但知苏轼

铁砚

古人用铁砚者桑维翰也洪厓先生欲归河内舍人刘守璋赠以扬雄铁砚以铁为砚始自扬雄维翰效之耳

琵琶故事

琵琶故事乌孙公主王昭君浔阳商妇最着皆妇人也男子无闻

放龟

毛寳放龟事实其军人见寳本传诸书误以为寳相沿不察寳守邾城石虎遣将攻城寳突围出溺死江中

戮鳄

人但知韩文公能驱鳄鱼逺徙而不知宋陈文恵尧佐诏县吏操网捕鳄戮而烹之唐有鳄既徙至宋犹出食人文恵一戮之后不闻鳄再为患然则文恵之功在昌黎上矣文恵有自撰戮鳄文

放鹤

徐州云龙山有山人张天骥放鹤亭山人有二鹤甚驯旦则望西山而放莫则望东山而归苏子瞻为作记今人但知林和靖孤山放鹤亭而天骥之名不着特表出之

捕蝉

今之穉子捕蝉每用桃胶涂竹竿梢上粘之即得曹子建云怪柔竿之冉冉兮运微粘而我纒欲翻飞而逾滞兮知性命之长捐葢自古已然矣

朱子前定数

义乌东平山有宋平昌刺史刘豪墓隆庆戊辰长至裔孙尚恭重修墓碑掘数尺见坟台台上有砖方尺许刻晦庵卜墓数云天圣戊辰塟此丘荫十八纪出公侯子子孙孙垂不替绳绳武武永无休五百四十一年损十七八岁裔孙修戊辰戊辰新一石重修重修千百秋秘书郎朱熹书按天圣戊辰至隆庆戊辰年数良是而长至又恰戊辰仍孙刘仕龙在宋赠武节侯修墓裔孙果年十七岁文公之数亦竒矣刘之曽孙辉熺皆文公门人故为之卜而刻之墓

吴司空梦

新建吴司空桂芳未第时至鲤湖祷梦仙书云兰陵美酒赏心乐事功盖天下泽及万民公宻记之人问梦只以前两句对及登第出守扬州莅任之日见酒肆中悬一招牌则前两句憬然有悟但后两句未验耳后公累官漕运总督经畧淮海晋工部尚书以劳瘁卒赠太子少保制云功盖天下泽及万民乃殁后始验也

水去就好

华亭曹别驾藩为书生日祷于鲤湖梦一童子云君榜上已有名但水去就好甲午试北畿从闸河入京竟不

第迨丁酉岁焦弱侯为考官録其文魁礼经写榜人误书藩字作畨所谓水去之应也别驾与余言

禇氏平脉

南齐禇澄精于医著书十篇刻石殉塟后盗发其塜书传人间第三篇平脉言女子肺脾命在左心肝肾在右与今人诊脉殊异録之备考

学医五难

祝允明云病家贵骄不肯敬从一也病人愚愎强谓自知不能服从二也愚下之辈不辨良庸时有劣工谬得俗誉愚下必弃上匠而委劣工三也劣谬之徒信其妄施偶中他力自执为是四也良虽荐药服者他参用而复疑愈不専工败乃分谤五也

阿育王塔

四明鄮山阿育王塔晋太康三年从地涌出其状青色似石非石髙一尺四寸方广七寸露盘五层四角挺然中悬金色小钟舍利缀于钟下圆转不定绕塔四周俱是镂空诸佛菩萨金刚圣僧八部等像神工圣迹非人力所及万厯丙子平湖陆五台公瞻礼初见舍利大如芡实已如弹丸已大如瓜最后大如车轮五色变幻光彩射目壬子泰和郭孔泰孔陵到山瞻礼舍利初视若黍珠已如豆如莲子同观者或见如新菱出殻两角垂丝丝缀以珠或见如葡萄色或见如桃瓣或见如金莲花瑞相种种莫可殚述始知佛大神通歴千百年不灭也

金鸡

武夷接笋道士程应元者曽入金鸡下洞从舟中仰视洞若不甚深广所堆木若有限比履其所甚宏邃内有三丈余楠木上阁仙蜕十三函每函头颅一二片胫骨一二茎手骨一二节皆裹以锦帕一函中有鹤骨头与足各一又楠木刳一舟长丈余阔三尺内细罗香末并香灰几满而洞中香灰成堆者亦累累然上金鸡洞视下洞为小人不敢到万厯丁丑五月有张富郎者年八十余冒险入其中则见数人鼾睡香灰内傍有铜磬覆地富郎翻而视之磬下一鸡遽展翼鼓扇香灰眯目仓皇俯伏半晌稍息亟由篮缒下半空篮掀富郎坠入舟子懐中无恙后年九十终应元亲见富郎道其详陈司马又亲见应元纪其实

金鸡洞香炉

武夷金鸡洞旧志云嘉靖甲午飞来铁香炉可三百斤戊戌御史李元阳作记谓洞中见新置一物如香奁状丹朱炫耀约方六七尺侍御先一日望洞中无有次日乃有见洞在二十仞之上下临不测何一宿之顷能致之速耶据此二说则洞中飞来者先为香炉后飞者不知何物也迩年陈司马孔震记云只见洞傍小石岩中有一炉若盘盂而不见所谓六七尺及三百斤者岂变幻无常耶

石镜

髙州府城有洗夫人庙祀梁太守冯寳妻庙前古碑一通厚可尺余有石镜一点白色形类碁子通明莹彻视之可见后殿屋宇器物余幼游髙凉及壮所见异物仅此耳

蛇精蟒精

范镇东斋记事云蔡君谟知福州疾不视事者累日夜梦登鼓楼凭鼓而睡通判有怪鼓角将累日不打三更者因对数夜有大蛇盘据鼓上君谟既愈与通判言所梦正与鼓角将所说同遂以君谟为蛇精米襄阳志林云米知无为军尝呼谯门鼓吏曰夜来三更不闻鼓声吏言有巨白蛇纒绕其鼓故不敢近米颔之叱吏去不复问故郡人疑其蟒精

朱晦庵魏鹤山

宋咸淳间蜀人彭澹轩罢江东倅游武夷山尝独行林薮入草庵中见二士夫峩冠博帯对食招彭坐俎中豕首一羊肺一鸡一所言皆先天图易传性理之学玄妙深奥不可暁彭问其姓字右坐者曰姓魏山林野叟无字可称问左坐者不答日暮辞出彭明日携仆挈榼再往无径可达下山至一富家言所以富家曰异哉昨日至朱祠致祭正俎中之肴方悟左者朱晦庵右者魏鹤山也此段载异闻总録可备武夷山志之缺

鳖异

钱塘张尚书曽孙某典簿尧恩之子也有塘栖吕氏馈张活鳖张付烹炰俄闻釡中有慨叹声张异之取视而鳖毙矣剖其腹中有人长二寸眉目口鼻肢体手足无一不具跏趺坐莲花上金中丞公子鲁亲见之为余言时万厯戊申年也

龟异

孙太初居南屏山时养一龟后去道场山遗龟于南屏僧寺孙化十数年僧明镜梦青衣人求救曰某孙太初伴也愿师明晨索我于花台之下僧悟往发得一龟径尺为石所压其筒半裂而蛆丛集僧欲瘗之越夕不知所往然岁岁闻其声至今不絶

鱼异

仁和张问渠者冡宰元洲之兄也母陈畜朱鱼二十余头玩弄日久母殁问渠哀毁不忍往视皆变为白羣客聚观咸谓鱼常变色无异也比及去丧之日鱼复变赤俨同除丧人谓孝感所致

金字牌

万厯己酉五月十四日扬子江心风浪大作有渡船载百余人几覆忽见浪中有鬼面者持一牌起书金字一字众谓必有金姓者在舟当死果有姓金者一人众欲推之入水金本持斋诵经乃曰若活众命吾何惜死然数止此安能幸免乃跃入水中时风狂舟速金彷佛若有人扶之出巨浪送上郭璞墓墩而立见舟翻覆俱溺死独金得生江右刘观南观察亲见其事毁佛魏庄渠

毁佛

搥碎六祖遗钵折寺院无数后嗣乏絶聂双江毁寺亦无嗣谁云佛无报应哉

雷震毁寺

蜀成都府彭县有寂光寺广袤五六里香火甚盛其地有缙绅刘志渊者垂涎梵宇可拓私居斥逐僧流毁除佛像方埋佛入地忽霹雳一声震志渊立毙身首异处

火玉

唐武宗时夫余国贡火玉光照数十步积之可以然鼎寘室内不必挟纩古所无也

窑变

饶州府学神库中有窑变香炉一花瓶二相传旧为回青所画变成赤色今花纹或淡或浓宛然锦绣上署永乐四年造但神炉非玩器也

宋砚

三十年前吾乡宋砚最多人不知重故家收藏与凡砚等余目击宋砚不下百数二十年间转鬻吴越殆尽葢乡人利其厚值故也余友林熙工家藏一砚石质完好背刻嘉佑御赐郑穆六字林得于郑之子孙真世寳也穆字闳中侯官人居馆阁三十年官至祭酒闽先达也此砚欵识宛然为吾乡第一

流黄剑

上元夫人佩流黄剑会王母于汉武宫中

软倭刀

嘉靖中胡总制宗宪有软倭刀长七尺出鞘地上卷之诘曲如盘蛇舒之则劲自若唐天寳时有软玉鞭光可鉴物屈之则如环伸之则如绳亦异国所献铁玉最坚刚之物能屈伸之理之不可暁者

鹊尾炉

费崇先信佛法以鹊尾香炉置膝前陶贞白有金鹊尾香炉

料丝灯

料丝出滇金齿者胜询之土人云以玛瑙紫石英诸药品捣为屑煮腐如粉然必市北方天花菜点之方凝即缫为丝织如绢状上绘山水人物诸色极晶荧可爱以煮料为丝故名料丝

桃花故事

谢在杭文海披沙征芙蓉事极多谓他不能称是予以桃花为名亦甚伙因列于后

桃花源（武陵）桃花渡（四明地名）桃花雨（天寳中雨如桃花明年有马嵬之变）桃花水（三月之水）桃花浪（杜诗三月桃花浪）桃花醋（唐世风俗贵葫芦油桃花醋）桃花蚬（海错）桃花蹊　桃花纸（杨炎在中书糊窓用桃花纸涂以水油）桃花马（马名）桃花稉（闽谷名）桃花石（在定海桃州山昔安期生以醉墨洒石成桃花）桃花扇　桃花帐　桃花缥（二千石后名出汉官仪）桃花信（毒药）桃花米（宋武帝张妃事）桃花癫　桃花妆（贵妃事开寳遗事）桃花酒（酒渍桃花益人颜色见太清卉木方）桃花犬（宋太宗淳化中绵州贡）桃花滩（在贵溪县）桃花观（元都观在朗州）桃花面（人面桃花相映红崔护诗）桃花赋（皮日休）桃花岩（在邵武）桃花洞（在杭州）桃花精（博异记红衣人送酒事）桃花岭（谈圃石曼卿判海州日以桃核抛岭上二三岁花开如锦）桃花铺（安庆太湖县）桃花脸　桃花腮　桃花坞（杭州皋亭山钟山独龙冈）桃花煞（咸池煞）桃花犬（山西廉使赵泽民家猎犬见秘籍）桃花偈（志勤禅师）桃花汗（贵妃）桃花井（师旷闻天老曰井上种桃花落井中不祥）桃花厅（在许州梅圣俞有诗）桃花丝（青齐间桃花垂丝二三尺练以松脂相纒织鞋履云仙杂记）桃花骨（守宫涂臂而骨红名桃花骨）桃花行（李峤作桃花诗帝采入乐府因名）桃花寺（见宋赵师秀诗）桃花夫人（即鬼夫人见杜牧诗）桃花茶（东坡诗问大冶长老乞桃花茶）

凌霄金钱

凌霄花金钱花皆有毒不宜近眼花露入眼则失明

刺桐岭

南异物志曰刺桐南海至福州皆有之丛生繁茂唐陈去疾家于闽郡因言方物云刺桐叶緑花红今泉州名刺桐城问之泉人亦云不识此树何状福州葢未之见矣

枸杞

枸杞续仙传朱孺子见二犬入杞丛下异之乃寻掘得二杞根形如犬故名狗杞杜子美以狗杞对鸡栖白乐天诗云不知灵药根成狗怪得时闻夜吠声后世方书皆曰枸杞误也

大茶

天台记丹丘出大茶服之生羽翼又蒙山顶茶一服祛疾二服无病三服换骨四服即为地仙故卢仝歌云但觉两腋习习清风生蓬莱山在何处玉川子乘此欲归去皆有所据非漫语也异草

异草

善语国有草食之令人不眠名却睡草（洞冥记）兴庆池南有草紫叶而香醉者嗅之即醒名醒醉草（开元遗事）常山有草置诸门夜有人过辄叱之名护门草（酉阳杂俎）东海祖州有草人死三日覆之即活一株可活一人名不死草（十洲记）琼州有草视其节知一岁风候名知风草（一统志）黄帝时有草生于庭佞人入则指之名指佞草（御览）汉武帝时异国献草似蒲帝思李夫人懐此草辄梦见之名懐梦草（酉阳杂俎）

禹余粮

张华博物志曰扶海川上有草名蒒其实食之如大麦七月熟民敛之至冬乃讫名自然榖或曰禹余粮唐诗云涧有尧时韭山余禹日粮

嘉客红

宋福清翁昭文先儒亢从子也圃中非时生荔支其母曰岂有嘉客踵门耶顷之莆田林光朝至因名为嘉客红可补荔谱之缺

龙荔

交南有一种龙荔实如小荔枝味如龙眼木与叶亦类闽广陈刚中诗云龙荔缀如珠

三寸柑

凡柑皆圆独成都产者形如鸭卵故杜甫诗云三寸黄柑犹自青三寸言其长也余尝过临江府地产黄柑有长三寸者

嘉庆子

唐韦述两京记东都嘉庆坊有李树极美故称嘉庆李千百年后称李子皆曰嘉庆子他物未有如此之得名悠久也

丹青树

西京杂记云终南山有合离树红緑相杂斑驳如锦绣长安谓之丹青树

蚊树

岭南异物志曰有树如冬青实生枝间如枇杷每熟即坼裂蚊子羣飞惟皮殻而已名蚊子树今永福山中有之乡人为余言

枭非不祥

枭恶鸟也人闻其鸣辄为不祥昔谢艾枭鸣牙旗乃兆军胜张率南枭鸣庭树乃兆授官唐章颛将发榜日枭鸣檐际逐之复还颛曰我失意无所恨兼恐横罹灾患湏臾榜出颛登第然则枭非恶鸟也

念佛鸟

九华山产念佛鸟形大如鸠色黄褐翠碧间而成文音韵清滑如诵佛声唐韦蟾诗云静听林飞念佛鸟细看壁画駄经马

龙九子

龙生九子所载不同一曰蒲牢好鸣钟纽之兽囚牛好音乐器之兽鸱吻好吞殿脊之兽嘲风好险殿角之兽睚眦好杀刀头之兽屃屃好文碑旁之兽狴犴好讼狱门之兽狻猊好坐佛座之兽霸下好重碑座之兽又云瓦猫好险檐前兽饕餮好水桥下兽■〈虫蛮〉■〈虫全〉好慵门前兽宪章好囚狱门兽蜥蜴好腥刀头兽蒲牢霸下屃屃鸱吻与前同

猫睡

猫之善捕鼠者日常睡终日跳掷者必不捕鼠见陈止斋集猫不捕鼠者名麒麟猫有味

鲛鱼皮

闽中产铜铁铸刀剑甲天下剑鞘以鲛鱼皮为之坚硬如石海中有鱼名鲛鱼或以为鲨鱼皮非也李长吉剑子歌云鲛鲐皮老蒺藜刺鸊鹈淬花白鹇尾正指此也鱼皮隠起细刺如蒺藜故云

鲎车螯蛎

闽中产鲎见韩退之诗车螯见欧阳永叔诗蛎见苏子瞻诗

徐氏笔精卷八
