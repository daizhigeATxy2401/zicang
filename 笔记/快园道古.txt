快园道古　　明　张岱


快园道古小序

　　张子僦居快园，暑月日晡，乘凉石桥，与儿辈放言，多及先世旧事，命儿辈退即书之，岁久成帙。因为分门，凡二十类，总名之曰《快园道古》。盖老人喃喃喜谈往事，如陶石粱先生所记《喃喃录》者，无非盛德之事与盛德之言，绝不及嘻笑怒骂，殊觉厌人。后生小子见者如端冕而听古乐，则惟恐卧去。若予所道者，非坚人之志节则不道，非长人之学问则不道，非发人之聪明则不道，非益人之神智则不道，非动人之鉴戒则不道，非广人之识见则不道。入理既精，仍通嘻笑；谈言徽中，不禁诙谐。余与石粱先生出口虽异，其存心则未始不同也。
　　世间极正经极庄严之事无过忠孝二者，而东方曼倩偏以滑稽进谏，老莱子偏以戏彩承欢。在君亲之侧尚不虚谐谑，而况不在君亲之侧乎？则是世之听庄严法语而过耳即厌者，孰若其听诙谐谑笑而刺心不忘？余盖欲于诙谐谑笑之中窃取其庄言法语之意，而使后生小子听之者之忘倦也。故饴一也，伯夷见之谓可以养老，盗跖见之谓可以沃户枢。二三子听余言而能善用之，则黄叶止啼，未必非小儿之良药矣。
岁乙未九月哉生明日，陶庵老人书于龙出之渴旦庐。


快园道古序

说部书之盛，其在明世乎？当时前后七子互相标榜，靡其风者，人人以秦汉自命。虽在贤达，播染既久，其有出人一头者，不倾其所积不止。一篇既出，众口交谀，积谀不疑，梨枣遂伙。陶氏之《续说郛》，沈氏之《纪录汇编》，曹氏之《明世学山》，其渊薮也。然而千兔之毫，曾无一麟之角，荒忽鄙俚，弥望皆是。而何氏之《语林》，李氏之《明世说》，独见赏于曲园俞氏，谓可与刘义庆《世说》、王谠《唐语林》、孔平仲《续世说》汇为一编，以成小说家之巨观。如曲园言，吾乡陶庵先生是编，亦其选已。
　　先生本世家子，年五十遭国变，杜门谢朋好，著书等身。其《石匮藏书》、《越人三不朽图赞》、《西湖梦寻》、《陶庵梦忆》诸作，俱脍人口。是编门目一仿《世说》，而于乡邦黎献，搜罗潜曜，十居三四。虽不及《梦忆》、《梦寻》之隽雅，然以此肩随何李，亦为可观。嗟夫！昔之君子，所以疲耗心力于言语文字之间者，盖以己之所得，假托于笔研，使受而读之者，各可因其事理之相近，有所考见，而措之于行。若夫阴凝阳战，玄黄未剖，尺雾之隐，危同朝露，其亦善刀而藏可矣。乃复孴拾丛残，孜孜不倦，如先生者，其亦黍离麦秀之寄乎？岂凡为说部家比也！
　　题曰『快园』，园本御史大夫五云韩公别业，后归韩婿诸氏，明末又归陶庵，盖即锦鳞桥之韩衙池。此又留心桑梓者所不可不知已。
光绪戊申（一九〇八年）会稽后学董金鉴。
 

卷一  盛德部 

卷二  学问部 

卷三  经济部 

卷四  言语部 

卷五  夙慧部 

卷六机变部缺 
卷七志节部缺
卷八识见部缺
卷九品藻部缺
卷十任诞部缺
卷十一偶隽部缺 

卷十二  小慧部 

卷十三  隐逸部 

卷十四  戏谑部 

卷十五  笑谈部 

卷十六志怪部缺
卷十七鬼神部缺
卷十八纰漏部缺
卷十九诡谲部缺
卷二十博物部缺


快园道古卷之一盛德部

　　陶庵曰：冯子犹集古今笑，以德行为迂腐，遂将献章求嗣、周木问安，皆以一笑抹之。则古之二十四孝，泣竹扇枕，何事不是儿戏，而至今称为绝德耶？《论语》记『乡人傩，孔子朝服立于阼阶』。圣人遇极儿戏之事，必存一分正经，用以持世。乃敢以极正经之事而概视为儿戏也哉？集盛德第一。　
　　刘文成曾祖濠，为宋翰林掌书，每阴雨积雪，踞高阜望其突，无烟者赈之。宋亡，林融为宋起义，元使使簿录融，株连尽其里。濠盛治牛酒，延使者其家，醉之，胠其箧，私记其渠率二百人，而自火其室。使者走，火失录。濠佯为使者游核，第以所记二百人上，而里人所全者以千计。　
　　吴尚书琳家居，太祖遣使察之。使者至公舍，旁见一人，坐小杌，拔秧布田，貌甚端谨。问曰：『此间有吴尚书者，家何在？』公敛手对曰：『琳是也。』使者还，白状。召入为冢宰。　
　　冢宰陈恭介致政归，夫人遣舍人儿迓于西湖，索绹盖数百。恭介讶问故，对曰：『夫人言，杌陧数椽，何恃不为暑雨计？』闻者嗟叹。　
　　张少参继孟，年未五十致仕，家徒四壁，居旁建茅屋三楹，扁曰一笑亭，日觞咏其中。客至，第肃至阶，送亦不出门。即朝贵往访，止折简相答。间留客，不过脱粟饭，或出蔬果杯酒，三五巡即止。凡造门者，得公一饭，深以为荣。　
　　黄副使卷，盛年归里。家去城一二十里，经岁不一至。至则市童见敝舆群指曰：『黄公来矣！』居常好客，客在座，徐起临庖，服犊鼻衣，治具无兼味，毕乃盥手，更衣出，率以为常。常借农具于邻，其人欲舁送之，力辞，自肩至田。　
　　王新建封拜，见父执，事之甚谨。冬节拜牌，新建貂蝉乘马，从者言韩尚书在后，新建亟下马立道左。韩至，不下舆，第拱手，曰：『伯安行矣，予先往。』新建拱立，俟其过，乃上马。时人两贤之。　
　　罗春坊洪先大魁天下，官修撰，侍其父宪副双泉公于家。客至，令衣冠行酒，拂席授几，如命从事。公欣然服役。　
　　太祖筑泗州陵寝，中多杂冢，有司请徙之，太祖曰：『此皆我家旧邻舍，祭时可人予一分面。春秋仍许其出入祭扫。』　
　　锺山孝陵成，门外有吴大帝冢，工部请择地别徙，太祖曰：『孙权亦是好汉子，留他守门。』　
　　南京宫殿成，太祖与高后往视，见轮奂嵯峨，辄叹曰：『胡做乱做，做出如许事业！』仰视，见有画工在上，自悔失言，呼下欲除之。高后示画工以意，自摸其耳，画工遂假作耳聋，屡呼不应。太祖使人摘下，问是耳聋，遂赦之。　
　　太祖常怒宋濂，使人即其家诛之。高皇后是日茹素，上问故，后曰：『闻今日诛宋先生，妾不能救，聊为持斋，以资其冥福耳。』上悟，即驰驿赦之。　
　　萧山何兢父舜宾，以御史谪戍，赦归，忤县令邹鲁。诡言赦无验，械送戍所，属解人掩杀于昌国寺。捕兢，兢窜奔父友王鼎家。伺鲁迁官，兢募死士，伏钱唐沙上，击鲁垂毙，矐其目，弃道旁，仇民以粪涂其口得活。兢诣廉访自首，廉访语稍阿鲁，兢啮臂肉喷入公座，廉访不能断。上闻，遣官即讯，坐鲁死，兢比唐梁悦例，戍福宁。正德改元，赦还。　
　　朱太守明和，事亲极孝，自县令至知府，皆奉其封公以往。凡坐堂，于堂后设一帘，每事必告而后行。岁时燕会，必于堂上设筵，封公上坐，自隅坐侍饮，极声伎之奉。常自言曰：『朱瑞凤可为荣亲极矣！』郡中缙绅有设席者，必着人问曰：『有封公帖否？』无封公帖，则不赴。　
　　朱明和待兄弟极友爱。作县时，出谒司道，其弟得狱中重囚贿，悉纵之，狱吏仓皇走白，屡言之不应，狱吏长跽曰：『纵囚，大事也，有碍主人官守，何置之不问？』明和笑曰：『蠢才，衙内相公放去，决不是白白放去，你急他怎也？』　
　　朱明和在仕途，其族人有假其书牍当道关说者，事露，家人请治之，明和曰：『朱瑞凤乡会报至，我族人皆欣欣有喜色，却是为何？』　
　　先文恭少年读书龙光楼，有秘室，为太仆公私藏。凡亲戚臧获盗取货物者，进出其前，文恭埋头读书，都如不见。　
　　先文恭试礼部，出罗文懿门，发榜日，挟门生刺往候，文懿笑曰：『我与若结发友也，奈何以一日遂废半生？』固辞不受。文恭熟视良久，曰：『诚哉言也！然非罗康洲不肯，非我张阳和不敢。』遂坐上座。　
　　朱文懿当国，有江右房师子以贡入廷试，文懿知之往拜。房师子造宅回拜，百结鹑衣，自挟一刺。文懿款之书斋，欲属选司授一美缺，言之不应。夜冷加暖耳，强而后受。次日以暖耳进门上，不辞而归。文懿去位，方出就选。　
　　陶恭惠以八座家居，一敝袴十年不易，补缀无完幅。朱少师衡岳里居，侍养封公，客至，常身自行酒，毫不介意。　
　　席应珍髫年即辞家学老氏，孝于母。母死之后，祀享必恸哭。或谓：『亲爱既割，何必若此？』应珍曰：『吾法当割爱入道，然世间岂有不孝神仙？』　
　　薛文清与王振同乡，振荐之起用，不肯赴振谢。振怒，中以危法，当刑。门人皆奔走哭，文清神色自若。振有老仆，伏灶下抱薪而哭，振怪问之，仆曰：『闻今日薛夫子将刑，故哭也。』振感悟，遂得释。　
　　苏人范从文，文正公的裔也，洪武中为御史，忤旨，下狱论死。上阅狱案，见其姓名籍贯，遽呼问曰：『若非范文正后乎？』对曰：『臣仲淹十一世孙也。』上命取帛五方，御书『先天下之懮而懮，后天下之乐而乐』二语赐之，谕曰：『免汝五次死。』人称上怜才，而叹文正遗泽之远也。　
　　杨铁崖避地松江，有一贵游子弟破产流落，数踵先生门。一日，竟持先生所购倪云林一画去。左右欲发之，先生曰：『吾哀其困，使往见一达官，以书画为介耳，非盗也。』竟置不言。　
　　杨尚书翥，有厚德。居京师，乘一驴，邻翁老而得子，闻驴鸣辄惊，公遂鬻驴徒行。天久雨，邻垣穴潴水其宅，家人欲与竞，公曰：『晴日多，雨日少。』后复侵越其址，公作诗曰：『普天之下皆王土，再过些儿也不妨。』金水桥成，诏简有德者试涉，廷臣首推公焉。　
　　杨二山至孝，为吏部侍郎，朝参毕，辄闭户谢客，终日侍母侧。盥漱卮盂、搔摩扶掖，必躬任之。春时为村妆，负太夫人迤逦行花丛中，婆娑香荫，供取娱悦。　
　　文征仲书画盛行，有以赝笔就正者，必曰『真迹』。有人问其故，曰：『卖画求售，是必贫子。我一言阻之，举家受困矣。』　
　　陆师道师事文衡山，人谓：『陆公已贵，胡折节乃尔？』公曰：『文先生以艺藏道，无适非师。』奉之益笃。　
　　洪武初，有孝子王渐，作《孝经义》五十卷。凡乡里有斗讼之事，渐即诣门高声诵义一卷，情即解释。后有病者亦请诵书。　
　　刘祭酒弟琎，方轨正直。祭酒常夜呼与语，琎必下床着衣立，然后应。祭酒怪其久不答，琎曰：『向束带未完。』　
　　家始祖松庵公，与某人同开药铺。先生四子，而是人乏嗣，欲求公为种一子。一日，留公于其家，酒醉之，扶入内寝，命其妻侍寝。公酒醒，见其妻，大惊，起，其妻挽住道其故。公曰：『不难，呼若家长来，吾有话说。』其妻走觅其夫，公逸出。次日语其夫曰：『汝无子皆因斫丧之故，今后伴我宿，候内人经期过，则放汝入内。』如公言，后果得一子。公后病革时，梦神人告之曰：『汝有阴德，与你子孙纱帽一船。』　
　　孔寺丞坦率宏恕，于物无争。所居园圃近水，有盗夜涉，盗其蔬果，寺丞曰：『晦夜涉水，恐有沦溺。』即为造桥。盗惭不复渡。　
　　姚苏州善下车，访知处士王宾，命驾往见之。及门，宾望见驺从，趋告姚曰：『恐惊老母，乞损驺侍。』善至里门下车，徒步自入，教人毋从。　
　　董进士损斋以差过岳州，刘忠宣宅懮在里，损斋造谒。忠宣留之饭，饭麦糈，馔惟糟虾，无他具。损斋感省，终身砥砺清节。　
　　太宰屠襄惠公，度量宽厚。里有柴姓者，假称屠公子，沿途骚扰，人以闻于公。公但呼而戒之曰：『汝为吾子，置汝父于何地耶？法有明禁，自今慎无复为此。』其人顿首，谢罪而退。　
　　杨文懿公守陈，以洗马乞假归。行次一驿，其丞不知为何官，与之抗礼，且问公曰：『公职洗马，日洗几马？』公曰：『勤则多洗，懒则少洗。』俄而，报一御史至，丞乃促公让驿。公曰：『此固宜，然待其至而让未晚。』比御史至，则公门人也，长跽问起居。丞乃蒲伏谢罪，公卒不较。　
　　邹立斋智，年十六中四川解元。迎宴日，闾巷观者藉藉叹羡。公马上占绝句云：『龙泉山下一书生，偶占三巴第一名。世上许多难了事，市儿何用喜相惊。』比上春宫，里中朝贵谓曰：『予见某省解元与子相芳也。』公喜其为同志，亟访之。其人忽问曰：『子省榜首坊金，视众举子增几何？』公大恚，即拂衣起，不答而出。　
　　丰布政庆，一日行部，有知县以赃败，闻公至，乃以白金为烛馈之，公未之省。既而厅子以告，公佯曰：『试燃之。』厅子曰：『燃而不着。』公曰：『燃不着，则还之。』次日，从容谓知县曰：『汝烛燃不着，将去换来。』终不露其事。　
　　吉水彭教，天顺八年会试，宿逆旅，楼上倾盆水，有金钏堕地，其苍头匿之。行十余日，资斧乏，乃白其事。公曰：『急返之。』仆曰：『如返，则误试期矣！』公曰：『此必女子所堕，父母以其私与人，征求急，必致死。人命事大，试事小耳！』亟返，其女政欲自尽，见钏得活。至京，果逾期，是年闱中灾火，八月重试，彭乃状元及第。　
　　松江曹定庵以宪副归里，家甚贫。太守使人馈粟以斗计。易箦前，太守以粟至，曹公不受，作书曰：『老夫不食三日矣，不敢虚贤府公之赐。』其清介如此。　
　　三原温纯封翁，少鬻豆腐，日必羡银数分，留以防老，四十余年，银且盈百。一日他出，封婆闻邻家卖妻女完官，分别甚惨，为之堕泪。封公归，问，封婆告之故，封公曰：『渠所欠几何？何不以我所藏与之。』封婆曰：『我亦有是意，虑汝不舍耳。』封公曰：『亟与弗迟。』邻人得银，事解，妻女亦免去。是夜梦天赐一子。封婆年逾六十，而癸水复至，遂生温纯。少年登第，官至尚书。而二老皆寿登百岁。　
　　胡参政存斋好周旋宾客，多所贻赠，家人厌之。有客来访，属阍人辞以出外。存斋无事燕居，即悬一牌在门，曰『胡存斋在家』。　
　　杨椒山读书容城宁国寺，寺门有屠者供其饘粥，三年不怠。公既登第，屠者不复来见。及令诸城，一至署候公，公赠以一缣、白金二十两。屠者曰：『某岂为金帛来耶？』辞不受。后公以忤嵩下狱，每秋谳，必侍其夫人母子入京，候问甚谨。公赴义，家人不知，独屠者经纪其藁葬事，设奠痛哭而去。　
　　冀元亨以通濠事下狱，臬司逮其妻李氏与二女，俱不怖，曰：『吾夫平生尊师讲学，岂有他哉！』狱中治麻枲不辍，暇诵书歌诗。事旦白，守者欲出之，李氏曰：『未见吾夫，吾出安归？』臬司诸僚妇召见之，辞不赴。已，洁一室就见之，则以囚服见，手不释麻枲。问：『尔夫何学？』曰：『吾夫之学不出闺门衽席间。』闻者悚然。　
　　刘方伯毅督学山东，考某学，至晚掩门，号灯下有士子稿完，而誊止半篇者，方伯就灯下阅其稿，谓曰：『汝文不特冠场，且将连捷。』撤案前烛与之，坐至二鼓，俟其誊完，遂定第一。士子名吴光龙，丙午、丁未捷两榜，为浙江巡鹾御史。　
　　张庄懿公巡按山东，初到临清行香，偶酒家望子掣落其纱帽，左右皆失色。公恬不介意，取纱帽着之径行。明日，知州锁押酒家请罪，公徐语曰：『此上司往来处，今后酒标须高挂些。』亦不与知州交一言，径遣出。　
　　陈白沙访庄定山，庄携舟送之。有士人附载，滑稽无忌，定山怒，至厉声色。白沙则否，当彼谈时，若不闻其声；及彼既去，若不识其人。定山大服。　
　　江缵石公偶立门首，遇一醉人呼名骂之，公徐入。次日，里人牵其人登门谢罪，方恐其不解也，公乃诧曰：『何为至此？』其人叩头求释，公曰：『我昨日并不出门，何曾有人骂我。』酒食而遣之。　
　　孝子丘铎既葬母，乃结庐墓侧，朝夕上食如生时。当寒夜月黑，悲风萧飕，铎恐母岑寂，辄巡墓号曰：『铎在斯，铎在斯！』其地多虎，闻铎哭声，辄避去。　
　　李远庵居官清介，即门生故吏，不敢以一物馈之。郑晓，其得意门人也。袖一布鞋，逡巡不敢出手。远庵问：『袖申何物？』郑曰：『晓之妻手制一布鞋，送老师。』远庵遂取而着之。生平受人馈，止此而已。　
　　江文昭公，凡所著衣衫，不论好恶，人至者，任衣之而去，竟不问。后有韩尚书罹无妄之祸，公归问夫人云：『家中所有几何？』夫人云：『举家所有不过尔尔，恃以为饥寒备者。』公曰：『韩公有事，安论家为？』即尽纤悉赠之。　
　　朱少师恒岳侍养其封公，有所指使，不命臧获，必身亲为之。夏畦辛苦，封公命以黍肉饷长年，少师必亲携行烈日中，恐拂封公意，不敢张盖。　
　　朱少师元配庄夫人晋封一品。易箦之时，子妇皆集，庄夫人曰：『吾将死，无以教训若辈。』因指所服布裾，补缀无完幅，曰：『此吾适朱氏妆奁裾也，吾服之三十年，未尝易一新裾，汝辈志之。』　
　　庄夫人随朱少师之苏州府治，解任之日，夫人行扛有大卷箱六，捆载甚固，少师骇异，命于堂上发之，皆夫人在署所纺绵丝，别无他物。少师笑曰：『村妇行藏不能改也。』命封固载还之。　
　　先君大涤，以鲁国相署篆嘉祥。前令赵二仪缺库银千两，胥吏留难其丧輀、妻孥。先君见其妻孥相向哭，自解其橐金完库，复熔其金带赠行。邑人为立张国相捐金碑。　
　　先君子待婢仆极宽厚，即有过犯，未尝少加声色。见儿辈有怒笞臧获者，辄诵陶渊明诫子书曰：『彼亦人子，可善视之。』　
　　余状元煌封公心咸先生，性卞急，待其诸子极严厉。公及第后，少忤封公意，辄令长跽厅事。有时扑责，则伏地受杖，非命起不敢动移。童仆、亲朋有窥见者，急出避之。　
　　会稽谢寤云以武科状元官至都护，家居患病时，川黔不通，附子一枚价直八十两，用以入药，命苍头炙之。苍头不慎，煅以猛火，遂成煤炭。寤云知之，曰：『误也。』举炭弃之，一字不加谯诃。　
　　歙县程铎，万历丁酉上公交车，扬州夜泊，见一妇携周岁儿赴水。救起问之，言邻家失火，急起走避，其衣不全，恐天明，故赴水。程留之前舱，解衣衣之，黎明，送其起岸。十三科后为崇祯戊辰，程入场，邻号一少年，烛欹焚其卷。程阅其稿，甚佳，请以为我，少年许之，遂得中式。一日少年问曰：『先生际遇之奇，曾有阴德否？』乃言及此事，少年惊起曰：『此吾母也，周岁儿即某也。当年吾父谓吾母昏夜投客舟，遂弃吾母，吾母无以自白。如先生言，先生其今之柳下惠矣！场中焚卷，天以此报先生也。归当述之吾父。』后少年父母相好如初。　
　　南阳李文达大父家种棉花，载卖湖湘。有三商交值三百两讫，忽邸舍失火，烧罄。三商穷蹙，几欲自尽。公慰之曰：『汝货未及船，尚为我物。物失值存，我应还汝，汝若失此货本，何以为生？』即悉还之。　
　　吴江徐孝祥，隐居好学。偶到后园，见树根坍陷，有石瓮，皆白金，揜而勿取。逾三十年，值岁饥，祥曰：『是物当出世耶？』乃启瓮，尽数收籴以散贫人，全活甚众。　
　　张知在上庠日，有白金十两，同舍生发箧取之，学官集同舍生检得。知曰：『非吾金也。』同舍生感激，夜袖以还。知怜其贫，以半遗之。夫遗人以金可能也，仓卒得金不认不可能也。　
　　徐铉市宅以居，后见故宅主贫甚，召谓曰：『得非售宅亏价以致是乎？予近获撰碑钱二百千，可偿尔矣。』故宅主坚辞不获，命左右辇以付之。　
　　余姚王华馆一富翁家，翁妾众，无子。一夕，有妾奔王寝所，出一纸曰：『欲借人间种。』王即书其旁曰：『恐惊天上人。』终不纳，明日遂行。是秋中乡榜。太守梦迎状元，旌上有一联云：『欲借人间种，恐惊天上人。』明春大魁。太守质所梦，讳而不言。　
　　嘉靖时，广东张连倡乱，镇海县汪一清为贼所获。已而执一妇人至，汪视之，则友人妻也，因绐贼曰：『此吾妹氏，请无污之，以待赎。不则吾与妹俱碎首于此，若曹阿利焉？』贼因并汪与妇人闭空室中，昏夕相对，凡匝月始赎归，终不乱。　
　　魏文靖公骥，在南都时，官舍止一苍头，举俸赀付之同乡子。其人请封钥，公曰：『后生何待先辈薄乎？』时同乡子有婿以伪银易之。比公归，令工碎之，则伪也。工语苍头曰：『某尝为此物，出予手，得无是乎？』苍头以告，公告之曰：『慎勿泄，彼将不安。』已而事稍露，同乡子携赀以偿，公曰：『误矣，予银故在，未有以伪易者。』　
　　夏忠靖原吉，曾夜阅文书，抚案叹息，笔欲下而止者再，夫人问之，答曰：『适所批者，岁终大辟奏也，一下笔，死生决矣。是以惨阻不忍下也。』　
　　胡镜水先生曾祖、祖皆为清白吏，家贫，不能举火。少时入乡塾，多枵腹。恐人笑之，高声诵读，反异群儿。时人呼之『胡虸蟟』。　
　　周宁宇先生里居恬退，意甚简朴，入其庭，阒若无人，除读书外，不见一人，亦不与一事。缙绅有公事传单至者，先生书其名下曰：『若有不与者，则愿在不与之列。』　
　　山东许道光为学士，母丧家居。一日族叔负米囊置于路，见学士曰：『汝为我负之。』公欣然肩负随行，送至其家而去。　
　　胡少保总制浙直，威权甚重。家僮过淳安，知县海瑞略不为意，家僮诉总制，总制竟无让。一日语藩臬曰：『昨闻海令为母寿，市肉二觔矣。』盖异之也。　
　　海忠介在狱，会世庙宾天，提牢主事设盛馔款之。忠介饱啖饮酒逾常度，主事曰：『先生有所闻乎？何欢之甚也。』忠介曰：『欲作饱鬼耳。』盖故事明日赴西市，前一夕必与酒饭一次，故忠介自分必死。主事曰：『非也。』附耳曰：『宫车宴驾，先生旦夕出此，且大用矣。』忠介问曰：『果否？』曰：『果矣。』即大恸投体，肴酒尽呕出，狼藉满地。绝而复苏，扶归禁处，终夜哭不辍声。于此见忠介骨鲠批鳞，罔非忠爱。　
　　海刚峰卒于官，同乡苏户部简点其官囊，破簏中存俸金八两，葛布一端，旧衣数袭而已。王弇州评之曰：『不怕死，不爱钱，不立党。只此九字，为我明一人。』　
　　徐存斋督学浙中，年未三十。一士子用『颜苦孔之卓』，置四等，批曰：『杜譔。』发落日，士子领责，执卷请曰：『宗师见教诚当，但「颜苦孔卓」实出《扬子法言》，非杜譔也。』存斋起立曰：『本道侥幸太蚤，未尝学问，承教多矣。』拔置一等。　
　　周文襄忱阅一死狱，欲活之无路，形于懮叹。使吏抱成案读之，至数万言，背手立听，至一处，忽点首曰：『幸有此，可生矣！』遂出此人。　
　　萧山方伯王三纔，为某省提学，别太夫人之任，太夫人曰：『汝父在日，凡遇考试，虑考劣等，寝食为之不宁。汝今作提学，须记吾言，不可多发劣等。』后三纔考试，六等极少，而四、五不过数人。　
　　太司空墨池王公精于佛理，登第后即断荤血，绝嗜欲，后竟不食盐醋，服淡二十余年。其夫人师事之，朝夕晤对，执弟子礼甚谨。　
　　陈玄宴先生为余诸叔蒙师。万历癸卯，大父延至邸馆，于司马郎署应顺天乡试。揭榜日，先生中式，于小寓闻报后，仍至馆中课业如故。大父意其落第不敢问，少顷，见小录，趋贺先生，先生谢曰：『诚得侥幸附名。』神色不动。　
　　陶兰亭公住陶堰，城中造新宅。其尊人念斋公卒于京邸，旅榇归，公扶榇入城，迎入新宅。凡厨湢、厩库无不遍历，至一处，必向榇告曰：『此地作某事用。』纤悉告之。仍供中堂三年，然后出殡。　
　　胡冏卿璞完先生，性极长厚。元旦出拜年，乘小舟过水冈，妇人泼水适中公舟，袍帻皆湿。从人与哄，公曰：『新春元旦，人家都要吉利，一与角口，则举族惊惶，万万不可。』遂敕反棹归家，易衣再出。　
　　徐参政檀燕，通籍三十年，家业不逾中人。族人两缙绅争尺寸地，治兵相杀，讼累岁不已。檀燕出橐中赀，各与百五十金，争乃罢，有古人『毁璧止斗』之风。罢官归，惟耽于诗酒，常梦中得句曰：『风清鸟定泉鸣枕，夜静僧归月满床。』其襟期之旷达如此。


快园道古卷之二学问部

　　陶庵曰：古之博识有二，有从学问得者，有不从学问得者。沈寔毕方驺牙巫雀，是从学问得者也；俞儿贰负龙鲊凫毛，是不从学问得者也。径而趋之与迂其道而至者，其所至则一。孔子辨萍实而归之楚谣，辨肃慎之矢而归之世史。盖不欲以生知废学问也。集学问第二。
　　杨用修在翰林，武宗阅《文献通考》，天文星名有注『张内阁』，取《秘书通考》又作注『张中使』，下问钦天监及翰林各官，皆莫能对，用修曰：『注，张柳星也』，历引《周礼》、《史记》、《汉书》以复。
　　杨用修淹博群书。『湖广土官水尽潦通塔平长官司进贡』，同官疑为三地名，于『长官司』上添一『三』字。用修曰：『此六字地名也。取《大明官制》证之。
　　高皇帝微行，见虹蜺，口占二语：『谁将红绿线两条，连云和雨系天腰。』难续下韵，政费吟哦，一士问故，戏续云：『应是晚来銮驾出，万里长空架玉桥。』帝甚喜之，使为某处布政。
　　杨椒山学乐于韩尚书，尚书欲制十二律之管，管各备五音七声而成一调。椒山退而沈思，废寝食者三日，梦大舜坐殿上，授椒山以金钟曰：『此黄锺也。』醒而汗，恍若有悟，起篝灯促役制管，至明而成者六。已而十二管成，尚书叹异之，曰：『昔余辑《志乐》成，而九鹤飞舞于庭，其应乃在子矣。』
　　北平宫阙成，文皇帝命解缙书门帖。缙构思甚苦，偶见小书『日月光天德，山河壮帝居』，即书以进。上大喜，赐赍甚厚。
　　成祖巡北，有白鹊之瑞。仁宗监国，例有贺表，命赞善某譔稿，以示杨士奇。杨曰不着题，因改两联，一云：『望金门而送喜，驯彤陛以有仪。』又云：『与凤同类，跄跄于帝舜之廷；如玉其辉，皜皜在文王之圃。』仁宗喜曰：『此方是帝王家白鹊气象。』
　　文皇帝中秋夜宴，月为云掩，召解缙赋诗，缙口占《风落梅》一阕，其词云：『嫦娥面，今夜圆。下云帘，不着臣见。拚今宵倚栏不去眠，看谁过，广寒殿。』上览之欢甚，为停杯以待。夜午，月复明，上大笑曰：『解缙真才子夺天手也。』命宫人赐以卮酒，尽欢而罢。时人比之李白《清平调》。
　　成祖一贵妃死，致祭，召学士解缙读祭版。读时止白纸一张，内书四『一』字。缙即读曰：『巫山一片云，峨岭一堆雪，上苑一树花，长安一轮月。云散，雪消，花残，月缺，呜呼哀哉，尚飨！』上悦。
　　孙贲为蓝玉题画，太祖见其画，命杀之。临刑，贲赋诗曰：『鼍鼓三声急，西山日又斜。黄泉无客店，今夜宿谁家？』上问监杀指挥：『孙贲死时有何话？』指挥以此诗对。上曰：『有此好诗，而汝不奏闻何也？』竟杀指挥。
　　正德间有妓女，失其名，于客所分咏，以骰子为题，有句曰『一片寒微骨，翻成面面心。自从遭点污，抛掷到如今。』座客惊叹。
　　徐文长《阙篇》成，自序用『怯里赤马』。先大父尚幼，私语人曰：『徐先生那得误「怯里马赤」作「怯里赤马」邪？』其人往告，文长曰：『几被后生觑破。』
　　陈松，六合人，客游顺德，止邮舍，题诗墙间，有『山色三分犹白昼，钟声十里已黄昏』之句。亭长猝辟客曰：『太守来！』松跄踉走。太守至，读墙间诗，讦亭长故，曰：『奈何逐诗人！』傍之，亟物色松，松去已远。太守，李于鳞也。
　　柳小虞瀔家有屏画《石崇金谷园》图，二女鬟私语。小虞题其上：『何事双鬟口语殷，明朝宾客集如云，行酒征歌都不恨，座上怕有王将军。』文长常称之。
　　方正学过嘉禾，见朱买臣弃妻之墓，曰：『羞墓。』作诗咏之：『青草塘边土一丘，千年埋骨不埋羞。丁宁嘱付人间妇，自古糟糠合到头。』
　　陆诗伯咏《雪下枇杷树》诗：『一株枇杷树，两个大丫叉。』后韵未成，吴匏庵续之曰：『未结黄金果，先开白玉花。』陆摇首曰：『脂粉气。』
　　钱鹤滩应童子试，作『非帷裳必杀之』而忘其注。破题曰：『服非常之服，刑非常之刑。』书旨皆谬，而文字与古，文宗杖而取之。
　　于忠肃少时赋石灰诗，有云：『千槌万凿出深山，烈火丛中炼几番。粉骨碎身都不顾，只留清白在人间。』遂成诗谶。
　　钱鹤滩归田，有言江都妓美，即访之，既至，已嫁盐贾。公往叩求见，贾令妓出见之，衣裳缟素，出白绫帕请留诗句。公即书曰：『淡罗衫子淡罗裙，淡扫蛾眉淡点唇。可惜一身都是淡，如何嫁了卖盐人。』
　　郭定襄送岳正诗曰：『青海四年羁旅客，白头双泪倚门亲。莫道得归心便了，天涯多少未归人。』又曰：『甘州城南河水流，甘州城北胡云愁。玉关人老貂袭敝，苦忆生平马少游。』李西涯称其诗为国朝武臣之冠。
　　张江陵夺情，编修吴中行、简讨赵用贤疏上，江陵大怒，即日受杖，驱出国门，同官不敢候见。许文穆方以庶子充日讲，镌玉杯一，曰『班班者何卞生泪，英英着何蔺生气，追之琢之永成器』，以赠中行。镌犀杯一，曰『文犀一角，其理沈黝。不惜剖心，宁辞碎首？黄流在中，为君子寿』，以赠用贤。
　　徐文长游五泄，寺有石鼓，令门人王海牧刻字其上，曰：『银河堕流，观者忘休。深林无人，杳不可留。』
　　马湘兰有画兰扇一柄，前有九妓题咏。徐文长跋其后曰：『南国才人不下千百，能诗文者九人而已。纔难，不其然乎！』
　　越僧某索画于沈石田，寄一绝云：『寄将一幅剡溪藤，江上青山画几层。笔到断崖泉落处，石边添个看云僧。』石田欣然画其意答之。
　　徐文长一端石研，曾携入狱中者，铭曰：『演易治书，汝则从予；白水苍山，我宁不汝俱。譬诸小白毋忘带钩，管仲毋忘槛车。』
　　徐文长铭其所用罗盘曰：『斗霄县北，姬旦指南。道者妙用，在股掌间。』
　　徐文长一石磬，铭曰：『客话余，煮茗罢，三二声，秋月下。』
　　徐文长《竹臂阁铭》曰：『阁臂以书，停毫摹想，是故刻王氏父子于上。』
　　徐文长《鼍矶研铭》曰：『箕翕舌，饮河水。斗何之？化七豕。陨而为石兮，归野史。』
　　徐文长衣袖二铭，一曰：『语则举，默则止。小人轩轩，君子几几。』一曰：『有口而不语，尔取；有口而不啜，尔节。』
　　徐文长《四仙图赞》：铁拐李，曰：『色声不全，为非法器。此虚言耳，神光断臂。』锺离权，曰：『是宜上升，为神仙祖。无罣碍心，是活子午。』吕岩，曰：『遍游人间，翁常见人。人不见翁，索翁以形。』张果老，曰：『当其骑驴，不免寻觅。今其下驴，欲觅何物？』
　　徐文长《端石研铭》曰：『颔则燕而虎为头，眶则螭而鸜鹆为之眸。彼飞而食肉，此飞而饮于流，墨卿耳，何足以侯？』
　　徐文长《鼍矶研铭》曰：『稠隃麋，一何捷，败颖兔，猛于猎。马善走，必蹄啮。纔难哉！』又曰：『拔中山，吾女讶。犹胜彼攻即墨者，终岁而不能下。』
　　先大父游雁宕，拾寒溪石子为研，作铭曰：『与女识，溪之侧。人唤女，是寒山。我唤女，是拾得。』
　　李崆峒作诗，一句不工，即弃去不录，何大复深惜之。李曰：『自家物终久还来。』
　　松江唐士雅双目失明，听书数千卷。陶庵遇之芜湖，陶庵适着《义烈传》，以目录读与听，恐有未备，乞士雅查之。士雅闭门七日，喃喃点念，云已查编二十一史，某代尚有某某，呼书记一一写出，补入二百余人。
　　先大父携声伎往游曹山，陶石梁作《山君檄》讨之，有曰『尔以丝竹秽我山灵』。大父作《曹山判》曰：『谁云鬼刻神镂，竟是残山剩水。』陶司成见之，谓石梁曰：『文人也，可犯其锋？不若自认。』乃磨崖镌此四字。
　　胡少保燕将士烂柯山，酒酣乐作，命沈嘉则作铙歌，嘉则援笔立就，有云：『衔枚疾走五千兵，密受将军号令明。狭巷短兵相接处，杀人如草不闻声。』胡起，捋沈须曰：『何物沈郎，雄快若是！』
　　姑苏李氏女善诗，偶拾半钱，咏曰：『半轮残月掩尘埃，依希犹见开元字。想见清光未破时，买尽人间不平事。』
　　吴彻为陈友谅宾师，间行觇我，有缚以献者。高帝素闻彻名，解其缚，使题《天闲百马图》。彻应上诗曰：『问渠何日渡江来，百骑如云画鼓催。九十九中皆汗血，当头一个是龙媒。』高帝奇之。度其不为我用，乃刺『诡谲秀才』于面，遣之还。
　　嘉靖中，倭乱昆山，夏生为倭所获，自称能诗。倭将以竹舆乘之，令从行，日与唱和，竟免祸。久之乞归，厚赠而返。夏称倭将亦能诗，其咏《丈菊》有云：『五尺拦干遮不尽，还留一半与人看。』
　　旧院妓马湘兰有诗云：『自君之出矣，不共举琼卮；酒是消愁物，能消几个时？』王稚登称之曰：『即唐之鱼玄机、李季兰，何遂能过！』
　　《水浒传》形容汴京灯景云：『楼台上下火照火，车马往来人看人。』只此十四字，古今灯诗灯赋，千言万语，刻画不到。
　　孝宗御经筵，问讲官曰：『吴融何以字若川？』讲官不能对。有中书某对曰：『臣闻天地之气融而为水，结而为山。臣意「若川」之字吴融，其犹「次山」之字符结。』孝宗大喜，命改授翰林。
　　嘉靖中，胡默林总制浙闽。文场揭榜，中式举人七十七名，总制命徐文长人送一对。词彩颖发，妙不可言，而更妙于贴合名次，一字不可改移。
　　徐文长《白鹿表》名世，其中警句『奇毛洒雪，岛中银河争辉；妙体抟冰，天上瑶星应瑞』，语只平平耳，不若其《代进白灵龟灵芝表》有云：『跚然素雪，应堪莲叶之巢；［龟千岁则巢莲叶之上］复以青云，正合蓍茎之守。』此联工确，匪夷所思。
　　古人墓铭愈简愈妙。孔子铭季札云：『呜呼，有吴延陵季子之墓。』傅奕自铭曰：『傅奕，青山白云人也，以醉死。』二语名世，何必长篇累牍然后不朽。
　　桑悦补博士弟子。部使者按水利下邑，悦前谒之，书刺『江南才人桑悦』，使者大骇。已侦知悦名，延之校书，预刊落以试悦。悦校至不属，即执笔请书『下误』。使者大悦。
　　嵩山僧赠眉公木瘿炉，眉公铭之曰：『形固可使为槁木乎？心固可使为死灰乎？惟我与尔有是乎！』
　　王弇州曾集词人赋绿牡丹，连篇累牍，具未极其风韵。一人忽投一绝曰：『雨后卷帘看霁色，却疑苔影上花来。』众各自失。
 

快园道古卷之三经济部

　　陶庵曰：司马温公破甓救儿，在童稚时已具有救时宰相手段。盖事在仓卒，出死入生止有此着，即使宿学老谋筹划终日，无以易此。昔人理乱丝，取刀断之曰：乱者须斩！此不过一时苟且应急之言，问其头绪，则未之有得也。古人处事，如入荆棘丛中，掉臂能出，则非具大经济者不能也。集经济第三。
　　王新建平宸濠，武宗下诏亲征，人情汹汹。二中贵先至浙，新建张燕于镇海楼，酒半，屏人去梯，出二箧示之，皆中贵交通逆藩之书也，罄箧与之。中贵感激，从中维护之。新建得以免祸。
　　王阳明既禽逆濠，囚于浙省。武宗南征，驻跸留都，中官诱令阳明释濠还江西，俟御驾亲获。差二中贵至浙谕旨，阳明责中官具领状，中官畏怯，事遂寝。
　　武宗南巡还，当弥留之际，杨介夫已定计擒江彬。虑其边兵数千人，仓卒为变，因谋之王晋溪。晋溪曰：『当录其扈从南巡之功，至南通颁赏。』于是边兵尽，而彬遂就擒。
　　黔国公沐朝弼犯法当逮，朝议皆难之。谓朝弼纪纲之卒且万人，不易逮，逮恐生变。张江陵擢用其子，而驰单使缚之，卒不敢动。既至，请贷其死，而锢之南京。
　　罗通以御史按蜀，蜀王富甲诸国，出入僭用乘舆、卤簿，通欲检制之。一日王过御史台，公突使人收王所僭用卤簿，蜀王气阻。藩臬俱来见，问状，且曰：『报闻王罪且不测，奈何？』通曰：『诚然，公等试思之。』诘旦复来，通曰：『易耳，宜密语王，但言黄屋左纛故玄元皇帝庙中器，今复还之矣。』玄元皇帝，玄宗幸蜀建祀老子者也。从之，事乃得解。王亦自敛。
　　梅衡湘总制三边，卤献铁数镒，云：『此沙漠新产也。』公受之曰：『此冀我弛铁禁耳。』乃以其铁铸一剑，镌云：『某年月某王赠铁。』因告诸边：『卤中已产铁矣，不必市釜。』后卤以缺釜来请，公曰：『汝国产铁，可自冶也。』卤使哗言无有，公乃出剑示之。卤使叩头伏罪，不敢欺公一言。
　　张佳胤令滑，巨盗任敬、高章诈传密旨，挟匕首以千金劫张，张曰：『库藏空虚，我将贷诸豪右。』乃手书十人名，令人持百金来。十人素善捕盗者，须臾，人捧二十金以进。公佯怒曰：『赋汝百金，胡二十也？』取法马兑之，良久，贼少懈。一人前，忽跃而就之，刺一人，余皆就缚。
　　祁门胡兴为赵王长史。汉庶人将反，密使至，赵王大惊，将执奏之。兴曰：『彼举事有日矣，何暇奏乎？万一事泄，是趣之叛。』一日尽歼之。汉平，赵王让还护卫，宣宗闻斩使事，曰：『吾叔非二心者。』赵遂得免。
　　乔白岩为应天府尹，武宗南巡，江彬所领边兵皆跋扈骄横，白岩命于南方教师中取其最矮小而便捷者百人，每日与彬相期至教场比试。南人轻捷，北人麄坌，方欲交手，或撞其胁，或触其腰，皆倒地僵卧。江气大阻丧，而异谋亦寝。
　　黄淮为相，阿鲁台遣使纳款，请并女直、吐番听其约束。廷臣多许之，独淮曰：『此卤奸谋。使各为心，则易制；并之，难图矣。』文皇曰：『黄淮如立高冈，无远不见。』遂不许。
　　康陵好佛，自称『大庆法王』。外廷闻之，无征以谏。俄内传番僧请腴田千亩，为大庆法王下院，乃书『大庆法王』，与圣旨并传。尚书珪佯不知，执奏：『孰为大庆法王者，敢与至尊并书？亵天子，坏祖宗法，大不敬。』上弗问，寺田竟止。
　　法司奏：『石亨等既诛，其党冒夺门功，升官者数千人，俱合查究。』上召李贤曰：『此事恐惊动人心。』贤曰：『朝廷许令自首免罪，事方妥。』于是，有功者四千余人尽首改正。
　　王威宁出军安陆。一日大雪，方坐地炉，使诸妓抱琵琶，捧觞侍。一千户诇卤还，即召入，与谈卤事，甚悉，大喜曰：『寒矣。』手金卮饮之。复谈，则益喜，命弦琵琶侑酒，并金卮予之。又谈，则又喜，指妓中最丽者赐之。自是千户所至，辄效死力。
　　庄浪士帅鲁麟为甘肃副将，求大将不得，恃其部落强，径归庄浪，以子幼请告。有欲予之大将印者，有欲召还京师予之散地者。刘忠宣曰：『彼虐用其众，无能为也，然未有罪。今予之印，非法；召之不至，损威。』乃为疏，奖其先世之忠而听其就闲，麟卒鞅鞅而死。
　　汪青湖知泗州，武宗南巡，报驾且至，州邑傍徨，民皆逃匿，公独凝然不动，曰：『驾来未的，科派肆扰，费集而驾至则善，倘费集而驾不果至，将奈何？』时中使络绎道路，恣为求索。公率壮士百余人列舟次，呼声震地。中使阻丧。公麾使人牵舟速行，顷刻百里，遂出泗境。后有至者敛戢不敢肆，而公复礼遇之，于是皆咎前使而深德公。
　　卢次楩为邑宰陷死罪，以其家富，无敢白者。陆庄简继令浚，欲出之，告台使者，使者曰：『此人富有声。』陆曰：『但当问其枉不枉，不当问其富不富。果不枉，夷齐无生理；果枉，陶朱无死法。』使者曰：『其原案若何？』陆曰：『原案谓柟之雇工人，因病转雇某应役，后代役者向柟索工钱，柟遂殴之死，法应抵。据职勘之，某若系转雇应役，自当从雇彼者索钱。今乃向柟索钱，则为柟之雇工人无疑矣，当从民家殴死雇工入律坐徒。』柟竟免死。
　　周文襄忱所卧榻韬灯留笔简，筹度有得，辄起注之，虽气候亦有报侦。一粮长有所侵匿，以江风解，忱曰：『江是日无风，何得失船？』粮长骇服。久之，乃知令金焦山僧日报晴雨风涛。其详确若此。
　　己巳之变，朝议烧通州仓，适周忱在京议事，曰：『通州去京四十余里耳，又有数百万粮，此可给京军一岁饷，令自往取。何至付灰烬，而曰无资盗粮耶？』京军一时腾饱。
　　于忠肃超拜兵部侍郎，兼治河南、山西。忠肃命郡邑岁饶则多出官镪，籴民粟归庾；俭则吐庾粟，减直以粜。公私得相赡，而于下尤利。齐、秦民饥，徙入河南者，忠肃全邑各给田，与之牛、种，而以次责其税，毋令与土著淆。流民不致失所。
　　于少保为本兵。卤将入室，议者请烧通州仓，以绝卤望。少保令各卫军预支半年粮，令其往取。于是肩负者踵接，不数日京师顿实，而通州仓为之一空。
　　铜梁张肖甫戡浙江兵变，未入境，而民变复作。公抵台治事，乱民啸聚益众，公曰：『吾奉命戢悍兵，宜自悍民始。』乃召伍长抚之曰：『前幕府诚误，用汝死力而不汝饱，汝宁无怏怏？』众唯唯。则又曰：『市无赖于乱成矣，彼无他劳，非汝曹例。汝能吾讨捕之，吾且以汝功折罪。』众踊跃听命，顷刻缚乱民百五十余人，斩其渠，余悉释去矣。俟明年春汛，发兵哨海，复歼其乱首二魁。二变俱靖。
　　许逵令乐陵，流贼猖獗，逵预筑城浚隍，贫富均役，逾月而成。又使民各筑墙，高过屋檐，仍开墙窦如圭，仅可容一人。家令一壮丁执刀俟于窦内，其余人皆入队伍。令曰：『守吾号令，视吾旗鼓，违者从军法。』设伏巷中，洞开城门。未几，贼果至，火无所施，兵无所加，旗举伏发，尽擒斩之。
　　永乐间，降卤多安置河南东昌等处，生养蓄息，骄悍不驯。方也先入寇，皆乘机骚动，几至变乱。至是，发兵征湖、贵及广东西诸寇盗。于忠肃奏遣其有名号者，厚与赏犒，随军征进。事平，遂奏于彼，数十年积患一旦潜消。
　　王文成既平宸濠，武宗亲征，北军至江西，恣肆。文成传谕百姓：『北军离家苦楚，居民当敦主客之礼。』每出，遇有死丧疾病者，必停车问劳，厚恤之，北军感服。会冬至节近，预令城市举奠。时新经濠乱，哭亡酹酒者声闻不绝，北军无不思家，泣下求归。
　　刘忠宣出理边饷。或曰北边粮草，半属中贵人子弟抱揽，公刚，不免取祸。忠宣曰：『处事以理不以势矣，至彼图之。』既至，召边上父老，日夕讲究，遂得其要领，揭之通衢云：『某仓缺粮若干石，每日给官价若干，凡境内外官民客商之家，但愿输者，米自十石以上，草自百束以上，俱准告，虽中贵子弟亦不禁。』不两月，仓场充轫。盖往时粮必百石、草必千束方准告，故中贵子弟得以抱揽。此法立，民间一有粮草，自得告输，故仓场立足。
　　陈霁岩知开州，大水，赈饥府下。有司议：『极贫者谷石，次贫者五斗。』放赈时编号执旗，鱼贯而进。公坐仓门点名，视其衣貌极老而贫者暗记之。次年，上司行牒再赈极贫者。吏胥禀出示另报，公曰：『不必也。』第出点名簿暗记极贫者，唤领。乡民以为神明。
　　赵豫，松江太守，侍郎周文襄有所经划，必与之商榷。公每见讼者非急事，则谕之曰：『明日来。』人始皆笑之，不知讼者乘一时之忿，经宿气平，或众为譬解，因而息者多矣。
　　何良俊曰：『今之抚按，有第一美政所当急行者：要将各项下赃罚银，督令各府县书数籴谷；其有罪犯自徒流以下，许其以谷赎罪。大率上县每年积谷一万，下县五千，两直隶下有县一百，则每年有谷七十余万，积至三年，即有二百余万矣。若遇一县有水旱之灾，则听于无灾州县通融借贷，俟来年丰熟补还，则凶荒不能为害矣。』
　　梅衡湘为固安令，有中贵乞为征负。公设饮，召负者前，诃之。负者诉以贫，公叱曰：『贵人债何债，而敢以贫辞乎！今日必偿，徐之，死杖下矣！』负者泣而去，中贵色动，公觉之，乃复呼前曰：『吾故知汝贫，然无可奈何。亟鬻而子女与尔妻孥，速持镪来。虽然，吾为汝父母，何忍使尔骨肉骤离。姑宽汝一日夜，归与妻子诀，此生不复得相见矣！』负者闻言愈泣，中贵亦泣，辞不愿征，为之破券。
　　周新为浙江观察使，常巡历属县。微服，触县官，收系狱中，与囚语，遂知一县疾苦。明日往迓，观察乃出自狱中。县官惭惧，皆解绶去。由是诸郡县闻风莫不谨饬。
　　杨文襄与张永既平安化乱，永复命，文襄于袖中出二疏：一言平寘鐇，一请诛刘瑾，永骇之。杨徐言曰：『公班师入，见上，先进宁夏疏，上必就公问，公诡言请屏人语，乃进内变疏。』永曰：『不济奈何？』杨曰：『他人言，济不济未可知，公言必济。顾言时须有节次，万一不从公，公可顿首请上实时召瑾，没其兵器，劝上登城验之：「若无反状，杀奴喂狗！」又顿首哭泣，上收瑾必矣。』一如公策，瑾果获诛。
　　王璋，河南人，永乐中为右都御史。时有告周府反者，上欲及其未发讨之，问璋，璋曰：『事未有迹，讨之无名。』上曰：『俟发则迟矣。』璋曰：『臣请往，可不烦兵。』上曰：『用众几何？』曰：『臣一人足矣。然须奉敕，以臣巡抚其地乃可。』遂命草敕，即日行。到任，直造周府。王惊愕，问璋来意，璋曰：『人有告王谋反，朝廷已命邱大帅提兵十万将至。臣以王事尚无迹，故来先谕。』王举家环跪，哭不已。璋曰：『哭亦何益，愿求所以释上疑者。』曰：『唯公命之。』璋曰：『能以三护卫献，则无事矣。』王从之。璋出示曰：『护卫军三日不从者，斩。』不数日而散。
　　周襄敏抚宣大。总督侍郎以苛刻失众心，请粮不从，众遂大哄，围帅府。公时以病告，诸属告急，公曰：『吾在也，毋恐。』即便服坐院门，召诸把总，佯骂曰：『是属辈刻削之过，不然，诸军士岂不自爱而至此？』欲痛挞之。军士闻公不罪己，气已平，乃跪而前，为诸把总请曰：『非把总罪，乃总制贪则不恤众耳！』公从容为陈利害，众欢曰：『公生我。』遂散去。
　　抚州饥，黄震奉命往救荒，但期会富民耆老以某日至。至则大书『闭籴者籍，强籴者斩』八字揭于市，米价遂平。
　　徐杲者，世宗时木匠，由营缮所丞历官至工部尚书。当干清宫灾，欲除瓦砾，徐云：『基址愈高愈好，可无去。』从之，省工费若干。阶檐石乃白玉石，长阔坚厚，皆难其选，应易之。徐以火止及其一面，其三面并好，可翻转用，省采取扛运工费若干。
　　陆兵道景邺莅黔中，制府檄点诸营军。点兵多冒滥，遇点则倩人代之，每什不过二三人，稍急之，则脱巾而噪。景邺初至，即请查七军，令各鱼贯集贡院，身坐大门，禁阑入者。时各兵已点者思出外更番应点，至是术穷。第七军高拱北，号兵四百名，应点者止五人，遂立斩高拱北。先后汰兵万人，而兵不敢哗。
　　黔督抚檄各卫指挥籴米，既隔岁，复令变价。米既积日多耗，而变价无贸者。镇远指挥走告监军道陆景邺，景邺曰：『是不难，命所部先期支饷两月。各负担自携，以省转输。』既先期，又食佳米，众争往，数日而毕。即以饷银补偿，卫人感泣。
　　魏忠贤逮周顺昌，苏民激变，立糜旗校五、六人。巡抚毛一鹭束手无措，但抱圣旨牌挤入人丛中，冠带尽裂。太守寇慎带牙役直入旗校卧房，搜出白金三千八百两，令人舁至府治，对众大言曰：『官旗索诈，赃物具在，明日可据以进本。官旗之头底在此，诸百姓勿得过于张皇，致误大事。』众心稍安，随即散去。
　　登子母董太君捐米七百石，赈饥越中。故套：凡赈米之家，强者攫之去，妇女老弱都无颗粒。陶庵刻一票，令里总报定各坊饥户，躬至其家看验。上贫者给米票若干，次贫者递减。分城中为十区，日查一区，次日赍票领米，十日俱遍，其赈米粒粒皆果饥民之腹。
　　燕客弟以杀人激变，啸聚万余人，攻其内宅，门凡破，众将举火以焚其庐。陶庵出募壮士二百余人入护，诸人曰：『势大，难与斗。』陶庵曰：『不要尔斗，仍要尔攻。』诸人不解，陶庵曰：『尔众人跻入将破之处，第言：「尔辈何怯，让我辈生力向前！」声张其势，下手稍缓。俟日晡时，声言今日晚矣，玉石难辨，俟明蚤攻进未晚也。』一招径行，余人皆散。
　　周文襄巡抚江南日，巨珰王振当权，虑其挠己也。时振初作居第，公预令人度其斋，使松江作剪绒毯遗之，不失尺寸。振益喜，凡公上利便事，振悉从中赞之。江南至今赖焉。
　　文皇帝御奉天门录囚，既多矜宥，尚虑有枉者，召锦衣卫等官，谕曰：『囚皆久于狱，而初至朕前。久于狱，虽枉不求辩；初至朕前，则不敢言。尔等更从容察之，果尚有冤，即来白。』
　　洪武时，户部奏苏州连逋三十万，请论守臣罪。上曰：『积逋不偿，民困可知。若逮其官，必责于民，民重困矣。』并所逋赦之。
　　永乐时，皇太子过邹县，见民间灶釜不治，衣皆百结，叹曰：『民隐不上闻若此乎！』时布政石执中来迎，太子责之曰：『为民牧，而视民穷若此，亦动念否？速往督郡县，取勘饥民口数，发官粟赈之。毋惧擅发，予当自奏也。』至京，即奏之。上曰：『昔范纯仁犹举麦舟济父之故旧，况百姓吾赤子乎！』
　　洪熙元年，上闻淮、徐、山东民多乏食，召杨士奇等草诏免夏税。士奇曰：『可令户、工二部与闻。』上曰：『救民之穷，当如救焚拯溺。有司虑国用不足，必持不决之意，卿等姑勿言，速遣使赍行。』左右言：『地方千余里，宜有分别。』上曰：『恤民宁过厚，为天下主，可与民尺寸较量耶？』
　　嘉靖八年，陕西佥事齐之鸾言：『臣由舒霍逾汝宁及经潼关，目击禾穗无遗，流民载道，偶有居民刈获，喜而问之，答曰：「蓬也，有绵、刺两种，干可为面，饥民仰此而活者五年矣！」臣见有食者，取而啖之，螫口涩腹，呕逆移日。小民困苦，可胜道者！谨将蓬子封题赍献，乞颁臣工使知民瘼。』诏命设法赈之。
　　武宗南巡，驾至淮安，太守薛赟拆去沿河民房，以便扯船，纤取绢帛为之。及过扬州，太守蒋瑶曰：『沿河非临幸之地，扯船自有河岸，何必拆毁民居？如有罪，太守自当之。』又江彬传旨，命扬州报大户，蒋曰：『扬州四大户：一两淮盐运司，一扬州府，一钞关，一江都县。百姓穷，别无大户。』彬又传旨选绣女，蒋曰：『扬州止三个绣女。』江问何在，蒋曰：『民间并无，止知府亲生三女，必欲选时，可以备数。』江语塞，事遂寝。
　　天顺中，朝廷好宝玩，命中贵查西洋水程故牒。时刘大夏为郎，先捡匿之。尚书项襄毅公诘曰：『署中牒，焉得失？』刘在傍微笑曰：『昔下西洋，费钱谷数十万，军民死者以万计。此一时弊政，牒即存，当立毁之，犹追究其有无耶？』项再揖谢曰：『公达国体，此位不久属公矣。』
　　汪待举知处州，民有争讼，呼之使前，面定曲直，不以属吏。百姓颂曰：『官舍却如僧舍静，吏人浑似野人闲。』
 

快园道古卷之四言语部

　　陶庵曰：视燕图者言燕，而燕不核也；及至燕，而始能言燕。则空言之无当于实见也。盲者摸象，得象耳者曰象如簸，得象鼻者曰象如杵。一盲者虽无象见，其胸中犹有簸与杵见也。与其摸象而终不得象，孰若摸象之耳鼻而犹知簸与杵之象？盖象者假象，而簸与杵者真见也。有真见，则虽存其言可也。集言语第四。
　　郁离子曰：『尧舜之于民，犹以漆抟沙；三代之于民，犹以胶抟沙；霸者之于民，犹以水抟沙；后世之于民，犹以手抟沙。』
　　太祖郊天，祝文有『予』『我』字，上怒，将罪作者。桂良彦进曰：『汤祀天曰「予小予履」，武祭文曰「我将我向」，儒生泥古不通，烦上谴诃。』众得释。
　　太祖召浦江郑济至京，嘉叹其家法，厚赐遣还。高后曰：『闻郑氏千余人，老幼一心，为所欲为，何事不可，宜设法防之。』太祖又复召问：『汝家十世同居，何以得此？』济对曰：『只是不听妇人言耳。』太祖大笑，许即归里。
　　元幼主死，太祖命作文以祭，多不称旨。海虞钱苏草一通以献，中有云『尔失天下，乃夷狄之所本无；我得天下，乃中华之所固有。』太祖大喜。
　　德王奏请其母妃之国，词甚哀切，阁下不能难。尹直曰：『臣能折之。』乃为词云：『尔母即我母，我养即尔养，以一国养，不若朕以天下养也。』德王遂服。
　　太祖召宋濂，问廷臣臧否，第言善者。复问否者为谁，对曰：『其善者，与臣交，故知之也。若不善者，纵有之，臣不知也。』卒无所毁。
　　会稽宣温，洪武中被召，上询以治道，温条对甚悉。上因问曰：『汉高祖杀功臣，光武全功臣，优劣何如？』对曰：『高祖杀功臣，功臣自杀；光武全功臣，功臣自全。』上悦其言，授四川右参政。
　　户部尚书滕德懋，坐盗用军粮腰斩。太祖使使觇其妻，妻方绩麻于邸，使者告曰：『若夫盗粮十万，犯辟死矣。』妻曰：『是宜死。盗国家如许粮，不以升合归赡老妾，其及固宜。』以其妻言，末减。
　　陶石梁曰：『世间极闲适事，如临泛游览，饮酒奕棋，皆须觅伴寻对；惟读书一事，止须一人，可以竟日，可以穷年。环堵之中而观览四海，千载之下而觌面古人，天下之乐，无过于此。而世人不知，殊可惜也。』
　　陶石梁翻司马君实语曰：『积金以遗子孙，子孙未必能败；积书以遗子孙，子孙未必能卖；积德以遗子孙，子孙未必能耐。』与君实三言，尤较深刻。
　　先大父雨若翁令清江，行取去，继之者日于公座上打绵线。上司知之，与诸县令语曰：『人品不同如此：前清江在此，筑城浚隍，无有宁日；而新清江日扯绵线。』宜春令向上一揖，曰：『此之谓一为茧丝，一为保障。』
　　万士亨、士和举进士，其父古斋公每致书曰：『愿若辈为好人，不愿若辈为好官。』
　　徐奇以广东布政入觐，载藤簟、蜡丸以馈廷臣，逻者获其单目以进。上视之，无杨士奇名，召问之，士奇曰：『奇自给事中受命赴广，众皆作诗赠行，故有此馈。』上曰：『独不及卿，何也？』士奇曰：『臣时有病，无所作，不然亦不免。今单虽具，受否未可知，且物甚微，可无问也。』上意解，令毁其单。
　　虞德园问莲池大师曰：『俗言买东西，不言买南北，何也？』师即应声曰：『南方主火，北方主水，水火家家具足，故不必买。东方主木，西方主金，金木人人所无，宁得不买？』
　　张洪阳曰：『我无心，而人疑之，于我何与？我无是事而人诬之，于我何惭？纵火烧空，何处着热？风波泡涌，虚舟自闲。』
　　缪当时曰：『疲精瘁神以骛朝市，如蜗牛升壁，涎枯而不知止。敛聪收明以慎屋漏，如虬龙藏渊，犗投而不能动。故善学者爱其身，以为万物之主；不善学者轻其身，以为万物之役。』
　　高景逸曰：『丈夫坎壈在一世，精神在千古。今人为后名，此何足道？直是一点灵光可对天地，即与天地俱无尽也。吾辈保此无价之珍而已。』
　　赵梦白曰：『知天地神人顷刻不离，自然常存敬畏。知祖宗父子荣辱相关，自然爱惜身名。』
　　洪武时，一上舍任左都御史，群僚忽之，约二三新差巡按者请教，左都厉声曰：『出去不可使人怕，回来不可使人笑。』群属凛然。
　　白昂成进士，候乡先达胡忠安公问处世之要，胡曰：『多栽桃李，少种荆棘。』
　　陈眉公曰：『无为曰道，无欲曰德，无近于鄙俗曰文，无入于幽暗曰章，是谓道德文章。有补于天地曰功，有关于世教曰名，有精神曰富，有廉耻曰贵，是谓功名富贵。』
　　赵大洲在京师，何吉阳问曰：『大洲近来讲学否？』大洲曰：『不讲。』吉阳曰：『若不讲，何所成就？』大洲曰：『不讲，政是我成就处。』
　　杨文襄总制全陕，每谕诸将曰：『无事常如有事时提防，有事还如无事时镇静。』
　　邓文洁曰：『功名富贵是两事，不要轻看功名。世间少功名之士，多富贵之士，如宋韩、范诸公，方称功名。』
　　陈眉公曰：『读未见书，如得良友；见已读书，如逢故人。』
　　徐文贞当国，书之座右曰：『以威福还朝廷，以政务还诸司，以黜陟还公道。』
　　先伯九山年逾六十，而精神不减少年，或叩以长生之术，九山曰：『长生何术，吾惟有两语，尔辈识之：饮食吃得去，只管吃；吃不去这一碗，断不可吃。色欲做得来，只管做；做不来这一次，断不可做。』
　　陶石梁曰：『每从枕上呼童子，十呼犹未离床蓐。一日，自起推户，而童子已披衣趋走于前。以身教者从，以言教者讼。信夫！』
　　王文成曰：『后生美质，须令晦养深厚。天道不翕聚，则不能发散，花之千叶者无实，为其英华太露也。』
　　陈眉公曰：『田鼠化为鴽，雀入大水为蛤。虫鱼尚有变化，而人至老不变，亦可嘅也。』
　　陶石梁曰：『莲之始开也，暮则复合，至不能合，则落矣。人家富贵，如莲始开，系常有收敛意，尚可长久。若一开不可复合，吾惧其雕落之不远也。』
　　陶石梁曰：『人家父子兄弟夫妇之间不相和叶，决无兴盛之理，就令偶致贵，亦有何乐？譬如荆棘林中，虽繁花异卉，烂焉满目，终无可着脚处也。』
　　陶石梁曰：『小儿扫地，若置垢秽于中庭，其粪除必尽；若扫置屏处，虽堆积狼籍，亦终无运出之理，其意只欲人不见也。故曰小人之过必文。』
　　陶石梁曰：『世间极奇特事，识破原只寻常。譬如演戏，作诸魔臣，千态万状，小儿怖畏呼啼，寝惊梦噩，而长者视之，不直一笑。』
　　陶石梁曰：『俗语有「浅水长流」之说，余深有味其言。唐人诗云：「一团茅草乱蓬蓬，蓦地烧天蓦地空。争似满炉煨榾柮，慢腾腾地暖烘烘。」』
　　陶石梁曰：『秦桧千古奸人，然亦有上言可取，谓「官职如读书，速则易终而少味」。方崔魏擅国时，士大夫至有以台省曹郎不一二年便服蟒垂玉者。何似随流平进，反耐咀嚼也。』
　　景帝意欲易储，间语太监金英曰：『七月二日东宫生日也。』英叩头曰：『东宫生日乃十一月二日。』盖谓宪宗也。景帝默然。
　　邱琼山过一寺，见四壁俱画《西厢》，曰：『空门安得有此？』僧曰：『老僧从此悟禅。』问：『从何处悟？』僧曰：『老僧悟处在「临去秋波那一转」。』
　　张洪阳见《玉茗堂四记》，谓汤义仍曰：『君有如此妙纔，何不讲学？』义仍曰：『此正是吾讲学。公所讲是性，吾所讲是情。』
　　余肃敏公为户部时，两势家争田未决，部檄公理之。甲以其地名与己姓同，执是是故产，公笑曰：『若是，则张家湾着张家认了去。』
　　陈眉公曰：『有人闻人善则疑之，闻人恶则信之，此满腔杀机也。』
　　陈眉公曰：『人生莫如闲，太闲反生恶业；人生莫如清，太清反类俗情。』
　　吴因之曰：『造谤者甚忙，受谤者甚闲。』
　　屠长卿曰：『人常想病时，则尘心浙减；人常想死时，则道心自生。』
　　一士人从王文成学，初闻『良知』，不解，卒然问曰：『良知何色，黑耶，白邪？』群弟子皆笑。士人惭而面赤。先生曰：『良知非白，非黑，其色正赤。』
　　陈眉公曰：『小儿辈不当以世事分读书，当令以读书通世事。』
　　陈眉公曰：『做秀才，如处子，要怕人；既入仕，如媳妇，要养人；归林下，如阿婆，要教人。』
　　陈眉公曰：『有一言而伤天地之和、一事而折终身之福者，切须检点。』
　　邵文庄曰：『宁为真士夫，不为假道学。』
　　陈眉公曰：『后生辈胸中落「意气」两字，则交游定不得力；落「骚雅」二字，则读书定不深心。』
　　陈眉公曰：『看中人，看其大处不走作；看豪杰，看其小处不沁漏。』
　　陈眉公曰：『待富贵人，不难有礼而难有体；待贫贱人，不难有恩而难有礼。』
　　吴燕礼曰：『须眉之士在世，宁使乡里小儿怒骂，不可使乡里小儿见怜。』
　　商文毅致政归，刘文安见其子孙多贤，乃叹曰：『某与公同处若干年，未尝见公笔下妄杀一人，宜子孙若是。』公应曰：『实不敢使朝廷枉杀一人。』
　　国初，朱善为大学士。太祖问：『卿家丰城，乡里人物何如？』对曰：『乡有长安、长乐，里有凤舞、鸾歌，人有张华、雷焕，物有龙泉、太阿。』
　　施盘在翰林，宣宗问：『卿家吴下，有何胜地？』对曰：『有四寺四桥，皆胜地也。』上问：『何名？』应声曰：『四寺者，承天、万寿，永定、隆兴；四桥者，凤凰、采苑、吉利、太平。』
　　世宗登极之日，御龙袍颇长，上俯视不已，杨廷和奏云：『陛下垂衣裳而天下治。』
　　留都振武军邀赏投帖，词甚不逊，众懮之。徐文贞檄操江都御史出居龙江关，整理江操之兵，万一有事，即据京城，调江兵杜其入孝陵之路。且曰：『事不须密，正欲其闻吾意。』戒令各自为计，变遂寝。
　　戚继光每以鸳鸯阵取胜，其法：二牌并列，每牌用筤筅二枝夹之，二短兵居后。遇战，伍长二人低头执挨牌前进，如已闻鼓声而迟留不进，即以军法斩首。其余紧随牌进交锋，筅以救牌，长枪救筅，短刀、弓矢救长枪。牌手阵亡，伍下兵通斩。
　　屠枰石督学两浙，禁诸生严峻。一生宿妓馆，为保甲所缚，并擒其妓抵署门。保甲入言状，屠佯为不见，理案自如。保甲膝行前，离两累渐远，屠瞬门役判其臂曰：『放秀才去。』门役潜出之。屠昂首曰：『秀才安在？』保甲愕塞无以对。杖三十，逐之。
　　严介溪当国，宫中见鬼多手多目，问张真人，张不能对。或以王弇州博识，往询之。弇州曰：『何必博识，《大学》云：十目所视，十手所指，下句是说恁的？』
　　世宗好言长生，乙丑会试，题『夫政也者，蒲芦也』，又『民之秉夷，好是懿德』，上问辅臣：『蒲芦是何物？秉夷是何义？』徐阶对曰：『夷是有恒之义；蒲芦是长生之物。』
　　宗子相纔高，雄视一时，常谓同社曰：『朝廷若无我辈文章之士，则凤鸟不必鸣岐山，而麒麟化为梼杌。』
　　张宁晚年无子，祷于家庙曰：『宁何阴骘，至斩先祀？』傍一妾云：『担误我辈即是阴骘。』
　　陈眉公曰：『人有一字不识而多诗意，一偈不参而多禅意，一勺不濡而多酒意，一石不晓而多画意，淡宕故也。』
　　解大绅常从游内苑，上登桥，问缙当作何语，对曰：『一步高如一步。』及下桥，又问之，对曰：『后步高如前步。』上大悦。
　　解大绅应制，作《虎顾众彪图》诗曰：『虎为百兽尊，谁敢触其怒，惟有父子情，一步一回顾。』文皇见诗感悟，即遣夏原吉迎太子于南京。
　　倪鸿宝曰：『岳王祠泥范武穆，铁铸桧卨，人之欲不朽桧卨也，甚于存武穆也。』
　　倪鸿宝曰：『圣贤尽性于忠孝，必立命于文章。圣贤不惧不得为忠臣孝子，惧不得为文人。』
　　张凤翼刻《文选纂注》，一士夫语之曰：『既云文选，何故有诗？』张曰：『昭明太子为之，他定不错。』曰：『昭明太子安在？』张曰：『已死。』曰：『既死，不必究他。』张曰：『便不死，亦难究。』曰：『何故？』张答曰：『他读得书多。』
　　全椒旧有项王庙，余翔为令，一炬焚之。王弇洲曰：『此殆为咸阳三月火复仇耳。』
　　朱平涵曰：『古人只说三不惑，不及「气」字，何居？要见此字难去，去了又做不得英雄，惟直养之，则方为贤圣。』
　　陆平泉为祭酒，请告归，时唐荆川以中丞御倭，叹曰：『公得请，未知余何日归耳！』陆曰：『某如西宾，病则主人只得放回。公乃良医，病势未愈，如何肯放你家来？』
　　方杨，歙县人，隆庆辛未进士，志行端方，常语人曰：『善，阳也。而为善宜阴，此人身上真水也。』
　　徐华亭孙元春举进士，华亭戒之曰：『无竞之地可以远忌，无恩之身可以远谤。』咸为名言。
　　汤若士嗣君开远举贤书，若士作一对与之曰：『宝精神则本业固，谨财用而高志全。』且曰：『吾歌鹿鸣三十年，而寻一避债台不可得，尔其念之。』
　　王心斋曰：『有意于轻功名富贵者，其弊必至于无父无君；有意于重功名富贵者，其弊必至于弒父与君。』
　　陈眉公曰：『富贵人须放一分宽，聪明人要学一分厚。』时人以为名言。
　　王缑山主盟艺坛，四海名士多就之。董云宰方为诸生，岳岳不肯下，曰：『神仙自能拔宅，何事傍人门户！』
　　先君在兖东道刘半舫座，半舫善大书，滕邑宰李请其颜署，拟议未得，先君曰：『薛归于滕，今李宰晋秩郡司马，宜书滕薛大夫。』半舫称善。后先君亦请颜署，半舫曰：『能工确如前语乎？』先君曰：『季孟之间，非鲁右司而何？』一座叫绝。
　　钱彦林曰：『日月在东，光乃在西；日月在西，光乃在东。人所可见者非其体也。体在此，光满此；体在彼，光满彼，便是骄吝。』
　　钱彦林曰：『日之明过于月，然月有韵而日不韵。乃知太了了处，其韵不无少减。』
　　钱彦林曰：『金以杀人，戈以杀人，一金从二戈，安不杀人？』
　　钱彦林曰：『天下无真儒，而禅门有真儒；天下无真禅，而儒门有真禅。』
　　钱彦林曰：『王右丞辋川别墅甚奇胜，然右丞原以娱母，及母亡，右丞遂舍为寺。园林泉石载以孝友，便觉景物皆含至性。』
　　思宗曾谕廷臣曰：『岳少保言，文官不爱钱，武官不怕死，则天下太平。如今日，文武官与前大不同。文官爱钱不怕死，武官怕死又爱钱。』大哉王言，可谓切中时弊。
　　江邦柱曰：『谚日「欠债还钱，杀人偿命」。近世土豪巨室，讨取租债威逼至死，尸亲讨命，问官执法，不过多用几贯黄钱便可解释。由此言之，乃是「杀人还钱，欠债偿命」。』
　　锺伯敬曰：『陈余遗章邯书，历数秦功臣之死，曰「功多，秦不能尽封，故以法诛之」。人主待功臣，与造物待文士略相似。』
　　钱彦林曰：『目之明量可周天壤，而域于眶中，物之有光者，以聚不以散也。思不可出位，亦患其光散。』
　　钱彦林曰：『迫人饮，饮者寡；任人饮，饮者多。故君子之教人，但为人具佳酿，不为人严觞政。』
　　钱彦林曰：『凡有挟而求诸古人者，是以钓饵之术读书。鲲鹏蛟龙不可以丝缗得，能为江海，则神物自生。』
　　江邦中曰：『势不可使尽，福不可享尽，事不可做尽，话不可说尽。凡事不尽处，意味偏长。』
　　王新建立论，每言人皆可为尧舜。一日，苍头辟草阶前，有客问曰：『此辟草者亦可为尧舜邪？』答曰：『此辟草者纵非尧舜，使尧舜辟草，不过如是。』
　　尔蕴叔常言：『人而无友，不如有仇。见仇人，亦足祛人眉宇间窳惰气。』
　　陈眉公曰：『吾本薄福人，宜行厚德事；吾本薄德人，宜行惜福事。』
　　陈眉公曰：『宦情太浓，归时过不得；生趣太浓，死时过不得。』甚矣，有味于淡也。
　　陈眉公曰：『一念之善，吉神随之；一念之恶，厉鬼随之。知此可以役使鬼神。』
　　陈眉公曰：『救荒不患无奇策，只患无真心，真心即奇策也。』
　　陈眉公曰：『吾不知所谓善，但使人感者即善也；吾不知所谓恶，但使人恨者即恶也。』
　　陈眉公曰：『严君平卖卜，与子言，依于孝；与臣言，依于忠；与弟言，依于悌。终日讲学，而无讲学之名，此真讲学者也。』
　　陈眉公曰：『好谈人闺门及好谈人祸患者，必为鬼神所怒，非有奇祸，必有奇穷。』
　　陈眉公曰：『俗语近于市，纤语近于娼，诨语近于优。士君子一涉此，不独损威，亦难迓福。』
　　陈眉公曰：『喜时之言多失信，怒时之言多失体。』
　　陈眉公曰：『留七分正经以度生，留三分痴呆以防死。』
　　陈眉公曰：『静坐，然后知平日之气浮；守默，然后知平日之言疏；省事，然后知平日之费妄；闭户，然后知平日之交滥；寡欲，然居知平日之病多；平情，然后知平日之念刻。』
　　陈眉公曰：『任事者，当置身利害之外；建言者，须设身利害之中。』
　　武宗朝，韩公文欲攻刘瑾，属李梦阳具奏草，曰：『毋文，文，览弗省也。』曰：『毋多，多，览弗竟也。』此言极得告君之体。
　　神宗呼光宗至膝下，出一对曰：『敬天地。』光宗对曰：『孝父母。』神宗曰：『平仄不叶。』光宗曰：『韵虽不叶，舍却父母，不敢上并天地。』
　　陈眉公曰：『余极喜诵南宋陈征仲二语：禄饵可以钓天下之中纔，而不可啖赏天下之豪杰；名航可以载天下之猥士，而不可沈陆天下之英雄。』
　　陶石梁曰：『夏日之蚊，其吻入肤，必回翔审视，喋人之血而人或不知；至秋月，则匆遽无理，遇人便螫，血未濡吻而身已糜碎。晚近贪吏，皆秋月蚊也，固是品格日下，亦是时序使然。』
　　陶庵曰：『世乱之后，世间人品心术历历皆见，如五伦之内无不露出真情，无不现出真面。余谓此是上天降下一块大试金石。』
　　陶庵曰：『世界鼎革，譬如过年清销账目，余见积善与积不善之家俱有奇报，而目前造孽之人受报尤速者。此是年近岁逼，赊取年货，一到除夜都要销算，不能久延也。』
　　陶石梁曰：『慈湖先生曰，先君常步至蔬圃，谓园丁日：「吾蔬每为人盗，取何计防之？」园丁日：「须挤一分与盗者乃可。」先君顾某日：「此园丁吾师也。」作家者亦宜知此意。』
　　陶石梁曰：『狄仁杰不识娄师德，师德每于武后前称仁杰之贤；寇准短王旦，而旦专称其美。人皆服二公德量。余谓此深于涉世者，非独德量之过人也。行之久久，不特令人主见重，亦当令其人闻而自愧。』
　　江邦玉曰：『李纲极善作事，苦不得君；王安石极为得君，不善作事；孔明忠而早死，人恨其夭；褚渊老而失节，人恨其寿。是以谓之缺陷。』
　　陈眉公曰：『富贵功名，上者以道德享之，其次以功业当之，又其次以学问识见驾驭之，其下不取辱则取祸。』
　　富平孙冢宰在位日，诸进士谒选，齐往受教。孙曰：『做官无大难事，只莫作怪。』真名臣之言。
　　王文成与友人讲学，友人曰：『某非不愿学，只是好色。』文成笑曰：『家里只这个丑婆子，恁么好色？』其友于言下猛省。
　　近一仕官，贪得无厌，其母诫之曰：『人吃饭是一碗一碗吃的，你贪多，左右嚼不碎。』
　　石亨恃宠，造第越分。一日，上登翔凤楼，见亨新第，顾问恭顺侯吴瑾、抚宁伯朱永曰：『此何人居？』永谢不知，瑾曰：『此必王府。』上笑曰：『非也。』瑾顿首曰：『非王府，谁敢僭妄若此？』上不应，始疑亨。
　　江邦玉曰：『东逝之长波，西垂之残照，击石之火星，骤隙之迅驹，风里之微灯，草头之悬露，临崖之朽树，灼目之电光，人世之不足恃，类如此。』
　　锺伯敬督学闽中，方孟旋送之曰：『君此行，须办三十年精神，使此三十年间所用道德、功业、文章皆出君门下，勿徒爱恋一榜中耀目也。』
　　归子慕敕其子曰：『人能亲近贤者，虽有下纔不至堕落。吾无以贻汝，贻以此言。』
　　六婶娘性卞急，以争屋事与钱相公家大哄，颇骇听闻。陶石梁先生偶至叔家，婶娘出诉，备陈其颠末。石梁先生乃顾六叔曰：『尔鞾，此皆尔不是，凡人家抵御外侮，皆男子之事，奈何累及夫人？』陶庵在旁，深服其答付之妙。
　　王阳明先生行于衢，有二人相诟，甲曰：『你没天理。』乙曰：『你没天理。』甲曰：『你欺心。』乙曰：『你欺心。』先生闻曰：『小子听之，斯两人谆谆然讲道学也。』门人曰：『诟也，焉为学？』先生曰：『汝不闻乎？曰天理，曰欺心，非讲学而何？』曰：『既讲学，又焉诟。』曰：『夫夫也，惟知求诸人，不知反诸己故也。』
　　陈眉公曰：『人之嗜名节，嗜文章，嗜游侠，如嗜酒然，易动客气，当以德性销之。』
　　陈眉公曰：『嗜异味者，必得异毒；挟怪性者，必得怪疾；习阴谋者，必得阴祸；作奇能者，必得奇穷。庄子一生放旷，却曰寓诸庸，原跳不出中庸二字也。』
　　陈眉公曰：『颐卦慎言语，节饮食。然口之所入者，其祸小；口之所出者，其罪多。故鬼谷子云：「口可以饮，不可以言。」』
　　陈眉公曰：『药以生人，而庸医以之杀人；兵以杀人，而圣贤以之生人。』
　　海忠介抚江南，为徐华亭处分田宅过于刻核，华亭不堪。有为华亭解者，谓海曰：『圣人不为已甚。』海艴然曰：『诸公岂不知海瑞非圣人邪？』言者默塞。
　　祖制京官三品始乘轿，科道骑马，后来皆僭用轿矣。王化按浙，一举人大帽入谒，按君不悦，因问曰：『举人戴大帽始自何年？』举人答曰：『始于老大人乘轿之年。』
　　时纯甫与王季重弈，时边已失，角亦将危，辄苦曰：『鼷鼠又来食角。』季重曰：『食谁之角，但可之杀，杀时犉牡，有捄其角。』
　　锦衣王佐孽子不肖，好博纵饮。有别墅三，其二为陆炳所得，其一最雄丽，复欲得之，乃指以狎斜，捕其党与家奴，证成其罪。不肖子母，故佐妾也，亦在捕中。入对簿，于强辩，母膝行前，道其子罪甚详。子恚，呼曰：『儿到此地，母奈何速之死？』母叱之曰：『死即死，何说？』指炳坐，顾曰：『而父坐此非一日，作此等事不止一件，而生汝不肖子，天道也，复奚为？』炳颊发赤，趣遣之出，事遂寝。
　　张禺山晚年好纵笔作草书，不师法帖，殊自矜贵。常书一纸寄升庵，书其后曰：『野花艳目，不必牡丹；村酒醉人，何须绿蚁。』
　　世宗皇帝问一古德：『杭州飞来山从何处飞来？』古德曰：『天竺飞来。』帝曰：『既能飞来，何不飞去？』古德曰：『一动不如一静。』又看一大士像，问：『大士手中何物？』曰：『念佛珠。』帝曰：『所念何佛？』古德曰：『念大慈大悲救苦救难灵感观世音菩萨。』帝曰：『何以自念自己？』古德曰：『求人不如求己。』
　　一禅师被召朝见至尊，口称万岁。至尊下殿，手挽之曰：『师莫行礼，且说明何以谓之万岁？』禅师合掌遽言曰：『尧、舜、禹、汤、文、武，至今还在。』至尊大悦，宠礼甚厚。
　　湖州庄龙作明史，以查伊璜刻入较阅姓氏。伊璜知，即检举学道，发查存案。次年七月，归安知县胡子容持书出首，累及伊璜，伊璜辩曰：『杳继佐系杭州举人，不幸薄有微名，庄龙遂将继佐刻入较阅。继佐一闻，即出检举，盖在庚子十月，胡子容为庄龙本县父母，其出首在辛丑七月。若以出首蚤为功，则继佐前而子容后，继佐之功当在于容之上；若以检举迟为罪，则继佐蚤而子容迟，子容之罪不应在继佐之下。今子容以罪受上赏，而继佐以功受显戮，则是非颠倒极矣！诸法台幸为参详。』公衙门俱以查言为是，到部对理，竟得昭雪。遂与胡子容同列赏格，分庄龙籍产之半。
　　陈眉公曰：『余二十年前读《太阳元精论》，即大暑能坐卧赤日中。年来懒习此法，即广堂匡池，高梧修竹，颇以炎蒸为烦。因思此时田野耕耘，道途推挽，其匍匐状殆不可言，若狱中人杂秽粪土，烦冤疫痢，转视此等，又如天上人耳。旁师每奉旨热审，他未有能行者，若得仁人君子请定为例：暑月无得滥受词，无得轻羁候。务使眼前火坑化作清凉世界，只在当路者念头动，舌头动，笔头动，一霎时耳。』
　　陈眉公曰：『余读书南湖，每饮必施鸟，童子遂于施食处张罗待之。余谓门人云：「隧人氏教民火食，而秦始皇以之烹儒焚书；阎立本、吴道子画地狱变相于寺壁，化导愚顽，而酷吏仿其刑具以恣罗织。自古好事尝被恶人弄坏，即鸟食一事，所施未几，而童之杀心动矣。故曰好事不如无。』
　　王阳明曰：『凡人言语，正到快意时，便截然能忍默得；意气正到发扬时，便翕然能收敛得；忿怒嗜欲正当腾沸时，便廓然能消化得，非大勇者不能。』
 

快园道古卷之五夙慧部

陶庵曰：昔孔文举聪明绝世，而陈韪嘲之曰：『小时了了，长未必佳。』向以为陈韪一时嫉妒之言，今乃阅世既久，而知斯言之未始不确也。汉昭帝十四能知上官桀之奸，而长来聩聩，一无所闻；鲍照才思藻发，及至有年，顿觉才尽；而王勃自《滕王阁》一序之外，亦遂凋落，无所见长。盖少年智慧亦似电光石火，政不可据以为常也。嗟余老惫，犹忆稚年，文举有言：『想君少时，必当了了。』集夙慧部五。
　　舒芬之父得一葬地，形家曰：『此地必发鼎元，然当在四世之后。』舒父曰：『我不能待也。』芬童年侍侧，曰：『信若此，何不葬芬三世之祖？』父从之，芬果大魁天下。
　　洪钟四岁能作大书，宪宗召见，命书『圣寿无疆』，锺握笔不动。上曰：『汝容有不识者乎？』锺叩首曰：『臣非不识，第不敢于地上书耳。』上命舁几，一挥而就。
　　王弇州髫时见有鬻刀者，其师戏刻韵教之作诗，王辄成句云：『少年醉舞洛阳街，将军血战黄沙漠。』师曰：『子异日必以文章名世。』
　　李东阳四龄能作大字，景帝召见文华殿，命书『麟凤龟龙』四字，写至龙字，手腕无力，其勾用小鞾戳上。上大喜，抱置膝上，赐珍果及宝镪。六岁，与程敏政同召，上试用对云：『螃蟹浑身甲冑。』敏政曰：『凤凰遍体文章。』东阳曰：『蜘蛛满腹经纶。』后程官学士，李大拜，兆于此也。
　　杨用修十二岁随太师守制蜀中，大父授易两句，而洽拟作《古战场文》，有『青楼断红粉之魂，白日照苍苔之骨』数语，大父极称赏。后命拟作《过秦论》，益大奇之，曰：『吾家贾谊也。』
　　戴大宾，莆田人，八岁应童子试，见主司，主司怜其幼，指所坐椅云：『虎皮褥盖太师椅，试作一对。』大宾应声曰：『兔毫笔写状元坊。』主司称赏。正德戊辰，果探花及第。
　　解缙，吉水人，六岁能作诗。祖父戏之曰：『小儿何所爱？』缙应声曰：『小儿何所爱，爱者芝兰室，更欲附龙飞，上天看红日。』祖大称赏。年十八，登洪武二十一年进士，选入翰林。
　　彭华年十五，常过邑城，坐客有持故契争产者，辩论不已。华齿坐下，独抗声曰：『此赝契也！』众惊问故，曰：『契果出革除庚辰年，则当以建文三年书，乃曰洪武三十三年，非赝而何？』争者赧然而罢。
　　先高祖太仆，葬天农祖垅，开圹，有黑气弥瞒，匠石恐泄气，欲遽掩之，先文恭甫六齿，言：『此杀气，政须放尽乃佳。』太仆从之。黑气尽，清气冉冉，乃遂掩圹。十三年后，而文恭遂荐贤书。
　　潮阳女子苏福，八岁赋新月诗：『气朔盈虚又一初，嫦娥底事半分无。却于无处分明有，好似先天太极图。』惜十四而夭。
　　杨石淙五六岁聪敏绝世，人欲试其心计，戏取铺家日了帐，杂记各姓所买米、盐、鱼、鲞之数，令目一过，用别本写出，半字不讹。
　　袁太冲七岁与群儿戏，自称小相公。彭鲁溪公出对云：『愿为小相。』袁应声曰：『窃比老彭。』
　　于忠肃少有大志，出语不凡。八岁时，衣红衣骑马，有邻老呼其名，戏之曰：『红孩儿，骑黑马游街。』公应声曰：『赤帝子，斩白蛇当道。』闻者惊异。
　　解学士童时，妇翁过其家，解父抱缙置椅上，妇翁戏云：『子坐父立，礼乎？』缙曰：『嫂溺叔援，权也。』
　　于少保髫时，梳丫髻，僧古春戏曰：『牛头喜得生龙角。』于应曰：『狗口何曾出象牙。』走归，梳三角髻出。僧又戏曰：『三角如鼓架。』于即对曰：『一秃似雷槌。』
　　高祖太仆公成进士，文恭十岁。太仆公出对语令文恭对，曰：『脱颖渐居客后。』文恭应声曰：『致身肯让人先。』太仆公大奇之。
　　解学士七岁时，友人持其父影至，解横写『图写禽兽』四字于上，友人大恚怒。解取笔续之云：『图公之象，写公之形，禽中之凤，兽中之麟。』友人笑而奇之。
　　王文恪七岁时，附学于舅氏，一小女使送茶，王戏握其手。有告舅氏者，舅氏出一对曰：『奴手为拏，此后莫拏奴手。』王即对曰：『人言是信，从今毋信人言。』
　　顾东桥填楚，张江陵纔十二岁，应童子试。东桥曰：『童子能属对乎？』出曰：『雏鹤学飞，万里风云从此始。』张曰：『潜龙奋起，九天雷雨及时来。』东桥大喜，解金带赠之。
　　景清少颖敏，同学生有秘书借阅，次早索还，清曰：『亡有。』讼之学师，清持书往见，曰：『此清所业书。』即诵终卷。生则不能忆一字。学使叱使去。清出，即还其书曰：『书故尔书，聊相戏耳。』
　　山东于阁老慎行，年八岁，看邻家造新房，有老人出一句，呼慎行对之，曰：『磨砖砌地。』于即应之曰：『炼石补天。』出口即有宰辅气象。
　　苏州状元施盘丱角时，有张都宪者，令属对，曰：『新月如弓，残月如弓，上弦弓，下弦弓。』盘应曰：『朝霞似锦，晚霞似锦，东川锦，西川锦。』都宪大奇之。
　　陆景邺三岁能作对，夏日采菱，匿数枚，封公呼命之曰：『畏母偷菱走，能对则食。』答曰：『思亲怀橘归。』四岁在乡塾，先生出对曰：『石狮子呆笑。』对曰：『铁马儿假嘶。』又出对曰：『屋下点天灯。』对曰：『楼上打地铺。』
　　陆景邺十四岁时，古虞田父获禹鼎，塾师命赋之，前四句云：『泗鼎沈秦后，了溪得铎余。尚遗物自夏，兼以地当虞。』塾师赏之。又赋《送族兄客楚》诗云：『相携白玉壶，相送有言无，茜裙最好处，莫约共樗蒲。』
　　祁世培六岁时，太夫人喜啖鸡蛋，煮数枚作供，为小婢所窃食，问不肯承，世培曰：『匆争。』命持一盆水来，令诸婢逐一嗽之，窃食者吐出则皆蛋黄。
　　陶庵六岁，舅氏陶虎溪指壁上画曰：『画里仙桃摘不下。』陶庵曰：『笔中花朵梦将来。』虎溪曰：『是子为今之江淹。』
　　陶庵六岁，在渭阳家，一客见缸中荷叶出，出对曰：『荷叶如盘难贮水。』陶庵对曰：『榴花似火不生烟。』一座赏之。
　　陶庵年八岁，大父携之至西湖。眉公客于钱塘，出入跨一角鹿。一日，向大父曰：『文孙善属对，吾面考之。』指纸屏上《李白骑鲸图》曰：『太白骑鲸，采石江边捞夜月。』陶庵曰：『眉公跨鹿，钱塘县里打秋风。』眉公赞叹，摩予顶曰：『那得灵敏至此，吾小友也。』
　　陶庵比邻有童子，十四岁能作诗。丙申闰五月十五日月食十分，既而邑微带赤，童子咏之曰：『今年天狗太贪饕，食月何曾剩一毫？天是骰盆月是色，孤孤一点大金幺。』


快园道古小慧部卷第十二

陶庵曰：王荆公作《字说》，附会穿凿，揆之义理，多窒碍不通，水骨土皮，所以见笑于东坡也。后世酒令、灯谜，拆白道字，怪幻百出，意味深长，偶记一二，灵巧绝伦。虽知星星爝火，不足与日月争光，而若当阴翳晦冥，腐草流萤，掩映其际，亦自灼灼可人，断难泯灭矣！孔子曰：『群居终日，言不及义，好行小慧，难矣哉！』而他日又曰：『不有博弈者乎，为之犹贤乎已。』集小慧第十二。
　　诗谑
　　卓珂月为人作合欢迎送词回文《菩萨蛮》云：『春宵半吐蟾痕碧，斜窥愁脸如相忆。空捻两三弦，朱扉寂寂然。　依期郎践约，悄步人疑鹤。小舒轻雾纱，收袂蘸红霞。』此迎词。『霞红蘸袂收纱雾，轻舒小鹤疑人步。悄约践郎期，依然寂寂扉。朱弦三两捻，空忆相如脸。愁窥斜碧痕，蟾吐半宵春。』此送词。
　　徐文长水神殿回文《灯》诗云：『新架灯垂高厂殿，旧场球蹴斗芳年。春花有几能希赏，夜月无多惜早眠。轮迫马蹄盘作阵，烛抽莲叶嫩如钱。人游厌听催壶漏，客醉扶看堕鬓钿。』『钿鬓堕看扶醉客，漏壶催听厌游人。钱如嫩叶莲抽烛，阵作盘蹄马迫轮。眠早惜多无月夜，赏希能几有花春。年芳斗蹴球场旧，殿厂高垂灯架新。』
　　万历乙卯，顺天乡试有挂选监生十七人登贤书，年皆六十余矣。余叔葆生作诗嘲之曰：『堪羡新科十七贤，商山齐赴鹿鸣筵。却言序齿原无齿，共叹同年是暮年。丹桂折来花满眼，青云踏去雪盈颠。可怜到手乌纱帽，反带儒巾入九泉。』
　　南昌张相公、兰溪赵相公皆与江陵相左，由翰林谪州同，后屡迁，俱于辛卯入内阁。太仓王元驭当国，以诗戏之曰：『龙楼凤阁城九重，新筑沙堤迓相公。我贵我荣君莫羡，十年前是两州同。』
　　风林夏五名景倩，延师周四维训子，以不称，欲再延，妻曰：『何为又增人口？』夫不从，又延罗成吾。时诸理斋亦延于夏，戏曰：『夏五本是五，增口便成吾。四维尚未去，如何又请罗？』又夏五甚矮，妻甚长，理斋作歇后诗谑之曰：『夏五官人罔谈彼，夏五娘子靡恃己。有时堂前相遇见，刚刚撞着果珍李。』
　　唐伯虎出游遇雨，过一皂隶家，出纸笔求画。伯虎画海蛳数百，题其上云：『海物何曾数着君，也随盘馔入公门。千呼万唤不肯出，直待临时敲窟臀。』
　　无锡邹光大连年生女，召翟永龄饮，翟作诗嘲之云：『去岁相招云弄瓦，今年弄瓦又相招。寄诗上覆邹光大，令正原来是瓦窑。』
　　有裁缝以贿得冠带，顾霞山嘲之曰：『近来仕路太胡涂，强把裁缝作士夫。软翅一朝风荡破，分明两个剪刀箍。』
　　莫廷韩与屠赤水过袁太冲家，见桌上有帖写『琵琶一盘』者，相与大笑。屠曰：『枇杷不是这「琵琶」！』袁曰：『只为当年识字差。』莫曰：『若使琵琶能结果，满城箫管尽开花。』
　　有时少湾者，延师颇不尽礼，致其师争竞而散。或用吴语赋歇后诗嘲之曰：『少湾主人吉日良［时］，束修且是爷多娘［少］。身材好像夜叉小［鬼］，心地犹如短剑长［枪］。三杯晚酌金生丽［水］，两碗晨餐周发商［汤］。年终算账索筵席［百家姓有索咸席赖］，劈拍之声一顿相［打］。』
　　有嘲监生诗云：『革车买得截然高［大帽］，周子窗前［草］满腹包。有朝一日高曾祖［考］，焕乎其有［文章］没半毫。』
　　广文先生之贫自古记之，近日土风日趋于薄，有门人馈之肉，乃瘟猪也。先生嘲之曰：『秀才送礼，言之可羞，瘦肉一方，尧舜其犹。』又有以铜银为贽者，又嘲之曰：『薄俗送礼，不过五分，启封视之，尧舜与人。』或作破云：『时官之责门人也，言必称尧舜焉。』
　　旧有赋缺嘴者云：『多闻疑，多见殆，吾犹及史之，君子于其所不知盖。』四语皆出四书，皆隐阙字，而末句尤奇。吴江一老翁貌似土地，沈宁庵吏部亦用此体赋云：『入疆辟，入疆芜，诸侯之宝三，狄人之所欲者吾。』又吴中有顾秀才名达者，不学而狂，同学者嘲之云：『在邦必，在家必，君子上，小人下，不成章不。』并堪伯仲。
　　有士人游虎跑泉，赋诗以『泉』字为韵。一人但哦『泉，泉，泉』，久不成句。有老人曳杖而至，问其故，应声曰：『泉，泉，泉，乱迸珍珠个个圆。玉斧砍开顽石髓，金钩搭出老龙涎。』众惊问曰：『翁非贯酸斋乎？』曰：『然，然，然。』遂邀同饮，尽醉而去。
　　寿春道士以小像乞解学士题赞，解联写『贼贼贼』，道士愕然。续云：『有影无形拏不得，只因偷却吕仙丹，而今反作蓬莱客。』
　　一内相好弄笔墨，题一寿意，上画寿星持杖，白日黄麋，松柏龟鹤，书其上曰：『柳梢枝上一轮月，黄狗身上几点雪。不是老儿柱杖打，几乎鹭鸶吞个鳖。』
　　姑苏蒋思贤父子写真，交画不像。有人嘲之曰：『父画子不像，子画父不真。自家骨肉尚如此，何况区区陌路人。』
　　张明善尝作《水仙子讥时》云：『铺唇苫眼早三公，裸袖揎拳享万锺，胡言乱语成时用，大都来却是哄说英雄。谁是英雄，五眼鸡岐山鸣凤，两头蛇南阳卧龙，三脚猫渭水飞熊。』
　　有人嘲秃指，《醉扶归》云：『十指如枯笋，和袖捧金樽，搊杀银筝字不真。搔痒天生钝，纵有相思泪痕，索把拳头揾。』
　　一妓为人伤目，睫下有青痕。嘲之者作《沈醉东风》词曰：『莫不是捧研时太白墨洒，莫不是画眉时张敞描差？莫不是檀香染，莫不是翠钿瑕？莫不是蜻蜒飞上海棠花，莫不是明皇宫坠下马？』
　　词客贫甚，戏作《清江引》曰：『夜半三更睡不着，恼得我心焦躁。吃蹬的响一声，尽力子吓一跳，把一股脊梁筋穷断了。』
　　杭州酒淡，有作《行香子》云：『湖水澄清，灰价廉平，升半酒，搀做三升。茅柴焰过，肚胀彭亨。教君霎时饮，霎时醉，霎时醒。听得渊明，说与刘伶，这一瓶，约莫三斤。君还不信，把秤来秤，有一斤酒，一斤水、一斤瓶。』
　　巧言
　　王、卢二人相谑，卢嘲王云：『有言则汪，近犬则狂；加颈足为马，拖角尾成羊。』王嘲卢云：『卿姓在亡成虐，在丘为虚；生男为虏，配马成驴。』
　　张乂入太学为斋长，其人渺小，动以苛礼律诸生。林叔弓作赋嘲云：『身材短小，欠曹交六尺之长；腹内空虚，乏刘叉一点之墨。』又诗云：『中分爻两段，风使十横斜。文上全无分，人前强出些。』
　　吴人马承学性好乘马，喜驰骤。同学钱同爱戏曰：『马承学，学乘马，汲汲而来。』马应曰：『钱同爱，爱铜钱，孳孳为利。』
　　方千里一日会张更生，方作一令戏曰：『古人是刘更生，今人是张更生。手执一卷《金刚经》，问尔是胎生、卵生、湿生、化生。』张答曰：『古人是马千里，今人是方千里。手执一卷《刑法志》，问尔是三千里、二千里，一千里？』
　　石中立员外常与同列观上南园所蓄狮子。主者曰：『县官日破肉十斤饲之。』同列曰：『吾侪反不及此。』石曰：『吾辈皆员外郎，敢比园内狮子！』
　　夏忠靖公与给谏周大有治水，一日偕宿天宁寺。周早如厕，夏戏曰：『披衣拖履而起，急事，急事！』周应声曰：『弃甲曳兵而走，常输，常输！』
　　浙江花提举与鄞县校官交往，花戏之曰：『鸡卵与鸭卵同窠：鸡卵先生，鸭卵先生？』校官应曰：『马儿与驴儿并走：马儿蹄举，驴儿蹄举？』
　　陆文量参政浙藩与陈启东饮，见其寡发，戏之曰：『陈教授数茎头发，无计可施。』启东曰：『陆大人满脸髭须，何须如此。』陆大赏叹，笑曰：『两猿截木山中，这猴子也会对锯。』启东曰：『有犯，幸勿罪。』乃云：『匹马陷身泥内，此畜生怎得出蹄。』相与抚掌竟日。
　　一虞姓者为许氏西宾，虞有所私，午后辄出馆。许每往不通，因书于简云：『夜夜出游，知虞公之不可谏。』虞归，即答云：『时时来扰，何许子之不惮烦。』
　　余进士田与汤进士日新相善，因戏曰：『汤之盘铭曰，「苟」者君乎？』汤应曰：『卿以下必有「圭」者，君也。』
　　詹侍御与苏大行五鼓行长安街，呵道声相近，苏问前行为谁，从者曰：『道里詹爷。』苏曰：『詹之在前。』詹问后来为谁，从者曰：『行人司苏爷。』詹曰：『后来其苏。』相顾一笑。
　　石动筩至国学，有博士问：『孔子弟子身通六艺者七十二人，几人已冠，几人未冠？』动筩曰：『以某考之，冠者三十人，未冠者四十二人。』博士曰：『所考何书？』石曰：『《论语》云：「冠者五、六人」，五六得三十也；「童子六、七人」，六七四十二也；合之为七十二人。』皆大笑。一说又问：『三千徒弟子后来作何结果？』答曰：『二千五百人为军，五百人为旅。』俱极巧。
　　一士人家贫，与其友上寿，无从得酒，乃持水一瓶，称觞曰：『君子之交淡如。』友应曰：『醉翁之意不在。』
　　陆通明世居洞庭，一日内人临蓐生女，溺之。友人吴生诮之曰：『兄讳通明，这事欠通了！』陆讶之，吴曰：『岂不闻溺爱者不明耶？』
　　青齐一士夫冯姓者极畏内，其夫人宋氏也，亲友咸知之，无所讳。一日，客与语及家事，戏曰：『无若宋人然！』冯笑曰：『尔即以此属对。』客思之良久不得。冯曰：『我仍对之：是为冯妇也。』其工巧若此。
　　张磊塘善清言。一日，赴徐文贞席，食鲳鱼、鳇鱼，庖人误不置醋，张云：『仓皇失措。』文贞扪一虱，以齿糜之，闻响声。张云：『大率类此。』文贞解颐。
　　酒令
　　韩襄毅与夏公埙饮，韩举一令曰：『伞字有五人，下列众小人。所谓有福之人人伏侍，无福之人伏事人。』夏云：『爽字有五人，旁列众小人，中藏一大人。所谓人前莫说人长短，始信人中更有人。』
　　陈祭酒询忤一权贵，出为州同，同僚饯行。陈学士循举一令曰：『轰字三个车，余斗字成斜。车车车，远上寒山石径斜。』高学士谷曰：『品字三个口，水酉字成酒。口口口，劝君更尽一杯酒。』陈祭酒云：『矗字三个直，黑出字成黜。直直直，焉往而不三黜。』合席大笑。
　　杜朝绅令麻城，毫无情面。一日宴乡绅，梅西野举一令曰：『单奚是奚，加点是溪，除却三点，加鸟为鸡。谚云：得志猫儿雄似虎，败翎鹦鹉不如鸡。』毛石崖曰：『单青是青，加点为清，除却三点，加心为情。谚云：火烧纸马铺，落得做人情。』又一人云：『单其为其，加点为淇，除却三点，加欠为欺。谚云：龙游浅水遭虾戏，虎落平阳被犬欺。』杜答云：『单相是相，加点为湘，除却三点，加雨为霜。谚云：各人自扫门前雪，休管他家瓦上霜。』
　　刘端简居乡，邑大夫或慢之。值宴会，刘出一令，用唐诗一句，附以方言，上下相属。刘云：『一枝红杏出墙来，见一半，不见一半。』一士夫云：『旋斫松柴带叶烧，热灶一把，冷灶一把。』邑大夫云：『杖藜扶我过桥东，我也要你，你也要我。』一士夫解之云：『点溪荷叶迭青钱，你也使不得，他也使不得。』
　　沈石田、文衡山、陈白阳，王雅宜游虎丘，饮千人石上。石田行令，取上一字，下拆两字，意义相协。沈云：『山上有明光，不知是日光月光。』文云：『堂上挂珠帘，不知是王家帘朱家帘。』陈云：『有客到馆驿，不知是官人舍人。』王云：『半夜生孩子，不知是子时亥时。』各赏一大觥。
　　高丽一僧陪宴朝使，戏行一令曰：『张良项羽争一伞，良曰凉伞，羽曰雨伞。』朝使信口曰：『许由晁错争一葫芦，由曰油葫芦，错曰醋葫芦。』
　　有人为令云：『子路百里负米，不知是糙米熟米？若是糙米，子路请祷；若是熟米，子路不对。』一人云：『子路宿于石门，不知开门闭门？若是开门，由也升堂；若是闭门，子路拱而立。』
　　罗状元念庵与邹公、徐公宴于寺观，邹指塑像出令曰：『祖师买巾，价只要轻，以此买不成，被发列如今。』徐曰：『玉皇买伞，价只要减，以此买不成，头顶一片板。』罗曰：『观音买鞋，价只要捱，以此买不成，赤脚上莲台。』
　　张退如为山阴令，与同寮饮卧龙山上，见绯衣妇人踱岭而去。一寮友举杯起一令曰：『二八佳人过岭东，映山红。』以妇人起义，而合一花名。次至某曰：『二八佳人同枕眠，并头莲。』张退如曰：『二八佳人经水通，月月红。』
　　徐文长与友人饮，行令要一花名，一鸟名，搭四书二句，词曲一句。一友曰：『虞美人嫁了白头翁，翁曰：老矣，不能用也。寒窗更守十年寡。』文长曰：『十姊妹嫁了八哥儿，八口之家可以无饥矣。可怜两口儿无依倚。』
　　伎女张斗奴侍三杨宴饮。东杨行令，饮，春月诗曰：『梨花院落溶溶月。』南杨饮，夏月曰：『舞低杨柳楼头月。』西杨饮，秋月曰：『金铃犬吠梧桐月。』英公语斗奴曰：『汝试歌之。』斗奴乃拜而歌曰：『梨花院落光如雪，犬吠梧桐月。佳人杨柳腰，舞罢晴光灭。春月者，夏月者，秋月者，总不如俺寻常一样窗前月。』诸公大加称赏。
　　确对
　　江西有提学出对云：『风摆棕榈，千手佛摇折迭扇。』诸生无对者。乃祈乩仙，降书自称李太白，对云：『霜凋荷叶，独脚鬼戴逍遥巾。』
　　刑部郎中黄暐亦尝召仙，令对『羊脂白玉尺』，乩云：『当出丁家巷田夫口。』暐明日往试之，其一耕者锄土甚力，问此何土，耕者曰：『此鳝血黄泥土也。』暐大嗟异。
　　相传有俗对云：『塔顶葫芦尖，捏拳头锥白日；城头箭垛倒，生牙齿咬青天。』亦工而可笑。
　　旅店中一鬼诵一对云：『鼠偷蚕茧，浑如狮子抛球。』叫唤竟夜。后一士子至，对曰：『蟹入鱼罾，却似蜘蛛结网。』怪绝不闻。
　　苏郡蒋涛善属对，有『一跳跳下地；一飞飞上天。』又有『冻雨洒窗，东二点，西三点；切糕分客，上七刀，下八刀。』皆精切。
　　李空同督学江西，有士子同其姓名。公曰：『吾试汝一对，曰：蔺相如，司马相如，名相如，实不相如。』一士子对曰：『魏无忌，长孙无忌，彼无忌，此亦无忌。』公赏之，特置高等。
　　唐皋使朝鲜，朝鲜国王出对云：『琴瑟琵琶，八大王一般头角。』皋对曰：『魑魅魍魉，四小鬼各样肚肠。』王大骇服。
　　旧学士院壁间有题云：『李阳生，指李树为姓，生而知之。』杨大年为学士，对之云：『马援死，以马革裹尸，死而后已。』
　　徐晞为州吏目，偶随守步庭墀中，见一鹿伏地。守得句云：『屋北鹿独宿。』晞曰：『可对：溪西鸡齐啼。』守大惊异，不以常礼遇之。
　　常州府同知吴、通判董至无锡，饮红白酒而醉。吴出对云：『红白造成，醉倒不知南北。』董对云：『青黄未接，急来要卖东西。』
　　东郊巡按苏松刷卷，许御史戏云：『北台东御史，西人巡按南方。』东不能属，陆采对曰：『冬官夏侍郎，春日办完秋税。』又李空同在江西有对云：『孤雁渡江，顾影徘徊如得偶。』人不能对，陆云：『老翁照镜，鉴形仿佛似传神。』
　　屠赤水与莫廷韩游顾园，酒酣，屠偶吟云：『檐下蜘蛛一腔丝意。』莫云：『阶前蚯蚓满肚泥心。』
　　世宗事玄，有献灵龟者，上出对曰：『赤水灵龟双献瑞，天数五，地数五，五五二十五数，数数合于道，道号元始天尊，一诚有感。』一词臣对之曰：『丹山彩凤两呈祥，雌声六，雄声六，六六三十六声，声声闻于天，天生嘉靖皇帝，万寿无疆。』上喜甚，厚赍之。
　　赵太守时逢指筵上炮栗曰：『栗破缝黄见。』坐客不能对。赣妓朱云楚对曰：『藕断鲁思飞。』赵大奇之。
　　惠山寺有人出对曰：『无锡锡山山无锡。』后有对曰：『平湖湖水水平湖。』
　　苏士金用元善属对，在文翰林座谑其蒙师潘某。潘愠曰：『吾对，汝能对，甘受汝侮。』金淆之，潘曰：『王大夫昆季筑墙，一土蔽三人之体。』金即对曰：『潘先生父子沐发，番水灌两牛之头。』一座大笑。
　　陈启东训导分水，一人题桥上云：『分水桥边分水吃，分分分开。』启东过而见之，对曰：『看花亭上看花回，看看看到。』皆其地名也。
　　陈启东尝思『的颈葫芦』，无有确对。一日，方浴而得之，曰：『空心萝卜。』天生语也。喜而跃，浴盆顿破。
　　苏东坡在翰林时，北使以『三光日月星』请坡公属对。坡公首以『四诗风雅颂』，妙矣，而又对以『四德元亨利』，『贞』字为仁祖讳，故缺之，毕竟不妥。陶庵对以『八脉寸关尺』，与首句并妙。
　　季祖廷尉公在燕邸寄一对句云京师无有对者，出句云：『天启七年，七月七日天气。』陶庵对曰：『大明一统，一府一县大名。』
　　季祖廷尉公面麻奇丑，眼眶臃肿，痘瘢层沓，短髭戟张，见者失笑。陶庵七八岁时，廷尉喜置之膝上，捋其髭。廷尉曰：『儿善属对，为我作须对。』陶庵曰：『大人：美目深藏，桃核缝中寻芥子；劲髭直出，羊肚石上种菖蒲。』廷尉抚掌大笑。
　　归安沈筠溪少绝敏慧，与弟在途，风雨暴作，遇陈方伯兄弟。方伯戏曰：『大雨沉沉，二沈伸头不出。』沈应曰：『狂风阵阵，两陈摇尾不开。』
　　苏州吴厚墅麻脸胡须，蒲田王玉峰面歪而眼多白。王戏云：『麻脸胡须，羊肚石倒栽蒲草。』吴应曰：『歪腮白眼，海螺壳斜嵌珍珠。』闻者绝倒。
　　常熟严相公面麻，新郑高相公作文用腹草，前后在翰林，高戏严曰：『公豆在面上。』严应曰：『公草在腹中。』
　　近传闻一对无有对者，出句云：『儒忠恕，佛慈悲，道感应，三教同心。』陶庵对曰：『尧谘嗟，舜吁咈，禹咸若，一朝共口。』又：『汉勃［周勃］劭［应劭］唐功［徐有功］绩［李绩］宋胜［朱胜非］勋［王继勋］，六臣协力。』
　　越有三号『彭山』：季以进士，程以指挥，彭以军舍；而青衿有三号『六峰』：叶死，袁生，而陆正病笃。徐文长取以作对曰：『文彭山，季彭山。武彭山，程彭山。半文半武彭彭山；活六峰，袁六峰。死六峰，叶六峰。不死不活陆六峰。』
　　苏州范长白无嗣，夫妇上天平山求子。苏州人口号曰：『范长白夫妇上天平，乏子。』后越中王宗溪、孙王剡生与陆御史梦祖、督学梦龙争产，王拆其梁。陶庵取以作对曰：『王宗溪祖孙打双陆，拆梁。』
　　韩襄毅巡江西，方鞫死囚，忽诵句云：『水上结冰冰上雪，雪上加霜。』久不能对，一囚曰：『囚冒死敢对。』公曰：『汝能对，贷汝死。』囚曰：『空中起雾雾成云，云开见日。』公抚掌称佳，即为减死。
　　苏州尤展成作对偶极工巧。戏作一对云：『天地小梨园，牵帝王将相为傀儡，二十一史演成一部传奇；佛门大养济，收鳏寡孤独为丘尼，亿千万人遍受十方供养。』
　　尤展成对偶：『广成修道一千二百岁，不知壶中日月纔过分阴；仲尼作史二百四十年，何如皮里春秋都无一字。』『嫠妇懮周，漆女懮鲁，妇女之谋国，深于丈夫；田夫献曝，野老献芹，父老之爱君，真于卿相。』『冯瀛王首尾唐周五朝，无异夏姬三少；赵真定平分论语一部，恰似徐妃半妆。』『《法言》学《论语》，此阳货之貌圣；王充作《刺孟》，亦桀犬之吠尧。』『二十四孝，贵人紫绶朱衣，笑半日黄粱美梦；三十六宫，美女翠钿红粉，哭一堆白骨秋坟。』『李岩老下四脚棋盘，赛过两家三百六十着；刘玄石饮千日美酒，只当百年三万六千场。』『生公聚石说法，问人反不点头；太白邀月举杯，算我谁堪对影。』『蛮触氏干戈扰攘，蜗角里百代春秋；槐安国朱紫荣华，蚁穴中一生仕宦。』『尘梦劳人，请倩鸟呼归去；山灵好客，愿随石化飞来。』『枕流漱石，形骸自有山川；子鹤妻梅，眷属岂无花鸟？』『草茅富贵，惟有百城书；烟火神仙，无如千日酒。』『眼前得失，但看棋局一枰；身后死生，总付蒲团半偈。』
　　灯谜
　　蜜蜂窠：放之则弥六合，收之则退藏于密。
　　竹帘：不用刀，只用篾，勒碎风，劈破月。
　　走马灯：但见争城以战，不见杀人盈城，是气也，而反动其心。
　　半边铜钱：四书一句：不能成方圆。又骨牌名一个：天地分。
　　影戏：做得好又要遮得好，一般也号做子弟兵，有何面目见江东父老。
　　黄蜂［如梦令］：
　　舞处腰肢纤瘦，绣处金针斜透。归到洞房中，羞见蝶双莺偶。知否，知否？命里生来独守！
　　灯球：六个姊妹闲耍，搭起秋千一架。高烛照红妆，多在星前月下。春夜，春夜，处处柔肠牵挂。
　　花灯：四面笙歇鼎沸，两脚何曾着地。只为有情人，远在碧云天际。迢递，迢递，流尽两行珠泪。
　　帐偶：有大人之事，有小人之事。一人之身，而百工之所备。吾闻其语矣，未见其人也。
　　放鹞：孩儿意，只为功名半张纸。临行时，惹母手中线，费几许。只要去，扯不住。不愁你下第，只愁你际风云，肠断天涯何处。
　　铳楔：有放心而不知求，方寸之木，可使高于岑楼。
　　伞：开如轮，敛如槊，剪纸绸缪护新竹。日中荷盖影亭亭，雨里芭蕉声肃肃。晴天则阴阴则晴，二天之说诚分明。安得大柄居吾手，去覆东西南北之人行。
　　皇历：摸着无节，看着有节。两头冰冷，中间火热。
　　笔：少年发白，老年发青。有事科头，无事戴巾。
　　走马灯［无际禅师咏］：团团游了又来游，无个明人指路头。除却心头三昧火，枪刀人马一齐休。
　　二僧两头睡［顾圣之作］：两头两头，口口两头。两头大，两头口；两头破，两头好；两头光，两头口；两头口，两头口。
　　叉袋［祝枝山作］：无物不开口，开口便成佛。盘多罗诘多，罗破多剎多佛多难陀。
　　镜架：上无父母之命，下无媒妁之言。
　　木凿：若要长，去两头；若要阔，去两边。
　　拆字
　　『他』字：问管仲。
　　『佯』字：何可废也，以羊易之。
　　『州、洲』字：三点水，六点水，称呼同，左右异。
　　『圉』字：国之所存者，幸也。
　　『秦』字：二画大，二画小。
　　『卜』字：上又无划，下又无划。
　　『乁』字：曲牌名，懒画眉；骨牌名，八不就；俗语撇脱，又忘八。
　　『井』字：四十八个头。
　　『冫昜』字：古人名二个，曾点成汤。
　　『用』字：上有可耕之田，下有长流之川。一月复一月，两月共半边。一字共六口，两口不周全。
　　『孕』字：上写了一撇，下写了一画。
　　『田』字：四山纵横，两日绸缪；富是他起脚，累是他起头。
　　『呆』字：出自幽谷，迁于乔木。
　　『晶』字：九画六直，神仙不识。
　　『凡』字：鳯鸟不至。
　　『四』字：欲罢不能。
　　『斤』字：丘未能一焉。
　　『奇』字：可与立。
　　『春』字：节气一个，春分。
　　『旭』字：节气一个，重阳。
　　『本』字：无天于上，无地于下。
　　『美』字：俗语羊头扯在狗脑。
　　『书』字：莫说尽尽头，还有一日。
　　『冐』字：一日一月，其中稍缺。
　　『同』字：有用之形，无用之实；憎兹多口，遇吉不吉。
　　『哭』＜右口代以＞字：俗语笑不得，哭不得。
　　『亘』字：寻三不见真可怪，一在其中二在外。
　　『吝』字：先生不通，文在口中。
　　『束』字：　不像东东翁，外貌则同；呆在肚里，一字不通。
　　『楼』字：长子经过十八，矮子经过八十八，一个妇人底下压。
　　『米』字：上面看来是八十，下面看来是十八，四面看来四个不，连环看来八个不。
　　『干』字：上边一个十，下边一个十，中间一个不是十的日，直竖一个一，横放一个一，下边一个不是一的乙。
　　『蕃』字：只种一丬田，有草又有米。
　　『几』字：俗语人不像人，鬼不像鬼。
　　『埋』字：左边一块土，下边一块土，上头打个箍，芦圈中间还有一块土。
　　『皿』字：似四非四，似血非血，仔细看来，孟子跌折。
　　『复』字：夏字少一撇，又在旁边立，杠做扬州人，顾侯也不识。
　　『亚』字：若还加口便哑，不可有心为恶，中间全没肚肠，外面任生头角。
　　『尹』字：伊无人，羊口群，斩头笋，减口君，拖尾全身丑，蹩脚半边门。一条横扁担，抬起冷尸魂。
　　『王曰叟』字：两山独背背相连；两山对面面相连；更有两山对面处，巾间文笔直冲天。
　　『赏』字：和尚与秀才争口，帮了和尚不成秀才，帮了秀才又不成和尚。
　　『资、贺』二字：贝字欠两点，莫作目字猜；目字加两点，莫作贝字猜。
　　『词』字：未同而言。
　　『虫、二』两字：徐文长赠一妓为斋名，取义无边风月。
　　『孟子一句』：道是二九一十八，又不是二九一十八；道是三八二十四，又不是三八二十四；道是四七二十八，又不是四七二十八；道是五六得三十，又不是五六得三十。其实皆十一也。
　　『尹巨乂了』　君不君，臣不臣，父不父，子不子。
　　讲书
　　余姚先生讲『其次致曲章』：大约第一等好麦都当饭吃了，其次的方纔制曲。曲做成时，自然方方正正成一曲形。成形之后，将他挂在檐际风晒，日久未免要蛀。蛀成窟窿，里面渐渐透明。及至透明，遇风吹则翕翕自动。盖其动时，已把初时形状尽行变过，变之不久，一发零零落落，脱化在地矣。你道世间何物能如此脱化？唯天下蛀虫为能化也。
　　又讲『德行颜渊』节：德行颜是一个惫赖人，口嘴不好，冤那闵子牵了冉伯的牛。仲弓是他邻舍，不忍坐视，出与处分，费了许多言语，说道：『闵子是个好人，你如何怨他偷牛，理合置酒讨饶，必须宰鹅。』子贡在傍说道：『政是。』言政该如此也。两边情愿，已将此事和息。冉有季在路上闻得此事，便学向子游子知道，子游子闻说，曰：『嗄，有这等事！』
　　补巧言后
　　妓王四面有红疤，文长作《黄莺儿》嘲之曰：『王四有天黥，火烧斑秽素绫，胭脂误落馒头蒸。似猪油带精，似西瓜有丁，石灰坛上黄泥印。细论评，白罗帕上，累一搭月经痕。』
　　费文宪宏官侍郎，其兄为太常少卿。公宴，以少长易其位，刘瑾适过之，云：『费秀才以羊易牛。』公答云：『赵中贵指鹿为马。』瑾怫然去。
　　廖鸣吾、伦彦式偕入朝，洞野曰：『有一偶语试对之：人心不足蛇吞象。』白山徐应曰：『天理难忘獭祭鱼。』廖，楚人，伦，粤人，盖以物产相嘲云。
　　里中有胡矮子，浑名三寸丁，县前开一饭铺，饬极精腆，以胡饭出名。曾石卿作《黄莺儿》嘲之曰：『胡饭寸三高，进阴沟带雉毛，鹅黄蚕茧燕毡帽。扇套儿束腰，拐杖儿等稍，紫榆绰板棺材料。摆摇摇，重阳白菜，错认做老芭蕉。』


快园道古隐佚部卷第十三

　　陶庵曰：自古箕山颖水，凡有隐士之名者，皆不成其为隐士也。何者？身既隐矣，焉用名之？使人知有箕山，知有颖水，则许由、巢父已遂不得自隐矣。王君公避世墙东，侩牛自隐，市嚣廛杂，日日相见，而孰测其为兼山之遁乎？故曰：『小隐在山林，大隐在城市。』集隐佚第十三。
　　龙潭老人潜心古学，与吴康斋相友善，篱落蓬门，无人知识。陈白沙尝以《周易》疑义质康斋，康斋曰：『过清江可叩龙潭老人。』白沙如其言往谒，适老人雨中蓑笠犁田。乃延至家，与之对榻信宿，辨析疑义。白沙叹服而去。老人语儿辈曰：『吴康斋非爱我者。』
　　朱逸，泰州人。樵柴易麦糈，择精者供母，糗其粝秕以樵。一日，过道学王东崖闾，行吟曰：『离山十里，薪在家里；离家一里，薪在山里。』东崖谓其徒曰：『小子听之，人病不求耳！』
　　虞原璩博涉经史，隐居瑞安，郡守何文渊时时乘小舟诣之，称莫逆。一夕忽至，坐谈久之，不觉夜半，村落无所觅酒。太守曰：『酰可代也。』璩遂出新酰，侑以蔬韭，对酌剧谈，时人谓之醋交。
　　王麟州官关西，见二叟策杖而行，状貌甚古，王问：『何以得此？』一叟曰：『力田收谷，可供饘粥；酿泉为酒，可留亲友。临野水，看浮云，世事百不一闻。』一叟曰：『浚池养鱼，灌园艺蔬，教子读书。不识催租吏，不见县大夫。』王作而谢曰：『真太古之民！』
　　李茇号岣嵝，武林人，住灵隐韬光山下。造山房数楹，尽架回溪绝壑之上，溪声淙淙出阁下，古木蓊翳，大有幽致。山人居此，孑然一身。好诗，与天池徐渭友善。客至，则呼僮驾小舟荡桨于六桥、西泠间，散发箕踞，淡然啸歌。自磥石为圹，死则瘗于山房之侧。
　　王元章携妻孥隐九里山，种梅千树，题其居曰『梅花书屋』。春时，梅子结实卖钱，每一树若干钱，以纸裹识之。逐日支用，则记曰食梅几树。大雪，赤足上炉峰，四顾大呼曰：『天地间合成白玉，使人心胆澄澈，便欲仙去！』
　　伍云居新会山，南有大江，自以意为钓艇，买瑟一张，设供具其中。遇良夜，皜月当空、乘艇独钓。或备茗果，招友人共啜，悠然坐艇尾赋诗，扣舷赓和，不知天壤之大也。后即以所居北岩筑草屋三楹，名曰『寻乐往来居』。
　　张诗自号昆仑山人，居北平。所居一亩之宅，择隙地种竹。每遇风雨飘萧，披襟流眄，相对欣然，命酌就醉。兴到，跨蹇信所之，虽中途遇风雨、受饥寒，不改悔。所著《骂鬼》、《诘发》、《笑琳》等集，雄奇变怪，览者不敢以今人目之。字画放劲，得其一幅，揭之壁间，可以惊人，亦足驱鬼。
　　孙宜弱冠举贤书，五上公交车而五踬，因不复应制。自号洞庭渔人，人呼之『渔人』则应，他呼之则不应。渔人薄有世业，尽斥为园圃、台榭，购异书、名画、古器实其中，而园中多植奇卉怪木。素嗜酒，乃益酿酒。客来，毋问贵贱辄留饮，饮辄醉，醉则不问客所去。遇佳辰日日如之。
　　高濲自号石门子，善画。家贫，嗜酒，日酣饮，醉则狂叫放歌；醉甚，即散发赤脚，轩轩起舞。又自号鬔仙。里有宋子者，与濲善，病疟一岁，濲往问之，宋强起就榻，因饮之酒。酒酣，濲染笔画菊数本，倒垂悬崖，香姿隐隐，有飘拂流动之致。宋泠然疏爽，因再请。复写奇石亭立，双竹凌空，萧萧数叶。宋跃起视之，毛发俱竦，是日疟遂差。时人为之语曰：『少陵有佳句，不若鬔仙笔。』
　　陆包山家支硎旁，所居有山水之胜。艺菊数百本，五色相鲜。佳客至，辄解衣伏雌斗酒，弥日夜不倦。有腴田数顷，忽尽弃之，留以供客，以此自老。
　　陈海樵鹤营二别业：在山者为息柯亭，在水者为曲池。山人好古，买奇书、名画、鼎、彝、樽、罍，所藏皆三代法物。既善诗文，复精书画。座上宾客常满。山人多材多艺，觞举酒酎，其所戏弄者：弹琴、拨阮、鼓瑟、吹笙、品箫、度曲、蹴踘、投壶、双陆、围棋、说书、演剧；琐至吴歈、越曲、梵咒、道章、伐木、挽石、忏辞、傩逐、万舞、偶戏，乐师蒙瞍口诵而手奏之者，一遇兴至，辄自为之，靡不穷态极调。四方之人得接见颜色，丰颐美髯，眉目如画，望而知为神仙中人。
　　杨铁崖老居泖湖，驾春水宅往来苕霅之间。有小海生贺公为『江山风月神仙福人』，且貌公小像，题其上曰：『二十四考中书令，二百六字太师衔，不如八字「神仙福人风月湖山」一担担。』
　　杨铁崖晚年卧起小蓬台，不复下。直榜于门曰：『客至不下楼，恕老懒；见客不答礼，恕老病；客问事不答，恕老默；发言无所忌，恕老迂；饮酒不辍乐，恕老狂。』其诞情傲世如此。
　　王光庵遁迹西山，姚少师以旧好访之，谓曰：『寐寐空山，何堪久住！』答曰：『多情花鸟，不肯放人。』
　　王阳明塾师许半圭为姚江隐士，阳明十四岁即从之学。每当风雨晦冥、雷电交作，令阳明独行城上，缘城走四十里，以练其胆力。尝授阳明以武侯阵法。一日，阳明闭户用赤白豆垒阵图未完，呼侍午膳，先生大惊曰：『尔作何事，面上杀气如许？』阳明告以实。先生喜曰：『尔便解此耶！』更进以遁甲诸书。海日公尝夜至书舍，见阳明跃水上，不敢叫而去。及阳明巡抚江西，别先生，先生曰：『勿错认帝星。』盖楚分野邻江右，世宗在楚，恐其错认宁王也。阳明至江西，宁王将举事，先生令其子贻阳明以枣、梨、江豆、西瓜子四物，阳明惊曰：『此先生教我蚤离江西也！』遂有查乱兵之行，得不与濠难。后阳明封新建伯归，冕服往拜。先生方与老妻磨麦，呼阳明磨前立，曰：『完此斗麦，与汝语。』阳明植立不敢动。先生磨麦完，阳明肃拜，先生第举手小俯之，徐自汲水，令老妻做麦饼款阳明而别。
　　卓彦恭尝过洞庭，月下有渔舟棹其傍。彦恭问：『有鱼否？』答曰：『无鱼有诗。』乃鼓枻而歌曰：『八十沧浪一老翁，芦花江水碧连空。世间多少乘除事，良夜月明收钓筒。』问其姓氏，不答。
　　徐文长作《镇海楼记》，胡少保酬以百二十金，文长谢侈不敢受。少保曰：『我愧晋公子，于是文乃遂能愧湜？倘用福先寺事数字以责我酬，我其薄矣，何侈为？』文长乃持归，买城南地十亩，有屋二十有二间，小池二，以鱼以荷，木之类，果、花、材三种，凡数十株。长篱亘亩，护以枸杞。外有竹数十个，笋迸云。客至，网鱼烧笋，佐以落果，醉而咏歌，颜其堂曰『酬字』。
　　陶庵晚年号六休居士，白岳问其说，陶庵曰：『粗羹淡饭饱则休，破衲鹑衣暖则休，颓垣败屋安则休，薄酒村醪醉则休，空囊赤手省则休，恶人横逆避则休。』白岳曰：『此大安乐法也。』
　　敖清江曰：『金溪胡九韶学《易》洁修，每日晡，焚香顿首，谢天赐一日清福。妻笑日：「一日三餐菜粥，何名清福？」九韶日：「吾生无兵祸，家无饥寒，榻无病人，门无讼事，非清福而何？」予童时闻而笑之。逮正德辛未被华林之寇，己卯遭宸濠之变，避难山中，饥渴颠踣，始信九韶之言良然！』
 

快园道古戏谑部卷十四

　　陶庵曰：东坡性不忍事，尝云：『如食中有蝇，吐出乃已。』故一生坎坷，多以口舌为祟。沈青霞以调笑杀身，王弇州以调笑杀父。审是，则为人在世，自当捉鼻掩口，用以免祸矣。吾想月夕花朝，良朋好友，茶酒相对，一味庄言，有何趣？向眉公曰：『留七分正经以度生，留三分痴呆以防死。』集戏谑第十四。
　　王季重与倪玉如皆善书，王书瘦长，倪书棱角。王戏之曰：『倪鸿宝，尔书象刺菱翻筋斗。』倪应曰：『尔书象蚱蜢竖蜻蜓。』
　　蔡中丞敬夫宴王季重于滕王阁，两人伫看落照，敬夫眇一目，季重顾而笑曰：『王勃序妙至此！』敬夫诘之，王曰：『落霞与孤骛齐飞，年兄孤目正对落霞。』敬夫面赤至颈。
　　越中诗客某某约王季重同扫徐文长墓，且作诗吊之，季重曰：『扫墓甚善，但不可作诗。』诗客问故，季重曰：『何苦又要他死一遭。』
　　顾太仆居懮，须发尽白。起复北上，以药染之，人笑曰：『顾太仆须发亦起复矣！』
　　胡青莲与俞伯和交厚，而意甚不合。青莲曰：『余与伯和交厚只多一头耳，他杀得我亦好，我杀得他亦好。』时人谓之刎颈交。
　　赵介臣为清朝教官，其友孟子塞致书责之，谓：『吾辈明伦政在今日，尔奈何为教官，且坐明伦堂上？』介臣愧不能答。两年后，子塞亦贡，亦为教官，晤介臣，介臣曰：『天下学宫制度不一，岂贵庠没有明伦堂耶？』
　　徐文长厌对礼法士，所与狎者多诗人酒客，亦复磊落可喜者，人与淡辄称佳。有柳生九喜评驳古人，常恨孔明不善用兵，历数可破魏擒曹处皆失着，至欲裂眦。及去，文长送之，扉半阖，睨而曰：『啧啧，不道短柳九办杀曹瞒。』
　　先大父髫时入狱中候文长，见囊盛所著械悬壁间，大父戏之曰：『岂先生无弦琴邪？』文长抚其顶而笑。
　　李司李与祁德公厚，所关说者乃子衿王君达事。君达对簿，司李曰：『祁二相公言尔尔。』君达曰：『我王三相公言不尔尔。』司李曰：『秀才在我前辄自称相公？』君达笑曰：『祁二相公非秀才邪？』司李一笑而罢。
　　迂仙见马带铃，问曰：『马何为带铃？』曰：『恐其道上撞人耳。』迂曰：『鹁鸽在天上，有何人可撞？』曰：『鹁鸽恐鹘子打去。』迂曰：『佛殿挂铃怕恁鹘子？』曰：『佛殿怕鸟鹊做窠。』迂笑曰：『铺兵腰间有何鸟鹊做窠？』人不能难。
　　迂仙宵行，头着鸟粪，心甚懮之，乃赊一猪首解禳，久逋不还。屠户索之甚急，迂仙曰：『逋，故当还。然吾有数说，聊为解之。』屠曰：『尚有何说？』迂曰：『譬如此价蚤蚤还你。』屠曰：『蚤蚤还我，利上复有利矣。』迁曰：『譬如此猪竟不生头奈何？』屠曰：『世间那有猪不生头之理。』迂曰：『譬如前日这一堆鸟粪撒在你的头上。』屠曰：『今日遇你，胜着鸟粪矣！』
　　先大父令清江，一寮友令宜春者，少年滑稽，一日小饮，歌儿供唱，大父戏曰：『唱《宜春令》。』少年即应曰：『再唱《清江引［尹］》。』
　　大父与宜春令同候直指审录囚，宜春令拱手问曰：『敝囚犯已在门外，不识贵囚犯到否？』
　　大父与宜春燕饮，起席小遗，宜春抠衣越次而言，曰：『虽［尿］无先后之分，而有缓急之序。』
　　伶人骆嘻嘻扮霸王，规模气度无不妙，而喉咙稍哑。大父在座曰：『霸王声欠响耳！』骆嘻嘻插一诨曰：『孤家是恁般喑哑叱咤。』
　　成化末，刑政多乖。阿丑剧戏于上前，作六部差遣状，命精择之，一人云：『姓公名论。』主者曰：『公论如今去不得。』一人曰：『姓公名道。』主者曰：『公道如今行不通。』后一人曰：『姓胡名涂。』主者曰：『胡涂如今纔是当行！』
　　中官阿丑于上前作院本，时王越、陈钺媚汪直结为死党。丑作直持双钺趋跄而行，或问之，曰：『吾行兵惟仗此两钺耳！』问钺何名，曰：『王越、陈钺。』
　　保国公石亨私役禁兵二千治第。阿丑演《千金记》言：『楚歌吹散了六千兵。』内曰：『八千兵怎落了二千？』阿丑曰：『那二千为保国公造房子，还吹不散。』
　　朱文懿当国，其子纳言石门广置田宅。居近南门，凡南门外坐朝问道，四号田欲买尽无遗，巧取豪夺，略无虚日。外祖陶兰风先生谑之曰：『石门你只管坐朝问道，却忘了垂拱平章。』
　　成化末年，言官缄默不言朝事。孙御医素善谑，人问生疥何以治之，曰：『请六科给事中口餂之即愈。』人问故，曰：『不语唾可治疥也。』
　　凌某拜分宜为父，人称其为『严子陵』。后有缙绅王姓者，抱他人子为孙，遂以『王孙贾』对之。
　　王槐野问王元美曰：『赵刑部某治状何如？』元美曰：『循吏也，且苦吟。』槐野曰：『循吏可做，诗何可便做？』
　　一道学讲万物一体。一生曰：『设遇猛虎，此时何以一体？』一生曰：『有道之人履虎不咥，必骑在虎背。』周海门笑曰：『骑在虎背还是两体，到底吃在虎肚方是一体。』
　　苏人好游，袁中郎诗云：『苏人三件大奇事：六月荷花二十四，中秋无月虎丘山，重阳有雨治平寺。』
　　吴玄水少以牛称，松江人为作七事件：『一字曰「则」，二字曰「冉伯」，三字曰「以羊易」，四字曰「吾何爱一」，五字曰「五羊之皮食」，六字曰「百乘之家不畜」，七字曰「谟盖都君咸我绩」。七书语既奇，而更妙在句句叶韵。
　　新安许志吉以大理评事出卖黄山，乡人恨之。直指贾继春送一匾曰『大卜于门』，次日于字上稍加笔画，改作『天下未闻』。许大怒，拭去。次日，又改作『阉手下犬』；再次日，又改作『太平拿问』。魏珰败，直指缚至太平府勘问，果应其谶。
　　绍兴一百户送亲，穿大红圆领，优人谑之。考试官出一对曰：『纸灰化作白蝴蝶。』一士子对曰：『百户变了红蜻蜓。』一座大笑。
　　越中一衙役诨名老蛤蚆，一日赴席，僭戴方巾。优人演剧，唱『禅机玄妙』，小丑诨曰：『田鸡圆帽，则老蛤蚆好戴方巾矣！』
　　张筱庵眇一目，常赞千手千眼观世音像，曰：『汝有千目，众皆了了。我只双眸，一明一眇，多者太多，少者忒少。』
　　李九我在礼部时好施，日至部，丐者攀舆接路，李不觉色喜，对僚佐强作不堪状。楚人吴化为郎，进曰：『老先生衙门原系教化之门。』李默然。越日，化左迁。
　　萧山脚夫遇冬天破壁风冷，辄叹曰：『西兴风也作怪，在戴老爷家过夏，偏到我家过冬！』
　　张江陵病，百官设醮，已而病剧，大臣复有举者，申瑶泉笑曰：『如此，则相公再醮矣！』
　　祝枝山右手骈拇指，或戏之曰：『君之富于笔札，应以多指。』枝山应曰：『诚不以富，亦祗［指］以异。』
　　严介溪诞辰，诸翰林称寿，争呈其面。时菊花满堂，陆平泉独退处于后，徐曰：『不要挤坏了陶渊明。』
　　太监谷大用迎驾承天，所至暴横，官员接见，多遭叱辱，必先问曰：『你纱帽是那里来的？』一令略不为意，大用喝问如前，令曰：『我纱帽在十王府前三钱五分秃白银子买来的。』大用一笑而罢。
　　许公国与申公时行相约往一公所，申往，许拉之，许曰：『此纔午时，即行乎？』申应曰：『既以身许国，不得不尔！』
　　达毅与王达同为郎中，一日佥公移，王戏曰：『每书衔名，但以公上，为我之下。』毅应曰：『君子上达，小人下达。』
　　周文襄在姑苏日，有报男子生儿者，公不答，但目诸门子曰：『汝辈慎之！』
　　袁中郎与陶石篑游西施山，信宿而去。后陶与袁书云：『昔日与石公宿几夜娇歌艳舞之山。』袁曰：『此书须注明，不然，累弟他日谥文恪公不得也。』
　　王弇州赴一富人席，设馔有臭鳖及生梨子。弇州捉鼻曰：『世上万般哀苦事，无过死鳖与生梨。』坐客大噱。
　　正德间，有无赖子好作十七字诗。太守祈雨不应，作诗曰：『太守出祈雨，万姓皆欢悦，昨夜推窗看，见月。』太守知，使使捕至，曰：『尔善作十七字诗，试再咏之，佳则释尔。』即以别号西坡命题。其人应声曰：『古人号东坡，今人号西坡，若将两人较，差多。』太守怒，杖之十八。其人又吟曰：『作诗十七字，被责一十八，若上万言书，打杀。』太守笑而释之。
　　一人亦喜作十七字诗。见有妇人过前，作诗曰：『走过一娇娘，罗裙绕地长，金莲刚四寸，横量。』后以事发配郧阳，母舅送之，相对泣，母舅眇一目，作诗曰：『发配在郧阳，见舅如见娘，两人齐下泪，三行。』
　　隆庆戊辰，有私阉火者张朝，假传奉旨来浙选绣女，民间女子十二三以上者婚嫁殆尽。有作诗嘲之曰：『抵关内使未为真，何必三杯便做亲？夜来明月楼头望，吓得嫦娥要嫁人。』
　　陆楠上公交车不第，道扬州，钞关户部税其舟。楠投一诗云：『献策金门苦未收，归心日夜向东流。扁舟载得愁千斛，幸遇明王不税愁。』户部见诗，迎而礼之。
　　孙太初隐居西湖，仿林逋妻梅子鹤，后变节徙湖州，连娶二妇。有士人调之曰：『仆从西湖来，有尊眷二人谯兄。』孙问：『何人？』士人答曰：『是梅令政、鹤令郎耳。』
　　冏卿胡璞完居家极俭朴，有疾延医，医方中有用人参者辄抹去。尝曰：『别人家吃人参忌萝卜，寒家是吃萝卜忌人参。』
　　无赖子题妓馆壁上：『春王正月，公与夫人会于此楼。』一士人题其下云：『夏大旱，秋饥，冬雨雪，公薨。君子曰：不度德，不量力，其死于饥寒也，宜哉！』
　　一医者死，其子向王弇州乞墓铭，弇州曰：『墓铭不真则不传，吾为尊公铭之，』铭曰：『某公某，少学歧黄之术，壮而欲行之，偶感微疾，姑自试之，暴卒。』
　　王弇州为郎，时适有宴会，严世蕃候久方至，弇州问之，曰：『病伤风耳。』弇州笑曰：『爹居相位，怎说出伤风？』座客大笑，世蕃衔之。
　　徐华亭婿顾某谒一荐绅，有坐客问云：『此君何人？』荐绅曰：『当朝宰相为岳丈。』
　　袁中郎与江菉萝分宰长吴二邑，中郎一无问馈。时兄袁石浦宗道在翰林，江嘲中郎曰：『他人问馈，以孔方为家兄；君不问馈，以家兄为孔方耳。』
　　席书以议大礼擢礼部尚书，寻加宫保。一内臣见其腰玉，阳为不识，曰：『此带是大理石所为耶？』
　　刘子仪不得大用，称疾不出。朝士问疾，刘云：『虚热上攻。』石文定在座，云：『只消一把清凉散。』［西府用清凉伞］
　　程学士敏政主试鬻题，伶人诮之，持鸡出，白此鸡价值千金。问曰：『此何鸡而价高若是？』对曰：『此程学士家鸡，只卖他一个五更啼耳！』
　　冯具区携妓泛西湖，泊定香桥，有群少年拥观，公命移舟。少年辈大骂曰：『尔不过会元祭酒，吾辈后来殆将胜汝！』公命使者曰：『致上秀才，纵若随后赶来，老夫已过学士港矣！』［西湖清波门有学士港］
　　熊敦朴左迁通判，辞张江陵，江陵曰：『我与尔痛痒相关，自当留意。』熊曰：『老师恐未见痛？』相公问故，熊曰：『王叔和医诀云：痛则不通，通则不痛。』江陵大笑。
　　陈白沙当成化初会试时，好新奇，作『老者安之』三句题破云：『物各有其等，圣人等其等。』试官戏批其傍云：『若要中进士，还须等一等。』
　　徐文长作时艺，常以戏谑行之。作『公孙衍、张仪』至『妾妇之道』题，破曰：『尚论战国之士，时人雄之，而大贤雌之也。』士林传以为笑。
　　丹徒靳少师继妻请旌，吴宗伯曰：『夫人受一品封，自应守节，旌不合例。』徐华亭力为言之，宗伯笑曰：『相公亦虑阁老夫人再醮邪？』
　　刘定之升洗马，朝遇少司马王伟，王戏之曰：『太仆马多，烦洗马一一洗之。』刘笑曰：『何止太仆，诸司马不洁，我亦当洗。』
　　闽中蔡大司马经初姓张，一日与龚状元用卿同席，演《琵琶记》至赵五娘上路，蔡戏龚曰：『状元娘子何至如此！』后至张广纔扫墓，龚指曰：『这老子姓张，如何与蔡家上坟？』
　　丹徒靳阁老有子不肖，而孙又登第，阁老每督责之，其子应曰：『翁父不如我父，翁子不如我子，我何不肖？』阁老大笑而止。
　　安给事盘，四川人，初度避生，同僚寻至避所。蔡巨源戏曰：『一老鼠见猫，避一瓶中。猫捕之不得，以须撩之，鼠因喷嚏。猫在外呼曰：「千岁！」鼠日：「汝岂真为我寿，诱我出，欲咬嚼我耳！」』安笑而出。
　　叶副使继山少有老鼠之号，其嗣君入泮，先大父以礼币贺之，见继山连揖，曰：『龙生龙，凤生凤。』继山大笑，以拳筑大父背。
　　王文成封新建伯，着冕服入朝，有帛蔽耳。某公戏曰：『先生耳冷！』文成笑曰：『我不耳冷，先生眼热。』
　　庐江尹李公有门子甚荷宠，一日，诸寮毕集，共谀之，或云『龙阳』，或云『六郎』，霍山尹罗公独曰：『此王戎后身也！』李惊问故，罗曰：『因前生钻李，今来还债耳。』
　　上虞徐鸿儒以壬子中顺天乡试，而乙卯浙江有屠鸿儒者亦举贤书，陶庵戏之曰：『壬子有个徐，乙卯有个屠，虽然谈笑有，却是往来无。』
　　陆楚生从堂侄大成发解南京，楚生见人必呼『大成舍侄』，人多厌之。时弇州在座曰：『当不得他还一句「远房阿叔」也。』众为捧腹。
　　王伯固令太和，一士子昂然进曰：『一等生员告状！』伯固敛容，徐答曰：『三甲进士不准。』
　　罗汝敬、马铎同在馆阁，冬月，罗不戴暖耳，马不穿毡袜，时人戏曰：『骡耳马足。』
　　田登作郡，怒人触其讳，犯者必笞，举州皆讳『灯』为『火』。值上元放灯，吏揭榜于市曰：『本州岛依例放火三日。』陶庵曰：『只许州官放火，不许小百姓点灯。』
　　越中缙绅有五女，次第遣嫁，心甚厌之，乃作诗曰：『三女之门盗不过，我今五女更如何？可怜一对愚夫妇，专替人家办老婆。』
　　绍兴岑太守喜作谐语。家湾州守太初公求释一枷犯，岑执不许，曰：『承教只枷一日。』太初曰：『何在一日？』岑曰：『虽加一日，愈于已。』太初曰：『既庶矣，又何加焉？』遂一笑而罢。
　　吴中一先辈纳二宠，托祝枝山命名，祝以忠奴、孝奴名之。先辈曰：『用忠孝太板。』枝山笑曰：『孝当竭力，忠则尽命。』先辈大笑。
　　杨医官传食绢方为神仙上药；又一方，有寒疾，盖稻荐即愈，或嘲之曰：『君吃衣着饭，大是奇方。』
　　白子熙以布衣讲学，赴席见盛馔，谓世风不古，必痛哭流涕。席散，袖果饵归饷孙子。有柿着水，以口吮之尽以入，袖所仗惟肉。大父戏之曰：『是［柿］可忍［吮］也，孰［肉］不可忍［吮］也。』闻者喷饭。
　　陆柱史二公郎，其诨名，长曰『本地叫化』，次曰『来路叫化』。大父斫园成，二公郎来游。大父命友人曾石卿导之。及去，大父问曰：『陆公子何说？』石卿答曰：『大公子曰：「好好！」二公子日：「好好好！」』
　　陆二公子造园亭于东郭门外，属仲叔葆生取一园名，仲叔谑之曰：『园近东郭而邻地多墓，当名以「东郭墦间」。』闻者绝倒。
　　钱岳阳初升太平太守，而浙中讹传有倭寇，宁绍懮之。王季重晤岳阳，笑曰：『政是宁为太平犬，莫作乱离人。』一座大笑。
　　祁世培塾师曰大先生，云南归，携一竹汗络，初坏几节，即寻本地细竹补之。后经四十余年，所补殆遍，而云南竹无一存者矣。故凡事失其本来者，辄呼之曰『大先生汗络』。
　　越中医士以乘轿为尊重。有一名医独喜步行，客问曰：『先生负此重名，何不抬轿？』名医笑曰：『我是刑部郎中。』
　　山阴令马公如蛟，和州人，试童子以一鼓、二鼓、三鼓收卷，三案复试。会稽令陈公国器，福建人，招童生以大圈书名。越人对之曰：『马山阴，三通花鼓，和州叫化；陈会稽，一团煎饼，福建倾销。』
　　明时有一缙绅自刻其文集，语极肤浅。问于作者，曰：『吾文何如古人？』或对曰：『一代之兴有一代之文，故汉曰汉文，唐曰唐文，公之文，可谓「明文」也。』其人不悟。
　　杨升庵云：『滇中有一先辈，谕诸生读书为文之法甚悉，语毕问诸生曰：「吾言是否？」一人应日：「公，天人也，所言皆是天话。」』
　　焦芳初还朝，失记朝仪，问李西涯，西涯曰：『以鸣鞭为度：一鞭走两步，再鞭又走两步，三鞭上御道。』芳诺之，旋悟曰：『公乃戏我。』
　　王元美宴客，王偶泄气，客皆笑之。王拈一令曰：『要四书中一「譬」字。』王先道『能近取譬』，众皆举『譬如北辰』、『譬如为山』等语。王笑曰：『我「譬」在下，公等「譬」乃在上。』各罚巨觥。
　　叶仲子论荆公《字说》之妙，因及『疾病』二字，从丙、从矢，盖言丙燥、矢急，疾病之所自起也。一友以『痔』字难之。沈伯玉笑曰：『因此地时有僧人出入，故从寺也。』众方哄堂，一少年不解，问叶，叶曰：『异日汝当自解。』众复哄堂。
　　焦芳面黑而长如驴，尝谓西涯曰：『公善姑布，烦一相我。』西涯左右视曰：『左半面像马尚书，右半面像卢侍郎，公位必至此。』马与卢，合乃『驴』也，芳悟始笑。
　　金陵吴扩有诗名，曾有《元日怀严分宜相公》诗。一友见之戏曰：『开岁第一日，怀当朝第一人，如此便做到腊月晦日，亦怀不着我辈也。』吴笑而甚惭。
　　二酉叔至陆二公子园亭，见吊人庑下扑之，问公子，公子曰：『雨大，偷掘我塘，池鱼尽走，故扑之。』二酉叔笑曰：『此打有典，据《千字文》曰「吊民伐罪，有虞［鱼］陶［逃］唐［塘］。」』
　　倪康侯善谐谑。一日与商氏昆季席散，携灯塞巷，康侯口占一绝曰：『雪片灯笼点得忙，尚书兵宪与都堂。只有秀才难出色，傍边细注益三房。』友人大笑。
　　一腐儒最不能弈棋，又侈口目负，每对局必败，乃愤耻不复弈。一友诘其何以不复弈，其人以持五成对。友曰：『弈不在五戒之内，何以戒弈？』其人曰：『弈不免杀，五戒以不杀为首，故戒之。』叶昼从傍笑曰：『如此说，公却替别人戒了。』
　　长安有武弁喜作诗，逢人辄口诵不已。一日，见王季重，开口便诵，季重曰：『待写出来请教。』即命索笔，季重曰：『待刻出来请教。』
　　督学将至姑孰，有三秀才理经不熟，谋烧棚厂，将举火，被获。王季重为令，判其牍曰：『一炬未成，三生犹幸；万一延烧，罪将何赎？须臾乞缓，心实堪哀。闻考即已命终，火攻乃为下策。各还初服，恰遂惊魂。』
　　王季重与吴、施两同年剧谈，施臞，言寒可畏；吴肥，言热可畏，争持久之。王季重曰：『以两君之姓定之，不相上下，一曰「迎风则僵」；一曰「见月而喘」。』
　　梅季豹、谢少连、柳陈夫、虞伯子、宋献孺访王季重，俱集姑孰，季重觞之。一优竖甚丽，酒酣，柳掀髯曰：『临邛令已妙矣，但少一卓文君耳！』季重捉鼻笑曰：『这其间，相如料难是你。』
　　白下一吏部步杜工部《秋兴八首》，属王季重和之。季重曰：『此时还正夏日雨，免何如？』
　　由拳一衿颇有意思，熊芝冈考置四等，王季重慰之，此生曰：『宗师重在四等，甚是知音。』季重曰：『果然。大吹大打极俗，不若公等鼓板清唱也。』
　　王季重入觐，过一好弈年友，曰：『上门欺侮。』年友曰：『径送书帕则讫，何必又借棋盘。』季重曰：『不是书帕，还是怕输。』
　　王季重令姑孰，有女将嫁，其父索重聘，遂失期。此女忽持一绢而去，大索不得。月余，得之邻居宋皮匠柜中。季重判其牍曰：『勒加羊馈，遂至鹑奔。事之以币，反叨西蜀之文君；射不主皮，岂料东邻即宋玉。十纤刺绣，落在锥刀；一貌如花，食此牛气。夜行昼伏，怜喜惧之兼施；日居月诸，叹尺寻之不定。亡人以为宝，巧虽韫椟而藏；遁世不见知，闷乃穴革以出。手足尽露，弥缝之术终疏；寝处太甘，钻隙之缘亦尽。既奸所之见获，各决杖以何辞。女既无良，夫麾是听，父难免罪，众唾咸归。』
　　王季重族人犯杖罪，的决而出，季重慰劳之曰：『尔可改过，今后是个名人了，「七十杖于国」矣！』
　　徐兵宪戏董比部惧内，比部曰：『人不惧内，必为乱臣贼子矣！』季重曰：『不尔，乱臣贼子惧。』
　　鄂君在坐，张参军佞之曰：『尊公当日亦芳致。』王季重曰：『又追王太王王季。』
　　钱理斋善写照，有苏友欲驾之，然所貌殊不是。一日请评，壬季重曰：『理斋那得如君，渠笔浅易，一望而尽；不若君能变幻，令人仿佛，费沈思也。』
　　陶兰亭二连襟：一老童不得进学，一进学而近降青衣。兰亭戏之曰：『我两姨夫，《论语》上早已说破，一曰苗而不秀，有姨以夫；一曰秀而不实，有姨以夫。』
　　萧山县秀才瞋西兴脚子不称『相公』，而称『公相』，告之县令，令曰：『何烦乃尔？』秀才曰：『即如见父母不称「老爷」，而称「爷老」，如何恕得？』
　　吴松间有一缙绅闺门不正，乡人揶揄之，作一对榜其门曰：『孝弟忠信礼义廉，一二三四五六七。』见者捧腹。
　　越中水澄刘氏子面方口阔，有号石狮子者，后为侍郎公。乡贤、秀才一日衣冠见其族长，族长笑曰：『今后石狮子当改为铜狮子矣！』或问何也，族长曰：『口内要吐出香烟。』
　　吏部书办设席请萧王，二酉叔戏之曰：『公辈作福，当奉祀赵玄坛。』诸书办问曰：『何请也？』二酉叔曰：『公等在部，多用黑虎跳，故须祀之。』
　　嘉善乐元声、和声、骏声弟兄三人皆名进士，乃认岳武穆为祖，改姓岳氏，遂占踞岳坟，夺其世产。杭人恨之，乃作一小剧：岳鄂王坐堂皇，先呼其长进曰：『尔何名？』曰：『元声。』曰：『元，吾仇也，尔奈何名元？亟出之！』呼其次进曰：『尔何名？』曰：『和声。』曰：『吾梗和议而致杀身，秦桧主和，吾所痛恨也。亟出之！』呼其季进曰：『尔何名？』曰：『骏声。』曰：『拐子马，兀术所以取胜，马亦吾敌也。亟出之！』三人逐出，傍徨庙门。外扮乐道德上，呼曰：『尔辈皆吾后裔也，何苦受鄂王呕气？快快随我回去！』拉以俱下。无赖子为之，虽甚恶薄，而亦多隽巧。
 

快园道古笑谈部卷第十五

　　陶庵曰：尼父莞尔弦歌，而弦歌有何可笑？佛祖拈花一笑，而拈花有何可笑？陆士龙服缞临涧，笑几溺水，而服缞临涧有何可笑？然而触目会心，忽然颐解，真有不知其然而然者。故笑，如做梦，有想有因，不可强也。冯子犹集古今笑，而以天地间忠孝廉节极正经之事，俱付之一笑，则亦今日之孔文举、祢正平矣。余所记者则大异是。记一可笑之言，无不喷饭；记一可笑之事，无不掀髯。纵使包待制冷面寒铁，偶见一则，亦不得不为之河清一度也。集笑谈十五。
　　武宗在宣府迎春，借诸剧戏饰，大车数十辆，令僧与妓女数十人共载。妓女各执皮球，车驰，妓女交击僧头，或相触而堕。上大笑以为乐。
　　浙中一缙绅学仙，引导许久，妄自意身轻可以飞举。乃于园中迭案数层，登而试之。两臂纔张，遽而堕损，医治弥月方愈。语人曰：『但愿吾做得半日神仙，便死也甘心。』
　　武宗朝，以国姓朱，禁天下畜猪，杀猪者罪无赦。凡民间小豭皆弃之，沟渠市河为满。
　　高邮学正夏有文，弘治末献书阙下，曰『万世保丰永亨管见』。上嘉之，更『管见』两字曰『策』。夏遂书官衔云『献万世保丰永亨管见，天子改为策字，高邮州学正夏有文』。
　　徐侍御如珪谪出，后迁廷评，不欲忘旧衔，投台中刺曰『台末』，于他刺曰『台驳』。又有太常少卿白若琏，性谦下，投诸贵人刺曰『渺渺小学生』。好事者作谣曰：『台末台驳，渺渺小学，同是一珪，徐如白若。』闻者绝倒。
　　归太仆谪官吴兴，每理事，吏胥杂役环挤案傍，几不容坐。归以朱笔饱蘸捉向诸人曰：『若辈若不速退，我便洒将来也。』合堂大笑。
　　吴康斋召至京师，以两手大指、食指作圈曰：『令太极常在眼前。』长安街上小子常以萝卜投其中戏侮之，公亦不顾。
　　袁太冲同二缙绅在宾馆坐久，一公曰：『司马相如日拥文君，好不作乐。』一公曰：『宫刑时却自苦也。』袁闭目摇首曰：『温公吃一吓。』
　　越中有李少白者，书画皆俗笔，而自负能诗，乃作字说曰：『先人号继白，而某号少白，某所少者乃李太白之白，非先人继白之白也。盖先人不能诗，某则何所少哉！』
　　李少白作《倒橕船》诗云：『越地无车马，乘船便当街。浑身着木屐，未死进棺材。蜕壳钻篷出，撺梭下堰来。夜深相遇处，你陇我侬开。』
　　王侍御家资数十万，每夜必与妾婢数沁茶青豆，客至几次，共享豆几十粒，仗几十粒，必交盘入册。侍御出见客，腰间琅琅有声，则其厩库、厨楅各门匙钥也。
　　北地盛作跳神，召戏则戏，召酒则酒，召食则食。有跳神者见主人堂后有琵琶两具，误认以为火腿，呼曰：『急煮后堂火腿来！』主人跪拜曰：『尊神，实是琵琶，不是火腿。』跳神大声曰：『你凡人叫做琵琶，咱天上叫做火腿！』
　　苏州吴上舍不读书而好为势交，一日闻友人读《归去来辞》，至『临清流而赋诗』，遽问曰：『是何处临清刘副使？幸携带往贺之。』友人曰：『此《归去来辞》。』乃曰：『我道是见任上京，若是归去者，不往也罢。』
　　先伯九山为延平令，胞弟紫渊至署，见案牍中有武举某者告状，即大怒，促九山立拘其人，痛责三十，发重监羁候。九山俟其气稍平，问之曰：『是人于何处得罪吾弟？』紫渊笑曰：『渠何曾得罪于我，绍兴武举张全叔与我有口过，今痛责此人，使其知武举也是我张紫渊打得的。』
　　贺美之与伊德载同饮一富民家，富民谄奉德载，而不识『伊』字，屡呼『尹大人』，酣酢重沓，略不顾贺。贺斟大觥呼之曰：『尔其与我饮一杯，不要傍若无人！』
　　越中一先辈喜看戏，闻锣鼓声，心急步不能移，辄仆地。子孙以小椅舁之，则呼曰：『努力，努力！早到一刻，便是孝子慈孙。』
　　先叔三峨喜评论试牍，言之侃侃，即数百名外，其间高下，谓一名不可移易。故人言『张三峨看考卷极准，极确，却要在发案之后。』
　　先叔紫渊煮狗熟，邀刘迅侯共食之。迅侯以事出，作一简复之曰：『弟政忙，不及过兄，如有意，幸分我一杯羹。』
　　王修仲与其族人讼，族人不能胜，夜持刀杀之，修仲走避，获免。次日谓其友曰：『某昨几为族人所杀，幸弟防避得紧，彼始善刀而藏之矣！』
　　汪司马伯玉喜用文语。一日，其媳与夫竞宠，操刀割其势，其子大喊，叫声达于外。座客惊问，伯玉曰：『儿妇下儿子腐刑。』
　　有吴生者，老而趋势。偶赴席，见布衣后至，意轻之，止与半揖。已而见主人恭甚，私询之，乃张伯起也，要致殷勤，欲与再揖。张笑曰：『适已领过半揖，但乞补还，弗复为劳。』
　　庐陵陈文贪鄙，至死，门下人有善滑稽者谓人曰：『昨夜二夜叉来取公，一夜叉搀之，公不肯去。其一日：「彼将望升太师柱国，如何舍得去？」搀之者日：「即为阎罗王，何虑也！」公喜日：「如何便为阎罗王？」夜叉叹日：「公有淮盐十余万，非阎罗王而何？」』闻者绝倒。
　　先伯九山临清被难，嗣子墨妙往奔丧，闻乱，不果往。倪司马元璐发兵勤王，至淮而返。时人对之曰：『张孝子奔丧，莫［墨］妙不去；倪司马勤王，原路［元璐］归来。』
　　杨椒山廷杖，有人送蚺蛇胆，曰：『服此可无楚。』椒山却之曰：『椒山自有胆，何必蚺蛇哉！』传为美谈。会稽陶印祖，有馈以海狗肾者，亦效其语曰：『印祖自有肾，何必海狗哉！』
　　越中让檐街王禹屏家善饮，子侄皆豪量。凡款客，一入门即加锁钥，竟日不开，恐客逃席。至丙夜，客皆醉倒。令稚子举火照之，客则展侧者，必呼曰：『客尚能动，快拿酒来！』
　　正德间有医官徐髯翁者，受武宗知遇，曾以御手凭其左肩，遂制一龙爪于肩上。与人揖，左手擎起，只下右手。
　　会稽陶氏有老人好酒，而其子妇鄙吝。一夕月佳，老人起坐庭除，酒思渴甚，呼其子看月，不应，频呼之，其子曰：『月有恁好看？』老人曰：『汝即不看，可与我壶洒，我自看之。』其子曰：『夜深何从得酒？』老人大怒，出门外大呼曰：『陶某殴父，邻舍救应！』比邻皆起评问，知其故，乃罚其子酒一大壶，供老人看月，而令其子妇安寝如故。
　　绍兴司理李应期，山东人，坐堂上理事。吏胥以饼饵啖之，俗名玉露霜，甜而可厌。司理撮食之甚美，口中念念曰：『李推官莫忘祖宗积德，出尔子孙发了黄甲，却恁般受用！』
　　李推官向越中子衿盛称：『绍兴人材之盛，天下莫比。我山左寥寥，有得几人！』子衿曰：『老师贵处有孔夫子。』司李曰：『便只有这一个，也不曾发得黄甲！』
　　李司李与人谈，辄懮国运，人有言：『近日黄河水涸，漕船挤塞奈何？』司李曰：『如此看起来，天下倒有亡的机括。』
　　李司李有门人馈金鱼十余尾，皆重价，司李收进，尽煮食之。次日见其人曰：『昨日见惠金鱼，好颜色，食之只是少味。』
　　李司李寿日，有馈寿桃，上以粉饵作八仙。司李见八仙，先令蒸食。次日谢馈者曰：『承馈八仙，穿红的狠好吃，穿黄的还好吃，那穿绿的极难吃。』盖绿者以铜绿和之，故难吃也。衙役闻之匿笑。
　　李司李见人馈黄甲蟹，异之。携至署中，揭奁盖，蟹擎螯乱出。司李踞桌上大呼曰：『有沙虎，有沙虎！』署中人俱走避。随役急进，缚蟹出，一署始安。
　　胡卫道三子：长名宽，次名定，季名宕。卫道妻亡，俾友人作墓志。友人直书曰：『夫人生三子宽定宕。』见者失笑。
　　迂仙醉，向人家撒溺。阍者呼之曰：『何物狂徒，当门撒溺！』迂睨视曰：『是汝门不合向吾鸟耳！』其人不觉失笑曰：『吾门旧矣，岂今日造而向汝鸟？』迂指其鸟曰：『老子此鸟，也不是今日造的！』
　　迂仙雨中借人衣着之，失足跌损一臂，衣亦少污。从者为之摩痛甚力，迂止之曰：『汝第浣衣，勿揉我臂。』从者曰：『臂且损，遑惜衣？』迂曰：『臂是我自家的，便跌坏，无人来问我讨还。』
　　迂仙与人斗殴，咬伤其鼻，讼之官。迂曰：『他自咬其鼻，赖我耳！』官曰：『鼻高口低，岂能自咬？』迂曰：『他踏凳子上咬的。』
　　迂仙与卫隐君弈，卫着白子，迂大败，积子如山，枰中一望浩白。迂懊恨曰：『老子命蹇，偏拈着黑棋。』
　　村学究孙一经夏日纳凉，顷之云翳，孙曰：『必有大风。』友人诘之，曰：『夏云多奇风。』
　　村翁自夸其子聪明，已习《春秋》。或云：『读过《左传》否？』答曰：『《左传》未读，读过「右传」矣。』或曰：『何谓右传？』村翁曰：『昨听见小儿读「右传第一章」。』
　　吴蠢子年三十，倚父为生，父年五十矣。遇星家推父寿当八十，子当六十二。蠢子曰：『我父寿止八十，我到六十，以后那两年靠谁养活？』
　　杭州参军独孤守忠领粮船赴都，夜半集船上人，至则无别语，但曰：『逆风断不可张帆！』
　　姑苏周用斋性骀，以白金五十两，令其家人出八色银杂办，应得六十两。家人匿二十两，持四十两进，用斋骇之。家人曰：『五八得四十。』用斋沈吟半晌，点头曰：『是，是，五八得四十。』
　　周用斋释褐后到部听选，过堂吏呼曰：『说大乡贯。』用斋误为『大乡官』，乃对曰：『敝乡有状元申瑶泉。』吏部知其騃，麾之使出。谓同人曰：『尚有王荆老未曾言，适堂上色颇不善，想为此耳。』
　　迂仙向混堂洗澡，日午汤秽，迂仙取以漱口。同浴人曰：『秽人，此乃可漱口耶？』迂仙一手掩其口，一手摇令勿言，漱毕，走向混堂外，将水吐出。
　　昆山陈梧亭，言其邑某秀才有疑疾，而性复迂缓。夜在家，常伏暗处，俟其妻过，遽前抱之。妻惊呼，则大喜曰：『吾家出一贞妇矣！』
　　景帝隆福寺成，都民往观。忽一西番回回持斧上殿，杀二僧，伤人三四。执得，下法司鞫问，云：『见寺中新作转轮，藏其下推轮转者皆刻教门形像，悯其推运劳苦，是以仇而杀之。』
　　冯子犹《甲申纪事》载：一大老投顺闯贼，授湖广道御史。常语人曰：『我原要死节，奈小妾不肯何！』小妾者，所娶秦淮妓女也。
　　钱位坤降闯贼不用，托周锺引拔，得授助教。锺与语有授官消息，便向人曰：『我明日此时便非凡人了。』京师人为作『不凡人传』。
　　祝东岱为毗陵府幕，署武进县事，每坐堂鞫一事，必进三五次。以如夫人在内，防范甚严，每出其不意，进署伺之也。
　　祝东岱理讼牍，必于堂上作审单。岸帻吟哦，运思苦构，字字用夹圈，高声朗诵，出座跳跃，按胥役肩读与听之，问曰：『我老爷才学何如？』
　　丘阁老琼山自制饼，软腻适口，托中官进。上食之，喜，命司膳监效为之，不中式，俱被责。因请之，丘不告以故，中官曰：『以饮食器用进上取宠，吾内臣供奉之职，非宰相事也。』由是京师盛传为『阁老饼』。
　　解缙、杨士奇、周是修共约死难，金陵破，是修殉节，而解、杨负约。后日士奇为是修作传，语其子曰：『脱我死，孰传而尊公？』
　　外祖陶兰风先生倅凤阳，升任行，时舅氏虎溪在户垣，本道吕巨源以计事相托，设席祖行。外祖点戏，念完全戏无过梁灏，遂唱《青袍》第二出雷部考察追击吕纯阳，称吕道，或骂野道，求梁灏指甲内避过此劫。外祖汗出浃背，归语其家人曰：『我此际恨无地洞可穿！』
　　周用斋往吊王弇州，误诣王荆石。荆石出见，用斋遽称『尊公可怜者』再。荆石曰：『老父幸无恙。』周曰：『公尚未知尊公耗邪？已为朝廷置法矣！』荆石笑曰：『得无吊弇州乎？』周悟非是，急解素服言别。荆石命缴原刺，周曰：『不须见还，即烦公致意可也。』
　　湖州吴主事家素饶，求李西涯文寿其父，公鄙其人，不许。吴问其友曰：『今朝中爵位极尊者为谁？』曰：『英国公太师左柱国也。』吴即缄币求诗，英国令门客作诗与之，吴夸于人曰：『英国当朝第一人，乃为我作诗，何必李学士也！』
　　锦衣门达甚得上宠，有桂廷珪为达门客，镌一印章曰『锦衣西席』。后有甘堂为洗马江朝宗婿，亦刻一印章曰『翰林东床』。一时以为确对。
　　何敬容在选日，客有姓吉者诣之，敬容问曰：『卿与丙吉远近？』答曰：『如明公之于萧何。』
　　刘髦二子俱登进士，其长妇入京，公送登舟，以手援之。郡守见而笑，公曰：『府公笑我乎？若跌入水，尤可笑也。』次妇入京，公卧疾，呼至床前曰：『老年头风，可买一帕寄回。』明日登程，诸亲毕集，忽呼子妇曰：『毋忘昨夜枕上之嘱。』众骇然，问其故，乃始抚掌。
　　绍兴岑太守有姬方娠，一人冲道，缚之，乃曰卜者。岑曰：『我夫人有娠，弄璋弄瓦？』其人不解文义，漫应曰：『璋也弄，瓦也弄。』怒而责之。后果双生，一男一女，卜者名遂大着。
　　谢兵马之妻为墙倒压死，杨天锡往吊，谢泣曰：『寒荆适值有孕，今死不成尸，奈何？』杨笑曰：『此所谓虽不成诗，叶韵而已。』
　　一山人自负其纔，企慕太史公，途中闻乞儿化钱，乃戏之曰：『若乞钱得几何？若叫我太史公，赏汝百钱。』乞儿连唤数声，遂罄囊与之，一笑而去。乞儿问人云：『太史公是何物，值钱乃尔？』
　　天启间绍兴发援辽兵数百，大船装载，鳞次而进。管兵者至钱清，遂传令泊船。或曰：『天色尚蚤，何便停泊？』管兵者曰：『尔不闻牛头山极多强盗？』
　　吉州士子赴省试，书一牌云『庐陵魁选欧阳伯乐』。或诮之曰：『有士遥来自吉州，姓名挑在担竿头。虽知汝是欧阳后，毕竟从来不识修。』
　　族叔张五嶷口吃有痴兴，曾三应省试。进场后即牵人说梦曰：『我得一梦，上一最高处，脚下如踏棉絮。忽见一门，门圆如规，我进门觉冷甚。升堂见阶下大树一株，上着花如金粟，下有老人持斧立其下，身傍有一白猫甚可爱。我意欲折花，堂后闪出一女子，其美非常，向我云：「汝花直在顶上。」命老人掇梯为我折取。我持花出门，不觉惊醒，此梦不知吉凶若何？乞高明为我解之。』
　　五嶷叔自负青鸟之术，寻一地于化山，自谓得穴，贵不可言，常向人语及此地，即述地钤，曰：『东化及西化，此地真无价。有人扦得着，......』但微笑而不言。有识此钤者曰：『子孙挂銮驾。』五嶷急掩其口曰：『莫泄天机。』
　　土璞孙景濂为人寻葬地多不妙，而又喜作讼师。自造一斗室，乞二酉叔一匾额，二酉叔赠曰『璞萧』，意渭郭璞萧何合为一人也。复向陶庵乞一对，陶庵书曰：『惯掘高山流水，善兴平地风波。』见者喷饭。
　　越中有士夫自负堪舆，得一佳穴，谓数代后必出天子。葬毕，每自叉手懊叹曰：『世受国恩，如何使得？』
　　吴鹿亭为友人寻一葬地，开圹时夸言：『此地出纱帽不可胜计，还要封拜出戽斗四、五个。』开下数尺却是水槽，土工叫：『先生，戽斗四、五个不消，拿一、两个来戽水。』
　　毗陵刘光斗为绍兴司李，陶庵小仆演魏珰剧，魏珰骂左光斗则直呼其名。陶庵嘱之曰：『司李名光斗，汝但呼左沧屿，勿呼光斗。』小仆惊持过甚，遇骂时，直呼：『刘光斗，你这小畜生！』傍人错愕，司李笑曰：『我得与忠臣同名，尔只管骂不妨。』
　　天童老和尚开堂说法，多以棒喝加人，手执柱杖，逢人便打。四方进香者以银钱供养，谓见活佛，痛哭悲号，求其超度。陶庵至其寺，调笑老和尚曰：『曾见戏场上狱卒两句上场白，好赠和尚。』老和尚曰：『怎么说？』陶庵曰：『手执无情棍，怀揣滴泪钱。』老和尚大笑。
　　陶庵至补陀礼潮音洞，石梁倾圮，杳无人迹，问住僧曰：『何冷淡至此？』住僧曰：『不瞒相公说，万历年间龙风大，吹坏桥梁，菩萨移云梵音洞住矣。』陶庵随至梵音洞，见男女多人跪向洞口，叩求菩萨出现。有所见者，辄言其形状。一绍兴女子言亲见菩萨，人问其状貌，女子曰：『菩萨头戴荷叶飘髻，身穿水红衫白绫子，半臂红汗巾束腰。』
　　董日铸家多藏书，其所评阅多着丹铅。二孙分析，见即顣额曰：『好好书何苦涂坏？』悉出以易饼。其有大部书十套者，各分五套；百本者，各分五十本。或议其非是，答曰：『如是纔得均平。』
　　崇德李虚舟年八十余，凡星相家许其百岁，辄大怒曰：『百岁外要了你的？』术士善逢其意，见其子平，拍案叫曰：『我算命一世，不晓寿星落在此地！』虚舟喜，请问流年，术士细推之，至百八十三岁。云：『是年略有小晦，须防脾疾。』曾孙在傍，不觉失笑。虚舟正色曰：『莫笑。竟有介事，尔辈切记，那年不要把生冷东西与我吃。』
　　武林张冢宰瀚致政后，弟吏部郎中濂者方掌文选，亲朋有设席者，皆献媚选君，而冷淡冢宰。一友安席，先揖选君，选君曰：『家兄在，那得先我？』其友向冢宰谢过，冢宰笑曰：『舍弟年长一时。』传以为笑。
　　王季重出吊某氏，孝子痴立不哭。客出，私谓季重曰：『今日孝子恭而无礼，哀而不伤。』季重曰：『还是孝子不匮［跪］，永锡［惜］尔类［泪］。』
　　郡邑吏集漕院，前有二别驾拱嘴踞坐，矜默殊甚。聂井愚问王季重曰：『此二老何为做这模样？』季重曰：『等留茶。』
　　巢必大与周玄晖闲谈：『驸马有此得貂玉，大珰去此得貂玉。我辈不能驸马，犹可大珰，吾乘醉斩此物矣。』周云：『开刀时须约我。』王季重在座曰：『却不好，两兄在此结刎颈之交矣！』
　　秦朱明以制举艺示王季重，季重用笔作圈，朱明从傍点头自诵。季重搁笔求缓，朱明曰：『何故？』季重曰：『兄头圈忒快，我笔跟不上。』
　　季宾王笑季重腹中空，季重笑宾王腹中杂，宾王曰：『我不怕杂，诸子百家，一经吾腹，都化为妙物。』季重曰：『正极怕兄化，珍馐百味未尝不入君腹也。』
　　安庆司李于葵，作威福以怒人取贿。王季重令姑孰，徐玄仗向季重曰：『曾被于四尊怪否？』季重曰：『蒙怪讫。』
　　王季重姑孰试儒童，有一少年持卷求面教，密云：『童生父严，止求姑取。其实不通，胸中实实空疏，平日实实不曾读书。』季重曰：『汝父还与汝亲，我是生人，识面之初，心腹岂可尽抖？』
　　王季重道高邮，同行友仆市蛋混其目，又忘却行家姓氏，第云：『鸭蛋主人数的。』此友大怒，披其颊曰：『就问王爷，鸭蛋是主人否？』王曰：『是主人，曾记得「箕子为之奴」。』一笑而罢。
　　豫章罗生讲学曰：『他人银子不可看作自家的，他人妻子不可当作自家的。』季重起座一躬曰：『是。』
　　王季重令茂陵，至多宝寺，一行脚僧瞑坐，见官长不起。季重问住持：『此僧何为？』住持曰：『这师父打坐能打到过去、未来。』季重曰：『我打他一个见在。』责之，而僧遁去。
　　王季重讥暴发人家曰：『某老先生家一时大发，只有二事卒不可为耳：园中树木不得即大，奶奶脚不得即小。』
　　李西涯子兆先有才名，然好游狎邪。一日，西涯题其座曰：『今日柳巷，明日花街；诵读诗书，秀才秀才。』其子见之，亦题阿翁座曰：『今日猛雨，明日狂风；燮理阴阳，相公相公。』
　　涿州道上多响马贼劫掠行旅，获得者即于本处枭示，次日，贼又行劫其下，被劫者指贼首曰：『老爷，上面是何物？还干此勾当！』贼曰：『你看我老爷担了这样利害，你还不肯把蒙古与咱！』
　　老学究王道吾借太清道院读书，道士所种菜及所畜鸡犬，其仆从背窃食之。道士忿恨，告诉道吾，道吾沈吟半晌曰：『你既如此不像意，何不及蚤搬去！』
　　钱牧斋在南都为宗伯，清兵至，下薙发令，牧斋坐礼部堂上呼镊工薙头，对众大言曰：『这几根头发死人臭，我正要剃他，天下之人当以吾宗伯为之榜样。』
　　钱牧斋往天坛朝豫王归，过孔庙，便不下轿，曰：『自今以后，吾与孔夫子没相干矣！』叱驺从径过。
　　吴下一大老有妾与门客少年相狎，大老必亲往抚摩之。大老入都，其公郎置之于理，少年庾死。大老归，大怒，逐其子，署于门曰：『我非妾不乐，妾非某不乐。杀某是杀妾，杀妾是杀我也。不及黄泉，不许相见。』
　　裘汉明诨名麻鸟，因拜王柱史封君寿诞，误伤其足，骨折成跛。养病经年，自着《问跛篇》，内有一则曰：『或问铁拐李，既做了神仙，岂无仙丹、仙药，缘何也是个跷脚？予曰：造物要人沈静自爱，怪他跟了众人，日日到人家庆寿屈膝、候门，把人品坏了，故此亦罚他跷脚。』唐豫公评曰：『说出本相来了。』
　　祖父一日怒庖人煮肉不佳，笞之。庖人泣曰：『老爷要炒炒，吃过了；老爷要熩熩，吃过了。别无煮法，叫小人怎地？』
　　二酉叔宠一美人，置之别室，婶娘遣一老仆探之。仆归复命，婶娘问曰：『此妇有何好处，而相公宠之？』老仆应曰：『有恁好处？若是小人暗摸，也摸着二娘子。』
　　商太夫人两广归，亲友往候，接待甚忙。一仆对其家媳曰：『太太归，这一乱也罢了；明日老爷归，这一乱恐大娘子当不起。』
　　商太夫人见一老仆贫窘，云：『汝随老爷往任所数次，想应好过？』老仆答曰：『太太，你不在我被下眠，怎知我被无边？』
　　一太太问人索债曰：『你的债该某时还，非我放宽，也迟不到今天。』此人答曰：『太太，只可如此放宽，只是小人腰间没货，硬不起。』
　　赵孟迁善饮啖，每至辍席，有残盘剥卤，必哺啜一空，号曰『积福』。有祗应苍头忽发浩叹曰：『吾辈下世蛆秧虫豸也没分了。』或问曰：『何也？』答曰：『盘内剩卤刚有些须小福可积，又被赵老爷积去了。』一座为之哄然。


