悦容编 长洲 卫泳懒仙订 

    情之一字，可以生而死，可以死而生。故凡忠臣孝子，义士节妇，莫非大有情人。顾丈夫不遇知己，满腔真情，欲付之名节事功而无所用，不得不钟情于尤物，以寄其牢骚愤懑之怀。至妇人女子一段，不可磨灭之真，亦文之以色事人一道。昔云：士为知己死，女为悦己容。每感斯言，大抵女子好丑无定容，惟人取悦，悦之至而容亦至。众人亦收国士之享，虽然，悦容者寄也，编悦容者寄所寄也。使索我以真，则余且为扁舟五湖人矣，岂独向空山续禅火哉？夫不身履其境而摹其事，调停爱护，款则欲周，词旨欲畅，设非曲解其情，了不可得。正如高唐一梦，想像自真，然犹不敢自匿。用以公之好事，为闺中清玩之秘书，以见人生乐事，不必讳言帷房。庶女子有情，不致埋没云尔。
　　◇随缘
　　天地清淑之气，金茎玉露，萃为闺房。遇之者若前世，若梦中。瑟鸣铁跃，剑合龙飞，一切关河岁月，都不能间隔。然非奇缘不遇，必欲得此丽容，而后加意，是犹谓秦汉以后无文，唐以外无诗也。要以随其所遇，近而取之，则有其乐而无其累。如面皆芙蓉，何必文君。眉皆远山，何必合德。口皆樱桃，何必樊素。腰皆杨柳，何必小蛮。足皆金莲，何必潘妃。歌即念奴，笑即褒姒，颦即西子，点额即寿阳。肥者不失其为阿环，瘦者不失为飞燕，奇丑不失为无盐。当其怨，出塞之明妃也。当其恨，长门之阿娇也。当其云雨，巫山之神女也。他如稍识数字，堪充柳絮高才，略减妒心，已有小星遗意。无才便为德，大贞出于淫。皆当弃短取长，安知不买骨致马，而天龙降于好画者哉？闺阁之事古来不废，则知婚姻非假。第缘自为之合，非可强为，则虽人而实天也。随之一字大有理解。
　　◇葺居
　　美人所居，如种花之槛，插枝之瓶。沉香亭北，百宝栏中，自是天葩故居。儒生寒士，纵无金屋以贮，亦须为美人营一靓妆地，或高楼，或曲房，或别馆村庄。清楚一室，屏去一切俗物。中置精雅器具，及与闺房相宜书画，室外须有曲栏纡径，名花掩映。如无隙地，盆盎景玩，断不可少。盖美人是花真身，花是美人小影。解语索笑，情致两饶。不惟供月，且以助妆。
　　修洁便是胜场，繁华当属后乘。
　　◇缘饰
　　饰不可过，亦不可缺。淡妆与浓抹，惟取相宜耳。首饰不过一珠一翠一金一玉，疏疏散散，便有画意。如一色金银簪钗行列，倒插满头，何异卖花草标。服色亦有时宜。春服宜倩，夏服宜爽，秋服宜雅，冬服宜艳；见客宜庄服，远行宜淡服，花下宜素服，对雪宜丽服。吴绫蜀锦，生绡白苎，皆须褒衣阔带；大袖广襟，使有儒者气象。然此谓词人韵士妇式耳。若贫家女典尽时衣，岂堪求备哉？钗荆裙布，自须雅致。
　　花钿委地无人收，方是真缘饰。
　　◇选侍
　　美人不可无婢，犹花不可无叶。秃枝孤芷，虽姚黄魏紫，吾何以观之哉？佳婢数人，务须修洁。时令烹茶浇花焚香披图展卷捧砚磨墨等项，兼其命名，亦犹斋头品具，可无佳称乎。聊摘古青衣美名以备择用，如墨娥、绿翘、白苎、红绡、紫玉、丽华、轻红、云容、晓妆、佛娥、轻娥、红香等俱佳。一切花名近属滥套，所谓号俗子不出山泉溪桥，敬爱仰慕也，必洗去。
　　待月抱衾，选侍最工。
　　◇雅供
　　闲房长日，必需款具。衣厨食柜，岂可溷入清供？因列器具名目：天然几、藤床、小榻、醉翁床、禅椅、小墩、香几、笔、砚、彩笺、酒器、茶具、花樽、镜台、妆盒、绣具、琴箫、棋枰。至于锦衾褥画帐绣帏，俱令精雅，陈设有序，映带房栊。或力不能办，则芦花被絮茵布帘纸帐，亦自成景。
　　又须以兰花为供，甘露为饮，橄榄为肴，蛤蜊为羹，百合为荠，鹦鹉为婢，白鹤为奴，桐柏为薪，薏苡为米，方得相称。
　　◇博古
　　女人识字，便有一种儒风。故阅书画，是闺中学识。如大士像是女中佛，何仙姑像是女中仙，木兰红拂女中之侠，以至举案提翁截发丸熊诸美女遣照，皆女中之模范。闺阁宜悬，且使女郎持戒珠，执尘尾，作礼其下。或相与参禅唱偈说仙谈侠，真可改观鬯意，涤除尘俗。如《宫闺传》、《列女传》、《诸家外传》、《西厢》、《玉茗堂》、《还魂二梦》、《雕虫馆弹词》六种，以备谈述歌咏。
　　间有不能识字，暇中聊为陈说。共话古今，奇胜红粉，自有知音。
　　白首相看，不下堂者必不识一丁，博古者未必占便宜，然女校书最堪供役。
　　◇寻真
　　美人有态有神有趣有情有心。唇檀烘日，媚体迎风，喜之态。星眼微，柳眉重晕，怒之态。梨花带雨，蝉露秋枝，泣之态。鬓云乱洒，胸雪横舒，睡之态。金针倒拈，绣屏斜倚，懒之态。长颦减翠，瘦靥消红，病之态。惜花踏月为芳情，倚阑踏径为闲情；小窗凝坐为幽情，含娇细语为柔情。无明无夜，乍笑乍啼，为痴情。镜里容，月下影，隔帘形，空趣也。灯前目，被底足，帐中音，逸趣也。酒微醺，妆半御，睡初回，别趣也。风流汗，相思泪，云雨梦，奇趣也。神丽如花艳，神爽如秋月；神清如玉壶水，神困顿如软玉，神飘荡轻扬如茶香，如烟缕，乍散乍收。数者皆美人真境。然得神为上，得趣次之，得情得态又次之，至于得心难言也。姑苏台半生贴肉，不及若耶溪头之一面。紫台宫十年虚度，那堪塞外琵琶之一声。故有终身不得而反得之一语，历年不得而反得之邂逅。厮守追欢浑闲事，而一朝隔别，万里系心。千般爱护，万种殷勤，了不动念，而一番怨恨，相思千古。或苦恋不得，无心得之。或现前不得，死后得之。故曰：九死易，寸心难。
　　态之中吾最爱睡与懒。情之中吾最爱幽与柔。趣则其别者乎，神则其顿困者乎，心则却以不得为大幸矣。客曰：痴心妇人负心男子。其来也，一非日矣。负心吾不忍为之，痴心又不能禁也。自此缘情深重，展转爱恋，交互缠绵，流浪生死海中，何时出头？不若暂时笼鸟瓶花点缀光景，到头来各奔前程，大家不致担误。何如何如？说至此，亦自知杀风景极矣。然不能不杀风景也。昔日袁中郎在天兰大士前祝曰：但愿今生得寿夭，不生子，侍妾数十人足矣。极得此意，固知中郎自是慧人，然不可与俗人共赏鉴也。
　　◇及时
　　美人自少至老，穷年竟日，无非行乐之场。少时盈盈十五，娟娟二八，为含金柳，为芳兰芷，为雨前茶。体有真香，面有真色。及其壮也，如日中天，如月满轮，如春半桃花，如午时盛开牡丹，无不逞之容，无不工之致，亦无不胜之任。至于半老，则时及暮而姿或丰，色渐淡而意更远。约略梳妆，遍多雅韵。调适珍重，自觉稳心。如久窨酒，如霜后橘。知老将提兵，调度自别，此终身快意时也。春日艳阳，薄罗适体，名花助妆，相携踏青，芳菲极目。入夏好风南来，香肌半裸，轻挥纨扇；浴罢，湘簟共眠，幽韵撩人。秋来凉生枕席，渐觉款洽，高楼爽月窥窗，恍拥婵娟而坐。或共泛秋水，芙蓉映带。隆冬六花满空，独对红妆拥炉接膝，别有春生，此一岁快意时也。晓起临妆，笑问夜来花事阑珊。午梦揭帏，偷觑娇姿。黄昏着倒眠鞋，解至罗襦。夜深枕畔细语，满床曙色，强要同眠，此又一日快意事也。时乎时乎不再来，惟此时为然。
　　了此则日日受用，时时受用，以至一生受用。无半日虚度，都是不枉做了一世人。但一日也要有嗔怪时方有趣，一年也要有病苦时方有韵，一生也要有别离时方有致。红颜易衰，处子自十五以至二十五，能有几年容色。如花自蓓蕾以至烂漫，一转过此便摧残剥落，不可睨视矣。故当及时。
　　◇晤对
　　焚香啜茗清谈心赏者为上，谐谑角技携手闲玩为次，酌酒铺肴沈酣潦倒为下。晤对何如遥对，同堂未若各院。毕竟隔水闲花碍云阻竹，方为真正对面。一至牵衣连坐，便俗杀不可当矣。
　　◇钟情
　　王子猷呼竹为君，米元章拜石为丈。古人爱物，尚有深情。倘得美人而情不挚，此淑真所以赋断肠也。故喜悦则畅导之，忿怒则舒解之，愁怨则宽慰之，疾病则怜惜之。他如寒暑起居，殷勤调护，别离会晤，侦讯款谈，种种尤当加意。盖生平忘形骸，共甘苦，彻始终者，自女子之外，未可多得。
　　尾生抱桥柱，而女子终不至者，此最是有情人。若遂至同溺，便钟情不深矣。
　　◇借资
　　美人有文韵，有诗意，有禅机。非独捧砚拂笺，足以助致。即一颦一笑皆可以开畅元想，彼临去秋波那一转，正今时举业之宗门。能参透者，文无头巾气，诗无学究气，禅亦无香火气。
　　◇招隐
　　谢安之屐也，稽康之琴也，陶潜之菊也，皆有托而成其癖者也。古未闻以色隐者，然宜隐孰有如色哉。一遇冶容，令人名利心俱淡。视世之奔蜗角蝇头者，殆胸中无癖，怅怅靡托者也。真英雄豪杰，能把臂入林，借一个红粉佳人作知己，将白日消磨，有一种解语言的花竹，清宵魂梦，饶几多枕席上烟霞。须知色有桃源，绝胜寻真绝欲，以视买山而隐者何如。
　　曰隐曰借，正所谓有托而逃。寄情适兴，岂至深溺如世之痴汉，颠倒枕席，牵缠油粉者耶？如此则不为桃源而为柳巷矣。不曰买山而隐，却要买山而埋矣。
　　◇达观
　　诚意如好好色，好色不诚，是为自欺者开一便门矣。且好色何伤乎？尧舜之子，未有妹喜妲己，其失天下也。先于桀纣，吴亡越亦亡，夫差却便宜一个西子。文园令家徒四壁，琴挑卓女而才名不减。郭汾阳穷奢极欲，姬妾满前，而朝廷倚重。安问好色哉？若谓色能伤生者尤不然。彭未闻鳏居，而鹤龄不老。殇子何尝有室，而短折莫延。世之妖者病者战者焚溺者札厉者相牵而死，岂尽色故哉？人只为虚怯死生，所以祸福得丧，种种惑乱，毋怪乎名节道义之当前，知而不为，为而不力也。倘思修短有数，趋避空劳，勘破关头，古今同尽，缘色以为好，可以保身，可以乐天，可以忘忧，可以尽年。
　　色空空色皆虚话，斩尽藤萝我独存，此悟得真身而观有独至也。痴女恋男，正无达观。昔一妓被逼，苦吟曰：自叹身为妓，遭淫不敢言。此其观身，最为高洁。充此一念，可证仙果。
　　○跋
　　《悦容编》之载于快书者，易名《鸳鸯谱》，又有枕函小史评林本，首标长水天放生辑，俱不载撰人姓氏。因《树屋书影》指为梁溪叶文通所作，然亦拟议之辞。初无灼见，间考《绿窗女史》，则署名吴下卫泳，其次序详略，互有异同，究未知孰是也。今春购得《懒仙枕中秘》二册，内有是编，因据以录入丛书。懒仙字永叔，吴中韵士，顺治甲午岁，尝选刊古文冰雪携皆幽奇苍古，味在咸酸外者。甲辰仲春震泽杨复吉识  
