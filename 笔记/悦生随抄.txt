　　予老来观书，辄多遗忘。暇日随所披阅，约而笔之。寖盈编帙，因厘为百卷，题曰《悦生随抄》。起自国史，传以稗官小说，而六经诸史不及也。盖经既熟于诵说，正史又广于流传，独金匮石室之藏，世不多见。比岁叨典史局，遂得悉累朝之制度、典章，诸臣之论议、风节，纪纂一[一]〔集〕，专用自娱，乃若百家之说，虽小道必有可观者焉。然大槩非稍新于众目，则深会于予心，去取之间，此其义也。至于清谈雅谑，又所不废，譬之端坐燕席而优伶时一杂进，聊以取微中之一[捷]〔噱〕云。半闲老人书。
　　
　　[白]〔田〕景咸性鄙吝，所至聚敛为务。家财累巨万，未尝辄有施与。每使命至，惟设肉一[品]〔器〕，宾主共食之。后罢镇，常忽忽不乐。妻识其意，引景咸徧阅囊储，景咸乃欢然自释。在邢州日，供奉官王班者，奉使至郡，景咸劝班酒曰：「王班请满饮。」典客遽白：「此使者姓名也。」景咸始悟曰：「何不素教我，我谓王班是官尔。」闻者皆笑之。（《田景咸传》）
　　
　　吴虔裕，性简率，发言多轻肆。右金吾上将军王彦超告老得休致，虔裕尝语人曰：「我纵僵仆殿[陛]〔阶〕下，断不学王彦超七十便致仕。」人传以为笑。（《吴虔裕传》）
　　
　　张藏英，涿州范阳人，自言唐相嘉[正]〔贞〕之后。唐末之乱也，藏英举族数十口，悉为贼孙居道所害，时藏英年十六，仅以身免。后逢孙居道于幽州市，引佩刀刺之不死，为吏所执。节帅赵德钧壮之，舍而不问，以备牙职。藏英后闻居道避地关南，乃求为关南都廵检使。至则微服携鐡檛，匿孙居道舍侧，伺其出击之，仆于地，啮其耳噉之，遂擒归。设父母位，具酒肴，缚孙居道于前，数其罪，号泣以鞭之，脔其肉，经三日，剖取其心肝以祭。即诣官首服，官为上请而释之。燕蓟间目为「报雠张孝子」。（《张藏英传》）
　　
　　牛思进有膂力，常以强弩絓于耳，以手极前，张之令满。又负壁而立，令力士二人撮其乳，曳之不动，军中咸异之。（《牛思进传》）
　　
　　初，李氏随孟昶至京师，太祖数命肩舆入宫，谓之曰：「母善自爱，无戚戚怀乡土，异日当送母归。」李氏曰：「使妾安往？」太祖曰：「归蜀耳。」李氏曰：「妾家本太原，倘得归老并土，妾之愿也。」时晋阳未平，太祖闻其言，大喜曰：「俟平刘钧，即如母愿。」因厚加赐赉。及昶卒，不哭，以酒酹地曰：「汝不能死社稷，贪生以至今日。吾所以忍死者，以汝在尔，今汝既死，吾何生为。」因不食，数日卒。〔太祖闻而伤之，赐赠加等。〕（《孟昶传》）〖末十字，据《永乐大典》卷一〇三一〇〈不食而死〉引补。〗
　　
　　石中立，性疎旷，少威仪，好谐谑。虽时面戏人，人不以为怒，知其无心为轻重。及参大政，或谏止之。中立曰：「诏书云‘余如故’，安可改。」人传以为笑。（《石中立传》）
　　
　　王博文以吏事进，多任剧繁，为政务平恕。常语诸子曰：「吾平生决罪，至流刑，未尝不阴择善水土处。汝曹志之。」
　　
　　江南初平，汰李氏时所度僧，十减六七。胡旦曰：「彼无田庐可归，将聚而为盗。」悉黥为兵。（《胡旦传》）
　　
　　李显忠之生，〔其〕母数日不能娩。有僧过门曰：「所孕乃奇男子，当以剑矢置傍，即生。」已而果生显忠，立于蓐，人以为异。（《李显宗传》）
　　
　　吴僧法海，好作恶诗。一日萃成帙，求予友人郏从事为序，郏书曰：「师虽习西方之教，颇同东鲁之风，因命为《同东集》。然师之诗长于譬喻，动有风骚。昔唐小杜既为老杜之次，今师又在小杜之下。」（《谈选》）
　　
　　洛人云：「园圃之胜，不能相兼者六。务宏大者，少幽邃；人力胜者，乏闲古；水泉多者，艰眺望；兼此六者，惟湖园而已。」予尝游之，信然。在唐，为裴晋公宅园，园中有湖，湖中有堂，曰「百花洲」。名盖旧，堂盖新也。湖北之大堂，曰「四并堂」。〔名〕盖不足胜，盖有余也。其四达而当东西之蹊者，桂堂也；截然出于湖之右者，迎晖亭也；过横池，披林莽，循曲径而后得者，梅台知止庵也；自竹径望之超然，登之悠然者，环翠亭也；[渺渺]〔眇眇〕重邃，尤擅花卉之盛，而前据池亭之胜者，翠樾轩也。其大略如此。若夫百花酣而白昼眩，青苹动而林阴合，水静而跳鱼鸣，木落而羣峰出，虽四时不同，而景物皆好，则又其不可殚记者也。（《洛阳名园记》）
　　
　　舅氏慈公远，好记异事。一日远来相访，言：「任丘县友人养恶犬，甚猛，羣犬莫能胜。晚年既衰瘁，为众犬所囓，愦愦不食而死。刳其心，已化为石，而膜络包之，似石非石，色如寒灰，重如砖瓦，观其脉缕，真心也，不知何缘致此。」然尝闻人患石淋者，皆旋细石[症]〔瘕〕块，有刀斧不破者。顷尝见龙颈骨中体皆是白石，虎目光落地亦成白石。星光，气也，落则成石，松亦成石，蛇、蟹、蚕皆成石，万物变化不可以一槩断，目耳所不闻见者何限哉。
　　
　　顷在宁州真宁县，见牵羊教化者，其羊胸前有右手抱胸如人，手有六指甲，如羊颇长。皆言前身为人，因过恶致此。县令张元弼、主簿尹良臣共疑之，尹曰：「此无他，人与羊交耳。」众人皆释然。（《北窗记异》）
　　
　　黄巢令皮日休作谶词，云：「欲知圣人姓，[曰]〔田〕八二十一。欲知圣人名，果头三屈律。」巢大怒，盖巢头丑，掠鬓不尽，疑「三屈律」之言是其讥也，遂及祸。（《南部新书》）
　　
　　东坡言：郭子仪镇河中日，河甚为患。子仪祷河伯，曰：「水患止，当以女奉妻。」已而河复故道，其女一日无疾而卒。子仪以其骨塑之于庙，至今祀之。惜乎此事不见于史也。
　　
　　[荐项]〔廌顷〕侍范蜀公，公曰：「家中子弟连名百字，几乎寻尽矣。至于百发百中，亦取以为名。」廌曰：「辄有俚谈，可为一笑。」公曰：「何也？」廌曰：「有百灵、百利、百巧，百穷必不取以为名也。」蜀公为之掀髯大笑。（《师友谈记》）
　　
　　苏子瞻泛爱天下士，无贤不肖，欢如也。尝自言：「上可以陪玉皇大帝，下可以陪[悲]〔卑〕田院乞儿」。子由晦默，少许可，尝戒子瞻择交。子瞻曰：「吾眼前见天下无一个不好人。」此乃一病。子由监筠州酒税，子瞻尝就见之。子由戒以口舌之祸，及饯之郊外，不交一谈，唯指口以示之。（《漫浪野录》）
　　
　　襄州谷城县城门外道傍石人，缺剥，腹上有字云：「磨兜鞬，慎勿言。」是亦金人之流也。距县西五十里，有石人二，相偶而立，腹上题刻，一云「已及」，一云「未匝」。不可得而详也。（《浮休阅目集》）
　　
　　温陵〔医〕僧圆通大智禅师文宥，善脉。晩年不按脉，望而知之。又临终五七年，隔〔垣〕而知之。凡病人骨肉往问，视之而知病者之候。予问其故，宥曰：「以气色知之，苟其血气同者，忧喜皆先见。」古有察色，然而未有隔〔垣而〕知，亦甚异也。（《堇山巵史》）
　　
　　江南李氏后主尝买一研山，径长纔踰尺，前耸三十六峯，皆大犹手指，左右则引两阜坡陀，而中凿为研。及江南国破，研山因流转数十人，为米老元章得。后米老之归丹阳也，念将卜宅，久未就。而苏仲恭学士之弟者，才翁孙也，号称好事。有甘露寺下并江一古[基]〔宅〕，多羣木，唐晋人所居。时米欲得宅，而苏觊得研。于是王彦昭侍郎兄弟与登北固，共为之和会，苏米竟相易。米后号「海岳庵」者是也。研山藏苏子，未几，索入九禁矣。（《铁围山丛谈》）
　　
　　谭振言：蔡京当国，一日感寒，振与数亲客问疾，见之后堂东合中。京顾小鬟，令焚香。移顷，鬟不至，振颇疑其忘之耶。久之鬟复至，白京云：「香已满。」京云：「放。」鬟即去。合近北有若再卷帘声者，方至〔坐〕北一帘，其香熢{火孛}满室如雾。京谓客曰：「香须如此烧，乃无烟气。」（《漫堂随笔》）
　　
　　八舅王彦舟侍郎，常随周昉、韩干画人马，云：「天廐无瘠马，宫禁无悴容。宜乎韩马周人皆肥。」（《石渠录》）
　　
　　《唐传载》云：时有鬻茶之家，陶为陆羽之像，置于[汤]〔炀〕器之间，云宜茶足利也。因目曰茶神。有交易则以茶祭之，无则以釜汤沃之。（《近事会元》）
　　
　　荆芥穗为末，以酒调下二三钱，凡中风者，服之立愈，前后甚验。是日，顺儿疾已革，以酒滴水中调一服，服之立定，真再生也。（《曾公谈录》）
　　
　　哲宗御讲筵所，手折一柏枝玩之，程颐为讲官，奏曰：「方春万物发生之时，不可非时毁折。」哲宗亟掷于地终讲，有不乐之色。太后闻之，叹曰：「怪鬼坏事」。吕晦叔亦不乐其言也，云：「不须得如此。」（《道山清话》）
　　
