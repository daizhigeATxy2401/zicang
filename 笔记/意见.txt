意见
    [明]陈于陛撰
    《意见》不分卷，明陈于陛撰。陈于陛，四川南充人，字元忠，号玉垒。隆庆进士。万历初以编修预修世宗、穆宗两朝实录。万历中累迁礼部尚书，领詹事府事，预修国史，任副总裁，兼东阁大学士，预机务。终官南京户部尚书。本书对明代理学、释道、人物掌故、典章制度、史书编修等皆有所录，有不少是前人论述。本书所载阳明心学的传播、佛教的流行等有很大的史料价值。本书有《宝颜堂秘笈》本，兹据以整理。
    立教
    近世高明之士，动称造化在手，天地万物在吾度内，实剽释氏之言，害道为甚。释氏云：心生山河大地。其实有此理，但圣贤不轻言之。此等学问一倡，则人且视天地为无何有，又况于两间伦物细微，皆看得没关系了。圣人之心极小，其立言极近。《易》曰：乾称父，坤称母，神明森然在上。在左右，君父之伦等于天地，下至一言一动，一事一物，俱不敢忽。匹夫匹妇，皆能胜予。如此立教，方能扶持世道。彼高奇者真名教罪人也。
    应物
    道理载在典籍者，一定而有限，天下事千变万化，其端无穷。故世之苦读书者，往往处事有执泥处。至于作官更历事变多者，又看得世故太通融而无执。此皆是偏处。吾人当读书时，要思量泛应世务，庶乎临事不滞，当应事通达无碍时，却又要思量据著书本行，如此方免二者之弊。近见胡子衡齐极言理在人心不在物，斥宋儒非是，其实不然。夫吾心之理与在物之理虽同，其实有统体脉络内外虚实之辨，如吾人终身不学医，则此心不明医理：不学堪舆，则此心不明堪舆理。而但漫然曰：医理堪舆理自在吾心也。岂其然乎？圣人于本心之理，浑然融彻，故于万事万物之理，亦有明有暗。内外虽相符合，毕竟理有在物在我之异，宋儒未可非也。
    恕字
    圣贤学问，虽立言多端，只一恕字，终身受享不尽：假如已在患难时，常望人振救，有排挤者，恨之必深。则当无事时，可为人尽力。视人患难却不救，或为下石之语，此岂是恕？己当忧病，人来怜恤存问，必感之；有礼数疏阔者，必不悦。若人有忧病，己却懒慢，不知照管，此岂是恕？己当卑位，去见尊官贵人，使势轻忽，久候不出，心上必然忿恨。若居尊贵，不肯体恤人，依前慢他，此岂是恕？已有纤过，东掩西藏，惟恐人知。他人有过，却对众公言，此岂是恕？人规正己失，中心不能堪，或面发赤，强颜勉受，若直攻人过，不知避忌，此岂是恕？缓急人所时有，己或遭值不如意，就是公法有碍，常一心望人屈法伸情。纵然法难轻屈，如当事的有和美之言，心便感激，欲为之死。可见人当有急．虽然法上难假借，也不可无美善的言语温藉他，此方是恕。凡百事体皆以此意推而行之，大率己所愿欲者，即当体人欲如其愿欲。己所憎恶者，即当体人毋犯其憎恶。故曰有一言而可终身行者其恕乎？己不欲勿施于人。至于己所守廉洁，却不责人以刻甚。己所行忠厚，却不望人以过泰。此又是盛德事，加于恕一等矣。
    施报
    称物平施，圣贤处己待人之常道也，甯人负我，毋我负人，此是君子过甚之阴德。宁我负人，毋人负我，此是小人之尤者，所行之阴害。
    学庸
    《论语》是圣人口头言语，门弟子笔记，一字一句关系世道。《大学》、《中庸》乃圣门成片段的书，今人讲《大学》只说个明明德，讲《中庸》只说个喜怒哀乐未发之中，以为圣人真诠在此，殊不知《大学》中至于理财用人听讼之类皆备，《中庸》至于九经之类皆备，此见立言本末兼该处，末可重其本而遗其末也。
    出处
    《中庸》论圣人之道，其大至于洋洋乎发育万物，峻极于天，至其收煞处，却只说个既明且哲，以保其身，可见出处事在吾道中最重。
    处事
    处天下事，有等先事而躁动者，有等后事而迟缓者，有等不先不后适投机会者。尝见世有迂阔者，徒知躁动为非，而临事狐疑，俨然自附于投机之人。及至机会已过，尚不觉悟，其壤天下事不在躁竞者之下，未可以此而非彼也。此二者何以别之？当机者识明而意定，后事者识昏而意扰。
    天意
    尝见居权宠之人，虽有忠劳在国家，而行事一不当，辄为天所罚不少恕。其有自甘恬退，早谢簪绂者，虽不甚有功力于时，而子孙常受其福。夫人臣鞠躬尽瘁为难，明哲保身为易，而天意固如此，岂非权势荣宠之地，乃人所难居者乎？由是思之，贤者处世，固当戮力行志，而时时不可忘谦退之图，大君用才固当慎辨奸良，而时时不可忘保全之道。
    造物所福
    世称能知止足急流勇退者，天必予之以有余不尽之福。夫人有抱奇才大略，或于时<牜且>牾，或见几自引，能韬敛而不试，此造化所福也。若芸芸而生，容容而进，泯泯而退，此亦庸人流耳。何福之有？
    宽严
    世论严者当严于左右吏胥，而不当严于穷困之赤子。世论宽者当宽于百姓，而不当宽于奸豪猾黠之徒。若严而用之当，则严亦宽也。若宽而用之不当，其害民何可言哉？世有纵容左右，毁公玩法，而独以严刑酷罚施于无罪之小民，此最可恨。
    三才
    人非天地，无以生成。天地非人，亦无以自立。三才者，交相依附，古今不毁。辟如人在房室之中，房室若无人住居，亦易倾覆也。
    续经
    予以《五经》、《易》、《礼》之外，《诗》、《书》、《春秋》皆可续。或曰：得无蹈僭拟之罪。予曰不然。辟如祖父在前，有所著述，使其子孙能承其意而衍续之，则为祖父者喜悦之不暇，而肯责其僭拟哉？
    文字
    文字自六经降，而有《左传》、《庄子》、马迁以至韩、柳诸大家。余谓韩、柳诸大家以篇为文，必读完篇，其旨意乃见。《庄子》、马迁以句为文，盖虽一句中便极其工而意足也。《左传》以字为文，盖虽一字必工而意甚妙也。至于六经则无意于文，不求工于字句篇章，而其文自不可及矣。
    澄养性情
    士大夫功业在外者，不必十分留心，但澄养心源要紧。如《中庸》所云：不见不动，不言不赏，不怒不显，皆在无声无臭处做工夫。大抵心源洁净，已是七八分地位，举而措之事业，皆自然而然，无难为者矣。
    天道
    余尝与人论造化所生之物，自然而成者，如果实鸡卵之类，多是圆，少有方者。山石间成方体，亦非自然。仅有方竹一种，亦非四方。可见造化以圆为贵，而无方截廉隅，老子曲则全之说非欺我也。直方之道，人所以裁成天道者，亦不可过甚。
    文章
    作文不必论奇古，须自成一家意见，读之首尾成章不逗漏，便是好文。且可观其人之行事功业受用，今人但务新奇剽窃，全无由衷真的之见。余辟之如常
    人衣布袍，犹是好衣，若以绫罗等割截补缀，其值虽贵终非完衣。如贫家食菽粟，尚是好食。若乞儿从墦间乞得，酒肉虽多，终贱鄙可耻也。
    立达
    吾儒之学，论仁曰：己立立人，己达达人。己才欲立达，则立达人之念即与之俱，不必真有所立达于人，方可谓仁也。若究竟立达人之事业，所谓博施济众者，尧舜犹病，是尧舜亦未尽仁耶？佛家自利利他，亦只是存此心。若必欲实有济人之惠利，方能证果，则山林孤寂之士，终不可以成圣成佛矣。然观平人能存济物之心，亦可以成圣成佛。则夫居可为之位，操得致之权，不能大施惠泽以福斯世，而颛颛私己自营，为身家之计，岂非吾道之弃，法门中称为堕落者哉？
    理数
    《易》曰：“形而上者谓之道，形而下者谓之器。”《诗》曰：“有物有则，此即理数所由始也。”世间有理必有数，相对待，相贞胜，对待者两平也，贞胜者或此分数多则彼分数减也。如人修学积德，可致功名，此是理，然有算命相而等项，是数亦不可少。两相兼，乃得成名，此是对待。亦有有德有学的，或不寿不达，人皆归咎于自修之不效，不知此其数边分数多也。亦有命好相好的人，然推算不准，或命相不济显达者，此其人有德有才，理边分数多也。又以浅近譬之，如场屋中看文字，好者中，不好者不中，此是定理。然却分卷各房，有卷多好者，有卷少好者，或南北中数不能停匀，此数也。由此推之，天道人事无过理数二者。
    用人
    当事者欲引用一人以代己，当用自己有卓立之见，能作同异者，方得他气力。尝见近世大老，多引用与己意见符合，植力为援，以为异日之助。及主已告位，则彼同己者亦且随流而逝矣，可笑可叹。凡异己之人，必是贤者，于恶中能知其善，他日得志还有公道。其同己之人，纵时有巧术，能固彼位，不随己而去。这等人极会反覆，偏能反前所为，不复顾念，如吕惠卿之于安石是也。
    人心
    周末晋之请隧，楚之问鼎，实有窥觎周室之意，当时不为公议所容，竟不敢肆。至陈恒篡弑，孔子请讨不遂，人心已渐变，故庄子有窃国者之侯之叹。至帝秦之举，鲁连力止之，亦人杰也。汉之兴，董公三老劝为义帝发丧，实见人心尚有古意。至操、莽而后，人心习见以为恒，古意不复存矣。
    知几
    《易》曰：几者，吉之先见者也。笔一吉字甚妙。正要以凶为吉，方是知几之神。若有凶则何贵于知几乎？乐记则乐之道归焉耳。且言礼乐，只用一乐字结之甚妙，盖其作用处礼多，效验成功处乐多，是礼先乐后之言，若说礼乐之道归焉耳。又何趣味？
    创业守成
    创业之君，身开草昧者固难。守成之主，身致太平者亦不易。炎汉四百年之祚，高祖创之，孝文成之。唐三百之祚，太宗以一人而兼创守。宋则艺祖创之，其基固臲卼未安也，而仁宗四十年之仁厚，遂大定守成之功，尤在创业上。至我朝二祖，攘夷安夏之功，固远超前代创业之比，而孝庙十八年间，节俭休养，所以绵万年之命脉者，实在乎此，千秋之后，当如汉文之不迁者也。
    孝庙世宗
    人不能无病，得良医救之则愈。匪独人事，天心寓焉，国家亦然。成化之浊乱，孝庙以仁厚救之，武宗之放纵，世宗以严威救之，国脉晏然，此天眷我明，非前代之比。
    太祖除恶
    太祖虽是用刑严，然皆是除顽恶，正人心，故一传之后，而建文诸臣赴死如归，前代绝少。盖祓除旧恶，新美人心之一验。
    余阙
    余阙收拾大元一朝之气脉，使遇皇祖必不屈，令歼于陈氏，而皇祖得以褒表之，此太祖之幸也。愚尝谓夷齐之志，不屈于周武，余阙之忠，得表于皇祖，皇祖过武王矣。
    刘文成
    文成刘公，开创之功不减子房，道术相类，说者以末节不及。余谓高祖之豁达，可以情求，我太祖之天成，难以私请。其时势稍有不同，要之留侯以智全，诚意以忠全，其善终一也。
    武宗
    《诗》曰：“颠沛之揭，枝叶未有害，本实先拨。”武宗八骏西驰，强将在内，皆前代所以致乱，而能信任大臣，朝政不乱，故宗社宴然。
    老庄
    老庄之徒，动云先道而后德，道德而后有仁义云云。初看似过高，后细思之，彼诸公者去尧舜尚近，去洪荒之世未远，尚想见其余风，而不足于帝王以后事。今人视汉唐，如彼之视尧舜，视尧舜如彼之视洪荒，则今人加尚唐虞而鄙薄汉唐，正彼之思慕洪荒而鄙薄尧舜，亦何异也？
    周公
    荀子称周公，今有天下，今无天下，与明堂所称，皆似谓周公真摄天子者。意虽以称周公之忠，而实以启天下后世篡子之口实。夫周公受命武王，以辅少主，政令操纵虽由己，而上实有君专，周公非自以为威也。讨乱定患，以安王室，辅相之责也。周公非有分外之作为也，万世而下称其功，周公实不自知也。今后世称周公太过，以为旷世希有之事。若后世之同姓叔侄弟兄辅幼弱主者，亦往往有之，岂可以为周公之忠后世所无乎？世徒见宇文护、宋太宗之类，怀盗贼之心，遂以周公为绝德，不知周公非绝德也。人臣之分当如是耳。
    荀孟
    世称取法乎上，仅得其中，此语甚美。如孔孟开口便道王道，羞称桓文，此非过高，盖道理本如此，少贬即非道矣。如荀卿只说法后王，其术已卑，遂流为李斯之祸。商鞅说君，以王伯不合，遂以强国告，可谓愈趁而愈下矣。然鞅何知王道？托辞以欺人耳。
    张良
    因看《史记》，张良以四皓羽翼太子。夫四皓未必真，前人已有辨之者。以高祖之雄杰，其欲易太子与否，岂以四人者为行止？亦何至见此四人者，而遽歌泣以对戚姬哉？盖高祖英明之主也，其取天下艰难，诚思得人以负荷之，而常优惠帝之不任，其欲传如意者，以其雄武相类，不专以戚姬之爱也。既见四皓之来，以为平日所致之难者，今慨然为太子用，必太子之贤足以系天下人心，其足荷大业可知，而吾又何乐于更易储位也？其对戚姬歌泣，或亦有之，而要之帝大略伟度，有未易窥测者，此惟张留侯知之，恐太史公亦未易明也。
    太祖
    太祖虽得天下易于汉高，而经理太平之业几百倍，有三焉。其一高祖不数年而卒，太祖三十年纤悉备具，无以加矣；其二汉高虽承秦火，大抵因袭秦弊，太祖扫胡元而复帝王之制；其三高祖犹有诸臣，太祖无辅相，作自圣心神画者独多也。
    王阳明
    王阳明毕竟聪明好奇，厌程朱之精实，又自顾训诂义理无能逾之，乃拈出一致良知，以自标异。予辟之虬髯客，自顾不能敌唐太宗，又耻为之臣，遂从夫余国建偏安之业。阳明之学虽极俊爽通透，毕竟是一夫余国也。
    自责责人
    今人谈人则易，自责则宽。常见当事者，指诮前人殆不容口，及至观其所为，不若远甚。宋人诗云：鲍老当筵笑郭郎，笑他无袖太郎当。若教鲍老当筵舞，转更郎当舞袖长。可谓曲尽事情。
    曹沫
    尝见曹沫为鲁将，三战失地，后劫桓公而取之。夫己既无勇，乃劫人于无备之时，此乃市井无廉耻者之所为，何足称道？假令桓公归而不还地，将奈之何？此是全见桓公之美，而世有以称曹子者误矣。
    寇准
    昔人称寇准澶渊之役以为孤注，亦尝疑之。后思宋到真宗时恰四十年，盖前五代革朝之期，此等大兴师，若委之一将，焉保无事，故必亲征而后可，准岂得已哉？
    宋南渡
    尝见宋南渡后，用度奢侈，词臣草一制，赐至一二百金，他可知已。推求其故，有二说焉。盖北宋每岁虏币甚多，南渡之后，虽疆宇日蹙，而岁币稍稍息肩。又北宋时朝廷畏虏，举动之间，务从节省，惟恐诒轻于虏。而南宋诸君，即遭祸乱，漫不知畏忌矣。古称什虏以为外惧，不其然耶？
    温公《通鉴》
    予谓司马温公《通鉴》，既以正统归晋，则何不以正统系蜀？想温公自称司马孚之后，毕竟是公中之私也。
    惩创
    凡人性气惩创，人言告诲者，终不能深入，必须自家经涉世途，自知痛痒。其创方深，如人有素性骄矜者，一旦获交天下英豪，自顾所有如辽东豕，则汗浃不已，其骄放之痛不疗而自除矣。又如人有轻躁妄动者，以未经倾跌，一旦遇事龃龉，深自悔艾，则后有举动，将慎重而不敢妄发矣。此等方是真得学问。
    《元史》
    辽金元之乱，乃古今一大变，当时中国冠裳沦胥已久，不复知其非，此风传至今日，士大夫间亦有以其统为正者，可慨也。宜将辽金史革去，附《宋史》中，《元史》亦宜删正。至于宋以后《通鉴》，当明示元为变统，此关系世教不小。
    两汉
    偶读史，见西汉之君所行政事，大非东汉所及。然西汉之末，王莽容易窃之，海内帖服。而东汉之末，至以曹操之奸雄不敢遽移汉鼎，天下卒至三分，犹有蜀汉延不绝之绪。盖东汉之乱，乱在天下，而腹心尚好，朝廷纪纲及正人君子不乏。西汉则奸邪在内，播弄已久，朝廷之间，纪纲凌夷，中正凋丧，所以不同。可见人腹心有病，强不足恃，腹心无病，虽弱可以少延也。
    七国
    宋人论文帝不除七国为是，景帝用主父之言除七国，汉卒以安。然使七国尚存，则王莽所不能篡汉。天下事变之事，固非一端所能防也。
    贵溪分宜
    亟进者必速败，贵溪相以之。多藏者必厚亡，分宜相以之。
    易传孝经
    《程氏易传》，当与朱子本义并行，《孝经》当以试士。
    王文正
    宋王文正相业，器局宽平广大，处事详审精密，可为相天下之法。
    难易
    韩范富欧功名满天下，然古今如此者多，所谓似难而易。陶渊明、刘静修皆身不与事，然而明光日月，所谓似易而难。
    太史公
    司马迁文字，真是千古绝伦，今二千年，文字家极力模拟，仅得其一字一句，便以为工，至其结构变化之神巧处，瞠乎不能及也，岂但文字？至其议论之精妙，如礼书等语，几于见道者。
    韩昌黎
    世人云：韩昌黎谏佛骨，却与大颠厚，是两截人。余意不然，此正是韩公好处。佛家道理，自家留意，以为清静间适之资，有何不可？至于扶持世教，却分毫不容假借。如宋之东坡兄弟、秦少游、晁文元、张商英之徒，皆深于禅者，只是用以调适心性，游戏笔墨。及观其立朝大节，垂世之文，何尝拘拘于禅？我朝之儒，却不把禅理体炤身心，而公然剽其言以立论垂教，自谓前圣之所未发，不知其为圣门之罪人，盖前代所未有也。
    申韩
    太史公说申韩原道德之意，此语最好。夫老子之言道德，申韩之重名法，迹若相悬远。然《老子》云：失道而后失德，失德而后失仁，失仁而后失义。夫吾人之所以敦崇伦理，和洽事物者，惟颜有仁义存耳。《老子》却以为粗，只说个虚，却把伦理事物都看轻了，所以其流之弊，与惨刻刑名家无异，道德者弃仁义而不用。申韩者背仁义而为用，此所以迹异而其归同也。孔子言仁，孟子言义，所以为中正之道也。
    真宗王旦
    余尝论真宗宋之英主，王文正宋第一贤相，然天书事不免于訾议。愚意宋承五代后，五代之君率一二传即易，宋到真宗时，亦先朝鼎革之会，天下豪杰未必不兴凯觎。此时契丹甚盛，亦安保无睥睨中国意？故假天书以示眷祜之意，所以内安人心，外警夷心。当时大臣之计，必出于此，有不可对人言及形之史册者，余窥之意外，似得其深也。
    天文
    天去地甚远，今于河南交广地方，立表测景于天，上部分相去不过咫尺，而地之相去已千万里矣。就使通算九州四夷之地，不过一二万里，所占天上部分亦不多。天极之大，所包罗者宜不止今之华夷，如邹衍所谓更有九州之说，似不虚妄。然以今之九州，符合天之七政，二十八宿，各有缠次分野，又若天之广大，只为今中国何也？
    议论
    自洪荒以来，世变日异，议论纷纷，何时而定？常见持国者，好以己意见责望天下，欲令打成一片，不许异同，予以为正不必如此。要合众长毕集，归于适治而已。辟之饮食，或烹熬之，或裁割之，成调和之，同归于适口，若以水济水，谁能尝之乎？
    阴德
    古人云：不如积阴德于冥冥之中，以为子孙无穷之计。夫曰阴德，曰冥冥，以人不知也。若使人知之，则为阳德矣。
    化书
    齐丘化书曰：悭贪者化为狗，暴勇者化为虎。虽然身未迁谢，业已成行矣。此言可念。
    科目
    古之选举专论行，今之进士专论文，似相背驰，然古以行举者未必便保其终如兹。科目虽以文进，而进上一科，尤为世所崇重，士登其目者，未免自顾科名，爱惜行检，不敢为非。是励行崇化之道，实默寓其间，与古之辟举，盖异辙而同途矣。
    相权
    本朝置相，不与以相权，匪独以消专私之弊，其实保全人才甚多。在汉唐宋诛戮贬窜，何时不有？我朝独少，正以其权不在耳。近代一二懵者，盖不知避权，而更欲居之，宜其及矣。
    房杜文章
    世称房杜无文章，非无文也，特其文如布帛菽粟，不与文士斗巧耳。
    吏才
    欧阳公曰：凡治人不问吏才能否，设施如何，但民称便，即是良吏。识者以为知言。
    相道
    论相道当以持重安静为先，盖天下大器也，君相共守此大器者也。辟如有一鼎安顿座上，其倾倒破壤之者，此乃奸邪误国之流。无论已有一人焉，自恃其才勇，将此重器，举挈往来，仍复安故处，徒自矜耀，于鼎何益？幸而不壤，万一误跌，其罪莫赎，此以天下为嬉者也。有一人焉，不轻动摇其器，但时时支拄拂拭其污，虽无举挈往来之才名，而器得安静，
    其功大矣。
    阳明之学
    阳明之学，分明从佛藏中悟得，即所谓最上一乘之理，孔子岂不知之？但恐太高，误却后学，故不肯轻谈，所以说中人以上可以语上也。语上上字，即最上乘上字。孔子立教，只是一中字，故曰：依乎中庸。曰：中庸其至矣乎？自家已承当了，不肯轻道上一段，后世惟朱晦庵知道孔子苦心处，卫道最切。陆象山、王阳明则将孔子密秘不可轻谈的，只管发挥出来，所以竦动后人。高明之士，欣然慕之，以为千圣不传之妙至是始发，然以孔朱崇中正卫斯道之心视之，则甚戚矣。
    讲学
    学问只当平居讲明，朋友切磋。至于招延党与，朝廷之上，公然设会，徼名乱政，罪之尤者。今之讲学，舍正学不谈，而以禅理相高，浸成晋代之风，司国论者其惩之。
    至人无梦
    语尝云：至人无梦。然余自体亦有养心清净，梦境了然可应验者。有时心神昏浊，似梦无梦，无可凭据者，乃悟至人者，梦觉合一，能自持定其心。寤如是，寐亦如足也。其时有梦者虚，静极而明生，至诚前知之谓也。常人之有梦者，思虑纷纭，倏此倏彼，无可凭据之梦也。其无梦者，思虑昏蔽，无复一孔之明也。
    辨才
    世有外浑朴而中炯炯者，真才也。有外浑朴而中墨墨者，庸才也。二者亦难辨，何以察之？真才如人坐纱帷中秉烛，光虽不甚露，而时亦闪闪烁人，庸者如坐暗室中，无复可睹矣。
    小人
    小人窃当事者之柄，非必事事干浼，欲行其说也。但窥吾意向之所在，时出以夸示炫露于人，其言偶一中，则人争趋走，我之柄遂为所播弄矣。当事者一颦一笑，俱慎之可也。
    儒名
    儒字古列于九流十二家，至荀子乃称大儒之效。归之尧舜孔子，至宋儒益加发挥，儒道始彰，儒名始白，荀子之功不减宋儒矣。
    张道陵
    余尝怪三氏鼎立，张道陵者，其后称天师，与孔子后并享崇秩厚禄，子孙勿替。以天意论之，苟非其人有大功德于世间，何故优异其后数千载勿替如此？一日览史册，知道陵乃留侯之裔，其子孙之繁盛食报，皆留侯贻之。何者？三代之法，至秦澌灭殆尽，留侯亲尝椎击始皇，为六国万姓报仇，高皇帝扫除虐政，建立炎基，约法三章，所开四百年太平之业，留侯实赞之。而先机引退，辞荣谢宠，留有余不尽之泽于后人。今千百载以来，凡帝王立国垂制，郡县吏治，谁不推尊汉室？即夷虏亦称中国为汉人，俗语称好汉，则汉业之垂光万祀，留侯力也。犹今读书者，谁不称说孔子，则二氏之并沐宠遇于后，以及今代者，盖以此，非谓道陵符篆法教之故也。
    庚桑子
    《庄子》论庚桑子，所居丰穰，此非虚语，盖善人所居，必行好事，足以风动其乡，皆归仰效法之。夫一乡皆崇礼让忠厚，不为奢淫豪泰之事，则天心祐之，锡之丰年，亦理所必有者。又有一说，古称福人福将，盖其积世修履，福泽积久，故所至之处，能远害避灾，自有神明默启其衷，潜相其行。不逢不若，要知庚桑者非其人耶？
    佛教
    佛教流入中国，至于今海内崇尚极盛，暂熄复兴。自王公大夫下至庶姓男女，无一不尊之。尝谓凡物之盛，必有造物主之，不然不令其无益而叨享生民之奉也。尝静思之，佛说之精者至于明心见性，超出万化，世间上智豪杰，往往由此以了达性命。此理吾儒亦有，但圣贤恐于人事不切，反增眩惑，以故略而不言。其实千圣万贤，无不知此，无不由此中得力济事也。至如稍涉粗迹处，有益世道者不少。如人知生死事轻脱不甚萦绊，则为国家担当事任，或临险难舍身立节，自觉容易一也。又况世间财货利欲等事，岂足以动之？足以洗贪廉顽二也。愚民不知官府号令，刑罚亦不能惩，一闻阴果善恶天堂地狱之说，愧悔心生，暗室自改，此助法度之所不及三也。世人沉酣声利，戕害生命，若纵其欲，何所不至？佛说害物受报，虽愚顽者不免动心，足以全生惜福四也。诸如此者，儒书王政中未尝不留意劝戒，但不如彼教入人之深，其功大矣，宜其传之古今不能废也。
    三教
    儒释道三教之分，此后世承讹袭谬为之分别也。余谓道家养生一事，于人至切，辟之医药卜筮一般，乃自天子至于庶人所当理会，在儒家范围中，斯世所不可缺者，安得谓之异端？安得与儒鼎峙？惟释家与儒不同，儒之定静安虑，存心养性，释之止观寂照，明心见性，不甚争差，但儒者要推出去治天下国家，释氏要收人到空虚处，至于山河大地，俱不作实相，此之谓异端可也。近世儒者，不知佛理之精皆吾儒所有，其病痛则吾儒所无，反谓儒书谈理不及彼教之透，或乃剽彼说以文吾儒之论，其罪殊有甚于异端矣。
    二氏
    《庄子》说有夫未始有始者，释氏无无亦无等语，似乎渺茫不可究诘，大抵是精入语。今人粗心不能识得，即如自心生出种种见解，而外边安能计其层数？令收摄此心向内，岂无阶级？特心粗窥测不到耳。
    论道
    尝静思茫茫宇宙间，光明为日星，融结为山川，分散为人物，其能隐能见，能峙能流，能贵能贱，能运能动，能知能识，孰主宰是？必有先天太冲太素一团真性为之斡旋，即所谓天，所谓帝，所谓乾元，佛道所谓不二之性。日星山川，有形者毕竟有毁，物之蠢动，有识者能凝固其神气，尚能变化奇异。况人为万物之灵，能养元神，守正气，其为仙为神，与三光共敝，无足怪者。至于佛家道理却最大，即是吾儒顺受全归之说。盖众庶苟生天地，日为声色货利所薰灼，自家真性何曾反照？只是气尽神散，与草木同朽腐而已。若有圣贤大丈夫时时提点，不肯放过，将此本来真性，不斫丧，不昏昧，不放佚，完完全全到末后，归之天地，此即孟子夭寿不二，事天立命之说佛家所谓与混沦打成一片，金刚不坏者即此理，绝无分别，绝无差异。但佛家恐愚人不晓，多为新奇幻异，如所谓极乐云者，以诱世人趋于正法。吾儒则只平平言其理，故世之学者，舍吾儒而趋佛，真瞽昧之见也。
    道理
    此道理究竟归着处，却是无声无臭，至冲至漠，至淡无滋味的，然却是第一件难事。非至圣大贤，真正英雄豪杰，从千万劫来，把俗情世态磨砻洗濯，俱令自然，遇着明师，所言皆契，看着古书，件件合心，担着脊梁承当，毕竟要了方到此境界。既至此境界，更何俗情可恋？何名誉可喜？何世态可恋？对人说也不得，也无自家受用处。今世上人口头谈仙谈佛，却是恋声色，喜名誉，贪恋在世界中长年受用的心，知此圣贤的心何啻倍万里？
    南方人才之盛
    本朝南方数省，人才之盛者，非地气轮转之说，盖当五胡乱华时，晋元都江左，一时中原文物俱从之南。宋金之乱，高宗都南，中原文物又复随之南下。盖数百年中华衣冠文物之秀气，锺毓在南者甚久，故发之本朝特甚。其中原虽系古帝王所立之处，然遭胡虏秽染，腥膻久而入之深，故今虽人才不乏，亦未免减却分数，不能如古昔之盛耳。
    清净无为
    老子无为自化，清净自正，所谓无为清净者，毕竟是异端，自了一身事，乃能清净无为耳。吾儒道理有多少细微曲折，大而治天下国家，小而治一身，毕竟有小心兢业功夫，乃能成无为之治。所谓无为者，直居敬行简不烦扰之谓耳。儒者云：帝王必忧勤惕励，乃能成其端拱无为，此方是正论。
    说事
    说事不独受财容私，为士君子丑行，凡人央求，皆是无理者，我为之说，则以曲为直，以直为曲，怨气所钟，岂不招天灾人祸乎？今人多以和同做好，谓之有情，不知此乃私情，不谓之公。故曰：正大而天地之情可见矣。
    补谥
    如福建蔡清，江西解缙、胡俨，浙江丰熙，四川杨慎、杨名、邹智之类，似宜特予一谥，以表名节。
    莫营私
    当事者须自持清正，无所私恋营为，则出处之际，始能脱然无累，若少有牵缚则不能矣。如人住居一空房内，要搬开即时可，若有家眷行李等项在内系心则不能便搬，人须空其心若居空房然后可。
    盐井
    川中盐井之法甚弊，有井方有课。因旧井塌坏，而上司不肯除其课，故百姓受累，即新井亦不敢开。宜立为法，凡旧井课悉与除之，新井许其开凿，开成之日报官，免起三年课，后方征收，则民困可甦，而利亦兴矣。
    保甲
    巡抚之职，以保甲为重，保甲之法行，则盗息民安。又当留心积谷，谷积贮多，则凶旱无忧，此足食足兵，王政之大端也。
    不争
    天下有不如意事，不当忿激与争。昔人谓世龌龊富贵者，止如醉人弄酒风，正可耐渠一饷间，言虽谑而可法。
    观世
    山居观世态纷纭，历历如睹，在中朝混揉未必然。盖旁观者明，自古如此。尧夫曰：遂令高卧人，欹枕看儿戏。
    
