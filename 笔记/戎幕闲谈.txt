戎幕闲谈 唐 韦绚
    ○序
    赞皇公博物好奇，尤善语古今异事。当镇蜀时，宾佐宣吐，不知倦焉。乃谓绚曰：“能题而纪之，亦足以资于闻见。”绚遂操觚录之，号为《戎幕闲谈》。大和五年十一月二十三日，巡官韦绚引。（《说郛》卷七）
    ○武士墓碑
    赞皇公曰：予昔为太原从事，睹公牍中文水县解牒，武士墓前有碑，元和中忽失龟头所在。碑上有武字凡十处，皆镌去之。其碑高大于华岳碑，且非人力拔削所及。不经半年，武相遇害。（《说郛》卷七）
    ○杜元颖
    公又曰：昨循州杜相说在此日，异事颇多，命书不僚佐。其所言初到蜀年，资州有方丈石走行，盘礴数亩。新都县大道观老君旁泥人须生数寸，见者拔之，俄顷又出。都下诸处有栗树，树忽结实，食之味如李。鹿头寺泉水溢出，及猫鼠相乳之妖，果有蛮寇凭陵。绚寻《魏书》，述李势在蜀欲灭，频有怪异。成都北乡有人望见女子入草，注视之，见物如人身，有头目而无手足，能动摇不能言语。又广汉马生角，长寸半，又马生驹，一头二身六耳无目，二阴一牝一牡。又驴无毛，饮食数日而死。又江源地生草七八尺，茎叶皆赤，子青如牛角。绚昨又见今副使司马军将何令宣说，蛮欲围城，城门外有一人，见一龙与水牛斗，俄顷皆灭。又说李树上皆生木瓜，而空中不实。（《说郛》卷七）
    ○高崇文
    公又曰：杨雄《蜀王本纪》言，秦相张公子筑成都城，屡有颓坏，时有龟周旋行走，巫言依龟行迹筑之，既而城果成。予未至郡日，尝闻龟壳犹在城内，昨询方耆旧，有军资库官宇文遇者，言比常在库中。元和初，节度使高崇文知之，命工人截为腰带胯具。自张仪至崇文千余载，龟壳尚在，而武臣毁之，深可惜也。（《说郛》卷七、《太平广记》卷四七二）
    ○玉鱼符
    公又曰：贞元中，司勋郎中名迪，即李景侍御之先人也。德宗朝，以美才颇有恩泽。一日朝下归第，马上昏昏如，醉过其门不入。驭者曰：“欲往何处？”既而君寤觉焉。入宅，谓其妻曰：“适者归路恍惚，如在梦中，有二黄衫人，引至一户外，且欲人，中有人曰：‘未来须待玉鱼符下也。’既而如醒焉，马首已过于门矣。此非人间也，吾其能久乎！”后入朝，朝堂之地无纤莽之物，上龙尾道地上，见一玉鱼子，光莹夺目，雕刻奇丽，恐他人先得，遽以袍袖裹之。及归，马上把玩，至家与稚儿弄之，殊忘须待玉鱼符之事。其妻在傍见之，颇省其语，潜不乐，果数日而逝。（《说郛》卷七）
    ○资州献龙
    韦皋镇蜀末年，资州献一龙，长丈余，鳞甲悉具。公以木匣贮之，蟠屈于内，时属元日，置大慈寺殿上，百姓皆传，纵观二三日，为烟所熏而死。国史缺书，是乃何祥也。（《类说》卷五二、《太平广记》卷四二二）
    ○扬子江白黑气
    李克孝月夜登北固山，有黑气如堤，自海门出，横三江中。又有白气如虹，自金山出，与黑气相交，不知是蛟蜃为复是气。旬日，玉纬尚书卒。公又曰：韩相自金陵入朝，岁余后，于杨子江中有龟鳖满江浮下，而悉无头。此时韩相在城中薨，人莫知其故。（《说郛》卷七、《类说》卷五二）
    ○救世之相
    姚梁公与崔监司在中书。梁公有子丧，在假旬日，政事委积，处置皆不得。言于玄宗，玄宗曰：“朕以天下事本付姚崇，以卿坐镇雅俗。”及梁公出，顷刻间决遣尽毕。时齐平阳为舍人，在旁见之。梁公自以为能，颇有得色，乃问平阳曰：“予为相，比何等人？”齐未及对。梁公曰：“何如管、晏？”曰：“不可比管、晏。管、晏作法，虽不及后，犹及其身。相公前入相，所立法令施未竟，今悉更之，以此不及。”梁公曰：“然则竟如何？”曰：“相公可谓救时之相也。”梁公投笔曰：“救时之相，岂易得乎？”时齐平阳善知今事，高仲舒善知古事。姚作相，凡质疑问难，皆此二人，因叹曰：“欲知古事问仲舒，欲知今事问齐浣，即无败政矣。”（《类说》卷五二、《唐语林》卷三）
    ○神撼条
    翰林院有悬铃，以备夜中警急。文书出入则引索，以代传呼。长庆中，赞皇为学士时，河北用兵，铃数有声，终不见人，声急则军事急，声慢则军事慢，曾莫之差。元相亦在院，元诗有神撼条是也。（《类说》卷五二）
    ○先父秉炬
    贞元中，荀尚书在村墅，因出夜迷道。忽有一炬火前引而行，至门，见秉火者乃其先父也。（《类说》卷五二）
    ○神告休咎
    窦参为蒲圻令，有神祠，前后令宰皆祀之，窦至即欲毁之有日矣。梦神谓己曰：“欲毁吾所居，吾害公未得者，以公他日位宰相，幸且相存，自知与君往来，可以预知休咎。”既觉，乃自入神祠祭，酹以兄事。之后有迁命，神必先报，颇与神交焉。其神欲相见，必先具盛馔于虚室内，围以缣幕，窦入之后，左右闻二人笑语声。及参谪柳州别驾，官舍有空院，窦因闭之，俄闻有呼声三四，寻之则无人。窦心动，乃具服仰问之曰：“得非几兄乎？”曰：“是也。君宜从理家事，三两日北使到，若不免矣。”窦依言处置讫，坐待使。不数日，王人来果有后命。（《类说》卷五二、《太平广记》卷三○五）
    ○费鸡师
    蜀川有一费鸡师者，善知将来之事，而亦能为人禳救，多在邛州，蜀人皆神之。时有一僧言，往者双流县保唐寺，寺有张二师者，因巡行僧房，见有空院，将欲住持。率家人扫洒之际，于柱上得一小瓶子，二师观之，见一蛇在瓶内，覆瓶出之，约长一尺，文彩斑驳，五色备具，以杖触之，随手而长，众悉惊异。二师令一物挟之，送于寺外，当携掇之际，随触随大，以至丈余，如屋椽矣。二人担之方举，送者愈惧，观者随而益多，距寺约二三里，所在撼动之时，增长不已。众益惧，遂击伤，至于死。明日，此寺院中有虹，亭午时下寺中，僧有事至临邛，见鸡师说之，鸡师曰：“杀龙女矣。张二师与汝寺之僧徒，皆当死乎。”后卒如其言，他应验不可胜纪，竟不知是何（何字原阙。据陈校本补）术。韦绚长兄为杜元颖从事，其弟妹皆识费师，于京中已悉知有此事。自到，即询访鸡师之术。凡有病者来告，鸡师即抱一鸡而往，及其门，乃持咒呵其鸡，令入内，抵病者之所，鸡入而死。病者即瘥，鸡出则病者不起矣，时人遂号为费鸡师。又以石子置病者腹上，作法结印，其石子断者，其人亦不起也。又能书符，先焚符为灰，和汤水，与人吞之，俄复吐出，其符宛然如不烧。又云：城南建昌桥下，其南岸先有龙窟，岁常损人，至有连马而溺者，如有攫拿于水，当韦皋时，前后运石，凡几万数。顷之，石复失焉，后命道士投简于内，以土筑之，方满，自此之后，龙窟移于建昌寺佛殿下，与西廊龙井通焉，而建昌桥下，往往损人而不甚也。询问吏卒，往时人马溺于其间，良久尸浮皆白，其血被吮吸已尽，而尸乃出焉。（《太平广记》卷四二四、《类说》卷五二）
    ○颜真卿
    颜真卿字清臣，琅琊临沂人也。北齐黄门侍郎之推五代孙。幼而勤学，举进士，累登甲科。真卿年十八九时，卧疾百余日，医不能愈。有道士过其家，自称北山君，出丹砂粟许救之，顷刻即愈，谓之曰：“子有清简之名，已志金台，可以度世，上补仙官，不宜自沉于名宦之海。若不能摆脱尘网，去世之日，可以尔之形炼神阴景，然后得道也。”复以丹一粒授之，戒之曰：“抗节辅主，勤俭致身，百年外，吾期尔于伊洛之间矣。”真卿亦自负才器，将俟大用，而吟阅之暇，常留心仙道。既中科第，四命为监察御史，充河西陇左军城覆屯交兵使。五原有冤狱，久不决，真卿至，辨之。天时方旱，狱决乃雨，郡人呼为御史雨。河东有郑延祚者，母卒二十九年，殡于僧舍ヂ垣地。真卿劾奏之，兄弟三十年不齿，天下耸动。迁殿中侍御史、武部员外。杨国忠怒其不附己，出为平原太守。安禄山逆节颇著，真卿托以霖雨，修城浚壕，阴料丁壮，实储廪，佯命文士泛舟，饮酒赋诗。禄山密侦之，以为书生不足虞也。无几，禄山反，河朔尽陷，唯平原城有备焉。乃使司兵参军驰奏，玄宗喜曰：“河北二十四郡，唯真卿一人而已，朕恨未识其形状耳。”禄山既陷洛阳，杀留守李忄登，以其首招降河北。真卿恐摇人心，杀其使者，乃谓诸将曰：“我识李忄登，此首非真也。”久之，为冠饰，以草续支体，棺而葬之。禄山以兵守土门，真卿兄杲卿为常山太守，共破土门，十七郡同日归顺。推真卿为帅，得兵二十万，横绝燕赵，诏加户部侍郎、平原太守。时清河郡客李萼谒于军前，真卿与之经略，共破禄山党二万余人于堂邑。肃宗幸灵武，诏授工部尚书、御史大夫。真卿间道朝于凤翔，拜宪部尚书，寻加御史大夫。弹奏黜陟，朝纲大举。连典蒲州、同州，皆有遗爱。为御史唐实所构，宰臣所忌，贬饶州刺史。复拜升州浙西节度使，征为刑部尚书。又为李辅国所谮，贬蓬州长史。代宗嗣位，拜利州刺史。入为户部侍郎、荆南节度使，寻除右丞，封鲁郡公。宰相元载私树朋党，惧朝臣言其长短，奏令百官凡欲论事，皆先白长官，长官白宰相，然后上闻。真卿奏疏极言之，乃止。后因摄祭太庙，以祭器不修言于朝，元载以为诽谤时政，贬硖州别驾，复为抚州、湖州刺史。元载伏诛，拜刑部尚书。代宗崩，为礼仪使。又以高祖已下七圣谥号繁多，上议请取初谥为定，为宰相杨炎所忌，不行。改太子少傅，潜夺其权，又改太子太师。时李希烈陷汝州，宰相卢杞素忌其刚正，将中害之，奏以真卿重德，四方所瞻，使往谕希烈，可不血刃而平大寇矣，上从之。事行，朝野失色，李勉闻之，以为失一国老，贻朝廷羞，密表请留，又遣人逆之于路，不及。既见希烈，方宣诏旨，希烈养子千余人，雪刃争前，欲杀之。丛绕诟骂，神色不动，希烈以身蔽之，乃就馆舍。希烈因宴其党，召真卿坐观之，使倡优ゥ朝政以为戏。真卿怒曰：“相公，人臣也，奈何使小辈如此！”遂起。希烈使人问仪制于真卿，答曰：“老夫耄矣，曾掌国礼，所记者诸侯朝觐礼耳。”其后希烈使积薪庭中，以油沃之，令人谓曰：“不能屈节，当须自烧。”真卿投身赴火，其逆党救之。真卿乃自作遗表、墓志、祭文，示以必死，贼党使缢之，兴元元年八月三日也，年七十七。朝廷闻之，辍朝五日，谥文忠公。真卿四朝重德，正直敢言，老而弥壮，为卢杞所排，身殃于贼，天下冤之。《别传》云：真卿将缢，解金带以遗使者曰：“吾尝修道，以形全为先。吾死之后，但割吾支节血，为吾吭血。以绐之，则吾死无所恨矣。”缢者如其言。既死，复收瘗之。贼平，真卿家迁丧上京，启殡视之。棺朽败而尸形俨然，肌肉如生，手足柔软，髭发青黑，握拳不开，爪透手背，远近惊异焉。行及中路，旅榇渐轻，后达葬所，空棺而已。《开天传信记》详而载焉。《别传》又云：真卿将往蔡州，谓其子曰：“吾与元载俱服上药，彼为酒色所败，故不及吾。此去蔡州，必为逆贼所害，尔后可迎吾丧于华阴，开棺视之，必异于众。”及是开棺，果睹其异。道士邢和璞曰：“此谓形仙者也。虽藏于铁石之中，炼形数满，自当擘裂飞去矣。”其后十余年，颜氏之家自雍遣家仆，往郑州徵庄租。回及洛京，此仆偶到同德寺，见鲁公衣长白衫，张盖，在佛殿上坐。此仆遽欲近前拜之，公遂转身去。仰观佛壁，亦左右随之，终不令仆见其面。乃下佛殿，出寺去，仆亦步随之，径归城东北隅荒菜园中，有两间破屋，门上悬箔子，公便揭箔而入。仆遂隔箔子唱喏，公曰：“何人？”仆对以名，公曰：“入来。”仆既入拜，辄拟哭。公遽止之，遂略问一二儿侄了，公探怀中，出金十两付仆，以救家费，仍遣速去：“归勿与人说。后家内阙，即再来。”仆还雍，其家大惊。货其金，乃真金也。颜氏子便市鞍马，与向仆疾来省觐。复至前处，但满眼榛芜，一无所有，时人皆称鲁公尸解得道焉。（《太平广记》卷三二，云出《仙传拾遗》、《戎幕闲谈》及《玉堂闲话》）
    ○泓师
    唐张敬之在则天朝，每思唐德，谓子冠宗曰：“吾今佩服，乃莽朝服耳。”累官至春官侍郎，当入三品，其子将道由历于天官，有僧泓师善阴阳算术，与敬之有旧，谓敬之曰：“侍郎无烦求三品。”敬之曰：“弟子无所求，此儿子意耳。”敬之弟讷之为司礼博士，时有疾，甚危殆，指讷之曰：“八郎得三品。”敬之曰：“忧其疾亟，岂望三品也。”曰：“八郎今日如临万仞渊，必不坠矣。”皆如其言。泓复与张燕公说置买永乐东南第一宅，有求土者，戒之曰：“此宅西北隅最是王地，慎勿于此取土。”越月，泓又至，谓燕公：“此宅气候忽然索漠甚，必恐有取土于西北隅者。”公与泓偕行，至宅西北隅，果有取土处三数坑，皆深丈余。泓大惊曰：“祸事，令公富贵止一身而已。更二十年外，诸郎君皆不得天年。”燕公大骇曰：“填之可乎？”泓曰：“客土无气，与地脉不相连。今总填之，亦犹人有疮，纵以他肉补之，终无益。”燕公子均、皆为禄山委任，授贼大官，克复后，三司定罪，肃宗时以减死论，太上皇召肃宗谓曰：“张均弟兄皆与逆贼作权要官，就中张更与贼毁阿奴家事，犬彘之不若也，其罪无赦！”肃宗下殿叩头再拜曰：“臣比在东宫，被人诬谮，三度合死，皆张说保护，得全首领，以至今日。张说两男一度合死，臣不能力争，脱死者有知，臣将何面目见张说于地下。”呜咽俯伏，太上皇命左右曰：“扶皇帝起。”乃曰：“与阿奴处置，张宜长流远恶处，竟终于岭表。张均宜弃市，更不要苦救这个也。”肃宗掩泣奉诏，故均遇害，皆如其言。（《太平广记》卷七七，云出《大唐新语》及《戎幕闲谈》）
    ○李辅国
    玄宗为太上皇，在兴庆宫居。久雨初晴，幸勤政楼，楼下市人及街中往来者，喜且泫然曰：“不期今日再得见太平天子。”传呼万岁，声动天地。时肃宗不豫，李辅国诬奏云：“此皆九仙媛、高力士、陈玄礼之异谋也。”下矫诏迁太上皇于西内，给（明钞本给作绝）其扈从部曲，不守老弱三二十人。及中达，攒刃曜日，辅国统之，太上皇惊，欲坠马数四，赖左右扶持乃上。高力士跃马而前，厉声曰：“五十年太平天子，李辅国汝旧臣，不宜无礼！李辅国下马！”辅国不觉失辔而下，宣太上皇诰曰：“将士各得好生。”（明钞本生作在否二字）于是辅国令兵士咸韬刃于鞘中，齐声云：“太上皇万福。”一时拜舞。力士又曰：“李辅国拢马。”辅国遂著靴，出行拢马，与兵士等护侍太上皇，平安到西内。辅国领众既退，太上皇泣持力士手曰：“微将军，阿瞒已为兵死鬼矣。”既而九仙媛、力士、玄礼。长流远恶处，此皆辅国之矫诏也。时肃宗大渐，辅国专朝，意西内之复有变故也。（《太平广记》卷一八八）
    ○范氏尼
    天宝中，有范氏尼，乃衣冠流也，知人休咎，鲁公颜真卿妻党之亲也。鲁公尉于醴泉，因诣范氏尼问命曰：“某欲就制科，再乞师姨一言。”范氏曰：“颜郎事必成，自后一两月必朝拜，但半年内，慎勿与外国人争竞，恐有谴谪。”公又曰：“某官阶尽，得及五品否？”范笑曰：“邻于一品，颜郎所望，何其卑耶！”鲁公曰：“官阶尽，得五品，身著绯衣，带银鱼，儿子补斋郎，某之望满也。”范尼指坐上紫丝布食单曰：“颜郎（郎字原阙。据明钞本补）衫色如此，其功业名节称是，寿过七十，已后不要苦问。”鲁公再三穷诘，范尼曰：“颜郎聪明过人，问事不必到底，逾月大。”鲁公是日登制科高等，授长安尉，不数月，迁监察御史。因押班，中有喧哗无度者，命吏录奏次，即哥舒翰也。翰有新破石堡城之功，因泣诉玄宗，玄宗坐鲁公以轻侮功臣，贬蒲州司仓，验其事迹，历历如见。及鲁公为太师，奉使于蔡州，乃叹曰：“范师姨之言，吾命悬于贼必矣。”（《太平广记》卷二二四）
    ○郑仁钧
    郑仁钧，钦说之子也，博学多闻，有父风，洛阳上东门外有别墅，与弟某及姑子表弟某同居。弟有妹，嫁杨国忠之子。时表弟因时疾丧明，眉睫覆目毵毵然，又自发际，当鼻准中分，至于颔下，冷如水而色白，其右热如火而色赤，姑与弟皆哀怜之，不知其何疾也。时洛中有郑生者，号为卜祝之士，先是御史大夫崔琳，奉使河朔，路经洛阳，知郑生有术，乃召与俱行。及使回，入洛阳，郑生在后，至上东门道，素知仁钧庄居在路傍，乃诣之。未入里门，而郑生遽称死罪，或言合死，词色惧惧，仁钧问之，郑生无他言，唯云合死。仁钧固诘之，郑生曰：“某才过此，不幸饥渴，知吾宗在此，遂为不速之客。岂知殊不合来，此是合死于今日也。”仁钧曰：“吾与姑及弟在，更无异人，何畏惮如此？”郑生股栗愈惧。仁钧初以无目表弟，不之比数，忽念疾状冷热之异，安知郑生不属意于此乎，乃具语表弟之状，郑生曰：“彼天曹判官，某冥中胥吏，今日偶至此，非固有所犯。然谒之亦死，不谒亦死，礼须谒也。”遂书刺曰：“地府法曹吏郑某再拜谒。”时仁钧弟与表弟，堂上掷钱为戏，仁钧即于门屏呼引郑生，读其刺通之，郑生趋入，再拜谢罪而出。表弟再顾，长睫飒然，如有怒者，仁钧为谢曰：“彼不知弟在此，故来，愿贳其罪可乎？”良久朗言曰：“为兄恕之。”复诘之再三，终不复言，姑闻之，召于屏内，诱之以母子之情，感激使言，终不肯述其由。后数年，忽谓母曰：“促理行装，此地当有兵至，两京皆乱离，且拿我入城，投扬氏姊。モ三二百千，旬日便谋东归江淮避乱也。此时杨氏百口，皆当诛灭，唯姊与甥，可以免矣。”母居常已异之，乃入京，馆于杨氏，其母具以表弟之言告于女，其姊素知弟有郑生之言，及见其状貌，益异之，密白其夫，以启其父，国忠怒曰：“姻亲须钱，何不以直告，乃妖言相恐耶。”终无一钱与之。其女告母曰：“尽箱箧所有，庶可得办，何以强吾舅。”时母子止杨氏，已四五日矣，表弟促之曰：“无过旬日也。”其女得二三十万，与母去，临别，表弟谓其姊曰：“别与我一短褐（褐原作后。据明钞本改）之袍。”其姊以紫绫加絮为短褐，与之而别。明年，禄山叛，驾至马嵬，军士尽灭杨氏，无少长皆死。其姊闻乱，窜于旅舍后，潜匿草中得脱，及兵去之后，出于路隅，见杨氏一家，枕籍而死，于乱尸中，得乳儿青衣，已失一臂，犹能言，姊问：“我儿在否？”曰：“在主人榻上，先以比者紫褐覆之。”其姊遽往视之，则其儿尚寐，于是乃抱之东走。姊初走之次，忽顾见一老妪继踵而来，曰：“杨新妇缓行，我欲汝偕隐。”姊问为谁，曰：“昔日门下卖履妪也。”兵散后能出及得儿者，皆此老妪导引保护，全于草莽，是无目表弟，使物保持也。不然者，何以灭族之家，独漏此二人哉。（《太平广记》卷三○三）
    ○畅璀
    畅璀自负才气，年六十余，始为河北相卫间一宰。居常慷慨，在县唯寻术士日者，问将来穷达，而竟不遇，或窃言于畅曰：“何必远寻，公部下伍伯，判冥者也。”畅默喜，其日入，便具簪笏，召伍伯，升阶答拜，命坐设食。伍伯恐耸，不知所为，良久谓之曰：“某自揣才业不后于人，年已六十，官为县宰，不辞碌碌守职，但恐终不出下流。要知此后如何，苟能晚达，即且守之，若其终无，即当解绶入山，服饵寻道，未能一决，知公是幽冥主者，为一言也。”伍伯避席色沮曰：“小人蒙公异礼如此，是今日有隐于公，即负深恩，不隐即受祸，然势不得已而言也。某非幽明主者，所掌亦冥中伍伯耳，但于杖数量人之死生，凡人将有厄，皆先受数杖，二十已上皆死，二十已下，但重病耳。以此斟酌，往往误言于里中，未尝差也。”畅即诘之曰：“当今主者为谁？”曰：“公慎不可泄露，邻县令某是也。闻即当来此，公自求之，必不可言得之于某。”旬日，邻宰果来，与畅俱诣州季集，畅凌晨远迎，馆于县宅，燕劳加等，既至，乃一老翁，七十余矣。当时天下承平，河北簿尉，皆豪贵子弟，令长甚选名士，老宰谢畅曰：“公名望高，某寒贱，以明法出身，幸因邻地，岂敢当此优礼。”词色感愧，乃与之俱诣郡，又与同归，馆于县宅，益为欢洽。明日将别，其夜，延于深室，具簪笏再拜，如问伍伯之词，而加恳切，老宰厉声曰：“是谁言耶？”词色甚怒，曰：“不白所言人。”终不为公言也，如是久之，畅不得已，乃告伍伯之名，既而俯首扌幻怒，顷刻，吏白曰：“伍伯于酒垆间暴卒。”畅闻益敬惧，而乞曰转恳，乃徐谓畅曰：“愧君意深礼重，固不可隐。宜洒扫一院，凡有孔隙，悉涂塞之，严戒家人，切不得窥，违者祸及其身。堂上设一榻，置案笔砚纸七八幅。”其夕宰入之，令畅躬自扃锁，天明，持龠相迓于此，畅拂旦秉简，启户见之，喜色被面而出，遥贺畅曰：“官禄甚高，不足忧也。”乃遗一书曰：“慎不可先览，但经一事，初改一官，即闻之。”后自此县辟从事，拜殿中侍御史，入为省郎谏议大夫。发其书，则除授时日皆不差。及贬辰州司马，取视之曰：“为某事贬也。”征为左丞。终工部尚书。所记事无有异词。（《太平广记》卷三○四）
    ○韦安石
    神龙中，相地者僧泓师，与韦安石善，尝语安石曰：“贫道近于凤栖原见一地，可二十余亩，有龙起伏形势，葬于此地者，必累世为台座。”安石曰：“老夫有别业在城南，待闲时，陪师往诣地所，问其价几何。同游林泉，又是高兴。”安石妻闻，谓曰：“公为天子大臣，泓师通阴阳术数，奈何一旦潜游郊野，又买墓地，恐祸生不测矣。”安石惧，遂止，泓叹曰：“国夫人识达先见，非贫道之所及。公若要买地，不必躬亲。”夫人曰：“欲得了义，兼地不要买。”安石曰：“舍弟条有中殇男未葬，便与买此地。”泓曰：“如贤弟得此地，即不得将相，位止列卿。”已而条竟买其地，葬中殇男。纟舀后为太常卿礼仪使，卒官。（《太平广记》卷三八九）
    ○源乾曜
    泓师自东洛回，言于张说：“缺门道左有地甚善，公试请假三两日，有百僚至者，贫道于帘间视其相甚贵者，付此地。”说如其言，请假两日，朝士毕集。泓云：“或已贵，大福不再。或不称此地，反以为祸。”及监察御史源乾曜至，泓谓说曰：“此人贵与公等，试召之，方便授以此。”说召乾曜与语，源云：“乾曜大茔在缺门，先人尚未启。今请告归洛，赴先远之期，故来拜辞。”说具述泓言，必同行尤佳。源辞以家贫不办此，言不敢烦师同行。后泓复经缺门，见其地已为源氏墓矣，回谓说曰：“天赞源氏者合洼处本高，今则洼矣，合高处本洼，今则高矣。其安坟及山门角缺之所。皆作者，问其价，乃赊买耳。问其卜葬者，村夫耳。问其术，乃凭下俚斗书耳。其制度一一自然如此，源氏子大贵矣。乾曜自京尹拜相。为侍中近二十年获。（《太平广记》卷三八九）
    ○李汤
    唐贞元丁丑岁，陇西李公佐泛潇湘苍梧，偶遇征南从事弘农杨衡泊舟古岸，淹留佛寺，江空月浮，徵异话奇，杨告公佐云：“永泰中，李汤任楚州刺史，时有渔人，夜钓于龟山之下，其钓因物所制，不复出。渔者健水，疾沉于下五十丈，见大铁锁，盘绕山足，寻不知极，遂告汤。汤命渔人及能水者数十，获其获，力莫能制，加以牛五十余头，锁乃振动，稍稍就岸。时无风涛，惊浪翻涌，观者大骇，锁之末，见一兽，状有如猿，白首长，雪牙金爪，闯然上岸。高五丈许，蹲踞之状若猿猴，但两目不能开，兀若昏昧，目鼻水流如泉，涎沫腥秽，人不可近。久乃引颈伸欠，双目忽开，光彩若电，顾视人焉，欲发狂怒，观者奔走，兽亦徐徐引锁，拽牛入水去，竟不复出。时楚多知名士，与汤相顾愕栗，不知其由，尔时（时原在者字下。据明钞本移上）乃渔者知锁所，其兽竟不复见。公佐至元和八年冬，自常州饯送给事中孟简至朱方，廉使薛公苹馆待礼备，时扶风马植、范阳卢简能、河东裴蘧皆同馆之，环炉会语终夕焉。公佐复说前事，如杨所言。至九年春，公佐访古东吴，从太守元公锡泛洞庭，登包山，宿道者周焦君庐，入灵洞，探仙书，石穴间得《古岳渎经》第八卷，文字古奇，编次蠹毁，不能解，公佐与焦君共详读之。禹理水，三至桐柏山，惊风走雷，石号木鸣，五伯拥川，天老肃兵，不能兴。禹怒，召集百灵，搜命夔龙，桐柏千君长稽首请命，禹因囚鸿蒙氏、章商氏、兜卢氏、犁娄氏，乃获淮涡水神，名无支祁，善应对言语，辨江淮之浅深、原隰之远近。形若猿猴，缩鼻高额，青躯白首，金目雪牙，颈伸百尺，力逾九象，搏击腾踔疾奔，轻利倏忽，闻视不可久，禹授之章律，不能制，授之鸟木由，不能制，授之庚辰，能制。鸱脾桓木魅水灵，山妖石怪，奔号聚绕，以数千载，庚辰以战逐去，颈锁大索，鼻穿金铃，徙淮阴之龟山之足下，俾淮水永安流注海也。庚辰之后，皆图此形者，免淮涛风雨之难，即李汤之见，与杨衡之说，与岳渎经符矣。（《太平广记》卷四六七）
