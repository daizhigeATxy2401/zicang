戏瑕   明 钱希言

●序

　　松枢十九山中有《戏瑕》一书，《戏瑕》者何？刘勰尝云尹敏戏其深瑕，犹之唐人著刊误辩疑也。傥亦攻玉以石意乎？在昔郑康成不识车渠，蔡中郎不识反舌，崔融不识瓦松，段文昌亦不识昔耶？贞观省郎不识杜若，元晏先生不识撑犁，吴融、韩渥不识野马尘埃。《淮南子》以蛩为蠛蠓，刘孝标以皇初平为雨师，沈休文以羲尊为画凤皇尾，王子建不知畴之为麻，麻之为衣，若此群公，当时并称学府，而犹不免于疏漏，瑕固可无戏哉。然群公博洽之名，何尝因是少损？千虑一失，尺短寸长，自昔通儒，蔑能兼贯，此非其见通蔽殊也，则所徭辩究难矣。夫吾识有穷，而学问无穷，学问无穷，则瑕瑜之互见者亦无穷。当其瑕有瑜之用，盖足戏也。顾立言者安能悉收其全？瑜毋亦姑取其瑜而坚其瑕，以俟世之善戏者欤？古人往往思误成适，辩究岂必皆精，加以乌焉渊涧，代远传讹，苟言而非出于大圣，其孰能不瑕，瑕又胡可尽戏也？余学既浅肤，见复卤莽，惟当穷愁孤愤之中，不能废书，见有沿袭舛误者，随事辄摘，随摘辄记，初订事理字义，兼举礼仪称谓，思与古今立言君子，互相讨论，非谓入室操矛，聊深盍各之致而已。客曰：嘻！君子无戏谑之言，先生其以文为戏乎？岂庄语法言不足尚耶？窃恐古今之瑕至繁，不可胜戏，必欲以一人之闻见，而尽一人之耳目，亦难矣！余笑而应曰：是殆不然。武公戏不为虐，诗人美之，彼戏之不足以尽古今瑕，与余见闻之不足以尽余耳目均也。且天地一大戏场也，山河影迹，悉成戏具，俄顷百年，无非戏剧，而古今君子，则戏人也。余与汝皆囿于大戏之中而不知者也，谁贤谁愚，谁好谁丑，谁尊富而贱贫，桑田乎？沧海乎？昨朝明日，安可定乎？彼孰为戏，此孰不为戏？彼孰为瑕，此孰不为瑕？客以瑕索瑕而戏穷，吾以不瑕索瑕而戏幻，庸讵知夫不瑕者之真瑕而真瑕者之非瑕乎？庸讵知夫不戏者之真戏而戏者之非戏乎？夫既已谓之戏矣，岂复有真瑕在哉？真亦戏也，以瑕之真而为吾戏亦戏也。汝犹横执真想以求之，不大谬戾欤？客无以难而退。洛中才人马司农仲良，玩嗜斯编，慨任校订，先割月俸钱，锓行三卷，使君之美斯戏也将无然，乃用琬琰之瑜，以补武夫之瑕，不终毁于椟中幸矣！万历癸丑八月朔钱希言志。

　　●卷一
　　○沉鱼落雁
　　毛嫱丽姬，人之所美也，鱼见之深入，鸟见之高飞，此出漆园氏语。故唐人宋之问《浣纱篇》云：鸟惊入松萝，鱼畏沉荷花。后世遂称沉鱼落雁之容。至抱朴子曰：昔西施心痛，卧于道侧，兰麝芬芳，见者咸美其容。此又言美色能感动夫草木，不独鱼鸟之有情者矣。书固不可尽信哉！
　　○青泥
　　《拾遗记》：禹导川夷岳，而元龟负青泥于后。元龟，河精之使者也。龟颔下有印文，皆古篆字，作九州山川之字，禹所穿凿处，以青泥封记其所使元龟印其上，盖青泥与汉武兰金紫泥同类耳。梁简文与萧临川书，必迟青泥之封，故今人直以青泥为墨矣。
　　○高唐云雨
　　高唐云雨，是先王楚怀事。楚襄虽梦神女，而赋中不言云雨也。乃唐人诗如“倾国倾城汉武帝，为云为雨楚襄王。云雨无情难管领，任他别嫁楚襄王。料得也应怜宋玉，只应无奈楚襄王。今来云雨知何处？重上襄王玳瑁筵”。此类甚多，往往误称，相沿不改，后遂为填词家借资，然使正其讹而作怀王，便不成佳话矣。高唐赋中旦为行云，至今亦莫有称旦云者。看来古人下语练字，皆须韵致，不专以理胜也。又阅元微之会真诗，晨会雨，则不独称暮雨矣。
　　○龙钟
　　竹名龙钟，而唐诗“双袖龙钟泪不干”，则直以貌老人衰相矣，然竹实有名龙钟者。罗浮山第三十一岭，半是巨竹，皆七八围，长一二丈，谓之龙钟竹。又石有名龙钟者。汉武帝时，阳关外花牛津得异石，长十丈，高三丈，立于望仙宫，名龙钟石（《宛委余编》：龙钟，不翘首貌）。
　　○宋家微咏
　　宋王微咏赋，而《广文选》误王为玉，题作微咏赋，下书宋玉之名。王微乃南宋人，史具有姓名，宋人小说辨之详矣。近眉公枕谭，亦援其说，以为疏谬如此，殊误观者。但余考《宋书》、《南史》，并称微少好学，无不通览，善属文，能书画，兼解音律医方阴阳术数，为文古甚，所著文集传于世。其说如此，然时代辽远，古人文字少传，集中咏赋，未之详核，乃唐陆龟蒙撰自遣诗二十二首，载《笠泽丛书》者，中一首云：“月澹花间夜已深，宋家微咏有遗音。重思万古无人赏，露湿清香独满襟。”据此，则天随子博学人也，不应托之声诗乃尔，岂亦读误本而云然耶？然令此赋果出景元手，虽章华大夫，吐词命藻，无以加焉。是知古今人不甚相远也。
　　○行李
　　凡国之将命遣使，往曰奉命，来曰复命，其称谓有行李。《左传》曰：“行李之往来。”杜预注：“行李，使人也。”宋儒谓杜氏不究意理，然杜氏未尝误也，乃是后人不究意理，误以远行装束为行李耳。观隋江总有《辞行李赋》，则行李之为行使亡疑矣。
　　○中山千日酒
　　刘元石于中山酒家沽酒，酒家与千日酒，三年已葬，开棺复醒。故俗云：元石饮酒，一醉千日。此载《博物志》诸书可考。《搜神记》乃演出一段无稽之谈，以酒家主人为狄希，以沽酒者为姓元名石，读之真可绝倒，其非于令升笔断无疑矣。
　　○蹲鸱
　　梁权贵读误本《蜀都赋》注解，蹲鸱，芋也，而为羊字，后有人饷羊肉，答书云损惠蹲鸱。唐率府兵曹参军冯■〈火几〉震入集贤院校《文选》，又注蹲鸱为今之芋子，即是著毛萝卜。此二事，一出《颜氏家训》，一出《谭宾录》，并足轩渠满朝，贻笑千古。
　　○排倒秦皇石
　　索虏拓跋寿登邹山，见秦始皇刻石，使人排倒之。据《南史》、《宋书》，皆载其事。以余考之，秦有峄山碑、泰山碑、朐山碑、之罘碑、琅琊碑，并李斯籀文，而未闻邹山有秦皇石也，岂亦所谓没字碑耶？闻山东邹县，今有峄山碑翻刻，盖峄山故石，毁于火久矣。
　　○支郎
　　魏高僧支谦，博览经籍，两眼多白而睛黄，时人谓曰：“支郎眼中黄，形躯虽细是智囊。”按晋支遁字道林，世称林公，亦称支公，亦称支法师，亦称林道人，亦称林法师，未尝呼郎也。然则支郎之名，终当属北地道人耳。
　　南齐萧谌等谋废郁林王，领兵入宫，出西弄杀之。按《隋书》：南宁有小勃弄、大勃弄。又洞庭山有风弄，严陵濑有风七里，无风七十里，土人谓之泷，或讹为笼。余以为皆非，必当从此弄字。宋人叶梦得《避暑录话》，似未尝考，故因循其旧说耳。或以衖字当弄字者恐误，胡衖即巷字，楚辞家衖，家巷也，扬子一閧，一巷也。
　　○爱妾换马
　　梁简文乐府，有《爱妾换马》，乐府解题曰：《爱妾换马》，旧说淮南王所作，疑淮南王即汉刘安也，古辞今不传。后阅《独异志》载魏任城王曹彰，性倜傥，偶逢骏马，爱之，其主所惜也。彰曰：“余有美妾可换，惟君所选。”马主因指一妓，彰遂换之。马号曰白鹘，后因猎献于文帝。此于淮南之说理较长矣，乃宋人诗话，却指鲍生以口弦换韦生紫叱拨，为爱妾换马，是开成后事也，何其谬欤？简文乐府结语，有真成恨不已，愿得路傍儿。盖应劭《风俗通引》古谚云：杀君马者路傍儿，言傍人誉马，乘者尽力驰死也。而唐人张诗结语翻案最佳，“恩劳未尽情先尽，暗泣嘶风两意同”。可谓脱胎换骨。
　　○折冲
　　身不出樽俎之间，而折冲千里之外。《韩诗外传》注曰：冲，冲军也，谓敌设此以临城，大臣谋于庙堂，遥以折之。按《风后握奇经》：天地之前冲为虎翼，风为蛇蟠，围绕之义也。天地之后冲为飞龙，云为鸟翔，突击之义也。天地风云，龙鸟蛇虎，所谓风后八阵，传有图记，后代阵法，皆出乎此。夫握奇三百八十四字，乃汉公孙弘所解，岂注韩诗者未见其书，故漏斯义而不之及耶？汉末三国间有折冲校尉、折冲中郎将，燕慕舆根为折冲将军，隋沈光为折冲郎，唐有折冲府，唐人田司马为长松府折冲，名各不同。
　　○三公九卿
　　三公象五岳，九卿法河海。三公象三台，九卿法北牛。《春秋汉含孳》载此。今世独尚书称北斗，外藩诸侯得称四岳，与古异矣。
　　○浮筠
　　《家语?子贡问玉篇》，孚尹旁达，信也。注：孚信，尹正也。孚尹旁达者，玉之所禀，烈火不变其质，有似于信也。《礼记》注亦云：孚尹犹言信正，独《初学记》玉部之事对中，改孚尹为浮筠，而以俪于垂棘，其下引注不明言其所以。友人尝举以问余，谓《初学记》乃唐朝徐学士等奉诏所撰，大较与《艺文类聚》略相似。考之《类聚》，本孚尹与《家语》、《礼记》合，而初学乃作浮筠，何爱奇而好讹若此与？余应之曰：子徒见夫陈氵皓之《礼记集说》，何孟春之《家语注》，而未见夫汉郑氏所注戴氏礼，则何怪其然也？郑氏谓孚当读为浮，尹当读如竹箭有筠之筠。浮筠，玉采色也。然今世儒皆读孚尹如字，瞆瞆相传，不及古人远矣（按汉刘熙《释名》：孚与浮字同义，谓浮甲在上称也）。
　　○平反古语
　　《太公兵法》引黄帝语曰：荧荧不救，炎炎奈何？两叶不去，将用斧柯。孔子入后稷之庙，读金人背铭，则曰滔滔不灭，炎炎若何？毫末不扎，将寻斧柯。本皆黄帝之言而有小异。至宋徐羡之奏废义真，则又平反其说云：臣闻原火不扑，蔓草难除。青青不伐，终致寻斧。《黄石公书》曰：香饵之下，必有悬鱼。重赏之下，必有死夫。而吴小将张梁亦平反其说以谏孙权曰：臣闻香饵引泉鱼，重币购勇士。是数者，语相仿佛，意实一揆。
　　○沿误
　　唐李浯著《刊误》，谓《周礼》九棘三槐，通言九卿三公，故九寺为九棘，不宜独指大理为棘寺也。宋彭乘撰《墨客挥犀》，谓《左传》一介行李，杜预注行李为行人，今人以行装为行李，非也。二书传至今日，又数百年矣，孰有称九寺为九棘者乎？孰有不以行装为行李者乎？何况他事，焉能改哉？贵耳贱目，有胸无心，在古如斯，所谓年年依样画胡卢，匪自今而然矣。
　　○齿路马
　　他马与路马同道，不自敛退，与之齐行，是之谓齿。有诛者薄责，皆可名诛也。或谓见路马之刍而蹴以足者，或谓验路马之齿而命其年者，皆非。案马齿之义，晋取虞，荀息操璧牵马而报献公，公喜曰：璧则犹是也，吾马齿薄长矣。故今人自谦其年曰马齿。至荆柱国庄伯令涓人取冠进上问马齿，圉人曰齿十二与牙三十（马之齿上下十二，牙上下十八，合为三十），此则齿牙之齿矣。应璩新论有之，百辟立中，正九品，置都士，州闾与郡县，希疏如马齿，不相识，何缘别义理，亦此齿也。二马齿字，稍与齿路马之齿不同。
　　○称姬
　　《疑耀》谓姬者周姓，后世字学不明，以姬字为女人通称耳。其似不然，姬故黄帝氏姓，周人寻之，故《春秋》称王姬，诸姑伯姊，并得称焉。鲁为同姓，称叔姬、季姬、共姬，犹齐之称姜，宋之称子，陈之称妫，秦之称女怀赢之类是也。盖古者妇人称名，率从其国姓，而女之适人者，明有所从，则又系诸国，若郯伯姬、杞叔姬、宋荡姬、郑季姬、卫穆嬴、宋穆姜之谓矣。至周穆王娶盛伯之女，《传》曰同姓之亲，故称盛姬，固一说也。然《水经注》载巫山之上，帝女居焉。宋玉所谓天帝之季女，名曰瑶姬。《襄阳耆旧传》则称赤帝女姚姬，未行而卒，葬于巫山之阳，是不在周以前乎？而楚非周姓，文王得丹之姬淫，期年不听朝。魏安王如姬最幸，为公子盗晋鄙兵符。楚庄王立鼓钟之间，左仗郑姬，右拥越姬。又《左传》有秦姬、燕姬、胡姬、陈夏姬，彼何以故？至汉魏而后，相沿为嫔嫱戚畹之通称矣。然则称姬者，自是美名之意，在赤帝时已有之，何关后人谬戾哉？张氏力诋其非重出而两见之，抑别有见，窃谓今之称姬者，独吴人为近古，盖吴之先，故姬姓也。六朝三唐诗中，往往称吴姬，至燕赵佳人亦并称姬，罪不在字学之不明矣。
　　○秋柏之实
　　郭注精诚之至，故为秋柏之实，犹言化为异物耳。即妇人化石，苌弘之血成碧，望帝变为杜宇意。追思少年读《庄子》，粗心浮气，却将化为秋柏之实，作拱木义解，大谬。
　　○缁帷
　　孔子游乎缁帷之林。缁帷者，言树色绀黑相杂，若帷幕然。陆士衡招隐诗《密叶成翠幄》，谢元晖诗《绿阴渐成帷》，其义一也。而司马彪训作黑林，名殊不典。
　　○支罗服烝横麦
　　治疾当得真人参，反得支罗服。当得麦门冬，反得烝横麦。三代以下，皆以支罗服、烝横麦合药，病日痁而遂死也。按《潜夫论》如此。支罗服，疑今小朱萝卜也，吴越间有之，渭之丁香萝卜，其形如参，故误用耳。烝横麦，疑即《本草》穬麦是矣。陶弘景曰：根似穬广麦，故谓之麦门冬，以讹传讹，曷所底止？
　　○玉叶象楮
　　《列子》：宋人，以玉为楮叶。《韩非子》：宋人，以象为楮叶。
　　○水浒传
　　词话每本头上有请客一段，权做个德胜利市头回，此政是宋朝人借彼形此，无中生有妙处。游情泛韵，脍炙千古，非深于词家者，不足与道也。微独杂说为然，即《水浒传》一部，逐回有之。全学《史记》体，文待诏诸公暇日喜听人说宋江，先讲摊头半日，功父犹及与闻。今坊间刻本，是郭武定删后书矣，郭故跗注大僚，其于词家风马，故奇文悉被刬，真施氏之罪人也。而世眼迷离，漫云搜求武定善本，殊可绝倒。胡元瑞云：二十年前，所见《水浒传》本，尚极足寻味。今为闽中坊贾刊落，遂几不堪覆瓿，更数十年无原本印证，此书将永废矣。然则元瑞犹及见之，征余所闻，罪似不在闽贾（《点鬼簿》中具有宋江三十六人事迹，是元人钟继先所编。《宣和遗事》亦载宋江并花石纲等事。施氏《水浒》盖有所本耳。一云施氏得宋张叔夜擒贼招语，因润饰以成篇者也）。
　　○缠足
　　妇人缠足，胡元瑞以为起于唐，盛于宋元。杨用修初不得其说，后读《汉杂事秘辛》，而方知汉世已有，至以疏陋自嗤。二公该洽，其辩订闺阁中事如此。余见一书，称缠足始于帝辛时，妲己狐妖，故缠其足，以避宫人也。此说最古，要必有据。
　　○三生石上事
　　宋人小说中，惟圆泽三生石上事，是苏长公撰，却类唐人文笔，今《广记》中已阑入矣。后阅《冷斋夜话》，乃知唐人元有《忠义传》，载李澄之子源，与惠林寺道人圆观游，托生锦裆妇人家，却后十二年，如角而叹于孤山月下。苏长公删润其语，而曰圆泽，其实非长公笔也。
　　○昭穆
　　昭明穆美，盖■〈火几〉扬先祖之德，著斯美号，故文昭武穆之称，当出后人颂述，岂其序于生前哉？考之《大戴礼》，惟祭有昭穆。昭穆者，所以别父子远近长幼亲疏之序而无乱也。故曰群昭群穆，咸在而不失其伦。又曰昭与昭齿，穆与穆齿。至于葬之用昭穆，不知何始？疑亦行古之道耳。今人葬礼，犹沿其礼于不废，而于坐位之间，动称昭穆，溺其旨矣。至有父子叔侄间，亦相向而坐，假借昭穆之义，不亦乖乎？
　　○御赐月儿羹
　　世传《龙城录》，是柳宗元撰，而近见一书，载柳诚悬尝作《龙城记》，为锦样书以进。唐文宗方御煎面月儿羹，命分赐之，不知何所据也？抑《龙城记》又别一书耶？小说并称宋人王铚撰，托名柳州。
　　○寒食上墓
　　霜露既降，君子履之。必有凄怆之心，非其寒之谓也。春雨露既濡，君子履之。必有怵惕之心，如将见之。此《大戴礼》祭义之文也。后世清明、十月朔扫墓之义出此，乃《疑耀》谓寒食节上墓，其制不见于古。即孔子谓望墓以时祭祀，未尝明言以寒食节，岂其未之读礼乎？（宋朝谢晦有《悲人道赋》：惟蒸尝与洒扫，痛一朝而永绝）
　　○坏东阁为马厩
　　公孙宏布衣为丞相，开东阁以延贤人，与大夫分禄养贤，卑己下士。葛绎澎侯隳坏其绪，毁其客馆议堂，以为马厩扫舍，今人并言刘屈，而不知有葛绎澎侯。按公孙贺刘屈为丞相时，客馆已废为马厩、车库、奴婢室矣，实非屈坏之也。
　　○垩
　　以白土饰墙为垩，郢人运斤削而去其垩是矣。而《韩非子》：宫有垩，器有涤。注：垩，漆之也。岂灰饰亦可言漆乎？又《周礼》注素车以白土垩车，薻车以苍土垩车，则不独墙谓之垩矣（《山海经》大孰之山中多白垩）。
　　○墨子
　　墨子年八十有二，叹曰世事已可知矣，乃入山精思至道，想像神仙，于是神人授以素书，朱英九方，道灵教戒，五行变化，凡二十五卷。墨子拜受合作，遂得其效，乃成地仙，隐居以避战国。至汉武帝时，遣使者杨辽，束帛加璧，以聘墨子，墨子不出，视其颜色，常如五六十岁人，周游五岳，不止一处也。然则墨子仙矣，何后人以为释哉？非胶柱子舆氏之说而传讹之耶？
　　○姜芽帖
　　往一老先生云：许文穆公，昔年以史臣奉使，册封朝鲜，其国王问柳柳州《姜芽帖》，书法颇佳，有处可物色否？文穆一时不知所置对。事竣还朝，问诸馆中诸公，亦复茫然。于是文穆谢病还新都，以不能应对为耻。信乎博识之难也。余讯故老，皆不知有《姜芽帖》。偶阅柳子厚诗，有重赠刘梦得二首，其末章云：“世上悠悠不识真，姜芽尽是捧心人。若道柳家无子弟，往年何事乞西宾？”而刘随州《禹锡集》中，亦有答柳柳州三首，其首篇云：“日日临池弄小雏，还思写论付官奴。柳家新样元和脚，且尽姜芽敛手徒。”即此事。《姜芽帖》信有之乎？第我辈日聚讼于雌霓痴龙之间，犹未及究此僻事。许公宰辅，岂暇泛澜，不知何足为病？
　　○诗叶管弦
　　《疑耀》谓诗自三百篇而后，至于我明，未有一语可被管弦者。盖文采有余，性情不足也。其说骇俗，无已太狭。夫诗本性情，六朝乐府，三唐绝句，何莫非缘情之妙制？声韵天然，可丝可竹，信如张言，然则彼皆非耶。沈香亭下清平调，与旗亭酒垆诸歌。宫人伶伎，矢口而写，亦何尝更换错综添减而后于声律协乎？且自铙歌十八曲而下，历代乐章，以荐宗庙，以格天地，皆是物耳。假令不入声律，曷以臻斯妙用？古人有知，岂不揶揄地下哉？张氏又谓《离骚》废而乐府继之，不知未有《离骚》，先有乐府，其来久矣。侗峰梓瑟，自穷桑。卿云南薰起于虞代，穆王之白云黄竹，尼父之梁木猗兰，是皆在铙歌十八曲前也。何谓继骚而作耶？
　　○朝士
　　《国策》、《史记》诸书，载豫让对赵襄子言：智伯以国士遇我，我故国士报之。《说苑》则曰：智伯朝士待臣，臣亦朝士为之用。
　　○桃始华
　　《吕纪月令》：始雨水，桃李华。盖本于《夏小正》，春正月，他桃则华。后《礼记》改为桃始华耳。《留青别札》乃谓始字。当读如试花之试，然则蛰虫始振，始电，桐始华，虹始见，萍始生，天子始乘舟，天子始絺，凉风始至，始用行戮，天地始肃，始收敛，水始涸，雷始收声，霜始降，水始冰，地始冻，天子始裘，皆可云试乎？岂古人著书若是其肤陋哉，抑何凿甚？
　　○咸阳
　　宋秦丞相桧当国，势焰熏天，士大夫称之曰咸阳而不名。亦犹晋号司马氏为典午，唐呼牛僧孺为奇章意也。又桧尝自称秦会之而不名，字以表德，于义亡当。
　　○不唾井
　　古谚云：千里井，不反唾。以尝饮乎此。虽去之千里，而弗忍唾也。此即食不毁器，荫不折枝之意耳。亡它深义，故观曹植代刘勋妻王氏作去妇诗曰：“千里不唾井，况乃昔所奉。”而李白为平虏将军妻赋诗，亦遂采用其意，而曰：“古人不唾井，莫忘昔缠绵。”又六朝诗中援引唾井事甚多，乃宋人附会莝草之说，何其穿凿甚乎？
　　○姓误
　　缪姓通作穆，秦缪公、鲁缪公，《左传》皆作此穆字。《三国志》关羽谥壮缪，近皆呼作纰缪之缪。余乡白龙之母缪氏，今文字中亦共称缪祠龙女，恐不如穆祠为古矣。又叶姓从叶，孙坚传有都尉叶雄，宜从本韵失涉切，读与好龙之叶公同为正。俗作叶，是草木之叶也。又谭姓即谈姓，晋有征东将军谈巴。近余邑直呼作啖字，于义亡当。苻姓从草，今并书竹，皇甫覆姓，今止呼皇。种种讹舛，何不正之？往时有呼屈原之屈为屈伸之屈，不知其字同而音非也。前辈尝有一对：“投水屈原终是屈，杀人曾子又何曾？”斯亦可以证欤。
　　○侍儿小名
　　宋晋阳张邦畿著《侍儿小名录》，拾遗既不免挂一漏万，而汝阴王铚复著《补侍儿小名录》，杂出不伦，所引《霍小玉传》“媒氏鲍十一娘”一段，殊于侍儿小名亡当。又载《李文公集》，禽滑釐问于子墨、子叔曰无恒侄，女曰数奇，妾曰善佞，皆寓言也。其犹子虚乌有亡是之类，岂宜向痴人前说梦耶？王丞相妾雷尚书，是美戏之辞，何与小名故事？
　　○刮锈
　　巾箱书，虽始东汉时滥觞，至于唐宋，则为士子科场中怀挟矣。又宋有博学宏词科，怀挟之书名曰刮锈，中作细行字，皆蝇头小楷，梓行于世。近来浙中盛行小帙书，初则供估客蓬窗之玩，今词人赋客，并载以出游，累累满囊，似非雅道所宜也。
　　○黄须传
　　李药师遇虬髯客，事甚奇。张说立传，文亦变幻。及阅宋人高平范公称《过庭录》，则又有《黄须传》一篇，但言窃富家女，不言杨家红拂妓。而虬髯捐赀佐李一段，亦不之及。文无波澜，不似出唐人手。
　　○汤旱
　　汤有七年之旱。《史记》云流金铄石，而《说苑》云煎沙烂石。《史记》云桑林翦爪，而《说苑》云持三足鼎祝山川。其说稍异。
　　○东方朔
　　《别国洞冥记》载东方朔，字曼倩，父张夷，字少年，妻田氏，女夷，二百岁，颜如童子，朔生三日而田氏死，时景帝三年也。邻母拾而养之，忽失朔累月，方归，母笞之，后复去，经年乃归。母忽见大惊曰：汝行经年一归，何以慰我耶？朔曰：儿至紫泥海，有紫水污衣，仍过虞渊湔浣，朝发中返，何云经年乎？后有黄翁告朔曰：汝太白星精也。《独异志》则载张少平妻田氏，少平卒后，累年寡居，忽梦一人自天而下，压其腹，因而怀孕，乃曰无夫而孕，人闻弃我也。徙于代，依东方，五月朔旦生一子，以其居代东方，名之东方朔。或言岁星精多能，无不该博矣。《列仙传》则载东方朔，平原厌次人也，久在吴中，为书师数十年。武帝时，上书说便宜，拜为郎，至宣帝时犹在，智者疑其岁星精也。三说如此。后余阅《道藏经》中一段，记东方曼倩，本姓张氏，一曰金氏，生三日而母亡，邻母拾得之，时东方始明，故姓名曰东方朔。此其说更奇，尝谓日之朝亦可名朔，不独月之旦为朔矣？但太史公与朔同事武帝，不应略其始生之事，而第云齐人有东方生名朔，以好古传书，爱经术，多博观外家之语，是直以先生为滑稽者流耶。及观先生自上书武帝云：臣幼失父母，养于兄嫂。盖初未尝言育他姓也。且《神仙传》称东方朔生，天无岁星。武帝亦云：岁星在朕座傍十八年而不知。洞冥又谓太白所降，岂不讹之讹者乎？又曾见一书云：母梦太白临其上，因有娠生朔。此又传讹《独异志》者。按《天文书》：五星盈缩失位，其精降于地而为人。岁星降为贵臣，太白降为壮夫，处于山林。然则朔之为岁星所降，断无疑矣。乃朝野佥载，唐崇仁坊，阿来婆弹琵琶，观者见一将军，紫袍玉带，甚伟，下一匹细绫，请一局卜，来婆鸣弦柱，烧香合眼而唱。东告东方朔，西告西方朔，南告南方朔，北告北方朔，上告上方朔，下告下方朔。将军顶礼，既告请甚多，遂即随意支配。据此，则东方朔本一人也。今变姓为上下四方，而其名独不易，何也？是时逆韦全盛，好厌祷之事，而此邪俗师婆，专行厌魅，其后事发伏诛，往往于殿上掘得巫蛊。左道之惑世如此，不大可绝倒哉。元人《西湖竹枝词》有柳洲亭下问来婆，即指其事，附录于后，以资轩渠。
　　○吴越时忌讳
　　先王讳镠，又小字婆留，故吴越民间，皆改刘为娄，如娄■〈阝唐〉、娄门、娄江之类，并因疁字而改。今嘉定县，即古疁城地也，其时不特呼南海娄氏，番禺娄龚，及娄汉宏，娄仁祀，驱卯金氏，而悉从邾国之后，此亡论矣。独怪于古人姓名，亦无不易，何欤？王尝命简书辟罗隐，中有二联云：“仲宣远托娄荆州，都缘乱世；孔子辟为鲁司寇，只为故乡。”千载而下，令人抚掌。案《山海经》有夏后开，盖讳启名也，讳所繇始矣。至夫差女名二十，故吴儿讳二十为念。石勒名胡，故胡物皆改名。如胡饼白麻饼，胡荽曰香荽，胡豆曰国豆。石虎讳言勒，故呼马勒曰辔，勒菜曰香菜，桓元呼人温酒，自道其父名，既而曰英雄正自粗疏。宋明帝好鬼神，益尚忌讳，言语文书，有祸败凶丧疑似之说，犯即加戮，改马字为马边瓜，以字似祸故也（祸乃俗字，古体本■〈呙无〉）。宣阳门谓之白门，以不祥讳之。尚书右丞江谧误犯，帝变色曰：白汝家门，秦苻生自以眇目，所讳言者，残缺伤毁，偏只少无，不足不具之类，皆不得道。左右忤旨误犯而死者，不可胜纪。东魏高欢讳树，因以奴为邦，盖僮仆未冠曰竖也。然则忌讳之说，三代时已有之，特后世鄙浅可笑耳。宋吴处厚《青箱杂记》，又载吴越间谓石榴为金樱，刘家留家为金家田家，留住为驻住。夫娄者乃刘也或可通，若金田何居？
　　○厕牏
　　厕牏，厕中受粪函，东南人谓凿木空中如曹谓之牏。此义为正，墙板汗衫之说俱非。
　　○身毒镜
　　汉宣帝微时，被系郡邸狱，臂上犹带史良绨合彩宛转绳，系身毒宝镜一枚，如八铢钱。及绍大位，常以琥珀笥盛之。身毒，西夷国名，即天竺二字也。梁杰公知天竺国境谓此，近见学者，谩不知读，然郦道元注《水经》，犹昧厥义，似分身毒天竺为二，何怪后人？信矣博物之难哉？
　　○大归
　　古人以去妇为大归，夫人姜氏归于齐大归也，王景兴与钟元常书。近闻室人孙氏归曰大归也，共经忧乐既久矣，曷为一旦离析，以至于归而不反乎？不得面谈，裁书叙心。据此，则世俗归宁辄曰大归者，岂我思肥泉之义哉？言出不祥，所宜亟正。
　　○韩湘子
　　韩湘子于潮州示叔父昌黎诗云：“举世尽为名利醉，吾今独向道中醒。他时定见飞升去，冲破秋空一点青。”此二十八字，《仙传拾遗》所不载，何也？然未尝言外甥，不知《仙传》何据？今《广记》中录其全文，直以韩愈外甥为题矣。
　　○浮没
　　一死一生，乃知交情。一贫一富，乃见交态。一贵一贱，交情乃见。此六句，翟下わ署门语也。刘向《说苑》，又增“一浮一没，交情乃出”，八字，浮没者，岂即升沉之义欤？
　　○夜航
　　余第闻皮袭美诗“明朝有物充君信，沉酒三瓶寄夜航”。而绝不闻古乐府有夜航船曲。《辍耕》所载，出何典耶？《录》中窜为携酒三樽，尤可笑矣！

　　●卷二
　　○吴荀爱奇
　　按吴均《续齐谐记》略云：阳羡许彦山行，遇一书生，卧侧云脚痛，求寄鹅笼中。彦以为戏言，书生便入笼，笼亦不更广，书生亦不觉小，宛然与双鹅并坐，鹅亦不惊。彦负行而去，都不觉重。前行息树下，书生乃出笼语彦曰：欲为君薄设。彦曰善。乃口中吐出一铜奁子，具诸肴馔，珍羞方丈。又于口中吐出一女子，共坐宴，俄而书生醉卧，女子于口中吐出一男子，书生卧欲觉，女子口吐锦行障遮书生，书生乃留女子共卧，男子又于口中吐一妇人共酌，戏谈甚久。闻书生动声，因取所吐妇人还纳口中。须臾，书生处女乃出吞，向男子独坐，然后书生起，遂吞其女子，诸器皿悉内口中，留大铜盘，可二尺广，与许彦别。又案荀氏《灵鬼志》略云：太元中，有道人从外国来，多有术法。常行见一人担，担上有小笼子，可受斗余，语担人云：吾步疲极，欲暂寄居。担人甚怪之，虑是狂人，便语君欲何许自居耶？答云：君若见许，正欲入居此笼子中。担人愈怪其奇。君能笼中，便是神人也。即入笼中，笼亦不更大，担亦不觉重。又按《旧杂譬喻经》略云：国王太子，入山上树，逢见梵志，独行入水池浴，出己饭食，作术吐出一壶，壶中有女与屏处室，梵志得卧，女子复吐一壶，壶中有男，复与共卧，卧已吞壶。须臾之顷，梵志已起复纳妇着壶中，吞已杖持而去。太子归国白王，请梵志及诸臣下，作三人食，持着一边。梵志既至，言我独自，太子曰：梵志，汝当出妇共食。梵志不得已出妇。太子语妇，汝当出夫共食。如是至三，不得已出男共食，食已便去。据三说，奇而又奇，抑何相类若此也？余意当时先有此经，吴荀二家，爱奇之甚，故窃取经语，而传会成篇，以文为戏耳。不然者，岂有偶合之理？
　　○陆终氏
　　卷章取水氏，曰娇（班固《古今人表》曰娇极），生吴回（食于吴，故曰吴回），吴回生陆终（楚极司马氏，皆陆终之后，不独钱氏）。陆终取鬼方氏，曰嫧（啬０削人表作女嫧），■〈月黾〉三年，生子六人。曰樊，曰惠连，曰篯，曰求言，曰晏安，曰季连，以六月六日坼左而三人生，剖右而三人出。篯之字铿，封于彭，是为大彭，篯乃古翦字耳（秀暨诸稽侜人，皆彭分也）。今人疑释典中有坼左剖右之说，辄指为诞妄岂未考之遂古乎？
　　○说苑学孟子
　　《说苑》：景差相郑，郑人有冬涉水者，出而胫寒，后景差过之，下陪乘，而载之，覆以上衽。晋叔向闻之曰：景子为人国相，岂不固哉？吾闻良吏，居之三月而沟渠修，十月而津梁成，六畜且不懦足，而况人乎？此段全学《孟子》子产听郑国之政一章，不然，何其事之连类若此？又景公探爵觳一段，亦学《孟子》牵牛过堂下一章，而晏子治东阿，则祖袭齐威王烹阿封即墨议论以成文，言虽诬而中理，可观汉人高手。
　　○鼎中钱
　　汉有当三钱，至宋文帝二十四年六月，以货贵铸大钱，一当两，二十五年正月己卯，罢大钱当两。梁太平二年夏四月己卯，铸四柱钱，一准二十，壬辰，改四柱钱，一准十。案崔鸿《后赵录》载石勒时，得一鼎，容四斗，中有大钱三十，文曰一当百，百当千，千当万。鼎铭十三字，篆书，不可晓，藏之于永丰仓，此事甚奇。考诸三国时钱法，刘备以一当百，孙权以百当千，则鼎中钱，是蜀吴所遗，未可知也。乃《泉谱》直载伪赵钱，千当万，万当千，止有三，岂即鼎中三十之异，而传讹传会，未之深考耶？
　　○陵母曾参
　　王陵母，在项籍军中，对汉使伏剑而死，著于史策，斑斑可考。而宋郑鲜之答桓元博议，乃云王陵之母，见烹于楚，曾参亲圽之后，南游于楚，得尊官焉。堂高九尺，转毂百乘，北向而泣涕者，悲不逮吾亲也。乃宋秀才刘上书曰：臣闻曾子孝于其亲而没于水。二说出何典记？甚矣文人之好讹也。
　　○曹景宗
　　曹景宗出行，褰车幔帷曰：昔在乡里，骑快马如龙，拓弓弦作霹雳声，箭如饿鸱叫，耳后风生，鼻头火出。今来扬州，作贵人，闭置车中，如三日新妇，邑邑使人气尽。此五十一字，大有致，殊不似长枪大刀语，而后世但传竞病二韵为佳。竞病诗，只是操笔立成，惊倒光华殿中客耳。以为足概英雄之思，浅哉！
　　○家礼
　　世传文公家礼，最宜依行，今俗冠礼不行，亡论矣。至婚丧祭三者，礼莫大焉，全不依礼，竞侈虚文，殊于古义有伤，甚至婚家请书式样，载在礼中，曾不经目，漫以俳偶之语相夸，徒为金笺灾耳。天阏剡藤，可悲可吊，所当改正。
　　○古人姓名
　　韩冯一称韩朋，冯驩一称冯煖，尚平一称向平，荀卿一称孙卿，匡俗一称庐俗。冯妇、韩娥、徐夫人、丁夫人、翠鸳鸯、陈意奴、赵燕奴，皆男子也，而或疑为妇人。许负、曹丰生、刘贤得、王圣、陈君夫、王伯荥、关别驾，皆妇人也，而或疑为男子。龙阳君，本美男子也，而《名疑》谓魏安王幸姬号龙阳君。郑樱桃，石虎后名，晋冗从仆射郑世达家妓也，而载记谓虎龙惑优童郑樱桃，谮杀郭崔二氏。班孟石公子、范成君、杨正见，并女仙也，而其名像男子。柳条青、三朵花、婆娑寐、感庭秋，并仙人也，而其名像女真。梁鸿之有孟光，称令妻矣，而《蜀志》亦有男子孟光。元魏之臣李平，称名将矣，而汉宫亦有婕妤李平。《离骚》之载巫咸，称楚臣矣，而汉武帝时亦有仙人巫咸。汉高祖时有韩信，而同时马邑之围，降于匈奴者，亦韩信。事夏为宗伯者鬻熊，而著书二十二篇，周封之为楚祖者，亦鬻熊。苻坚时有王猛，而齐侯伐晋，与东郭书让登夷仪城者，亦王猛。范蠡变姓名为鸱夷子皮，而田成子之臣，常夜告田成子，为旌节以起宰我之伏，卒遂残之者，亦鸱夷子皮。七月七日，冠远游冠，朱衣，虎头■〈般上車下〉囊，五色绶，带剑过蔡经家者，是仙人王方平，而性好山水，爱宅兰风，垂钓于上虞江者，又一王方平也。贞观中，敕文武官，各贡理国之策，马周所贡，意出人表，自此累居大任，入相中书者，是仙官马周；而斗酒濯足于新丰市上酒家者，又一马周也。赐真术修服，坐知四方之事，乃入上疆洞中者，是中山刘商；而与卖药道士携手登扬州酒楼者，又一刘商也。学识好古，有名于时，为成都少尹者，是太和中李章武；而与逆旅主人妇，死后交合，解赠西王母所遗宝者，又一李章武也。世喜传讹，称谓易乱，苟非辨证，将安所适从哉！
　　○目送
　　目送飞鸿，手挥五弦，此晋嵇叔夜五言诗也。唐人独孤及《马退山茅亭记》中，改作手挥丝桐，目送还云。直用其义，不觉蹈袭。权德舆《吴兴溪亭记》，则曰目送飞鸟，口吟招隐，抑又下矣。然目送二字实有本，《左传》宋华督见孔父之妻，目逆而送之曰美而艳，《吕览》客有见田骈者，趋翔闲雅，辞令逊敏，田骈送之以目，汉高目送四皓，孝文目送绛侯，而东汉灵帝目送田凤题柱曰：堂堂平张京兆田郎。
　　○碧油幢
　　幢，幡幢，其状童童然也。一作幨帷，或云车幰。唐张仲素塞下曲中猎马千群雁几双，燕然山下碧油幢。传声漠北单于破，火照旌旗夜受降。是以油幢为军旅中威仪矣。惟白乐天有妇兄杨汝士，领东川节度使，与妻崔氏同赴任，乐天代内作诗送之云：“刘纲与妇共升仙，弄玉随夫亦上天。何似沙哥与崔嫂，碧油幢引过东川。”用事切当，盖沙哥，汝士小字也。
　　○多罗
　　唐顾甄远赋惆怅诗中，有“若为多罗年少死，始甘人道有风情”二句。汤义仍常不解多罗之义，而以质余，余无以应。近见一书云：多罗，粉器也。疑唐人直以多罗为粉而称粉少年耳。又多罗，海外国名，见《山海经》。
　　○弄参军
　　肃宗宴于宫中，女优弄假戏，有绿衣秉简为参军者。天宝末，蕃将阿布恩伏法，其妻配掖庭，因隶乐工，令为参军之戏，公主谏以为不可，遂罢戏而免阿布恩之妻。此《因话录》所载甚详。故唐人薛能有诗，此日杨花飞似雪，女儿弦管弄参军，可证女优妆束矣。乃陶宗仪撰《辍耕录》，直以参军为后世副净，据云开元中黄幡绰张野狐善弄参军，然则戏中孤酸，皆可名参军也，岂必副净为之哉？按弄参军者，汉和帝免馆陶令石耽罪，每宴乐，令衣白夹衫，命优伶戏弄辱之，终年乃放，后为参军。戏所繇始矣。
　　○天籥
　　天籥星，在斗牛间，《石氏星经》云：东璧之星主文籍。指此。故汉称秘书监为东璧焉。按籥义不独管籥，又谓编竹习书，世传《通占大象历星经》，上下二卷，不知何人所作？载天籥星，在斗杓第二星西，主关籥开闭，明吉暗凶菑及。余考北宫七宿图中无天籥，而天籥却在东宫七宿图左，箕宿之上，斗杓直指之，凡八星，其形如连环跳脱之状是矣，《星经》欠核。
　　○五行先后
　　在天为五纬，在地为五岳，在人为五行。五行者，一曰水，二曰火，三曰木，四曰金，五曰土，水曰润下，火曰炎上，木曰曲直，金曰从革，土爰稼穑，此《洪范》所载先后如此。《雒书》本文，凿凿可据。《史记》亦云：水火木金土，此五星者，天之佐为经纬，见伏有时，不知班固何缘有金木水火土之说，载在《白虎通》，后人因之，遂不改矣。
　　○叶子戏
　　唐太宗问一行世数，禅师制叶子格进之，叶子言二十世太子也，后适符其谶矣。唐朝叶子戏，疑于此欤？同昌公主，一日大会韦氏族于广化里，韦氏诸家，好为叶子戏。夜则公主以红琉璃盘，盛夜光珠，令僧祁捧立堂中，而光明如昼焉。其后南唐李后主妃周氏，编金叶子格，即此戏也。按叶子戏，自唐咸通以来，天下尚之，即今之扯纸牌，亦谓之斗叶子，近又有马钓之名，则以四人为之者，唐格已不可考，今自钱索两门而外，皆《水浒传》中人，故余尝呼戏者曰宋江班（或云见厌胜之术，恐梁山泊三十六人复生世间耳。然则唐宋之世，以何为厌胜耶）。凡士人宴会，闺房杂聚，与夫歌台舞榭之间，酒坛博馆之下，盛行叶子，举樗构象戏之乐，无以加于此矣。然三门皆以万为尊，以九为右，惟钱门自空，而九其首选，次选二色加以朱采者，岂古六赤编金之遗意乎？奈何诸学士纷纷聚讼《咸定录》以叶子为撰骰子，选归田录，以为姓叶号子青，房千里以叶子为升官图，李易安以长行叶子为世无传者，杨用修则引《李洞集》中李郎中梦六赤因打叶子之事，谓今此戏不传，而胡元瑞矫杨氏之说，直以叶子为今之投子，或如酒牌，至云叶子采选之戏，今绝不可考。岂用修、元瑞诸君子并未入少年场耶？联章累牍，证辨不休，梦中说梦，何殊蕉鹿？（《广异记》载郜澄冥游，见一小胡头在厅上打叶钱令，即此戏也）
　　○平易
　　平易之易，即君子居易之易，从去声，旧矣。后汉杜笃论都赋序，或弃去阻阸，务处平易，叶作入声用，然则二义固可通耶？
　　○郗皇后
　　按《释典》有懺法，本齐文惠太子竟陵、文宣王子良萧氏撰，净住子辑成二十卷，未及流通。至大梁天监中，命高僧删芜撮要，采摭妙语，改集十卷，题曰慈悲道场，俗称梁皇宝谶。当时郗氏方沦蟒类，已承懺法，获援超升，其事凿凿有据，而两京记所载，则谓郗皇后性妒忌。武帝初立，未及册命，因忿怒，忽投殿庭井中，众趋井救之，后已化为毒龙矣。烟焰冲天，人莫敢近，帝悲叹久之，因册为龙天王，便于井上立祠，此说不知何出，岂承变蟒之言而影响之耶？杨夔《止妒论》亦云：梁武帝郗后姓妒，或云仓庚为膳疗忌，遂令膳之，妒果减半。然则郗后之妒，信有之矣。及考《梁书》列传，郗氏讳徽，善隶书，读史传，女工之事，无不闲习，齐建武中，高祖为雍州刺史，先之镇，后乃迎后至州，未几，殂于襄阳官舍，时年三十二。高祖践祚，迎崇为皇后，有司议谥，吏部尚书兼右仆射臣沈约，谨按谥法，忠和纯备曰德，贵而好礼曰德，宜崇曰德皇后，观此，则忌妒之说，又若所无，史臣虽扬善隐恶，亦不宜有此溢美之谥也。
　　○匏瓜
　　匏瓜，星名，属北宫七宿，下与败瓜离珠相连，故曰败瓜珠上匏瓜生，即匏瓜无匹是也。按《天文集要记》，则称庖瓜星为天子果园，然西宫七宿中，别有天园星，主果实茄畜储矣。而荆州占则云：匏瓜一名天鸡，在河鼓东，匏瓜明，则岁大熟也。故曰匏瓜无匹，牵牛独处，其犹南箕不可簸扬，北斗不可挹浆之意乎？
　　○解衣并粮
　　昔戎夷违齐如鲁，天大寒而后及门，与弟子宿于郭门外，寒愈甚。谓弟子曰：子与我衣，我活。我与子衣，子活。我国士也，为天下惜，子不肖人也，不足爱。弟子曰：不肖人恶能与国土并衣哉？戎叹曰不济夫，解衣与弟子，半夜而死。羊角哀、左伯桃二人为友而贤，俱诣道途，共遇风雨，粮不俱存，角哀乃并粮与伯桃得济，角哀入空树中饿死。此二事并出春秋战国之间，而羊左之名甚著，戎夷无闻，仅见于《吕氏春秋》，亦绝相类矣。
　　○太息
　　齐宣王太息动于颜色，湣王亦慨焉太息，并见《吕氏春秋》，至贾谊书可为长太息者六，而史家仅载其三。宋苏长公作《太息》一篇，使秦少章藏于家，三年然后出之，俟论定也。余尝疑太当为大，是浩叹之义，后人鱼豕其字耳。偶读《素问?灵枢》，黄帝曰：人之大息者，何气使然？歧伯曰：忧思则心系急，心系急则气道约，约则不利，故大息以伸出之，然则太息之当为大息亡疑矣（今方书中有善太息病，疑是大息之讹也）。又按《宋书》领军王元谟旧部曲犹有三千人，废帝颇疑之，撤配监者，元谟大息深怨，斯亦可证。
　　○金屈戌
　　屈戌亦名屈■，余曾见古金屈戌，长可尺余，广象楣棱小杀，镂兽形若饕餮状，绝细巧，衔双环，意即古之金铺耶。梁简文诗：织成屏风金屈戌。李商隐诗：锁香金屈戌。杜牧《勤政楼诗》：惟有紫苔偏称意，年年因雨上金铺。一物而异名，至屈■之称，则自李贺诗中见耳。《西汉书》，元寿元年，孝元殿门铜龟蛇铺首鸣，铺首即金铺也，及读宋人小说，谓般输见水中蠡，引闭其户，终不可开，遂象之立于门户。今门上排立而突起者，般输所饰之蠡也。据《汉书》，则铺首作龟蛇之形，似不专于蠡矣。
　　○瀺灂
　　瀺水落地声。灂水小声。瀺灂见《考工记》。而宋玉《高唐赋》中巨石溺溺之瀺灂兮，李善注曰：溺溺没也。瀺灂石在水上出没之貌，乃唐人仲子陵五色琴弦赋，遂讹为泉鱼瀺灂以跃鳞。泉鱼二字出《吴志》有本，若言瀺灂是鱼，直作濡沫之类解矣。然头责子羽，已误瀺灂为渔父事，何怪后代相承也？
　　○六朝文法
　　《疑耀》举刘越石赠卢谌诗“宣尼悲获麟，西狩泣孔丘”，以为文法不通，不知错综其辞。政是六朝人妙处，遐哉邈乎？上哉乎？皇哉唐哉！唐哉皇哉！臣哉邻哉！邻哉臣哉！云谁之思？西方美人，彼美人兮，西方之人兮。左提右挈，互举兼称，何为不可？
　　○草木
　　唐李周翰注文选典引，混解“草昧”二字为草创冥昧，旨殊未畅。夷考群书“草木”二字，各有义焉。草木之初生曰甲，既秀曰英。草曰荣，木曰华、草曰夭，木曰乔；草曰丰，木曰灌；草曰薄，木曰丛；草曰摇，木曰落；草曰芳，木曰嘉。草而不齐，昧而不明，曰草昧，我辈皆曰用而不知矣。
　　○安定论史
　　班氏而下，称良史者，其范晔之《后汉》，陈寿之《三国》乎？即《宋书》出于约，《魏书》成于收，文以代降，廉陛之势使然。其辞雅驯，胡可尽废焉？安定以为乱人之史与小人之史，是必仲尼其人，而后成《春秋》，世无史学矣。夫剧秦美新，至于今犹与封禅典引诸文并垂不朽也，岂可以其人而废言哉？又举欧阳之《五代》，与延寿之《南北》并论，则本之不揣，而末焉是齐，何啻千里？不曰似人于其伦耶？
　　○垂拱
　　垂拱，尸居渊默之称也，而《韩非子》人主甘服于玉堂之中，入臣垂拱于金城之内，则谓君臣相与晏安，非嘉语矣。然初未尝以垂拱称君也，奈何后人误解？遂与端委同义，岂作者之心哉？至唐明空，直以垂拱改元为号矣。
　　○东海于公
　　东海于公，为县狱史，郡决曹决狱平，尝抱孝妇具狱哭于府上，自谓治狱多阴德，子孙必有兴者，故欲高大门闾，令容驷马高盖车，是于定国之父也。近见后人文字，直指定国为高门之于公，以其亦尝为廷尉，民歌不冤，故误用之耳，所宜考究。
　　○资斧
　　宋元嘉中，有诏虐虏穷凶，著于自昔，未劳资斧，已伏天诛，资斧出旅卦，相传为道里之费，疑其义取于师行粮从，非漫然也。
　　○桑穀两见于殷庭
　　殷太戊时，有桑穀生于庭，昏而生，比旦而拱。高宗者，武丁也。先王道缺，刑法违犯，桑俱生乎朝，七日而大拱。考之太戊武丁，不过再易世耳。而桑穀两生，厥后独晋愍怀时，桑两生于宫，乃《吕览》直以桑穀共生为成汤故事，抑何舛甚，将微谬悠其辞欤？
　　○王良
　　《天官书》曰：天驷旁一星王良，王良策马，车骑满野。《星经》则载王良五星，在奎北河中，为御马官，汉中四星，天驷旁一星名王良，其说与史符节矣。则何以复载造父五星，在传舍南，主御女官，见则马贵，又有策一星，在王良前，为天子仆策御马，非因《天官书》而附离其说者耶？纬籍之不足凭，往往如此。
　　○古人墓文字简
　　牧野（《竹书纪年》作坶野）有比干墓，前有石铭题隶云：商大夫比干之墓。所记惟此，汉高祖、孝文各为立碑。延陵季子十字碑在镇江，人谓孔子书，文曰呜呼有吴延陵君子之墓。按古法帖，上止云呜呼有吴君子六字而已，若延陵之墓四字，疑是后人妄增。除之字外，三字是汉人古篆，不与前六字合。东都殖业坊十字街有王戎墓，隋代酿家穿其傍作窖，得铭曰晋司徒尚书令安丰侯王君铭。汉四都时，南宫寝殿内有醇儒王史威长葬铭，铭曰：明明哲士，知存知亡。崇陇原，非宁非康。不封不树，作乘灵光。厥铭何依，王史威长。杜子夏葬长安北四里，临终作文曰：魏郡杜邺，立志忠款，犬马未陈，奄先草露。骨肉归于后土，魂气无所不之。何必故邱，然后即化，封于长安北郭，此焉宴息。及死，命刊石埋于墓侧。东汉赵嘉，即赵歧，与兄子书，大丈夫遁无箕山之操，仕无伊吕之勋，天不我与，复何言哉？可立一圆石于吾墓门侧，刻之曰：汉有逸民，姓赵名嘉，有志无时，命也奈何？吴郡陆绩，豫知亡日，乃为辞曰：有汉志士，吴郡陆绩，幼敦诗书，长玩礼易，受命南征，遘疾遇厄，遭命不幸。於戏悲隔！唐傅奕，武德中为太史令，一病不问医，自志曰：傅奕，青山白云人也，以醉死。古人墓文之简，只十余字，何尝不传？今人则联篇累牍，不谀地下，则谀地上耳。买菜求益，严光所以深叹欤。按《洛阳伽蓝记》载后魏隐士赵逸，答好事者语云：生时中庸之人耳。及其死也，碑文墓志，莫不穷天地之德，生民之能事，为君共尧舜连衡，为臣与伊吕等迹，牧民之官，浮虎慕其清尘，执法之吏，埋轮谢其鲠直，所谓生为盗跖，死为夷齐，妄言伤正，华词损实。当时作文之士，惭逸此言。据此，则南北朝时已然，不独唐人谀墓而已。蔡中郎云：平生作碑文，惟郭有道一篇无愧，则西京时已有此风耶。余尝见元人赵承旨孟ぽ集中，所载其自撰父母及祖父母墓志，仅叙生卒爵里而已，并不书事，至于尚书故实所载东晋谢太傅碑，但树贞珉，初无文字，盖重难制述之意，此等识见，高出千古。
　　○字义
　　凡字，其类在左，其义在右。兄弟之子皆曰侄，从女至声，近者皆去女书人，《释名》中音质，作字解。同志为友，从二又，相交友也，近日皆加一点，是友字矣。友，走犬貌，遂使椒兰下同卢鹊。按《六书》故云，友，蒲拨切，犬走足有所曳拨也。《诗》云：狼友其胡。引而申之，越山川险阻为友履友涉，又为友扈。别作跋，《记》曰：烛不见跋，谓烛本也。凡礼傍从示，周官地曰示，亦作祗，凡神示之属皆从示，谓显设昭示也。《说文》天垂象见吉凶以示人也，初傍从衣，初从衣从刀，始裁之，初之义也，近者废示从衣，名曰礼衣傍，不知何出？而衣服之类，傍多缺点，与示字初无分别。又阝字在右读邑，左读阜，古体郡字多书■〈君邑〉，凡都邑之名，并如此书。而御卿节即却卯柳卬邵卸诸字，并宜从卩，今一概溷书，毫厘不辨，岂作者之意欤？勇字从角，言角力也，俗作勇者非，而角象形与刀鱼相似，又有音录者，角里先生，谁谓雀无角之角是也。俗语有一撇两点之分，其实字形无二。近说诗者盖讹其音，不析其义矣。须臾之须从彡，今悉从水，不知须字音媚盖水名，宋人刘须溪是也。臾字从■〈臼丨〉从乙，俗作曳者非。凡杨字从木，惟扬州、扬子云二字从手。古作騞，今称騞历中外，读作入声者误。又博字协字，旁宜从十，疋字相居切，在上平六鱼中。近日凡书匹偶马匹，皆书疋字，斯岂配俪之义哉？日月象形，江河谐声，止戈为武，挽弓为引，人负戈为戍，戊含一为戌，矢贯弓为吊，人执圭为佳。大羊曰美，不从火。点水成冰，不从二（冰音凝，李阳冰）。斗字非门，画字非画，回字从口，峰字从丰，降字从斗，溥字从甫。岂耑山侧，缘■〈互水〉从互。王字中画近上，絅衣无里曰禅。功效之效非文，修为之修非月。安宁之宁从心，丁宁之从宁丁。面从刀，嫠妇从女。象乳曰母，禁止曰毋。素餐饔飧，毫厘宜辨。菅蒯管仲，纤悉宜分。出内之内非人，根■〈艹带〉之■〈艹带〉非帝，车轨之轨不凡，长幼之幼是力。看字以手遮日之象，集字鸟聚于木之理。如斯之类，牛汗难穷，并宜研求，无使千里。李涪常曰：此而不悟，曷曰文人？近督学使者，校士江南，阅卷多不称意。尝谓士子字学不明，何以通于文义，有少年生，理既荒谬，复以乡党之乡，误作卿字。大怒，深加黜责。嘻！畴谓艺可无游哉！
　　○瓜祭上环
　　虽疏食，菜羹，瓜祭，必斋如也。《礼》云：瓜祭上环，斯可证矣。盖古人凡食，必祭物之先，故疏菜瓜三者，物虽微，而食之羹之祭之，不敢不致其追敬之礼。仲尼所以必斋如也。先儒训诂，改瓜为必，于义未通，亦岂圣人之旨欤？
　　○樵苏
　　采薪曰樵，采草曰苏。《庄》子：苏者取而爨之。故鲍明远《寄妹大雷书》云：樵苏一叹，舟子载泣。盖指樵苏为采樵者。若《史记》樵苏复爨。周子仲党，樵苏不爨。清谈而已，又直指为刍藁之属矣。古人互举兼称，往往如此。
　　○红
　　近见注《本草》者云：《山海经》所称采石，即宝石也。碧者，唐人谓之瑟瑟。红者，宋人谓之。今通呼为宝石，以镶首饰器物。按《酉阳杂俎》：代宗即位日，庆云见，黄气抱日，楚州献定国宝一十二。初，楚州有尼真如，忽有人接去天上，天帝言下方有灾，令此宝镇之，其数十二，第七曰红，大如巨粟。又《李景亮传》：唐人李章武，悦其逆旅主人妇，与之私通，后李再过，而妇已死，怅然求寤，其夜妇果至，交合欢好如初。临别，解赠以红玉一枚，云是西王母所遗宝，非人间物也。嘱章武珍重。据此，则之称名，匪自宋矣。今之镶首饰器物者，皆下品宝石，恐不足当瑟瑟、嘉名。
　　○搏颊
　　《淮南子》曰：黄帝作灶，死为灶神。夫黄帝，仙矣，不为神，乃为灶乎？郑元以灶神为祝融之神，亦非也。积古相传，苏伯吉利，是生祝融，逮妻搏颊，死托于灶。故戴氏《礼》云：灶者，老妇之祭。其说可证，然则灶神是祝融之妻搏颊亡疑，邃古时已有之矣。夫吹律听声，以别其姓，虽是圣人妙用，而天子因生以为锡之，至周始大备焉。在祝融时，安得便有姓名字之谓？而《酉阳杂俎》、《五经异义》诸书，漫称灶神姓张，名禅字子郭，一名隗，吉利姓苏，夫人姓王，又灶神之名曰壤子，纷纷传说，岂非伪而托者欤？一灶神也，而姓名不伦。又有眷属，邪说附会，可资笑谈。祝融一本作祝庸，今人直以祝融为老妇，抑又讹之讹矣。
　　○沈郎腰
　　梁沈约久处端揆，有志台司，而帝终不用，乃求外出，又不许。约与徐勉素善，遂以书陈情于勉，欲求归秩，故云百日数旬，革带常应移孔，以手握臂，率计月小半分。以此推算岂能久支？后人便称沈郎腰矣。法喜志乃云：一时以风流见称，而肌体清癯，时语沈郎腰瘦，似未核之《梁书》耳。
　　○兰燕
　　少时有前辈阅初唐人王子安《七夕赋》，读至“引惊蝉于宝瑟，宿兰燕于瑶筐”，谓兰燕对不过惊蝉，当是阑珊之阑，后人误刻草头耳。坐客击节称善，余从席隅辄进一语，古者不尝以七月为兰秋乎？然则七夕之燕，独不可称兰耶？若改兰为阑，殊无意味。王君彩笔，当不其然。一时座客，复为改容。
　　○史文矛盾
　　《北隋史?高传》载陈平，晋王欲纳陈主宠姬张丽华，曰：武王灭殷戮妲己，今平陈国，不宜取丽华。乃命斩之，王甚不悦。乃南陈史中张贵妃传，复云：隋军克台城，贵妃与后主俱入井，隋军出之。晋王广命斩之于青溪中，一事而两见，出于一人，何其前后不伦，矛盾若此甚也。
　　○赵飞燕别传
　　《说郛》有《赵飞燕别传》，其文远逊伶元，元瑞以为六朝人作，窃谓不然，即兰汤滟滟，昭仪坐其中，若三尺寒泉浸明玉。一篇之中，独此三语为俊。元瑞所极赏者，称其叙事如画，出伶元右，不知此语盖有所承。按《丽情集》载陈鸿秀才长恨歌传云：诏浴华池，清澜三尺中，洗明玉，莲开水上，鸾舞鉴中。然则唐人已先述之矣。比于元传肤体光发占灯烛七字，遒丽古健，相去奚啻天渊？
　　○刘季
　　近见《史诠》一种，乃新都某君子撰，论马迁是汉代人，不宜直呼高祖刘季，殆不然。《史记》乃太史公撰著列代之史，自三皇五帝以讫于汉，非汉史也，安得不数称刘季？且当其为亭长时，往贺吕公，绐为谒曰贺钱万，实不持一钱。萧何曰：刘季固多大言，少成事。吕公亦遂呼季曰：无如季相，愿季自爱。吕媪亦怒吕公曰：何自妄许与刘季？盖古人相与语，多称字。汉惠讳盈字满，颜师古注曰：臣下以满字代盈者，则知帝讳盈也。他皆类此。又高帝讳邦字季，邦之字曰国，颜师古注曰：邦之字曰国者，臣下所避以相代也。然则名可讳，字固可称，何害？

　　●卷三
　　○桃符
　　周人木德，以桃为更，言气相更也。汉兼用之，遂立桃梗于门户，画郁垒苇茭其上。应劭《风俗通》曰：梗者，更也。岁终更始，受介祉也。《黄帝书》称上古之时，兄弟二人，曰荼与郁，住度朔山上，桃树下，简百鬼，或又云黄帝治而象之则又非始于周，而桃印、桃弧、桃棓、桃杖之制，徭是纷纷起矣。桃印本汉制，所以辅卯金，至魏除之，后世则用桃符于门，其犹行古之道与。按《荆楚岁时记》：正月一日，造桃板着户，谓之仙木。注：桃者，五行之精，厌伏邪气，制百鬼也。又曰：帖画鸡于户上，悬苇索，插桃符其傍，百鬼畏之。《括地图》曰：桃都山有大桃树，盘屈三千里，上有金鸡，日照则鸣。下有二神，一名郁，一名垒，并执苇索，以伺不祥之鬼，得则杀之。三说与应劭相符，独二神名稍异耳。据此，则桃板、桃符，各有分别焉。古之桃符，必是书成，或用绢素象形而制，如今午日造辟兵符之类，既云插其傍，必非本板。而今世造桃板着户，第可言桃板可称仙木已耳，以为桃符，名虽韵而实则舛矣。按《朝野佥载》云：唐明崇俨有术法，文宗试之，为地窖，遣伎奏乐，引俨至，谓曰：此地常闻管弦，是何祥也？卿能止之乎？俨曰诺，遂书二桃符于其上，钉之，其声寂然，信如斯言。则桃符是用笔书成以为厌胜之术，非板于门者也。总把新桃换旧符，乃宋人诗，何足凭据？然今世不用桃木作板，而以凡木垩之，绘盘桃花实于其上，其善沿楚汉之遗意乎？
　　○张公吃酒李公醉
　　唐武后时，有“张公吃酒李公醉”之谣。张公谓易之、昌宗兄弟也，李公谓中宗也，此即薛王沈醉寿王醒之意。一日，士人有犯夜而非其罪者，举此为辞，官遂命赋其事，士人援笔立构数言，主者笑而释之，此语流传至宋，则宗门老宿，无不拈出来，作对答人底话头，味之却真有不可思议道理。在其时又有张公帽儿李公戴，至今相传又有张三有钱不会使，李四会使却无钱之谚，疑亦是此意耳。后世行市语有张三李四，皆非漫然无本。鲁酒薄，邯郸围，罪生甲，■〈冂艹〉归乙，事机莫测，曷足怪乎？诸老先生乃谓皆是乱说，然则圣人何以择言于刍荛？
　　○破瓜
　　“碧玉破瓜时，郎为情颠倒。芙蓉凌霜荣，秋容故尚好。碧玉破瓜时，郎为情颠倒。感郎不羞郎，回身就郎抱。”此古《碧玉歌》宋汝南王宠爱其妾碧玉而作是歌也。“窈窕上头欢，那得及破瓜。但看脱叶莲，何如芙蓉花。”此古《欢好曲》也，与子夜欢闻读曲华山几诸歌同意，正以破瓜喻女子破身。古人托物比兴，若芙蓉、豆蔻之属，无之非是。许氏《说文》，训瓣字为瓜中实，斯可以反其隅矣。宋杨文公误解吕纯阳“功成当在破瓜年”，谓俗以破瓜为二八，而凌氏《核札》亦执是说，遂云破瓜即二八，非女子破身也，何不于《碧玉歌》、《欢好曲》二辞求其义乎？洞宾谈闭房之术，大略谓仙家采药，须明鼎候，不失其候，成功无难。破瓜年者，即《仙经》所云“海水潮生，山头月白”之义，其术要取二八生门实，非指破瓜为二八也。《核札》又谓填词者云，未破瓜，刚二八，为悖语，亦似未然。王实父《北西厢》，香美娘，分破了花木瓜，深得六朝乐府意，岂亦悖耶？金元人制曲，自是立言，而不知者以为填词也。
　　○杨妃窃笛诗
　　杨妃以窃吹宁王紫玉笛忤旨放出，后复使高力士就召以归，故诗人张诗曰：“梨花静院无人见，闲把宁王玉笛吹。”此载《太真外传》有据。而《容斋绩续》则云：金舆远映无人见，偷把邠王小管吹。万首唐人绝句，洪所缉而进呈者，其所载张祐诗，以邠王小管为题。考之《唐书》宁王未尝封于邠，或寄托之辞，如王维赋饼师，而题称息夫人之属是耳。不然，何为使李公戴张公帽耶？抑或以承宁嗣邠，故遂举窃笛事附会之，殆不可晓（按承宁是韦国太子孙，邠王守礼子，天宝初嗣封，非宁哥也）。
　　○客星
　　凌氏《核札》称客星有三：一曰老子星，二曰国皇星，三曰温星。谓老子乃古之有寿德之人，非李耳之老子也。国皇乃国星，不知为何国人？温星性温，乃古之有操行者。然则三星皆吉曜耶？以余所考，似未然。客星者，周伯、老子、王蓬絮、国皇、温星，凡五星，皆客星也。周伯大而色黄，煌煌然，见则其国兵起，若有丧，天下饥，众庶流亡去其乡。老子明大色白，淳淳然，所出之国，为饥为凶，为善为恶，为喜为怒，出见则兵火起，人主有忧，王者以赦除咎则消。王蓬絮状如粉絮，拂拂然，见则其国兵起，若有丧，白衣之会，其邦饥亡；又曰：王蓬絮星色青而荧荧然。所见之国，风雨不如节，焦旱物不生，五谷不成登，蝗虫多。国皇星出而大，其色黄白，望之有芒角，见则兵起国多变，若有水饥，人主恶之，众庶多疾。温星色白而大，状如风动摇，常出四隅，出东南，天下有兵，将军出于野；出东北，当有千里暴兵；出西北，亦如之；出西南，其国兵丧并起，若有大水，人饥。又曰：温星出东南，为大将军服屈不能发者。出于东北，暴骸三千里，出西亦然。盖此五星者，行诸列舍十二国分野，各在其所临之邦，所守之宿，以占吉凶。又星大事大，星小事小，星色黄得地，色白有丧，色青有忧，色黑有死，色赤有兵，各以五星占之。大都此五星，皆杂妖所出，形状不同，为殃则一，其出不过一年。若三年，国必有大菑。京房临刑谓人曰：吾死之后，客星当入天井。又《华阳国志》载蜀中传相告曰：井中有人，学士靳普言客星入东井，益州之分，忧刺客入耳。据此二说，则望而知其非瑞星明矣。太公阴谋亦曰：六庚为白兽，在上为客星，在下为害气，斯可证也。初成少年博洽，或其家多异林，别有所考，而为是说耳。
　　○梦中李白诗
　　黄庭坚太史在蜀时，泊舟江上，夜梦李白谓云：吾平生有《蜀江竹枝词》三绝，恐集中传写失其真，为君诵之。庭坚醒而记其语，一一著之于书，即今相台岳珂载入《桯史》首卷是矣。其未章有“北人堕泪南人笑，青壁无梯闻杜鹃”二句。厥后靖康之变，词人赋感怀中，即承其语用之。“南人堕泪北人笑，臣甫低头拜杜鹃。”宋诗学古，大都如此。
　　○神女赋
　　《神女赋》中，王玉二字互书，盖其夜王寝梦与神女遇者，王字乃玉字耳。明日以白玉者，以白玉也。王对应作玉对才是，不应王对曰之后又有一王曰也。此说千古不刊。余记得科斗时事，尝命书佣缮写诸赋数卷，自楚迄唐，合为一帙，命其名曰《列绣编》，是时业已如此政之。后见李上饶家刻出《赋苑》，板虽不佳，却合余意，不知何人所校。据凌初成《核札》云：张伯起纂《文选注》时，已改定矣。初成又谓宋人沈存中《笔谈》，先有此说。余考《笔谈》，未之有也。然《核札》既已详哉其辨之矣，不知古玉字元无一点，后隶书始加点以别帝王字耳。玉字象形，本从王省文，徐氏所谓王中画近上，王三画匀也。李阳冰曰：三画正均如贯玉，盖字义如此。今世传璧字碧字，与环瑗之属，诸王或在上下，或在半边，亦初未尝有点，可以反矣。去古既远，文字脱误，讹以传讹，往往而是。在有唐诸公，含毫赋诗，无不舍怀王而归美于楚襄，何怪乎今之读骚选者耶？想其时便已乌焉成马矣。第阅高唐神女登徒子好色三赋，莫不以楚襄为首。一则曰楚襄王与宋玉游于云梦之台，一则曰楚襄王与宋玉游于云梦之浦，使玉赋高唐之事。一则曰大夫登徒子，侍于楚襄王而短宋玉，又玉所赋高唐末有风起雨止，千里而逝，盖发蒙往自会。注云：言如风雨之疾，王至庙，如发其蒙，自时与神会也，而下遂结以九窍通郁，精神察滞，延年益寿千万岁。注又云：言今与神会，九窍通畅，精神得以自察，故延年益寿耳。然则梦与巫山神女遇者，直谓楚襄王事可也。纵令枉受其名，政亦何害？存中辨证，实未及此。
　　○四皓
　　四皓者，皆河内轵人也，或在汲。一曰东园公，二曰里先生，三曰绮里季，四曰夏黄公，皆修道洁己，非义不动。秦始皇时，见秦政虐，乃退入蓝田山而作歌。据皇甫谧高士传所载如此，而《陈留志》则曰：韦庾，字宣明，襄邑人也。常居园中，故世谓之园公，与河内轵人里先生绮里季夏黄公为友，皆修道洁己，非义不践。当秦末，避乱入商洛山，隐居自娱，此说与高士传相合。然而独载园公姓名字里，亦不称东园公也。余又尝见一书，载四皓姓字极详，别当再考。
　　○秦会稽刻石
　　余往年在山阴道上行，而未及登秦望山，一观李斯石刻，深以为恨。越州人传言秦望山顶，仅有李斯没字碑，特一顽石耳。然则李斯所书秦会稽刻石，颂始皇功德，凡二百八十有八字，皆全文无脱落，人称其字画与峄山碑绝类者。即古刻湮灭，唐碑宜在，今当置之何地耶？齐竟陵王子良，克日登秦望山，主簿范云，以山上有始皇石刻，人多不识，乃夜取《史记》读之。明日登山，云读如流，子良大悦，以为上宾，即此碑耳。自萧齐至今，阅千有余年，理难岿然如故。向曾见士大夫家，有屏风拓本，疑是唐帖，非本来面目矣。
　　○瓜当
　　蒂瓜当也，《老子》深根固■〈艹带〉之之■〈艹带〉谓此。而《韩非子》根者，书之所谓柢也。柢也者，木之所以建生也，深其根，固其柢，长生久视之道也，则直言木根耳。或云华叶之根曰■〈艹带〉，木之根曰柢，通作氐，盖二字稍有分别。
　　○牵牛织女
　　《长恨传》载唐元宗天宝十年，侍辇避暑骊山宫。秋七月，牵牛织女相见之夕，秦人风俗，夜张锦绣，陈饮食，树花燔香千庭，号为乞巧，宫掖间尤尚之。时夜始半，休侍卫于东西厢，杨妃独侍上，上凭肩而立，因仰天感牛女事，密相誓心愿世世为夫妇。言毕，各呜咽。《桂苑丛谈》载唐肃宗时，郑侃之女，年十六，名采娘，七夕夜陈香筵，祈于织女。是夕梦云舆雨盖，蔽空驻车，命采娘曰：吾织女也，祈何福？曰：愿丐巧耳。乃遗一金针，长寸余，缀于纸上，置裙带中，令三日勿语，汝当奇巧。据此，则世传牵牛织女七月七日相见之说，果非诬邪？《至道书》谓牵牛娶织女，负天帝备礼钱二万，久而不还，被驱在营室。《东方朔内传》则载太白星，窃织女侍儿梁玉清，逃卫城小仙洞，四十六日不出，天帝怒，命五岳搜捕太白归位，玉清谪于北斗下。常舂，有子名子体，配与河伯，骖乘行雨。此二说虽出荒唐，而存之载籍，可资け噱矣。后又阅一小说，称士人萧，梦入蕊珠殿，与一女成婚，乃旧曾见诸葛氏也。交拜成礼，旁有仙女梁玉清唱云：华阳玉女，圣世才郎。若然，则梁玉清之名，天上信有之乎？夫织女且被驱矣。侍儿谪舂，岂应复住蕊珠殿上耶？宋废帝尝令杨玉夫伺织女渡河曰：见当报我，不见将杀汝。此事尤足解颐。按《尔雅》云：河鼓谓之牵牛。古歌云：东飞伯劳西飞燕，黄姑织女时相见。为吴音讹而然耳。今吾乡娄昆之间，有黄姑织女渡是也。余阅天文北宫七宿图，并按其歌云：牛上直建三河鼓，鼓上三星号织女。左旗右旗各九星，河鼓两畔左边明。辇道渐台在何许？欲得见时近织女。盖织女之下，有渐台、辇道、左旗、右旗四星分隔，其下欃是河鼓。则荆州呼牵牛为河鼓之说，不为无据矣。而《星经》却载织女三星，牵牛六星而外，别有河鼓三星，在牵牛北，主军鼓，盖王子三将军也，是指女牛之牛为牵牛，岂其然乎？按图则河鼓之下，又有天桴一星；天桴之下，乃是牛宿，与女宿同隔罗堰一星耳，岂可据以为牵牛也？又考诸纬书云：牵牛神名略，一名天关。织女，神名收阴。牵牛星主关梁，织女星主瓜果丝帛，收藏珍宝。其说甚多，后人乃称牵牛为天孙，呼织女为北斗佳人。
　　○青鸟
　　青鸟故事甚多，其见于《山海经》者有九。一曰：三危之山，三青鸟居之（主为西王母取食者，别自栖息于此山也）。一曰：龟山南有三青鸟（为西王母取食）。一曰：女祭女戚，在奇肱一臂之北，居两水间，青鸟所集。一曰：王母之山，有沃之国，是谓沃之野，有三青鸟，一名大■〈利鸟〉，一名少■〈利鸟〉（音黎），一名青鸟（皆西王母所使）。一曰：元丹之山，爰有青鸟。一曰：附禺之山，爰有青鸟。一曰：平邱在三桑东，爰有遗玉青鸟。一曰：中容之国，东北海外，有三青鸟。一曰：互人之国，有青鸟，身黄赤足六首，名曰鸀鸟（音触）。其见于《竹书纪年》者，则曰十七年，穆王西征昆仑邱，见西王母，其年西王母来朝，宾于昭宫。沈约附注云：王西征于青鸟所解三危山。其见于王褒《云阳记》者，则云钩弋夫人，从至甘泉而卒，尸香闻十余里，葬云阳，武帝思之，起通灵台于甘泉宫，有一青鸟集台上往来，至宣帝时乃不至。其见于葛洪《神仙传》者，东陵圣母，从狱窗中飞去，众望见之，转高入云中，留所着履一緉在窗下，自此升天，远近立庙祠之，民所奉事，祷祈立效。常有一青鸟在祭所，人有失物者，乞问所在，青鸟即集盗物人之房上。其见于《十二真君传》者，吴猛有道术，忽一日狂风暴起，猛乃书符掷于屋上，有一青鸟衔符而去，须臾风定。人或问之，答曰：南湖有遭此风者，其中二道人呼天求救，故以此拯焉。后人访寻，果如所述。其见于《墉城集仙录》者，缑仙姑入道，居衡山，年八十余，容色甚少，于魏夫人仙坛精修，香火数年，后有一青鸟，形如鸠鸽，红顶长尾，飞来所居，自语云：我南岳夫人使也。以姑修道精苦，独栖穷林，命我为伴，每有人游山，必青鸟先言其姓字。又一日，青鸟飞来曰：今夕有暴客，无害，勿以为布也。其夕果有十余僧来，毁魏夫人仙坛。岁余，青鸟语姑迁居日所，因徙居湖南，鸟亦随之而往。其见于《博异志》者，唐贞元中，秀才白幽求，从新罗王子过海，于大谢公岛，夜遭风，飘至一处，山高万仞，南面半腹有城壁，台阁门宇甚壮丽，维舟而升，到城一二里，皆龙虎列坐于道两边，诸龙虎时时目幽求盘旋，次门中数十人出，龙虎奔走，人皆乘之下山。幽求亦随之维舟处，诸骑龙虎人皆履海面而行，须臾没于远碧中。忽见从西旗节队伍近千人，鸾青鸟飞引于路，有乘朱鬣马人，衣紫云日月衣，上张翠盖，如风而至。夫此一青鸟也，而注记之杂然不同若此，后人遂讹汉宫七夕事为青鸟传书。夷考群籍所载青鸟，凡十有五，初未尝言传书也。汉宫传王母使命者，乃墉城玉女，姓王名子登，是西王母紫阑宫使者，着青衣，美丽非常，实一女子耳，安得谓之鸟哉？按少昊挚以鸟纪官，故青鸟氏司启。然则邃古时已有此鸟，非出不经，而唐人本王母驾元鸾之说，因赋青鸾飞出建章宫，填词家遂以青鸾对黄犬，从此河汉无极矣。又杜甫元都观坛歌云：子规夜啼山竹裂，王母昼下云旗翻。王母即汉宫所降西王母也。乃宋人张邦基著《墨庄漫录》，直以王母为鸟名，作子规对解。老生不穷义理，惟事穿凿，千载而下，使人掩口胡卢（世传鹆鷃为青鸟，以立春日始鸣，故少晏以之司启也）。
　　○遗忘二事相类
　　唐三原县令阎元一，为人多忘，曾有人传其兄书者，止于阶下。俄而里胥白录人到，一索杖，遂鞭送书人数下，其人不知所以。讯之，一曰：“吾大错，顾直典向宅取杯洒愞疮。”良久，典持酒至，一既忘其取酒，复忘其被杖者，因赐直典饮（出《朝野佥载》）。唐青州临朐丞张藏用，尝召一木匠，十召不至，藏用大怒，使擒之。匠既到，适会邻县令，使人送书遗藏用，用方怒解，木匠又走，读书毕，便令剥送书者，笞之至十，送书人谢杖请曰：“某为明府送书。纵书人之意忤明府，使者何罪？”藏用乃知其误，谢曰：“适怒匠人，不意误笞君耳。”命里正取酒一器，以饮送书人，而别更视事。忽见里正，指酒问曰：“此中何物？”里正曰：“酒。”藏用曰：“何妨饮之？”里正拜而饮之，藏用遂入户，送书者竟不得酒，扶杖而归（出《纪闻》）。右此二事，见于二书，一时相类，岂其偶合若此？非传闻之误，必架空之说矣。唐人小说，往往而然，无足怪者。
　　○凡鸟
　　《禽经》云：羽虫三百六十，凤为之长，故从鸟从凡。凡总也，魏人题门义盖出此，然古作朋字，即■〈冎，人代乛〉字，象形耳。以凤能鸠类，飞则群鸟相随万数，故曰朋党。又古以风字当凤字，亦当鹏字。而《淮南子》九婴大风。杨用修钩元云：大风即大鹏也。据钱功父云：前科礼闱中程策内有两月为朋之语，馆中诸公所撰。余实未之见云。
　　○舫
　　两舟相并曰舫，故其字从方舟，今官舟有相并而行者。而西湖游船，一载优伶箫鼓，一载酒筵，真可称画舫矣。唐人陶岘彭泽之后，日制三舟，一自乘，一载客，一载酒馔。又《幽冥录》载京口徐郎，常于江边拾流柴，忽见江中连船，盖川而来，迳回入浦，对徐而泊，遣使往云，天女合当为徐郎妻。徐隐藏屋角，母兄妹劝励强出，未至舫，先令于别室为徐郎浴，水芬香，非世常有，赠以缯绛之衣。又《异苑》载刘穆之尝渡扬子江宿，梦合两船为舫，上施华盖，仪饰甚盛，以升天后，官至仆射丹阳尹。又南北史中称舫甚繁，陈朝度支尚书孙出镇郢州，乃合十余船为大舫，于中立亭池，植荷芰，每良辰美景，宾僚并集，泛长江而置酒，亦一时之胜赏焉。据此，则连船之为舫，历历可证。今人一概溷ゾ，凡船皆称舫，岂析制字之初义哉？
　　○拱揖有辨
　　今人以拱为揖，首与掌皆至地，殊亡所辨。世庙中，有御史陈君，名九德，按江南，见县官下阶，俯身作拱，若膝行而退状。叹曰：“礼贵适中，是揖也，非拱也，无乃太过乎？”于是下令于铃下，拱与揖当有辨。据此，则繁文苛节，自昔已然，今特未之有改耳。
　　○甬路
　　《疑耀》以辇路为阁道，是矣。而指甬路为飞阁之复道，似非。按今之甬路，疑即古之驰道也。官署墀中亦云然者，谓其形隐起，象涌出之义耳。《汉书》应劭注曰：“驰道若今之中道。”贾山曰：“秦为驰道，东穷燕齐，南极吴楚，道广五十步，三丈而树，厚筑其外，隐以金椎。”
　　○杜阳学拾遗
　　唐人武功苏鄂所著《杜阳杂编》，环丽可喜，全学王子年拾遗，可谓衣冠优孟，而安定九流绪论中博物。杜阳之祖也，似失鉴裁。
　　○尚左右
　　右贵左贱，法地道也，故右司马丞相尊于左。先轸曰：“军事胜为右，蔺相如位廉颇右，至近代无不尚左矣。”或谓尚左之说，因循至我朝始定。余尝读《白氏长庆集》云：魏晋以还，右卑于左，即此可证尊左卑右之礼，岂自明始哉？今独文字称谓之间，犹以升擢为右转，降谪为左迁。而主人肃客，从西阶而上，北人揖客于右，谓之北礼。如此之类，尚不失先民遗意乎？
　　○不律
　　楚谓之聿，吴谓之不律，燕谓之拂，秦谓之笔，相沿久矣。唐人又称银不律本此。今壬子科浙江乡书序中，有提不聿入贡士籍之语，余讯之左丞，岂笔误耶？左丞曰：“原本如是，不可改也。”中间至以理学为宋讳，而称宋尚佛，本朝尚紫阳，宋何尝尚佛？即我朝之尚紫阳，不过沿宋氏之末流耳。今之大夫，褒衣缓带，禹步尧趋，斯其人并操戈考亭之门者，夫安得谓之尚乎？录序不知何物老生捉刀，乃木天贵人，曾不加点检，依样图之。邢子才云：“误书。”思之亦是一适信名言哉。
　　○绿腰舞
　　绿腰，唐曲名，卢金兰善为绿腰玉树之舞。建中中，康昆仑琵琶称第一手，登楼弹一曲，新翻羽调录要，即绿腰是也。白乐天杨柳枝词，则曰六幺，后王建宫词亦因其字。按宋人《青箱杂记》载曲有录要者，录霓裳羽衣之要也。其拍即《唐书?吐蕃传》所谓凉州，胡中谓录要杂曲，而今世语讹之为绿腰耳。
　　○君公
　　君者，诸侯之称。公者，大夫之称。汉以前，君尊于公，故孟尝称父为君。秦汉之间，封号皆称君。凡汉碑所载，亦皆称君而不称公。夫君者，尊异之辞欤？汉王骂项羽为公。颜师古注云：“轻贱之也。”可证至汉末蔡邕撰杨太尉碑铭，桓麟撰刘太尉碑铭，始称公焉。孔融深敬郑元，告高密县曰：“郑君好学，实怀明德。”昔太史公，廷尉吴公、谒者仆射邓公，皆汉之名臣。又南山四皓，有东园公，夏黄公，潜光隐耀，世嘉其高，皆悉称公。然则公者，仁德之正号，不必三事大夫也。今郑君乡宜曰郑公乡。据此，则称公自汉末无疑。徭此公尊于君，三国六朝三唐以后，无不称公，至《南史》臣下皆呼帝为公矣。独唐颜真卿撰其父庙碑，称唐故通议大夫行薛王友柱国赠秘书少监国子祭酒太子少保颜君庙碑铭，而中间有君之曾祖，君之祖，君之父，纷纶盛美，举集于君诸语，差不失古称先君之遗意乎？今人则以君称加于同类，公称加于下僚，殊亡差等。
　　○五大夫松
　　五大夫，秦官名，第九爵也，《汉书?郊祀》亦云：“爵九级为五大夫。”颜师古注曰：“大夫之尊也。”秦始皇登泰山，遇风雨，避于松下，遂封为五大夫。今秦松在黄现岭者，虽非秦时故物，然即所谓封五大夫者矣。按《史记》但云封其树为五大夫。应劭《汉官仪》亦第称仰视岩石松树，郁郁苍苍，若在云中而已，未闻有五株之说。今之讹为五株，其说皆起于唐，此理之不敢强解者。陆贽作《禁中卷松诗》云：“不羡五株封。”李白《送人游桃源诗》叙云：“登封太山，五松受职。”李商隐《五松驿诗》云：“独下长亭念过秦，五松不见见舆薪。”而《独异志》则称泰山有五松树，荫翳数亩，乃封为五大夫。又闻松上作人言，左右咸闻，其说不知何据？然《初学记》出集贤院学士徐坚等所撰，而礼部封禅第八叙事中载始皇上泰山，中坂遇风雨，休于树下，因封其树为五大夫。注云：“五松树。”据此诸说，则传讹非始于今日明矣。又按《秦松》考云：“五松只存其一，亦后人续植者。老拳曲臃肿，宛若苍龙，势欲飞腾。”及阅王州《游太山记》，则云黄现有松五，即所谓五大夫，以厄于石不能茂，而稍具虬虺状，当是二三百余年物。其说与《秦松考》截然不同。
　　○制草用琵琶记
　　范参议允临言，世庙时，某老先生代草某官妻孺人纶诰，直用蔡中郎《琵琶记》语，“仪容俊雅德性幽闲”八字，举朝无不掩口笑之。据云徐宗伯《识余录》中，已载其事矣。
　　○苏意
　　华亭宋孝廉懋澄言，其同乡许公乐善，先年为西台御史时，方掌河南印，有新选驸马诣台考论一篇，此命题于外，隔三日送进，盖国家虚没故事也。许遂于其论义后批“大有苏意”四字，盖称其文气得三苏意味耳。此批亦元无紧要，不虞一时为长班传出，传者听者，并误作苏州之苏解。至是台省卿寺及馆中诸公，无不交口称苏意，沿为常谈。后至闻于禁掖，至尊亦言苏意，六宫之中无不苏意矣。苏意者，言吴俗脱略不拘也，今宾主分东西坐，又谓之苏坐。远近传讹，悉俑于此，伏猎弄■〈鹿章〉，何代无之？可供团扇掩口。
　　○同功绵
　　古乐府有丝用同功绵，今吴兴养蚕家，以两蚕共作茧者，谓之同功绵，价倍于常，其丝以三茧抽者为合罗丝，岁以充造御服。山龙华虫，粉米藻火，并出于此，士庶家不得滥而用也。闽入谢肇氵制著《西吴枝乘》载及之。据此，则乡贡八蚕之茧，当时定以八蚕共作一茧，后世所无。而解者误为一岁之中，蚕得八收，岂同功之义哉？
　　○璎珞
　　人马之颈饰，并曰缨络，而唐元宗合宫妓佩七宝璎珞，舞霓裳羽衣曲。《释典》亦多称此二字，则《西域志》中所谓落以隋珠和璧者欤？此落字又与《庄子》落马首之落义同矣。然有树名缨络者，形体皆桧，其条弱，倒垂如■〈般上車下〉缨，随风旖旎，俗呼曰缨络柏，添足恐非。
　　○善财参观音
　　补陀落伽山，一名梅岑，云即梅子真炼药处。佛经言东大洋海西紫竹林，相传谓善财第二十八参观自在菩萨，围绕说法，盖此地也。华言小白华山，以故祝釐士女，航海而来者，肩骈趾错，岁不绝云。考之《华严本经》，善财所接大善知识，凡五十三员，补陀观世音特其一参耳。后人以五十三参俱附会入观世音案中，不知何说？而宋李龙眠有画善财童子参观世音大士三十二变石本，并作六七岁小儿状，帧各缀偈，流传人间，故当别有据耳。
　　○赝籍
　　昔人著赝籍，往往附会古人之名，然其名虽假托乎，其书不得谓之伪也。今人则鬻其所著之书，为射利计，而所假托者，不过取悦里耳足矣。夫赝至今人，而浅陋则已极也。《琅环记》，传是余邑桑民怿悦所藏，祝希哲允明窃之，第无核据。改之二公集中，初未尝用琅环语，后此而作者，有缉柳编《女红余志》诸书五六种，并是赝籍，不知何人缔构？顾多俊事致谈，书类胜国，要或近时好事者为之耳。比来盛行温陵李贽书，则有梁溪人叶阳开名画者，刻画摹仿，次第勒成托于温陵之名以行。往袁小选中郎尝为余称李氏《藏书》，《焚书》、《初潭集》、《批点北西厢》四部，即中郎所见者，亦止此而已。数年前，温陵事败，当路命毁其籍，吴中锓《藏书》板并废。近年始复大行，于是有李宏父批点《水浒传》、《三国志》、《西游记》，红拂明珠玉合数种传奇，及《皇明英烈传》，并出叶笔，何关于李？顷又有赝袁中郎书以趋时好，如《狂言》杭人金生撰，而一时贵耳贱目之徒，无复辨其是非，相率倾重赀以购，秘诸帐中，等为楚璧，良可嗤哉。昼落魄，不羁人也。家故贫，素嗜酒，时从人贷饮，醒即著书，辄为人持金鬻去，不责其值，即所著《樗斋漫录》者也。近又辑《黑旋风集》行于世，以讥刺进贤，斯真滑稽之雄已。昔尝于太原斋头，见云间刻顾氏《诗史》，阅之乃中翰正谊名也。余与王先生相顾惊叹，王先生曰：“孟尝君能得士，此岂虎头公所能办哉？”后余过云间，乃知华亭有词人唐汝询仲言者，目双瞽，著成是书，顾氏以三十金诡得之。嗟乎！唐生之文诚贱，何至此甚也？千古不白之冤，俟异世子云者起，故当有定论耳。管仙客尝见唐人撰《春秋调人》一书，盖调和膏盲废疾，墨守三家而成文者。其书虽亡，岂遂无其目耶？《战国策》十卷，约从五之，连衡五之，鲍彪旧注刘向定本，然非龙门所采书也，盖必有古本，是何从见哉？坊刻《大唐西域记》，后乃杂三王太监下西洋事，令元装绝倒地下矣。近吴中官刻几汗牛，烂用贵人千金，以冯观察诸公言之，并是伪托者，余欲起而纠缪，闻者不腊其舌乎？
　　○随清娱墓碑可疑
　　清娱姓随氏，平原人，汉太史令司马迁侍姬也，年十七，归迁。迁凡游名山，必以清娱自随，后随至华阴之同州，而迁召入京师，留清娱于同，已而迁陷极刑，发愤著书，未几，病卒于京。清娱闻之，遂悲愤而死，州人葬之于某亭子下，忘其名。厥后唐褚遂良刺同州，清娱乃感梦于遂良，具言始卒云，上帝悯其年寿未尽以死，因命为此州之神，庙食一方，然图籍未载，世人莫有知者。以公为一代文人，求志其墓，光扬幽懿。遂良欣然命笔，其铭皆四字，不过数句而已。按碑文如此。近新安丁云鹏得此碑，乞范参议允临撰跋，参议出以示余，叹见所未见也，第余窃有疑焉。司马子长二十而南游江淮，上会稽，探禹穴，窥九疑，浮沅湘，北游汶泗，讲业齐鲁之都，后归自东楚，始入仕为郎中，已又奉使西征巴蜀，以南略邛笮昆明还报命，而太史公留滞周南，发愤且卒。卒三岁，而子长为太史令，■〈纟由〉史记石室金匮之书。十年，而遭李陵之祸，幽于缧绁，既被刑之后，复为中书令，尊龙任职。故任安与书，责以古贤臣之义。据《史记》自叙及班固《汉书》列传，具载相同，窃谓子长游览山川，在弱冠之年，席犹未暖，岂便有侍姬相随？夫伶元撰《赵飞燕外传》，其自叙全以樊通德立案，中称通德沾袖，顾视烛影，以手拥髻，凄然泣下。一段情话，千载如画，何子长自叙中，略不及清娱只字？且后来奉使西蜀，遭册陷刑，以迨于死，不下二三十年事，其能竟置清娱于同州，不之顾乎？当其下蚕室时，清娱即宜愤死，何待后来，令人甚疑此碑文，不知金石录诸书，曾略载其事。及遂良文否，不应以龙门令侍姬之芳名，既磨灭于千百年前，待褚学士而铭其幽矣。彼贞观文人，谓宜同声而咏歌其事，何以复埋没于千百年后？即褚公翰墨，脍炙士林，岂其至于今日，始流传人间？吾将起汉唐诸公于九京而问之矣。
　　○山人高士
　　夫所谓山人高士者，必餐芝茹薇，盟鸥狎鹿之俦，而后可以称其名耳。今也一概溷称，出于何典？词客称山人，文士称山人，征君通儒称山人，喜游子弟亦称山人，说客辩卿谋臣策士亦称山人，地形日者医相讼师亦称山人，甚者公卿大夫，弃其封爵，而署山人为别号，其义云何？今娄江诸士子，为人题扇，往往自署曰山人某，尤可绝倒。此则州公作法于凉，后来转相倾慕。唐开元初，有荐山人于朝者，并献其文。宋玢判之曰，观其良宰论，颇涉佞谀，山人当极言谠议，岂宜偷合苟容？不许奏，此真千古快事矣。吴中张伯起著山人歌，犹龙子锓山人《挂枝儿》，钦愚公序葛太学诗，直诋山人为大盗，为乞儿。近有以口舌贾■〈冂艹〉者，至使县大夫署假山人于械上。又傅之爰书中，污莫大焉。如此，而山人之名，尚可居耶，然南朝戴高卧牖下，以山人之服加其身，孔谓衡阳王曰：殿下处朱门，游紫闼，淮得与山人交耶？要亦在彼两君子称之，始无愧色。夫唐以少室山人为左拾遗，如李渤卢鸿壹辈，岂多见哉？若卢藏用终南捷径，便已取讥于当世矣。我明初犹有以熏璧起家者，世庙而后，蒲轮鹤诏，杳然亡闻，何为无其实而掩其名耶？至于高士之署，尤为不伦。历观史籍，传隐逸，传文苑，传儒林，初未尝五分别，何为讹谬之相承至于此？晋皇甫谧撰《高士传》九十余人，夷齐两龚皆不录。今之高士如林，谈何容易？凡在吾党，得不邱明耻之乎？夷考古人，亦谦让其名。晋孟少孤尝曰：“亿兆之人，无官者十居其九。岂皆高士哉？我疾病不堪共命，非敢为高也。”南宋江湛举王微为吏部郎，微与从弟僧绰书曰：江不过强吹拂吾云是岩穴人。岩穴，人情所高，吾得当此，则鸡骛变作凤皇，何为干饰廉？隅秩秩见于面目，所惜者大耳。夫奇士必龙居深藏，与蛙虾为伍，于勋其犹难之，林宗辈不足识也。如此韵味，今人所无。按《晋纪》武帝以处士冯恢为散骑侍郎，张华曰：臣请观之，若不见臣，上也。见而有傲世之容，次也。敬而为宾主者，固俗士也。及华至，恢待之恭，于是时人少之。唐杜牧有送薛处士序云：处士之名何哉？潜山隐市，皆处士也。盖有大智，不得大用，故羞耻不出，宁反与市人木石伍也？非大君子，其孰当之？据此，则今之世，即处士之名，已不足以当之矣。

