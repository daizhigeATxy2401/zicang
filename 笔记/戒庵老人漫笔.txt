戒庵老人漫笔　(明)李诩撰　 
 
目录
　李如一序 
　卷一
    太祖御札 
　　祭庙馒头 
　　太祖驾幸君山 
　　梁栋注油 
　　凤阳父老 
　　正德仪卫 
　　辇毂巡更 
　　宫女护领 
　　拣花舍人 
　　古阴阳地字 
　　梁四公 
　　太祖驾幸顾龙山 
　　罩甲 
　　琼花镇 
　　江阴异鱼 
　　鸡鸣寺镇寺经像 
　　念佛刻石 
　　验月体 
　　阴阳互藏 
　　五行生克 
　　礼纬含文嘉 
　　宣德御画 
　　天台奇迹 
　　张乖崖论阴阳 
　　唭（口疑） 
　　木皮代瓦 
　　宸濠元宵纸船 
　　江西蚌眼谣 
　　举逆祸兆 
　　江西两科并取 
　　陆墓促织盆 
　　江阴三胜事 
　　江阴徐世英异宠 
　　妓巧慧 
　　沈括论字体 
　　论神光经 
　　论路史 
　　字音读误 
　　流贼题驿 
　　歌童书算奇遇 
　　郡庠银杏火发 
　　听松寺 
　　游春黄胖诗 
　　靖江漂没 
　　国初讳用元字 
　　八岁知画 
　　论存经议经 
　　大雄黄 
　　辨珠法 
　　腊字 
　　文士润笔 
　　烧成骰子 
　　古冢厚蛤壳 
　　倒挂鸟 
　　接脚 
　　杀边乐 
　　戴文进不遇 
　　画士二吕 
　　石鸽石斑鱼 
　　江阴人题昭君图 
　　江阴北门周烈女 
　　嘲李杨二相 
　　夏考功辏联 
　　奸盗皆以诗免 
　　端阳竞渡图 
　　不落英不落荚 
　　辨鹿鹤雌雄 
　　南都打春 
　　男子生产 
　　江阴乡贤名宦 
　　钱宁晒衣 
　　论眉须 
　　兽皮 
　　江阴邱氏兰亭 
　　牙牌排衙 
　　一乳三子 
　　玄妙观宋时钟磬 
　　京城雨钱 
　　郭戴幼颖 
　　箜篌 
　　南京谣 
　　诺皋记 
　　周髀算尺 
　　仙游祈寿 
　　斑般字韵诗 
　　宋时江阴刘谷 
　　辨奸论族谱亭记 
　　清明上河图 
　　半印勘合户帖 
　　阍寺骚扰 
　　东坡公据附节山谷跋语 
　　犬怪 
　　在官有族犯皆去职 
　　江阴人朱子同年 
　　江令精察 
　　褚先生 
　　倭国春画 
　　科场贵善运善藏 
　　胡端敏自赞（附论公奏疏） 
　　梁武宋祖诗谶
　　石田为卖骨董门对
  　邬驸马对
　卷二
　　布佫七夕沐发 
　　倮倮六月年朝 
　　江阴汤大理恩赉 
　　刘诚意丹青 
　　半黑大珠 
　　五岁破题 
　　拽石难 
　　授书中贵 
　　庆成宴 
　　庙坛 
　　江西樟树 
　　殿上金佛 
　　十可笑 
　　蟹背字 
　　久瘖因怒能言 
　　刘艮斋娶妾同姓 
　　玛瑙石璧 
　　琵琶声梅花泡 
　　赵松雪印色方 
　　二古钱形 
　　宝石名色 
　　宋潘衡墨 
　　雷击柱 
　　虹霓兆元 
　　宋铜钟 
　　罍画云雷象 
　　江阴青山古迹 
　　燕巢纸镫盖 
　　郑樵食鉴 
　　产鬼物 
　　江阴白鹳鹆 
　　嘉定鸡金坛鹅 
　　校兰亭点画 
　　天然对偶 
　　继统祭告宗藩 
　　宋张行婆 
　　唐肃墨迹 
　　百家姓不同 
　　千字文重复 
　　猿忌食肉 
　　经山晋杏 
　　三角三眼牛 
　　内阁体 
　　选妃 
　　试录原始 
　　木鹦瓦杯自动 
　　孔僧显灵 
　　二举人定数 
　　梦溪论鲤 
　　无锡获虎 
　　教职净身 
　　二家历法 
　　严大理遗事 
　　读书法 
　　辨达磨面壁影 
　　高季迪少时题画 
　　岳武穆请粮印 
　　易学三书 
　　孟子古本删本 
　　十字碑 
　　辨齐襄复 
　　叶艾斋八戒诗 
　　三全三养四印 
　　莲社十八贤图 
　　桑民怿落乙榜 
　　铁椎铭  
　卷三
　　戒石铭 
　　辨博物志 
　　驳灵芝图 
　　雨下失鱼 
　　墨子夏后开 
　　元史二传误复 
　　王质论纪年 
　　降真香 
　　西域记一事相类 
　　论善恶语有本 
　　释广弘明集字殊 
　　兔亦有雄 
　　郑所南传 
　　先儒用方言 
　　祝吁 
　　县尹事用误 
　　韩集百叶桃 
　　伐侂冑祖陇竹 
　　御用笔 
　　方正学祸蔓 
　　梁文俞事 
　　驳李靖行雨事 
　　不知章草 
　　苏咏妓误使事 
　　赵同 
　　晋多用信字 
　　唐诗用至竟 
　　志称 
　　张商英序素书 
　　贯众 
　　洋沟 
　　甘蕉 
　　悼陆全卿诗 
　　北海东坡书源 
　　麻嗏笼统赵 
　　杜顺法界观 
　　演卦为神农 
　　中山王御碑跋 
　　蔡京父子相轧判 
　　淫色为风 
　　论格致辨千金方 
　　摇篮 
　　琵琶青冢 
　　护花鸟 
　　误引不多食 
　　周尚书谈边境 
　　老儒遭困 
　　塔影 
　　德佑闲子撰父志 
　　武林俗呼 
　　取蟾酥法 
　　集览误认刊字 
　　论祢衡张华二赋 
　　吴文恪公教外孙 
　　茅山古迹 
　　李文安公幼颖 
　　唐大中时墓铭 
　　三花别名 
　　历书分色 
　　郑州风俗 
　　黄叔扬传 
　　供闲选胜各八 
　　姚少师官诰 
　　镫谜 
　　河豚有害 
　　测影台考 
　　宣德咏撒扇 
　　甲辰岁荒 
　　赑屃等名不同 
　　楚世子弒逆 
　　丙丁龟鉴 
　　南村草堂记 
　　张修撰缉屋 
　　神仙粥方 
　　迎武宗驾还帐词 
　　女辩继母诬陷疏 
　　瘗蚕得祸相同 
　　西瓜 
　　草窗铁崖别号 
　　松江张同知召变 
　　江阴刊高丽图经  
　卷四
　　江阴胡节妇 
　　汉肇手摹 
　　任兵宪家书 
　　江阴侯赐刀 
　　常熟倭变 
　　江阴邑令战死 
　　雨豆 
　　江阴曹主簿捍城功 
　　大蝙蝠 
　　张罗峰 
　　求亡子启 
　　徐子仁宠幸 
　　钱宁婶姓 
　　唐中丞 
　　黑荳丹方 
　　三古人周急 
　　己未岁荒 
　　唐伯虎题画 
　　白日鬼缚儿 
　　柏饧 
　　寿木前定 
　　续皇极经世 
　　彭祖非寿终 
　　邵诗三十六宫 
　　禁宰犬豕 
　　山魈 
　　文信国公家书 
　　改奉圣像 
　　服玉泉法 
　　王子开事 
　　唐孝烈妇 
　　定山杂咏卷 
　　药名传文 
　　辩为陈侯周臣 
　　谈参传 
　　海山覆败 
　　今古敦谊仆 
　　麋霜鹿霜法 
　　二孝子传附见丐儿 
　　醉乡律令 
　　补班史阙名 
　　泣鸽先生 
　　治脚瘃 
　　拂水岩雄殿 
　　陈同父中兴遗传 
　　船神名 
　　山林穷四和 
　　少游题龙眠图误  
　卷五
　　真率铭 
　　统论山 
　　论西涧诗 
　　论牧之诗 
　　两郝天挺 
　　严分宜 
　　雪蛆冰蛆 
　　化须疏 
　　空同咏望后月联 
　　盈歉常理 
　　禅玄二门唱 
　　右军真迹 
　　白沙习射几受诬 
　　李石麓应制诗 
　　鬼畏 
　　京师清明异寒 
　　老景诗联 
　　陆象山讲洪范以代醮 
　　曾石塘武略 
　　讹言取绣女 
　　唐伯虎漫兴 
　　男子变女 
　　鹤卵鶵 
　　放翁记郑谢事 
　　西蠡白水有谶 
　　财主 
　　倪云林题亡室像 
　　蒋陈二生附王直徐海妓 
　　嘲弇园 
　　去目翳 
　　句逗 
　　闽恒言 
　　三教赞 
　　玉尺八 
　　头通称 
　　百六 
　　张太岳善鉴文 
　　绿鹁鸪 
　　五风生日 
　　土虺伤鹤膝发背方 
　　曲宾白 
　　西厢称春秋 
　　白猿传事相同 
　　茶事引酪奴 
　　蝍蛆误 
　　蛇报事相类 
　　钱参政仙游梦 
　　静坐方 
　　蔡君谟书 
　　今古方言大略 
　　纣启同母 
　　毫管产 
　　钱杨藏书可惜 
　　马烈死相同 
　　君山浮远堂旧联 
　　钱鹤滩馆江阴遗诗 
　　██矲矮 
　　精气二字 
　　喷嚏 
　　树艺取暖 
　　建炎间拆字 
　　验阴晴 
　　鳗鲡有无 
　　黄雀多寡 
　　省鲚 
　　有所思所载不同 
　　二张遗迹 
　　第四泉 
　　蒟酱 
　　本草品类分并 
　　茶枪旗 
　　孟子园池语 
　　辨正百忍图 
　　瞿醉渔 
　　辨水火炭 
　　辞赋句体 
　　裴航论虚实 
　　仙女论心精 
　　释称父母 
　　玉川诗穷 
　　梅国光两次中式 
　　论医 
　　焠掌 
　　三绝三摧  
　卷六
　　江阴一时三忠 
　　少游诗病 
　　芦菔白杨异名 
　　安南邓尚书附陈日照 
　　稼穑艰难 
　　辨苏小妹 
　　粪田日 
　　北地冻解 
　　治虎伤 
　　彩神图 
　　无首犹生 
　　佛图澄论敬慎 
　　物名颠倒 
　　赵定宇父子苦志 
　　爆孛娄诗 
　　俗语误语对 
　　百合 
　　种山药诸物法 
　　柿柑橘 
　　荷三色 
　　韭忌 
　　贺资极字谜 
　　居丧所守 
　　嘲赀衔传奉 
　　袁舜臣诗谜梦验 
　　夏都宪诗 
　　孙柏潭巍科预定 
　　仄韵三绝句 
　　赵林二轮回事 
　　不着不尽 
　　宋慈云僧梦 
　　稻花验米价 
　　豆二佳种 
　　押字原始 
　　昔昔盐 
　　莺莺辞 
　　石婆婆 
　　寝舆鬼 
　　才不足凭 
　　邑城东门厄 
　　废宅赋别 
　　泊暑扑水 
　　猴畏 
　　唐诗鼓吹误收 
　　日本妇饰 
　　辟世俗释道 
　　论相 
　　论堪舆 
　　子言小说名 
　　以支名书 
　　马孝廉志 
　　李卫公帖 
　　薛华馆试诗 
　　月泉吟社 
　　称后妃之本 
　　顾瑛诗 
　　布谷鸟 
　　笔脚 
　　苏黄逸诗 
　　张安道题汉高二绝 
　　徐武功顺正堂铭 
　　杨五川题六如折枝 
　　蒲脯黑黄 
　　武帝武后朝仪举制 
　　陆梳山居家制用 
　　江阴令水利 
　　异僧草书 
　　三住铭  
　卷七
　　遗训 
　　王文成逸语 
　　王文成墨迹 
　　一生使不尽 
　　十二生肖 
　　鹦鹉事相同 
　　方言 
　　西湖佳舫 
　　罗一峰遗事 
　　杜用文选 
　　无行无学 
　　释称娼女男色等名 
　　农无逸时 
　　改名取媚 
　　崔后渠名言 
　　辨天禄阁外史 
　　笔墨 
　　牡丹百咏 
　　痘凶 
　　论陈季昭画 
　　王孝子 
　　古文己字 
　　熟鸡奇变 
　　咏桑蚕等诗 
　　不肖 
　　父在观志章旨 
　　神鹊鸣冤 
　　东坡托喻诗 
　　阴多阳少 
　　注参同契托名 
　　陶仲文传附奉安坛疏 
　　洞蛮四种人 
　　容斋失考宣公事 
　　匠班银 
　　江陵论财赋揭帖 
　　赝谱 
　　诗体 
　　血气精溢 
　　挽送谏臣诗 
　　张许诗文 
　　三夸三豪 
　　书忍字 
　　伪病字解 
　　救溺 
　　治风狗毒蛇伤 
　　云林柬 
　　二县猝变 
　　挽朱承爵诗 
　　忘己责人 
　　豆腐诗 
　　疗奇疾事 
　　煮粥诗 
　　李柿蒲萄 
　　佳节月忌忌月 
　　获麟地 
　　叹叹集 
　　薛宪副三同年 
　　论阿房宫赋 
　　称侄甥 
　　赵佥宪寄赠诗 
　　老子至言 
　　斯文始终在岱岳  
　卷八 
　　论赈济遏籴 
　　江阴侯孙 
　　题李林甫诗 
　　二王承袭语 
　　人贵温和恻怛 
　　林和靖要语 
　　辟谢土 
　　塔中塔 
　　古人引用谚语 
　　砚贵洗 
　　擦图书 
　　治中满腹胀 
　　祀仪成典敕 
　　佳茗比佳人 
　　月影辨 
　　锄地得金印古砚 
　　楸叶膏法 
　　中山狼传 
　　论张江陵籍没书 
　　论大狱 
　　何文肃论元顺帝 
　　教学字 
　　凤洲阁臣小断 
　　异物不可食 
　　宋学士诗文 
　　以足代薪 
　　种英苏冠 
　　治广疮 
　　倭房公赋 
　　时艺坊刻 
　　相牛法附治六畜方 
　　僧尼始 
　　戒宿倡酗酒二文 
　　导引保真法 
　　大度 
　　老年拗拗 
　　游月岩记 
　　海棠 
　　心斋论非上立党 
　　俗学俗书通弊 
　　蜀道表忠有本 
　　全孝图说 
　　俞似诗 
　　方正学咏宋诗文 
　　孟劳白撰 
　　木槿木卮子胡茄别名 
　　浙场中卷 
　　当行利人事 
　　论十王荐亡之诞 
　　朝鲜国王咨 
　　郑端简公训子语 
　王穉登戒庵老人漫笔序 
　钱裔美跋 
　李成之重刻漫笔跋 
　盛宣怀跋 
　四库全书总目戒庵漫笔提要 




戒庵老人漫笔　(明)李诩撰 上


李如一序

先大父戒庵翁历世八十有八，年少游郡校，七试场屋，继就南雍，一谒选曹，旋弃不赴。日以典籍自娱，即旧师友有当途者，绝不与通。闲承下讯勤渠，亦往往避却，遇贤有司劝驾，第九顿致谢而已。惟尘外隐沦，清言斐亹，辨古今，谭稼圃，其人也者，对之，则听，然而笑，不厌也。蚤岁课业必纪，已稍稍旁及奇闻异见，晚乃纪岁月阴晴、里闬人事。每于披阅所得，目前所传，感怆所至，无论篇章繁简，意合兴到，随笔简端。自署曰戒庵老人漫笔，积成数册，投诸箧中。癸巳岁夏五不幸背弃，越明年踰小祥，父理故箧，得世德堂吟稿四册、名山大川记八册、心学摘要一册，独所谓漫笔者掷久蠹食，颇致损缺。父呼一曰：「此汝大父手泽，小子其补缀而什袭之。」逮十有七日，阴雨中抽册翻视，髣?音容，不觉泫然。见其中条列，上搜国家之逸载，下收乡邑之阙闻，参订往籍，纠核时事，凡可裨于日用兼有资于解颐者，多汇萃焉。先大父原无意著述，故仅仅杂出互见，于日课、阴晴、人事之闲，追曩家塾绪论，耳之所习，尚倍于此，盖特千百之什一耳。况又裒于蠹余者乎！然尝脔知鼎，不嫌其寡，众口相似，当有嗜者。一因检括要领，略为品目，标于卷首，是又三月初十镫下昉也。嗟嗟！惟躬涉久，故四朝之睹记若一瞬；惟腹储广，故百家之指示如一辙。始于蔓衍，终极要玄，閟为家珍，幽怀谁赏？爰命小史，分手誊出，将公艺林。缘不获同志扬搉，因循三载，辄发辄止。今年秋，幸起濂周先生谦光慨然任校勘之劳，计帙折衷，厘为八卷，遂告成编。前后一遵原笔，不敢稍有更置窜入，兹直识其颠末云尔。时在万历丁酉岁仲秋乙酉日冢孙如一百拜谨识。

戒庵老人漫笔卷一
　太祖御札 【「太祖御札」，原本作「御札」，无「太祖」二字，据明藏说小萃本补。】 
江阴侯停封追券在靖难时，其裔孙所藏，惟太祖高皇帝未定鼎以前御赐四札在焉。此史册所不载者，谨录之以为世宝。 【札中国兴是侯初名。】 「密旨教江阴卫指挥吴国兴知会：即日我用马军往淮上取濠州安丰，你那里则是守城，不须与人野战。你那城中马军，可拨一百精锐的，教忽雷王元帅领来厮杀。你料着不妨，便拨将来。」
龙凤十二年二月十九日亲笔：「吴王令旨教连阳卫吴指挥：如今贼寇近我境界下营，不问多少，则是掣军的法。而 【缺】 你则是牢固守城，不妨可战即战，不可战，等大军来与他厮杀。」十二日：「吴王令旨教连阳卫指挥吴国兴：既是贼兵来，近境界边厢，须要严兵固守城池，我城中粮食草料广有，不必便与他战，不必便望应兵。你且守两个月日，我方来救。贼人此行，不过则是要解泰州之围。这等计量，如何解得？我既是要征他城子了，如何无堤备，教他解了围？他若要来时，江南船都休出来，惹放来上面，深入我境，我自有分晓。泰州早晚下，你守两个月时，泰州先下，不要轻意与他战。你不见浙东胡参政儿子率兵守城如此谨慎，长兴小耿指挥也那般谨慎。你兄弟二人及大小头目，如何不强似他每？则是牢守。亲笔。」闰十月十六日：「徐相国差屠千户报到捷音，当日辰牌时分克复泰州城池了当，全城军民尽皆俘获。亲笔。」

　祭庙馒头
祭功臣庙，用馒头一藏， 【五千四十八枚也。】 江宁、上元二县供面二十担，祭毕送工部匠人作饭。

　太祖驾幸君山 【「太祖驾幸君山」，原无「太祖」二字，据明藏说小萃本补。】 
闻父老相传，太祖皇帝曾幸江阴，有驻跸意。登君山，望气谓主山卑客山高，遂已之。诩少年犹见山有红墙遗迹在也。是时江阴侯家以鲚鱼为上供，盖江阴之贡鲚始于此。主山谓君山，客山谓由里山。临幸为征石牌朱锭。 【锭，张士诚之左丞也。】 

　梁栋注油
工部修太庙，梁栋皆竖立于厂，每根头凿一窍，以滚桐油注之，逐水且牢。

　凤阳父老
太祖时，凤阳父老，亲自上寿，以比丰沛。至太宗迁北京，大朝年亦举行，后渐废弛。府县督遣，近年有至中途逃归者，命严其禁，至锁项批解上京，殊失祖宗之意。陈学士石亭说。

　正德仪卫
武宗在南京，仪卫有铜铸人手掌连臂者，或人拳者，皆柄长二尺，马上荷之，后大白旗有「威武」二字。

　辇毂巡更
北京皇城四面巡更诸铺，周流传警，每夜内发大铃，从东华门出，至后宰门收。一一交递，尽七十二枚，天明矣。

　宫女护领
宫女衣皆以纸为护领，一日一换，欲其洁也。江西玉山县贡。

　拣花舍人
南京旧制，木犀开时造饼，有拣花舍人五百名。

　古阴阳地字
干凿度云：元皇分，虽测问((日)巫)((几))。 【注云古阴阳字。】 坤凿度云：孕灵坤((一勿)土)。 【注云古地字。】 

　梁四公
梁四公记云：梁天监中，有蜀闯、 【上音携，下琛去。】 需勉杰、 【上万。】 （麦戊）（端）、 【上赎，下湍。】 仉（上(石又)下目） 【上掌，下笉。】 四公谒武帝。

　太祖驾幸顾龙山 【「太祖驾幸顾龙山」，原无「太祖」二字，据明藏说小萃本补。】 
金坛城外顾龙山，太祖高皇帝时，有于高五郎作乱，亲征曾驻跸于此，今有御制词刻石碑。

　罩甲
罩甲之制，比甲稍长，比披袄减短，正德闲创自武宗，近士夫有服者。

　琼花镇
浮休薛章宪先生曾至南京淳化镇，主人谓曰：「我每家被江阴人害。」问其故，曰：「太祖时取张编修到此，坠金死，以地方不即救护，四十家俱发充军。」淳化镇今多讹为琼花镇云。编修乃张藻仲宣也。

　江阴异鱼
弘治三年九月，邑之江滨有大鱼横死，长十余丈，首沈不可见，腹仰而无鳞。众脔割之，纯膏腥重不可食，烹其油点灯。未几，复为潮荡去。

?鸡鸣寺镇寺经像 【「鸡鸣寺镇寺经像」，原无「鸡鸣寺」三字，据明藏说小萃本补。】 
南京鸡鸣寺，太祖时有金字华严经一部，沈香观音一尊，长二三寸，以金棺银椁盛之，俱遗镇寺者。主僧，住持交代，则送礼部易封用印，不可辄开。武宗至南京取去，知太祖所留，复归于等。

　念佛刻石
鸡鸣寺外石壁一带，嵌石十块，俱刻南无阿弥阿佛。云马皇后幸寺，念佛一声，则刻一石。

　验月体
先儒言，月体本圆，受日之光。 【「受日之光」，原作「受之日光」，误，此据明藏说小萃本、清顺治本乙正。】 今可验者，予得三事：人夜坐月色中，身亦黑，一也；月缺时有晕皆圆，二也；安南及西域寻斯干城，月初已见其半，三也。

　阴阳互藏
绵纸有软弱而声甚哑者，问其人，曰：「此夏天所造，名为阴纸，若冬天造者，则有声。」因可见阴阳互藏之义。先儒言水生燥，火生湿，曾试观黏之物，以水或汤涤之，则索然干爽，生燥之谓也。干物火边?久，则转潮润，生湿之谓也。亦可见阴阳互藏之义。

　五行生克
五行相生，一顺而生，随时不闲，五行相克，皆闲一物，此亦自然，不待安排。今人论竹云「公孙不相见，子母不相离」，亦有此理。

　礼纬含文嘉
礼纬含文嘉三卷，共六十篇，天镜经上篇卷之一，自一至十五；地镜经中篇卷之二，自十六至三十四；人镜经下篇卷之三，自三十五至六十。序云绍兴辛巳年十一月二十九日，东南第三正将观察使张师禹受多言天文灾异占验之说，与各史五行志相类。

　宣德御画
宣宗皇帝画五花马、白燕二幅，俱亲题赐太监袁琦者。燕上柳叶飘洒，用粉分筋，柳干颤掣，学南唐李后主金错刀法。此徐尚书晞家物，旧大街戴氏收，又归伞墩曹氏。

　天台奇迹
天台山奇峰甚多，寺池中有无肠鱼、无靥螺蛳。相传昔有僧治此二物欲食，人见者讥其释家伤生，僧辄放之池中，而活至今。相生如此。

　张乖崖论阴阳 【「张乖崖论阴阳」，原无「张」字，据明藏说小萃本补。】 
太极注中张忠定公语，公谓李畋曰：「子知事有阴阳否？」对曰：「未也。」曰：「凡百公事，未着字前则属阳，阳主生也，通变由之；着字后则属阴，阴主刑也。刑贵正名，名不可改。」

　唭（口疑）
太玄经唭（口疑）俱去声，无闻见也。

　木皮代瓦
以木皮代瓦，今陕西秦州等处房屋犹然。

　宸濠元宵纸船 【「宸濠元宵纸船」，原无「宸濠」二字，据明藏说小萃本补。】 
宸濠曾因元宵，用纸造旱莲船一只，头作二狮子，口俱衔钱，傍列五道士，冠皆斜侧，一竿半青，至尾则否。?游各街，问人有晓其意者召来。忽遇一秀才见，云此甚有意，召去问之，对曰：「好一白莲船，两司俱要钱。五道官不正，一竿清不全。」大喜，留宴，赏元宝一个。盖江西有五道太守姓甘，初政颇清，故云。

　江西蚌眼谣 【「江西蚌眼谣」，原无「江西」二字，据明藏说小萃本补。】 
童谣云：「若要江西反，除非蚌生眼。」后城中小儿俱以蜊壳磨穿贯手指中为戏，虽官府严刑禁之不止，果有宸濠之乱。

　举逆祸兆
宸濠举逆日，霹雳大震，苍蝇无数集头上。舟行至江中，见风不利，欲转，问至何地，对曰：「黄石矶。」音协「王失机」，怒斩舟人。

　江西两科并取 【「江西两科并取」，原无「江西」二字，据明藏说小萃本补。】 
正德十四年己卯科，江西以宁藩之乱，缺乡试，嘉靖元年壬午科，并取一百九十人。

　陆墓促织盆
宣德时苏州造促织盆，出陆墓、 【俗呼元音。】 邹莫二家。曾见雕镂人物，妆采极工巧。又有大秀、小秀所造者尤妙，邹家二女名也，久藏苏州库中。正德时发出变易，家君亲见。

　江阴三胜事
江阴虽不称剧邑，然有三事敻然绝伦者，余为拈出。地非帝乡，而有太祖皇帝故人焦千户　高尚如、严光，事见寓圃杂记。景泰七年丙子秋榜，?启文举以春秋学生发解应天，徐泰士亨以书经监生发解顺天，两榜首皆邑人同学，今学前有坊额。徐公晞以吏员登八座，初授缮工经历司都事，历工部郎中，进兵部右侍郎，迁南京户部左侍郎。正统初，以征云南功升兵部尚书，曾为殿试读卷官，刻录惟书江阴人而已。事在国史。此三事，四方鲜有其一，惟合得之益奇。

　江阴徐世英异宠 【「江阴徐世英异宠」，原无「江阴徐」三字，据明藏说小萃本补。】 
徐世英，尚书晞之孙，其娶妻乃英宗母孝恭皇后之姊所出，少时宫禁相习，正统某年追忆?问，知配与徐晞孙。传奉驰驿来京朝见，用平头巾，即今里老戴以接官者。谕吏部曰：「朕岂有白衣亲？与他九卿堂上官做。」科道交章论列，圣旨批：「今后再有来说者，打掉牙齿。」仅授中书舍人。天顺初，遂升通政使司通政，前后阅四十年，至弘治初始致仕，盖异宠云。

　妓巧慧
三杨学士当国时，有一妓名齐雅秀，性最巧慧。一日被唤，众谓之曰：「汝能使三阁老笑乎？」对曰：「我一入，就令笑也。」进见，问何以来迟，对曰：「在家看些书。」问何书，对曰：「列女传。」三阁老闻之果大笑，乃戏曰：「我道是齐雅秀，乃是脐下臭。」盖因其姓名之声而讥之，应声曰：「我道是各位老爹是武职，原来是文官。」以文为闻也。三公曰：「母狗无礼！」又答曰：「我是母狗，各位老爹是公侯。」侯者猴也。

　沈括论字体 【「沈括论字体」，原无「沈括」二字，据明藏说小萃本补。】 
沈括论书曰：「寡在左，则取上齐，寡在右，则取下齐，如从口从金，此多寡不同也。唫则取上齐，扣则取下齐。如从尗从又及从口从胃三字，合者多寡不同，则叔当取下齐，喟当取上齐。」

　论神光经 【「论神光经」，原无「论」字，据明藏说小萃本补。】 
神光经，术家妄作之书也，无稽之甚。

　论路史 【「论路史」，原无「论」字，据明藏说小萃本补。】 
路史，宋干道中庐陵罗泌长原撰，多载仙经谶纬茫昧之说。

　字音读误 【「字音读误」，原无「读误」二字，据明藏说小萃本补。】 
贾胡藏珠，都少卿玄敬读作假而不为古音；泛驾之马，陈学士鲁南读作泛而不为播，音学其难矣哉。

　流贼题驿
流贼赵风子就擒，经河南，题驿云：「魏国英雄今已休，一场心事付东流。秦廷无剑诛高鹿，汉室何人问丙牛。野鸟空啼千古恨，长江难洗百年羞。西风吹散穷途客，一夜游魂反故邱。」

　歌童书算奇遇
镇江杨阁老邃庵家小仆杨芝，江阴徐葵亭某所送歌童也。武宗临幸，见之，问其名，改赐为羊脂玉，携至京，后发回。又有镇江于鹏书算，初字克举，美容仪。是时杨令鹏接待武宗，见而问其名，对曰：「于鹏。」赐字曰万里，其图书文曰「天赐万里」。二人之遭际，何其幸与！

　郡庠银杏火发 【「郡庠银杏火发」，原无「郡庠」二字，据明藏说小萃本补。】 
常州府学银杏，西南一株，嘉靖元年正月二十一日火发窍中，焰焰水不能沃，至二十六日而止，树亦无害。说者言本府解元之应，是科华钥也。

　听松寺
无锡听松寺为二泉公所得，有人揭其门云：「此日暂为新相地，百年还是旧僧居。」

　游春黄胖诗
白獭髓记，开禧权臣因赐南园新成，会诸朝士，席闲分题，有赋游春黄胖诗云：「两脚捎空欲弄春，一人头上又安身。不知终入儿童手，筋骨翻为陌上尘。」以为一朝士姓俞所作。又怡颜录载韩侂冑以冬日游西湖，寘宴南园，席闲有献迎春黄胖者，命其族子院判赋诗，云：「脚蹋虚空手弄春，一人头上要安身。忽然?断儿童手，骨肉都为陌上尘。」二诗一也，而不同如此。丁晋公同夏英公看弄水?，丁属夏赋诗，曰：「舞拂跳珠复弄丸，遮藏巧便百千般。主公端坐无由见，却被傍人冷眼看。」三公之末路，盖兆于诗矣。

　靖江漂没
嘉靖元年七月二十五日，风潮大作，是夜靖江漂没万人，崇明并沿江亦然。

　国初讳用元字
余家先世分关中，写吴原年、洪武原年，俱不用元字。想国初恶胜国之号而避之，故民间相习如此。史书无所考见，姑记之以询之熟典故者焉。

　八岁知画
元岳柱字止所，八岁观画师何澄画陶母翦发图，柱指陶母腕上金钏，诘之曰：「金钏可易酒，何用翦发为也？」何大惊异。观此可以知画理矣。

　论存经议经
三皇之书，伏羲有易，神农有本草，黄帝有素问。易以卜筮存，本草、素问以方技存，其天乎？新安王晦叔云： 【「程子曰素问必出于战国之末。】 大戴记之夏小正、管子之弟子职、孔丛子之小尔雅，古书之存者，三子之力也。」浚仪王伯厚云：「陆务观曰，唐及国初学者，不敢议孔安国、郑康成，况圣人乎？自庆历后，诸儒发明经旨，非前人所及，然排系辞，毁周礼，疑孟子，讥书之胤征、顾命，黜诗之序，不难于议经，况传注乎？」

　大雄黄
安远侯柳文家有雄黄一块，重五十斤，每年五月用金盆架置堂上，过夏乃收。沈戒庵说常见云。

　辨珠法
试大珠，以漆圆盘掷下，连跳起不定者佳，一下直转者伪。

　腊字
市肆有脯腊，当只白煮为之。初不晓腊字之义，易噬（口(太皿)）六三「噬腊肉」，谓兽全体骨而为之者，周礼腊人注：小物全干为腊。

　文士润笔
嘉定沈练塘龄闲论文士无不重财者，常熟桑思玄曾有人求文，托以亲昵，无润笔。思玄谓曰：「平生未尝白作文字，最败兴，你可暂将银一锭四五两置吾前，发兴后待作完，仍还汝可也。」唐子畏曾在孙思和家有一巨本，录记所作，簿面题二字曰「利市」。都南濠至不苟取。尝有疾，以帕裹头强起，人请其休息者，答曰：「若不如此，则无人来求文字矣。」马怀德言，曾为人求文字于祝枝山，问曰：「是见精神否？」 【俗以取人钱为精神。】 曰：「然。」又曰：「吾不与他计较，清物也好。」问何清物，则曰：「青羊绒罢。」

　烧成骰子
南京顾英玉瑮知许州时，掘地中得烧成骰子一窖，约两三石，每以六枚作小匣置之，归遗亲友。苏州沈辩之与文曾得之。

　古冢厚蛤壳
青州城北四十余里丰山下，麦地古冢得厚蛤壳 【俗谓之绵歪?者，苏人谓之仓蒲。】 四五千枚，以锦绮重重间铺，锦皆毁化，壳背随尖阔就脐作嘴、二目、双角，短长异状，皆为鸟形，以漆画之。每壳中各色画树木人物，竹篮纷错，如妇人采桑之状，有在树上者，有倚树下者，坐卧行立，种种皆备。亦有僧掷篮满地，亦有人顶篮树底。余率众行男女交感，横斜俯仰，上下异态，不可具言。男闲有作回回貌并椎髻者，妇人或散发在后，长乳尖足，毛窍阴阳之物显然，抱持牵挽。一壳多者至十数对。正类今之春画，然不知作何用耳。沈辩之得百枚回。又云冢中他物甚多，木梳尚存圆背，亦异今制。铜器皆商金银者，疑为三代物。然僧不始于三代，或是北朝时魇镇物为近。

　倒挂鸟
倒挂鸟大如雀，绿色，宿则倒挂，常置笼中。以好香熏之，则展毛羽受香，毕而饮。客至，置几案闲，仍以香引之，如前展羽，一室芬馥。

　接脚
武宗夏后居五花宫，今上陈皇后立，夏后乃退居小二宫而让之。时御史叶锺、监修江阴、办事吏王实常随出入，见宫殿皆不甚高大，中置龙龛，朝廷所坐有金交椅，又方木墩甚众。问内官所用，乃宫人祗候传班，短者以此木之令齐，名接脚。

　杀边乐
武宗皇帝深解音律，亲制杀边乐，南京教坊皆传习。余尝闻之，有笙有笛有鼓，歇落吹打，声极洪爽，颇类吉利乐。

　戴文进不遇 【「戴文进不遇」，原无「戴」字，据明藏说小萃本补。】 
宣德间，昆山画士谢庭循虽以画蒙宠，终日侍御围棋。时钱塘戴文进画法极高，与等辈十八人行取至京，皆不及戴者。考试，令戴画龙，戴本以山水擅名，非其本色，随常画龙皆四爪，呈御，上大怒，曰：「我这里用不得五爪龙，着锦衣卫重治，打御棍十八发回。」余十七人皆得用命也。盖为谢所轧云。苏州周东村说。宣宗又尝问谢曰：「还有一戴文进，闻画得好。」对曰：「是秀才，画欠精致，是隶家画也。」卒不得进。上海陆子渊司业亦云，戴曾画山水进呈，宣宗称善，令谢视之，谢指擿其失，曰：「好固好，但舟中岂有穿红袍钓鱼之理？」遂弃去弗用。

　画士二吕
孝宗朝画士，吕纪以翎毛，吕文英以人物，皆被恩宠。纪，宁波人，文英，处州人，人呼为小吕。

　石鸽石斑鱼
浦城有石鸽，大如青蛙，待客最贵之物，龙游谓之石鸭。西安有石斑鱼，生石池冷水，味佳甚。

　江阴人题昭君图
「骊山举火因褒姒，蜀道蒙尘为太真。能使明妃嫁胡虏，画工应是汉忠臣。」此邑人题昭君图，名时，忘其姓。

　江阴北门周烈女 【「江阴北门周烈女」，原无「江阴」二字，据明藏说小萃本补。】 
邑北门顺化三坊周仲义妻崔氏生女，十岁时，正德六年，许赘锁巷曹黼男益，益后屡以不才绝婚，父母改议他姓，女誓不愿而止。嘉靖元年五月闲，曹闻女尚居室，忽送礼，复寻前盟，周辄拒，逐担盒之夫，且讼于官。女闻，惧贻辱，自是茹素礼神。母前托疾，婉词令鬻棺，密治衾服，凡置灵之所及身后事，一一整备。六月初三日夜，沐浴更衣，书诗二首，至别室易新鞋，缢死，年二十一岁也。其诗曰：「奴命皆因运不通，双亲一念几时空。夜闲得梦能分晓，此事须知不苟同。」又曰：「贵家数次欲求姻，罚誓坚心拜世尊。正直无私未明事，只从一死不须论。」邻人周天祥，女之从祖，言其曾祖周效忠本江西南昌县人， 【「言其曾祖周效忠本江西南昌县人」，「曾」字原作「尊」，据明藏说小萃本、清顺治本改。】 任福建道廉使，降江阴税课大使，洪武二十四年遂占籍云。

　嘲李杨二相 【「嘲李杨二相」，原无「嘲」字，据明藏说小萃本补。】 
闻有为诗嘲李、杨二相者云：「堪叹涯翁与邃翁，两人皆起自神童。文章政事不多异，诡谲奸邪大略同。考试卖题涯怎恕？选官受贿邃难容。皇天莫道无阴报，个个教他绝后宗。」巷议之口，亦可畏哉。

　夏考功辏联 【「夏考功辏联」，原无「夏」字，据明藏说小萃本补。】 
苏州夏考功愈，清介而贫，松江钱学士溥在京时，除夜同沈粲在夏宅，当作一春联，求沈写之，曰：「座上无毡，且喜身安心内乐」， 【「且喜身安心内乐」，「内」字原作「自」，非，「自」与下联之「中」不对，作「内」是，据明藏说小萃本、清顺治本改。】 方构思下句，夏遽云：「吾已得之矣。」对曰：「门前有粟，谁怜眼饱肚中饥。」盖其家对仓而居故也。钱至新正三日，送米六十石。

　奸盗皆以诗免
苏州月舟和尚犯奸，长洲知县闻其能诗，以鹤为题，诗曰：「素身洁白顶圆朱，曾伴仙人入太虚。昨夜藕花池畔过，鹭鸶冤却我偷鱼。」释之。又一妇以夫盗牛事犯，上县尹诗云：「洗面盆为镜，梳头水当油。妾身非织女，夫倒会牵牛。」免其罪。

　端阳竞渡图
元黄振鹏 【一作震朋。】 赐号孤云处士，绣端阳竞渡图像，如白描，甚精妙。大德九年作，在苏州张家。 【徐子扩曰孤云与施宜生同时，端阳竞渡即清明上河图也。】 

　不落英不落荚
朝廷每年四月初八日，赐文武百官午门外吃不落英，曹御史方湖弘云不落英是?食也。 【四月八日为佛节，朝中皆崇尚，故有此赐。然周正建子，释迦生之四月，即今二月也。】 镇江医官张天民在湖广荣王府，端午赐食不落荚，云即今之粽子。

　辨鹿鹤雌雄 【「辨鹿鹤雌雄」，「辨」字原无，据明藏说小萃本补。】 
鹿初生鼻边有缺者是雄，鹤初生雄者眼傍别有红点。

　南都打春
金陵春前一月，沿街鸣锣，跳唱乞米，名打春。相传太祖见田野中有此，命翰林撰词，使城中亦为之。至今及其时，江宁、上元两县给批，举行不废，谓之村田乐，然所唱非旧词也。

　男子生产
苏州府吴县九都一图人孔方，年五十四岁，嘉靖二年十月内晚行旷野，两次闻呼其姓名，视不见人。后每夜睡梦中觉有一小儿在傍，如此数次。至十一月闲，腹内觉有肉块，日渐长大，嘉靖四年正月内，肚腹时加搅痛，至二十四日谷道出血不止，二十六日巳时产下一包，当即晕倒。妻沈氏惊异，随将磁瓦划开看，有一男子小躯在内，身长一尺，发长二寸，耳目口鼻俱全。邻妇徐氏看，称怪异，即弃撇太湖中，浮盹而去。里老宋盛等申呈巡按御史朱实昌，牌仰县丞戴珍拘送体勘。孔方因病，于五月二十日该县纔申送到府，覆审俱同，实为灾异，具本奏闻，仍引宋宣和六年都城卖青果男子事，以祈修省。

　江阴乡贤名宦
延陵季子札。　宋兵部侍郎葛公宫公雅。　宋太常博士葛公密子发。　宋太师清孝葛公书思进叔。　宋兵部侍郎耿公秉直之。　宋极密文定邱公?宗卿。　宋宝谟待制胡公瑑叔章。宋右丞相文定葛公邲楚辅。　宋司农卿?公当可时文。　宋校书赵公发达夫。　宋知宝庆府胡公镗伯远。　南宋处士吴公欣之。　元平江路府判宋公仁辅。　元睦州同知李公士龙。元廉访庄简陆公垕仁重。　元庸斋先生梁公益直之。　元君山先生杜公友开阳父。 【「元君山先生杜公友开阳父」，「阳父」原作「伯阳」，误，据明藏说小萃本改。】 　元时斋先生俞公奕曾仲山。　元空谷先生俞公远之近。　元梧溪先生王公逢元吉。　元苔石先生缪公鉴君宝。　元州判张公端希尹。　编修张公宣藻仲。　司业孙公作大雅。巩昌知府孙公亶叔诚。大理寺正严公本志道。右乡贤二十六。　宋知军崔公立本之。　宋知军王公棠。　宋知军徐公蒇子礼。　宋知军楼公锷巨山。　宋知军戴公溪肖望。 【「宋知军戴公溪肖望」，「肖望」原作「肖坚」，误，据明藏说小萃本、清顺治本改。】 　宋知军赵公彦适。　宋知军颜公耆仲。　宋知军史公寯之。　元州尹张公绍祖可久。　元州尹李公师善复初。　元同知韩公搏。　梁县令司马公筠。　唐县令赵公和。　宋知县杨公孝孺达甫。　宋知县林公庚。　宋县丞于公□□□。　宋县丞楚公执柔。　宋县尉袁公燮和叔。　宋教授郑公漻。　宋教授尤公袤延之。　宋教授郑公应申。　宋教授郭公庭坚。　宋教授史公蒙卿。　宋水军经制李公宝。　元万户蒙古公丑吴静如。　江国吴公国兴，赐名良。海国吴公国宝赐名桢，干臣。　右名宦二十七。 【已上乡贤名宦，系先高祖考定，今据县志续入者，并得备载，以便览。　孝子赵公文鼎讳铉　御史贡公克仁讳安甫　大廷尉汤公新之讳沭　文学薛公尧卿讳章宪　宪副薛公应登讳甲　御史黄公士尚讳正色　司成张公补之讳衮　廪彦张公云程讳汝翼　谕德谥文贞缪公当时讳昌期　御史谥忠毅李公仲达讳应升　大参顾公尚实讳言　中丞袁公季友讳一骥　光禄卿刘公克柔讳干　武选赵公道隆讳与治　御史史公禹臣讳良佐　少参贡公国祺讳修龄　孝廉夏公茂卿讳树芳　右乡贤十七。国博周公□□讳恩，黄岩人进士蒋公文惠讳宥，钱塘人　儒士王公□□讳子伦，南海人　进士周公国用讳斌，昌黎人　举人王公好德讳秉彝，巴县人进士谢公安世讳宁，惠安人　进士黄公汝器讳琏，济阳人　进士黄公梦弼讳傅，兰溪人　进士涂公宾贤讳祯，新淦人　进士刘公景瞻讳弦，安福人　进士王公文渊讳泮，磁州人　进士李公仁甫讳元阳，云南人　进士吴公峻伯讳维岳，孝丰人　进士赵公元朴讳锦，余姚人　进士钱公鸣叔讳錞，荆州人　进士金公中石讳柱，上虞人　进士王公克济讳承芳，宁羌州人　进士李公文淑讳芳，嘉兴人　进士刘公交甫讳守泰，麻城人　进士胡公尔潜讳士鳌，诏安人　进士钱公用甫，原姓卜，讳汝梁，乌程人　进士刘公翼辰讳学周，武昌人　进士郝公仲舆讳敬，京山人　进士余公才伯讳士奇，东筦人　已上县令。　县丞李公景仪讳凤，阳曲人，监生。　县丞贺公子翚讳子徽，庐陵人，举荐。　县丞俞公□□讳凌云，丰城人，监生。　县丞黄公和之讳霆，洧州人，监生。　主簿曹公□□讳廷慧，山东人，贡士。　县丞郭公□□讳一坤，安远人，选贡。　主簿曾公汝焕讳仲文，泰和人，监生。　县丞张公简安讳醇儒，崇德人，选贡。　已上县佐。　训导王公宗器讳镐，雒阳人，监生。　训导赵公□□讳储，兰溪人。　教谕林公孔承讳烈，东筦举人。　训导范公秉义讳承宠，山东人。　教谕汤公尧文讳焕，仁和举人。　教谕王公子一讳之夔，丹徒岁贡。　教谕戴公眉阳讳士杰，昆山举人。　教谕张公雨峰讳化原，昆山举人。　已上教职。　右名宦四十。】 

　钱宁晒衣
武宗时， 【「武宗时」，原作「武德时」，误，据明藏说小萃本、清顺治本改。】 钱宁六月六日晒红绿衣服，用裁缝十六人，折衣半月。曹方湖云。

　论眉须
发属心，眉属肝，须属肾。故风疾多脱眉，宦官皆无须，此理之验也。

　兽皮
夜闲穿羔儿皮，二更寒透，狐狸皮可过三更，貂鼠皮直至四更，北人试验如此。貊皮色似鹿，当颈有白毛，俨如瓮形， 【「俨如瓮形」，「瓮」字原为墨丁，据明藏说小萃本补。】 取以为褥，卧之可醒酒。苏州许国用一褥，曾求唐子畏画，遂为所得。豹以小而文散者名艾叶文，其价尤贵于连钱。

　江阴邱氏兰亭 【「江阴邱氏兰亭」，原无「江阴」二字，据明藏说小萃本补。】 
陶南村辍耕录第六卷载兰亭集刻一百一十七刻，壬集一十四刻，中江阴邱氏二。余借观友人兰亭一本，会萃十余刻，中一刻题云：「兰亭诗序，定武旧本既不易得，而世俗所传，类不强人意，模搨者多弱，临写者或杂以己意，甚者妄意。旧本转相模勒，字画寖瘦，遂作一等肥字，其波磔乃类今时人书，不知晋时人未有此法也。此本出于新昌石氏，虽不敢望定武旧本，而视今所传为近。故家遗物，其有所自来耶。淳熙戊申二月五日邱寿?书。」上一钱形图书，篆东堂二字，下一方图书，篆暨阳邱氏四字。按暨阳即古江阴县名，此帖必邱氏二刻之一也，录之以备参考。

　牙牌排衙
外任官与京职官相遇，外任官曰我爱京官有牙牌，京官曰我又爱外任有排衙。

　一乳三子
邑石头港巡检任忠，陵县人，年五十七岁，妻王氏三十五岁。嘉靖五年七月初三日子时，一胞产三男。

　玄妙观宋时钟磬 【「玄妙观宋时钟盘」，原无「宋时」二字，据明藏说小萃本补。】 
县西门玄妙观道士汤秋泉房旧传钟磬二物，钟一边有「汉编钟」三字，一边有「太清宫」三字，皆阳文小篆。磬碧玉，边上一头有「大晟」二字，一头有「太簇」二字，皆阴文古篆。按唐明皇天宝为太清宫祀老子。淳化四年修真宗祥符六年行幸宋太宗大晟殿，元丰七年始造玉磬。谓汉编钟者，如汉之制，非汉铸也。大晟是祀太宗庙，太簇是此磬应此律耳，皆宋物也。

　京城雨钱
嘉靖六年六月十九日夜，京城雨电交作，次早东江米巷大街南李学等家房上拾有铜钱八十四文，每个一一壁立在瓦陇中。御史张璠具奏灾异，钱进入库。

　郭戴幼颖
江西郭希颜，十三岁中乡举，在场屋作文甚捷。监场布政见其递卷尚早，呼前，出一对云「纸糊屏风千个眼」，对曰「油浇蜡烛一条心」。福建戴大宾十三中乡举，十一二时出考科举，同辈见其少，谓曰：「小朋友如此年就要做官，做到何官？」答曰：「做阁老。」众戏出一对云「未老思阁老」，应声云「无才做秀才」。众哄然大笑，知反为所伤也。

　箜篌
大明会典载，朝廷乐器中有二十弦，即箜篌也。

　南京谣
南京谣云：「国子监里听讲，武定门外炮响，是这等演武修文，只费朝廷粮赏。」

　诺皋记
姚宽西溪丛语曰：「段成式酉阳杂俎有诺皋记，又有支诺皋，意义难解。春秋左氏传襄公十八年秋，齐侯伐我北鄙，中行献子将伐齐，梦与厉公讼，弗胜，公以戈击之，首队于前，跪而戴之，奉之以走。见梗阳之巫皋，他日见诸道，与之言同。巫曰：『今兹主必死，若有事于东方，则可以逞。』献子许诺。疑此事也。」晁伯宇谈助云：「灵奇秘要辟兵法，正月上寅日，禹步取寄生木三，?曰：『喏皋敢告日月震雷，令人无敢见我，我为大帝使者。』乃断取五寸，阴干百日为簪，三七循头还着中，人不见。』晁说非也。成式诺皋记序曰：『夫度朔司刑，可以知其情状，葆登掌祀，将以着于感通，有生尽幻，游魂为变，乃圣人定璇玑之式，立巫祝之官。考乎十辉之祥，正乎九黎之乱，当有道之日，鬼不伤人，在观德之时，神无乏主。若列生言?下之驹掇，庄生言户内之雷霆，楚庄争随兕而祸移，齐桓?委蛇而病愈，征祥变化，无日无之，在乎不伤人不乏主而已。成式因览历代怪书，偶疏所记，题曰诺皋记。街谈鄙俚，与言风波，不足以辨九鼎之象，广七车之对。然游息之暇，足为鼓吹耳。』」

　周髀算尺
苏州马怀德?星板一副十二片，乌木为之，自小渐大。大者长七寸余，标为一指二指以至十二指，俱有细刻若分寸然。又有象牙一块，长二尺， 【「长二尺」，明藏说小萃本作「长二寸」，未知孰是。】 四角皆缺，上有半指半角一角三角等字，颠倒相向，盖周髀算尺也。

　仙游祈寿
蒲田林守衷为父求梦于仙游九仙，以祈寿限，时年六十岁，梦人持一碗肉，谓曰：「仔细吃此一碗肉，再无肉吃了。」其父闻之曰：「吾还有十年。」问何故，曰：「『七十者衣帛食肉。』又曰『非肉不饱。』言再无者止此耳。」后至七十，亲家饮酒食桃，痛骤下，无疾而终，果七十岁。

　斑般字韵诗
匏庵吴公宽书体学苏，西涯李公东阳尝试效其体，作斑字般字韵律诗相戏，诗引有「勿怪搀夺苏家行市」之语，于是往复各五首，中多警联。西涯斑字曰：「心同好古生差晚，力欲追君鬓恐斑。搨遍吴笺犹送锦，搦残湘管半无斑。换羊价重街头帖，画虎心劳纸上斑。云闲天马谁争步，水底山鸡自照斑。」匏庵斑字韵曰：「砚沼百波空对影，管城一孔但窥斑。长爱弱毫能瘦硬，戏将浓墨故斓斑。马形始悟当书尾，羊鞹无劳强索斑。寒蛩入户声初咽，拙鸟成巢羽独斑。」西涯般字曰：「聊以师模归有若，敢将交行比颜般。郑师乍许三降楚，墨守终能九却般。文心捧处惭施女，笔阵围时困楚般。」匏庵般字曰：「临模恶札劳唐纸，结构奇材得鲁般。屡屈汉庭陪绛灌，远输齐粟荷姚般。廉颇谢罪宜先蔺，赵鞅行军已殿般。聊复据鞍如马援，不因夺邑愠劖般。」西涯诸联已自载于诗话中，余特并载匏庵之作，以见二公之竞藻于一时者如此云。

　宋时江阴刘谷
经义所检讨江阴布衣刘谷尝献书于朝廷，元佑庚午冬，有欲中熙宁大臣者，讽村民以田事进状讼谷，事下淮东宪司推治。时苏子瞻守扬州，淮宪内怀观望，谷惧祸见翁，书天字七以示之，其文如此： 【天天天天天天】 天。并列者三，而一缀于六字之下。谷默领其意，乃变姓皇甫逃于庐山。尝至饶州安仁?蒋公静之官所，淮宪以闻，有旨治静匿谷事。谷逃三年，至绍圣而田事直，静亦会恩乃免。此载徐神翁语录。神翁姓徐名大，更名守信，泰州海陵人，居冲真坊乐真桥之侧。嘉佑初，执役天庆观，持帚洒扫十数年，人无识者，止呼为徐二翁。蒋公之奇号为神翁。

　辨奸论族谱亭记
苏老泉辨奸论、族谱亭记，叶石林避暑录话、周公谨齐东埜语二书中载当时作二文之情实，余录之，为索隐者助焉。叶云：「苏明允本好言兵，见元昊叛西方，用事久无功，天下事有当改作，因挟其所著书，嘉佑初来京师，一时推其文章。王荆公为知制诰，方谈经术，独不喜之，屡诋于众，以故明允恶荆公甚于仇雠。会张安道亦为荆公所排，二人素相善，明允作辨奸一篇，密献安道，以荆公比王衍、卢杞，而不以示欧文忠。荆公后微闻之，因不乐子瞻兄弟，两家之隙，遂不可解。辨奸久不出，元丰闲子由从安道辟南京，请为明允墓表，特全载之，苏氏亦不入石，比年稍传于世。荆公性固简率不缘饰，然而谓之食狗彘之食囚首丧面者，亦不至是也。」周云：「沧洲先生程公许，字季与，眉山人。仕至文昌，寓居霅上，与先子从容谈蜀中旧事，历历可听。其言老泉族谱亭记，言乡俗之薄，起于某人，而不着其姓名者，盖苏与其妻党程氏大不咸，所谓某人者，其妻之兄弟也。老泉有自尤诗，述其女事外家不得志以死，其辞甚哀，则其怨隙不平也久矣。其后东坡兄弟以念母之故，相与释憾。程正辅于坡为表弟，坡之南迁，时宰闻其先世之隙，遂以正辅为本路宪将，使之甘心焉。而正辅反笃中外之义，相与周旋之者甚至，坡诗往复唱和中亦可概见也。正辅上世为县录事，县有杀人者，狱已具，程独疑之，因缓其事，多方物色之，果得真杀人者，而系者遂得释。他日役满家居，梦神告之曰：『汝有活冤狱之功，当令汝子孙名宦相继，为衣冠盛族。』至其子，遂擢第，其后益大如梦言。然多行不义，德馨弗闻。」

　清明上河图
李阁老东阳清明上河图后记云：「右清明上河图一卷，宋翰林画史东武张择端所作。上河云者，盖其时俗所尚，若今之上冢然，故其盛如此也。图高不满尺，长二丈有奇，人形不能寸，小者纔一二分，他物称是。自远而近，自略而详，自郊野以及城市。山则巍然而高，隤然而卑，洼然而空。水则澹然而平，渊然而深，迤然而长引，突然而湍激。树则槎然枯，郁然秀，翘然而高，蓊然而莫知其所穷。人物则官、士、农、贾、医、卜、僧道、胥隶、篙师、缆夫、妇女、臧获之行者坐者问者答者授者受者呼者应者，骑而驰者，负者戴者，抱而携者，道而前呵者，执斧锯者，操畚锸者，持杯罂者，袒而风者，困而睡者，倦而欠伸者，乘轿褰帘以窥者，又有以板为舆无轮箱而陆曳者。有牵重舟泝急流极力寸进，圜桥匝岸，驻足而旁观，皆若交驩助叫，百口而同声者。驴马牛橐之属，则或驮或载或卧或息或饮或秣，或就囊龁草，首入囊半者。屋宇则官府之衙，市廛之居，村野之庄，寺观之庐，门窗屏障篱壁之制，间见而层出。店肆所鬻，则若酒若馔若香若药若杂货百物，皆有题扁名氏，字画纤细，几至不可辨识。所谓人与物者，其多至不可指数，而笔势简劲，意态生动，隐见之殊形，向背之相准，不见其错误改窜之迹，殆杜少陵所谓毫发无遗憾者。非蚤作夜思，日累岁积不能到，其亦可谓难已。此画当作于宣、政以前丰、亨、豫、大之世，卷首有佑陵瘦筋五字签及双龙小印，而画谱不载，金大定闲，燕山张着有跋。据向氏书画记，谓与西湖争标图俱选入神品，既归元秘府，至正闲为装池，官匠以似本易去，售于贵官某氏，某守真定。主藏者复私鬻之于武林陈彦廉氏，陈有急，又闻守且归，惧不能守，西昌杨准以重价购之，而具述其故云尔。后又为静山周氏所得，吾族祖云阳先生为跋其后，又有蓝氏珍玩、吴氏家藏诸印，皆无邑里名字。不知何年复入京师，予始见于大理卿朱文征家，为赋长句。后为少师徐文靖公所藏，公未属纩，谓云阳手泽所在，治命其孙中书舍人文灿以归于予。呜呼！韩退之画记，其所关系几何？旋复丧失，独其文奇妙，故传之至今。今有图如此，又于予有世泽之重，而予之文不足以发之，姑撮其要如此。」

　半印勘合户帖
户部洪武三年十一月二十六日钦奉圣旨：「说与户部官知道，如今天下太平了也，止是户口不明白哩。教中书省置下天下户口的勘合文簿户帖，你每户部家出榜，去教那有司官将他所管的应有百姓，都教入官附名字，写着他家人口多少，写得真，着与那百姓一个户帖，上用半印勘合，都取勘来了。我这大军如今不出征了，都教去各州县里下着绕地里去点户比勘合，比着的，便是好百姓，比不着的，便拏来做军。比到其间，有司官吏隐瞒了的，将那有司官吏处斩，百姓每自趓避了的，依律要了罪过，拏来做军。钦此。除钦遵外，今给半印勘合户帖，付本户收执者。
一户某　府　州　县　乡　都　保附籍　户计家　口　男子　口 【成丁不成丁】 　妇女　口 【大小】 事产 【基田瓦草屋】 　右户帖付某　收执。准此。洪武三年十一月　日。」此帖人罕得见矣，余从一处觅来，录之以备典故。周围梅花阑，大不满二尺，号数处用部印合同半钤，年月日下空处用全印，后有一大部字，印下花押，直连者三，又横并者三，无官吏职衔姓名。背后沿边，县刊一小牵长腔宕印于其上，首行云「江阴县提调官」，下分注「知县钱文德、县丞傅学。」第二行「司吏麋宗文。」第三行「典史朱贯道。」每人皆有花押。末行「洪武三年十一月日。」县印向前，不在年月处。今制科场有题调官名，府县考试正官亦称提调，余无称者，并不及之佐贰。按此，则以提调为通称矣。余邑志，弘治时兰溪黄公傅为令，慨前志简略，极力搜讨，以成之于洪武三年任，书知县?志远。按此则三年任，乃钱文德，非?也。钱、傅、麋、朱四姓名无一见者。邑尚未设主簿，黄于典史下注云初名掌史，按此岂掌史之名更在前耶？吏宜列于官之后，而此司吏云者，抑亦杂流类耶？岂当时吏固在典史上耶？ 【「岂当时吏固在典史上耶」，「固在」原作「在固」，据明藏说小萃本、清顺治本乙正。】 今不可考矣。嗟嗟，据邑志之阙漏尚如此，则国史得失，谭又何容易也。凡片纸只字关典故者，断不可轻弃。

　阍寺骚扰
成化癸卯三月，吾邑为阍寺王敬所扰，巨室珍玩，自此一空，赂足以餍其欲者，始得免。多窜迹以避之，有故老谈及，迄今犹令人色变。

　东坡公据 【附节山谷跋语】 
苏东坡有与李方叔公据，盖恐方叔卖所遗玉鼻骍，为之立公据以便之。公据，券也。 【黄山谷跋云：「子瞻妙墨作券，或责方叔当乘之，安用汲汲索钱？此又不识痒痛者从傍论砭疽尔。」】 

　犬怪
金陵姚宣寅斋闻见云：「无锡儒士朱公綖训蒙于妻宗徐养素家。月明，客中岑寂，倚楼闲眺，见一白犬向月而拜，至月午，抖擞化为一道士，腾空而去。公綖见之，惊惧不敢寝，坐以待旦。钟鸣，从西南回，至旧地又拜，却复本形而去。次日公綖密告养素，即呼众犬咸至，惟不见此犬，寻之，乃寐于静处，养素杀之而绝。

　在官有族犯皆去职
邑训导张用斋庸送知县饶公免官还乡序云：「洪武九年秋八月，有司钦奉诏条，凡在官者，其族属有丽于法，听其解职还乡里。江阴令饶公玄德，其族属适于法有相值者，于是得白于有司，去归其乡邑。」余观用斋漫稿，摘此段以见国初之法云。在今则官势重而民命轻矣。

　江阴人朱子同年
绍兴十八年同年小录，今题为朱文公同年录，第一甲第一人王佐。第五甲第九十人朱熹。第四甲第一百六人王欣字亨之，小名七斤，小字斤斤，年三十一，三月二十四日生。外氏蔡　偏侍下　第四　兄弟四人　五举　娶韩氏。　曾祖正路， 【故任比部郎中，知濮州，赠金紫光禄大夫。】 祖蘧， 【故任中宪大夫，赠正奉大夫。】 父庶， 【故任从事郎。】 　本贯江阴军江阴县太宁乡就日里祖为户。

　江令精察
咸通初，有天水赵弘者任江阴令，以片言折狱著名。由是累宰剧邑，皆以雪冤获优考。至于疑似晦伪之事，悉能以情辨之。时有楚州淮阴农者比庄，顷以岁丰而货殖焉，其东邻则拓腴田数百亩，资镪未满，因以庄券质于西邻，代缗百万，契书显验，且言来岁携本利以赎。至期，果以腴田获利，首以贮财赎契，先纳八百缗。第检置契书，期明日以残资换券，所隔信宿，且恃通家，因不征纳缗之籍，明日?余镪至，遂为西邻不认矣。且无保证，又乏簿籍，终为所拒。东邻冤诉于县，县为追勘，无以证明。邑宰谓曰：「诚疑尔冤，其如官中所赖者券，乏此以证，何术理之？」复诉于州，州不能辨。东邻不胜其愤，远聆江阴之善政讼者，乃越江而南诉于赵宰，赵宰谓曰：「县政地卑，且复踰境，何计奉雪？」东邻则冤泣曰：「此地不得理，则无由自涤也。」赵曰：「第止吾舍，试为思之。」经宿，召前曰：「吾计就矣，尔果不妄否？」则又曰：「焉敢厚诬。」赵曰：「诚如是言，当为寘法。」乃召捕盗之干事者数辈至淮壖，曰：「聚啸而寇江者，按劾已具。」且言有同恶相济者在某居处，名姓形状，俱以西邻指之，请械送至此。先是，邻州条法，唯持刃截江，无得藏匿。追牒至彼，果擒以来。然西邻自恃无迹，未甚加惧。至则旅于庭下，赵厉声谓曰：「幸耕织自活，何为寇？」江囚则号呼泪随曰：「稼穑之夫，未尝舟楫。」赵又曰：「辨证甚明，且姓氏无差。」或言：「伪而坚，则血肤取实。」囚则大恐，叩头见血，如不胜其冤者。赵又曰：「所盗率多金银锦绣，非农家所宜有也，汝宜籍舍之产以辨之。」囚意稍开，谓皆非所贮者，且不疑东邻之越讼也。乃言有稻若干斛，庄客某甲算纳到者，紬绢若干匹，家机所出者，钱若干贯，东邻赎契者，银器若干件，匠某锻成者。赵宰大喜，即再审其事，复谓曰：「汝果非寇江者，何为讳东邻所赎八百千？」遂引诉邻，令其偶直，于是惭惧灰色，祈死厅前。赵令桎梏往本土，检付书契，然后寘之于法。参寥子曰：「江阴邑之遐者，天水吏之微者，卓鲁之政，无由人知。史氏宜探此以广当朝循吏传。」此载宋参寥子高彦休譔阙史中。太平广记作唐阙史，天水赵休譔，弘作赵和，见一百七十二卷精察二。

　褚先生
孔毅父珩璜新论云：「或疑褚先生为褚大，非也。按儒林传，褚大，董仲舒弟子也，平准书褚大为武帝使，而褚先生者，哀、成闲人也。孝武帝纪注，褚先生名少孙，为汉博士。」

　倭国春画
世俗春画，鄙亵之甚，有贾人携倭国春画求售，其图男女，惟远相注眺，近却以扇掩面，略偷眼觑，有浴者亦在帏中，仅露一肘，殊有雅致。其绢极细，点染亦精工，因价高，还之。

　科场贵善运善藏
施彦执北窗炙輠云：「黄致一初进科场，方十三岁，时出『腐草为萤』赋题，未审有何事迹。同场皆以其儿童易之，漫告之曰：『萤则有若所谓聚萤读书，草则若所谓青青河畔草，又若所谓君子之德风，小人之德草，皆可用也。』其事皆荦落不羁，同场姑以塞其问，元非事实也。致一乃用此为一隔句曰：『昔年河畔尝叨君子之风，今日囊中复照圣人之典。』遂发解。利无言年十七岁，在太学时称俊才。先季试读司马穰苴传，曰：『将在军，君命有所不受。』乃谓同舍曰：『某明日策中必有用此句。』明日问神宗实录，其问乃与昨日事殊，无言乃对曰：『秉笔权犹将也，虽君命有所不受。』此一策奇甚，诸长者皆拱手，遂作魁。此皆一时英妙可喜。故事无工拙，顾在下笔如何耳。」宋蔡绦撰铁围山丛谈云：「大科始进文字，有合则召试秘书省，出六论题，于九经、诸子百家、十七史及其传释中为目，而六论者以五通为过焉。以是学士大夫，自非性天明洽，笔阵豪异，则不能为之也。盖六论犹足完，独以不记出处为苦。昔东坡公同其季子由入就御试，共白厥父明允：『虑一有黜落，奈何？』明允曰：『我能使汝皆得之，一和题，一?题可也。』繇是二人果皆中。故知场屋要诀，全在善运笔，善藏短。」

　胡端敏自赞 【附论公奏疏 【「附论公奏疏」，原无此五字，据明藏说小萃本补。】 】 
仁和胡公世宁自题其像曰：「信而未孚者，多言也；正而未谅者，多戏也；周而若比者，好称人之善也；恕而若刻者，多发人之奸也；过而有甚于此者，轻贱麤疏也。然则无一长可取与？曰瞒人之事弗为，害人之心弗存，有利于国之事虽死弗避，三者吾将持是以终身焉。而前数者，气质之偏，则亦庶乎其有改也。」此在南兵部为主事时作。 【魏庄渠云：「近世奏议，往往是举业，否则吏牍，或一篇古文词。胡端敏公论事剀切，读之令人心开目明，宜究心焉。」】 

　梁武宋祖诗谶 【按此条及下面「石田为卖骨董门对」、「邬驸马对」二条，明本原在「江阴乡贤名宦」条下。】 
梁武帝冬日诗：「雪花无有蒂，冰镜不安台。」梁简文帝咏月诗：「飞轮了无辙，明镜不安台」。竟成台城之谶。宋太祖微时，田闲见日出，乃曰：「未离海底千山黑，纔到中天万国明。」后奄有天下，其兆验矣。又作日出诗曰：「日头出来赤搭搭，千山万山如火发。须臾拥出大金盘，赶退残星与晓月。」后一百八十七年，金虏入寇，徽、钦北狩，竟应其「须臾拥出大金盘，赶退残星与晓月」之谶。诗虽詹詹小言，其关休咎系盛衰岂小哉！

　石田为卖骨董门对 【「石田为卖骨董门对」，原无「石田为卖」四字，据明藏说小萃本补。】 
苏州卖骨董金克和尝求春联于沈石田翁，遂索纸笔亲书一对云：「小门面正对三公之府，大斧头专打万石之家。」盖其家对俞尚书士悦住云。

　邬驸马对
邬驸马选时，吴白楼出一对云「御沟冰泮闻流水」，对曰「金谷春深见落花」。句虽佳，而识者知其失偶之兆，果三年丧公主。 【嘉靖四年闲。】 朝廷旧制，封杖责驸马二十下，减奉米八百石，说者谓驸马二百石，公主乃八百石云。

戒庵老人漫笔卷二
　布佫七夕沐发
四川茂州有三长官司，为布佫蛮，妇人用酥涂身发使泽，每年七夕尽，沐发于河讫，辫妆为髻，再不梳，一年一次。男子则光头，顶留搭发。孙皓斋先生汉为茂州知州，亲说如此。

　倮倮六月年朝
四川徼外倮倮俗以六月廿三日为年朝，是日解牛，并作诸肉牲为乡会，会毕，各以火把爁身，或须发衣服俱焚者，以为禳一年之灾。

　江阴汤大理恩赉 【「江阴汤大理恩赉」，原无「江阴」二字，据明藏说小萃本补。】 
朝廷端午赐京官宫扇， 【竹骨纸面，俱画羽毛，不工。】 彩线， 【一条，五色线编者，须头作虎形。】 彩杖， 【二根，长尺许，五色线缠绕。】 艾虎。 【二幅，纸方尺许，俱画处并百脚诸毒虫。】 在邑汤大理公沐处见。至尊于丙戌夏赐九卿各堂上官四大字，汤公沐独多二字，一曰「存敬」，真书，一曰「处之泰然」，古文篆书，「泰」作「太」，皆恭穆献皇帝睿笔。

　刘诚意丹青 【「刘诚意丹青」，原无「刘」字，据明藏说小萃本补。】 
诚意伯青田刘公作蜀川图，为暨阳本中使君西行饯者。图为丹阳孙氏所得，徐兼山馆于孙，亲见之，对余说。夫暨阳乃余邑旧称也。本中使君竟无从考，姑以俟知者。然刘诚意勋名盛矣，亦孰知其余事之精如此。 【张藻仲有题萧山县尹尹本中?越两山亭卷古风一首，抑江阴人，姓尹，字本中，为萧山尹者耶？】 

　半黑大珠
苏州吴姓者商贩广东，已老，言孝宗弘治年间欲分封诸王，取珠于广，得一珠甚大，半黑如墨，绝然平分，希世之宝也，名「天地分」。

　五岁破题
翰林崔来凤子五岁，甚聪慧，善属对。曾有送桃枣者，急欲取之，父曰：「汝能作此二果破题则许。」答曰：「有食其内而弃其外者，有食其外而弃其内者。」一日谓父曰：「我亦出一破题。」指炕为题，父故效其体为之曰：「有所以眠乎人者，有所以烘乎人者。」曰：「教父亲做官哩。眠烘二字忒俗，我替你改之，作卧字暖字。」

　拽石难
干清宫阶沿石，取西山白玉石为之，每间一块，长五丈，阔一丈二尺，厚二丈五尺，凿为五级。以万人拽之，日凿一井，以饮拽夫，名曰万人石。

　授书中贵
翰林教小内官，在书堂中，有四五百人，学士五人轮，五日一转。每人至，日背书、批仿，责罚尚二百七八十人，甚劳。若轻而留衣者，当面行杖，重者褫衣露体，则发人他处责之。每十人或十五人跪彼，以次受责。陈学士鲁南沂云。

　庆成宴
庆成宴，上坐定，三内臣，一从中擎执一盒，一从左，一从右，三路折旋，俱至前跪，启盒，出锦护衣一条，左右者捧展在前而去。又一内臣擎盒，簪一花于冕，左手到如树，甚速下。众朝臣跪上酒三杯毕，起，上乃言曰：「众官人坐。」光禄官张幄廷中，治具上馔，有乐众随之。前一人执高杖，多贯铜铃，上下摇击，名响节，以惊鸟粪食中也。亦陈学士云。

　庙坛
太庙总一所，而中但分龛相隔，非七庙之制。郊天地合一坛，社稷同坛，而又为屋以覆之。其乐辞太宗自制者，有「杀了他纔快活」等语。乐器多胡乐，皆其所致意者。亦陈学士云。

　江西樟树
江西都司府樟树极大，曾大比年巡按会考各府州县科举诸生约三千人，皆荫蔽于下。有德兴举人亲与者说。

　殿上金佛
朝廷每受朝时，置一金物于宝座香案上，当其前。婺源汪玄锡为给事中，见而不知，问于太监，答曰：「是金佛也。殿上头又置一小真武像，皆欲以此收福。」江西德兴举人程栋与汪有亲，面闻其语如此。

　十可笑
张、桂当路，有书十可笑帖于朝者，推究拷杀数人。「一可笑，一个皇城两个庙。二可笑，□□□□□□□。三可笑，□□□□□□□。四可笑，四个主事都坐轿。五可笑，侍郎打得尚书叫。 【颜颐寿。】 六可笑，翰林院官尽外调。七可笑，郎中员外改科道。八可笑，驸马唤个现世报。 【谓谢某寡发。】 九可笑，□□□□□□□。十可笑，□□□□□□□。」

　蟹背字
今上一日见蟹行地，问何物，内臣以蟹对。取看，背有字曰桂萼、张璁，惊问其故，转相追究，乃太监崔文所书。因知言二人横行也。文谪南京。

　久瘖因怒能言
夷坚志丙云：「绍兴庚辰岁，钱大任堪自成都漕使下世，其子伸之年三十余，忽瘖不能言。侵寻八年，因棰妾，怒而能言。后赴铨中选，调江阴尉，未及赴而卒。」

　刘艮斋娶妾同姓 【「刘艮斋娶妾同姓」，「刘」字原无，据明藏说小萃本补。】 
刘文安公呆斋定之，父髦，永乐戊子科乡魁，号艮斋，晚称石潭先生。有行谊，年四十无子，其亲友醵金为娶村夫女为妾，父不知其亦姓刘也。生公兄弟三人，寅之湖广参议，又一乡贡进士，俱贤贵，后父卒。英庙时有奏同姓为婚者，公兄弟俱坐诏狱，卒以卯田留得脱。此事亦骇人，使非卯田留，当何律例以处耶？或曰公父会试还，遇溺水女子号救，载归，送还无家，又欲觅?配之，女执意侍巾栉，乃处二室，生二子。与所闻醵金以娶生三子之说不同。

　玛瑙石璧 【「玛瑙石璧」，明藏说小萃本作「孝陵中途石壁」。】 
孝陵中途观音阁有玛瑙石后壁一块，光润如玉，永乐时造者，高厚异常，石是青龙山所取。

　琵琶声梅花泡
南京灵谷寺有琵琶街，拍手声应如琵琶然。有八功德水 【八功德水，一清，二冷，三香，四柔，五甘，六净，七不噎，八除病。】 在孝陵墙内。寺僧于沿墙脚下凿石作弯曲形，引水旋绕而过，水皆逆行，自低向高，与凡水异。崇化寺梅花水甃池一，方仅大如席，泉出自岩石闲。相传水泛起泡皆成梅花，后为寺僧葬侵地脉，今则无矣。 【绛州鼓堆，人马践之逢逢如鼓状，与琵琶街类。】 

　赵松雪印色方
松雪先生印色方料，用好麻油或菜油，不拘多少。用瓷器内慢火熬一二沸，投下药末、萆麻、 【以油一两为率，用七粒，去壳用白肉，搥碎，以试油之生熟，熟则麻黑而浮。】 川椒、 【随用不炷。】 明矾、 【为末，随用不炷渗。】 蜜、 【少许不渗。】 猪牙、皁角、 【些少，搥碎不化。】 藤黄。 【□□待油冷过一宿，磨在油汁中，和入油内，则鲜明而不变。】 右件入油，用文武火熬一二沸，候油色微黑，萆麻焦而上浮，后取油置冷地上，用细绢袋滤去渣，先取一两银朱杵细，用油润过，或用细艾，或用鸡鹅翎，或竹屑木屑拌匀，朱入匀，绢袋缝固了当，然后再用油自下而上透入。 【「再用油自下而上透入」，「油」原作「曲」，误，据明藏说小萃本改。】 如旧久干燥，止用原煎用下油，同前法透上，不必再使朱。盛印色包者，忌铜锡器。法虽一例，煎之不同。

　二古钱形
(缺图)
大将持刀形，此钱厌胜物也。吴思橘藏。此古钱一，背面如上。徐进士文山亮所藏。都南濠得去。

　宝石名色
宝石，金水泥， 【淡黄色。】 鱼胆青， 【碧绿，或云洒普泥。】 马踠儿， 【青者色颇浅淡，亦光透，其身多碾细纹如毛，言此非云南所产，工不易为，出自外国。】 

　宋潘衡墨
金陵姚氏所藏宋潘衡圆墨，重二两五钱，规径二寸，一面海水戏珠龙纹，一面极光，细纹簇簇，边上侧处有四字，云「臣潘衡造。」 【衡与东坡善，叶石林避暑录载其造墨事。】 

　雷击柱
嘉靖七年二月初二日，金山五显灵宫雷击一柱到底，缝直如?。

　虹霓兆元
府学唐德顺之，戊子秋未入场前，家人门首扫街，见沟中一物，色紫而头如驴，甚惧，缠绕其足，惊脱而去。乃宛转褭入邻家门内，复出，须臾进唐家，霍然升天，一虹霓也。应德是年遂中乡举，己丑春会试第一人。盖文明得元之兆。

　宋铜钟
金坛慈云寺铜钟，宋元丰二年铸，声甚清远。浸塘刘宰有二碑记。

　罍画云雷象
礼书言罍画云雷之象，莫知雷作何状。祭器中画雷有作鬼神伐鼓之象，此甚不经。尝得一古铜罍，环其腹皆有画，正如人闲屋梁所画曲水，细观之，乃是云雷相闲为饰，如＄者，古云字也，象云气之形，如◎者，雷字也，古文＠为雷象回旋之声。其铜罍之饰，皆＠◎相闲，乃所谓云雷之象也。汉书罍字作％，盖古人以此饰罍，后世字失传耳。此见沈括笔谈第十九卷器用第二条。

　江阴青山古迹
嘉靖九年三月闲，邑西门外青山忽陷，中空如两三闲房大，皆砖发券者，若混堂样，底亦铺砖，有麻布花纹，人入观者络绎。暗中点火烛之，气俱触灭。或云尚有石门，闻内有声，不敢扣。县官恐惑众，命塞其穴。或又云有青?器物被近山人得之。又云有三方?。大抵青山为干将铸?之所，此其迹欤？王槐亭来言，恨不及亲见云。

　燕巢纸镫盖
钟山江阴侯守坟户朱龙家前室悬一纸莲镫，上有篾，作宝盖空环，六瓣，如栀子花形。燕巢正当交扎处，虚中，亭亭往来度食，摇荡不定，比之巢幕，尤危然，亦奇矣。此在嘉靖九年秋闲。

　郑樵食鉴
郑樵食鉴四卷调养以救饮食三失：一者，腹已馁，方进口，正美即止，用补胃脘所养冲和之气，以救饮食过度满胀之失也。二者，吃温暖食物，加熟嚼细吞，用补胃脘所受元阳之气，以救生冷硬食伤于腐熟之失也。三者，省鱼肉美味，服淳淡素食，用补胃脘所赋廪禄之气，以救享用过丰越于常分之失也。食养六要：食品无务于殽杂，其要在于专简；食味无务于浓酽，其要在于淳和；食料无务于丰赢，其要在于从俭；食物无务于奇异，其要在于守常；食制无务于脍炙生鲜，其要在于蒸烹如法；食用无务于餍饫口腹，其要在于饥饱处中。物有形质变异者，如兽有岐尾，蟹有独螯，羊一角，鸡四距之类是也。物有形色变异者，如白鸟玄首，乌鸡白首，白马青脚，白马黑头之类是也。有形色无异其肉变怪者，如落地不沾灰尘，经宿肉体尚暖，曝炙不燥，入水自动之类是也。有皮肉无异肠脏变改者，如肝色青黯，肾色紫黑，鱼无肠，胆中肝叶孤之类是也。有一物常食性善与他物相反过口而害人者，如鮠鱼同灰肉，食之杀人，羊肉同鲙酪，食之害人，羊肝得生椒破人脏，猪肉得胡荽烂人脐是也。有一物常食性平与他物相感入腹成动物者，如鲙生同酥乳，食之变诸虫，鳖肉同苋菜，食之还生鳖，牛肉同猪肉，食之成寸白虫，猪羊肉以桑楮柴炙，食之亦成寸白虫是也。有犯日辰所禁者，如六甲日不食鳞甲之物，丙午壬子日不食诸五脏，父母及自身本命日不食本命所属肉是也。有犯时月之忌者，如螃蟹八月以前，脯修四月以后，鹿麋肉四月至七月皆不可食是也。

　产鬼物
丹阳孙七峰思和家，嘉靖九年四月十四日家人赵兴妻产一鬼物，有双角，眼在额上，声颇怪异，口有牙，即能啮人。邻房朱虎妻素勇不惧，以刀斫去一角，急以滚汤沃之，缚埋园后三层楼下。人多往观，犹见露目闪闪，移埋后山，今其母无恙。又树适有巨蛇堕地者二，一击死，一走不见。思和在京，是月十九日病故，正其时也。此徐兼山所记。

　江阴白鹳鹆
余邑太宁乡善村地方得白鹳鹆，详见于城中徐兼山所作歌词，其歌曰：「人闲庶类无不全，飞鸟丑翼同翩翩。乌不日黔鹄不浴，白黑之朴由天然。物中异常乃为瑞，自古罕见珍流传。吾乡南下多沮洳，善村地与双桥连。佃徒疏通浚水利，董以塘长修圩田。苍生赋功偶至此，树有鹳鹆巢其巅。破巢探鷇众鶵堕，四黑尽毙遭隮颠。一鶵白者幸生致，况独在水如良缘。筠笼饲养不轻视，酬以善价犹难捐。眼前燕雀何足数，名播里巷惊华颠。闲从晜弟一寓目，果见皎洁身披雪。羽毛觜爪无异色，纯萃玉质非雕镌。对之三叹美荣遇，但愿宝爱加拳拳。日当七夕方翦舌，期效鹦鹉通人言。主人此意已不浅，采荐有日须朝天。君不见贞元昌黎感二鸟，出关为赋徒迁延。人生穷达信有命，微物岂必伤高贤。祯祥见世自不苟，拭目盛事形诗篇。圣明在上值嘉靖，秉笔为记庚寅年。」

　嘉定鸡金坛鹅 【「嘉定鸡金坛鹅」，原作「两邑鸡鹅」，义晦，据明藏说小萃本改。】 
嘉定南翔罗店出三黄鸡，觜足皮毛纯全者佳，重数斤，能治疾。金坛子鹅擅江南之美，饲养有法，色白而肥。尝闻虞知州逋庵云：「鹅性好洁，稻谷淘净，水浑再易清者，喂之乃佳耳。」然市无鬻者，士夫之家以此为待宾上馔。

　校兰亭点画
别刻兰亭一本，以周府所刻褚遂良临本较之，褚本多谬，略记三十余处。永字第七笔不连，和字撇不踢，年字点不带，岁字下小字不连，稽字旁九字无转带，修字上是乂，贤字上又字是捺，至字土无转笔，少字点不牵，有下旁有崇山二字，峻字点不作画，领字头无山字，林字不牵带，和字旁口字点不出，仰字竖是点，俯字撇不连，类字旁不作米，极字点不带，世字有一短画，悟字旁竖心不带，因字内不作大字，之外二字不连，殊字画带撇，然字犬无反笔，不字旁缝有僧字，将字点俱不转，无向之二字，欣字不连笔，尽字竖不通下，无痛字，悲字不连笔，文字上是点。 【晋史逸少传无曾字，因徐僧权用名字小印押缝，岁久止存僧字，后人不知，误为曾字脱落，增添此字耳。】 

　天然对偶
天然对偶用经书句者，如天维显思，民亦劳止；惟女一德，于今三年；有能奋庸，爰立作相；行此四德，弼予一人；文王之德之纯，周公之才之美；皇极锡五福，大臣虑四方；闲暇而明政刑，会通以行典礼；礼乐自天子出，笾豆则有司存；于缉熙单厥心，念终始典于学；欣欣然有喜色，荡荡乎无能名；睦族以和万邦，明伦以察庶物；率百官若帝之初，于万年受天之祜；发号施令罔不臧，陈善闭邪谓之敬；知微知彰不俟终日，有严有翼以奏肤公；上帝临而无贰无虞，三事就而不留不处；闻俎豆未学军旅之事，听鼓鼙则思将帅之臣；兵于五材谁能去之，臣无二心天之制也；亶聪明而有作不作聪明，由仁义以安行非行仁义；玉帛万国干舞已格于七旬，箫韶九成肉味遽忘于三月；夙夜浚明入则宣其三德，文武是宪出则揉此万邦；五百里采五百里?外包有截之区，八千岁春八千岁秋上祝无疆之寿。真脍炙人口。
东坡作吕申公制云：「既得天下之大老，彼将安归，至于国人皆曰贤，夫然后用。」刘莘老青州谢上表云：「虽进退必由其道，每愿学于古人，然功烈如此其卑，终难收于士论。」洪容斋谓，旧有「红生白熟脚色，手纹宽焦薄脆」之属，因触类而索之。如三川太守，四目老翁；相公公相子，人主主人翁；泥肥禾尚瘦，晷短夜差长；断送一生惟有，破除万事无过；北斗七星三四点，南山万寿十千年；迅雷风烈风雷雨，绝地天通天地人；筵上枇杷本是无声之乐，草闲蚱蜢还同不系之舟。皆绝工者。
又有用书语两句而证以俗谚者，如尧之子不肖，舜之子亦不肖，谚曰外甥多似舅；吾力足以举百钧而不足以举一羽，谚曰便重不便轻之类是也。诗有属对未能而他人代之者，如范曾云「岁暮天涯雨」，久而莫属，刘郇伯曰：「何不对人生分外愁。」晏元献曰：「无可奈何花落去」，经年未尝强对，王琪应声曰：「似曾相识燕飞来。」中书出对曰：「水底月如天上月」久未有对，杨文公以事至，应声曰：「眼中人是面前人。」王丞相云：「马子山骑山子马。」久之，人对曰：「钱衡水盗水衡钱。」长吉「天若有情天亦老」，人以为奇绝无对，石曼卿曰：「月如无恨月长圆。」唐诗曰「二十四考中书令」，无对之者，或以问王平甫，平甫应声曰：「八千万户冠军侯。」辽使「三光日月星」，东坡即对以「四诗风雅颂」。王荆公集句得「江州司马青衫湿」，久未有对，一日问蔡天启，天启应声曰：「何不对梨园弟子白发新」，荆公大喜。古人诗有「风定花犹落」之句，谓无人能对，荆公以王籍诗中「鸟鸣山更幽」对之。又尝云杜甫诗「当面输心背面笑」可对其结交行「翻手为云覆手雨」。东坡尝手题云：「人言卢杞是奸邪，我觉魏征真妩媚。」又「槐花黄，举子忙；促织鸣，懒妇惊。」北梦琐言谓，宣宗尝有「金步摇」，未能对，求进士对之，温庭筠以「玉条脱」续之，帝赏焉。真诰「玉条脱」事在华阳第一篇中。汤丞相戏出一语曰：「哀王孙而进食，岂望报乎？」洪容斋对曰：「为长者而折枝，非不能也。」又戏曰：「宰予昼寝，于予与何诛？」汪圣锡对曰：「子贡方人，夫我则不暇。」诗句中又如「公独未知其趣耳，臣今时复一中之」，「天之未丧斯文也，我独何为不豫哉」。「巧在彀中非尔力」，「风行水上自成文」；「锺乳三千两」，「金钗十二行」。多不可枚举。

　继统祭告宗藩
世宗改元嘉靖之春二月辛丑晨，御奉天殿，传制遣文武大臣代祀宇内?神暨宗藩先王，而辽若湘府则以属吾邑毅斋刘公干。后九年秋，毅斋长子甫学，余与亚也，出誊黄御制祭文，诩幸观焉，谨录之，以见典故云。「维嘉靖元年，岁次壬午，四月丁丑朔，初七日癸未，皇帝遣尚宝司卿刘干致祭于七世叔祖辽简王、六世叔祖辽肃王、五世叔祖辽靖王、四世叔祖辽惠王、三世叔祖辽王曰：『惟予嗣统之初，茂惇九族，缅怀厚德，实切于衷。谨遣廷臣，奉将香币，敬伸祭告。伏冀鉴知，尚飨。」「维嘉靖元年，岁次壬午，四月丁丑朔，初九日乙酉，皇帝遣尚宝司卿刘干致祭于七世叔祖湘献王曰」 【同前。】 

　宋张行婆
司马温公张行婆传：「行婆张氏，潍州昌乐人，父为虎翼军校。张氏生七年，继母潜使侩者鬻之，绐其父云失之，父哭之一目失明，由是落军籍为民。侩者鬻于故尚书左丞范公家，字曰菊花。范氏以媵其女适泗州人三班借职金士则，张氏勤谨，其主家爱之。与父别凡二十一年，一旦遇之于范氏之门而识之，遂辞范氏，与父俱归。父怒继母，欲殴而逐之，张氏曰：『儿非母不得入贵人家，母乃有德于儿，又何怨焉？今赖天之力，得复见父，若儿归而母逐，儿何安焉？』父乃止。父时年且八十，无佗子，家甚贫，鬻薪为业。昌乐有故田园为人所据，张氏乃与父母归乡里，讼于州而得之。未几父卒，张氏养继母尽子道，母老不能行，所适稍远，则张氏负之。母卒，张氏嫁为里民王佑妻，生一男二女，佑早卒，诸孤皆幼，张氏鞠之，不从人。既长，毕婚嫁，乃谓其子曰：『吾素乐浮屠法， 【「吾素乐浮屠法」，「素」字原作「数」，误，据明藏说小萃本、清顺治本改。】 里中有古寺，废已久，吾当帅里人修之，弃家处其中，不复为尔母矣。』里人闻之，争助以财，不日立堂殿厨庑，塑绘佛像，营储偫皆备。每戒其子毋得至寺，曰：『寺有众人之财，将以兴佛事，吾一毫不敢私也。汝来，使吾无以自明。』金士则之妹，余嫂也。元丰中，张氏自潍之泗省金氏，又自泗之陕省余嫂，徒步数千里，曰：『吾故时主家，不可忘也。』嫂置诸园门之傍，独处一室，日一蔬食，读佛书。每与女仆语，专诲以忠勤，有不受而诟之者，辄拜谢不与校。遇劳辱之事，则以身先之，与之钱刀衣服，固辞，强之，不得已，辞多受少。见尺薪寸帛，不忍弃，必拾以归，爱之如己物。女仆之幼者，则为之栉沐纫缝，视之如己女。至于猴犬，饮食以时，无不驯服，张氏去，辄数日悲鸣不食。余熟察其所为而异之，因谕之曰：『妪已老，幸有子，不与之居以终其身，而栖栖汲汲周游四方，竟何为乎？』张氏曰：『凡学佛者，先应断爱，彼虽吾子，久已舍之，不复思也。』呜呼！世之服儒衣冠读诗书以君子自名者，其忠孝廉让能如张氏者几希，岂得以其微贱而忽之邪！闻其风者，能无怍乎？向使生于刘子政之前，使子政得而传之，虽古烈女何以尚之？惜乎为浮屠所蔽，不得入于礼义之涂，然其处心有可重者，余是敢私记之。」

　唐肃墨迹
唐肃细字楷书二幅，一写送李愿归盘谷序，后云：「至正十又八年六月朔日，余集诸生，试所业文，从弟宗望得首选，书此以劳之。丹峰识。」一写舣槎亭记，后云：「右尚书元公明善复初所譔，东安唐肃为江阴张瑄谨书于会稽读书屋，时至正十八年太岁戊戌是夏戊子日也。」俱用蜡笺，乌丝界画，精妙之甚。此徐兼山充所藏。

　百家姓不同
村学训蒙夜记有百家姓一书，四言成句，单姓四百零八，复姓三十，以赵为首者，必宋人所编也。其复姓万俟、司马、上官、欧阳、夏侯、诸葛、闻人、东方、赫连、皇甫、尉迟、公羊、澹台、公冶、宗政、濮阳、淳于、单 【一本作鲜。】 于、太叔、申屠、公孙、仲孙、轩辕、令狐、锺离、宇文、长孙、慕容、 【一本有鲜于闾邱四字。】 司徒、司空。「百家姓终」，一本不以此凑断句，余儿时习之，今书肆所鬻犹然，此传世本也。近见包括谜子，书名江边岸，如独脚虎之类，末题岁在癸未至正三年暮春之初，中?三老先生王仲端引。千字文、百家姓皆尽包成谜。至百家姓复姓乃万俟、司马、欧阳、上官、夏侯、诸葛、尉迟、锺离、皇甫、宇文、公孙、申屠、闻人、令狐、慕容、鲜于、公羊、公冶、司徒、司空、闾邱、澹台、胡毋、梁邱、高堂、长孙、由吾、成公、南宫、王孙、士孙、羊舌、第五、五鹿、主父、太史、漆雕、秃发、独孤、谷梁、息夫、乞伏、百里，若干与今本不同，未知何谓，漫志于此。

　千字文重复
余邑先辈吴枋宜斋埜乘云：「千字文有『女慕清洁』，又有『纨扇圆洁』，重两『洁』字，今宜改『清洁』为『清贞』，庶不重复。」今世本「清洁」皆作「女慕贞洁」。又名公帖「鸣凤在树」，世本皆作『在竹』。 【谈苑云：千字文题云敕员外散骑侍郎周兴嗣次韵。敕字乃梁字传写误耳。时帝王命令尚未称敕，至唐显庆中始云不经凤阁鸾台不得称敕。程参之考古编又辨其非，引兴嗣传云敕制寺碑。】 

　猿忌食肉
猿食猪肉，疾患风瘫。乌镇王雨舟官广西时，得一猿归，后食肉得此疾死，为文葬之。初取时亦甚难，四山树木皆伐去方获。 【雨舟有君子堂日询手镜， 
【「雨舟有君子堂日询手镜」，「雨舟」原作「雨州」，据明藏说小萃本、清顺治本改。】 
备载广西横州风俗物产，甚可观。横州，旧合浦郡也。】 

　经山晋杏
丹阳经山寺大银杏，相传晋物也，树围连抱七人，半枯中空，遗子所出小株，从中挺上，亦已盈斗矣。

　三角三眼牛
嘉靖九年十月间，福建浦城县屠人家欲宰一黄牛，是夜生犊，三角三眼。即报县，转申建宁府，府取付各寺传养。一眼在顶，初视天不肯食，以针缝之，乃食，甚壮。莆田林守衷经过亲见。时在大忠寺候朝廷回文，未知如何。

　内阁体
司礼监掌印太监，朝廷有大事则遣至阁下议之，称阁老为老师父，阁老称之曰老先生。不敢驰阁下甬道，相传太宗曾幸阁下，立街上顾诸太监曰：「此处是三先生所居，汝辈不可在此行走。」知制诰居东阁，不得与三老同至阁下，三老出入，知制诰者则出户拱立，候过而退。余邑水南张公衮云。

　选妃
嘉靖九年十一月廿七、廿八二日，余随先君至南京观选妃。朝廷不钦差内臣，分遣行人司礼部委官，郎中张时彻、主事 【某】 、兼御史冯恩在旧王府选。当日三山街、内桥诸处皆把绝行人，随地方?至西华门下轿，惟母随行走过，出东华门针巷口，原轿俟候?归。比常年，虽父亦不容入，最为严谨。云十二月初三日、初九、十五、二十复选四次，共取六人。

　试录原始
国家科场揭晓后，有试录颁行天下，其制始于唐宋，唐称进士登科记，宋称进士小录，其实一也。今乡会殿三试皆有录，唐会要曰：「宣宗大中十年，礼部侍郎郑颢进诸家科目十二巷，自今以后发榜乞，写及第人姓名，付所司编次。高宗永徽以前，俊士、秀士二科犹并列之。由是赵瓞削去俊秀，故曰进士登科记。」叶石林燕语曰：「试院官旧不为小录，崇宁初，霍端友榜安枢密惇知举，始创为之，余时为点检试卷官，自后遂为故事。进士小录具生月日时者，序齿也。安喜考命，时考官有善谈命者数人，安日使论之，故亦具生月日时，则过矣。」按今录刻新试文为程序，具名次，是唐遗制。殿试者名曰进士登科录，具生月日，不具时，是合唐宋之制而酌用之者也。 【唐进士张繟，汉阳王柬之曾孙，时初落第，两手捧登科记，顶戴之曰：「此千佛名经也。」分甲第自兴国八年王世则榜始。御殿唱名自雍熙三年梁颢榜始。赐宴自太平二年吕蒙正榜始。给金吾?士送归第自蔡齐榜始。】 

　木鹦瓦杯自动
马镇徐柏亭元谷家佛堂前悬一木鹦哥，香熏黑色，每日应时随方而转，甚为奇异。西观承道士月梧亲见之，今不知所在。承又云：时斋罢燕饮，共卓一道士居承左位，家人筛酒毕，瓦杯于卓上忽冉冉移至承前，众视惊怪，家人遽取之而去。是年柏亭有疾，竟不起。西观道士汤秋泉亦与坐同见，所言不诬。

　孔僧显灵
孔独清，祥符寺僧月堂之师也。在世八十二岁，自四十后持诵精勤，至老不衰。亡已六年矣，月堂徒孙 【某】 偶遇广西一指挥相知，挈同至其地，欲参无量寿佛道场。至横州，其僧皆有妻子，娶妇与平人无异，俗颇俭陋。忽闻人云，此地有灵神孔独清者，附童以符水救患，云是江阴宝池乡人。僧骇其言，俱至其地 【名小龙山。】 神果附朱氏童儿体，对之大哭云：「孙孙何为至此？」并问徒弟等，并言生死年月甚的。因究其所以，「已到此二年，常一月至家一二次。汝可速归，路途亦无恙。」僧归说，惜不叩其详，后往见，问俱不答云。此闻之于嘉靖十九年九月闲也。

　二举人定数
辛卯科新中举人宝应朱曰藩，升之之子也。增广生考入试，来时梦至京，提学补廪，意谓不中之兆。是年中式，小录误刊学生补廪，应矣，乃神妙如此。长洲县吕潜亦中于是科，揭晓后，见本房考试官对众言：有鬼神谓吕初在备卷，已取之，卷封将送入矣，倦睡，梦一鬼扯起看卷，谓已取定无可看者，复睡去，鬼复来扯，惊异而起，乃试看，备卷之首即吕也。觉文字可取，无能为计，当送取卷，因携此卷呈主考，兼道梦中之事，主考亦称善，遂取之，而退所取数中一卷以填之。信非人为也。

　梦溪论鲤
梦溪笔谈云：「鲤鱼当胁一行三十六鳞，鳞有黑文如十字，故谓之鲤文从鱼里者，三百六十也。」

　无锡获虎
嘉靖十年辛卯十月初一日，无锡县东门一黄虎入城，进至大市，惊跳，并伤死者颇众，当时被获，次日解府。

　教职净身
永乐末年，诏天下学官考绩不称者，许净身入宫训女官辈。时有十余人，王振在其中，官至司礼监太监，后籍没，其宅改为京?武学。

　二家历法
汉太初历凡十九年七闰为一章，章者至朔分齐，闰无余分也。二十七章五百一十三岁为一会，会者日月交会一终也。凡三会八十一章一千五百三十九岁为一统， 【「凡三会八十一章一千五百三十九岁为一统」，「三十九」原作「二十九」。按一会为五百一十三岁，则三会为一千五百三十九岁。据明藏说小萃本改。】 闰朔并无余分，但非甲子岁首也。凡三统二百四十三章四千六百一十七岁为一元，至是闰朔并无余分，又值甲子岁首也。此扬子云拟之以作太玄也。唐大衍历亦以初年甲子日子时朔旦，冬至在岁次甲子之首，谓之至朔同日。第二十年为第二章首，复得至朔同日，然非甲子之先期，夜半乃是癸卯日卯时。第三十九年至朔同于癸未日午时。第五十八年为第四章首，至朔复同于癸亥日卯时。第七十七年至朔又复同于癸卯日子时，因其至朔同在夜半，与初年第一章同，遂以七十六年名一蔀，蔀者蔽暗昧之时也。凡四章为一蔀，总二十蔀者曰一纪，计一千五百二十年，必然至朔同于甲子日之先期夜半，但非甲子岁首耳。总三纪积四千五百六十年，至朔同于甲子之先期夜半，又甲子岁首，总会如初，名曰一元。此僧一行推之大衍易也。历说虽多，不出此二家之术也。右载草木子杂制篇中。

　严大理遗事
余家先世，藉吴文恪、严大理两外家懿训为多，文恪之行，传于国史，无不闻者。大理之行，知者称为乡贤名公耳，其遗事不多见也，谨摘诸先达所撰行实以备考焉。
伊蒿子姓严名本，字志道，号蒿庵，其先居苏之昆山巴城里。生再期，母赵亡，八岁出，就嘉定戚氏姑家，从素室祁先生学。既冠，受父命僦居常之江阴邑城北，遂占籍焉。舌耕笔耨得粟布，躬负归养，父甚乐之。张载庵庸、黄友古常，齿德望一邑，咸为忘年友。题寓舍曰君子斋。父病，归侍药克谨，暨没，哀毁，治丧斥释道教，一本朱子家礼。服除益自砺，取经书及史籍，朱批墨勘，期在躬行，以传后裔。复以历代刑书，惟在刑统，傅霖虽括韵语，然辞约义博，注者弗一。乃裒诸家言，附以己见，着刑统赋辑义四卷，藏以俟时。永乐癸巳，太宗命廷臣五品以上洎郡邑各举所知，以赡养军民，吏部郎中何君澄荐以堪职风宪，江阴令李君进复以材宜牧民举。
明年征至南京，仁宗在青宫监国事，命吏部尚书蹇公义试理人策一篇，复举律疑数条为问，随问敷答。同试者皆授郡邑职，独拜刑部广西清吏司主事。时掌部侍郎张公本介洁自持，鲜有当意，疑狱多俾讯之。安庆乡民七人，夜渔于河，窃民舟米，军卫邀功，抵以强劫重辟。一讯知其冤，改以杖徒。政多类是。
辛丑岁，上命尚书宋公礼伐木于西蜀，与辅行选。既至，保恤军民，事独先集。乌蒙蛮号羿子，强犷难化，一夕惊疑，被甲负弩羣至，众皆慑惧，独挺身谕以朝廷威德，蛮遂帖服。自宋公而下，悉以为弗及。
仁庙嗣统，征还，大理卿虞公谦、刑部尚书金公纯同日论荐，即授承德郎、大理寺左寺正。时法曹断狱，多以知情故纵及大不敬为拟，特争之曰：「我朝定律，除逆叛数条外，余无故纵之文，况不敬情罪轻重弗一，庸可概入重比，以失圣朝明慎庶狱意乎？」虞公韪之，悉为驳正，迄今遵守。阅历既深，清介孚于远近，遂命貤恩赠父俊如其官，母妻俱安人，赐白金十两、宝钞二百锭，归营焚黄之礼。妻郭殁于南京官舍，弗再娶。子三人。 【吴文恪公时为监察御史，撰小传，系节文。】 
少尝好琵琶，受先君之教而绝之。亦尝为酒所困，感友古黄先生之教而改焉。 【「感友古黄先生之教而改焉」，「友」字原作「有」，据明藏说小萃本改。】 及读程子制外安内之箴，顿然而悟，因推类以通其余，故郑卫之乐，不使经耳，靡丽之色，不使近目。亲友张宴而声妓佐酒，必毅然起避，固挽之亦不留。凡宴享之际，以礼酬酢而已。思宣圣鬼神敬远之训，故巫觋祷祠之事，绝口不道。遇他人女妇之寺观庙宇者，必扬言斥其非。或以招怨讟止之，则曰：「吾以名教为重，奚恤人言！」 【海隅计嗣书传后。】 
有告仪真簿与吏盗官麻万斤，已诬服，察其冤，覆勘，麻数不亏，特昭雪之。徽州民有室女无夫而娠，舅氏诘责之，女惧，解衣水际而逸。女之母诉弟逼女溺死，杖徒。驳以尸未获，令检寻，后于邻邑得其女。盖与人私通以逃，始正其罪，追还徒者。 【翰林修撰张洪着传。】 有御史陈旭子与乡人同饭于肆，俱为逻者所获，盖乡人前为盗劫人，事觉而逃，余党七人已弃市。乡人既就系，惧拷，诬引御史子同盗，且分之赃。案具而乡人死，御史子无以自明，谬以其母簪珥为赃。公阅案，见前七人招服未尝有御史子，及召事主验所入赃，非其物，疑而问之，其子号痛称冤。公将直之，同列皆谓成狱久不可改，公曰：「御史子有冤而不得白，执法者能无惭乎！」乃独署其案，闻于朝而释之。其在大理时，良乡民有失马疑其邻盗之，执告于县，县丞亦以为可疑，因拷讯过重而死。法司坐丞决罚不如法当徒，而又坐告者以绞，公曰：「因公杀人，罪丞当矣。告者因疑而诉， 【「告者因疑而诉」，「者」字原作「曰」，据明藏说小萃本改。】 岂可坐以诬告致死哉！所拟则似丞与告者各杀一人矣。」遂驳正，而活告者之死。有某?指挥畜交址蛮童，既长为娶，目为养子。后指挥戏其妇不从，事觉，法司罪以强奸子妇，公驳之曰：「养子非所生，而奸且未成，比于内乱有闲矣。」复议，得减死从流。莒州有屯卒夺民田，为其所讼，得罪于按察司，卒退之而无以逞，夜盗民家驴以归，民搜索得之，卒反以民为诬赖，擒送千户孙恭所。千户与卒干亲，民被禁勘至司死。法司坐千户以因公徒罪，公曰：「杀以止杀，千户得生，则死者衔冤。」遂正其故勘之罪，山东人皆快之。苏州卫卒十余人，驾舟运饷，泊河西务，夜劫客，其中一人为事主所杀，余党惧事觉无以自饰，见邻舟有押解人带兵仗防囚而行者，因谬指押解人劫商财，谓其侣往救而被杀。擒告于官，诬服。览其牍疑之，曰：「押解人与囚同舟，借使为盗，囚必知之。」驳令验问，果得其实，遂释押解人而正强盗之罪。
永乐间，尝领部檄督事于宣、歙诸郡。时部官出临州县者，多昧大体，为有司所忽。有郡守恃京朝旧职，于人罕所敬让，见公独踧踖而加畏，间持酒殽致馈，欲以微觇公意而继以贽礼，公毅却之。守退而叹曰：「吾守此郡，阅贵人多矣，清白自持，唯严公一人焉。」 【越府右长史周忱书传后。】 奉命督办太平者非一人，公馆不能容，则分寓僧寺。一日民有怀白金数十两诣寺赂他督办者，而误诣志道，既见，民惊愕，欲引却不能，询之，具以实对。即日徙寓学舍，僧莫知其由，自疑有失而见远也，恳留且谢过，笑曰：「吾欲就儒者谈耳。」绝口不与人知。竣事去，怀金者乃显言其事。时督办后期者，例罚工作，志道不忍急责民，或曰：「独不虑罚工乎？」曰：「吾已办矣。」盖先寓书其子鬻田为工作费。后监察御史尹崇高太平还语予，继数遇太平士人，语加悉。 【华盖殿大学士杨士奇书传后。】 尝承工部文移发南直隶夫匠，郡县具匠名为籍，吏胥缘为奸，匿赀贿者，他人不之察，志道阅旧版，尽摘户之匠者发之，郡邑不能容其奸。既发，吏不即遣，以稽限例当拘役，子姓忧惶曰：「贫奈何？」曰：「牵马鬻诸市。」曰：「不足。」赍券鬻其田，曰：「奈老何？」曰：「病即死耳。」略无戚容。 【送焚黄序。】 

　读书法
读书须知出入法，始当求所以入，终当求所以出。见得亲切，此是入书法；用得透脱，此是出书法。盖不能入得书，则不知古人用心处，不能出得书，则又死在言下，惟知出知入，得尽读书之法也。 【此见陈潮溪新话。】 

　辨达磨面壁影
魏庄渠先生校督学河南，余得其辨达磨面壁影移文，云：「为辨息怪妄事。按少林相传，胡僧达磨面壁九年，影透入石，世以为神，书册记之。本职亲至其处，见洞石与影石形类不同，已了其妄。因命登封知县侯泰召石工微凿其痕验之，则其怪诞不待辨说而自破。仰河南府钞案，转行儒学存照，候修志书之日特与改正，以破千古之惑，免使流传四方，愚者起信，智者生疑，斯实辟邪崇正一大助也。案至，具奉过日期缴报。」

　高季迪少时题画 【「高季迪少时题画」，原无「高」字，据明藏说小萃本补。】 
国初，高太史季迪启当胜国时，年方十六，已有诗名。淮南行省参知政事临川饶介之分守?中，使使屡召之而后往。座上皆巨儒硕卿，以倪云林竹木图命题，实试之也，且用次原诗木绿曲韵。时太史一愿稚耳，众易之，侍立少顷，答曰：「主人原非段干木，一瓢倒泻潇湘绿。踰垣为惜酒在尊，饮余自鼓无弦曲。」饶大惊异，延之上坐，特为书于图，诸老为之掣肘，自是名益重云。

　岳武穆请粮印
苏州张氏藏岳武穆请粮手迹，小楷精妙，绝类颜鲁公。下有单名一小方印□岳飞 【朱文。】 

　易学三书
敖清江英云：本朝易学，蔡虚斋之蒙引，易之博也；刘呆斋之图释，易之约也；梁石门之参考，易传本义之断案也。三子之书，皆有功于易学。

　孟子古本删本
孟子古本十四卷。孟子谓惠王曰：「虐政杀人，何异刃耶？庖有肥肉，厩有肥马，民有饥色，野有饿莩，此谓率兽食人，且人恶之，况虐政乎？敬老爱幼，推心于民，天下运掌中也。故推恩足以保四海，不推恩无以保妻子。」「虽有智慧，不如乘势，虽有镃基，不如待时。」「齐人讥管晏，饥者易为食，渴者易为饮，若久涂炭则易政。」「枉己者未能直人，当以直矫枉，若以曲何以正人。」「子产以其乘舆济人于溱洧，孟子闻之曰：『不知政，不如以时修桥梁。』」「伊尹不以一芥与人，亦不取一芥于人。」「白羽白性轻，白雪白性消，白玉白性贞，虽俱白，其性不同也。」蜀郡赵台卿作章句，章句曰指事，此载扶风马总元会意林，凡二十六条，不甚异于今本者不录，今录六条如右，惟白羽等句迥然不同。扬子法言修身篇引孟子曰：「夫有意而不至者有矣，未有无意而至者也。」史记六国表注，皇甫谧曰：「孟子称禹生石纽，西夷人也。」说苑载孟子书：「孔子于卫主雍睢，雍睢姓名也，与痈疽声相近。」孟子曰：「人皆知粪其田，而莫知粪其心，粪田不过利苗得粟，粪心易行而无所欲。何谓粪心？博学多闻。何谓易行？一欲止淫。」鲍照河清颂引孟轲曰：「千载一圣，是旦暮也。」梁处士传序引孟子曰：「今人之于爵禄，得之若其生，失之若其死。」桓宽盐铁论引孟子曰：「吾于河汉，知德之至也。」孟子曰：「尧舜之道非远人也，人不思之尔。」孟子曰：「居今之朝，不易其俗而成千乘之势，不能一朝居也。」又云：「今之士，今之大夫，皆罪人也。」又云：「王者与人同，而如彼者，居使然也。」王元泽引古本孟子云：「尽信书不如无为书，书安可无也，学者慎所取而已。不知慎所取，则不如勿学而已矣。」许慎说文引「孟子去齐，接淅而行。 【接音其两切。」】 孟子曰：「人见孺子入井，皆有恻隐之心，非其子之父母也，无此心者，非人也，无羞恶之心非人也。」右与今本异同者凡七条，今本绝无者亦七条，岂皆在十四卷中之逸乎？我太祖国初尝删「国人寇」「反复易位」等数章不用，此删本至今犹在南礼部堂柜中。然卒寝前旨，以全书行世。

　十字碑
孔子十字碑在常州延陵庙中，邑申港季子王墓亦有，陶九成云与古文异而类大篆。

　辨齐襄复
俞文豹吹剑录云：「武帝曰：『齐襄公复九世之雠，春秋大之。』按庄公元年，书齐师迁纪。三年，纪季以酅入于齐。四年，纪伯姬卒，纪侯大去其国，齐侯葬纪伯姬。盖襄公霸国之强，纪不能敌，至于大去其国，纪季以国入于齐，伯姬忧愤而卒，葬于他邦。宗庙社稷，一旦邱墟矣。夫妇兄弟不能相保，春秋方哀纪侯之灭亡，善纪季之不废宗祀，安有大襄公之意？惟公羊传谓：『哀公烹于周，纪侯谮之。』故有是言。然齐诗刺襄公，极言其荒淫怠慢，安能上念九世之雠？其灭纪也，直以无道行之耳。」弘治时，东阳卢御史格荷亭辨论中云：「『春秋鲁庄公四年，纪侯大去其国。』公羊传曰：『大去者何？齐灭之也。何为不言齐灭之？为襄公讳也。远祖齐哀公烹于周，纪侯谮之也。襄公复九世之雠，春秋贤之。』愚谓，敌惠敌怨，不在后嗣。春秋之时，强陵弱，众暴寡，灭国之事相望于册，何之可复耶？公羊倡为邪说，惑乱后世。汉武诏曰：『齐襄公复九世之雠，春秋大之。高帝遗朕平城之忧，高后遗朕嫚?之辱。』于是征伐四出，频年用武，肝脑涂中原，膏液润野草，卒之天下骚动，汉氏几亡，皆公羊之一言启之也。唐子西云：『注本草误，其祸疾而小，注六经误，其祸迟而大。』岂不信哉！」

　叶艾斋八戒诗
庚辰四月暇日，检阅纪传及诸杂记，取其事可为鉴戒者，咏为诗，曰酒池，曰鹿台，曰胶船，曰鲍车，曰迷楼，曰雨铃，曰艮岳，曰天魔，凡八首。「酿成平地涌如泉，香拍琼涛可运船。弥望糟堤应十里，笑看牛饮更三千。流连长夜惟耽乐，放逐南巢始悔迁。何事宿酲千载后，紫云玉树尚昏然。」「倾宫琼室倚高台，北里霏霏乐未回。祖训风愆浑不解，民罢版筑重堪哀。孟津将渡诸侯会，莘国还迎美女来。宝玉自随烟烬尽，独留荒阜向蒿莱。」「重劳万姓事南巡，凤舰乘危过汉津。楫失中流缘底事，波沈平陆怨罢民。鱼龙抱恨归潭底，风雨无由问水滨。自古慢游多不返，锦帆天际更何人。」「金镌玉勒侈东封，羽盖鸾旗万里同。博浪副车曾未中，华阴鬼壁已先逢。鲍鱼载臭遗千古，貔虎徒劳战七雄。何事斯、高犹矫诏，咸阳一火尽成空。」「锦缆牙樯下汴州，春风三月广陵游。司花倚笑终成变，焚草藏几未解忧。翠袖三千唯灌莽，朱帘十二已荒邱。当时只有长堤在，柳自青青水自流。」「鼙鼓渔阳虏气张，上皇西幸过咸阳。马嵬尘暗霓裳冷，斜谷山连蜀道长。日辇未闻防覆辙，雨铃犹自叹郎当。色荒自古知难悟，殷鉴还宜戒未忘。」「艮岳天开近法宫，绿华紫石画图中。宸游竟逐胡尘散，帝业都随王气终。花石有纲南国怨，龙沙无梦北庭空。悬知五国城头望，白草黄云杳莫穷。」「高戴牙冠翠袖长，锦缠珠络艳生香。新翻十六天魔舞，闲倚三千月殿妆。曾是宴安怀鸩毒，祇缘秘密失苞桑。翠华零落知何处，月暗尘昏到应昌。」此余邑叶艾斋之蕃作也。公工诗辞，手钞书几千卷，录此以见一斑云。题首庚辰，乃正德岁。

　三全三养四印
亢仓子曰：「导筋骨则形全，翦情欲则神全，靖言语则福全。」东坡尝语人曰：「自今日已往，早晚饮食不过一爵一肉，有尊客盛馔则三之，可损而不可益。有召我者，预以此先之，主人不从而过是者乃止。一曰安分以养福，二曰宽胃以养神，三曰省费以养财。」山谷送张叔和诗云「我捉养生之四印」，乃谓忍、默、平、直也。所谓百战百胜，不如一忍，万言万当，不如一默，无可拣择眼界平，不藏秋毫心地直。

　莲社十八贤图
宋李元中书莲社十八贤图记云：
「龙眠李伯时为余作莲社十八贤图，追写当时事。按十八贤行状，沙门惠远初为儒，因听道安讲般若经，豁然大悟，乃与其弟惠持俱弃儒落发。太元中，至庐山，时沙门惠永先居香火远，欲驻锡是山。一夕山神见梦，稽首留师，忽于后夜雷电大震。平旦，地皆坦夷，材木委积。江州刺史桓伊表奏其异，为师建寺，是为东林，因号其殿为神运。
时有彭城遗民刘程之，豫章雷次宗，雁门周续之，南阳宗炳、张诠、张野，凡六人，皆名重一时，弃官舍缘，来依远师。复有沙门道昺、昙常、惠叡、昙诜、道敬、道主、昙顺凡七人，又有梵僧佛那跋佗罗、佛驮耶舍二尊者，相结为社，号『庐山十八贤』。
时陈郡谢灵运以才自负，少所推与，及来社中，见远师，心悦诚服。乃为开池种白莲，求预净社。远师以其心乱，拒而不纳。陶潜时弃官居栗里，每来社中，或时纔至，便攒眉回去，远师爱之，欲留不可得。道士陆修静居简寂观，亦常来社中，与远相善。远自居东林，足不越虎溪，一日送陆道士，忽行过溪，相持而笑。又尝令人沽酒，引渊明来，故诗人有『爱陶长官醉兀兀，送陆道士行迟迟。沽酒过溪俱破戒，彼何人斯师如斯。』又云：『陶令醉多招不得，谢公心乱去还来』者，皆其事也。
此图初为入路，与清流激湍，萦带曲折，踰石桥，溪回路转，石岩一，又缭而上，石岩一二。岩之闲有方石池，种白莲花，岩之傍有石梯度山，迤逦而去，不知所穷。当途穷处，横为长云，蔽覆树腰岩顶，其高深远近，盖莫得而见也。傍石池有高崖悬泉，下潴为潭，支流贯池，下注大溪，激石而湍浪者，虎溪也。岩之外，游行而来者二人，一人登岭出半身者，宗昺也，一人蹑石蹬而下者，昙顺也。岩中为经筵会，讲者六人，一人踞床凭几挥尘而讲说者，道士也。一人持羽扇目注悬猿而意在深听者，雷次宗也。一人合掌坐于?下者，道敬也。一人相向而坐者，昙诜也。一人执经卷跪听于其后。童子一，舒足骚首，有倦听之意。莲池之上，环石台坐而笺经校义者五人，石上列香炉笔研之具，一人凭石而坐者，刘程之也。一人手开经轴倚石而回视者，张诠也。一人正坐俯而阅经者，惠叡也。一人回坐拱手傍视而沈思者，惠持也。一人持如意而指经者，惠永也。一人捧经笈与童子持如意立其后，又童子跪而司火，持铗向炉而吹，一人俯炉而方烹捧茶盘而立者，一人傍看石置茶器。又一岩中有文殊金像，环坐其下为佛事者三人，一人执炉跪而歌呗者，昙常也。一人坐而擎拳者，道昺也。一人执经卷而坐者，周续之也。临溪偶坐者二人，皆梵僧，一人袒肩持短钮者，跋陀罗也。一人举如意据膝而坐者耶舍也。童子一，卷发胡面，持羽扇立其后。一人露顶坦腹，仰视悬泉，坐而濯足者，张野也。童子持巾立其侧，有蹲而汲者一人。石桥之傍，峭壁崛起，前有僧与道士相捉而笑者，远公送陆道士过虎溪也。一人貌怪雄视捉巾瓶而立者，捕蛇翁也。童子负杖却立而待，一人乘篮舆者，渊明之回去也。渊明有足疾，尝以竹篮为舆，其子与门生肩之，前者若欲憩而不得，后者若甘负而忘倦，盖门人与其子也。童子负酒瓢从之，一人持贝叶骑而方来者，谢灵运也。傍一人持曲笠，童子负笈，前骑而行。凡为人三十有八，马一，猿一，鹿一，器用草木，不复以数计。人物洒落，泉石秀润，追千载于笔下，萃群贤于掌中，开图恍然，若与之接。挥尘而谈者，如欲悬河吐屑，肆辨而未停；默坐而听者，如欲屏息，杜意审谛；而冥冥沈思者，如欲钩深味远，叩玄关，宅灵府而游乎恍惚之庭；梵呗者，如欲转喉鼓舌，而有云雷之响，与海潮之声行，往来如御风而遐举；坐临水者，如骑马京而将去；笑执手者，轩渠绝倒，达于衣冠。盖其心手相忘，笔与神会，而妙出意表，故能奴隶顾陆，僮仆张?，跨千载而独步。非十八人者不足以发伯时之笔，非伯时者不足以写十八人之趣。岂非泉石膏肓，烟霞痼疾，其臭味相似，故形容之工若同时而共处者也。
伯时于余为从兄，实山林莫逆之友，为此图凡三十八日而成。余得之，游居寝饭其下。客来观者，或未知莲社事，因记其后，览者当自得之也。图成于元丰庚申十二月二十五日。越明年辛酉正月二十六日龙眠李冲元元中记。」

　桑民怿落乙榜
李西涯送桑民怿训导泰和一律云：「十年三度试春闱，亲见声名满帝畿。甲第久惭唐李合，奇才终误宋刘几。功名岁晚非蓬鬓，湖海官贫尚布衣。试看孤鹰下林落，壮心还向碧天飞。」题下注：「民怿，苏人。会试春闱，策有『胸中有长?，一日几回磨』等诗，为?检讨汝贤所黜。又作学以至圣人之道论，有『我去而夫子来』等语，为邱学士仲深所黜。今年得乙榜，年二十一，籍误以二为六，用新例辞不许，遂有是命。」观此，则世所传闻皆非妄也。盖场中下笔，苟非雅驯，则虽有奇抱，将无穷乎？有不得概委之于命矣。

　铁椎铭
铁椎铭：「朱亥贡金，张良受之，合以忠义，锻成此椎。铜山可破，椎不可缺，金埒可碎，椎不可折。噫！乱臣滔滔，四海嗷嗷，长蛇其毒，封豕其饕。上帝愤之，以椎畀着。 【着，王千户名。】 椎不自奋，假手于汝。数未莫先，时来敢后，曾不一挥，元凶碎首。匪椎之重，唯义之勇，虽椎之功，惟人之忠。长仅数尺，重纔数斤，物小用大，策此奇勋。椎在人亡，再用者谁？藏之武库，永镇奸回。」此宋翰林学士王文炳撰，见山房随笔。

戒庵老人漫笔卷三
　戒石铭
皇明天下郡县戒石铭，乃宋熙陵朝节出蜀梼杌中所载蜀主孟昹文四句耳。自宋迄今，因而不废。昹全文不传，今录之，铭曰：「朕念赤子，旰食宵衣，言之令长，抚养惠绥，政存三异，道在乙丝。驱鸡为理，留犊为规，宽猛得所，风俗可移，无令侵削，无使疮痍。下民易虐，上天难欺，赋役是切，有国是资，朕之赏罚，固不踰时。尔俸尔禄，民膏民脂，为民父母，莫不仁慈，勉尔为戒，体朕深思。」

　辨博物志
张华博物志，世止十卷，事多杂出诸书，或本书久失，后人掇拾为之耳。又云原四百卷，武帝俾删其繁，存此亦不应倍去若是之悬绝也。

　驳灵芝图
灵芝图，曾见五采妆绘一册，名状多异，产地迂僻，道家所造也。诡妄不可尽信。

　雨下失鱼
杜子美诗：「震雷翻幕燕，骤雨落河鱼。」姚合诗：「惊飙坠邻果，暴雨落河鱼。」皮日休诗：「高风翔砌鸟，暴雨失池鱼。」雨下则鱼随水而去，验之不谬。

　墨子夏后开
墨子书称夏后开，开即启也，与史记称微子开，同避汉景帝讳，则墨子疑汉人所譔，非本书。

　元史二传误复
元史速不台、雪不台二传异名而事颇同，文有详略耳。观言俱七十三卒，俱谥忠定，其谬审矣。 【第十八卷有完者都，第二十卷又有完者拔都，名既祇多一字，履历复不大殊，见的。】 

　王质论纪年
王质景文云：「浑沦以前，其略见于释之长含经，开辟以后，其详见于邵氏之皇极经世。」

　降真香
柳之怀远产香藤，叶大如掌，多刺，钻蹀绞齿巨材，产多于山林纡挛之处，岁久色微黄，曰藤香。或深藏巑岏，巨石攫路。人迹不到，霜饕雪虐，积以岁月，皮肉俱烂，赤心如铁，谓之降真香。 【本草云：出黔南，拌和诸香烧，烟直上天，召得鹤主天行，时气宅舍，怪异并烧，悉验。】 

　西域记一事相类
大唐西域记：婆罗尼斯国有隐士求仙，得一烈士，令终夕无声云云。与幽怪录杜子春事甚类。

　论善恶语有本
大学或问曰：「善必积而后成，恶虽小而可惧。汉昭烈云：『勿以恶小而为之，勿以善小而不为。』书曰：『尔惟德罔小，万邦惟庆；尔惟不德罔大，坠厥宗。』即易系辞所谓『善不积不足以成名』一节之意。」

　释广弘明集字殊
唐释道宣广弘明集载谒大慈恩寺诗一首，作今上，则高宗也，今载太宗文皇帝集中。「万仞」集作「百」，「团影」集作「圆」，「绮霞」集作「霞」，「绮珑帐」集作「笼」。

　兔亦有雄
古乐府：「雄兔脚朴樕， 【一作朴握。】 雌兔眼迷离。」王充论衡：「兔舐雄毫而孕，及其生子，从口中出。」观此二说，则兔未尝无雄也。

　郑所南传
王达善撰郑所南先生传云：「先生名所南，字思肖，号忆翁，福州人，宋末太学生也。博学多技能，为文不以草，而豪怪可愕。又善画兰，兰成则毁之，人求之，甚靳值。元氏位中国，坐必向南。人询之，则曰：『夷狄入中国，为万世之大变，圣人书狄，以为大戒。今日士大夫恬不知恤，反为之大侥竞，吾不忍也。』当世无不憾之。贵要者求其兰，尤靳弗与，庸人孺子颇契其意者，则反与弗计。然亦不画土，人询之，则曰：『一片中国地，为夷狄所得， 【一云土为番人夺去。】 吾忍画耶！』凡平日所作诗，多寓意于宋。若题郑子封书塾曰：『天垂古色映柴门，千古传家事且存。此世只除君父外，不曾重受别人恩。』讥宋之臣子复仕于元也。若题其画兰曰：『求则不得，不求或与，老眼空阔，清风万古。』讥一世之士，无足当其意也。 【图绘宝鉴云：「工画墨兰，尝自画一卷，长丈余，高可五寸许。天真烂漫，超出物表。题云纯是君子，绝无小人。」寓意编载：「所南墨兰，自题诗云：一国之香，一国之殇，怀彼怀王，于楚有光。」】 若题其画菊曰：『花开不并百花藂，独立疏篱趣未穷。宁可枝头抱香死，何曾吹堕北风中。」自谓志节不为元氏富贵所夺也。若题其画像曰：『不忠可诛，不孝可斩，敢悬此头于洪洪荒荒之表，为天下不忠不孝之榜样。』讥夫忘国而事仇者也。平生寡欲而好游，凡遇穷山大泽，必弥日忘返，咄咄书空，心与口语，人争视之，彼则蔑如也。著书甚多，行于世者有太极济炼文一帙，多隐语，艰苦难读，莫知所谓。书后题二十字云：『大无工十空经，臣沤血三斗书此，后有巨眼者当识之。』好事者或藏于家。竟以寿终，葬于姑胥之西。所谓所南者，以南为所也，忆翁，忆乎宋也，思肖者，思乎赵也。凡其为人类若此。修宋史者遗其人，故宋史无传，余故惜而传之云。论曰：蜀孟昹侈肆之后，豪右争相夸尚，石恪生于其时，画殊形诡状以辱之。彼所南者，无乃恪之徒与！昔王裒痛父非命，终身不东向而坐。夫君父一道也，彼所南者，抑又恪之徒欤！呜呼，自有天地以来，所以彝伦不堕者，以有节义为之闲也。通圆者哂其狷介，又孰知有所不为者，亦圣人之所取乎！」 【遂昌山樵录云：「客吴下，有田寄城南报国寺，吴人刊其锦钱集行于世。」崇祯戊寅岁，有所南心史一帙，得之于?寺眢井中，抚台张国维刻行于世。】 

　先儒用方言
先儒言句 【音彀。】 当， 【俱去声。】 干当事也。每言合下如何如何，合下字犹今言一落之意。朱子有云丁一确二，乃的当之意，今俗语犹然。程子凡言大小大事，犹言多小大事也。言体当 【去声。】 二字，方俗之言体验干当之谓。

　祝吁
吴公子州吁，左氏、公羊及诗皆同，惟谷梁作祝吁，此音相近而然，如呼鸡之声州之为祝也。

　县尹事用误
事文类聚以令尹子文为县尹，事用误矣。

　韩集百叶桃
昌黎集有题百叶桃花诗，即今谓之千叶。

　伐侂冑祖陇竹
宋侍郎临安俞公烈登淳熙初第，累迁中书舍人。会宗室希誾由官所奔丧归，误伐韩侂冑祖陇傍竹，为造坟具。法司承侂冑意，使援持杖窃盗例。公曰：「墟墓非人室比，兼未尝持杖，今追两资，送州安置，罪涉太重。夫有官之家犹得赎，矧希誾在属籍，特不得赎乎？」遂独以闻，止罪伐竹者。侂冑痛衔之，寻嗾言事者论去。此事宋史所不载，余见于王梧溪诗集中。侂冑之横，俞公之贤，皆世鉴也。

　御用笔
朝廷用笔，每月十四、三十日两次进御，各二十管。冬用绫裹管，里衬以绵，春用紫罗，至夏秋用象牙水晶玳瑁等，皆内府临时发出制造。弘治时，吴兴笔工造笔进御，有细刻小标记云：「笔匠施阿牛。」孝宗见而鄙其名，内传以小名对，敕易名曰施文用，至今犹然。右二事，吴兴笔工张永贤说。

　方正学祸蔓
太宗杀方孝孺族八百二十口。

　梁文俞事 【「梁文俞事」，「俞」字原作「遗」，误，据明藏说小萃本改。】 
梧溪集载梁友直遗文、俞之近遗事，皆邑志所不可遗者。
梁文云：「江阴王库使家藏黄筌雀哺鶵卷，后有后村诗跋。尝闻古院画率有名义，是三雀者，殆取诗礼春秋传三爵之义与？筌蜀人，故云浣花溪耳。虽然，姑置老筌而论后村。方宋氏叔季时，王臞轩、刘后村文章声铮铮相颉颃，臞轩元宵诗首押枰科，末押民膏，后村此雀诗和韵乃窜入鶵韵。王以辞赋高，第二人及第；刘以名臣子孙有文辞，赐及第，真西山为中舍，举之自代。皆非不谙韵者，直狃于闽人语言声音，不觉跌宕，当不以过。余既赘论，且赘赞云：观雀哺鶵，可以知仁。仁于曷知？于雀之身。雀知有子，子知有母，饥焉思哺，食在母口。嗟彼雀矣，以鞠以育，矧伊人矣，孰无天属？幼资其亲，长养其亲，天属至亲，勖哉世人。庚辰三月三山梁益。」俞事云：「先生姓俞讳远，字之近，号空谷，江阴凤歌 【今误作戈。】 乡人也。以儒起家，至先生贫，隐居教授，能行古道。毘陵孙岵以先世旧依先生，待如近懿，卒殡焉。顷年疫，佣奴病乞归，先生曰：『慎无疑疫气相染，其善调护。』踰旬死。时兵兴，山林尽赭，人死多委之壑，或以是请，先生曰：『生尽其力，死弃之沟中，不义也。』特为棺窆。岁暮春，里萌舁木偶神遨井落闲，至先生门，适所舁重而止舁，告家姥曰：『神灵报施，影响捷，宜急祭燎旗下，否则殃及矣。』姥笑曰：『木偶何能为主人？归吾家，爨下物耳。』震愕眙去。族侄裕亲殁，有佛者以佛事为解，裕毅然曰：『吾诸父尝谓，形神既离，地狱何有？今乃自诬亲有罪，不孝孰甚！』佛者惭而退。其善行及人率类此。先生骨貌清卓，类有道者。长于古文，尤嗜诗，乱中吟咏不辍。尝自叙诗曰：『虫（梦，羽代夕）（梦，羽代夕），鸟之嘤嘤，机动籁鸣，岂得已而不已乎？不得已乎耳。』于以见其出乎性也。寿七十二。子樵孙庠序。」

　驳李靖行雨事
李靖行雨事，言马鬃一滴，则地下雨二尺。今凡小雨沾尘或寸许不齐者，何以施马鬃之滴也？

　不知章草
近世学书者，知有宋克体，不知有章草，然非重头曲脚之法也，善隶书者知之。

　苏咏妓误使事
杜无海棠诗者，以母讳故耳。东坡之咏妓李宜，乃一时之失言也。西郊野叟诗话载之，以为美谈，何耶？

　赵同
汉文帝时宦者赵谈，史记作赵同者，?避太史公父讳，言与谈同名耳，故曰同。今汉纪犹作赵同，误矣。

　晋多用信字
晋多用信字，使人也，世说及二王帖中可见。今曰书信、音信，独指简札，非矣。

　唐诗用至竟
唐诗多言至竟，如云到底也。杜牧云「至竟息亡缘底事」「至竟江山谁是主」之类。

　志称
志中有爵者宜称冢，无爵者称墓，有爵及尊贵者称公，无爵者咸称君。

　张商英序素书 【「张商英序素书」，原无「张商英」三字，据明藏说小萃本补。】 
张商英序黄石公素书，言得于子房冢玉枕中，上有秘戒，不许传于不道不神不圣不贤之人。以道与神加于圣贤之上，必是道家所托，非吾儒之见也。

　贯众
驴马食「管仲」，三五日易肥。驵侩之欺人，多用此。一云贯众。

　洋沟
今人家基内檐头下沟，皆称洋沟，其名甚古。崔豹古今注云：「长安御沟谓之杨沟，谓植高杨于其上也。一曰羊沟，谓羊喜抵触垣墙，故为沟以隔之，故曰洋沟也。」 【有以屋下者为阴沟，檐前者为阳沟，甚显。】 

　甘蕉
甘蕉出闽中，以糖渍之，可以寄远。形如锁阳而气近黄精，味酸。

　悼陆全卿诗
吴人悼陆全卿冢宰坐宁党诗曰：「子规声里夕阳微，何事先生懒见几。云梦竟成韩信缚，鲈鱼空待季鹰归。功名到此分成败，史笔凭谁定是非。寂寂朱门春去也，杨花燕子任争飞。」或谓唐伯虎作。

　北海东坡书源
李北海学王而飘逸者也，苏东坡学颜而飘逸者也。

　麻嗏笼统赵
唐李涉题宇秀才樱桃诗曰：「风光莫占少年家，白发殷勤最恋花。今日颠狂君莫笑，趁愁得醉眼麻嗏。」今人欲睡眼将合睫而缝细者曰麻嗏，不知作何写，偶观王荆公百家诗选李涉诗，得此二字。今物之拥肿者，俗曰直笼 【上声。】 桶。韦居安梅(石间)诗话记郑安晓丞相未贵时，赋冬瓜诗云：「翦翦黄花秋后春，霜皮露叶护长身。生来笼统君休笑，腹内能容数百人。」即此笼统字。今人以虚罔不实而斥其妄行者，则曰赵。尔雅：「休，无实李。」郭璞云：「一名赵李。」李无实者虚也，疑即此赵字。

　杜顺法界观
西铭总论正如杜顺作法界观样，法界观云：华严大教，浩博难名。杜顺和尚文殊应身，以自智见华严一真法界，总该万有，即是一心。其中诸佛众生，若国土，若庄严，义境无量。于无量境，集其义类，总举色空，理事为例，束为三重观门。一曰真空法界，二曰理事无碍，三曰周?含容。若达此三门，则法界重重纵横达矣。

　演卦为神农
包牺因燧皇之图而制八卦，神农演之为六十四。此淳于俊对高贵乡公之言也。汉魏闲人士守经甚严，斯言必有所本。陆俨山传疑录云。

　中山王御碑跋
洪武十九年，御制中山武宁王神道碑文，后有跋云：「臣惟古功臣之薨，圹有志，墓道有碑，礼也。然自唐以来，皆命词臣为之。惟我圣王，芟夷群雄，混一区宇，虽股肱爪牙非止一人，而中山武宁王实元勋之首，南收吴越，北定中原，东平齐鲁，西入关陕，大抵皆王之功。 【「大抵皆王之功」，原「之」字重，据明藏说小萃本删。】 今其薨也，圣上以王丰功伟绩始终本末，非词臣所能周知，故亲笔之，刻置墓道。自古人君礼报功臣，未有若斯之盛者也。臣等不敏，幸得同侍经筵，钦恤御制，不胜感激流涕，谨拜手稽首，书于碑文之左。文渊阁大学士奉议大夫臣朱善、承务郎左春坊左赞善臣刘三吾、承务郎左春坊左司直郎臣汪仲鲁、翰林院待诏臣沈士荣、孙大雅谨书。」此成化二十二年丙午冬其五世孙徐钺所刻以传者，今不可多见矣。且孙公吾邑之先辈也，谨录。

　蔡京父子相轧判
正德时，邑庠蒋一龙为邑父母万公所爱，适试于按院，经书论外，又出一「蔡氏父子相轧」题作判，其判曰：「周公相而伯禽封，忠输内外；郑桓卿而郑武继，职善开承，故挟笃棐之猷，何嫌夹辅？恢世济之美，岂厌同朝？德乃下衰，恩斯冒滥，霍光操废立之柄，进禹司徒；安石执变法之权，推雱侍讲，树党一门，窃官再世，是固昧君臣之义，然犹全父子之恩。若石厚之辅州吁，石碏以先臣而见杀；怀光之叛唐德，李璀以入侍而告谋，则义有重于朝廷，恩难兼于骨肉。今也蔡京以谄佞得政，既非谷贻，蔡攸以权势超迁，尤非武践。乃者位渐肩班，忌由心出，邸馆自开，各纳买官之贿；客宾分附，顿生夺要之疑。震用事，而上九当退于无为，京犹恋位；干居尊，而六子未承乎干蛊，攸敢同升。既不识父子去就之机，谓宜笃僚友协恭之义。蔡氏均有罪矣，宋室亦曰殆哉。」试后写卷呈于万公，阅至判，便顿足曰：「吊万一年，岂能作此一句？」浮白赏之至醉。其欢爱邑俊，每每似此。一龙父舜文，本王姓，居城东。因父鞠于蒋静斋，而仍其姓焉。一龙父子皆吾邑高才生，而卒皆不得一第，不识造物谓何。

　淫色为风
今人谓淫于色者为风，即马牛其风之风。

　论格致辨千金方
格致余论辨千金方房中补益为非，此垂戒立法，为中人虑耳。即暴者不可以主兵，贪者不可以主财之意。若仁以不杀为威，廉以不贪为宝，亦无害也，所谓有伊尹之志则可。

　摇篮
今人眠小儿竹篮，名摇篮。郭晟家塾事亲曰：「古人制小儿睡车，曰摇车，以儿摇则睡故也。」?摇车即摇篮。今别有縍车之制，縍一作绑， 【音榜。】 此字玉篇、广韵俱无，乃出兔疑韵中，?后人所造也。

　琵琶青冢
石季伦崇王昭君诗序云：「匈奴请婚于汉，元帝以后宫良家子昭君配焉。昔公主嫁乌孙，令琵琶马上作乐，以慰其道路之思。其送昭君亦必尔也。」熟参此序，乃知昭君出嫁之时，未必以琵琶寄情，特后人想象而赋之耳。此范晞文语， 【「此范晞文语」，「晞」字原作「希」，误，据明藏说小萃本改。】 最足以祛众蔽。匈奴地有黑河，青冢在黑河之旁，夜四鼓时，有气直上。江阴万户完仁山云。古今人信琵琶而不知其讹，言青冢而不详其自，余故拈出。 【呼韩邪单于初请为汉婿，及死，子雕陶莫皋立，复妻昭君，生二女。一为须卜居次，王莽时入侍太后，失节如昭君，概无足道者。】 

　护花鸟
池州九华山，江南胜地。山中有奇花岁发，则有护花鸟鸣焉，游人欲折者，鸟则盘旋其上，鸣声云「莫损花，莫损花」。无锡倪容举人如泉尝居山中月余，亲对徐纳斋尚德说，得闻。

　误引不多食
论语曰：「不撤姜，食。」又曰：「不多食。」谓每食适可而止，非言姜也。事文类聚蔬菜门引孔子不撤姜食，不多食，而题云「姜不多食」，连上文而言之，谬矣。

　周尚书谈边境
常州周约庵金曾镇抚延绥，言三边寒甚，辽东第一，大同次之，真有堕指裂肤之惨。屋下皆有霜，寒气透彻故也。人出，军有受寒者，扶至家，渐以温物食之，若骤以火，则皮肉俱烂。晓开城门，不知者误以手候其锁，则皮皆去如灼。盖医家亦有寒极似火之说。西边有火炎山。鞑鞑肠极细，如鸡肠，人身瘦长而阔膀，不畏死。得胜则唱，败则哭。鞑妇至中国，人戏弄其乳则喜，以为是其子也，至隐处，亦不为意。惟执其手则怒，谓执手为夫妇，动挟刃刺其人。　马瘦见肋骨，蹄甚薄，至中国养壮而蹄厚，则不善走，极有骏异者。欲入寇，则羁饿四五日。 【抚州王书客自大同来，见鞑子八万虏大同，乡埠而去。亦言马饿七日。】 　陕西出黄鼠，味佳，设宴珍馔。　出黄羊，身尾似鹿，而角似羊，肉甚美。　鲤鱼甚肥，腹中多脂，形如南方者，而重三倍。　半翅鸟倍大如鹌鹑，肉味亦如之。性极痴，又谓之半痴，亦曰痴半斤。好视红物，飞不远辄下歇，人着红裙袄以诱之则近身，凝视不去，故可得。　鞑人称中朝皇帝为罕，?胡人声重而疾，古云可 【音克。】 汗， 【音寒。】 音近罕耳。　有猴，小如拳，人家畜者，饮水渐大。　边上虎极大。　达达骡马之外，亦乘牛，具鞍行走。　达达称中国官府为阿法。　边上老鸦，红觜红脚，翦舌，教之能言，亦如鸲鹆。　余谒周公，因县父母石首刘公见托请文之故，坐闲谈及边境，且出示三边图，凡所闻者，聊识如右。

　老儒遭困
邻邑东桥徐氏，世敦礼让。近后裔衰薄，有老儒邵梦严熊者，亦被其陵窜，好事者以诗唁之：「渔梁溪上水东之，鲁道于今一变齐。捭阖场中多智伯，阳春调里少锺期。捐阶不是徐行日，仇饷浑非亟拜时。八十年来函丈老，月明无可一枝栖。」梦严，家君童?时师也，记其独对黄菊一绝云：「菜羹麦饭午阴斜，饱看中央正色花。非是无心近红紫，清贫何地着繁华。」其著作多散见缙绅集中。

　塔影
牛首山塔影在僧室中，闭门暗映卓前，悬纸或以白衣承之，影小而倒，黪黪可见。室与塔甚近，非相值之地，不知何故。

　德佑闲子撰父志
嘉靖十五年丙申岁秋，邑中大街虹桥沟东居民镢地得石，乃宋末恭帝德佑年闲子撰父圹志，为余业师沈养吾所得，备录于左：
「王君录参从事圹志：先君讳建大字直方，氏王。曾祖譓奉议郎，累赠中大夫，妣朱氏、胡氏，俱令人。祖宁，中奉大夫、直徽猷阁、司农少卿，赠正议，妣傅氏、韩氏俱硕人，周氏宜人。父焘，朝散大夫、通判泰州军州事，妣赵氏封宜人。始卿祖更英，簜历清贯，声光赫奕。至先君生，眉目俨伟如神，幼颖异力学，诸父见闻重染，熟知先朝文献。淳佑己酉，以百篇预乡荐。宝佑乙卯，通判官无为，类集少卿笑庵文，将锓梓，先君校正汇次。计使陆公景思见之与语，喜其仪语英气，叹曰：『燕赵奇士非虚言。』?王氏世赵人，而江阴则侨寓也。丁巳，理宗明堂礼成，先君以通判冢嗣，奏补将仕郎。未几，丁宜人艰，继通判艰，服阕授迪功郎监通判，支盐仓。度宗御极，加修职郎，边赏循从事郎。居官会计当，有能称。制使李公庭芝、印公应雷皆举，升剡，秩满，印公留权，海陵准遣。继辟安东录参，未赴，感疾归。始旧居郁攸，通判虽葺数椽未完，雁行翼不忍析。至是买庐虹桥巷休假，岁余疾革，谓弟若子曰：『自枢祖至先人，七世有列于朝，吾幸蒙先人遗泽，志非不如昔人，学非不如今人，厄于数，莫克振作。』赞一绝逝。时咸淳甲戌六月十三日也。先君生嘉定乙亥八月二十一日，享年六十。娶永嘉赵氏希与女，先十五年卒。子男一人伯熊，女五人，长适同郡杜化孙，次佛娘、宜娘、安娘、住娘俱未行。伯熊卜嗣岁，德佑改元二月十一日壬午安厝于昭闻乡绮山之原，祔先妣穴，从治命也。不肖孤伯熊抆泪叙次梗概，识诸墓。奉议郎知江阴军江阴县事兼提举常平司主管文字赐绯高纯厚填讳。」

　武林俗呼
杭州俗呼黄矮菜为花交菜，谓近诸菜多变成异种，民闲常以此詈人，如鱼中之鲳也。土俗多南渡遗风，卖冰者叫大 【俗音柁。】 雪，以大雪收者佳。粜芝麻者叫何何，旧姓何者曾鬻此故也。

　取蟾酥法
取蟾酥法，将活虾蟆眉棱上，用手裹捻油纸上或是黄桑叶上，便有蟾酥。用竹篾青刮离纸叶上，便于原刮竹篾上，插在背阴处，经宿酥自然干，收用之。

　集览误认刊字
丹阳苏颂子容，宋皇佑闲进士，累官门下侍郎。以父绅尝直史馆，极言时政，与梁适同在两禁，人以为险诐，故语曰：「草头木脚，陷人倒卓。」草头木脚者，木脚是梁字，而草头则苏字也。陷人倒卓者，倾险之甚也。 【苏绅、梁适谓之草头木脚，其害在士大夫，薛居极、胡?谓之草头古，天下苦。其害在民。】 集览遂谓熙宁中颂请以此语刊附国史，此说非也。且云为父辩谤，去之可也，岂有反求添入之理？?刊有二义，有刊落，有刊入，此乃因国史有此语，请于神祖而刊落之。即诗序中所谓「则亦刊而去之」是也。

　论祢衡张华二赋
祢衡作鹦鹉赋、张华作鹪鹩赋，皆有超然远害之意。使能践之，何后患之有？是所谓不能雠其言者也。

?文恪公教外孙 【「?文恪公教外孙」，原作「文恪教外孙」，据明藏说小萃本补。】 
常熟吴文恪公思庵先生送外孙钱昕一绝句云：「阿昕今喜赴科场，南北奔驰日夜忙。昔日曾闻先辈语，一凭阴德二文章。」吴恶昕父多行不法，作此以教之。昕后卒为良牧伯，能不负公教。余大母严乃文恪之外孙女也，耳熟之，尝以授诩，且述当时钱捷后谒见命执埽除以折其少年英气，曰：「吴家外公，钱家小哥，教者真是能教，受者真是能受，汝孩儿当知样子。嗟嗟，今复可得此耳提哉！」其诗语尤是与今日士子下一顶门针也。

　茅山古迹
茅山华阳洞石崖上真书三大字，相传米元章书。路傍洞泉二篆字龛石中，玉柱洞中有石柱悬空，四周可转，似滴乳结成。喜客泉，人至环石栏，若众拍手，则乳泡泛起。玉宸观大柏根干缠纽，被火，余櫱犹佳。颜鲁公四面碑、张从申三绝碑俱存。大茅峰径路九湾十八折，祠宇宫前九杉高大。灵官所掌玉印，水苍色，方二寸，有柄，文云「九老仙都君印」篆画八迭，制作尚廉，刿不甚古。

　李文安公幼颖 【「李文安公幼颖」，原作「文安幼颖」，据明藏说小萃本补。】 
常熟李文安公杰，五岁时在堂中围柱戏跳，见者以手围庭柱团团转，试之，随应声曰：「脚蹋楼梯步步高。」又有出橹人二字者，即对以扇子。尝夜坐庭中，从兄指紫薇星令属对，应曰：「黄道日。」登第后入馆，赋禁苑闻莺，结句云：「君王厌听如簧语，莫向金门弄晚声。」人多传之。

　唐大中时墓铭
嘉靖壬寅冬，余季弟家后浚河，得一块古墓碑，余以水渐渐浸洗之，字稍可辨，然澌灭处甚多，不可读。仅见首行为「琅琊王氏墓志铭」无书撰人姓氏，乃唐大中三年间葬也。惟铭完好，录之。铭曰：「生居幽壤，寂静自然，其生也天，其死也天。赤岸之原，千秋万年。其 【缺】 」?八百块，亦载于志中。余里名赤岸，县志作斥字，余家先世所书有两从者，今定为赤云。

　三花别名
山茶，一名海红花；金凤花，都下称为海囊；蜀葵，浙江宁波称为丈红花。

　历书分色
王守溪曰：「历书有白黑绿碧黄赤紫，此河图数也。河图之数，戴九履一，一为白，九为紫；左三右七，三为绿，七为赤；二四为肩，二黑四碧；六八为足，白。故阴阳家一六八为白，二黑三绿，四碧五黄，七赤九紫。」

　郑州风俗
成化中，河南郑州举人黄某出宰常熟，乡先生钱东湖以赓唱相厚，偶谈及乡土，对钱曰：「敝地风俗，惟细民仍旧，原自有矜严礼法之家，即一城如此者凡十三家，屈指数之尽矣。」东湖接声曰：「连老父母家十四家。」黄茫应曰：「正是正是，学生蹉数也。」闻者莫不绝倒。近时有论郑风者曰：「夫子但放其声，朱子解诗，不宜概从淫例。」由此观之，岂其然耶？

　黄叔扬传
黄钺字叔扬，苏郡常熟县人。少明敏好学，家无藏书，钺日游市肆中，见书，不问古今，即借观之，或竟日不还。是时天下新定，重法绳下，士不乐仕，人文散逸，诏求贤才，悉集京师。钺父见其子好学甚，恐为郡县所知，数惩之不能止。家有田数十亩在葛泽陂，因令督耕其中。钺至陂，无书读，托市盐酪，率一二日即入城，从其友人家借得书，道中披览，比至陂辄尽，每以为恨。
杨濙者，元末隐士也，尝避雨泊舟钺舍傍，窥见钺持书倚檐读不辍声，乃就视之，曰：「竖子好学至此哉？日能读几何？」钺答曰：「苦无书读耳，过目不能忘也。」濙曰：「我有书在洋海店，去此不远，竖子能从吾游乎？」钺喜再拜，即从濙入舟，至其舍，与数册书去。自是数数来易，濙怪其频，举所借书问之，悉记忆无忘者。濙大喜，曰：「吾插架书不下万卷，不能举付汝，汝当就吾舍读。」因令其子福同室而居者三年，遂尽其书。县闻之，并辟福贤良。?怨之曰：「吾不幸遭世乱，家破族散，今独携一子耕读远郊，以毕余生。以子好学，尽以藏书奉观览，奈何不自韬晦，卒为人知，贻累我家！」钺徐曰：「无患，当为公说尹罢之。」乃教福结束如农夫，且曰：「即尹有问，子但操吴音，勿有所对。」福尽如钺教，因同诣尹曰：「钺与福共笔砚数载，知福为深，福才能问学并出钺下，而福父老身病不可遣行，即行不足以应诏，君且得罪。」尹心知其诈也，不得已，乃独遣，钺以生员除宜章典史。
洪武二十二年己卯，举湖广乡试，明年庚辰第进士，授刑科给事中，升户科左，又改礼科。居职封驳甚多。辛巳 【即建文三年。】 以父丧归，其所厚翰林侍读方孝孺吊之，屏左右密言曰：「北方不靖，苏、常、镇京师之左辅，应北之右臂也。君吴人，朝廷之近臣，今虽去，当有以教我。」曰：「三郡惟镇江最为要害，守非其人，是自撤其藩篱也。童俊狡狯，不宜独任。吾近见其奏事上前，视远而言游，此其心不可测也。苏州知府姚善忠义激烈，有国士风，必能独当一面。但仁慈有余，而御下太宽，此治郡之良才，恐不足以定乱耳。然国家大势，不在江南，必待戎马至此，亦已晚矣。」孝孺乃因钺附书于善，以忠孝相勉，期戮力王室，以济时艰。善得书，与钺相对恸哭，以死自誓。
钺至家，因父殡在陂上旧庐，即往居之，足迹不入城邑。有御史按部至常熟，问曰：「此有黄给事，何在？」邑中无知其家者。一老人居与钺邻，知引之，御史舟至陂时方暮，秋收禾堆积村巷，路又泥淖，御史乃徒步抵其舍，钺从幕中对语移日。家人以贵客至欲割鸡具馔，钺惊曰：「岂有居丧而杀鸡礼客者耶！」卒以菜粥对食而别。
壬午，靖难师日促，姚善受建文君诏，总率苏、松、常、镇、嘉兴五部兵马勤王，善以书招钺，以亲丧尚在殡，请即日营葬毕事，乃可趋命。既而童俊果以镇江降。
文皇帝正位，诏暴姚善罪状收之，善麾下许百户惟权诈因得亲善，缚善邀赏。钺闻之恸哭，遂绝食，闭目三四日死，悉以家人救免。或传言善款服，上赦其罪，复瞠目曰：「吾知善为人决无二心，吾且少俟之，善事定，吾独死未晚也。脱果不死，吾将下报希直。」希直者，孝孺字也。遂复稍稍食。其年七月十日，善就刑报至，钺起，登琴川桥，西向再拜，祠而哭之曰：「吾与君同受国恩，不幸有国难，义同许身。君与希直同死国，吾忍背义独生乎？」祠毕，绐家人归祭具，遂从容整衣冠，奋身入水死。
时收善党急，军士纵横郡邑中，且讹言将并录钺家，亲族悉惊伏。福乃具棺衾，昼夜泣桥侧，百方求其尸，不能得。更数日，尸忽自出，立水中，福恸哭，亲抱而起，易其衣，体犹不溃败，竟成礼葬之。复吊以诗曰：「江风夜夜鼓洪波，江雨朝朝湿薜萝。九辨不回哀郢志，三军难夺采薇歌。手披宿草孤踪满，梦转空梁月影多。谁谓百年臣子恨，独闻野老泪滂沱。」按此杨五川仪从余庆书院僧本清疏簿中得，所记黄黄门事实，又得殷学究书卷面二半幅所载遗迹，合而诠次如右。 【黄公著作，泯灭无传矣。得其赠杨君福诗并引，附录于此云。「钺自成童时，与我贻谷杨兄同事笔砚，探讨古今，风晨雨夕，靡不相俱，盖同寝处者将十载。兄清才厚德，十倍于钺。特以尊翁芦历老先生年周甲子，不乐仕进，故前后与钺联名而辟于县者三，举于郡者再，皆以痼疾辞免。钺不才，叨拜官谏垣，兹以使事过迁，诏特许归省。雨中过寻旧游，因共榻累夕，追谈往事，百感俱作。嗟嗟，杨兄今之大贤人也，向以亲老而不仕，今亲则终矣，向以世乱而道屈，今时则泰矣，尚恋恋湖山，将遂老焉。而钺忝司献纳，又不敢故违高志，以荐扬于上，论其极致，吾二人皆不能无罪焉。濒别，聊赋此以赠。出处殊途，隐显异致，又不知兄之所以教我者何如也。『爱子茅堂静不尘，扁舟莫厌往来频。如兰自觉心情古，似梦还惊岁月新。架上经书千轴富，窗前花木一林春。严陵自是轻台鼎，相对同为献纳臣。』」】 

　供闲选胜各八
牌色八奇　拗马军　雁衔珠　二姑把蚕　鳅入菱窠　苏秦背?　拗双飞　双脚抱迭胜环儿　象戏八捷 【象棋】 　背水阵　镫蛾独立　雪夜擒戎　双龙争珠　老蚌吸月　寒江独钓　流星赶月　金鸡抱卵　妙曲八引 【曲名】 　玉抱肚　后庭花 【一曰尾犯】 　傍妆台　玉交枝　对玉环　三仙桥 【一曰三换头】 　刮鼓令 【一曰大迓鼓】 　夜行船　齐云 【一曰圆祉】 　八弄 【球】 　秋千塔　逆流水　勒马膝　侧肩札 【一曰入鬓】 　鹊蹋枝　蹬锁腰 【一曰迭脚挟】 　双背肩拐　黄莺落架　丽词八调 【词名】 　鹊桥仙　喜迁莺　摸鱼儿　隔浦莲　青玉案　琐窗寒　醉蓬莱 【一曰醉春，一曰醉落魄】 　金人捧露盘　手谈八势 【围棋】 　玉匣藏珍　金圭七聚　彩凤翻身　金蝉脱壳　猛虎奔林　喜鹊转枝　二士入桃源　右军观鹅　捶丸八巧 【打球】 　卧棒斜插花　燕尾斜插花　后橛掀过前　前橛翻过后　背身正棒　两肩基儿　雁点头　背身倒卷帘　院爨八剧 【杂剧】 　三拖旦　大分界　琴家弄　看马胡孙　缠三旦　牵着骆驼　调猿挂铺　双捉?
　姚少师官诰
嘉靖癸卯秋八月，有姚某者徙居顾山镇，业腐酒，一日出其上世姚恭靖少师广孝永乐十年二月所得赠祖菊山、父妙心、祖母周、母费并封本身官诰五道， 【「并封本身官诰五道」，「身」字原作「官」，据明藏说小萃本改。】 货于古塘王柳塘，王膏粱子，不识姚少师为何许人，仅取其裱锦轴头之类买之，中玉玺诰文揭还，携去。余友人双泾周君闻之，用秫米易而藏焉。嗟嗟，靖难帏幄大勋，炳炳于金匮闲，而当时龙章，卒为后世弃如敝屣，岂适符色即是空之本旨乎！

　镫谜
镫谜：十谒朱门九不开，满头风雪却回来。归家懒睹妻儿面，拨尽寒炉一夜灰。 【「拨尽寒炉一夜灰」，「炉」字原作「烟」，据明藏说小萃本改。】 一药名， 【常山砒霜，狼毒焰硝。】 一病名。 【喉闭伤寒，暴头火丹。】 

　河豚有害
河豚，余邑中之所惯食，余亦爱之。近入城，闻一人家哭声甚哀，问之，则以误食河豚之有毒者连死四人。梅圣俞诗云：「炮煎苟失所，入喉为镆铘。」又云：「皆言美无度，谁谓死如麻。」真纪实之言也。余从此遂不敢食。遇馔，则每劝人，世闲多美味，省此一物不为少，勿为苏家口语所误，悔之无及。时亦有闻余言而辍箸者，有不谓然者，余曰：「从若转圜，胜于堕堑。」盖中毒者多饮秽物解之，聊借戏以警云。偶得宋时陈止斋傅良戒河豚赋，录之以广余意焉。其文曰：「余叔氏食河豚以死，余甚悲其能杀人，吾邦人嗜之尤切他鱼。余尝怪问焉，曰：『以其柔滑且甘也。』呜呼！天下之以柔且甘杀人者，不有大于河豚者哉！遂赋之。物固有害人兮，人之胜者智也；牛能触，吾为之络，马能踢，吾为之衔且辔也。乌喙之毒，用之药以治也。虎豹搏且噬也，机与阱足以备也，蛟蜄可驱兮，蛇虺蚖蜥可避也。虽其质祸贼兮，名彰莫余伪也。是故防之疑兮，待之惧也。吁河豚柔滑其肌兮，旨厥味也。孰鱼匪羞兮，而柔以甘人同嗜也。曾谓其毙人亟兮，孽肝胆惨肠胃也。人虽疑致死兮，馈者弗忌也。吁嗟乎物之害人兮，不在乎真可畏也。凡蓄美以诱人兮，盖中人之所利也。余诚说而啖兮，彼则阴以其恚也。减残忍以为仁兮，文妩媚忌也。甘我以言兮，鼠伺而狐窥也。笑怡怡吾虿兮，弱婉婉灭人之气也。富贵怀安吾鸩兮，币帛饔牢吾饵也。吁嗟乎爱者祸府兮，所玩以易也。兵莫惨于贪兮，干戈伏于不意也。晋灭虞以璧马兮，商君以好囚魏也。莽诈忠以盗汉兮，武贼养以媚也。眇河豚其弗戒兮，欺天下者曰得志也。吁嗟乎若子豢安兮，掷天下于一试也。」 【元贡玩斋曾客江阴，集有记河豚云，大者名青郎君，小者名班儿，今鲜知青郎君名。】 

　测影台考
邵文庄公宝测影台考：「按周礼，以土圭之法测日影，凡立五表，其中表在阳城，即今登封东南告县旧治是也。予至其地，有二台存焉。其南一台，琢大石为之，上狭下阔，高丈余，广半于高。中树一石碑，刻曰『周公测影台』。台北三丈所，复有一台，约高三丈余，垒砖为之。其北之中为缺道，深广二尺许，下列石为道，直达于北，约五丈许。石上为二小渠，渠侧刻尺寸甚精密，最北一石为二小窍以出水。询其土人，云故老相传为量天尺，又以为铜壶滴漏。考之县志，此名观星台，亦周公所筑。然予见其刻尺寸，所书特今文耳，恐非出于周公。况历代历书言尺度者，亦未尝言及阳城测星台尺，盖不可信恐。 【「盖不可信恐」，明藏说小萃本同。疑「恐」字为「?」字之讹。】 惟石台乃周公遗迹，所谓观星台者，则后人因而建耳。且其地尝置金昌府治，又尝置告县治，建斯台者，岂其时耶？又按礼疏，四方之表，各去中表千里。予以禹迹图考之，南表当在郢之北，东表当在辽之东，北表当在肃之北，西表当在华之西南终南山之东。今其地不知亦有遗迹在否。」

　宣德咏撒扇
宣庙咏撒扇一首云：「湘浦烟霞交翠，剡溪花雨生香。埽却人闲炎暑，招回天上清凉。」真帝王之诗也。

　甲辰岁荒
嘉靖二十三年甲辰，春雨淋漓，二麦萎黄，十无二三。自四月不雨，直至八月，中间虽小雨数次，地方湿而燥日如火，随就干烈，沟洫扬尘，河港成裂，禾苗尽槁。米麦之价腾贵，民不聊生，草根树皮，皆攘取充腹。此等景象，何不幸而亲见之哉！ 【食榆树皮，前汉天文志河平元年旱，伤麦，民食榆皮。】 

　赑屃等名不同
陆文量菽园杂记云：「古诸器物异名，屃赑其形似龟，性好负重，故用载石碑。螭（虫勿）其形似兽，性好望，故立屋角上。徒牢其形似龙而小，性好吼叫，有神力，故悬于钟之上。宪章其形似兽有威，性好囚，故立于狱门上。饕餮性好水，故立桥所。蟋蜴形似兽，鬼头，性好腥，故用于刀柄上。（虫蛮）（虫全）其形似龙，性好风雨，故用于殿脊上。螭虎其形似龙，性好文彩，故立于碑文上。金猊其形似狮，性好火烟，故立于香炉盖上。椒图其形似螺蛳， 【杨升庵曰：按尸子云，法螺蚪而闭户。后汉书礼仪志殷以水德王，故以螺着门户。则椒图之似螺形信矣。】 性好闭口，故立于门上，今呼鼓了非也。虭（虫多）其形似龙而小，性好立险，故立于护朽上。 【杨升庵曰：唐韵沓音塔，注沓头也，今俗名护朽。】 鳌鱼其形似龙，好吞火，故立于屋脊上。兽吻其形似狮子，性好食阴邪，故立门环上。金吾其形似美人首鱼，尾有两翼，其性通灵不睡，故用巡警。出山海经、博物志。」右尝过倪村民家，见其杂录中有此，因录之以备参考。如词曲有「门迎四马车，户列八椒图」之句，八椒图，人皆不能晓，今观椒图之名义，亦有出也。然考山海经、博物志，皆无之。
李西涯怀麓堂集云：「龙生九子不成龙，各有所好。囚牛龙种，平生好音乐，今胡琴头上刻兽，是其遗像。睚眦平生好杀，今刀柄上龙吞口是其遗像。嘲风平生好险，今殿角走兽是其遗像。蒲牢平生好鸣，今钟上兽纽是其遗像。狻猊平生好坐，今佛座狮子是其遗像。霸下平生好负重，今碑座兽足是其遗像。狴犴平生好讼，今狱门上狮子头是其遗像。赑屃平生好文，今碑两旁龙是其遗像。蚩吻平生好吞，今殿脊兽头是其遗像。昔在弘治间，泰陵尝令中官问龙生九子名目，因忆少时往往于杂书中见之，仓卒不能悉具，又莫知所出，以询之罗编修玘，玘仅疏其五六，云得于其师左参政赞者止此。又询于吏部刘员外绩，绩以故册来，册面备录此语，亦不知所从出，因据以复命。余又得一处载（虫八）（虫夏）好负重，今碑下石兽。所述各不同，俟正之博物君子。（虫八）（虫夏）疑即前霸下。」

　楚世子弒逆
嘉靖二十四年正月十八日夜，楚世子英耀弒其父楚王。初世子病，王遣所爱宫人侍之，世子私焉，有娠。楚王怒，遂疏世子。及妃生幼子，阴有废立之意。一日往世子堂，见其容瘁，曰：「尔如此，何能继我？不如学修炼长生，将王位奏让与弟，弟不失位，尔不失身，两便也。」世子是时已蓄弒心矣。至今年正月十七日，宴三司，饮至三鼓，欢甚，出所有宝杯等，劝三司不醉不归。次夜三鼓被弒。其跟随朱安等出城，闻之巡抚三司。次日世子以父病风暴卒讣，长史官及内臣令史阿附之。时巡抚亦任其差官赴京营干，御史伊山泉敏生从荆州急回，遂奏劾之。由是世子械至京自尽，长史内臣俱斩不待。时闻楚王贪酷已极，人无可奈何矣。天为楚民报雠，乃假手其子，身弒子灭，天定胜人之理也。 【此得之项瓯东，最的。】 

　丙丁龟鉴
宋理宗朝淳熙六年，衢州孝廉七世孙中书省奏名臣柴望撰丙丁龟鉴，言丙午丁未自古多变，厄者凡二十有一，为十卷，其言多验。洪容斋五笔亦载丙午丁未之变，而谓丁未之灾又惨于丙午。抚时忧事，搦管勒此。

　南村草堂记
陶宗仪有莫逆友曰邵亨贞，今辍耕录首载募资刻版疏，是其笔也。邵公号见独居士，余家藏其亲笔文稿一册，中有南村草堂记，诵之可以想见二公丰采。
记云：「自昔有道之士，能终身不汨名利，天下后世，清议无异辞者，惟晋靖节先生与吾宗康节先生二人而已。二公之子孙散处四海，代不乏人，然能继其高风伟行者，则未见其人也。吾宗诸老，往往追慕，未始不扼腕嗟叹，自以不克远绍先躅是憾。靖节去今代尤远，然亦寥寥无闻者，岂皆冥然自晦于穷山绝域而与世不相闻耶？予与陶君九成游几四十年矣，视其行，无所矫揉，终身弗渝。九成生长浙水东，承平时侍父宦游西州，既壮，屡经世变，弓旌纁帛之招，接踵境上，悉毅然不答。既久益坚。唯耕艺读书，从容于逢掖颠沛之时，漫浪于世道纷纭之际，无隐士之名，而潜合隐士之行。方之同时之士，趋竞而合污者有之，困阨而失守者有之，言与行违者有之，能如九成之不动声色全身而履道，则不可得也。吾尝考求吾宗之人可以追述康节者，既未之见，今观九成出处，殆可远企靖节遗风，为可庆也。九成筑草堂于泗溪之南村，暇日余往过焉，见其左右列琴瑟书册，前后多桑麻竹树，四顾皆平畴远水，出户则可览观江山之胜，四时有耕钓蚕牧之营，晨夕有读书谈道之乐。遶屋种菊数十百本，幅巾短褐，逍遥其间。与黄花同傲霜露，地偏而心远，吴中所存，不言而可概见，人亦以为今代之靖节与！余老矣，九成亦逾半百，行将优游卒岁于草堂之下。后之传逸民者，其肯舍诸？九成求余言为记，既书以复之，且以叹吾宗之不竞也。戊午岁重阳日记。」

　张修撰缉屋
常熟止庵张公洪，宣德时以翰林修撰在家，屋敝欲缉，有柬与东桥徐氏乞柴盖之，并羊一牵，乃县令为乡饮送者，转托与种竹人家换竹作椽。其柬有三四十句，余亲得之，惜未曾录，失去。此等高风，今愿为之执鞭而无从也。其谕缅甸宣慰那罗塔六书，绰有使才，不独有行有文。

　神仙粥方
神仙粥方，专治感冒风寒暑湿之邪并四时疫气流行头疼骨痛发热恶寒等症， 【「发热恶寒等症」，「症」字原作「证」，据明藏说小萃本改。】 初得一二三日，服之即解。用糯米约半合，生姜五大片，河水二碗，于砂锅内煮一二滚，次入带须大葱白五七个，煮至米熟，再加米醋半小盏入内和匀，取起，乘热吃粥，或只吃粥汤亦可。即于无风处睡之，出汗为度。此以糯米补养为君，姜葱发散为臣，一补一发，而又以酸醋敛之，甚有妙理，盖非寻常发表之剂可比也。屡用屡验，不可以易而忽之。

　迎武宗驾还帐词
湖广镇巡等官迎贺武宗大驾亲征江西凯旋帐词，是时余邑裕轩夏公从寿为参议，此其代笔者，存以见当年时事云尔。
「伏以春生秋杀，妙阖辟于乾坤，雷厉风行，廓清夷于江汉。惟天讨必加于有罪，肆王师岂出于无名？功在一人，欢腾万口。兹盖伏遇钦差总督军务后军都督府威武大将军镇国公朱，英资神授，骏德天成，庙算无遗，远慑犬羊于徼外，王猷允塞，岂容狐鼠于域中！粤在洪都，建有宁府，圣祖重屏翰之计，茅土攸分，累朝敦亲睦之仁，继承不替。宜祖训之永守，期宗社以同休。讵意兹邦，是生恶胤。乃宸濠者，夙禀凶暴，少有豺狼之声，大肆烝淫，长为禽兽之行。攘夺良氓殆尽，贼杀善类孔多，招诱贼徒者不翅万众，阴谋不轨者殆将十年。罪贯已盈，反形渐具，谏台交奏，宜加斧钺之诛，圣德涵容，尚锡几杖之赐，方遣官而降敕，俾悔过以图新。岂枭獍之恶已成，顾蜂蚁之忱何在？伪传制檄，岂惟指斥乘舆，大兴甲兵，直欲谋危社稷。遂杀巡抚，首据省城，南康、九江，皆被乘虚袭破，民庐市肆，悉遭纵火焚烧。垂涎欲犯留都，染指已攻安庆。驰变告于一旦，法所不容，赫皇怒于九重，义所必讨。敬告宗庙，肃将天威，即日临朝以誓师，匪徒推毂而分阃。六飞亲御，举鞭指江以西，五位暂离，仗杖从天而下。周之皇父、休父，戒旅陈行，唐之英公、吴公，前驱后继。六军齐奋，增耀日之威灵，万马不嘶，听如山之号令。先声至，而逆丑褫魂丧魄，义旗举，而元凶束手就擒。表天纪之必正不挠，信王师之有征无战。有生大慰云霓之望，无辜咸脱水火之中。荆棘不生，允藉班师节制，秋毫无犯，乐闻奏凯欢声。迈成周之克定三监，政由冢宰，陋汉景之讨平七国，兵属条侯。元功显勒于鼎钟，示永世而万古不泯，大驾早还于斧扆，敷文教而六合同春。某等惭扈从莫效犬马之劳，诗歌常武，叩行在不胜葵藿之悃，祝拟华封。诚欢诚忭，稽首顿首。谨献词曰：『一统山河调玉烛，尧舜至仁先睦族。独怜七国与三监，祇今犹蹈前车覆。赫然天怒肃，何须分阃还推毂。誓六师，一人自将，直指西江澳。披坚执锐俱颇、牧，凭仗威灵如破竹。元凶就缚诏班师，大功独建归黄屋。凯歌赓法曲，欢腾亿兆俱蒙福。竞嵩呼，天长地久，永镇绥荒服。』右调归朝欢。」

　女辩继母诬陷疏
「顺天府故官锦衣?千户李雄女孩李玉英谨奏：为明辨生冤以伸死愤以正纲常以还淳俗事。臣闻先王有言，五刑以不孝为先，四德以无义为耻。又闻列女传云，以一身而系纲常之重者，谓之德；以一死而正纲常之重者，谓之仁。故窦氏有投崖之义气，云华有坠井之英风，是皆所以振纲常以励风俗，流芳名于身后，垂轨范于无穷也。臣父李雄，荫袭百户，荷蒙圣恩，以征西有功，寻升前职。臣幼丧母，遗臣姊妹三人，有幼弟李承祖，俱在孩提。恩父见怜，仍娶继母焦氏，存恤孤弱。臣十二岁遇皇上嗣位，甄选才人，府尹以臣应选，礼部悯臣孤弱，未谙侍御，发臣宁家。父于正德十四年七月十四日征陕西反贼，与贼进战阵亡。天祸臣家，流离日甚，臣年十六，未获结缡，姊妹三人，伶仃无倚。摽梅已过，红叶无凭，是以穷迫滥液，形诸吟咏，偶有送春诗一绝云：『柴门寂寂锁残春，满地榆钱不疗贫。云鬓霞裳伴泥土，野花何似一愁人。』又有别燕诗一绝云：『新巢泥满旧巢攲，泥满疏帘欲掩迟。愁对呢喃终一别，画堂依旧主人非。』是皆感诸身心形诸笔札，盖有大不得已而为言者矣。奈何母恩虽广，弗察臣衷，但玩诗词，以为外通等情，朝夕逼责，求死无门。逼舅焦榕拿送锦衣卫，诬臣奸淫不孝等情。臣本女流，难誊口舌，本官昧审事理，问拟剐罪重刑。臣只得俯伏顺从，不敢逆继母之命，以重不孝之罪也。迩蒙圣恩宽恤，『特以天气太炎，在监军民未获发落，仍差审录太监研审，凡有事枉人冤，许通行奏。钦此钦遵』。不得不具求生之路，以昭决死之言。臣父虽武臣，颇知典籍，故臣虽妾妇，亦得奉闻其遗教。况臣继母年方二十，有弟李亚奴，始生周岁，臣母欲图亲儿继袭，故当父方死之时，计令臣弟李承祖十岁孩儿亲往战场寻父遗骨，盖欲陷于非命，以图己之私也。幸赖皇天不昧，父灵不泯，臣弟得父骸骨以归。前计不成，忿心未息，巧将臣弟李承祖毒药鸩死，肢解埋弃，将臣姊李桂英卖与权豪家为婢，名虽养赡，情实有谋。又将臣妹桃英沿街抄化，屏去衣服，稍有怨言，朝夕拷打。今又将臣诬陷淫奸等情，臣纵不才，邻里何不纠举？又不曾经获某人，乃以数句之诗，寻风捉影，陷臣死罪。臣之死固无憾矣，十岁之弟，果何罪乎？数龄之妹，又何辜乎？臣母之罪，臣不敢言，凯风有诗，臣当自责，臣之死固不足惜，恐天下之为继母者，得以肆其妒忌之心，凡为儿女者，得以指臣之过也，是以一生而污风俗，以一身而亵纲常也。臣在监日久，有欺臣孤弱而兴不良之心者，臣抚膺大恸，举监莫不惊惶。陛下俯察臣情，将臣所奏付诸有司，明布各衙门知道，将臣速斩，庶身无所苦，免行露之沾濡，魂有所归，无青蝇之污秽。仍将臣之诗句委勘，有无淫奸等情，推详臣母之心，尽在不言之表，则臣父母之灵，亦可慰之于地下，而臣之义，亦不可掩于人闲矣。臣冒渎圣主，不胜祈死之至。系明辨生冤，以伸死愤事，情不敢隐讳，谨具本，令妹李桃英?奏以闻。」奉圣旨：「这奴婢事情有可矜，着三法司会勘来说。」「奉圣旨，李承祖死于无辜，焦氏妒忌之心，罪实难容，依律处斩。李玉英着锦衣卫选良才婚配。」右疏在嘉靖四年闲一学究所钞者，余见而录之。

　瘗蚕得祸相同
分类夷坚志乙集五卷中载：江阴民云，林明甫说绍兴六年寓居江阴时，淮上桑叶价翔涌，有村民居江之洲中，去泰州如皋县绝近，育蚕数十箔，与妻子谋曰：「吾比岁事蚕，费至多，计所得不足取偿，且坐耗日力，不若尽去之。载见叶货之如皋，役不过三日而享厚利，且无害。」妻子以为然。乃以汤尽死，瘗诸桑下，悉取桑，棹舟以北行。半道有鲤跃入，民取之，刳腹实以盐。俄达岸，津吏登舟视税物，发其桑，见有死者，民之厥子也。惊且哭，吏以为杀人，拘系之。鞠同舟者，皆莫知，问其所以来，民具道本末。县遣吏至江阴物色之，至其家，门已闭，坏壁以入，寂无一人，试起瘗验之，又其妻也，体已腐败矣。益证为杀妻子而逃，无以自白，吏亦不敢断，竟毙于狱。
沈石田客坐新闻七卷末载蚕神报冤云：弘治庚申，太仓孙廷慎行贩安吉，往来皁林，见巡司获盗三人，其人是彼处大族伍氏家丁也。盖其家每岁畜蚕多，桑薄，饲之不继，因弃蚕十余筐，瘗之土窖中，三人仍驾船往市桑叶不得，舟还途次，忽一大鲤跃入舟中，约重数斤，三人喜其罕得，载归馈主。舟经皁林，巡司异其小船而用两橹急驾，疑之，遂追捕至，检其外，见头仓有人腿一，三人自相惊骇。巡司即缚解浙江臬司，拷掠甚至，诘其身尸所在，三人不胜锻炼，诉辨得鱼之故，变异之端。主司不信，三人者不得已而认之，云杀人，身尸见埋在家隙地内。主司即命吏卒人等押至其家，妄指一地发之，正是瘗蚕之处，蚕皆不见，惟见一死尸，身躯完全，乃少一腿。事之符合，并家主俱抵罪。
夫岂害蚕命数多有此报冤耶？按此与夷坚所志大略相同，岂太仓孙君偶因蚕事遂缘饰旧闻以诳石田而石田信之耶？不然不应鲤鱼跃舟瘗蚕变尸之符如是也。后得唐安定皇甫牧所撰三水小牍，中云唐咸通庚寅岁，洛师大饥，谷价腾贵，民有殍于沟壑者。至蚕月而桑多为虫食，叶一斤直一锾。新安县慈?店北村民王公直者有桑数十株，特茂盛荫翳，公直与其妻谋曰：「歉俭若此，家无见粮，徒竭力于此蚕，尚未知其得失。以我计者，莫若弃蚕，乘贵货叶，可获钱千万，蓄一月之粮，则接麦矣，岂不胜为馁死乎？」妻曰：「善。」乃携锸坎地，养蚕数箔瘗焉。明日凌晨，荷桑叶诣都市，鬻之三千文，市彘肩及饼饵以归。至徽安门，门吏见囊中殷血连洒于地，遂止语之，公直曰：「适卖桑得钱，市彘肉及饼饵贮囊，无他也。」请吏搜索之，既发囊，惟有人左臂若新支解焉。群吏乃反接，送于居守，居守命付河南府，尹正琅琊王公凝令纲纪鞠之，其款云：「某瘗蚕卖桑叶市肉以归，实不杀人，特请检验。」尹判差所由监领就村验埋蚕处，所由领公直至村，先集邻保，责手状，皆称实知王公直埋蚕，并无恶迹。乃与村众及公直同发蚕坑，中有箔角一死人而阙其左臂，取得臂附之，宛然符合。遂复令公直诣府白尹，尹曰：「王公直虽无杀人之辜，且有坑蚕之咎，法或可恕，情在难容。蚕者天地灵虫，绵帛之本，故加剿绝，与杀人不殊，当自严刑以绝凶丑。」遂命于市杖杀之。使验死者，则复腐蚕矣。今据小牍，则夷坚之说，正当时洪公门下所窜入唐事以投其好者，当以小牍为的，余皆系讹袭云。

　西瓜
西瓜可治暑疾，甚效。种以牛粪，结实大如斗。其种自洪忠宣使金虏移归。极恶糯米，撒上易烂。凡瓜，以鸡骨入之，则瓜尽坏。

　草窗铁崖别号
武林旧事，泗水潜夫辑，正德中一代巡在浙中刻之。其跋谓泗水潜夫不知为谁，夫周爰咨诹，代巡职也，抑咨之而无有知者乎？胜国时周公密、杨公维桢最博洽，著作甚富，其别号甚多。密字公谨，号草窗，凡弁阳老人、泗水潜夫、齐东野人，癸辛居士皆其别见者也。维桢字廉夫，号铁崖，凡铁雅、铁笛、铁史、铁龙精、铁仙、铁龙仙伯、老铁、东维子、抱遗老人、桃花梦叟、锦窝老人、边上梅皆其别见者也。聊为志之。

　松江张同知召变
嘉靖三十二年癸丑三月，松江府同知张仲以偏爱少妾杨倡，酷虐其妻赵氏，遂为妻所杀，遍身碎剁。至五月，上海县因滨江无城，廿六夜，倭寇数百突入街巷，男妇杀死无算，县令奔逃，县治周遭烧烬掳掠不可数计，延及苏州太仓城下。吴淞千户所、金山卫等处受害大略相同。余江阴虽远，亦以近江为虑，县官督民造城造兵器，且发民兵救援太仓，亦被杀数命，闻之惊胆。张同知杀死事，余表侄严某在彼亲见，归说。严又云，松江府治遍地生毛，细如发，五色俱备，人人怪叹。

　江阴刊高丽图经
淮安周辉清波杂志十二卷。其七卷中云：宣和奉使高丽，诏路允迪傅墨卿为使，介其属徐兢仿元丰中王云所撰鸡林志为高丽图经，稽考详备，物图其形，事为其说。盖徐素善丹青也。宣和末，先人在历阳，虽得其图，但能钞其文，略其绘画，干道闲刊于江阴郡斋者，即家闲所传之本，图亡而经存，盖兵火后徐氏亦失元本。

戒庵老人漫笔卷四
　江阴胡节妇 【「江阴胡节妇」，原无「江阴」二字，据明藏说小萃本补。】 
胡秀妇徐氏于嘉靖某年丧夫，时年二十五岁，有欲夺其志者，不可。孀居八载，操履甚谨。今年癸丑，乡人陈煦忽求纳聘，父母虽怜其茕独，然知其志，姑俟缓图。妇知之，七日不食，事寝复食。至腊月，又有富民沈绎求偶，乃父徐钺但云：「终是不了。」沈素丰殷，人相争婚，喧殴衢巷。妇闻之，叹曰：「耻辱如此，何以为人？且初已却陈，今若议沈，是利其财，不顾于义，何以自明？」二十八日庚子，遂为自决计。其未死之前三日，手浣故衣极净，意留焚化。死之夕，沐浴更新衣，不忘整洁。至晚，因母病痰喘，进芦菔汤一瓯，又以旨酒劝父饮至醉，更余入室，取絮被覆侄女，候其寝，复出拜神堂司命，遂闭门自经。呜呼，从容就义如此，虽世之贤士大夫，或遭人伦之变，多不能行者，而一田妇能之，是真异气所锺者耶！其为吾江阴之光何如也。此徐纳斋尚德里中事，余得其所亲记者云。

　汉肇手摹
小宰云：「听买卖以质剂。」司市云：「以质剂结信而止讼。」质人云：「大事以质，小事以剂。」郑康成云：「质剂为两，书一札同，同而别之，长曰质，短曰剂，若今下手书。」贾公彦云：「汉时下手书，若今画指券。」岂今细民弃妻手摹者乎？不然则今婢券不能书者画指节及江南田宅契亦用手摹也。此载豫章别集杂论中。今细民弃妻，无论能书与不能书，皆仍手摹之习，若婢券田宅契，则不然矣。

　任兵宪家书
三十三年甲寅岁春倭乱，兵宪任公督兵江阴，其子遣人候问，作书以遗之：「我儿絮絮叨叨，千言万语，只是要我回衙，何风云气少，儿女情多耶！倭贼流毒，多少百姓不得安宁？尔老子领兵，不能除讨，嚼毡裹革，此其时也。岂学楚囚对儿辈相泣帏榻耶！后来事未知若何，幸而承平，则父子享太平之福；不幸而有意外之变，但臣死忠，妻死节，子死孝，咬定牙关，大家成就一个是而已。汝母前只可以此言告之，不必多语。儿辈莫晓，人生自有定数，恶滋味也，常有受用处，苦海中未必不是极乐国也。读书孝亲，毋贻父母之忧，便是长聚首，亦奚必一堂哉！」又诗三首：「草草功名六六年，正当烽火动江天。除残愧乏长驱略，策马空操短节鞭。」 【一】 「昔年走马阴山道，今日驱兵沧海涯。三尺龙泉书万卷，丈夫何处不为家。」 【二】 「放船中道转狂风，雪浪排山一点篷。宴寝先生平旦死，安危不在海涛中。」 【三】 公讳环，字应干，山西长治县人，嘉靖甲辰科进士。

　江阴侯赐刀
江阴侯吴良有赐刀一口，上有金错龙凤文，其铭曰：「百炼金钢，杀气难当，将军佩此，威镇四方。」其后人货于余近里顾山周氏，藏之踰百年矣，近为常熟杨宪副五川公仪得去。

　常熟倭变
三十四年乙卯四月廿五日，倭寇杀数人西去，甚惨。五月廿四日早复细雨，闻倭在常熟墅桥抢小船装物，顷报至，则常熟邑令王公鈇、余侄?父大参钱公泮并耆民徐察、钱铸、钱班、钱锡、宋涛等俱被害，其民兵死者不可胜数，诚为异变。

　江阴邑令战死 【「江阴邑令战死」，原无「江阴」二字，据明藏说小萃本补。】 
六月廿三日，邑父母钱公晚出擒倭，被杀，从公者二十余人皆死。公先御之于石撞，矢尽继以瓦石，身被一箭，倭贼遁去。有团长吴兑死之，公祭以文曰：「鹤洲主人悯吴团长之死也而吊之。呜呼，予以千人拒贼之来，千人走而予独后，汝以百人追贼之往，百人免而汝独死。噫，予幸而汝不幸耶！哀汝所以伤，予也，汝死矣，余哀而吊之，彼未死矣。不知前之走而免者与夫闻风而避者其愧死乎否也？一劝一惩，风纪攸系，汝其有知，信予心而颔之。尚飨。」是文既书于轴，因无暇发，留于前库中。公从兵宪王公从古命，方率邑兵援靖江，不虞倭贼之至也，得报，亟驰接战，身罹数刃，马跃陷泽中，不幸死。贼且持公首悬于营，募谍者得之，始克完殓。夫公之死，非仓卒遘也，乃平日所素植也。夏季应支俸，己独不支，曰：「民伤如此，何以俸为？」潜以印印其里衣，已预计郊原之莫辨矣。呜呼伤哉！始闻倭信时，各乡民拥入城者几万计，王公将不纳，钱公独挺身任之，而民得以不及于难。王与任公同入城，万民齐声呼曰：「惟苏州任兵爷救得小民，王兵爷在此，我等无靠。」哭声震天，余所亲见，诚哉莫作乱离人也。识者曰：「钱公之决于死，亦王公有以激之，当日因倭势大悍，王公不欲出战，仅侥幸城中。钱公愤然跃马，慷慨赴之，卒陷不测。使王肯上下同心，以保民为计，钱公岂遽及此哉！」钱公名錞，号鹤洲，湖广显陵?官籍，嘉靖庚戌科进士，中时年二十六，战死时纔三十一岁耳。

　雨豆
十月廿五，常熟县天雨如赤豆者。

　江阴曹主簿捍城功 【「江阴曹主簿捍城功」，原作「曹尉捍城」，与正文不相应，据明藏说小萃本改补。】 
三十五年丙辰四月十五日抵暮，倭贼攻江阴城，日纵铅弹从城垛隙入，城中危殆不可胜言。赖曹主簿率其子奋勇止攻，去石三块火器一时俱下，倭遂退却。至六月十四日晡时，倭贼四面围截，北门更告急，人无固志。曹父子与兵众仅十二三人，县令且欲移家眷于学宫，或劝曹暂自为计，曹叱曰：「此地乃吾死所！」手斫家人一耳，又将刃其子，众遂不敢动。乃大索城中薪，贯火掷城外，不止，又用人粪煎滚，用铁销汁探贼聚处灌之，火药乘风大发，倭贼始不敢近。百万生灵之命，皆曹所赐也。曹名廷慧，山东曲阜人，贡士。是时昼夜不得寝食者凡四十余日。

　大蝙蝠
三十六年丁巳九月初九日，在从弟厅中见大蝙蝠，约如鹁鸽，亦一异也。

　张罗峰
张罗峰谓：「四书本经，我俱读至千遍。」是恁样用功。后为阁老，曾云：「做举人时有病，要寻两个红枣合药，自普门寻至应家桥，俱无有。今乃人人侈用，一变至此，诚不可不反正还淳。」是恁样忧虑。故其建立，殊自伟然，不龊龊于末世局面。

　求亡子启
杭云谷者名朝望，宜兴人，在郡庠与余辛卯、甲午两次同案应试，颇相交往。嘉靖戊午冬，予自郡归，出东门，仆辈牵船，遇叫渡童子，年可十五六，云将依人，遂登船。讯其来历，据称周姓，不得于继母，故出奔投止，予信之，留余家凡七阅月，不知其为云谷子也。有包役人王某者到余家索役价，廉得其详，随走报于宜兴，而云谷正当求访之切，急持柬币来迎。时伊子随余果儿赴试，即遣人伴送还家。云谷与余别久，而余儿亦未知旧谊，漫尔裁答，故索启与谢启，皆两不识面之语耳。然其文可存，存之。
「恭惟君侯，江海涵襟，斗山凝望，高风素被，久驰慕蔺之忱，芳誉倾闻，将效识荆之愿。如孤匪类，敢伺名流，遥拱门墙，僭陈衷悃。迩者犬子失教，遗家远游，意或落魄萍沙，或寄生牛口矣。岂期扳鹢舟而附迈，仰莺树以思迁，得觐君子之光，缪推赤子之保，诚生死而肉骨者也。然可宗不失，虽甘效于执鞭，而下愚不移，终自投于衅鼓，此则日月之明，所必察者耳。窃念孤半生残简，奄遭九蹶之艰，三世寒荆，仅遗一线之绪，倏然离膝，黯尔销魂，寤寐廑舐犊之私，昕夕悬倚庐之望。曾无取蜂之谗口，遽有履霜之激心，虽知赖庇于二天，岂能遣怀于一日？敢兹冒昧，径渎尊慈。伏惟君侯，澄虚鉴物，推赤置人，再造天缘，曲成人道，俾藉余休，衍宗祧于百世，宁忘披胆，效衔结于他年。孤不胜仰望感激之至。谨启。」
「窃惟钧大造者，廓形骸而齐物，怀私淑者，越宇宙而归仁。君侯道裕津梁，宗承阀阅，囊联贺锦，韬豹雾以成文，仙列膺舟，辟龙门而纳士。孤披云已晚，窃附神交，捧袂何年，得倾心恋。矧翳桑之惠，及?子之颠连，而结草之私，敢余生之背负耶？命传瑗使，益征君子之心，教锡瑶章，深荷大人之造，第惭非连璧，抗义气于云霄，喜切熏兰，效心盟于山海。曩伸菲享，顾辱麾旋，岂以大德之可酬，亵物之能报耶？衍祜宗祧，宁怀转石，矢心天地，敢效忘筌，尚图伏谒门墙，叩称犬马。附陈芜牍，潜溷台光。伏惟尊慈，俯原疏陋，孤不胜感戴之至。谨启。」

　徐子仁宠幸
武宗召徐霖在临清谒见，欲授霖教坊司官，霖泣谢曰：「臣虽不才，世家清白，教坊者倡优之司，臣死不敢拜。」乃授锦衣镇抚，久渐宠幸，至以子仁呼之。 【霖字子仁。】 每进见，必衣破袍，帝以为问，对曰：「臣家贫无衣。」乃以斗牛袭衣赐之。至南京，一日入暮，密闻欲幸霖家，霖与近侍谋：「夜深不能治具，奈何？」众曰：「汝书生，献茶可矣。」乃潜遣人报其家，而以身待。将二鼓驾出，乃召霖，令引至其家。家人罗拜，但嫌其屋小，许至北京赐大第居之。既而设四果进茶，帝曰：「人谓子仁标致，乃由茶耶？」 【「乃由茶耶」，明藏说小萃本「由」字作「出」。】 霖叩头谢曰：「臣不意陛下俯临，无宿具。」帝曰：「已有果，但少酒耳。」于是出酒命霖歌，帝亦自歌，众乐并不得和。从容欢燕，四鼓乃罢。

　钱宁婶姓
钱宁既赐姓当权，其婶也氏死，廷臣多往奠之，祭章既具，众谓世无也姓，当乜字之误，遂书乜氏，宁怒不肯受奠。众为改撰祭章，然后受之。

　唐中丞
唐荆川罢官家居，颇自特立，知命之后，渐染指功名。因赵甬江以逢合严介溪，遂得复职，升至淮扬巡抚，殊失初志。乡人以诗吊之：「海门潮涌清淮水，燕塞云埋白羽旄。子美文章空寄世，孔明事业等轻毛。避人焚草宁辞谏，策马先师不惮劳。莫讶今朝归未得，出山何似在山高？」又有送行一诗云：「与君廿载卧云林，忽报征书思不禁。登阁固知非昔日，出山终是负初心。青春照眼行应好，黄鸟求朋意独深。默默囊琴且归去，古来流水几知音。」此为越中余师龙溪王公所作。

　黑荳丹方
黑荳丹方，四季用黑荳五斗，淘洗干后，蒸三遍，去皮；大好?子三斗，浸一宿，控出，蒸三遍，令开口去壳；用荳五升、柏子仁三升作小料亦可。右先捣荳黄为细末，然后捣柏子仁极细，渐渐下荳黄，令匀，作丸如拳大，入甑内蒸过，从晨着火，至夜半子时住火，直至天晓出甑，至午时晒干，捣为细末服之，但以不饥为度，不得入一切别物。第一顿七日不饥，第二顿四十九日不饥，第三顿可百日不饥，第四顿千日不饥，如更服，永不饥也。不问老少，但依方服食，令人无有憔悴。渴中饮新汲水，或研大?子浆水饮之。若要重吃他物，用葵菜子研为细末，煎汤冷服下，菜如金色，吃诸物并无所损。此唐刘景先所进者。正德十四年巡抚李公充嗣因郡邑饥疫相仍，乃书苏东坡圣散子方并前方，拯民饥疫，全活甚众。圣散子药品制法，见袖珍方书。 【东坡圣散子序见集二十四卷，圣散子后序见续集第八卷。叶石林避暑录话上卷辨圣散子方不可用，其言甚有理，俟与善仲景术者辨之。】 

　三古人周急
猗觉寮杂记载郭元振助丧，又有杨虞卿助陈商事并范忠宣助石曼卿，共三人。宇宙闲此等人讵可多得？若如孟子谓万锺不辨礼义，所识穷乏者得我而为之，则世固不乏矣。

　己未岁荒
嘉靖三十八年己未，旱荒异常，余乡有具呈于县者，其呈模写民艰，可谓曲尽，摘而存之，俾他日为居安思危之助云。「某等住居去城百里之外，绝不通潮，离水一丈有余，最称高阜。自夏初而不雨，三时之望已孤，入秋来尚愆旸，千里之迹如埽，鸠语不闻于泽畔，龟文尽见于田中。上以求之于天，而祷雨不应，下以求之于地，而掘井无泉。腹内者尽被抛荒，野无青草，沿河者虽经插莳，田起黄埃。一粒虽秀，而无水以浸其根，终为空合，三眼俱齐，而无日以待其长，纵雨无收。晚莳者，以根老而尚青，名虽稻而实则草也。早耘者，以根嫩而先死，岂非谷之不如稗乎？闲有豆苗几邱，复遇昆虫为变，大者先食其叶，名为荳牛，小者继食其花，呼为荳虱。目下虽云未槁，秋来总是无成。某切念民遭倭乱之余，室如悬磬，今若遇饥荒之变，命若倒悬。壮者则趁工于水乡，图升合之粟而积劳以死，老弱则枵腹于户内，无瓶罍之积而待哺以亡。鱼?则尽于河中，鸡犬则空于闾里。水路绝而客商不至，生路难寻；人心变而移兑不通，盗心顿起。或十日方成一布，晨出而见夺于强暴之徒，或廿钱籴得一升，夜归而不到于妻孥之口。黑夜则穿窬接迹，白昼而抢夺成?。大兵之后而遇凶年，民有七亡而无一得，饥馑之余而遭盗贼，民有三死而无一生。况二麦罄于车戽之余，种子谁能复办？衣服尽于典卖之后，祈寒何以克当？明年之荒歉可知，今岁之三冬难度，岂暇顾夫父母，亦奚有于妻孥？贸贸然来悲号道路，怏怏然去颠踣沟渠。目击伤心，耳闻酸鼻。欲入城而诉旱，饿殍岂能行百里之程？思赴台而告荒，糟糠何以供一朝之费？」云云。即令他人诵之，便欲流涕，何况经历者乎？

　唐伯虎题画
唐寅题寒雀争梅图云：「头如蒜颗眼如椒，雄逐雌飞向苇萧。莫趁螗螂失巢穴，有人拈弹不相饶。」又题败荷脊令图云「飞唤行摇类急难，野田寒露欲成团。莫言四海皆兄弟，骨肉而今冷眼看。」余得其所画二图，录之。

　白日鬼缚儿
杨舍居民苏敏，本苏州人，负贩累千金，死未几，其子某为牙侩，门旁有一室，嘉靖四十年辛酉为邑城布商何三痴赁居，何因归，钥其室。苏于十二月二十六日遣子二郎守护所晒谷于室前场中，二郎年十余岁，忽不见，家人惊呼不可得。微闻闭室中有呻吟声，抉门而入，了无所见。声似出诸室之大厅内，厅亦何所钥，复抉之，则二郎在焉，手足皆草索扎缚数围，草索即平日备以捆布者。错愕究其故，答云：「适坐门首，见三四人从外来捽我，由户槛下猫窦中入，欲杀我，赖公公在此恳救，尚未下手。今见人来，四散去矣。」公公即既死之苏敏也，因挈之出。夫青天白日之下，忽投童子于扃固无隙之厅，何鬼物之作崇一至是也？不踰年，赀产皆为人有，然二郎竟亦无恙。此得之于亲见者所述，不诬。

　柏饧
嘉靖壬戌岁仲春廿二日丁丑，夜雨既濡，真率窝前双柏上满缀金饧，次早望之，黄绿相闲，瑞气氤氲，殆巧工未易摹写。即而视之，若花瓣缤纷，或五出或六出，又如露珠凝滴，参差杂沓，天然奇巧。尝其臭味，若糕饧入口，甘黏柔净，有啖而不厌者存焉。次夜复雨，而缀者更密，造访他友，更无所有，访诸父老，惊为创见。予窃思之，福以德彰，庆沿业皎，矧兹至道伊融，大化斯肇，谓之为瑞，予家当多难之余，理不当有，谓之为妖，其色黄，中央正色也，生于柏木之坚贞后凋者也。方春，景物鲜妍，百卉畅达，偶值气盛蒸积，若芝菌荋蕈勃然而生。未德何福，未业何庆？何妖何瑞之足论乎！聊叙颠末，以识岁月，俟谂诸博物君子，或能深达其理也。

　寿木前定
余邑中陈鸿江皋谟为南京工部郎中，托伊表侄丁某同乃郎至芜湖买乃堂寿木，其抽分主事，部中嘉兴人许爚也，许主事因谈及其父名许吉尚未有材，亦近日所得者，木之上有一「许」字，下有一「吉」字，与姓名略无差。丁归言之。此十年前壬子六月中事，偶与人谈数之前定，追而笔之。

　续皇极经世
宋郑特立续皇极经世书，元稹草庐澄序之曰：「邵子之书，其初十二篇，以一元经十二会，而系之以运与世；其次十二篇，以九会经二百四十运，而系之以世与岁；又其次十篇，以十运经一百一十世，而系之以岁与事。元之经会，始月子，讫月亥，效天也；会之经运，始星己开物，讫星戌闭物，法地也。运之经世，始辰子二千一百四十九，讫辰亥二千二百六十八，纪人也。纪事起二千二百五十六世内之甲辰，止二千二百六十六世内之己未，唐帝尧以前不纪，无考也。周显德以后未纪，有俟也。郑松特立甫为续二百七十五年，自庚申宋兴至甲午金亡，近述邵子经世之事，远继夫子春秋之志，用意宏矣。邵子所纪三千三百一十六年闲，颇有更定，书法视昔尤谨。论国统绝续离合，谓兴国无所承，亡国无所授者，各为系。汉、魏、晋、宋、齐、梁、陈七代一系也，魏、周、隋、唐、梁、唐、晋、汉、周、宋十代一系也。辽、金、国朝又一系也。斯论也，世儒未之及也。噫，郑续邵之书，它时岂无续郑之书乎？虽千世可知也。特立在前代三预进士贡不第，在今日隐处三十年不仕，独折行辈与澄友，古今因革，圣贤心洁，每共细商焉。是书之成，以澄能知之，而俾题其端。所纂经说拾遗，亦多可取云。」

　彭祖非寿终
司马彪注庄子曰：「彭祖八百，犹悔不寿。」言彭祖饵云母能御女，晚娶郑氏，妖淫败道而死，非寿终也。

　邵诗三十六宫
康节诗曰：「耳目聪明男子身，洪钧赋予不为贫。须探月窟方知物，未蹑天根岂识人。干遇巽时为月窟，地逢雷处见天根。天根月窟闲来往，三十六官都是春。」释者谓：汉天文志曰：「氐为天根。」扬雄赋曰：「西极月窟。」是天根在卯，月窟在酉也。然先天六十四卦图，以干遇巽为姤，姤当夏至，地逢雷为复，复当冬至。是月窟自午而后着于酉，天根自子而后着于卯，所谓理极微者是也。植物体冷而气在外，根在下而亲地，自一阴始，故探月窟而知物。动物体热而气在内，首在上而亲天，故蹑天根而识人。干三画对坤六画为九，兑四画对艮五画为九，离巽俱四画对坎震俱五画，各为九，四九三十六。又干一对坤八，兑二对艮七，离三对坎六，震四对巽五，亦三十六。皇极之学，以不用为用。天有四时而冬不用，子中其所处也。处子中，则阳自卯而开物以往，阴自酉而开物以来，是闲来往也。由是八卦阴阳消长无穷，故谓都是春也。然复姤本六十四卦，以八卦言，殊讶其不类。今考朱子语类，谓易反对者，屯蒙之类，凡二十八卦者， 【「凡二十八卦者」，「者」字疑衍。明藏说小萃本、清顺治本并同。】 并不反对者，干、坤、坎、离、颐、大小过、中孚八卦，为三十六宫。盖一阴一阳往来而成先天一元之气也。邵子之学，可谓奇而隐矣，当时犹不能知，况后世邪？此在双槐岁钞中拈出。
休宁朱风林升说云：按邵子此诗，取先天八卦圆图，指其缄要景象，而示人以履运处身之道也。邵子平日所以为教，妙在一动一静之闲，诗之天根月窟，正指此也。所谓天根者，指坤震二卦之闲而言。坤震之闲，阴既极矣，微阳将生。将生之微阳，天所生之根也。所谓月窟者，指干巽二卦之闲而言。干巽之闲，阳既极矣，微阴将生。将生之微阴，月所出之窟也。阴阳一元，气非有二也。动而阳，静而阴，更相禅代，无有穷已。天之寒暑，时之昼夜，人之呼吸，物之荣枯，其著者也。方其动而阳也，非全无阴，阳渐盛则阴渐微。及其静而阴也，非全无阳，阴渐盛则阳渐微。盛之极者消，则微之极者息矣。知此，则知坤震之闲，乃干之静专既极而动直之初也，故曰天根。干巽之闲，乃坤之静翕既极而动辟之初也，故曰月窟。凡草木之甲坼，必先根而后萌。坤震之闲在图之下方，其象厚地之下，天包地外，地下有天，凡根之所著愈深，则萌之所发者愈畅，天根之名所以立也。月之魄受日之光，其无光处，月之本体也。干巽之闲，在图之上方，其象中天之上，月望而午，盈极而亏，而月之本体无光者，始微出于此，月窟之名所以立也。气机阖辟，流行不息，而人物生焉。气之流行，其阴阳消长固不齐， 【「其阴阳消长固不齐」，「固」字原作「因」，难通，据明藏说小萃本改。】 人物囿乎其中，其纯驳美恶，岂能齐乎？以吾身而处乎人物之中，必也下极乎动静之闲，如足之蹑天根，上极乎动静之闲，如手之探月窟，真有见乎气机之消息流行者，而后人物之生所以不齐者可得而喻矣。见之明，体之熟，则其所以抚世酬物者，必有其道矣。所谓三十六宫，指八卦之画为言。刚画奇一为一宫，柔画耦二为二宫，八卦二十四画，共三十六宫。阳宫十二，阴宫二十四，三十六宫不皆春也。以耳目聪明之身而探月窟，蹑天根，知物识人，而灼见其不齐也，而以无所系累之闲心来往乎其闲，翫对待之象以施泛应之用。画之对，则皆一奇一耦也，卦之对，则皆三阳三阴也。如是则泛而应，曲而当，三十六宫，阳宫不暑，阴宫不寒，无适而非春也。天根月窟三十六宫，易之象也。知物识人，闲来往都是春，则其占也。此邵子胸中之全易，而凡学者所当以为己易者也。昔人于此诗，「遇」字「逢」字翫而未审，误以六十四卦图复姤二卦言之，或又有偏泥于归根内丹之说者，是以本指未彻，愚故详之。

　禁宰犬豕
宋朱弁曲洧旧闻第四卷中云：崇宁初，范致虚上言：「十二宫神狗居戌位，为陛下本命。今京师有以屠狗为业者，宜行禁止。」因降指挥，禁天下杀狗，赏钱至二万。太学生初闻之，有宣言于众曰：「朝廷事事绍述熙丰，神宗生戊子年，而当年未闻禁畜犬也。」其闲有善议论者，密相语曰：「狗在五行，其取类自有所在，今以忌器谀言，使之贵重若此，审如洪范传所云，则其忧有不可胜言者矣。」余家藏旧通报中有正德十四年十二月十九日辰时牌面，其略云：养豕之家，易卖宰杀，固系寻常，但当爵本命，既而又姓，虽然字异，实乃音同，况兼食之随生疮疾。宜当禁革，如若故违，本犯并连当房家小发遣极边卫，永远充军。事有古今相同者固若此。

　山魈
浙有独脚鬼名山魈，福建浦城常有人见手曳帕子，乘片云飞过屋头甚低，亦不大畏，又能盗物，最畏妇人，知辄大惧，多掷还之。酉阳杂俎又作山萧，一名山臊，神异经作?参，一曰操。

　文信国公家书 【「文信国公家书」，原作「信国家书」，据明藏说小萃本补。】 
「过淮、乱离歌六首、邳州哭母小祥。其前曰：『收柳女信，痛割肠胃。人谁无妻儿骨肉之情？但今日事到这里，于义当死，乃是命也。奈何奈何！途中有三诗，今录去。言至于此，泪下如雨。』其后曰：『一、读此三诗，便见老兄悲痛真切之情，事至于此，为之奈何？凡事只待千二哥至，造物自有安排。一、可将此诗呈嫂氏，归之天命，仍语靓妆、琼瑛，不曾周全得，毋怨毋怨。徐奶以下皆可道吾此意。当此天翻地乱，人人流落，天数，奈何奈何！一、可令柳女、环女好做人，爹爹管不得。泪下，哽咽哽咽。　一、此诗本仍可纳之千二哥。兄天祥家书达百五贤妹。』」 【匏庵吴公宽跋云：「文信公之死，伟矣。其流离之际，亦惟其能以诗发之，故信公之有诗，如屈原之有骚，皆善明其死者也。钱君世恒以家藏三诗示予，盖出公亲书以寄其妹氏者，此又原之女嬃也乎？其诗今载指南录中，而此则系以与其妻妾子女决绝之言，呜呼，泪下如雨，读者尚然，而西台恸哭如公门下客者，未必其涕之无从也。」又云：「此卷初为王清献公家物，公已没，家人理筐箧，书翰丛积，见此纸损烂，将裂以拭酒卮。公之子季境适见之，识为信公手书，惊叹存之。后归常熟陈原锡家，久之为钱允言所得，今传其子世恒。庚戌十月二十三日记。」二泉邵公宝题钱世恒吊文山遗墨卷云：「北风吹南冠，行行一匏瓜。作书谢骨肉，涕泪纷交加。此行已忘身，此书又忘家。身家既两忘，未忘者何耶？至哉君与臣，大哉夷与华。片纸今又灰，浩叹天无涯。」】 

　改奉圣像
朝廷改奉孔子王号为先师，易像为主，乃嘉靖九年庚寅冬十月闲事，余知出于张罗峰。今观王浚川廷相撰尚书灵宝许庄敏公诰志曰：「先是，文华殿有孔子塑像，帝欲从古，易以木主，公乃以所著道统书上之，帝悦，既撤其旧像，立皇帝王师八主南向，周、孔二主东西向，命辅臣与公九人瞻拜主前，面谕之曰：『朕奉先圣先师于此，庶起敬慕，以逊志于学。卿等其罔朕弃。』仍赐茶及礼神品物。」云云，则实许公成之也。 【水东日记云：国初，孔庙城隍皆木主，今虽太学亦皆以像朔为常，不知其自何时始也。颇闻广州城隍旧设木主，景泰中太子太保左都御史今冢宰王公易塑像云。】 

　服玉泉法
千金方中服玉泉法，去三尸，坚齿发，除百病。玉泉者，舌下两脉津液是也。每旦起坐，冥目绝虑，叩齿二七遍，经久自然如流水沥沥下坎涧之声，如此则百脉和畅。所以黄庭经云玉池精水灌灵根，又曰漱咽灵液灾不干。

　王子开事
余邑在宋时有王子开事，甚异，人鲜知者，余裒诸书，并载于此，以俟搜奇者览焉。
赵景安云麓漫钞云：王迥字子高，族弟子立为苏黄门婿，故兄弟皆从二苏游。子高后受学于荆公，旧有周琼姬事，胡徽之为作传，或用其传作六ㄠ，东坡后作芙蓉城诗以实其事。迥后改名蘧，字子开，宅在江阴。予曩居江阴，尝见其行状，着受学荆公甚详。绍兴闲，其家尽裒东坡兄弟往来柬帖示人，然散失亦多矣。其孙榕以母宗女恩得职，尝为镇江都统司机宜，开其所得帖于都统司，又有谢赐御书诗「绣裳画衮云垂地」者，并表用绢，朱界以写之，其自珍如此。机宜公之外祖齐安郡王士取去，为光尧寿，今在天上矣。
东坡集芙蓉城诗并序，世传王迥字子高，与仙人周瑶英游芙蓉城。元丰元年三月，余始识子高，问之，信然，乃作此诗，极其情而归之，正亦变风止乎礼义之意也。 【诗载集中。】 
胡传略云：忽一夕梦周道服而至，谓君曰：「我居幽僻，君能往否？」遂从之。但觉其身飘然，须臾过一岭，及一门，珍禽佳木，清流怪石，殿阁金碧相照，遂与君自东厢门入，循廊至一殿亭，甚雄壮，下有三楼，相视而耸，亦甚雄丽。廊闲半开，周忽入，君少留。须臾周与一女郎至，周曰：「三山之事息乎？」曰：「虽已息，奈情何？」于是拊掌而去，逡巡东廊之门，门启，有女流道装而出者百余人，立于庭下。须臾殿上卷帘，有美丈夫一人朝服凭几，而庭下之女循次而上。少顷，凭几者启帘复下，诸女流亦复不见。周遂命君登东厢之楼云。楼上有酒具，凭栏纵观山川清秀，梁上有碑，题曰「碧云楼」。君未及下，有一女郎复登是楼，年可十五，容色娇媚，亦周之比。周谓君曰：「此芳卿也，与我最相爱。」芳卿盖其字耳。梦之明日，周来，君将语其梦，周笑曰：「芳卿之意甚动人。」君曰：「何也？」周曰：「芙蓉城也。」曰：「凭几者谁？三山之事何谓？」周皆不对。君曰：「芳卿何姓？」曰：「与我同。」君感其事，作诗遗周，周临别留诗云：「久事（巾屏）帷不暂闲，今朝离意尚阑珊。临行惟有相思泪，滴在罗衣一半斑。」
王明清玉照新志云：王子高遇芙蓉仙人事，举世皆知之，后以传其词吴国中，于是改名蘧，易字子开。诀别之时，芙蓉授神丹一粒，告曰：「需数岁后，当偕老于澄江之上。」初未喻。子开时方十八九，已而结婚向氏，十年而鳏居，年四十再娶江阴巨室之女，方二十矣。合卺之后，视其妻则清盼冶容，修短合度，与前所遇无纤毫之异。询以前语，则惘然莫晓。而澄江，江阴之里名也，子开由是遂为澄江人焉。服其丹，年八十余，康强无疾。明清壬午随从外舅帅淮西，子开之孙明之譓在幕府，相与游从，每以见语。如此事与云溪友议玉萧事绝相类。子开赵州人，忠穆鬷之孙，虞部员外郎正路之子，晚守濡须祠堂焉。
张耒宛丘集：王子开朝散，早年以疾病谢事，还江阴，求诗，为别三首，末首云：「避禄免危疾，弃铅得黄金。须眉譪如漆，便觉老难侵。江湖足幽遁，市卒或可寻。莫思芙蓉子，丹方乱君心。」
王荆公和东坡歌，首云：「神仙出没藏杳冥，帝遣万鬼驱六丁。」全篇不传。东坡「谁其主者石与丁」，盖石曼卿卒后成仙，为芙蓉城主。丁观文度未卒前，有诸女御迎为芙蓉馆主耳。 【陆放翁云：子开居江阴，既死，返葬赵州临城，故贺铸有和氏干将句。】 

　唐孝烈妇
升庵杨公慎撰孝烈妇唐贵梅传云：烈妇姓唐氏，名贵梅，池州贵池人也。笄年适朱姓，夫贫且弱，有老姑悍且淫。少与徽州一富商有私，弘治中富商复至池，一见妇，说之，自拊心曰：「吾无头风，何以老妪虚拘哉！」乃密以金帛赂其姑，姑利其有，诲妇淫者以百端，弗听，迫之，弗听，加以棰楚，弗听，继以炮烙，体无完肤，终不听。乃以不孝讼于官，通判慈溪毛玉亦受商之赂，倍加官刑，几死者数。商犹慕其色，冀其改节，复令姑保出之。亲党咸劝其吐实，妇曰：「若然，全吾名而污吾姑，非孝也。」乃夕易袿襡，雉经于后园古梅树下，及旦，姑不之知也。将入其室挺之，手持桑杖，且骂且行曰：「恶奴早从我言，又得金帛，又享快乐，乃竟何如而自苦乎！」入室无见，寻之至树下，乃知其死。姑大恸哭之，亲党咻之曰：「生既以不孝讼之，死乃称妪心，何哭之恸？」姑曰：「妇在吾犹有望，妇死，商人必倒赃，吾哭此金帛，不哭此恶奴也。」尸悬于树三日，颜如生，樵夫牧儿，咸为堕泪。每岁梅月之下，隐隐见其形冉冉而没。有司以碍于官府之故，终不举。余舅氏喻士积薄游至池州，稔闻其事，作诗吊之，归属慎为传其事。呜呼！妇生不辰，遭此悍姑，以梅为名，死于梅之株。冰操霜清，梅乎何殊？既孝且烈，汗青宜书。有司失职，咄哉可吁。乃为作传，以附露筋碑之跗。

　定山杂咏卷
余邑定山葛维善雅尚诗礼，在成、弘闲为园亭于定山之上，凡三十一景，曰玉泉山房，曰虎跑泉，曰白云?，曰三峰堂，曰小桃源，曰紫霄峰，曰鸣玉亭，曰清风径，曰苹香沼，曰翠云屏，曰仙人洞，曰归庵，曰旌节桥，曰石舡，曰望江台，曰濯缨涧，曰云香坡，曰舜田，曰起廉亭，曰修禊亭，曰熙春台，曰绿漪精舍，曰医俗亭，曰曲曲池，曰璚?，曰平艇，曰栖凤所，曰凝翠屏，曰夹花溪，曰菜畦，曰?竹。当时缙绅名公，骚坛高士，咸赋而咏之，积成一巨卷，后流落于石桥赵氏某之手，赵不知爱惜。余季弟其婿也，一从嫁女奴归探问，携来为糊鞋衬具，余知而索之，毁坏不可收拾矣。惟侍郎徐主一公恪所题跋语完善可读耳。主一手泽又余所素珍也，录之。其跋云：「葛为徐姻，予侄女归时，尝一至定山，时维善君年尚富，从予游山中，林壑参差，青松白石而已。兹予从子统将维善意持此卷欲乞题于予，感念今昔，为之怅然。噫！山中景致，固天造地设，非人力可为，然酌量品题，模写风物，必因人而起，此定山杂咏之所由作也。今余年迈古稀，维善亦将耳顺，傥得暇，当再游山中， 【「当再游山中」，「再」字原缺，据明藏说小萃本补。】 以续九老会辞章云乎哉！」

　药名传文
常熟萧观澜韶遗集一册，乃余少时业师益斋赵公所校录者，中有桑寄生传一篇，取药名成文，足称工巧，殊可资玩。
传云：「桑寄生者，常山人也，为人厚朴，少有远志，读书数百部。长而益智不凡，雌黄今古，谈辞如玉屑。状貌瑰异，龙骨而虎睛，膂力绝人，运大戟八十斤走及千里马。与刘寄奴为布衣交，刘即位，拜为将军，日含鸡舌侍左右，恩幸无比。荐其友秦芃、周升、杜仲、马勃，上召见之，曰：『公等所谓参苓芝朮，不可一日无者也，何相见之晚耶！』生即进曰：『士以类合，犹磁石取针，琥珀拾芥，若用小人而望其进贤，是犹求柴胡、桔梗于泽泻也。』然颇好佛，与天竺黄道人密陀僧交最善，从容言于上，上恶其异端，弗之用。
水贼反，自号威灵仙，与辛夷前胡相结连，犯天雄军。上谓生曰：『豺狼毒吾民，奈何？』生曰：『此小草寇，臣请折棰笞之。』上大喜，赐穿山甲、犀角带，问：『何时当归？』曰：『不过半夏。』遂帅兵往，乘海马攻贼，大战百合，流血余数里。令士卒挽川弓，发赤箭，贼不能当，遂走，绊于铁蒺藜，或践滑石而踬，悉追斩之。惟先降者独活，以延胡索系之而归，获无名异宝不可胜计。或曰：『马援以薏苡兴谤，此不可留也。』俱籍献之。上迎劳生曰：『卿平贼如翦草，孙武不能过也。』因呼为国老而不名。
生益贵，赏赐日积，锺乳三千两，胡椒八百斛。以真珠买红娘子为妾，红娘子者有美色，发如蜀漆，颜如丹砂，体白而乳香，生绝爱之，以为牡丹芍药不能与之争妍也。上闻，赐以金银花、玳瑁簪，月给胭脂胡粉之费。一日，上见生体羸，谓曰：『卿大腹顿减，非以好色故耶？宜戒淫欲节五味以自养。』且令放远其妾。生不得已，赠以青箱子而遣之，然思之不置，遇秋风起，因取破故纸题诗以寄焉。其诗曰：『牵牛织女别经年，安得鸾胶续断弦。云母帐空人不见，水沈香冷月娟娟。泽兰憔悴渚蒲黄，寒露初凝百草霜。不共玉人倾竹叶，茱萸甘菊自重阳。』妾答之曰：『菟丝曾附女萝枝，分手车前又几时。羞折红花簪凤髻，懒将青黛扫蛾眉。丁香谩比愁肠结，豆蔻长含别泪垂。愿学云中双石燕，庭乌头白竟何迟。天门冬日晓苍凉，落叶愁惊满地黄。清泪暗销轻粉面，凝尘闲锁郁金裳。石莲未嚼心先苦，红豆相看恨更长。镜里孤鸾甘遂死，引年何用觅昌阳。』生得诗，情不自胜，乃言于上，召之使返。
然生既溺于欲，又不能防，风寒所侵，寖以成疾。面生青皮，两手如干姜，皤然白头翁也。上疏乞骸骨，上曰：『吾曩者预知子之有今日矣。』赐神曲酒百斛，以皁角巾归第，养疾而卒。
作史君子曰：『桑氏出于秦大夫子，桑生盖桑白皮之后也。有名螵蛸者，亦其远族。生少孤茕，仅知母而不识父，卒能以才见于时，非所谓郄林之桂枝，沅江之鳖甲也。与其后耽于女色，甘之如石蜜，而忘其苦于熊胆，美之如琅玕，而不知其毒甚于乌蛇也。迷而不悟，卒以伤生，惜哉！』」 【观澜三十余卒，此传又其初年作，使假之年，容可量也。或曰，因其同邑有桑姓者，所行多不谨，故特为此传，语多含讥刺，似其人，今远不可详矣。意者其然与！】 

　辩为陈侯周臣
孔子不悦于鲁?章，以理势观之，凡人至其国者，有所主而后可为之臣。孔子主司城贞子之家，而为陈侯周之臣，此其实事也。若说能择所主，止言主于贞子足矣，何关为陈侯周之臣而并言耶？若言孔子主在宋臣，而为臣于陈，其事两无干涉，何所与而言之邪？若言孔子去宋时主于贞子，则朱传何以从史记世家着于至陈之下邪？若言贞子为陈侯周臣，岂有宋之贤大夫而出仕他邦邪？若言贞子为宋臣，司城司马皆大官也，贞子为司城既主之，而桓魋为司马，乃欲杀之邪？司马既欲杀之，孔子尚微服而去，况敢留其国都而主于司城邪？若周为一国之臣，本文桓司马上有宋字，而司城贞子之上岂独无宋字耶？反复皆碍。若以官名为疑，饶氏、倪氏皆以司城为宋官，惟见朱子以为宋大夫而据以为说，他无所考也。安知陈不亦有此官，如太宰之称，吴、宋二国皆有之邪？
又朱传言主于司城贞子，在孔子去至陈之下，据世家为说，新安陈氏，亦是以文势意度之耳，非真见也。当作陈臣为是。朱子只为司城为宋官，而以贞子为宋臣。赵岐曰：「陈侯周，陈怀公子也，为楚所灭，故无谥，但曰陈侯周。」疏按史记，孔子之适宋，司马桓魋欲杀孔子，伐其树，遂适郑，与弟子相失，遂至陈，主于司城贞子家岁余。吴王夫差伐陈，取三邑而去。由是推之，则司城贞子乃陈国之卿，非宋卿也。又曰：「陈怀公之子名越者，乃为愍公。」又按，愍公年表，六年孔子来，是则陈侯周即愍公，是为怀公之子。愍公即位二十四年，楚惠王复国，以兵北伐，杀愍公，遂灭陈而有之。是岁孔子卒于鲁。又孔子世家：「愍公六年来至，居三岁，遂复适?而归鲁。」是愍公八年去鲁也。由此推之，则孔子主于司城贞子，是为愍公之臣矣。

　谈参传
谈参传：谈参者，吴人也，家故起农。参生有心算，居湖乡，田多洼芜，乡之民逃农而渔，田之弃弗辟者以万计。参薄其直收之，佣饥者，给之粟，凿其最洼者池焉，周为高塍，可备坊泄，辟而耕之，岁之入视平壤三倍。池以百计，皆畜鱼，池之上为梁为舍，皆畜豕，谓豕凉处，而鱼食豕下，皆易肥也。塍之平阜植果属，其污泽植菰属，可畦植蔬属，皆以千计。鸟凫昆虫之属悉罗取，法而售之，亦以千计。室中置数十匦，日以其分投之，若某匦鱼入，某匦果入，盈乃发之，月发者数焉。视田之入，复三倍。
参且纤啬惮费，平生无纨绮服，非大故不宰割，每饭，熟一卵，窍可容箸，籍而啖之，饭毕，封其窍，留之再饭，三饭乃尽。以故参之赀日益，窖而藏者数万计。然弗子，仅有女，女所适者某睨其藏久之。一日参病亟，某请曰：「翁脱不讳，即谁嗣者？」参曰：「已有属矣，若将利之耶？」叱去之。参死，某乃谋戕其所属者，蔓而戕者几人，构为狱。官没参之产，某尽归其藏云。
论曰：昔马迁论货殖，谓巧者有余，拙者不足。噫，亦安所论巧拙哉！莫巧于参矣。参自奉不轻尽一卵，有余胡为哉？矧参无遗算矣，于身计懵如也，巧耶拙耶？千匦百匦，归一匦矣。谓千匦百匦者巧耶，谓一匦者巧耶？余故论之，使效参者评焉。
此邵北虞圭洁所撰也。谈参实谭晓，常熟湖南人。 【行三，参者三也。】 北虞系同邑，不欲显论之耳。余闻其插莳后，见鹳在田觅食，恐践蹋伤禾根，谓谨驱之无以示惩也，用细绳百丈，卷置瓦瓶中，绳头系鳅鳝之类，鹳不知而吞之，绳已投于腹不得断，旋飞旋下，瓶垂垂匝地，哀鸣莫脱，自后群鹳无敢翔集此境为禾害者。一日有持巨册装潢绝胜，索价甚廉，却之，门客颇讶其未谙，渠曰：「此册来历不明，得之必贻累。」乃其弟私自贱获藏讫，后盗露波及，费百金，如所料。传云法售昆虫之属，余亦闻其一事，凡佃人，每户课其纺縩娘凡几枚，以小麦干为笼盛之，携至苏城，每一笼可取钱一二百文。纺縩娘即络纬也，觅之草闲，不直一文，佃人本不苦纳。如此类未易更仆数。丁南湖奉尝为语以嘲之曰：「其取利也，穷天极地而尽人，其得祸也，杀身亡家而灭族。」倭乱时，晓献万金城其邑城，后邑令王叔杲撰谭晓祠议，以旌其功云。

　海山覆败
余老朽无识，然史编所记，父老所传，古今兴废，略窥大都。近见钱侍御海山籍之倾荡，殊可骇愕。其甲第庄所，大小四十余处，课租田亩，三万有余，财货山积，家口千计。以至园林亭榭之美，歌童舞女之妖，画船骡马之盛，莫可殚述。数日间，悉为乡里豪强辈?起而分拉之，若许庄，若马路庄，约其屋之数，俱四五百间，高墙深池，规模伟丽，仅两日，抢拆一空，即成白地。其它有原主争执者，或稍留十之二三，亦遂归原主，竟非钱氏有也。其李庄者，乃余家故物，余目睹地方效尤，屋材树竹，米谷椅卓，哄然瓜分而去。余仲弟稍稍护持，终又归诸豪强矣。揆厥所由，海山原无贯盈大罪，祇其世居傍江，盐盗出没，逮健仆壮子，恃势放恣。一等游惰顽民，或赁屋佣保，或佃种栖息，私相依藉。而海山漫不检察，此辈一有败露，人皆指称窟穴，腾播人耳，疑信无凭，遽为士流所唾弃。怨家又起而装诬之，以致上官亦骇于耳目，三人市虎，不能免也。枝缠蔓结，仆辈悉名大盗，日夜狂奔，远离为幸。于是屋居不守，人人得以攘夺之而不问也。海山兀处邑旅，攻击殆无虚日，两子诸仆相继瘐死狱中，尸棺暴露，行道酸辛。视诸田宅，特身外长物耳，奚暇争执耶！非不欲也，势不可也，一旦有此大变。或曰足以惩官豪，然实有以煽刁恶，钞没之权，细人得擅以肥家，恐非清明世界所宜见也。时在嘉靖丙寅之春仲三月。又见有刊成一册云稔恶略者，中载海山题拂水岩亭春联云：「无边风月供嘲弄，有主江山孰翦裁。」欲坐以谋为不轨，其它虚实，姑不暇论，不轨之谋，何容易以陷人耶？海山上耿兵宪诗有「官如曾母虽投杼，家诵参乎岂杀人」之句，亦可怜矣。

　今古敦谊仆
浙钱塘田学宪汝成撰阿寄传云：「阿寄者，淳安徐氏仆也。徐氏昆弟别产而居，伯得一马，仲得二牛，季寡妇得阿寄。阿寄年五十余矣，寡妇泣曰：『马则乘，牛则耕，踉跄老仆，乃费我藜羹。』阿寄叹曰：『噫！主谓我力不若牛马耶？』乃画策营生，示可用状，寡妇悉簪珥之属得银一十二两畀寄，寄则入山贩漆，期年而三其息，谓寡妇曰：『主无忧，富可立致矣。』又二十年，而致产数万金，为寡妇嫁三女婚两郎，赍聘皆千金。又延师教两郎，既皆输粟为太学生，而寡妇则阜然财雄一邑矣。顷之，阿寄病且死，谓寡妇曰：『老奴马牛之报尽矣。』出枕中二楮，则家计巨细，悉均分之，曰：『以此遗两郎君，可世守也。』言讫而终。徐氏诸孙或疑寄私蓄者，窃启其箧，无寸丝粒粟之储焉。一妪一儿，仅敝缊掩体而已。呜呼！阿寄之事，予盖闻之俞鸣和云。夫臣之于君也，有爵禄之荣，子之于父也，有骨肉之爱，然垂缨曳绶者，或不讳为盗臣，五都之豪，为父行贾，匿良献苦，否且德色也。乃阿寄村鄙之民，衰迈之叟，相嫠人，抚髫种，而株守薄业，户祚雕落，沟壑在念，非素闻诗礼之风心激宠荣之慕也，乃肯毕心殚力，昌振镃基，公尔忘私，毙而后已，是岂寻常所可及哉！鸣和又曰，阿寄老矣，见徐氏之族，虽幼必拜，骑而遇诸涂，必控勒将数百武以为常。见主母不睇视，女使虽幼，非传言不离立也。若然即缙绅读书明礼义者何以加诸？移此心也，以奉其君亲，虽谓之大忠纯孝可也。」
又沈石田客坐新闻记义仆云：「范信者，昆山龚泰云亨家奴也。泰家不造，食指众，而日不能给。乃鬻信及其妻于常州夏雉渎某家，数年不通。正德初，泰益贫甚，无所依归。一日适经其所，遇信于途，信见故主，泣拜地下，恳延至新主家，谓新主曰：『此信故主，今流落在此，信心不忍，欲望容留。信夫妇愿不惜蚤暮，佣力报主，以图供养故主。』新主义之，听允其志。而信俟农事稍间，即肩负小贩，往来村落中，市卖以给，迨今不衰。呜呼！信一奴耳，为主转卖其身，尤恋恋不忘其义也，故书而表之，以愧为人臣食君之禄不顾礼义不能执义而反卖国者。」
右阿寄、范信二仆，即求之古人中，不多见矣。「虽曰未学，吾必谓之学者」，此类是也。豫让以「众人事，众人畜」之语，闻范信之事，不有媿哉！
宋时沈俶谐史云：「四明戴献可者，疏财尚气，喜从贤士大夫游处，而家世雄于财。凡客至，必延款，士闻风而归者，皆若平生欢也。献可死，止一子伯简，年十八九，未历世故，暴承家业，用度无艺，里中恶少，因得与交狎邪。不数岁破家，止有昌国县鱼盐竹木之利尚存，旧仆杨忠主之，自献可无患时，出纳无纤毫欺。伯简家业既荡，独杨忠所掌犹可赖为衣食资，遂往焉。杨忠拜哭尽哀，日与妇共事之，籍其资财之簿以献。伯简大喜，谓我固有之物，仍复妄为。其游从辈闻之，又欲诱荡焉。杨忠哭谏，不顾。一日，伯简与其徒会饮呼蒲，杨忠挺刃而前，执其尤者，捽首顿之地，数曰：『我事主人三十余年，郎君年少，尔辈诱之为不善，家产扫地。幸我保有此业，汝必欲荡之靡有孑遗邪！我断汝首，告官请死，报吾主人于地下。』又大叱令伏地受刃，其人哀号伏罪，请自今不敢复至。杨忠噤咽良久，收刃却立，曰：『尔畏死，绐我耶！』其人号曰：『请自今不敢复至。』忠曰：『如此贷尔命，再至必屠裂尔躯。』遂出帛数端，曰：『可负此亟去。』其人疾走。忠遂挥涕谢伯简曰：『老奴惊犯郎君，自今改前所为，但听老奴尽心力役，不二三年旧业可复，不然老奴当即日自沈于海，不忍见郎君饿死，以贻主人门户羞也。』伯简?泣。自是谢绝?不逞，修谨自守，一听杨忠所为，果数年尽复田宅，杨忠事之弥谨。吁！杨忠其贤矣哉，真不负其名矣。其视幸主人之祸败从而取之者，孰非杨忠之罪人乎！」

　麋霜鹿霜法
煮炼鹿霜胶法：新麋鹿角各一对，截二寸，汲长流水浸三日，刷去腥垢，每斤用楮实子一两、桑白皮黄蜡各二两，无油凈锅鱼眼汤，不断火慢煮，勿令露角，常添热汤，不可用水。三昼夜取出，削去黑皮，薄切晒干碾末，即成霜也。右将煮角汁滤去滓，慢火如法熬浓，倾磁盆内，候冷凝，切作片，阴干成胶。
煮麋角霜法：新麋角一具，寸截，流水内浸三日，刷腥秽，以河水入砂瓶或银瓶内，以桑叶塞瓶口，勿令漏气。炭火猛煮，时时看候，如汤耗，旋益热汤。一日许，其角烂似熟山芋，掐得酥软即止，未软更煮，慎勿漏气，漏气则难熟。取暴干为粉，其汁澄滤，候清冷以过滤，作胶片，箕盛，风中吹干。麋角胶别入药。
野客丛书曰：「麋茸补阳，利于男子，鹿茸补阴，利于妇人。按月令，仲夏日鹿角解，仲冬日麋角解。鹿以夏至陨角而应阴，麋以冬至陨角而应阳，故知二者阴阳之性不同也。今夫鹿肉暖，以阳为体，麋肉寒，以阴为体。以阳为体者，以阴为末，以阴为体者，以阳为末。末者角也，其本末之功用不同又如此。」

　二孝子传 【附见丐儿 【「附见丐儿」，原无此四字，依明藏说小萃本补。】 】 
学院耿楚侗定向着二孝子传，侄辈赴试，得以呈余者。二孝子都逸其名氏，余闻诸长老先生言，为纪其大凡云。
其一丐子也，行乞吴市中，吴门有贵人月夜道桥上，聆其下有歌唱声，下觑之，则丐子也。坐一老妪块上，以所丐得酒，捧缶而跪进焉，唱盖以侑云。贵人讶，诘之，丐子惊嘻曰：「侬寠人，聊为阿母欢耳。」贵人嗟叹良久归，明日转相语，称异焉。后时时人窥之，见所娱其母者多类是。自是，诸贵人每宴，辄置余豆，闲曰「以待孝乞儿也」。吴下至今口其事云。
其一居浙之长兴里，盖椎鲁人也，独事母有至性，其旧业俱以养母，故至衰落，仅余屋数椽矣。其从父独赢于赀，一日饮诸婣，呼孝子侍，婣多豪贵人，馔具腆甚。孝子未及举即私念曰：「令何缘得致我母前耶？」则时时目左右盼，每伺宾所不顾，急摘诸甘脆品裹纸纳袖中，未见一再御，即御若未尝旨焉，纸尽而袂已盈盈矣，缩缩逡巡。席闲复私念曰：「令何缘客罢即致我母前耶？」会席阑酒酣，主人出金卮酒贵客，贵客不胜酒，以卮置楼檐闲，覆以瓦，先闲归。俄侍者报亡其卮，众客欲自明，约曰：「请急扃户，令人人袒，检之必得乃已。」孝子两手扪袖中，至羞涩也。仓卒不得计，即谬曰：「由我。」诘出之，则曰：「匿他所矣。」至后再诘之，则又谬曰：「求诸所不得，或为他人乘也，奈何？然当卒偿之耳。」诘辰，从父责所偿，孝子愿鬻其屋，且曰：「幸稍宽我，俾先僦屋奉母居，令无诉也，不尔惧伤母心。」从父虽瞋恚，听其语亟道母氏，已默默心动矣。无何，贵客忆前卮，乃折简主人，语以故，且曰：「昨仓徨归，将无枉君家仆耶！」主人如言，检之得，急呼孝子至，孝子犹谬对如初。从父曰：「痴儿，吾业已得卮，知非若矣。顾若何苦自诳，负不韪名？」孝子始吐实，泪淋漓下，曰：「某苦不能勉奉母氏欢而儿女态若此。比诸贵客在，设令把我袖，将大诟我，且重为叔父羞，故宁尔尔。」从父大感悟曰：「若欲孝，乃力不能，我即赢余，顾两豚犬儿能万分一不耶？」乃召前坐上客，遍语之曰：「是子如是如是，忍与吾儿二视哉！」卒三分其产，令得终奉母焉。闻其族里至今多礼让，人谓遗风所渐云。
赞曰：孔子有言，啜菽饮水尽其欢，斯之谓孝。乃丐子殆契是乎？世之能具五鼎八珍前罗而不能令其亲一开颜者，岂少哉！令人脉脉感怆矣。或曰行乞至诟耻，辱亲也，不知彼营营竞进者，视乞墦何如矣！究所止，能以亲显否耶？怀肉至自诬，事若甚騃可悯，乃其顾养一念，即古颖封人奚加焉？卒感叔氏，风施后世，有以也夫。
余旧曾阅吴郡侯甸西樵野记，中载孝丐儿事，不知与耿所传者即是一人或各自一人，附录于此。长洲之相城一丐儿，每诣沈隐君孟渊所请丐，凡所得，多不食，而分贮之筒篚中。隐君初不为意，久而问焉，对曰：「将以供母。」隐君始异之，潜令人瞷其所为。丐至野岸一舟中，舟虽陋而颇洁，老媪处其中，丐方出物治之，陈食母前，倾酒跪而奉之。伺母扶杯乃起，跳舞唱山歌嬉戏，以娱母，母意殊安之也。必母食尽，更为他求，常日如之。母死，丐卒不见。夫丐者知曲意说亲若是，而况世之不为丐者乎！

　醉乡律令
田汝成醉乡律令一篇，其引云：「皇甫嵩作醉乡日月，条列饮事三十篇，自谓酒史之董狐矣。第其叙述稍洁，肯綮弗章，读之不能无遗怅焉。予也陆沈邱壑，托契曲生，晨夕相从，情好甚笃。惜其风味久溷于俗子，而品咏未罄于高贤也。取皇甫氏之意，而芟繁撮要，易其未然，而补其未备，着为醉乡律令一篇，庶使湎身濡首者，有所禁而不淫，齐圣温克者，有所循而益谨尔。嗟乎！选胜赏心，能无崇饮？千锺百榼，贵在德将。在昔贤豪，咸非懵者，酒中之趣，先得我心，予诚有味于酒乎！聊以韬精光浇磊落耳。嘉靖三十年春三月逃禅子书于西湖社中。
醉乡律令　醉乡之宜十有一：醉花宜昼　醉雪宜夜　醉月宜楼　醉暑宜舟　醉山宜幽　醉水宜秋　醉佳人宜微酡　醉文士宜妙令酌无苛　醉豪客宜挥觥发浩歌　醉将离宜鸣罨　醉知音宜乐侑语无它。
酒徒之选十有三：款于辞而不佞者　愉于色而不靡者　怯猛饮而惜终欢者　抚物为令而不涉重者　闻令即解而不再问者　善戏谑而不虐者　语便便而不乱者　持屈爵而不分愬者偕众乐而恶外嚣者　飞爵腾觚而德仪无愆者　坐端凝而神爽逸者　宁酣沈而不倾泼者。
酒所不欢之候十有四：主人吝一也　宾轻主二也　会客不投三也　殽核杂陈而不序四也妓骄而乐涩五也　说家常六也　议朝除七也　迭诙谐八也　刻觞政九也　录事不纲十也　兴居纷纭十一也　附耳嗫语十二也　蔑章程而骋牛饮十三也　醒木讷而醉劳曹十四也。」

　补班史阙名
杨王孙，西京杂记云，杨贵字王孙。文翁，张崇文历代小志云，文翁姓，名党，字仲翁。壶关三老，荀悦汉纪云，令狐茂。此三人名足以补班史之阙。

　泣鸽先生
常熟徐骏字叔大，号积庵，成化、弘治时人。少偶畜鸽，父挞之，遂笃志于学。后父亡，遇鸽飞鸣，必思亲训，涕泣不已，人称为泣鸽先生。弘治中年，与先君同以非?邂逅于其邑之狱，遂授先君书，先君至七十余，三体、鼓吹二帙，尝对客倒诵，每曰：「皆先生之功也。」常熟志止载其所著对类总龟，而反遗泣鸽事，故私着之。

　治脚瘃
茄子根煎汤浴足，能治脚瘃。 【脚瘃，足跟冻疮也。】 

　拂水岩雄殿 【「拂水岩雄殿」，「拂」字原误作「佛」，据正文及明藏说小萃本改。】 
常熟严养斋公讷，圣上赐以泥金彩绘斗圣祖师神像各一轴，特募建雄殿于拂水岩，以致虔奉，四方进香者以万计，殆所谓一国之人皆若狂者乎！余老朽，亦从众登巘，书数语于壁：「相臣宠帝赉，宝殿焕嵯峨。式廓兹山胜，聿昭祝圣阿。两湖回云汉，环峰锁烟萝。天心本自眷，福地岂缘多？士女惊快?，神物慎拥呵。同志二三子，探奇走委蛇。临风豁醉颜，双眼窥肩摩。登斯聊自憩，拍手发浩歌。浩歌非不乐，还愿吐辞波。上以广帝渥，下以瘳相痾。民力真无赖，脂膏竭既多。无益害有益，都俞曾及么。听人不听神，古道当如何。」

　陈同父中兴遗传 【「陈同父中兴遗传」，原作「同父遗德」，不确且晦，据明藏说小萃本改。】 
宋陈龙川中兴遗传序云：初龙可伯康游京师，辈饮市肆，方叫呼大噱，赵九龄次张旁行过之，雅与伯康不相识，俄追止次张，牵其臂，迫与共饮。次张之父时守官河东，方以疾闻，次张以实告，伯康曰：「毋苦，乃翁疾行瘳矣。子可人意者，为我姑少留。」次张不得已，从之，箕踞笑歌，诙谐纵谑，旁若无人，次张固已心异。
一日行城外，过麻村观大阅之所，伯康勃然曰：「子亦喜射乎？」次张曰：「颇亦好之，而不能精也。」伯康曰：「姑试之。」次张从旁取弓挟矢以兴，十发而贴中者六七，次张心颇自喜。伯康拾矢而射，一发中的，矢矢相属，十发亡一差者。次张惊曰：「子射至此乎！」伯康曰：「此亦何足道！千军万马，头目转动不常，意之所指，犹望心中，况此定的，又何怪乎！」次张吐其舌不能收。俄指其地而谓次张曰：「后三年此闲皆胡人，子姑识之。火龙骑日，飞雪满天，此京城破日之兆。」因嘻吁长叹不能自禁。后三年京城失守，其言皆验。中原流离，伯康自是不复见矣。岂丧乱之际，或死于兵，抑有所奋而不能成也。次张每念其人，言则叹惜。
绍兴初，韩世忠拒虏于淮西，力颇不敌，次张献言，乞决淮西之水，以灌虏营，朝廷易其言而不之信。已而虏师俄退，世忠力请留战，虏酋使谓曰：「闻南朝欲决水以灌我营，我岂能落人计中？」次张言虽不用，犹足以攻敌人之心者类如此。
次张尝为李丞相所辟，得承务郎，督府罢，次张亦径归。大驾南渡，次张侨居阳羡，故将岳飞尝隶丞相军中，次张识其人于行伍，言之丞相，给帖补军校，后为统制。遇大驾巡永嘉，与诸将彷徨江上，莫知攸适。又乏粮，将谋钞掠，次张闻而竟往说飞移军阳羡，州给之食，飞得无他，而州境赖焉。
人有言次张生平于赵丞相者，丞相喜，欲用之。复有谮者曰：「此人心志不可保，使其得志，必为曹操。」丞相疑沮，而止。次张度时不用，屏居不出，竟死。
昔参政周公葵屡为余言其人，且曰　我尝荐之朝廷，诸公皆诘我：「子端人正士，胡为喜言此等狂生？」我因告之曰：「吾侪平居谭王道说诗书，一日得用，从容庙朝，执持纪纲可也。至于排难解纷，仓卒万变，此等殆不可少。吾侪既不能办，而恶他人之能办，是诬天下以无士，而期国事之必不成也。是乌可哉！」
余尝大周公之言，异二生之为人，而惜其屈，尝欲传其事而不能详，因叹曰：「世之豪伟倜傥之士，沉没于困穷，不能自奋以为世用，欲用而卒沮于疑忌，如二生者，宁有限哉！然自古乱离战争之际，往往奇才辈出，崭然自赴功名之会，如建炎、绍兴之闲，诚亦不少，虽或屈而不用，用不大，大或不终，未四十年，已有不能道其姓字者，记事之文，可少乎哉！自是始欲纂集异闻，为中兴遗传，然犹恨闻见单寡，欲从先生故老详求其事，故先为纂例，而以渐足之。其一曰大臣，若李纲、宗泽、吕颐浩、赵鼎、张浚；其二曰大将，若种师道、岳飞、韩世忠、吴玠、吴璘；其三曰死节，若李若水、刘韐、孙傅、霍安国、杨邦乂；其四曰死事，若种师中、王翊、张叔夜、何充、刘锐、徐徽言；其五曰能臣，若陈则、程昌禹、郑刚中；其六曰能将，若曲端、姚端、王胜、刘光世、刘锜；其七曰直士，若陈东、欧阳澈、吴若；其八曰侠士，若王友、张所、刘位；其九曰辨士，若邵公序、祝子权、汪若海；其十曰义勇，若孙韩、葛进、石；其十一曰?盗，若李胜、杨进、丁进；其十二曰贼臣，若徐秉哲、王时雍、范琼。合十二门而分传之，总目曰中兴遗传，聊以发其行事，而致吾之意。然其端则起于惜二生之失其传，故序首及之。 【龙川大周公之言，愚谓此言乃用世者所当书诸绅也。】 

　船神名
梁简文云：船神名冯耳，又呼孟公、孟姥。

　山林穷四和
山林穷四和香，以荔枝壳、甘蔗滓、干柏叶、黄连和焚，又或加松球、枣核、梨核，皆妙。 【墨娥小录四弃饼子香，与此相同，荔枝壳、松子壳、梨皮、甘蔗柦，右各等分，为细末，梨汁和丸，小鸡头大，捻作饼子。或搓如粗灯草大，阴干烧，妙。加降真屑、檀末同碾，尤佳。】 

　少游题龙眠图误 【此条明藏说小萃本在卷六「江阴一时三忠」条之后。】 
龙眠居士李公麟，字伯时。秦少游书晋贤图后作龙眠，李叔时见之曰：「此醉客图也，不知何谓。」












戒庵老人漫笔　(明)李诩撰 下

戒庵老人漫笔卷五
　真率铭
余家一小圃中，创窝名曰真率，将欲书数语揭于屏，未就也，适得赵松雪所著真率斋铭，殆先得我心者，喜而笔之吾斋之中。「弗尚虚礼，不迎客来，不送客去。宾主无闲，坐列无序，真率为约，简素为具。有酒且酌，无酒且止，清茶一啜，好香一炷，闲谈古今，静玩山水。不言是非，不论官府，行立坐卧，忘形适趣，冷淡家风，林泉清致。道义之交，如斯而已。罗列腥膻，周旋置备，俛仰奔趋，揖让拜跪，内非真诚，外徒矫伪，一关利害，反目相视。此世俗交，吾斯屏弃。」

　统论山
晴天之山，紫而明，阴天之山，青黑而暗。郭熙云：「春山淡冶而如笑，夏山苍翠而如滴，秋山明净而如妆，冬山惨淡而如睡。」巩氏耳目志云：「海山微茫而隐见，江山严厉而峭卓，溪山窈窕而幽深，塞山童赪而堆阜。」杨升庵云：「玲珑剔透，桂林之山也，巉差窳窆，巴蜀之山也，绵衍庞魄，河北之山也，俊俏巧丽，江南之山也。贵州之山，灰堆粪壤，不入诗画。」

　论西涧诗
韦苏州滁州西涧诗，其地甚荒陋，想亦是偶然而作，未必如注者之说。岂因寇莱公有「野水无人渡，孤舟尽日横」之句，遂迁就于此，而反求之太过欤？

　论牧之诗
杜牧诗云「欲把一麾江海去」作旌麾用，误。又有「野水差新燕，芳郊咔夏莺」，是用诗经「燕燕于飞，差池其羽」，差字甚晦。樱桃云「曼倩恨偷难」，亦用东方朔偷桃事，误。赤壁诗有锁二乔之说，注者取其意新耳。赤壁一战，关系不轻，惟以二女子为念，结裹甚小，议论卑矣。项羽诗有「卷土重来」之句，长恶甚矣，不足取。

　两郝天挺
唐诗鼓吹，旧云郝天挺注，金又有一郝天挺。两山墨谈亦考之不审。

　严分宜
余邑先达曹野塘公忠中成化丁未进士，弘治初，出宰分宜。时阁老严介溪嵩方成童，曹公识而拔之，且喜其与子弘同庚，遂令同治举业，宿食官舍。偶见严所握扇有鱼游景，构对语试之云：「画扇画鱼鱼跃浪，扇动鱼游不移刻。」对以「绣鞋绣凤凤穿花，鞋行凤舞又一夕。」思家口占曰：「关山千里，乡心一夜，雨丝丝。」即应曰：「帝阙九重，圣寿万年，天荡荡。」如此类甚众。弘后亦中正德丁丑进士，号方湖。严约讲兄弟礼，命子世蕃与方湖诸子驹辈不得越齿而坐。柄政时，欲官白谷驹、云亭驾为中书舍人，二君时时饮于相府，见世蕃与给事中无锡某者夜饮，强灌之，给事膝行以受。又故置罚爵于其背，不容起。二君怒而斥世蕃，于是拂衣归，得不及严氏党祸云。驹与余善，道其详。

　雪蛆冰蛆
江邻几杂志云，蛾蝞雪蛆大，治内热。曹方湖为御史，尝刷卷四川，言彼处万山深雪中出雪蛆，官府遣军士四山高处悬望，雪中蠕蠕而动者，则往取之。浑如小猪，无口足眼鼻，俨然蛆形也。其身全脂，切片而食，不易得也。癸辛杂识云：西域雪山中有虫如蚕，其味甘如蜜，其冷如冰，名曰冰蛆，能治积热。此恐又是一种。

　化须疏
友人以沈石田化须疏手卷见售，录其文而还之。此老真可谓「善戏谑兮不为虐兮」者矣。所称赵、姚、周三人，盖当时与公相善友也，非托词如子虚乌有之类。前有小引：「兹因赵鸣玉?然无须，姚存道为之告助于周宗道者，惟其于思之闲，分取十鬣，补诸不足。请沈君启南作疏以劝之。疏曰：伏以天阉之有刺，地角之不毛，须需同音，今其可索，有无以义，古所相通。非妄意以干，乃因人而举。康乐着舍施之本，崔谌传播种之方。惟小子十茎之敢分，岂先生一毫之不拔，推有余以补也。宗道广及物之仁，乞诸邻而与之，存道有成人之美，使离离缘坡而饰，我当榾榾击地以拜。君对镜生欢，顿觉风标之异，临河照影，便看相貌之全。未容轻拂于染羹，岂敢易捻于觅句。盛矣荷矣，珍之重之。谨疏。」

　空同咏望后月联 【「空同咏望后月联」，原作「望后月」，据明藏说小萃本补。】 
「清亏桂阙一分影，寒落江门几尺潮。」李空同咏十六夜月警句，当时京师士夫称赏。

　盈歉常理 【「盈歉常理」，明藏说小萃本作「论人生享用常理」。】 
阴阳之理，月盈则亏，日盈则昃。人之生也，多少壮富贵盈满，至老不能享其终，少壮艰苦酸辛，至老获享丰厚，安逸其闲。值数之奇，亦有终身不遇者，值数之偶，亦有终身获享全福者。虽修为在人，大都顾所遇何如耳。或者以禄命之受有定数，则星家藉之为口实，或者以体貌之赋有定着，则相家据之为征验。亘古及今，由圣贤帝王愚夫俗子，未尝舍是而论断也。噫！

　禅玄二门唱
道家所唱有道情，僧家所唱有抛颂，词说如西游记、蓝关记，实匹休耳。

　右军真迹
王逸少二谢帖真迹，七十六字，后有赵清献公抃并苏子容等跋。帖云：「二谢书云，即以七日大敛，冥冥永毕，不获临见，痛恨深至也，无复已已。武妹修载在道，终始永绝，道妇等一旦哀穷，并不可居处。言此悲切，倍剧常情，诸不能自任，未遂面缘，抚念何已。不具。羲之顿首。」字画亦无残缺，但墨气已尽。「敛」字上着草，右旁加殳。「具」字大类「之」字，较之石帖，其结体用笔，颇不相类。此余乡顾山周氏先世物，子孙欲求售，特携以问价于文衡山，衡山曰：「此希世之宝也，每一字当得黄金一两，其后三十一跋，每一跋当得白银一两。更有肯出高价者，吾不论也。」后典于阊门一富家，止得米一百二十斛，竟不知下落矣。惜哉！

　白沙习射几受诬 【「白沙习射几受诬」，「几受诬」三字原无，据明藏说小萃本补。】 
华亭钱尚书九峰公溥，天顺甲申以学士出知广东顺德县，新会县举人陈献章以道学自名，聚徒教授。有诬其藏兵器于山者，时广西流贼窃发，土民多内应。宪司恐贻患地方，命掩捕之，公察其诬，力为辨释，且劝其赴会试，散生徒以解悬疑。后当道荐可大用，授翰林检讨，卒全令誉。此武进王思轩尚书公撰钱状中语。白沙先生行状曰：「丁卯中乡试第九人，录经义一篇，戊辰、辛未俱下第。闻?聘君康斋讲伊洛之学于临川之上，遂弃其学，从之游，时年二十七。康斋性严毅，来学者绝不与语，先令治田。独待先生有异，朝夕与之讲究。受业归，讲学之暇，时与门徒于旷野习射礼。未几，流言四起，以为聚兵，众皆为先生危，先生独处之超然。时翰林院侍读学士钱某谪知顺德县事，雅重先生，遗书先生亟起，毋重贻太夫人忧，先生以为然，遂复游太学。」观此则知儒者之作用岂易孚于俗哉！钱公殆真知先生者也。

　李石麓应制诗 【「李石麓应制诗」，「李」字原无，据明藏说小萃本补。】 
圣上修玄既久，深慕仙术，自号天台钓叟。诸大臣应制诗，独李石麓公春芳者为帝衷所契，宠眷益隆。诗曰：「高竿百尺倚云浮，独泛仙槎傍斗牛。拱极众星为玉饵，悬空新月作银钩。拨开烟雾三千界，钓尽乾坤几万秋。归向玉皇应有问，丝纶已属大明收。」

　鬼畏
博州鼓角楼，每至二更即有一鬼掩鼓，不能击，直更者屡受杖，不能制。闻(大山)(戊不)禅师有道行，因往问之，师曰：「何不捉住？」兵曰：「鬼何可捉？」师曰：「但禁气勿言，即可捉也。」兵如戒，果能捉之。鬼曰：「吾于此邦，所畏者惟(大山)(戊不)禅师、黄二叔二人而已，太守以下皆无所畏，更何有于汝哉！」既而访寻黄二叔，乃一老圃，三十年以鬻菜为业，初无它长，惟是菜之老嫩、束之大小、价之高低，持心不二而已。 【此见宋西蜀李昌龄传感应篇中。(大山)(戊不)音豁。】 

　京师清明异寒 【「京师清明异寒」，原缺「京师」二字，据明藏说小萃本补。】 
隆庆元年清明日，京师甚和暖，晚间风雪交作，寒冽异常。次日九门报城外冻死者一百七十人，崇文门下乘轿妇人母子俱死轿中，而轿夫亦死轿下。在京亲见者归说。

　老景诗联 【「老景诗联」，明藏说小萃本作「野趣老况诗联」。】 
「三径黄花随意翫，半竿红日放心眠。」「自种黄花添野景，旋移高竹听秋声。」「九陌车声尘不到，一帘花影月来迟。」「大度乾坤容落魄，多情风月伴衰迟。」「何愁白发能添老，须信黄金不买闲。」此五联取其有合于老怀，漫存之。

　陆象山讲洪范以代醮 【「陆象山讲洪范以代醮」，原无「陆象山」三字，据明藏说小萃本补。】 
宋时故事：上元，郡设斋醮，曰为民祈福。陆文安公象山先生会吏民讲洪范五皇极一章代醮事，曰：「皇，大也，极，中也。洪范九畴，五居其中，故谓之极。是极之大，充塞宇宙，天地以此而位，万物以此而育。古先圣王，皇建其极，故能参天地，赞化育。当此之时，凡厥庶民，皆能保极，比屋可封，人人有士君子之行。协气嘉生，熏为太平，向用五福，此之谓也。皇建其有极，即是　敛此五福，以锡庶民。舍极而言福，是虚言也，是妄言也，是不明理也。惟皇上帝，降衷于下民，衷即极也。凡民之天，均有是极，但其气?有清浊，智识有开塞，天之生斯民也，使先知觉后知，使先觉觉后觉，古先圣贤，与民同类，所谓天民之先觉者也。以斯道觉斯民者，即皇建其有极也，即敛时五福用敷锡厥庶民也。今圣天子，皇建其极，是彝是训于帝，其训无非敛此五福以锡尔庶民也。凡尔庶民，知爱其亲，知敬其兄者，即惟皇上帝所降之衷，天子所锡之福也。若能保有是心，即为保极，宜得其寿富康宁，是谓攸好德考终命。凡尔庶民知有君臣上下，知有中国夷狄，知有善恶是非，知有父慈子孝，兄友弟恭，夫义妇顺，朋友有信，即惟皇上帝所降之衷，天子所锡之福也。身或不寿，此心实寿，家或不富，此心实富，纵有患难，心实康宁，或为国死事，或杀身成仁，亦为考终命。若论五福，但当论人一心，此心若正，无不是福，此心若邪，无不是祸。世俗不晓，只将目前富贵为福，目前患难为祸。不知富贵之人，若其心邪，其事恶，是逆天地，逆鬼神，悖圣贤之训，畔君师之教，天地鬼神所不佑，圣贤君师所不与，忝辱父祖，自害其身。静时回思，亦有不可自欺自瞒者。若于此时，更复自欺自瞒，是直欲自绝灭其本心也。纵是目前富贵，正人观之，无异在囹圄粪秽中也。患难之人，其心若正，其事若善，是不逆天地，不逆鬼神，不悖圣贤之训，不畔君师之教，天地鬼神所当佑，圣贤君师所当与，不辱父祖，不负其身，仰无所愧，俯无所怍，虽在贫贱患难中，心自亨通。正人观之，即是福德。作善降之百祥，作不善降之百殃，积善之家必有余庆，积不善之家必有余殃。但自考其心，则知福祥殃咎之至，如影随形，如响应声，必然之理也。愚人不能迁善远罪，但贪求富贵，却祈神佛以求福，不知神佛在何处，何缘得福，以与不善之人也。」自「凡尔庶民，知有君臣上下」起，至末共四百十九字，宜刻板，家置一幅。

　曾石塘武略 【「曾石塘武略」，原无「曾」字，据明藏说小萃本补。】 
李良者北人，年七十，而诸艺精通，筋力驰骤，不减壮夫。在里中周氏教习武事，暇日谈石塘曾公铣之事云：「石塘，直隶江都人，秀才时便有志于防御施设之略。迨督三边，直出其素蓄者措之耳。先是，边兵每名有一骑，曾令鬻骑以制车，虏众之来，势若风雨，其车环列如城，车外复设党众，足以捍其冲突，而无奔溃之虞，即余子俊所谓运有脚之城，策不饲之马是也。又立放油纸法，以油纸书汉字，散置虏境水草处，凡我叛人得此而归者，即宥其死，缘是还者八九。又置慢延法，器圆如斗，中藏机巧，火延至一二时纔发，外以五采饰之，虏骑驰至，拾得者讶为异物，聚观而传玩者墙拥，须臾药发，死伤甚众，虏未测所谓，惟以曾爷爷呼之。一日虏众薄城，曾令偃旗息鼓，当门设木架，架上立金眼回回，舞不自已。傍屋置铁锅数百，盖虏所甚欲者，虏见作如此状，未敢直入，遂拥视于门之外，人畜稠迭，纷乱不已。城中号起，乃回回架上大将军炮先发，观者已成虀粉，而城上火气四放，伏兵俱出，杀获无算。曾与首相桂洲夏公最契，先一岁密订，至次年除夜，暗调精勇，直捣套虏，因据冲要，修筑三受降城，复元昊故地而属。夏相亦于是密启上前，君相元戎，相为一体，意事无不成者。而曾果以除夕率众数万，深入于套，虏不觉也。乃粮馈不继，顿军不敢进，遂致虏惊报各帐部落，顷刻聚数十万。漕官以户部无凭，不敢擅发，曾遣人督，来已违数日限，一晚斩饷职十三员，曾竟以全师而出。夏公方以小忤于上，而分宜拟其后，且夏亦以忿愦忘其夙约，除夕之前，未尝密启，正旦大朝贺，次日千秋节，连数日不能以此情达之于上。时边报沓至，上震怒，令缇骑逮，曾犹候于辕门者，凡三日始克入。曾既就槛车，而三军大恸，声闻百里。部下亲兵五千，萃天下之精勇也，日夜磨刀称反，边官抚慰，徐徐散遣。而李良者实在其数。」周见心时复面得之，述于余，颇的。

　讹言取绣女
隆庆二年戊辰春正月十二日，哄传朝廷取绣女，民间年十三岁以上无不婚配，霎时惟求得婿，不暇择人。且有瞷于门首，见总角经行者，拥之而入，遂以女配焉。几数日而止，竟不知何自起而有此异也。

　唐伯虎漫兴 【「唐伯虎漫兴」，原无「唐」字，据明藏说小萃本补。】 
唐伯虎漫兴十首，余见其亲笔行书者，两处互有不同，想随意点窜，未有定者，因并录之。
「十载铅华梦一场，都将心事付沧浪。内园歌舞黄金尽，南国飘零白发长。满榻乱书尘漠漠，数声羌笛月苍苍。 【一云，髀里肉生悲老大，斗间星暗误文章。】 不才赢 【一云剩。】 得腰堪把，病对绯桃检药方。」
「此生甘分老吴阊，万卷图书一草堂。 【一云，宠辱都无剩有狂。】 秋榜才名标第一，春风弦管醉千场。 【一云，龙虎榜中题姓氏，笙歌队里卖文章。】 跏趺说法蒲团软，鞋袜寻芳杏酪香。只此便为吾事了，孔明何必起南阳。」
「一身憔悴挂衣襟，半壁藤萝覆釜鬵。去日苦多休检历，知音谅少莫修琴。 【一云，久遭名累怨青襟，不变贫交喜素琴。已息心机成落托，任教世态有升沈。】 平康驴背驮残醉，谷雨花坛费朗吟。老向酒杯棋局畔，此生何望 【一云甘分。】 不甘心。」
「伥伥暗数 【一云莫怪。】 少时年，陈迹关心自可怜。 【一云，百丈游丝易惹牵。】 杜曲梨花杯上雪，灞陵芳草梦中烟。前程两袖黄金泪，公案三生白骨禅。老后思量应不悔，衲衣乞食 【一云持钵。】 院门前。」
「驱驰南北罨头尘，褴褛衣衫折角巾。 【一云，龙头滥厕棘围文，草榻今眠墅迹尘。】 万点落花俱是恨，满杯明月即忘贫。香镫不起维摩病， 【一云疾。】 樱笋难消 【一云酬。】 谷雨春。镜里自看成一笑， 【一云老大。】 戏儿棚上下场 【一云，半生傀儡局中。】 人。」
「平康巷陌倦游人，狼籍桃花中 【一云病。】 酒身。短梦风烟千里蜨， 【一云笛。】 多情弦索一?尘。黄金谁买长门赋，黛笔难 【一云空。】 描满额颦。惟有所欢知此意，对 【一云共。】 烧高烛送残 【一云赏余。】 春。」
「自怨 【一云落魄。】 迂疏更自 【一云自可】 怜，焚香扫榻枕书眠。 【一云，为日月洒为年。】 苏秦扪颊犹存舌，赵壹探 【一云倾。】 囊已没钱。满腹有文难骂鬼，措身无地反忧天。多愁多恨 【一云感。】 多伤寿，且酌深杯看月圆。」
「蹋鞠回廊细自筹，腾腾无语重低头。 【一云，拥鼻行吟水上楼，不堪重数少年游。】 四更中酒半床病，三月伤春满镜愁。白面书生空鹏赋， 【一云期马革。】 黄金游客剩貂裘。年 【一云近。】 来踪迹真堪画， 【一云尤飘泊，又云，近来检校行藏处。】 飞叶僧房细雨舟。」
「尽怪趋跄总不能，自知才命两无凭。 【一云，谢遣歌儿解臂鹰，半瓢诗稿一枝藤。】 难寻萱草酬知己，且摘莲花供圣僧。两字功名成蜨梦，百年疏水曲吾肱。 【一云，时事百年蜗角战，酒杯三月凤头镫。】 尽尝世味犹存舌，荼荠随缘敢爱憎。」
「造物元来最 【一云何曾苦。】 忌名，太平又 【一云端。】 合老无能。交游零落 【一云亲知散去。】 绨袍冷，风雪飘飖 【一云欺贫。】 瓦罐冰。二顷未谋田负郭，一餐随分欲依僧。醉时试 【一云还。】 倩家人道，消尽粗疏 【一云英雄。】 气未曾。 【又闻其寿王少傅守溪诗曰：「绿蓑烟雨江南客，白发文章阁下臣。同在太平天子世，一双空手掌丝纶。」其肆慢不恭如此。】 

　男子变女
隆庆二年，山西太原府静乐县龙泉都民李良云弟良雨忽转女形，见与岑城都民白尚相为妻。先云父李怀生弟雨，怀病故于嘉靖三十一年，雨年二十八岁，至三十七年娶马积都民张浩长女为妻。四十一年间，两相反目，将妻出与本都民高明金。雨无营计，往本县地名也扒村投姐夫贾仲敖家工作。隆庆元年正月内，雨偶患小肠痛，旋止旋发，至二年二月初九日，卧床不起。有本村民白尚相亦无妻，于雨病时，早晚周旋同宿。四月内，雨肾囊不觉退缩入肚，转变成阴，即与白嬲配偶。五月初一日经脉行通，初三日止，自后每月不爽。雨方换丫髻女衣，裹足易鞋，畏赧回避不与人知。九月内，云访闻之，令妻南氏探的。十一月初二日吴县，拘雨、相同赴审实，稳婆方氏领至马房验，系变形，与妇人无异。又拘雨出妻张氏勘明，娶后三年内往来交合，但未生息，止缘贫难嚷闹，卖离邻里。姚汉周等执结，与前相同。巡按御史宋纁于十二月二十五日奏闻，称男变为女乃阴盛阳微之兆，以祈修省。

　鹤卵鶵
鹤卵略牵长，有一点红，鶵出壳，脚犹短，七八日渐长绣顶，七八日不食，多以鳅鳝喂之则易，犹小儿出痘，调理失宜，闲有亡者。

　放翁记郑谢事
陆放翁游渭南集书二公事云：「郑介夫名侠，以刚直名天下，晚居福清，自号一拂居士。布衣粝食，而杂植华木于舍旁，觞咏自适。客至，必与饮，多不过五爵，蔬果之外，一肉而已。遇贫士过者，亦薄赆之，止于千钱。饮具皆白镴，或遗以银杯，辞不取。好强客弈棋，有辞不能者，则留使旁观，而自以左右手对局，左白右黑，精思如真敌，白胜则左手斟酒，右手引满，黑胜反是，如是者几二十年如一日。谢昌国名谔，尝闻道于颐正郭先生。居临江，名其庐曰艮斋。晨兴，烹豆腐菜羹一釜，偶有肉，则缕切投其中。客至，亦不问何人，辄共食。有贫士及医卜之类，饭已辄语之曰：『吾无钱与君，岂欲诗乎？』取幅纸作绝句赠之，以为常。二公皆予所向慕也。予贫甚，欲学介夫，办五杯千钱，亦复未易，又不解弈，或可力贫学昌国耳。书之座右，当徐图之。绍熙之元十二月八日九曲老樵书。」 【昌国与放翁同朝，所著有兼山家学一书。】 

　西蠡白水有谶
余郡胡光禄梦竹治庄于郡城之西郊，先令画士作山外青山楼外楼图成，然后命匠照图营建，架飞峰，立亭榭，路境迂回屈曲，真一小洞天也。其总门署曰「西蠡山庄」。经营二十年，所费以万计。梦竹老，诸孙析产，家渐落。庄卖蒋太守，价止八十金，未偿工匠犒赏之费。蒋号西蠡，则立匾之初，已兆于蒋矣。沈石田客坐新闻亦载一事云：秋官郎中陆孟昭名昹，太仓人。居郎署时好结纳四方，邸第外隙地构屋数间，匾曰「清风馆」，朝士迎送，必假之为燕乐。孟昭复益以酒肴，不惜所费。一日风雨大作，平地水深三尺许，馆为之倾圮。客有戏曰：「昨日清风馆，今朝白水村。」水退，孟昭复新之，甫讫工，孟昭已擢福建参政矣。其居转与侍郎滕某，滕固白水村人也。一时戏语，有数存焉。观西蠡、白水之谶，信乎人生徒自碌碌耳，造物固自有主张在也。

　财主
世称富家为财主，世说新语云：「陈仲弓为太邱长，有劫贼杀财主。」

　倪云林题亡室像 【「倪云林题亡室像」，原无「倪」字，据明藏说小萃本补。】 
倪云林作其亡室像，诗前题云题寂照蒋君遗像：「幻形梦境是耶非，缥缈风鬟云雾衣。一片松间秋月色，夜深惟有鹤来归。梅花夜月耿冰魂，江竹秋风洒泪痕。天外飞鸾惟见影，忍教埋玉在荒村。君姓蒋氏，讳圆明，字寂照，暨阳人也。年二十一归于我，勤俭睦雍，乡里称其孝敬。岁癸巳，奉姑挈家避地江渚，又一年不事膏沐，游心恬淡，时年四十有七矣，如是者十一年。癸卯九月十五日微示疾，十八日清晨翛然而逝。甲辰正月二十四日题。」

　蒋陈二生 【附王直徐海妓】 
蒋生名洲，字信之；陈生名可愿，字敬修，皆鄞人也。弱冠同游学，为郡庠生。嘉靖二十九年，倭寇东南边，东南骚动。我军连摧败，创罢日甚，公私累岁不得休息，重臣往往得罪。然首倭而作之乱者徽人王直也。直任侠尚气，好施与，得恶少年心。先是与恶少叶宗满等商于海，挟中国货往来日本、暹罗、西洋诸夷间。赀益饶富，益施与，大信服夷人，夷人称为王五封，据萨摩洲，三十六岛夷属之。会直与某岛夷有郄，请于边将官而歼杀之，边将官报之不酬，遂与边将官有郄，大怨望。适边禁严通市，遂坐遣夷人寇边尝中国，则寇边无虚日，乃中国视王直者居然敌国比，竟又不可奈何。
先是，言官奏请悬立赏格，曰：「有能生获王直者，予万金，封伯，有能使海致王直降者，予世袭指挥佥事。」于时都御史胡宗宪又请得上命，命有曰：「人难之，莫敢行，则蒋生请行，又荐陈生行也。」
三十四年八月，以蒋生为正使，陈生副之，充市舶司员，率夷夏若干人以往，招抚王直，因宣谕日本王也。九月出鄞江桃花渡，至马觜汇，风飓，舟半覆，得救起，至小衢山遇寇，二生率众与战，贼败去，则兵器火攻药等大半耗矣，乃回舟舟山。蒋生念缓急惟己，移书家人，贳田产备具。
又前舟覆时，失坏应使等物，亦蒋生致家中赀具偿也，官为给券纪之。凡六日夜入大洋，又四日而抵五岛夷，夷长宁久、夷僧是柏者来见。译知上国使，甚修礼敬，二生因谕之宣谕日本王意，夷长曰：「日本王权在丰后、山口二国，当往谕丰后、山口，无谕日本。况二国又诸国长，天使行，吾以船人导，则又密知王直处。」使密使往谕直，直来，殊倨傲也，又密谕之曰：「即不念汝祖宗坟墓，独不为老母妻子计乎？今中国知汝出无奈，不甚罪汝，募汝归诚，以此时归正，朝廷岂薄汝待？将官之海藩，节镇诸夷，长富乐矣。乃借区区数岛，与中国之众久抗衡，不祥莫甚。况夷情贪狡，即一日下片纸檄曰能以叛贼某来者劳千金，恐汝头与贡使俱北也。去丑秽而就荣名，孰与身死累老母妻子哉！」直悟，谨拜诺，因定归计。
二生与直同行二国，先至平户，平户长礼敬导送如五岛夷。会闻巨贼徐海且率夷众入寇，恐我军无备，三十五年春，陈生先以王直子滶、养子毛臣、叶宗满、王汝贤、善译辨者夏正等归报。徐海者，夷称名山和尚，比次王直云。已而蒋生行至博德，见博德小夷长，知山口国荒乱不可往，谋先往丰后国，丰后王源义镇与山口王源义长兄弟国也，乃源义镇接蒋生即夷礼恭至，蒋生曲谕以寇边利害，义镇引罪，辄传谕禁诸夷无寇中国边。会山口国使来，蒋生又至山口，山口王源义长接礼尤恭，又会同丰后，禁诸夷寇边。盖二国服蒋生说，又知王直附中国，故戒寇边。又遣使修贡献朝廷谢罪也。三十六年，蒋生以王直归，归途安焉，无盗贼如去时。方陈生归时，适徐海拥众围桐乡，桐乡大困。都御史阮某困不知计，陈生及夏正说海而解其围，计擒徐海等。又叶宗满覆舟山贼党，皆陈生以贼攻贼云。王直至城下，犹观望持两端。当是时，直众犹盛，乃胡宗宪与王滶等同卧起，甚交驩，遂授计夏正，为好辞以滶易直，乃诿而执之，竟论诛死。王滶亡海，叶宗满、王汝贤末减从戍。直死时再呼：「蒋洲、陈可愿误我，误我！」直意盖期官之海藩，节镇诸夷，长富乐也。则王直诛而党与散矣。
夫倭寇寇东南六七年而天始厌祸，东南民死焚掠者、死征戍役者、死供饷死逃亡者，累数十百万人，至不欲为民。若大吏兵将材官，若土蕃军官，往往陷没，徒以王直等耳。即宗宪轻财用事，能尽人死力，得王直、徐海，海夷遂平。而二生者，可谓无功于国哉？
二生言海外四际无地，如行鸡卵中，日月出没时状奇甚。日以山夜以星辰为道，忽如眉浮天际者，山之来，忽如山浮者，鱼也。又言往返时，舟几再覆，乃天妃有神，或下一雀至七雀，或一燕至三燕，或空火流，船卒免于水云。当时有害功者，并二生谮之，漫为蜚语，二生竟落格废赏。宗宪为之输粟为太学生。此王叔承从二生纪行善，诠次其事如右。
张少华者，故金陵民家女，少鬻于齐倡家，假母移之居吴阊。年及破瓜，色益美丽，性慧善音。嘉靖壬子中秋，从汪贾来游虎邱，倅遇周生仕者，吴歈冠绝一时，且韶秀，骇慕丧魄，竟称腹胀辞汪去。使人召周至，遂阖户绝外，假母强之，欲自缢，遂听。其和周歌，日夜不绝音，遂出周上。其后周吹箫，而以肉音韵之，听者辟易，所得缠头，皆以与周。周亦母事假母甚谨。是时海上徐公子慕少华，持千缗为聘，除舍别墅，迁两人于中，日供费二金。岁余，公子乘周醉请私不得，周闻，以语见侵，公子不堪。乃阴畜少年胜周者沈郎美服饰，使习吹箫，出见，以移其好，少华果目注。更使人伪聘，周去，中道髡其发，复剺其面黔之。公子又赂假母金不得，因移沈郎居与并，计引箫声动之月下，少华讯公子已寝，启扉抚沈郎曰：「可儿可儿，劳人终夕缭绕念也。」沈请誓绝周，少华遂向镫誓，已共寝，至晓去。明日，公子复请私不得，夜伏壮士，候两人登床，持刃跃出，捽其发曰：「必杀此以惩淫者。」假母闻变趋入，叩头乞解，遂共书券，即真为公子妾矣。
公子置之秘室，而以五十金谢遣沈郎。居半岁，忽忽不乐，晨夜诅公子速死。诸姬闻之以告，出之去，居松陵，复为倡。而故所交周者趋至其家，周既被剺面，且多疡，少华不纳，周甚怨忿，缢于户外。少华恐，乘夜窜走，将至昆山，为海寇所掠，传诣岛主王直，直帐中有姬三十人，姿貌皆出其下，嬖之甚，称为张夫人。直颇好歋歈，每夕令所虏伶人联袂歌而佐酒，而海上沈郎亦没岛中，事贱作久之，作苦，闻帐中歌声，趋而窃听，彷徨不能去。少华忽见之，以目相瞬，已泪淫淫下。直觉之，密讯沈郎，得其状，曰：「固也，吾向怪其有平康姿态。」明日衣沈郎善衣而前，使歌歋歈，又使吹箫，一坐称善。自后每夕使与沈隔帷而歌，其声杳渺悲怨，坐客无不流涕而起者。
居久之，益爱幸，据诸姬上。直有事必就之谋，少华亦阳昵之，而阴幸其败，冀与沈郎归中国偕老也。会督府使蒋、陈来岛中讽直，直意颇欲降，而腹心皆以为不可。少华力折之曰：「若谓为海中王，沉沉而可百年哉？兵久不解，沿海州邑又皆收保，则安从得庚癸而常主夷也？妾以今日事势，何异骑虎？不如且降，则得官，有功无祸。」直信之，留蒋为质，而令腹心王滶等同陈报谢。督府亲挟滶与起居，滶归报，直尚犹豫，少华泣曰：「若不降，亡无日矣，妾请先死。」直悟，遂以滶摄营兵，留少华守帐中宝货，而身诣幕府。少华度直已远，私出宝货重赂客为营脱计。直初发，特密语滶曰：「吾往矣，有尺一来，必用某印为识。」少华潜听之，窃其印记与客，客伪效直书，传岛上，滶不能辨，遽遣张夫人，而沈郎亦潜匿舟后，取金珠价最高者与沈郎腰缠之，半夜走投四明主家。主家怪之，伏壁间窃听其语。明旦，主人以鸩毒沈郎死，而迫妻之。少华泣曰：「天乎！何薄命至此？吾一妇人，不自意降一酋，而死二子也，降一酋功隐，死二子罪着，兹不可以再辱。」遂自刎死。
王翘儿者，故临淄民家女，少鬻于倡，冒马姓，假母呼为翘儿。携至江南教之，即善歋歈，善弹胡琵琶。其貌不逾中色，而音吐激越，度曲婉转，往往倾其座人。然有至性，雅不喜媚客，大贾赍多金赂之，意稍不属，或竟夕虚寝而罢，贾恚而收金去。以是假母日窘而笞?之。会有少年私之金者，遂以计脱假母，而自徙居海上，更称王翠翘云。
海上多贵游，尤以音律相贾重，令一启齿，以为绝世无双，以是翘儿之名满江南。岁所得缠头无算，乃更以施诸所善贫客。久之，倭寇掠海上，遂窜走桐乡，已转掠桐乡，城陷，翘儿被虏。诸酋执以见其寨主徐海，海初怪其姿态不类民间，讯之知为翘儿，试之歋歈及琵琶以侍酒，绝爱幸之，斥帐中诸姬罗拜，咸尊为王夫人。翘儿既已用事，凡海一切计划，惟意指使，乃亦阳昵之，阴实幸其败事，冀一归国以老也。会督府遣华老人檄海，肯来降与之官。海怒，缚而将斩之，翘儿谏曰：「今日之势，在君降不降，何与来使？」亲解其缚而厚之金。华，海上人也，翘儿故识之，而华亦私觑所谓王夫人者，心知为翘儿，不敢泄。归告督府曰：「贼未可图，第所爱幸王夫人者，臣视之有外心，当藉以磔贼耳。」督府曰：「善。」乃更遣罗中书诣海说降，而益市金珠宝玉，以阴贿翘儿，乃日夜在帐中，从容言：「大事必不可成，不如降也，降且得官，终身当共富贵。」海遂许罗中书约降。督府因诱致居东沈庄，与党陈东相善，官兵乘之，海沈河死，永保兵俘海两侍女，一名绿珠，一即翘儿也。督府饮之辕门，以享诸参佐，令翘儿歌而行酒，诸参佐皆起为寿。督府酒酣心动，亦握槊降阶而与翘儿戏。夜深，席大乱。明日，督府颇悔夜来醉中事，而以翘儿功高，不忍杀之，乃以赐所调永顺酋长。既从永顺酋长去，之钱塘舟中，辄悒悒不自得，叹曰：「明山遇我厚，我以国事诱杀之，杀一酋而更属一酋，何面目生乎？」夜半投江死。
右王直、徐海妓大略，晚得之徐太室学谟、冯文所时可所撰述中，约而录之，以追附蒋、陈二生之末。直妓系徐作，海妓系冯作，徐叙海死一段颇舛，余略正之。直始末详范表议。

　嘲弇园
太仓王氏园成，有题诗于壁以讽者，其诗曰：「丈夫垒石易，父祖积金难。未雪终天恨，翻成动地欢。峻岭悲高位，深池痛九泉。燕魂来路杳，拟作望云山。」盖凤洲公世贞乃翁思质予因严分宜嵩之怨，死于西市，故云。 【或云昆山王逢年作。】 

　去目翳
指甲刮薄末，点目中，去翳目甚妙。

　句逗
法华经云「若于此经忘失句逗」，儒书中作句读， 【音豆。】 又作句投。马融笛赋：「观法于节奏，察度于句投。」 【徒?反。】 

　闽恒言
福建语云：「延平豆腐邵武伞，建阳妇人不用拣。」

　三教赞
水东日记曰：宋理宗朝，内臣令马远图一佛中坐，老子待侧立，夫子问礼于前，以侮夫子。俾江古心赞之曰：「释迦趺坐，老聃旁睨，惟吾夫子，绝倒在地。」江湖纪闻载：宋宁宗时金国主又持三教像求赞，上则老子与释迦详法，孔圣拜于下。西山书云：「老子喜谈清虚，释迦专说舍利，夫子闻之，笑倒在地。」此岂一事而误传邪，或二事而偶类也？ 【古心江子远赞，周公谨齐东埜语载之。】 

　玉尺八
玉尺八，可吹者，是乐器名，容斋四笔第十五卷中载此。

　头通称
今人以第一皆谓之头，盖头在上，故以为初始之称，自唐已然，杜牧诗云「头闻休去是何人」是也。今人以物之极大者为顶，意亦同，如称大瓜为顶瓜也。

　百六
四千五百岁为一元，一元之中有九厄，阳厄五，阴厄四，阳为旱，阴为水。初入元百六岁有厄，故云百六之会。出汉书注。

　张太岳善鉴文 【「张太岳善鉴文」，原作「太岳善鉴文」，缺「张」字，据明藏说小萃本改补。】 
隆庆五年辛未科，张太岳居正以大学士为正主考，王荆石锡爵以右中允为第二房考。荆石得一奇卷，进之太岳，欲荐为魁列，再三言之，太岳曰：「此必轻狂淫荡之士，当非令器。」随抹两三行。荆石不获己，袖而藏之。至填四十名外，又固请，乃填中四十八名。拆出，乃休宁人曹诰也。曹赴会试，行囊不挟书册，惟携戏锣鬼面头子一箱耳。与诸举子宴寓舍，席间作僵尸，令人腾身走数匝，以为乐。闻者皆服太岳之鉴云。余闻一下第友说如此。

　绿鹁鸪
鹁鸪有绿色者，毛羽如鹦哥可爱，然不常有。

　五风生日
太湖中渔船，以十月初五日为五风生日，聚舟杀牲合祭散福，饮酒极醉，狂噪争斗，各船互相惊搅，则以为有鱼之兆。

　土虺伤鹤膝发背方
土虺 【一名秃虺。】 蛇伤人不治，为害最甚。用水牛耳中垢腻涂噬处效，甚者多取复敷。又方云：急摘桑叶，取白汁滴患处效。鹤膝风，以虾蟆用碗锋略破腹有缝，不可穿，缚置患处，待动胁，移时受毒辄死。如前再易一枚，不过二三枚愈。镇江外科史姓者，曾医一人甚效。又云：发背亦可照此治。查道士传治发背方，用苍朮去黑皮，地龙、 【即蚯蚓。】 盐梅 【即霜梅。】 等分捣烂成泥，猪胆调，围四周，空头渐愈。查居三茅庵，九十余岁卒。或云是孙真人方，试甚效。

　曲宾白
北曲中有全宾、全白，两人对说曰宾，一人自说曰白。

　西厢称春秋
西厢记人称为春秋，或曰曲止有春秋，而无冬夏，故名。

　白猿传事相同 【「白猿传事相同」，明藏说小萃本作「辨依仿白猿传事」。细绎正文，明本标题较妥。】 
白猿传事甚悉，而文亦佳。又稽神录载晋州含山老猿窃妇事，大率相类，盖转相倚附，而详略不同耳。

　茶事引酪奴
事文类聚及韵府?玉论茶事，皆引洛阳伽蓝记，王肃云：惟酪不中，与茗为奴。明日，魏彭城王勰为设邾、莒之食，亦有酪，因呼茗为酪奴。若如此言，似轻酪而重茗，宜呼酪为茗奴，不宜呼茗为酪奴也。故阴中夫疑为失本文之意。今观伽蓝记，云齐王肃初入中国，不食羊肉及酪浆等，常饭鲫鱼羹，渴饮茗汁。后魏高祖与肃殿会，食羊肉酪粥甚多，高祖怪，问之曰：「卿中国之味羊肉何如鱼羹？茗饮何如酪浆？」对曰：「羊比齐、鲁，大邦，鱼比邾、莒，小国。惟茗不中，与酪为奴。」皆谦逊之辞也。高祖大笑。又彭城王为肃设邾、莒之食，亦有酪奴，因此复号茗为酪奴。审此，是引者之误，而失其义耳。当从本书为正。

　蝍蛆误
鹤林玉露四虫云：冰蚕不知寒，火鼠不知热，蓼虫不知苦，蝍蛆不知臭。前三物是矣，蝍蛆甘带者，乃蜈蚣也，以为粪蛆，误矣。陆文量云，带蛇也，甘者甘其脑也。 【古有「蝍蛆甘带，鸱鸦嗜鼠」之语。 【「古有蝍蛆甘带鸱鸦嗜鼠之语」，「鸦」与「语」字原误倒，据明藏说小萃本乙正。】 】 

　蛇报事相类
相传方逊志乃翁杀蛇报冤灭族事，江湖纪闻载吴曦蛇精一节甚相类。

　钱参政仙游梦
常熟云江钱公泮为闽之侯官令，遣仆祈梦于仙游九鲤湖，仙托梦于其仆曰：「你们老爷到京里去，带两只小犬回来，又不带人，撑一顶黄伞去，换一顶青伞回来。好好大宪台前忠节坊下住。」其长子部梦面前置一盘银，身骑马，有执荆棍者前导，所居门春联乃「静里乾坤大，壶中日月长」。一时未测所谓。云江后改慈溪，历郎署、郡守，升陕西按察副使，报绩，又升江西参政，未行，丁外艰归。嘉靖乙卯五月间，同邑令死于倭难，事闻，朝廷赠光禄卿，官其子部为锦衣卫百户，世袭，建祠春秋二祀。始解梦所云「小犬不回者」豸补也，撑黄换青者用黄荫青也，宪台前忠节坊者建旌忠祠于都宪行台右也。追梦时都台，尚未建于此地。子之梦银，指应例冑监，马前有棍，是锦衣体，乾坤对联，即京中所僦寓舍旧黏于门者。一一券合，岂非仙哉！又祈雲江乃堂壽數，其夢睹家中廳事中置一桌，桌上有果罍一，酒壺一，青大?一。当时意揣必遇祝晨为吊时耳。及屡经寿诞，健饭无恙，至云江殁后越数年余，始患一疾，季子爱溪洽侍卫头，适洽以谷振饥，县旌之扁，吏书计索谢，赍匾至，具壶榼称贺入，移桌于中堂，以待洽出，老夫人于是刻告终云，宛然梦中所陈也。夫云江旌节荫子，事关庙堂，冥冥预定无疑。若县官檄民家出谷发匾，事何琐细，而吏书入门景态，靡不前知，诗有之曰：「昊天曰明，及尔出王，昊天曰旦，及尔游衍。」的的非虚言也。吾人可自欺暗室乎！前梦乃云江第五子廊为余侄女夫与余说。

　静坐方
东坡在儋耳，题息轩曰：「无事此静坐，一日似两日。若活七十年，便是百四十。」既为此诗，复自言曰：「世间何药能有此效？既无反恶，又省药钱，此方人人救得，但苦无好汤，使多咽不下。」胡苕溪曰：「余连蹇选调四十年，在官之日少，投闲之日多，固知静坐之味，第向平婚嫁之志未毕，退之?号之患方剧，正所谓无好汤使多咽不下也。故曰不是闲人闲不得，闲人不是等闲人。余徼天幸，多难之后，不意有汤下药，所矜矜自持者，惟恐因药发病耳。」

　蔡君谟书
蔡君谟书如端人正士，颇乏逸趣，观荔枝谱可知。衍极所论，疑过许也。

　今古方言大略 【「今古方言大略」，原无「今古」二字，据明藏说小萃本补。】 
船家，梢子也，又为梢公，今皆称家长，或船家长，杜诗中称长年三老，蜀方言也。今流俗语音，余略疏于后，以俟问俗者。精谓之鲫令；团谓之突栾；孔谓之窟笼；圈谓之屈挛；蓬谓之勃笼；忍谓之熬；足谓之彀；视谓之张；看谓之望；认谓之绍；单谓之灿；羞谓之钝；扶谓之当； 【去声。】 按谓之钦； 【去声。】 转谓之跋；浮谓之吞； 【上声。】 移谓之捅；流谓之倘；虹谓之吼；窍谓之洞；?谓之快；卧谓之党；概谓之斛，又谓之荡；跑谓之波；立谓之站；趋谓之跑；盖谓之；捧谓之掇；遮谓之挞；添谓之拗；躲谓之掩，又谓之闪，又谓之伴；藏避谓之躲；藏物谓之囥； 【音抗，韵书无此字。】 热饭谓之顿；热酒谓之铴；泻酒谓之筛；稠密谓之猛；积物谓之顿； 【音敦，上声。】 干求请托谓之钻；遥相授受谓之冑；妄相答语谓之召；布帛稀薄谓之浇；绝潢断港谓之浜；城市小巷谓之弄；门之横关谓之闩； 【音榐。】 善饮食者谓（口童）； 【音撞，平声。】 美恶粗细兼者谓暖；见陵于人为欺负；非常事为?异；喜事为利市； 【利市出易。】 忧事为钝事；呼下酒具为添按；物完全者为囫囵；作揖为之唱喏；夹室谓之两叶；阶磴谓之僵礤；所居谓之科座；鎌刀谓之吉镢；托盘谓之反供；整迭谓之周捉；此处谓之闲边，彼处谓之个边；在此谓之来边；无物可食谓之无窖；说作事之无据曰没雕当； 【入声。】 说人不能曰无张主； 【主又作智。】 说人之不慧曰不鲫溜；说人之勉强曰（门争）（门坐）；说人之自夸曰买弄；事之相邂逅曰豆凑；雨一阵为一破，又以一番一起为一泼；鄙啬计较者为搂搜； 【镂锼。】 六畜统呼为众 【音终。】 生；语物事曰牢曹；人假意曰阳 【去声。】 诈；（齿页）（齿赞）、 【上颜入声，下残入声，物残缺不齐貌。】 （鬳(大齿)）（鬳(人缶)）、 【二字俱五?切，上齿牙缺也，下器皿缺也。】 瞧瞟、拉扱、 【闸。】 尴尬、 【上音兼，下音介，今人呼事在成否两难者为尴尬，按字书曰行不正也。】 氀毼、 【今人谓性劣者为氀毼，上音兜，下音达，氀毼本夷服名。】 嘈囋。 【俱入声，语言搀杂之貌。】 数钱以五文为一花；觅利之言曰寻钱，曰摸钱，曰赚钱，曰近钱；锄地为倒 【去声。】 地，又曰搜地；首饰曰头面，鞋?曰脚手，器用曰家生，一曰家火，又曰家私；鸟兽交感，驴马曰罩，鸡鹅曰撩水，余鸟曰打雄，猪曰付，蚕蛾曰对，狗曰练，蛇虎曰交；郡邑起更打鼓謂之發擂，大事重擊鼓為?鼓，唱曲輕擊鼓為點鼓：凡取物?下曰担， 【平声。】 江阴曰拏，丹阳等处曰捉，宁波、浙东曰驼，靖江曰衔；以物之足用者曰见，不足用者曰不见； 【音现。】 湖州以桑叶二十斤为一个，杭州柴四圆?为一转；人之颓败及身病摧靡者云郎当； 【唐明皇闻驼马铃声颇似人言，语黄幡绰，对曰：「似言三郎郎当。」】 通称一顿； 【世说欲乞一顿食，汉书一顿而成，唐书打汝一顿，晋书一时顿有两玉人。】 戏市倡曰千人捏； 【千人捏似蟹，大如钱，壳甚坚，壮夫极力捏之不死，俗言千人捏不死，因以为名。或以戏市倡云。】 痘疮谓之天花；疟疾谓之愕子，至讳言曰天上头，北人名发摆子；畏恶特甚镇江曰发汗病，扬州曰忤鸽子； 【子音则。】 湖人以上船登岸曰起篙，或云起高；江西建昌等处谓烘为烧； 【余邑曹方湖尹南丰时，令门子烘脚带，答烧了，惊曰：「如何烧了？」取来呈上，复曰：「已烧了也。」】 今人呼秃尾狗为厥尾，衣之短后者亦曰厥； 【欧公记陶尚书诗语，末厥兵。】 事之陈久为瓒； 【五代时有马瓒为府幕，其人鲁戆，有所闻见，他人已厌熟而己甫为新奇道之，故云。俱刘贡父诗话。】 抱持人物曰桀； 【音杰，出纪闻录。】 俗牵连之辞如指其人至某人物及某物，皆曰打； 【丁晋公诗所谓「赤洪?打白洪?」是也。】 江南人呼轻薄之词为覆窠； 【出玉堂闲话。】 淳熙江西饶州曰(刃山)者，里俗戏相摽谑憨痴之类也；俗指俭不中礼者为蛇鼠，而诟?农甿之称曰牛；江陵士人称挽畜产绳纤之名曰五尺； 【俱夷坚志。】 今人以相助为（封手）辅； 【语云篱（封手）楗，音健楗，（封手）篱即辅车相依之谓，则（封手）辅之（封手）字宜从手为是。】 卧床之帐子谓蚊幮； 【南史宋武妃碧绡蚊帱。音畴，禅帐也。蚊幮事见齐威公。】 午前午后小食谓上昼点心、下昼点心； 【唐郑?为江淮留后，夫人曰：「尔且点心。」昭明太子传曰：「京师谷贵，改常馔为小食。」即点心之说也。】 墨（尸木）、 【见列子，俗呼眉西。】 戾契。 【见韩文，俗呼捩及。】 

　纣启同母
吕氏春秋曰：纣之同母三人，其长曰微子启，次曰中衍，次曰受德即纣也，甚少矣。纣母之生启与中衍也，尚为妾，已而为妻，而后生纣，纣之父母欲置微子启为太子，太史据法而争之曰：「有妻之子不可置妾之子。」纣故为后。史记载帝乙长子微子启，启母贱不得嗣。少子辛，辛母正后，辛立。是微子与纣异母也。郑玄论启、辛，亦曰同母，盖本之吕氏。玄去迁世不远，当从同母之说。此索隐亦略着之。 【陆象山与周元忠书则以孟子、公都子之言为信。】 

　毫管产
兔用肩毫，取其劲也，有全用者，有参半者，故笔有全肩半肩之号。今笔标多作坚字者非。笔簳竹，冬管不蛀，交春砟者则蛀。造笔羊毛，天下独出嘉兴，峡石为第一，秀水等县次之，嘉善、崇德、海盐俱不甚佳。

　钱杨藏书可惜
予目睹藏书之家，若常熟钱水部东湖先生、杨宪副五川先生，真今之邺架也。钱犹传其子县令璠一世，而不幸顿散于孙。杨之废，即当垂没，而尽弃于不肖之子。其事之颠末有足以昭世戒者，姑为记之。
钱之冢孙梦玉，本冑监，自负能读父书，常不肯下人。有弟梦圭不肖，与兄不相能，其所延浙师，乃县令上虞葛公桷姻亲，葛贪酷人也，曾有所属于玉，未厌己，衔之矣。而圭又促所延师下之石，会有征旧粮银之事起，玉与圭同父户，县票拘玉，玉持本名完券为证，辞气侃侃。葛怒，遂执家事任长之说，坐以侵欺，立杖庭下，欲判永戍。有缙绅匍匐往解，葛稍宽，系于县之丽谯中。玉竟挈妻子逃焉。圭因鼓众尽掠其藏，而东湖书院之图事狼籍委掷，为之一空矣。余与玉善，后一年往慰其家，剖瓦砾间，犹及见哥釉水滴香炉等凡数片，惜哉。
五川先生清介绝俗，时有钱侍御海山，虽擅于求田问舍， 【「虽擅于求田问舍」，「擅」字两本均作「膻」，不可通，今径改。】 而亦间及吟咏，每诧杨之不相过从也，邂逅必恳恳求顾。杨一日阳许诺，钱烹割俟之不至，卒亦不解杨之绝己也。又卜日腆设踵请，杨似有意一往者，命舆，行里许，钱之探者已报，主整冠矣。中途过老医门，医迓少憩，入坐，杨亦云当即行。探者又报，主出肃矣。医倏设醴，饮辄微酡，便拥舆还家。钱闻之，几不能施面目。于是思有以甘心于杨者靡所不至，遂谋其庄邻衅，以争田厮杀，锁杨公子于尸傍。五川素不识门外事，猝遭此变，抑郁不自得，以恨死。尸未及寒，而万卷楼之积，先为松江莫甥是龙携其珍袭者以去，而余所存，半为好事赂苍头所得，半为亲友散漫袖窃，乃膏粱之子，懵然不知也。子后依栖于余乡周氏，有见其以绣囊宋墨供木工，以祖父敕命纻面与家人妇，令人不为五川公出涕者几希。
嗟嗟，东湖、五川皆先达中人豪也，广储典籍，又士林中盛事也，而皆不能永其传。若此两家颠末，可作戒数端，君子尚其鉴诸！梦圭随亦荡产，海山不久倾灭，可谓捷于影响矣。海山事，余曾记于前云。

　马烈死相同
绍兴辛未冬，金主亮尉子桥之战，大将王权先遁，统领姚兴独以所部四百骑当虏六十万，无救没阵，朝廷谥忠毅，立庙淮甸橘园林。宋伟力叟题诗云：「赤心许国自平时，见敌捐躯更不疑。权 【王权。】 忌皋庸 【部将戴皋。】 皆遁走，同时死难只青狮。」注云：「青狮，姚马名，每亲饲之，若通其语言，时取斗酒投大盆中，与马同饮，曰：『吾与汝同力报国。』竟与马同死。」此出韦居安梅磵诗话。姚之忠，尚矣，马甚奇。余忆吴兴毕再遇字德卿，兖州人，宋南渡时，屡立战功。尝骑一黑马，翘骏异常，号黑大虫，再遇甚爱之。再遇卒，其家以铁索羁之，闻金鼓声，奋迅有赴敌意。家人曰：「将军死，汝莫生事。」马耸听，汪然出涕，哀鸣数声而毙。又忆酉阳杂俎载，秦叔宝所乘马号忽雷驳，常饮以酒，每于月明中试之。秦公卒，嘶鸣不食而死。三马同。吉水王夔斋祯以太学生除夔州府通判，会荆襄贼石和尚流劫入夔，焚巫山县治。是时授牒捕贼，同知苏州王某柔怯险猾，故托疾不敢出一兵，公即代勒所部民兵，至则巫山已破，贼方聚山中，索击之，杀渠桀三十三人，行县抚伤残，久得归。居三日，贼复劫属邑大昌，公促王，王又不行，而指挥曹能、柴成两人素党王，多方避祸，以言激公，公即夹曹、柴赴之，与贼夹水阵，已而麾民兵毕渡，趣战，曹、柴望走，公陷围中，马疲，误入淖田，贼断其喉及右臂，马逸去。成化丙戌五月九日也。公始赴大昌，道宿木商家，一日有物啸于山者，商惊祝曰：「为王公耶？当三啸止。」如其言。商负箦往寻乱尸，见衣白纱半臂者公也，载箦上，令不深没。自死所至府，三百余里，马奔归，府门阖，长嘶踶其扃，若告急状。守者纳之，血淋漓，毛鬣尽赤，众始骇。公死而贼尤不解。后死之二十五日，公之子广始随木商往殓之，面如生，不以暑腐。然贫甚，不能归，尽售行李与马为资，而王意在马，不偿直，竟徒手得之。榇既行，距殓之二十五日，夜且半，马哀鸣特异，王命秣者加莝豆，不为止，王疑秣者绐己，自起视枥，马骤前啮其项不释口，久乃得脱。复奋首捣胸，仆之地，不省人，翌日呕血数升死。贼平，正功罪，曹、柴亦被诛，公获赠官，任子广。此罗念庵集战马记，其曰自昔相传义马事不一端，皆言临难能相济也。若夫辨怨微隐，切齿搏膺，期在必报，即在人犹且难之，旨哉马乎！

　君山浮远堂旧联 【「君山浮远堂旧联」，原中缺「浮远堂」三字，据明藏说小萃本补。】 
江阴乃春申君黄歇旧封，君山浮远堂瞰江对淮，为一郡胜境。李鹤田一联云：「此水自当兵十万，昔人曾有客三千。」人多称诵。亦梅磵诗话。

　钱鹤滩馆江阴遗诗 【「钱鹤滩?江阴遗诗」，原无「钱」、「馆江阴」四字，据明藏说小萃本补。】 
钱鹤滩福以殿撰罢官家居，余邑梧塍徐氏以五百金为脯脡，延致家塾，徐二子亦既中乡科。居半载，仅改课三篇，日挟妓游燕。时邑令某公雅好笔翰，一日邀钱公为君山之游，预探「齐」韵中「堤」、「脐」、「低」、「梯」等艰韵，戒吏人藏阄，于即席发之，欲以困钱公也。酒三行，请题大观亭，钱公遂援笔依韵，赋曰：「水势兼天山作堤，渚云烟树望中齐。直从巴峡纔归壑，许大乾坤此结脐。胸次决开三极朗，目光摇荡四垂低。欲骑日月穷无外，谁借先生万丈梯。」席间缙绅莫不赏叹。是诗水南学士张公载之邑志中。徐氏盛开绮筵于园亭赏牡丹，钱公饮潦倒矣，门客有握玳瑁扇者，取而书之曰：「玳瑁筵前玳瑁扇，牡丹花下牡丹诗。老梅已在丈人行，曾占春风第一枝。」又闻其咏杨梅诗曰：「怪底吴人不出乡，杨梅五月荐新尝。西州一斗蒲萄酒，南越千头荔子浆。略着些酸醒酒困，了无点滓涴诗肠。渠家妃子如相见，添得红尘一倍忙。」其为邑人题卷轴甚多，余少年时耳闻亦不少，今惜不能记忆。鹤滩髫时从塾，夜归家，有客赏菊，揖之，客出对曰：「赏菊客归，众手摘残彭泽景。」即应曰：「卖花人过，一肩挑尽洛阳春。」盖童时已兆之矣。

　██矲矮
██，杜牧之诗作罢亚，注云稻名。矲矮，黄鲁直诗注引玉篇注曰：矲，短也；矮，不长也。又春官附音注：矲雉， 【上皮买反，下苦买反。】 方言：桂林之间谓人短为矲雉。雉正作矮字呼也。黄东发云：罢亚二字稻之态，非稻名也。引苏诗「翠浪舞翻红罢亚，白云穿破碧玲珑。」「罢亚百顷稻，雍容千年储。」皆用虚字对为证。

　精气二字
精字气字皆从米，可见精气之生，必资于米。古人制字，岂是胡乱？

　喷嚏
今人喷嚏，必唾曰：「好人说我常安乐，恶人说我齿牙落。」终风之诗云：「寤言不寐，愿言则嚏。」东坡有诗：「白发苍颜谁肯记，晚来频嚏为何人？」随笔亦载喷嚏不止者，必噀唾祝云：「有人说我。」妇人尤甚，其从来已久。尝闻唐玄宗友爱昆季，呼宁王为大哥，每与同食，食次宁王错喉喷上髭，王惊惭上顾。欲安之，黄幡绰曰：「不是错喉。」上曰：「何也？」对曰：「是喷帝。」上大说。则固以喷嚏为佳事矣。

　树艺取暖
百凡树艺，只要土暖，加肥壅者，酿暖也，向阳处物易生，日光不照，生意便绝。壁土垒土，皆可壅物暖也。耕田南北其陇者，秋夏二熟皆有收；东西其陇者，向阴，一半无收。凡春花之木，不宜背阳，秋花者居阴亦无害。盖以冬日南至，一冬无日，暖气不充，故春花不发。夏日北至，阴处皆有阳光，至秋而花，自无妨也。

　建炎间拆字
建炎间，术者周生，观人书字，分配笔画，以知休咎。车驾驻杭时，虏骑惊扰之余，人心危疑，执政戏呼周生，偶书杭字示之。周曰：「惧有警报，虏骑将逼。」乃拆其字，以右边一点配木上即为兀朮。不旬日，果传兀朮南侵。赵相秦枢，庙谟不协，各欲引退，二公各书退字示之，周曰：「赵必去，秦必留。日者君象，赵书退字，人去日远；秦书人字密附日下，字在左，笔下连，而人字左笔斜贯之，踪迹固矣，欲退得乎？」既而皆验。此载于郭彖暌车志中。当时有谢石以拆春字有「秦头太重，压日无光」之语忤桧，死于戍。谢、周所言皆至理，盖同一术云。谢着甚，而周稍隐存之。淳熙间又有琵琶亭术者，亦此类事，在岳珂桯史第一卷。

　验阴晴
蚁谓之马蚁，形如马也，群聚成阵，俗谓之马蚁作坝必有雨。曾见两两相斗，屡退屡合，经一昼一夜。鹁鸪自呼其名，声后俨有开沟二字者，必有大雨，甚验。鸡啼早则晴，啼晏则雨，上宿亦然。鹳称老鹳，鸣曰弹 【平声】 牙，验俯仰为阴晴。池鱼忽跳起水面，谓之量平水，必有雨。鲫鱼肋骨曲直，可占本月之阴晴。气无往而不在也，犹江豚拜风，方向不爽，故曰中孚。

　鳗鲡有无
鳗鲡，风雨阴晦则多，虽有风而晴，则日曜其目垂头而不上网。此网户之说，可验。

　黄雀多寡
黄雀，霜降前后始多，候西风则来，西风亦去。打生人云，芦瘟年则盛，张网时在黄昏五更，二次以钱置掌中试之，辩字则举弹也，过早过晚皆不可弹。 【音谈。】 以篾为之，两人共曳，黄雀宿芦头，轧而向前，则跳入于网，设网正中，十可得一，高下皆空，傥失，百不得一。此出余邑之青旸、南乡、搏?与无锡邻界，春间间或有之，谓之回春黄雀。

　省鲚
子鲚又有一种小而无子者，名省鲚，不佳。

　有所思所载不同
唐文粹载宋之问有所思一篇，「洛阳城东桃李花」云云，事文类聚作刘希夷，题曰悲白头翁，不知何谓。「幽闺女儿」改作「洛阳女儿」，「坐见落花长叹息」作「行逢落花长憩息」，「半死白头翁」作「半谢」，「文锦绣」作「问尽」，「无相识」作「无人」，「古来」作「旧鸟雀」，「飞」作「悲」。

　二张遗迹
钱塘张天锡中天顺壬午科乡荐，授教谕，以诗文雄吴越间。 【「以诗文雄?越间」，「雄」字原作「行」，据明藏说小萃本、清顺治本改。】 纵情不羁，常留于余乡顾山周氏，走笔为其家作不识堂论，顷刻席上成万言，然未尽豪人之致。惟听月记一篇足录也。其文曰：
「月无声也，曷为而听之？对曰，听以心，不以耳。听之以耳，则明皇听其霓裳，适足以诲淫，知微听其药杵，适足以诬妄，不知听月之真趣者也。善听月者何如？三日出庚，若闻其有自新之声，十三几望，若闻其有自谦之声，十六既亏，若闻其有戒盈之声，二十七而载营魄，若闻其有葆光之声，合壁而晦，若闻其有用晦之声。置心月于天上，移天月于心中，是之谓善听月。不然，则听玉兔之杵东东乎？听吴刚之斧丁丁乎？劳乎耳，无益乎心，反为耳聪之病矣。江阴顾山周君羽卿，超然有志，厌听世俗之声，可谓众星中孤月也，为之作听月记。天府谪仙张锡。」
听月之孙，为余姊夫，见余爱其字画遒逸，可助临池，遂以见饷云。张公有诗文稿本一册，周之裔人尚有藏者，其所居毁于火。有四六短疏，以干知识，人多传诵，今载西湖游览志中。
同时有吴人张豫源淮，亦留周氏，竟卒于顾山旅馆。周惟召备殓具。余从祖雪窗先生有诗挽之，一云：「香山对酒思同社，紫陌看花忆驻骖。」又云：「珠沈暨水千年恨，玉瘗群山万古苍。」盖纪实也。无子，其弟扶榇归。

　第四泉
苏州楞伽上方山治平寺天下第四泉有六角石栏，刻字上。

　蒟酱
蒟酱类荜拨，与败酱皆药草之名，非食酱也。

　本草品类分并
本草中宜併而分者，其類甚多，如?柝蓂薺菜子，如蘼蕪芎藭苗，如蒲黃香蒲花，如青黛藍葉，如地筍澤蘭根之類；其宜分而混者，如乌芋兼收荸荠茨菰之类。

　茶枪旗
昔人论茶，以枪旗为美，而不取雀舌麦颗，盖牙细则易杂他树之叶而难辨耳。枪旗者犹今称壶蜂翅是也。

　孟子园池语
「坏宫室以为污池」，「弃田以为园囿」，乱之道也。世有思之者乎？

　辨正百忍图
王应麟百忍图一篇云：「无净三昧，释氏之忍也。」注云出金刚经。今金刚经是「无诤三昧」，作净字误。又云「忍痛于焠掌」，注云，焠利刃刀，若刺股之类。按焠乃火燧，盖以火灸之，非刀也，刺股亦是以锥耳。又云「自反而缩，勇而忍也。」以缩为退缩之缩，义与孟子异。又云「忍于吸酰，即宰相须吸得三斗醋之谓。」注引唐李景略燕僚佐，行酒，误以酰进，判官任迪简以李性严，强饮之。此亦一时之畏，非忍也。又云「挟舟不能忍争，拂衣不能忍怒。」注引孔融闻曹操欲杀彪，曰：「孔融鲁国男子，明日便当拂衣去矣。」此说似不切。舟当作辀，颖考叔争车挟辀而行，叔向与子朱争于朝，拂衣承之，事俱出左传。

　瞿醉渔
瞿杲字炳旸，自号醉渔，常熟五衢人。画花鸟有名，芦雁入高品。嗜酒落魄，喜谑啸，人呼为瞿痴。偶入邑城，遇一县吏手携海蛳，吏与瞿素习者，吏遽呼曰：「瞿痴自负诗才，能顷刻咏海蛳一首乎？」瞿即口占曰：「海错何曾数着君，也随盘馔入公门。千呼万唤不肯出，直待临时敲窟臀。」盖常熟市井春间食海蛳者，必先敲开其尾，故用以谑吏云。晚多往来于余邑先达贡学静家，常留龟山下，见其乡之治丧薄客者，作诗嘲之，遂被其人诱去，遍体遭梆挞，置箩中，纵之出，乃自嘲曰：「竹箩为暖轿，渐渐出村窠。此夜一场打，清滂何处无。」痛楚时，犹以「团团离海峤」四句弄舌，亦自不俗。学静园厅壁二堵，其醉中水墨，淋漓可爱，迄今犹在。闻其作芦雁，自歉写翅不及林良，因往诈供扫除于良门下，窥其用笔，倏得解，失笑。良起视曰：「若非瞿痴耶？」固知虽一艺事，非专笃未有成名者。 【国初镏孟熙绩霏雪录载九皋声公尝附吏人舟，吏人轻之，众方食海蛳，戏公索诗，公应之，即前四句也。特有海味牙门骨臀三字之少异，盘馔二字原空。瞿以熟闻者资口给，闻者认为瞿作耳。】 

　辨水火炭
北京诸处多出石炭，俗称为水和炭，炭之可和水而烧也，今官吏问罪毕罚炭即此。或疑为水火炭者，非。

　辞赋句体
辞句短，赋句长，辞以三四字赋以六七字为别。

　裴航论虚实
传奇云，裴航得道，其友卢颢乞教，航曰：「老子曰，虚其心实其腹，今之人心愈实，何由得道之理？」卢子懵然，而语之曰：「心多妄想，腹漏精溢，即虚实可知矣。」

　仙女论心精
通幽记云：赵旭遇仙女云：「大要以心死可以身生，保精可以致神。」又曰：「身为心牵，鬼道至矣。」

　释称父母
佛家称父为富楼那，母为弥多罗尼。

　玉川诗穷
唐卢仝有所思云：「当时我醉美人家，美人颜色娇如花。今日美人弃我去，珠楼帘箔天之涯。」又云：「美人兮美人，不知为暮雨兮为朝云。相思一夜梅花发，忽到窗前疑是君。」自古美人之喻，指君而言，古三百篇中「彼美人兮」，「西方之人兮」，指文王是也。而卢诗之意，若不得于君者，但少含蓄气象。及读韩诗云：「玉川先生洛城里，破屋数间而已矣。一奴长须不裹头，一婢赤脚老无齿。」以是观之，其穷困真可慨矣。昔人戏谓卢之穷，因荒于色，征于有所思之作也。后至甘露之变，座上见收，年老寡发，被收者以丁钉其颅而去，人以为谶于添丁之诗云。嗟呼，诗能穷人，若仝之穷，是真穷于诗者也。不惟穷，而且罹奇祸，不重可哀也哉！

　梅国光两次中式 【「梅国光两次中式」，「梅国光」原作「梅子」，据明藏说小萃本改。】 
余友邑城古江梅中立，子国光，少攻举业，小试辄最有声。嘉靖辛酉科南场中式，已填名于榜矣，有江宁县应役人旁觑而喜见齿，监试官闻而鞫之，随汰国光名。盖是时古江以江宁县主簿为供给官，役人急欲走闻故也。国光上主司诗曰：「蚤岁虚名冠士流，五千声望一时收。自期已是龙门客，岂料还看江国秋。泣玉何年方定价，遗珠在海向谁投？无缘识得荆州面，空羡荣封万户侯。」至今秋隆庆庚午，复中式云。又有诗曰：「帝里青秋欲曙天，忽闻虎榜姓名传。高堂老母门犹倚，海内相知望有年。温饱由来非素志，勋猷何以副前贤。鹿鸣宴罢醒无寐，庄诵名臣录一篇。」吾邑虽多才，如梅之失而复得者，不二见也。余喜古江之有子，故备记之。

　论医
大抵医者不尽人之性，不能知病，不尽物之性，不能知药，不尽己之性，则亦莫知人物之性之所由来也。今之医者，每分血气痰之证，而药鲜奏功。不知人身只有一气，痰亦血也，犹之涕泪液汗皆血之随遇而成者，皆气之所为也，气滞则血滞痰聚，病斯作矣。故粱贵之内伤，微贱之外感，气受伤也。诚使气和而顺，精神自增，何病之有？医家分邪气正气，鄙见以为有顺逆，无邪正分水火，其实有升降，无水火。用药之法，补则俱补，泻则俱泻，无并行之理。天下之物，与我同体，故五色、五声、五味、五香、七情，莫非一气之所为，故皆可以为药，眼耳鼻舌身意，皆可以受药也。使万物非吾一体，何能益于吾身？且如革声健脾，金声通肺，黑色养目，红白伤明，论梅生津，思秽作呕，哀而泪，愧而汗，怒而热，畏而寒，病与医之故皆可识也。本草载药必曰性气味，未有用气者，何也？不知气之灵无所不为也。昔吴中一人，为顽友所负，郁而成疾，百药不愈，垂死，顽友心动，慨然归其逋，自咎其罪，病者吐一虫似蛇，即愈。又一士人取科第不以正，然与一正人相往来，外貌虽轩昂，而中心实馁，竟不一载而死。又一鄙夫自附于衣冠之列，偶有其所疾者与其友将讼，鄙夫力赞之，衣冠之列皆叱。其友讼，竟不直，鄙夫怀愧，不两月而病死。故病必起于气逆，气之顺逆，存乎神，神之壮馁，存乎行。行慊于心则神壮而气充，不求顺而自顺矣，否则神馁气索，药将奈何？孟子养气之旨，可以圣，可以仙，可以医。故论医必当以顺气为药，顺情为机，顺时为剂。人之气即天地之气，元无彼此，腠理一闭而病，呼吸一闭而死。凡有血气之物，与吾身无不合一，故藏藏自相损益。如穿山甲引经之药，腹行腹，背行背，手足头项左右无不分明，其余可知也。腹中之虫，朔后头向上，望后头向下，气也。人身之气，朔后升，非无降也，升多而降少也；望后降，非无升也，降极而有升也。一日之子午，一岁之春夏，一生之老少，皆然。

　焠掌
荀子曰「有子恶卧而焠掌」，可以见其苦学。

　三绝三摧
王洙谈录云：相传颜回读书，铁镝三摧。此可对孔子韦编三绝。 【抱朴子内篇四卷祛惑第二十中载，昔有古强者云：孔子尝劝我读易，云：「此良书也，丘窃好之，韦编三绝，铁檛三折」。今乃大悟。则二句原自作对，非颜子事。檛一作（木适）。】 

戒庵老人漫笔卷六
　江阴一时三忠
正德时，逆瑾传?，谴责忠良，目为奸党，吴中五十余人，而吾江阴独居其三。主事为小江黄公昭，御史为学静贡公安甫、借山史公良佐。贡、史以奏章忤，黄以挽死谏，蒋御史诗忤，亦一时之盛云。 【按正德时忤瑾者不止三忠，又有光禄刘公干先；正统时忤振者，大理顾公琳，事皆载邑乘。然诸公俱下诏狱，犹得赐环。至天启朝，忤忠贤毙诏狱者，有祖姑丈缪太史文贞公昌期、从叔柱史忠毅公应升，受祸尤其惨烈。明朝二百七十余年，三遭珰焰，吾邑代多殉节君子，若谥典所及，两公外未数数焉。成谨附识。】 

　少游诗病
少游月夜诗末句云：「归来枕簟清无梦，卧看明星到未央。」盖用诗小雅夜未央句，若言未央而无夜字则不可，此诗之病也。

　芦菔白杨异名 【「芦菔白杨异名」，原无「异名」二字，据明藏说小萃本补。】 
广志曰：芦菔一名雹突；白杨一名高飞，一名独摇。 【高飞、独摇，古今注已载。】 

　安南邓尚书 【附陈日照】 
枝山野记云：永乐中征安南黎季牦，降其三子，皆随入朝。其孟曰澄，赐姓陈，官为户部尚书。澄善制鎗，为朝廷造神鎗，后贬某官，而命其子世袭锦衣指挥。澄愿从文，乃许，令世以一人为国子生。今凡祭兵器，并祭澄也。其仲曰某，赐姓邓，亦官尚书，后贬江阴县佐，有三子，亦令一人袭锦衣指挥。久之，乞归祭墓，既往，即自立为王。季牦死，葬京师，其子后迁葬于钟山之傍，所记邓赐姓事甚欠真，余得邓氏尚书公事状，录以订其误焉。状曰：
「公讳明字光远，号信心，安南产也。三岁失怙恃，其姨君阮枢密抚之成人，长而力学，国王陈日焜知其才，以女妻之。元至正间，诏拜尚书省左参知政事。迨我国朝永乐元年，充其国正使，赍方物表笺入庆贺，上嘉其驰驱，赐宴于庭，陛辞，赐钞锭绮衣，遣官护送还国。永乐三年夏，逆臣黎季牦杀其主，诈称陈甥，请署国事，公毅然兴义兵伐之，请王孙添平自老挝间道赴愬于朝，季牦服罪，请添平还。四年春，上遣使以添平归达其境，季牦伏兵于途，杀之，并及使者。上闻震怒，制谕成国朱公能将兵讨之。公首迎王师内附，率其子建平府镇抚使邓师诲并官僚阮人杰等一百二十四员军民万余，献纳东都路、国威等二十八府州县。元戎英国张公辅受之帐中，遂命统摄归附人员。捷奏，赐忠义银牌二面，敕公协同将官苏文作向导，击破鸡翎、?水、溢留等关，平定上下二洪州，伏奇兵?沕沙上，纵火焚富良江一带贼艘，烟焰蔽天，血流芹站山下，溪涧尽赤。生擒伪上皇季牦及其子孙于高望山，献俘阙下，诏求陈王子孙立之，无所得，请依汉、唐郡县故事，改国为交址都布按三司。六年春班师，秋七月策功行赏，敕公为参政，抚其民，授师诲九真知州，继以招降郭专等三百六十三户功，调知福安。是冬，余孽陈简定作乱，兴师讨平之。八年，陈季扩复啸聚，会朝廷屡诏招抚，兵部尚书王公福遣公至军，谕以祸福，责以僭号之罪，言辞恺切，季扩倒戈效顺。诏授季扩左布政使，凡招徕者擢官增禄有差。上乃命户部郎中王进、指挥陶弘乘传趣公至京，锡之筵宴，拜资善大夫、行在工部尚书，赐第京师，仍给钞锭白金衣榻器用。命扈驾北征，乃与同附大鸿胪陈公季暄、工部尚书黎公澄创神机营，建盔甲厂，制神鎗神铳，退鞑虏于九龙山下。未几遘疾，以永乐十年五月初一日卒于王事，享年六十有一。上悼念功劳，遣官谕祭，赐葬京师西山玉台冈南安河村之原，与陈、黎二公邱陇相望，诚异数也。」
按谱，公本李姓，为唐宗室，有讳公蕴者，宋封南平王，八传至昊旵，无子，以女昭圣主国事。闽人陈京入为国?，生子威晃，执国柄，歼灭李族。李嫔方?，潜归其父邓氏，生子名，遂从邓姓，长仕防御使。生暠观察使，暠生琼枢密院佥知，皆其国官也。琼生政，早卒，政生公，公生师诲，师诲以公旧勋，晋职燕山?，寻以言事谪直隶常州府江阴县主簿，卒于官。奏闻，赠光禄寺丞，遂葬江阴由里山之东麓。未几廷议交址推诚顺化，功臣子孙宜颁恩命，敕下户工二部，发给勘合，赐江阴县善政桥南庄房一所，靖江东西二沙孤山等处沙田十八顷有奇，赐其子孙，俾居其地，仍世荫。其后一为顺天府儒学额外廪膳生员，科贡任用，一为鸿胪寺司宾署序班，典其国通事。
齐东埜语载陈日照事，在十九卷，日照以国相?得国，邓以日焜?起家，可谓奇合，因附录之。「安南国王陈日照者，本福州长乐邑人，姓名为谢升卿。少有大志，不屑为举子业，间为歌诗，有云『池鱼便作?鹏化，燕雀安知鸿鹄心』，类多不羁语。好与博徒豪侠游，屡窃其家所有，以资妄用，遂失爱于父。其叔乃特异之，每加回护。会兄家有姻集，罗列器皿颇盛，至夜悉席卷而去，往依族人之仕于湘者。至半途，呼渡舟子，所须未满，殴之中其要害，舟遽离岸，谢立津头以俟。闻人言舟子殂，因变姓名逃去，至衡为人所捕。适主者亦闽人，遂阴纵之。至永州，久而无聊，授受生徒自给。永守林岊亦同里，颇善里人，居无何，邕州永年寨巡检过永，一见奇之，遂挟以南，寨居邕宜间，与交址邻近，境有弃地数百里，每博易，则其国贵人皆出为市，国相乃王之?，有女亦从而来，见谢美少年，悦之，因请以归，令试举人，谢居首选，因纳为?。其王无子，以国事授相，相又昏老，遂以属?，以此得国焉。自后屡遣人至闽访其家，家以为事不可料，不与之通，竟以岁久难以访问返命焉。其事得之陈合惟善佥枢，云焜后照十二世。」

　稼穑艰难
余观宋陈潮溪善云：「周公作无逸曰：『先知稼穑之艰难，则知小人之依。』此古今天下一人也。晋惠帝问饥民曰：『何不食肉糜？』此亦古今天下一人也。余恐末世周公少而惠帝多也。尝读真西山论农人之苦，自始耕、立苗、耘苗、守禾，描写诸苦，语语实际，字字酸辛。夫吾人一日不再食则饥，而粒粒皆自辛苦中来，谚曰『饭来开口』，思之可不陡然汗下！」

　辨苏小妹
世俗相传东坡与妹戏言，坡戏妹曰：「脚 【音皎。】 未出香房内，额头先到画堂前，好个冲 【去声。】 额。」妹答坡云：「去年一点相思泪，今日方流到嘴边，好个长面。」
女史云：东坡有小妹，善词赋，敏慧多辨，其额广而如凸，东坡尝戏之曰：「莲步未离香阁下，梅妆先露画屏前。」妹即应歌云：「欲扣齿牙无觅处，忽闻毛里有声传。」以坡公多须髯，遂亦戏答之。两山墨谈所记相戏之语又皆不同。
又传苏小妹能诗，代婢作愁苦诗答秦少游，又讹为秦少游妻。余考淮海集徐君主簿行状，末云：徐君女三人，尝叹曰：「子当读书，女必嫁士人。」以文美妻余，如其志云。」则少游之妻乃徐氏，非苏也。集又载与傅彬老简云：「老苏先生，仆不及识其人，今中书补阙二公，则仆尝身事之矣。」观此，盖少游初未尝踵苏氏之门，而况于他乎？
老泉祭亡妻文云：「我独悲子，生逢百殃，有子六人，今谁在堂？唯轼与辙，仅存不亡。咻呴抚摩，既冠既昏，教以学问，畏其无闻。昼夜孜孜，孰知子勤？提携东去，出门迟迟。今往不捷，后何以归？二子告我，母氏劳苦，今不汲汲，奈后将悔。大寒酷热，崎岖在外，亦既荐名，试于南宫，文字炜炜，叹惊群公。二子喜跃，我知母心，非官实好，要以文称。我今西归，有以借口。故乡千里，期母寿考，归来空堂，哭不见人，伤心故物，感涕殷懃。嗟予老矣，四海一身。」
欧阳公苏明允志云：「生三子，曰景，蚤卒，轼、辙为某官，三女皆早卒。」东坡与李方叔柬云：「顷年为稠人中骤得张、秦、黄、晁及方叔履常，意谓天不爱宝，其获盖未艾也。比来经涉世故，间关四方，更欲求其似，邈不可得。」按祭文志柬三处所云，则老泉之女皆亡于东坡兄弟未得第之前，而秦少游、黄鲁直诸公皆东坡既仕之后所奖与而莫逆者也，安得妄相及耶？诸籍具在，有目皆知，乃漫不根究，动作谈柄，最是可笑。

　粪田日
粪田宜火日，若金水日则不肥，囹圄溲亦不肥。气之通塞郁畅，不容掩也。

　北地冻解 【「北地冻解」，原无「北地」二字，据明藏说小萃本补。】 
北地冰冻虽极连底者，遇大雾顷刻可解。

　治虎伤
人被虎伤，服香油可解其毒，镇江猎户多用此。

　彩神图
苏州见周文矩彩神图卷，甚工，屏上悬一神影，盖彩神，即今所谓喜神也。

　无首犹生
广异记：清河崔广宗，开元中为蓟县令，犯法，张守珪枭其首，形体不死，舁归，饥，即画地作饥字，家人进食于颈孔中，饱即书止字，家人等有过犯，书令决之。如是三四岁，世情不替，更生一男。一日书地云后日当死，如其言。宋嘉佑时剑南朱无惑萍洲可谈云：监左帑龙舒张宣义言，有亲戚游宦西蜀，经襄汉，投一饭店，见一人无首。主人云，因患瘰疬，头脱而活，每有所需，以手指画，日以汤粥灌之，犹存。

　佛图澄论敬慎
佛图澄曰：「先民有言，不曰敬乎，幽而不改，不曰慎乎，独而不怠，幽独者敬慎之本。」

　物名颠倒
花红、红花，麻黄、黄麻，棠棣、棣棠。

　赵定宇父子苦志 【「赵定宇父子苦志」，原无「赵」字，据明藏说小萃本补。】 
常熟赵定宇用贤，余先师参藩益斋公子也。得第后，又入馆，选为第一人。喜而录其入馆之作于此。其诗曰：「皇威赫赫耀天兵，南指楼船百粤平。万里蛮烟开象郡，三秋海色净羊城。谋谟自协周宣睿，岭徼谁传汉武名。圣泽于今沾异域，凯歌直欲继尧赓。」前闻定宇在家，恐后场挂漏，夜读郑淡泉策奥，不背诵不休，直至体疲头晕，亦不稍辍，其坚苦如此。余忆幼侍先师学文，每夜必三鼓，略假寐即起，有睡意辄批颊自詈。尝斥星士曰：「主司只看我文字，岂查我命书！」暑月坐中庭，少微鉴，直从舌端出以相授，不蹉一字，少选，又呼镫读矣。有志竟成，盖于赵师父子验之。

　爆孛娄诗
「东入吴门十万家，家家爆谷卜年华。就锅抛下黄金粟，转手翻成白玉花。红粉美人占喜事，白头老叟问生涯。晓来妆饰诸儿女，数片梅花插鬓斜。」此爆孛娄诗也，录之以观风。

　俗语误语对
俗语作对云：烧炭用柴，必横柴而竖炭；煎浆下饭，须热饭而冷浆。宋人有看茶啜墨之语，可对漱石枕流，此亦误语之天生对也。

　百合
百合有麝香、珠子二种，麝香者花甚香，珠子者每叶有一黑子，胡茄花形色如麝香，百合可观分百合，八月中与种蒜同时同法。

　种山药诸物法
山药叶枯后起，复以根寸断种之，子种者则迟。香芋、落花生性畏寒，十二月中起，以蒲包藏暖处，至三月中种，须锄土极松，人云大者为香芋，小者为落花生。或云即一类，非也。十二月中起则甜而不土气。甘露子冬至前叶枯后起，复以子重种。

　柿柑橘
柿类大小形状极多，有火盆柿，大而扁，方柿四棱六棱，干瓤无核，甚佳，火珠多核不美，绿柿品下。柑与橘类，而皮壳略异，温、衢最多佳品，橙香美在皮，而瓤则酸。古云在南称柑，在北称橙，非也。

　荷三色 【「荷三色」，原作「荷花」，标题不确，与正文不相应，据明藏说小萃本改。】 
荷花红白二色，各有千叶，单叶间有黄者。

　韭忌
韭菜最忌零陵香，辄消死。

　贺资极字谜 【「贺资极字谜」，原作「字谜」，据明藏说小萃本补。】 
字谜：目字加两点，不作贝字看。 【上有加字，下增二点，是贺字。】 贝字欠两点，不作目字看。 【上有欠字，又增二点，是资字。出荆公。】 木了又一口，不作杏字猜。若作困字猜，便是呆秀才。 【木旁着了字、又字、一字、口字，是极字。】 

　居丧所守
浚川王廷相论居丧见人、吊人、食人、遗人，云：「居丧见人乎？曰记有之，疏衰之丧既葬，人请见之则见，不请见人，小功请见人可也。大功不以执贽，惟父母之丧不避，涕泣而见人。将吊人乎？曰记亦有之，三年之丧，虽功衰不吊，自诸侯达诸士，如有服而将往哭之，则服其服而往。将遗人乎？曰记亦有之，丧者不遗人，人遗之，虽酒肉受也，从父昆弟以下既卒哭，遗人可也。将食于人乎？曰记亦有之，有服人召之食弗往，大功以下既葬，适人，人食之，其党也食之，非其党弗食也。曰父母之丧，四者皆不行焉，古之道也。敢问今之人宜何如？曰礼者以情制者也，使宜于人情焉，亦犹夫行古之道也。是故士之居于乡也，事有必见人者，况庶民乎！既葬焉，不得已而有为，虽见人可也，见人而人食之，虽食亦可也，非以其召而食之也。三年之内，曾几之必请见人而人食之乎？则夫食于人者亦寡矣。非有事焉，其党亦不得过而食之也。礼有往来，人情之相望也久矣，不可以徒受也。若曰答其礼也，既葬而遗人，亦可也。父母之丧既葬焉，五服之丧，服其服而往哭之，权也，夫人死也，去而不可返之道也。果吾之旧与友焉，既葬而往哭之可也，因以吊其孤亦可也。」

　嘲赀衔传奉 【此条全文原缺，据明藏说小萃本补。】 
常熟钱氏有某者，当尚书李石城公杰在位时，以赀得职衔，特求赠章，石城公援笔大书于轴曰：「来时尚着儒生服，归去俄乘使者车。唾手功名如此易，白头才子动长吁。」又，苏城一大老亦有作云：「少年功名二十收，他年何疑不公侯。钓台昨夜因君舞，舞破蓑衣舞未休。」嘉靖初，下诏裁革传奉中书舍人，时有集杜诗嘲之者，曰：「马上谁家白面郎，初闻渧泪满衣裳。可怜怀抱向人尽，正想氤氲满眼香。近侍只今难浪?，青春作伴好还乡。三年奔走空皮骨，愁日愁随一线长。」

　袁舜臣诗谜梦验 【「袁舜臣诗谜梦验」，原作「诗谜」，与正文很不相符，今据明藏说小萃本补。】 
会试时，举子入场，伴送镫笼多有写某科状元以取兆者。余乡袁巽庵舜臣中甲子乡科，赴辛未会试，作一谜诗于镫云：「六经蕴藉胸中久，一剑十年磨在手。杏花头上一枝横，恐泄天机莫露口。一点累累大如斗，掩却半床何所有？完名直待挂冠时，本来面目君知否。」辛未状元四字谜也。满场惟苏州刘瑊一见能识之，巽庵盖一时敏才也。其弱冠未利时梦入场，有朱衣人自称陈姓者拔之俦伍中，及甲子，本房果陈姓名宗庆，卫州府教授，金溪人，极赏其卷，置之前列。科名信有定数云。

　夏都宪诗
余乡夏都宪公从寿曾作胆瓶纸梅花诗曰：「谁把并刀信手裁，能于雪后见花魁。北人解夺天工巧，东阁浑教梦寐猜。羌笛有声吹不落，胆瓶无水浸常开。何当醉我空同酒，却诧江南驿使来。」此诗极为李空同称赏。家刻裕轩文稿，是公手授余者，今细阅之，惜当时椠刻未从删正耳。又记其口述登第之作曰：「紫骝酣醉出琼林，红杏香中日未沈。万斛韶光春不老，九重恩命宠方深。忘身徇国平生志，移孝为忠一世心。遥想双亲倚门望，笑拈飞报是泥金。」诵时老矣，犹喜谈试事，气尚勃勃。今余老而忆出，与伊宗人言之，如隔世故事也。

　孙柏潭巍科预定 【「孙柏潭巍科预定」，原无「孙柏潭」三字，据明藏说小萃本补。】 
甲戌殿撰无锡孙公继皋，童时为余友曹云亭驾识拔，许之姻，隆庆戊辰秋，邂逅曹于邑之观音寺中，坐间偶及姻孙事，曰：「近宗师发无锡学案，孙某虽在丙等，然视渠未诸生前，室闻巷议，时常聒耳，今私心窃自慰也。」云亭虽具只眼乎，而其苦心处，人谁识之？孙公癸酉乡举，余外孙钱达道名居第五，春榜下第，谒余曰：「状元正是不偶，道偕郡年家，同孙公觞于舟，闻途中讹言籍籍，谓今科状元姓孙。偶于席间戏谓孙云：『虽吴中孙姓，岂便属君乎？』讵知己而果然。」萧观复公应宫射策得高第，归丁外艰，踵余舍，余问之曰：「君得第，文固应耳，抑有兆乎？」答曰：「初进场时，梦有人语曰：『子为状元第二人，待传胪后始解，生名在三十一，孙名在三十三。』忆廷试卓子行次排列后稍移，恰是状元第二人也。」又闻孙公邻人王姓者述其诸生时馆于某家坚拒淫妇之事，则巍科之捷，一有天定，一无人损，天人向答，麾之不去。夫岂区区枯管遽能成精哉！

　仄韵三绝句
长孙佐辅云：「独访山家歇还涉，茅屋斜连隔松叶。主人闻语未开门，遶篱野菜飞黄蜨。」柳子厚云：「南州溽暑醉如酒，隐几熟眠开北牖。日午独觉无余声，山童隔竹敲茶臼。」高骈云：「清溪道士人不识，上天下天鹤一只。洞门深锁碧窗寒，滴露研朱点周易。」此三诗昔人所称七言仄韵之胜者，今载三体中。间诵一过，如披图画，尝欲得善丹青者写之，姑记以俟。

　赵林二轮回事
陈环中士元记一轮回事曰：「嘉靖甲辰，余与年友万全张子征燕集，张有外弟赵生在坐。张云赵生前世赵某子，为大同学增广生，暑日迎督学，途饮火酒，大醉，卧树侧，仆以冷水浇其首，遽尔气绝。魂游溪边，见犬来，畏为所啮，适有孕妇在旁，即避身妇边，不觉入其妇孕中，是晚妇产子。生见己身为婴孩，即悟托生在此。北地贫家产妇不坐月，生子三日，夫耘田，妇为饷。时有一犬在?前，生呼其妇曰：『尔出外须闭门，勿使犬进伤我。』妇闻大骇，报其夫归，云产妖子也。夫执锄作击生状，问生何言，生惧，不敢言，隐二三岁始言。至五岁时，见乘马过者，生呼其名曰：『我是某托生，是尔母舅，不知我父母妻子何似。』其人归报生父母，以钱二缗谢其夫妇，携生归，其妻未改醮也。生未尝从师，凡前生所读书，一一能记，作字亦与前生字相类，今亦为增广生云。坐客西安张茂参、成都王可庸各有诗纪其事。」
又有一轮回曰林士章，士章为山东东昌府高唐州城南德府礼生林云峰接武婴儿也。生于隆庆二年十二月二十七日，甫七月即能言，接武欲试耕牛，检历求太岁所在，儿言：「试牛当寻博士。」父大奇之。又辨门帖土牛彩句，指字扣，靡不知。后渐自称前身原系北直隶易州人，姓张名承勋，号越吾，嘉靖壬子科中顺天乡试一百二十五名。待试春闱，偶醉卧，不幸中煤熏死。死为城隍，以享秽妇之祭，复谪人间，转生于此。其未生时，托梦于姻家国子生李鉴塘云：「我在冥府为任邱县城隍，有妇人冲突，上帝令脱胎于高唐林秀才接武家为子，后六年君谒选，当丞上海，届期吾女计已适君，子必携以偕行，经高唐，幸少驻，须遣来童一访我于林家，庶得面我女。」来童，其故臧也。鉴塘惊寤犹豫。是时越吾柩尚未葬，其家壁中隐隐有车马鼓吹声，祈禳纷乱，鉴塘私以梦转展于衷，冀临时一讯验也。及谒选，果与梦符不爽。隆庆六年壬申十一月一日，以丞赴任上海，南行抵高唐，先令来童往探林接武家有子消息，皆云其家生子异常，今四岁矣。鉴塘即挈子妇躬诣林氏，妇越吾女也，年方十七岁，幼名喜姐，会生于捷时，故名喜云。来童一见，即识之曰：「吾家所使仆也。」仆诘曰：「汝为我主，汝中报日，赏我物若干？」曰：「银二锭，又钱二千。」来童知其实，泣且拜，其中又有出所袖镜及绣袋，问：「认此物否？」曰：「是我城中买与喜姐者。」女闻呼其名，乃痛哭抱之。鉴塘曰：「汝识吾为谁？」曰：「汝是吾李亲家。」指所乘轿曰：「谁家物？」曰：「是我平昔所乘者。」问：「汝有子否？」曰：「我二子，方正、方启是也。」握喜姐手泣言：「汝母孤苦，今奈何？」又言：「我在京师购珠一封，为汝妆，非藉汝翁，汝几不得珠矣。」盖越吾死时，鉴塘适在北雍，经纪其丧，检阅箧中，悉识而封之，得无失也。一时聚观如堵，有泣下者，其女哀痛不已，抱行数里，遂留镜以期后会焉，于是行赴上海任矣。郡新郑训导刘文田取家藏壬子顺天试录稽之，名次果合。儒学生员刘士亨等呈为地方奇遇，事上于州，州主曹侯铎上其事于郡，郡守罗檄召之，令驰驿往。适罗在学宫，接武携儿入，儿揖称罗曰公祖，犹自谓乡举也。接武教之以民礼称，儿不应，再强之，则曰老师，众皆悚然。有问能忆所作者，应曰：「惟墨卷七首，尚能成诵。」光禄寺卿溧水陈凤舞、上林苑丞嘉兴金恺各有诗纪其事。陈诗曰：「南宫应试煤熏死，冥官遣作林家郎。」金诗曰：「见儿即认携来镜，对仆宁忘用过财。」皆纪实也。

　不着不尽
王伯厚云：张文饶曰：「处心不可着，着则偏；作事不可尽，尽则穷。先天之学，止是此二语，天之道也。」愚谓邵子诗「夏去休言暑，冬来始讲寒」，则心不着矣。「美酒饮教微醉后，好花看到半开时」，则事不尽矣。

　宋慈云僧梦 【「宋慈云僧梦」，原无「宋慈云」三字，据明藏说小萃本补。】 
宋慈云僧姓袁名道，少为士子，游京师西池，遇老僧留语，恍惚梦入巨瓮中，荣显而寤，后出家超脱。与邯郸枕相类。出青琐高议，此书庞杂不足传。

　稻花验米价
稻花白而瓣少者，米贱；多而色黄，则贵。俗云银花贱金花贵也。

　豆二佳种
豆有香珠者，米粳糯俱有；又有白果豆，以其香类银杏新出也。

　押字原始
叶石林燕语云：唐人初未有押字，但草书其名，以为私记，故号花书，韦陟五云体是也。余见唐诰书名，未见一楷字，今人押字，或多押名，犹是此意。王荆公押「石」字，初横一画，左引脚中为一圈，公性急，作圈多不圆，往往窝匾而收，横画又多带过。尝有密议公押反字者，公知之，加意作圈。一日书杨蟠差遣敕，作圈复不圆，乃以浓墨涂去，旁别作一圈，盖欲矫言者。杨氏至今藏此敕。

　昔昔盐
薛道衡「空梁落燕泥」之句，人多未见其全篇，题是昔昔盐，其辞云：「垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦家妻。关山别荡子，风月守空闺。常敛千金笑，长垂双玉啼。盘龙随镜隐，彩凤逐云低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今岁往辽西。一去无消息，那能惜马蹄。」其意盖皆闺怨耳。后赵嘏广为二十章，以一句为一题。本题三字余初未解，容斋续笔历引盐字题数个，谓歌诗之盐字，如吟行曲引之类是也。杨升庵慎丹铅余录云：「梁乐府夜夜曲或名昔昔盐，昔即夜也。列子昔昔梦为君盐，亦曲之别名。」道衡聘陈为人日诗云： 【「聘陈为人日诗云」，「为」字原作「嗤」，盖缘下文而误，据明藏说小萃本、清顺治本改。】 「入春纔七日，离家已二年。」南人嗤之曰：「是底言？谁谓此虏解作诗。」及云：「人归落雁后，思发在花前。」乃喜曰：「名下固无虚士。」其文有「足足怀仁，般般扰义」语，足足凤也，般般麟也。炀帝善属文，不欲人出其右，道衡由是得罪，遂诛之，谓「更能作『空梁落燕泥』否！」又有咏苔纸诗一首云：「首时应春色，引渌泛渍流。今来承玉管，布字转金钩。」

　莺莺辞
曹公骖，余邑中高才生也，晚号溪上吟翁，其诗吴中人人称之。余得其莺莺辞一长篇，诵之便可知其风韵矣。辞曰：
「辉辉明月素流光，茸茸佳树?深房。强折花枝笑，花如人面嫣。长风一枝拂，满地相萦牵。元稹去时贫贱日，困游蒲东事干谒。偶然相遇不相亲，只道人心如面热。重门不掩尨不吠，垂袖开怀待明月。云心一作山头雨，千金敝质轻相许。鱼纹字减不知年，竹绪萦丝今几缕。一朝献赋猎长杨，天子迎置白玉堂。白玉堂深花木稠，长安御道夹金沟。千门柳色朝凝绿，万户笙歌曙欲浮。富贵繁华占早春，洛阳才子聘新人。此时离别成纨扇，弃置徒劳赋会真。始初与君欢爱时，何言中路生乖违。风摧锦水双鸳鸟，南北东西他自飞。凄凄复凄凄，嫁娶不须媒。皑如山上雪，犹闻相决绝。况我轻事人，已矣勿复陈。东风沸海浪无痕，皓月西流魄不沦。妾身一辱不可再，士也二三何足论。还我白玉环，知君一去无由还。还我一絇丝，絇丝历乱不可持。心之烦惋不可缓，苹风不驭归应晚。恩重义深同逝波，形消骨化丹诚泯。六如妙手开蛾眉，鸳鸯被服金雀钗。丹青恍惚与神会，霏红沓翠蒲东来。但惊旭日照深殿，又似明霞驱晓霾。宓妃智女不足道，阳城下蔡俱倾危。与余琼佩结心契，慰余问讯陈幽怀。人神道隔徒为耳，爱莫助之心摧悲。须臾变灭回风去，光消响绝何奇哉。君知此语固不妄，不信请视巫山台。世幻形骸皆寄寓，无盐褒姒成青苔。风流独为莺叹息，记言难值曹王笔。神光一绝无还云，赖有鲛鮹能记忆。融怡似欲妒阳春，玉骨冰肌自辟尘。铅华不御娇波敛，欲言不言愁杀人。
唐伯虎画莺莺折花图，伯虎盖摹唐本也，人云妙甚，但不活耳。彼姝者子，丽质无俦，披图浩叹，欻与神交，心乎爱矣，瑕不谓矣。霜繁叶稀，空守成悲，抽情以歌，怆然如何？因作女莺辞以传之。」

　石婆婆
圌 【音徐。】 山向江一半，舟行过者，远望石形，紫裙乌发，俨然一老妪，人呼石婆婆。

　寝舆鬼
寝舆鬼邵陵公曹芳废迁金墉，太宰郎范粲素服拜送，哀动左右。遂徉狂不言，寝所乘车，足不履地凡三十六年，年八十四终所寝之车。

　才不足凭
乡先辈古塘王惧斋格一日偕子莘、侄相立于门，望见顾山僧舍烟起，遂呼子侄，试以对语曰「山馆茶烟飞入白云添雨意」，侄即应声曰「溪庭砧杵乱敲明月杂秋声。」子构思终日不能对，惧斋怒而挞之。莘中正德丁丑进士，相以诸生困顿卒。才之不足以观人如此。

　邑城东门厄
万历丁丑腊月十九日，邑中迎春，止留东门出入，余三门俱闭，防有变也。临晚，城外人蜂拥旋归，城门下沮塞，蹋死四十七人，老者壮者少者，有霎时死者，有扶回死者，有迟延二三日死者。百年上下，耳所未闻，而忽罹此变，大是惊异。

　废宅赋别
「只为青蚨不济身，故庐今已属东邻。可怜今夜权为主，纔到明朝便作宾。燕雀有情还恋旧，犬猫随我不知贫。殷懃属付门前柳，他日经过陌路人。」此卖宅将行所赋者，不知出自何人。尝忆先君屡为儿辈诵之，将有警也，识以备遗。

　泊暑扑水
今人大厅五间之前重置屋者，俗名五厅三泊暑，谓可障蔽炎热也。夷坚志作扑水扑风板，又作屋翼剥风板。老学庵笔记云：「蔡京赐第宏敞，老疾畏寒，惟扑水少低，乃作卧室。」或又作仆处，谓厅上待客，童仆供待，宜列于此耳。

　猴畏
猴性畏竹扇声，道州最多。

　唐诗鼓吹误收 【「唐诗鼓吹误收」，原无「唐诗」二字，据明藏说小萃本补。】 
唐诗鼓吹有胡宿诗，考胡宿乃宋仁宗庆定间知湖州，是误收为唐人也。

　日本妇饰
倭国妇人不裹足，发长，散披在后，至梢皆翦截极齐。服饰有扇子锦。

　辟世俗释道
梁武帝问达磨曰：「朕即位以来，造寺写经度僧，不可胜纪，有何功德？」答曰：「并无功德。」帝曰：「何以无功德？」答曰：「此但人天小果，有漏之因，如影随形，虽有非实。」又宗杲答曾侍郎书有云：「今时学道之士，只求速效，不知错了也，却谓无事省缘静坐体究为空过时光，不如看几卷经，念几声佛，佛前多礼几拜，忏悔平生所作罪过，要免阎家老子手中铁棒。此是愚人所为。」呜呼，自佛法入中国，所谓造寺、写经、供佛、饭僧、看经、念佛种种糜费之事，日新而月盛，但其力稍可为者，靡不争先为之。导之者固其徒，向非人心之贪，则其说亦无缘而入也。奈何世之谄佛以求福利者，其贪心惑志，缠绵固结而不可解，虽以吾儒正色昌言，恳切详尽一切，闻如不闻，彼盖以吾儒未谙佛教，所言无足信也。达磨在西域称二十八祖，入中国则为禅家初祖。宗杲擅名一代，为禅林之冠，所以保护佛法者，皆无所不用其心，其不肯失言决矣。乃至如上所云种种造作以为无益者，前后如出一口，此又不足信耶？且夫贪瞋痴三者乃佛氏之所深戒也，谓之三毒。凡世之造寺、写经、供佛、饭僧、看经、念佛以为有益而为之，是贪也，不知其无益而为之，是痴也，三毒而犯其二，虽活佛在世，亦不能为之解说，乃欲谄事土佛、木佛以侥幸于万一，非天下之至愚者乎？凡吾儒解惑之言不可胜述，孰意佛书中乃有此等本分说话，人心天理诚有不可得而泯灭者矣。
今之道家，盖源于古之巫祝，与老子殊不相干，老子诚亦异端，然其为道，主于深根固蔕长生久视而已，道德五千言具在，于凡祈禳禜祷、经咒、符箓等事，初未有一言及之。而道家立教，乃推尊老子，置之三清之列，以为其教之所从出，不亦妄乎？古者用巫祝以事神，建其官，正其名，辨其物，盖诚有以通乎幽明之故，故专其职掌，俾常一其心志，以导迎二气之和，其义精矣。去古既远，精义浸失，而淫邪妖诞之说起。所谓经咒、符箓，大抵皆秦、汉间方士所为，其泯灭而不传者，计亦多矣，而终莫之能绝也。今之所传，分明远祖张道陵，近宗林灵素辈，虽其用不出乎祈禳禜祷，然既已失其精义，则所以交神明者，率非其道，徒滋益人心之惑，而重为世之害尔。望其消灾而致福，不亦远乎？盖老子之善成其私，固圣门所不取，道陵辈之诪张为幻，又老子之所不屑为也。欲攻老氏者，须分二端，而各明辨其失，则吾之说为有据，而彼虽桀黠，亦无所措其辞矣。
右二条乃整庵罗公钦顺困知记中者，大足以辟邪扶世，真格论也。

　论相
楚史梼杌相人第十三云：「楚人有善相人，所言无遗策，闻于国，庄王见而问之，对曰：『臣非能相人，能观人之交也。观布衣者，其交皆孝悌笃慎畏令，如此者其家必日益，身必日安，此所谓吉人也。观事君者，其交皆诚信有行好善，如此者事君日益，官职日进，此所谓吉臣也。主明臣贤，左右多忠，主有失皆敢分争正谏，如此者国日安，主日尊，天下日富，此之谓吉主也。臣非能相人，能观其人之交也。』庄王曰：『善。』乃招聘四方之士，夙夜不懈，遂得孙叔敖将军子，重之，属以备将相，遂成霸功。」
钱惟演钱氏私志载：唐一行尝语人曰：「吾得古人相法，相人之法以洪范五福六极为主，观其所由，察其所安，可得大概。若其人忠孝仁义，所作所为，言行相应，颠沛造次，必归于善者，吉人也；若不忠不孝不仁不义，言行不相应，颠沛造次必归于恶者，凶人也。吉人必获五福之报，凶人必获六极之刑，不于其身，必于其子孙。若但于风骨气色中料其前途休咎，岂能悉中也？」
灼艾集云：「?处厚论相，心相有三十六善：焚香读书，一也；有刚有柔，二也；慕善近君子，三也；安分知命，四也；不近小人，五也；委曲行阴德方便事，六也；能治家，七也；不厌人乞觅，八也；改过，九也；不逐淫贪杀，十也；闻事不惊张，十一也；与人期不失信，十二也；不改行易操，十三也；夜卧不便睡着，马上去不回头，十四也；无作好作恶，十五也；不谈乱，十六也；不谭闺阃事，十七也；作事周密，十八也；不忘人恩，十九也；有大量，二十也；扬善掩恶，二十一也；急难中济人宽慰人，二十二也；不助强欺弱，二十三也；不忘故旧，二十四也；为事与众用之，二十五也；知人诈伪含容之，二十六也；得人物每事惭愧，二十七也；语有序，二十八也；当人语次不先起，二十九也；喜言善事，三十也；不嫌恶衣食，三十一也；不面讦人，三十二也；省约惜福，三十三也；知人饥渴劳苦，三十四也；不念旧恶，三十五也；常思退步结果，三十六也。全者福禄令终，不全，祸福半之。故相形不如相心，求人相不如自相。」
按扪虱新话载?处厚论心相有三十六善，与灼艾所载互有不同处，今撮其异者，附见于后。夫人尝言意气求官自如此，一也；有美食分人，四也；常行阴德事方便，六也；利人克己，九也；不逐恶贪杀，十也；夜卧不便睡着，十四也；马上去不回头，十五也；人不憎怒，十六也；不文过饰非，十七也；不毁善害恶，二十一也；济急难，二十二也；为事众人用之，二十五也；不多言妄语，二十六也；常言善事，三十也；方圆随时，三十二也；行善不倦，三十三也；竭力救难，三十六也。三十六善，全者位极人臣，寿考永终，不全则祸福相抑，具二十者刺史之位，具十以上者令佐之官，具五者亦须大富。

　论堪舆 【此条明藏说小萃本在卷八。】 
风水之说，先王所不道，而周公作洛书，称两卜涧瀍之水。家语：坚土之人刚，弱土之人柔，墟土之人大，沙土之人细，息土之人美，耗土之人丑。吕氏春秋：轻水秃瘿，重水尰躄，甘水好美，辛水疽痤，苦水尪伛。任子：木气人勇，金气人刚，火气人强而燥，土气人智而宽，水气人急而贼。以此观之，未有不锺于水土者，而富贵贫贱不与焉。至魏管辂始置格盘择葬地。晋郭景纯谓，人之死，本骸乘气，遗体受荫，乃着。葬经及阴阳杂撰，以生人之利钝，由地理之美恶，若执券探怀。遂使末世滋蔓，虽士大夫间，以此构茔，或地未获，暴露终年，惑亦甚矣。他若僧泓告张燕公，土龙水龙各深一丈二尺，可设窀穸，四维谓之折壁，中项谓之中焦，置玉以助神道，铸牛豕以御二龙之类，益不可晓。呜呼！瓦棺塈周漆椑柳翣，三王制也，骊山玄室，下锢三泉，今安在哉！术家相传，新昌石氏以县官阴毁先茔牛鼓，一旦罢官，几及百人。又江右故相家墓地，正德间为逆党发弃殆尽，及今贵显富盛，无替于前。是岂尽系于地理哉！禹陵、阙里，享祀无穷，存乎其人耳。
宋人倪思父有云：「住场好不如肚肠好，坟地好不如心地好。」又宋壶山谦父赠地理师云：「世人尽知穴在山，岂知穴在方寸间。好山好水世不欠，苟非其人寻不见。我见富贵人家坟，往往葬时本贫贱。迨其富贵力可求，人事极时天理变。」钱水部仁夫诗云：「寻山本不为亲谋，大半多因富贵求。肯信人间好风水，山头不在在心头。」又得空青先生风水论云：「阳宅有三十六祥，居家尚理义，一也；子孙耕读，二也；俭勤，三也；无峻宇雕墙，四也；六婆不入门，五也；无俊仆，六也；每闻纺织，七也；能睦邻族，八也；早完官税，九也；庭除洒扫，十也；门外多士君子，十一也；闺门严肃，十二也；尊师重医，十三也；宴客有节，无长夜之饮，十四也；不延妓女至家，十五也；不敢暴殄天物，十六也；居丧循礼，十七也；交易分明，十八也；女人不登山入庙，十九也；祭祀必恭必敬，二十也；幼者举动禀命于家长，二十一也；故旧穷亲在座，二十二也；阍人谦婉，二十三也；家僮无鲜衣恶习，二十四也；不喜争讼，二十五也；不信祷赛，二十六也；不听妇人言，二十七也；寝兴以时，二十八也；不闻嬉笑?詈，二十九也；婚娶不慕势利，三十也；田宅不求方圆，三十一也；主人有先几远虑，三十二也；务养元气，三十三也；座右多格言庄语，三十四也；能忍，三十五也；常畏清议，畏法度，畏阴?，三十六也。右三十六祥，全者鬼神福之，子孙保之。不然下手速修，所谓移门换向趋吉避凶之真诀也。」今之惑于阴阳者，何不三复于斯？

　子言小说名
醉翁谈录引：子言小说者，或名演史，或谓合生，或称舌耕，或作挑闪。

　以支名书
杂俎谓数相从曰支，夷坚志甲乙等以支名者取此。

　马孝廉志
炎凉变态倏忽，莫甚于今时。常熟百川孙公楼所撰马凤志铭可按也。余特录之，其志曰：
「万历己卯，南畿大比士，吾邑入彀者五人，而马君与焉。此五人者，并以文艺称雄，一时号赫奕矣。乃人之评马君者，又不独其文，盖亹亹谭其行云。马君之行曷征乎？马君贫次骨矣，世诎于赀，君复不问生产，居可三四徙，愈徙愈陋，卒不克具一椽，而僦屋以栖。瓶恒无储，衿不蔽肘，谇语交加，若弗闻也者。枵腹而出，陟山巅而独吟，意轩如也。视金若土，挚友问遗，即一介亦辨诸义，谒客必度饭后，或值方饭时，急缩足避去，主人疾招之，弗反也。遇贵人，一长揖外，不作媕阿态。对客纵论侃侃，无所避。力不能鬻一书，而假读于友，已又辄返之，默诵甚捷习。其所著时义，俊逸清婉，以贫益工。见谓可屈其志，而试辄殿，贵耳者遂下其品目，无有延诸塾者。君亦耻于干人，岁恒家食，即或延之，其金不登人之什二。尝为子聘妇，有成议矣，未几而子痿，妇家有怼言，君曰：『吾岂忍以病子误若息耶！』亟持庚帖反之，不索所聘，既绝婚，而痿者复起。内戚有系狱而告饥者，君脱絮袍易米与之，无难色。噫嘻，贫丽六极，扬韩二儒所欲逐而送之者也，而士人缘此折气卑卑不自好者不少，君不幸生即罹之，厥志弥厉，厥守弥坚，竟其生无一鄙琐行。宣圣以无怨为难，无谄为可，若君者讵徒无谄，且不屑，以彼易此，几于乐矣，无怨云乎哉？方诸古之狷士，君何让焉！君父名芹，里中谨厚人也，布衣而有士行，有司廉其人，列名旌善，一旦横罹，瘐死于狱。君既长而审其冤，自号惊乌子以志恨，不知者误呼为荆璞，君亦遂应，以荆璞失其意矣。第之岁，君歌鹿鸣而归，苍头而鲜衣者数人罗侍之，君曰：『若等者何为？』曰：『愿事主耳。』君曰：『吾故吾耳。应门一五尺，犹惧食指烦也。』悉谢却之。鲜衣者故在，君时已疲于驰逐，倦于酬酢，遂病瘖，五日卒。鲜衣者始大悔，踉跄窜去。报捷之旦，君入市携米二升以归，将作糜，而急脚至矣，东西行负担者亦息肩仰天欢曰：『彼苍其有知耶！』于是多金而藉势者乘其匮且费持金献之，比闻讣，不旋踵大索而噪。噫！可以观世情矣。君低徊乡校者余二十年，仅一战而捷，捷未再月而殒，庆者在门，吊者在闾矣。夫既阨之，又胡畀之才耶？既成之晚，又胡夺之速也？客不问天而问余，余应之曰：『列子有言，厚于德薄于命则奇矣。第亦死，不第亦死，第死耳。不第而死，孰知有马生者？天能以一第报其德，而亦不能自违其定也，君可悲矣，亦可瞑矣。君讳凤字瑞夫，世为支塘人，后徙邑之南，为邑人。生于嘉靖辛卯，卒以第之年十月二十九日，年四十有九。铭曰：其生不辰，其行则纯，厚积而发，一蹶而湮。疾于电光，荣若朝菌。呜呼马君，古之独行，今之畸人。」

　李卫公帖 【「李卫公帖」，原无「李」字，据明藏说小萃本补。】 
李卫公帖云：「天地穷人，物情所弃，虽有骨肉，亦无音书。平生旧知，无复吊问。阁老至仁念旧，再降专人，兼赐衣服器物茶药至多。开缄发纸，涕咽难胜。大海之中，无人拯恤，资储荡尽，家事一空，百口嗷然，往往绝食。块独穷悴，终日苦饥。惟恨垂没之年，须作馁而之鬼。十月末，伏枕七旬，药物陈裛，又无医人，委命信天，幸而自活。闰十一月二十日从表兄?州司户参军同正李德裕状侍郎十九弟。」此洪容斋所记，令人读之，一字一惨然矣。

　薛华馆试诗
「一年好景是中秋，何事佳期不与谋。客子漫敲银烛冷，嫦娥掩脸玉容羞。关山有调空闻笛，乌鹊无声倦倚楼。天外清光原是好，五云朝罢彩毫收。」此邑先达薛平甫格弘治癸丑内阁月试中秋无月诗，抡第一。嘉靖丙戌，无锡华公入馆秋塞闻砧诗曰：「萧萧梧叶度中秋，永夜疏砧动客愁。声杂鼓鼙龙塞迥，寒催刀尺凤城忧。一庭凉月谁攲枕，万里碧天人倚楼。寂寞遥怜授衣节，西风吹尽鹔鹴裘。」或曰陆贞山公粲代作。

　月泉吟社
胜国季年，东南士人有力之家最重诗社，聘有诗名者为主，试如科举之法，今行世者，如月泉吟社集其一也。初吴公渭以故宋义乌知县解组家食，延致乡遗老方公凤、谢公翱、吴公思齐主于家，开社命题，鉴别高下，榜示犒赏，诚一时之胜举哉。今撮其集中大略，以便稽考云。
月泉吟社　浦阳盟诗潜斋吴渭清翁应本社预于小春月望命题，至正月望日收卷，月终结局，请诸处吟社用好纸楷书，以便誊副，而免于差舛。明书州里姓号，以便供赏，而不致浮湛。切望如期差人来问浦江县西地名前吴知县渭对面交卷，守回标照应，俟评校毕，三月三日揭晓，赏随诗册分送。此固非足浼我同志，亦姑以讲前好求新益云。
春日田园题意　所谓田园杂兴者，凡是田园间景物皆可用，但不要抛却田园，全然泛言他物耳。　归去来辞全是赋体，其中「木欣欣以向荣，泉涓涓而始流，善万物之得时，感吾生之行休」四句，正属兴。此题要就春日田园上做出杂兴，却不是要将杂兴二字体贴。只为时文气习未除，故多不体认得此题之趣，识者当自知之。
誓诗坛文　月泉旧社，久褰诗锦之华，季子后人，独仿礼罗之意。遂从昨岁，罗致新题，春日田园，颇多杂兴，东风桃李，又是一番。乡邦之胜友云如，湖海之英游雷动。古囊交集，巨轴横陈，谁揭青铜，尚询黄发。无舍女学，何至教琢玉哉。不用道谋，是在主为室者，俾得臣而寓目，与舅犯以同心。睠惟骚吟，良出工苦，所贵相观而善，亦多自负所长。能雄万夫，定羞与绛灌等伍，如降一等，乃待以季孟之间。欲辛甘燥湿之俱齐固甚难，以曲直轻重而见欺亦不可。念伟事或偶成于戏剧，彼谗言特借誉而揄扬。我诗如郐曹，何幸纵观于诸老，此声得梁楚，誓将不负于齐盟。一点无它，三辰在上。
诗评　诗有六义，兴居其一。凡阴阳寒暑、草木鸟兽、山川风景，得于适然之感而为诗者，皆兴也。风雅多起兴，而楚骚多赋与比，汉魏至唐，杰然如老杜秋兴八首，深诣诗人阃奥，兴之入律者宗焉。春日田园杂兴，此盖借题于石湖，作者固不可舍田园而泛言，亦不可泥田园而他及，舍之则非此诗之题，泥之则失此题之趣。有因春日田园间景物，感动性情，意与景融，辞与意会，一吟讽顷，悠然自见，其为杂兴者，此真杂兴也。不明此义而为此诗，他未暇悉论，往往叙实者多入于赋，称美者多近于颂，甚者将杂兴二字体贴，而相去益远矣。诸公长者，惠顾是盟而屑之教，形容模写，尽情极态，使人诵之，如游辋川，如遇桃源，如共柴桑墟里，抚荣木，观流泉，种东皋之苗，摘中园之蔬，与义熙人相尔汝也。如入豳风国，耜者桑者，竞载阳之光景，而聆仓庚之载，好其音也。如梦寐时雍之世，出而作，入而息，优游于耕凿食饮，而壤歌之起　吾后先也。其余绮辞藻思，粲然毕陈，应接有所不暇，姑次第其篇什，附以管见，俟览者细订之。若曰折衷，则渭岂敢！岁强圉大渊献修禊节婺月泉吴渭拜手书。 【时元之前至元二十四年也。】 
春日田园杂兴 【律五七言四韵，余体不取。】 
第一名罗公福 【杭清吟社，三山连文凤伯正号应山。　评曰：众杰作中求其粹，然无疵极整齐而不见边幅者，此为冠。】 老我无心出市朝，东风林壑自逍遥。一犁好雨秧初种，几道寒泉药旋浇。放犊晓登云外垄，听莺时立柳边桥。池塘见说生新草，已许吟魂入梦招。
第二名司马澄翁 【义乌冯澄字澄翁号来青。　起善，包括两联说田园的，而杂兴寓其中，末语亦不泛。】 　编兰春思倩吟鞭，着面和风软似绵。黄犊乌犍秧谷候，雄蜂雌蜨菜花天。把鉏健妇蹋烟垄，抱瓮丈人分野泉。忙事关心在何处，流莺不听听啼鹃。
第三名高宇 【杭州西塾梁相字必大。　前联妙于细合，后联引陶范不为事缚，句法更高。末借言杂兴，的是老手。】 膏雨初晴布谷啼，村村景物正熙熙。谁知农圃无穷乐，自与莺花有旧期。彭泽归来惟种柳，石湖老去最能诗。桃红李白新秧绿，问着东风总不知。
第八名倪梓 【义乌陈尧道字景传，号山堂。　起联有力，五六亦新，傍花随柳，人多正说，此乃翻用之，意深。】 　化日村田乐，春风耕织图。秧肥科斗动，桑暗鹁鸠呼。罢社翁分胙，占蚕媪得符。傍花随柳处，此事不关吾。
第十名吕澹翁 【东阳，名文老。　引用田园事全与诸作不同，覃思一至于此。末句亦缜密。】 　月筩纪闰附青炜，民野陶然化日熙。祀备枌榆祈稔岁，宴酣花柳乐清时。洛中富贵斜阳恨，锦上勋劳千古思。浩兴归来吟不尽，陶诗和后赋豳诗。
第廿三名天目山人 【义乌?天佑侄瑀，字贵叔。　全篇是杂兴本色，而田园参贯其中，且无一语尘腐。】 　野水浑边戏乳鹅，疏篱缺处晒耕蓑。草青随意牛羊卧，门静无人燕雀多。夫倦倚犁需妇馌，翁欢击壤和孙歌。新来别有营生计，又喜巡檐住蜜窠。
第三十名陈希邵 【义乌陈舜道。　此卷首尾吟十篇，题上生题，摹写各尽其妙，与其它画蛇添足者不同，姑寘诸此，以为手钞之冠，纸价当为高矣。】 　春来非是爱吟诗，诗是田园漫兴时。无事花边翻兔册，有时桑下课牛医。乍随父老看秧去，还共儿童斗草嬉。偶物兴怀浑不奈，春来非是爱吟诗。　春来非是爱吟诗，诗是田园乐兴时。清入吟怀花月照，红生笑面柳风吹。村声荡耳乌盐角，社酒柔情玉练搥。闲闷闲愁侬不省，春来非是爱吟诗。　春来非是爱吟诗，诗是田园饮兴时。草酌乍舒情眊矂，花生陡觉眼迷离。才呼枌社人同醉，又问杏村家有谁？长日作劳无不得，春来非是爱吟诗。　春来非是爱吟诗，诗是田园懒兴时。放草地牛眠易熟，听花村鴃起来迟。蚕桑辛苦从渠妇，稼穑勤劳任我儿。疏散情怀收不起，春来非是爱吟诗。　春来非是爱吟诗，诗是田园引兴时。闻布谷声惊绿野，听提壶语忆青旗。曾因斗草争心起，每为看花乐意随。景物撩人禁不定，春来非是爱吟诗。　春来非是爱吟诗，诗是田园寄兴时。稼穑但凭牛犊健，阴晴每付鹁鸪知。托寻花去将予乐，借卷桐吹写所思。抚景寓言良不浅，春来非是爱吟诗。　春来非是爱吟诗，诗是田园乘兴时。得暇分畦秧韭菜，趁情樊圃树棠梨。山烟青笠等闲去，沙地乌犍和醉骑。一片野情羁不住，春来非是爱吟诗。　春来非是爱吟诗，诗是田园遣兴时。行傍山翁驱犊父，坐观邻妪试鹅儿。看秧时测水深浅，种菜闲占春早迟。白日渐长消不去，春来非是爱吟诗。　春来非是爱吟诗，诗是田园尽兴时。蓐食出门天欲曙，荷锄归路月相随。蹋青谩有心情在，耕绿宁甘体力疲。个段工夫偿不足，春来非是爱吟诗。　春来非是爱吟诗，诗是田园感兴时。草地耕牛才有犊，花村吠犬那生牦。麦青未必三时粥，桑绿其如二月丝。触物兴怀言不尽，春来非是爱吟诗。
第四八名感兴吟 【桐江。　此诗无一字不佳，末语虽似过直，若使采诗观风，亦足以戒惕者。】 　儿结蓑衣妇浣纱，暖风疏雨趱桑麻。金桃接种连花蕊，紫竹移根带笋芽。椎鼓蹋歌朝祭社，卖薪挑菜晚回家。前村犬吠无他事，不是搜盐定榷茶。
第四九名王进之 【建德。　以雅健语写高洁操，悠然之兴，见于篇末。】 　东君私我此身闲，脱却青衫野服更。桑可以丝麻可绩，麦宜续食韭宜羹。分甘垄上耕云隐，梦不湖边拾翠行。物意岂知沧海变，晓风依旧语流莺。
第五十名元长卿 【义乌陈希声。　回文二首，俱妥顺，亦出苦心。】 　香红眩眼缬蕤英，竹杖扶吟纵步行。桑眼蟆含青蕾小，麦须虾磔翠芒轻。黄花菜圃午风软，绿水秧畦春野平。芳树几声鸠雨过，苍苍柳色弄烟晴。 犂鉏徧野沸耕农，血吻鹃声一树红。畦矗秧针青剡剡，陇翻麦浪翠芃芃。鸡鸣昼寂花村雨，蛤吠朝寒草岸风。溪外云过横笛乱，微烟野色树茏葱。
第五一名闻人仲伯 【义乌陈希声。　三春分作三首，曲尽变态，非苟为敷演者所能及。】 　田园兴在早春时，眼缬生红喜上眉。门巷日高人扫雪，池塘烟涨水流澌。杯盘新岁欢同社，灯火元宵闹古祠。野老告余春事及，夜来小雨过前陂。　田园兴在半春天，春事关心夜不眠。护撒秧畦须拥水，辟栽蔬圃更堤川。青囊子粒乡风旧，翠箬灵芽社雨前。独立夕阳无限意，一声拨谷野桥边。　田园兴在晚春头，且说田蚕两事休。榆荚雨酣新水滑，楝花风烟薄寒收。青枫蛾子催桑月，绿树鹂鹒报麦秋。但愿花村无犬吠，时呼薄酒背眠牛。
送诗赏小札　月泉社?清翁盟诗，预于丙戌小春望日以春日田园杂兴为题，至丁亥正月望日收卷，月终结局，收二千七百三十五卷，选中二百八十名，三月三日揭榜。
第一名：公服罗一缣七丈，笔五贴，墨五笏。
第二名：公服罗一缣六丈，笔四贴，墨四笏。
第三名：公服罗一缣五丈，笔三贴，墨三笏。
第四名止第十名：各春衫罗一缣，笔二贴，墨二笏。
第十一名止二十名：各深衣布一缣，笔一贴，墨一笏。
第二十一名止第三十名：各深衣布一缣，笔一贴。
第三十一名止五十名：各笔一贴，墨一笏，吟笺二沓。
以上所送，并就缣端、笔贴、墨铭，用「月泉诗赏潜斋」记号，通榜仍各送本社新诗一册。
启罗公福　伏以月泉旧社，久盟湖海之交，春日新题，剩写田园之兴，得周南而正始，可冀北之空群。执事振响武林，舒翘文苑。种秧浇药，已朝市之无心；放犊听莺，更池塘之入梦。杼机自别，冠冕为宜，某心所甚欣，手之不释。诗成夺锦，诵珠玉者翕然，礼以为罗，愧琼瑶则多矣。余如玄颖，并致篚筐。回送诗赏札：读渊明诗，久识田园之趣，从夫子学，愿为农圃之民，未敢望其下风，胡遽延之上座？执事雅怀月霁，清思泉寒， 【「清思泉寒」，清顺治本同。明藏说小萃本作「清思寒泉」，未知孰是。】 抚景兴思，慨唐科之不复，以诗为试，觊周雅之可追。窃知扶植之盛心，正欲主维乎公是。某羡珠玉之在侧，忝糠粃之播前，旧拟秋声，曾占桐江之风景，新题春日，又分婺女之星辉。岂好为朱公之变姓易名，深恐蹈柳子之召闹取怒。惭非重宝，俾获与锦囊之荣，赐侈香罗，复唤起青衫之梦。受丝毫而皆感，与笔墨以志言。谨述谢私，伏祈鉴在。

　称后妃之本
相台许熙载集女教之书，引葛覃小序，曰：「关睢后妃之德也。而所以成德者，必有本也，曷谓本？葛覃所陈是也。后之讲师，徒见序称后妃之本，而不知所谓，乃为在父母家志在女工之说以附益之。殊不知是诗皆述既为后妃之事，贵而勤俭，乃为可称，若在室而服女工，固其常耳，不必咏歌也。」

　顾瑛诗
顾瑛诗曰：「右军手帖写来禽，茧纸唐人逼体临。若以评书推画法，未甘笔法拟云林。」

　布谷鸟
布谷鸟当四五月插秧时，自呼其名，分明云布谷布谷。因重?其声，人骤闻之，音相近而疑似。如云郭公郭婆，又如云看蚕看火，今人遂称为看蚕看火鸟，亦称郭公鸟，失其本名矣。

　笔脚
柳家新样元和脚，今人称所写字亦曰笔脚。

　苏黄逸诗
苏文忠公真?凡五首，前题云村醪二尊献张平阳。其一：「万户春浓酒似油，想须百瓮列?头。主人日饮三千客，应笑穷官送督邮。」其二：「诗里将军已筑坛，后来裨将欲登难。已惊老健苏梅在，更作风流黄谢看。」其三：「 【缺一字】 出定知书满腹，瘦生应为语雕肝。 【缺二字】 灑落江山外，?與人間激懦官。其四：「张公高躅不可到，我欲挽眉纔觉难。事業已歸前輩錄，典刑?與後人看。」其五：「诗如琢云清牙颊，身觐飞龙吐胆肝。少负清名晚方用，白头翁竟作 【缺一字】 官。」
黄山谷真卿，题李龙眠画葛仙翁徙居图：「莫言家具少于车，药裹衣囊自有余。老妇亲携三稚子，仙翁独玩一编书。牛羊相与趋新筑，鸡犬应难恋旧庐。是处山头有丹井，不知如此几迁居。」后题云「山谷道人因得观而敬赞。」
前诗二集中皆不载。苏是都南濠所亲见，黄是杨五川所亲见。山谷之父名庶字亚夫，嗜吟，有伐檀集，本不传世，今存四首，以见苏黄皆得之家学云。「暑如煎烹欲狂走，猛雨似洗沈痾瘳。宁知诗书一枕梦，便作桃李三春游。蛙蜩叫噪若交旧，蚊蝇痴钝如仇雠。今君病起正高卧，庄蜨处处宜相求。」 【右和暑雨。】 「火云旱风苗欲死，曲木直绳寒泉深。耕夫泪湿原上土，老圃顾盼轻黄金。」 【右赋辘轳。】 「矮松名载四海耳，百怪老笔不可传。左妻右儿醉树下，安得白首巢其巅。」 【右游矮松。】 「老僧山中嫌月窄，夜夜独上高高台。四边不着闲树木，故要满坐清光来。」 【右明站台。】 
后山诗话云：「唐人不学杜诗，惟唐彦谦与今黄亚夫、谢思厚学之。鲁直，黄之子谢之婿也。山谷云：『东坡文章妙一世，乃谓效庭坚体，正如退之效孟郊、卢仝诗。』东坡云：『读鲁直诗如见鲁仲连，李太白不敢复论鄙事。』其互相推许如此。」 【曾见刻山谷全书，伐檀集已列其间矣。】 

　张安道题汉高二绝 【「张安道题汉高二绝」，「张」字原无，据明藏说小萃本补。】 
张文定安道未第时，题汉高祖庙歌风台二绝句云：「纵酒疏狂不治生，中央有土不归耕。偶因乱世成功业，更向翁前与仲争。」「落魄刘郎作帝归，樽前感慨大风诗。 【「樽前感慨大风诗」，「樽」字原作「尊」，据明藏说小萃本改。】 淮阴已接英、彭族，更欲多求猛士为？」读史者当以此等意思寻求乃有得。

　徐武功顺正堂铭 【「徐武功顺正堂铭」，原无「徐武功」三字，据明藏说小萃本补。】 
徐天全先生有贞为侍郎徐主一公作顺正堂铭曰：「坤德惟顺，妇道则之，以顺为正，室家攸宜。主馈相祀，维妇之职，织纴组紃，维妇之绩。闺门之内，事事有仪，闺门之外，所不敢知。孝尔尊嫜，睦尔娣姒，容尔媵贰，谨助君子。毋效薄俗，为彼勃溪，毋作长舌，为彼厉阶。所从有三，为德惟四，戒之敬之，其永勿替。」此乃其早年笔，字画甚是遒美，宜其为吴中艺林冠冕。

　杨五川题六如折枝 【「杨五川题六如折枝」，原无「杨」字，据明藏说小萃本补。】 
正德丙寅年，唐六如为一狎客作水墨桃杏二枝在一扇头，将伺暇作新词题之，其人持去，为狂生大书诗句于前，六如见之，怒甚，取笔泚墨，淋漓一抹，诗画尽墨。时杨五川仪年方十九，在侧，就案以水笔洗涤新墨，狂生之迹几灭，计不能尽去，乃因字删改良久，扇亦曝干，遂填补成长相思一调云：「桃花红，杏花红，两样春光便不同，各自逞娇容。倚东风，笑东风，绿叶青枝共一丛，静爱碧烟笼。」六如甚加叹赏。

　蒲脯黑黄
赵高欲为乱，恐群臣不听，乃先设验，以蒲为脯，以鹿为马，献于二世，群臣言蒲与鹿者阴诛之。以蒲为脯，史记不载，见汉人杂说。礼器或素或青，夏造，殷因其古。注云变白黑。言素青者，秦二世时赵高欲作乱，或以青为黑，黑为黄，民言从之，至今语犹存也。故后汉涿郡崔琦对梁冀曰：「不能结纳贞良，以救祸败，反复欲钳寒士口，杜蔽主听，将使玄黄改色马鹿易形乎？」

　武帝武后朝仪举制
山呼，汉制也，自武帝祀嵩岳始。舞蹈，唐制也，自武后赐宋之问始。武后以吏部选人多不实，令试日自糊其名，暗考，以定等第判之。糊名亦自武后始。汉武帝元光二年，征吏民有明当世之务习先圣之术者，县次续食，令与计偕。今乡科赴会试者给?力廪给，即续食计偕事，俗称曰路费，则路费亦自武帝始。

　陆梳山居家制用 【「陆梳山居家制用」，原无「陆」字，据明藏说小萃本补。】 
陆梳山居家制用云：「古之为国者，冢宰制国用在于岁之杪，五谷皆入，然后制国用。用地小大，视年之丰耗，三年耕必有一年之食，九年耕必有三年之食，以三十年之通制国用，虽有凶旱水溢，民无菜色。国既若是，家亦宜然。故凡家之田畴足以赡给者，亦当量入以为出，然后用度有准，丰俭得中，怨讟不生，子孙可守。今以田畴所收，除租税及种溉粪治之外，所有若干，以十分约之，留三分为水旱不测之备， 【专存米谷，不可变易银钞轻?，但当逐年增置仓廪。】 其六分作十二月之用。 【闰月则分作十三月之用。】 取一月合用之数，约为三十分，日用其一， 【茶饭鱼肉、宾客酒浆、子孙纸笔、先生束修、干事奴仆等，皆取诸其间。】 可余而不可尽，用至七分为得中，不及五分为太啬。 【以所余太多则家益富，将至僭侈无度，则入于罪戾矣。】 其所余者，别置簿收管，以为伏腊、裘葛、修葺墙屋、医药、宾客、吊丧问疾时节馈送。又有余则以周给邻族之贫弱者、贤士之穷困者、佃人之饥寒者、过往之无聊者，毋以妄施僧道。盖僧道本是蠹民，况今之僧道，无不丰足，施之适足以济其嗜欲，长其过恶，而费农夫血汗勤劳所得之物，未必不增吾冥罪，其何福之有？其田畴不多，日用不能有余，则一味节啬，裘葛取诸蚕绩，墙屋取诸畜养，杂种蔬菜，皆以助用，不可侵过次日之物。若一日侵过，无时可补，则便有废家之渐，当谨戒之。其有田少而用广者，但当清心俭素，经营足食之路，于接待宾客、吊丧问疾、时节馈送、会合饮食之事，一切不讲，免致干求亲旧，以滋过失，责望故素，以生怨尤，负讳逋借，以招耻辱。家居如此，方为称宜，而远吝侈之咎。积是成俗，岂惟一家不忧水旱天灾，虽一郡一县皆无忧矣，其利岂不溥哉！ 【右上篇。】 
居家之病有七：曰呼，曰游，曰饮食，曰土木，曰争讼，曰翫好，曰惰慢，有一于此，皆能破家。其次贫薄而务周旋，丰余而尚鄙猥，事虽不同，其终之害，或无以异，但在迟速之间耳。夫丰余而不用者，疑若无害也，然己既丰余，则人望以周济，今乃恝然，则失人之情，既失人之情，则人不佑之，惟恐无其隙，苟有隙可乘，则争媒蘗之，虽其子孙，亦怀不满之意，一旦入手，若决堤破防矣。前所言存留十之三者，为丰余之多者制也，苟所余不能三分，则存二分亦可，又不能存二分，则存一分亦可，又不能存一分，则宜节啬用度，以存赢余，然后家可长久，不然一旦有意外之事，家必破矣。 【记曰：「丧用三年之阞。」注谓：阞，什一也，正今所存留三分数。凡丧葬所费，其丰俭之节，当以此为准。今谓人家婚礼，当视丧礼所费，则丰俭亦似得中，其有贫者，岂可复立准则？所谓敛手足形还葬而无椁，人岂有非之者？则婚礼宜俱无所费，所谓迨其谓之足矣。】 前所言一切不讲者，非谓绝其事也，谓不能以货财为礼耳。如吊丧，则以先往后罢为助，宾客则樵苏不爨，清谈而已。至如奉亲，至急也，啜菽饮水尽其欢，斯之谓孝，祭祀宜严也，疏食菜羹，足以致其敬。凡事皆然，则人固不我责，而我亦何慊哉！如此则礼可不废，而财不匮矣。前所言以六分为十二月之用，以一月合用之数约为三十分者，非为必于其日用尽，但约见每月每日之大概，其间用度自为赢缩，惟是不可先次侵过，恐难追悔，宜先余而后用，以无贻鄙吝之讥。世言皆谓用度有何穷尽，盖是未尝立法，所以丰俭皆无准则，好丰者妄用以破家，好俭者多藏以敛怨，无法可依，必至于此。愚今考古经国之制，为居家之法，随赀产之多寡，制用度之丰俭，合用万钱者，用万钱不谓之侈，合用百钱者，用百钱不谓之鄙，是取中可久之计也。 【右下篇。】 
至元六年岁在庚辰春正月甲子笠泽陆德原重镌于农圃堂。」

　江阴令水利
叶水心集墓志：王柟木叔，永嘉人。知绩溪，修陂塘，知江阴，开渠五百里。黄东发曰「江阴渠无百里」是矣。然想木叔在当时必有功于吾邑之水利者。邑志于嘉泰元年下仅存其名，而不着其功，故揭出之。

　异僧草书
邑之干明广福禅寺，有草书心经，下注「比邱道松书」，真笔走龙蛇者也。贺子徽志谓耿侍郎命工摹刻于石。近年毁于火，此邑人所当重刻以复旧观者。

　三住铭
施肩吾述三住铭谓：气住则神住，神住则形住，长生之至道也。

戒庵老人漫笔卷七
　遗训
「脱去凡近，以游高明，莫为婴儿之态，而有大人之器，莫为一身之谋，而有天下之志，莫为终身之计，而有后世之虑，不求人知而求天知，不求同俗而求同理。」此宋儒谢显道序论语解中语也。昔庚子岁，先师东廓邹先生在南院，尝手书以示诩，敬佩服不敢忘。不幸遭倭乱，书箧一空，而是卷亦散失，无从复得，日夕往来于衷者又三十余年矣。追念师训，荏苒自弃，不觉汗流浃背。重录一过，以当书绅。

　王文成逸语 【「王文成逸语」，原无「王」字，据明藏说小萃本补。下条标题同。】 
「客与主对，让尽所对之宾，而安心居于卑末，又能尽心尽力供养诸宾，宾有失错，又能包容，此主气也。惟恐人加于吾之上，惟恐人怠慢我，此是客气。」
「谦虚之功与胜心正相反，人有胜心，为子则不能孝，为臣则不能敬，为弟则不能恭，与朋友则不能相信相下。至于为君亦未仁，为父亦未慈，为兄亦不能友。人之恶行，虽有大小，皆由胜心出，胜心一坚，则不复有改过徙义之功矣。」
「干卦通六爻，作一人看，只是有显晦，无优劣，作六人看，亦只有贵贱，无优劣。在自己工夫上体验，有生熟少壮强老之异，亦不可以优劣论也。」
「在赣州亲笔写周子太极图及通书『圣可学乎』一段，末云，按濂溪自注主静云无欲故静，而于通书云无欲则静虚动直，是主静之说，实兼动静。定之以中正仁义即所谓太极，而主静者即所谓无极矣，旧注或非。濂溪之意，故特表而出之。」
右四条皆文成王公语，传习录所未载。

　王文成墨迹
「明道先生曰：『人于外物奉身者，事事要好，只有自家一个身与心却不要好。苟得外物好时，却不知道自家身与心已自先不好了也。』延平先生曰：『默坐澄心，体认天理，若于此有得，思过半矣。』右程、李二先生之言，予尝书之座右，南濠都君每过辄诵其言之善，持此纸索予书，予不能书，然有志身心之学，此为朋友者所大愿也，敢不承命！阳明山人余姚王守仁书。」此一幅茧纸，笔画径寸，靖江朱近斋来访，问余何自有此宝，余答以重价购之吴门，谓曰：「先师手书极大者为得之，所藏修道说若中等字，如此者绝少，而竟为君所有。心印心画，合并在目，非宗门一派气类默承，讵能致是乎？」遂手摹之以去。乃余原本亦亡于倭，思之痛惜。

　一生使不尽
刘元城曰：「一切君子小人，好恶不常，若要一时周至冠婚丧祭往还饮食之礼，一一过当周至时，费尽一生心力，只得人道是个好周至人，然又不能使君子小人皆喜，所谓外慕也。只有一个诚意千古万今使不尽。」

　十二生肖
王伯厚困学纪闻曰：「朱文公尝问蔡季通十二相属起于何时，首见何书。又谓以二十八宿之象言之，唯龙与牛为合，而他皆不类。至于虎当在西，而反居寅，鸡为鸟属，而反居西，又舛之甚者。韩文考异毛颖传『封卯地』谓十二物未见所从来。愚按『吉日庚午，既差我马』，午为马之证也。『季冬出土牛』，丑为牛之证也。
蔡邕月令论云：『十二辰之会五时所食者，必家人所畜丑牛未羊戌犬酉鸡亥豕而已。其余虎以下非食也。』月令正义云：『鸡为木，羊为火，牛为土，犬为金，豕为水。但阴阳取象多涂，故午为马，酉为鸡，不可一定也。』
杨升庵慎曰：『子鼠丑牛十二属之说，朱子谓不知所始，余以为此天地自然之理，非人能为也。日中有金鸡，乃酉之属，月中有玉兔，乃卯之属，日月阴阳互藏其宅也。古篆巳字作蛇形，亥字作猪形，余可推而知矣。』
空同子李梦阳曰：『十二支子鼠丑牛等，初谓取象耳，然木人见漆则疡，猫见寅人则衔其儿走，徙其窠。』 【王廷相雅述云：『世之木人多矣，而疡者间有之，不木而疡者亦有之，父木而子不木，其疡则同，何耶？使一家三两皆为寅属，其?不养子耶？寅人见之，徙其子，非寅人见之亦徙，此又何耶？』其杂着多可采 
【「其杂着多可采」，原作「杂其□多可采」，不可通读。据明藏说小萃本改。】 
。】 
草木子叶世杰曰：『术家以十二肖配十二辰，每肖各有不足之形焉。如鼠无牙，牛无齿，虎无脾，兔无唇，龙无耳，蛇无足，马无胆，羊无神，猴无臀，鸡无肾，犬无肠，猪无肋，人则无不足也。』
王文恪公鏊曰：『二十八宿分布周天以直十二辰，每辰二宿，子午卯酉则三，而各有所象。女土蝠，虚日鼠，危月燕，子也；室火猪，壁水狳，亥也；奎木狼，娄金狗，戌也；胃土雉，昴日鸡，毕月乌，酉也；觜火猴，参水猿，申也；井木犴，鬼金羊，未也；柳土獐，星日马，张月鹿，午也；翼火蛇，轸水蚓，巳也；角木蛟，亢金龙，辰也；氐土貉，房日兔，心月狐，卯也；尾火虎，箕水豹，寅也；斗木獬，牛金牛，丑也。天禽地曜，分直于天，以纪十二辰，而以七曜统之，此十二肖之所始也。』
王充论衡物势篇曰：『五行之气相贼害，含血之虫相胜服，其验何在？曰寅木也，其禽虎也；戌土也，其禽犬也；丑未亦土也，丑禽牛、未禽羊也。木胜土，故犬与牛羊为虎所伏也。亥水也，其禽豕也；巳火也，其禽蛇也；子亦水也，其禽鼠也；午亦火也，其禽马也。水胜火，故豕食蛇，火为水所害，故马食鼠屎而腹胀。曰审如论者之言，含血之虫亦有不相胜之效。午马也，子鼠也，酉鸡也，卯兔也。水胜火，鼠何不逐马？金胜木，鸡何不啄兔？亥豕也，未羊也，丑牛也。土胜水，牛羊何不杀豕？巳蛇也，申猴也。火胜金，蛇何不食猕猴？猕猴者，畏鼠也，啮猕猴者犬也，鼠水、狝猴金也，水不胜金，狝猴何故畏鼠也？戌土也，申猴也，土不胜金，猴何故畏犬？十二辰之禽，五行之虫，以气性相克则尤不相应。凡含血之虫相服，至于相啖食者，自以齿牙顿利觔力优劣自相胜服。』
长洲戴冠笔记曰：『十二生肖之义，尝闻人述浙江参政左公赞之言，谓以足上趾爪奇耦辨辰数之奇耦，或疑子肖鼠，鼠足爪前耦后奇，又何也？予曰此可见取象极精，盖子乃阴极生阳，又在夜半，万物皆息之时，惟鼠独动，若阴中有阳静中有动然，故取象于此。丑牛，牛蹄分为耦，寅虎，虎则五爪为奇，卯兔，兔则四爪为耦，其余无不然。独巳肖蛇，蛇固无足，又何取义？盖巳在月乃纯阳之月，在时乃纯阳之时，数虽偶而时则阳，故用蛇以象之，蛇乃阴物，不用其足而象已着，疑亦讳言乎阴之意尔。又易曰干为马，坤为牛。造化权舆云马之蹄圆，牛之蹄析，亦此义也。』
何燕泉孟春曰：『十二相属取义，子寅辰午申戌俱阳，故取相属之奇数以为名，鼠五指，虎五指，龙五指，马单蹄，猴五指，狗五指。丑卯巳未酉亥俱阴，取相属之偶数，牛四爪，兔两爪，蛇双舌，羊四爪，猪四爪。』见洪巽漫录。『子午卯酉五行死处，其属体皆有亏，鼠无胆，兔无肾，马无胃，鸡无肺。』见曾三异因话录。或曰『鼠胆在首，非无也。』 【余按，论指爪与戴所记盖相通，论体亏与叶所论则互异，更参之。」】 合观古今诸说，而十二生肖可考见矣。

　鹦鹉事相同
唐武后畜一白鹦鹉，名雪衣，性灵慧，能诵心经一卷。后爱之，贮以金丝笼，不离左右。一日戏曰：「能作偈求解脱，当放出笼。雪衣若喜跃状，须臾朗吟曰：「憔悴秋翎似秃衿，别来陇树岁时深。开笼若放雪衣女，常念南无观世音。」后喜，即为启笼，居数日，立化于玉球纽上。后悲恸，以紫檀作棺，葬于后苑。 【周公谨志雅堂杂钞图画书帖类中，载王介石家有东坡书蔡君谟二小诗及杭妓周韶能小诗。苏子容过杭，韶求脱籍，子容令即席赋诗，有云：「笼中若放雪衣女，多念阿弥陀世尊。」籍中皆作诗为送，内有胡楚、龙靓二妓者诗最佳。此不知志林中有无。按前诗与鹦鹉所咏无异，抑传之者有误耶？并记之，以俟参考。】 
宋高宗宫中养鹦鹉数百，皆能言语。高宗一日问之曰：「思乡否？」鹦鹉曰：「思乡。」遂遣中贵送还陇山。后数年，有使臣过陇山，鹦鹉问曰：「相公何处来？」使臣曰：「自杭州来。」鹦鹉曰：「上皇安否？」使臣曰：「上皇崩矣。」鹦鹉闻之，皆悲鸣不已。使臣赋诗曰：「陇口山深草树荒，行人到此断肝肠。耳边不忍听鹦鹉，犹在枝头说上皇。」此诗存邮亭壁间。
武后所放鹦鹉有道气，高宗所放鹦鹉有义气，人可不如鸟乎！唐太宗贞观中，林邑献鹦鹉，数言思乡?还。开元中杨贵妃有鹦鹉呼雪衣娘，亦能诵心经。夫雪衣思乡四字何相同如此？独太宗所放不闻其能知恩，贵妃所畜不闻其能作诗，为稍异耳。
又春渚纪闻亦载一鹦鹉，云有韩奉议者为通州守，家人得鹦哥，忽语家人曰：「鹦哥数日来甚思量乡地，若得放鹦哥一往，即生死不忘也。」家人闻其语，甚怜之，即谓之曰：「我放你甚易，此去陇州数千里外，你怎生归得？」曰：「鹦哥亦自记得来时驿程道路，日中且去深林中藏身，以避鹰鹯之击，夜则飞行求食，以止饥渴耳。」家人即启笼，及与解所系绦线，且祝其好去，鹦哥亦低首答曰：「娘子勿懑，更各自好将息，莫忆鹦哥也。」遂振翼望西而去。家人亦怅然久之，谓必无远达之理。至数月，旧任有经使何忠者自陇州差至京师投文字，始出州城，回憩一木下，忽闻木杪有呼急足者，忠愕然，谓是鬼物，呼之再三，不免仰首视之，即有一鹦鹉，且顾忠曰：「你记得我否？我便是韩通判家所养鹦哥。你到京师，切记为我传语通判宅眷，鹦哥已归到乡地，甚快活，深谢见放也。」忠咨嗟而行。至都，遂至韩第，问鹦哥所在，具言其所见，举家惊异，且念其慧黠及能侦候，何忠传达其言为可念者，或未以为信，举太宗林邑鹦鹉、明皇时杨贵妃鹦鹉证之。
河南邵氏闻见录十七卷中，亦云有关中商得鹦鹉于陇山，能人言，商爱之。偶以事下有司狱，旬日归，辄叹恨不已，鹦鹉曰：「郎在狱数日已不堪，鹦鹉遭笼闭累年，奈何？」商感之，携往陇山，涕泣放之去。后每商之同辈过陇山，鹦鹉必于林间问：「郎无恙？托寄声也。」
按六事大概不甚异，不知何故。宋李昌龄曰：「昔韦南康镇蜀时，有一鹦鹉，甚慧驯，养者晓以佛理曰：「若欲念佛，当由有念以至无念。」即仰首奋翼，若听若承，及使念佛，则默然不答。或诘其不念，则唱言阿弥陀佛一声，意有悟以有念为缘生，以无念为真际也。一日不震不仆，敛翼委足，奄然而绝，焚之，有舍利。韦公为立塔瘗之，号曰鹦鹉塔。

　方言
须臾即斯须，邹鲁方言。楚辞招魂尾句皆曰些， 【苏个反。】 楚人方言，即梵语萨最诃也，三字合言之即些字。

　西湖佳舫 【「西湖佳舫」，原作「湖舫」，意颇含混，据明藏说小萃本补。】 
杭州湖船最精妙者曰水月楼，惟以供要路之过杭者。

　罗一峰遗事 【「罗一峰遗事」，原无「罗」字，据明藏说小萃本补。】 
偶阅邹先生立斋智集，得罗一峰先生遗事六条，录以为廉立之助。
杨东里作相时，以百官禄薄，请令得受皁隶钱，自是遂以为例，独先生不受。
高州守饶秉鉴见先生衣单，馈茧袍，先生服之入金牛，遇一丐死于道傍，即解袍以敛，而买棺以葬之。
保宁守李直作怀贤堂祀三陈，请先生记，先生却之曰：「尧叟尧咨无可祀，祀文惠而及其父母可也。」
先生欲买义田以赡族人，进贤令吕升知其力不足，以堂食钱助之，先生不受，曰：「食以堂名，非公可得而私也。」
广东按察使陶公以白金五十两请大忠祠记，先生许之，即日尽散诸族人。
一日客来甚蚤，先生固留之饭，不知其家无米也。夫人乞诸邻，得湿粟数升，旋炒旋脱之，则日已将中矣。先生亦旷然，不以为意也。
崔后渠集中论一峰行乡约而戮族人，余因取章枫山先生复一峰书，附载于后，见一峰此举乃君子之过，而亦以见有刚正之操者，精义之学亦不可不讲也。
书曰：「乡约之行，欲乡人皆入于善，其意甚美。但朱吕之制有规劝无赏，岂其智不及此，盖赏罚天子之柄，而有司者奉而行之。居上治下，其势易行，今不在其位，而操其柄，已非所宜，况欲以是施之父兄宗族之间哉！或有尊于我者，吾不得而赏罚焉，则约必有沮而不行者矣，可不虑其所终乎！在比之九五，王用三驱，失前禽。夫子以为舍逆取顺，盖来者不拒，去者不追，不能必人以从我也。凡入约者，必其诚意感孚，革心向化而后可，有不能从，则当听其出约。今欲假官府之权力邀强制，以必人之从己，殆非所谓显比之道也。又闻族人有为盗者，必亲置之死地，此于当代之典，先王之制，圣贤之事，皆所未闻，孔子曰：『古之为盗，恶之而不杀也。』不先其教而一杀之，是以罚行而善不反，刑张而罚不省。若孟子所谓『不待教而诛』者，盖指杀人于货之盗而言耳，如穿窬鼠窃而皆杀之，则彼御人于国门之外者，将何法以加之乎？礼曰：『公族其有死罪，有司谳于公，公既三宥之矣，而又使人追之，曰：「虽然，必赦之。」有司对曰：「无及也。」然后为素服不举，如其伦之丧，亲哭之。』夫以朝廷之上，法度所在，其处宗族之死罪者若是，而况于手自杀之乎？又?罪不应死者乎？以是知圣贤之在乡党，其所以处族人者，殆有不然。昔汉人有为盗者曰：『刑戮是甘，乞不使王彦方知。』彦方遗布一端，卒能化盗，使之道不拾遗。是不犹愈于杀乎？阳城居于晋之鄙，晋之鄙人熏其德而善良者几千人；温公与康节在洛，里中后生皆畏廉耻，欲行一事，必曰：『无为不善，恐司马端明、邵先生知。』是皆君子之居乡有不约而自化者。以先生名德，当不下于诸公。自身而家，自家而乡，久于其道，彼将自孚，何用汲汲乎强人以从约，重法以禁盗耶？虽曰君子之所为，众人固不识，然某之愚，实有不能无疑者，深愿先生熟思而审处之。如使今之吉丰，亦如温公康节之洛，则朱吕之乡约，庶可行矣。」

　杜用文选
葛常之韵语阳秋曰：「子美善用文选语，故宗武亦习之不置，所谓『熟精文选理，休觅彩衣轻』。又云『呼婢取酒壶，续见诵文选』是也。今试取校之，两字连同者甚众，三字四字以至五字而止，间一有焉，始知得于文选多矣。」杜之源流所自，诚在于此，后之沈酣于杜者，则惟文信国公文山一人而已，其余但拾残唾，何足尚也。昔人言「文选烂，秀才半」，盖以文选作本领故耳。

　无行无学
孙楚媚王济以驴鸣，魏收说文宣以狗吠，潘安仁拜贾谧之车尘，宋之问捧张昌宗之溺器，文人之无行，一至此哉！平生著述辛苦以传世者，适足为后人嗤笑之资，则亦弗思甚矣。虞啸父欲献孝武以鱼鲊，刘道隆欲见超宗之凤毛，不学无术，一至于此。黄庭坚云：「人无古今，浸灌于中，照镜则面目可憎，对人则语言无味。」此之谓也。此桑思玄悦庸言中语。

　释称娼女男色等名 【「释称娼女男色等名」，原只作「释称」二字，不知所指为何。此据明藏说小萃本补。】 
释名娼女曰摩邓迦，又曰寻香人。男色曰旃罗含，恶人曰鸠罗，贼曰朱利草，金曰苏伐罗，银曰阿路巴。

　农无逸时
昔人谓农人三时之劳，一时之逸，余窃谓农人未尝有一日逸也。特治农务必三时而后收敛始毕，故可云然耳。不知收敛既毕，官逋私负，纷纷集扰，仰事俯育，恻恻关心。当斯时而不遑暇食，犹可左支右吾，稍或懈焉，啼饥号寒立至矣。聂夷中「二月卖新丝，五月粜新谷」之句，先儒称为曲尽田家情状，今殆有甚焉。盖蚕丝五月，谷粟九月，此常候耳，预取给于二三月前，犹是稍能过活之家也。其为百孔千疮者，皆递年隔岁，咄咄藉是，二月之卖五月之粜，岂足以形容之哉！欲求顷刻之逸，不可得矣。噫！

　改名取媚
嘉靖中，浙人徐学诗极论严嵩去职，苏之嘉定有同姓名者，亟改诗为谟，今登显要矣。尝观宋时王明清挥尘前录记一事云：「元佑名卿朱绂者，君子人也，绍兴初，不幸坐党锢。崇宁间亦有朱绂者苏州人，初登第，欲希晋用，上疏自陈与奸人同姓名，恐天下后世以为疑，遂易名谔。蔡元长果大喜，不次擢用。」何前后之一辙如此也！

　崔后渠名言 【「崔后渠名言」，原无「崔」字，据明藏说小萃本补。】 
相台崔公铣曰：「碑志盛而史赝矣，唐诗兴而教亡矣，启札具而友滥矣，表笺谀而君志骄矣，制诰俪而臣报轻矣，贿币流而贽礼失矣，举业专而经学浅矣，登第易而全才蔑矣。」

　辨天禄阁外史
天禄阁外史，乃近年昆山王逢年所诡托者，逢年特一有笔性浪子耳。迩有余姚人胡御史某，沾沾以文学自喜，杂此文于左、国、司马诸篇中刊行 【「杂此文于左国司马诸篇中刊行」，「文」字原作「笔」，义晦，据明藏说小萃本、清顺治本改。】 ，颁于苏常四郡学宫，令诸生诵习之。殆亦一奇事也。 【如省心录非林和靖，指掌图非东坡，龙城录非子厚，皆系伪作，此等甚多。】 

　笔墨
笔墨二事，士人日与周旋，不可茫然莫识其梗概也。曩时买墨于金阊，吴山泉饷余以文衡山帖一，中乃记墨法也。余邑孙大雅沧螺集有赠笔生张蒙序，二文论笔墨大略具矣，并存之。
序曰：「昌黎韩子传毛颖为中山人，中山非晋，乃唐宣州中山也。宣州自唐来多擅名笔，而诸葛氏尤精。诸葛尝遣其子授笔柳诚悬，且语其子曰：『柳学士善书，当留此笔，不尔即以常笔与之。』既而柳果以不入用，别求他笔。其子不能知，诸葛语之曰：『前所进者，非二王不能用也。』柳为一代法书，而不知诸葛之用意，诸葛之艺，乃能过诚悬之书，信乎千里马常有，而伯乐不常有也。
国初，此法流吴兴，自冯应科、陆颖辈首被赵文敏赏识，而宣州之笔殆无闻焉。余尝以笔何胜于宣、湖，笔工有不能言，此盖未见韦续论笔之过。其法取崇山绝仞中兔毛，八九月收之，毫长一寸，管长五寸，锋齐腰强为善。大抵岩石陟绝，其兔下上奔突，举身之力皆聚于毫；至八九月霜降竹枯，耸身曲脊以耐寒栗，则其力愈劲。宣、湖又山郡，兔材易集，故家有其业，业有其人。至于用意之妙，齐锋不难，而腰强为难，锋齐者类不能强，腰强者有不能齐，虽赵文敏用冯陆笔，亦仅得其齐，而罕得其强。余虽不善书，然私识其故，而有以知韦说之不谬。
吴兴陆用之精于为笔，不在冯颖之下。徙居娄江，授其甥顾秀岩，秀岩又授其甥张蒙，世传笔法，如出一手。自漳泉广海贾舶来吴，舣舟岸下，百金易之，殆无虚岁。虽淞之士大夫求笔，有不待远走百里而取之几席之下矣。
生论笔之利病，辩析至到，始余识之吴郡学宫，数求余言，时造次欲书未暇也。后余还淞，其请益坚，故序以广士君子之知，而叹识者之稀也。」
记曰：「昔人雅重文房之选，余学书五十年，颇留意兹事。近时陶颖之外，惟楮墨最为敝滥，古纸不复可见矣。墨出歙州者差强人意，盖其地去李氏虽远，而制法犹存。其取烟、入胶、和材、捣炼、收贮之类，极为烦琐，故其成甚难，而其直亦甚昂。数十年来不胜售者之众，其直之下曾不及所费百分之一，若是而求其不滥，何可得哉！
余往岁喜用水晶宫墨，盖歙人汪廷器所制，廷器自号水晶宫客，家富而好文雅，与中朝士大夫游，岁制善墨遗之，然所制仅仅数十挺，特供士大夫之能书者，而不以售人，故其制特精。尝为余言制法之妙，谓所燃灯心必染茜用之，尝一岁失染，墨成，精光顿减，其不可忽如此。
近有吴山泉者，廷器之甥，实得其法。居吴中，制墨亦精，余亦喜用之。恐其欲易售而忽其法也，故为说廷器之用心不苟如此。
按古法，用好纯松烟，干捣细筛，每烟一斤用胶五两，浸梣皮汁中，梣皮即江南石檀木皮也。其皮入水绿色，又解胶，并益墨色。鸡子白五枚，真珠麝香各一两，皆别治合调，铁臼中捣三万杵，可过不可少。一法，松烟二两，丁麝香干漆各少许，入紫草色紫，入梣皮色碧，皆助墨光。
大凡墨以坚为上，古墨以上党松心为烟，以代郡鹿角胶煎为膏而和之，其坚如石。惟易水人祖氏得其法，祖盖唐之墨官也。其后有奚超者，亦易水人，唐末与其子廷珪来歙，而唐时赐姓李氏。父子皆善制墨，而超尤精。论者言超墨其坚如玉，其纹如犀，徐常侍铉尝得李超墨，长不过尺，细如箸，用十年乃尽，其磨处边际似刀，可以截纸。又言其墨书版牍，岁久牍朽而字不动；皆言其坚也。当时但知廷珪善墨，而不知超之尤精如此。陶雅为歙州刺史，谓超曰：『尔近制墨，甚不及吾初至郡时。』超曰：『公初临郡，岁取墨不过十挺，今数百挺未已，何能精好？』夫超之能，犹以多不得精为患，今之制者，动以数千，呜呼，是尚得为墨乎？嘉靖乙未仲冬衡山文征明书。」

　牡丹百咏
成化时，常熟富室魏姓者其家园牡丹盛开，招客燕赏，首席为其邑城广西佥宪汤克难琛，次席为其郡城诗人张豫源淮，两公即席用僧明本梅花诗神、真、人、尘、春一韵，各成百咏于一日之间，诚骚坛绝世之盛事哉！豫源百咏，都南濠穆序之，其侄工部郎中嘉玉刻于弘治癸亥春三月。克难百咏，钱东湖仁夫序之，其孙湖广宪副继文刻于嘉靖甲申春三月。传刻虽有迟速，而皆赖于后人之贤，且偶然同遘于花发之时，均可记也。寓圃杂记记正统间江阴布衣徐颐、常熟上舍魏某两家甚富，必欲得一京职，徐谋于中官王振，魏恳于当道大臣，皆得为中书舍人。徐以党人罪归，魏稍迁主事，京师称为「金中书」、「银主事」。魏即赏牡丹之人也。

　痘凶
小儿出痘疮时，乳母乳忽断绝者，其子必凶，多验。

　论陈季昭画 【「论陈季昭画」，原无「论陈」二字，据明藏说小萃本补。】 
友人问余以吴中丹青名家，余称相城翁为最，又欲一一次第数之。闻余称陈公季昭，渠怪谓：「未闻此人也。」且据王凤洲卮言为证。余笑谓之曰：「陈公在当时虽以丹青垂名六十年，然不喜亲世事，所莫逆者，惟杜东原先生。其人宜乎今世之莫称也，祝枝山曾志其墓，甚称说之。子信今凤洲，独不信昔枝山乎？」余家先世贻陈公松林高逸图，乃天顺三年三月望日所画，信是高品。周东村臣与季昭同居郡城为邻，因通贽请业，传其法以名世，东村又以其传传仇十洲英。盖东村、十洲，一亲受业季昭、一私淑季昭者也。公名暹，季昭其字。戴章甫笔记记陈暹季昭为南京刑部郎，作嘲分俸绝句，是同时有两陈暹而字又同也，但未考其何地耳。

　王孝子
王生世名，浙武义县人。万历四年，父良为族王俊十六者殴死，时生年十六，方游学，闻讣归，则父已敛数日。生恸且恨，状于官，祖母与其母泣曰：「儿宁忍残父尸乎？」不得已，阳诺其和，仇者以田书券付生，受之，每入辄计租直，封价以藏，所馈即铢锱无不封识者。绘父像，且自绘悬剑侍，托言古人出必带剑奉像，朝夕泣拜，誓必报。购一刃，自勒报仇刀三字于上，母与妻不知也。
七年服阕游邑庠，生愈蹙曰：「吾何面目立明伦堂！」自是不为举业，惟手书忠孝格言诵焉。生子甫数月，每抚之曰：「吾已有后，死无憾。」母妻讶之。至九年正月二十六日，仇俊饮于邻且醉，生乃挥刃碎其首斩之，至家白于母，举家骇哭，遂出其向所封识者及宿构自首状，投于邑请死。邑令陈君验所封识，果非一时事，且访之士民，皆服。陈曰：「此孝子也，不可令与狱卒伍。」置之别馆，随上其事于当道，当道委金华守周君按其事，周复委金华汪令庭讯之，生曰：「复何言？吾事毕矣，只欠一死。」令曰：「检若父尸验，有伤，若止应坐子孙擅杀行凶人律。」王生曰：「吾惟不忍残父尸以至此，死则抵仇，何检为？」遂具呈恳乞放归，辞母，负剑柩前。金华令怜之，遂为文请于郡，其略曰：
「谨按王世名宿抱父冤，潜怀壮志，强颜与仇同室，矢心终不共天。封买和之赀不遗锱铢，铸报仇之刀悬之绘像，就理恐残父骨，即死虑绝父嗣。岁序屡更，刚肠愈烈，及甫生男一岁，谓可从父九原，遂剸刃于仇人，甘投身于法吏。验父若果有伤，擅杀应从末减，但世名誓不毁父尸以生，惟求即父柩而死。观于孝心激烈，一检必至自尽。夫不检则惟有以世名之身抵所杀之命，检则世名且自尽，是世名不检固死检亦死，死等耳，捐生慷慨，既难卒保其身，而就死从容，似宜曲成其志，合应放归故里，听其自裁。若果不爱其死，以息两家相报无已之冤，且令后之借口报仇者曰若杀人报仇必如世名之自杀而后可，则孝子百世之名可成，而国家三尺之法亦不废矣。
郡可其议，生遂得归。金华令谓生曰：『子行，吾当徐来。』生曰：『吾志决矣。』行至武义，其母与妻持生号，生泣曰：『以父之遗，为父死，虽离母，得从父矣。』谓妻曰：『善事若姑，善抚若子。』见陈君，置之前所馆处，令人守之。生志终不易，取父木主怀之。金华令以五月八日至武义，邑士民聚而直其事，金华令曰：『吾固不欲王生死。』令人舁其父柩至，生闻之大号曰：『汪君顾不谅我。』遽以头触地，守者持之得不死，夜半复求死，不得。明晨，邑诸生辈翼生至，望见金华令，即以头触阶石，血喷如雨伏地，地为之赤。金华令曰：『吾欲生世名，故检其父，今必死，检复何为？』遂令舁生去，且遗文生吊焉。其词曰：
『呜呼，烈哉兮王生，胸中有恨兮干苍旻，一心图报兮何幽深，六年尝卧兮殊苦辛。挥刃白日兮斩仇人，含笑入地兮留芳名。剑光皎皎兮昭日星，英魂耿耿兮扶天经。呜呼，烈哉兮王生！』
生少苏，整巾起，歌之曰：『汪君知我。』遂取所集忠孝诗并别母属妻词封之，复作一书致守者上陈君以达汪君，遂不食而死，死犹怀父主不释。时五月十一日也。陈君以礼敛，且亲至其庐，为文祭之，又吊以歌。邑人议以向所封识建祠祀之，陈君曰：『此生所不享者，当别议。』令人持其书至金华，令发而读之，不胜悲咽，遂书其事以传焉。万历辛巳岁仲夏望前三日金华知县汪可受着。」余稍约其辞而存之。汪，庚辰进士，湖广黄梅人。

　古文己字
沈存中云：「古文『己』字从『一』从『亡』，此乃通贯天地人，与『王』字义同，中则为王，或左或右则为『己』。」僧肇曰：「会万物为一己者，其惟圣人乎？子曰『下学而上达』，人不能至于此，皆自成之也。得『己』之全者如此。」

　熟鸡奇变
万历癸未正月初六日，常熟城中邱郡家爨下有食橱，内锡旋置熟鸡半巨只，此除夜所余者，连日以贺节驰逐忘之矣。是早婢检器皿至食橱边，见光焰耀目，随觅所在，乃旋中鸡蒸气结成一小殿宇，中坐佛一尊，如世间大士像。婢忙奔告于郡，郡移于堂之桌上，南面，整冠服，率家众罗拜之，不灭。细视，惟见晶晶荧荧殿宇如琱，镂像眉目皆分明，越三日犹故。家众骇愕，若醉若痴，秘不敢言。第四日更余，召巫者，结束一草船，浮之于城河。是时其县学生名周琦者处郡家馆，浮河之次日，正周赴馆晨也，故闻之独详。灯夕后，余冢孙至常熟会文，周亲与孙说，竟不知何祥何灾也。郡乃严相国家家干，亦曾为某邑丞。 【后郡旋殁，子以买入学事败罹罪，几千金之产，一朝荡覆靡遗。曩固怪异之兆与？惜余记时不能悬断之也。周中丙戌进士，亦不久卒，卒不久，家之颠沛更有甚于邱者云。】 

　咏桑蚕等诗 【「咏桑蚕等诗」，「咏」字原无，据明藏说小萃本补。】 
少保于公题桑云：「一年一度伐条柯，万木丛中苦最多。为国为民甘寂寞，却教桃李听笙歌。」沈石田咏蚕云：「衣被深功藏蠢动，木筐火暖起眠时。愿言努力加餐叶，二月吴民要卖丝。」姑苏秋官马清痴愈题蚕豆云：「蚕忙时节豆离离，烂煮堪充老肚皮。却笑牡丹如斗大，可能结实济人饥？」宋时王文康公诗云：「枣花至小能成实，桑叶虽柔解吐丝。堪笑牡丹如斗大，不成一事只空枝。」马作盖本于此。郡照王尚文题棉花云：「采得西风雪一篮，御寒功在倍春蚕。世间多少闲花草，无补于人也自惭。」无锡秦廷韶题菜云：「翠叶蒙茸塌地铺，晓炊初荐美如酥。世间此味人知少，乞报中州士大夫。」诸作皆非嘲风弄月之比，可献之采风者。

　不肖
王浚川廷相云，周濂溪之子曰：「环溪元翁者与苏、黄诸公学佛谈禅，尽坏其家学；欧文忠之子棐与僧讲法，失其父风；苏东坡之子过父事梁师成，变乃翁之节；韩棱不谄权贵，其孙演则党附梁冀。人之不肖亦不系于世类如此。」 【权贵，窦宪也。】 

　父在观志章旨
「父在观父之志，父没观父之行」。先意承志继志述事之教，非孔子观人也。若曰父在子不得自专，而志则可知，是启人以阴蓄叛父之志也。此是朱近斋之说，极为有理。考亭闻之，当亦心肯。

　神鹊鸣冤
有传至神鹊鸣冤传者，事甚奇。传云：「张兴，盱眙人，以策骡为生，时往朱家林，获二鹊归。平明策骡出，兼笼二鹊，欲便市之。有一商赁其骡，冀往新溪，路见二鹊，急解金赎而纵之野，而橐装已为所觇矣。迩幽阒地杀商，沈尸于湾河，尽有其橐中金而返，人莫之觉也。一日，乔侯决狱，二鹊倏西至，飞鸣绕案，如怨如诉，遣之再三，竟不散。侯疑有佳报，乃摇吻鼓尾者三，疑有冤，两作首肯状。侯云：『果冤，尔当自屋梁上下更环飞三?。』如其飞不爽。侯问：『冤何在？可衔签与两直兵去。』二鹊跳踯而前，回首数四，后又或飞或落，若恐飞捷直兵不克追也。行可三十里许湾河畔，辄投入水中去，久之出，喧噪异常，水面浮沤层起。直兵以复侯，侯躬往观焉，鹊亦随之往返。侯令渔人捕一伏尸如生，年约三十余，背束大石，长鞭拥其项。仍谕鹊：『再示其图之者为谁，我为若决之。』仍命两直兵俱，别令数人尾其后，以俟可擒。二鹊引如前，至平康村高槐下，茅屋五椽，编棘为篱，骡二头在焉。鹊竟噪其檐，其人出，辄集其肩臂而频噪之。其人怒欲击，复立噪于屋。直兵悟，绐云：『吾辈缘公务，欲骡走长清桥。』其人以力怯辞，直兵言：『去宁倍金谢。』因行。其人驰骡足下，见直兵腰悬鞭策，即熟视而辨认之，盖谋商时用以拥项者也，直兵特袖之来，欲探其意耳。幸累错愕，业自败，厥情益实。约半涂，直兵连尾之者，已执矣。侯细鞫成招，银四十两，检之其家，尚完璧，第琐碎者稍费一二，终不招其商之姓氏与乡籍何如也。遂下狱拟罪，而浮瘗商于东城下，二鹊因俯首致谢，后于瘗商处旋摩悲鸣，犹不忍割。侯遂付民家笼养此鹊，以候上官定夺发落。呜呼，全蛇献珠，活雀投环，古记之矣。今商不辨为何地人，而以纵鹊雪泉下之沈冤有是哉。好生者之验乎！然张兴利商财，毒商命，人不及觉，而鹊讼之官，致有此报，虽曰鹊灵，实由天假，讵谓天鉴昭昭，毫发可欺也！世之萌异心者可鉴矣。」此闻之盱眙众商，信而可征。时万历十一年癸未孟冬事也。

　东坡托喻诗 【「东坡托喻诗」，原无「东坡」二字，据明藏说小萃本补。】 
「人生到处知何似，恰似飞鸿蹋雪泥。泥上偶然留指爪，鸿飞那复计东西。」东坡有为之言也。

　阴多阳少 【「阴多阳少」，明藏说小萃本作「论平仄」。】 
叶文庄公盛云：「数自一至十，惟三平声，八卦惟干离坤平声，十干十二支皆仄多平少。阴常有余，阳常不足，君子少而小人多，此亦可见。」

　注参同契托名 【「注参同契托名」，原缺「注」字，悖于正文文义，据明藏说小萃本补。】 
朱子注参同契，托名邹欣，邹与邾同出姬姓，是朱字，欣与熹同训喜字。

　陶仲文传 【附奉安坛疏 【「陶仲文传附奉安坛疏」，原无「陶」字及「附奉安坛疏」六字，据明藏说小萃本补。】 】 
阅楚新刻志，得陶仲文传，录之。
「陶仲文，黄冈人，故姓潘，其父潘允兴者为陶氏假子，生仲文，因冒姓。仲文少为蕲水、黄梅二县掾，喜治神仙方术，尝受符水诀于罗田万玉山。而邵真人元节微时亦往来仲文家。
嘉靖初，仲文选授辽东库官，秩满需次吏部，升山东某县主簿，而邵真人已幸世宗。比老，欲请骸骨，未有间，会宫中黑眚见，邵治之亡验，遂荐仲文代己。召试之，仲文稍以符水噀剑，绝其妖。庄敬太子患痘，从仲文祷而瘥，上宠异之。
己亥扈圣驾南巡，至卫辉府，白昼有旋风绕驾不散，上问仲文何祥，对曰：『主火。』上遣仲文禳之，仲文奏曰：『火终不免，第谨护圣躬耳。』是夜行宫果灾，宫中死者亡算，上仅以身免，即日敕行在吏部授仲文神霄保国宣教高士。
上体素羸，步履少囏，一日问仲文：『卿何术祈祷取验？』仲文因劝上玄修保元神，主于清静宁一，则法无不验。自是上退居迎和宫，辄事秘祷，以祈天永命。岁余，进神霄保国弘烈宣教振法通真秉一真人，领道录事，食正二品俸。寻加少保、礼部尚书，又加少傅，余官若故，食正一品俸。俄进少师、少傅兼少保、礼部尚书、神霄保国弘烈宣教振法通真忠孝秉一真人，知道录事若故。前此大臣无兼总三孤如仲文者。寻又改神霄紫府阐范保国弘烈等号，知道录事，少师、少傅兼少保、礼部尚书若故，勋阶特进光禄大夫柱国，又兼支大学士俸，寻支伯俸。
二十九年春不雨，上问仲文：『何以久不雨？』仲文曰：『疑有冤狱。』时河间人王联以忤逆抵极刑，因诬奏原问官故巡抚副都御史胡缵宗等以诗诽谤，诏逮治之，考讯久，亡状，上释之。是夜漏下四鼓，大雨，明日召吏部尚书夏邦谟至迎和门授敕，敕曰：『礼部尚书兼真人陶仲文祷雨济旱，力赞平狱，特封为恭诚伯，赐诰，?禄一千二百石。』八月降敕，岁加禄米一百石，仲文疏辞，上曰：『卿祝厘保国，祷祈雨旸，累累效职。若鞫狱，非卿职也。果专恭太上，尽职玄修，虽数爵，亦未克酬。今以平狱谢，似非宜，且准辞。』
是岁北虏犯阙，诏举群臣可任边事者，仲文以闲荐所善府丞吴人朱隆禧，上札曰：『师言隆禧可用，但祖宗法不可废，以朕计之，静为上。』盖隆禧故考察闲住官也，上即宠用仲文，不欲令预朝政。
乃仲文实无他方术，在上左右最久，亦心惮上威严不测，不敢他有所奸。后仲文请老，尽以上素所赉金三万两、帛千匹、蟒衣玉带诸宝器奏进，上察其意笃，诏收内库。已出修芦沟桥，仍遣官给驿还乡，居亡何卒，年八十，赙恤甚厚。隆庆初，诏追夺仲文爵典，籍其家。」
仲文初名典真，余家有旧通报，中载其请乞奉安雷坛疏，颇备当时圣眷，附以备考。「神霄保国弘烈宣教振法通真忠孝秉一真人、领道教总各宫观持、知道录事、少保、礼部尚书陶典真一本，恳乞天恩，奉安雷坛，允光圣典事：钦蒙圣恩，差官于臣原籍湖广黄州府黄冈县团风镇雷坛旧址增修，今已落成，欲令男太常寺寺丞陶世同、臣婿博士吴浚躬送钦颁神像供器前去奉安，并送臣妻一品夫人袁氏诣祖茔祭埽，用彰皇上崇神劝孝圣典，事毕回京供职。沿途经过官司，量给应付往回，臣等不胜感荷天恩，激切之至等因」。奉圣旨：「览卿奏工成，令男奉母去安神像并祭埽，朕心嘉悦。着兵部便行沿途经过军卫及水陆驲递等衙门，一体往还，卫护应付，不许迟误，违了的不饶。还卫内官一员，各写敕与他，该部知道。」

　洞蛮四种人
江西省崇义县，正德间新立民皆軬种洞蛮也，軬字在轸韵中，音部本切。后山丛谈云：「二广居山谷间不隶州县，谓之猺人，舟居谓之蜒人，岛上谓之黎人。瑶音姚，蜒音延，韵书作蜑写者，音但，下注南夷海种。则蜒字宜以虫从下为正。軬种亦曰軬人。」丛谈所载三人，今称无异，盖有四等异人称矣。 【蜑户，广海采珠人，载辍耕录。】 

　容斋失考宣公事 【「容斋失考宣公事」，原无「宣公事」三字，据明藏说小萃本补。】 
容斋五笔曰：「左传载卫宣公烝于庶母夷姜，生伋子焉，为之娶于齐而美，公取之，生寿及朔。宣姜与公子朔谮伋子。宣姜者，宣公所夺伋之妻也。公使伋于齐，遣盗待诸莘将杀之，寿子告之，使行，不可，寿子载其旌以先，盗杀之，遂兄弟并命。按宣公以鲁隐四年十二月立，至桓公十二年十二月卒，凡十有九年。姑以即位之始，便成烝乱，而伋子即以次年生，势须十五?然后娶，既娶而夺之，又生寿、朔，朔已能同母谮兄，寿又能代为使者以越境，非十岁以下儿所能办也。然则十九年之间，如何消破？此最难晓。」德清陈霆驳之曰：「按此洪氏失详考耳，非难晓也。卫庄公以平王三十六年卒，是年子桓公继立，越十三年而入春秋，再四年而蹈州吁之难，是年十二月国人杀吁迎公子晋入立，是为宣公。宣乃庄众子，庄公之卒，距宣公之立凡十有七年，其烝夷姜当在桓公嗣位之后，而非其即位之初为始也。意者庄公甫卒，宣公即上行无礼，而桓公以逼于州吁之故，虑其合而构也，故不加禁焉。迨宣公入立，则伋之生既胜冠矣，夷姜亦已当小君之礼专宠宫闱，既而新欢间旧，幼子加长，嫌疑谗隙，日积月生。始则以夷姜之爱而为伋娶，终则以宣姜之故而置伋死，此其前后恩怨之反，而伋母子戕陨之由也。 【左氏曰夷姜缢。】 寿、朔之生，在宣公即位一二年之后无疑，盖新台之筑，苟宣公未立，则亦未能所事如志也。然则宣公末年，寿、朔当踰男子化生之期矣，谮兄越境，奚为不能哉？洪氏曾不致推宣公于为公子之时，而徒以烝母夺妇与前后三子皆并于十九年之内，宜其考论之不可通矣。」是说极与余意合。

　匠班银
余邑有匠班银，匠户每名出银四钱五分，此定于国初，而户籍一成不变。夫银以匠名，为其有匠利而课之也。今其子孙不为匠者多矣，犹可责其办者，承祖户而力亦胜也。中间有绝户，有逃户，则里甲赔（贝皮），出于无辜，有零丁，有乞丐，遇每岁追并，必至于尽命。何无一人以通变之法闻于为司牧者乎？排年十年一编审，可照例行也，核见在匠，作均派之，当无巷议者。岂谓四钱五分，所出甚细，而变易旧制其事甚难乎？吾意留心民瘼之君子，更化善治，锐然举行，其何难之有？近年以一户之银而连三四人为沟中瘠者，盖闻且见之矣，惜余老耄，无能为力也。匠户有弹花匠名色，即今乡村弹棉花人也。当时棉花未甚行，纺织颇少，故亦与木匠、瓦匠、漆匠等同课云。

　江陵论财赋揭帖 【「江陵论财赋揭帖」，原无「揭帖」二字，据明藏说小萃本补。】 
张太岳居正论户部出入揭帖云：「臣等看得国家财赋正供之数，总计一岁输之太仓银库者，不过四百三十余万两，而细至吏承纳班、僧道度牒等项，毫厘丝忽皆在其中矣。嘉、隆之间，海内虚耗，公私贮蓄，殊可寒心。自皇上临御以来，躬行俭德，核实考成，有司催征以时，逋负者少，奸贪犯赃之人，严并不贷。加以北虏款贡，边费省减，又适有天幸，岁比丰登，故得仓库积贮，稍有赢余，然闾阎之间，已不胜其诛求之扰矣。臣等方欲俟国用少裕，请皇上特下蠲租之诏，以慰安元元之心。今查万历五年岁入四百三十五万九千四百余两， 【「今查万历五年岁入四百三十五万九千四百余两」，「三十五万」，明藏说小萃本作「五十五万」。】 而六年所入，仅三百二十五万九千八百余两，是比旧少进八十余万两矣。五年?出三百四十九万四千二百余两，而六年所出乃至三百八十八万八千四百余两，是比旧多用四十万余矣。问之该部，云因各处奏留蠲免数多，及节年追赃人犯财产已尽，无可完纳，故入数顿少。又两次奉旨取用及凑补金花拖欠银两，计三十余万，皆额外之需，故出数反多也。夫古者王制，以岁终制国用，量入以为出，计三年所入，必积有一年之余，而后可以待非常之事，无匮乏之虞。乃今一岁所出，反多于所入，如此年复一年，旧积者日渐消磨，新收者日渐短少，目前支持，已觉费力，脱一旦有四方水旱之灾、疆场意外之变，何以给之？此皆事之不可知而势之所必至也。比时欲取之于官，则仓廪所在皆虚，无可措处，欲取之于民，则膏血已竭，难以复支，而民穷势促，计乃无聊，天下之患，有不可胜讳者，此臣等所深忧也。夫天地生财，止有此数，设法巧取，不能增多，惟加意撙节，则其用自足。伏望皇上将该部所进揭帖置之座隅，时赐省览，总计内外用度，一切无益之费，可省者省之，无功之赏，可罢者罢之，务使岁入之数常多于所出，以渐复祖宗之旧，庶国用可裕，而民力亦赖以少宽也。鄙谚云：『常将有日思无日，莫待无时想有时。』此言虽小，可以喻大，伏惟圣明留意。」

　赝谱
今人家买得赝谱，便诧曰「我亦华冑也」，最是可笑。此事起于袁铉，铉以积学多藏书，贫不能自养，业此以惊愚贾利耳。

　诗体
今之诗家，大都如先辈所谓群玉秀才，便自嘐嘐，于古诗之体裁，茫如也。余观元微之乐府古题序与近时杨用修论唐诗正声一条，乃所当究心者，备揭之。
元氏集云：「诗讫于周，离骚讫于楚，是后诗之流为二十四，名赋、颂、铭、赞、文、诔、箴、诗、行、咏、吟、题、怨、叹、章、篇、操、引、谣、讴、歌、曲、词、调，皆诗人六义之余，而作者之旨，由操而下八名，皆起于郊祭军宾吉凶苦乐之际，在音声者，因声以度词，审调以节唱，句度短长之数，声韵平上之差，莫不由之准度而又别。其在琴瑟者为操、引，采民甿者为讴、谣，备曲度者，总得谓之歌、曲、词、调，斯皆由乐以定词，非选调以配乐也。由诗而下九名，皆属事而作，虽题号不同，而悉谓之为诗可也。后之审乐者，往往采取其词，度为歌曲，盖选词以配乐，非由乐以定词也。而纂撰者由诗而下十七名，尽编为乐录、乐府等题，除铙吹横吹郊祀清商等词在乐志者，其余木兰、仲卿、四愁、七哀之辈，亦未必尽播于管弦明矣。后之文人达乐者少，不复如是配别，但遇兴纪题，往往兼以句读短长为歌诗之异，刘补阙之乐府，肇于汉魏。按仲尼学文王操，伯牙作流波水仙等操，齐犊沐作雉朝飞，吴女作思归引，则不于汉魏而后始亦已明矣。况自风雅至于乐流，莫非讽兴当时之事以贻后代之人，沿袭古题，唱和重复，于文或有短长，于义咸为赘剩，尚不如寓意古题，刺美见事，犹有诗人引古以讽之义焉。曹、刘、沈、鲍之徒时得如此亦复稀少，近代唯诗人杜甫悲陈陶、哀江头、兵车、丽人等，凡所歌行，率皆即事名篇，无复倚傍。予少时与友人乐天、李公垂辈谓是为当，遂不复拟赋古题。昨梁州见进士刘猛、李余各赋古乐府诗数十首，其中一二十章咸有新意，予因选而和之。其有虽用古题，全无古义者，若出门行不言离别，将进酒特书烈女之类是也。其或颇同古义，全创新词者，则田家止述军输，捉捕词先蝼蚁之类是也。刘、李二子方将极意于斯文，因为粗明古今歌词同异之旨焉。」
杨用修云：「五言古诗，汉、魏而下，其响绝矣。六朝至初唐，止可谓之半格。」又曰：「近体作者，本自分晓，品者亦能区别，高禾秉选唐诗正声，首以五言古诗，而其所取，如陈子昂『故人江北去，杨柳春风生。』李太白『去国登兹楼，怀归伤莫秋。』刘昚虚『沧溟十万里，日夜一孤舟。』崔曙『空色不映水，秋声多在山。』皆律也，而谓之古诗可乎？譬之新寡之文君，屡醮之夏姬，美则美矣，谓之初笄室女则不可。于此有盲妁，取损罐而充完璧，以白练而为黄花，苟有孱婿，必售其欺。高（禾秉）之选，诚盲妁也。近见苏刻本某公之序，乃谓正声其格浑，其选严。噫，是其孱婿乎！」

　血气精溢
血，少阴也，金也，故其气腥；尿，太阴也，水也，故其气臊；髓，少阳也，木也，故其气膻。屎，太阳也，火也，故其气臭。津隐于舌，通于脾，故其气香。医书谓男子二八、女子二七而天癸至。盖男子为阳，阳中必有阴　阴之中数八，故一八而阳精升，二八而阳精溢；女子为阴，阴中必有阳，阳之中数七，故一七而阴血升，二七而阴血溢。男子八八六十四、女子七七四十九而天癸竭者，数之穷也。前段出岳蒙泉杂言，后段载都南濠纪谈。

　挽送谏臣诗
偶见人杂录有沈石田挽常熟自新蒋御史钦诗，录之。诗曰：「肝胆都消血食中，老夫和泪哭英雄。片言祸福人难料，一死是非天自公。后世茫茫青竹简，高堂咄咄白头翁。忠魂化作长生树，陇上空号西北风。」蒋公初疏与余邑贡、史二公连名，是正德元年十一月初四日，镇抚司打过后，次年闰正月十五日又独具奏，请诛逆瑾，午门外再打三十，至十七日纔隔一日耳，又独具奏，复请诛瑾，锦衣?又打，竟以是死云，真奇男子也。近来赵定宇谏张江陵夺情事杖归，亦自是有劲气，不伍流俗。沈殿元懋学有诗送之曰：「莫厌清时见逐臣，主恩深处五湖春。烟霞耐可丹心老，雪晓惊堪白发新。愧杀虚名成画虎，愁来吾道继书麟。独醒未许渔人笑，归去花溪共钓纶。」

　张许诗文
张睢阳谢加金吾表曰：「想峨眉之碧峰，游豫西蜀，追騄耳于玄圃，保寿南山。逆贼禄山，迷逆天地，戮辱黎献，膻臊阙庭，震惊陵庙。臣被围七旬，亲经百战。主辱臣死，当臣致命之时，恶稔罪盈，是贼灭亡之日。」又一诗曰：「接战春来苦，孤城日渐危。合围侔月晕，分守若鱼丽。屡厌黄尘起，时将白羽挥。裹疮犹出战，饮血更登陴。忠信应难敌，坚贞谅不移。无人报天子，心计欲何施。」又许远亦有祭文，所谓「太乙先锋，蚩尤后殿，苍龙持弓，白虎捧箭」。二公之作，至今诵之，犹凛凛有生气。

　三夸三豪
吴郡刘参政钦谟县笥琐探载邹御史亮作三夸诗，其一言苏平，其二言汤胤绩，其三言刘溥。谓独不识苏平。夫苏公字秉衡，号雪溪道人，浙之海昌人也。以诗文游江湖间，尝作绣鞋诗，人目为苏绣鞋。在景泰、天顺时往来余家，与先从祖雪窗父子相吟咏，最善。又有苏正者，字秉桢，号云壑，盖同胞昆仲也。二公所作诗文，今犹有遗笔在，格调尚属醇古，无今人纤丽态。尝观宋石介作三豪诗，曼卿诗豪，永叔文豪，杜默歌豪，而杜默人亦罕知，且有讥之者，今不敢缘幽显妄论优劣。三豪三夸，殆是异代的对。杜默，濮州人，字师雄。余少时见苏城妇女祭所谓太妈者，献酒拜伏，必祝曰：「今夜献过太妈娘娘三杯酒，愿得我家养子像陆南、王涣、文征明。」满城皆然，习以为例。今人所皆知者，亦惟文耳。 【王涣号墨池，曾见其所纂两晋南北奇谈六卷，其所著杂赋一卷，则衡山公饷余者。与陆偕中正德己卯科应天乡举。】 

　书忍字
光禄卿王守和未尝与人有争，尝于几案间大书忍字，至于帏幌之属，以绣画为之。明皇知其姓字非时，引对问曰：「卿名守和，已知不争，好书忍字，尤见用心。」奏曰：「臣闻坚则必断，刚则必折，万事之中，忍字为上。」帝曰：「善。」赐帛以旌之。张公艺书忍字进高宗，朱考亭载于小学书，人无不知者，而未知玄宗时复有守和亦以忍字进也。二公自处于忍则得矣，若论引君之道，高、玄二宗一生只受亏于忍字，岂可以水济水乎？

　伪病字解
凡涉人为，皆是作伪，故伪字从人从为。凡人之一身，只是火候失调便生病，故病字从丙，言火也。

　救溺
宋赵溍曰：「凡人溺死者，以鸭血灌之可活。」

　治风狗毒蛇伤 【「治风狗毒蛇伤」，「治」字原无，据明藏说小萃本补。】 
凡有风狗毒蛇噬伤者，只以人粪涂伤处，极妙，新粪尤佳，诸药不及此。

　云林柬
吴文定公宽跋芸窗父师集云：「张沟南先生有诗名于元末，其诗恨未见之，徒得高太史季迪跋语，谓其诗格律深稳，不尚篆刻，有会理切事之语。季迪为当时诗宗，观其评品如此，则其诗可知矣。吾友王守溪吏部今藏其诗二册，而其子瑄之作皆在，题曰芸窗父师集，芸窗盖瑄之号，独所谓师者不知所指，岂集中附载者皆其人欤？癸亥二月郊祀斋居，为读一过，因记其后。沟南名端，字希尹，江阴人。瑄字藻仲，尤以书名云。」
倪云林答张藻仲书：「瓒启藻仲孝廉尊契：比承命俾画陈编修子桱剡源九曲图并赋诗，敢不承命惟谨。自在城中，汩汩略无少清思，今日出城外间静处，始得读剡源事迹，图写景物，曲折能尽状其妙趣，盖我则不能之，若草草点染，遗其骊黄牝牡之形色，则又非所以为图之意。仆之所谓画者，不过逸笔草草，不求形似，聊以自娱耳。近遇游偶来城村索画者，必欲依彼所指授，又欲应时而得，鄙辱怒骂，无所不有，冤矣乎！讵可责寺人以不髯也，是亦仆自有以取之，非耶？偶及此，发达者一笑。谬诗谨拟呈，画楮全纳，为我多谢编修君也。尊君侍次，并乞道谢，幸甚。瓒再拜上启。」
又一书云：「今日在卢氏客楼，大风烈日，笔砚枯燥如熬盘垩帚，复济之以仆之恶书，所谓钝人骑驽，徒令旁观咄咄费力耳。能书画者，非神虑凝静风日清美则不为之，顾恺之之登楼去梯，家人罕见，欧阳通猩猩为笔毫象犀为管乃始书，同一枢轴，岂今人造次卤莽所为耶？吾藻仲妙于书画，当不以仆言为然耶？至正乙巳六月十二日倪瓒。」
按藻仲名，邑志、殿阁词林记二处俱作宣字，此芸窗集与陶南村书史会要俱作瑄字。余昔年有所记，亦作宣字。集其本书，陶同时人，从瑄写为是。邑人曾未知有此集，倪柬亦不易得，故并录之。后得会稽唐肃撰张宣更名说，乃知藻仲初名瑄，因有同姓名者，以多赀败，请于其父，而更为宣焉。甚矣夫，臆断之难也。

　二县猝变
万历甲申岁八月二十日，无锡考童生，五鼓骤入，县令怒其不肃也，驱出。俟唱名，鱼贯而进，一时蜂拥出仪门，蹋死十七人，中间为师者一，从人三，又一变也。追忆嘉靖庚子正月十七日，武进饥民告赈，噪聚郡门，亦蹋死数人。余里中有芮姓者以讼事伺候被蹋死而复苏。并前所记邑看春事，五十年内，此变盖三见焉。

　挽朱承爵诗 【「挽朱承爵诗」，原作「子儋挽诗」，意义含混，与正文不相应。据明藏说小萃本改。】 
朱子儋承爵，余邑名流也。惜余生稍晚，且株守章句，未遑追随，今老矣，不胜怀贤之感。因思徐玉几尚德挽章，描写颇尽。「身骑鸾鹤下天池，手搏云光五色丝。汉鼎商彝聊说志，秦碑宋梓益搜奇。已醒石上三更梦，还欠人间万首诗。山白堂前夜深雨，杜鹃来傍翠屏村」。又子儋甲子下第之作：「萧条书剑出都门，落木西风郭外村。无命文章遭白眼，有情松菊对清尊。下机不愧山妻傲，破屋仍厌处士贫。故国渔樵应笑我，归来赢得满头尘。」

　忘己责人
祝枝山允明云：「贪夫欲人之廉，虐夫欲人之柔，暴夫欲人之仁，敖夫欲人之逊，彼亦知夫廉柔仁逊之为美也，然而不能焉。而更要之人，以为己得，则以昧是非之分耳。」

　豆腐诗
豆腐起于汉淮南王刘安之术，朱文公豆腐诗曰：「种荳荳苗稀，力竭心已苦。早知淮南术，安坐获泉布。」苏雪溪平诗曰：「传得淮南术最佳，皮肤褪尽见精华。一轮磨上流琼液，百沸汤中滚雪花。瓦缶浸来蟾有影，金刀剖破玉无瑕。个中滋味谁知得，多在僧家与道家。」余邑先达孙司业大雅先生嫌豆腐之名不雅，改名菽乳，赋诗云：「淮南信佳士，思僊筑高台。入老变童颜， 【「入老变童颜」，「入」字原作「营」，不可通，盖涉下文而误。据明藏说小萃本改。】 鸿宝枕中开。异方营齐 【去声。】 味，数度真琦瑰。作羹传世人，令我忆蓬莱。茹荤厌葱韭，此物乃呈才。戎菽来南山，清漪浣浮埃。转身一旋磨，流膏入盆罍。大釜气浮浮，小眼汤洄洄。顷待晴浪翻，坐见雪华皑。青盐化液卤，绛蜡窜烟煤。霍霍磨昆吾，白玉大片裁。烹煎适吾口，不畏老齿摧。蒸豚亦何为，人乳圣所哀。万钱同一饱，斯言匪俳诙。」

　疗奇疾事
东吴顾汝玉记王孝廉疗奇疾事略：孝廉姓王氏，名敬臣，字以道，长洲县人，府学选贡生。少笃曾、闵之行，晚兼岐、黄之术，有司表其宅里，抚按荐诸庙堂，征书计日下矣。同邑半刺张君慕渠致政里居，以万历己卯秋九月遭子麟孙祸，以劫财死，事具余所为哀饶州诗中。其第三子聘徐秀才牖民第四女为妇，少奉斋羸弱，乙酉冬日归于张，未弥月，日长至谒先祠遗像，觉有惊动，遂发狂疾三日夜，若有物凭焉，作半刺语。张氏大惊，奔告徐秀才，徐来省女，则与半刺素生平相劳苦，叩以冥事，曰：「命未应绝，犹得为县。」因索笔写遗属，书一夫字，遂辍曰：「高升掣吾肘。」高升者，同劫贼奴伏诛者也。口中言未然事了了可辨，问以逆状，则曰：「前世事。」问逆所在，则曰：「在地狱。」问：「女何病？」则曰：「为逆牵告，今在蒋土地祠鞫审。」又谓其子曰：「汝妇贤，恐难继，此地亦非可居。」徐因祈恳曰：「我女汝媳，汝媳我女，世为婚姻，胡不相恤？」乃曰：「我力不能救，蒋神素庄，王孝子祈之修刺，或可免耳。」王孝子即少湖贡士也。徐不之信，曰：「孝廉正直，宁信鬼事？」曰：「我亦不信，乃今见之。」徐犹然未信。因族人张凤羽试求救于孝廉，孝廉笑曰：「我素无请谒，冥间亦有人情耶？是不可以刺往，可依古方祷而疗之。」又教以夹两大指，灼艾其间，亦古灸方也。甫加艾，鬼物窘甚，曰：「某等候三日，竟以一丸愈乎？去，去。」女遂苏，今渐差。前一邻里有患疫者，亦梦孝子能疗，得一刺而愈。盖其所活人伙矣。又闻半刺被创未即死，欲与秀才面诀，为逆所隔，赍恨以殁。今凭媳以语，或其冤魂未散云。独王君疗疾，则孝行通于神明，理不诬矣。况言孝于逆家，谓非有天意不可。余故稍为叙述，以备好奇者采焉。

　煮粥诗
「煮饭何如煮粥强，好同儿女熟商量。一升可作三升用，两日堪为六日粮。有客只须添水火，无钱不必问羹汤。莫言淡薄少滋味，淡薄之中滋味长。」右煮粥诗。

　李柿蒲萄
萧瑀陈叔达谓李花有九标，香雅细淡洁密，宜月夜，宜绿鬓，宜泛酒。俗谓柿树有七绝：一寿，二多阴，三无鸟巢，四无虫，五霜叶可玩，六嘉实，七落叶肥大。岳季方作画蒲萄说云：「其干臞者廉也，节坚者刚也，枝弱者谦也，叶多荫者仁也，蔓而不附者和也，实中果可啖者才也，味甘平无毒入药力胜者用也，屈伸以时者道也。其德之全有如此者，是蒲萄有八德矣。」 【枇杷秋萌冬花，春子夏熟，得四时之气。见近峰闻略。】 

　佳节月忌忌月
古人之节，抑有义焉。如元旦、 【许慎说文云：「元者始也，春秋谓一为元。」董子曰：「人君体元居正，故曰元年元日。」】 上巳、 【野客丛书云：「自汉以前，上巳不必三月三日，必取巳日，自魏以后，世用三月三日，不必巳也。」】 端午、 【缃素杂记云：「余家元和中端五诏书，并无作午字处。」珊瑚钩云：「屈原怀沙忠死，后人每年以五色丝联秬而吊之，后世以五字为午，则误矣。」随笔云：「唐玄宗以八月五日生，宋璟上表有『月惟仲秋，日在端午』之句，凡月之五日皆可称端午也。」】 七夕、 【续齐谐记云：「桂阳武丁有仙道，忽谓其弟曰：『七月七日织女当渡河，吾向被召。』弟问：『织女何事渡河？』答曰：『暂诣牵牛。』」风土记云：「织女七夕渡河，使鹊为桥。」?时记云：「七夕，女人结彩楼，穿七孔针，陈瓜果于庭中以乞巧，有蟢子罗于瓜果之上，以为得巧。」】 重阳、 【魏文帝书曰：「岁往月来，忽复九月九日，九为阳数，其日与阳并应，故曰重阳。」续齐谐记云：「汝南桓景随费长房游学，谓曰：『九月九日汝家当有灾，急令家人缝绛囊或茱萸系臂上，登高以饮菊酒，此祸乃消。』」仙书云：「茱萸为辟邪翁，菊花为延寿客，假此二物，以消阳九之厄。」梦华录云：「都人重九，各以粉面蒸糕相遗，上插翦彩小旗，糁饤果实。」】 皆以奇阳立节，偶月则否，此亦扶阳抑阴之义也。至于元夕以灯， 【太平御览载史记乐书云：「汉家祀太乙，以昏时祀到明，今人正月望日夜游观灯，是其遗事。」唐书严挺之传云：「睿宗好音律，先天二年正月望日，胡人婆陀请然千灯，因弛门禁，帝御安福门纵观，昼夜不息。」】 花朝以花， 【风土记云：「浙间风俗言，春序正中，百花竞放，乃游赏之时。」】 中秋以月， 【欧阳詹翫月序云：「秋之于时，后夏先冬，八月于秋，季始孟终，十五于夜，又月之中，稽之天道，则寒暑均，取诸月数，则蟾魄圆，故曰中秋。」龙城录云：「唐明皇于此月游月宫。」】 皆以望日。此特因其时物之盛者耳。俗以每月初五、十四、二十三为月忌，凡事必避之。卫道夫云：「闻前辈谓此三日即河图数之中宫五数耳，五为君象，故民庶不可用。」阴阳家书云：月忌是廉贞直日，即独火星也。二说俟参之。菽园杂记云：「今人以正、五、九月不宜上任，盖宋尚道教，正、五、九月禁屠宰，新官上任，祭告应祀郊坛，必用宰杀，故忌之。唐高祖武德二年正月甲子亦禁，唐朝新格以正、五、九月为忌月，房玄龄等损益隋律亦存之，以不行刑谓之断屠月。」

　获麟地
子游武城，今兖州府嘉祥县，鲁之西郊狩而获麟之地。 【王廷相曰：「近来华阴、舞阳二县，麟生于野，厥声雷鸣，厥口吐火，火即电也。」】 

　叹叹集
徐迪功昌谷祯卿叹叹集皆消遣悲伤之作，与迪功集迥然不伦。盖迪功集工于模拟汉魏，而叹叹集则任真而出者也。

　薛宪副三同年 【「薛宪副三同年」，原无「薛」字，据明藏说小萃本补。】 
有人论士子未中时，须先成家，后来方可立功名。余谓之曰：「人顾志向何如耳，岂在外面立论？」曾忆薛方山应旗与余论渠同年中三人各别，一是山陕人，中后观政，衣食不给，冬间犹着夏衣，厌苦驰逐，思亲归阻，终日抑郁，一夕缢死于旅；一是吴中巨富之家，历宦，贪婪异常；一是越中以处馆为生者，极清廉，不肯苟取一文。何论有家无家耶？惜久而忘其姓氏也。

　论阿房宫赋 【「论阿房宫赋」，「宫」字原缺，据明藏说小萃本补。】 
程文简公大昌云：「杜牧赋阿房，其意远，其辞丽，时武陵至以王佐誉之。今用秦事参考，则其所赋可疑者多，其众宫宇之盛，曰『覆压三百余里，隔离天日』，按始皇纪，作阿房在三十五年，周驰为阁道，自殿下直抵南山，据地里而约计之，自渭水而南直抵南山，仅可百许里；若从东西横计之，则自鄠杜以至浐水，亦无百里，安得盖覆三百余里也？及其众妃嫔之盛，则曰『王子皇孙，辇来于秦，为秦宫人，有不可得见者三十六年』。此又误也。始皇立二十六年初并六国，则二十五年前未能尽致侯国子女也，安得三十六年不见御幸也邪？按本纪曰，秦每破诸侯，写放其宫室，作之咸阳北阪上， 【即渭城也。】 南临渭，自雍门以东至泾、渭，殿屋复道，周阁相属，所得诸侯美人钟鼓以充入之。则宫室嫔御之盛，如赋所言，乃渭北宫宇中事，非阿房也。阿房终始皇之世未尝讫，役工徒之多至数万人，二世取之，以供骊山，未几，周章军至戏，则又取此役徒以充战士。则是歌台舞榭元未落成，宫人未尝得居也，安得有脂水可弃而涨渭以腻也？其曰『上可坐万人，下可建立五丈旗』者，乃其立模期使及此，而始皇未尝于此受朝，则可以知其初?未究也。而牧皆援渭北所载以实渭南，岂非误欤！」 【宾退录云：「洪驹父诗话载鲍钦止之说，谓古本作『未云何龙』，然未知何据。」】 

　称侄甥
困学纪闻云：「白虎通引亲属记，即尔雅释亲也。通典颜延之曰：『伯叔有父名，则兄弟之子不得称侄，从母有母名，则姊妹之子不可言甥。且甥侄唯施与姑舅耳。』」雷次宗曰：「侄字有女，明不及伯叔，甥字有男，见不及从母。刘共父刊二程先生集，改侄为犹子，朱文公谓古人固不谓兄弟之子为侄，亦无云犹子者， 【记礼者之言，犹己子。】 但云兄之子弟之子，然从俗称侄，亦无害于义理也。」

　赵佥宪寄赠诗 【「赵佥宪寄赠诗」，「赵」字原缺，据明藏说小萃本补。】 
「幽人抱贞志，禔身在枢机。夕惕未遑宁，结庐掩荆扉。我昔从之游，莫或窥其微。一别三十年，心胸两乖违。欲往继前好， 【去声。】 风尘埋我衣。题诗纪宿契，因之寄相思。」此石桥里赵佥宪大河寄赠余作也，诗在隆庆己巳秋，今其墓草宿久矣。云别余三十载，余且茫然，然于余鄙性懒慢之状，颇为识得。检诸故箧，因识于此。

　老子至言
老子曰：「去子之虚志与骄气泰色与嗜欲，是皆无益于子之身。」至哉言乎！

　斯文始终在岱岳
岱于五岳称宗，伏羲画八卦，以始斯文，孔子作六经，以终斯文，皆于兹土。

戒庵老人漫笔卷八
　论赈济遏籴
凡荒岁民艰，莫不以赈济、遏籴为急务，不知此事非贤父母实心举行，量时度势，将有不足以活民，而反有速民之毙者。余观枫山章公论赈济、遏籴二书，深有补于咨诹者之听也，录之。
与许知县完书：「昨承来教，询及赈济事宜，此君子学道爱人之要务也。但昔人谓救荒无善政，虽以朱子大贤，浙东荒政，其功德及民甚大，然犹自谓不过讨得几本青绫册子，不能尽如其意，则其它可知矣。况区区浅见薄识，岂足以仰承下问之勤？然盛意不可以虚辱也，姑就来教所及，并区区旧日所亲历者，略陈一二，以备高明之采择焉。一、来教谓每图贫户，择其尤者四十户报之，此意亦可，但不知令何人开报？若付之粮里，适以为其取钱作弊之资，而贫无钱者不得报矣。愚意只取黄册图眼，将该图里老亲自审问，假如某户人口若干，田粮若干，以何事为业，其有田产而富实者不必言矣，或无田产而为商贾工匠僧道医卜诸伎艺之业者，皆可自给，惟无田产无职业及老幼残疾者，乃为真贫，所宜赈济。其或户有田粮，而为他人所诡寄，或同户各房有田粮，而本身无有，又无伎艺营生者，亦为贫民，亦宜赈济。此等事若非为政者先之劳之，而付之手下之人，则有无端卖弄作弊，不惟无益，而反有害矣。一、来教谓书记号簿填写小帖，甚善甚善，但付之里长分散，则其或散或不散，亦不能无弊，不若令里长叫来，验其人物饥瘦衣服蓝缕者，亲自给散，为无弊也。一、来教欲令里长排定资次，责其彼此相识，以防诈冒，不若就依图眼，资次面审，令其彼此相识。又欲以一县分作五日，亦恐难以定限，若事务忙碌，再加数日亦不妨，但恐厌其烦劳，而付之于人，则未免如昨书所言前官之弊矣。一、区区昔年在福建，分巡至蒲城，适遇赈济，人纷纷来告不公，及亲到仓中看视，见其手册开报之人，俱无籍贯，询问其实，则皆坊长大户招集四方无赖之徒来彼间治铁冶，每一炉多至五七百人，关支仓谷而去，近仓居民不得关支，忿其不平，争告前来。区区谓，彼既不曾附籍在本县当差，如何该支赈济？即将各坊长问罪，追还冒支仓谷，人心始帖然而服。及审所告之人，虽系近仓之民，然皆衣服整齐，面带酒容，亦不类乎饥民，不该赈济。退此二种之人，次日方有十分饥穷之人来告，却与赈济，其数亦不甚多。其知县亦是通士，方自愧其所为之未善也。以此观之，则今日之事，不可不亲自审察也。一、区区昔年分巡至邵武，正值饥荒，米价极贵，本府仓粮不能完纳，小民纷然告求赈济，而仓无颗粒之粟，军士颓然告缺月粮，而查军仓之储，仅可支两月。时将五月，青黄不接，分守裴参议无可处置，避而去之。区区谓其军士曰：『今仓中无粮与民之饥荒难以追米，皆汝所知也，吾欲每月给米五斗支银三钱与汝，则可延至八月，八月以后，则各处有米粜，与银六钱，任汝转易。』军皆乐从。乃谓其民曰：『汝欲赈济，而无粟可发，别无可为，汝今征粮上官，每米一石该银一两二钱，于法不该宥免，我与汝减价，止纳六钱上官，其余六钱就与作赈济。』民皆欢然曰：『得如此，过于赈济矣。』其有户无田粮而贫困者，乃借支布政司银两以赈之，上下皆安，不然几于激变矣。今本县科派烦重，又有散钞、散盐等项无艺之征，若会计各图饥民，皆用赈济稻谷若干，就令该图里长领去粜卖，以代贫民办纳料银若干，使民皆受其惠，则官欠易完，而免于豪猾冒支官谷之患，虽不赈济，犹赈济矣。此乃权宜之法，不知如何？」
又书云：「今年荒旱，积年所无，甚为可忧。周官十二荒政，所宜讲求，先辈有救荒活民之书，亦宜时常检看，早为处置，以防后患。近闻官府榜示，不许外郡来此贩籴，此乃世俗私小之见，非公平正大之道，既犯五伯之禁，亦非朝廷之法，一言之失，弊端随起。小民因此但见有谷船米船来往者，尽行抢夺，抢夺不已，将成大盗，先年曾有明鉴矣，不可不谨。其始小民讹言，皆谓官府许其抢夺，此声传扬，恐非美事，必有受其咎者。客商被夺，必不罢休，若往上司诉理，来此追捕，县中将被其扰，易所谓『行人得牛，邑人灾』者，亦所不免。又况今官府催并物料，皆要银两，设不粜籴，银两何从而出？此皆理势之必然不可止遏者也。乞早除遏籴之命，及严行抢夺之禁，以免数者之患，乃今日为政之急务也。某居林下，本不敢干预官府之政，但以执事相爱之厚，偶有所闻，深怀隐忧，不敢不以直告，惟执事察焉。」

　江阴侯孙
江阴侯孙名铁舍者，腹大善啖，平生未尝自见其足。永乐间至京乞恩，太宗命光禄寺茶饭，计食六十斤。谢恩，拜不能起，命两?士挟之，因不得袭荫。后家不给，食馒头，又食（火甲）茄，俱成箩以充饥。

　题李林甫诗 【「题李林甫诗」，「李」字原缺，据明藏说小萃本补。】 
刘应几古今诗统记宋进士张居中题李林甫诗曰：「当时淫侈信奸回，谁料韩休荐相材。偃月堂中猖鬼散，水晶屏上美人来。」其下注云：「初韩休荐林甫有相材，林甫当国，凡除拜必用猖鬼败亡日，欲其不终吉。国忠作相，在家有水晶屏上美人影，败之日美人不来。」按屏上美人影，本非吉祥，一书记屏上美人见而国忠败，与此不同。

　二王承袭语
「丝竹筦弦」，右军承袭汉张禹传中语。禹传曰：「禹性习知音声，内奢淫，身居大第后堂，理丝竹筦弦。」四字实二物。东都赋亦有丝竹筦弦字，赋曰：「陈金石，布丝竹，钟鼓铿鍧，管弦烨煜，抗五声，极六律。」「天朗气清」，人多指此句非春景，不知潘安仁闲居赋中有「熙春寒往，微雨新晴，六合清朗」语，张平子归田赋中有「仲春令月，时和气清」语。滕王阁序落霞二句，子安承袭庾信马射赋「落花与芝盖齐飞，杨柳共青旗一色」，陈子昂有「残霞将落日交晖，远树与孤烟共色。新交与旧识俱欢，林壑共烟霞对赏。」同时骆宾王亦有「断云将野鹤俱飞，竹响共雨声相乱」。子安自为山亭记又有「长江与斜汉争流，白云将红尘并落」。而古今独赏落霞句，盖有幸不幸也。 【葛常之韵语阳秋云：「兰亭记当其?贤毕集，游目骋怀之际，而感慨系之，乃有一死生为虚诞，齐彭殇为妄作之语，议者以此咎羲之之未达也。」此在十九卷中。而前第五卷第一条云：「一觞一咏，亦足以畅叙幽情。」则当时篇咏之传可考也。今观谢安五言诗曰：「万殊混一象，安复觉彭、殇？」而羲之序乃以为一死生为虚诞，齐彭殇为妄作，盖反谢安一时之语，而或者遂以为未达，此特未见当时羲之之诗尔。其五言诗曰：「仰视碧天际，俯瞰渌水滨。寥阒无涯观，寓目理自陈。大矣造化功，万殊莫不均。群籁虽参差，适我无非亲。」此诗则岂未达者耶？前已有定见，而复云云，不知何故？俞文豹吹剑录云：「滕王阁序本赋景物序游宴耳，而自『关山难越，谁悲失路之人』，至『阮籍猖狂，岂效穷途之哭』，凡三十来句，无非怨辞。盖勃以杀官奴除名，父福畤坐贬交趾令，勃往省侍，道出锺陵，适遇开宴，因以泄其忿。及去，度海溺死，此文其谶欤？」】 

　人贵温和恻怛
前辈云，地气高寒，便不生物，和暖便生物。秋气严凝，便有一般清高气象，固亦自好，终是肃杀。人常存得温和恻怛之意，便自然可爱。

　林和靖要语
语人之短不曰直，济人之恶不曰义。广积不如教子，避祸不如省非。好名则立异，立异则身危。风俗不淳俭，则财用无丰足。礼义廉耻，可以律己，不可以绳人，绳人则寡合，寡合则非涉世之道。此省心铨要中语。

　辟谢土
书曰：「土爰稼穑。」中庸曰：「地道敏树。」土地本生物以养人，非犁锄不植。故为田为圃者，启辟之余，深不咫尺，犹皮肤疥癣耳。民用无穷，其动亦无穷。或墉焉而使之隆，井焉而使之渊，涂焉而使之圬，恶可免哉！今人之有疾患，卜者辄曰其家动土，土神为祟。乃召师巫，烹鸭以为牲，粉米以为果，设供焚楮以禳之，名曰谢土。若夫深山穷谷，日砍其材木，是擢土之毛发也，日陶其甓瓦，是灼土之肌肤也，日凿其煤与矿，是剜土之肉也，日打其石，是刳土之骨也，曾不闻有穰祟之说，假欲为之，日亦不足矣。是何土之切切于其爬搔擿抉之微，而忘其锥钳钻伐之大者哉！诗不云乎，「其谁知之，盖亦勿思」。习俗之难悟也，甚矣夫。

　塔中塔
湖州飞英寺塔中空，复有一塔，甚奇巧。

　古人引用谚语
余尝以谚语「顺天而行，随时而过，逢场作戏，见景生情」四句为养身法，「尘世如海，人心如渊，往事如梦，前程如漆」四句为宽胃方，揭之座隅。偶阅野客丛书，其采缀经史诗文中谚语凡四则，余择其足为劝戒者，裒载于此。
「兽恶其网，民恶其上。」「众心成城，众口铄金。」「从善如登，从恶如崩。」「狐裘蒙茸，一国三公。」「家有千金，坐不垂堂。」「耕当问奴，织当问婢。」「一曰纵敌，数世之患。」「欲人勿知，莫若勿为。」「一朝不朝，其闲受刀。」「当出不出，闲不容发。」「当断不断，反受其乱。」「一人在朝，百人缓带。」「一日不书，百事荒芜。」「畏首畏尾，身其余几。」「天与不取，反受其咎。」「白头如新，倾盖如故。」「皮之不存，毛将安傅。」「千人所指，无病自死。」「怒其室，作色其父。」「官无中人，不如归田。」「力田不如逢年，善仕不如遇合。」「相马失之瘦，相士失之贫。」「虽有亲父，安知其不为虎，虽有亲兄，安知其不为狼。」「生男如狼，惟恐其尪，生女如鼠，惟恐其虎。」「彀弩射市，薄命先死。」「近市无价，巧诈宁拙。」「十指有长短，痛惜皆相似。」「积财千万，不如薄艺随身。」「教儿婴孩，教妇初来。」「生为人所咀嚼，死为人所欢快。」「举头三尺有神明。」「龙生龙，凤生凤。」「对牛弹琴。」「作死马医。」「不在被中眠，安知被无边。」「一日不作，一日不食。」「让一寸，饶一尺。」「让礼一寸，得礼一尺。」「三世仕宦，方解着衣吃饭。」「三世长者知被服，五世长者知饮食。」「一鸡死，一鸡鸣。」「亡一姬，复一姬。」
诗句如「祇恐为僧僧不了，为僧得了尽输僧。」「乍可百年无称意，难教一日不吟诗。」「啼得血流无用处，不如缄口过残春。」「举世尽从愁里老，谁人肯向死前闲。」「世间多少能言客，谁是无愁行睡人。」「逢人不说人间事，便是人间无事人。」「莫道无金空有寿，有金无寿欲何如。」「万般无染耳边风。」皆杜荀鹤所作。「西施若解亡人国，越国亡来又是谁。」「今宵有酒今宵醉，明日愁来明日愁。」「能消造化几多力，不受阳和一点尘。」「只知事逐眼前去，不觉老从头上来。」「时来天地皆同力，运去英雄不自由。」「采得百花成蜜后，不知辛苦为谁甜。」「明年更有新条在，绕乱春风卒未休。」皆罗隐所作。又「世乱奴欺主，年衰鬼弄人。」「海枯终见底，人死不知心。」亦杜荀鹤诗。「未饮心先醉，不在接杯酒。」陶渊明句也。「一朝权在手，看取令行时。」朱湾句也。「逢人只可少说话，卖术不须多要钱。」刘改之句也。「但有路可上，更高人也行。」龚霖句也。「自己情虽切，他人未肯忙。」裴说句也。「但知行好事，莫要问前程。」冯道句也。「事向无心得。」章碣句也。「忍是敌灾星。」司空图句也。「在家贫亦好。」戎昱句也。「日出事还生。」武元衡句也。「难将一人手，掩得天下目。」曹邺句也。「但存方寸地，留与子孙耕。」贺仙翁句也。余观宋诗，若邵康节击壤集、陆放翁渭南集用俗语成句甚警策者，又不可胜录矣。

　砚贵洗
砚宜常洗，不洗则滞墨，滞墨则损笔。

　擦图书
腊梅叶擦图书石甚光滑，青叶尤胜枯者。

　治中满腹胀
中满腹胀，镇江张天民医官传方云，食黄鼠狼甚效。

　祀仪成典敕 【「祀仪成典敕」，原无「成」字，据明藏说小萃本补。】 
世宗纂修祀仪成典敕一道，旧借观于司成水南张公家，曾照式誊之，偶失去，越几稔矣，偶复得之，谨录于此。
「皇帝敕谕纂修等官，朕惟祭祀，国之大事，矧今郊祀已遵复我皇祖初制。其中事宜，不可无记，无以垂之将来。今大工告竣，祀期在迩，兹克降敕。特命知建造事总督工程官卿勋、同知建造事督视规制官卿时、监视巡察工程官卿鋐为监修官；知建造事总督工程官卿璁为总裁官，内阁辅臣大学士卿萼、卿銮为副总裁官。首倡正议，监视巡察工程官吏科都给事中夏言升翰林院侍读学士，仍兼吏科都给事中，不妨照旧掌科事，及中允廖道南，编修张衮、徐阶、程文德为纂修官。卿勋及卿璁等宜各殚忠益，精思力究，遵照朕谕。卿璁凡例条目，纂辑成书，名曰祀仪成典。务要明白正大，以称朕法祖敬天礼神至意，于以为万世法程，守而勿替者，斯为卿等竭忠致力之道。凡敕中未载应行并朕前谕卿璁条目，逐一开具，奏请区处。卿等其钦哉钦哉，如敕奉行。
敕命
嘉靖九年十月十五日
之宝。」

　佳茗比佳人
佳茗比佳人，未经人道，惟东坡有诗曰：「仙山灵雨湿行云，洗?香肌粉未匀。明日来投玉川子，清风吹破武陵春。要知玉雪心肠好，不是膏油首面新。戏作小诗君一笑，从来佳茗似佳人。」比花用美丈夫者，如「莲花似六郎佞语」之类，全篇绝少。黄山谷咏酴?诗曰：「肌肤冰雪熏沈水，百草千花莫比方。露湿何郎试汤饼，日烘荀令炷炉香。风流彻骨成春酒，梦寐宜人入枕囊。输与能诗王主簿，瑶台影里据胡?。」与东坡同一格调。然李商隐已有「谢郎衣袖初翻雪，荀令熏炉更换香。」不免经人道过。 【黄东发云：「『从来佳茗似佳人』，恰与『若把西湖比西子』是天生之对。」】 

　月影辨
广宗撖举人大经月影辨：「月中之影，古今传记皆有桂树蟾兔之说，盖以其形?之近似而拟言之耳，其怪诞妄缪，固不足信。若夫先儒山河影地影之说，虽颇近理，要亦非至当之论也。盖山河载之大地，山河所在，则地之所在，固非脱然而形影也。今乃舍地而独归影于山河，不亦偏乎？则地影之说，举山河而尽之，犹为彼善于此，然以愚观之，则其非地影者有三：盖先儒谓月借光于日，信矣，然既曰日入于地，光自四旁射出，为大地所碍，故光照不远而有是影，则近上下弦前后，月魄尽行在天，去日不远，固无所碍矣，而亦有是?，何耶？此其非地影者一也。又地在天中，隤然一大块，则其影之在月，惟黯然一瘢可也，何至纷纷破碎，而为桂为蟾为兔之状乎？若曰黑者地而白者水，则水之下固有地也，乃能透地而漾光乎？况天不满，东西皆水，而白者宜居其半矣，胡乃黑白纷错交颜，而又若有远近浓淡之分者耶？此其非地影者二也。又月行于天，或正或侧，当其体盈之候，固莫定其弦之所向矣，自其亏候而观之，宜其影也随时转移颠倒不常也，今其痕?乃悉随月体，定向不易，又何耶？此其非地影者三也。然则其为何影乎？曰日火之精也 【「曰日火之精也」，「精」字原讹为「情」，据明藏说小萃本补。】 ，火之体则极清，月水之精也，水之体则稍浊，月中之影，其渣滓之凝结者乎？此千古不决之疑，愚虽未敢以为必然，然较之地影之说，或犹近理也。故详辨之，以俟知者择焉。」陆文裕公深读而善之，又从而博辨曰：「道体之全三，有神，有化，有物。日月者水火之精也，水火者阴阳之麤迹也，水内涵，火内暗，月中必有影，日中亦然。所谓渣滓之未尽者，故日月不离于物也。」怀庆娄知县枢谓二公之论未甚明白，盖月中有月影，犹天上有天河也，列子曰：「天，积气耳。」日月星宿亦积气中之有光耀者，知积气中有光耀，则知光耀中有积气矣。

　锄地得金印古砚 【锄地得金印古砚」，原无「锄地得」三字，据明藏说小萃本补。】 
杨五川南宫集中有月华砚铭引，载金印古砚事，曰：「昔景泰中吾东溪府君守安，有二农夫偶耕于野，得埋金焉，诣州请平。试问其状，曰：『始吾运鉏于田，觉铿然有声者三，视之方得石盖，去石而金见。』命洗土，视之则古金印也，其文为『寿亭侯印』。又命取石至，则砚也。府君乃归其印于朝，取其砚而偿若直焉。砚之在予家余六十载。正德己卯孟秋十有二日记。」所谓东溪府君者，即通纪诸书所载兵部观政进士常熟杨集，当时以其上于司马书出为安州知州者是也。

　楸叶膏法
楸叶膏须依法制之，葛常之云：「汝州楸树极多，富郑公知州时，手植数百本于后圃，后政思其人，建郑公堂于楸林之下。宣和间先人知州日，听政燕客俱在焉。一日廉访使周询来访，因云立秋日太阳未升，采其叶熬为膏，傅疮疡立愈，谓之楸叶膏。抵晚，宪使王伟来访，因道询语，伟曰：『有人患发背，肠胃可窥，百方不差者，一医者教用楸叶膏傅其外，又用云母膏作小丸，服尽四两止，不累日云母透出肤外，与楸叶膏相着，疮遂差，功亦奇矣。余欲广传此方，以拯病苦者。』」

　中山狼传
中山狼传，马左都中锡撰，刺李空同悖德康对山脱刘瑾之害耳。刻者杂之唐宋稗官诸传之列，读者岂能了其意之所属哉？

　论张江陵籍没书 【「论张江陵籍没书」，原无「论张」二字，据明藏说小萃本补。】 
近时张江陵事，议论纷纭，田野老农，岂识庙堂事？偶见坊刻有翰林于慎行上月林邱少司寇书，其言似公，可为他年作一案也。
「行谨启：老伯荣差，尚未获面，台驾严装，启行有日，恐众中进见，不尽欲言。老伯此行，出自皇上简任，事体重大，恐有难处。行在里子之末，不揣轻微，有所陈于左右，以备采择，惟老伯垂听焉。
生滥竽词林，阅有年岁，江陵始末，皆所目睹。其殚精毕智，勤劳于国家，与其阴祸深机结怨于上下者，皆颇能窥其大概，而未易更仆数也。当其柄政之时，举朝争诵其功而不敢言其过，至于今日既败，举朝争索其罪而不敢举其功，皆非其情实矣。而连日廷中士夫见其处分过当，亦庶有惜之者。至于九卿一疏，切中机宜，关系国体，又莫不传诵欣服，以为义举。然主上愤结之日久矣，又有积怨于海内，一欲有所出之，其是非功过，卒难别白。且方此其时论亦未定也，惟是籍没一事，责在使者，窃有深虑，敢为老伯陈之。
今上之所为籍江陵者，一则恨冯珰之厚藏，而欲求当于外，一则考某某之故事，而欲合符于前，故致在必行而不恤也。夫使江陵之家诚如二氏，即籍而正法，不已晚耶？然以事理度之，窃知其不然甚也。何以实之？夫冯珰所取者，皆中贵之积也，内中大小监局号为二十四衙门，以及门厂库藏执埽除之役者，何止千万？每有一缺，即纳金于保，大者以万计，其次数千，小乃数百，予者不以为贿，以为例也，受者不以为贪，以为例也，如输粟鬻爵而已。江陵安得有是？自世庙西苑近臣积赀巨万者，不知其数，迩年以来，其人率多老死，每一人病甚，其家辄走告保，保即遣其名下内臣为之护丧侍药，至则扃其堂室，逐其弟侄，禁其饮啖，坐而待其毙，一举而尽献之保矣。如此者又何止数十家？其所得何可赀量？江陵安得有是？此九卿疏中所谓比之冯保，万分不侔者也。
乃若某某之事，又不同矣。何也？某某日以鬻官为事，如列肆市门，交手相易，万货毕萃，众价具陈，积蓄不赀，固其宜也。江陵则不然，其平生显为名高，而阴为厚实，以法绳天下，而间结以恩，其深交密戚则有赂，路人则不敢；债帅巨卿，一以当十者则有赂，小吏则不敢；得其门而入者则有赂，外望则不敢。此则所入亦有限矣。且此老以盖世之功自豪，固不肯甘为洿鄙，而以传世之业期其子，又不使滥有交游，其所通关窃借者，不过范登、冯昕二三鼠辈，而其父弟家居，或以其间隙，微有网罗，如此而已。则所入亦有限矣，此九卿疏中所谓不及两人十分之一者也。
夫以所有不及两人十分之一，而其积愤结怨乃十倍于两人，执此而取盈，故甚难也。况其席?二年，豫为地道，即有所藏，度已流散。今直捕空投虚，何以称塞上命？从而根究，株连全楚，公私重受其累，是某处之已事也，使者胡以处之？生行以为，台省公疏，本不可少，业已寝阁，无复及事。老伯受命而往，又不宜有言，诚遣一使入说同差中贵，置冯珰勿谈，而以彼此不同之状向中贵熟数之，使其辞行面奏，为上别白，冀万一开悟，责望稍轻，庶至彼中易于区处，有以报命也。
又有所恳：江陵太夫人在堂，年八十老矣，累然诸子，皆俳獧书生，不涉世事。籍没之后，一簪不得着身，必至落魄流离，无所栖止，可为酸楚也。望于事宁罪定，国法已彰，恤其孤嫠，存其血食，或为之疏请于上，乞以聚庐之居，或为之私谕有司，恤以立锥之地，使生者不致为栾郄之族，而死者不致为若敖之鬼。又惟老伯高谊能行之，悠悠世情，他又何望哉！
生行叨尘馆局，尝遇江陵知遇，已而偶有愤激，得遇知己，窃甚愧畏，自屏于田野之间，仅而获免。然当其得遇之时，亦曾与相知有言，以为今日阿附相公之人，他时必至负义，今日触忤相公之人，他时必不忘德。乃今坐视其败，而不能吐一言半词以酬心许，又甚以为恨。幸而老伯在事，得以进言，冀有万分之一可以保全其后，此区区之公愿，而亦使职之光也，老伯其垂意焉。谨启。」 【向有传张敬修十三年五月十三日三更时自缢冤书，备述上司欲坐以二百万家赀之苦，语语酸辛。盖于公之言，亦不行也。噫！】 

　论大狱
世宗钦明大狱录，事在丁亥九月，余邑大理卿汤公沐以此罢斥。后穆宗御极，又因都御史庞尚鹏疏，遂追恤罪斥诸臣，前后矛盾。余得项瓯东公乔之论曰：「武定侯郭勋初镇两广时，正谦恭下士，御史周公广以事谪怀远驿丞，武定托求文，厚施于周，周坚却之，且有后议，勋恨之。他日诱其入门，重挞二十，缙绅闻之，俱不能平也。后马子录巡按山西，有为白莲教张寅者善烧炼，武定素善之，后聚党数千人，为地方觉，举使坐以左道惑人之罪，其何说之辞？马子以弘治中谋反脱逃李福达者即张寅也，遂以张寅即李福达，按以不轨，而武定属书至，马执书并奏武定谋为不轨。各道三法司以周故，方幸武定有罪，欲成其狱。勋夤缘无所不达，圣上明知其非不轨也，特升张罗峰掌都察院事，升桂见山刑部尚书，方西樵大理寺卿，专为平反此狱。而前此三法司及各道缘此为民去位将及百员，而马子录谪戍广西宾州，竟死其地。识者谓大狱之成，固由武定为张寅伸冤，亦因缙绅为周广报复，而周公广不能见恶人以辟咎，则实始作俑者。一事之微，几至空人之国，呜呼，是岂可独归之张罗峰哉！可以为戒矣。」此论在嘉靖壬子以前，殆得情者也。

　何文肃论元顺帝 【「何文肃论元顺帝」，原作「瀛国公子」，与正文文义不符，据明藏说小萃本改。】 
何文肃公乔新考元顺帝为宋瀛国公之子，而着天报宋祖仁厚之意，此等议论，却不可少。

　教学字
教字即是学字，古文实同用，教学效学，俱只是一个爻字。

　凤洲阁臣小断 【「凤洲阁臣小断」，原无「凤洲」二字，据明藏说小萃本补。】 
王凤洲世贞嘉靖以来内阁首臣传小断，野史氏曰：「廷和之始，微以易进嫌，而居位自称，踰于前后数公，则其才胜也。正德之政，蠹于左右貂，譬之衣若鹑结矣，不有处者，谁与弥缝？嘉靖之初，收涣为萃，宗社盘石，谁之力耶？以道事君，不可则止，则冕与纪皆庶几。是二人者，甫得政而弃之若敝屣，视宏何霄壤几也？宏之初节，内劲于权幸，而外伸于奸藩，不亦皦皦秋阳哉！为德不终，假辞国老，以名为调剂，然再踬再起，保功名于猜世，则亦长者效也。一清有应变之略，而无格心之本，捭阖操舍，此将道也，而行之揆地，智殚力竭，得死幸矣。孚敬因机遘会，一言拜相，强直自遂，人主为屈，斯功罪不亦等哉！二李长者，而时稍负荷，春芳知止，伯仲之间也。言诡遇而获，器不胜才，上僭上，下偪下，东市之辱，夫岂不幸耶？嵩沾沾小技，以顺为正，内固主宠，而外笼天下之利，即不有孽子，宁毋败也？抑二臣者，相倾若宿敌，夔伯之地，化为秦楚，徐高张申之所繇兆也。阶赤?几几，羔羊素丝，嘉隆之际，亦何下廷和哉！惟其小用权术，收采物情，识者不无遗憾焉。虽然，若廷和、阶者，俱救时相也。拱刚愎强忮，幸其早败，虽小有才，乌足道哉！居正，申商之余习也，尚能以法劫持天下，器满而骄，?少激之，虎负不可下，鱼烂不复顾，寒暑移易，日月亏蔽。没身之后，名秽家灭。善乎夫子之言，『虽有周公之才之美，使骄且吝，其余不足观也已。』」此传乃凤洲亲笔草稿，有一友馆太仓得之，携以借录于余冢孙者。

　异物不可食
项瓯东私录载：李三洲，广东南海人。问伊：「广人食蛇，信乎？」曰：「亦有食之者，然有食之全家死毒者矣。」有某学生员出迎提学，内有十数人在明伦堂伺候，忽有一大蛇自梁上坠下，诸生以为奇，取而烹之。将熟，忽报提学到，诸生趋出，有犬见锅中火涌，汁流地下，饮之，诸生至则犬死灶傍矣。即取其肉埋土中，数日土上出一大木耳，黑而嫩，盖毒气所发也。张鄮西因言某巡按过山中，见木下有大木耳一朵，甚嫩好，以为天花菜也，取归煮食之，尽一盘，即入卧房，明日巳时尚未起，书吏倒门而入，止见骨头一副，其肉尽化为水，流满床下，其毒一至于此。因令人掘原山木下，得大蛇如桶大，烧之。三洲又言，蕲蛇亦有作酒饮之而死者，曾见余姚毛佥事旅榇，问其仆致死根因，云止因一乡官在湖广，寄一蕲蛇，主人因有暗风疾，即浸酒饮之，半月脑后发疽，遂至不可救药。尝闻有三人行路者，渴甚，入瓜园市一极大瓜，共食之，登时俱死。瓜主掘其下，得蛇如桶大，斩之。历观数事，凡物异常者，决不可轻食。又广东雷州府养济院癞疾者数百，其便溺多癞虫，鸡食之，答应官府者贪其价贱，辄买以供官。如此等类，孝子仁人，不可不知。

　宋学士诗文 【「宋学士诗文」，原作「潜溪诗文」，据明藏说小萃本改。】 
正德甲戌，南户部尚书太原张公缙刻宋学士文集成，序其后云：「潜溪前后集、文粹，出于郑氏所辑，及蜀本、衢本、外国本，皆略而未完。近时杭本八帙，颇多，而为人率妄去取，犹未刻也。初公存日，手定八编，凡若干首，以细眼方格，命子璲缮录精整，首简犹公手笔。其本亦归郑氏，久之流入钱塘，予购得之，爱重藏袭，行辄与俱。兹来总漕于淮，因命按本翻录入刻，稍展而大之，为若干帙，以公之于天下。仁和郎瑛云：予尝见太史宋公濂诗四册，公亲书者也，大字如指顶，小字如芝麻，或行或楷，真有龙蟠凤舞之象，高可五寸，亦奇物也。惜为杭守张公取去。今学士集中之诗不满二百，则知遗落多矣。按宋公亲笔诗文，皆落于张姓之手，殆亦一大奇事。然文以张显，诗以张晦，即一人之诗文，而有幸有不幸如此，安得更归于好事者而与文并传哉！」

　以足代薪
云间李豫亨云：「我松张淀山公判温州时，与其配陆夫人之任，夫人故少保完之女也。未至城数十里，天色已冥，?甚欲少憩，俄见火光隐隐若人居。比至，使人瞷之，见一老妪方拥炉，一少妇方织纴，闻叩门声出迎。公诫其下曰：『吾上任之辰在明旦，不可后，夫人且息，天明徐来，未晚也。』遂与二子先往，夫人及二女下车进休，坐未定，妪顾谓妇曰：『何不治茗以献？』妇曰：『诺。』汲水举火，乃以两足代薪，侍女惊见大呼。时从者百余人，环屋假寝，亦众声大呼，向者屋宇器什泯然无迹，惟存空林而已。夫人之次女即庠友赵吾缘之外母，时为予言甚详，非妄。」 

　种英苏冠
卢多逊门下士种英、苏冠，多逊甚器爱之。多逊既得罪，独此二人徒步送抵海而还。英改名放字明逸，苏改名易简。

　治广疮
县中陈某家有使女生广疮，求医于方上道人，其方只用干荷叶一味，浓煎汤当茶，日逐饮之，尽量而止，不过六七日即愈矣。亲试，验甚。又一当县甲首者，曾生广疮，传方上人方，用麦、母子草根捣汁，和好酒同服即愈。其草须取竹中无露水者为上。

　倭房公赋
倭房公赋：「沙汰毕，督学一，文运兀，倭房出。横行一十三府，扰乱天日。科举纔罢而岁考，直抵丹阳，四府溶溶，祸入宫墙。起钱神楼，开铜臭阁，满载装回，狼吞乌啄，且逞威势，张牙露角。眈眈焉逐逐焉，垂涎吐涡，真有似乎精魂失落，蓦起风波。暴若祖龙，厥腹虚空，昧若何虹，目无眸子，谁识西东？日长沈醉，酒色融融，倏然发怒，令人惨凄。一日之内，一人之身，而变诈不齐。百金补廪，镇江李孙，斗珠入泮，无锡周秦，亲家邻友，为过财人。米麦荧荧，乱圈点也，枷锁扰扰，假公道也，湖流涨落，苞苴行也，批挞横斜，门子醉也，雷霆乍惊，试案出也。人人骇忧，漫不知其所谓也。孔方先容，虽媸亦妍，十目所视，而莫揜焉。有不可闻者，遗臭万年。此倭之行藏类市井之行藏，不畏天地之精英。故其来年预托亲人，渡水涉山，访儒生之富贫，夤缘其间。不分玉石，真材销铄，怨气逦迤道路，闻之莫不叹惜。嗟乎皇上之心，作养人材之心也，倭纵贪婪，亦当念国家，奈何取财尽锱铢，弃士如泥沙？使豪杰之士，一朝为失色之庸夫，云锦之章，霎时为吞声之哑哑。案首赃私，多于仓廪之粟粒，家书包票，等于官店之帛缕。德清光棍，趋于直隶之城郭，厥子受赂，出于公庭之招语，使旁观之人，深可鄙而可怒。倭房之心方益骄固，谤海公、陷徐举，日本烈炬，延烧南土。呜呼，戕士类者，倭房也，可杀也，护倭房者何人也？亦可杀也。嗟夫，使朝廷听好人则足以拒倭，倭不为督学之人，则自秀才士夫以及君，谁得而被祸也？科道不能明言，而野史言之，野史言之而远播之，是使野史之言而强于国史也。时万历十四年。」房学院寰，浙江德清人。通贿事露，吴中士子作此以讥之。戒庵老人年已八十余二，殊骇时事之多变，漫录之，傥不即下地，他日展卷，亦可一扼腕。又有滥青衿文，取四书中语依时文体辏合成篇，余恶其侮圣言也，掷去不录。

　时艺坊刻
余少时学举子业，并无刊本窗稿。有书贾在利考，朋友家往来，钞得镫窗下课数十篇，每篇誊写二三十纸，到余家塾，拣其几篇，每篇酬钱或二文或三文。忆荆川中会元，其稿亦是无锡门人蔡瀛与一姻家同刻。方山中会魁，其三试卷，余为怂?其常熟门人钱梦玉以东湖书院活字印行，未闻有坊间板。今满目皆坊刻矣，亦世风华实之一验也。

　相牛法 【附治六畜方 【「附治六畜方」，原无此五字，据明藏说小萃本补。】 】 
牛有独肝者，食之杀人。相牛法：岐胡有寿，膺匡欲广，毫筋欲横。 【后筋也。】 常有声，有黄也。角冷有病，旋毛在珠泉无寿，睫乱触人，衔乌角偏妨主。毛少骨多有力。溺射前，良牛也。疏筋难养，三岁二齿，四岁四齿，五岁六齿，六岁以后每一年接脊骨一节，阴虹属颈。阴虹，双筋自尾属颈也。此草木子杂俎篇所载，盖从宁戚相牛经中节出而又附益之以便观者。
附治六畜诸病方
?杨花八两　川乌　草乌　白芷　藜芦猪牙皁角各四两　麝香一钱五分　黄丹一两　诃子六枚　绿豆粉一两　风化石灰五钱　皁角刺四两
已上俱为细末，用药时雄左雌右，先将右鼻孔吹数十口，后吹药于左鼻。水牛一钱五分，黄牛马骡一钱二分，驴八分，猪四分。

　僧尼始
汉明帝听阳城侯刘峻等出家，僧之始也。济阳妇女阿潘等出家，尼之始也。

　戒宿倡酗酒二文 【「戒宿倡酗酒二文」，原作「宿倡酗酒二戒」，与正文文义不相应，据明藏说小萃本改。】 
宿倡酗酒，世之覆辙相寻，而多未悟，岂圣贤之训微奥简约，故习而不察耶？往阅侯布政一元集中有走笔戒弟书，反复晓譬，颇饶名论，读之，即登徒子便当回头。恨无藻笔，不克为高阳辈益友。会有携莫贡士云卿所作酗酒戒示余者，两作固可并传，以砭沈酣惑溺之膏肓也。虽老眼昏花，不怯捉笔。
侯曰：「夫系蹄不解，猛虎决蹯，危疢在前，孝子进药，非不痛于身哲于口也，爱有所至，情有所不得不然。凡熟谏之道，异于责善，义方之诲，别于忍心。如使畏不祥而曲阿，慕怡怡而顺非，是以一蹯之痛，易其七尺之躯，不忍乎介然之苦口，而自诒罔极之恨也，岂可谓知类哉！克己之难，自昔而称之，柔曼之倾意，尤其难者也。故女戎祸水，聪明之主以自误，而吴姝越艳，智术之士，亦以误人。譬之鬼物之惑人，始者必有以中其意，使如膏火相滋，不尽不止。方李赤之惑于溷厕也，所见无非清都丽宫妖艳飶芬者，欲以区区之辨，易其所见，岂不难哉！彼死而有不恤，而欲陈之以毁誉利害，不亦末乎？故苦药所以已疾也，苦言所以去惑也。医经云疾有不治者二，不可药，一不治也，可药也而不受药，二不治也。始之以不受药，终之以不可药，此忠臣孝子慈父友兄所为流涕长叹而呼天也。衢涂跬步，而杨朱哭之，跬步之失，何足哭也？然至其千里也，则又不及哭也。诗曰『何嗟及矣』是也。曲突徙薪，以告燕雀，其信之乎？然而有必至之势，其不至乎焦烂者幸尔。吾前所谓啖野葛饮鸩而不死者也，古今以来，独一曹公。奈何以不赀之躯，天地所畀，父母所遗，试之猛兽毒药，侥幸于万一乎？夫文人无行，非谓固然，惜其是文而乃是行，犹言斯人斯疾云尔。古今文人，独一司马相如哉！屈原之忠，为词赋祖，贾谊升堂，汉之彦也。昌黎、东坡，唐宋名臣，人非尧舜，谁无小疵？然必立行，大节不踰，斯为君子。至如孔孟左国，经史之文，何尝不妙绝天壤，但不可以文目之尔。假令天壤间不生司马相如，无其词赋，何损于治？何伤于艺林哉！且相如文伤靡丽，故前辈谓其类俳，而武帝亦俳畜之，此何异弈秋、丸僚以一技垂声者耶？昔人谓九原可作，吾谁与归？区区虽未敢妄意九仞之门，至于及肩之墙，不愿托足。尝思执鞭叔度，对啸孙登，相与游于无言，而或发于不得已，则纚纚洋洋，为寒馁帛粟，疲瘵针石，即不能然，犹欲鸣其心之所藏，如春虫秋蚓，宣写和气，自得而止。无用雕虫殚极，侈靡淫泆，如相如为也。今人固无相如，即有之，吾亦不好。文且如此，况其行乎？而闻以卓氏事自解，此大谬也。且卓氏事，相如宁慕其色耶？临邛令谓相如穷困，幸来过我，而王孙奇货可居，故谬为恭敬，以相如?之耳。已而果大得其财，为富人驯致，以赀为郎，显于汉廷。 【按史记，相如赀郎在未适临邛之前，此书故走笔未考耳。】 则相如本意不在文君甚明，读史者忽之耳。如令相如反效其赀财，重币卑礼，以求失身之文君，吾知相如不为也，若为之，则其家徒四壁者不将愈甚转入沟中乎？狗监未荐，天子不闻，独与失身一妇人，无用之书数卷而何适矣？然则彼虽失行，犹为身谋，今杭州诸公慕之，名实两失，无相如之利，而有其累，难以言智矣。位尊家温者，其患迟，位下家俭者，其患速，不观之膏火乎？虽同于灰烬，而膏之盛者后亡，亦理也。或曰膏虽竭，我能续之，燎虽息，吾能扬之。商贾恃什一之利，士大夫仰奉禄之进，而能文善游者，资朋友之助，此其所为续膏继明之术也。悲夫吾所为，碌碌服贾，致身策名，抒思竭精者，宁为区区一女子哉！武王不斩妲己乎？且好色人之天性，不知子都之姣者无目者也，而诗人如云之弃，缟衣之乐，岂其性与人殊哉？诚富贵有羡金余帛，何不自置妖姬，深宫自娱，犹未决裂男女之坊、 【「犹未决裂男女之坊」，「女」字原作「子」，据明藏说小萃本改。】 解绝廉耻之维，求之缟衣綦巾，亦其次也。夫巫山之云，朝暮而送人，河畔柳枝如林，离亭之泣如雨，计文君之所当，岂一司马相如哉？前袂未分，来衿复结，是何异蹴珍饵行道之中？蒙袂者犹唾之，而聪明之士顾甘心焉，何也？盖妇人有挟媚道者，其术如鬼神，使人神眩目眯而不自制，汉史往往见之。吾意倡优之家，其有传乎？不然何颠冥之众而觉悟者之寡也？商贾负贩，缙绅之士，无知愚小，大铢锱而积之，胠箧而委之，甘心效其力，没首而不悔。夫左右戮力治生以奉其主者，奴也，左噬右搏得狐兔以效之人者，狗也，今倡优挟邪术媚道，奴畜犬豕天下之人，坐食其钱财，而惑者犹然不悟，一旦商者折阅，亡其什一，仕者失官，亡其资财，始匍匐而无所归尔，犹曰相如爱文君，岂不谬哉！吾观今世文士，类多虚名，昨所观其人歌诗草书图画，其品至下，而能盗虚声者，正犹下里巴人一唱而千和也，易世论定之后，吾不知其人当在相如词赋之科否也，恐不能过李赤，李赤诗赋固在，乃能与李白相乱，而因循失足为厕中蛆，后世士羞言之，况若人者乎？夫蜩鸠之翼，难以图高，蜉蝣之衣，难以持久，故附凤者千仞，附骥者万里，彼悠悠盗名之士，安足荣其咳唾而与绸缪应和哉！相如之事，既其意指不类斯今，又西施之颦不可慕效，姑效其倩笑者可也。观今之文士，非特盗名，乃亦盗利，故辛垣高鲁连，以其无求，邹忌不信宾客之谀，以其有势，势移利尽，雌黄随变。吾观今世柬书相遗，倾肝相示语，卒未有不涉取求者也，此其交游归趣，大体可?矣，不待交解于张公子，而龙阳之情已暴于后言矣。凡斯之类，不可殚陈。区区今者药石之献，惟在静讽六经四子，闭门谢客，使天机有雨露之息，则以子之才如宝镜拭尘，邪魅毕烛，刀刃发硎，向之缭绕游丝而断之耳。以相如之文，明邹泗之道，以周南之窈窕，易巴蜀之奔亡，斯亦生人之至乐也，于子何如？楮短意长，有言不尽。」
莫曰：「昔王无功着五斗先生传，而刘伯伦颂酒德，盛言醉乡之致，于是张饮者赤帜。晋诸名流，入狗窦豕圈，累至伤生灭德，祸贻国家，故乐令讥之。夫名教中岂少立身荣名之地，何至乃尔？荆卿混殽屠沽，灌夫、盖宽饶使酒骂坐，彼皆有所为，慕义轻生，其殆狂者之俦亚乎？而犹不免身婴戮辱，宗社墟夷。千载而后，使壮夫饮血，死士吞声。假令诸君子能倾身为知己善，谋虑终始，则燕太子未必首犯狂秦之怒，而田蚡骄贵，奚必甘心魏其，以触天下之谤口哉！词组发愤，不能自制，甚哉乎酒之流生祸也。大禹圣人也，能即始而见其所终，故饮而甘之，以着明戒，后世子孙遂有如桀者，以酒为池，使千人牛饮以乐。嗟乎，禹之圣而不能使酒之不为桀也，此可以省矣。张君去华负隽异才，颇数酗于德，方其醉也，狂悖痴暴过于季将军，而逮其醒也，恬夷清穆，蔼然吉士。然其饮也必醉，而其悔也不果。又少年负才，则以为立身荣名当在乎此耶？噫，其误矣。夫不解于酒德，而袭古人之迹，故有伤生灭德之咎，即晋诸贤，彼所为有托而逃，其将以是辱身污行，而几免于祸者，当以为智，而不以为狂也。渊明先生之于酒也，避世者也，毕茂世、胡母辅之诸君之于酒也，避乱者也，荆卿之于酒也，藏名者也，灌夫、盖宽饶之于酒也，愤世者也，淳于生之于酒也，玩世滑稽者也，刘伯伦之于酒也，傲世者也，张去华之于酒也，袭古人之?而不解于酒德者也。吾今与去华约，觞过五行，酒至一升，面作赤色，唇齿间觉洒然以甘，肠胃间觉欣然以悦，则覆觞止酒，以亲命告于朋友之中，其不听者非良友也。则于止酒也，庶乎其可也。否则莫生且敛衽而避，舍席而逃，吾宁从乐令诸君子游，不欲附会荆卿、盖、灌之徒而为灭德之士已矣。」

　导引保真法 【明藏说小萃本无此条。】 
王乔、赤松古称仙术，修丹炼汞，世有奇书，然无补元真，何羡云丹五色。苟有裨天本，只求独卧一床，故采纳非工，引申罔益，敬录数款，铭兹座右。则近取诸身，法约而功倍，行之日用，力逸而可久，又何必伯山甫之神方、卫叔卿之异术耶？
一、静坐，将两手指击头后枕骨九次，以鸣天鼓。
一、用嘻嘘呼吸各九次，以调元气。
一、叩齿三十六，以集元神。
一、将两手大指摩热，各拭眼二十四，以启元明。
一、将两手大指摩热，拭鼻两旁二十四，以培元息。
一、将两手摩热，擦两耳腔二十四，以达元聪。
一、将两手摩热，摩面三十六，以润元颜。
一、将两手顺摩腰眼肾经二十四，以固元精。
一、将两手擦?底涌泉穴，左右交互，各二十四，以壮元力。
一、将两肩?肋大耸动三十六，以运元筋。
已上十件功完，口中津液滋生，即用嗽满，分作三咽，意期流入丹田，以养元真。

　大度
东坡曰：「天下之事，成于大度之士，而败于寒陋之小人。」

　老年拗拗
宋郭功父有老人十拗诗，谓不记近事记远事，不能近视能远视；哭无泪，笑有泪；夜不睡，日里睡；不肯坐，只好行；不肯食?，要食硬；子不惜，惜孙子；大事不问，碎事絮；少饮酒，多饮茶；暖不出，寒即出。昔人称为切中老人之病。余今年八十又加五矣，近事远事皆不能记，独喜与人讯问近事，检稗官小史阅远事。自少入试，执题目牌下，便能远瞩，及今蝇头细字，灯下犹能辨之，颇为远近无遗视。二三十年前因丧子多哭，今且不日，人哭余，余何哭耶？笑时或有之，未见睫下湿痕也。黄昏进糜，登床酣寝，直至日出，偶一时听鸡声耳。日中对典籍，会心处辄手舞足蹈，睡殊少也。平日好陪客坐，即少年与儿孙往还者，喜与共几席。步履虽不艰，至百步外辄用竹兜子，不好行也。每食必问烂否，否必再煮。惜子勤勚贫无储，惜孙埋头不挂绿。大事碎事入耳，或料理，入手便推却。平生酒量，多不过三行，见人饮则酣适。瀹茗惟以供饭，后漱齿，余则畏其性寒，敛唇避之。春秋挈子孙郊原一舒啸，冬夏惟斗室挥扇拥炉而已。余老人其拗中之拗耶？适有方外道人，以相术自逞，遽前余曰：「翁肯以一布袍赠我，我包翁有太公之寿。」余私忖曰：「岂余之年亦拗耶？」退而书此，为好事者他年作一笑柄。

　游月岩记
无锡顾泾阳宪成，其制科文，人人称之。有携其游月岩记示余者。余细阅之，即古文辞，亦吾郡荆川子后一人也。录之。
记曰：「予以岁之九月六日至桂阳，越五日有永州之行，行三日经道州。州大夫张四可氏出谒，予为问讯濂溪周先生故事，大夫曰：『去州可四十里有月岩，相传以为先生悟道处，此一奇观也。』余曰：『何如？』大夫曰：『志言岩形如圆廪，中可容数万斛，东西两门通道当洞之中而虚其顶，自东望之，如月上弦，自西望之，如月下弦，自其中望之，如月之望。先生则之，以画太极图，云已晤彭将军。』哲庵氏语及之，亦曰信。予曰：『有是哉！』明日遂偕往。既至，历崖而登，下而就几，少息焉。徙倚四顾，奇石森列，满壁而是，眉睫之间，变幻纷沓，应接不暇。即王子猷山阴道中不知有此否。哲庵曰：『吾闻诸志矣，如走猊，如伏犀，如龟蹒跚，如凤翱翔，如龙蛇蜿蜒，可谓笔端有画。』予曰：『未尽也。』拟为之名，卒不得其似而止。遂与二君徐步而前，就其中望之，既圆且朗，果如所言不谬。予因笑谓曰：『今日望日也，故应有此。』已，转而西，寻却而东，所至辄伫立凝视，递相嗟赏。已，复登其巅，忽见白云数点，冉冉从东而来，望之可数里内外。张君异之，指其处呼余而谓曰：『是濂溪先生故里也。』余闻之，翩翩神王。尔时觉得两腋风生，便欲乘云而往，揽濯缨之亭，饮其泉一斛，洗涤尘氛，徐而从先生乞太极图也，为之徘徊者久之。既而还坐其下，左右荐觞，觞到辄尽，主亦不劝，客亦不辞。清言亹亹，尔我俱失。薄雨既收，斜阳欲下，陶然相对，氤氲满怀。舆人窃窃从傍言暮矣，弗问也，从容谓二君：『乐乎？』张君曰：『当此之际，不知胸中有何物，亦不知天地间更有何事。』彭君首肯曰：『如是，如是。』二君还问予，予曰：『亦复如是。』起而叹曰：『美哉兹游也，无物内碍，忘矣，无事外碍，忘矣。内外两忘，濂溪先生之所谓静也，昭昭乎进于太极矣。吾侪偶尔寄适，俯仰之顷，意象豁如，辄自有会心处，何况先生乎？其所得于兹岩之助岂少哉！虽谓则之以画太极图，未为迂也。』昔朱子疏大学格物之义，谓一草一木，亦不可不理会。姚江王伯安非之曰『奈何舍内而徇外』。由今观之，何者为内？何者为外？河之马可以画卦，洛之龟可以范畴，天高地下，万物散殊，新腐陈奇，总归神理，人自为间隔耳。伯安颖慧绝人，而所见若此，岂其偶未之思与？吾于兹岩乎有悟也，虽然悟之非难，实有之为难。今夫先生之称主静，何也？主者，譬如家之有长，国之有公侯，天下之有君王，不得一日而无，非若羁旅之暂来暂去也。吾侪幸徼须臾之暇，探奇讨胜，回视胶胶扰扰之乡，迥若僊凡，以故情畅神怡，洒然自适。退而与胶胶扰扰者交，卒亦归于胶胶扰扰而已，夫焉得而有之？不惟是也，吾与张君故生长?越间，去此四千里而余，彭君即楚产乎，家故赤壁之下，去此亦二千里而余。生平倾慕先生，如饥如渴，一旦得游其处，以故目若为之加明，耳若为之加聪，心若为之加爽。假令朝于斯，夕于斯，取诸衣带之间而足，且将狎之以为故常，漫不加省，欲一几希于洒然，弗可得也。虽日居其中，与在胶胶扰扰之乡何异？然则向之所云静者，夫亦羁旅之倏来倏去，而以言乎主静，恐不得如吾三人之居之去兹岩仅仅二千里或四千里而已也，何谓悟哉！二君称善，就余索主静之诀，余面壁不答。有顷曰：『其试问诸月岩。』遂各尽一觞别去。越七日，还自永州，爰籍其语而存之，用自省焉，兼以贻二君。是岁万历十五年也。」

　海棠
海棠欲花盛而鲜，须冬至日用糟水浇根下。世谓海棠无香，惟西蜀潼川府昌州海棠独香。成都人谓海棠为花，尊贵之也。余家有垂丝、铁梗二种，垂丝者本大于斗，枝高于屋，开时足称巨丽之观，每以不得相城翁图之为恨。

　心斋论非上立党 【「心斋论非上立党」，原无「非上立党」四字，不可通，据明藏说小萃本补。】 
王心斋艮遗录曰：「居是邦不非其大夫，故敛床之问，孔子不答子路而答子贡，以是知八佾、雍彻之讥，皆孔子早年事也。人心惟危，伊川贤者，犹因东坡门人一言，遂各成党，况其下者乎？学者须在微处用功，颜子不远复，乃道心也。」

　俗学俗书通弊 【「俗学俗书通弊」，原无「通弊」二字，据明藏说小萃本补。】 
一传未终，恍已迷其姓氏，片文屡过，几不辨其偏傍，今俗学之通弊也。肖立半存，乌焉全舛， 【误脱半字，以赵为肖，以齐为立，字经三写，乌焉成马。】 今俗书之通患也。能勉强学问而免于俗学，则俗书之弊无忧矣。

　蜀道表忠有本
蒯彻告高帝曰：「嗟乎，冤哉烹也。」董仲舒士不遇赋曰：「呜呼嗟乎，遐哉邈矣。」太白蜀道难「噫吁兮，危乎高哉」之句，盖有所本，而世称为独造，何也？东坡表忠观碑是效柳子厚寿州孝门铭，初学信谢氏轨范之说，动曰本史记。沿袭之难破，每每如此。

　全孝图说
德园虞淳熙 【浙江钱塘人，癸未进士。】 全孝图并说。
孝字从老省，从子，子在老傍，抗而不顺，非孝也。老在子下，逆而不顺，非孝也。老上子下，斯象形矣。规者太虚也，规中者其孕也，约以从老从子之象，太虚为老，能孳萌为子，太虚为老，三才万物为子，干为老，坤顺承为子，乾坤为老，六子为子，乾坤为老，日月五行民物为子，日为老，月受光为子，日有为老，五行民物为子。五行生我为老，我生为子，山祖脉为老，胎育为子，川源为老，委为子，五行为老，浑敦氏为子，浑敦氏为老，人为子。二氏父母为老，二氏为子，兆人父母为老，兆人为子。四夷父母为老，四夷为子，五等之贵者为老，贱者为子。禽兽草木，各有牝牡雌雄，虽胎化不同，而生者为老，受生者为子。以老孚子，以子承老，无物非孝也。援神契曰：「孝在混沌之中。」曾子曰：「夫孝推之后世，而无朝夕无时非孝也。」无物不有，无时暂停，以应规也。人言释老超出太虚，不拜父母，太虚无外，复何可超？即与同体，能不孳萌而为孝乎？作全孝图说。(缺图)

　俞似诗
「莫遣鞴鹰饱一呼，将军谁志灭匈奴。年来万事灰人意，只有看山眼不枯。转食胶胶扰扰间，林皋高步未容攀。兴来尚有平生屐，管领东南到处山。」此宋广州钤辖俞似作。

　方正学咏宋诗文 【「方正学咏宋诗文」，原作「正学诗」，标题文义含混，与正文也不相应。据明藏说小萃本补。】 
方正学诗云：「前宋文章配两周，盛时诗律亦无俦。今人未识昆仑派，却笑黄河是浊流。」

　孟劳白撰
孟劳，鲁之宝刀， 【谷梁传注。】 白撰，货贝名。 【平准书。】 

　木槿栀子胡茄别名 【「木槿栀子胡茄别名」，原作「花茄别名」，据明藏说小萃本改。】 
木槿花即佛桑花，出黎州辔岭；薝卜花即栀子花，陶隐居云其花翦刀六出，刻房七道；胡茄，俗名也，即曼陀罗花。 【一云佛桑花，枝叶类江南槿树，花类中州芍药。王雨舟云横州人呼佛桑为牡丹，更可笑。有深红深紫浅红淡红数种，翦插于土即活。】 

　浙场中卷
万历辛卯科，浙江乡试主考为九我李公廷机，同考经房有杭州府推官吴炯，当呈卷之时，辞色甚不逊于主考，李公怒之，因索其房落卷亲阅，遂摘出一奇卷批中。吴哓哓争驳，且悍然欲束卷解职出场，李公不顾，命署于别房中第六十四名，拆出，乃宁波府学生陈恪也。先是，初场完后，都台常公居敬索堪中魁元卷于学道李公同芳，学道取两卷上呈，其一即陈恪。使吴不忤于主考，则落卷何由见赏哉？而学道之拟送者，亦当失色矣。又有嘉兴李日华，初场已抹坏，因中式中论不堪刻程，特拔其论窜数语刻之录中，寘之第九十名榜末云。观陈、李二君之得隽，场中信有天命在，不可强也。余邑旧父母葵南胡公士鳌为杭郡守，是时与场事，亲对余冢孙说。胡公又谓论语程文末比过接二句，是李公采其所商搉者。盖李公本与胡公旧识，而李公馆于余郡董君言诗家，正其令余邑时也，交往最莫逆，而是科又相值于杭同场。事亦异数云。

　当行利人事
宋大观中，有士人买靴于铺翁，见其父葬时一靴，怪问其故，铺翁云官员携来修者。候之，来者果士人父，士人拜，不顾，取靴而去。士人追逐数里，泣呼求教言，父曰：「尔可学镇江太守葛繁。」士人遂往谒繁，因问何以为幽冥所重，繁曰：「予始者，日行一利人事，后或一或二三或十，今四十年矣，未尝少废。」又问：「何以为利人事？」繁指坐间蹋子曰：「此物置之不正，则蹙人足，予为正之。若遇人渴，予与杯水。如此类者，随事而利之，无贵贱可行也。」元时王绍文临终，书示其子孙语云：「利人之事，可周旋处，虽独力，亦当自为；害人之事，于戏谑中，虽一念，不可妄发。」夫利人济物，幽明一辙。而今之子弟往往好行小慧以卤怖人为快者，独何心哉！

　论十王荐亡之诞 【「论十王荐亡之诞」，原无「十王」二字，据明藏说小萃本补。】 
余得宋刻鬼董一书，中有论十王、荐亡两条，可开世惑者，特揭而出之。
一云，佛言琰魔罗盖主捺落迦者，止一琰魔罗王耳，阎罗盖琰魔罗之讹也。余十八王见于阿含等经，名皆梵语。王主一狱，乃阎罗僚属，义不得差肩。十王之说，不知起于何时。佛所举三千大千世界，素诃其一，今所居赡部，特素诃之一洲，极东南际，于一世界，不啻于太仓之稊米，泰山之微尘耳。阎罗盖指一素诃世界言之，其统摄大矣，泰山奈何亦以王号与之敌体哉！转轮王王四天下，盖人而几于天者，亦非主冥道，乃概列于十王，其余名号如宋帝、五官之类，皆无所稽据。又七七日而所历者七王，自小祥以后二年乃仅经二王，抑何疏密之悬绝耶？当是僧徒为此以惑愚民耳。一云老子见推于仲尼，盖亦圣人也。其道本以清净无为为宗，衣冠丧祭与齐民同，老子之子曰宗，盖有妻妾矣，而又尝仕周，其在四民之中亦士耳，特所尚者不同，非于儒之外别有教也。秦、汉之言神仙者，其繁如猬毛，未尝称老子，况于三清十极之说哉！祭醮符箓始于张道陵，成于寇谦之，恶其无所本始，乃自托于老子，以神其书，实于老子不相干。老子书言：「有道之国，其鬼不神。」其设为三宫九府，仙官将吏，以罔民耶！荐亡一门，不在洞玄、洞神、洞真之科，最为后出，模写释氏而不克肖，以佛本不言荐亡，后人设为之，已自背本教，道士见其利入之厚，因而效焉，盖又张、寇二师所不道也。

　朝鲜国王咨
「朝鲜国王为谢恩事，万历二十年正月二十六日，陪臣李裕仍赍捧敕谕回还。钦蒙圣恩，特赐银两彩币，钦此。除钦依祗受外，差陪臣刑曹参判申点赍领表文礼物，赴京进谢，并赍慈圣宣文明肃皇太后陛下进献礼物前去。今将礼物开坐合行移咨，请照验闻奏施行。须至咨者：一、红细苎布一十匹，白细苎布一十匹，黑细麻布二十匹，满花席一十张，杂彩花席一十张。右咨礼部。万历二十年二月二十日。」右朝鲜国王咨，借观于常熟赵吏侍定宇家者，年月处大朱文印，其文乃朝鲜国王之印六字，是朝廷所赐金印。后一大咨字下有花押，字极楷而精，纸极厚，几一分，光色莹然。外金漆木匣盛之。

　郑端简公训子语 【「郑端简公训子语」，原无「郑」字，据明藏说小萃本补。】 
郑尚书淡泉公训子履淳曰：「胆欲大，心欲小，志欲圆，行欲方。大志非才不就，大才非学不成。学非记诵云尔，当究事所以然，融于心目，如身亲履之。南阳一出即相，淮阴一出即将，果盖世雄才，皆是平时所学，志士读书当知此。不然，世之能读书能文章不善做官做人者最多也。」此嘉靖壬戌冬所训，最是名言。 【非学无以广才，非志无以成学，原是南阳诫子者。】 

王穉登戒庵老人漫笔序 【「王穉登戒庵老人漫笔序」，明藏说小萃本此序在书前。】 
利城盖有李先生云，先生名诩字厚德，有道君子也，号戒庵老人。名所著书曰漫笔，漫笔者，不以品列，不以类分，不以甲乙次第为先后，随事辄纪，随纪辄书，故云漫。其书浩汗纵横，阖辟变幻，鸿纤幽显，靡所不有，不独成一家之言，且也该众作之奥，此之为书沉沉者哉。盖不博古者，不曙千秋，不通今者，不镜当代，不语大，隘而不广，不语细，疏而弗当。不明经，不穷列圣渊源，不阅史，不识古今治乱，不谭词赋，风雅道衰，不探名理，精微统绝，不该览，不淹通，不搜罗，不闳肆，不论俗，不知万姓之隐。不述怪，不窥六合之外，不诙谐，不玩世，不神仙，不消摇，不表忠贞，人伦不显，不载凶侠，梼杌遁藏。故皇农羲昊以博古，庙谟野乘以通今，四方上下以语大，男女居室以语细，诗书礼乐以明经，累朝历国以阅史，雕龙纂组而谈词赋，道德性命而探名理。邱坟、汲冢、医卜、农圃而该览，天人王霸穷发鬼夷而搜罗，街谈市谚风土岁时而语俗，牛鬼蛇神豕立石言而述怪，射覆滑稽谈言微中而诙谐，饮食冲举骖鸾驭鹤而神仙，皎日秋霜糜躯碎骨而表忠贞，隐慝暴行恶贯幽明而载凶侠。斯非所谓可喜可愕可愤可悲，嬉笑怒骂，皆成文章者耶！足以代董狐之笔，应所忠之求矣。马迁采七十二家言而成史记，异时天子开石渠虎观，诏诸儒撰一代正史，是编宁能舍旃？先生少游郡学，试必高等，七应都试悉报罢。晚入南雍，一谒选人即弃去，旧知居要津者，绝不交通。或欲式庐，亦避匿。有司往往劝驾，稽颡称主臣而已。践更租庸，先期而办，曰：「我宁往役，不往见也。」历年八十八始卒，故自名老人。嗟乎，奈何不获齿于国老庶老之列，袒割献酳，授几与杖，以赞休明至理，乃终老田间，汶汶而没，此非有司之过与！属余序者诸孙如一，昔名鹗翀，今以字行，亦有文能绳祖武者也。太原王穉登撰。

钱裔美跋
美幼时尝侍先外大父近复公侧，见其著述累千万言，合古今藏书，迭窗堆置，不见天日。乙酉以土兵之乱，书仓灰烬，令人抚髀增慨。今春，中表弟汝集出友人处所获故家藏漫笔示余，特复梓之，以永不朽。梓成，汝集且喜且泣，顾谓余曰：「吾家藏书尽废，手泽幸于是存焉。」余乃喟然曰：「信乎人以文传，而文之传又赖于贤子孙也。」昔外大父以是编付梓人，实扬先烈，今其生平著述与藏书俱散而不可复觅，是编为戒庵公所著，而校订记跋实出外大父，两世手泽，凛凛若新。斯举也，温公独乐园眼前可得，何必先投束修羊哉！不但戒庵公藉以不朽，而外大父亦可少慰矣。千百世后，读其书彷佛其音容者，不知属谁氏也。时顺治五年戊子九月九日海虞外孙钱裔美百拜谨识。

李成之重刻漫笔跋
先高祖戒庵公笃学力行，少补博士，晚游成均。每究心时务，精研理学，综核经史，驰骋百家，一一亲为删订，参以心得，而汇为崇帙，皆其壮时事也。晚年更博极群书，凡耳目闻记，辄捉笔识之，不分古今，不别事类，久而成编，题曰老人漫笔。先大父近复公刊之藏说小萃中，盛行于世久矣。呜呼，余高祖之著述，可云繁富，悉朽蠹于敝簏中，而仅留遗?于此，亦何异泰山片石，沧海勺波乎哉！窃念余高祖攻苦毕生，不获食报，逮至忠毅公始以文章气节显，何公之见知于世者小而天之报公若是其迟耶？先大父近复公雅志删述，虽困于胶序，而得失不以介怀，凡诸悬之国门藏之名山者，靡不殚力罗致，即乡邦文献与夫古刻法书，断碑遗碣，有一字系先代者，皆搜罗，恐后至。吴越藏书家不远千百里求之，一时贾人射利者，亦奔集如鹜。自辑有友乡录、礼记辑正等书，因卷帙浩繁，未遑付之梨枣，所作文章诗赋亦如之。不意乙酉秋，里中乘易代之变，盗贼四起，烽烟满目，余兄与侄尽遭惨祸，而数世藏书，悉归乌有。呜呼，其积之也穷一生之力，历数传之久，祖孙相继而不足，其散也则委之泥沙，鬻之坊市，或归他人之几案，而余竟无从购其只字遗篇，岂不痛哉！夫子孙不能读祖父之书，甚至祖父所缵述者亦一朝而散失，其何颜以立于世耶？近于友人家得觏藏说小萃，悲喜交集，捧而读之，如接高祖大父之音容，奚但手泽是存已也。亟取录之，恨绌于力，不能悉梓，先将漫笔重镌，以垂永久，庶高祖晚年辑缀，不至湮灭无闻乎！卷中附识一二，仍补祖笔之所未备，非敢妄有裒益也。得月楼书虽尽亡，其书目幸存于家季，将俟刻之，聊志先大父汇集之苦心云。玄孙成之百拜识。

盛宣怀跋
右戒庵漫笔八卷，明李诩撰。诩字厚德，江阴人，诸生，坎坷不遇，年八十余而卒。厚德蚤岁，课业必记，旁及奇闻异见，晚乃记岁月阴晴里闬人事。每于披阅所得，目前所传，无论篇章繁简，随笔简端，自署曰戒庵老人漫笔，积成数册。万历丁酉，其孙如一为之刊行，附藏说小萃之后，王百谷序之。国朝顺治五年，玄孙成之又刊于世德堂，今刊本亦寥寥矣。是书杂志朝野掌故诗文琐语，时近小说家，诚不免提要所讥。然如提要所举各条外，如辨天禄阁外史之伪，辨容斋随笔之误，辨元史速不台、雪不台，完者都、完者拔都二传为一人，辨唐诗鼓吹误收宋胡文恭诗，又倪云林与张藻仲第二柬清閟阁集未收，记茅山颜鲁公四面碑、张从申三绝碑，可见明万历时尚完整。记嘉靖间江阴出唐大中、宋德佑两墓志，皆足以资考证。惟铁椎铭以为宋翰林学士王文炳作，此铭颂王着击阿合马事，事在至元十九年，而以为宋学士，则误矣。光绪丁酉上巳日武进盛宣怀跋。

四库全书总目戒庵漫笔提要
戒庵漫笔八卷，明李诩撰。诩字厚德，江阴人。少为诸生，坎坷不第，年八十余而卒。所作世德堂吟稿、名山大川记诸书，皆已亡佚，惟是编为其孙如一刊行，皆所记闻见杂说。诩自号戒庵老人，因以为名。书中称世宗为今上，而又载有万历初事，盖随时缀录，积久成篇，非一时所撰集，故前后不免于驳文也。其间多志朝野典故及诗文琐语，而序次烦猥，短于持择，于凡谐谑鄙俗之事，兼收并蓄，乃流于小说家言。惟记苏轼、黄庭坚真迹诗句，可补本集之亡佚；记刘基画蜀川图，可证图画宝鉴之阙漏。又如论孟子古本同异，则较王士禛池北偶谈所摘为详。又据三水小牍以证洪迈夷坚志之蹈袭；辨两山墨谈所称苏轼有妹嫁秦观诞妄诸条，为沙中金屑耳。
