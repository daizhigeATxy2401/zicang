投瓮随笔　　（明）姜南 撰 

　　○贫富不爱钱 

　　钱昕字景寅，苏州常熟人。正统乙丑进士，历官湖广布政使，以廉慎著称。同时有鱼侃者，亦常熟人。永乐二十二年进士，历官开封知府，亦有廉名。然昕故富家，而侃则贫士，人尤以为难。盐山王文肃公翱为吏部尚书，常称之曰：“富不爱钱钱昕，贫不爱钱鱼侃。” 

　　○不受云布 

　　湘阴宋端，成化间知华亭县，以云布一端，献其师华容黎侍郎淳。淳题其外封曰：“昔之县令拔茶种桑，今之县令锦上添花。”不受而还之。华亭之云布，不始于端，黎虽误责之，然充其言，岂有病吾民者乎？ 

　　○表语用事 

　　宋王德用，号黑王相公，年十九从父讨西贼，威名大震。西人儿啼，即呼黑大王来以惧之。德用在朝，屡引年，仁宗惜其去，两为减年。一日，除枢密使孔道辅，上言德用貌类艺祖，宅枕乾冈，即出知随州。谢表云：“状类艺祖，父母所生。宅枕乾冈，先朝所赐。”时人莫不多其言。又赵葵理宗朝拜右相，言者论葵非由科目进，且曰宰相须用读书人。葵因力辞，其表有云：“霍光不学无术，每思张咏之语以自惭。后稷所读何书，敢以赵汴之言而自解。”乃出判潭州，人亦服其用事之切。 

　　○神宗论温公诗 

　　神宗一日在讲筵，既讲罢赐茶，甚从容，因谓讲筵官曰：“数日前见司马光《王昭君古风诗》甚佳，如‘宫门铜环双兽面，回首何如复未见。自嗟不若住巫山，布袖蒿簪嫁乡县。’读之使人怆然。”时君实病足，在告已数日矣。吕惠卿曰：“陛下深居九重之中，何从而得此诗？”上曰：“亦偶然见之。”惠卿曰：“此诗不无深意！”上曰：“卿亦尝见此诗耶？”惠卿曰：“未尝见此诗，适但闻陛下举此四句耳。”上曰：“此四句有甚深意！”吁！奸人类皆以言语文字激怒人主，以陷入于罪。既以此陷苏子瞻，而惠卿复欲以此中伤司马公。苟非神宗之明，几何而不堕其萋斐之中耶。 

　　○逐日表语 

　　丁晋公谓文字虽老不衰，在朱崖答胡则侍御书曰：“梦幻泡影，知既往之本无。地水火风，悟本来之不有。”在海外十四年，及北迁道州，谢表云：“心若倾葵，渐暖长安之日。身同旅雁，乍浮楚泽之春。”又谢复秘书监表云：“炎荒万里，岁律一周，伤禽无振羽之期，病树绝沾春之望。”人亦哀之。初卢丞相多逊谪海外，国史载其谢表末云：“流星已远，拱北极以无由。海日空悬，望长安而不见。”又其孙载作《范阳家志》，附其临终自作遗表。略云：“昔日位居黄閤，众口烁金。此时身谢朱崖，蔓草萦骨。”亦可哀也。国朝陈学士循，释罪谢恩，表云：“幽壑春生于腐草，废炉暖于寒灰。系鸟出笼，复山遂林之素性。涸鱼得水，遂逃鼎俎之横灾。”语亦工而有味也。 

　　○卢杞奏食官豕 

　　唐卢杞为虢州刺史，奏言虢有官豕三千为民患。德宗曰：“徙之沙苑。”杞曰：“同州亦陛下百姓，臣谓食之便。”帝曰：“守虢而忧他州，宰相才也。”诏以豕赐贫民，遂有意柄任矣。然则杞固奸邪，其为州郡，盖亦有可观者。吁！始之取宠也，以爱一州之民，终之售奸也，卒以遗天下之患。孔子曰：“小人不可大受而可小知也。”信夫。 

　　○杂种 

　　今人詈人之桀猾不循理者曰“杂种”。按《晋书?前燕载记?赞》曰：“蠢兹杂种，奕世弥昌。”“杂种”二字见此。 

　　○吴城感旧 

　　“城苑秋风蔓草深，豪华都向此销沉。赵佗空有称尊计，刘表初无弭乱心。半夜危楼俄纵火，十年高坞谩藏金。废兴一梦谁能问，回首青山落日阴。”此高侍郎季迪吴城感旧之作也。使张士诚而闻此，当含愧入地矣。然以本朝续《纲目》之例论之，亦不必深责也。 

　　○与带奖忠 

　　正统己已，大驾北狩，虏情莫测，边警日严。选使虏者，得中书舍人赵荣，升大理寺少卿以行。高文懿公毂，时在内阁，嘉荣之奋忠，解所束金带与之。 

　　○危不遣家 

　　正统己巳秋，也先寇边，王师败绩于土木。大驾北狩，京师戒严，朝士多遣家南徙。礼部侍郎李公绍，时为修撰，独曰：“主辱臣死，奚以家为。”卒不遣。 

　　○觜鼻 

　　今世人见人有不当意者，辄曰“觜鼻”。按《金史》：宋破金泗洲，守将毕资伦不肯降，系之镇江狱者十四年。及盱眙将士降，宋使总帅纳合买住己下，北望哭拜，谓之辞故主。驱资伦在旁观之。资伦见买住骂曰：“纳合买住，国家未尝负汝，何所求死不可，乃作如此觜鼻耶？”买住不敢仰视。资伦后投江死。“觜鼻”二字见此。 

　　○握两手汗 

　　今世人旁观人涉险而济者，辄曰：“为尔捻两把汗。”按《元史》宪宗召赵璧问曰：“天下何如而治？”对曰：“请先诛近侍之尤不善者。”宪宗不悦。璧退，世祖曰：“秀才，汝浑身都是胆耶，吾亦为汝握两手汗也。” 

　　○吴越春秋语 

　　孟子曰：“险阻既远，鸟兽之害人者消，然后人得平土而居之。”赵哗《吴越春秋》云：“民去崎岖，归于中国。”虽袭孟子意，亦简而佳。 

　　○叙■〈雨上吳下〉芮质成 

　　■〈雨上吳下〉芮质成之事，《左传》、《家语》、《说苑》皆载之。观其叙事之法，《说苑》不如《家语》，《家语》不如《左传》。 

　　○刮肠洗胃 

　　齐高帝初镇淮阴时，有故吏东莞竺景秀，尝以过系法曹，帝谓参军苟伯玉曰：“卿比看景秀否？”答曰：“数往候之，备加责诮之，若许某自新，必吞刀剖肠，饮灰洗胃。”帝善其言，即释之，卒为忠信士。 

　　○太白论诗 

　　唐诗之所以为善者，以其能振起齐梁以来艳薄之习，而远接汉魏之古雅也。而李太白以唐人之作，能复元古而续大雅。吁！以唐人之作，欲窥郑卫缁衣鸡鸣淇澳定中之藩篱，且不能得，况望二雅乎？以唐人之诗，被之管弦，而歌于朝廷郊庙，其与成周诸雅，类乎，不类乎？唐节谓删后无诗，则信然矣。 

　　○胫大于股 

　　贾谊曰：“天下之势，方病大瘇，一胫之大几如腰，一指之大几如股。”按《说苑》引孔子曰：“胫大于股者，难以步；指大于臂者，难以把。本小末大，不能相使也。”谊言疑本于此。 

　　○温峤去王敦像 

　　晋成帝时，温峤为使持节都督平南将军，镇武昌。在镇见王敦画像曰：“敦大逆，宜加斫棺之戮，受崔抒之刑。古人合棺而定谥，春秋大居正崇王父之命，未有受戮于天子而图形于群下。”命削去之。吁！惟此义不行于天下，则河北逆党，以安史为圣人而祀之，又何怪乎？ 

　　○题严子陵祠诗 

　　唐洪子舆题《严子陵祠诗》，末云：“高风激终古，语理忘荣贱。方验道可尊，山林情不变。”诗通篇格调高古，结句辞意俱到，可与范碑颉颃，同垂不朽。子舆睿宗时为御史，劲直不阿。 

　　○送李邕诗 

　　唐明皇《送李邕之任滑台诗》，有云：“课成应第一，良牧尔当仁。”帝之初政清明，故形于歌咏，莫非爱民之意。及天下小康，淫侈交蚀其天，而蓄一忍心，遂至一日杀三爱子而不少恤。甚至云南之征，丧师无纪。诗云：“靡不有初，鲜克有终。”帝之谓乎！ 

　　○贵贱定分 

　　《战国策》淳于髡曰：“狐裘虽弊，不可以补黄狗之皮。”《汉书》贾谊曰：“履虽鲜，不加于首；冠至弊，不以苴履。”皆言贵贱有定分也。 

　　○鬼教 

　　李玚北魏孝明帝时，为高阳王雍友。以时人多绝户为沙门，上言：“三千之罪，莫大于不孝。不孝之大，无过于绝祀。安得轻纵背礼之情，而肆其向法之意；舍当世之礼，而求将来之益；弃堂堂之政，而从鬼教乎？”沙门都统僧暹等忿鬼教之言，以玚为谤毁佛法，泣诉灵太后，责之。玚自理曰：“鬼神之名，皆是通灵达称，佛非天非地，本出于人，名之为鬼，愚谓非谤。”“鬼教”二字，见此甚新。 

　　○须鬓早白 

　　晋王彪之年二十，须鬓皓白，时人谓之王白须。武帝太元初，为光禄大夫，仪同三司，卒年七十三。然世人谓发早白者为衰征，恐不尽然也。 

　　○娈童 

　　北齐文宣在晋阳，太子监国，集诸儒讲《孝经》，令杨愔传旨谓国子助教许散愁曰：“先生在世，何以自资。”对曰：“散愁自少以来，不登娈童之床，不入季女之室，服膺简策，不知老之将至。平生素怀，若斯而已。”太子曰：“颜子缩屋称贞，柳下妪而不乱，未若此翁白首不娶者也。”乃赉绢百匹。 

　　○三二陆 

　　陆机字士衡，陆云字士龙，晋人号二陆。陆琰字温玉，陆瑜字幹玉，陈人号二陆。陆九龄字子寿，陆九渊字子静，宋人号二陆。右皆兄弟以文学显于时。 

　　○三王褒 

　　汉王褒字子渊，晋王褒字伟元，周王褒字子深，右三人皆有文学。 

　　○汉四皓歌 

　　《古今乐录》：“四皓隐居南山，高祖聘之不甘，仰天叹而作歌。按《汉书》四皓，即东园公、绮里季、夏黄公、角里先生，年皆八十余，须眉皓白，故曰四皓。崔鸿曰：“四皓为秦博士，见焚书坑儒，退隐商山，乃作歌曰：‘吴天嗟嗟，深谷逶迤。树木模模，高山崔嵬。岩居穴处，以为幄茵。煜煜紫芝，可以疗饥。唐虞往矣，吾当安归。’此载于先秦文章及文指，世皆见之矣。然余读皇甫谧高士传云：四皓见秦政暴，乃逃入蓝田山，作歌曰：‘漠漠高士，深谷逶迤。煜煜紫芝，可以疗饥。唐虞世远，吾将安归。驷马高盖，其忧甚大。富贵之留人，不如贫贱之肆志。’两歌元有不同，然《高士传》之歌尤胜，故并录之。眉山使绳祖云。” 

　　○载记所始 

　　《晋书》有载记，其名盖始于班孟坚。《东汉书》：显宗时，有人上书告固私作国史，上召诣秘书部，除兰台令史，与前睢阳令陈宗、长陵令尹敏、司颖从事孟异，共成《世祖本纪》。迁为郎，典校秘书，固又撰功臣、平林、新市、公孙述事，作列传、载记二十八篇，奏之帝。乃复使终成前所著书。然则《晋书》载记，盖亦有所祖而名也。 

　　○玉阶怨 

　　新喻梁孟敬先生寅，作《玉阶怨》乐府云：“团扇且叶置，夕气凉转添。流萤点鱼钥，陨叶近虾帘。罗衣旧恩赐，不令珠泪沾。”拳拳不忘旧恩，可谓怨而不怨者。 

　　○曲怨 

　　宋文帝元嘉间，雍州刺史张邵，以黩货将致大辟。左卫将军谢述，表陈邵先朝旧勋，宜蒙优贷。帝手诏詶纳焉。述语子综曰：“主上矜邵夙诚，自将曲怨，吾所启缪会，故特见纳。若此迹宣布，则为侵夺主恩。”使综对前焚之。“曲怨”二字甚新，述此事亦可为法。 

　　○汉太祖唐太宗好士形于言 

　　汉太祖《大风歌》云：“安得猛士兮守四方。”唐太宗《春日元武门宴群臣诗》云：“粤余君万国，还惭抚八埏。庶几保贞固，虚己厉求贤。”二君英略，古今罕及，而好士之心，拳拳如此，宜乎为三代以后贤君之冠也。 

　　○丹之所藏者赤 

　　谚言：“近朱者赤，近墨者黑。”按《说苑》孔子曰：“不知其子，视其所友。不知其君，视其所使。”又曰：“与善人居如入兰芷之室，久而不闻其香，则与之化矣。与恶人居如入鲍鱼之肆，久而不闻其臭，亦与之化矣。故曰丹之所藏者赤，乌之所藏者黑，君子慎所藏。”谚言本此。 

　　○冯于振反覆 

　　元世祖时，冯子振尝为诗誉桑哥，且涉大言。及桑哥败，即告词臣撰碑，引喻失当。国史院编修官陈孚发其奸状，乞免所坐，遣还家。帝曰：“词臣何罪，使以誉桑哥为罪，则在廷诸臣，谁不誉之，朕亦尝誉之矣。”吁！子振反覆，小人固不足道也。帝所以讳子振之罪者，正所以讳己用桑哥之失也。 

　　○为吏名言 

　　张无垢先生子韶，宋高宗绍兴三年进士及第，佥书镇东军判官。在佥厅究心吏事，胥曹建白不能有所欺。尝大书于壁曰：“此身苟一日之闲，百姓罹无涯之苦。”赵置使彦直，孝宗淳熙八年举进士。知青阳县，告其守吏弥远曰：“催科不扰，是催科中抚字。刑罚无差，是刑罚中教化。”人以为名言。 

　　○纸羽木箭 

　　郎基，齐文宣帝天保四年，除海西镇将，遇东方白额称乱，淮南州郡皆从逆。梁将吴明彻攻围海西，基固守，乃至削木为箭，剪纸为羽。围解还朝，仆射杨愔迎劳之曰：“卿本文吏，遂有武略，削木剪纸，皆无故事，班墨之思，何以相过。” 

　　○日记 

　　本朝巡抚江南，惟周文襄公忱最有名。盖公才识固优于人，其勤慎专心公事，亦非人所能及。闻公在任时，置一历簿，自记日行事，纤悉不遗。每日阴晴风雨，亦必详记。如云：某日午前晴，午后阴；某日晴，某日阴，某日雨；某日昼晴夜雨，某日昼雨夜晴；某日午前雨，某日午后晴；某日东风或南风、西风、北风。无不详记。人初不知其故。一日，某县民告粮船江行失风，公诘其失船为某日、午前、午后、东风、西风。其人不能知而妄对，公一一语其日、时、风候，其人惊服，诈遂不得行。于是知公之风雨必记，盖亦公事，非漫书也。按《汝南师友谈》记：蒋颖叔之为江淮发运也，其才智有余，人莫能欺，漕运络绎。蒋吴入暗知风水，尝于所居署前，立一旗曰：“占风旗”。使人日候之，置籍焉，令诸漕纲日程，亦各记风之便逆。盖雷雨霜雹雾露等，或有不均，风则天下皆一，每有运至，取其日程历以合之，责其稽缓者，纲吏畏服。观此，则古人亦尝为之矣。 

　　○壮士行 

　　古乐府《壮士行》之作，出于燕荆轲所歌“风萧萧兮易水寒，壮士一去兮不复还”辞。古今诗人所作甚多，唐鲍溶一篇，其结句云：“山河不足重，重在遇知己。”吁！为士者苟遇知己之主，虽至杀身以报之，又何辞哉！ 
