
　　投辖录 
　　提要
　　
　　《投辖录》一卷，宋王明清撰。是书乃其晚年所作。见于《书录解题》者一卷，与此本相同。其以投辖为名者，陈振孙谓所记皆奇闻异事，客所乐听，不待投辖而留也。所列凡四十四事，大都掇拾丛碎，随笔登载，不能及《挥麈录》之援据赅洽，有资考证，然故家文献，所言多信而有征，在小说家中，犹为不失之荒诞者。惟第六条之首，原阙四行，乃传写者所脱佚，今已不可考矣。书中于每条之下多注所闻之人。今考其江彦文一条下，注闻之陆务观。任荩臣、虹县良家子二条下，注闻之僧祖秀。祖秀乃宣和旧人，即作《艮岳记》者，明清犹及见之，而又下见陆游。其称己未岁金人归我河南地者，为高宗绍兴九年。又称甲戌岁者，乃宁宗嘉定七年。则明清之老寿，可以概见，宜其于轶闻旧事，多所谙悉也。
　　
　　 
　　
　　序
　　
　　迅雷、倏电、剧雨、飙风，波涛喷激，龙蛟蜕见，亦可谓之怪矣。以其有目所觌，习而为常，故弗之异。鬼神之情状，若石言于晋，神降于野，齐桓之疾，彭生之厉，存之书传，以为不然，可乎，齐谐志怪，由古至今，无虑千帙，仆少年时惟所耆读，家藏目览，鳞集麏至，十踰六七。间有以新奇事相告语者，思欲识之，以续前闻，因仍未能。属者屏迹杜门，居多暇日，记忆曩岁之所剽聆，遗亡之余，仅存数十事，笔之简编。因念晤言一室，亲友话情，夜漏既深，互谈所觌，皆侧耳耸听，使妇辈敛足，稚子不敢左顾，童仆言变于外，则坐客忻忻，怡怡忘倦，神跃色扬，不待投辖，自然肯留，故命以为名。后之仆同志者，当知所言之不诬。 
　　
　　　　绍兴已卯十月旦日叙
　　
　　 
　　
　　正文
　　
　　蓬莱三山 
　　
　　　　祥符中，封禅事竣，宰执对于后殿，真宗曰：“治平无事，久欲与卿等至一二处未能，今日可矣。”遂引群公及内侍数人入一小殿。殿后有假山甚高，而山面有洞，上既先入，复招群公从行。初觉暗甚，行数十步，则天宇豁然，千峰百嶂，杂花流水，尽天下之伟观。少焉至一所，重楼复阁，金碧照辉。有二道士，貌亦奇古，来揖上，执礼甚恭。上亦答之良厚，邀上主席，上再三逊让然后坐。群臣再拜，居道士之次。所论皆玄妙之旨，而肴醴之属，又非人间所见也。鸾鹄舞于堂，笙箫振林木，至夕而罢。道士送上出门而别，曰：“万机之暇，毋惜与诸公频见过也。”复出旧路以归。臣下因以请于上，上曰：“此道家所谓蓬莱三山者。”群臣惘然自失者累日，后亦不复再往，不知何术以致之。（祖父闻于欧阳文忠公。）
　　
　　　　百宝念珠 
　　
　　　　慈圣曹后，嘉佑中幸相国寺烧香，后有百宝念珠价直千万，挂领间，登殿之次忽不见。仁宗大怒，命尽系从卫之人，大索都下。捕吏惶惧，物色不可得。因念寺前常有小儿数人嬉戏自若，而不知其所从来，漫往问之，中一丫髻女子，年十二三，忽笑谓吏曰：“前日偶取之，忘记还去，今见挂寺塔之颠火珠上，当自往取之。”吏知其异人也，再拜以请，女子还，遂入塔中，吏辈仰视，见第十三级窗中出一手，与相轮等，观者万人，恐怖毛竖，须臾不见。而女子手提数珠而下，授吏，复请曰：“中旨严急，愿俱往以取信。”儿亦不辞，行数十步，立化通衢。开封尹上其事，上嗟异久之，凡坐累者皆获赦云。 
　　
　　　　华山崩 
　　
　　　　熙宁中，神宗遣内侍高伟使蜀，既还，道由华阴，投宿县驿中，忽一老卒若抱关者，前白曰：“某住此数年，今夕气候非常，必有大灾异，官人速去，或可免，不可留也。”坚请其行甚切。伟疑其有它，迟回来往未肯发。老卒曰：“若某妄语，来日官人回此穷治未晚，今已急矣，速去犹可投于前铺。”伟异其言，不得已上马，未十余里，天色已曛，得小马铺止宿。俄而风雨雷电大作，震荡轰磕，若天翻地转，通夕惶怖。诘朝澄霁，遣人回视路，则曰：“昨日华山崩，少西十里，则高山大石，弥望不知几里，非复故道矣。”伟皇恐归奏。先是，华山三峰，其高际天，有阜头谷在华山之阳，至是谷崩，风雷簸拽，自山之背隃华山甚远，此石方坠地，压覆二十七村，被其害者百余里，平地为山，迷失旧处，邮驿不通者累旬，方疏凿之，而后成路。朝廷遣官致祭，诏恤其邑。实录中亦略载其事。 山下立庙，俗为‘翻山大王’云。伟后仕佑陵，亦甚显名。 
　　
　　　　翟惟康 
　　
　　　　翟惟康，武林人，少有俊声，年十八九即随计入京。省试既罢，馆于姊夫开封府推官沈扶家。会其女兄有娠入月，遣惟康市少备用药饵之属，偶自持之过相国寺，有瞽者善揣骨听声，惟康试叩之焉。瞽者曰：“子手中所持何物耶？”惟康曰：“吾来卜于子，焉问此为？”瞽者曰：“此非催生药乎？此妇必生男子，非常之人也，子之前程实有系焉。俟此儿高官，子当受其荫，始入仕。”惟康笑其狂诞一至于此，不问其它而去。是月，惟康之姊免身得雄，惟康自此连蹇。其儿即沈文通也，中甲科，三十为侍从，出守杭州。惟康为其持贡奉表，贺神宗登极，补太庙斋郎。元丰中，与先祖为僚，自言其详，精妙如此，可以言术矣。王荆公集中载沈扶妻翟夫人之志铭云：“今上即位，翰林守杭州，其季惟康奉献得仕”是也。惟康后至正郎云。 
　　
　　　　（以上三事先太史云） 
　　
　　　　章丞相 
　　
　　　　章丞相初来京师，年少美丰姿。当日晚，独步禁街，覩车子数乘，舆卫甚都，最后者，辕后一妇人，美而艳，揭帘目逆，丞相因信步随之，不觉至夕。妇人以手招丞相，丞相遂登车与之共载，至一甲第，甚雄壮。妇人遮蔽丞相，杂众人以入一院，深邃若久无人居者。稍顷，前妇人始至，备酒馔之属亦甚珍。丞相因问其所，妇人笑而不答。自是妇人引侪类辈迭相往来，俱媚甚，询之皆不顾而言它。每去则必以巨锁扃之。如是累日夕，丞相体为之敝，甚彷徨。一姬年差长，忽发问曰：“此岂郎君所游之地，何为而至此耶？我之主翁行迹多不循道理，宠婢多而无嗣，每钩至少年之徒与群妾合，久则毙之，此地凡数人矣。”丞相惶骇曰：“果尔，为之耐何？”姬曰：“观子之容，非碌碌者，似必能免。主翁翌日入朝甚早，今日解我之衣以衣子，且不复锁子门，俟至五鼓，则吾当来呼子，子亟随我登厅事，我当以厮役之服披子，随前驺以出，可以无患矣。尔后慎勿以语人，亦不可复由此街，不然，吾与若彼此皆祸不旋踵矣。”诘旦其姬果来扣户。而丞相乃用其术，得免于其难。后丞相既贵，犹以其事语族中所厚而善者，云后得其主之姓名，但不欲晓之于人耳。（李平仲云） 
　　
　　　　蒲恭敏 
　　
　　　　蒲恭敏帅益都日，有道人造谒，阍者辞之，留文字一轴而去，恭敏启视云：“我居清空表，君隐尘埃中，声形不相吊，兹事难形容。”又云：“欲乘明月光，于君开素怀，天杯饮清露，展翼到蓬莱。佳人持玉尺，度君多奇才，君才不可尽，玉尺无时休，对面一笑语，共蹑金鳌头，绛宫楼阁百千仞，霞衣杂与云烟浮。”后题云：“上清鉴逸真人李白。”恭敏惊怅，绳治阍吏，遍访迹于闾巷，不可复得。 
　　
　　　　张宗颜 
　　
　　　　近有异人张宗颜，游杭州三茅观，松径中遇白衣道士，裙裳破敝，自云观中人也。相与游，行坐堂上，宗颜问曰：“此有龙否？”曰：“诚真龙也，不必井中。”指抵下泥淖曰：“祇此亦有龙。”下庭驱焉。果有小龙宛转泥中，与今画工所为无异，角耸、髭髯、绿鳞、黄鬣、赤目，但长晶明，非常画像可比。良久，雨雾倐合，从霹雳飞去。道士与宗颜出，中涂遇主宫道士语，乃失驱龙者，因道其事，且曰：“此非观中人也。”宗颜始悟非常士。观斋宫画像中有真君像，状貌特肖所遇者，其裾为风雨所坏矣，但嗟叹致拜而退。宗颜年绝高，能详言国初事，性沈静，寡言语，以其言非诞谗，乃纪云。（大观中阅澥子云之所云耳。） 
　　
　　　　邹志完 
　　
　　　　建中靖国初，邹志完自新州北归，次英韶之间，马上忽覩一物自空中飞至，近覩之乃一人耳。但见面目髭髯，余皆云雾蔽之，熟视志完而去。少焉，休鞭宿于道旁旅邸中，方晚饭，心念适之所见，疑虑之次，忽其物又自天井中飞入，语志完云：“不意公惓惓不相忘如此，故特来求一面耳。”时志完举酒问能少饮乎，物肯首。以一觞饫之，遂酎如醺醉状。瞑目少刻而醒，谓志完曰：“君此去便登禁闼，可无它虑也。”揖志完而别。志完询其姓氏，不答飞去。竟不知何怪。已而志完入朝，拜中书舍人。 
　　
　　　　衡州老人 
　　
　　　　衡州有一老父，荷担卖生姜三十余年，老稚见之颜貌不改，或问之，曰：“吾所居在回雁峰后，人迹罕至，人亦不暇访吾庐也。”一日，有道人延入茶肆，会曰：“吾有黄白之术，求其常德者授之，吾见翁数十年未曾改操，吾将遗翁此术如何？”翁即就担中取姜一块纳口中，少顷取出已成黄金矣。乃笑曰：“吾有此术尚不为，况其它焉？”市人惊叹聚观，若便旋而失之。自是之后，亦不复见其人矣。此曾文肃谪居衡阳日目覩者也。 
　　
　　　　李氏女 
　　
　　　　昭德，赵郡李氏丙申女，初名如璋，往岁泊舟僧伽浮图下，梦人教改名曰昭德，遂依用之，熙宁甲寅岁春，随侍其先君司封在曲江，梦一妇人年三十许者，面正圆而身长，莫能省识，曰：“汝负我命，岁在戊午，我得复冤。”是岁九月，梦一神女从空中而下，指昭德曰：“汝不是汝母九五齐行遍，汝今正好修。”方梦时不知问九五齐行是何义，觉而问人，莫能训说。由此寄心香火因缘，不视世间事，且二岁余。母氏怒曰：“女子无所归，他日吾目不瞑。”昭德惧，夙夜女工。元丰戊午仲冬十五夜戊子，梦曲江所梦之妇，曰：“我来矣，汝偿我债。”以物正刺昭德之心而去。从此遂病心痛，针灸、艾药熨、卜祭鬼，尽世间法，楚毒增剧。家人莫知所为。庚寅日昳时，忽得寐梦一女子，从卫如贵人，熟视之，乃甲寅所梦见之神女也。曰：“汝不感我语今奈何？”昭德曰：“弟子愚暗，惟垂慈救。”女曰：“此非吾可以为汝，惟佛能之。”即将昭德诣佛。仰见宫殿庄严，诣佛皆语。昭德拜且泣，道所以来。内一佛曰：“冤对相逢，如世索债，须彼此息心，当自悟。”昭德曰：“世业所熏，根索牢固，安能顿悟？”佛曰：“当此危苦，如何不悟？”昭德复哀请百余语，佛曰：“汝但发菩提心，尽此形寿，回向三宝，乃可以度脱出厄。不尔，二十五岁债偿复来，虽吾亦不能为汝。”佛乃为其作法，以手加昭德项后旋绕三匝，曰：“吾为汝解冤意，汝归，心安矣。”既觉，病去十九，顷之遂平。昭德从此心绝华慕，口绝腥膻，身绝粉黛绮绣，洗濯三业，亦不复善心诸梦，故追忆梦时，存其梗概。 
　　
　　　　尼法悟 
　　
　　　　法悟，清源陈氏戊申女，早慧，能诵金刚经。尝许适其姑之子，姑爱之异常。元佑三年二月初一日，在本家道堂内，忽以剪刀断其髪，母见，持之而泣。顷刻兄嫂弟妹毕集，诱谕迫胁，无所不致。法悟神色怡然，笑而不答，曰：“法悟自有境界，已发大愿，若遇明眼善知识或敢言其一二。”举家莫能为计，异日谋请建隆长老为举扬般若违恩义罪谴无边。语未竟，法悟直前拈香低头礼拜，言曰：“正月一日晡时，在道堂坐，忽见眼前黑暗，见远处有火光，举身从之，约行数里入大门，榜曰‘报冤门’，有绿衣判官持簿籍曰：‘汝未可来，何为至此？汝有宿冤当报，知否？’法悟心悸，对曰：‘得生人间，未曾为恶，何得有冤？’判官曰：‘汝前世之妻乃汝今生之夫，以嫉妬故，伤汝左耳，因而致死。今反为汝之夫，合正其命。’法悟曰：‘我虽有此宿冤，心不欲报。’判官曰：‘此自当报，不由汝心。’法悟曰：‘我若报冤，冤冤相报，无有了期。’判官曰：‘不然，如世间杀人，若有不偿报者，其冤终在。’法悟曰：‘我但不生嗔恨，冤自消释。譬如释迦世尊，昔为歌利王割截身体，节节支解，不生嗔恨，我今亦不生嗔恨。’法悟仍见世间冤对，尽载簿内，念得火炬焚却此簿，令一切冤仇尽得解脱。判官忽扬眉怒曰：‘汝是何人，辄来乱吾法也。’叱之使去，震恐之际，不觉身在郊外，号泣曰：‘是何恶业，却教杀人报冤，观世音菩萨来救取我去。’忽见一老僧云：‘童子过来，汝须发愿。’法悟应声曰：‘我若事人，愿碎身如微尘河沙刧，不生人道。’僧曰：‘当听吾偈：万丈红丝结，何时解得彻。但修顿教门，那见弥勒法。’法悟知僧不凡，因前问前生父母何在。曰：‘汝母已生天，父犹沈滞。可礼阿育王宝塔，一会与父。’法悟旋归，失足堕井中，惊不觉醒，乃见身在道堂内，约日色止逾一食时，而自初觉眼前黑暗，至入门与判官议论，及被叱见老僧语言，不啻如终日也。法悟既觉，心极惶骇，又重舍其姑之恩义，彷徨不决。至当月晦夜，忽梦前所见老僧，以手摩法悟顶。法悟确意，遂于翌日对佛发愿，愿云：‘若果有出家缘分，愿剪髪时无人来见。’遂剪二十四刀，尽断其髪，再以剪刀齐其蓬。母忽见之。”建隆闻说，不复阻难，但云不可思议。先是，法悟之母某氏，学道参请已三十年矣，未有悟入。是日辰时，因举之而故犯因缘，恍然有省，乃知时因缘不约并至，非拟议所及。时在扬州北门居。 
　　
　　　　右二事，黄太史鲁直子书云尔，不改易也。真迹在周渤惟深家，绍兴初献于御府。 
　　
　　　　贾生 
　　
　　　　拱州贾氏子，正议大夫昌衡之孙，美风姿，读书能作诗与长短句，怨抑凄断，富与才情，又奉佛乐施，奉佛尤力事，交友驯谨而简谅，人皆喜之。常与其友相约如京师观灯，寓于州西贤寺，教院妙空曰：“华严旧所住也。”监寺僧慈航作黑布直裰五六领，皆缀以帛，书寺名、为某事丐钱。贾戏披之以为笑，且曰：“今晚为寺中教化。”夜，果戏出丐钱，风度秀峙，词辨横出，士女竞施，寺僧遣二力舁钱归，几不能举。翌日，其友戏之曰：“称职哉！”贾曰：“都人美丽，不容傍窥，惟行者丐钱得恣观视，虽邀逐而取焉，无害也。此吾亦薄有利焉耳。”夜，贾固欲往，而寺僧利其入，纵臾之，遂尽五夜。翌日其友睡未起，贾曰：“略出矣。”友欲与语，而贾已去。抵暮而还，袖中出黄柑两枚，奇香数种，分柑爇香，谈笑无异也。又两日，友约以归，贾但以一书致家。自是抵春暮而犹在京师也。闻有人自京师来，说贾瘦瘠。又言携一妇人，但瘦瘠耳。即同归，归而瘦益甚，服药不验，举止无少差误，但不喜其旧妾，独寝于宅后书庵中，为少异也。问之则曰：“病而绝此，自啬养耳。”瘦日甚，举家不知所为，老乳媪夜半后往候之。问庵中切切有妇女家语，比晓告其兄弟，乃知贾为鬼物所病也。百方禁断之不能去。贾故自若，且曰：“我病在经络脏腑，而禁呪何益哉？”五六月间，天宁寺作般若会，长老宗戒请贾之昆季与贾之友往斋。既罢，同游纳凉，寺之僧堂高广，蔽以大殿，无西日，堂之前有风阴阴焉。并门长连床，一寓僧坐其上，戒老与客俱至，先语僧曰：“兄弟勿动，同此纳凉，诸官皆道友也。”瀹茗剖瓜均行，而食之从容，戒老忽曰：“今岁贾宅几官，人独不在此，闻久病，日来亦少瘥否？”其兄言其曲折，且曰：“知其为鬼所困，而不能治也。”长连床上寓僧忽曰：“审如此，我能治之。”众竞起而问之，则天台僧道清也。僧取净土斗许，念呪百余遍，以授其兄，使候其来，以土围之，连墙壁处穴穿敷土令相接，或置之墙上令遍，或以意想为得，至哀鸣求免，即开庵中土而使之去，慎勿至日出也。如其言围之，方四鼓忽闻庵中忿厉声达于外，至五鼓且哭且悔，贾兄问之，称罪曰：“我京城之庙灵也，有封爵，惭不能自言，悦其风姿，不少忍，以至于此。明，则丑恶俱露矣，伏愿见怜。”曰：“复来乎？”曰：“我恃神力，以为无如我何，不知遭此，今得免，当洗心省咎，岂敢再至。”曰：“神见何物而惧也？”曰：“身在铁城中，高际天矣。”“欲自何方去？”曰：“西北。”即开土尺许。既泣且谢，肃然有冷风自西北而去。比明视之，则贾尚寝矣。亟往谢道清，施以二万钱，不受，与之香数十两，各取一片如指面许，插笠中曰：“方往五灵台山，檀越于文殊前，烧结缘也。”问其呪，曰：“观世音菩萨罥索部三十卷中呪土法藏经俱载。”即诵一遍。问：“何为如此灵？”曰：“但人心念不一，若念一，则灵尔。”又问：“贾生所遭何物也？”曰：“何必问我，神耶鬼耶、精魅耶、妖狐耶，此呪土皆可令去也。若爱欲缠缚，见造业而死，堕落其间，盖头下迎来者，非某呪土法所能了，诸官善思之。”闻者悚然，即邀上堂，食毕揖辞，以腰抵柱，系包戴笠而去。后月余，贾生亦渐安，其友问之，曰：“自初教化钱，每夕一奇妇人施我百金，转盼与我言，至第五夜，意愈密，并得一钱箧，箧中有片纸书，约以城西张园之后小圃中相见，或有问者，第云表兄则善。此乃我翌日独往时也。既赴约，至园，有小圃，中见从卫如郡府吏，呵止之，答以表兄，乃径入宇内，与此妇人相见。置酒，姿态绝出，神仙中恐无有也，且约翌日天清寺僧房款昵。自是惑之，朝暮往来，或相逐亦与世人无异。比归，更不念世间可乐者，相随亦来，乡中每人作法禁呪时，亦不去，但以手画圈相围我及渠曰：“彼如我们何？”衣服饮食珍丽，颜色则世所未见，人间亦无有也。”噫！道清之言贤哉。人之为贾病遇道清，亦奉佛施药之报者也。贾生字显之，所谓友则同郡许顗彦周是也。其后先太史于大藏中检得罥索经呪，今亦藏之于家也。 
　　
　　　　玉条脱 
　　
　　　　大桶张氏者，以财雄长京师。凡富人以钱委人，权其子而其半，谓之行钱，富人视行钱如部曲也。或过行钱之家，其人设特位置酒，妇人出劝，主人反立侍，富人逊谢，强令坐，再三乃敢就宾位，其谨如此。张氏子年少，父母死，主家事，未娶，因祠州西灌口神，归过其行钱孙助教家。孙置酒，张勉令坐。孙氏未嫁女出劝酒，其女方笄矣，容色绝世。张目之曰：“我欲娶为妇。”孙惶恐曰：“不可。”张曰：“愿必得之。”言益确。孙曰：“予，公之家奴也，奴为郎主丈人，邻里笑怪。”张曰：“不然，我自欲之，盖烦其女为我主管少钱物耳，岂敢相仆隶也。且于皇法无碍，如我资产人才为公家之婿，不劳苦相阻也。”孙愈惶恐。张笑曰：“言已定矣，不可移易。”张固豪侈，奇衣饬物，即取臂上所带古玉条脱，俾与其女带之，且曰：“择日作书纳币也。”饮罢而去。孙之邻里交来贺曰：“行为百万财王主人之妇翁，女为百万财主之母矣。”其后张为人所诱，别议其亲，孙念势不匹敌，不敢往问期，而张亦若相忘者。踰年张就婚他族，而孙之女不肯嫁，其母密谕之曰：“张已别娶妻矣。”女不对而私自论曰：“岂有如此而别娶乎？”父乃复因张与妻祀神回，并邀饮其家，而令女窥之。既去，曰：“汝适见其有妻，可以别嫁矣。”女语塞，去房内以被蒙头，少刻遂死。父母哀恸，呼其邻郑三者告之，使治丧具，郑以送丧为业，世所谓仵作行者是也。且曰：“小口死勿停丧，就今日穴壁出瘗之。”告郑以致死之由，且语且哭。郑办丧具至，见其臂古玉条脱，时值数十万钱，郑心利之，乃曰：“某有一园在西。”孙谢之曰：“良善而便也，当厚相酬。”号恸不忍视，急挥去之，即与亲族往送其殡而归。郑盖利其独瘗已园中也。半夜月明，郑发棺欲取玉条脱，女压然而起曰：“此何处也？”顾见郑，曰：“我何故在此？”女自幼亦识郑面目，郑乃畏其事彰而以言恐之曰：“汝父怒汝不肯嫁而张氏为念，若辱其门户，使我生埋汝于此，我实不忍，乃私发棺而汝果生。”女曰：“第送还父母，勿恤其它。”“若送汝归家，汝还定死，我亦得罪矣。”女乃久之曰：“惟汝所听。”郑即惹之它处，以为已妻，完其殡而徙居来州。郑有母，亦喜其子之有妇，彼小人不暇问所从来也。积数年无子，每言张氏，辄恨怒忿恚如欲往扣问者，郑每劝且防闲之甚。至崇宁元年，钦成上仙治园陵，郑差往永安，临行告其母勿令其妇出游。居一日，郑之母昼睡，孙氏女出僦马直诣张氏门，语其仆曰：“孙氏几女欲见某人。”其仆往通之，张且惊且怒，以仆为戏已，骂曰：“贼奴侮我耶？谁教汝如此？”其仆曰：“实有之。”张与其仆俱往视之。孙氏见张，跳踉而前，曵其衣。其仆以妇人女子不敢往解。张认以为鬼，惊避退走，而持之益急，乃擘其手， 手且破，血流，推去之，仆地而死。僦马者怪其不出，恐累于已，往报郑家，推求得郑母，曰：“我子妇也。”诉之有司，因追取郑对狱具伏。已而园陵复土，郑之发冢等罪止于流，以赦得原。而张实伤而杀之，杂死罪也。虽奏获贷，犹杖脊，竟忧畏死狱中。因果冤对有如此哉！是时吴拭顾道尹京云以上二事。 
　　
　　　　许彦周云：“以政和中，外祖空青先生曾公公衮摄守丹阳，属邑丹徒县主簿李某者，以漕檄往湖州境内，方由郡中差二小吏徐璋、蔡禋者以补驱使。既至境，休于效外之观音院，僧室之邻有小房，扃锁颇密，二吏窃窥之，有画女子之像甚美，张于壁下，设供养之属，二人私自谓曰：“吾遭逆旅，得有若彼者来为一笑，何幸。”偶询院中僧，云：“郡人张姓者，今为明州象山令，此即其长妇，死，殡于房中地下，画其像，岁时祀之也。”是夕，蔡禋者寐未熟，忽见女子搴帏而入，谓禋曰：“若尝有意属于我，故来奉子之周旋，幸勿以语人，及勿以怪而疑惧焉。”禋欣然领其意。自此与璋异榻。每夕即至，相与甚欢，如此者踰月。二吏以行囊告竭，告于主簿者，主簿曰：“璋善笔札，吾不可阙，禋可行也。”是夜妇女者来语禋曰：“闻子欲归，何也？”禋告以故。妇人曰：“吾有金钗遗子，可货之足以稍济，幸无往也。”言毕于鬓间取钗与之。禋诣铺中售之得钱万六千文以归，绐谓璋曰：“我适入城遇亲人，惠然见假，勿须言归也。”璋嘿然，念我二人同居里巷，岂有乡人而已不识者，且闻禋夜若与女子窃语，他时事露，宁不自累？由此每夕伺之。一日，天欲晓，果见妇人下自禋榻，璋急向前掩之，仆于地，若初死状，衣冠俨然。二吏大惊，诘问，亟以告。主簿者属之寺僧谨视之，拘系二吏于狱，诘问，并无异词。遂牒象山令，令其家人共发棺视之，已空矣。及往铺索其金钗验之，诚张死时所带者也。二吏遂得释，未几还丹阳，皆以惊忧得疾，不久而殂。仲舅目覩。与张氏事相类，并録于此云。 
　　
　　　　申天规 
　　
　　　　熙宁中，有大理寺丞申天规者，请于朝，自言本农家，父好道，从方外之士游，天规十余岁时，忽囗去其家，不知所适。至天规登第唱名出东华门，忽于稠人中见之，庆其登科，设拜方起，遂不复见。又累年任江南一县令，考满造朝，遇之道中，忽隔水呼天规，亟渡河见之，拜起欲语，又失所在。既更秩，乞解官给朝假以访之，然不可得也。元丰末，先祖任武陵令，暇中游桃源观，中有道人潇洒不凡，言语有理趣，因询其姓，即申天规之父也。翌日，遣人邀之，则已告去。 时天规已自老矣，计其父寿将已踰百岁矣。后见马子约云：申父名交，其姻家也。 
　　
　　　　刘快活 
　　
　　　　刘快活者，名信，本兵也。滕章敏知池州，因捕逃卒得于九华山， 自言有公据放停，滕章敏取视之，乃周显德间所给，章敏惊异之。已而扣之，果有道者，虚堂以舍焉。时章敏坐妖言被谴，不敢久留， 因遣人送之王荆公。荆公与之言甚契，然不肯为之留，又以属之曾文肃。文肃馆于家者凡十余年，每酣饮，必大呼连唱‘快活’二字，故人以此目焉。文肃事之如神。文肃守河阳，忽感便血，气绝不复苏，夫人泣请于刘。刘曰：“若将酒一{豆斗}与苏合香丸二两与我。”信既得之，酒与药一引而尽，与文肃公入密室经夕，天欲晓，亟叫快活数声，家人竞起视之，则文肃起居已如常矣。问之，但云：“过此更寿一纪，位登台衮。”询之它，皆不言。文肃登庸登第后，出镇朱方，舟次南都，忽告别，语文肃曰：“不能远适矣。”文肃颇解其意，亦不强留。既去之后不久，而文肃果南还。后不知所终。 
　　
　　　　毛女 
　　
　　　　蔡元长自长安易镇四川，道出华山，旧闻毛女之异，从者见岳庙烧纸钱炉中有物甚异，以告元长，亟往视之，乃一妇人也。遍身皆毛，色如绀碧而髪如漆，目光射人，顾元长曰：“万不为有余，一不为不足。”言讫而去，其疾如飞。既至成都，命追写其像以祀之。元长亲语先太史如此，并橅其像见遗。 
　　
　　　　范竑父 
　　
　　　　范竑父镗，少年漂泊，尝徒步过豫章村落中，日高未得食，至一山寺。有僧梦黑龙绕其居，既觉，闲步出户，见有穷士凄坐于山门，僧邀入，解榻推食以待之，且问其所向，竑父曰：“某赴开封试，途穷不能前，奈何？”僧乃倾囊以济其行，其徒且笑且排之。是岁首荐，明年登科，后以龙图阁学士帅江西。其僧尚在，竑父厚报之。仲舅云。 
　　
　　　　张夫人 
　　
　　　　张子龙妙龄甲科中第。乡里宗氏，衣冠望族也，有女始笄，色冠一时，脔以为婿。成礼之后，张虽少年文采，驰誉当世，而宗常有不足之色。坐是琴瑟不甚洽浃。张任太学博士，宗忽告曰：“吾某处之神也，尝以过，罚为人之室。岁满合归，幸毋以为念，子行亦光显矣。然有三事嘱子：吾平时与子不甚叶，吾没之后，父母必来问吾既死之状，慎勿揭吾面帛。其次，毋再娶。又其次，吾有二婢，人物不至陋，他日足以区处子之家事，勿令去。苟背吾言，吾将祸子不得其死。”言毕而逝。已而宗父母果来，张告以此，翁媪益疑焉。竟启视之，乃如画夜叉，若将起撄人状，众惧而急覆之。未几，擢侍从，益贵幸。一日登对，徽考语之曰：“卿妇死数年，为何尚未娶？枢密邓洵仁女甚美且贤，知经术，尝随其母入禁中，宫女呼为邓五经，朕当为卿娶之。”张力辞以他，不可，已而言定邓氏。邓氏欲逐其二婢，张又不得已又去之。合卺之夜，夫妇方结髪，忽火起床下，帏幔俱烬。翌日，张奏厕，见故妻如死后状，前搏子龙，遂残其势，自是张遂不能为人。靖康末，竟以失节窜湘中，已而赐死于家。姚令声云。 
　　
　　　　水太尉 
　　
　　　　大观中，李邍字夷旷，公择之子也，为湖北提举学事司勾当公事。尝以职事至沔鄂之间。湖外地广而传舍每远。稍舍之则食宿皆无所向。一日晚，将次一驿，遣健步卒先令往占，以备夕泊之所。比至，则厅事尽以青布幕之，中挂一牌曰“水太尉占”，而外无从者可询，遂急回以告夷旷。夷旷曰：“舍此将何之？不若就其廊庑，为一宵之计。”既至，果然。夷旷意以谓必中人之衔，密命从者漫往谒之，投刺子于幕外。独有一灯擎挂幕上，久之始有人自幕中取刺子以入，若女子声曰：“暂坐，少顷出矣。”又闻其内多婢妾忸怩之言。四方之音毕备，间有诮让之词，以谓谒客者来何暮，是欲逐我辈使去此耳。夷旷徘徊既久，又不欲遽退，忽一髽角少年衣青衣，状若世所塑勾芒神，一手持球杖，一手牵一物似犬而高，似羊无角。闻空中喝云：“揖太尉，揖。”夷旷俛首应之，答喏者即其人也。惊骇之次，引丽人数十辈疾趋而出，布幕灯檠悉不复见。既迁入正寝，但见肴满地而已，他无所覩。 
　　
　　　　江彦文 
　　
　　　　江纬彦文，少年美风仪，尝得瘵疾，医莫能疗。有道人教之休粮、不语、不衣，令入中岳观，但以木叶蔽体。如是者三载，观中道士以为奇货，每月游客必引令观之，号为仙人焉。疾既愈，还家温旧业。元符初，上书陈大中至正之道于朝廷，上召见，赐进士出身，为太学録，陆师农以女妻之。自此晋用，既有妻妾。因与同舍郎通家，一日坐间，各言微异事，郎之妻曰：“顷在室日，父母携游嵩山，尝得覩神仙于观中，今画像似之。”彦文令取视之，即已像也，因言其事，坐间之人莫不大笑。陆务观云。 
　　
　　　　淮南道士 
　　
　　　　淮南山有道士善易术，知休咎，学者多从之。一日，有门人造其舍，道士忽愀然不乐曰：“早筮卦得干之离，九三爻动，其词曰：‘焚如，死如，弃如。’不知何祥焉？”门生才下山，有盗过其居，掠其所有，杀人投尸江中，火其居而去。 
　　
　　　　周宪之 
　　
　　　　周仲武宪之，初登第为淮南一尉。近村一寺，每遇宪之来，必洒扫迎谒甚恭，如是数四。一日，宪之再到，则寂然非复前日。宪之讶之，诘其故。云：“寺中有老僧，每遇公将至，必梦山神戒令预治道，云候相公之来。前夕，忽梦云公以某事受贿若干，致被阴谴，禄算俱将尽，以此不复来告矣。”宪之惊悸，愕然亟归，却其所遗，命僧祷于神。后数月，再梦于僧曰：“吾尝为询之，受而能悔，情亦可矝，镌寿一纪，官爵减半。”后果止于御史中丞。 
　　
　　　　赵诜之 
　　
　　　　徽考朝，有宗室诜之者，自南京来赴春试，暇日步郊外，过一尼院，极幽寂，见老尼持诵，独行廊下，指西隅谓之曰：“此间有大佳处，往一观否？”生从其言。但废屋数间，芜秽不治。有碑一所甚高，亦复残缺。生试以手抚之，碑忽洞开若门宇。生试入，视之则皆非世所覩也。楼观参差，万门千户，世所谓玉宇金屋者皆不足道。香风馥然，有妇人数十，皆国色也。见生迎拜甚恭，生恍然自失。引生登堂，若人间宫殿，金璧罗列粲然，多所不识。有女子西向而坐，方二十余，颜色之美，又大胜前所覩，群妇人皆列侍焉。问生曰：“子岂非赵某乎？候子久矣。”生愈骇惧。遂命置酒，合乐妙舞更奏，服勤执事并男子，食前方丈，乐声喨嘹，真钧天之奏也。至夜，遂相与共寝，亦极欢洽。生询其地，答曰：“但知非人间即已，何劳固问，且勿为疑虑可也。”如是留几旬浃。女子忽谓生曰：“外访子甚急，引试亦有日，子须亟归，时见思。”遂命酒作乐，酒罢曰：“此中物虽多，悉非子所可携，玉环一、北珠直繋一奉之，以为相思之资。环幸毋弃之，直繋可货而用也。”众人送出门，各皆吁嗟挥泪，生亦不自胜情。既出，则身在相国寺三门下，恍如梦觉，但腰间古玉环与北珠直繋在焉。亟归，即见同舍与诸仆惊喜曰：“试期甚迩，郎君前何往乎，如是之久耶？”生具以事告。入试罢，与二三子再访，兰若曲廊，残碑宛然，无改如前，但扣之不复开矣。诵经之尼亦复无见，怅恨而返。已而下第，货其直繋，得钱百余万，古玉环至今犹存。赵生自云。 
　　
　　　　沈元用 
　　
　　　　沈元用未赴殿试时，忽观卖故物担上有旧书一小帙，问取视之，乃历书也。沈以十余钱买之以归，且试观之终篇。未几廷对策问历数，元用素未始经意，殊惘然。因追思小书所记以对，不复遗忘。策成，与大问悉契，自谓神助，喜不自胜。已而唱名，果擢第一，殆岂偶然哉。 
　　
　　　　沈生 
　　
　　　　沈元用自言与其从兄俱试南宫，共客长安，从兄贫不可言，每仰于元用，忽谓元用曰：“我偶一伎甚妙丽。”约其俱往见之。元用惊曰：“兄穷困如此，何以致之？”兄曰：“我前日偶至某处，有一妇人忽然招我入其家，自言倡也，馆我甚厚，且令我与子俱来，幸同往也。”元用从之，同至东一委巷中，有小宅子一所，门宇甚卑陋，入户则堂宇极雄壮，妇人者人物真绝代也。置酒欢甚。因谓沈兄曰：“闻君未偶，他日中第肯以为汝家妇，吾家累千金，室无他人，君年亦长矣，使名门贵胄未必能逮我之容与资也，幸君勿以自媒为诮。倘子文战不利，吾亦当别为之图，亦须痛饮而别。”且笑指元用曰：“君在此知状者也。”自是沈兄凡客中用度，悉取给于妇人，亦略无倦意，元用亦不时同造。及榜出，元用奏名，兄不预。有日东下，约元用一二客偕往妇人家，一见大怅然，谓沈曰：“志愿相违，乃复如此。今夕须尽欢，然后分袂。”系觥酾酒，合樽促席。妇人歌别离之辞以侑觞，酒酣挥泪不止。中夜忽狂风振地，门牖皆开，堂上烛灭，寂无人声。与诸客呼妇人常在家之使用者，皆不应。二三子各移坐席相近，战悚而已。至晓，但见各坐一椅子，败屋数间之下，向来所覩悉皆不见。亟走以问邻近，皆曰：“某氏之废宅，久无人居，亦未尝覩诸君子之往来也。”竟不知何怪云。二事者赵宣明亦所亲闻之于元用者也。 
　　
　　　　猪嘴道人 
　　
　　　　宣和初，西京有道人来，行吟跌宕，或负担卖查桃梨杏之属，不常厥居，往往能道人未来事，而无所希求。以其喙长，号曰‘猪嘴道人’。居雒甚久，有贾邈、李瓛者以家资豪侈，少年凭借好客喜事，屡招与饮，至斗酒不乱。一日闲步效外，因谓曰：“诸君得无馁乎？”怀中探纸，裹小麦舍于地，如种艺状。顷之，即擢秀骈实，因挽取以手摩，面纷然而落，汲水和饼，复内怀中，顷取出已焦熟矣。掷之地中，出火气然后可食。同行下逮仆隶悉皆累日不饥，二子自此颇敬之。洛人素种桃花，时盛夏，置酒家圃水阁中，曰：“我能令小池尽开桃花，杂于荷叶中。”又探怀中取小砾土掷之。酒未半，莲跗冉冉擎桃开花，浮于水面，花叶映带，深为奇绝。乡人亲旧闻之嗟骇竞赏，几旬而后谢。其余奇异悉皆此类。李之外姻有陈朝议者，自东南罢守，僦居于雒。陈故贵家，后房十余人皆姝绝，而号越珍者，尤出众姬右。亲旧未尝得见。李尝因春游邂逅相遇，与之目成，归家神观骀荡，念虑不已。一日，道人者来谓之曰：“子之所志我知之矣，盍从我游乎？”因出城，古社坛屋中取一砾，如指许，云：“子以此划壁可也。”李如言试划之，即开去，如一角门，纔入，即有曲房绣帐，不知何所。褰帏则越珍方昼寝于中，李惊喜，撼之使觉，越珍亦欣然曰：“我前日见君，固知君之在念，然门宇深严，昼日何能至此？”李不告以实，但言间关之状。越珍叹息曰：“有心之士哉！”从容小款，备极其欢狎，留信宿方出。因遵旧路，门闼剨然复合，社壁如故。早来方雨时顷矣。道人曰：“何遽相忘而不返耶？”因谓曰：“划壁之砾在乎？”曰：“偶忘之矣。”因亟命李寻之，且曰：“子异日欲往，但持此砾如前即至。”自是李欲往即至，缔好甚密，将踰岁矣。后李醉偶道其事于贾，贾且尤欲俱往，道人谓李曰：“吾与子缘亦尽矣，子之不自慎，我亦不能安，子其饯我。”饮半揖诸君曰：“移园中假山石来。”叱之曰：“开门。”及开门，望见楼台屋宇如人间然，道人投身而入，石合如故。其后李往扣社壁不复开矣。后李生以为梦也，遣人物色越珍，道往来之迹，历历皆合。社坛距陈居各在一隅，相去数十里云。（朱先生希真语） 
　　
　　　　张忠文 
　　
　　　　张忠文嵇仲作武官日，差往蜀中，遇道人于逆旅，风骨甚异，熟视嵇仲笑曰：“子它日当历清要至二府。”嵇仲以为翫已之辞，问道人：“若有何能？”道人云：“惟命所试。”嵇仲益笑其大言，谓曰：“汝能诗否？”道人请示其题。嵇仲指其所携葫芦令赋之。道人拈笔立成云：“莫笑葫芦子，其中天地宽。流金不着暑，裂石岂知寒。拖后寻踪易，吹时觅缝难。从教灰尽却，留与后人看。”言既腾空而去。嵇仲后试换，历小蓬当制宗伯修史，最后知枢密院，悉如道人之言。 
　　
　　　　林灵素 
　　
　　　　林灵素在徽考朝，既以术动主听，大见信用，威震京师。所居宫在城之外，尝奏上：“愿与诸朝士少舂容，免拘门禁之文，幸甚。”上可其请。于是先召馆阁之士十馀人饮，至夕曰：“诸公清夜何以为娱？仆愿为少致殷勤之欢，幸无形迹。”因曰：“街市倡优悉可呼，然不足以陪君子，但诸公平日属意或尝奉周旋者，千里之内皆能致，第各言其姓氏与夫所居之地，今夕将毕集焉。”诸人以为荒唐缪悠之词，醉中故以所志应之。遂自燕集之所至一竹林中，有堂高极净洁，后有小斋阁十余所，户牖茵屏之属悉备，各令谒其一。更阑之后，凡所言者妇人，曾启户而入，或与之有故者，叙问契阔，及道平时昵语它人不得而闻者皆说焉。安寝至晓，灵素扣户呼曰：“吾非忘矣，可起也。”诸公推枕，惘然恍如梦觉，各不知所以，但相视骇叹而已，因扣之。灵素曰：“此亦末事，诸君幸有识者它日询之可也。”其间有密往之者，则曰：“是夜萝有人召去奉一笑之适。”问其处所言语，无少异也。山阳徐望渭老言其从父公裕，时为秘书丞，亲预其会也。 
　　
　　　　郑子卿 
　　
　　　　林灵素得幸之后，凡有艺能之人至京师，皆揜匿不以闻之于上，或恐有胜于已者之故也。忽有道人自江南来，年甚少，愿供洒扫之役。会禁中设醮，命道士辈书青词，稍卤莽，灵素躁怒。道人前来曰：“某愿为之。”灵素命吉蠲笔墨之属。道人曰：“不须也，将纸来。”但以寻常所用笔倚而写之，众窃怪且笑其不知事体也。俄顷书就，端谨精密，前所未见，灵素固已讶之，自是遇之良厚。凡事过目即解，且度越他入。灵素亦奇而忌之，每戒其徒，遇警跸府临，即勿令出。一日，徽考幸其舍，语及黄白事，叹息以谓未始一遇其人，既而去。道人告灵素曰：“某寔有是术，愿先生姑试之。”灵素前已异之，取道像前古铜香炉与之，曰：“汝可以此为银者乎？”道人曰：“甚易耳！”即于腰间小瓢中取药少许，微以手擦之，持以示灵素，则已为黄金矣，银不足道。灵素见之大骇赏，延之上座，少选遂不见，呼之则已逸去。后数日，上幸灵素所居，忽仰视见三清阁牌上有金书小字两行，尝目所不覩。阁既高而牌出飞檐之外，人迹所不能到者，上甚讶之。亟令人缚梯往观，字云：“邓子卿居此两月，不得见上而去。”上即问之，灵素直言其事，且谢不敏。上令取其榜置之禁中，灵素自此眷衰。（廉宣仲云） 
　　
　　　　龙主 
　　
　　　　宣和七年元日，有太学生数人，共登丰乐楼会饮。都城楼上酒客坐所，各有小室，谓之酒阁子。邻阁有一客，引杯独酌至数斗，浩歌箕踞，旁若无人，衣冠甚伟。诸生异之，因相率与之揖，且邀共坐。客亦不辞，来前又饮斗镣，议论锋出，凡所启问悉出人意表。诸生降问及姓氏。曰主姓龙，弃家访道，随所寓而安之，亦有年矣。诸生因以先生目之，问曰：“先生休歇之地可得闻乎？”客曰：“在景龙门外某人小邸中安下。诸公翌日幸早至彼，恐差晚则某亦出矣。”诸生中有如期访之者，客果在焉。一室潇然，一榻，一老仆，他无有也。语诸生曰：“某亦欲与诸君小款，但逆旅非所宜，某日有暇，幸与前日同席诸公子偕行出郊，为之毕集，某之愿也。”生诺之以告二三子。至日，谒告以往，客复在焉。命老仆携钱数千，出都门外沽酒，市果饵。徜徉一二小圃中欢饮终日，间以经史未通处问之，皆迎刃而解。诸生中有以弧矢自随者，会空中有群鴈穿云而过，客取弓调矢，一箭双鴈堕地，诸生又惊服。自是，每有暇则访之，客必在焉。 一日，俱过新城下，时土木方毕，连楼郁峙，客忽指示诸生曰：“不过一岁，此城当毁，虽外城亦然，地皆瓦砾之场。”言讫叹息。时告密者分布闾巷，诸生惶恐，重足周视而不敢答。复引诸生至近郊人稍稀处，曰：“幸诸君游既久，亦有以告语者，幸毋忽。”诸生请所以。客曰：“胡骑将犯阙，天子当北狩，城破日大雪，天下自此遂乱。诸君毋以升斗之计顾惜弗归，宜各怀亲念家，急出都即可免。不然非某所知，吾亦从此逝矣。”言毕而散。翌早，诸生再访其居将以扣其详，则店媪云：“昨夕已告去矣。”诸生以为异也，遂请告，各给长假还里中，后悉如其言。叔外祖曾台州公永语仆如此云，后观华严经中有龙主鸠盘荼王，始悟即其人也。 
　　
　　　　任荩臣 
　　
　　　　任荩臣者，蜀士也。建炎初，以干出川，泊舟峡口，与同行二三客纵步岸次。有老人衣紫，戴卷云冠，貌甚古雅，揖诸君曰：“敝居距此不远，可以蹔一枉驾否？”诸君从之，行里余，入栢径，深林茂密，中有大屋三间，如庙宇。老人先入，面南而坐，诸生东西相向，心已疑之。未及语次，见檐上有聱如雷，堕下一物，乃铁槽也，大如一船，其中有汤正沸，浮一金紫人，须臾火炽糜烂，诸君大惊，起询老人，则如木偶然，不复应。已而其物复凌空而去，老人始语曰：“诸公知所谓无间地狱乎？此即是也，幸毋久住。”诸公急趋以出，不敢回顾，仓惶至舟次，则苍壁万仞，不复有路矣。 
　　
　　　　虹县良家子 
　　
　　　　囗炎初，李成自下邳寇宿州。或劝成先袭虹县，伺其怠而后取之，成以为然。兵趋虹，虹开壁以纳贼。明年秋，贼将史亮悉勒兵赴宿，攻城陷之。成后军亦杀虹县人以应，横尸数里。有良家子脱死于刃，望见衣冠数人，兵吏悉绀肤朱髪，载簿籍随之。良家子瞑目佯死，有吏呼曰：“此人何报得脱？”一兵前趋，将挝杀之。吏曰：“待检籍视姓名。乃安禄山时，尝为贼军，不杀无辜，俾免兵死。以其曾为贼，令今世预于阵焉。”（以上二事蜀僧秀祖云） 
　　
　　　　祝舜俞 
　　
　　　　祝师龙舜俞，绍兴初，随盂传文为宣抚司属官。自闽中还朝，道出永嘉，偶与二三同官登郡楼避暑。有雪髯褐衣之士先已在焉。因与之语，问其姓氏。云：“唐，姓潘，郡人也。尝为舒州教授，挂冠已久。”自言善知人休咎。时舜俞将结局奏功，谓必膺异赏，因以己之生月叩之。答曰：“子凡事皆缓，此去十年，当上殿，始脱选调，冠豸为卿。自是又须闲十馀年作帅，此外不须问也。改官后始有子。”舜俞见其辞夷色庄，议论过人，心甚喜之。翌日，访其居，投刺焉。久之不出，意颇忿其无礼。忽一年少出曰：“公何从而识伯氐？自舒州考满休官后，未尝与人接，今死又十年矣。”舜俞因告以所遇状。其人饮泣，徐曰：“伯氏顷寔留心于李虚中之学，某兄弟悉能之。”再求舜俞甲庚占之，与前所言颇合。舜俞是行过剡中，与先太史自言如此。已而赏下，循资而已。其后赐对，更秩入台，迁太府少卿，踰年以论列，奉祠者十载，得郡房陵，迁帅襄阳，以疾复请崇道而归，废于家，其言始验八九矣。潘唐者，寔先祖之门生也。 
　　
　　　　又舜俞之侄协，娶曾氏，仆之从姨也，叔外祖谏坡，元忠之婿。当调官京师，游相蓝，遇官人，骑从甚都，前揖祝，自称：“前澶渊司录钱皞也。亦娶曾氏，子室人之故亲。”意其殷勤。约它日过其居。时谏坡为郎，祝归，因以告之。坡惊曰：“钱郎死已数年，君何从而见之耶？”二事姻旧间多闻之。仙耶？鬼耶？不可致诘。 
　　
　　　　何丞相 
　　
　　　　何丞相伯通布衣时，与里中一举子俱下第南归，举子至泗州得暴疾不救，权厝于道旁僧舍，丞相每经 由，必奠酬之，有年矣。一日，丞相自郎官谒告，焚黄于括苍，假道泗州，暝晦未久，舣舟初定，举子忽通谒于舟次，偶丞相忘之，俾吁来前，劳苦若平生驩，久之始悟其死，乃语之曰：“吾往来于此久矣，今夕忽见访，岂吾禄命将衰殆，不利于吾耶？”举子曰：“不然，前此荷公每来必祭我，我亦屡欲一见公，适多白昼，或夜则熵光烁我，不容进。公今日所用烛乃牛脂为之，我不复惧，故使我能入公船。公自此当亨通矣；位至相府，寿考康宁，举子无与比，幸自爱无它疑。异日使我归骨乡里足矣，此外无所求也。”言毕洒涕呜咽，不自胜情。丞相亦恻然伤之，酌酒以别。遣人迹其后，登岸数步而没。丞相既贵，厚抚其家，俾归葬于里中。何氏子弟，至今每戒人不可以脂烛照夜。 
　　
　　　　黄大夫 
　　
　　　　闽人黄大夫者，少筮仕作邵武尉，获强犯七人，捕送郡，或疑以为非真者，黄力执其说，竟杀之，用赏更秩，然终身以为慊。中年后，事斗甚谨，遂见形于云间，如是有岁矣。既老病于家，斗日益近。泊至晚，景遂入其窒。熟视之非斗也，乃七人披髪者，血淋其身。自云：“即邵武冤者，前以君福气方盛，虽每现形终未敢近。今君禄将谢，吾将子辩前事于冥间耳。”惶恐扑地，犹能语其子而卒。（以上二事宣仲云） 
　　
　　　　左文琰 
　　
　　　　台州士人左{王毕}，字文琰，有声场屋。戊辰岁，赴省闱考。试官某者，房中有周礼义卷子极佳，立号甚优，将白主文者寘之上列，玩味之际，忽假寝于几间。梦中有人谓：“此台州进士左{王毕}程文也，合中第久矣，顷因嘱某事受贿五十万，致有枉死者，坐此以获阴谴，减折寿禄，未得登科。然一第之后，其人即死，君幸无取之也。”既寤，且信且疑。如是者凡三日三梦，悉符于前，竟默摈之。洎出院，于落卷中检视，果{王毕}之文，考官甚惊异，后每以语人。{王毕}至王十朋龟龄榜始得解褐，是年即随孙道夫太冲奉使为书状官，死于燕山，亦渭验矣。（王夷仲云） 
　　
　　　　驼坊使臣 
　　
　　　　顷岁有驼坊使臣夜坐未寐，闻户外有二人偶语云：“舍人来日当有万里之役，然遂免此苦，吾将奈何？”复答曰：“谏议愿自宽，何戚戚？会当免耳！”其声甚雄。使臣窃窥之，乃二骆驼系庭中。翌日早，有旨下坊中，差骆驼一头载军衣入蜀，乃庭下语者。继闻驼至蜀而死．不知二畜前境何人，而其罚如是之酷耶？ 
　　
　　　　吕子原 
　　
　　　　吕源字子原守吉州日，尝令修城，掘土得旧棺一，既舁置江中，始得石志于旁，乃昔人父葬其子者。其略曰：“后十六甲子，东平公守此郡，吾儿当出而从河伯之游矣。”算术之精有如此者，又知夫世事莫非前定也。（ 仲舅云） 
　　
　　　　孙大中 
　　
　　　　诸暨举子孙大中，政和中在上庠升补颇高。 一夕，忽梦有人谓曰：“俟再兴太学，子始及第。”既觉殊不可晓，连蹇甚久。靖康之乱，成均遂废，至绍兴壬戌再兴贤关。大中复补试入籍，始登第云。（薛叔器云） 
　　
　　　　路真官 
　　
　　　　路时公，字当可，解捕逐鬼物，世人目之曰路真官。而荐绅或指为诞妄不信也．建炎间，与先太史同避地婺女时，李倞冲季在焉。冲季常抱疾，邑邑不足，日益癯瘠，非医砭所能疗；试以询，当可每但唯唯而已。冲季因以属先太史曰：“岂若有所避而不明以告我乎？公与我厚，试一叩之。”先太史于是访当可以问之。当可曰：“固为询之矣，第以费义事掣肘。”先太史因以语。冲季蹙额惨怛，久之而言曰：“顷岁三舍法行，先人季广寔为夔州路提举学士，会诏天下州县学举人，程文中有害道讥切者，专一令学士司检察具名闻奏。时先人既老，且久去词场，所至多以畀某详定。因见忠州一学生费义者，策卷中多言诽谤，至不忍闻。时赵谂事未久，虑蜀中狂人复生，因白大人，奏上其事，始以谓不遇重罚，屏斥不齿，足以劝励。既而勅下，窜义海外。视之乃一村邑陋儒，不识时忌所以然者耳。甚悔，这之怅然，恨累日。继而闻义道死，心每以为慊，亦未尝以语诸人，以此知当可之术未易轻。”仆后因阅宣和徽宗皇帝诏旨，备见费义削章云。 
　　
　　　　张中孚 
　　
　　　　己未岁，虏人入我河南故地，大将张中孚、中彦兄弟自陕右来朝行在所。道出雒阳建昌宫故基之侧，与二三将士张烛夜饮于邮亭。忽有妇人衣服奇古，而姿色绝妙，执役来歌于尊前，曰：“晓星明灭，白露点，秋风落叶。故址颓垣，荒烟衰草，溪前宫阙。 长安道上行客，念依旧，名深利切。改变容颜，销磨古今，陇头残月。”申孚兄弟大惊异，诘其所自，不应而去。（张仲益所云） 
　　
　　　　僧妙应 
　　
　　　　僧妙应，能言人未来事，名重上国。吴元中丞相在掖垣日，忽造之，曰：“天下将乱，子作相矣，吾欲南适，俟见子于岭外，吾其死时矣！是时公亦将不免。”言讫而别。宣和末，元中以内禅功，自给事中两月至相位，未逾年即南窜。建炎中，起家为宣抚使，力辞不拜，避地柳州，再与妙应遇。因语之曰：“师之前言验矣，奈何！”与之弈棋，罢，妙应归所寓寺，翌日访之，已蝉蜕矣。未几元中亦薨。（僧仲躬云耳） 
　　
　　　　曾元宝 
　　
　　　　温州平阳县桂岭里东溪人曾元宝者，三子，长曰雄飞、次曰伊仲、季日长翰。绍兴丁已夏初，幼子长翰纵走山谷间，覩小青衣容貌奇丽，夷然而前，曰：“真仙欲邀君言少事。”长翰恍惚若惊，从而往之。萦迂行数里，至一林下，异香馥郁，非尘俗比。俄有五女子、二从者拥盖而出，珠佩盛饰，奇容艳妆，世所稀见，真神仙中人也。长翰愈惊其异，勉而问曰：“子为谁乎？”曰：“吾五人者，乃蓬莱岛之真仙也， 一曰仁静字德俊、二曰仁粹字德材、三曰仁娇字德懋、四曰仁玉字德全、五曰仁姝字德高。”顾二侍者曰：“此二人乃吾之嫔娥也，曰媚真、日美真。吾于君家有宿缘，不远万里而来，君之昆季三人久虽富贵，然未有不学而自成者也。吾等博学谈古，无所不至，欲师授汝等昆仲，以未知汝家君可否耳。可以此言白父兄，如其可从，即于汝居之前山顶巅营屋三室，几案之属亦可略备，吾当择日自赴。如不愿从，亦无固必。”言讫辞谢，由故道而去。长翰彷徨不能自存，归告父兄。元宝者欣跃谓众子曰：“果吾家兴焉！”如戒营室，累日而成，三子俟之。 一日，果至，命其室曰山堂。仁静作诗戒三子曰：“束晋生华气，儒生颇好闲。所居得山堂，楹槛稍虚宽。森罗对草树，晓暮清阴寒。洒扫布几席，气体粗可安。图书虽非多，亦足侈览观。望令述事业，细大无不完。高出万古表，远穷四海端。于中苟得趣，自可忘寝飡。勉哉二三子，及时张羽翰。毋为玩嬉戏，玩取一笑欢。壮年不重来，光景如流丸。”自后教导日新，规矩峻整，小有违犯亦加棰楚。三人语人曰：“真仙虽日来夜去，某事不敢懈怠，无不知者。”它人罕见其形，但与人杯酌谈笑，或有求文者，但展纸于案，惟闻墨笔削{刘金换亚}之声，俄顷挥翰盈纸。一日，友人张彦忠大夫不信而谒之，得诗曰：“秀仙溪分一石崖，等闲居此象蓬莱。举眸尽是山林趣，何必东都长者来。”又曰：“特承临访索诗篇，无愧高谈振坐前。细柳真风浑秀异，伫膺纶诏赴中天。”又曰：“曾统三军执要权，妖氛扫尽复宁边。盐梅实是和羮手，共贺中兴亿万年。”又曰：“忠心报国不辞难，竭尽英雄险阻间。孽寇生擒如拾芥，未饶三箭定天山。”又林小尹左司乃元宝亲家也，亦谒之，得诗与辞，其余赋论策题不可胜记焉。约自永嘉过会稽，语先太史云在郡所目覩。别后，又录其甥郭汤求彦同所叙云尔，驰寄书中。且云事有不可胜言者，其后不闻。 
　　
　　　　相字 
　　
　　　　赵元镇、秦会之同作左右相，客言有术者善相字，甚奇，二公令呼来姑试之，各书一退字视之。。术者熟视久之，曰：“左相行须引去，右相宜在中书。”二公问其故，曰：“左所所书日下人远，右书人向日边。”已而果然。（赵晋望云） 
　　
　　　　舒州刊匠 
　　
　　　　近岁，淮西路漕司下诸州分开圣惠方。而舒州刊匠以左食钱不以时得，不胜忿躁，凡用药物故意令悮，不如本方。忽大雷电，匠者六而震死者四，昭昭不可欺也如此！（苏训直云） 
　　
　　　　楚先觉 
　　
　　　　廉宣仲布、吕安老祉二人同年生，且极厚善。既中第，闻有楚先觉者，以门术闻都下，二公相率往问卜，各以八字叩之。楚笑曰：“俱新进士耶？”复问姓氏云：“廉君目下又有小喜，不出明年即官中都，然终身官爵止于此矣。吕君后数年始入朝，便须进用。又数年，出而再入，为八座，将不得令终，盖五行全似徐德占也。吕君亡后二十年，廉君始死。”二公以谓一时孟浪之语，不足信。未几，宣仲为张子婿，明年以博士征，已而坐妻党摈不用。安老数年后始被召，遂登言路，未久遭逐，又数年再召，浸为大戎，提师淮西。兵乱，为其下所杀。宣仲虽以疾挂冠，今尚存，距安老之死，殆十八九年矣。术者之言有验如此者，无异于毛十八仙翁也。 
　　
　　　　又，秦会之初罢右相，居温州日，尝邀街市卖卜者问之。曰：“相公明年再秉钧衡，二十年间位极人臣，古今罕俪。代公位者，永嘉知县沈该也。”其后果然，此尤可怪。（宣仲云） 
　　
　　　　王子宣 
　　
　　　　王藩子宣，宣和间自侍从出帅秦州。一日，境内积雨山崩，令僚属往视之，中有古穴甚大，棺椁悉无，旁有石匣，其内后有白金函，函置剑一口，甚锋利，僚持以献于子宣，子宜甚宝之。未久，子宣以忧去位，服终，后迁兵部尚书。会金人渝盟，京师俶扰，渊圣命子宣督师东南，奉使失指窜海上。时子宣兄鼗得两浙提刑，分袂江表，子宣以是剑赠行，鼗携以之官。治会稽，视事逾年，戎将胡人参婴城判，执鼗于禹迹寺之禅省院。鼗长子素勇敢，闻乱，提此剑以赴难，至贼所犹格杀数人而入，卒为其党所缚，父子俱毙于剑下。人参取以自佩，不旋踵，人参败，剑不知所在，物之为祸有如此者乎。（子宣之子钳自云） 
　　
　　　　汀州民 
　　
　　　　甲戌岁，汀州有村氓入山采薪，小歇树下。旁有一石忽裂开，有老人顶帽衣白，自其中跃出，谓氓曰：“观子骨格贵不可言。”因授以衮冕，使氓冠衣之。老人复入，石合如故。氓持以出，示墟中人。有桀黠者识之，遂群集不逞，得数百人，告以符命，推氓为首，剽掠邑镇，未几而败。既就执，有司取其石观之，无以异于它，而衮冕非外方所制，遂戮氓而焚其物。（方夷吾云） 
　　
　　　　淮南士子 
　　
　　　　顷岁，两淮喋血甫定，有二士子自江南还山阳，视其故业。道由维扬，舍于北门外，日已暮矣。主人者慰藉绸缪，云：“是间不洁净，又有盗，不可宿。距此十里，某氏庄极宽雅而尝有备以戒不虞，愿以二马二健仆相随至彼。”士子观其辞颇诚，兼其庄旧所熟也，领之而去。主人殷勤惜别，且祝其回。日过夜未半，抵某氏庄，庄夫出迎，云：“此地多鬼，胡为夜行？”因告所以，方欲解鞍，觉二仆与马屹然不动，亟跃下取火视之，但见大枯竹二竿，大櫈二条而已，即命碎之，后亦无他。（王道山云） 
　　
　　
