拟太平策序 清 李塨
　　
　　中庸论为下不倍曰非天子不议礼制度考文而鲁论乃载孔子颜渊夏时殷辂周冕进退三王何也中庸所言议制考行其事也孔颜则辨论之以待君相之用如后世献策之类少年阅通鉴见王文中献太平十二策心窃韪之而惜其书之不传也汉儒有曰周礼周公致太平之书宋人有云儒者为往圣继绝学为万世开太平今幸际太平之世明四目达四聪令士皆得陈言而不思治平之策则有负于儒矣非为下之义矣乃抚枕准周礼拟太平策如左七十三岁病夫李塨拟太平策卷一天官［六官唐名为吏户礼兵刑工六部］冢宰统六官辅朝政选建官人周礼六官之外无官如后世大理可去以有刑部也翰林院古无之增尚浮文宜去通政司古纳言之职也其任甚重自汉唐宋明以来皆以宦官近侍传命故乱政亟行宵小弄权宜任士大夫置司于朝门内朝夕出纳帝命即下而县尹把转筩者亦以六衙之士贤者充之不宜用其仆役则令行惟允上而府藩宣上达下皆如之周礼冢宰诏王以爵禄予夺驭羣臣小宰以六计弊羣吏之治大司马进贤兴功司士以德诏爵以功诏禄今郡县较封建黜陟尤伙宜冢宰掌之而司马副之分设其司如选司掌选补推升考功掌考察降罚验封掌百官封爵稽勋掌百官制丧终养世职之类三代治民匹夫匹妇无一不治汉唐贤君不扰民非治民也且百里而一令虽欲治无由不封建而封建其分乡乎其不传子而傅贤乎其久任而重其权乎周礼乡五家立比长以下士今可自十家始选一杰者［或才或德］为保长督察十家为未入流官十保百家为里里师以下士九品督十保长朝出民暮入民以课农岁课一家桑麻若干园蔬若干牛马鸡豚若干［孟子家五母鸡二母彘亦非定数以多反妨生产也］女功亦稽焉诘奸宄盗贼驱游惰征赋税教百家之子弟八岁堪入小学者事繁则置佐亦以下士水地民居星落不能百家一聚者合数落足之十里为邑千家以中士为邑宰八品教邑学子弟督十里师之政事繁置佐以下士升为中士佐之十邑万家为乡乡正以上士七品教乡学子弟督十邑宰之政事繁置佐以中士升为上士佐之佐多少量事繁简四乡为县或三乡不等立县尹六品教县学子弟统六衙督四乡正政六衙吏户礼兵刑工也衔同邑宰而考督乡正县尊也县城中民百家亦立保长里师千家亦立邑宰与城外同为乡属于乡正十县上下为府府守五品督县政乡用其乡人衙用县人县府自外升者不过五百里八府上下为藩藩伯四品督府政府衙七品藩衙六品部各自选其属兵五部呈于吏部吏五部亦呈于兵部皆呈于天子定之藩选府府选县县选六衙乡正衙乡各选其属衙乡呈于县误驳之县呈府如之府呈藩如之藩呈所用于吏部兵部用之误驳之皆票之而呈于天子定之此孔子言宰与人公举贤才之意也外参以巡按内参以察院三载考绩师保考冢宰贤否冢宰考五部都察金吾通政堂官及藩公贤否师保六部都察金吾通政各考其属藩伯考其六衙府守府守考其六衙县尹县考其六衙乡正乡考其邑宰里师俱有考语乡上之县县上之府府上藩藩上吏部兵部而俱上之天子外则巡按核其实藩公亦考巡按内则察院核其实分上中下上奖之中饬之下勅责之贪酷昏惰者立除之甚诛之九载考绩黜陟幽明三考皆上加爵禄而仍其官久任责成也必以上缺官不得已乃升之离任皆中或留或降皆下黜其有贤绩或不肖殊尤外藩公巡按内堂官察院又不时举劾之凡堂官于属官有罪过挞以记之书以识之以待考绩黜陟藩伯五年一朝述职内藩东南西北边藩西北东南四岁徧间一藩朝一藩二岁一方徧仪礼诸侯觐王有庭实鲁论聘有享觌左传藩国朝发币于公卿官吏往来盛世不废也藩伯朝贡上士仪三品以上皆有馈朝廷考察后燕之优赏之堂官各延燕乡正于县县于府府于藩春秋元旦皆有馈遗外止米脡内止币帛馈银钱者以赃论五部正堂三品副堂品同藩伯司官五品六品冢宰二品副三品司官同五部太师太保一品少二品九品约禄米三十石钱二十贯八品五十石三十贯七品八十石五十贯六品百二十石八十贯帛十端布二十端五品二百石一百贯吊十五端布三十端四品四百石二百贯帛三十端布四十端三品六百石三百贯帛四十端布六十端二品八百石四百贯帛六十端布一百端一品一千二百石八百贯帛一百端布二百端若禄有余宁厚养廉以便厉禁贪也京官有僦居之费五品以下加禄如五品以四五之间俸之米三百石钱一百五十贯帛十七端布三十五端余以此推之学士教于县也岁给米三石贡于府以上也米五石试各署米八石明有讼状纸价每告一状纳钱百以备文卷纸费也地方官除禄外收之此外取一丝一粒皆为赃京官府史选之成均退士府藏文卷史主书写而文稿看语则官正佐自主之府史不与也岁工食米二十四石钱十五贯各衙门府史有进益者阴荐为本衙门士胥徒选之司马之兵胥有才智与徒同给征令行刑三岁一更藩府府史如之胥徒选之戍兵县衙府史亦如之胥徒亦戍兵亦有班乡正以下府史以学士胥徒以官兵不戍者乡正以下土居亲民非有必宜转用者不轻升离里师升邑宰邑宰升乡正乡正升县县升府亦升御史府升藩藩升吏部副堂副堂亦转藩县衙佐升衙县吏衙升府吏下五衙如之府吏衙升藩吏下五衙如之藩吏衙升吏部六品司官余皆如之六品司官升五品司官五品司官升副堂副堂升正堂惟兵衙升兵部司亦升金吾属官以次转金吾冢宰升师保五部都宪亦间升此唐虞水火工虞终身一官之法也［陆世仪曰诵读则一无所长筮仕乃无所不任吏转户户转兵是奖人善锻而使为工师也］士之贡也必首以孝官之升也必首以廉古天子一后三夫人九嫔二十七世妇八十一御妻共一百二十二人郑注曰君子不苟于色不必备诸侯一娶九女大夫三女士有陪贰惟农工商为匹夫匹妇后世天子仍宜遵古制聘贤女立之而冢宰管寺人以考察之有失则辅天子正之一品以至四品不得过九女五品以至九品不得过三女若娶而不生子者或有所归去之或无所归别养之而再娶庶民无子亦许置侧周礼内宰以阴礼教六宫中春诏后帅外内命妇始蚕于北郊以为祭服上春诏王后帅六宫之人而生穜稑之种而献之于王世妇掌祭祀宾客丧纪之事帅女宫而濯溉为齍盛女御掌御叙于王之燕寝以岁时献功事则自后以下皆有职事无一闲旷所谓修内治以化天下也今宫壶严肃外官不得入宜冢宰督寺人诏后以下行之冢宰管宫寺有罪杖之或诛之寺人给事宫中宫中给之衣食不许出外与外官接不称官不制禄外尚有妇女妇以罪没入者女募之民间十岁入二十出皆有定数膳夫冰酒酰醢及医周礼皆在天官则后世光禄精膳太医诸官也冢宰辅相王躬故皆统之周礼掌舍掌幕属天官司右太仆属夏官皆以士大夫所谓供王使命前后左右固非正人也有统属则不肆禁官人以世天子之子封公禄一品公子侯二品侯子伯三品伯子子男四品子男子以下宗人官统之宗人官四品使同国子入成均学成选用勋臣封侯侯子伯伯子子男元勋亦封公即衍圣公亦不世卒则藩伯巡按公选其族德行道艺优者袭之 拟太平策卷二地官唐虞司徒专主教周礼主教亦主农田征赋汉唐后专主粮税今按道德齐礼教宜归礼部如一县乡正以下农田征赋户衙督之学校教法礼衙督之而天下一家征多于古户部亦宜按藩分司如山东司江南司之类田有水可蓄泄者则沟洫井之［沟洫从圩围之便水田工费一夫三十畆即可］无水而人民新造地足分者则均之一家八口百亩中人左右足各一跷与两肱舒直等五尺也为一步步百为亩如不得均则限之一夫不得过五十亩多者许卖不许买宅亦有限非均田则贫富不均不能人人有恒产均田第一仁政也但今世夺富与贫殊为艰难颜先生有佃户分种之说今思之甚妙如一富家有田十顷为之留一顷而令九家佃种九顷耕牛子种佃户自备无者领于官秋收还秋熟以四十亩粮交地主而以十亩代地主纳官纳官者即古什一之征也地主用五十亩则今日停分佃户也而佃户自收五十亩过三十年为一世地主之享地利终其身亦可已矣则地全归佃户若三十年以前地主佃户情愿买卖者听之若地主子弟众情愿力农者三顷两顷可以听其自种但不得多雇佣以占地利每一佃户必一家有三四人可以自力耕锄方算一家无者或两家三家共作一家地不足者一家五十亩亦可无地可分者移之荒处周礼遂师巡其稼穑而移用其民以救其时事户纳绢三尺绵一两或布六尺麻二两旱地沟洫徒费也但与邻田栽树以清疆界以毓材木禁银永不许充征但如金珠玉翠为器饰用或杂税以钱应亦以银分士农工商四民十家一牌注明某士某农某工商县有籍士归学农归田工造作不出其乡商行者不得过千里远贩侈靡淫巧者诛凡行商必里师邑宰与之印票计日归收之无印票许外人收其货责其人王制司空兴事劝功无旷土无游民司徒命乡简不帅教者以告使观学行礼以变之不变移之郊遂远方乐正教国子简不帅教者以告王视学变之不变屏之棘寄自萧曹以清净为治以狱市容奸而民始多闲旷自佛老以清闲为教而民始以闲为贵而天下靡乱矣天下有一无事之民则一民废无一无事之民则天下治今士人静坐讲无极性天空谈或玩愒觞咏或博奕嬉戏里井之民闲处旷游羣饮聚谈非勤学非力农非工商力作皆游惰也司徒督各藩令各县户衙督乡官凡保中有游惰者保长教之不变禀于里师责之［自里师以上皆有杖］不变禀邑宰责之不变禀乡正责之不变县责之又不变士宜如明太祖筑逍遥楼令为其玩而断其食哀毁求改诚者释之不变闭而毙之农工商背竖坚木等身贯木项一澴腰一环膝下一环束紧铁铸之令可食不可屈转发其乡里执更守门三年悔改诚者乃除之归业不者终其身官日有事无事即冗员去其人除其职凡保里之民以事外出者禀印官给以票无票外即圜土纳之归问罪凡产物商有厚利者即产地微征其税如布帛等民间交易者无征贩商或匹一二十文或银一二分烟夺地利禁之善周礼凡庶民无畜者祭无牲不耕者祭无盛不树者无椁不蚕者不帛不绩者不衰王制行养老之礼后引户校年八十者一子不从政九十者其家不从政废疾非人不养者一人不从政鳏寡孤独无依者皆有常饩李杜曰今违古而修墓且惑于风水家各为茔旷土失农甚非策也宜彷周礼冢人墓大夫之制国北乡北族葬惟名宦显德稍为封识柩前立石柱刻云某公卿之冢或某圣贤之冢翁仲松柏不许竖植余冢更不许斥修 拟太平策卷三春官宗伯掌天子及藩府县天神人鬼地示祭祀耕籍视学养老恤丧兵凶冠昏朝享射饮庠序贡举颁历救护赏赉晋贡之礼而分司职之南郊南向祭天配以祖东上天道尚左也北郊北向祭地配以祖亦东上地道尚右也藩府县不敢祭天地日月而祭社稷风云雷雨山川在其地者社遍于乡里宗庙天子七庙始祖下六世踰六则就入迁庙高曾祖祢若有变则礼但论历数为世次不论伦次如春秋闵公弟僖公兄僖继闵而文公跻之孔子以为逆祀左传以闵僖为父子而子先父谓闵为君僖曾为臣君臣即同父子公羊以为先祢后祖谓文公立僖宜入祢庙闵宜升祖庙是论世次不论伦次也典午庙制兄弟同为一世非也夏父弗忌曰僖明为昭闵次为穆而宗有司曰非昭穆也谷梁亦云逆纪是无昭穆也则跻者与讥其跻者两端不同而皆分兄弟为昭穆二庙后儒谓兄弟同一庙无据之说也典午论伦次有尊行继者将已祧之祖父又请入庙先帝之已入庙者退而不纪其为讹谬显然可见也若一品以至九品皆立家祠祭高曾祖祢［明制］以收族立公嗣祭始祖以下以收远族高祖主祧则入公祠祭仪有等杀祠庙如其室庶人祭于寝春秋嫡母生母文同礼同宜定制自天子庶子为君以及庶人庶子承后者生母祔葬入庙一同嫡礼陆世仪曰藩府县官皆宜立宗庙冠昏丧祭皆在任行以为民倡到任则请祖祢主入庙四时祭之属官以班助去则迁主而继者入之遭丧不去任佐摄政葬后墨衰以临退返垩室守丧礼其吉事以佐摄公祠则立于族居不于任祭以摄府县乡官约皆土著可立庙行丧祭礼藩伯以至京官任非亲民而天下人皆在焉丧礼难在任举行也遭丧即令返里治葬守丧服阕复位或别选人或以人摄若祭可于任行但远则迁主为难而四品以上必当祭始祖而其主在公祠不可移则始祖四亲立行位率属官以祭京官僦邸无庙祭于居室之堂其无属官者延僚友相礼燕馂令京官及藩府县乡除朝参外皆行朔望礼拜父母家嗣家人各拜其长外拜应祀神祇属吏拜其长周礼仕学不分文武不分兵民不分官吏不分而上之君师不分此所以致太平也颁三物教法于各藩自府下县乡吏受之各以教其所治保长择十家子弟八岁可教之学者闻于里师师选之入里学教幼仪退让认字学书即解字义先书有用字习小九九踰三年十一岁不可者罢可选入邑学邑宰教以孝弟忠信幼仪惟谨习六书九章学歌读论语曲礼凡邑有丧祭役政则率弟子与事有能书之踰三年十四岁不可者罢可选入乡学乡正教幼仪加详吹篴箫鼓琴瑟舞勺习射御［骑即御也］凡邑乡丧祭役政官率之执事书敬敏有学者踰三年十七岁庸劣者罢县尹选俊者冠入县学教以智仁圣义忠和之德孝友睦婣任恤之行各阅一经如孝经诗书仪礼周礼礼记大学中庸仍入记至易春秋孟子左传愿阅者听若尔雅公羊谷梁不必名经尔雅学书时已解授之学大礼大乐阅史鉴律例作策论［简达而止］学骑射凡县有丧祭宾饮兵役学士皆与执事掌其文书事讫书某某德某某行某某艺优踰三年二十岁庸劣者仍罢归农工商隽者贡之府学府守教试之三月下者返之县乡及邑再教之贡俊于藩学藩伯教试之三月下者返之府县及乡贡俊于太学宗伯令成均大司乐教试之三［大司乐五品］宗伯又亲试之远僻学士入京艰者成均遗官以时至其地教试之下退之藩府及县成均藩府观诸生之学即可知其教之高下勤惰因以为乡官之殿最而申饬之记之以俟九载黜陟取中者为太学生遣归有室县尹六衙公量其才学定其科目兼科农科礼科乐科兵科刑科工科惟兼科多以用多也兼科入尹署吏衙署农入户衙署礼乐入礼衙署兵刑工各入其署试其事而为主附三年盖二十四岁矣选明习厥事者尹署兼科为里师吏署兼科为吏署下士佐政余科各佐其署吏农礼刑科亦间为里师兵科亦为巡检驿丞工科亦为司市农亦为仓使未明练者再试三年而进退之进为下士退为府史外有天文地理医卜水火专科者地理入兵工二署为山原川泽等官水火入工署医入吏署卜入礼署天文贡于钦天监为天文生成均藩府返士再教再贡之礼有尽人而习者如视听言动以礼是也有人人习之以待行者如冠昏丧祭士相见是也有童子即习者洒扫应对进退也不分科者也如宗庙朝见诸典制之类学之以待入官则分科者也周礼太师少师以大夫士其它肄业奏乐以供燕射君举如上瞽中瞽下瞽则皆伶工不必士也成均司掌教天子之庶子庶孙公侯伯子男之子凡京宫子弟谓之国子其属有下士教八岁以上中士教十一岁以上上士教十四岁以上少司乐教十七岁以上二十岁则大司乐教之兼主教试藩所贡士藩办事下士取之府府办事下士取之县在京各衙门办事下士皆取诸藩京下士升中士中士升上士上士升六品司官与藩衙同历用小术通书建破等说又每月以六甲六十日吉凶神煞多少定修造昏祭宜否虚诞胶固宜洗之仿月令十二月分二十四气如立春禁民伐树覆巢相土所宜谷之类以敬授人时月吉则乡吏以月历各教其民即古视朔也设议礼司掌一品以至九品冠昏丧祭燕宾礼节等类周礼女御掌御叙于王之燕寝郑注贾疏云不使嫔妇掌者恐尊者掌则专妬女御官卑不敢也于王之燕寝则王不就后宫息也毛传曰后妃羣妾以礼御于君女史书其月日有子则以金环退之当御者以银环进之着于左手既御着于右手按此则九嫔以下九人一夜有孕不进疾不进月事正行者不进满五十不进值齐日不进其人有父母丧不进后当夕则王退至后宫余俱不在后宫而嫔御抱衾与裯以服侍王于燕寝内则云将御者齐漱澣惯衣服栉纵笄总拂髦綦履然宜立制曰御叙三年不近者归其家嫁之明选驸马于民间不伦也凡帝下嫁宜择大臣子弟贤者令媒通之而事舅姑顺夫子如士民礼制度司掌各官冠服舆盖宫室仪卫宅兆等杀画一律度量衡四民务一道同风如僧道回回天主等衣食行习不同者礼衙乡吏变之不变闻于上屏之四夷强梗者立诛之考文司礼乐射御书数考古准今为书经史考订精核皆刻摹颁各藩离京远者藩礼衙依式镌布诸子百家及明人性理诸书八比时文不许镌卖文集如韩愈可观余不许镌卖若佛仙异书及小说铲其板焚其册敢存留者问重罪嗣祭司正天下祀典除天子祭天地日月山川社稷七祖宗庙历代圣帝明王文庙藩府县祭社稷境内山川文庙名宦乡贤忠孝节义士庶各祭其先五祀里社外皆为淫嗣如泰伯关公之贤亦祇各祀其乡他方不得滥设若仙佛诸宫一概改为民居建造者问重罪禁市井开酒肆羣饮家自酿黍秔养老燕宾者听烧锅白酒厉禁绝民间许春秋祀社祈报鼓吹演乐羣饮一日以舒民劳他日禁正乐司古乐升歌笙入合乐合语舞蹈诸法颁行藩县今乐演出亦不必废惟音叶律吕事归忠孝节义订册颁行若私演男女淫媟之事之声者毁其册重责其人周礼龟卜占筮在春官宜如之而选择时日亦隶卜筮以从事学问则其术正也周礼有诸史即起居注史官有冯相保章即钦天监藩府县礼衙亦立左史右史各一记一县之事并司冠昏丧祭诸文如志传碑铭之类周礼冢宰正月始和县治法于象魏徇以木铎曰不用法者国有常刑司徒县教法于象魏徇以木铎如之后世法繁不能徧县宜择孝弟睦恤禁盗及奸赌游惰重大者一二十条元日示之聚众则令学士读以警之驱而使由胜于讲以使知也 拟太平策卷四夏官司马掌调用天下兵马无事则修武备储将才有事则审机宜酌缓急训练田猎除戎器简军实强本固藩防边靖海各分其职为司兼副冢宰论办官材仿古寓兵于农二十五家约五口计之得一百二十五人除老弱妇女三之二得强壮四十一人选一官兵二十应六十退二十五家人口田产配之约与他二十五家等器械二十五家按田公制四官兵选一马官兵甲冑刍豆百家按田公出无事则业其家之农有事上戍出征皆领粮于官定以数农隙里师教其射与武艺不上戌者有盗同乡兵捕千家出四十官兵邑宰三月试其射御击刺火器有隙随时教之万家出四百官兵乡正半年试之冬月县兵衙至乡教之战阵比其艺而赏罚之即以田猎仿周礼以赏罚多少为乡正以下之殿最戌县者四乡岁二百人供捉贼捕罪夜分班巡城有事用兵多者临时再调之乡若干戍府者岁三百戍藩者岁二千皆取于县一岁一更府兵衙教府兵藩兵衙教藩兵而府守藩公巡按御史间岁三岁各阅其藩郡县兵又有乡兵百家除十保长四官兵太学生尚八十余家家一人选四十乡兵为四牌一牌二鎗二刀二弓矢二鸟鎗牌首督之余为火夫四十余人里浚濠濠内起土即为墙二门二铺冬月一更一人守巡二铺十人击拆金二铺迭传四夜一周乡兵每夜十人巡火夫而禀其惰者于里师官兵夜一人巡乡兵如之里师又间巡之邑如之有盗举信炮信火炮以次传乡及县火惟盗处举皆望火来捕救乡兵亦各官教阅之县兵衙间一试之季冬随官兵围田有若曰百姓足君孰与不足余曰百姓强君孰与不强天下处处皆粮则天下富天下人人习兵则天下强有草窃县尹县兵衙便宜发兵捕之闻于上不克乃郡发兵又乃藩发大警须众兵天子遣使合符以发郡县兵［用古制铜虎符半留朝半与藩伯合符以令司马司马始发兵于郡县］多寡听其用司马不奉藩伯檄不得擅发郡县兵而无合符藩伯亦不得擅檄司马惟边警则便宜发兵不待符左右藩亦便宜发兵或旁击以分其势或乘间以捣其虚凡兵报驿递俱宜迅速日夜约五六百里官兵乡兵习射士学射贡士射试士射而燕饮择官与祭藩伯来朝皆射又比礼比乐惟六十以上免射则射之精者出县贡士府藩成均试士步射外官与马复试骑射三品以下官乘马不许坐轿若乘车复古立乘礼六十以上乃坐乘则御之精者出朝廷养马于西北边如周非子唐王毛仲复明茶马旧制以茶易番马而士兵皆有马民养马或乘或力田者无禁则马自蕃金吾卫兵二万大将军训之京营兵八万大小司马训之皆以召募二十进六十退有田屯之不则给粮各边兵亦召募多寡随其地边藩统之且屯且守关津立巡检驿递立驿丞其胥徒选于乡兵捕奸盗备非常周礼司士在兵部朝士在刑部皆正朝仪之官即后世黄门给事也宜入礼部其职亦主封驳凡诏命下皆由之有不便者封还之周礼有司甲司弓矢诸官则器械设司守藏宜精固如法 拟太平策卷五秋官司寇掌天下刑罚而持其平各藩分司如户部求不刑而不得乃刑之刑原仁也刑一儆百以安万民又以成仁也周礼刑新国用轻典刑平国用中典刑乱国用重典又曰听讼一词听二色听三气听四耳听五目听笞杖乡县自理之季冬乡闻县县闻府笞若干杖若干繁酷申饬之不变及故出入人罪劾之巡按亦察劾之徒流府闻藩藩定之年终闻部徒某流某繁酷申饬之不变及故出入人罪劾之内外御史亦察劾之死罪解府藩府藩覆审之巡按参之达部部勘之至秋乃决关系兵事主将立决者不论明问罪充军大误军者民之杰国之大事戡乱安民以定社稷曷乃以为罪所也王源曰有数罪当加以肉刑官吏犯赃钱一贯以上即墨贼字于面终身不齿于人矣强盗不得财者刖窃盗再犯亦刖不可复为盗矣赌盗之源初犯杖再犯断右手三左手不能复赌矣奸者宫之和则妇人劓宫者不能复淫矣禁娼妓不变者幽闭之王源曰律例笞止五十而六十则为杖乃杖至二百而百杖以外人必死于是以徒折杖以杖折徒以徒折流以流包杖又有收赎纷琐得以上下不如杖止于八十更重则徒徒一年以至三年五等未有不杖八十或六十者是徒重于杖不必折也徒有役流无役至远不过三千里则不得归之流寓耳未尝重于徒也应以二千里三千里及烟瘴边外为三等而终身徒役其地则但轻于死而重于徒 拟太平策卷六冬官司事［周礼曰冬官掌邦事郯子曰鹘鸠司事］掌天下地域山川阨塞舆图城隍宫室县邑沟洫封浚田井仓库各有分司以考金木水火土五材之工周礼乡党皆有地域沟树之封畺关津亦然所以固险防戎且毓材也周礼司寇有司民掌登民数天子拜登今县乡五年编审去旧增新二十入丁六十免宜司工部以主力役也编审以十家牌照之则无包丁无漏丁府统州县或三四十城广二千余里或两县二三百里亩或一亩或数亩十余亩为一亩粮各处悬殊不均甚也必因山川形势画藩随幅员曲折分府县藩统府不踰七八府统县不踰十余县合郡县用近丈除山川城郭圩涂令各户认其田若干而总计之定上田粮若干中下若干建都金陵柔脃汴粱四冲洛阳狡小长安雄固在崤函以控山东而西北险不绵亘外人易入且后世费伙运道难涩惟燕京险则燕山以为城千里绵峙漕则河海以为池巨浪直达背倚盘石而伸手从左腋取物况直塞门户千辙戒严天子在边四方全力注之自甘肃而宁夏而河套而开平大宁而辽左开元须筋束骨一线穿成但背尚患其薄必宁夏河夺阴山开平大宁一带凡沙幕南可耕种屯牧之地尽复之建藩而官理之而民分乡里居之绳四民以腹裹之治屯兵守之所谓幕南无王庭也则固都燕则东北水利必宜开行如虞集等所议凡山水常给及有池塘存注不竭者专官督民种稻则南漕可省运复元人海运选熟知海道者各岛立标识设救船建巡兵使运道无患且以靖海海运行则会通河可废废则淮河易治塞固清口使淮河分流如古淮自洪泽湖开翟家坝周家闸以通高宝诸湖直趋下河开海滨范公堤海口入海河两岸遥堤缕堤已有成绩不必废中淤者用混江龙铁扫帚诸器岁浚之广开云梯关下海之路可也不则仍见迹以淮刷黄同归于海亦可考工记曰沟必因水势防必因地势善沟者水漱之善防者水淫之谓淤泥淫液也周礼山虞掌山林林衡巡林麓川衡巡川泽泽虞掌国泽财物迹入掌苑囿皆有守禁不弛与民者以民知取而不知节竭盗争夺势必涩涩而民用以匮也皆立官毓之修之令人守之如渔户纲户之类至可取时然后令取之如茶如铁如木如竹如鱼虾如灰炭如人参黄连椒桂山珍海错皆自产地量税之以后出肆度关不征也惟鱼翻池草连原雉兔微物任民取之无禁盐商亦于盐场税之其鬻也任其所之若小山泽出物微者县乡摄掌之廾人掌金玉锡石之地而为之厉禁以守之若以时取之则物其地［注疏占其形色尝其咸淡即知有金玉也］图而授之巡其禁令如此则后之开矿启乱者少矣江浙等处设织造府供朝廷祭朝诸用理蕃司主外人朝贡交易宝源司铸钱分大小以权子母以黄铜为小钱每文重一钱五分青铜为大钱重二钱支物价官禄兵饷离京远者藩亦许鼓铸各铸字以别美恶惜费者罪有私铸则斩开中明法也召盐商屯田于边开若干田行若干盐民出力役岁三日工役于官亦有日仆从制立定数多者罪之各府县修道涂桥梁以便行开沟渠以泄水涝工衙督乡邑以时县四乡立四司市凡有市之邑里立市长司市督之周礼云无者使有如农器无者则农不便招其商以来之利者使阜器利而来者少起其价以多之害者使无如赌具淫方责其商毁其具靡者使微如冠怶过侈之类抑其价则来者少也司市市长俱下士然市少市远则民习朴俭多者罢之各处仓厫本地官监之在他处者特设仓使以下士田猎习杀亦以行仁古礼如不合围不掩羣不斩胎不覆巢诸礼皆宜颁示而厉禁之古礼如数罟不入洿池诸侯无故不杀牛等皆宜禁示 拟太平策卷七六部外有师保府太师太保少师少保以德优老臣为之天子退朝坐而论道论治凡京藩申奏事六部大事当达师保府者师保视而禀之天子批答之冢宰佐天子修身齐家师保佐天子诚意正心又有太子太师二品少师三品太保少保同与天子师保府相接而别为地太以少宰转之少以藩伯升之弼教太子以君道其德行道艺一同训士其下皆有中书品同六官司官以任使令都察院言官也不统于部恐衔也都御史品同五部长左右副都各一绳君阙陈利弊劾奸贪达民隐其属监察御史品同六部司皆许风闻言事内而巡视京城外巡按各藩以代天子巡狩三岁一易周礼太仆建鼓于大寝之门外而掌其政即后世登闻鼓也岁一御史掌之以达冤达变达急递凡奏疏以及六部启事皆令寥寥数语明达其事即止不得前引后结中间诵圣铺张以便观违者问以罪金吾卫金吾大将军品同都宪以下副稗次之典禁旅不使兵权归于一部也分兵守宫门稽出入又分兵檄巡宫城备非常兵部兵则守外城 
　　
