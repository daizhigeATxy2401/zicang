
括异志　　宋 张师正


　　●卷一
　　○宋州狂僧
　　太祖仕周日，尚未领宋州节钺，时有狂僧携弹走荆棘中，顾谓人曰：“此地当出天子。”又，显德末，一人青巾白衫，登中书政事堂，吏批其颊曰：“汝是何人敢至此！”其人曰：“宋州官家遣我去擒见宰相范质。”质曰：“此病心耳，安足问”遂叱去。其后太祖果自归德军节度使受禅，遂升宋州为应天府，后号南郡（一名南郡，事具国史）。
　　○黑杀神降
　　开宝中，有神降于凤翔府俚民张守真事，自称玄天大圣玉帝辅臣，其声婴儿，历可辨，远近之民祷祠者旁午。太祖召至京师，设醮于宫廷，降语曰：“天上宫阙成，玉锁开，十月二十日陛下当归天。”艺祖恳祈曰：“死固不惮，所恨者幽并未并，乞延三数年，俟克复二州，去亦未晚。”神曰：“晋王有仁心，历数攸属，陛下在天，亦自有位。”（时太宗王晋为开封尹）太祖命系于左军，将无验而罪焉，既而事符神告。太宗践祚，度守真为道士，仍赐紫袍，遂营庙于之太平镇，神位次序，殿庑规模，一由神授，仍尊黑杀，号为翊圣。至仁宗朝，追谥守真为传真大法师。事见《翊圣别传》。
　　○来和天尊
　　刑部尚书杨公砺为员外郎时，常梦人引导云：“谒来和天尊。”及见天尊，年甚少，穆之姿，若冰玉焉。杨公伏谒，天尊慰藉之甚厚。及觉，莫谕其事。后章圣皇帝育德储闱，尹正神州，杨公入幕，始谒而归，语诸子弟曰：“吾适谒皇太子，乃吾顷梦来和天尊之仪状也。”事在砺本传。
　　○乐学士
　　乐学士史，景德末为西都留台御史，尝梦一人具冠服，称帝命来召，共行十余里，俄见宫阙壮丽，殆非人世，因问使者，云：“此帝所也。”既陛见，帝谓曰：“而主求嗣，吾为择之，汝姑伺此。”少选，导一人至，气色和粹，似醺酣状。帝谓曰：“中原求嗣，汝往勿辞。”即顿首祈免者再三，帝曰：“往哉，惟汝宜。”遂唯而去。旁拱者谓史曰：“此南岳赤脚李仙人也，尝酣于酒。”帝急呼史至前，曰：“适见者，主之嗣也。”寤而识之，既而密以闻，具述所梦，曰：“宫中不久有甲观之庆。”明年神文诞圣。安退处士刘易尝记斯事。
　　○司马待制
　　故天章阁待制司马公池，乾兴中以职官知光山县，秩满，考绩于吏部。时章圣临脚，一夕，梦引对于便殿，仰视黼座，状甚幼冲，即觉，窃语交亲，以谓改官之期方远。铨司既质成课，将取旨，会真宗不豫，神文以皇太子监国，引见资善堂，仰视睿姿，一如所梦。
　　○后苑亭
　　嘉末，仁宗于后苑建一亭，题其榜曰迎曙亭。未几，神文弃天下，英宗嗣位，则亭之名岂徒然哉昔汉昭帝时，上林柳叶虫蠹成字，曰：公孙病已立。霍光既废昌邑，立戾太子之孙，是为宣帝，实名病己。唐宣宗晚年，长安小儿叠布蘸水向日捩之，谓之拔晕，懿宗果自郓王嗣立。以今方古，事实符契，古语有云：乾鹊噪而行人至，火花燃而得酒食。此言虽小，可以喻大，况王者之兴，岂无开先之兆也异哉！
　　○衡山僧
　　嘉八年三月，衡山县僧某来湘潭，干事既毕，归衡山，至中途宿逆旅，忽梦行道中，车骑戈甲，旌麾仪卫，去地丈余，蹑空北去，僧伏道左。少时既过，复前，又逢数骑，叱之曰：“安得犯跸”僧自疏得免，因问：“何官也”曰：“新天子即位，南岳神往受职耳。”僧既觉。明日至衡山，白所梦于邑令，令戒僧曰：“秘之，勿妄言。”后数日，闻仁宗遗诏，至考其所梦之夕，正月二十九日也。《金匮》云：武王胜殷纣，大雪平地盈尺，旦日，有车马诣军门，行无辙迹，太公曰：“此四海之神洎河北来受职也。”因祀之，约束而去。与此正类。
　　○南岳真人
　　庞相国籍既致政，居于京师，嘉八年春三月，公被疾，至下旬，病革，一旦奄然，家人聚哭，数刻复生。翌日，命纸笔，屏左右，手书密封，俾其子奏，家人咸谓久病恍惚，书字不谨，遂寝不以闻。公既薨，发视之，云：初死，有人引导令朝玉皇，入一大殿庭排班，庞处下列，拜讫，有一人传玉皇诏，云：“庞某令且归。伺与南岳真人偕来。”既出殿门，又有人前导，云：“当见南岳真人。”复至一殿庭列班，庞居上游，卷帘毕，既拜，熟视乃仁宗皇帝也。时神文久不豫，庞既复苏，觉体候小康，又闻圣躬亦复常膳，乃窃喜，故欲上闻。三月二十七日庞薨，越一日，仁庙上仙。
　　○会圣宫
　　会圣宫在洛都东八十里望仙桥，祖宗之神御在焉。嘉八年三月二十九日昼漏尽，宫侧之人见王者羽卫，陈布道中，最后二人衣赭袍，张黄盖，乘马相次至宫前，乃不见。明日，宫门大敞，诸殿门锁不钥而启，主事者大骇，少时，闻仁庙上仙。
　　○曹门谣
　　天圣末洎明道中，京师市井坊巷之人，凡物之美嘉者，即曰曹门好，物之高大者，即曰曹门高，耆壮童稚无不道者。景初，神文诏册曹王女孙为皇后，曹王为国功臣之冠，虽圭爵蝉联者三世，洎作配宸极，居外戚之尊，可谓高且好矣。王辅艺祖定天下，降蜀平吴，抗丑虏，破强敌，将百万之众，未尝妄杀一人，宜乎后裔之兴也。唐郭尚父功盖天下，位极人臣，侈穷人欲，寿登耆艾。天谓报施之道，由或歉然，至暧女为宪宗元妃，历七朝，王居母后之尊，人君行子孙之礼。唐史臣谓子仪社稷之功未泯，复钟庆于懿安焉。以曹氏之余烈，近之矣。
　　○陈靖
　　陈靖，字唐臣，钜野人，少倜傥有气节，通《诗》《易》，尝从范讽、石延年、刘潜游。景五年，以进士特奏名得三礼出身，荐为邑佐，皆有能声。稍迁孝感令，以公事忤郡太守，辄致所事而去，即日僦舟东下，隐于叶山。未几诏下，以太子中舍致仕，值岁荒，徙家京师，卖药自给。朝之公卿多故人，踵门者辄避去，或遗金帛，即散道士丐者，未尝有所蓄。与其妻孔氏皆学辟谷，往往经岁不食。嘉四年，思武陵山水之嘉，尽室出彼，王介甫高其行，以诗送，有“知君欲上武陵溪，水自东流人自西”之句。既至武陵，结庐于高梧市，居数月，丧其妻，自是不接人事，杜门称疾，惟焚香诵《易》而已。六年七月十七日亭午，遽命其子庠具纸札，作书遗张郎中曰：“近上帝以靖平生无谄，俾主判地下平直司，候天符下，即之任矣。”张时职江东漕运，得书以靖为病心者，不复报。是日又躬为一书，封缄甚密，戒其子曰：“张公归乡，以此书授之，不可示他人及私发，违吾言，汝为不孝。”其子谨藏之。自是多为歌诗，皆有脱去世俗之意。七年十一月十二日平旦，谓其子曰：“吾数尽矣，后事一托张秘丞主之。”言讫而终。时张秘丞将赴官益阳，前一日与靖别，翌日得其讣，亟为办丧事，葬于耆山之侧。治平元年七月，张仲孚自江东还，其子庠捧父书，号泣来献，封缄如初。发之，其始末皆叙诀之辞，中乃云：“平直司必然失为议定皇嗣事，勿怪草草。”明年秋，英宗由大宗正为皇子，而靖于六年七月为此书，己有选定之语，由是知帝王之兴皆受命于天，默有符契，非偶然矣。此皆略取张仲举学士所撰《陈靖传》云。
　　○醴泉观
　　祥符中，京师东南隅醴泉涌，龟蛇见其侧，饮之者疾瘳。即其地营祥源观，其后灾，再加缮构，改号醴泉观。熙宁八年，又易倾朽，荐加垩饰。功毕落成，命教坊伶人奏乐于庭，是日真武影现于殿脊火珠中，其部从神官纛之类，望之悉具，京师奔走观瞩者数千万人。
　　○贾魏公
　　贾魏公昌朝先德名注，尝为棣州推官，公方在孕。一夕，梦绯衣冠者一人自空而下，以巨箱捧貂蝉冠以献，俄而公生。始数岁，先令公为瀛幕，公时在膝下，契丹数十万攻围逾月，城甚危，守陴者闻空中神告曰：“城有中朝辅相，勿忧贼也。”数日，虏遁去，城卒无患。公自宰相出镇、拥节钺者垂二十年，官至兼侍中。若然，则贵贱之分，淹速之数，固由默定，世之汲汲于进者无所不至，岂昧于居易之理乎
　　○大名监埽
　　河自大坯而下，多泛溢之患，岸有缺圮，则以薪ド窒塞，补薄增卑，谓之埽岸，每一二十里则命使臣巡视。凡一埽岸，必有薪茭竹捷椿木之类，数十百万，以备决溢。使臣始受命，皆军令约束。熙宁九年，大名府元城县一监埽使臣所主埽岸，有大鼋屡来，啮岸之薪ド，似将穴焉，遂彀弩射之，中首而死。是夜，梦一绿衣创首谓监埽曰：“汝杀我，我已诉于官矣。”又月余，病疽死。见二使者执之而去，曰：“汝尝杀人。”监埽窃思之曰：“此必杀鼋事也。”行仅百里，入一城，使者曰：“吾有事，当先白所由司，汝姑止此，无他适。”二使既去，仰视高阁金碧相照，有二神人守阍，如道士观所谓龙虎君者。以姓名白之，乃引入，仰视其阁，有榜题曰：朝元之阁，下见韩侍中稚圭凭几而坐，侍者数十人，若神仙仪卫。乃再拜讫，韩问来状，遂白杀鼋事，因曰：“堤岸有决，当受军令之责，非徒杀也。”韩曰：“汝亦何罪倘见阴官，但乞检上清格。”即出门，见二使者至，遂引到一官府庭下，果诘以杀鼋事，对曰：“某主埽岸，河流奔猛，涨溢不常，苟有决漏，则当诛。鼋败吾防，不可不杀，乞检上清格。”阴官取络，视讫谓曰：“上清格云：无益于世，有害于人，杀而不偿，罪固难加。”阴官命前使者引出，行十余里，若堕眢井，遂寤。
　　○仆射厅
　　陈英公执中，初以左正言谪为中允，监永州酒税，郡守常以谏官待之。间日，具肴膳就其所治以延款之。英公即座，周视居宇，忽于榱桷楣间注目久之，顾侍吏曰：“见一牌否”左右对以无睹，郡守而下皆曰：“未尝有牌。”陈笑而杂以他语。及归家，人怪而询之，公曰：“宛见一金字牌，书仆射厅字。”公由是益自负，既而两正台府，竟践此位。虽以司徒致政，然在仕之时，官为端揆。
　　○吕枢密
　　吕枢密公弼，丞相申公之次子，始秦国妊娠而疾，将去之，命医工陈逊煮药。时方初夜，逮药将熟已二鼓，坐而假寐，忽然鼎覆；取诸药品差М末再煮之，俄以严鼓，不觉再覆；既而又煮，而加火焉。困甚就榻，梦一神人，披黄金甲持剑叱陈曰：“在胞者本朝宰相也，汝何等人，敢以毒药加害”陈恐忄栗而寤，遂以所梦洎覆鼎事白于秦国，曰：“在孕者贵人也，虽疾，当无所损。”其后生宝臣。熙宁中，自枢密使出镇而薨。



　　●卷二
　　○盛枢密
　　枢密使文肃盛公度修起居注日，尝感疾而死，支体犹温，故家人未敢殓，越宿乃苏，云：始为人追摄，若行田野间，气候昏塞如欲雨状。良久，入一府，见主者被古诸侯服，起而接公，且谂以同姓名而误追，亟命公还。既而复行田间，远望有数人皆若旧识，及追视之，乃故相国沈公义伦也，喜揖盛曰：“审知学士得还，为我语家人，颇为汗脚袜所苦。”草草别去。盛神还，疾亦渐愈，遂以冥中所嘱语沈孤，其孤泣，而不悟汗脚袜之说，及服除彻相公灵榻，而神座之横桄有败袜焉。究其所自，则守灵老卒之物，偶致于此，旦起忘之，谓已亡失，故不复索。
　　○余尚书
　　余尚书靖，韶州曲江人，天圣元年第进士，又中拔萃，始自曲江将求荐于天府，与一同郡进士刘某偕行，刘已四预计偕。行至洲头驿，有祠颇灵，余谓刘曰：“与足下万里图身计，盍乞灵焉”遂率刘以楮镪香酒祷祠下，乞梦中示以休咎。是夕，余梦神告，召而谓曰：“公禄甚厚，贮于数廪，官至尚书，死于秦亭。刘某穷薄，止有禄六斗耳。”公谢而退，遂寤。其后出入清华，声望赫然，中罹废黜者累岁，其后竟至工部尚书。常语交亲曰：“关中任使决不敢去。”既罢广州，至乌江得疾，遂入金陵就医，舣舟秦淮，扶病登亭，视其榜，曰秦淮亭，公不怿，数日而薨。刘某者以累举不第，就南迁，遂摄一尉，才逾旬而卒。
　　○郎侍郎
　　郎侍郎简致政之年，将赴阙，更图一郡，然后悬车，管次奔牛，宿于堰下。时盛暑，月色澄亮，命从者皆寝，辟船门默坐，乙夜闻岸侧有人语云：“吾儿明日过此，幸若曹悉力曳船，渠齿幼，恐致惊怖。”郎大讶，登岸四顾，人皆酣寝，惟群牛卧＜齿台＞于屋下。翌日，郎驻舟以伺，俄有称监簿者，年甫弱冠，由途于此，船既及堰，群牛不待呵捶，旋转如风，顷刻而过堰。郎太息曰：“吾平生历官治民，自谓无冤抑，安能垂老更黾勉于王事乎”即抗章告老，南归余杭。牛之子不传名氏者，郎为之讳也。
　　○刘密学
　　天禧中，刘密学师道守潭州，有衡山民之长沙市易者，冒夜而行，道中见旌旗仪卫，呵导甚厉，民相与拱立道左，因询前驱者曰：“何处大官”曰：“潭州刘密学授南岳北门侍郎，明日礼上。”是夜，复有内臣江供奉者来岳庙烧香，宿庙下，梦供帐纷纭言新官礼上，洎见，乃刘密学也。又，马尚书亮，时尹京南，午己之间，有一道士至，客次展谒，谓曰：“侍郎已下厅，不敢通刺。”道士曰：“无他事，欲投潭州刘密学书耳。”典谒曰：“既要相见，何不早来”又曰：“为今日南岳北门侍郎上事毕方来，以故后时。”言讫，失道士所在。晚衙马视事，典谒以告，马大惊，以为不祥，数日，凶讣至。考道士求见之辰，刘捐馆之日也。先是刘在长沙，一旦称受子赴阙，即具舟舰，立俾徙行李、族属于舟中，又曰：“吾未交符印，今日且宿寺居。”明日，洗沐讫，穿膝坐正寝，俨然而逝。今衡潭之人严奉之，礼与岳神等。或闻祖舍人士衡有传。
　　○刘待制
　　待制刘公，彭城人，清修检重，时所推与，自金陵尹移守高密，时已抱疾，乘船沿淮，至水车驿舍遂卒。先是驿居人见驱群羊及负荷酒食横陈之具，入驿者视之则无人，如此累日，刘既卒，始悟鬼神之来迓。水车沟在海、密州界。
　　○杨省副
　　杨省副日华自言：应举日，与数同人税宅于饮马巷，居数月无他异。一日探榜归，时春季颇暄，相与解带席地而坐，俄觉身之欹侧者再三，以谓地动，问诸仆隶，则不知。杨取剔耳篦画甓罅中，胃出浅红线，长数寸，以手牵之，有缣衣如线色，随牵而长，约尺余。惧而舍之，其下若有人引之者，徐徐尽入。坐者大骇，莫敢发视，即时迁于旅邸。
　　○魏侍郎
　　刑部侍郎魏公，初以金部员外郎知洪州，罢官，舟经大孤山。方乘顺风，杨ぎ甚，一女使涤器而坠水，援之不及，舟速浪沸，顷刻已十里余，公惋叹良久。一女奴忽沉冥狂语趋前，而举止语言皆所溺婢也，泣且言曰：“某不幸而溺于水，实命之至是，无所恨。然服勤左右久矣，一旦不以理而终，夫岂不大戚耶倘岁时月朔赐草具馔，化楮泉于户外，使某得以歆领，虽泉下亦不忘报。”公与夫人闻之恻然，悉允其求。语次，一渔艇载所溺婢棹及公舟，告曰：“溺婢为浪泊而出，获援之以送。”婢固醒，然未尝死，而女奴亦不复降语。
　　○司马少卿
　　太常少卿司马公里自言：未冠时，侍仲父待制光山县，门下客张某者亦年少，同舍肄业，常苦资用不足。张忽叹曰：“□□□□愿得乾汞法，以快吾欲。旁有黥卒执汛扫之役者，笑曰：“秀才年少，安知世间有此事耶”张曰：“神仙之术不可妄求，岂不知之乎”卒曰：“某尝得此术，愿试之。”张大喜，脱衣质钱市汞及炭，初夜，以水银一两纳鼎中，出小瓢取药一粒如芥子投之，又以小瓦覆鼎口，泥封甚密，炽炭围之，急扇良久，鼎中如风声，倾之成白金矣。翌日，召金工视之，曰：“此汞银也。比闻有黥卒得此术，间或鬻之，岂非此人所为乎”张亦秘而不言。张谓司马曰：“斯人而有斯术也，图之固易，然缓而取之善也。”自此屡以美言抚存之。一日请浣衣于江滨，去遂不复，竟不知所适。
　　○梁学士
　　梁状元固，博达俊伟人也，未仕室职于史馆，数年而卒，未克敛，凭侍姬玉儿者降灵语云：“吾今弃世才信宿，家事不治乃尔。”又召子弟戒敕曰：“吾家素贫，尚有铅器数十，事兼朝廷，必有赠赐，足办丧事，不得倚四郎中，但托祖舍人可也。”家人问曰：“学士今居何所”云：“见作阴山谏议，寄任不轻。”又索毫楮作启。令子弟取某书还某家，于某家取所借某书，还者收，取者得。复索茶，合饮一杯已，手自封牌，真梁之迹也。须臾乃去，姬如醉醒，诘之殊不自如。
　　○张郎中
　　张郎中景晟，洛阳人也，去华侍郎之孙，登进士第，始逾强仕，为屯田郎中。熙宁四年，奉朝请于京师，忽疡生于手，痛不可忍。时有御医仇鼎者，专治创，呼视之，遂取少药傅其上，既而苦楚尤甚，仇虽复注以善药，而痛不能已，数日而卒。沉困之际，但云：“仇鼎杀我，必诉于阴府，不汝致也。”月余，仇坐药肆中，见二人，一衣绯一衣绿，入鼎家，手持符檄，谓鼎曰：“张郎中有状相讼，可往对事。”仇曰：“张郎中病疽而死，何预我事”绯衣曰：“奉命相逮，不知其他。”仇知不免，哀求延数日之命，二人相顾曰：“延三日可矣。”绯衣曰：“虽然，当记之而去。”遂出一印，印其膝下，遂不见。所印之处即肿溃，创中所出如膏油，痛若火灼，后三日而死。始仇之知张橐实良厚，款欲先以毒药溃其创，然后加良药愈之，以邀重赂，遂至不救。鬼之来，独鼎见之，左右但见纷纭号诉而已。噫！庸医之视疾，多以药返其病，使困而后治，欲取厚谢，因而致毙者众矣。倘尽若张君之显报，则小人之心庶几乎革矣。
　　○韩侍中
　　侍中韩公稚圭知泰州日，卧疾数日，冥冥无所知，倏然而，语左右曰：“适梦以手捧天者再，不觉惊悟。”其后援英宗于藩邸，翼神宗于春宫，捧天之祥已兆于庆历中。固知贤臣之勋业，非偶然而致也。
　　○张职方
　　张职方，太宁宿州人，家富于财，登进士第，性恶鸱，每至官，必下令左右挟弹逐之。熙宁六年，丁内艰，权居于符离之佛寺，尝有鸱巢于殿之鱼尾。育二雏，羽翼渐成，飞跃于外，鸣啸不已，张亲弹之，中丸而毙。既而二大鸱盘空，鸣声甚悲。翌日，张步庭中，一鸱下抟其巾，方惊骇，一鸱复来攫，伤其鬓，创亦不甚，旬余溃决，腐及喉，遂死。嗟乎！哀子之死，仁也；报子之仇，义也。孰谓禽兽无仁义之心乎父子之道天性也，处万物之灵，亲爱之心宜其甚焉。熙宁甲寅乙卯岁，天下蝗旱，至父子相啖者，真禽兽之不若也。悲夫！
　　○陈少卿
　　太常少卿陈公希亮，曩岁刺宿州，厅事后门常扃钥，相传云开则有怪云见。陈刚方明，决不之信，遽命启之，果有群妖昼夜隐见于房闼间，陈亦不甚惧。一日，偶至土地堂，见土偶数十，疑其为妖，命碎之，投诸汴水，妖遂绝。盖每岁立春出土牛，牛既为众所分裂，衙卒乃取策牛人置于土地之祠也。
　　○杨状豫前进士黄通与状元杨公相善，尝梦杨投刺自称龙首山人。庆历初，既登第，丁内艰，未终丧而卒。其后好事者解之曰：“龙首，谓状元登第也；山人，无禄之称也。”
　　○郭延卿
　　郭延卿，洛阳人，少以文行称于乡里，吕公蒙正、张公齐贤未第时，皆以师友事之。太平兴国中，陈抟自华州被召，抟素以知人名天下，及道西洛，三人者皆进谒，抟倒履迎之，目吕曰：“先辈当状元及第，位至宰相；张先辈科名虽在行间，而福禄延永又过于吕。”然殊不言延卿。于是二人相与言曰：“郭君文行，乡里所椎，辛与一目。”抟曰：“固知之，然亦甚好。”遂草草别去，抟送之门，顾张吕二君：“今晚更过访。”及期往，抟曰：“二君前程，某固已言，然所惜延卿禄薄，伺吕君作相，始合得一命，张君作相，当得职官耳。”既而吕果状元中第，及为相，荐延卿得试校书郎。及张作相，益念郭之潦倒，一夕语其子宗诲曰：“为我作奏札子，荐郭延卿京官。”及翌日造朝，遽索奏扎，宗诲草奏，误书京字为职字，及书可，降制乃职官，皆如抟言也。



　　●卷三
　　○马少保
　　太子少保马公亮自言：少肄业于庐州城外佛寺，一夕临窗烛下阅书，有大手如扇自窗伸于公前，若有所索，公不为视，阅书如故，如是比夜而至。公因语人，有道士云：“素闻鬼畏雄黄，可试以辟之。”公乃研雄黄渍水，密置案上。是夕大手又至，公遽以笔濡雄黄，大书一草字。书毕，闻窗外大呼曰：“速为我涤去，不然，祸及与汝。”公雅不为听，停烛而寝。有顷，怒甚，而索涤愈急，公不应，逮晓更哀鸣而不能缩，且曰：“公将大贵，我且不为他怪，徒以相戏而犯公，何忍遽致我于极地耶我固得罪，而幽冥之状由公以彰暴于世，亦非公之利也。公独不见温峤尾犀照牛渚之事乎”公大悟，即以水涤去草字，且戒他日勿复扰人，怪逊谢而去。
　　○潘郎中
　　潘郎中继宗，清河人，以明经发第，有吏材。天圣中，自国子博士通判乾宁军。其母亡以十余岁，一日，于堂前呼家人令召其子，容状衣服宛如平昔。潘再拜号哭，母急止之曰：“可于堂西偏隔以幕，前下一帘，中安二榻，吾将与伴我者二妇人息焉。”既而语云：“吾死，亦无大过，阴官但致我一室中，不令他适，汝既升朝，封我为县太君，阴官乃纵我出入。汝前岁知寻江县，我尝至彼相视，以水晶柱斧倒置植扉后，吾亦未有生期，恐久溷汝，聊以为识也。今我往生冀州北门内街西磨坊某人媳妇处为女，因得来此。”家人日夕具饮食，惟闻匕箸声，视之如故，留月余告去，举家送之郊外，空中有哭泣声，久而不闻。潘既受代，道出信都，询之皆如所说。潘后常以缗帛遗其家，潘之子士龙，今为正郎。胡讷尝著《孝行录》，亦记潘夫人事。
　　○乐大卿
　　光禄卿乐公滋，性沉厚，少年修学时，尝就祖母寝榻前灯下看书。一夕二鼓后，灯檠摇，动如人携持，周行室中复止故处，乐亦不惧。明日言于门下客，客不之信，是夜取檠置学舍中，明灯而坐，才二鼓，复行如初，客大呼而走。遂命斧碎，亦无他异。
　　○徐郎中
　　徐郎中，莱州人，忘其名，弱冠，侍父假守岭外。乾兴中，仁宗登极，部贺礼赴阙，至武陵一驿，将舍正寝，驿卒言：“其中有物怪往来，无敢居者，愿易他次。”虽不以为然，亦出寝于厅之屏后。夜将半，梦有神人状甚伟，手携竹篮，其中皆人鼻也，叱：“汝何等人，敢辄居此以妨吾路”徐恐惧愧谢，神乃端视之，曰：“形相非薄，但其鼻曲而下，吾与若易之。”遂于篮中择一鼻，先劓徐鼻掷去，以所择鼻安之，仍以手指周固四际，梦中亦觉痛楚。神笑曰：“好一正郎鼻也。”徐之鼻素不隆正，自梦易之后，自然端直。历官驾部郎中，致仕，随其子秘书丞朔在维扬签判，治平四年物故。
　　○刘太博
　　兴州依山为守居，层叠而上，正寝尤高，复构楼于上，俯视仪门如指掌。宝元中，太常博士刘公中达假守是郡，一日与家人登楼，见白衣者入客次，若举人状，刘遽曰：“有客至，吾将延之。”遂下楼升厅。果有举人投刺，刘接之坐，移刻，各不语。告去，遂循东庑而下，左右告曰：“当自西庑。”举人不答，直趋东庑井次，投身而入。刘大骇，遽索井中，无所得，而亦不能究举人者自何而来。月余刘卒。
　　○刁左藏
　　刁左藏允升，尝提举大名府左厢马监，在职岁余卒。其家先寓于大名朝城县，熙宁二年秋，刁捐馆半岁，次子总忽见父坐于城门之侧，行李从者，无异平昔，惟从人悉衣白。方惊惧，其父以手招之，即诣前拜且哭，刁遽止之，总问曰：“大人今主何事”刁曰：“吾尝事范希文，渠今主阴府，俾我提举行疫者。今欲往许州以南巡按，道出此，故暂来视汝。”因曰：“汝母明年八月当死，但预为备，勿告之，恐渠忧挠。孙某来年五月亦当卒。此皆冥籍先定，汝宜自宽。”孙乃总之爱子也。又曰：“市中仇某不半岁，必刑死。”因怀中取鸦青纸一幅，有金书七十余字，授总曰：“善保持，勿失坠。”遂上马呵道出南门而去，闾巷悉见。行数里，逢市人张五者，避立路左，刁谓之曰：“我欲倩君可乎”张曰：“诺。”乃谓曰：“若暂到我家，语吾儿：后月南市当灾，且慎之，我已留后者五人防视，必免焚如。”张亦不知是鬼也，遂诣刁宅，欲达其语，闻宅中大哭。少选，总出询，方知刁久已弃世。其妻洎孙如期而死。邑中官吏知有火灾，日夕戒居人储水，谨火禁，月余火自空屋发，与刁居密迩，四邻悉焚，惟刁宅独完。仇某者闻当刑死，杜门不出，一日与客奕棋于所居之门下，有诵佛书而丐者，仇屡谢之不去，语颇不逊，仇忘刁之言，殴之即死，竟毙于枯木。金书人皆不识之，字书亦无。
　　○吕郎中
　　吕郎中元规，治平初为广南东路提点刑狱，公宇在韶州，宅堂之后有园亭，亭下植荔枝数株，夏五月实尽丹，翌日，将召宾僚开樽以赏之。其亭暮则扃，人迹所不至，诘旦启户，无一实在枝，但见壳核盈地，于板壁题诗一绝云：我曹今日会家亲，手把洪钟饮数巡。满地狼藉不知晓，荔枝还是一番新。岁余，吕以事去官。
　　○钱斋郎
　　治平中，有钱斋郎者调于吏部，挈其妻居京师。一日，其妻被夫之衣冠，语言皆男子也，状如病心，召符禁者视之，术皆不效。闻孔监丞者有道术，能已人疾苦，遂诣其居，告以妻之所为，孔许至其居。翌日，乃来与钱偶坐，其妻冠帻束带，往来于左右，詈曰：“汝是何人，预我家事”久之，孔都不与语。俄而独曰：“莫须着去否”孔因谓曰：“汝本何人辄凭人之室家可乎”乃曰：“我尝被一命而死，亦曾举进士，颇探释老书。昨到京师，无处寓止，暂凭附于此人。”孔曰：“既若曾涉猎三教，是识理之人也。汝在世仕宦之日，汝之室肯令他入凭之乎”鬼默然。又谓曰：“汝既言曾探释老，有尔许大虚空，何所不容而言无寓止之所。”言讫，钱妻瞢然而倒，半日乃寤，询其前事，皆不知也。
　　○邢文济
　　华阴县云台观道士邢文济，常掌华阴道司事，故得紫其服，号虚寂大师。既免道职，专主金天南祠，乡人岁时献施金帛甚伙，邢悉裒为私藏，间充酒色之费。有巡检某人者知其事，密令人喻旨，邢屡以所得赂之。一夕，邢梦人摄至金天殿下，见巡检亦在廷中，有若胥吏者诘二人以盗用神物，皆服罪，各鞭背十二遣归。邢既寤觉，背间楚痛，遂诣巡检，话昨日之梦，惊曰：“我梦亦然。”月余刑病背疮死，巡检者亦患疽相继而殂。
　　○蒿店巡检
　　渭州蒿店有巡检廨宇，率命班行领卒数百戍焉，庆历中，羌人入冠，巡检张殿直者应援于外，其家悉为番贼所俘虏。既入贼境，骨肉皆为赏口，其妻分隶一番酋，俾主汲炀之役，每荷汲器至水次，必南望，大恸而后归其家。一犬亦攘掠而得者，常随妻出入，屡衔其衣，呦呦而吠，摇尾前行十数步，回顾又鸣，如此者半岁。妻因泣谓犬曰：“汝能导我归汉耶”犬即跃鸣，妻乃计曰：“住此而生不若逃而死，万一或得达汉。”计遂决。俟夜，随犬南驰，天将晓，犬必择草木岑蔚之处，令妻ㄣ伏，犬即登高阜顾望，意若探候者，时捕雉兔衔致妻前，得以充饥，凡旬日达汉境。巡逻者以闻，访其夫尚在，乃好合如故。自此朝暮所食必分三器，一以饲犬。斯事番人具知之。
　　评曰：犬，六畜也，惟豢养之恋。既陷夷狄之域，尚由思汉，又能导俘虏之妇，问关而归，可谓兽貌而人心也。有被衣冠而叛父母之国者，斯犬之罪人也。
　　○王廷评
　　王廷评俊民，莱州人，嘉六年进士状头，登第释褐廷尉评，签书徐州节度判官。明年充南京考试官，未试间，忽谓监试官曰：“门外举人喧噪诟我，何为不约束”令人视之，无有也，如是者三四。少时又曰：“有人持檄逮我。”色若恐惧，乃取案上小刀自刺，左右救之，不甚伤。即归本任医治，逾旬创愈，但精神恍惚，如失心者。家人闻嵩山道士梁宗朴善制鬼，迎至，乃符召为厉者，梦一女子至，自言为王所害，已诉于天，俾我取偿，俟与签判同去尔。道士知术无所施，遂去，旬余，王亦卒。或闻王未第时，家有井灶，婢蠢戾不顺，使令积怒，乘间排坠井中。又云：王向在乡与一娼妓切密，私约俟登第娶焉，既登第为状元，遂就媾他族，妓闻之，忿恚自杀。故为女厉所困，夭阏而终。
　　○樊预
　　樊预，眉州人，登进士第，为杭州观察推官，素有异相，胸生四乳。一日，忽题于厅之堂扉云：三声鼓角云中见，一簇楼台海上高。人莫喻其旨。后数日，若有牙兵数百人来云：“吴山大王遣以奉迎。”预乞延数日，处置家事，迓者乃去。亟召同僚具以事告，且诉乡里辽远期津遣孥累之意，同官见其无疾而遽有是语，以为病狂，或讯其事之委曲，终不答。又信宿乃卒，卒时正严鼓时也。吴山即子胥之祠，据州中之高阜，有楼殿亭宇之胜，鼓角楼台之句，乃自谶也。后州民闻甲马巡徼之声，或见樊总督者，州人遂塑其像于神侧，自是不复见。



　　●卷四
　　○陈省副
　　庆历初，陈吏部洎自三司副使谪守钟离郡，比曹员外钱愚时为通ヘ。钱善数术，一日，俾其邑封具酒肴，悉召陈宅之长幼会于ヘ居。明日，钱诣陈谢曰：“昨日以菲薄奉邀贵眷者，聊示区区之意，以托后事尔。”陈大惊曰：“足下四体甚安，此言何谓也”钱曰：“明年正月某日，某当死，乞护送诸孤归京师故栖，则幸甚。”陈知钱善数术，亦不以为然。愚尝谓其妻子曰：“陈亦行尸耳，过明年复旧官，则不可矣。”明年正月，如期而卒。月余，陈徙庐州，未半岁，复召为三司副使，数月病背疽而死。越三日，陈有少女奴年十二三，忽据榻附而降语曰：“吾昨日已见王，将设酒，我辞以创痛而止。门外从者五十人，悉戴漆皮弁，衣皂绿绯宽衫，乌毡靴，亦无异人世，不复号慕以自苦也。”又数日，复降语，命设榻如宾主位，曰：“此前濠州同官钱比部也。吾今得知益州，复与比部同官，前日已尝宴会，相得之欢，不异平昔，可令院子传语钱家县君，言比部教善视十一郎。今再与陈吏部同事，甚乐，勿思念悲恸也。”先是二日，钱之幼女方十余岁，睡中哀号，呼之良久，乃寤，曰：“我见比部与陈吏部在一高堂上宴会，樽俎莫，无不华丽，左右侍卫甚盛，因念父已去世，不觉啼泣，被呼方省。”与陈宅女奴降语相符。昔之小说载幽冥事者多云：人间郡县，阴府悉同。若陈吏部之为益州，岂其然乎比部之子闲今为供备库副使，言之甚详。
　　○王待制
　　天章阁待制平晋王公质之谪守海陵也，郡之监兵治宇之西偏有射堂，堂之前艺蔬为圃。一日晨兴，治圃卒起灌畦，见一老媪立射堂中，气貌甚暇，卒惊询之，媪曰：“我乃监兵之母也，汝亟白我在此。”卒曰：“监军不闻有母，媪何妄也”媪曰：“第告，无多诘。”卒入白，监军遽出，视之姿状音息真母也，而言语哀恻，监军号恸，家人以下皆往拜侍。母急曰：“以幕幂射堂之轩，使不外瞩。”既而询其所从来，母曰：“冥中有一事，应未受生与见伏牢者皆给假五日，我独汝念，是以来耳。”监军遽谒告且白平晋公，平晋公朝服往拜，而以常所疑鬼神事质之，皆不对，曰：“幽冥事泄，其罚甚重，无以应公命。”平晋又问：“世传有阎罗王者，果有否复谁尸之”曰：“固有，然为之者亦近世之大臣也。”请其名氏，则曰：“不敢宣于口。”公乃遍索家藏自建隆以来宰辅画像以示之，其间独指寇莱公曰：“斯人是也。”复问冥间所尚与所恶事，答曰：“人有不戕害物性者，冥间崇之，而阴谋杀人，其责最重。”如是留五日遂去。或云平晋由此不复肉食。平晋尝为之记。
　　○石比部
　　比部外郎石公弁言：皇中始得大理寺丞，监并州之徐沟镇。岁余，梦一鬼朱发青肤，自中溜下瞰，垂臂ㄏ一女，女子发自地而出，谓之曰：“送汝往李专知家作女。”石惊觉心悸，遂不寐，逮晓时，有酒税场官姓李者，石因问：“尔昨夕有何事”李曰：“四更初息妇生一女子。”石叹异久之。其后婴儿有疾，召一姥视之，曰本太原人，随夫寓此仅四十年。凡官于此者，无不出入其家。此廨宇亦曩日都监之官舍，今中溜之下者尝有井，李殿直监临，日鞭一女，使不胜楚痛，投井而死，遂废不汲，仍遭大水湮焉。石愈惊骇，方省前梦之验也。
　　○曹郎中
　　曹金部元举，治平中尝为福建路转运使，廨宇中有池亭，曹朝夕止于是，家人怪其肌体日瘠，精神恍惚，讯之，即曰：“尝有李家娘子甚美，与二婢子来待我。”咸谓物怪所惑，召医巫视之，悉无效，乃涸池求之，得三鳢，一大二小，曹遽呼曰：“勿害李家娘子。”遂脔而焚之，曹亦谢病归维阳，岁余卒。
　　○陆龙图
　　龙图陆公诜尹成都日，府宅堂前东南隅有大枇杷一株，其下认则如数女子聚泣者，烛之则无所见，厥后半岁，陆卒于位。熙宁六年，成都间遇夜逻卒，闻哭声呦呦然，凡数十处，就视之则无有。至七年八年大旱，饿殍盈路，继之以疾疫，死者十六七，洎至秋麦则无人收刈，至于绫罗纱锦采笺诸物，鬻者亦少。宜乎魄兆之先见也。
　　○宋中舍
　　太子中舍宋传庆，谏议大夫太初之子，自言其父性嗜鳖，尝一日得数鳖，付厨婢霍之，其一甚大，婢不忍杀，放之沟中。逾年，婢病疫疾，苦心烦热，殆将卒，家人舁致外舍，俾卧以俟终，翌日视之，则自户阃至婢胸胁间，皆青泥涂渍，婢亦稍闲。讯之，则云：“不究其泥之来，但烦热减差耳。”家人伺之，逮夜有一大鳖自沟中被体以泥，直登婢胸冰之。婢逾旬遂愈，询其致鳖之自，婢乃述其本末。天圣中，传庆为遂宁通守，与先君言如此。
　　○马文思
　　文思副使马公仲方，尚书亮之侄也，遇罢官，多寓家高邮军。细君之妹亦居是邑，尝以牝羊馈于公，未几生一羔，秣饲数月，闲居患无人牧放，乃鬻于屠肆。翌日，临格将烹之，出刀于侧，且瀹水以备Ь濯，将而亡其刀，良久见其靶于沟中，取而洗拭置于床，旋又失之，乃羊所生羔衔而投诸沟，又以足践淖，使勿见。屠者视之大感伤，后以羊归马氏，自此不复屠羊，公亦以羊施佛寺。公尝守全州，尝自书斯事于阅理堂之壁云。
　　○陈太博
　　太常博士陈公舜俞在明州观察推官，有二子，一男一女，皆六七岁。一日戏嬉于外，逮归，则男子面有墨规其左颊，女子朱规其右颊。家人怪问其所规之自，则云不知，家人但谓小儿戏而为之，命涤去，翌日复然，如是几月余，日日如是，而无他怪。陈虑为怪之渐也，白转运使求莅他局，遂沿牒于浙西。廨既空，郡给二皂以守舍，一日，二人相与言曰：“陈察推向以二儿面有画以为怪，而竟无他，我等当验之。有能独入堂中自朝至暮者，醵钱若干以赏之。”一皂欣然携短剑入堂之西序，醉卧牖下，及醒日已过午，吏喜其无怪，又喜将获所赏也，徘徊伺晚而出。俄然堂扉启，有数婢从一妇人，臂鹦鹉，立堂之，若所规画然。吏熟视，默念曰：“苟怪止如是，亦何足畏”方将以刃劫之，忽心动若大悸，不知其身之所有，惊呼携剑突门以走，犯谯门，穿长街，若发狂失心者。市人睹其持剑以为有变，皆恐避之，未半里蹶踣道左，众掖起，夺剑而诘之，移刻始能言，竟不知其何怪也。”
　　○马仲载
　　熙宁六年，开江南为郡县，既得峡州，筑为安江城，命内殿承制马公仲载统卒三百戍焉，时石鉴以兵马钤辖知辰州，总千兵亦驻城中。一夕，逻卒云：“蛮兵数千，夜当攻城。”石闻之，即欲遁去，马曰：“钤辖倘出，则谁与守”遂仗剑于门，令曰：“敢出者斩。”石遂留，蛮兵亦不至，由此石颇衔之。未数月，马忽仆地，懵然无所知，仆从乃舁辰州就医药，石乃劾其弃城戍，将以军令裁之。马病稍间，就鞠于武陵，乃具馔，遥诉司南岳。翌日，有稚子方十岁，未尝读书，忽睡中呼索纸笔，乃书曰：“南岳门下牒敕马仲载：念卿遥祭之专勤，听其诉声之怨切，据卿之罪，理当丧命，上天愍卿常行吉心，能守所职，止命降灾夺官，更宜省循，以邀福寿。懋哉幸矣！熙宁六年十一月二十四日。”复取朱笔，画一印于日月上，篆文亦不可辨。儿复睡，少选而寤，诘之，云：“有一人青巾黄衫，以黄敕付我。”亦不知其手自摹写也。仲载之事，武陵人无不知者，南岳敕好事者多录而藏之。
　　○夏著作
　　尚书郎高公靖，蔡州人，罢官归乡里村居，尝坐垄上视农事，有耕夫于土壤得铁牌，上有大字云：“司法参军夏钧。高亦不喻。数年授知道州，相次有长沙人夏钧，调本州司法参军，高方悟铁符之前定也。钧官至著作佐郎。
　　○冀秘丞
　　冀秘丞膺，皇中知河南府缑氏县，代人将至，预徙家于洛城，独止于县之正寝。一夕，梦二女子再拜于榻前，问其所以，云：“妾等是前邑尹家女奴也，以过被鞭死，瘗于明府寝榻之下。向来宅眷居此，不敢妄出，恐致惊怛，今夕方敢诚告，乞迁于野，乃幸之大也。”冀可之。明日发其地，果得二枯骨，红梳绣履尚在，命裹以衣絮，祭以酒饭，加之楮钱，埋于近郊。数夕后，梦中前谢而去。
　　○梁寺丞
　　梁寺丞彦昌，相国之长子也，嘉中知汝之梁县，其内子尝梦一少年，黄衣、束带、纱帽，神彩俊爽，谓之曰：“君宜事我，不尔且致礻周。”既寤白梁，梁不之信。既而窃其衣冠簪珥，挂于竹木之杪，变怪万状，梁伺其啸，拔剑击之。鬼曰：“嘻！汝安能中我”又命道士设醮以禳之，始敕坛，夺道士剑，舞于空，无如之何。谓梁曰：“立庙祀我，我当福汝。”既困其扰，不得已立祠于廨舍之侧。又曰：“人不识吾面，可召画工来，我自教之绘事。”既毕，乃内子梦中所见者。会家人有疾，鬼投药与之服，辄愈归之；政事有不合于理者洎民间利害隐匿，亦密以告。梁解官，庙为后政所毁，鬼亦不灵。
　　○杨郎中
　　郎中杨公异，性好洁静过甚，不近人情。寓居荆南，对门民家有子数岁，肤发悉白，俗谓社公儿，异恶焉，屡呼其父，与五缗令杀之，民得镪，潜徙去。杨止一子，俄病癞，肌溃而卒。近时有人死而复生，云：“阴府新立速报司，”若杨氏之报信哉。
　　○张太博
　　治平三年，太常博士张知兖州奉符县，太山庙据县之中，令兼主庙事，岁三月，天下奉神者悉持奇器珍玩来献，公往往窃取之。既解官，寓家于东平，一夕，闻中阖外如数十人语，声杂乔不可辨，晨兴视之，其所盗莫器皿之类悉次第罗列于厅庑间，视橐箧封宛然，如是者凡数夜。张大怖骇，悉取燔之，越三日，奉符旧事发，兖州狱吏持檄来捕，既就捕，左验明白，竟置牢户。
　　○杨从先
　　殿直杨从先，至和初监大名马监，其冬梦授枢密院子，云：千里重行行，右札付从先，准此。既觉，不喻其旨。明年春大雪，牧马多死，监牧使臣冲替者数人，乃悟千里重字也，以配行，冲字也，再言之者，皆被责也。



　　●卷五
　　○李参政
　　李参政至，性修洁夷淡，年几强壮，尚为布衣。开宝中，有省郎典齐安郡，至依门下为学，读书著文，夜分不寐。一夕，有二女子盛冠服，鸣，揖李而坐，容态殊丽，风度婉约，李恍不知其所从来，因定神肃容，熟视而问曰：“鬼邪仙邪”答曰：“奴非鬼也，乃仙之流亚也。”少时，出户不见。自此月三至，或饮之以酒，或啜茗而去，谈幽显之事，辞简而理明。守将受代，二女复来，谓李曰：“与君款奉三年于兹矣，见君居常以礼自持，未省一言及乱，器识洪厚，终当远到。然君前世曾为商贾，负人息钱甚夥，以贫不能偿，故今世俾君羁蹇于壮岁。”因出书一封与至，曰：“俟改元太平乃启，不尔当有祸。”既而太宗践祚，改元太平兴国，启其封，见“太平兴国二年，李至第二人及第”，既而果然。后历清显，入参大政，拥旄巨镇而终。
　　○梅侍读
　　侍读梅公询，端拱二年第进士，清裕有才，早厕文馆，坐在人洎滞者数十年。景德中，尝梦与一士人，年甚少，共射一石牛，梅中胁，少年者中首。至祥符中，真宗东封，询被选于太平顶行事，宿斋其上。是夕，燔香再拜，默祈将来通塞之事，既寝，梦牛马羊布野，有二牛斗于前，一人被冠服，前谓牛曰：“伺吕公再入中书斗亦未晚。”牛遂解去。其后自尚书郎带职知濠州，吕申公以太常博士通守郡事，仪状酷似向梦中所见，又守ヘ之居花圃中，各有一小石牛，梅因省前梦，厚结于申公。宝元中吕公入相，擢梅为天章阁待制，其后申公自北都再持政柄，梅已为枢密直学士判审官院，又迁为侍读学士郡牧使。是岁十二月得疾，出守许州，以至捐馆。梦中所见牛马，乃郡牧使也；二牛斗者，其年岁值丑，十二月又丑也；二牛者，逢二丑而疾作也。神先告之矣。
　　评曰：君子居易以俟命。语曰：“富而可求也，虽执鞭之士吾亦为之。明富贵贫贱以时而来，不可规图而取。梅公早预俊选，屯蹇不振，年始从欲，方遇知己，官历两省，职居禁近，拥旄巨镇，克享遐龄。始否终泰，岂非命耶
　　○韩宗绪
　　韩宗绪龙图贽之子，以父任补将作监主簿，皇秋镇厅预荐，偶于相国寺资圣阁前见其家旧使老仆，呼谓曰；“若非某乙乎死久矣，何得在此”曰：“某今从送春榜使者。”又问：“榜可见乎”曰：“有司收掌甚密，不可得而见也。”又谓曰：“汝能密询有我姓名乎苟无，亦可料理否”仆许诺试为尽力，又问：“复于何处为约”仆云：“复期于此，他处难庇某之迹，此地杂沓，人鬼可得参处。”他日如期而往，仆果在焉，遂开掌，见己之名在片纸上，揭其下，乃田宝邻也。仆曰：“此人明年当登第，官甚卑。郎君亦自有科名，但差晚耳。况身已有官，故得而易之，若白身则不可。”因忽不见。明年韩登第，曾以兹事说于亲旧间。治平中，韩玉汝龙图与供备库使段继文同使契丹，至雄州，段尝为雄之监军，雄之举人皆上谒。田宝邻刺字厕焉。韩见之大惊，与段尽道所以，段复以韩事本末语之，曰遂齐戒夜醮，作奏诉于帝。木炎尝侍父官瓦桥，备知之。熙宁中，炎登第，为岳州巴陵簿，县令王泽尝谈怪异，王云：“应举时，闻州东有一人常入冥，言人吉凶甚验，遂率同人数辈就问之。其人在小邸暗室中，既见，遂以将来得失，叩之再三，不语，俄又面壁而坐，云：‘田宝邻公事至今未了，安敢有他科场事。’不知田宝邻何人也。”炎方省向者韩段之言。宝邻以累举特奏名其后，官甚卑。
　　○南州壬子
　　虞部员外郎杜公彬，罢滁ヘ，至阙奉朝请。一日游景德寺，访朝客不值，方假笔札以志门，偶狂僧严法华者自庑下直揖杜君。杜雅闻法华言事多中，因以平生未然之事谘之。僧夺笔索纸，杜以刺字之余授之，大书云：南州壬子。杜不测其旨。后数月，授知漳州，到州阅《图经》，则陈氏伪据日，目漳为南州，杜叹讶之。自揆以为壬子者有土之号，岂隐其为州之意邪后岁余，杜终于任，其子煜用浮屠法作七斋，饭僧次，煜因言及法华之事，取其书以示群僧，因观其壬字中一书差长，若壬子，遂以甲子推杜君卒之日，正壬子也。其子煜言之于魏泰并出其书。
　　○李侍禁
　　李侍禁齐善袁许之术，士大夫多喜之，有别业在华阴之东郊。其妻先卒，买一妾，生二子，一男一女，李既死，二子始髫龀。长男年二十余，乃嫡室所出，与其妻谋曰：“二子长立，当有婚嫁之费，且分我资产，能致之死地，家资悉我有也。”自此二子衣不得完，食不得饱，笞骂挫辱无日无之，俄得疾疫，遂绝其药膳，虽杯水亦不与，相继皆物故。妾不胜怨愤，日走伏齐垄号哭以诉，数月妾亦死。有邻家子于阒巷见齐手携二子，妾亦侍侧，顾谓邻家子曰：“我长男不孝不友，虐杀弟妹，又令此妾衔恨而殁，若可语之，吾亦诉于阴府不汝置也。”邻家子知是鬼，将走避，因忽不见，邻家子遽来告之，亦不之信。一旦，其妻具酒肴，会亲旧女客于中堂，厥良独坐书阁下，乃父自外至，数其罪，以杖击之。坐客闻其号呼，悉往视，但见仆地叩头服罪，言虐杀二子状，数日乃死，其妻后数月亦死，田宅家赀悉籍没。噫！李齐之事不诬矣。世之人父死而谋害幼稚，以图资贿者多矣，目睹数族，虽不若李为鬼灵，但见其身夭折，子孙沦胥，以至无立锥之地。李齐之事足使狠子庸妇闻之少警其心。
　　○李氏婢
　　贾国傅大冲尝说：有李某屡典郡，既卒，家人归京师借居，有老婢凡京城巷陌无不知者，家之贸易饮膳衣着洎亲家传导往来悉赖焉，邑君爱之如儿侄。明道春，方淘沟，俾至亲家通起居，抵幕不归，数日寻访无迹。邑君曰：“是媪苦风眩疾作，坠沟死矣。”即命诸婢设灵座祭焉，家之吉凶亦来报，邑君泣曰：“是媪虽死，不忘吾家。”明年春，自外来，家人皆以为鬼也。媪拜曰：“去岁令妾传语某人至某处，风眩作堕沟中，某人宅主姥见之令人拯出，涤去秽污，加以药饵，得不死。某誓佣一年以报，今既期，即辞归。”往询某氏果然。是夕有青巾男子见邑君梦，曰：“我清卫卒也，向死于巷左，昨闻宅上失女使，设位以祭，遂假其名窃享焉。今闻已归。”乃拜辞而去。
　　○李比部
　　李比部从周，景四年随乡书来京师，与数同人僦舍于麻秸巷。尝五鼓而兴，将谒亲知于远坊者，始启寝户，即踣于地。奴仆扶视，气息殆绝，至巳午间，始惺然，曰：“初启关，见一鬼戴短巾，衣绿宽衫，黝面于囟，状若祠庙中所谓判官者，以气嘘之，如霜风之切骨，遂昏然，亦不知委顿于地也。”明年校艺不利于南宫。
　　○胡殿丞
　　胡殿丞偃，潭州人，至和中授峡州签判，待阙荆州，僦居于公安门内，暇则坐于厅所。间尝有持刀镊者比日过门，植足注视，良久乃去，胡异之。一日，呼与小儿剃发，因问曰：“汝常顾吾门内何也”曰：“有一亲识姓某在峡州为吏，兼管冥曹，事多而身劳，欲公垂庇，是以日踵门而不敢言。”胡未之信。及至任，聚群胥，出姓名问之，有一人前曰：“刀镊汉竟多口。”胡屡询以冥司所职，但云未可轻泄。居无何，胡以先人忌晨，饭僧课经，具疏焚楮泉。迨明日，其吏至案前，以手就怀探昨日所焚疏示，若新写者。已而灰灭，且曰：“殿丞见迫，不敢隐，然某已得罪，而殿丞亦不免减禄矣。”数日吏暴卒，期年，胡以病废于家。
　　○谢判官
　　谢判官，平原人，宝元中尝为曹州观察推官，视事未几，一夕梦老父引之入大第中，家颇豪盛，奶媪抱婴儿饰以文绣，指谓谢曰：“此君之后身也。”谢问：“此何郡复谁氏之家”老父曰：“成都府陈郎中宅也，赀产甚丰，君心乐乎”谢亦颔之。既寤，甚不怿，谓妻子曰：“吾其死矣。日处致后事。既而秩满，复调棣州判官，到官数月，又梦前老父复引至昔之第，有小儿衣纨绮戏阶下，指谓谢曰：“此前日之婴儿也，今始五岁，尚未语。”既寤，谓家人曰：“今日之事，必不可免。”居常戚戚不恰。考满又将赴调，复梦老父导之入门，见昔日之儿冠绯帽，紫袍银带，立于堂。顾谓谢曰：“此子已读书矣，若其谢我。”觉，大恶之，月余病卒。其子讷，庆历六年登进士第，亲说如此。
　　○刘观察宅
　　京师保康门有刘观察之别第，每僦于人。翰林学士曾布，嘉丙申之冬以乡贡将试礼部，僦此第以居。一夕不寐，闻厅中有人呼曰：“太尉来。”既而又有若往来问讯，切切细语，或如传授指令，皆以太尉为称，历历可审，甚讶之。翌日，究其宅之坊曲地里，则韩通之故第也，通尝为王彦族于斯第之下。
　　○柴氏枯枣
　　邢州城东十余里，周世宗之祖庄也，门侧有井，上有大枣一株，世宗时柯叶茂盛，垂荫一亩，恭帝既禅，枣遂枯死。明道中，枯卉复生一枝，长一丈余，蔚然可爱，井中水如覆锦绣，柴氏惧，遂塞井伐木。明年，诏求五代帝王之后，柴氏自邢、蔡、虢等州诸族被甄叙入官者，三十余人，井枣之祥，亦非虚应。
　　○僧缘新
　　武陵郡西，有佛庙曰栗园，院主僧畜一犬，几十年。一夕，梦犬语云：“累岁荷畜养之恩，今当与堤头杜翁家为男，故来奉辞。”僧既觉，不以为意。黎明，侍者以犬毙闻，因大惊，乃策杖至堤头，杜迎门谓曰：“何出之早也”延僧坐，僧曰：“昨夕檀越家岂有子孙之庆乎”翁对以媳妇夜生一男，及询以何由而知，僧遂以梦告。翁亦骇异，因许之为浮屠，令以披缁剪发，法名缘新，鼎人率知之。



　　●卷六
　　○王少保
　　少保王公明，开宝八年乙亥拜秘书少监、黄州刺史，时王师问罪金陵，公帅师入豫章，市不易肆。至戊寅岁，受代徙传舍，有黄衣来谒，延之坐，乃曰：“公总兵入州洎解任，不戮一人，惠及物者大矣，阴骘垂无疆。”袖中出一通青纸，朱篆数幅，曰：“他日舟至大孤山，当有黄衣来谒，必能识之。”才出门即不见。及至大孤山，果有黄衣□止。公大喜，亟召见，即以篆文示之，乃曰：“请纸笔易为真字。”即乌犀丸方，书毕而去。公神其事，遂依方合之，服者无不效。盛太尉乃太保之孙女婿，得黄衣亲书本，盛疾作，服之亦愈。
　　○范参政
　　文正范公仲淹，字希文，天圣中以帖职通判陈州。时郡守以太夫人疾病，召一道士俾奏章祈，筑坛于正寝。郡守召公预其事，公窃笑曰：“庸鄙小人，安能达章帝所耶”但郡守以太夫人之故，多方以图安耳。既而复谓道士曰：“仲淹将来休咎可得知之否”道士曰：“唯俟至天曹问之。”既而秉简贽章伏于坛，自乙夜至四鼓，凝然不动，试扪其体，则僵矣。殆五更，手足微动，遽扶坐于床，饮以茶药，良久谓郡守曰：“奉贺太夫人，尚有六年寿，所苦不足忧也。”又谓：“公禄寿甚盛，必入政府。”郡守问：“今夕奏章何其久也”道士曰：“方出天阍，遇放明年进士春榜，观者骈道不得出，是以稽留。”公益不以为然，问曰：“状元何姓”曰：“姓王，二名，下一字墨涂之，旁注一字，远不可辨。”既而郡守之母疾苦寻平，明年春榜，状头乃王拱寿，御笔改为拱辰，公始叹道士之通神。
　　○麦道录
　　麦道录本宦者，尝为入内供奉官勾当事材场，一日出西水门，有丐者死于汴河，岸之侧有败席短杖。时方大雪，独不积其身，麦异之，为市衫裤麻履故巾，瘗之于隙地。他日奉使延，至薄坂北一邮置，有一贫人诣门请见，仍云：“尝受恩，故来致谢。”麦召见，询其由，曰：“自顶至踵皆君所赐也。”麦罔然，良久方省瘗丐者事，乃延坐与语，屏左右，移时而去。麦既回京，发瘗，但见席杖而已。麦遂弃官为道士，为左街道录，年九十余卒。
　　○杨道人
　　杨道人者，不知何许人也，往来郢之京山县、丰国范顿市中，好与小儿戏狎，虽大寒甚暑而未尝巾帻衣裳，惟裸露，而或以衣服赠人，旋即施与丐者，故人尤恶视之，往往逆知人中心事。复州苏绎寺丞得一烧朱砂银法，试之有验，往见之，杨即前曰：“涩涩酸朱砂，烧尽水银干。”更不复语。又，彭长官者，欲求地葬其母，以纸干之乞数字，直书云：翻车二十五千。既而果于翻车村得其地，以二十五贯市之。熙宁癸丑岁，辛子仪令京山，杨每来谒之，赠以衫帽，或留宿外斋，虽设衾榻，密视之，已安寝于地矣。未几，索纸笔横作二画，自一二三四书讫，授子仪，谛视之，乃四字也。果至四月，而乃父弃世。道途商贩皆云：“见其死于数处矣，而形状不改。”熙宁七年，卒于范顿豪民张绛家，为买棺，埋于市侧。市民朱如玉方客京师，是日见杨来访，不交一言，后朱自京师回，白县，开其藏，惟空棺耳。其异迹甚多，能记其一二也。
　　○李芝
　　广州新会县道士李芝，性和厚简默，居常若愚者，间为两韵诗，飘飘非尘俗语。常读史传，善吐纳辟谷之术。肤体不屡濯，自然洁清，发有绿光，立则委地。所居房室不施关键。邑人崇向，施与金钱衣服无算，人取去，未尝有言。或召设祠醮，一夜有数处见者。至和中多虎暴，芝持策入山，月余方出，谓之曰：“已戒之矣。”自此虎暴亦息。余至和中亲见之，今则尸解矣。
　　○张白
　　张白字虚白，自称白云子，清河人，性沉静，博学能文，两举进士不第。会亲丧，乃泣而自谓曰：“禄以养亲，今亲不逮于禄，何为”遂辟谷不食，以养气全神为事，道家之书无不研赜。开宝中，南游荆渚，时乡人韩可比为通守，延纳甚欢，会朝廷吊伐江吴，军府多事，因褫儒服为道士，适武陵寓龙兴观。郡守刘公侍郎犀、监兵张延福深加礼重，尝以方鉴遗张，曰：“收之，可以辟邪。”白韬真自晦，日以沉湎为事，傲乎其不可得而亲者。往往入廛市中，多所诟骂，切中人微隐之事，众皆异之。每遇风雪苦寒，则必破冰深入，安坐水中，永日方出，衣襦沔湿，气如蒸炊，指顾之间，悉以干燥。或与人为戏，仰视正立，令恶少数辈尽力推曳，略不少偃。又或仰卧舒一足，令三四人举之，众但面，其足不动。居常饮崔氏酒肆，崔未尝讨其直，家人每云：此道士来则酒客辐凑。尝题其壁云：武陵溪畔崔家酒，地上应无天上有。南来道士饮一斗，卧在白云深洞口。自是沽者尤倍。南岳道士唐允升、魏应时，亦当时有道之士也。慕其人，常与之游。白天才敏赡，思如涌泉，数日闻赋《武陵春色》诗三百首，皆以“武陵春色里”为题。一旦称疾，亟语观主曰：“我固不起，慎勿燔吾尸，恐乡亲寻访。”言讫而绝，身体润泽，异香满室，倾城士女观瞻累日，为买棺葬于西门外。逾年，监兵罢归，其仆遇白于扬州开明桥，问：“方鉴在否为我语汝郎，斯鉴亦不久留。”仆归具道，张骇曰：“渠死久矣，汝何见邪”寻索鉴熟视，随手而碎。又，鼎之步奏官余安者，以公事至扬州，亦遇白携大葫芦货药，亟召安饮于酒肆，话武陵旧游。数日安告行，白曰：“为我附书谢崔氏。”余归致书，崔氏览之大惊，遽掘所埋棺，已空矣。白注《护命经》，穷极微旨，又著《指玄篇》，五七言杂诗，唐魏集而名为《丹台》，并传于时。大抵神仙之事，见于传记，若白之解去，此耳目相接，年祀未甚远。今室而祠之，不惟众所瞻仰，抑将传信于永世也。
　　○静长官
　　静长官，真定人，登明经第，寡嗜欲，好道家修摄事，一旦，弃妻子，游名山，数年不归。天圣中，先君与亲旧杜获、向知古会于磁州慕容太保之第，始然烛，叩门颇急，启之，乃静也，袍皂条布巾芒ハ，把臂甚喜。询其所往，曰：“自别，浪迹于山水间，良惟素志。今将归真定视妻孥，闻诸君会此，故来相见。”既饮，静曰：“方道旧为乐而酒薄不可饮，某有药以资酒味。”于小囊中出药一粒如弹丸，投瓶中，复幂口，良久饮之，气味极醇烈。夜漏上四鼓，诸公皆酩酊就寝，鸡既鸣，静独谓仆夫曰：“或诸公睡起，报云我且归真定也。”既晓，相与叹静药之为神，亟命健仆走真定问其家，云：“未尝暂归。”余前年寓洛下，有医助教靳袭者，于其家常帷一榻，枕蓐甚洁，人问其故，曰：“以待静长官。”静今隐嵩少间，岁或一至、或再至，靳氏以神仙事之。尝以方书授靳，由是医术大行，家赀数千万。静今年逾百岁，状貌止如四五十人，洛人多知之。
　　○率子廉
　　衡岳道士率子廉，落魄无他能，嗜酒性狠，悖于事，多不通易，辱人以言，人亦少与之接，故以牛呼焉。居山之魏阁，景甚幽邃，而子廉慵惰，致芜秽委积，而弗加芟扫，以是景趣湮没，阁宇圮坏，游者以其境污人陋，亦罕到焉。故礼部侍郎王公，以中书舍人守潭州，立夏将命祀祝融，至衡岳游览佛寺道庙殆遍，因访所谓魏阁者。群道士告以摧陋无足观，而王公坚欲一视，及至，则子廉犹醉寝。王公入其室，左右呼索之，而子廉酲未解，徐下榻，拭目瞪视王公，久之乃曰：“穷山道士，遇酒即醉，幸公不以为罪。”左右皆股栗，而王公欣然无忤。其应答之言虽甚俚野，而气貌自若。王公异之，遂载与还郡，日与之饮酒，所以顾待之甚渥，人亦莫谕何以致然也。间辞归山，复止魏阁者又半年，然王公问遗时时至山，复作诗二章寄之。一日，忽谓人曰：“我将远行，当一别舍人。”即日扁舟下潭，谒王公，且曰：“将有所适，先来告别。”公曰：“往何地”则曰：“未有所止，缘某一念所诣，则翩然径行，恐尔时不复得别，故预耳。”王公留与之饮，居二日辞归魏阁。至之日，以书别衡山观主李公，盥浴，饰服，焚香，秉简即中堂而蜕去。闻者惊异，李为买棺厚葬之。殆半岁，有衡岳寺僧自京至，于安上门外见子廉，云：“来看京师即还，时蒙李观主厚有赆行。”怀中出一书附僧为谢。李发其封，真子廉之书也。人皆叹王公之默识。
　　○许偏头
　　成都府画师许偏头者，忘其名，善传神，开画肆于观街。一日，有贫人弊衣憔悴、约四十许，负布囊诣许，求传神，许笑曰：“君容状若此而求传神，得非有所禀而召仆也邪”曰：“非也。闻君笔妙，故来耳，幸无见鄙。”即解布囊，出黄道服一袭，又出一鹿皮冠、白玉簪，遂顶矣，引其须，应手而黑且长矣，乃一美丈夫也。许大惊，谢曰：“不知神仙降临，前言戏渎，诚负愧惕。”道人笑曰：“君可传吾像置肆中，后当有识者或求售者，止取一千钱，不可逾也。”许如命写讫，未及语，携囊而出，许拜谢，已不见。许遂陈所传像于肆，有识之者曰：“此灵泉朱真人也。”求售者日十数，许家赀遂日益。后以贪直，画且不给，每像辄云二千。是夕，梦道人谓曰：“汝福有限，吾尝戒汝不可妄取厚直，安得忽吾言促其寿也。”遂掌其左颊。既寤，头遂偏，自是呼为许偏头。庆历中，许年八十余方卒。朱真人者，乃朱居士□□也。见《唐书》列传、杜光庭《列仙传》。
　　○张翰
　　张翰，江陵人，业进士，其父前妻生三子而亡，父再娶窦氏，翰窦出也。窦之生，岁月日时不利于夫，遂减岁，迁就吉辰，而归于张氏。间与厥夫祷嗣于归真观之三清殿，祝辞以所减之齿告焉，继育数子，而翰父物故。会归真观火，窦密以镪五十万与道士修殿宇，少时窦亦死。后数岁，翰忽为神所凭，以手执髻，鞠躬曰：“听圣语：窦氏以诈伪之岁诬罔上真，又弗询于子，私用家赀，已受考于阴府，今则为异类矣。”事皆秘密，众所不知者，如是不一，由是荆人率闻之。噫！女子增减其年以利适人者，为过虽小，妄以告神则罪大也。专取家帑以用构祠堂，不俾子知，神尚责怒，矧非理而用者乎



　　●卷七
　　○张龙图
　　龙图张公焘，即枢密直学士奎之子也，枢直为殿中丞日，奉朝请在京师，税宅于汴河南小巷中，居常闭关。一日，有人叩门颇急，大呼曰：“小师入去，何故便不放出”张起视之，乃一老道士也，疑其狂且醉，不复与之校量，良久乃去。邑君先妊娠，是夕生焘，焘景元年第进士甲科，后尝误食犬肉，梦黄衣使者逮至一府，宏丽如宫阙，见一道士谓曰：“何故食厌物”张自辨，致曰：“非敢故食，误耳。”道士曰：“若然者，且止此，吾为若言。”少选复出，谓张曰：“可谢恩。”乃引至一殿前，通曰：“张焘误食厌物。”谢既再拜而悟，汗流浃体。景元神骨清粹，襟怀夷旷，岂非仙曹之被谪者欤。
　　○孙副枢
　　宝元中，副枢孙公沔，自小谏以言事左迁监永州市征，尝梦一道士喻以牵复之期，又曰：“吾有少田在部下，为人所盗，可为正之。”俄而孙移ヘ长沙，因祠岳庙，遍游道观佛寺，至九仙观，见王真人像，克肖梦中之见者，询其公财岁入，则云：“有田数百亩，为邻畔有力者所侵。”遂檄县穷究，尽取故田还之。观乃梁天监中建，后废，唐刺史张觌复加营构，庭有磐石如坛，上可坐三十人。九仙者皆轻举于是地，晋道士陈兴明、施存、尹道全，宋徐灵期，齐陈惠度、张昙要，梁张始珍、王灵舆、邓郁之也。
　　○芙蓉观主
　　庆历中，有朝士冒辰赴起居，至通衢，见美妇三十余人，靓妆丽服，两两并马而行，若前导，俄见丁观文度拥徒按辔，继之而去。朝士惊曰：“丁素俭约，何姬侍之众多邪”有一人最后行，朝士问曰：“观文洎宅眷将游何处”对曰：“非也。诸女御迎芙容馆主耳。”时丁巳在告，顷之闻丁卒。（辛都官子言云）
　　○曾屯田
　　屯田外郎曾公奉先，嘉中知惠州，守居有蔬圃，役老卒守之，灌时尤力，凡曾所欲之物必先致之，呼而问之：“汝常逆知吾意，何也”老卒曰：“偶然耳。”再三诘之，但唯唯而已，曾自此善待之，时赉之以酒食。一日薄暮，老卒白曾曰：“荷使君厚顾，某非碌碌者，今夜三鼓，乞使君一到园中，有秘术上闻。”曾欣然许诺。及期，将具公服诣之，家人皆曰：“岂有郡守夜半公裳，谒一老卒哉”遽止。黎明，报园子物故，仍于腰下得白金数千两，曾惋叹不已，买棺殡于野。数月，有人自广州来，园卒附书为谢。视其墓，四周摧陷，柩悉破露，发之，但袍巾屦在焉。曾以谓尸解也，追悔自咎者累月，因而颇失心。
　　○郭上灶
　　郭上灶者，不知何许人，天禧中，尝以备雇瀹汤涤器于州桥茶肆间。一日，有青巾布袍而啜茶者，形貌环伟，神彩凛然，屡目于郭，郭亦既疑其异人，又窃觇，于袖间引出利剑。郭私念曰：“必吕先生也。”伺其出，即走拜于前曰：“际遇先生，愿为仆厮。”吕不顾东去，郭乃尾后至一阒处，吕回顾曰：“若真欲事我耶可受吾一剑。”郭唯唯，延颈以俟，引剑将击，郭大呼，已失吕所在，乃在百万仓中。巡卒擒送官，杖而遣去，自此京城里外，幽僻之所无不至，见人必熟视良久方去，问之，则曰：“我寻先生。”自此十年余，不知所在，天圣末，有赵长官者，家居磁州邑城镇之别业，忽有丐者袍而来，见赵再拜曰：“某郭上灶也。”赵亦尝识之，遂问：“见先生否”郭曰：“周天下不之见，今为大数垂尽，故来求一小棺以藏遗骸。”赵大以为妄，问曰：“何日当尽”曰：“来日午时。”赵曰：“若然，当为汝买棺。”仍告曰：“棺首开一穴，将一竹竿通其节插穴中，庶得通气。”赵虽唯之，殊谓不然。明日午时，汲水浣身，卧槐下遂绝。赵大异之，为造棺，河朔乏竹，取故伞柄通其中，插棺首，瘗之于河岸，仍恐为狐犬所发，植棘累石以固焉。其年秋，大雨，河水泛涨，数日乃退，赵虑其柩为水所漂，策杖临视其棺，果露而四际亦开，以杖拨之，但见败絮，是亦尸解矣。
　　○牛用之
　　道士牛用之，真定人，幼逮事常铁冠（常铁冠，邢州人，有道术，祥符中得召见），后隐泰山，复游天台，颇得考召符禁之术，自余杭游姑苏，落魄不事仪检，好饮酒啖葫蒜犬肉。或传其有道术者，人不之信。庆历中，薛公纯中舍监苏州市征，尝外嬖一官妓，其妻李氏性悍妒，不胜忿怒，谋害其夫，俟薛醉归，以刃贼其要害，家人救之获免。会李之父母过姑苏，闻之，俾其弟持药饮之而毙。即夕，为厉于薛氏，击户牖，碎器皿，或灭其灯烛，或啸于堂庑。遂召巫觋辟除之，不能去，不得已乃告。牛曰：“此细事，今夜可除之。”乃设酒馔于正寝，召数客共饮。既夕，牛设一案于下，上置铜铎，始乙夜铎忽鸣，沿案足而下，去地尺余，如人携持，鸣振而去，久乃不闻。牛曰：“俾追捕女厉耳。”逮四鼓，铎声自南来，俄顷入门，坐客如负冰雪，毛发尽植。牛乃取一榻，临案而坐，如有所诘。问曰：“汝谋杀夫，死实其分，得不弃市，乃大幸也，安得更为崇厉以扰其家”少选，又曰：“汝若不见听，吾当请帝锢汝于石室中，如止要冠珥襦之类，翌日当与汝。”遂丁宁诫励遣去。明日，遂具其所要洎楮镪数十万燔之城外，女厉自兹不至，牛后亦不知所在。郁林州推官崔迪，其夕与牛同饮于薛氏之馆，目睹斯事。
　　○毕道人
　　毕水部田，潭州人，有季父幼嗜酒不治生，尝游江湖间，衣弊褐，携一扇，怀袖间置沙数合，偶有所适，则藉地取沙，写风云草木、蛟龙禽兽之字，以扇扇之，殆尽乃欣然而去。尝有贾姓者过洞庭，方离岸，为暴风所漂，几至沉溺，忽见一人循岸以扇招之入舟，渐逼岸遂获免。贾德之，默记其形状，及舣舟寻之，不复见矣。旬日，贾到长沙，偶于见之，邀归酣饮，出金帛衣物为谢。毕曰：“汝舟免溺，余何力焉”固辞不受。强之，乃取衣服数事，旋以施贫者，一无所留，其后竟不知所在。
　　○段
　　段者，许州人，累举进士，家丰于财，后忽如狂，日夕冠帻，衣布袍白银带，行游廛市中，讴吟云：“一间茅屋，尚自修治，信任风吹，连檐破碎，斗ㄆ邪歌，看看倒也。墙壁作散土一堆，主人永不来归。”遇其出入，则有闾巷小儿数十随而和焉，人以狂待之，不以为异。庆历末，病死，权厝于野，后数年营葬，发视，但空棺耳。
　　○方道士
　　方道士，失其名，不知何许人，隐于涂阳之西山。磁州有护国灵应公祠，每岁二三月，天下之事神者四集，所献奇禽异兽、巧工妙技、珍肴异果，无所不有。至期，邻郡之事人多会于祠下，游览宴聚，以至夏初社人罢去乃归。方道士无岁不来，常以九蒸黄菁以遗交旧，一岁忽不至，皆谓徙居他山，或以为物故。明年春，城隍庙神座后有死人，埃尘厚且寸余，官吏将检视，忽振衣而起，乃方道士也，复陪诸君酣饮月余乃去，自是不复来。
　　○高阆
　　高阆，蜀人也，本姓向，名良少，为郡吏抵罪亡命，遂易姓名焉。虽眇一目，而神检高爽，善诗，来往江湖间，深得养生之术，饮酒至数斗不乱。许郎中申为江东转运使，每按部必拉之同行。尝舣舟贵池亭，有九华李山人者，与高有旧，因谒，许延之使饮，各尽二斗余，殊无醉态。高取钓竿，谓李曰：“各钓一鱼，以资语笑，然不得取蟹。”乃钩饵投坐前甓罅中。俄顷，李引一蟹出，高笑曰：“始约钓鱼，今果取蟹，可罚以酒也。”后死于滁之琅琊山僧寺，将终，以玉笛授僧曰：“此开元中宁王所吹者。”然不知是否时已几百岁矣。
　　○孙锴
　　孙锴，不知何许人也，祥符末，尝读书于镇州西山之书院。一日，采药迷入深山，见茅茨数间，有道士据榻而坐。孙再拜问归路，道士俾坐，熟视曰：“穷薄人也，今既遇我，当使汝足于衣食。”既而与丹砂一块如拳，又授以一符，曰：“可以召鬼。”及教以符传，谓曰：“今岁河朔大疫，汝以此砂书符售之，一符止取百钱，不可过也；召鬼之符，止可一用，盖救汝之祸也，再用则不灵，汝其志之。”既出山，鬻符于市，果能愈疾。锴遂市一牛骑之，戴铁冠，披绛服，流转至大名府。时太尉王公嗣宗守魏，擒而械于狱，将以妖诞惑众，黥配之。锴谓狱官曰：“锴非造妖者，间遇神人见教耳，乞乘间白之，言锴能令人见鬼及其祖先。”王闻之乃曰：“昔刘根尝有此术。”命释缚试之，果然。遂送阙下补司天监保章正，专主符禁事。后砂尽术衰，遂逃去。宝元中，尝诏天下捕之。
　　○杨贯
　　杨贯，开封府宁陵县人也，尝两举进士不预荐送，即改业明法。人或笑之，曰：“我诵法令，苟得入仕，则官业己精熟矣。”一夕，梦五色光来自西南，入寝室，光中有一道士，叱贯令起，谓之曰：“汝逮今三为人矣。始为屠，次为人女，既笄而自缢，今乃得为士人尔。顶有戴笄，颈有投缳之痕尚在，可视也。”贯曰：“人之肤理万状，安可便以屠者洎女子相诬乎”道士曰：“尔以为不然耶”遂怀中探一鉴，令视之，则鼓刀施朱之状宛然。贯即再拜谢，又乞谕向去休咎，道士曰：“尔寿过中年，官至令。”既寤，而大异之。明年遂得明法出身，治平二年，调邛州录事参军。今沆州推官吕昭吉，时任司冠，屡与之饮，数爵之后，则颈上绠迹甚明。询其故，贯具言梦之本末。及披发，见肉胝圆五六寸，若窭数然。年逾五十，授潞州潞城县令，到任而终。
　　○张酒酒
　　道士张酒酒，失其名，不知何许人。天圣中，主西都张水县之天禧观，善淬，鉴经其手，则光照洞澈，他工不可及。或时童稚持鉴来治者，遇醉则或抵破之，或引之长三尺。小儿惊呼，乃笑曰：“吾与若戏。”乃取药傅其上，以败毡覆之，摩拭良久，清莹如故。得钱唯买酒，未尝一日不醉。一旦，拂衣入王屋山，立而尸解于药柜山中。始村人见有人立于岩石之上，久而不去，经旬往视之，故在，遂闻于乡。啬夫就而察之，乃一道士拱立且僵也，啬夫以为不祥，推仆之。邑尉检视，顶有一窍如鸡卵大，殊无血渍，面色如生。尉闻啬夫推仆，鞭之，即瘗放于解化之地。



　　●卷八
　　○明参政
　　明参政镐，器识恢敏，才学优赡，第进士，出入台阁，累历显要。庆历中，自京尹入参大政，未久，疽发于背，遣使致祭于岱宗，以祈冥。使者驰至岳庙，祭讫，是夜宿庙下，睡中大魇，从者呼觉，曰：“梦神呼我立殿庭，见百余人拥一荷校者，熟视乃参政也，既而杖背二十，驱出我，不觉大呼。”遂奔骑而归。明已沉困，召使者问：“祭之夜，梦中奚睹”具述所以，明曰：“然。”又云：明始病数日，即似荒乱，有郎官某人，乃明之同年进士，素相厚善，明俾召至，谓曰：“何以不来相视”郎官曰：“比为参政，暂请服药假，不意实抱疾耳。”明曰：“曾见无头鬼语否”郎官大骇曰：“岂未朝餐乎”曰：“已食矣。”又曰：“岂未饵汤剂乎”曰：“已屡进矣。”曰：“然则斯言何谓也”明曰：“召同年正欲说此事。”又曰：“来矣，可听之。”郎官使闻，如游蜂苍蝇鸣地下，明曰：“语乃胸中出。向者妖贼据甘陵，奉朝命攻讨。外围既固，攻具备设，平在旦夕，不意文相国来抚师，将坐而收功，心实忿之，遂妄杀数人，今实称冤于我。病其不起乎”数日遂卒。夫为将三世，道家所忌，谓攻城野战，玉石难分耳。明以己之私忿杀无罪者，宜乎见厉于垂死，嗣续汩而不振也。
　　○徐学士
　　熙宁中，徐学士禧始受职，官中书习学公事，自豫章侍亲之阙下。舟行次彭蠡湖，昧爽而行，期早抵南康军。俄而水面白雾四起，始虑风作，促舟人疾棹。未四五里，雾稍开，见二朱漆万斛巨舰，旌旗赫奕，摇橹者肃而不哗，相去百余丈，东南而逝。未二三里又见朱舰，间以金碧幡旆，尤鲜华，亦相踵而去。少时，又逢二白舰，载甲士数千，戈戟森列，尾三舟而行。徐之舟人既见，俯不敢正视。然望其船远而益小，洎抵他岸，皆若一履。宫庭湖庙，水经具载其灵。近传有小龙者多出处其中，岂其灵变耶
　　○鱼中丞
　　中丞鱼公周询，天圣四年第进士甲等，初命大理评事，知济州金乡县。尝昼卧书阁中，有守阁老卒入白事，但见乌蛇蟠于榻，矫首冠帻，叱声甚厉。卒走出呼侍吏共视之，乃见熟寝未寤。后至御史中丞而卒。
　　○祖龙图
　　祖龙图无择，始登第，ヘ通齐州。岁余，得告归蔡州营葬，事毕复任。后春季，检视官物于禹城县，过石河滩沙中，得片石，上有数十字，乃葬其先君之志也。遣人视坟垄，无一А之缺，竟不测其所从来。
　　○尚寺丞
　　司勋外郎尚公霖，祥符末以殿中丞知夔州巫山县。有尉李某者，山东人，颇干敏，一旦疾病。尚闻其委顿，日往临问，曰：“万一不起，可以后事告也。”尉曰：“愿以老母幼女为托，公倘垂仁恻，某虽死，敢忘结草之义乎”尚泫然愍之。既死，出俸钱送其母及骨函还乡里，嫁其女于士族。一夕，梦李如平昔，拜且泣曰：“某恳求于阴官，今得为公之子，以此为谢耳。”是月，邑君妊娠。明年解官，沿流赴关，或遇滩险，隐约见尉在岸上指呼。将抵荆渚，又梦李报曰：“某明日当生，府中必送一合来，宜收之。”翌日，果诞一男子，府尹以合贮粟米遗尚，曰：“闻邑君育子，以为糜粥之具。”因字颖，曰合儿。颖性纯厚，敏于行而笃于学，官至大理丞。
　　○高舜臣
　　大名府进士高舜臣尝言：其从兄祥符中为衙校，董卒数百人伐木于西山。一日，入山督役迷路，闻乐声合作于山谷间，寻声视之，见妇人数十，衣服华丽，执笙竽会饮于石上。居席首者召高坐其侧，亦及以酒肴，谓曰：“吾欲妇汝，何如”高但愧谢。又曰：“汝今归寨中，吾将继至。”是夜果往，高亦恍然不测。自此遇夜即至，室中帐枕褥之具备设，晓复失之，若此者逮一月。役兵取材既毕，与高同归。高之父母闻之，大惊曰：“此子为石妖木魅所惑也。”因即东庑而居，家人视之，则装寝之具、冠衣之类悉已张陈。高氏家人亦罕见其面，或见其冠，或见其裙襦而已。家属相与忧惧，虑久而致礻周，乃召巫觋，具符水禳诅之术。女子笑谓高曰：“我岂妖怪害人者何见疑之深也”俨然殊不顾，高氏家亦无奈之何。居半岁，高氏会客烹牛为馔，女子见而大骇曰：“我以君积善之家，故愿奉巾栉于子，亦将福汝家，不意暴恶之如是。君家固不当留，亟送我归也。”高白其父母，闻而大喜，立俾其子送之，去西山数舍。其夜不至，高亦不敢复前，但望山怅恨而归。高氏子竟亦无恙。大名进士陈伦因言神怪而及之，亦未以为信。治平初，予为大名铃兵，进士王詹亦道其事，与陈说正同。舜臣后以累举推恩得州长史。
　　○王庆
　　诸司副使王庆，皇中差知丰州，性刚暴，刻而少恩。一日视事，忽觉头昏痛不可忍，扪其首，生两角，仅二寸许，数日大叫而死。有李颛者，景□初登进士第，性豪荡不检，邢州观察推官病疫死。既敛，其顶发如珠，有二角长一寸余。
　　○孙翰林
　　庆历中，杨内翰伟郡封坐堂见，见一老妪蓬鬓敝衣，径入子舍，询何之，不应。顷之复出，语云：“郎君教我来，老媳妇不敢自专。”遽呼左右逐之，出中阃即不见。乃召子妇诘之，云：“老妪言来日郎君欲就媳妇房中宴饮，方责其妄语，即便走出。”举家惊愕。翌日，宅中浓雾昏塞，子舍尤甚，辛螫口鼻，不可向迩，门阖不能开。久之，闻语笑歌管之声。自辰至申，昏雾渐释，排户而入，询其所以，云：“有一少年与我欢饮，器用珍丽，筵设华焕，饮馔音乐，无不精美。我亦忘身为杨氏妇也。”然精神颇亦失常。即召刘捉鬼者禁劾之，不能已。闻翰林孙郎中专主符禁，亟俾视之，曰：“此鬼庙在东南三十里，将为神矣，何敢为如此事”遂书二符致妇寝室之门，又曰：“知某今日到宅，明日定不来，更一日必至，宜令其夫洎女使二三人守之。鬼若不得入妇室，当变怪于外，盖欲诱之出也，出则不可治矣。”越一日果至，虽昏雾如初，独不入子舍。俄而郡封中恶，妇欲奔视，制之不得出，少时雾气解散，郡封亦复故。孙乃与杨公假静宅作坛奏章，自兹不复来，孙云已囚海上石室矣。
　　○黄遵
　　黄遵者，家兴国军，性疏放，颇知书而能丹青，善传人之形神，曲尽其妙。事母笃孝，凡得画值未尝私蓄，供甘旨外，悉归于母。庆历中，遵忽感疾而死，凡三日心尚暖，母不敢敛。是夕遵复苏，家人扶坐，问皆不语，遽索纸，笔图一人形容，良久乃语：始入一公府，见廊庑肃静，皆垂帘，阍吏通曰：“兴国军黄遵今追到。”有吏问遵曰：“尔黄遵耶”遵曰：“唯。”前谓吏曰：“遵未尝有过，何以见速”吏曰：“尔算尽乃至此。”遵方知身死，遂号泣，拜曰：“母老无兄弟，乞终母寿。”吏曰：“此不敢与闻。”遵拜泣不已，吏哀其诚，乃曰：“俟主者来，若自告之。”移刻两庑吏喧然，曰：“至矣。”一吏升堂轴帘，东北隅有户洞开，朱吏数人前导，见一人紫衣金带者升堂坐。诸吏仅百人列阶下，致恭毕，分入诸局。始见领数十人荷校者、露首者，至紫衣前，讯讫，驱出。已而呼遵，问里姓名，遵号恸叩头，拜曰：“念母老无兄弟，遵若死，母必饿殍，乞终母寿。”遵叩阶，额血溅地。紫衣顾左右索籍视之，久乃谓曰：“汝母寿尚有十余年，念尔至孝，许终母寿。”紫衣以笔注其籍，命左右速奏覆。遵拜而出，复呼之，命俯阶，问曰：“汝在人间，与人传神者是乎”遵曰：“愚昧无能，仅成其形耳。”又曰：“尔识我否”遵曰：“凡目岂识神仪”曰：“我乃人间所谓崔府君也。尔熟视吾貌，归人间写之，然慎勿多传，若所传惟肖恐人间祭祀不常，返昏吾虚，记之勿忘。”自后遵在兴国凡所写者三本，正一画于地藏院，二为好事者所取。厥后十年，母以寿终，既葬服除，遵一日遍辞亲识，因大醉数日而卒。
　　○刘德妙
　　宝元中，夏英公为陕西路安抚招讨使，驻兵。尝与僚属言：向自知制诰出守安陆郡，有羁管妇人刘德妙言事颇中，因呼而问之：“尔有何能为丁晋公所知”刘曰：“某本捧日军之营妇也。尝出诣亲家，憩于汴上柳荫，忽一人巾帻紫袍，就己而坐，云是扶沟县隶事，有事之府，溺水而死，诉于阴官，俾我复生，至则身已坏，然尚得处于阳间，今欲凭附于汝。我能知人未萌之休咎，言既验，人必以愍谢，汝若事我，以此为报。某惧不敢答，洎归，鬼亦随至，他人不见也。夫亦不信，则夫妇皆若寒热，呕泄不得已。事始，则火伍中人来，占事悉验，俄而里巷皆知，既而公卿之家呼召相继。晋公不欲营妇出入卿相之门，遂度为女冠。丁公南迁，某亦连坐编致斯郡，实无他术，但萌于心，则鬼知之。”夏曰：“吾心有一事，尔知之否”刘曰：“知之，但乞先书而糊其外，方敢言也。”某是时苦家贫，干执政求知益州，遂屏左右，书毕封置于案，刘言如所书，仍云：“事亦不谐。”既而果然。予榷酒于阴，具闻其说。
　　○税道士
　　景中，利州道士税其善妖幻洎符禁之术。利之富民或有所求不与者，即为坛于密室，置大桶于前，被发仗剑，追其鬼神入桶，覆之以石，其人乃病。然后假以符水或祠醮，谢以财，乃去石遣之，其人遂愈。市井有鬻笼饼洎诸肉者，求之即愈，不尔遂化为白鸽飞去，或即虫出，利人皆神而畏之。尝怒一僧，遇野外作法叱之。僧足如植，手亦不能举，恣行鞭。僧密讼于官，命贼曹擒捕，先沃以犬彘之血，术无所施，狱具遂斩于市。
　　○寇莱公
　　寇忠愍初登第，授大理评事，知归州巴东县。时唐郎中渭方为郡，夕梦有告云：“宰相至。”唐思之，不闻有宰相出镇者，晨兴视事，而疆吏报寇延评入界，唐公惊愕，出郡迓劳，见其风神秀伟，便以公辅待之，仍出诸子罗拜。唐新饬鞯勺致厅之左，寇既归，其子拯白其父曰：“适者寇屡目此，宜即送之。”寇果询牙校：“何人知我欲此”遂对以十四秀才，既而力为延誉。拯于孙汉公榜等甲成名。
　　○魏进士
　　建州进士魏某者，富有词学，履行温愍，家亦颇丰。天圣中，屡寇乡书。既预计偕，梦一衣绯衣人，命徒执之弃市，始谓必捷科第，既而不利于春闱，凡三举皆然。后归乡闾，有邻里少年对语不逊，因掌之，即仆地死，警卒捕送于官。时裴郎中守是郡，闻其学行为众所推，欲法脱之，阖郡官吏亦为之言。而魏白郡守曰：“某杀人偿死，职也。安敢仰累明公某三预荐书，必梦绯衣人，命徒执赴市就刑。今明公姓裴，乃绯衣也。某邂逅一掌，致人于死，市死乃前定也。”将刑，一郡士庶无不为之嗟惜。
　　○德州民
　　德州德平县民某氏者，父子数人耕田甚力，家颇丰厚，其弟素贫，佣以养母，兄未尝有甘旨之助也。庆历中，新构瓦室三楹，所居前后植柳数百株，枝如拱把。一夕大雷电，野火数头相逐绕其居，折柳尽髡，牙击屋瓦。明日视之，无一瓦全者，泥淖中足迹长二尺余。柳悉长三四尺，皮尽剥，莹滑如削，远近居民悉取而藏之。予尝亲至平原，人说如此，亦见其所折柳枝。



　　●卷九
　　○毛郎中
　　毛郎中晦，熙宁初年惟一妻一子处，家于荆州。常有一女厉朝夕在其家，语言历历可辨，自称田芙蓉，家人出入动静无不察也。言与邑君有宿冤，或问：“何不遂报之”渠尚有数年寿耳。”然所须之物往往应索而至。久之厌苦，邑君谓曰：“吾为汝修功果，能他适乎”鬼曰：“善。”因赂二僧，俾诵佛书，具疏燔之。鬼去数日复来，曰：“僧之诵经妄矣，止诵一卷，余则未尝读也，是以复来。”诘其僧，果然。邻家毁之曰：“此邪魅也，何足畏”鬼大骂，发其帷幕之私，曰：“此乃邪尔。”常曰：“我今往瓦市游看。”毛密遣仆使探其伎艺者，归而询之，一皆符合。其后，毛之子中庸调补永之祈阳簿，舟行次石首县，鬼继至，曰：“解缆何故不相告俾我昼夜奔赴百余里，足今趼矣。”至零陵二岁，邑君卒，鬼自是而绝。余在荆州亲见。
　　○崔禹臣
　　崔禹臣，熙宁初以职官知潍州北海县，冬夜坐书阁中，窗外有小圃，闻若环声，又如往来诵佛书者。月色微亮，穴窗视之，见一物长七尺余，周身白毛熠耀，口中咄咄不已，遽呼从人擒之，乃鬼也。面黝发蓬，身萦藻荇，水乳四垂，行则丁冬。遂以挺殴之，大呼曰：“我为若有灾来此念经消禳，何谓捶我也”即命左右互以臣挝痛击，终不能毙，刃之不伤，火之不灼，但觉缩小长三尺许。遂锢缚，既晓，投之大水，良久跃高丈余，已复如旧，少选遂没。是年崔以公事失官。崔亦自有传。
　　○张郎中
　　张郎中荐，高密人，登明经第。山东风俗，遇正月，取五姓处女年十余岁者，共卧一榻，覆之以衾，四面以箕扇之。良久，有一女子如梦寐，或若刺文绣，或若事笔砚，或若理管弦，俄顷乃寤，谓之扇天卜以乞巧。荐有女十余岁，因卜有一仙女日来教之，遇其去，即留一女童为伴，他人弗见，自此，凡女工、音律、书札，不学而自能。岁余，女昼寝，忽惊呼而觉，曰：“仙女今日上天赴会，令我与童子偕在园中嬉游，园有一井，覆以巨石，戒童子曰：‘勿令此女窥井也。’仙女既去，我遂发石观之，见群鬼异形怪状，攀缘争出，我惊呼，童子遽取乱捶，鬼复入，取石窒之。”自此仙女怒而去，既笄而嫁，生数子。先君与荐善，熟闻其事。
　　○张司封
　　建州有张氏，夫妇俱四十余，无子，居近城隍庙，屡祷于神，以求继嗣。岁余，梦神告曰：“汝夫妇分当无子，我念汝告祷之虔，今以庙中判官与若为嗣。”既而其妻妊娠，生一子，名伯玉，第进士，举书判拨萃，历台省，仕至主爵正郎，典数郡而卒。其才藻廉劲，为当世所尚，而嗜酒，不修饬，垢貌蓬鬓，如土偶判官焉。
　　○薛比部
　　薛比部周，至和中以殿中丞知益州成都县，其妻卧疾，二婢致药以杀之。薛执二婢送官，劾之伏罪，一婢妊娠已数月，薛以牒诉其诈，遂俱就戮。既而婢与所妊之子形见其室，诉于薛曰：“儿不当死，何以枉害我”昼夜聆其语，然家有吉凶鬼亦以报。薛后监凤翔府太平宫，则鬼不至，他所则来。嘉中，薛自尚书外郎出典涪州，行至始平县，鬼曰：“公将死，无用往。”即乞分司归长安，不逾年遂卒。
　　评曰：“父母杀子，于官理置而不论，矧在胞中形气未具者乎而遽有冤死之诉，岂释氏所谓冤宿世者如是耶
　　○陈良卿
　　进士陈良卿，景四年自永州随乡书赴礼部试。十月至长沙，梦一人引导入巨舰中，见一道士，自称清精先生，与之谈论，辞语高古，而义理邃博。谓陈曰：“吾已荐子于尧为直言极谏。”陈曰：“尧今何在”曰：“见司南岳。”陈曰：“尧乃古圣君也，安司在公侯之列”先生曰：“尧，人间之帝也，秉火德而王，弃天下而神位乎南方，子何疑焉”陈辞以名宦未立，俟他日应。乃许以十年为期。既寤，甚恶之，为《异梦录》以自宽。明年，登甲第，调全州判官，道出岳州南一驿。偶昼寝，梦使者持檄来召，遽惊觉，喟曰：“岂尧命乎”同行相勉以梦不足信，复执书帙卧读之，晚食具，呼之，已卒矣。梦中约以十年，乃自得梦至卒，正周十月耳。岂鬼神不欲明言，以一月为一年乎
　　○罗著作
　　著作罗绍，汉阳人，居府五通神祠。其邻家岁畜一豕，以为祀神之具，豕无栏豢，多坏罗之藩篱，入其宅且秽污之。罗屡诫其邻，殊不少听，绍父擒其豕，截去一耳。邻人见之，不胜其愤，曰：“夕诉于神。”且云：“此豕本是神所享，今为罗某所损，岁己乏祀，愿神速报之。”既而生绍与其弟，各无一耳，余亲见之。五通神能祸福于人，立有应验，其可骇哉！绍进士及第，终著作佐郎云。又，公安富民邓氏者，少时因见二犬交，即戏以刃断其势，后生二子俱阉，初为荆南牙校，其状貌真阉也。事与罗绍相近，故附之。
　　○陆长绪　目录作长孺
　　陆长绪，吴郡人，第进士，以职官知襄州城县。其为政务疾恶，而遂至外暴，察苛急，视群吏若仇仇，扑挞殆无虚日。一日晚坐厅，有黑犬自门直入，怒目狂吠，跃而升厅。陆号呼，群吏竞持梃逐之，入吏舍，忽不见。既而陆妻死，遂百鬼进其舍，陆子幼，有数婢，往往白昼见少年入婢室。陆大怒，缚群婢，掠至髡钛烙炮以迅其奸，而终不得状。又，堂前旧作盆池植莲，一日，盆出于外，而无发掘之迹，遽命理之，越宿复然。陆自临视，照水见其形冠服非常，而立侍皆群鬼，陆大怖。又有声于梁栋间，渐与陆语，索纸作诗。始见数字在纸，每读毕一句，则一句出，而前句旋灭，其语大略皆讥戏陆也。如是二年，解官，怪始绝。长绪自为人言如此。
　　○寇侍禁
　　寇侍禁立，尝为三司大将，与同列李某者皇中部督香药往广信军，纳毕回京，宿于定州永乐驿之堂。时苦寒，乃炽炭炷灯拥炉而坐，夜将二鼓，李某先寝。堂后呦呦然如小豚相逐，亦不以为异。俄顷，门轰然大辟，一媪长二尺许，蓬鬓伛偻而前，以口嘘灯，焰碧而将灭。寇大惊，以杖击之，媪走，寇逐之，颡抵门扉，偃仆于地。即开堂之前门，将走外厅呼其从者，忘厅后之有屏也，头又触之而踣。因大呼，驿吏与仆厮秉火而至，见寇颡破血流，灯檠且折，门闭如故。李以被蒙首伏床下。询之，驿吏云：“尝有斯妖出自堂后右城小穴中。”寇自说如此耳。
　　○张尚书
　　张尚书存，冀州人，家富于财，策进士第，累历台省馆阁清要之职，致政归乡闾。一夕，圉人见一犊盗食马粟，逐而捶之，但见白光奔宅门，遂失之，门闭如故。翌日，张病，肌骨痛者数日，间策杖诣马厩，问圉人云：“旬日前夜见何物”圉人曰：“见一犊窃啖马粟，击之，化为白光而去。”张曰：“后或见，不可击也。”圉人颇疑之。岁余病亟，阍者见一犊自宅门出，追视，乃不见。俄闻宅中哭，乃尚书也。
　　○姜定国
　　高密姜定国业九经，一夕，寝于家塾，梦二人身长而貌狠，怒气勃勃然，谓定国曰：“吾身长丈八，可杀汝，可噬汝。”定国惊魇，号呼拒之而退。明夜复梦如初。大惧，乃徙其寝具，与门下客同榻。客取刀断之，少顷，一蛇复至，客又杀之。明日度二蛇，果长三寻。定国后登九经第，今为幕职官。
　　○傅文秀
　　礼宾副使傅公文秀，尝自京挈家归凤翔府阳平镇之故居。既而其兄之女为物所凭，暮则靓妆丽服，处帷帐中切切如与人语，家人问之，不对，若是者殆半岁。有善制鬼者罗禁，以其能符禁，乡人呼为罗禁，傅召使视之，遂以法劾其女。乃云：“吾韩魏公之子也，昔侍父镇关中，以病死于长安驿舍，昨日傅族经由，悦其女美，因而婿之。”罗再三讯诘，辞颇屈伏，遂去。后数夜号呼于堂下曰：“汝虽绝我婚，当归吾子也。”再饮之以药，下块肉如拳，自此不复至。
　　○胡郎中
　　胡郎中楷，庆历中偶会于真州，尝言：有亲旧赴官湖湘，舟行至鄂岳间，舟忽不进，舟人亦无以施力。其人焚香奠酒披秉再拜，恳诚以祷，良久舟寂然而逝。他船见其舟后有枯木查牙，跃高数丈复沉于水，不知何物。岂蛟龙之变化乎
　　○僧行悦
　　长白山醴泉寺，乃景德寺西禅院之下院也，岁久颓圮，僧行悦志欲营葺。因灵市岩川董将军庄大木百余章，有大榆，其上巨枝岐分，向因雷雨，枝间有大足迹，长仅二尺。僧伐视之，上下如一，因断为数十百片，俾其徒伪称佛所践履，持之化诱诸郡，三岁得钱五千万，寺宇一新，颇极壮丽。事在天禧中，李省山人目睹。
　　评曰：佛之徒以因果祸福，恣行诱胁，持元元死生之柄，自王公而下趋向者十八九。悦又能假诡异之迹，俾夫庸忄柔者破帑倾箧而甘心焉。呜呼！人之好怪也甚矣。
　　○康定民
　　康定军未建时，古城卑缺，人得而逾。有邑居王某与北郊村民联亲，景五年秋，村民为子娶妇，王赴。其花烛中夜，二姻家交争纷然，王不喜，遂于厨中得焚余柴枝长三四尺，持之以归。时月色微明，行二三里过古道，有小儿约十数岁遽来，持王衣裾啼哭不已，问其家，亦不答。乃力解其手，未数步又来相逐，遂以所持柴枝击之，即仆地，不闻鼻息。王默念曰：“儿定死。”大惧，又虑路人见而迹露，乃疾走，逾毁垣而入。翌日，不敢出门，恐官捕杀人者。日既高，不得，出里巷伺探消息，寂尔不闻。遂由旧路覆其事，惟见一朽腐棺板，长三尺余，中微骨折，尚有火煤之迹。其古道左右皆土崖，高五六仞，居民多穴之以瘗小儿。盖游鬼凭而为变耳。
　　○郑前
　　治平中，武昌县令郑前尝觉腠理不宁，昼寝曲室，梦一老父古衣冠，揖郑曰：“君小疾，煮地骨皮汤饮之即愈。”郑曰：“素不奉展，何故至此”云：“我西汉时与君尝联局事，君已为三世人，我尚留滞幽壤。”即询其名氏，云：“前将军何复。或欲寻吾所居，可来费家园也。”临别口占诗一绝，云：与子相逢西汉年，半成枯骨半成烟。欲知土室长眠处，门有青松涧有泉。郑官满，之鄂渚，游头陀寺，山下城小路见丛薄蔚然。问寺僧，乃费家园也。道次有断碑，字已漫灭，惟有何复字可辩。冢前有涧水洎老松数株。
　　○陈州女厉
　　庆历皇中，陈州通判厅夜有妇人尝出与人笑语，或见其状颇美。询其名氏，曰：“我孔大姐也，本石太尉家女奴，以过被杀。”问何不他适，云：“此中亦有所属，安得自便耶”时晏相国镇宛丘，屡倚新声，作小词，未出，鬼即呕唱于外。或早暮人有登厅，忽于掖下作大声，人恐悸则笑。有市买卒时被惊，丧所持，甚苦之，遂常以刀自随。后复来惊，随声斫之，数夕但闻呻吟，曰：“聊与汝相戏，何故伤我如是”自此遂绝。



　　●卷十
　　○钟离发运
　　钟离瑾，开宝间宰江州之德化，明年将以女妇许氏。居一日，谕其胥魁俾市婢以送女，翌日，胥与老妪引一女子来，问其何许人，妪曰：“抚之临川人也，幼丧其亲，外氏育之。”女受妪戒，亦不敢有他言。君视事少间归，遇于屏，是女流涕，有戚容，且疑其家叱骂，诘，曰：“不然。某之父，昔曾令是邑，不幸与母俱丧，无亲戚以为依，时方五岁，育于胥家十年矣，且将为己女，今明府欲得媵妾，胥与妪以某应命。适见明府视事，追感吾父，不觉涕零。”君大惊，呼胥妪以审，如女言，诫家人，易其衣食，如己所生。以书抵许氏，告缓期，姑将辍吾女之资以嫁焉。许亦恻然，复曰：“君侯独能抑己女，而拔人之孤女，予固有季子，愿得以为妇，安事盛饰哉”卒以二女归许氏。久之，君梦一绿衣丈夫造庭，拜而谢曰：“不图贱息辱赐于君，然得请于帝，愿奉十任有土官，故来致命。”后果历十郡太守，终于江淮发运使。今钟离氏有仕籍于朝常十余，独出君之后，故世为肥之冠族，若许之名爵，父老已失其传。呜呼！二君之用心非有求于世者，特发诸至仁耳。彼附贵而亲，然自以为得，独何人哉施报之事，儒者盖鲜言，若蛟龙断蛇、杜回结草，千古岂苟传亦有以警劝云。
　　○蔡侍禁
　　蔡侍禁者，故参知政事文忠公之近属也，景中，尝为京城西巡检。一日，冠带坐厅事，有绿衣苍头展刺云：“郎君奉谒。”旋见一少年，状貌如十五六人，衣浅黄衫，玉带纱帽，升阶拜伏，自称郎君，云：“前生与兄为昆弟。”固请纳拜。蔡知其异，不得已受其礼。与之偶坐，凝定神思，拭目熟视之曰：“郎君必天地间贵神也，何故惠然相过”曰：“先居安上门谯三十年，今期满，为皇城司主者所遣，故诣兄求一居止之所。”蔡曰：“某之廨宇湫隘，岂堪郎君之处也”即诣西庑下贮蒿秸之室，曰：“乞粪除之，补隙封户，得此足矣。”乃辞去，蔡亦黾勉，令从者洁其室而扃锁焉。少时，有虹梁自东南抵室门而止，驴驾橐、驼负载巨橐者罔知其数。复有金饰犊车，垂珠帘张青盖者数十乘。又有衣锦袍、属橐而骑者，执挝而趋者，左右前后亦数千人。有伶人百余，衣紫绯绿袍，奏乐前导，郎君者乘马按辔徐行其后。又有臂鹰隼、率猎犬洎四夷之人数百偕入于室中。大抵类车驾之仪仗，他人弗之见也。俄顷，郎君复至，叙谢再三：“幸得居此，必无丝毫奉扰，苟有凶吉，谨当奉报，但勿令家人穴壁窃觇，或要相觌，宜焚香密启即至矣。”言讫不见。蔡氏举族大恐怖，虽白昼不敢正视其室，月余寂无他怪，间闻合乐声，如闻□风传自远而至者，自此差不惧。蔡之细君由隙窥之，见郎君者乘步辇，拥姬侍数百，皆有殊色，楼观壮丽，池馆邃袤，若宫室然。蔡有男卒已十余年，亦侍其侧，因燔香，已告，郎君即至，曰：“嫂何为者”对以求见亡男。曰：“嫂子在郎君处甚乐，无用见恐，因惊而他适，则有所苦。”恳告以母子之情，呼出，母见即大恸，急就之，遂灭去，叹曰：“果惊去矣。”又数月，遇蔡诞辰，贽纨素数匹以为寿，举视之，若烟绡雾，又如以蛛丝组织而成，固非女工之所能杼轴也。逮半岁，来告曰：“兄已授明越巡检，明日宣下，令先兄往彼，择阒室而上焉。扬子江神相与素善，恐知是亲戚，故起风涛相戏，不须惮也。”言讫，即不见，虹梁自室门而起，南望无际，辎重仪卫如来时。翌日，果徙明越巡检。将至任，一日，郎君前方丈悉水陆珍品，顾蔡曰：“非敢故为异味，有吝于兄，恐不相益耳。”到任又半年，一旦来见，曰：“与兄缘数已尽，从此辞矣。”复由虹梁而去，竟不知所适，蔡族亦无他咎。
　　○白须翁
　　嘉二年，大理寺丞常洵为荆州潜江县尉，因徼巡至径头市，路次草中。有二女子年十三四裸形如丐者，伛偻出马前，云是黄八娘家女奴，来投官乞命。诘之，一婢云：“媪怒我啖残｛土｝（侧里切）数脔，鞭笞百余，又以火箸遍灼我身。”一婢云：“我作劳少息，不觉媪来，怒我不起，悬我足于梁，以刀割我尻肉。悉褫去衣襦，纳空中，不食已三日矣。”常问何以得来，云：“适有白须翁至前，呼某等令跃出，某云：‘饥惫而且深，不可逾。’又曰：‘但跃。’不觉随声而出，乃引至官道，云：‘立此，少选有邑官来，可诉以脱。’”常至县，逮黄媪诘之，一皆承伏，即送府。时魏侍郎尹荆南，劾治具款赎金而释之。媪今尚在，其悍戾残忍真狼虺，然尝适数夫，或凌虐而致死，或恐而仳亻离。前此婢媵潜被戕害者数人，每阴晦，则厉鬼呼啸所居之前后，媪叱之，即泯然。噫！白须翁岂非神灵乎指导二婢复生，可谓明且仁矣。向之被害者茹叹衔恨于冥漠中，翁宜白之真官，以真其冤，易为力矣。而令幽滞于黄媪之室，岂向所杀者当死耶不然凶暴之物，鬼神亦惮之也，不可致诘矣。
　　○韩元卿
　　韩元卿，泗州人也，景五年第进士，皇中为陕州推官监司，俾鞠狱于武昌。事讫，归夷陵，至荆州黄潭驿，忽持刀自刭，喉虽断而未死。祖择之时为荆湖北提刑，韩之同年进士也，即视之。韩不能语，但举手如索纸笔状，因授之，书云：赃滥分明，罪宜处斩。乃弃笔于地。祖命取桑根线缝其创，自以手褫去，翌日遂卒。先是元卿调于京师，绐称无妇，娶富室之女，资送良厚。洎挈之到任，则故妻在焉，有男女数人矣。富人之女欲以书诉于家，则提防甚密，无由而达，岁余悒抑而卒。又不敢权厝于外，但裹以茵席，瘗于廨宇之隙地，韩既死，方具枢而敛焉。赃滥之诛，岂非此耶
　　○李敏
　　李敏尝为兖州奉符县主簿，会岳庙炳灵公殿岁久，再加营葺，命敏督其役。或曰：“宜先具公裳，再拜，启其事于神。”李不应，遂彻瓦，未□半，黑云满殿庭，风雹大作，李始惧，披简拜阶下，仰视神座，帐上有黄龙长数丈，震霆数声，穿屋而去，凡损稼百余里。炳灵公自后唐明宗听医僧之语，遂赠官立祠。余谓：龙蛰于神帐上，因彻瓦而惊，随风雷徙去，未必神之灵变也。
　　○乐平港鼍
　　潭州乐平桥港，乃湘之支流，传有鼍能变怪食人，岁有溺死者。天圣中，市民李姓者弟溺死不得尸，以为鼍之食也。李氏痛切，无方以复其冤，因刺掌血濡墨作章，夜醮奏而焚之，祈达于帝。是夜，梦吏若道士画天神之从官者，驱民以行。久之，至一处，深严虚洁，若大府廨，而屏之外。有数吏以铁索絷一物，长数丈，如龙而一角，目光如电，甚可畏。吏指告民曰：“尔将与此共见也。”民方悟为鼍妖。已而俱入立庭下，遥视殿上若有人物往来，而不辨其详。有顷，一人下殿，呼曰：“江鼍肆暴，枉害平人，决铁杖一百，处死；李某不合以掌血腥秽上渎高真，宜付王硕决脊杖十五。”遂俱驱出。民觉而历历志之，常惕息寅畏，惧罹罪罟，杜门不预外事。后十余年，侍御史王硕知潭州，民坐遗火延烧一坊，伏罪，竟如所梦。
　　○遵道者
　　僧令遵，陕州人也，多智数，善附丽权势。天圣中，出入刘皇城家，因而名闻宫掖。庄献赐与巨万，于陕州造一寺，备极壮丽，凡用钱十余万缗。尝自安业南街乘马而西，呼仆取坠策，时有瞽者坐茶肆，前仰而言曰：“僧豪也。”遵异之，过百许步，下马复来，揖之未已，即曰：“岂非坠策之僧乎”遵曰：“然。”复曰：“若之声名尝达天听，有之乎”僧曰：“有之。”因问将来之事，良久曰：“自此十五年，岁在丙戌，当有大祸，宜杜门避之，不尔免死为幸。”僧不怿而起。既归陕，具有瞽者之言告其徒，咸曰：“遵道者，戒行素严，礻周何由而至”以谓不然。至庆历六年，传岩渊马道人将图不轨，陕有市民亦预其谋，民将自陈于官，密诣僧谋之。僧曰：“若自首于郡，不过免死而已。我有主人在京师，地连□□，但持我书诣之，因其言以达朝廷，岂止免罪当获重赏。”民从之。行至洛，党中二卒告变，籍有民名，捕得，尽道所以然之状。”及出遵书，时薛绅守陕郊，大怒，遂黥遵，为武昌城卒。
　　○董中正
　　董中正，宿州高资户也，邢州僧慈演者寓外宿有年矣，蓄镪千余万，寄于董室，其后僧病且死，钱遂没于董氏。治平三年春，中正病亟，大呼曰：“邢州不须呵诋，待我还尔钱。”数日卒。其长男为符离衙校，既殡父，即日得病，信宿遂恍惚，云：“邢州就我父索钱，有人监督甚急，乞少缓，讵敢诋谰也”既而又死。宿有乐人张遂，自岱岳回，出徐州界张弓手店，见衙校者跃马而来，问何之，曰：“大人有少缗钱，为券约不明，在兖州对辨，暂往省问。若今归耶，可至我家，言我甚安，道中不暇作书也。”张至宿，诣董宅，将道其事，方知董之父子皆已死矣。
　　○同州村民
　　同州冯翊村民，宝元中有牛生一儿，旋失之。民家有老翁八十余，夜则来与老翁共语，人皆闻之。忽谓公曰：“我昨日往延州与羌贼交战，南兵失利，刘石二大将皆为贼擒。”邻里相传，喧然闻于邑大夫，方将逮翁诘之，后三日，败问果至自兹州。县屡有呼问，儿谢翁曰：“我住此，令翁家不宁。”遂去不复来。
