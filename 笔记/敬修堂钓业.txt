自叙
　　此苦口也。自乙酉九月至明年五月，约三十余上，沦废过半，仅存十五。在当日以为空言，在此日以为呓语，不知千载后当作一古语否□口舌应亦有运在，处□□□□，而胡为乎非时之鸣？前此更有血书五六百字，以檄江上诸公，盖不中听，为鲁监国携海汩去，田氏横可式临之。
　　第一篇
　　臣惟艰难者所以启圣，忧危者所以致治，昊天不吊，降此鞠讻，九庙诸陵，惨于风雨！凡为高皇帝之子孙臣庶，谁不奔走悲号，愿从地下！古无成旅，尚欲孤创奋兴，复光绝业，况今天下保有十三，追悼旧德者所在而起。钱江一带，义旗高攀，屹不可动。主上以神明之贻，天日之表，谦恭慈惠，播迁之余，俯从推戴。监国以来，善政日出，彬彬郁郁，汉宫威仪从此日大，既以留未去之人心，因之鼓方张之战气。夫此千百为群，竿木睨？，至于肝脑涂地，日试锋镝而不退避者，此其人皆吾二祖列宗所式灵，初无所求于主上，亦非要结以为劝也。而主上幸而得此，则所以剔远不道、昭我初服者，岂有他求哉？臣惟古之中兴有二，迹势既分，取效迟速不伦。奋业者必审吾所处何等，而经纶出，而功德归。不然者，指向疑阔，所务非所急，拘澄平之具，徒貽累岁月，勿尚也。当夫规模式张，德泽未艾，猝然内变，而外患乘之，主术不光，神器失守，幸老成未谢，宿将犹存，宗室之贤者奋起嗣服，次第诛芟，罪人斯服，宛然故物，炳炳麟麟，盖功在整顿收拾之间，非有所大创为也。若夫故事所沿，积有害累，怙平贪饱，畏见兵革，天下大势痿痹不可举，兼以奢淫日长，物力愈诎，病在风俗，祸生气运，崩解之见不以时日，完者在敌，我无所恃，但以祖宗之身义不可已，高深不足以为险，士马不足以为斗，刍糗不足以为备，孑然振拔，欲以挽扶帝命，嘘留人心，式我九有，复见太平，岂不难之又难！盖英武与开创等，而破除体例，尤贵神断，更未易言也。开创之主，义不返顾，天之与否未敢必，而无不迅起疾赴，身冒矢石，备尝荼苦。与其同事故有布衣昆弟之心，略去形迹，不修文饰，而太阿在手，赏罚断断，不盖不乘。财物妇女皆所不取，作法庞古，事事近质，宁不识字，不娴礼，而尚功播德，收人心以基天命，所为旦暮不能去诸怀者。中兴之主，固不难仗此英武，以比于初造。而臣民之心，执胶虚体，缘依故例，牢不可拔。夫衣冠讲读，高居深拱，岂不威神？而内外虚冒为功，乞请自便，养恬长傲，美听悦观，犹之先代。是所以失之者，乃不复更改，欲复藉是得之，亘古以来未之有也。主上勿以此座易与，夫开创不成，一身之故耳，中兴不成，二百七十九年之神灵所鉴视。臣一念及，皮骨为惊，用不敢随众过为阿欢，进此痛哭，惟俯察而进择之。
　　第二篇
　　日者进取浙西有命，所云攻其所不备，亦攻其所必救，万全之策也，浙西士民且持空拳行助一搏。乃奉旨著总兵张名振以舟师向尖山，二十日于兹矣；奉传著科臣祁熊佳监名振兵速渡，又十日于兹矣。天下事争缓急而难易因之，争准易而存亡系之，在此日也。前无有知海宁事者，十日之内辄印绶补缺，失事机者一矣。前海宁额粮九万有奇，吾可就食，十日之内，印绶者刻期征取，失事机者二矣。前果疾渡，可先守而后战，十日之内，彼已入据，而我徒恃战处劳，失事机者三矣。前下邑或有未剃发者，侦探机情便，十日之内，已尽剃辫，失事机者四矣。前浙西遁匿官兵，曾战？习？易？，故死不就？，可呼入伍，十日之内，无所逋逃，失事机者五矣。所谓愈缓则愈难，愈难而危亡立至。？乃阳当坚。而暗分兵东下，天下事尚忍言哉！而名振反尽撒所部兵还宁波，势必有他向，且有作奸，百呼有不应矣。不如于各路新至之师，选锋五千，旦晚即发，尚可有为。郡邑虽陷没，而人心未去，刻望王师，则一便。浙西奋义者尚出没湖泖之间，专待策应，则一便。嘉湖所属具少真？，实实寡备，以中国战中国，不必眬其名，则一便。豪杰之土，发去而心死国，一呼编户可起，则一便。日来诸兵云集，乘此胜势，不令坐钝，所向自力，则一便。兵多势必难保，久且散，不如速进，因粮于所陷之地，则一便。今拥战卒者，未悉浙西地理，畏不前，浙西五郡知兵之士，走越中者不下数百人，咸愿荷戟前导，则一便。夫虽多失事机，而尚有此七便，则非尝试之说矣。骤得一邑，次第疾下，武林不战自解。不然，杭？分心广为备，吾不得志，然则得志者在江上之战矣。盖西征之著，胜败皆有益也。若复忽忽，五日之内不见进兵，则可危者，万万必有。臣家既已陷？，仅此勾践故区，稍留清醒。而君子不竞，至于一跌。主上为大明之身，不止鲁国分封故事而已。祈即日敕行。
　　第三篇
　　臣之前疏，谓势断难姑待，恳另以兵行，誓不欲借题得官也。而辄荷特顾，命以监军之衔。念自少年饥寒，长而辛苦，教授生徒，积劳所致，每患胃病，不任驱策，然不敢以疾辞也。臣辞，则谁敢以一矢加浙西城下者！而又未蒙另调何兵，臣乃自诣郑定？借兵一千，行且袭渡，第恐事机间于毫发，而督遣不一，奏报辽阔，必误日期。乞假臣便宜行事，得尽专制浙诸军。至设间行探，已发数十人往，其赏犒鼓舞之赀，苦无所办。念臣遁越时，不忍明言伤老母之意，但提一囊，贮生平著述，他无一钱。而欲以空言赏人，谁乐为用？伏恳主上俯念用兵以来，唯此为下手第一著，立取内帑五百金赐臣，任臣给发，与印敕并下，以便应期遄征。国家从来误于缓急二字，著著妙算，著著错过。臣欲力除此病，先从此局始，幸与呵护力行之。
　　第四篇
　　前廿一日所遣侦子李志祥等，已往彼中，安置内应，具报各县情形如状。臣家有马，？来亦来收充。边外之产百人至，老母惊投水，幸负絮不沉。臣念父棺来葬，家属咸在，族闾聚处，坟墓相接，或恐此未渡江，彼先屠伐，幸改臣姓从母氏氏沈，稍示疑惑。又前疏所恳给与生员宋恪等官衔，末荷慨与。夫优以虚名，而使深入危地，犹乏劝人死，而曰赠以美官。此尚矜惜，而欲令其枵腹以从事也，即周公、孔子难之，而况今之人乎？今不敢望五百也，即以兰百，譬如令臣亲侦？行渡海，亦必与以道里费数金。主上不能使臣，犹臣之不能使健士也，伏惟裁照。
　　第五篇
　　臣得一人可与共为攻，得一人可与共为守。臣恭候费给，且待舟楫，逾期未行。夫攻间之著，以为迂则已，以为切则当出全副精神注之。朝廷不甚加意，而欲求阃外之功，难矣！江上所縻巨万，此数百金而难之，臣即智勇百倍古人，安得以饥渴劝人？审浙西近状，断宜智取，不可力得。中书张贲孙，奇才也，臣素服其经济，未获谋晤。顷？坐论，尽多应变之能，且弄槊如线，百射不能及也。臣同籍董期生，留心治乱，积有年载，仿古寓农法，便乡自为勇，试团练已验也。生员诸来聘，淹该古义，才算敏赡，无所不可，试艰繁，有绥靖之功。此三臣者，臣左右手也，请得与偕行，贲孙参帷幄，期生练兵，来聘理饷，必有以不负臣举，幸敕下共西征之役。更恳立督镇臣孔恩诚之师，王朝先之师、张鹏翼之师，赵天祥之师次第至，臣为之先，而诸军为后，庶不至以臣尝试，以浙西尝试，以皇明二字尝试也。事关大计，不胜眷眷。
　　第六篇
　　臣奉命监军西征，而前此奉命监军西征者，故不喜臣言西征事。臣以朝廷所策遣大将皆不果行，不得已刺血作书，告江上守臣。刑部郎中钱肃乐感臣意，为涕下，愿率义兵二千人来共事，且招沈，冯二义师，已有成算。而不喜臣言西征者，扬言臣欲以兵遮取家属过越东。夫以兵，所以危家属也，不以兵，或可窃渡，无失算至是者。臣不与辨，乃钱与沈，冯竟以不喜者力，不果，则止有郑师千人、汪秉圭二百人。又锦衣朱寿宜破产饭师，防江最早，许以五百人从臣听调度。此月十四日，遣中军高允超移册就点名已，而诚十五日归给饷，十六日复至汛受计往。时戒备矣，潜诸邑为内应者皆守是期，勿敢忘，则先自宁邑始。忽寿宜故将赵凌云以五百人夜溃去，十六日朱师独不至，于是郑、汪二师亦皆疑，徘徊不欲进。失其会，甚可惜也。凌云狡骜不任使，先是尝领五百人，闻欲西渡，叛寿宜令，不肯行。寿宜黜之，衔忿去从胡学海，意诱此师不真西渡然后快。是故夜乘允超归就饷，缚之献学海，而五百人率从胡。臣念事已六七，而疑沮者不可强，甚矣借兵之不为吾用也。计部署策算将一月，一旦坏凌云手，凌云之肉不足食也。伏乞主上立置凌云于法，以警逆师；责学海还寿宜兵及舟仗等物，图再举。臣扎岩门以待命。
　　第七篇
　　臣屯岩门，收岩门百姓为耳目，探？出没，则郑定？借师犹在也。小壹距海宁三十里，前者十六之期不果渡，？觉有内间者，于是益兵守。尝以马骑骋老盐仓、天开河、乔司之间，以作气势。廿五日，臣遣总兵顾石率三百人，袭老盐仓之营。？不备，夜惊，铳炮击死三十余人，活擒二？，并揭其？示来。臣非有发纵之力，出义兴方略也，伏恳优与纪录。臣思斩馘之细，不足为功，待命于此，专候诸师。而叛将赵凌云尚未伏辜，所溃师尚未遣还，废误事莫此为甚，伏惟主上乾断而行之。念军务冗沓，不工副草，幸与优异，得径达文书房，微臣幸甚。
　　第八篇
　　臣前借兵，鲜受约束，总不为用。臣乃使人行谍设间，专待策应，而召募得二百余人，如王凤、朱之彪、韩万象等，皆彪勇敢战，一往无悔，誓不与？俱生者。臣又日与讲论兵法，呵其疾痛，激其忠义，诚可以为先驱，而苦奉命诸师断断不进。主上重以丁宁，不啻数十矣，何食禄而不赴难！臣知其意有不切，而气有所不敢。夫诸臣拥兵，咸得称将军，悬黄金印，呵道自为雄，亦何所不足，而必力于原，以试不测，所为意不切也。诸臣皆不产浙西，彼中情势不谙，又昧于兵法，与农市等，侦探二字，向不任遣，凡事不深习其故，则疑而畏之，且可以矫命推托，非推托，则何故不出，此所谓气有所不敢也。嗟乎！此日之饷，不但民间肌髓，国家之命脉与之延促，而但坐令縻耗！果能久画江也，臣计则迂，否则，以分饱抗志请缨者，或尚有可幸成也。臣家浙西，机情熟，又素以恩结人，故无不乐为用。附近府县敌之虚实，燎如指掌。又臣少年谈兵，以至于今，用兵虚实，得其大分。尝能以信义感激寮属，使弱者皆勇，则何不幸与臣以专制之师！臣察得新至之师，其将未大者，如尹自鹏千人，李唐搏七百人，嵊县生员尹灿、贡生喻恭复五百人，又新安王拨归熊督臣千人，此皆非江上诸镇额兵，而将皆勇于功名，遣令受臣节制，必有大用。且此三千余人，究不能空腹坐逍遥也。与以半月之粮，限日渡江，得地会食，则既不分兵于诸镇之手，而取资糗粮，万不及方命西征者虚縻之多。一月之内，不见成功，臣愿立受褫斥，以警诸臣之观望不前者。
　　第九篇
　　臣奉命监军，乞师不得，又以奸弁溃军，致失机会。疏请新兵听臣专制，尚在部议。臣心优结，须发俱秃。臣惟战浙西者，必浙西之人，内应外合，无不成功。臣乡濒海，素有不奉官票私行盐贩者，此其人皆刚狠欲逞，太平之日尝逆官府，捕巡无如何，则又伪为巡盐之牌，以官而行私。亦有头领听其指挥，间为不靖，而地方不敢问。盖道里熟，与？恒相遇，不震其名，又习水战。郡邑既陷，凡此不甘就？，多登贩舟，即世族贵胄往往然矣。且自以为忠义，号令齐一，竞若师旅。臣已遣臣至戚生员孙旦复剃发潜往招来，且与太湖义旅呼应。续又遣参将王凤一再联络，如海宁卫世袭指挥满惟诚，原任参将，弃职潜贩，汤瑞麟原任都司，今弃职潜生员胡士灿家；姚钦明又起义：董延贞曾杀？弁；欧阳杰结众潜行水泽；又义士凌应章，玉志麟、周绍贤、钱元、陆澜等，各有贩舟共五六百号，每舟约十人，则五千余入矣，皆愿听臣调度，为中兴良佐，在内接应。伏乞优奖，皆与职衔，使整集器械，广致铳炮，凡乡集使气任侠之辈，咸呼下舟。此辈单凉，一旦有荣秩快其所欲逞，而又美以义名，知踊跃任事，较浙东官兵无不一当百者。然非臣使，必不为用。臣少结客轻财货，尝提人患难，颇闻乡里，故相信不疑。但彼父母妻子与其屋庐坟墓皆在，？朝发而夕不胜，则惴惴不保，故必以浙东官兵先之，又使彼有尊官兵之名，而易部署就吾使。然则官兵千人足矣，臣呼号数月，究竟商量，若失此机，真正可惜。万乞立敕一师，付臣疾行，势必电摧禾吴，无坚不破，光复旧都，在此一举。若又疑惑臣何苦捐弃家赀，以戚党族属试之不测之地，为不返顾之计也，诚审之熟，而料之明切，万万不爽者矣。事在呼吸，不能姑待。
　　第十篇
　　臣惟今日西征二字，为绝佳题目，借以升官挂印者，累累不一足矣。而责其速进，不曰请饷，则曰待舟。自旧岁九月至今，已五阅月矣，而必无持一戟先登者。然此日时势，更与岁前不同，自十二月廿四之后，我兵一挫，？骄益逞。乃诸镇养尊，将心万不足恃，而私斗者互见，无所为兵律也。米价腾沸，过常数倍，财竭则内必变，民情已汹汹可虑。又外逼日至，叔父寡兄，同室之爱，我无一恃，知不可以旦夕矣。而举朝泄泄，犹然饰太平之容，岂以示？镇静，如谢安之于秦乎？臣未能为之解也。臣数月以来，招署内应，臣兄？往来传谕，云朝廷荣擢且至。钦札下，而迄今未经实付，则以为绐之，人谁信我！夫事穷则当变计，势促宜有急图，于今日尚以浙西为不足留意，则请先削臣监军之衔，并收西征敕印，各官解散，可以省官，可以减饷，可以息扰，亦有数善。若以万不宜缓，则奈何奉行累月，犹在筑舍。机去势散，不可复得，天下美善之数，不肯迟迟以待人也。是宜已其不欲进者，而鼓其欲进者；夺其不能进者，而加于能进者，一以示罪，一以励功。夫赏罚不由我，而岂能有济于封疆之故哉？但古人用将，必须敌所知名，而将所用兵，必须素所熟习。渡江之后，日处危地，危则计出，不则一蹶不可收拾，非如江上之战，进则赌炮，退则安枕，工作捷书，好为涂饰而已。游击朱之彪者，故叛许多副将，以国故幸脱者也，为人刻鸷有胆，百万不惧。尝以兵依定？郑遵谦，谦以其素缚之，欲尽于法。臣以其才可惜，使过胜于使劲，尚或恩谊可结，为脱之，任以事。今彼往收旧部兵丁，盖熟用听使令也，乞加以副将军之衔，使得行其跃冶，而臣从中节制之，料不即为患，但虑成功之后，或烦圣意处分也。治奇病者以毒药，此用饥鹰之时耳。臣苦措办，已付行粮三百金。东义至澥口，道里须五六日，知甚不足，万不忍半涂弃之。伏乞立发千人半月之饷，以便师行。事系危切，言不择词，统惟睿宥。
　　第十一篇
　　殉两都诸公，已蒙赠加，炳不可朽矣。？至武林，都有幽节，不胜收拾。臣居浙西，能详言浙西。臣同籍举人祝渊，天性慈惠至孝、友爱诸弟，即丧尪瘠，几不起，推多就寡，处贫泰然，顾视端好，不苟坐立，衣冠古道，凡有益于乡者无不为之。尝慕原任都察院今蒙优恤刘宗周之学术，而未得为其徒。壬午，宗周以直不容。渊冒不测，抗疏救，至蒙杖处几死，初未尝一面也。甲申之变，布被藿食，对人辄号恸劝勤王。会南都嗣服，乃止。乙酉，扬州陷，怆然谓臣曰：「？即渡江，奈何！渊生有日矣。」南部溃，辄往往绝食。家人力劝，稍进。逮杭？下令限日责朝，渊辄行大号，喷血满地。既晕复苏，曰：「吾独不得安母地下。」作绝命词一章。闰六月之五日，葬母归，时已羸甚，几毙，复绝食尽，遗有「死忠死孝寻常事」之句，令其子毋读书，毋彰吾轻生状。又举人陆荩谊，好学笃行，闻东越起义，渡江观之，见江上诸师徒粉饰，无恢复之志，依定西将军张名振。名振方奉征西之命，逡巡不果，悲愤甚，归故庐，吾有死耳，此不足恃也！」浃旬不进饮食。逻者日至，负榻一号不起。海盐县生员曹凤鸣，为人质厚，不习世故，居山中，殊无异人，人亦鲜知之者。？即澉浦所，乡之人曰：「？令削发，子犹未知法若何自全？」凤鸣曰：「即死耳朵。」乡人固勉勿死。继时时说死字，诸以为言之轻，此戏也。须臾，檀山松树东枝有缘自尽者，众即视之，戏为死语曹凤鸣也。臣门人生员沈陵，初不识字，工讴吟。年十五，见臣与四方从游者日讲贯，曰：「吾亦欲为制。」顷刻成一篇示臣，则杂歌词其半，颇有理趣。臣告之曰：「独不得入此等语。」乃折节读书，博洽有文名。生质孱，？至，谋奋义。臣笑曰：「汝弱不任荷。」毅然答曰：「吾此中强也。」走道臣荆本澈奉命一较截郭店一路，势不敌，义兵咸走，而陵独殿不肯退，遂为所杀。此三节者，臣乡目击，与传闻不同。臣方广采节义等事，以存野乘，而逢主上发幽录义，敢不以闻！伏乞分别褒恤，以慰泉下。又生员董仁，与祝渊同学，志行相得。渊死，负尸而哭曰：「即以渊故株连，勿避也。」生平抗直，不阿不曲，尝以一言伏植人。时众义起，与渊等破家合以援海宁，今高卧深山不肯出。臣谓如此臣者，即不录其举义，其恬淡之操，足以风励，幸加部衔，使得展其所学，与中兴鸿业不无小补。此非臣私举也，为国家励气节，长功名，惟俯赐鉴照。
　　第十二篇
　　臣惟造国者贵审势。今日之势，战势，非守势也。势无可守，故必战。而战浙西，所以战江上。盖群然以此著为当急务矣，而行之必有所先。昨者痛哭而陈，蒙主上动色奖谕，惨及左右，下臣疏户兵二部速覆。乃臣待命又十余日，未经部覆。臣惟整师大进，不可无臣；即偏师密渡，愈不可无臣。何则？熟道里，悉人情，精侦探，投内应，布间谍，知兵敢战，愿为诸军之倡者，惟臣独也。臣师一进，？分力以御我，则武林单；？不分力以御我，则苏嘉绝。而臣所请饷二千金，乃必无所措，则是信臣者未至，而以向道内应等事为无所藉臣。果若是，则征西之著亦可以不亟亟也。臣知处饷甚难，然早进征西将士一两日，便足以应臣所请，濡迟累月，动以数万计，究竟兵饥而难济，是苦易而好难也。一旦内应不成，口严江上，而吾越米价腾涌，自相残贼，大势一去，？且坐而收之。此时欲令臣往，臣亦计穷，天下事尚忍言哉！臣领额兵二百人，向未叨主上一粟，今蒙合派，计一岁合四千金。臣今仅取其半，是费二千两，省二千两，臣未尝有取饷之名，并未尝有取饷之实矣。乞立敕上虞折差之中，扣给前数，勒限臣渡
　　江之日，若复逡巡，急正臣罪以警诸师，所不辞矣。
　　第十三篇
　　臣请饷二千金，实先领六百金，立制拒马车五十乘、竹铳五十门，伏弩二百件、灯笼，绊索、火药、铅弹、刀牌之类，现可察验，约共费去三百余金。而暨阳之师不日即至，应发不敷。又奉命调度刘继武五百人，向不请粮，欲就臣食，合力西征，臣何所辞。伏恳再敕户部，必与全给，令城外点名交发，庶无冒饷之虞，亦无旷日之虑。又有恳者，西渡之后，凡守望呼应，备理船只，整顿器械，催督声援，必有一重臣主之，坐镇海上，一路照应，庶于进取有功。原任浙江道监察御史任孔当，向守济宁，斩？？？，用兵素著，今以艰请，天语慰留，著令墨缞从戎，堪任此职，既便应援，兼理饷事，使之处处内巩，路路遥应，臣等乃可以一意鼓行，无回顾之患，则恢复拭目俟之矣。
　　第十四篇
　　臣为西征一著，刺血抆泪，数月于兹。百贷千求，措饷召募。所遣朱之彪，毕竟狼子，逗留暨阳，部众自雄，不思赴况，殊非臣所荐引与朝廷倚任之意，则臣罪当议也。臣之错举，罪亦不辞。而副总兵王国仕，则独如臣令，以三百人来，据报的于本月十二日誓师赴帆。若夫饷数不给，而奉督行之旨，则是闭门而求其出也。夫同受征西之命，彼有縻数县之粮。而误半年之舰者，往往不可问。果以督臣者并督请臣，臣愿戴罪立功，身当斧镢不惜也。臣念母在？，臣心在国，倡义西征，独先联络内应有据如臣者，岂有所畏而不前哉？但兵到之日，前数百金已饱原部，则何所恃以无饥？万恳垂怜，并给原数。事已六七，所争不远，不胜倦倦。
　　第十五篇
　　窃惟内应之设，臣自去年十月以来，破家联络，人舟俱集，激发最远。初有浙西内应之疏，再有机间既设之疏，所恳给与空敕，并实授钦札，以示鼓舞，两蒙谕旨。而逡巡担阁，历今两月，尚未举行。夫用精神者，养之而后出；用气力者，疾速不停，乃克大见。今蜡丸之书一再至，手迹具在也，文臣如某某等，武臣如某某等，行师在即，伏乞遵旨施行。文则监纪，通判、推官等衔，武则就部札概与实授。臣言历今字字立验，并无诬罔。祈刻日下部催行，便臣密遣传谕，然后官兵到日，处处响应，无任激切。
　　
