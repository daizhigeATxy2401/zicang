文昌旅语

（明）王文禄 撰 

　　传曰：“古者于旅也语。夫旅众也，众聚不容无语，相成也。法兑丽泽。”嘉靖戊申季冬朔，广吕约会文昌祠，凡十有一人。众矣聚而语，语而纪，纪而成秩，题曰《文昌旅语》。姓名见语中，沂阳王文禄秉笔纪之，乃僭引云。 

　　两山徐子楩曰：“秋间，子游张公洞，胜概，请悉言之。”沂阳王子文禄曰：“山半一窍，秉火入，穹窿敞豁，由暗达明，如重窑，石白如玉，其底石板棱层如斧凿下，其上有石膏流结为柱，为人掌、人形。北上一窍，由山顶出，天光照云。”两山子曰：“山阜厚也，曷奇巧如斯？”谦谦仇子俊卿曰：“开辟初，土石相拥而成山，洪流荡激，沙土汩去，如痈肿既溃，惟石窿然，独存仰崖。”胡子宪仲曰：“花瓣之齐，色香之备，皆化工之巧。”沂阳子曰：“山譬人骨，土譬人肉，骨中皆空。则凡山皆空，特无窍可入见，其阜厚耳。石膏钟乳不犹骨髓乎？” 

　　谦谦子曰：“嘉靖初年，渔人于苕溪中网得一石，圆大如鹅，子内铿然有声，击碎之有铜牌一方，上刻‘宣圣’二字。东沙刘子熠曰：‘其殆前次开辟有此牌。’浑沌之时灰砂滚而包裹之者乎？” 

　　少丰顾子蓂曰：“客有自云中来者，云威远有一男子，尝习飞状，遂飞去不复返。阳和有一女子，年可十六七，忽化为男，此何异也？”两山子曰：“此阴阳失调所致也，男阳道也而能飞阳失节也。女阴质也而化男，阴气纵也。阳失节故佚而不宁，阴气纵故变而为幻，气化不得，其乐理固然耳。”少丰子曰：“然则冀北之山坼地震，冬月而龙见雷鸣，亦阴阳失调之故与？”两山子曰：“山与地皆静物也，理宜贞以安，而坼且震焉，是阴精不固。龙与雷皆动象也，冬宜闭以蛰而且鸣焉，是阳精不藏。阳阴之精不固不藏，是发天地之房。” 

　　谦谦子曰：“近日海寇剽掠为患，倏来忽去，备之无余力，攻之无定形，问以保东南民社而安室家也。”东沙子曰：“闻诸洪武、永乐间，倭夷数犯而莫御。今惟漳寇耳，且敕巡抚严督之，是以激而变生。欲弭之请考前之无寇者，何谨微以防渐，不必过严不治，治之而寇息矣。”少丰子曰：“御海寇与山寇不同，故御山寇利用攻，御海寇利用守，攻贵神速，守贵招降。是以宪臣广投檄文以诱其从，将臣勤加巡望以严其备，则海寇得生而居民无扰也。”沂阳子曰：“御寇无难在得人，在据险，在利器，在足饷，在令严。夫统率纨绮，士卒尪羸，人匪得也。南蓝田以及兴福东龙王以膺琴台、北武场以至杨村，疏而且旷，险弗据也。戈矛干脆而铁绣，甲胄线穿而纸糊，器不利也。岁久不支，包侵为弊，枵腹称贷，妻子啼饥，饷不足也。守而敌者无功，退而逃者不罪，令匪严也。必总戎者身先行伍，内守者勤加策应。伏兵以绝汲，道窎远，居民则徙之入城，此保海盐一隅之策。若欲海寇悉平，必须宪臣奏请，沿海凡泊船处所多设市舶司，有货税货，无货税舡，舡出地方，给以票证，人皆好生而嗜利，化寇而为善良，且因以裕国用矣。”仰崖子曰：“破海寇其策有三，防其源，困其进，间其党也。沿海出舡海口，查其家，注之册，诱其亲属，俟寇回，谕其降以自新，不罪。又严禁不使招引下舡，则在海者日减而无增，此防之策也。海寇食必须米，饮必须泉，截其掠米汲泉之路可也。可泊之处悉立铁尖撞桩，隐于水面，碍其来舡可也。调其聚泊，束刍灌油桴筏，随之顺风纵火可也。此困之策也。或取重囚许释其罪，持檄往喻，能杀大舡寇首来降者赏以爵，能杀小舡寇首来降者赏以金，登岸对阵，投戈自降者不罪，或用木牌朱漆书写，顺流浮至海舡聚处，寇必取视，自相猜疑而党不固矣，此间之策也。夫用间者，自古长胜之策，不特可消海寇而已也。” 

　　凤冈赵子黄金谓奇峰杨子春芳曰：“学贵变化气质，气质变化甚难。”奇峰子曰：“然躁者少容，雅者易随，虚者轻诺，察者太险，诈者多匿，怯者能忍。躁斯直，雅斯亲，虚斯诞，察斯凿，诈斯罔，怯斯止，非学曷矫哉？” 

　　霖川陈子鲤，易学也，与奇峰子论乾坤二象。奇峰子曰：“孔子象乾之刚健以马，象坤之顺承以牛。文王以龙象乾，周公以马象坤。是可见文王之为君也，周公之为相也，孔子之为师也。”霖川子曰：“象者，象志乎？” 

　　仰樗虞子志高问曰：“《易》、《诗》、《书》、《礼》、《春秋》，皆经也。惟诗学不绝，何也？”奇峰子曰：“易圣学之渊也，强之下学则拂。书淳世之务也，施之末俗则窒。礼民情之恒也，律之君极则浕。春秋衰国之事也，稽之盛王则陋。诗者播上下，达贵贱，齐隐显，触忧乐，通治乱，其天地元声乎？故三百篇后作者不可胜纪。或悼时幽愤，或经世唣谟，今时人文盛矣，观风者盍亦采之陈治哉？” 

　　熙台刘子炌与奇峰子论夷狄盛衰，奇峰子曰：“夷狄盛衰系中国，国治昌明，夷狄虽盛亦衰；国治微闇，夷狄虽衰亦盛。靖康，夷狄其盛之盛乎？熙宁，夷狄其衰之盛乎？” 

　　《中庸》五达道，有曰朋友之交也。仰崖子叹曰：“交之义大矣哉！心孚道合之谓交，非特朋友、君臣、父子、夫妇、昆弟皆然，是以君臣之交见于唐虞，父子之交见于文武，夫媍之交见于梁孟，昆弟之交见于祥览。吁！下此亦鲜矣。故阿衡之不惠，其君非不明也。孝已之见逐于父非不仁也，会稽之妻请去其夫非不贞也。薛氏之弟有讼其兄非不友也，其如心之未孚，道之未合，何哉？故君子明白以启发之，诚恻以感动之。不见人之非，不见我之是，所以积久而待交也。交义合而国家之务成矣。或谓子之言交信大矣，圣人奚独系之于朋友哉？曰朋友人伦之纪纲也，系之朋友而四伦可推也，人特未之察也。” 

　　仰崖子曰：“万物从虚中来，故人心本虚，虚故灵，灵故与天地合德。今人读《中庸》稍知诚之为贵，而不知虚之为先。未有心之不虚而能诚者，故虚者物之始也，诚者物之成也，虚者善之入也，诚者善之实也。” 

　　仰崖子曰：“寂然不动，感而遂通。天下之故，孔子言人心素有也。天下之言性也，则故而已矣。孟子言吾心素有也，以吾心素有而通，人心素有其性，一也，此万物皆备于我之征也。故朱子曰：‘天下无性外之物。’” 
