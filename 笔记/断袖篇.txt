申侯
　　申侯有宠于楚文王，文王将死，与之璧，使行曰：“唯我知汝，汝专利而不厌，予取予求，不汝疵瑕也。后之人将求多于汝，汝必不免，我死，汝必速行，无适小国，将不汝容焉。”既葬，出奔郑，又有宠于厉公。及文公之世，以请城其赐邑，被谮见杀。
宋朝
　　宋朝，宋公子名朝，有美色，事卫为大夫，有宠于卫灵公。遂烝灵公嫡母襄夫人宣姜，已又烝公之夫人南子。朝惧，遂与齐豹、北宫喜、褚师圃作乱，逐灵公如死鸟，灵公既入卫，与北公喜盟于彭水之上，公子朝出奔晋，既自晋归宋，卫灵公以夫人念南子之故，复召朝，太子蒯瞆献盂于齐。过宋野，野人歌之曰：“既定尔娄猪，盍归我艾豭？”太子羞之。
祢子瑕
　　祢子名瑕，卫之嬖大夫也，称子有宠于卫，卫国法，窃驾君车，罪刖。祢子之母病，其人有夜告祢子，祢子矫驾君车以出。灵公闻而贤之曰：“孝哉！为母之故，犯刖罪。”异日，与灵公游于果园，食桃而甘，以其余献灵公，灵公曰：“爱我忘其口，淡寡人。”及祢子色衰而爱弛，得罪于君，君曰：“是尝矫驾吾车，又尝食我以余桃者。”
向魋
　　向魋，宋大夫，有宠于桓公，公以为司马，时公子佗有白马四，魋欲之，公取而朱其尾鬣以与之。公子怒，使从者夺之，魋惧欲走，公闭门而泣之，目尽肿。
襄城君
　　楚襄城君始封，衣翠衣，带玉钩，履编舄，立乎水上，大夫庄辛见而说曰：“愿把君手可乎？”襄城君作色不言。辛迁延进曰：“君不闻鄂君乎？乘青翰之秀，张翠盖，会钟鼓之音，越人拥楫而歌曰：‘今夕何夕兮，塞洲中流。今日何日兮，得与王子同舟。蒙羞被好兮，不訾诟耻，心几烦而不绝兮，得知王子。山有木兮木有枝，心悦君兮君不知’。”于是鄂君举绣被而覆之，襄城君乃奉手进辛。
潘章
　　潘章，少有美容仪，时人尽慕之。楚国王仲先闻其名，来求其文，因愿同学，一见相爱，情若夫妇，便同衾枕，交好无已。后同死，而家人哀之。因合葬于罗浮山，冢上忽生一树，柯条枝叶，无不相抱，时人异之，号为共枕树。
龙阳君
　　魏王与龙阳君共船而钓，龙阳君涕下。王曰：“何为泣？”曰：“为臣之所得鱼也，”王曰：“何泣也？”对曰：“臣之所得鱼也，臣甚喜，后得又益大，臣欲弃前得鱼矣。今以臣之凶恶，而得为王拂枕席。今四海之内，美人亦甚多矣，闻臣之得幸于王也，必褰裳趋王，臣亦影之所得鱼也，亦将弃矣，臣安能无涕出乎？”魏王于是布令于四海之内，曰：敢言美人者，族。
安陵君
　　江乙说安陵君主曰：“君无咫尺之功，骨肉之亲，处尊位，受厚禄，一国之众，见君莫不敛衽而拜，俯首而服，何以也？”曰：“遇主以色，不然无以至此。”江乙曰：“以财交者财尽而交绝，以色交者华落而爱渝，是以嬖色不敝席，宠臣不敝轩。今君擅楚国之势，而无以自结于王，窃为君危之。”安陵君曰：“然则奈何？”曰：“愿君必请从死，以身为殉，如是必长得重于楚国。”曰：“谨受命。”三年楚王游于云梦，结驷十乘，旌旗蔽天，野火之起也，若云霓，儿犀之声若雷霆。有狂儿，一触众皆踣，王亲引弓而射，一发而毖。王抽旃旄而抑儿首，仰天而叹曰：“乐矣今日之游也，寡人万岁千秋之后，谁与乐此矣？”安陵君泣数行下，进曰：“臣入则拂席，出则陪乘，大王万岁千秋之后，愿得以身试黄泉驱蝼蚁，又何如得此乐而乐之？”王大悦，封缠为安陵君。
　　魏阮籍诗曰：“昔日繁华子，安陵于龙阳。夭夭桃李华，灼灼有辉光。悦泽若九春，罄折似秋霜。流盼发姿媚，言叹吐芬芳。携手等欢爱，宿昔同衾裳。”
籍孺  闳孺
　　《汉书》曰：“汉兴，佞幸宠臣。高祖时，则有籍孺，孝惠时则有闳孺，此两人非有才能，但以婉媚贵幸，与王同卧起，公卿皆有关说，故孝惠时，郎侍中皆冠鵕(义鸟)、贝带、传脂粉，皆若辈有以启之也。”
　　按：《通鉴》，高帝有疾，卧楚中，诏户者无得入群臣，绛灌等莫敢入。十余日，樊哙排闼直入，大臣随之，上独枕一宦者卧，哙等见上流涕曰：“始陛下与臣起丰沛，定天下，何其壮也！今天下己定，又何惫也！且陛下独不见赵高之事乎？”上笑而起，高帝宠幸，盖不止一籍孺矣。
邓通
　　邓通，蜀郡南安人也。以濯舡为黄头郎，文帝尝梦欲上天不能，有一黄头郎推上天，顾见其衣，尻带后穿，觉而之渐台，以梦中阴自求推者，即见邓通。其衣后穿，梦中所见也。召问其姓名，姓邓名通，邓犹登也。文帝甚说，尊幸之日日异，通亦愿谨，不好外交。虽赐洗沐，不欲出，于是文帝赏赐通以千万数，官至上大夫。文帝时间至通家游戏，然通无他伎能，不能有所荐达，独自谨身以媚上而已。上使善相人者相通，曰：“当贫饿死。”上曰：“能富通者我也”，于是赐通蜀严道铜山，得自铸钱，邓氏钱布天下。文帝尝病痈，邓通常为上嗽吮之。上不乐，从容问曰：“天下谁最爱我者乎？”通曰：“宜莫若太子。”太子入问疾，上使太子齰痈，太子齰而色难之，已而闻通尝为上齰之，太子惭，由是心恨通。及文帝崩，景帝立，邓通免，家居，居亡何。人有告通盗出徼外铸钱，下吏验问，颇有。遂竟案尽没入之，通家尚负贾数巨万，长公主赐邓通，吏辄没入之。一簪不得着身，于是长公主乃令假衣食，竟不得名一钱，寄死人家。
　　按：史记文帝所幸，尚有宦者赵同，北宫伯子。北宫伯子以爱人长者，而赵同以星气幸，常为参乘，景帝时亦有郎中令周仁，当时祖孙相继，似有心传，一何可笑！
弄儿
　　金日磾，子二人，皆爱幸，为武帝弄儿。常在旁，弄儿或自后拥上顶，日磾在前，见而目之，弄儿走且啼曰。翁怒，上谓日磾何怒吾儿为？其后弄儿壮大不谨，自殿下与宫人戏，日磾适见之，恶其淫乱，遂杀弄儿。弄儿即日磾长子也。上闻之大怒，日磾顿首谢，俱言所以杀弄儿状。上甚哀，为之泣，已而心敬日磾，遂膺托孤之任。
　　按：《汉书》，日磾二子赏建，俱侍中，与昭帝同年，共卧起，赏为奉军都尉，建为驸马都尉。及赏嗣侯，佩两绶，上谓霍光曰：“金氏兄弟两人，不可使俱两绶耶。”光不可乃止，疑日磾有三子，所杀弄儿，乃长子，而赏与建其次耳。各书皆云日磾子二人，似未详。
李延年
　　李延年，中山人，身及父母兄弟，皆故倡也。延年坐法腐刑，给事狗监中，善歌为变新声。是时方兴天地诸祠，令司马相如等作诗颂，延年辄承意弦歌，所造诗为之声曲，而女弟李夫人得幸，产昌邑。延年由是贵为协律都尉，佩二千石印绶，而与上卧起，其爱幸埒韩嫣，久之延年弟季，与中人乱，及李夫人卒后，其爱弛，上遂诛延年兄弟宗族。是后宠臣，大抵外戚之家也。卫青霍去病皆爱幸，然亦以功能自进。
韩嫣
　　韩嫣，字王孙，弓高侯颓当之孙也。武帝为胶东王时，嫣与上学书相爱。及上为太子，愈益亲焉。嫣善骑射，聪慧，上即位，欲事伐胡，而嫣先习兵，以故益尊贵，官至上大夫，赏赐拟邓通，始时常与上共卧起。江都王入朝，从上至上林中，天子车驾未行，先使嫣乘副车，从数十百骑，驰视兽，江都王望见，以为天子，辟从者，伏谒道旁，嫣驱不见。既过，江都王怒，为皇太后泣，请归国，入宿卫，比韩嫣，太后由此衔嫣，嫣时出入永巷不禁。以奸闻，皇太后怒，使使赐嫣死。上为谢终不得，嫣遂死，嫣弟说亦爱幸，以军功封案道侯，巫蛊时为戾太子所杀。
　　韩嫣好弹，常以金为丸，所失者日十有余。长安为之语曰：“若饥寒，逐金丸。”京师儿童每闻嫣出，辄随之，望丸之所落而拾焉。
冯子都
　　大将军霍光监奴冯子都，有殊色，光爱幸之，常与计事颇浃，权倾都邑。后人为语曰：“昔有霍家奴，姓冯名子都，依倚将军势，调笑酒家胡。”光卒，显寡居，与子都乱，显广治第室，作乘舆辇，加画绣茵。冯黄金涂，韦絮荐轮，侍婢以五彩丝，挽显及子都，游戏第中。
张放
　　富平侯张放者，大司马安世曾孙也。母敬武公主，鸿喜中成帝欲遵武帝故事。与近臣游宴，放以公主子，少年殊丽，性开敏，得幸上，放取皇后弟平恩侯许嘉女，上为放供张，赐甲第，充以乘舆服饰，号为天子取妇。皇后嫁女，大官私官，并供其第，两宫使者，冠盖不绝，赏赐以千万数，放为侍中中郎将。监平乐屯兵，置幕府，仪比将军，与上卧起，宠爱殊绝。常从为微行，出游，北至甘泉，南至长杨五柞，斗鸡走马长安中，积数年。是时上诸舅，皆害其宠，白太后，太后以上春秋富，动作不节，甚衔放。于是丞相宣御史大夫方进，以灾异奏放骄蹇纵恣，奢淫不制，请免归国。上不得已，左迁放为北地都尉。数月复徵入侍中，太后以放为言，出为天水属国都尉，永始元延间，比年日蚀，故久不还放，玺书劳问不绝。居岁余，徵放归第视母，公主疾数月，主有瘳，出放为河东都尉，上虽爱放，然上迫太后，下因大臣，故常涕泣而遣之。后复徵为侍中、光禄大夫，秩中二千石。岁余丞相方进复奏放，上不得已，免放，赐钱五百万，遗就国。数月成帝崩，放思慕哭泣而死。
董贤
　　董贤，字圣卿，云阳人也。父恭为御史，任贤为太子舍人。哀帝立，贤随太子官为郎。二岁余传漏在殿下，为人美丽自喜，哀帝望见，说其仪貌，识而问之，曰：“是舍人董贤邪。”因引上与语，拜为黄门郎，由是始幸。问及其父为云中侯，即日徵为霸陵令，迁光禄大夫。贤宠爱日甚，为驸马都尉侍中，出则参乘，入御左右，旬月间赏赐累巨万，贵震朝廷。常与上卧起，尝昼寝，遍籍上袖，上欲起，贤未觉，不欲动贤，乃断袖而起，其恩至此。贤亦性柔和便辟，善为媚以自固，每赐洗沐，不肯出，常留中视医药。上以贤难归，诏令贤妻得以引籍殿中止贤庐。若吏妻子居官寺舍，又召贤女弟以为昭仪，位次皇后，更名其舍为椒风以配椒房云。昭仪及贤与妻，旦夕上下，并侍左右，赏赐昭仪及贤妻亦各千万数，迁贤父为少府，赐爵关内侯，食邑，复徙为卫尉。又以贤妻父为将作大匠，弟为执金吾，诏将作大匠为贤起大第北阙下，重殿洞门，土木之功，穷极技巧，柱槛衣以绨锦，下至贤家僮仆，皆受上赐。及武库禁兵上方珍瑶，其选物上第，尽在董氏，而乘舆服乃其副也。及至东园秘器，珠襦玉柙，豫以赐贤，无不备具，又令将作为贤起冢莹义陵旁，内为便房刚柏题凑，外为徼道，周垣数里，门阙罘罳甚盛。上欲侯贤而未有缘，会待诏孙宠息夫躬等，告东平王云后谒祠祀咒诅，下有司治仗其辜，上于是令躬宠为因贤告东平事者，乃以其功下诏，封贤为高安侯，躬宜陵侯，食邑各千户，顷之复益封贤二千户。丞相王嘉内疑东平事冤，甚恶躬等，数谏争，以贤为乱国制度，嘉竟坐言事下狱。上初即位，祖母傅太后，母丁太后皆在，两家先贵，傅太后从弟喜，先为大司马辅政数谏，失太后旨，免官。上舅丁明代为大司马，亦任职，颇害贤宠。及丞相王嘉死，明甚怜之，上浸重贤，欲极其位，而恨明如此。遂册免明曰：前东平王云贪欲上位，祠祭祝诅，云后舅伍宏以医待诏，与校秘书郎杨闳结谋反逆，祸甚迫切，赖宗庙神灵，董贤等以闻，咸伏其辜。将军从弟侍中奉车都尉吴族父左曹屯骑校尉宣皆知宏及栩丹诸侯王后亲。而宣除用丹为御属，吴与宏交通厚善，数称荐宏，宏以附吴兴其恶心，因医技进，几危社稷，朕以恭皇后故不忍。有云：将军位尊任重，既不能明威立义，折消未萌，又不深疾云宏之恶，而怀非君上，阿为宣吴，反痛恨云等。扬言为群下所冤。又亲见言伍宏善医，死可惜也，贤等获封极幸，嫉妒忠良，非毁有功。呜呼！伤哉，盖君亲无将，将而诛之，是以季友鸩叔牙，春秋贤之，赵盾不讨贼，谓之弑君。朕闵将军陷于重刑，故以书饬，将军遂非不改，复与丞相嘉相比，令嘉有依，得以罔上，有司致法将军请狱治，朕惟噬肤之恩未忍，其上骠骑将军印绶，罢归就第，遂以代明为大司马卫将军。册曰：朕承天序，惟稽古，建尔于公，以为汉辅。往悉尔心，统辟元戎，折冲绥远，匡正庶事，允执其中，天下之众，受制于朕。以将为命，以兵为威，可不慎欤。是时贤年二十二，虽为三公，常给事中领尚书，百官因贤奏事，以父恭不宜在卿位，徙为光禄大夫，秩中二千石，弟宽信，代贤为驸马都尉，董氏亲属，皆侍中诸曹奉朝请，宠在傅之右矣。明年，匈奴单于来朝，宴见群臣在前，单于怪贤年少以问谭上令，谭报曰：“大司马年少以大贤居位”，单于乃起拜贺汉朝得贤臣。初丞相孔光为御史大夫，时贤父恭为御史事光，及贤为大司马，与光并为三公，上故令贤私过光，光雅恭谨，知上欲尊宠贤，及闻贤当来也，光警戒衣冠出门待，望见贤车，乃却入，贤至中门，光入阁，既下车，乃出拜谒，送迎甚谨，不敢以宾客钧敌之礼。贤归，上闻之喜，拜光两兄子为大夫常侍，贤由是权与人主侔矣。是时成帝外家王氏衰废，唯平阿侯谭子去疾，哀帝为太子时为庶子得幸，及即位，为侍中骑都尉，上以王氏亡在位者，遂用旧恩亲近去疾，复进其弟闳为中常侍，闳妻父萧咸，前将军望之子也，久为郡守。病免为中郎将，兄弟并列，贤父恭慕之，欲与结婚姻，闳为贤弟驸马都尉宽信求咸女为妇，咸惶恐不敢当。私谓闳曰：“董公为大司马，册文言允执其中，此乃尧禅舜之文，非三公故事，长老见者，莫不心惧，此岂家人子所能堪邪？”闳性有知略，闻咸言心亦悟，乃还报恭，深达咸自廉薄之意。恭叹曰：“我家何用负天下，而为人所畏如是！”意不说。后上置酒麒麟殿，贤父子亲属宴饮，王闳兄弟侍中中常侍皆在侧，上有酒，因从容视贤笑曰：“吾欲法尧禅舜，何如？”闳进曰：“天下乃高皇帝天下，非陛下之有也。陛下承宗庙，当传子孙于无穷，统业至重，天子无戏言。”上默然不说，左右皆恐，于是遣闳出，后不得复侍宴，贤第新成功坚，其外大门无故自坏，贤心恶之。后数月，哀帝崩，太皇太后召大司马贤引见东厢，问以丧事调度，贤内忧不能对，免冠谢。太后曰：“新都侯莽，前以大司马奉送先帝大行晓故事，吾令莽佐君。”贤顿首幸甚。太后遣使者召莽，既至，以太后旨使尚书劾贤帝病不亲医药，禁止贤不得入宫殿司马门中，贤不知所为，诣阙免冠徒跣谢，莽使谒者以太后诏即阙下册，贤曰：“间者以来，阴阳不调，灾害并臻，元元蒙辜，夫三公鼎足之辅也。高安侯贤，未更事理，为大司马，不合众心，非所以折冲绥远也。”其收司马印绶，罢归第。即日，贤与妻皆自杀。家惶恐，夜葬，莽疑其诈，有司奏请发贤棺至狱诊视，莽复讽大司徒光奏贤质性巧佞，翼奸以获封侯，父子专朝，兄弟并宠，多受赐，治第宅，造冢圹，放效无极，不异王制，费以万万计。国家为空虚，父子骄蹇，至不为使者礼，受赐不拜。罪恶暴著，贤自杀伏辜死后，父恭等不悔过，乃复以沙画棺，四时之色，左苍龙，右白虎，上著金银日月玉衣珠璧以棺，至尊无以加。恭等幸得免于诛，不宜在中土，臣请收没入财物县官，诸以贤为官者皆免，恭弟宽信，与家属徙合浦，母别归故郡巨鹿，长安中小民欢哗，乡其第哭，几获盗之，县官斥卖董氏财，凡四十三万万，贤既见发裸(讠尔)其尸，因埋狱中，贤所厚吏沛朱诩自劾去大司马府买棺衣服，收贤尸葬之。王莽闻之大怒，以他罪击杀诩。诩子浮，建武中贵显，至大司马司空封侯，而王闳王莽时为牧守，所居见纪。莽败乃去官，世祖下诏，曰：武王克殷，表商容之闾，闳修善谨敕，兵起吏民独不争其头，今以闳子补吏，至墨绶卒官，萧咸外孙云。
　　又
　　哀帝尚淫奢，多进谄佞幸爱之臣，竞以妆饰妖丽，巧言取容。董贤以雾绡单衣，飘若蝉翼，帝入燕息之房，命圣卿易轻衣小袖，不用奢带修裙，故使宛转便易也。宫人皆效其断袖，又曰割袖，恐惊其眠。
秦宫
　　秦宫者，汉大将军梁冀之嬖奴也。宫年少，而兼有龙阳文信之贤，冀与妻孙受争幸之。李长吉为诗云：“越罗衫袂迎春风，玉刻麒麟腰带红。楼头曲宴仙人语，帐底吹笙香雾浓。人间酒暖春茫茫，花枝入帘白日长。飞窗复道传筹饮，午夜铜盘腻烛黄。秃衿小袖调鹦鹉，紫绣麻霞蹯哮虎。折桂销金待晓筵，白鹿青苏半夜煮。桐英永巷骑新马，内屋凉屏生色画。开门烂用水衡钱，卷起黄河向身泻。皇天厄运犹缯裂，秦宫一生花底活。鸾昆夺得不还人，醉睡氍毹满堂月。”按：冀妻孙寿，以冀恩封襄城君，兼食阳翟，租岁入五千万，加赐赤绂，比长公主，寿色美而善为妖态，作愁眉啼妆，堕马髻，折腰步，龋齿笑，以为媚惑。寿性钳忌，能制御，冀甚宠惮之。初父商，献美人支通期于顺帝，通期有微过，帝以归商，商不敢留，而出嫁之，冀即遣客盗还通期，会商薨，冀行服于城西，私与之居，寿伺冀出，多从苍头，篡取通期归，截发割面，笞掠之，欲上书告其事，冀大恐，顿首请于寿母，寿亦不得已而止，冀嬖爱监奴秦宫，官至太仓令，得出入寿所，寿见宫，辄屏御者，托以言事，因与私焉，宫内外兼宠，威权大震，刺史二千石，皆谒拜之，冀大起第舍，而寿亦对街为宅，殚极土木，互相夸竞，时人谓之木妖。
孔桂
　　孔桂，性便妍，晓博奕蹹鞠，魏祖爱之，在左右出入随从。桂察太祖意欢乐，因言次，曲有所陈，事多见从，数得赏赐，又多馈遗，桂因此服食侯王。太祖既爱桂，五官将及诸侯，亦皆亲之，见《魏志》。
曹肇
　　曹肇有殊色，魏明帝宠爱之。寝止恒同，尝与帝戏赌衣服，有不获，辄入御帐服之径出，其见亲宠类如此。
周小史
　　晋张翰周小史诗曰：“翩翩周生，婉娈幼童，年有十五，如日在东。香肤朱泽，素质参红。团转圆颐，菡萏芙蓉。尔形既淑，尔服亦鲜。轻车随风，飞雾流烟。转侧绮磨，顾盼便娟。和颜善笑，美口善言。”
　　梁刘遵，繁华诗云：“可怜周小童，微笑摘兰丛。鲜肤胜粉白，腭脸若桃红。挟弹雕陵下，垂钩莲叶东。腕动飘香麝，衣轻任好风。幸承拂枕选，侍奉华堂中。本知伤轻薄，含词羞自通。剪袖恩虽重，残桃爱未终。蛾眉讵须疾，新妆近入宫。”所谓周小童者，意即周小史。古有其人，擅美名如子都宋朝者，而诗人竞咏之耳。
任怀仁
　　晋升平元年，任怀仁年十三，为台书佐乡里。有王祖为令史，恒宠之，怀仁已十五六矣，颇有异意，祖衔恨，至嘉兴，杀怀仁，以棺殡埋于徐祚家田头。祚后宿息日，忽见有鬼至，朝中暮三时食，辄分以祭之，呼云：田头鬼来就我食，至瞑眠亦云，来伴我宿，如此积时，后夜忽见形云，我家明日当除服作祭，祭甚丰厚，君可随去，祚云我生人不当相见，鬼云我自隐君形，祚便随鬼去。计行食顷，便到其家，家大有客，鬼将祚上灵座大食，食尽，合家号泣，不能自胜，谓其儿还，见王祖来，便曰：“此是杀我，人犹畏之，何况于鬼？”便走出，祚即形露，家中大惊。具问祚，因叙本末，随祚迎丧，既去鬼便断绝。
慕容冲
　　初秦主符坚之灭燕，冲姊为清河公主，年十四，有殊色，坚纳之，宠冠后庭。冲年十二，亦有龙阳之姿，坚又幸之，姊弟专宠，宫人莫进。长安歌之曰：“一雌复一雄，双飞入紫宫。”咸惧为乱，王猛切谏，坚乃出冲长安，又谣曰：“凤凰凤凰止阿房。”坚以凤凰非梧桐不栖，非竹实不食，乃植桐竹数十万于阿房城以待之，冲后为寇，止阿房军马，坚使使遗冲锦袍一领，称诏曰：“古者兵交，使在其间。卿远来草创得无劳乎？今送一袍，以明本怀，朕于卿恩分如何？”一朝忽为此变，冲命詹事答之，亦称皇太后有令，孤今心在天下，岂顾一袍小惠，苟能知命？君臣束手，早送皇帝玺，当宽贷符氏，以酬曩好，终不使既往之施，独美于前。坚大怒曰：“吾不用王景略阳平公之言，使此虏敢至于此！”
郑樱桃
　　郑樱桃者，襄国优童也。艳而善淫，石虎为将军，绝嬖之，以樱桃谮杀其妻某氏，后娶某氏，复以樱桃谮杀之。唐李颀有郑樱桃歌，误以为妇人，且不得其实，第取其辞耳。歌曰：“石季龙，僭天禄，擅豪雄。美人姓郑名樱桃，樱桃美颜香且泽，娥娥侍寝专宫掖。后庭卷衣三万人，翠眉清镜不得亲。官军女骑一千疋，繁花照耀漳河春。织成花映红轮巾，红旗掣曳卤薄新。鸣鼙走马接飞鸟，铜驮琴瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭不香陵终不悟。邺城苍苍白露微，世事翻覆黄云飞。”
丁期
　　丁期，婉娈有容采，桓玄宠嬖之，朝贤论事，宾客聚集，恒在背后坐。食毕，便回盘与之，期虽被宠，而谨约不敢为非。玄临命之日，期乃以身捍刃。
王确
　　王僧，达为吴郡太守，族子确，少美姿容，僧达与之私款甚昵。确叔父休，永嘉太守，当将确之郡，僧达欲逼留之，确知其意，避不往，僧达潜于所往后，作大坑，欲诱确来，别杀埋之。从弟僧虔知其谋，禁诃乃止。
王韶
　　王韶，字德茂，少美丽，善姿首，初袭父封都乡侯，为太子舍人，累迁郢州刺使。韶昔为幼童，庾开府信爱之，有断袖之欢。衣食所资，皆信所给。遇客，韶亦为信侍酒，后为郢州，信西上江陵，途经江夏，韶接信甚薄，坐青油幕下，引信入宴，坐信别榻，有自矜色，信稍不堪，因酒酣，乃径上韶床，已复践蹋肴馔，直视韶面谓曰：“官今日形容，大异畴昔。”宾客满座，韶甚惭耻。
陈子高
　　陈子高，会稽山阴人也。世微贱，业织履为生。侯景乱，子高从父寓都下，是时子高年十六，尚总角，容貌艳丽，纤妍洁白如美妇人。螓首膏发，自然蛾眉，见者磨不啧啧，即乱卒挥白刃纵横间，噤不忍下，更引而出之数矣，陈司空霸，先时平景乱，其从子茜，以将军出镇吴兴，子高于淮渚，附部伍寄载求还乡，茜见而大惊，问曰：“若不欲富贵乎？盍从我。”子高许诺，子高本名蛮子，茜嫌其俗改名之，茜器颇伟，既爱幸，子高不胜，啮被，被尽裂。茜欲且止，曰：“得无创巨汝邪？”子高曰：“身是公身也，死耳，亦安敢爱？”茜愈益爱怜之。子高肤理色泽，柔靡都曼，而猿臂善骑射，上下若风，性恭谨，恒执佩身刀。及侍酒炙，茜性急，有所恚，目若虓虎，焰焰欲啖人，见子高则立解，子高亦曲意傅会，得其欢。茜常为诗赠之曰：“昔闻周小史，今歌白下童。玉尘手不别，羊车市若空。谁愁两雄并，金貂应让侬。”且曰：“人言吾有帝王相，审尔，当册汝为后，但恐同姓致嫌耳。”子高叩头曰：“古有女主，当亦有男后，明公果垂异恩，奴亦何辞作吴孟子邪？”茜大笑，日与狎，未尝离左右。既渐长，子高之具尤伟，茜尝拊而笑曰：“吾为大将，君副之，天下女子兵，不足平也。”子高对曰：“政虑粉阵饶孙吴，非奴铁缠梢，王江州不免落坑堑耳。”其善酬接若此。茜梦骑马登山，路危欲堕，子高推捧而升，将任用之，亦愿为将，乃配以宝刀，备心腹，王大司马僧辨，下京师，功为天下第一，陈司空次之，僧辨留守石头城，命司空守京口，推以赤心，结廉蔺之分，且为第三子頠约娶司空女，頠有才貌，尝入谢，司空女从窗隙窥之，感想形于梦寐。谓其侍婢曰：“世宁有胜王郎子者乎？”婢曰：“昨见吴兴东阁日直陈某，且数倍王郎子。”盖是时茜解部，佐司空在镇，女果见而悦之，唤欲与通，子高初惧罪谢不可，不得已遂私焉。女绝爱子高，尝盗其母阁中珠宝与之，价值万计。又题一诗于团扇，画比翼鸟其上以遗子高曰：“人道团扇如圆月，侬道圆月不长圆。愿得炎州无霜色，出入欢袖千百年。”事渐泄，所不知者司空而巳。会王僧辨有母丧，未及为頠礼娶，子高常恃宠，凌其侣，因窃团扇与頠，且告之故，頠仇恨以语僧辨，用他事停司空女婚。司空怒，且谓僧辨之见图也。遂发兵袭僧辨，并其子缢杀之。茜率子高实为军锋焉，自是子高引避不敢入，茜知之，仍领子高之镇，女以念极结气死，司空为武帝，崩后，茜以犹子，入嗣大统，子高为右卫将军散骑常侍，以功封文招县子。废帝时，坐诬谋反诛，人以为隐报焉。
张浪狗
　　唐僖宗，宠内园小儿张浪狗，一日以无马告，因密与百金，俾自买之。浪狗求得马，置宣徽南院中，帝因独行往观，绕马左右，连称好马。其马未调，忽尔腾跃，踏帝左胁，遂昏倒。浪狗惊惶以银盂注尿灌之，良久方苏。伪称气疾，竟以大渐。
王承休
　　蜀后主王衍时，宦官王承休，以优笑狎昵见宠，有美色，恒侍少主寝息。久而专房，承休多以邪僻奸秽之事媚其主，主愈宠之。承休娶妻严氏，亦嬖于后主，与韩昭为刎交，所谋皆互相表里。承休一日请从诸军，拣选骁勇数千，号龙武军，自为统帅，特加衣粮，因乞秦州节度使，且云愿与陛下于秦州采掇美丽，上从之。以此决幸秦之计，中外切谏不从，及车驾至汉州，而魏兵已围凤州，羽书飞报少主，犹使臣下设计，沮其东行曰：“朕恰要亲看相杀。”已闻诸将弃城走，乃仓皇遁还。王承休拥麾下之师，及妇女孩幼万余口，金银缯币，于西番买路归蜀，沿路被掠迨至蜀，存者百余人，魏主破蜀，斩之。
王祭酒
　　相传南京，旧有王祭酒，尝私一监生，其人忽梦鳣出胯下以语人，人因为谑语曰：“其人一梦甚跷蹊，黄鳣钻臀事可疑。想是翰林王学士，夜深来访旧相知。”
兵子
　　一市儿，慕兵子色，而无地与狎，兵子夜司直通州仓，凡司直出入门者，必籍记之甚严，市儿因代未到者名，入与狎。其夜月明，复有一美者玩月，市儿语兵子曰：“吾姑往调之。”兵子曰：“可。”美者大怒，盖百夫长胤子也，喧斗不已，市儿遂殴美者死，弃尸井中。兵子曰：“君为我至，义不可忘，我当代君死，君可应我名出矣。但囹圄中，愿相顾也。”市儿遂出，而兵子自称杀人坐死，兵子囚囹圄二年，食皆自市儿所馈，后忽不继。招之，又不至，恚恨久之，诉于司刑者，司刑乃出兵子，入市儿，逾年行刑，兵子复曰：“渠虽负义，非我初心，我终不令渠死，我独生耳！”亦触木死尸傍。
车梁
　　陕西车御史梁，按部某州，见拽轿小童，爱之。至州，令易门子，吏目以无应，车曰：“如途中拽轿小童亦可。”吏曰：“小童乃递运所夫。”驿丞喻其意，进言曰：“小童曾供役上官。”竟以易之，强景明戏作拽轿行。云：“拽轿拽轿，被狡童兮大人要。末云可惜吏目却不晓，好个驿臣到知道。”
梁生
　　梁生，东粤小吏也，所嬖狡重，为邑长俞华麓所夺。俞每出，童乘马随之，梁愤甚，乃挟利刃，俟童于路，胁之。使下，遂挟以西窜，俞抵衙，问童何在，左右以马不进对，久之徒马耳，俞怒甚，左右亦惊疑。询诸途人，言梁生也，而梁生家云，实未归，有司承命旨，索之不获，乃梏其父，而悬重赏购生。生居西粤岁余，闻俞迁去乃归。有司以俞渔猎外色已甚，颇不直之，以故释生父，而纵生不问，生与童相好如初。
万生
　　龙子，犹万生。传云：“万生者，楚黄之诸生也。”所善郑生曰孟哥，始遇郑于观优处，垂髻也，未同而言应，进以雪梨不却，万喜甚，期明日更会于此，将深挑之，而郑不果来，访其耗，则已奉父命从学中州矣，惘然者久之。凡岁余复遇诸途，则风霜盈面，殊不似故吾，万心怜乃更甚，数从周旋，遂缔密好，邑少年以为是鬼子者，而亦娈童耶。欲相与谪郑以耻万生，万不顾也，匿郑他所饮食焉。久之郑色泽如故，稍行都市中，前邑少年更相与夸郑生美，争调之，郑亦不顾，盖万与郑出入比目者数年，而郑齿长矣，万固贫士，而郑尤贫。万乃为郑择婚，且分割其舍三之一舍之，而迎其父母养焉。万行则郑从，若爱弟，行远则郑为经理家事，若干仆，病则侍汤药若孝子，斋中设别榻，十日而五宿，两家之人，皆以为固然，不之讶。叩其门，登其堂，亦复忘其为两家者，子犹曰：“天下之人之于情，有如万郑二生者乎？”或言郑生庸庸耳，非有安陵龙阳之资，而承绣被金丸之嬖，万生误矣，虽然，使安陵龙阳而后嬖，是以色升耳。乌乎情，且夫颜如桃李，亦安能久而不萎者哉？万惑日者言，法当客死，乃预嘱其内戚田公子皮，其友杨也万，一如日者言。二君为政，必令我与郑同穴，吁！情疾若此，虽有美百倍，吾知万生亦不与易矣。郑生恂恂寡言，绝与浮薄子不类，而躯殊渺小，或称之，才得六十斤，亦异人也。
张幼文
　　张幼文与张千仞俱世家子，幼文美如好女，弱不胜衣，而尤善修饰，经坐处，如荀令之留香也。千仞与之交甚密，出入比目。及院试发案，二人连名，人咸异之。既娶欢好无倦，而妇人之不端者，见幼文无不狂惑失志，百计求合，幼文竟以是犯血症。千仞日侍汤药，衣不解带，疾革，目视千仞不能言，千仞曰：“吾当终身无外交，以此报汝，如违誓，亦效汝死法。”幼文点头，含泪而逝，时年未二十也。千仞哀毁，过于伉俪，久之千仞复与朱生者为密约，半载亦犯血症。千仞之伯父伯起，卧园中，夜半忽梦承尘豁开，幼文立于上，伯起招之使下，幼文答曰：“吾不下矣，只待八大来同行耳。”千仞八房居长，故小名八大也。又曰：“欲得金刚经，烦楷书见慰。语毕忽不见，而叩门声甚急，伯起惊觉，则千仞家报凶信者也，誓亦灵矣哉！伯起为作小传，并写金刚经数部焚之。
　　伯起，亦好外，闻有美少年，必多方招至，抚摩周恤，无所不至。年八十余，犹健，或问先生多外事，何得不少损精神？伯起叹曰：“吾于此道，心经费得多，贤经费得少，故不致病。”有倪生者，尤伯起所欢，亲教之歌，便演所自编诸剧。及冠，为之娶妻，而倪容骤减，伯起为吴语谑之云：“个样新郎忒煞(矢差)，看看面上肉无多。思量家公真难做，不如依旧做家婆。”时传以为笑。
全氏子  张氏子
　　苏州山塘全大用，为象山尉，有赘婿江汉，年弱冠，风仪修美，遂与五郎神遇，绸缪嬿婉，情同伉俪，其室人竟不敢与夫同宿。江郎病瘠日甚，全氏设茶筵宴之，终不能绝。后遇异人，飞符禳除乃已。万历丙午年事，又苏城查家桥店人张二子，年十六，白皙美风仪，一日遇五郎见形其家，诱与为欢，大设珍肴，多诸异味。白书命刀手置烧鳗数器，酣饮欢呼，倏忽往来，略无嫌忌，后忽欲召为小胥，限甚促，父母哀之不许。寻二日，子死矣。
朱凌溪
　　宝应朱凌溪，为陕西提学时，较文至泾阳，与一士有龙阳之好。濒归，朱赠以诗云：“欲发不发花满枝，欲行不行有所思。我之所思在泾渚，春风隔树飞黄鹂。”
某督学
　　吾乡一先达讳其名，督学闽中。闽尚男色，少年俱修泽自喜，此公阅名时，视少俊者暗记之，不论文艺，悉加作养，以此得谤。罢官之时，送者日数百人，皆髫年美俊，如一班玉笋，相随数日，依依不舍。归乡不咎失官，而举此夸人，以为千古盛事。
吕子敬秀才
　　吉安吕子敬秀才，嬖一美男韦国秀，国秀死，吕哭之恸，遂至迷惘，浪游弃业。先是宁藩废宫有百花台，吕游其地，见一人美益甚，非韦可及，因泣下沾襟。是人问故，对曰：“倾国，伤我故人耳。”是人曰：“君倘不弃陋劣，以故情亲新人，新即故耳。”吕喜过望，遂与相狎，问其里族，久之，始曰：“君无讶，我北人也。我即世所称善歌汪度，始家吴门，不意为宁殿下所嬖，专席倾宫，亡何为娄妃以妒鸩杀我，埋尸百花台下，幽灵不昧，得游人间，见子多情，故不嫌自荐，君之所思韦郎，我亦知之，今在蒲城县南，仙霞岭五通神庙中。五通所畏者天师，倘得符择之，便可相见。”吕以求天师，治以符咒。三日，韦果来曰：“五通以我有貌，强夺我去，我思君未忘，但无由得脱耳。今幸重欢，又得汪郎与偕，皆天缘所假。”吕遂买舟挟二男，弃家游江以南，数岁不归，后人常见之，或见或隐，犹是三人云。
俞大夫
　　俞大夫华丽，有好外癖，尝拟作疏奏上帝，欲使童子后庭诞育，可废妇人。其为孝廉时，悦一豪贵家歌儿，与其主无生平，不欲令知。每侵晨，匿一厕中，俟其出。后主人稍觉，乃邀与欢焉。为留三日，主人曰：“不须倾盖之欢，竟成如兰之臭。”俞曰：“恨如兰之臭，从厕中来耳。”
牧童
　　沧州近海处，有牧童，年十四五，虽农家子，颇白皙。一日陂畔午睡醒，觉背上似负一物，然视之无形，扪之无质，问之亦无声，怖而返，以告父母，无如之何。数日后，渐似拥抱，渐似抚摩，继而渐似梦魔，遂为所污。自是狎■无时，而无形无质无声，则仍如故，时或得钱物果饵，亦不甚多。邻塾师语其父曰：“此恐是狐，宜藏猎犬，俟闻媚声时，排闼嗾攫之。”父如所教，狐叫然破窗出，在屋上跳踯，骂童负心。垫师呼与语曰：“君幻化通灵，定知世事，夫男女相悦，感以情也，然朝盟同穴，久过别船者，尚不知其几。至若娈童本非女质，抱衾荐枕，不过以色为市耳，当其传粉熏香，含娇流盼，缠头万锦，回笑千金，非不似碧玉多情，回身就抱，迨富者资尽，贵者权移，或掉臂长辞，或倒戈反噬，翻云覆雨，自古皆然。王韶之于庾信，慕容冲之于符坚，载在史册，其尤著者也，其所施者如彼，其所报者尚如此，然则与此辈论交，如抟沙作饭矣。况君所赠，曾不及五陵豪贵之万一，而欲此童心坚金石，不亦伪乎？”语讫寂然良久，忽问顿足曰：“先生休矣，吾今乃始知吾痴。”浩叹数声而去。
女有淫具
　　某先达当访友之北峰，夏夜散步村外，不觉稍远，闻秋田中有呻吟声，寻声往视，乃一童子裸体卧，询其所苦，言薄暮过此，遇垂髫艳女，招与语，悦其韶秀，就与调谑，女言父母皆外出，邀到家小坐，引至秫叶深处，有屋三楹，寂无一人，女阖其户，出瓜果，共食，笑言既洽，弛以登榻，比拥之就枕，则女忽变形为男子，状貌狰狞，横施强暴，怖不敢拒，竟受其污，蹂躏楚毒，至于晕绝。久而渐苏，则身卧荒烟蔓草间，并室户失所在矣。盖魅悦此童之色，幻女形以诱之也，见利而趋，反为利饵，其自及也宜矣。
某巨室
　　杂说称娈童始黄帝，殆出依托，比顽童始见商书，然出梅赜伪古文，亦不足据，逸周书称美男破老，殆指是乎。周礼有不男之讼，注谓天阉不能御女者，然自古至今未有以不能御女成讼者，经文简质，疑其亦指此事也。凡女子淫佚，发乎情欲之自然，娈童则本无是心，皆幼而受绐，或势劫利诱耳。相传某巨室，喜狎狡僮，而患其或愧拒，乃多买端丽小儿，未过十岁者，与诸童媟戏时，使执烛侍侧种种淫状，久而见惯，视若当然。过三数年，稍长可御，皆顺流之舟矣。有所供养僧规之曰：“此事世所恒有，不能禁檀越不为，然因其自愿，譬诸挟妓，其过尚轻，若处心积虑，凿赤子之天真，则恐干神怒，某不能从，后卒罹祸，夫术取者造物所忌，况此事而以术取哉。”
东乡太岁
　　里胥宋某，所谓东乡太岁者也，爱邻童秀丽，百计诱与狎，为童父所觉，迫童自缢，其事隐密，竟无人知。一夕梦被拘至冥府，云为童所诉，宋辨曰：“本出相怜，无相害意，死由尔父，实出不虞。童言尔不相诱，我何缘受淫？我不受淫，何缘得死？推原祸本，非尔其谁？”宋又辨曰：“诱虽由我，从则由尔，回眸一笑，纵体相就者谁乎？本未强干，理难归过。”冥官怒叱曰：“稚子无知，陷尔机阱，饵鱼充馔，乃反罪鱼耶！”拍案一呼，悚然惊寤，后官以贿败，宋名丽案中，祸且不测，自知业报，因以梦备告所亲。逮及狱成，乃仅拟城旦，窃谓梦境无凭也。比三载释归，则邻叟恨子之被污，乘其妇独居，饵以重币，已见金夫不有躬矣，宋畏人多言，竟惭而自缢。然则前之幸免，岂非留以有待，示所作所受，如影随形哉。
龙淫佃户
　　河间马氏家，一佃户年近六旬，独行遇雨，雷电晦冥，有龙探爪，按其笠，以为当受天诛。悸而踣，觉龙碎裂其裤，以为褫衣而后施刑也，不意龙挨转其背，据地淫之，稍转侧缩避，辄怒吼磨牙其顶，惧为吞噬，伏不敢动，移一二刻，始霹雳一声去。呻吟塍上，腥涎满身，幸其子持蓑来迎，乃负以返。初尚讳匿，既而创甚，求医药，始道其实。耘苗之候，馌妇众矣，乃狎一男子，牧竖亦众矣。乃狎一衰翁，此亦不可以理解者。
潘叟
　　潘园叟，年六十余矣，与客作数人同屋寝，忽问其哑哑作颤声，又呢呢作媚语，呼之不应。一夕灯未尽，见其布衾蠕蠕掀簸，如有人交接者，问之亦不言，既而白昼或忽趋僻处，或无故闭门，怪而觇之，辄有瓦石飞击，人方知其为魅所据。久之不能自讳，言初见一少年，至园中，似曾相识而不能记忆。邀之坐，问所自来，少年言有一事告君，祈君勿拒，君四世前与我为密友，后忽藉胥魁势豪夺我田，我诉官反遭笞，郁结以死，诉于冥官，主者以契交隙末，当以欢喜解冤。判君为我妇二十年，不意我以业重，遽堕狐身，尚有四年未了，比我炼形成道，君已再入轮回，转生今世，前因难昧，旧债虽消，夙命牵缠，遇于此地，业缘凑合，不能待君再堕女身。便乞相偿，完此因果，我方骇怪，彼遽嘘我以气，惘惘然如醉如梦。已受其污，自是日必一两至，去后亦自悔恨，然来时又帖然意肯，竟自忘为老翁，不知其何以故也。一夜初闻狎呢声，渐闻呻吟声，渐闻悄悄乞缓声，渐闻切切求免声。至鸡鸣后，乃噭然失声，突梁上大笑曰：“此足抵此三十矣！”自是遂不至，后葺治草屋，见梁上所画圈，十圈为一行，数之得一千四百四十，正合四年之日数。乃知为所记淫筹，计其来去，不满四年，殆以一度抵一日矣。或曰：是狐欲媚此叟，故造斯言，然狐之媚人，悦其色摄其精耳，鸡皮鹤发，有何色之可悦？有何精之可摄？其非相媚也明甚，且以扶杖之年，讲分桃之好，逆来顺受，亦太不情，其为身异性存，夙根未泯，自然相就，如磁引针明甚，狐之所云，殆非虚语。然则怨毒纠结，变端百出，至三生之后而未已，亦慎勿造因哉。
木工子
　　登莱间有木工，其子年十四五，甚姣丽，课之读书，亦颇慧。一日自乡垫独归，遇道士对之诵咒，即惘惘不自主，随之俱行，至山坳一草庵，四无居人，道士引入室，复相对诵咒，心顿明了，然口噤不能声，四肢缓弹不能举，又诵咒，衣皆自脱。道士掖伏榻上，抚摩偎倚，调以■词，方露体近之，忽蹶然却坐曰：“修道二百余年，乃为此狡童败乎？”沉思良久，复偃卧其侧，周身玩视，慨然曰：“如此佳儿，千载难遇，纵败吾道，不过再炼气二百年，亦何足惜！”奋身相逼，势已万万无免理，间不容发之际，又掉头自语曰：“二百年辛苦，亦大不易。”掣身下榻，立若木鸡，俄绕屋旋行如转磨，突抽壁上短剑，自刺其臂，血如涌泉，欹倚呻吟。约一食顷，掷剑呼此子曰：“尔几败，吾亦几败，今幸俱免矣！”更对之诵咒，此子觉，如解束缚，急起披衣，道士引出门外，指以归路，口吐火焰，自焚草庵，转瞬已失所在，不知其为妖为仙也。余谓妖魅纵淫，断无顾虑，此殆谷饮岩栖多年胎息，偶差一念，魔障遂生，幸道力厚深，故忽迷忽悟，能勒马悬崖耳。老子称不见可欲，使心不乱，若已见已乱，则非大智慧不能猛省，非大神通不能痛割，此道士于欲海横流，势不能遏，竟毅然一决，以楚毒断绝爱根，可谓地狱劫中证天堂果矣！其转念可师，其前事可勿论也。
法外纵淫
　　河南一巨室，宦成归里，年六十余矣，强健如少壮，恒蓄幼妾三四人，至二十岁，则治奁具而嫁之，皆宛然完璧，娶者多阴颂其德，人亦多乐以女鬻之，然在其家时，枕衾狎昵与常人同，或以为但取红铅供药饵，或以为徒悦耳目，实老不能男，莫知其审也。后其家婢媪私泄之，实使女而男淫耳，有老友密叩虚实，殊不自讳。曰：“吾血气尚盛，不能绝嗜态，御女犹可以生子，实惧为身后累，欲渔男色，又惧艾豭之事，为子孙羞，是以出此间道也。”
两叟
　　吉木萨(乌鲁木齐所属也)屯兵张鸣凤调守卡伦(军营■望之名)。与一菜园近，灌园叟年六十余，每遇风雨，辄借宿于卡伦。一夕鸣凤醉以酒而淫之，叟醒大恚，控于营弁，验所创尚未平，申上官，除鸣凤粮，时鸣凤年甫二十，众以为必无此理，或疑叟或曾窃污鸣凤，故此相报。然覆鞫两造，皆不承，咸云怪事。有官奴玉保曰：“是固有之，不为怪也！”曩牧马南山，为射雉者惊，马逸，惧遭责罚，入深山追觅，仓皇失道，愈转愈迷。经一昼夜，不得出。遥见林内屋角，急往投之，又虑是盗巢，或见戕害，且伏草间觇情状。良久，有二老翁携手笑语，出坐磐石上，拥抱偎倚，意殊亵狎。俄左一翁牵右一翁伏石畔，姿为淫媟，我方以窥见阴私，惧杀我灭口，惴惴蜷缩，不敢动，乃彼望见我，了无愧怍，共呼使出，询问何来，取二饼与食，指归路曰：“从某处见某树，转至某处，见深涧，沿之行，一日可至家。”又指最高一峰曰：“此是正南，迷即望此，知方向。”又曰：“空山无草，汝马已饥而自归，此间熊与狼至多，勿再来也。”比归家，马果先返。今张鸣凤爱六十之叟，非此老翁类乎？惟二翁不知何许人，遁迹深山，似亦修道之士，何以所为乃如此？因树屋书影，记仙人马绣头事，称其比及顽童，云中有真阴可采，是容成术，非但御女，兼亦御男，然采及老翁，有何裨益？而修炼果有此法，亦邪师外道而已，上真定无此也。
两宠僮
　　一士夫位已显矣，不近女色，专幸狡重。有最宠者病，亲侍汤药，衣不解带。及僮病不起，誓不再近男女，僮犹未之信，解所佩刀割其势，为家人所持不果，又一大夫有宠僮死，殡殓之厚，过于子弟，七七大作佛事以资冥福，为文祭奠，哀毁过情。噫！外宠之好，汉哀几于禅位，符主竟成敌国，季龙为之杀妻，僧达遂将坑侄，然色衰宠弛，则罪及余桃，此龙阳君所以有前鱼之泣也。若二君者，情则笃矣，安能免颠倒悖谬之讥乎？然以此笃挚之情，移之君则忠，移之亲则孝，移之兄弟则友，移之妻则义，移之友则生死交。岂不为人伦之芳轨欤？奈何溺而不悟也，悲夫！
琴书
　　琴书姓胡氏，本名士贤，淮人，少失恃，父老而穷，佣于人，士贤寄食于舅氏，舅亦生计拙，薪水不能支。士贤乃择主觅食，适章子客淮南郡守署，购小奚给使令，有介绍士贤来者，章子一见悦焉。士贤貌不逮中人，顾恂恂然如不胜衣，状殊可怜，发多而长，体虽癯不足掩骨，章子默然喜曰：“吾寂处，此一物足消我忧矣。”问其年，甫弱冠，问其值，岁四金，章子勉力许之。更名曰琴书。琴书在侪伍中，少而柔，群思染指焉，以言挑之，佯不解，终不答，不逞者，思强鱼肉之。辄手击而去，主人微伺焉，谓其介，未敢犯，恐遭伊拒为耻。追随数月矣，同起居一室中，惟心怜之，恒为之下帷覆被，以将其爱，琴书防外侮，自扞甚严，虽暑夜不解裤而寝。一夕月色入室，光照四壁，琴书下帷熟睡，体与月映，玉润莹然。章子自外入，见之不胜情，微抚之，琴书自梦中惊跃，章即抱持之，接以唇，咂咂有声。琴书正色曰：“相公，何为者？请自重，无为旁人窥，琴书何足惜，得不为相公声名累乎？”章子跽而请曰：“自子来，吾即有心怜子久矣，今发乎情，子忍漠然相抑耶？”琴书曰：“人非草木，岂竟无知，自某侍左右，相公未尝以疾言遽色加我，岂真我善事主人，不遭谴责哉！特相公姑息含容之耳，且某有时无礼，语不逊，相公若不闻，平日加惠于琴书者甚渥。相公家某稔知贫素，书记之禄又薄，日用费，寻常虽一钱不轻使，顾琴书有所请，必勉强以徇，匪独相公念琴书，琴书亦为相公心死矣。思有以报主恩而未得当也，卑贱陋恶之躯，胡足酬德，甯敢自惜？特恐为相公累耳！”章子曰：“子真可儿哉，聆子言，两情默契足矣。第此中怦怦动，何以慰我调饥耶？”琴书低头语，主人抱而接之，从此寝处在一榻。其所以固结主心曲尽绸缪者，章子不忍言，余亦不得而知也。无何章子之妻死，踉跄奔丧归，势有不可挈以偕行者，因与约一月为期，给之费，时郡守方入观就铨部候别补，瓜时尚有待，琴书计曰：“相公待不来矣。”而琴书之父若舅，又皆不能存，琴书不获已，委身商家，商故大猾，以赀自雄，驱策追随，日不暇给。未几章至，闻琴书别有主，神魂默然，寝食交废，或解之，章曰：“吾素知琴书此不得已而去，我负若，若不负我也。”日造新主所，访之，不遇，遇诸涂，主人在焉，不得交一语。章遣人致殷情，琴书凄然对使者曰：“君为我好语相公，相公不言，某甯置之，且主人枉驾临我，我反不一顾，天下有此礼乎？我所不得去者，迫于威也，吾必以计出，某日请无他适，以待我，此一刻千金时也。”届时果至，耳日众，难深言，相率往萧寺中叙契阔，章子赠以貂领，一手记二，佩帨之属种种，曰：“吾今与子己矣，惟缔来世缘耳，睹此领与手记，庶几念吾交颈携手时乎，善事后人，从此永诀。”琴书呜咽不能言，旋自解其发，且解且泣，遂拔所佩刀截一缕以赠曰：“平素相公爱吾发，今无以为别，惟此为父母遗，聊表吾意，相公请自爱，某此心惟天可表，虽海枯石烂，必不相负，倘得机缘，寸札相招，我立至，睹物思人，永订后期。”言讫泪如雨下，古人云：一声何满子，双泪落君前。谁谓男子之情异乎？章子归而惆怅失次者无虚日，盖始而恋恋，中而皇皇，终而倦倦，恒托之歌咏以见志云。
