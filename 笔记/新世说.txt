新世说 近 易宗夔


　　新世说自序
　　
　　宋临川王刘义庆撰世说新语一书，托始汉魏，终止东晋，捃摭逸事，宏奖风流。隽旨名言，溢于楮墨。孝标作注，能收录诸家小史，分释意义。高似孙纬略极推其典赡，纪晓岚则谓其纠正义庆之纰缪甚为精核，所引诸书纪载特详；裴松之三国志注、郦道元水经注、李善文选注不是过也。故淹雅硕彦、群屐少年皆喜读而乐道之。后之作者，刘肃仿之为唐世说、何良俊广之为语林、李绍文继之为皇明世说、清初王丹麓则着今世说、李邺嗣又着续世说，其书咸有可观。然以视临川王之书则有间，良以二刘去晋未远，竹林余韵、王谢遗风不啻身亲酬酢，掇其语言，而挹其丰釆也。予生也晚，幼承先君子耕莘府君庭训，又从舅氏李少疏先生游，涉猎于艺林，即酷嗜临川王之书，以彼词组只辞，别具炉锤，自甘吻颊，非凡响所能及耳。长游东瀛，归为议士，益广交海内贤豪，习闻掌故，辄笔之于册以备遗忘。因思前清入主中原，亦越二百六十有八年矣，其政俗之嬗变、朝野之得失，轶事遗闻，更仆难数。顾钟虡虽移，简册犹秘，私家著述充栋汗牛，岂无记载详赡可供参考者。欲求一斟酌群言、足谐雅俗之作，戛戛乎难之。迨鼎革以后，当代执政、革命伟人，党派纷拏，互相攻讦，民国记载亦尠完书。国会散后，留滞燕京，端居多暇，爰不揆梼昧，仿临川王世说新语体例，编辑一书，名曰新世说，内分德行、言语、政事、文学等三十六门，上起前清初叶，下迄现今。本春秋三世之义，成野史一家之言。品必取其最高，语必取其最隽，行必取其最奇，重实事而屏虚谭，有臧贬而无恩怨。使阅者流连往躅，雅趣横生。或疑名贤生平多嘉言懿行，讵藉此一言一事以传？不知就此一言一事之微，政如颊上添毫、睛中点墨，但稽已往之陈迹，即可见近日名流逸韵之由来，更可为他日论世知人之一助。至后之人得覩是书，或覆酱瓿，或亦如今人于临川王之书皆喜读而乐道之，则惟付诸茫茫不可知之数而已。民国七年九月湘潭易宗夔蔚儒作于宣南寄庐。 
　　
　　
　　
　　新世说例言 
　　
　　一是书条目悉遵世说新语原编。惟原编祗分三卷，每卷析焉上下，兹依编辑之便析焉八卷。 
　　
　　一是书就事论事，如此事可入德行则德行之，可入文学则文学之，并非以一事概其生平，勿疑论列之不当。 
　　
　　一世说新语称为最多，或以官爵，或以地望，或以名字。是书于名贤，或字或号，祗载其最著者。虽至数见，俱各从同，以便省览。 
　　
　　一是书于先贤称某公，时贤称某君，奸佞墨吏则直斥其名。虽无笔削之权，微寓予夺之意。 
　　
　　一古人著作，如班之于马，多全袭其辞，以后不可胜数。缘事迹未可凭虚以构，非故袭旧文也。卫正叔之言曰，他人著书惟恐不出于己。某着此书，惟恐不出于人。可谓先获我心矣。 
　　
　　一是书持论务趋平允。近人所著清稗汇钞，称洪杨为盗寇，列孙黄于会匪，固失之偏；而满清稗史、清宫秘史之类，则又种族之见太深，诋毁之辞过当。兹编一为廓清之。 
　　
　　一编辑是书时所资参考书不下百数十种，纪载之事虽未能一一标明来历，要皆具有本末。其言之繁冗而芜杂者，悉翦裁而修筛之，俾归于简雅。 
　　
　　一清代名儒分程朱陆王两派，经学分汉学宋学两派，古文分桐城派非桐城派，诗分汉魏唐宋各派。分茅设蕝，入主出奴。是书则并蓄兼收，藉以觇一朝之风会，绝无门户之见存焉。 
　　
　　一每人于纪事之下注载姓名里居官爵事略，再见不赘书，有官者注某某爵里见前，无官者注已见前。 
　　
　　一政事门间列前贤之武功，然祗以对外战争为限。至国内战争全不敢纪，以弭同胞残杀之嫌。 
　　
　　一是书本小说家言以供谈助，而德行方正雅量箴规等篇，修身伦理，教员可为参考书；文学品藻赏誉等篇，国文教员可为参考书；其全部又可为厯史教员之参考书。至政事为官僚之圭臬，言语为议员之南针，贤媛为闺阁之良师，捷悟焉军人之鸿宝，乃其余事也。 
　　
　　一王丹麓所著今世说，详载清初之事，辞意隽永，妙并临川。是书釆录数十则，意在宏畅宗风，非敢掠美。 
　　
　　一昔人因文网严密，深自韬晦，往往谈鬼说狐，妙托于寓言诡谏之列；或则歌功颂德，自附于奴颜婢膝之俦。兹编于怪诞离奇幽冥果报之说，及帝后达官无谓之谀词，概不采录。 
　　
　　一当代名流高僧闺秀寄来事略，及诗文有为时略后者，不及录入是编。儗俟收辑稍多，再编续新世说一书以饷阅者。 
　　
　　一孝标之注世说，旁征博引，几至二百余种。京寓书籍无多，于名人履厯多注未详者，尚期海内大雅君子有以教之。 
　　
　　
　　
　　卷一 
　　
　　德行 言语 
　　
　　卷二 
　　
　　政事 文学 
　　
　　卷三 
　　
　　方正 雅量 识鉴 赏誉 品藻 
　　
　　卷四 
　　
　　规箴 捷悟 夙慧 豪爽 容止 自新 
　　
　　卷五 
　　
　　企羡 伤逝 栖逸 贤媛 术解 
　　
　　卷六 
　　
　　巧艺 宠礼 任诞 简傲 
　　
　　卷七 
　　
　　排调 轻诋 假谲 黜免 俭啬 汰侈 
　　
　　卷八 
　　
　　忿狷 谗险 尤悔 纰漏 惑溺 仇隙 
　　
　　
　　
　　新世说卷一 
　　
　　德行第一 
　　
　　孙钟元少居京师，与左光斗、魏大中、周顺昌相砥以学行。居父母忧，率昆弟苫块倚庐，六年如一日。学使者李蕃疏以纯孝表其门。家故贫，尝与鹿忠节论学，自晨至日昃，仅得豆面作糜，怡然无不足之色。(孙名奇逢，直隶容城人，年十七举于乡，既乃潜心濂洛诸儒之学。鼎革后，前后十一征，不起。天下士识与不识皆称曰征君。晚岁渡河，慕苏门百泉之胜，遂移家，筑于夏峰，聚徒讲学。公卿持使节过卫源，辄屏驺从，以一见先生为快。) 
　　
　　李中孚纯孝博学，晚岁名益高。中朝必欲致之，公卧称疾笃。县官舁其床至省，大吏亲劝于床前。公绝粒六日，至欲自刎，乃得予假治疾。归而叹曰："生我名者杀我身，是皆洗心未密，不能自晦之所致尔。"自是荆扉反锁，不与人接。顾亭林至则款之。(李名颙，陕西周至人。年十六，粗解文义。父从军死，母夫人日言忠孝节义事以督之。稍长，以昌明圣学为己任，纵览经史百家至二氏之书。晚年笃守程朱，于是关中士争向先生问学，自署为"二曲土室病夫"云。) 
　　
　　黄太冲自言受刘学念台时，颇喜相尚以气节，迭经患难，渐造于深纯，乃追恨为过时之学。晚年固辞征聘。徐元文学士延公子百家纂修《明史》，公报以书，且谐之曰："昔闻首阳二老托孤于尚父，遂得三年食薇，颜色不坏。吾今遣子从公，可以置我矣。"(黄名宗羲，一称梨洲，浙江余姚人，明御史忠端公尊素长子。忠端以劾魏阉死诏狱，公年十九入都，讼父冤得雪，名满天下。益肆力于学，经史百家无所不窥。晚岁乃以濂洛之统，综会诸家，横渠之礼教，康节之象数，东莱之文献，艮斋止斋之经术，水心之文章，莫不旁推交通，自来儒林所未有也。) 
　　
　　王姜斋于鼎革之后，席棘饴荼，发谠论，攻佥邪。既知事不可为，退而着书，窜伏岩壑四十年，一岁数徙，故国之戚，生死不忘。康熙十八年，吴三桂僭号衡州，僚属以《劝进表》相诿。公曰："亡国遗臣，所缺一死耳。今焉用此不祥之人！"遂逃之山中，作《祓禊赋》以示意。(王名夫之，字而农，湖广衡阳人。少负异才，读书十行下。后经国变，筑土室于衡阳之石船山，着书数百卷，学者称为"船山先生"。) 
　　
　　陆稼书居父丧，屏除酒肉，不入内寝。为学以居敬穷理为主，谓穷理而不居敬，则玩物丧志，而失于支离；居敬而不穷理，则将扫见闻，空善恶，其不至师心自用，堕于佛老者几希。(陆名陇其，浙江平湖人。笃守程朱之学，其教人必授以朱子《小学》及程氏《读书分年日程》，俾学者循序以致功。) 
　　
　　陆桴亭少时笃志圣贤，钱忠介公牧太仓，一见奇之，曰："此子必以魁儒名世。"甲申后，尝上书南都不见听，寻参人军事，为当道所指目。归而凿土十亩，筑亭其中，闭关谢客，卧以读书。风波既定，徒步至四明，哭钱忠介之墓。后应诸生之请，讲学于东林。(陆名世仪，江南太仓州人。教人先小学，后大学，以立志居敬为本，以圣经八条目为程，主敦守礼法，讲明实用，然后渐进于天人之微，旁及百家之言。其先后次序悉遵朱子遗法也。) 
　　
　　施愚山官湖西参议，日与诸生讲学。偶值会期，两人具牒请质。公曰："此讲习地，听讼有官署。"令就末座，讲兄弟宜相爱，且曰："某也终鲜兄弟，见友恭者固欣然慕，即见阋墙者亦心动，以谓彼尚有同气，或可转乖为和也。"言下涕泣，两人忽相持痛哭，出袖中牒燔之，盖兄弟讼产，十年不决者。曰："吾侪小人，今遇大贤而不洗心者，尚得为人乎？"遂让所争产为祀田。(施名闰章，江南宣城人。弱冠工制举业，兼治诗古文辞，从沈征君寿民游。金坛周仪部镳异其文，延之读书其家。旋成进士，官至湖西道参议，政绩甚多。后应召试，授待讲，纂修《明史》。朝士大夫求碑版、诗歌者，趾错于户，四方名士员笈问业无虚日。) 
　　
　　李明性以纯孝称。其父春秋高，日辄五六食。公率妇子鸡鸣起，盥漱问安，每食双手捧持之，自奉炊糠不继。尝侍疾数月，衣不解带。居丧屏酒肉，不入中门，晨兴上冢号泣，阅六年如一日。学者私谥为"孝悫先生。"(李故明诸生，直隶蠡县人。保定故多儒者，孙征君奇逢讲学苏门，刁孝廉包聚生徒里闬，孝悫独笃行却讲，与同邑王法干、五公山人王余佑相期为有用之学，其子刚主有重名于世。) 
　　
　　颜习斋之父戍辽东没，习斋贫无立锥地，百计负其骸归葬，世以孝子目之。(颜名元，直隶博野人。其学主忍嗜欲、苦筋力以勤家而养亲。暇则习六艺、讲世务，备天下国家之用。以是为孔子之学，自别于程朱。着《存性》、《存学》、《存治》、《存人》四编，盖目击明季诸儒空谈心性之失而力矫其弊者。) 
　　
　　范宪斗辅清世祖统一华夏，殆如汉之萧、张，唐之房、杜，宋之赵普，明之刘基，道德尤为纯厚。尝言天下治安惟在得贤，庶官中一眚不掩者，悉奏请湔擢，后皆称职。于直臣善类，保全甚力。性廉慎，好施与，器量宏深，汪汪如万顷之陂。(范名文程，奉天沈阳人，本宋文正仲淹后。少颖敏沉毅，读书通大义。杖策谒清太祖于抚顺，伟其貌，询其家世，谓诸贝勒曰："此名臣后也"，厚遇之。当王师入关时，首定大计劝进兵，诏敕檄谕皆出其手。终世祖朝，位辅，经营草昧，勋劳最着，予谥"文肃"。) 
　　
　　魏贞庵平生笃孝友，交友质直无城府，久要不忘，益喜奖掖后进。悬车十六年，课督农桑，迹田夫野老，人不知为旧相。绎经史百家之书，拳拳服膺于穷理尽性。深省有所得，不轻以语人。(魏名裔介，直隶柏乡人。生而颖悟，沉默寡言笑。究心于明体达用之学，着书甚多，虽至显宦，日夕读书不辍。) 
　　
　　魏环溪清节高风，为清初直臣之冠。弹劾必匪人，荐剡必君子。尝言大臣之谊，以人事君，故于君子小人进退消长之际，争之尤力。(魏名象枢，山西蔚州人。其讲学笃实纯正，与孙夏峰、李二曲及汤、陆诸公遗书往复，文章朴直如其为人。其以荐起也，度俸糈不足自给，不欲出。有李恒岳者，妻兄弟也，谓曰："子在京师日费几何？"曰："得一金已足。"恒岳曰："子果出而有济于世，吾能任之。"公遂行。终公在官，无内顾忧者，恒岳力也。) 
　　
　　顾用方是文端公之孙，笃于风义。督东河时，前任完颜伟病剧，欲出署调治，公止之曰："我与若比肩事主，谊同昆弟，若眷虽先行，有弟在，兄何患为？"躬为料简汤药。完颜气息裁属，犹恋恋呼公，公应声至，身后事一以任之。后有巡漕御史伊灵阿病垂死，叹曰："有顾公在，死何忧？"公亦典衣物治丧，如送完颜。(顾名琮，顾俨之子，八代之孙，习兵、农、书、算，不屑章句之学。圣祖开算学馆，公与焉，议叙得吏部员外郎，后官东河总督。刚正孤介，百折不回，有"顾铁牛"之称。) 
　　
　　宋右之河目海口，风度端凝，学殖尤渊博，讷于言。然每议国家大事，侃侃独摅所见，屡邀特允。清军之平滇、黔、蜀、粤、也，俘获妇女无数，皆隶旗下，驱之北行。公抗疏言："妇女何辜？宜听收赎。"一时得赎者约数千人，如离釜镬，民咸德之。(宋名德宜，江南长洲人，以翰林院编修起家，官至文华殿大学士，予谥"文恪"。) 
　　
　　张敦复忠实无畦畛，外和内刚，一私不染，同官及后进皆倾心相向。退食惟手一编，莳花鼓琴，杂宾不敢至其门。其对族党乡邻，下逮臧获，胥得其和。虽奸佥小人，无所寄怨恶，用此知与不知，皆推为鉅德长者。(张名英，江南桐城人。少清贫，癸丑分校礼闱，家人经旬乏食。姚夫人搜得面数斗，遂举家食面汤。其居官随地自尽，不务表，不列密事，不讦人过失，荐举不使人知，故所居无赫赫名。官至大学士。) 
　　
　　李晋卿笃信程朱，上窥羲文之秘。尝谓："蔑训诂者无师，滞章句者无得"，故学以能择为先。论《大学》宜还古本，而以知本为格物第一义。《易》兼综象数，《礼》兼采《大戴记》。论子云、仲淹书有格言，节取焉可也。康节、象山所造高明，慎师焉可也。知言者以为然。(李名光地，福建安溪人，以康熙九年成进士，授编修，寻乞假归。十三年，耿精忠反，公以蜡丸疏陈破贼机宜，受主知，官至文渊阁大学士。门下士杨名时、李绂、陈鹏年、赵申乔、冉觐祖、蔡世远并以德望重于时。他若张、张瑗、惠士奇、秦道然、王兰生、何焯、庄亨阳之徒，类有清节，通经能文章。故清初诸鉅公称善育才者，必以公为首。) 
　　
　　韩慕庐以文字受知于徐健庵。徐与某要人相钩，罢归田里，领书局洞庭山。逾年，江督傅腊塔承意兴大狱，将尽钩其党。居门下者阴自贰，甚或讼言攻之，冀自湔涤。韩公时在籍，独昕夕造门，助其排纂《一统志》事，且为别白于在事者，识者服公之高义。(韩名葵，江南长洲人，康熙十一年，中顺天乡试。明年，会试、殿试皆第一。先是乡试时，徐尚书干学得公文于遗卷中，击节叹赏，寻取巍科。其文横被六合，世以比于昌黎，而公未尝以此自喜。) 
　　
　　徐蝶园刚介负气，不为威怵。中年后精研理学，言貌温温，若恐伤人者。老弥笃学，与方望溪共事蒙养斋，频频就望溪考问经义。江浦刘无垢、泰州陈次园交讶之，谓徐公中朝耆德，子抗颜为师，诲之如弟子可乎？望溪曰：吾以忠心答徐公实心耳，君辈视徐公遂出孔道辅下乎？(徐名元梦，满洲正白旗人，姓舒穆禄氏。舒与徐满音略同而字义亦近，故天下称蝶园徐公。起家进士，至官内阁大学士。立朝侃侃，中持黑白，无所依附，与人敬以和，贵贱老少如一。长翰林数年，物望所归，鲜不荐达。及薨，予谥"文定"。) 
　　
　　张敬庵天性朴诚，笃信程朱，历官二十余年，轻驺简从，不以眷随。日用菜蔬米麦，尺布寸丝，以至磨牛碾石，皆自家中运载之官。治闽多德政。巡抚苏州，先檄所属禁陈设。无锡令送惠山泉，受之。后闻其以民舟运输，仍却不受。治民以养为先、以教为本，偶遇火祲，请蠲请赈，广设常平义社仓。所至好修建书院学舍。闽人肖公像祀于峰，吴人建春风亭祀公，与于清端、汤文正两祠并峙。(张名伯行，河南岩邑人，举康熙二十四年进士。归筑精舍南郊，纵观诸子百家。及读《小学》、《近思录》，乃恍然曰："入圣门庭在是矣！"后任济宁道，随行止四人，抚闽十二人，抚吴十三人。圣祖以公为天下清官第一。官至礼部尚书，予谥"清恪"。) 
　　
　　杨宾实以事获罪，留滇七年，清苦绝尘，日或断炊，士民争馈蔬粟。讲学未少倦。洎奉诏还朝，五日一至太学，升讲堂，示诸生以尽人合天之道。(杨名名时，江苏江阴人。少有志圣学，为文章原本经训。其太学训诸生之辞谓：学所以希天也，天之德诚而已矣，敬其功也。其要在暗然为己，以默契无声无臭之天载，不易世不成名，遁世不见而无闷，此天德之藏于密，而圣学之所以成始成终者也。《论语》首篇皆发此义，而《中庸》尤极言之。有圣学，斯有王道。干元始万物，利天下，而相忘于不言。故论圣德以无名为大，论从政以不贪为美，尽人合天之道，莫不由此。高宗时官至礼部尚书。及薨，予谥"文定"。) 
　　
　　应潜斋闳览博物，淡泊宁静，既遭丧乱，自以故国诸生，绝志进取，益尽力着书。同里姜御史图南视鹾归，偶遇诸途，时方酷暑，公着木棉衣，蕉萃踯躅。御史归，投以越葛二端曰："雅知先生不受人一丝半粟，然是戋戋者，非自盗泉来也。"公谢曰："笥中尚有，昨偶感寒，冀其汗耳。"竟还之。(应名撝谦，浙江仁和人。少即以斯道为己任，偕同志虞民、张伏生、蒋与恒为狷社，取有所不为也。最后交沈朗思，尤称莫逆。平生严取与之节，所居仅足蔽风雨，箪瓢屡空，恬如也。) 
　　
　　朱梅麓温然长者，王阮亭最服其遣婢一事，称为盛德。(朱名之锡，浙江义乌人，官至兵部尚书、河道总督。王士祯《池北偶谈》载其《遣婢帖》云："前送回张氏女子，原无大过，惟娃子气太重，好言教导，不甚知省。诚恐声色相加，流入婢子一类，所以量给衣饰，还其父母。初时原是待年，五六日后便有遣归之意，故自后并无半语谐谑，犹然处子也。而此女临去时哭泣甚悲，既恐人笑，只恐人不相信，仆甚怜之。足下可将此女原无大过、完璧归赵一段缘由，向其父母及中媒昌言明白，以便此女将来易于择婿"云。) 
　　
　　张砚斋性极孝友。子姓戚党列仕籍者数十人，皆约以礼法。退食泊然无所营，时手一编，安坐室中，阒若无人。康熙丙戌，分校礼部试。同事者以微词相探，因作《闱中对月诗》，有云："帘前月色明如昼，莫作人间暮夜看。"同事惭而退。其不恶而严多类此。(张名廷玉，江南桐城人，文端公英仲子也。康熙三十九年进士，选庶吉士，授检讨，直南书房，受知圣祖，加优擢。公以名相子回翔卿贰，文学经济已岿然负台辅之望，在政府时，无一字与督抚外吏接，凡馈遗稍贵重者，辄峻却之。) 
　　
　　福龙翰严气正性，懔不可犯，迨习与之处，开心吐怀，廓然无城府。自言通籍数十年，所自信者，骨性鲠直不脂韦，至老犹存故我耳。直内廷时，与蔡文勤、雷翠庭善，尤服膺高安朱公，曰："此吾心之师也。"后进有言论相左者，始或变色，事后荐剡旋及之。既罢相，语翠庭曰："此位讵易称，我浮沉其间，君心不我嗤耶？"(公名福敏，姓富察氏，满洲镶白旗人。以进士起家，高宗冲龄就傅时，久侍讲帷，敷陈启沃。晚好读《周易》，观《彖辞》，曰："安溪若在，纵不纳我拜，当亦稽首门外耳。") 
　　
　　朱可亭自为诸生至居政府，食不二膳，无故不杀生，性介而和。门生某馈以参，公称量既毕，仍还之，曰："吾体未羸，无藉于参。称量之，则已受尔仪矣。奚必及物耶？"自浙抚内召，濒行劾免二令，谓二人素贪劣，吾去后必大肆，后人劾之，罪将不测。今以不谨去，正所以全之也。(公名轼，江西高安人，起家进士，官至大学士。与方望溪同直内阁，虽入政事堂，众既退坐必下之，行必后之。望溪固辞，公曰："众争为市道交，即此可示之以礼矣。") 
　　
　　方望溪生平言动必准礼法，事亲至孝。父尝曰："吾体未痛，二子已觉之；吾心未动，二子已知之。"赴诏狱时，母老疾多悸，乃诡言奉召入者，不得顷刻留。逾年事解，迎养京邸，母夫人尚不知也。所著《丧礼或问》祛扫人心昏蔽，士夫感而服行者多。居家客至，必令子弟奉茶侍左右；或宴会，则行酒献肴，示长幼之节。(方名苞，江南桐城人，家贫甚，日尝不再食。兄舟为讲诸经注疏，相与博究群书，更相勖以孝弟。初，宗人方孝标故翰林失职，游滇中，着《滇游纪闻》，语多指斥朝廷。同邑编修戴名世着《南山集》，多采其言，姓而不名，人以为公也，集序复列公名，遂牵连被逮，下刑部狱。李文贞力救之，遂蒙恩宥，以白衣入直南书房，后官礼部右侍郎，着书甚多。) 
　　
　　李穆堂生平学道宗旨在先立乎其大者，陆子之教也。尝因奏对，谓朱子道学问之功居多，陆氏尊德性之见为卓。帝韪其言。有中州巨公，自附程朱，语公曰："陆氏之学诚高明，然返之吾心多未安。"公曰："君督仓场时，邀宠进羡余，不知于心安否？"其人失色去。(李名绂，江西临川人，生有异禀，少时读书，日可二十本，过目不忘。回翔九列，无所附丽，卒困于田文镜，几死狱中。押赴市曹，刑部郎杨某故问经史疑义，公应答如流。尝言内省不疚，生死不足动其心，何况祸福。) 
　　
　　钱纶光有潜德，尝曝麦于庭，老苍头窃取以去，稚子见之，以窃取告。公曰："渠视我家物如己物，偶取饲鸡鹜耳，何云窃也？"戒勿泄。苍头闻之，感泣自陈，公以好言慰之。(钱赠公是香树之父，浙江嘉兴人，以子贵赠官。) 
　　
　　沈子大长身广颡，白须伟然。初署台湾府，到官日，生番越狱。前守刘某曰："狱匙未交，责在我。"公曰："印已受，是我责也。"争以失察告，大府喜其让，遂两免之。晚岁杜门，日诵先儒书，病中手抄明道先生语录。临终语友人曰："年来日夕检点身心，仰不愧，俯不怍，或庶几焉。"(沈名起元，江苏太仓州人。少为诸生，敦厉廉耻，严义利之辨。居亲丧，悉依古礼，不御酒肉，不内寝，后官至光禄寺卿。) 
　　
　　尹元孚少孤贫，母李太夫人以节着，口授《论语》。既长，笃信程朱，谓治法不原于三代，皆苟道也。事母尤笃孝，授经祁州，假馆迎母，侍养凡七年，不忍一日离。在官所措施，每夕详告太夫人，意或未惬，跽而请罪，非命之起不敢起。官中禄赐出入，一禀于母，妻子不得取尺布锱金。日用外，多散之治所，为济物利人之事。由是仁声义闻，播流海内。(尹名会一，直隶博野人。少受母教，自服官后，日取汉唐以来代不数见之人以自律。虽功显名立，自视恒慊然。生平坦白纯粹，遇事必行其心之所安。) 
　　
　　雷翠庭从蔡文勤游，其学以躬行为主，以仁为旧，以敬义为堂户。生平学宗程朱，而于象山、阳明辨之甚力，其出处张弛语默，按之无不合于道者，至小事皆可为法。(雷名鋐，福建宁化人。少有志于圣贤，见蔡文勤所著《学约》，遂从之游。尝谓：孔子"性相近"之言，实万世言性之宗旨。孟子所谓"性善"，正相近之实际。相近者，善之相近也。以万物为一体者，尧舜之仁也。今人乍见孺子入井而怵惕恻隐，可谓不与尧舜之仁相近乎？故曰"性善"也。扩而充之，人皆可为尧舜也。必待扩而充之者，气质有不同也。孟子言性与孔子无二旨也。又曰："道心即性也。人心之正者，道心为之主，即性宰乎气也。人心之偏者，道心之有蔽，即性汩于气而失焉者也。非道心为一心，人心又为一心也。如饮食男女之欲，人心也，而道存焉，知道存即道心也。不知其为道而肆焉，则危者愈危，微者愈微矣。故必道心为主而人心听命也。"其说深入而显出也如此。) 
　　
　　方问亭得子迟，抚浙时购一姬，将纳之夕，见所携诗册有相知名，问之，其大父作也。公曰："吾少与其祖以诗相知，今乃纳其女孙，可乎？"遂还其家，助资嫁之。(方名观承，安徽桐城人。少时侨寓江宁清凉山，寺僧知为非常人，厚待之。后以布衣召见，赐中书衔，官至浙江巡抚，后擢直隶总督。) 
　　
　　梁阶平性孝友，十岁丧母，哀毁如成人。十七丁外艰，葬祭尽礼。颠沛中不废所学。兄国泰早卒，与公同月日生，故终身不称觞。事嫂冯甚谨。官侍郎时，以己官封焉。(梁名国治，浙江会稽人。生负异禀，年十四补弟子员，冠其籍。乾隆十三年以一甲一名赐进士及第，授修撰。官至东阁大学士。性好学爱才，所至名士如归。退食论文，见之者如对山林高逸。) 
　　
　　朱石君端凝纯粹，胸中无城府。抚安徽时，门人汪庶子学金来请益，留币月归。公曰："何所闻而来，何所见而去？"汪曰："一谈一笑，无非天理，某所见乃大进矣。"其感人如此。(朱名珪，顺天大兴人。公父受经于高安朱文端，故公自十一岁即传高安之学，尤笃孝友。父杖兄，跪而以身蔽受之。恸母氏早逝，事庶母几如母。事诸兄悲愉如一体，执兄丧咯血几至毁。事寡嫂尽敬，抚兄子如己子。三党故交靡不周恤，故感人至深。) 
　　
　　郑慕斯之父光春，客游四方，音耗久绝，郑将往寻，而莫知所在，问母叶氏，熟记其状貌及离家年月以行。展转踪迹至滇南，相见于逆旅，号泣恳俱还，不果。父趣之归。未几父卒，复赴滇负遗骸归葬，蒲伏万余里，一笠一橐，露宿草行，屡濒于危。世人目为纯孝。(郑名文炳，福建莆田人。少有志于道，长探性命之学，作《正学论》，要以洛闽为归。初公之往寻父也，娶妇吴氏裁数日，及归，妇已死。东昌太守程鲲化嘉其孝行，以女妻之。) 
　　
　　王伟人少从武功孙酉蜂游，闻关闽正学，及见陈文恭，闻性命躬行之说，益以自信。生平于浮屠老子法未尝言及，亦不加排斥，有语及者，辄不对，曰："吾未曾习此。"(王名杰，陕西韩城人。生而端凝好学，乾隆辛巳，以第一人及第。公未第时，曾入陈文恭宏谋幕府。文恭名知人，称公为贤士。) 
　　
　　戴金溪生平简而寡营，凡人事居处，皆适来而适应之。自刑部尚书假归武林，大府宴之。天雨，着屐往。终饮，群官拥送，鼓吹启戟门，呼公舆马，公笑索伞自执之，扬扬出门去。(戴名敦元，浙江开化人。十岁以神童举试，学使彭文勤公赏异之，得名最早。以进士选庶吉士，改刑部主事，后官至刑部尚书。) 
　　
　　汪瑟庵风裁严峻，正色立朝，出入内廷，进止不失尺寸，造次必以礼，于要人无所亲附，僚友见之，皆肃然起敬。自言生平不敢作刻薄事，遇横逆能忍，于饮食衣服无所择。贪冒谄谀之习，有不忍为，守太夫人教也。(汪名廷珍，江苏山阳人。生十二岁而孤，母程太夫人抚之成立。值岁凶，母子日或一食，或终日不食。太夫人终不肯使人知，曰："吾非耻贫，耻言贫耳。言贫则疑有求于人，故不为也。"岁除无米，使仆索旧逋城外，抵暮归，无所得，母子各饮茗一瓯，尝盐菜数茎而卧。其艰贞若此。) 
　　
　　赵笛楼少孤，从舅氏王春野游，教以厉行克己，后益博览先儒格言，凡有益身心可致用者，皆潜心体验。闻侪辈中嘉言懿行，辄惕然不自已。通籍后致力尤勤，为日记至易箦乃已。(赵名慎轸，湖南武陵人。嘉庆元年成进士，选庶吉士，授编修，历官至云贵总督。公尝颜其室曰"省愆"。年位愈进功益密，好善嫉恶，益真且严。昆明钱南园器之，曰："人英诚无愧也。") 
　　
　　汤敦甫布被脱粟，性尤笃孝，蒸蒸为孺子慕。当辛巳假归时，公年已逾五十，赠公犹命同床卧起，曰："吾以为十岁儿也。"(汤名金钊，浙江萧山人。生而端靖，寡言笑。家世服贾，公独奋于学。授编修时，徒步从朱文正游，请业督过，相为师友。其为学不立门户，不争异同，而以刻意励行为宗。) 
　　
　　朱朴庵忠介刚实，毅然以古人自勖，于外物无所动。为童子时，岁饥，公白大父，请毁产赡乡里。大父喜甚，从其请，知其志趣远大，益以古人期许之。(朱名桂桢，江苏上元人，举乡试后，即庋置举子业，究心古名臣言行及宋明儒言性理诸书，曰："吾他日待用而始求之，恐已迟矣。"官至两广总督。年七十有三，薨于里第。) 
　　
　　陶云汀虬髯山立，洪音瑰辩，绝类湘潭陈沧洲。其清名德望，亦几与沧洲相颉颃。(陶名澍，湖南安化人，以进士起家，官至两江总督。遇事奋发，义形于色，而胸怀洞无城府。遇事表里如一，用人必尽其所长。) 
　　
　　何仙槎家澹静，动履平安，门生属吏及乡党后进环集听教诲，惇惇如老儒，诸子朴谨嗜学，阃内皆布衣，而壶飨款客，论文诹古无虚日，天下士翕然归之。(何名凌汉，湖南道州人，年十六补诸生，孤露贫苦，益力于学，夜不能具灯烛，恒然松枝自照。嘉庆十年以一甲第三人及第，官至吏部尚书。居恒庄敬刻厉，无欹坐，无疾趋，独步必敛容，急遽时作字，必裁划整齐，正坐而后书。画郑君及周子、二程子、张子、朱子像悬斋壁，昕夕瞻仰，家范严肃称于时，后予谥"文安"。) 
　　
　　林少穆生而警敏，长不满六尺，英光四射，声若洪钟。性尤孝友，事事以养志显亲为念。自奉甚约，而资助族戚岁必数千金。(林名则徐，福建侯官人，嘉庆十六年进士，旋授编修，究心经世之学。虽居清秘，于六曹事例因革，用人行政之得失，综核无遗。识者知为公辅器矣。尤爱士，所至必择其秀异者，召入官署，勖以学行。家居，凡族姻中子弟读书者，约期治膳，集而课之，名曰亲社云。) 
　　
　　杜芝农位望日崇，益然不自满假，亦不好为翘异。平居敬慎，所莅事不烦扰而辄就理。人望之如高山深林巨壑，莫测其中之所蕴蓄也。(杜名受田，山东滨州人。生而笃谨敏学，由天授起家词林，官至协办大学士。赠公致仕后就养京邸，出入告面无少间，家庭雍穆，于亲旧间情意尤款笃。) 
　　
　　江岷樵与人交，披肝沥胆，终始不渝。同年生武冈曾如暨湘乡邓鹤龄、陕西邹兴愚先后客死京师，贫不能返葬，公皆身护其榇以归。(江名忠源，湖南新宁人。为诸生，即究心经世学，不屑屑章句。新宁地接广西，民瑶杂处多盗，公察天下将乱，倡行团练法，以为湖南团练之始。) 
　　
　　罗罗山自少笃志正学，好儒先性理书，而能躬行实践，贺制军长龄、唐太常鉴皆重之。(罗名泽南，湖南湘乡人，十岁能文。家酷贫，溺苦于学，夜无灯，把卷读月下，倦即露宿达旦。咸丰元年举孝廉方正，卒成名儒。) 
　　
　　曾涤生初入翰林，即与大学士倭艮峰、太常寺卿唐镜海、徽宁道何丹畦等，讲明程朱之学，克己省身，慨然有澄清天下之志。(曾名国藩，湖南湘乡人，道光戊戌成进士，历官至大学士、两江总督。公三至江南，百姓闻公来，扶老携幼，焚香以迎。公之治江南也，尚儒，喜引经决事，后颇采黄老术以清静化民。居官有常度，多谋能断，应事若流水然。) 
　　
　　王璞山幼而纯孝，母夫人手生疽，公吮之。既涂药，血涌出，公号泣吁天，乞以身代。数日痊可，人以为孝感云。(王名珍，湖南湘乡人，二十四为诸生，从罗罗山游，罗山深器之。) 
　　
　　沈幼丹生平学在不欺，凡事必求之所安。自言在广信时，已分万无生理，以故当存亡利害之交，辄卓然有以自立。(沈名葆桢，福建侯官人，咸丰六年署广信府，洪杨之役，几及于难。) 
　　
　　何丹畦弱冠通籍，所学以宋儒为宗。柘城窦克勤着《理学正宗》一书，辨析流派，公为续之，于朱陆异同，辨之甚明。又以己意增辑《西山真氏大学衍义》，学者称之。(何名桂珍，云南师宗人，道光戊戌进士，选庶吉士。年甫冠，乞假归娶，士类荣之。) 
　　
　　李春坞孝友性成，居父母丧，庐墓六年，屏除酒肉。笃嗜宋五子书。与新繁沈孟南、同邑黄恕轩力阐洛闽之旨，以斯道为己任。易箦后，学者私谥为"贞悫先生"。(李名光翟，湖南湘潭人。父中山先生，博学有潜德。公幼受庭训，故卓然有以自立。流俗非笑之，或呼为"李七圣人"，不顾也。诗文亦独辟蹊径，往往多见道语。) 
　　
　　黎宋卿貌凝重，居恒呐呐，然沉毅持大体，能坚忍胜人。袁世凯帝制自为，铸金印大如斗，封君为"武义亲王"，君麾使者于门外。(黎名元洪，湖北黄陂人。君习海军，清两江总督南皮张之洞任为要塞司令官。南皮雅号知人，于海内英俊多所奖借，顾尤奇君曰："是谨厚者，终当断大计，不仅武略之长也。"南皮移督武昌，以君为陆军第二十一混成协统领。辛亥八月，鄂军倡义于武昌，推君为鄂都督。民国成立国会，选举君为副总统。民国四年大总统袁世凯谋叛民国称帝，饵君以王爵，君毅然拒之。世凯贿君左右，以利害怵之。君曰："予自入军籍，死生置之度外，焉知祸福。"世凯死而君就职为大总统，海内翕然称为东方华盛顿。) 
　　
　　蔡松坡为云南都督，滇黔商民，感其德泽，醵金为公铸铜像。公计取其金，赈恤两省饥民，且婉谢之曰："君等铸我像，享受荣名在百年千年之后。若辈哀鸿，食此涓滴之赐，当可活命无算。彰人之功不若拯人之命也。"闻者贤之。(蔡名锷，湖南宝庆人，十四补诸生，肄业于长沙时务学校。稍长，留学日本陆军士官学校，毕业归国。辛亥起义，君崛起为云南都督。旋派唐继尧为贵州都督。民国四年，君已卸都督任，留京师，袁世凯帝制自为，君以计脱险，仍赴云南起义兵。蜀、桂响应。君又迭败袁军于泸、叙间。世凯愤极而死，遂以再造民国。) 
　　
　　黄克强沉默寡言，待人甚宽。袁死黎继之时，侨居沪上，有同志患疟死于逆旅，公出资为之营葬。而囊金不足，乃质衣以益之，始克成殓，咸颂其德弗衰。(黄名兴，湖南善化人。性质笃实，初就学于两湖书院，颇倡民族主义，后游日本，与章太炎、孙文、胡汉民、刘揆一、陈天华、宋教仁诸子组织"同盟会"，实行革命事业，在镇南及广州起义，事虽未成，已褫满人之魄。辛亥九月，赴鄂为总司令官，无何金陵克复，组织临时政府，公被举为大元帅。南北统一，公为南京留守。癸丑之役，公逆料袁氏之帝制自为，事败，往日本及美国游历，袁死乃归寓沪上，一年而没。生平治己甚严，喜读曾涤生诗文，尝语人曰："曾某之志虽与我不同，然治己功夫极严，吾直宜奉以为法"云。) 
　　
　　宋渔父少孤而贫，事母极孝，服勤尽养，先意承顺。后以革命为清吏所逼，出走日本，思母常号泣达旦。(宋名教仁，湖南桃源人。十二岁丧父，家贫，学殖荒落。然公能自刻苦，好学深思，故所学能究原委。在日本与孙黄组织"同盟会"，倡导革命主义。民国成立，为农林总长，以主张政党内阁辞职，组织"国民党"，政府益忌之。民国二年被刺于沪上，识者恸之。) 
　　
　　
　　
　　言语第二 
　　
　　顾亭林尝其甥徐立齐相国曰："有体国经野之心，而后可以登山临水；有济世安民之略，而后可以考古论今。"(顾名炎武，江南昆山人，貌极丑怪，性复严峻。鼎革后独身北走，凡所至之地辄买媵婢、置庄产。不一二年即弃去，终己不顾。而善于治财，故一生羁旅，曾无困乏。六谒思陵，屡诏不起。后卜居陕之华阴，谓秦人之慕经学，重处士，持清议，实他邦所少。且华阴绾毂关河之口，虽足不出户而能见天下之人，闻天下之事。有警，入山不过十里之遥。若志在四方，则一出关门便有建瓴之势。乃定居焉。着有《日知录》及《天下郡国利病》等书。) 
　　
　　陈定生少用文学着闻，最善金坛周礼部镳、贵池吴秀才应箕，相与掀髯抵掌，下上其议论。其于国家治乱、中朝士大夫贤不肖，无不根极始末，数千言可听。(陈名贞慧，江苏宜兴人。父于廷，明进士，官左都御史，加太子少保，以言事忤周廷儒，削籍。尝从顾端文讲学东林，直声动天下，诸名士慕其气节，皆师事少保公，而与定生相亲爱。后又为《留都防乱揭》，攻讦阮大铖，几罹于祸。事既解，庐少保公墓左，凡十二年不入城，寻卒。) 
　　
　　阎百诗在都门与汪苕文善。汪着《五服考异》，公纠其谬数条，汪意不怿。谓人曰："百诗有亲在，奈何喋喋言丧礼？"公曰："王伯厚尝云，夏侯胜善说礼服，谓礼之丧服也。萧望之以礼服授皇太子，则汉世不违丧服也。唐之奸臣以凶事非臣子所宜言，去《国恤》一篇，识者非之。说经之家，可拾其余唾乎？"(阎名若璩，山西太原人。康熙十七年召试鸿博不第。在都与汪编修琬交，汪谓亲在不宜言丧礼，公力驳之。徐尚书干学因问："于经亦有征乎？"公曰："《杂记》曾申问于曾子，曰：'哭父母有常声乎？'申，曾子次子也。《檀弓》子张死，曾子有母之丧，齐衰而往哭之。夫孔子没子张尚存，见于《孟子》，子张死而曾子方丧母，则孔子时曾子母在可知，记载《曾子问》一篇，正其亲在时也。"徐大咨嗟，延公为上宾。) 
　　
　　傅寿髦是青主之子，能养志，每日樵山中，置书担上，休担则取书读之。中州有吏部郎者，故名士，来访青主。寿髦夜伴客寝，则与之叙中州文献，滔滔作数百语，吏部或不能尽答也。(公名眉，山西阳曲人。父青主，以高节、博学闻天下。日者某吏部郎来访，问："郎君安在？"青主曰："少需之，且至矣。"俄有负薪归者，青主呼曰："孺子，来前肃客。"吏部颇惊。抵暮，青主令伴客寝，夜与客语，客大异之。诘朝谢青主曰："吾甚惭于郎君。") 
　　
　　毛大可雄辩惊人，而能佐之以经义。一日与李检讨因笃饮于李文定天馥宅，论音韵之学，征引确当，文定与检讨不觉拍掌叹服。(毛名奇龄，浙江萧山人，康熙十七年诏举博学鸿儒，授检讨。公入都，冯文颜溥辟馆相待，而李文定天馥留公主其家。李检讨因笃一日来论音韵，文定曰："吾少读箕子《麦秀歌》，恶其无韵。故凡遇论韵者，吾必曰能押是则言，敢请。"检讨未即对。公曰："'禾黍油油'者，尤也。'不与我好'，则萧肴豪尤之通也。'好'者，尤三声也。""有证乎？"曰："有。《诗》云：'无言不仇，无德不报'。"请益，曰："《易》云：'同声相应，同气相求。水就湿，火就燥。'"文定曰："善。"检讨笑曰："韵有四声，未闻三声也。"公曰："四声起于齐周而沈约成之，古无有也。古人自为韵而以平上去三声韵互相通押，谓之三声。不读虞廷赓歌有'股肱起，元首喜，百工熙'乎？不读《蔓草》诗有'零露溥，清扬婉，适我愿，'《彤弓》诗有'受言藏，中心贶，一朝飨'乎？"文定与检讨乃大服之。) 
　　
　　毛大可在京师时，值北郊定配位，争讼纷纭。公以片言解释之，且引《曲礼》："席南向北向，以西方为上。东向西向，以南方为上"二语为证，于时以为名言。(毛公爵里见前。北郊配位之争，因其时太常卿徐元珙谓：南郊南向，则三祖配位固宜以东设西向为一配，西设东向为二配，又东设西向为三配。其日月星辰亦皆始东设而次西设，何则？以崇左也。至北郊北向，则向所为左者，今在右矣，乃三祖配位，一如南郊，始东设而次西设，其山林川泽亦如之，则在昭穆为颠倒，而在左右为偏戾，于礼不合。疏上，诏学士徐公干学、韩公议覆。于是翰林官各持一议，聚讼纷纭。李文定持以问公，公曰："南郊尚左，故南向而配先左，此东设者，南向之左也。北郊尚右，故北向而配先右，此东设者，北向之右也。"文定曰："此亦有言之者矣。特以左右言，则一左一右似乎有分，而以东西言则一东也。天下有南北异向，而一东一西可同偏之礼乎？"公曰："有之。""在何经？"曰："在《曲礼》。曰：'席南向北向，以西方为上，东向西向，以南方为上。'"语未竟，文定抚掌曰："有是哉！经之无所不备也。然则仍旧贯而已矣。"议遂定。其片言解纷，多类此。) 
　　
　　汪苕文巧于词令，在京邸与客同食葡萄，客问："吴中何以敌此？"公曰："橘柚秋黄，杨梅夏紫，言之足令人津液横流，何况身亲剖摘？"(汪名琬，一号钝庵，江苏长洲人。读书励志，行善强记。顺治十二年进士，官户部，浮沉郎署，位不副志，发为著作，原本经义。晚筑室尧峰之麓，幅巾萧然，学者称尧峰先生。尝语人曰："学问不可无师承，议论不可无根据，出处不可无本末。"后诏举博学鸿词，公卿交荐，考授翰林，然公仍闲居，泊然自乐也。) 
　　
　　徐敬舆于稠座中，误言金尽裘敝为裘尽金敝，客皆笑之。徐曰："皮之不存，毛将焉附，非裘尽乎？何意百炼刚，化为绕指柔，非金敝乎？"时贤以比之枕流漱石。(徐名敬直，浙江仁和人。) 
　　
　　孙豹人性伉直，出语谔谔无所避。康熙十七年，举鸿词科。时有奔兢执政之门者，公甚耻之。求罢不允，促入试，不终幅而出。会特诏布衣处士，有文学素着，老不任职事者，授京衔以宠其行。及格者八人，而公与焉。初吏部长官集验于庭，独卧不往，旋被敦促，乃逡巡入。主爵者见其须眉皓白，引使前曰："君老矣。"公正色曰："未也。我年四十时即如此，且我前以老求免试，公等必以为壮；今我不欲以老得官，公等又以我为老，殊可怪也。"(孙名枝蔚，陕西三原人。甲申之变，年二十有四，散家财，求壮士起义，不果。只身走江都，折节读书，遂以时文名天下，从游者皆有声海内。) 
　　
　　朱竹尝谓："孔门弟子申党薛邦，不当以疑似妄为废斥；郑康成功在笺疏，不当以程敏政一言罢从祀；王文成道德功业文章，具三不朽，不得指为异学。"皆有功名教之言。(朱名彝尊，浙江秀水人。少有奇禀，书过眼不遗一字。年十七弃举子业，肆力于古学。凡天下有字之书，无不批览。以饥驱走四方，所至丛祠、荒冢，金石断缺之文，莫不搜剔考证，与史传参互同异。其为文章益奇。典试江南，后引疾归。) 
　　
　　徐竹逸丧子，客有议之者曰："徐君必有隐匿，故罚及其子。"公闻之曰："昔孔仲尼有何隐匿，而伯鱼遽夭乎？卜子夏有何隐匿，而西河抱痛乎？客言吾不愿闻也。"客闻而谢之。(徐名喈凤，江南宜兴人，戊戌进士，官司李。少负异才，凌厉矫亢，慨然以古作者自命。与人交，肫诚恳款，动出肺腑以相示。) 
　　
　　史铁崖幼承家学，娴掌故，凡内外铨选之利弊，金谷之登耗，刑名兵屯之得失，综贯靡遗。每遇廷议，公出一言，洞中肯綮。九列更事，无出公右者。(史名贻直，江南溧阳人。父夔，官詹事。公十八举顺天乡试，十九登康熙三十九年进士，入翰林，乞假归娶，朝野荣之，后累官至大学士。公好奖植士类而不使其人知，屡主礼部试，名公卿多出其门。与后进言无不尽，语多譬引，饶风趣。他大臣或惧言温室树，隐情惜己，公则肆意逞词，谈啁流连，忌者亦不能中也。) 
　　
　　方望溪为诸生时，即名动京师。李文贞以直抚入相，公贺之。问自本朝以科目跻兹位者凡几，文贞屈指得五十余人。公曰："甫六十年而已得五十余人，其不足重明矣，愿公共求其可重者。"时魏公廷珍在座，舌挢不能下。(方公爵里见前。) 
　　
　　魏公廷珍在李文贞座，闻方公此言，退而语人曰："斯人吾未前见，无怪人多不乐闻其言也。"又座师高廷尉初度，公寿以文，引老泉上富郑公书，以循致高位而碌碌无所成为惧，观者大骇。廷尉曰："吾正欲诸公闻天下之正议也。"后进有请业者，公必问所治何经？所得何说？所学谁氏之文？盖有负盛名而不能对一词者，公辄愀然不乐。 
　　
　　尹望山清谈干云，尤长奏对。世宗尝谕曰："汝知督抚中有当学者乎？李卫、鄂尔泰、田文镜是也。"公侃侃而对曰："李卫臣学其勇，不学其粗；田文镜臣学其勤，不学其刻；鄂尔泰大局好，宜学处多，然臣亦不学其愎也。"(公名尹继善，姓章佳氏，满洲镶黄旗人。雍正元年进士，选庶吉士，授编修。凡一督云贵、三督川陕、四督两江，与李卫、鄂尔泰、田文镜同为一时名督臣。) 
　　
　　谢梅庄为御史未浃旬，露章面奏河南巡抚田文镜不法状。世宗疑其与李穆堂为朋党，命九卿科道集刑部讯公。公辩甚力。励尚书杜讷命刑讯，问指使何人。公曰："孔孟。"问何故？则曰："读孔孟书，自当忠谏，见奸勿击，非忠也。"(谢名济世，广西全州人，康熙壬辰进士，授检讨。雍正四年改御史，面奏田文镜不法。世宗不怿，曰："彼号能臣，朕方倚任，尔毋惑浮言诬奏。"掷还其疏。公伏地不肯起，争益力，帝震怒。先是文镜疏劾属吏黄振国、邵言纶、汪等。直隶总督李绂过河南，面斥文镜有心蹂践读书人。文镜密奏绂与振国同年，将结党，为被劾诸员报复。既而李果面奏，退复连疏纠之。帝先入文镜言，将罪李绂，而公劾疏亦及振国、言纶、等事，故帝益疑为朋党，而下公于狱。) 
　　
　　孙懿斋于高宗御极时，迁左都御史，上《三习一弊疏》。至理名言，传诵一时。(孙名嘉淦，山西太原人，康熙五十二年进士。乾隆元年，迁左都御史。其《三习一弊疏》，略言治乱循环，如阴阳之运，坤阴极而阳生，干阳极而阴，故时当极盛，必有阴伏之机。其机藏于至微，人不能觉。及其既着，遂积重而不可反，此其间有三习焉，不可不慎戒也。主德清明，人心悦服，出一言盈廷称圣，发一令四海归仁，在臣下本非献谀，然而人君之耳，则熟于此矣。耳与誉化，匪誉则逆，是谓耳习于所闻，则喜谀而恶直。上愈智则下愈愚，上愈威则下愈畏，一唱百和，所在皆然，免冠叩头，应声即是。在臣工以为尽礼，然而人君之目，则熟于此矣。目与媚化，匪媚则触，是谓目习于所见，则喜柔而恶刚。勤求天下之士，见之多而以为无奇也，则高己而卑人；慎办天下之务，阅之久而以为无难也，则恃才而易事。质之人，不闻其所短；反之己，不见其所失，于是乎意之所欲，信以为不逾；令之所行，概以为无敝矣，是谓心习于所是，则喜从而恶违。三习既成，乃生一弊。何谓一弊？喜小人而厌君子是也。语言奏对，君子讷，小人佞，佞则与耳习投矣。奔走周旋，君子拙，小人巧，巧则与目习投矣。趋事赴功，君子一意孤行，小人多方迎合，迎合则又与心习投矣。于是小人不约而自合，君子不逐而自离。夫至于小人合，君子离，其患何可胜道，而皆由三习为之蔽焉。今欲预除三习，永杜一弊，不在乎外，惟在乎皇上之一心。语曰："人非圣人，孰能无过？"此浅言也。夫圣人岂无过哉？惟圣人而后能知过，惟圣人而后能改过。孔子谓五十学《易》，可无大过。文王望道而未之见。是故贤人之过，贤人知之，庸人不知也；圣人之过，圣人知之，贤人不知也。惟为人之所不知，故愿圣人之自懔之也。反之己，真知其不足，验之世，实见其未能，故尝然，不敢以自是。此不敢自是之意，流贯于用人行政之间。耳目之习除，取舍之则定，夫而后众正盈朝，太平可久矣。疏久，高宗嘉纳，宣示焉。) 
　　
　　乾隆时，西疆甫定，户部奏天下州县府库多空阙。高宗震怒，欲尽罢州县之不职者，而以笔帖式等官代之。召刘延清入对，且曰："朕思之三日矣，卿意云何？"公默不言，帝变色诘责。公徐徐答曰："圣聪思至三日，臣昏耄，诚不敢遽对，容退而熟审之。"翼日入对，顿首言曰："州县治百姓者也，当使身为百姓者为之。"帝大咨嗟。刘公爵里别见。当公进说时，同列皆洒淅变色，而公进趋凝然，若无事。帝竟霁颜曰："然"，遂罢其议。其能断大事，片言回天听，多类此。 
　　
　　纪晓岚在翰林院，与同人聚谈，高宗微行来院。时值盛暑，公方肉袒，遂匿复壁中。久之不闻人语，公遽攘臂出曰："老头子行欤？"帝实未去，公大觫。帝问何谓？公跪对曰："万寿无疆之谓老，首出庶物之谓头，昊天子之之谓子。"帝乃称善。(纪名昀，直隶河间人，乾隆丁卯领顺天乡试，甲戌成进士，选庶吉士，授编修，累官至礼部尚书、协办大学士。服官五十余载，办理《四库全书》凡十有三年，体例皆其所定。所著《阅微草堂笔记》凡七种，中多见道之言。性坦率，好滑稽，有陈亚之称。然骤闻其语近诙谐，过而思之，乃名言也。) 
　　
　　乾隆某科考试差后，有宣布前列诗句姓名者，台臣密以告。帝召纪晓岚问之。公顿首曰："如臣即泄漏者。"问："何故？"曰："书生习气，见佳作辄吟哦，或记诵其句，出而欲访为何人手笔，则不免于泄漏矣。"帝含笑，事遂寝。(纪公爵里见前。其在朝以片语解纷，尚有实录馆一事。当仁宗时，实录馆请甄叙。或言其过优，仁宗以问公，公不置可否，但云臣服官数十年，无敢以苞苴进者，惟戚友倩臣为其先人题主或铭墓，虽厚币，辄受之。帝冁然曰："然则朕为先帝推恩，何不可之有？") 
　　
　　胡稚威尝言古今人皆死，惟能文章者不死。虽有圣贤豪杰，瑰意琦行，离文章则其人皆死。(胡名天游，浙江山阴人。少有异才，于书无所不窥。雍正癸卯，副贡生，乾隆癸卯，任兰枝荐举博学鸿词科，以持服不与试，再举经明行修，亦为人所龁，郁郁而卒。着有《石笥山房集》。) 
　　
　　姚姬传乞终养归里。濒行时，翁覃溪学士来乞言，公曰："诸君皆欲读人间未见书，某则愿读人间所常见之书耳。"(姚名鼐，安徽桐城人。少家贫，体羸多病而嗜学。乾隆二十八年进士，选庶吉士，改礼部主事。《四库》书成，当议迁官，刘文正公以御史荐记名矣。会文正薨，公遂乞养归。当时学者多尚新奇，厌薄宋元以来儒者，诋为空疏，掊击不遗余力。公独反复辨论，尝言：儒者读书，求有益于吾之身心也，程子以记史书为玩物丧志，若今之为汉学者以搜残举碎，记人所罕见者为功，其玩物不尤甚耶？) 
　　
　　阮芸台督粤时，有属吏欲求剧县，托某先容。公曰："官可自择乎，则吾舍节钺而为阳朔令矣。"某问故，公曰："阳朔荔浦山水奇秀，甲于寰区。吾于阅兵时见之，至今犹梦寐不忘也。"(阮名元，江南仪征人。乾隆五十四年进士。逾年大考翰詹，高宗擢公第一。以嘉庆二十一年总督两广。所至提倡学术，后官至体仁阁大学士，予谥"文达。") 
　　
　　汪容甫博学能文，语言怪诞，尝言生平有三憾：一憾造物生人，必衣食而始生，生又不百年而即死；二憾身无两翼，不能翱翔九霄，足无四蹄，不能驰骋千里；三憾古人但有著述流传，不能以精灵相晤对。又有三畏：一畏雷电，二畏鸡鸣，三畏妇人诟谇声。(汪名中，江苏江都人。生七岁而孤，家酷贫，冬夜积薪而卧，就书贾借读。经史百家，触目成诵，遂为通人。于时彦不轻许可，见负盛名者必讥弹其失。或规之，则曰："吾所骂皆非不知古今者，或且求吾骂焉不得耳。"原配某夫人，有仳离之感，故有第三畏。) 
　　
　　龚璱人名振都下，朝贵倒屣交迎。而口若悬河，每及当世事，纵横陈说，四座皆喑，与之讦难，鲜不挫者。一日觞于某贵人第，林少穆在座，人又谈兴勃发，风起泉涌，众唯唯而深厌苦之。酒数行，客有言部胥多奸人者。林公笑曰："君何易视奸人乃尔，而以若辈当之。夫奸人者，言人所不敢言，为人所不忍为。公孙宏期年化俗，尚以为迟；安石万言书，自拟伊傅；秦桧称我有二策，可以耸动天下之类是也。盖辇毂之下，人文所聚，彼辈乃大言不忌，自信甚坚，亦非真有过人之材，不过见当时人材脆薄，学识猥陋，故肆无忌惮，挟其术以沽名猎位，眩其学以动众惊俗。一旦得志，殃民生而败国，是如此辈者，心逆而险，行伪而坚，老成谋国，在所必诛者，此方可谓之奸人。君恶得以区区刀笔吏为奸人哉？"言已，满座改容称善。人乃大。(林公爵里见前。龚名自珍，浙江仁和人，一号定，所为诗文皆廉悍伟丽，不立宗派，思想尤渊渊入微。生平性不羁，善作满洲语，嗜冶游。晚岁学佛，遇达官贵人辄加以白眼。会试举春官，以字劣不得入翰林，引为大恨。因为《干禄新书》以讽世，所著有《定诗文集》若干卷。) 
　　
　　曾涤生尝谓："不为圣贤，便为禽兽。莫问收获，但问耕耘。"(曾公爵里见前，四语见公日记中。) 
　　
　　胡润芝尝言国之需才，犹鱼之需水，鸟之需林，人之需气，草木之需土，得之则生，不得则死。才者无求于国家，谋国者当自求之。(胡名林翼，湖南益阳人。道光丙申成进士，选庶吉士，授编修，由贵州安顺府知府累官至湖北巡抚。汲汲以奖拔人才为事，属吏一行之善，随登荐牍，手书褒美，士有忠节才名，潜伏不仕，千里招致，务尽其用。尝密荐才堪大任十余人，多蒙擢用，又以兴国布衣万斛泉等砥砺廉隅，不求仕进，奏请奖励。) 
　　
　　左季高论事如烛照数计，辩口若悬河。与人书牍，尝自署老亮，以武乡侯自比。日者与曾涤生论事相连，曾谑之曰："季子敢鸣高，与予意见大相左。"公不假思索，即应声曰："藩臣徒误国，问他经济有何曾。"(左名宗棠，湖南湘阴人。少负奇气，有大志。道光壬辰举于乡，骆秉章为湖南巡抚，倚为左右手，凡察吏治军，惟公言是听。后历官至大学士、两江总督。其办陕甘军务尤为勤劳卓著。时叛回云集，众议弃新疆，公奏五年可以肃清关内，后卒如期竣事。) 
　　
　　李少荃老益倔强，折冲樽俎之间，时有戏侮外人之事。光绪丁酉岁暮，俄公使以书来求见，公订次日候谒。张樵野侍郎愕问曰："明日岁除，师焉有暇晷以见外人？"公曰："君辈属在此，团栾情话，守岁迎新。老夫萧然一身，枯坐无聊，不如招三数外人，与之嬉笑怒骂，亦消遣之一法。"盖晚年傺之言也。(李名鸿章，安徽合肥人，以词林起家，累官至大学士、直隶总督。甲午以前，人皆詈公媚外，不知公卑视外人之思想，始终未尝少变。) 
　　
　　法使施阿兰狡甚，虽恭王亦甚苦之。公与相见，方谈公事，骤然询曰："汝现在年几何矣？"外人最恶询问年龄，然慑公威望，不能不答。公掀髯笑曰："是与吾第几孙同年耳。吾上年路出巴黎，曾与尔祖父行剧谈数日，汝知之乎？"施竟而去，自是气焰稍稍杀矣。 
　　
　　陈树屏为江夏县知事，善以片语解纷。时值张香涛督鄂，与谭抚军意见相龃龉。一日公宴黄鹤楼，俱有茗意。座客某谈及武汉江面之广狭，谭言五里三分，张言七里三分，互相争执。陈于末座徐徐举手曰："江面水涨，即广至七里三分；水落，即狭至五里三分。制军就水涨言之，中丞就水落言之，两贤毕无讹。"张、谭闻之，抚掌大笑。(陈君安徽望江人，以进士出知江夏县事。张名之洞，直隶南皮人，以翰林院编修起家。官御史，铮铮有声，累官至湖广总督。所至好大兴作，屡空其库藏。晚年入军机，乃消极不任事。卒后予谥"文襄"。谭名继洵，湖南浏阳人。其子嗣同最有名于时。) 
　　
　　资政院为清季宪政机关，议员分钦选、民选二种，在吾国辟数千年未有之创局。尔时议员神情，亦自遒上，开院时有三次大演说：一为某议员弹劾庆亲王，一为刘莼生报告预算案，一为杨皙子说明新刑律，俱滔滔作数万语，听者神旺，记者腕疲。资政院于清季宣统二年九月初一日开院，院长溥伦，副院长沈家本，秘书长金邦平。溥虽为宗室贝子，语言明晰，能持大体。其时军机首座庆亲王奕擅权当国，政以贿成。某民选议员提出弹劾案，演说时声若洪钟，四座鼓掌。(刘名泽熙，湖南善化人，度支部员外郎，钦选议员，预算股股员长，民国二年卒于家。) 
　　
　　杨名度，湖南湘潭人，以举人留学日本，归国官内阁统计局局长，为资政院政府特派员。陆咏沂于北京发刊《帝国日报》，以延吉铁路事，痛诋外交当局某。一日相晤于公宴座中，某诘之曰："本是同根生，相煎何太急？"陆徐答之曰："言之者无罪，闻之者足戒。"时流以为隽语。(陆名鸿逵，湖南长沙人，清季光绪、宣统间在北京舆论界有盛名，民国发行《甲寅》日刊。) 
　　
　　雷继兴工于演说，为资政院议员时，对于院章及议事细则剖析毫芒，闻者称善。(雷名奋，江苏松江人。民国成立政府，屡授以官，不就职。寓沪上为律师。) 
　　
　　王壬甫硕学耆年，性好诙谑。辛亥之冬，民国成立，士夫争翦发辫，改用西式衣冠。适公八十初度，贺者盈门。公仍用前清冠服，客笑问之。公曰："予之冠服，固外国式。君辈衣服，讵中国式耶？若能优孟衣冠，方为光复汉族矣。"客亦无以难之。(王名闿运，湖南湘潭人。年未弱冠，即博极群书。应礼部试，入都，作《圆明园》词，名振都下。肃顺柄政，辟为上宾。肃败，踉跄出都，遨游曾、左群帅间，不屑任事。施主讲蜀中尊经书院、湘中船山书院及江西大学堂，弟子数千人，学者称为湘绮先生，着书甚多。) 
　　
　　张季直朴寡言，然有时出一二隽语，闻者解颐。当袁世凯潜谋称帝，君面质之。袁力辨其诬，且谓："国民如果决定国体，中国有皇帝资格者，第一是宣统帝，第二是衍圣公。若搜求明裔，内务总长朱启钤，直隶巡按使朱家宝，浙江将军朱瑞皆称合格，何必推予？"君徐徐笑曰："然则唱小生之朱素云，亦有皇帝资格欤？"袁为之不怿者累日。(张名謇，江苏通州人，光绪甲午以第一人赐及第。历年从事本省实业及教育。民国元年，南京政府任君以实业部总长，二年熊内阁任君为农商部总长。见袁氏欲称帝，即辞职旋里云。) 
　　
　　沪上为人文荟萃之薮，政治家多于其地开演说大会，为舆论之先河。民国二年，宋渔父在国民党支部演说袁政府种种失败。民国五年，孙中山在张园演说五权宪法，各畅论至数小时，众皆叹服。(宋公爵里见前。孙名文，广东香山人，为吾国提倡革命者第一人。光绪乙未年，即创立兴中会，谋一举夺广东。事败，亡命于英伦。后游日本，与黄兴、刘揆一、汪兆铭、胡汉民等组织同盟会，鼓吹革命。武汉起义，君适归国。南京临时参议院十七省代表选举君为中华民国第一任大总统。及清帝退位，君亦让职与袁世凯。论者谓君视天下如敝屣，无异于美国之华盛顿云。其所说五权宪法，则于立法、行政、司法三权之外，增入考试及谏官制也。) 
　　
　　梁任公为近今大政论家，其演说娓娓动听。民国五年，在北京虎坊桥演说宪法之纲领，与党固极服膺，即敌党亦无以驳之。(梁名启超，广东新会人，康有为高足弟子。弱冠时，即以文字鼓吹革新事业。戊戌政变，亡命日本。专以杂志输入新学术。民国二年归国，一任司法总长，无所表见。袁世凯称帝，君为《异哉，所谓国体问题者》一文，海内称善。旋往沪上主持正论，遂以推翻袁氏、国会恢复，以制定宪法为第一要义，君故出而商榷之。) 
　　
　　民国二年，正式国会成立，以四月八日开会，议员八百余人，时有八百罗汉之称。其中演说大家，不过数子：张蓉西、江衮甫津津以道，有轻裘缓带之风；李硕远、谷九峰侃侃而谈，有剑拔弩张之概；至褚慧僧、王幼山，则不以言语见长，而登台发言，诚恳自能动人也。(张名耀曾，云南人，众议院议员，民国五年，一任司法总长。汪名荣宝，江苏人，众议院议员，民国三年出任比国公使。李名国珍，江西武宁人，众议院议员，民国五年国会恢复，辞农商次长职，仍为议员。其辞呈谆谆以制定宪法为重，识者称之。谷名钟秀，直隶定州人，民国五年辞议员而长农商。褚名辅成，王名家襄，均浙江人。王儒堂好着西服，风度翩翩，其演说能于俄顷之间，以英语译成华语，旋以华语译成英语。曾于美人李佳白欢迎议员会中一见之。王名正廷，浙江奉化人，曾留学美国耶尔大学，得学士学位。归国后，入武昌为外交部次长。民国元年为工商部次长，署总长。国会成立，君被选为参议院副议长。) 
　　
　　
　　
　　
　　新世说卷二 
　　
　　政事第三 
　　
　　范觐公巡抚浙江，故事督抚受事，必劾不法吏，两司列状请。公阅而笑曰："是欲吾舍豺狼而问狐狸也。"还之。一日出片纸，胪列两浙豪恶姓名及墨吏之尤者，劾系置之法，闻者悚息。(范名承谟，奉天沈阳人，文肃公子，由编修累迁国史院学士。康熙七年巡抚浙江，会杭、嘉、湖水灾，奏贷库银八万两，买米平粜，并请蠲缓，又许最贫者得附老弱例，肩盐自给，全活者多。在浙四载，民安其治。每出巡，山农进瓜果脱粟饭，公受而食之。日与父老童稚接，以故悉民疾苦，得设施拯恤云。) 
　　
　　宁公甫于清初请立六部，设言官，开国规模，遂以确定。(宁名完我，奉天辽阳人，天命初来归。其《请设言官疏》云："六部已立，未设言官者，意以为国人皆得进言耶？又或谓南朝多设言官，竟至败坏耶！臣请明辩之：我国未立六部以前，臣不具论。六部既立后，曾见有疏劾人罪者否？今日秉政者，岂尽循良方正？在属下者不敢非其长官，旁人孰敢轻议权贵？古云兼听则聪，偏听则蔽，一设言官，人必自敛。君身尚许谏诤，他人安有忌讳，此古帝王明目达聪之大用也。至南朝言官之弊，由伊主鉴别之不明，非祖制之不善也。") 
　　
　　冯孔博奏设育婴掌于崇文门外，厥后宛平王相国熙继之，其式遂遍于天下。又就其旁买隙地，种柳万株，名万柳堂，暇则与宾客觞咏其中，文采风流，照耀一世。(冯名溥，山东益都人，顺治三年丙戌进士，丁亥选庶吉士，授编修，累官至文华殿大学士，年八十有三卒于家，予谥"文毅"。所著有《佳山堂集》。公爱才如命，立朝屡忤权贵，岳岳无所回，风节尤高。) 
　　
　　赵君邻官湖南兵备道，尝秉烛治官书至丙夜，晓起百函并发，左右不得行其私。平反冤狱，判决无留滞，加意恤民，行路为之感泣。尤严绝苞苴，岁时馈献不敢至其门。(赵名廷臣，汉军镶黄旗人，顺治二年以贡生为知县。十年，大学士洪承畴经略湖广，疏荐公清干有为，遂授湖南兵备道。后累官至浙江总督，政绩甚著，没于官。予谥"清献"。) 
　　
　　李邺园总督两浙，沉毅持大体，与满州诸将军约：有犯令者，必按法治罪，使知吾辈不纵兵以毒民，则民心固而军法亦立。诸将军然之。未几，满兵有犯法者。公升堂发令箭诣将军营，缚兵至，斩之，百姓皆欢跃。舟次富阳，一卒与卖菜者竞，立鞭之。自是满汉兵莫敢不奉法，虽用兵数年，而人民安堵。(李名之芳，山东武定人，顺治四年进士，康熙十二年以兵部侍郎总督浙江，后官至文华殿大学士。历中外四十年，以精勤奉职，以恪诚事主，以天下善人君子得行其志为快愉。尝言："士大夫立名节易，全名节难。"每闻中朝录一正人，辄喜形于色曰："天下苍生福也。") 
　　
　　靳紫垣为清初治河大家，著有《治河书》十二卷，力辟贾让三策。其一生精力，悉瘁于河工。中河之役，尤国家百世之利，论者比于宋礼之会开通，陈之凿清江浦。(靳名辅，汉军镶黄旗人，由官学士改授编修，历官至河道总督。尝论古今治河成败之效略曰："经生家论河，莫不侈贾让三策，其实不然。让上策欲徙冀州之民，自宋时河徙，已非汉之故道。中策多张水门，旱则开东方下水门以溉冀州，水则开西方高门以分河流，不知黄河所经卑即淤高，数年之后水从何放？且《禹贡》言九泽既陂，陂即今之堤也。盖水流甚平，而地势有高下，使非约之以堤，水经由卑地，能不漫溃乎？让以缮完故堤，增卑培薄为下策，是与《禹贡》相反矣。"故公治河，尽矫让言，专主筑堤束水，绩用告成，其详具载《治河书》，实千古河防之圭臬也。) 
　　
　　于北溟以副贡知罗城县，年四十有五矣。临行与友书曰："某此行绝不以温饱为念，所自信者，天理良心四字而已。"罗城烟瘴地，官廨在丛箐间，插棘为门，虎白昼行庭中。公累土为几案，旁置爨釜一盂一，召吏民从容问疾苦，皆感公至诚，益乐就之，争输田赋。后以卓异迁合州，罗人遮道号呼，追送数百里。(于名成龙，山西永宁人。其治罗城也，政绩最著。初邻瑶岁率三四至，杀掠人畜，公严保伍，勒乡兵，将捣其巢。瑶惧自投，不敢复犯罪，数遣子女问安。每春时，命两瑶舁竹舆行田野中，见力耕者辄呼与语，相劳苦，民率妇子罗拜，或坐树下与饮食笑语，欢如家人。又奖勤惰，民大劝。始至从仆皆死亡，罗人怜公，间敛金钱跪进，云："知阿耶苦，聊供盐米资。"公笑谢曰："我一人何须此？可持归，市甘旨奉若父母，一如我受也。"居数年，家人来罗，人则大喜，又进金钱如初，公仍却之。众泣，公亦泣。在罗城七年，招流亡，修学校，增陴浚隍，定昏丧之制。以卓异迁知合州，罗人送之，一眇者独留不去，公问故，曰："民习星卜，度公橐中装不能及千里，民技犹可资以行也。"公竟赖其力达合州。后累官至两江总督，圣祖称为古今第一廉吏。卒于官，予谥"清端"。) 
　　
　　姚熙之为福建总督，开海界，复民业，私倾家财，赎难民二万余人。闽人肖像祀焉。(姚名启圣，浙江会稽人，生而倜傥，以豪闻。康熙十七年总督福建。初，滨海居民输赋外，又私饷郑成功，以求免劫掠。当事遂定沿海之界，而内迁其民，越界者死。民多荡析离居。公请开海界，复民业，听降卒垦荒，兼收鱼盐蜃蛤利，而分屯列戍以卫之。满兵北归，驱子女以行。公涕泣启康王，令军中敢携良民者死，而私倾家财以赎之。凡捐金二十万两，赎难民二万余人。) 
　　
　　赵慎旃清介刚直，不可以私干，为政严厉，发奸摘伏如神，名重天下，而楚人尤称颂之。当吴三桂据衡州时，民苦征役，公至始大减火耗，免徭役，民困获苏，虽妇人童孺，无不知有赵抚院者。百数十年来，未之或衰也。(赵名申乔，江南武进人，康熙九年进士，四十一年擢浙江巡抚，次年调偏沅巡抚，定颁漕米斗斛，革除盐商规例，并罢免一切无艺之征。故公之去湖南也，士民夹道焚香号哭，自长沙至岳州数百里，送者不绝。) 
　　
　　卫慎之官卢龙知县，地当两京孔道，驿使旁午，公悉自营办，一不以扰民。魏敏果公巡察畿内，至卢龙，已治县，不食，但啜茶一瓯，曰："卫令饮卢龙一杯水，吾亦饮卫令一杯水耳。"(卫名立鼎，山西阳城人，康熙中官卢龙知县。先是，县中征粮，勺杪以下皆用升合量，征草以银代，仍买草民间而低昂其值。公令输户合奇零统归斗斛，及额而止，纳草者不用代，民甚便之。会圣祖命魏象枢偕科尔坤巡视畿内，诸大狱悉以咨之。公引经准律，魏大称善。格文清公为直隶巡抚，以事至其县，谓之曰："令之苦，无异秀才时，然做秀才自苦耳，今自苦而百姓乐，非苦中之乐乎？"疏荐卢龙治行第一，灵寿陆陇其次之。) 
　　
　　陈沧洲长躯虎项，美须髯，目光开阖如电，而胸之定力，不以荣辱毁誉生死动其心，慨然以泽不被于民，道不伸于己为耻。在官廉干得民心，每褫职按问，民相聚巷哭，或持醪相遗于狱中。(陈名鹏年，湖南湘潭人，康熙三十年进士，以四十三年擢江宁知府。以行宫簟席或置蚯蚓粪事下狱，民人痛哭罢市，士人揭帛鸣钲环制府，问公见劾之由，门者重闭，叫呼不退。有司械系数人，制府欲释之，曰："尔偶行过此被系耶？"皆曰："非也，愿入狱与太守同命。"诸生俞养直等继至，大呼请保清廉。太守呵禁之不止，则惧之曰："即擒治矣。"养直即挺身就擒，讹传养直毙狱中。时学使者方按试句容八邑，生童哗曰："读书应试何为也？"皆火其卷去，且白使者请申救养直，遂得出。及会鞫公，百姓夹左右道，人火一束薪，烛公去来，夜明如昼。其深得民心如此。) 
　　
　　杨静山为云南丽江知府。丽江故苗地，新归版籍。乃召士官为典史，头目充里魁，令口树榆一本，亩蓄水一沟，定婚丧制，建立黉舍，期年岁熟，俗为一变。民立生祠，颜曰"第一太守祠"。(杨名香必，康熙时由固安调宛平。圣祖巡畿南，固安老幼乞留，圣祖曰："别与汝固安一好官，何如？"一女子对曰："何不别以一好官与宛平耶？"圣祖大笑，许仍令固安，后官至光禄寺少卿。) 
　　
　　鄂毅庵署云贵总督时，贵州苗负险肆逆，议抚久无成。公奏："欲百年无事，非改土归流不可；欲改土归流，非大用兵不可。宜悉令献土纳贡，违者剿。"疏上，盈廷失色。世宗大悦曰："此奇臣，天赐朕。"命公进呈生年月日，与怡贤亲王赴养心殿，手铸三省总督印付公，遂实授总督。公分三路进剿，自丙午用兵，至庚戌功成，乃造桥云贵交界处，曰庚戌桥。(公名鄂尔泰，姓西林觉罗氏，满洲镶蓝旗人，以康熙三十八年举人，授三等侍卫，累官至云贵总督。其三路进剿苗瑶也，一由谷隆，一由焦山，一由马落孔，焚其寨七，进克长寨、羊成堡。又以镇远土府刁、益土州安于藩凶诈，计擒之。寻奏苗及川贩窝党，悉就擒。世宗嘉其妥速，命优叙，条上经理苗事宜十一则，皆报可。先是，四川乌蒙土司禄万钟扰东川府，府与滇接壤。公奏改东川隶滇，从之，命同川督岳钟琪办理乌蒙事。万钟不就抚，至是檄总兵刘起元整兵直入，各寨皆投诚，万钟遁镇雄，旋被获。镇雄土司陇庆侯亦赴川缴印献上。会镇沅猓贼戕官焚掠，剿平之。又广西土府岑映震淫虐，公奏明惩治，映震惶惧，乞改流存祀。旋招抚长寨后路生苗八十四寨，又攻破云南猓贼窝泥种，地方六千余里，划界建城，设员弁。公知人善任，赏罚明肃，一时麾下文武如张广泗、张允随、哈元生、元展成、韩勋、董芳等，各以平苗立功，致身通显。然土官自汉唐世袭二千余年，雄富敌国，一旦入版图，受官吏约束，心终不甘，诸汉奸又阴嗾之，改流后，反者岁数起。公惭怒刺骨，奏请褫职，讨贼赎罪。优诏不许，并以为多一次变动，加一次平定。公益奋，亲督兵鏖战，所获苗皆刳肠截，分挂崖树几满，见者股栗。缴上苗寨枪炮军械无算，大功告成，开通滇黔路八百余里。公尝亲巡三省穷边六千余里，诸头目香跽伏，迎道左。南诏诸国遣使上表献方物，皆离中原万里者也。) 
　　
　　尹望山释褐五年，即任封疆，年裁三十余，遇事镜烛犀剖，八面莹澈。尝一月间，兼摄将军、提督、巡抚、河漕、盐政、上下两江学政等官，力印彪列，簿书填委，而公判决恢然无留牍，犹与诸生论文课诗，闻者骇服。(尹公爵里见前，屡官两江总督。清帝深知其才局恢宏，机牙四应，故凡盘错事，他大臣能了者，不命公。既命公，则皆棋危柁险，万口噤声。人方虑公无下手处，而公纡徐料量，如置器平地，靡不贴妥，又如东风吹枯，顷刻变色。凡一督云贵，三督川陕，四督两江，而在江尤久，前后三十余年。民相与父驯子服，每闻公来，老幼奔走相贺。公亦视江南如故乡，渡黄河辄心开。入内阁时，吏民泣送，公不觉怆然伤怀。过村桥野寺，必流连小憩，慰劳送者。每有所兴除，必集监司以下嘱曰："我意如此，诸君必驳我。我解说则再驳之，使万无可驳而后行，弗以总督语有所瞻徇也。"以故公所行，鲜有败事，所理大狱，雍正间江苏积欠四百余万、乾隆间卢鲁生伪奏稿及各郡叛逆邪教等案，皆株连无数，公部居别白，不妄戮一人。先是天子南巡，总督黄公廷桂盱衡厉色供张办，及公三次迎銮，熙熙然民不知役，供张亦办。人以是服公之敏也。) 
　　
　　尹元孚巡抚河南，慨然以振兴洛学为任，增订《洛学编》示学者。命州县皆分四乡，立社学，简有齿德者为之长。每朔望命长吏集诸生讲论德义，书其孝友睦姻任恤，与其放逸奇邪为患于乡里者，而加劝惩焉。逾年，政教大行。(尹名会一，直隶博野人，雍正癸卯成进士，累官至河南巡抚。乾隆四年，开归诸郡大水。公上章自劾，列赈恤之宜，皆报可。公约法十六条，兼用北宋富文忠、赵清献救灾事宜，而令离乡求食者有司随在开廪，给以作业，改岁东作，资送还乡，则古法所未备也。母李夫人率公规划，至废寝食，以是灾民无一出河南境者。又以其暇，布《周官》沟树畜牧比伍保受之法，以靖民而劝农。尝奏报劝谕乡农种榆、柳、枣、梨二百万株，又以俸糈所入，为扬州两营及河南抚标三营置举本各二千金，曰："凡卒伍必使衣食得自赡，乃可以法绳也。"其他完城河、建桥梁、设津渡、修学校、立书院、表前贤遗迹，赐高年布帛，寒者衣之，疾者药之，公皆奉母命，出私财将事焉。) 
　　
　　方问亭明于用人，一见与语，即能知才所堪用，寄以事无不当。及公没而为督抚有名若周元理、李湖等，凡十余人，皆夙所拔于守令丞慰中者也。直隶为天下总汇之区，繁剧不易治，乘舆岁有临幸，往来供张；又值大军征伊犁、缅甸，师屡过境，公为总督二十余年，储备精密，未尝少缺乏，而民无扰累。(方名观承，安徽桐城人，雍正十一年以布衣召见，赐中书衔，后自为清河道至总督，皆掌治河。公洞澈地势，相时决机，前后数十疏，从之辄利，高宗每称善，谓非执成法者所可几也。公以政在养民，故尤尽心于农田水利及沟洫仓储诸务，所行以工代赈，及《周官》沟树之法，得诸望溪先生之绪论为多。尝值旱蝗，清帝责公督捕不力，或劝劾一二州县以自解。公曰："我之不职，州县何辜焉？"磁州有乱事，公奏诛三人，绞七人。清帝疑公宽纵，廷寄切责者数，公执不易，诏九卿军机大臣会讯，乃知公所定之当，益以是贤公。) 
　　
　　傅春和以乾隆十三年暂管川陕总督，经略军务，寻晋保和殿大学士。自奉命以至抵营，不及二年，而大小金川遂告平定。公升帐受降，声威震于遐迩。(公名傅恒，姓富察氏，满洲镶黄旗人，乾隆五年授侍卫，累官至大学士。其奉命征金川也，时值经略讷亲、总督张广泗征大金川逆酋莎罗奔，无功。公甫至军，即诛逆酋良尔吉等。初小金川土酋良尔吉夺其兄泽旺，即烝于嫂阿扣。莎罗奔之侵沃日也，良尔吉实从之，后诈降为贼谍。张广泗惑于汉奸王秋言，使良尔吉领蛮兵，我师举动，贼辄知之。公炯其奸，使副将马良柱诱良尔吉来迎，至邦噶山，声其罪，斩之，阿扣、王秋并伏诛。寻奏言："臣抵卡撒军营，见所云左右山梁，不过两坡相对，地非甚广，贼所守各碉亦不甚大，不知何以用兵二年，不能进取。盖从前之误，在专攻碉卡，贼险碉林立，大兵至，守益严。无论攻其有备，克取为难，即数日克一碉，亦数年不能竣事。今当奇正兼施，因机制胜，或以奇兵出其后，或以偏师另取径，出则直挫其锋，不出则专捣其穴。又各路克期齐进，腹背皆兵，寝食无暇，自必内溃，而贼可擒矣。"疏入，报可。公率总兵哈攀龙、哈尚德等攻右山梁下巴郎平碉及色尔力石碉，连克之，贼遂胆寒。次年正月，逆酋遣头目至卡撒乞降。公令曰："莎罗奔郎卡亲缚来营，当待以不死。"二月，莎罗奔郎卡除道营门外设坛，翼日率众降。公升帐受之。莎罗奔等焚香作乐，泥首请罪，誓遵六事，无犯邻封，归土司侵地，献马尔邦凶酋，资送内地人，纳军械，供徭役。公传旨赦其罪。莎罗奔等献佛像一尊，白金万两，公却不受。) 
　　
　　乾隆三十四年，傅春和复膺特命，经略云南军务。二月起行，四月至腾越，七月而造舟工竣，十一月而进围老官屯，十二月而缅酋懵驳奉蒲叶书以乞降，次年二月而班师。(缅酋时踞老官屯，险不可攻。高宗敕造舟并夺贼船，顺流直捣。副将军阿里衮等奏，边外不能通舟，且沿江无办工所。公至军询之，抚夷李景朝、土司线官猛等，知蛮暮近地有山曰翁古多木，旁有地曰野牛坝，野人所居，地凉爽无瘴，野人乐受直，执役甚恭。乃令满洲绿营兵并从行奴仆更番运料至江岸，七月工竣。会猛拱大头目脱猛乌猛及达罗头目脱猛来降，请备船济师。公令赍檄谕各土司。八月，师发腾越，渡戛鸠江，据西岸，遂抵允帽。九月，脱猛乌猛以夷目贺洛及摆夷四十户来降，请为侦探。猛拱后土司浑觉亦率头目降，贡驯象四。十月，公取道猛拱，破猛养寨，设台站，留兵七百驻之，遂至南董干，攻南准寨，获头目三十五。师次暮猎，猛养头目札达布弃猛拔营逸哈坎，大兵长驱至新街，贼遁。公夹攻于东西岸，射杀贼目一，斩级五百余，获纛一、船一、寨三，粮械无算。公以获缅纛进，帝赋诗纪其事。十一月，进围老官屯，克毛西寨，缅酋懵驳遣头目乞降。公以其地气候恶劣，疏请允降。十二月，缅酋懵驳奉浦叶书遣大头目十四人，献方物于军。次年二月班师。) 
　　
　　阿云岩器识宏运，遇大事必求其始终得失，计出万全。在军每独坐帐中，秉烛达旦，或拍案大呼，划然长啸，则次日必有奇谋。尤善知人，自大帅及偏裨，每与一二语，即知其性情才局，随所宜任之。又能均劳苦，别等次，从不以喜怒加人，故皆得其死力。自平定大小金川，至征服缅甸，无役不与，而于征服准噶尔，经理新疆事务，尤为懋著勤劳。(公名阿桂，姓章佳氏，满洲正白旗人。生而沉静端正，好读书。乾隆元年举副贡，以任子恩授大理寺正，屡次从军，官至大学士。先是准噶尔有四卫拉特，王师累征之，未能灭。至是厄鲁特噶尔丹策凌死，子策妄多尔济那木札尔袭位。其庶兄喇嘛达尔札执而篡之，而大策零敦多卜之孙达瓦齐复因阿穆尔撒纳计，篡夺其位，所属昂吉策凌伍巴什等率其家属，叩嘉峪关乞降。高宗以侮亡攻昧，兵有常经，先后遣将军永常等督剿。适阿穆尔撒纳与瓦发齐有隙，自叛其汗，亦来求款。达瓦齐孤立无助，为回人擒献。帝召阿穆尔撒纳至热河行在，封帝王，使往主故地，旋复召之，中途叛走。时准噶尔逸贼率众叛走，将入俄罗斯。帝命公赴乌里雅苏台，与靖边副将军蒙古新王成衮札布随机搜讨。成公奏公遇事奋勉，旋授参赞大臣。因成公赴巴理坤，命公代其任。公领索伦兵五千驻塔尔巴哈台。是年准噶尔平，命与副将军富德追捕准夷余贼，回众迎拒于阿尔楚尔。时贼众甚盛，公亲率锐卒绕出其右，冲击之，贼败溃。回部各城以次克捷。帝念西方既平，地方万余里，若不分驻官军伏戍，必再出扰，且恐为俄罗斯兼并，乃命各军营大臣等筹议，皆谓地辽远难驻守。公独上言："守边，以驻兵为先，驻兵以军食为要。臣查伊犁、海努克等处，水土沃衍，且有河可引灌注，若开垦屯田，则兵食可渐充。"因条上屯田方略：一请增派回人屯田，一请官兵驻防协同垦种，一请建置城郭，一请预备马驼。均如议行。公酌留马匹，分设台站，以通文报往来。又请将现在沿边运出粮米俱赴伊犁，先供兵丁日食。又请查各省军流人犯内有能工匠技艺者，悉发伊犁供用。帝皆善之。于是在阿克苏置办农器。是秋丰稔，兵食倍足，乃奏请于乌鲁木齐等处派同知知县，收放军粮，均允行。诏平定西域诸功臣五十人图像紫光阁，公居第十七，御制赞云："阿克敦子，性颇健敏。力请从戎，宜哉惟允。身不胜衣，心可干城。楚材继出，为国之桢。"盖以耶律文正为比也。) 
　　
　　裘叔度敭历六官，咸称职，尤善于治水。天子重公材，数任之。公亦竭智虑告成功。其言治河不外疏、筑二字，而公尤注重于疏，故无往而不宜。(裘名曰修，江西新建人。乾隆四年进士，累官至内阁学士，一任兵部右侍郎，再任吏部右侍郎，三任户部左右侍郎，历礼、刑、工三部尚书。三十七年，奉诏督办永定河、北运河等处工程。上言："治河不外疏、筑二字，而筑不如疏，其理甚明。直隶之弊在近水居民与水争地，如两河淀泊本以潴水，乃水退一尺，则占土一尺。既报升科，即呈请筑埝，致堤埝直矗波心，横决益甚。请敕所司，于一切淀泊毋许报垦升科，并不得横加堤埝，俾水有所归，则患自息矣。"清帝韪其言，降敕严禁。此公治水之大略情形也。) 
　　
　　陆朗夫性淡泊，不慕荣利。其初莅长沙也，梦吟七言长句，记一联云："能开衡岳千重云，但饮湘江一杯水。"会总督某以阅兵来长沙，见公所食皆菽乳菜韭，讶之。公曰："地方官戒杀祈雨耳。"总督素豪侈，闻言瞿然，詈其奴曰："吾此来传舍酒肉如山，何不以祈雨告？"归寓乃尽撤之。人美总督之知过，而益叹公之清德感人。(陆名燿，江苏吴江人，自幼贫苦受庭训，六岁受《孝经》、《论语》，以古贤自期。乾隆十七年举顺天乡试，考授中书，累官至湖南巡抚。湖南盐务有岁馈，公至，峻却之。时盐价奇昂，遂勒减其半。社仓捐谷，未输者六万二千余石，计贮谷已足，即停止催收。岳麓城南两书院肄业者多，经费苦不足，请将积存息银三千两交商生息，为膏火资，既而卒于官。) 
　　
　　张仲冶以翰林出守莱州，恃才傲上，巡抚长白某衔之。将登白简，某方伯颇左右之。会有剧盗桀骜狡诈，供词屡翻异，谳莫定。巡抚谓方伯曰："张守如能定谳，当令赴任。"方伯商诸廉访，延公至臬署讯盗。佥问其几日可结，曰三日足矣。讯时索佳酿一瓮，干脯一，箕坐炕上，且酌且问其年龄居址，及父母兄弟，家中琐事。次日如之。三日复如之。问至日晡，命撤酒脯，呼刑具。正色语盗曰："前所谳一无误，汝何屡断屡翻也。人谓汝桀骜狡诈，实不谬。我与汝絮语三日，皆家常琐事。三日所答，前后迥不相符。琐事如此反覆，况正案耶？如再敢饰言强辩，我即将三日所答琐事，以证汝之反覆，虽严刑处死，亦不为过。"盗犹欲强辩，公叱左右施严刑，毙命勿论。盗亟叩头乞命，愿吐实，誓不再翻。公大喜，立命画供，案遂结。(张名问陶，四川遂宁人。幼有异禀，有青莲再世之目。乾隆五十五年庚戌进士，寻授检讨。嘉庆五年授莱州知府。其讯剧盗时，一僮暖酒，一僮执壶侍，一书吏录供，呼盗跽于前，左手把杯，右手翻阅案牍而问之曰："汝郯城人欤？"盗曰："然。""汝年几何矣？"曰："三十有七矣。""汝居乡乎？城乎？"曰："居城。""汝有父母乎？"曰："小人不幸，父母俱亡矣。""汝有兄弟乎？"曰："兄弟三人，小人其长也。""汝有妻子乎？"曰："小人有二子，长年十八，能猎兽矣。幼年十三，尚未能猎兽也。""汝家何业？"曰："无所事事也。"时方伯廉访皆在屏后窃听，以张素工言语，必能摘奸发伏，不意所问皆琐事，恐不能结，深以为虑。次日，公又至臬署问盗曰；"汝郯城人耶？"盗对曰："然。""汝年几何矣？"曰："小人今年三十有九，明年且四十矣。""汝居乡乎？居城乎？"曰："居乡。""汝有父母乎？"曰："父早亡，母已下堂矣。""汝有兄弟乎？"曰："兄弟三人，小人其次也。""汝有妻子乎？"曰："小人有一子一女，皆孩提也。""汝家何业也？"曰："薄田数亩，务农为业也。"至第三日，公至臬署，方伯与廉访问曰："君言三日了结，今三日矣，果能了结耶？"公笑曰："今日午后当可了结，请无虑。"因传谕预备刑具，听候结案。乃至客厅，仍箕坐炕上，呼盗跽于膝前，问："汝郯城人耶？"盗曰："然。""汝年几何矣？"曰："去年四十，今又添一岁矣。""汝居乡乎？"曰："时而居城时而居乡也。""汝有父母乎？"曰："小人有母，年逾七十矣。""汝有兄弟乎？"曰："小人有两兄，皆亡矣。""汝有妻子乎？"曰："小人有子，呱呱在抱也。""汝家何业也？"曰："无田可耕，或渔或樵也。"公于是命僮取巨觥来，连满饮三巨觥，撤酒脯，集皂隶，备刑具听用。正襟危坐，数言而案结。) 
　　
　　百菊溪总督两广，招降海寇张保，单舸出虎门，从者十数人，保率艨艟数百，轰炮如雷，烟焰蔽天，环公船作跪迓状。公危坐舟中，屹然不为动，麾左右呼保驶近前，晓以利害。见者睢盱胆落，诧为天人。保遂面缚命，旬日间解散二万余人，缴船四百余艘，炮械无算，而粤海全告肃清。(公名百龄，字子颐，姓张氏，居辽东。先世从龙入关，隶正黄旗汉军。公生而颖异，长奋于学，乾隆壬辰进士，选庶吉士，授编修。当轴颇欲延揽之，公挺劲自异，不屑随人俯仰，致浮沉十余年。嘉庆初，始历重镇。督两广时，海冠张保有投诚意，然惧诛，未敢遽进，扬言必制府亲临，望见颜色乃降。里甲顿舟以待，实藉为尝试也。或谓公不宜以贵重身陷不测，公曰："粤人苦盗久矣，今乞降，若不坦怀待之，海氛何由息？") 
　　
　　福瑶林用兵如神，平生未尝败挫。其征服廓尔喀一役，尤为艰险，而战绩亦从来所未有。(公名福康安，姓富察氏，满洲镶黄旗人，一等忠勇公傅恒子也。其由后藏征廓尔喀时，有隘道几一里。廓夷守隘北甚严，大军屯隘南三十里。公调军伏隘东西，而以全军分五军攻隘，迭退迭进。战一日，盖数十胜负。公在中军，前军军报沓至不为动。及二更时，前军大败退不止，贼逐前军出隘南，忽炮声大震，火炬照耀如白昼，东西伏军皆起，敌惊退相践。我军蹙之入隘。公急上马，万骑齐足，顷刻至隘口。前军伏军已过隘，闻贝子至，勇气百倍，大军乘势合攻，逐廓夷屯，追奔五十里，夷酋惧而乞降。) 
　　
　　杨蓉裳初令甘肃，屡膺繁剧。知灵州时，尝单骑谕散夺米饥民，请借口粮设粥厂以安众。平日坐堂皇，判事毕，即手一编就几读。人以为书痴，而临变敏决乃若是。(杨名芳灿，江苏无锡人。少工诗文，学使彭文勤大异之，字以兄女。由拔贡应廷试，得知县，补甘肃之伏羌。回民田五为乱，起石峰堡，县民马称骥应之。未发，公先期募乡勇设防，会马映龙以贼谋告，公立捕杀称骥。贼遽至，公与映龙等登陴守，五日围解。) 
　　
　　袁简斋历任溧水、沐阳、江宁知县，有折狱才。终日坐堂皇，任吏民白事，小讼立判遣，无稽留者。多设耳目方略，集乡保，询盗贼及诸恶少姓名，出簿记相质证，使不能隐，则榜其姓名，许三年无犯，湔雪之，奸民皆敛迹。有瓯脱地，两氓争之，无契券，讼久莫能断。公见案牍如山积，笑曰："此左氏所云晋郑之间有隙地，玉畅顿村是也。讼久则破家，吾当为若了之。"乃尽去旧牍，别给符验，使各开垦升科。(袁名枚，浙江钱塘人，世称随园先生。乾隆四年成进士，选庶吉士，散馆，以未娴清字，改发江南为知县。尝言为守令者，当严束家奴吏役，使官民无壅隔，则百弊自除。令江宁时，有贾人贩布江行，触战船，溺一兵死，众兵缚控舟子，兼及客。公廉知过失杀无罪，累客必倾资，乃令乘舟张帆作触舟状，纵之去，以埋葬钱发兵完案。闻者叹赏。) 
　　
　　陈榕门开府吴中，北禅寺僧为坛九重，置活佛于颠，肥白瑰异，号于众曰："活佛升天。"众施金钱无算。积薪将焚之。公微服诣坛，见佛有泪痕，乃阴敕有司收寺僧，而自语吴民曰："吾欲奉养佛。"以己舆舆归，食以药。数日始能言，则吴江人，为僧所闭，绝其饮食，豢以脂，故肥而喑，俨若佛像。遂论僧极刑，火其寺。(陈名宏谋，广西临桂人，雍正元年成进士，授检讨。乾隆二十三年以两江总督管江苏巡抚事。时有石将军者，吴人以镇不祥，人祷之或应，士女坌集，奸盗并作。公至谓吴民曰："吾闻石之灵者，入水不沉，果尔，吾当为立庙，盍从我试之乎？"众欣然从之，乃命武夫乘高投诸渊，弗起也。公曰："嘻，是弗灵也已。"众乃爽然，时人比之西门豹。) 
　　
　　郑板桥知山东潍县，值岁连欠，斗粟值钱千。公乃大兴工役，招远近饥民，修城凿池，以工代赈。复劝邑中富户，开厂煮粥，尽封积粟之家，责其平粜，讼事则右窭子而左富豪。贫民赖以存活者无算。(郑名燮，江苏兴化人。乾隆元年进士，官知县，有惠政。以岁饥为民请赈忤大吏，罢归。书画最有名。) 
　　
　　长牧庵性廉明，抚苏时擒获强暴，禁止奢侈。尝微行市井间，访察民隐。每就食于酒馆，或语以大员频出，为人民所识，恐无济于事。公曰："吴俗多诈，欲其知吾私行，以警之也。"(长名麟，满洲人，后官至大学士。) 
　　
　　吴甄酉总督云贵，政绩甚著，尤恶淫祀。云南省城旧有华光寺，俗称某天子庙、某天坛、某天台者，郡凡数十处，住持僧道，创设无稽神像，惑民渔利。公檄属毁其庐，投其土木偶于火，淫祀遂革。(吴名文鎔，江苏仪征人，嘉庆二十四年进士，选庶吉士，授编修，以道光季年十一月擢云贵总督。抵任，甄劾不职知县四人。) 
　　
　　林少穆抚苏日，尝谓僚属曰："吾恨不从牧令出身，事事由实践。"(林公爵里见前。曾文正督两江日，亦曰："作官当从州县作起，才立得脚住。") 
　　
　　夏芝岑官湖南粮储道，著《训农》八则：曰崇本务，曰守恒业，曰惜耕牛，曰勿争水利，曰勿私沟渠，曰毋遏粜，曰毋好讼，曰亟正供。悉曲中地方情弊，民皆化之。(夏名献云，江西新建人。为湖南粮道时，重修定王台及贾太傅故宅，延礼湘中名士王闓運、吴熙、徐之甲、欧阳中鹄等，日夕吟咏其中。有子敬观，以诗鸣于时。) 
　　
　　张香涛督鄂时，尝语黄仲弢曰："我从政有一定之宗旨，即'启沃君心，恪守臣节，力行新政，不背旧章'十六字。终身持之，无敢差异也。"(张公爵里见前。黄名绍箕，浙江瑞安人。) 
　　
　　陈子韬为户部侍郎，与尚书翁叔平意见不合，出为浙江学政。公素好姚江学说，乃求得王氏裔孙于舟人中，令试补弟子员。士论翕然。(陈名学棻，湖北安陆人，少以厚重为胡文忠所识，称为伟器。同治元年成进士，选庶吉士，授编修，以光绪二十四年为浙江学政。) 
　　
　　林赞虞为军机大臣时，首座庆亲王奕欲用直隶道员某为黑龙江巡抚，公力争不获。即而御史赵芷荪劾某以细人用贿得官。政府派员查办，不实，褫赵职。公以为言官例许风闻言事，即不实，不当以此塞言路。复不得请，退而称疾。(林名绍年，福建闽县人，同治十三年甲戌成进士，光绪三年授编修，官御史。时慈禧太后方营治颐和园，疆吏争报效巨款。公疏言："朝廷所以示天下者，当以节俭为先，不尚货财之进奉；所以责督抚者，当以地方为重，无取贡献之殷勤。至督抚宜表率属寮，爱养百姓，如其藉诛求以资进献，既不得谓之忠；即或罄帑藏而不顾地方，亦不得谓之智，请力饬停解发还。"得严旨申饬。旋出守昭通，历封疆三十三年，授度支部右侍郎，军机大臣上行走。赵名启霖，湖南湘潭人。官御史时，以参劾黑龙江巡抚某得重名，后官四川提学。民国成立，躬耕深山中，不复出。) 
　　
　　徐次舟令南海县，有商人携饼金二百圆，途遇狂风骤雨，天色昏黑，仓皇触石而踣，昏不知人，醒则金失。及诉于徐，徐斥不理。商人涕泣以求，徐乃询其石之所在，令役舁石来。沿途闻县官审石，随观者益多。徐出坐堂皇，历数石罪而杖之。观者大笑。徐乃拍案呵叱曰："汝辈喧笑法堂，于律为有罪。今愿受责乎，抑受罚乎？"众曰愿罚。徐乃朱书人罚金一圆，计所得适如商人所失数，遂以畀之。(徐名赓陛，浙江乌程人，光绪初为粤东陆丰知县，以折狱称。旋移南海。其审石一事，啧啧人口，君审时指石而责之曰："汝横卧于通衢大道，有碍行人，罪一；风雨昏黑，行人易失足，而汝不知避让，罪二。人既倾跌，汝又不知照顾，致令所持饼金为人所窃，罪三。"责毕，即喝杖八十，观者大笑，声震堂宇。君以观者喧笑法堂，判令人罚金一圆，其现有者即时缴堂，未有者记其姓名居址，亦限三日内呈缴云。) 
　　
　　陆春江为上海令，乡民杜某，有女及笄，父以许字赵子，而不告其妻。妇固悍妇，复不谋于夫，而许字王氏子。女之舅氏不知其事，又以女许婚某姓子焉。无何三姓之子婚各有日矣，杜争持之，久不决，相与诉于县。陆悉召三姓之子与杜之妻女而集讯之，并质女以所愿。女泣曰："从其一则负其二矣，吾宁死也。"陆故迫之曰："愿乎？"曰："愿也。"曰："死则不能复生，汝无悔？"女曰："死则死耳，何悔为？"陆令胥吏饮以芙蓉膏，须臾僵矣。杜及妻大恸，三姓之子，亦惨沮无言。陆曰："谁愿敛其尸者？"赵氏子挺身曰愿，遂以尸归赵氏，且以他两姓之聘仪为赙，而嘱其厚葬焉。既而女复苏，众始悟所饮非芙蓉膏，乃陆所以委曲成全之也。(陆名元鼎，浙江人，后官至湖南巡抚。) 
　　
　　沈孟南以名进士出为湖南知县，所至有政声。令湘潭时，优礼邑中高贤李春坞，后为零陵令及武冈州牧，皆聘李讲学其地，士林称善。(沈名锡周，四川新繁人，后官至湖北道员。) 
　　
　　江建霞官湖南学政，教士子以崇尚朴学，风习为之一变。唐才常、樊锥、杨毓麟、何来保诸君，皆出其门下。每按试一郡毕，辄召集高才生文宴，细询人民疾苦，告大吏兴利除弊。又捐廉俸，增校经堂名额，士论翕然。(江名标，江苏元和人。光绪甲午年，公以翰林院编修出为湖南学政，提倡实学，著有《灵鹣阁丛书》若干卷。戊戌政变，以党锢卒于家。唐字佛丞，湖南浏阳人，丁酉拔贡生，庚子起义汉口遇难。樊后改名诚量，字春徐，湖南邵阳人，丁酉拔贡生，留学日本。归，死于江南。门人蔡锷最有名。杨字笃生，湖南长沙人，留学日本，著《中国魂》，鼓吹革命。见国事日危，自沉于英伦海峡。何字铁笛，湖南武陵人，庚子之役与唐同遇难于汉口。) 
　　
　　吴绶卿为延吉督办，时值间岛交涉，公以强干明敏之才应之。日人虽狡，见其部署井井，亦未敢施无厌之要求，在边三年，百废具举，边人赖之。(吴名禄贞，湖北云梦人，雄杰有大略。自日本学陆军归，投效东三省，以才略之富，得握兵权。后为第六镇统制。武昌起义，公于北方有所计划，满政府命为山西巡抚以解其兵柄，旋赂其部下刺公于石家庄车站，识者痛之。) 
　　
　　徐研赓以民国二年为临澧县知事，清理积案百余件，减轻徭役，赈恤饥民，每决死囚，辄掩面涕泣。去官之日，送者塞途，检点行装，不仅囊空如洗，且索家中寄金偿债务焉。(徐名承基，湖南湘潭人，历任宝庆府学教授，常宁县学训导。民国二年为众议院秘书厅秘书员，国会解散，湖南民政长任福黎调任君为临澧县知事。) 
　　
　　孙纯斋以起义伟人，民国三年，从黎黄陂来京，向当道求为定县知事。莅任后，振兴教育、实业诸要政，欲以为京畿各县之模范。其时党狱方兴，山西都督忽逮捕党人于其县，君力争之，始得释。(孙名发绪，安徽人。黎黄陂起义武昌，君在幕府筹画一切，颇有功。民国五年，特任君为山西省长。) 
　　
　　
　　
　　文学第四 
　　
　　魏叔子移家翠微峰，益肆力古文辞。喜读书，尤好《左传》及苏洵文。其为文主识议，凌厉雄杰，遇忠孝节烈事，则益感慨，摹画淋漓。而彭躬庵、林确斋同居翠微，与公之伯兄善伯、季兄和公，皆以古文实学为归，风气一振。世称为易堂诸子，实由公为之领袖云。(魏名禧，江西宁都人。世称宁都三魏，伯曰际瑞，字善伯，季曰礼，字和公，而叔子尤著。公生负异禀，年十一为诸生，甲申后弃诸生服，隐居教授。方流贼之炽也，人谓寇远猝难及。公独忧甚，移家翠微峰。峰距宁都四十里，四面削起百余丈，中径坼自山根至顶，若斧劈然。缘坼凿磴道梯而登，因置闸为守望，士友稍稍依之，而彭士望、林时益亦至，皆与公兄弟立谈定交，挈妻子来家翠微。) 
　　
　　王阮亭以诗鸣海内，士大夫识与不识，皆尊为泰山北斗。时当开国，世人皆厌明季王、李之肤廓，钟、谭之纤仄。公以大雅之材，起而振之，独标神韵，笼盖百家，其声望足以奔走天下。虽身后诋者不少，然论者谓清之有公，如宋有东坡，元有道园，明有青邱，屹然为一代大宗，未有能易之者。(王名士祯，山东新城人，顺治十五年成进士。少游历下，集诸名士于明湖，赋《秋柳》诗，和者数百人。在京师与汪苕文、程周量、刘公、梁曰缉、叶子吉、彭羡门等以诗相唱和。在扬州与林茂之、杜于皇、孙豹人、方尔止等修禊红桥，又与陈其年、邵潜夫等修禊如皋冒氏之水绘园。每公暇，辄召宾客泛舟载酒平山堂。吴梅村云："贻上在广陵，昼了公事，夜接词人。"尝实录也。迄官礼部，复与李湘北、陈午亭、宋牧仲、宋荔裳、施愚山、沈绎山等酬唱无虚日。又尝奉使南海、西岳，遍游秦、晋、闽、越、洛、蜀、江、楚间，所至访其贤豪，考其风土，遇佳山水，必登临。融怿荟萃，一发之于诗。故其诗能尽古今之奇变，蔚然为一代风气所归云。) 
　　
　　张素存学问渊雅，风度嶷然。凡二十年为太平宰相，朝夕启沃，得大臣体。在讲幄每据经义纳忠，莫由得其献替之迹。所作古文词舂容典雅，乎盛世之音。(张名玉书，江南丹徒人，顺治十八年登进士，选庶吉士，授编修，累官至文华殿大学士。文集中拖诺山、狼居胥山二碑，叙述武功最为详赡，足以昭示来兹。纪平定江南，灭闯、献二贼，及三路进师下云南，平水西贼等事，皆得诸耳闻目见，足以彰开国之鸿猷。其余碑志亦多清初将相事迹，可备考核，燕许大手笔，盖无愧色焉。) 
　　
　　万季野于前史体例，贯穿精熟，指陈得失，洞中肯綮，遂成《明史稿》五百卷。(万名斯同，浙江鄞人，户部郎泰第八子。生而异敏，读书过目不忘。尝言少馆某氏，其家有《列朝实录》，吾默识暗诵，未敢有一言一事之遗也。长游四方，从故家求遗书，旁及郡志、邑乘、杂家志传之文，莫不网罗参互，而要以实录为指归。盖实录者，直载其事与言，而无所增饰者也。因其世以考其事，核其言，而平心察之，则其人之本末十得八九矣。然言之发或有所由，事之端或有所起，而其流或有激，则非他书不能具也。凡实录之难详者，吾以他书证之，他书之诬且滥者，吾以实录裁之，遂成《明史稿》。其后乾隆中，张廷玉奉诏刊定明史，皆以公之史稿为本而增损之云。) 
　　
　　万季野初至京师，时议意其专长在史，及徐尚书乾学居忧，请公纂《读礼通考》，自国恤及家礼，十三经之笺疏，廿一史之志传，汉唐宋诸儒之文集说部，无或遗者。又以其余为《丧礼辨疑》四卷、《庙制折衷》二卷，乃知公故深于经术者。(徐尚书见公所作征引宏博，因请编成《五礼》之书二百余卷。当时京师耆彦云集，各以所长自见，而公最暗淡。自王公以下，争相从问古仪，月再三会，听讲者常数十人，录所闻，共讲肄，莫不呼曰万先生。而公与人往还，其自署只曰布衣万斯同，未尝有他称也。) 
　　
　　毛大可少负奇才，说经长于辨驳，多与宋儒凿枘，而雄辩足以济之。侍史曼殊少而艳，又工诗，诸名士为文张之。晚岁悼亡，忽忽不自得。公每作诗文，必陈书满前，及伸纸疾书，或反不用一字。夫人陈氏性妒，以曼殊故，辄詈于人前曰："公等以毛大可为博学耶？渠怀作七言八句，亦必獭祭乃成。"公笑曰："握笔一次，展卷一回，积久自能赅博。妇言不足听也。"(毛公爵里见前。少有异禀，读书过目不忘。在京师时，尝僦居屋三间，左右庋图史，寓眷属，而中为客次。先生日著书其间，笔不停挥，请业者环坐，问随答，井井无一误。夫人在室中，时或诟詈，公复还诟之，殆五官并用者。始宁女士徐昭华读《濑中集》，感叹愿受业，称都讲焉。琉球使者过杭州，以兼金购文集，且求见公。其名动海外若此。自明以来，申明汉儒之学，使儒者不敢以空言说经，实公开其先路。其文纵横博辩，傲睨一世，与其经说相表里，自成一格，不可以绳墨求。然议论独到处，卒不可废。诗次于文，要亦我用我法，不屑随人步趋者。) 
　　
　　蒲留仙研精训典，究心古学，目击清初乱离时事，思欲假借狐鬼，纂成一书，以抒孤愤而谂识者。历二十年，遂成《聊斋志异》十六卷，就正于王阮亭。王欲以重金易其稿，而公不肯，因加评语以还之。并书后一绝云："姑妄言之姑听之，豆棚瓜架雨如丝。料应厌作人间语，爱听秋坟鬼唱诗。"(蒲名松龄，山东淄川人。康熙辛卯岁贡，以文章风节著一时。顾以不得志于有司，乃决然舍去。一肆力于古文词，悲愤感慨，自成一家言。其书不为《四库全书》说部所收者，盖以《罗刹海市》一则含有讥讽满人、非刺时政之意，如云女子效男儿装，乃言旗俗，遂与美不见容，丑乃愈贵诸事同遭摈斥也。) 
　　
　　王丹麓博学擅才藻，一时名声满江左。居武林北郭，为往来舟车之冲，四方士大夫过者，必先造其庐，问字纳交，停轭不忍去。著书甚多，毛会侯自言一夕得霞举堂诸刻，如馋猿探果，不能自定。(王名晫，浙江仁和人，自称松溪子。平生重然诺，与人期或允所请，不爽时刻。霞举堂其读书处也，刻有《南窗文略》八卷。《松溪漫兴》十卷，《峡流词》三卷，《杂著》十种，《木庵外编》二种，《遂生集》十二卷，《幽光集》二卷，《赠言》两集，《文津》二卷。又著《今世说》六卷，尤为工妙，隽旨名言，滥于楮墨。毛名际可，一字鹤舫，浙江遂安人。负才俊异，淹鸦博闻，文极精妙，宦游所至著声绩，与西河、稚黄齐名，时人有"浙中三毛，文中三豪"之语。) 
　　
　　吴锦雯博物洽闻，贯穿经史，尝与徐世臣辈创为恢丽瑰玮之文，海内诵之，号为"西陵体"。陆丽京目之曰："天下经纶徐世臣，天下青云吴锦雯。"(吴名百朋，浙江钱塘人，举人。少奇敏，读书五行并下，为文数千言立就，官苏州司李。徐名继思，浙江仁和人，少擢茂才异等，遭乱不仕，隐于竺乾山中。尝谓："人非金石，立见销亡，不若逃形全真，肆志方外。"陆名圻，浙江钱塘人，少与陈子龙、吴锦雯、徐世臣等为登楼社，世号西陵体。庄钟史祸作，被株连，及事白，叹曰："今幸得不死，奈何不以余生学道耶？") 
　　
　　丁药园早岁有《白燕楼》诗，流传吴下，士女争采摭以书衫袖。婺州吴器之赠诗云："恨无十五双鬟女，教唱君家《白燕楼》。"其为时倾倒若此。(丁名澎，浙江仁和人，顺治十二年进士，官礼部郎中。少有隽才，与弟景鸿潆称为浙中三丁。) 
　　
　　岭南三家，首推陈元孝。而屈翁山、梁药亭次之。陈著《独漉堂集》，其诗清迥拔俗，得唐贤三昧，古体间入选理。王阮亭、赵秋谷皆至岭南，于广州诗人，独推重陈公。洪稚存论岭南三家有句云："尚得古贤雄直气，岭南犹似胜江南。"其推挹至矣。(陈名恭尹，广东顺德人，工诗古文，兼精书法。未冠赋《姑苏怀古》诸诗，倾动一时，名大起，自号"罗浮布衣"，隐居不仕。屈名大均，广东番禺人，著有《翁山诗集》。梁名佩兰，广东南海人，康熙二十七年进士，选庶吉士，明年即假归，周游名山，与海内诸名宿相酬唱。渔洋、竹及潘次耕皆推重之，著有《六莹堂集》。) 
　　
　　赵秋谷天才骏厉，通籍时适诏开鸿词科，当世号称能诗者麕集都中。新城王阮亭久以诗古文雄长坛坫，一时鸿儒俊才，多出门下。公独掉臂其间，自树一帜。古诗自汉魏六朝至初唐诸大家，各成韵调。新城自负妙契，公著《声韵谱》以发其秘。所著《谈龙录》显与新城持论相龃龉，而新城心折其才，不以为亢也。(赵名执信，山东益都人，康熙十八年进士，选庶吉士，授编修，迁右赞善，充《明史》纂修官。同时朱锡鬯、吴天章、陈元孝皆折辈行与之交。旋以国恤观剧罢职。既归，益放情诗酒，所居因园依山构亭榭，清泉、秀石、乔木，各极天趣。) 
　　
　　朱竹垞之文，雅洁渊懿，根柢盘深。其题跋诸作，实跨刘敞、黄伯思、楼钥之上。诗则牢笼万有，与王阮亭并峙，为南北两大宗。论者谓："王才高而学足以副之，朱学博而才足以运之。"皆笃论也。(朱公爵里见前，著有《日下旧闻》四十二卷，《经义考》三百卷，《曝书亭文集》八十卷，《明诗综》百卷，《瀛洲道古录》、《五代史注》各若干卷。) 
　　
　　康熙之时，以骈体文名海内者，毛大可、吴汉槎而外，首推陈其年检讨。其文导源庾信，才力富健，常自谓吾胸中尚有骈体文千篇，特未暇写出耳。江都吴园次、钱塘章岂绩与公齐名，然园次才稍弱，岂绩欲以新巧胜，二家又遁为别调。譬诸明代之诗，公学子山，如李崆峒之学社；园次追步义山，如何大复之近中唐；岂绩纯用宋格，则公安竟陵之流亚也。(陈名维崧，江苏宜兴人，康熙己未召试鸿词科，以诸生授检讨，纂修《明史》，著有《湖海楼诗文词集》五十卷。吴名兆骞，江苏吴江人，著有《秋笳集》。吴名绮，江苏江都人，著有《林惠堂集》。章名藻功，浙江钱塘人，康熙癸未进士，官庶吉士，著有《思绮堂集》。) 
　　
　　顾景范沉敏有大略，为人奇贫，而廉介朴厚，不求名于时。贯穿诸史，出以己所独见，著《方舆纪要》百二十卷，宁都魏叔子推为数千百年绝无仅有之书。(顾名祖禹，江南无锡人，所著《方舆纪要》一书，据正史考订地理，于山川形势险要，古今用兵，战守攻取，成败得失之迹，皆有折衷。虽荒僻幽仄之地，皆如目见而身履之。其论之最精者，谓天下之形势视乎建都，故边与腹无定所，有在此为要害，而彼为散地；在彼为散地，而此为要害者。又谓有根本之地，有起事之地，立本者必审天下之势，而起事常不择地云。) 
　　
　　何屺瞻蓄书数万卷，参互钩稽，如别黑白。吴下多书估，公访购宋元旧椠及故家善本，细雠正之，丹黄积数十过，始知近世之书脱漏讹谬，读者多沉迷于其中而不悟。邑子蒋维钧刻其《读书记》五十八卷行世。(何名焯，江苏长洲人，先世曾以义门旌，学者称"义门先生"。少读书，数行齐下，为文才思横溢。天性最耿介，廉于财，视千金犹草芥，晨炊未具不计也。所校定《两汉书》，考证尤精核。乾隆五年，方侍郎苞奏取其书付国子监，为新刊本所取正。公凡有评识，必洞彻其表里，通核其时势利病，无一语无根据。每读书论世，辄思为用天下之具，故精审绝伦若此。公与方望溪论文不甚合，望溪最恶钱牧斋文，公颇右之，谓自牧斋后更无人矣。盖少尝学于邵僧弥，僧弥出自虞山也。然望溪有作，必问其友曰："义门见之否？义门能纠吾文之短者，如有言，乞以告我。"公没后，世或用兼金购所阅经史诸本，估人多冒其迹以求售，于是何氏伪书颇杂出。) 
　　
　　方望溪论文严于义法，非阐道翼教，有关人伦风化，不苟作。凡所涉笔，皆有六籍之精华寓焉。尝谓：自南宋以来，古文义法不讲久矣。吴越间遗老尤放恣，无一雅洁者。古文不可入语录中语、魏晋六朝人藻丽俳语、汉赋中板重字法、诗歌中隽语、南北史佻巧语。世以为知言。(方公爵里见前。公少时游太学，李文贞见公文，叹曰："韩欧复出，北宋后无此作矣。"时公卿争相汲引，公非先焉不往。万征士斯同语公曰："子于古文，信有得矣，然愿子勿溺也。唐宋诸家，惟韩退之于道粗有明，其余资学者以爱玩而已，于世非果有益也。"公辍古文之学，一意穷经自此始。) 
　　
　　朱竹君博闻闳览，书无所不通。说经宗汉儒；诸史百家皆考证其是非同异；古文法班、马，而参以韩、苏；诗出入唐宋，不名一家。尝对客属文，其文才气奇纵，所欲言无不尽。(朱名筠，顺天大兴人，文正公圭兄也。年十五，与文正同补诸生。乾隆十九年成进士，选庶吉士，授编修，督学安徽及福建。黄景仁、洪亮吉皆北面称弟子。戴震、汪中兀傲不群，好雌黄人物，在公幕中独无间言。公尝与客饮，连举数十觥，酒酣论天下事，自比李元礼、范孟博，激扬清浊，别邪正，闻者悚然。生平提倡风雅，振拔单寒后进，天下士归之如市。所居室曰"椒花吟舫"，乱草不除，杂花满径。聚书数万卷，金石文字千种。尤爱山水，使车所至，尝再登黄山。武夷峭壁不通樵径，必攀萝造其颠，题名锲石而后返。) 
　　
　　王怀祖从东原戴氏受声音、文字、训诂，遂通《尔雅》、《说文》，皆有撰述矣。继见邵学士晋涵为《尔雅疏》，段进士玉裁为《说文注》，公遂不复为。撰《广雅疏证》二十三卷，凡汉以前仓雅古训，皆搜括而通证之。谓训诂之旨，本于声音，就古音以求古义，引伸触类，扩充于《尔雅》、《说文》之外，无所不达，然声音、文字部分之严，则一丝不乱。(王名念孙，江苏高邮人，文肃公子。八岁能属文，受学于东原戴先生。所著《广雅疏证》一书，盖藉张揖之书以纳诸说，实多揖所未及知者，而亦为惠氏定宇、戴氏东原所未及。古音自顾氏、江氏、戴氏皆有考正，金坛段氏分十七部为益精，段氏之分支之脂为三部也，发前人所未发。公昔亦同见及此，因段书先出，遂辍作。然公所分乃二十一部，按之群经、楚词，斩然不紊，更有为顾、段诸家所未及者。尤精于校雠，凡经史子书，晋唐宋以来古义之晦误，写校之妄改，皆一一正之。著《读书杂志》八十二卷，一字之征，博及万卷，其精核如此。) 
　　
　　秦味经为礼部侍郎时，考古今礼制因革，以为礼自秦灭后，汉儒抱残守缺，仅存什一。朱考亭有志编次朝廷公卿大夫士民礼，尽取汉晋以下诸儒之说，考订辨正，以为当代之典，而所撰《仪礼经传通解》，体例未备，丧祭礼又续自勉斋黄氏、信斋杨氏，未为完书。乃本昆山徐氏《读礼通考》义例，按吉、凶、军、宾、嘉之目，取夙所考定者，增辑排纂，作《五礼通考》一书，上探古人制作之原，下不违当代之法。(秦名蕙田，江南金匮人，乾隆元年赐进士第三人及第，授编修。数年迁礼部右侍郎，后累官至工部及刑部尚书。其官礼部时，作《五礼通考》，先经后史，分门辨类，以乐律附于吉礼宗庙制度之后，以天文推步、勾股割圜立《观象授时》题统之，以古今郡邑、山川、地名立《体国经野》题统之，并载入嘉礼中。凡先儒聚讼之说，一一疏通解驳，上探古人制作之原，下不违当代之法，可以坐言起行。方恪敏见而好之，与同参订，此外与参校者为德州卢雅雨、元和宋悫庭、青浦王述庵、嘉定钱晓征、王西庄、休宁戴东原，皆当世通儒也。) 
　　
　　沈归愚晚达，以诗受高宗殊眷，下直萧然，绳扉皂绨，如训蒙叟。其所奏进诸诗，陈善纳忠，往往能继古《竳酌》《卷阿》之作者。其于闾阎息耗，四方水旱，归本辰居，责成牧守补救之实，一见于诗。反覆尽意，不苟为虚美。公进诗集求赐序，帝欣然许之，称公之诗"远陶铸夫李杜，而近伯仲乎高王"。(沈名德潜，字确士，江苏长洲人。乾隆丙辰举博学鸿词科，未遇。戊午举于乡，年六十六矣，己未成进士，选庶吉士，授编修，累官至礼部侍郎。高宗为序其诗，略曰："德潜之诗，远陶铸乎李杜，而近伯仲乎高王矣，乃独取义于昌黎。归愚之云者，则所谓去华就实，君子之道也。昌黎因文见道，始有是语；而归愚叟乃能深契于此，识夷守约，敛藻就澹，是则李杜高王所未言，而有合于夫子教人学诗之义也。夫非常之人，然后有非常之遇，德潜受非常之知，而其诗亦今世之非常者，故以非常之例序之。异日者江国行春，灵岩驻跸，思欲清问民艰，暇咨新什，将访归愚叟于愚公溪谷间矣。"高王盖指青邱。渔洋谓公诗有过之无不及也。时日本高彝寄书千余言，溯诗学源流，诋钱牧斋持论不公，而以公所论为中正。赠诗四章，愿附弟子列，公拒之，盖法文衡山不以书画与远夷之意也。) 
　　
　　乾、嘉之世，经学昌明，殆如日月之中天。自清之初叶，朴学始萌，颜习斋、顾亭林、毛西河、阎百诗诸公，开风气之先，其后钜儒踵接。元和惠氏、武进庄氏、高邮王氏、嘉定钱氏，盛于吴中。婺源江氏、休宁戴氏，继起于宣歙。曲阜孔氏、桐城姚氏、仪征阮氏，莫不远绍微言，兼通大义，遂使遗经坠绪，焕然一新。(颜公、顾公、毛公、阎公已见前，均为清初经学大家。元和派有惠周惕，所著曰《诗说》；士奇为周惕子，所著为《易说》、《礼说》、《春秋说》。栋为士奇子，所著为《易例》、《周易述》、《易汉学》、《易大义》、《易微言》、《周易本义辨证》、《古文尚书考》、《明堂大道录》、《说》、《左传补注》、《九经古义》，惠氏三世治经，至栋而益盛。吴中汉学实惠氏一家开之。栋之弟子一为江藩，著《周易述补》、《尔雅小笺》；一为余萧客，著《古经解钩沉》，皆于汉学一派有功后学者也。武进派有庄存与，所著曰《周官记》、《周官说》、《周官说补》、《春秋正辞》四种。述祖为存与从子，所著曰《尚书校逸》、《尚书说》、《毛诗考证》、《周颂古义》、《夏小正考释》、《五经小学述》、《说文古籀疏证》；刘逢禄为述祖弟子，所著曰《尚书今古文集解》、《公羊何氏释例》、《公羊何氏解诂笺》、《论语述何》、《发墨守评》、《箴膏肓评》、《废疾申何》。龚自珍为逢禄弟子，所著曰《婺源三传书》；魏源亦逢禄弟子，所著曰《书古微》、《诗古微》。武进又有古文学派，孙星衍卓然名师，所著曰《周易集解》、《尚书今古文马郑注》、《尚书今古文注疏》、《明堂考》、《魏三体石经考》、《孔子集语》。当时洪亮吉与孙齐名，然亮吉所著《左传诂》，远不如孙之精深。高邮派有王念孙，所著曰《读书杂志》、《广雅疏证》。引之为念孙子，所著曰《经义述闻》、《经传释词》。高邮自创一派，专以形声训诂校勘古书，于是千古沉晦不可解之文词，循其例无不涣然冰释。后有俞樾者私淑之，为《群经平议》，为《诸子平议》，为《古书疑义举例》，而后四部书之讹文脱简，重门洞开。嘉定钱氏大昕，不专治一经，而无经不通。其说经之文散见《潜研堂文集》中，弟大昭、犹子塘、坫、侗皆深经术。婺源派有江永，所著曰《周礼疑义举要》、《仪礼释例》、《仪礼释宫》、《增注礼记训义释言》、《深衣考误》、《礼书纲目》、《律吕新义》、《律吕阐微》、《春秋地理考实》、《乡党图考》、《群经补义》。戴震为永弟子，所著曰《戴氏遗书》。段玉裁为震弟子，所著曰《经韵楼全书》、《说文解字法》。永之学出于朱子，而震乃操入室之戈。曲阜孔广森所著曰《轩所著书》，孔广林所著曰《孔丛伯遗书》。桐城派始于方苞，所著曰《望溪全集》。刘大为苞弟子。传古文辞而不传经。姚鼐为大弟子，有《左传补注》、《公羊补注》、《谷梁补注》、《国语补注》、《九经说》。桐城方氏说经诸书，源出北宋，再传至鼐，以参合义理考据为宗。仪征派有阮元，所著曰《皇清经解》、《诗书古训》、《车制图解》、《仪礼石经校勘记》、《曾子注释》、《十三经注疏校勘记》、《经籍纂诂》。后有长沙王先谦著《续编皇清经解》，亦能推衍宗风，网罗散佚云。) 
　　
　　乾、嘉之际，海内诗人相望，其标宗旨，树坛坫，争雄于一时者，为沈归愚、袁简斋、翁覃溪三家。袁公诗主性灵，新奇跌宕，不守前人矩，得名最盛，而其品不高。与之齐名者，为蒋苕生、赵瓯北，二家诗真率，袁虽卑视之，论者以为气体尚在其上也。翁公病渔洋末派之流为空调，特拈"肌理"二字，欲以实救虚。然言言证实，亦非诗家正轨，故其时大宗，仍不能不推沈公。(沈公、袁公爵里见前。翁名方纲，顺天大兴人，乾隆十七年成进士，寻授编修，官至内阁学士。精心汲古，宏览多闻，于金石、谱录、书画、词章之学，皆能抉摘精审，所著《两汉金石记》剖析毫芒。诗宗韩、杜、苏、黄，多至六千余篇。自诸经注疏以及史传之考订，金石文字之爬梳，皆贯澈洋溢于其中，盖真能以学为诗者。蒋名士铨，江西铅山人，乾隆丁丑进士，寻授编修。诗负海内胜名，古诗胜近体，七言尤胜，苍苍莽莽，不主故常。高丽使臣尝赠墨四笏，求其乐府以归。赵名翼，江苏阳湖人，乾隆三十六年成进士，以第三人赐及第。自少游馆阁，与诸名流相酬唱，后游武夷，遍历浙东山水，一发之于诗。归田后，主安定书院，日与朋游故旧赋诗为笑乐。) 
　　
　　黄仲则自湖南归，诗益奇肆。朱竹君督学安徽，延公及洪稚存入幕。三月上巳，会于采石之太白楼，授简赋诗者十数人。公年最少，著白袷，立日影中，顷刻数百言，遍视坐客，皆为之阁笔。(黄名景仁，江苏武进人。未冠，遇洪稚存逆旅中，始共学为诗。旋客湖南王提刑太岳署中。每独游名山，经日不出。值大风雨，或瞑坐大树下，牧竖见者皆以为异人。居安徽督学署半年，与同事者议不合，出署，质衣买轻舟，访秀水郑编修虎文于徽州，追之已不及矣。长沙梁赓陶论诗有云："前人锦袍捉月去，后人白袷当风来。一抚遗编一惆怅，不知谁是谪仙才"，非虚语也。洪名亮吉，江苏阳湖人，乾隆庚戌进士，赐第二人及第。后以言事指斥乘舆，落职，遣戍伊犁。既归，自号"更生居士"。少研经术，与同邑孙季逑齐名，人称"孙洪"。诗文有奇气，与黄仲则齐名江左，又称"洪黄"。黄后客死汾阳，千里奔其丧，世有巨卿之目。性嗜山水，游嵩、华、黄山，皆跻绝壁题名。) 
　　
　　洪稚存尝仿钟嵘《诗品》，评骘同时名家之诗，至为允当。或问君诗何如，曰："仆诗如激湍峻岭，殊少回旋。"(洪公爵里见前。其评诗之略云："钱宗伯载诗如乐广清言，自然入理。纪尚书昀诗如泛舟苕，风日清华。王方伯太岳诗如白头宫监，时说开元。陈方伯奉兹诗如压雪老梅，愈形崛强。张上舍凤翔诗如伥鬼哭虎，酸风助哀。冯文肃英廉诗如申韩著书，刻深自喜。蒋编修士铨诗如剑侠入道，犹余杀机。朱学士筠诗如激电怒雷，云雾四合。翁阁学方纲诗如博士解经，苦无心得。袁大令枚诗如通天神狐，醉即露尾。钱文敏维城诗如名流入座，意态自殊。毕宫保沅诗如飞瀑万仞，不择地流。蒋侍御和宁诗如宛洛少年，风流自赏。吴舍人泰来诗如便服轻裘，仅堪适体。钱少詹大昕诗如汉儒传经，酷守师法。王光禄鸣盛诗如霁日初出，晴云满空。赵光禄文哲诗如宫人入道，未洗铅华。王司寇昶诗如盛服趋朝，自矜风度。严侍读长明诗如触目琳琅，率非己有。王侍读文治诗如太常法曲，究系正声。施太仆朝干诗如甘谗鼎铭，发人深省。任侍御大椿诗如灞桥铜狄，冷眼看春。鲍郎中之钟诗如昆仑琵琶，未除旧习。张舍人埙诗如广筵招客，间杂屠沽。程吏部晋芳诗如白傅作诗，老妪都解。曹学士仁虎诗如珍馔满前，不能隔宿。张大令鹤诗如绳枢瓮牖，时发奇花。汤大令大奎诗如故侯门第，樽俎尚存。张宫保百龄诗如逸客游春，衫裳倜傥。蒋检讨蘅诗如长孺赣直，至老益坚。汪明经中诗如病马振鬣，时鸣不平。钱通副澧诗如浅话桑麻，亦关治术。李主事鼎元诗如海山出云，时有可采。姚郎中鼐诗如山房秋晓，清气流行。吴祭酒锡麒诗如青绿溪山，渐趋苍古。黄二尹景仁诗如咽露秋虫，舞风病鹤。顾进士敏恒诗如半空鹤唳，清响四流。瞿主簿华诗如危楼断箫，醒人残梦。高孝廉文照诗如碎裁古锦，花样尚存。方山人薰诗如东方正谏，时杂诙谐。阮侍郎元诗如金茎残露，色晃朝阳。凌教授廷堪诗如画壁蜗涎，篆碑藓蚀。李兵备廷敬诗如三齐服官，组织轻巧。林上舍镐诗如狂飚入座，花叶四飞。曾都转燠诗如鹰隼脱，精采溢目。王典籍芑孙诗如中朝大官，老于世事。秦方伯瀛诗如久旱名山，尚流空翠。钱大令维乔诗如逸客餐霞，惜难轻举。屠州守绅诗如栽盆红药，蓄沼文鱼。刘侍读锡五诗如匡鼎说诗，能倾一座。管侍御世铭诗如朝正岳渎，卤簿森严。方上舍正树诗如另辟池台，广饶佳丽。法祭酒式善诗如巧匠琢玉，瑜能掩瑕。梁侍讲同书诗如山半钟鱼，响参天籁。潘侍御庭筠诗如枯禅学佛，情劫未忘。史文学善长诗如春云出岫，舒卷自如。黎明经简诗如怒猊饮涧，激电搜林。冯户部敏昌诗如老鹤行庭，举止生硬。赵郡丞怀玉诗如鲍家骢马，骨瘦步工。汪助教端光诗如新月入帘，明花照镜。杨大令伦诗如临摹画幅，稍觉失真。杨户部芳灿诗如金碧池台，炫人心目。杨布政揆诗如沧海泛舟，忽得奇宝。孙兵部星衍诗如飞天仙人，足不履地。吕司训星垣诗如宿雾埋山，断虹饮渚。张检讨问陶诗如骐骥就道，顾视不凡。何工部道生诗如王谢家儿，自饶绳检。刘刺史大观诗如极边春色，仍带荒寒。吴礼部蔚光诗如百草作花，艳夺桃李。徐大令书受诗如范雎宴客，草具杂陈。赵大令希璜诗如麇鹿驾车，终难就范。施上舍晋诗如湖海元龙，未除豪气。伊太守秉绶诗如贞元朝士，时务关心。方太守体诗如松风竹韵，爽客心脾。张司马铉诗如凿险缒幽，时逢异境。张上舍醴诗如倪迂短幅，神韵悠然。刘孝廉嗣绾诗如荷露烹茶，芳香四彻。金秀才学莲诗如残蟾照海，病燕依楼。吴孝廉嵩梁诗如仙子拈花，自饶风格。徐刺史嵩诗如神女用发，时时弄珠。吴司训照诗如风入竹中，自饶清韵。姚文学椿诗如洛阳少年，颇通治术。孙吉士原湘诗如玉树浮花，金茎滴露。唐刺史仲冕诗如出峡楼船，帆樯乍整。张大令吉安诗如青果入筵，其味自别。陈博士石麟诗如晴云舒红，媚此幽谷。项州佣诗如春草乍绿，尚存冬心。邵进士葆祺诗如香车宝马，照耀通衢。郭文学诗如大堤游女，顾影自怜。张上舍问簪诗如秋棠作花，凄艳欲绝。胡孝廉世琦诗如陟险骅骝，攫空鹰隼。罗山人聘诗如仙人奴隶，曾入蓬莱。僧慧超诗如松花作饭，不饱猕猴。僧巨超诗如荇叶刺羹，藉清牢醴。僧小颠诗如张颠作草，时觉神来。僧果仲诗如郭象注庄，偶露才语。僧寒石诗如老衲升坛，不碍真率。闺秀归懋昭诗如白藕作花，不香而韵。崔恭人钱孟钿诗如沙弥升座，灵警异常。孙恭人王采薇诗如断绿零红，凄艳欲绝。吴安人谢淑英诗如出林劲草，先受惊风。张宜人鲍芷香诗如栽花隙地，增种桑麻。") 
　　
　　王兰泉贯通诸学，不名一家。诗宗社、韩、苏、陆，侍宴赓歌皆称旨。词拟姜夔、张炎，古文力宗昌黎、眉山，碑版之文照四裔。治经与惠氏栋同深汉儒之学，《诗》、《礼》宗毛郑，《易》学荀虞，言性道宗朱子，旁及河津余姚诸家，不区门户。又积金石文字数千通，书五万卷。所至宾朋文宴，提倡风雅，后进执经请业，舟军错互，户外屦恒满。士藉品藻以成名者，不可胜数。(王名昶，江苏青浦人。少颖异博学，善属文。乾隆十八年进士，从阿文成征大小金川，叱驭悬崖，日行数百里。夜治章奏、军书于炮火、矢石中，无误无畏。累官至刑部右侍郎。论公者谓："自来文学与武功，文章与政事，判然两途。至于汉宋互异，朱陆殊科，治朴学者以词赋为虚华，论性天者讥训故为繁碎，分茅设，莫能相通，而得其一，皆足以名世。惟公邃于经，健于文，富于诗词，精于考证，达于政治韬略，研穷于性理。又北至兴桓，西南出滇蜀外，所过名山大川，皆足开拓胸心，增长识力，泓迤演，不名一家，可谓通儒也已。") 
　　
　　纪晓岚于书无所不通，尤深汉《易》，力辟《图》、《书》之谬。一生精力，备注于《四库提要》一书，此外不复自为撰著。尝谓："今人所见狭，偶有一得，辄自矜创获，而不知皆古人所已言，或为其所已辟。"故公胸有千秋，而不轻著一书。其所欲言者，悉于《四库提要》中阐发之，而惟以觉世之心，自托于小说稗官之列。(纪公爵里见前。公文集外所著为《阅微草堂笔记》七种。) 
　　
　　乾隆时小说盛行，其言之雅驯者，言情之作，则莫如曹雪芹之《红楼梦》。讥世之书，则莫如吴文木之《儒林外史》。曹以婉转缠绵胜，思理精妙，神与物游，有将军欲以巧胜人，盘马弯弓故不发之致。吴在精刻廉悍胜，穷形尽相，惟妙惟肖，有箭在弦上不得不发之势。所谓各造其极也。(曹名未详，江南上元人。吴名敬梓，安徽全椒人。) 
　　
　　毕秋帆性好著书，铅椠不去手。谓经义当宗汉儒，故有《传经表》之作。谓文字当宗许氏，故有《经典辨正》及《音同义异辨》之作。谓编年之史，莫善于涑水，乃博稽群书，考证正史，始宋迄元，为《续资治通鉴》二百二十卷。谓史学当究流别，故有《史籍考》之作。谓史学必通地理志，故于《山海经》、《晋书·地理志》皆有校注。诗文下笔即成，不拘一格。要皆自运性灵，不违大雅之旨。有《灵岩山人诗集》四十卷，文集八卷。 
　　
　　(毕名沅，江苏镇洋人，乾隆二十五年进士，以第一人及第。引见日，公仪观修伟，进止有度。天颜甚喜，胪唱授修撰，累官至兵部尚书，湖广总督。生平笃于故旧，好汲引后进，如吴中书泰来，严侍读长明，程编修晋芳，邵学士晋涵，洪编修亮吉，孙观察星衍等，皆招致幕府。公暇，诗酒唱酬无虚日。) 
　　
　　章实斋为史学大宗，所著《文史通义》一书，命名仿刘知几《史通》。其扬榷古今，褒贬传记，实与《史通》同为千古不刊之书，而《史德》《史释》诸篇，且为《史通》所未及。(章名学诚，浙江会稽人，尝修《永清县志》。叶廷谓其思精体大，深得史裁。如职官、选举有表，年经事纬，先后不紊。又有士族表以澄流品，而劝睦姻。舆地水道有图，开方计里，形势了如。又有建置图，但详制度而略景物。至于《列女传》，尤极匠心为之，但有一节可书，片言为则，无不描摹謦，刻画仪容，以慰冰洁之志。若夫阙坊有传，防猥滥也，即以待参稽；前志有传，明渊源也，即以维废坠。其体裁皆足为后之修志家取法。各序因志例而推论史例，更有发前人所未发者。刘子元《史通》一编，独擅千古，实斋可以继武矣。) 
　　
　　姚姬传授古文学于刘海峰。海峰与方望溪生同时，居同里，日与之讨论义法，望溪推为今世之韩欧。公乃禀其师传，覃心冥进，益以所自得，推究壶奥，开辟户牖，世人翕然推为正宗，几有青胜冰寒之喻。论者谓望溪之文质，恒以理胜；海峰以才胜，学或不及；姬传则理与文兼至。三人皆籍桐城，故世称为桐城派。求学之士，如蓬从风，如川赴壑，百余年转相传述，遍于东南。由其道而名于文苑者，以数十计，可谓盛矣。(姚公爵里见前。刘名大櫆，安徽桐城人。姚之世父姜坞编修范博文强识，诵法先儒，与大友善。诸子中尤爱姬传，每谈文必令侍侧。姬传幼时即喜亲大，客退，辄肖其衣冠谈笑为戏。故范授以经学，而复使授古文法于大。姬传后主江宁书院二十余年，门下著籍之士，以上元梅曾亮、管同，娄县姚椿、宝山毛岳生，瑞金罗有高，新城鲁仕骥及同邑刘开为最有名者。) 
　　
　　吴山尊好作骈俪文字，沉博绝丽。朱文正谓其合邱迟任为一手。尝选袁简斋、邵荀慈、刘圃三、孔顨轩、吴谷人、曾宾谷、孙渊如、洪稚存之骈文，称为八大家。如袁之为文，师事胡稚威，博综渊茂，其才气足以耸动一时。邵则规模魏晋，风骨高骞，于绮藻丰缛之中，存简质清刚之制。刘之清转华妙，吴之委婉澄洁，洪之寓奇气于淳朴，莩新意于古音。孙之风骨遒上，思至而理合；孔之力追初唐，藻采丽；曾之味隽声永，别具会心，是皆遵循轨范，敷畅厥旨，堪为一代骈文之正宗。(吴名鼒，安徽全椒人，嘉庆四年进士，官侍讲学士，袁公、洪公爵里见前。邵名齐焘，江苏昭文人，乾隆七年进士。少即能为六朝、初唐之文。同年生王芥子太岳初亦好为骈体文，见邵作，叹为天授，遂辍不作，而规仿《史》、《汉》及韩柳矣。年三十六，即罢归田里。主讲毗陵书院，奖借后学，著有《玉芝堂文集》。刘名星炜，江苏武进人，乾隆十三年进士，官兵部侍郎，著有《思补堂集》。孔名广森，山东曲阜人，乾隆三十六年进士，官检讨。年少入官，翩翩华胄，一时争与之交。然性恬淡，好著述。少受经于戴东原，于经、史、小学，沉览妙解。著述甚多，骈文则有《仪郑堂骈体文》三卷，江都汪中读之，叹为绝手。吴名锡麒，浙江钱塘人，乾隆四十年进士，由编修官至祭酒。浙江诗派自竹初白后，大宗、太鸿起而振之。吴之诗境超妙，实为朱、查、抗、厉之后劲。既工骈体，尤善倚声。曾名燠，江西南城人，乾隆四十六年进士，累官至贵州巡抚，著有《赏雨茆屋集》。孙名星衍，江苏阳湖人，与同里杨芳灿、洪亮吉、黄景仁齐名。袁简斋曰："天下清才多，奇才少，渊如天下奇才也。"遂相与为忘年交。乾隆五十二年进士，以第二人及第，授编修。早岁文辞华丽，继乃沉潜经术，博极群书。喜奖借后进，所至士争附之。尤好聚书，间有善本，借钞无虚日，金石、文字及古彝鼎、书、画，皆能穷竟源委。文在六朝、汉魏间，不欲似唐宋八家。) 
　　
　　八家之外，以骈体文称者，又有阮芸台、刘芙初、乐莲裳、彭甘亭、查梅史、杨蓉裳、杨荔裳、刘孟涂、梅伯言、郭频伽、吴巢松诸君，其文皆闳中肆外，典丽肃穆，足与八家并美。(阮公爵里见前。刘名嗣绾，江苏阳湖人，与同里董基诚、董佑诚同以骈文名于时。乐名钧，江西临川人，嘉庆六年举人，著有《青芝山馆集》，与吴兰雪同为翁覃溪弟子，同以才名遨游王侯公卿间。彭名兆荪，江苏镇洋人。查名初揆，浙江仁和人。杨蓉裳名灿芳，荔裳名揆，江苏金匮人。蓉裳由拔贡应廷试，得知县。公余拥书纵读，益务记览，为词章。诗出入义山、昌谷间而自成一体，俪体文惊才绝艳，世谓盈川复生。荔裳少擅风雅，与其兄蓉裳齐名。刘名开，安徽桐城人，为姚姬传高足弟子，著有《骈体文》二卷。梅名曾亮，江南上元人，著有《柏枧山房集》。郭名麐，江苏吴江人。吴名慈鹤，江苏长洲人。) 
　　
　　张度西生有异禀，七岁能诗文，得名最早。年十三，登采石矶，赋长歌，人呼太白后身。其再入都也，值西师凯旋，朝廷行效劳礼，方问亭总督畿辅，筑郊劳台，公为赋铙歌，大书其上，复为良乡居民贾户作凯旋榜帖千余纸，一夕立就。晚年养疴乡里，湖广总督毕秋帆迎至节署，集名流为东坡生日修祀。酒再巡，公援笔为长歌，四座嗟赏。(张名九钺，湖南湘潭人，乾隆二十七年，举顺天乡试。二十九年，以知县发江西。既罢官，遍游嵩、洛、偃、巩。举生平磊落抑塞之气，一泄之于诗，宏博浩瀚，纵其力之所至而一轨于正。著有《陶园文集》八卷，诗集二十二卷。) 
　　
　　张仲冶之诗，生气涌出，沉郁空灵，于从前诸名家外，又辟一境。其《宝鸡题壁》十八首，指陈军事，得老杜诸将之遗，传诵殆遍。其妇亦能诗，有句云："修到人间才子妇，不辞清瘦似梅花。"先生和之，有"夜窗同梦笔生花"句，佳话也。(张公爵里见前，著有《船山诗草》若干卷，学者称船山先生。) 
　　
　　法时帆生平以诗文为性命，士有一艺之长，莫不被其奖进。主持坛坫者三十年，尝称舒铁云、王仲瞿、孙子潇为三君，作《三君诗》以纪之。(公名法式善，蒙古正黄旗人，乾隆四十五年进士，官侍读。自登仕版，即以宏奖风流、研求文献为己任。其为诗质而不癯，清而能绮。论诗用渔洋三昧之说，主王、孟、韦、柳，尤工五言。舒名位，直隶大兴人，少工诗古文，丰神散朗，如魏晋间人。乾隆五十三年举人，以奇博横恣之才，从威勤侯勒保军幕治文书。有龙么妹者，贵州土司龙跃妹也。勤侯征苗，檄调上兵，适跃病，命么妹率兵驰抵军门。妹年十八，身长白皙，结束上马，出入矢石间，所战必捷，秦良玉不是过也。事平，侯为么妹执柯，将以归舒。舒婉辞之，复为诗幻其事，一时传为佳话。著有《瓶水斋诗集》。王名昙，一名良士，浙江秀水人，乾隆五十年举人。好游侠，通兵家言，善弓矢，上马如飞，慷慨悲歌，不可一世。著有《烟霞万古楼集》。窦东皋评所撰《西楚霸王庙碑》曰："二千年来无此手笔矣。"孙名源湘，江苏昭文人，嘉庆十年进士，官编修，有《天真阁集》。年十五随父出山海关，登医巫闾，授笔赋诗，已有惊人之句。妇席氏，名佩兰，亦工诗，著有《长真阁集》。) 
　　
　　岭南自三家后，风雅寥寥，继起者为张药房、冯鱼山、温坡、赵渭川，而必以黎二樵为之冠。黎公足迹不逾岭峤，而诗名满海内。巨公来粤者，咸折节下之。其诗由山谷入杜，而取炼于大谢，取劲于昌黎，取幽于长吉，取艳于玉溪，取僻于阆仙，取瘦于东野，锤凿锻炼，自成一家言。(黎名简，广东顺德人，乾隆己酉充选贡生，父忧，未赴廷试。性好山水，屡入朱明洞天，穷其幽胜。所居曰百花村，亭曰众香，阁曰药烟。生平擅诗、书、画三绝。书得晋人意，画直造元四家堂奥，著有《五百四峰草堂诗钞》若干卷。张名锦芳，广东顺德人，乾隆五十四年进士，官编修，著有《逃虚阁诗钞》、《南雪轩文钞》。冯名敏昌，广东钦州人，乾隆戊戌进士，由庶吉士改户部主事，著有《罗浮草堂集》。温名汝适，广东顺德人，乾隆四十九年进士，累官至兵部右侍郎，著有《携雪斋诗文钞》。赵名希璜，广东长宁人，乾隆己亥举人，官安阳知县，著有《四百三十二峰草堂诗》。) 
　　
　　邓湘皋幼时，闻长老称述乡邦巨人长德，辄欣然听之。稍长则搜讨楚故，不遗余力。每得残缣断简，如获异珍，惊喜狂拜不自己。所纂《沅湘耆旧集》，综一千七百人，诗万五千六百八十首，各为小传，以诗存人。复搜刻《蔡忠烈遗集》，《王船山遗书》，增辑周圣楷《楚宝》，编纂欧阳文公《圭斋集》，尤为有功于先哲。(邓名显鹤，湖南新化人，嘉庆甲子举人，屡试礼部不第，遂绝意进取，博究群书，足迹半天下。凡海内缙绅大夫、才俊士多慕与为友。晚居长沙，客造请诗文者日相踵，悉能副其所求。岿然称楚南文献者，垂三十年云。) 
　　
　　阮芸台为浙江巡抚，立诂经精舍，祀许叔重、郑康成两先生，延王述、孙渊如主讲席。选高材生读书其中，课以经史疑义，及小学、天文、地理、算法，许各搜讨书卷条对，不用扃试糊名法。刻其文尤雅者，曰《诂经精舍集》。不十年，上舍生致身通显及撰述成一家言者，不可殚数。东南人才，称极盛焉。(阮公爵里见前，以嘉庆五年授浙江巡抚。公所著书曰《经室集》，先后刊行海内名宿著述如钱辛楣《三统术衍》、《地球图说》，谢东墅《食物百咏》，张皋文《虞氏易》、《仪礼图》，汪容甫《说学》，钱溉亭《述古录》，刘端临《遗书》，凌仲子《礼经释例》，焦里堂《雕菰楼集》，钟崖《考古录》，孔顨轩《仪郑堂集》，胡西诗集，张解元吏部诗集，僧诵苕《庶查集》，李四香《算书》，凡数十家。) 
　　
　　何子贞以书法名海内，然其生平学问，专肆力于《史》《汉》，罢官后恒为各省大吏聘修通志，体例精严，撰述赡洽。诗宗昌黎、东坡，有苍莽横逸之气。所著有《史汉地理合证》、《东洲草堂诗文集》、《玄女室杂记》、《舂陵倦忆录》，士林珍之。(何名绍基，湖南道州人，道光丙申进士，选庶吉士，授编修，文安公长子。其书法详《巧艺门》。) 
　　
　　朱伯韩尝从倭艮峰、曾涤生游，与闻宋儒绪论。其经术考据，则与何子贞、张石洲相切。至于诗古文，精深雅洁，则与梅伯言、邵位西、刘椒云、冯鲁川及其乡人龙翰臣、王少鹤同时各成一家。盖道光朝魁伟振奇人也。(朱名琦，广西临桂人，官至道员。) 
　　
　　桐城之文，末流仿效，不免流于空疏。曾涤生、吴南屏同起而振之。南屏不屑奉一先生之言以自隘，卒其所得，与姚氏无一不合。曾氏古文，熟于阳刚阴柔之旨，极其伸缩变化，铿訇隐辚，自成清越。尝自言粗解古文，由姚先生启之。然寻其声貌，与姚氏略不相袭。所谓道不可不一，而学不必尽同欤。(吴名敏树，湖南巴陵人，为湘楚古文大家。其治经也，融会汉宋，兼通性理、典章之学，不愧近世之巨儒。著有《湖文集》。曾公爵里见前。其门下以古文著者，有武陵杨彝珍，东湖王定安，武昌张裕钊，桐城吴汝纶，遵义黎庶昌。彝珍、定安，肉多于骨，长于用复而短于使单；裕钊善叙事，而规模不免狭小；汝纶习于间架，其铭词陶铸诗骚，颇堪继武；庶昌读书较多，不囿于法而范围较广。此五人者，虽未能各自树立，然皆曾氏之入室弟子也。) 
　　
　　龚璱人、魏默深为文，有偏霸之才，纵横学《国策》，廉悍学韩非，颇足补桐城所未逮，而为道、咸间文坛之飞将。(龚公爵里见前。魏名源，湖南邵阳人，著有《书古微》、《诗古微》、《圣武记》、《海国图志》等书。其著《圣武记》时，龚璱人手书一联以赠之，曰："读万卷书，行万里路；综一代典，成一家言。"其推挹可谓至矣。) 
　　
　　道、咸以降，骈体文亦多斐然可观者，如李申耆、周荇农、傅味琴、赵桐孙、王壬甫、李莼客诸家，皆气清体洁。而莼客尤词旨渊雅，体格纯净，直欲近掩洪、孙，远追徐、庾，不愧为一朝之后劲。(李名兆洛，江苏武进人。周名寿昌，湖南长沙人。傅名桐，安徽泗州人。赵名铭，浙江秀水人。王已见前。李名慈铭，浙江会稽人。) 
　　
　　国内战争，原无足纪。洪杨之役，王壬甫乃著《湘军志》，叙湘军之缘起与琐事，虽表扬功绩，而言外见意，于诸将劣迹，曾不少讳。曾涤生且有微词，群推为史狐之笔。湘军将帅恶之，购其版毁焉。(王公爵里见前，所撰《湘军志》十六卷。群帅后属王定安别撰《湘军记》，则皆谀颂之词矣。) 
　　
　　石达开以文武兼资之才，起而革命，未获成功。好事者传诵其檄文云："忍令上国衣冠，沦于夷狄；相率中原豪杰，还我河山。"其意气可谓横绝一世矣。又传其《感怀诗》结句云："我志未酬人已苦，东南到处有啼痕。"蔼然仁者之言，令穷兵黩武者见之，当为愧死。(石为云南人，在太平天国封翼王，后与秀清不合，率孤军至四川遇难云。) 
　　
　　李少疏幼贫嗜读，恒负薪山中，且樵且读，卒之贯通群书。言行一遵先哲，以经术词章授徒里中，从游者数百人，咸推为儒林之模楷。(李名光榕，湖南湘潭人，晚年被举孝廉方正。) 
　　
　　汪柳门自谓于书无所不窥，而《史》、《汉》尤精熟。某学使思有以难之，一日叩之曰："龚定诗有'九月犹开窈窕花'之句，窈窕花何物？"汪不能答。某学使转告之曰："桂也。班《书》具在，君殆偶尔遗忘耶？"汪大窘。(汪名鸣鸾，江苏吴县人，官至侍郎。) 
　　
　　易耕莘长身玉立，清瘦如鹤，熟精《昭明文选》，工为六朝小品赋。尝作《熏笼赋》一篇，欧阳节吾称其雅韵绝伦，幽艳在骨。(易名志伊，湖南湘潭人，少即清矫绝俗，与人交不轻然诺。诗词尤为清隽，顾连不得志于有司，年未四十，赍志以终。) 
　　
　　张樵野起家簿尉，粗识文字，中岁始力学骈、散文、诗，竟能卓然成家，书亦超逸绝俗，真奇才也。(张名荫桓，广东南海人，官至户部右侍郎。光绪戊戌政变，遣戍西行，有《西戍遗诗》一卷，关内外途中所作，悲凉激越，令人不忍卒读。) 
　　
　　张冶秋置身通显，而爱国忧时，于杜陵为近。光绪戊戌、己亥间，蒿目时事，郁郁不自胜。尝为《感怀诗》八首，悲壮淋漓，直逼《秋兴》。(张名百熙，湖南长沙人。起家翰林院编修，官至邮传部尚书。其《感怀诗》有二首，云："戎氛近逼姬周日，党祸纷乘赵宋年。忧极真思蹈东海，时危忍见哭伊川。乾坤扰扰事未已，风雨萧萧秋可怜。万里敢忘心报国，诸君应有力回天。""五十二翁霜雪姿，经霜历雪到清时。教忠深负先臣训，补过难酬圣主知。数亩敝庐人外想，联床风雨梦中思。故山无恙堪招隐，会籋青云饵紫芝。") 
　　
　　释寄禅少不识字，为人牧牛。一日见篱落间白桃花为风雨摧败，不觉大哭，遂出家。云游海内，偶登岳阳楼，俯视湖光，一碧万顷，忽得句云："洞庭波送一僧来"。到长沙，以告郭筠仙，郭始教之为诗。中岁以后，宗法六朝，步趋王、孟，高者直逼盛唐，与湖湘老辈邓弥之、王壬甫相酬唱矣。(释名敬安，湖南湘潭人，自号"八指头陀"。书法古拙，间有不知之字，则画形以象之。晚年为天童方丈，立僧教育会。往来京沪间，以传播佛学为己任。) 
　　
　　孙师郑辑近贤诗，约得二千余家，为《道咸同光四朝诗史一斑录》。其中虽瑕瑜互见，然旁搜博采，每人缀以小传，实为近代风雅之《阳秋》。(孙名雄，江苏昭文人，清季官学部，张文达奏派为文科大学监督。工骈体文诗，辑《四朝诗史一斑录》，为诗史阁图，遍征题咏。) 
　　
　　张香涛开府江汉，朝野人士即已云从。迨入枢府，都人士以一亲丰采为荣，故退食之余，无日不有文宴诗会。即最促时间，亦必钩心斗角，作诗钟一二。故当日十刹海之会贤党，宣武门外之畿辅先哲祠与松筠庵，皆为名流畅叙幽情之所。而寒山诗社，亦即起于是时。(张公爵里见前。公以光绪三十三年入军机处。) 
　　
　　江建霞以文学负盛名，所作诗尤惊才绝艳，上掩玉溪冬郎，次回疑雨集不足道也。诗文多不留稿，有人传其《绮怀诗》数章，弱冠时读书鸳湖所作，吉光片羽，弥足珍贵。(江公爵里见前。《绮怀诗》九首，录其二云："镜鹊晨开理鬓云，从知碧玉逊双文。最怜心地明恩怨，孰问家声旧赞勋。弱贺临风同柳细，劫花经雪胜兰焚。梦中洒尽鸳鸯泪，痛绝人间小鄂君"。"帐底偷翻《子夜歌》，镜中难画石家螺。偶开玉匣飞珠凤，谁说红墙即绛河。南内无人留覆钮，北山有鸟怕张罗。那堪谱续金荃夜，惨绿年华鬓已皤。"情词哀艳，似非少年所作，然论其晚境，抑郁无聊，身世实足怆感，是诗仿预为之谶也。) 
　　
　　徐研甫于光绪戊戌，督学湖南，仿张香涛督学蜀中之《轩语》，作《轩今语》，教导士子，趋重实学。其余经学一门，颇主廖季平《公羊》今学、康长素六经是刘歆伪书各说，叶奂份遂作《轩今语辨》，逐一论驳之。朱师晦又作《辨轩今语辨》，一时观者如坠五里雾中，莫辨真理之所在。(徐名仁铸，顺天宛平人，以翰林院编修视学湘中，所赏拔者皆一时名士。八月政变，以牵涉新党革职。廖名平，四川井研人，为王闿运高足弟子。初通《公羊》，渐贯通群经，谓《春秋》、《王制》所以治中国，《尚书》、《周礼》所以治天下，盖与旧说乎异焉。康名有为，广东南海人，著有《伪经考》诸书，为吾国谈新学主张变法之第一人。叶名德辉，湖南湘潭人。朱名德裳，湖南湘潭人。) 
　　
　　文芸阁才思敏捷，下笔千言。光绪朝有珍妃者，幼从文读，颇通书史，屡为帝言之。甲午大考翰詹，帝以公卷授阅卷大臣，拔置第一。擢侍读学士，有大用意。寻为忌者劾罢，归而著书，有《晋书艺文志补注》、《纯常子支语》及《云起轩词钞》各若干卷。(文名廷式，江西萍乡人，庚寅年进士，以第二人及第，杨崇伊以交通内监劾之。) 
　　
　　彭藻才诗词富丽，尤工骈体文。光绪乙未入词林，时值萍乡苦旱，斗米千钱，公以书致张香涛，才藻横溢，情词复极沉痛，中有"霁云断指，包胥顿首"之句。张立发库金十万赈恤之。乡人至今诵其德勿衰。(彭名树华，江西萍乡人，光绪乙未进士，授编修。) 
　　
　　光、宣之间，岑云阶、瞿子玖、袁慰亭、端午桥诸要人相继罢免。梁辟园以目疾闲居长沙，作艳体诗四章分咏之，名流和者数十人，以王壬甫、曾重伯所作为最工，一时脍炙人口。(岑名春萱，广西西林人，时由两广总督入为邮传部尚书，免职。瞿名鸿，湖南善化人，时以大学士军机大臣免职。袁名世凯，河南项城人，以外部尚书、军机大臣免职。端名方，满洲人，时以直隶总督、北洋大臣免职。梁名焕奎，湖南长沙人，光绪癸已举人，为江南知县，以目疾归里，所居青郊别墅颇有湖山之胜。曾名广钧，湖南湘乡人，以翰林院编修出为广西知府，著有《庵诗存》。) 
　　
　　咸、同、光、宣之诗人，可别为三宗：王壬甫崛起湘中，与邓弥之力倡复古，由魏晋以上窥风骚，是一大宗。弥之《白香亭诗》，高秀出湘绮楼之上。湘绮自谓学二陆，至曹、陶已无阶可登，而弥之和陶，冲淡微远，深哜神味。李莼客及章太炎之五言，韵古格高，欲追湘绮，皆属此宗。张香涛尝谓洞庭南北有两诗人，王壬甫五言，樊樊山近体，皆名世之作。樊山早岁为袁简斋、赵瓯北，自入张门，一概弃去。从李莼客游，颇究心于中唐、晚唐，吐语新颖，则其独擅。龙阳易哭庵固能为元白温李者，于是中晚唐诗，流传颇盛。大抵二人少作隽妙，晚年稍觉颓唐。此宗效者甚多，而佳者难觏。若同、光体诗人，出入南北宋，郑苏龛、陈伯潜、陈伯严、沈子培为其宗之魁杰。其中又分二派：一派清苍幽峭，体会渊微，思精笔炼，苏龛、伯潜优为之；一派生涩奥衍，语必惊人，字忌习见，伯严、子培优为之。范肯堂、林畏庐、陈石遗、李拔可皆此宗之健者。至罗瘿公、黄秋岳、梁仲异、夏剑丞，则后起之秀也。(王已见前。邓名纶，湖南武冈州人，著有《白香亭诗集》。章名炳麟，浙江余杭人，博极群书，尤精佛典，古文辞亦戛戛独造，自成一家。樊名增祥，湖北施南人，为人足智谋，优文学，以庶吉士改官陕西渭南令。鹿传霖抚陕，荣禄任西安将军，皆倚重之。后升陕西布政使，然以盛气凌人，屡起屡踬。入民国后，一为袁政府参政，羁滞京师，常与易哭庵作诗歌鼓吹女伶，其格渐卑。易名顺鼎，湖南龙阳人，少有才子之目。其诗工于对仗，运用故事，往往奇辟惊人。民国三年出为印铸局帮办。少年之作，如"星光忽堕岸千尺，水气平添波一层"等句，不可复观矣。郑名孝胥，福建闽县人，著有《海藏楼诗集》。陈伯潜名宝琛，福建人，著有《弢庵诗集》。陈伯严名三立，江西义宁人，著有《散原精舍诗》。沈名曾植，浙江人，作诗喜用僻典，与伯严之好用奇字又少异焉。范名当世，江苏通州人。林名纾，福建人，工书善画，自号冷红生，译著欧美小说最有名。陈名衍，福建人，著有《石遗室诗集》。李名宣龚，福建人，为诗最工嗟叹。罗名惇曧，广东人。黄名濬，梁名鸿志，均福建人。夏名敬观，江西人。) 
　　
　　近有南社者，为东南革命诸巨子所组合，以研究文学、提倡气节为宗旨。社中闻人如黄克强、宋渔父、仇冥鸿、宁太一、程韵荪、汪精卫、柳亚子、陈汉园、高天梅、田紫琴、白楚香、姚雏、邵次公、汪兰皋、景太昭、居觉生、马小进、马君武、冯自由、张蔚西、黎荪、叶竞生、李印泉、顾养吾诸君，皆称文坛健将。岁出丛刻两巨帙，分诗文词录三种，已刊至二十余集。其中多愤世嫉时、慷慨悲歌之作，与少陵诗史相近。然黄、宋、仇、宁、程、黎诸君子，相继殂谢。黄垆向笛，触绪生悲，令人不忍卒读矣。(南社创始于清光绪己酉，柳亚子为之倡，故柳连年被选为主任。黄宋二公已见前。仇名亮，湖南湘阴人，辛亥起义，公以山西独立响应之。民国二年，在北京发行《民主报》，痛诋袁世凯。民国四年，袁党诱之入京，遂遇难。宁名调元，湖南醴陵人，性鲠直，工为诗文。早岁入同盟会，萍醴之役，锢长沙狱中三年，酌酒赋诗，歌声琅琅出金石。既出狱，北走燕京，主《帝国日报》，大言高论，弹射朝政无所避。武昌兵起，乃奔走湘、鄂间，襄黎元洪、谭延闿戎幕，旋任三佛铁路局长。宋渔父被刺，君乃辞职走沪上，电致谭延闿，说以独立。袁政府密令名捕，遂遇害于武昌。程名家柽安徽人，民国四年，在北京谋刺袁世凯不成而被害。汪名兆铭，广东人。柳名弃疾，江苏吴江人。陈名家鼎，湖南宁乡人，众议院议员。田名桐，湖北人，众议院议员。白名逾桓，湖北人，众议院议员。姚名锡钧，江苏华亭人。邵名瑞彭，浙江淳安人，众议院议员。汪名文溥，江苏毗陵人。景名耀月，山西人，众议院议员。居名正，湖北人，参议院议员。马名小进，广东人，众议院议员。马名君武，广西人，参议院议员。冯名自由，广东人，稽勋局局长。张名相文，江苏桃源人，众议院议员。黎名尚雯，湖南人，参议院议员。叶名夏声，广东人，众议院议员。李名根源，云南腾冲人，由众议员任陕西省长。顾名澄，江苏无锡人，数学有重名。) 
　　
　　近有陈仲甫、胡适之、钱玄同、傅孟真诸君，发刊《新青年》，创为文学革命之议，主张以白话为文章。胡之言曰："死文字决不能产出活文学，中国若想有活文学，必须用白话，必须用国语，必须做国语的文学"。陈则力主推翻孔学，改革伦理，为根本上之解决。钱并主张废去汉文，另采用一种文法简赅、发音整齐、语根精良之人为的文字。傅则欲铲除中国学术思想界之基本谬误，谓："吾国数千年来，所有学术，为阴阳学术，所有文学，为偈咒文学。若非去此误谬，自与西洋文明格不入。"观诸君之绪论，类皆以旧文学为死文学，须一律扫除。主张言文一致，于新文学界放一异彩。若能去激去偏，推行以渐，未始非吾国文化进步之一转机也。(陈名独秀，安徽怀宁人，北京大学文科学长。胡名适，安徽绩溪人。钱以字行，浙江吴兴人，皆任北京大学文科教授。傅名斯年，山东聊城人，北京大学文科三年级学生。) 
　　
　　诗钟为联句之变体，不知起于何时，最盛于同、光之际，闽、粤、湘人，尤喜为之。其以钟名，亦不知果取何义。前辈流传名句，多赋物体，如"万里江山归赤帝"---项羽，"一生名节误红娘"---莺莺，"大力将军都是胆"---赵云，"横行公字本无肠"，螃蟹，"胯下英雄红勒帛"---经布，"墙头姓字碧笼纱"---题名录是也。同、光以后，盛行建除体，逐字对嵌，周而复始，名一唱以至七唱。都人士结为寒山诗社，月必数集，雅歌消遣。陈翼牟为社中之健者，作诗钟《九友歌》以张之："龙阳才子钟中仙，摇笔思攫榜花元。忽然攫得喜欲颠，一生夺魁数累千"---易哭庵。"王郎清纯俗生捐，粥粥耻与人争先。偶探骊珠众称妍"---王书衡。"瘿公选句如选钱，收拾奇零一一穿。命题择字争新鲜，问鼎不得心茫然。嘲甲评乙舞翩跹"---罗瘿公"曾侯苦思殊可怜，伏案狂吟如秋蝉。呕心镂肾百虑煎"---曾伯厚。"谁其匹者高阆轩，哆口瞠目绕室旋。轩然一笑得佳联，欲度钟王前"---高阆轩，"亚子风神翩凤骞，美人秋水隔娟娟。听唱黄河颈屡延，落第口呼冤"---顾亚蘧。"就中强记推郑虔，宵寒面壁如参禅。然枯坐耸两肩，抱膝无言口吹烟"---郑叔进。"吾宗主事腹便便，胪唱清声动九天。精思直透秋毫巅，踞榻仰卧赤两颧。以手画肚肚欲掀"---陈公。"关尹好事勤且贤，主持坛坫称中坚。都集刊行始甲编，赓续不已俟百年。吴江枫冷万人传"---关颖人。读陈君之歌，知诸君子跌宕裙屐，流连琴尊，白战无喧，清谈有侣，固一时之佳话也。(陈翼牟名士廉，湖南湘乡人，内务部佥事。诗学义山，深有所得。易罗二君已见前。王名式通，山西人。曾名福谦，福建人。高名步瀛，直隶人，教育部司长。顾名瑗，河南人。郑名沅，湖南人，公府秘书。陈公名庆佑，广东人，交通部主事。关名赓麟，广东人，交通部司长。) 
　　

　　新世说卷三 
　　
　　方正第五 
　　
　　侯朝宗故与陈定生、吴次尾相善。陈、吴二君，方共檄阮大铖罪，作《留都防乱揭》。阮私念因侯生以交于二君，事当已，乃属其客来交欢，公觉之，谢弗与通。而阮家有伶一部，能歌所演剧，号燕子笺者。会诸名士以试事集金陵，公置酒高会，征其伶。阮心窃喜，立遣伶往，而令他奴之。方度曲，四座称善。奴走告，阮心益喜。已而抗声论天下事，语稍及远，遂戟手骂詈不绝。阮乃大怒，而恨三人者尤次骨。(侯名方域，河南商丘人，幼从父官京师，习知中朝事，而于君小人门户始终之故尤熟悉。怀宁阮大铖，故魏阉义儿也。屏居金陵，谋复用。诸名士共檄大铖罪，作《留都防乱揭》。宜兴陈贞慧、贵池吴应箕，实主之。大铖愧且恚，然无可如何，故欲因公以求解于二君。) 
　　
　　顾亭林康熙丙辰至都门，其甥东海两学士设宴，延之上座。三爵既毕，即欲行。两学士请曰："甥尚有薄馔未荐，舅氏幸少需。饮至夜阑，张灯送归，何如？"公怒曰："古人饮酒，卜昼不卜夜。世间惟淫奔纳贿二者夜行，岂有正人君子而夜行者乎？"两学士屏息肃容，不敢更置一词。(顾公已见前，东海两学士即徐元文、徐乾学也。) 
　　
　　魏贞庵因事纳谏，正直不阿。尝侍世祖坐，世祖称唐太宗英主，对曰："晚年无魏征苦谏，遂穷兵高丽，至贻后悔。"(魏公爵里已见前。) 
　　
　　清初各部尚书侍郎，满汉各一人，汉尚侍多仰满人鼻息，不敢有异议。冯孔博为吏部侍郎，时议各省遣大臣二人廉察督抚一案。满侍郎太必兔与公议相左，盛气相陵，奋拳欲击公。公徐曰："会议也，独不容吾发言耶？且可否自有上裁，岂尔我所敢专主？"时曹属环跪公前，使稍贬损从满议，公坚持不可。疏入，帝亦卒韪公言。(冯公爵里见前。康熙四年停各省巡按，议遣大臣廉察督抚，每省各二人。吏部尚书阿思哈、侍郎太必兔遂议设公廨，颁敕印。公执不可，曰："国家设立督抚，皆重臣，今谓不可信，复遣两大臣监之，甚无谓也。夫权重则势相轧，难保属吏不仰承左右，启隙端。"太必兔性暴伉，闻公言大恚，瞋目起立，欲举拳以殴公，公故云云。其后太必兔反修好礼下于公，然终以罪诛。) 
　　
　　徐立斋介然谨礼法，门庭阒如。有沈生者，中表兄弟也。一日，从容言某总兵得罪，出重金求免死，公能一援手乎？公变色曰："是何言！速去，无污我。"遂摈沈生。(徐名元文，江苏昆山人，顺治十六年赐进士第一，累官至户部尚书，拜文华殿大学士，旋罢，领书局。) 
　　
　　孙承恩之弟名暘者，以罪遣戍。公戊戌廷试卷颂语有云："克宽克仁，止孝止慈，"世祖称赏之。见其籍贯，疑与孙旸一家，遣学士王熙驰至公寓面询。学士故与公善，因语之故，且曰："毕世升沉，决于一言，回奏当云何？"公曰："祸福命耳。君既不可欺，弟亦不可卖。"学士叹息，既上马，复回顾云："得无悔乎？"公曰："死无悔。"学士复奏，世祖嘉其不欺，遂赐第一人及第。(孙字未详，江苏常熟人，顺治戊戌状元，授职修撰。) 
　　
　　于北溟为两江总督，捕大盗鱼壳置狱中。是夕公秉烛坐，一男子持匕首自屋梁下，公叱问何人，曰："鱼壳也。"公解冠几上，自指其头曰取。鱼壳长跪笑曰："取公头不待公命也。方下梁时，如有物击我，手不得举，乃知公神人，某恶贯盈矣。"自反接，卷匕首以献。公曰："国法有市曹在。"迟明狱吏报失盗，人情汹汹，而公已命中军将鱼壳斩决西市。(于公爵里见前。方公莅两江总督任时，大盗号鱼壳者拳捷，倚驻防都统为解，有司莫能擒。公来时，官吏远迎，日旰不至，方惊疑，而公已单车入府矣。群吏饰厨传馈饩，率皆不受。按察使某年家子也，请具一餐为公寿。公笑曰："以他物寿我，不如以鱼壳寿我。"按察使喻意，遂以千金购名捕缚置狱。) 
　　
　　格宜亭清介绝尘，衣布素，日食惟菜韭，却岁馈万计，纤毫不以自污。直隶旗民杂处，遇事多为权要所持。康熙初，鳌拜圈地议起，督抚朱昌祚、王登联等，均以守正被冤杀。自是人以为戒，无敢讼言其非者。至奸民窜入旗下，寻仇倾陷尤狡黠。公则不问旗民，一律执法严惩不少贷，时有铁面之称。(公名格尔古德，姓钮祜禄氏，满洲镶蓝旗人。初由笔帖式为副理事官，康熙二十年由内阁学士授直隶巡抚，政绩称最。) 
　　
　　孙若群少励品学，言动皆有则，乡里称小圣人。以进士谒选京师。任侍郎克溥延之课子，坐不易床，食不兼豆，虽盛暑亦衣冠危坐。侍郎有友，时往山左学使任，知公之二子应童子试，将为之地，而不知二子名，屡欲问之，惮其严，终不敢发。(孙字未详，山东淄川人。端居缄默，遇有问难，辄指画谈议，滔滔不竭。善评骘，穷通寿天，皆以文决之。康熙癸丑，知交城县事，遣其子归淄就婚。去后见其近作，叹曰："吾子其不再返矣。"归后竟卒。治交多异政。迁四川知州，卒于官。) 
　　
　　张警庵锐意问学，而自治严整，终日端坐，虽跬步不苟，盛署不袒裼。所居乡曰"新泉"，男女往来分二桥，道不拾遗，市中交易，先让外客，皆服公之教也。(张名鹏翼，福建连城人。事亲养志无违，居丧蔬食三年，不外游，不内寝，动必以礼。尝曰："考亭易箦之年，乃我下帷之始。"盖焉日孳孳，不知其老且耄也。) 
　　
　　徐青牧持躬方正，论学不苟同。李中孚南游来访，与深谈良久。李曰："子学笃而行未广。"公正色曰："先生行高而学未醇。"(徐名世沐，江苏江阴人。少孤，奉母孝，力学自立，补学官弟子。见《太极》、《西铭》诸书，发愤志道，自叹囿于举子业如井蛙焉。与陆桴亭、高汇旃、马一庵诸公往来论学无虚日。) 
　　
　　汪苕文为兵马司指挥，其时旗人横甚。某旗人与民争，缚民至司，率党数十人，卧踞厅事。公厉声曰："曲在民，当尽法。若曲在旗，敢冤民乎？"卒直民而绌旗人。(汪公爵里见前。顺治中，曾由户部主事降为北城兵马司指挥，又惩豪家奴以势陵人者。任满且去，北城民炷香提酒，送者填溢衢巷。) 
　　
　　姜西溟在京师时，相国明珠长子性德甚才从公学，颇欲援之登朝。明相有幸仆曰安三，势倾朝野，公不少假借。性德乘间言曰："家君遇先生厚，然卒不得大有所助。某以父子之亲，亦不能为力者，盖有人焉为之梗，愿先生少假颜色，则事且立谐。"公大怒，掷杯起，绝弗与通。(姜名宸英，浙江慈溪人，少工诗、古文辞，精书法，为诸生名澈九重。康熙丁丑，年七十矣，始成进士，以第三人及第，授编修。当未第时，徐尚书乾学能进退天下士，平生故人并退就弟子列，独公与为兄弟称。健庵罢官归，犹领《一统志》。公预志事，相从南归，于是构健庵者亦恶公，以故连蹇不得志云。) 
　　
　　施文贤为京兆尹，令行禁止，畿辅肃然。步军统领托和诺行骄纵，舆前常拥八驺。公遇诸途，乃拱立道旁俟其过。托惊骇，下舆问之。公厉声曰："定制：非王公不设驺马。吾以为诸王至，故立以俟，孰意汝也。"欲劾之，托跪谢，乃已。(施名世纶，福建晋江人，襄壮公琅次子。康熙二十四年，由任子授泰州知州。有重臣来治河，其从官强聘州民女为妾，公持之急，立还诸民。寻坐事，降调。督臣傅腊塔以公清廉正直题留，得旨留任。擢守扬州，禁冶游，俗尚一变。圣祖南巡，召对良久，顾左右曰："此天下第一清官也。"后以特旨授顺天府尹，再迁至漕运总督。江泰淮扬称为施青天。) 
　　
　　任葵尊官御史，巡视北城，有锦衣骏马者突其前，公呵叱之，从者曰："此某王所嬖之千金旦也。"公大怒，率隶卒逐之。旦匿王府。公坐门前，必得旦乃已。王命旦出，公叱缚之，予杖四十。王入奏，圣祖曰："彼非陵汝，行吾法也。汝若庇优，是亏吾法。"王大惧，叩首而出。(任名宏嘉，康熙中官巡城御史，正直有声。) 
　　
　　陆稼书令嘉定时，苏抚慕天颜生辰庆祝，群吏争献纳珍物。公独于袖中出布一匹，屦二双，曰："此非取诸民者，谨为公寿。"天颜笑却之，卒以微罪劾罢其官。(陆公爵里见前。公以康熙乙卯知嘉定县。嘉定赋多而俗侈，公以清介自持，上官严惮之。往时令馈遗上官动千百计，公岁时起居通书问而已。丙辰廷议，暂抽市肆钱一年佐饷，例不及巷舍。公如例报征，巡抚慕天颜不悦。疏言："时方多事，陆令非应变才。请调简缺。"部议遂引才力不及例，镌三级调用。嘉定民大骇，罢市，日号巡抚门乞留。巡抚不自安，再具疏请复，而公又以盗案落职矣。) 
　　
　　汤潜庵为苏州巡抚，权相明珠有家奴，言事多效，所至大府效迎，过苏，畏公不敢谒。监司以下，朝夕候其门。公闻召之来，从骑数十至辕门，顾谓左右："主人出迎何迟也。"久之辟大门，传呼奴入。至阶下，见公南面坐，乃跪而听命。公曰："汝主与吾同朝，闻汝来，故以酒肉犒汝。"命门卒为主人。其人惭沮，即日去苏。(汤公爵里见前。) 
　　
　　陈沧洲署霸昌道，奉特旨许乘传奏事。在昌平，有冠花翎者数人，称某王遣来索修城者金，势张甚。公伪逊辞延之入，而阴伏健卒，缚置狱中，因驰奏。适某王入对，圣祖示以公疏，曰："无之"。曰："然则可听陈鹏年处分。"公仗毙一人，枷四人，徇于城，自是畿甸肃然。(陈公爵里见前。初学士沈涵密荐公，圣祖还其奏。五十六年召公见曰："沈涵荐尔，朕疑之，今知非尔所请。"故命署霸昌道，可乘传奏事。) 
　　
　　朱可亭知潜江县，有惠政。时有斗杀狱，总督喻某权抚篆，疑为故杀，斥令改谳。公持前议，再斥再覆如初。总督调公至行省诘责，公曰："令所据，乃初招。公所据，乃讼师教唆之遁辞也。"总督怒，将劾之。公曰："畏劾而枉杀人，令不为也。"拂衣而出。(朱公爵里见前。总督喻将劾公，适巡抚刘公殿衡至，久闻公贤，为解于总督而荐之。旋行取，授刑部主事。) 
　　
　　鄂毅庵为云贵总督时，杨公名时获罪听勘。新抚朱纲欲入杨罪，呼三木以待，军民汹汹欲为变。公力持之，尝从容语纲曰："过汤阴岳忠武庙，曾见铁人乎？"纲大惭沮。(鄂公爵里见前。公好护持善类，杨公曾夜梦群蜂攒啮，一神人以袖挥之而散，及见公，如神人貌。) 
　　
　　方望溪夫人蔡氏卒，熊一潇尚书欲妻以女。其子本，公同年生也。公语本曰："某家法：亡妻偕娣姒日夙兴，精五饭酒浆，奉卮二亲左右。贵家女能之乎？"本咋舌而止。(方公爵里见前。) 
　　
　　李穆堂以劾田文镜事，内外诸臣，方以全力罗织公，必欲置之死地。世宗知公深，特恶其倔强，欲痛有所摧折，仍湔洗而复用之。两次决囚，命缚公与蔡尚书同至西市，两手反接，刀置颈，问："此时知田文镜好否？"公对曰："臣愚虽死，不知田文镜好处。"乃宣旨赦还，仍置请室。(李公爵里见前。公在狱时，日读书，饱啖熟眠，故甘抚胡君期恒亦在系，叹为铁汉。) 
　　
　　蔡闻之服阕至京师，适新令翰林科道在假者并休致，而公之请假也，未久居父丧，或谓宜自列于吏部。公曰："吾闻古者受爵而让，未闻投牒以自申也。"(蔡名世远，康熙己丑进士，出安溪李文贞门，选庶吉士，授编修。既休致归，主讲峰。世宗嗣位，特召入都，命侍皇子讲读，累官至礼部右侍郎。予谥"文勤"。) 
　　
　　余田生知江津县，时值青海用兵，年羹尧巡抚四川，加正赋，通私茶，犹不足以饷战士，多额外急征，檄再三至。公不应，乃遣内丁持印文告谕，自朝至日晡，公不出，使者哗。公立坐堂皇，命反接，众相视不敢动。公怒，乃共推曳，伏之地，投六签，丞簿皆曲跽为请。须臾士民集堂下者数千人，耆老数十升堂，以身蔽使者，乞哀曰："公何难弃一官，但我民自今无依矣。望哀赤子，宽使者法。"久之，乃命释缚羁候。越日，使者介众索原文，公曰："还报年公，闭门待劾，原文已间道付二三执友矣。"远近惊駭，旬月声震京师。(余名甸，福建福清人。自为诸生，即以名义为己任，好面折人。康熙丙戌成进士。以雍正时知江津县，折辱年羹尧使者。年曰："此民所戴也，斥之伤众心。不去百城玩令。"会行取，遂以公应，入为吏部主事。) 
　　
　　全谢山年十四补诸生，例谒，黉舍内附设名宦乡贤祠，明降臣张军门杰、谢太仆三宾亦滥列焉。公见二木主，大怒曰："此反覆卖主之乱贼，奈何污宫墙也？"亟掣取捶碎之，投之泮池。(全名祖望，浙江鄞县人，生有异禀，书过目不忘。以古文谒查初白编修，编修许为刘原父之俦。乾隆元年成进士，选庶吉士，散馆列下等，以知县候选，乃归不复出。既贫且病，饔餮不给，而好学益厉。人有所馈，皆峻辞。屡主蕺山、端溪诸书院，成就人才甚众。其学渊博无涯，于书靡不贯穿。卒后弟子录为《经史问答》，又裒为《鲒琦亭集》。) 
　　
　　鲁亮侪受田文镜命，摘中牟李令印，即摄中矣。公入境，闻父老说令贤。至县，见令温文尔雅，询知借俸迎母而库亏。竟不取印，辞令驰去。至省见田，田盛怒，睨公曰："汝不理县事而来，何也？"曰："有所启。"曰："印何在？"曰："在中矣。"曰："交何人？"曰："李令。"田干笑顾左右曰："天下摘印者，宁有是耶？"公免冠而前曰："裕一寒士，以求官来河南，得官中牟，喜甚，恨不连夜排衙视事。不意入境时，李令之得民心如是。见其人，知其亏帑故又如是。明公已知其然，而令裕往，裕沽名誉，空手归，裕之罪也。若其不知，裕归陈明，请公意旨，庶不负大君子爱才之心。公若以为无可哀怜，裕再往取印不迟。"田默然，旋目公曰："奇男子也。非汝，吾几误劾贤员。但疏去矣，奈何？"公曰："裕少时能日行三百里，明公果欲追疏，请赐契箭一支以为信。"田许之，五日而疏还，中牟令竟无恙。以此鲁名闻天下。(鲁名之裕，其父某为广东提督，与三蕃要盟，公七岁为质子于吴。吴王坐朝，公衣黄夹衫，戴貂蝉侍侧。年少豪甚，读书毕日，与吴帐下健儿竞技赌跳，故武艺尤绝人。) 
　　
　　谢香泉任台谏时，以直声著。权相和有宠奴，常乘车出入，人避之，莫取诘。公巡城，遇诸途，命卒曳下笞之。奴曰："汝敢笞我？我乘我主车，汝敢笞我！"公益怒，痛笞奴，遂烧其车，曰："此车岂复堪上国坐耶？"京师咸呼为烧车御史。和恨之，假他事削其籍以归。(谢名振定，湖南湘乡人。公以文章名一时，喜山水，既罢官，乃遍游江浙，所至人士争奉杖履迎之。饮酒赋诗，名益高。和伏诛，复官部郎以卒。) 
　　
　　高宗幸滦阳，有随侍太监某滋扰民间。时热河巡检张映沙者，文和相国之族子也，抚以善言。太监愈咆哮，张乃呼隶缚之，立加大杖。直督方恪敏闻之大惊，上章劾奏。帝察其情，谓近臣曰："非太监恣行不法，若安敢尔？其人殊有家风，朕甚嘉之。"因降特旨，令越七阶擢同知，而太监遣戍矣。(张名若瀛，安徽桐城人。) 
　　
　　董蔗林相国长子淇以荫官部郎，中年夭折，相国悲咤。一日谓门下士曰："予自问生平无罪，西河之痛，天何罚之酷耶？"众或引孔子、伯鱼、释迦摩侯罗为解。相国愈不怿。洪稚存编修在座，率尔对曰："师秉国钧，上之宜法皋、夔、伊、傅，次之亦当效房、杜、范、韩，乃庸庸祗祗，待效孔光、石庆之所为。不能造福，即有余殃，慎毋以无罪自蒙也。"相国惘然久之。(董名诰，浙江富阳人，乾隆二十八年馆选授编修，累官至文华殿大学士，仍兼刑部尚书，国史馆总裁。洪公爵里见前。) 
　　
　　吴槐江性朴直，奏对以诚，能言人所不敢言。督直时，仁宗返自关东，驻跸夷齐庙。公与董文恭、戴文端同召见。帝曰："此行有言道路崎岖，风景略无可观者，今则道路甚平治，风景绝佳。人言可尽信耶？"公越次对曰："皇上此行，欲面稽太祖、太宗创业艰难之迹，以为万世子孙法，岂宜问道路风景耶？"有顷，帝目公曰："卿苏州人。朕少扈跸过苏州，风景诚无匹矣。"公曰；"陛下前所见，翦采为花，一望之顷耳。苏州城外惟虎邱称名胜，实则一坟堆之大者。城中街皆临河，河道仄逼，粪船坌集，午后辄臭不可耐。何足言风景？"帝曰："如若言，皇考何为六度至彼耶？"公曰："臣曾侍皇帝谒太上皇帝，蒙面谕曰：'朕临御天下六十年，并无失德，惟六次南巡，劳民伤财，实为作无益害有益。将来如皇帝南巡，而汝不阻止，无以对联。'言犹在耳，陛下宜谨佩勿谖。"同列皆为挢舌，而公神色自若。(吴名熊光，江苏昭文人。乾隆戊子举顺天乡试，以中正榜授内阁中书，累官至两湖、两广、直隶总督。) 
　　
　　杨时斋家法极严正。子国桢，少倜傥，豪饮不羁。其自刑部郎出守颍州也，公方提督固原，长公子国佐，亦以守备引见，并予假省亲。国桢至，辕者以公命止之，不许入。国佐入为跪请，久乃召而庭数之。国桢免冠谢。公曰："吾起武举，蒙上拔擢至此，恩遇无比，常恐老不知所报。始吾期汝云何，而汝忘之也。"命予杖。官吏为叩头乞免，不许。已，皆大骇服。道光初，国桢擢云南盐法道，未上，迁按察使。陛辞，宣宗谕曰："好为之。有如不称，当语而父知耳。"盖当是时，帝亦知公之家法也。(杨名遇春，四川崇庆州人，以乾隆四十四年中武乡试，从征甘肃石峰堡，调赴台湾，出征廓尔喀，咸有功。由把总擢守备，后征黔苗，剿教匪，累官至固原提督。道光五年赏公紫缰，授陕甘总督，图像紫光阁。) 
　　
　　何允彪尝假馆杭州山村小庵中，四顾荒寂，忽夜闻剥啄声，则一青衣丽姝，翩然而入。公叱之，对曰："藁砧久出，今忽得书，妾不识字，乞先生为我诵之。"公掷书地下，曰："村中岂无一识字者？何必乘夜求我。我非鲁男子，速去。毋乃公。"妇惭而退。(何名煊，浙江萧山人，道光时官云南巡抚。拒夜奔为诸生时事。) 
　　
　　王子怀于咸丰初为御史，抗疏直言，于国家大计，多所建白。旋升户部侍郎。遇事力持正论，朝贵为之敛迹。时肃顺柄国，颇忌惮之，遣客通殷勤。公意颇动，订于某日偕谒。客待于外堂，车驾矣，衣冠而出，过厅事东偏，有巨镜，忽面镜瞻顾一周，拈须自语曰："焉有堂堂王子怀，而为权贵屈节者乎？"遽谢客。客还报，肃恚甚，将谋所以中伤之，乃引疾归。(王名茂荫，安徽歙县人。咸丰戊午京察时，大学士瑞常管兵部，王为左侍郎。及过堂，瑞举一等诸员姓名，语尚侍，王起正色曰："某某特善奔走，非真能办事者。若某某皆勤于职事，为守兼优，应以一等与之。"瑞怫然曰："如君言乃非我所知，请君为我定之。"王曰："诚然。中堂事多，不常至署。茂荫终岁在部，察诸司勤惰较详，敬当为中堂定之。"径取笔标识，促其画诺，付胥缮折具奏。瑞大不平，然竟无如何也。) 
　　
　　胡润芝律己甚严，于宗族姻戚，不稍假借。在黄州时，族人某来谒，饮食之者数月。一日辞赴前敌，问其故。以营官某奉调，嘱与偕行。公勃然怒，面谕营官曰："吾有族戚，力岂不能庇之？汝辈借以结纳，风气一开，伊于胡底？姑记过一次以儆。"因自给族人归赀；并通饬各台局营员，任人一事，胥秉至公，不得徇上官及同僚情面，滥为汲引。若经访闻，立即参劾。(胡公爵里见前。) 
　　
　　沈幼丹性刚直，朝贵无敢有请托，有之亦置不答。李次青夙称骨肉交。公督两江时，李荐一族子至，留署数月。公忽召询之，若家几人，岁需几何，对以百金足矣。公立出千金助之归，不与差遣。(沈公爵里见前。又有同乡挚友以知府需次山西，乞函于沈，致桂抚为之先容。沈笑不应，徐检尺牍三四函示之，则桂抚关说未报者也。因晓之曰："彼若受而应之，吾何从施面目？君第去，若无所事，吾当按月资给君。"遂以四百金赠其行。李名元度，湖南平江人，以孝廉从曾国藩军，积功官至云南按察使，升布政使。著有《国朝先正事略》，分名臣、名儒、经学、文苑、遗逸、循良、孝义七门，纪载详赡。) 
　　
　　彭雪琴貌清癯，如闲云野鹤，出语声微细，至不可辨，然每盛怒，则见之者不寒而栗。巡阅长江水师至皖，合肥李氏势方盛，少荃相国犹子某素法，时出夺人财物妻女，官不敢问。一日夺乡民妻去，乡民诉诸公，公命以刺邀某至，询之曰："乡民告若夺其妻，有之乎？"某直悍然应曰："然。"公大怒，命笞之无算。府县官皆至，悚息哀求，公不之许。俄巡抚以刺至请见，公命延接，阴嘱吏曰："趣斫之。"巡抚足甫登舟，而吏持头复命矣。公乃移书合肥相国曰："令侄坏公家声，想亦公所憾也。吾已为公处置讫矣。"合肥复书谢之。(彭名玉麟，湖南衡阳人，从曾国藩军，以水师名。每年巡阅长江，必戮数人。所至之处，将弁士卒咸有戒心。公之衣履朴质类村叟，偶出行，一奚奴随之，亦村童也。一日过浙江石门湾，湾固大镇，亦往来孔道，有水师管带官驻焉。公憩于茶寮中，每夜有说故事者，镇人群集听之。正中一座为管带席，他人不敢僭。公即据其席，寮主劝其移他座，公婉谢之曰："俟管带至，吾当谨避之。"俄而二弁负大灯导管带至坐，客避席，寮主趣公起。公不听，管带大怒曰："何物村人，胆敢据吾座？"二弁亦大声呼叱。公徐徙他座，蜷伏无言。管带犹余怒未息，坐客莫不悚惧。俄而公潜去，立召管带。管带至，则视高坐堂皇者，乃适所斥坐上村人，匐匍如死囚。公略叱曰："一管带官，威福至此耶？"命斩之。) 
　　
　　阎丹初署鄂藩时，鄂督官文恭有某弁，以娈童保副将矣，恃宠而骄。一日入民家，欲奸其处女。女不从，杀之而逸。其父母诣府县讼冤，府县莫敢问。公大怒，急谒文恭，弁已求救于文恭。公上谒而文恭辞以疾。公谓有要事，必须面陈，如不可风，即就见于卧室。阍者仍固拒之。公曰："中堂病，必有痊时，俟痊必传见。吾即居此以待。"命从者持袱被来，卧起官厅三日夜。中丞司道，多方劝解。公出誓言，谓不斩弁，不还署。文恭乃自出见，即长跽以请，公岸然不为动。中丞严公正色曰："丹初亦太甚矣。中堂不惜屈体至此，独不能稍开一面网乎？"公不得已，扶文恭起，与要约立斥弁职，押归原籍。文恭诺，乃呼弁出，令顿首谢再生恩。公忽变色，叱健儿执诣阶下，褫其衣，重杖四十，立发遣。事讫，始向文恭谢。文恭由是益敬惮之。(阎名敬铭，陕西人，以同治初署湖北布政使司。严名树森，陕西人，与公同乡。) 
　　
　　刘孟容为陕西巡抚，编修蔡寿祺言事，讥公夤缘，诏公自陈。公复奏曰："凡夤缘者，必其平日萦情于宠利，不胜歆羡恋慕，思一得之以为快。然后丧其本心，捐弃廉耻，为乞怜昏夜、骄人白昼之行。故凡小廉曲谨之士，粗知自爱，即有所不屑为，不必过人之识量而后能之也。臣虽愚陋，其于希荣慕禄、降志辱身之事，往往不待禁戒，而自绝于心。盖其自治尚有精于此者，而此特其粗节，乃蔡寿祺以其不肖之心，肆情造谤，惟所欲言，直欲厚诬天下，谓无复有粗知廉耻之人之事，则何其情之悖也！"(刘名蓉，湖南湘乡人。少怀奇自负，不肯随时俯仰。尝与罗罗山讲学，有志于古。曾涤生闻其名造访，遂相友善。曾居京师时，尝寄诗与公，有卧龙之誉。同治二年，以四品京堂授陕西巡抚。) 
　　
　　穆宗晏驾，孝钦后欲揽政权，不为立嗣，廷臣无敢抗争者。光绪己卯，穆宗梓宫永远奉安，吴柳堂侍御乞派随扈行礼。至蓟州，遂密奏穆宗立后事，自尽于所居之寺中。奏上，孝钦虽不悦，仍批其折云："以死建言，孤忠可悯。"(吴名可读，甘肃人，道光庚戌进士。授主事，转御史，以劾成禄言太激，左迁吏部主事。操行清洁，不附权贵。) 
　　
　　光、宣之间，庆王奕当国，举朝莫敢撄其锋。台谏中乃有正直不阿之赵、江二君焉。赵芷荪以黑龙江巡抚事，首揭其奸革职；江杏村继之，其疏中有云："江苏巡抚宝芬、陕西巡抚恩寿为其亲家，山西布政使志森为其侄婿，浙江盐运使衡吉为其邸内旧人，直隶总督陈夔龙为其干女婿，安徽巡抚朱家宝之子朱纶为其子载振之干儿，悉实事也。"疏上，都下喧传，争为公危。果奉旨，命其明白回奏。及覆奏，乃历数诸故实，未更谓："臣非不知赵启霖劾奕罢官，仗马一鸣，三品料去，祗以枢垣重地，汲引私人，恐或贻误大局，激于忠悃，冒死直陈。"旋奉旨切责，命回原衙门行走。公既被放，即奉母返闽，绘《梅阳归隐图》以示志。(赵君爵里见前。江名春霖，福建莆田人，当时以广西赵炳麟与赵、江称"台谏三霖"。其实麟并非霖，炳麟亦未忤巨奸，幸而得名。其时广和居酒楼有无名氏题壁一首，咏其事云："公然满汉一家人，干女干儿色色新。也当朱陈通嫁娶，本来云贵是乡亲。莺声呖呖呼爷日，豚子依依恋母辰。一种风情谁识得，问君何苦问前因。"又和作一首云："一堂两世作干爷，喜气重重出一家。照例自然称格格，请安应亦唤爸爸。岐王宅里翻新样，江令归来有旧衙。儿自弄璋翁弄瓦，寄生草对寄生花。") 
　　
　　江翌云为司法总长时，因政府滥发特赦命令，执法不行，洁身远引，诚不愧为独善之士，以视薰心利禄、颜阿附者，真有霄壤之别。或传其《书怀》有句云："急流尚幸抽身早，阅世初知获咎多"，尤见君之持躬方正，有畏惜清议、深自引咎之意。(江名庸，福建人，以民国六年为司法总长。其辞职后，《书怀》七律云："回天讵有鲁阳戈，日薄崦嵫可奈何。世乱青山难独往，酒酣燕市且悲歌。急流尚幸抽身早，阅世初知获咎多。何事中年要陶写，纵横书卷待摩挲。"非惟立身品节可嘉，即诗境亦高尚。) 
　　
　　
　　
　　雅量第六 
　　
　　顾亭林著《音学五书》时，《诗本音》卷二稿再为鼠啮，再为钞写，略无愠色。有劝其熏瓦倒壁，一尽其类者。公曰："鼠啮我稿，实勉我也，不然，庋置不动，焉能五易其稿耶？"(顾公已见前。) 
　　
　　世祖初入关，兵戈四起，人皆裹粮避山谷间。徐竹逸与弟竹虚独守敝庐，昼则力田，夜不废读，俨如太平之世。其避兵他处者，率多受警或被劫。公语弟曰："吉凶悔吝生乎动，于今益信。"(徐公已见前，竹虚名未详。) 
　　
　　董苍水渡洞庭，至鹿角山，风起浪涌，上流覆舟蔽湖而下，僮仆震慑无人色。公危坐自如，徐赋二诗投湖中，竟得无恙。数时辄行三百余里，见者疑有神助。(董名俞，江南华亭人。童时喜读古人诗，略上口即能为声偶之言。庚子举孝廉，与兄阆石进士并以才名显。后坐公事摧挫，不得用于世。卜筑南村，方塘小榭，歌啸自得，虽突烟常冷，意豁如也。) 
　　
　　徐羽仪读书灵鹫山，夜陟北峰望月，有虎怒啸，山谷震动，客劝之避，公笑曰："虎虽猛兽，焉能噬人？人惟畏虎，虎故噬之。"意气自若。(徐名一鸿，江西怀玉人。生而早慧，容状魁奇，经明行修，不枉道以逢世。尝自叹曰："吾读书独不得明道为忧耳，何慕富贵。富贵能福人，亦能祸人。"应举，渡鄱阳湖，风变舟覆，遇救得免。同舟半皆溺死，公觅其尸衣冠殓埋，又为文以祭之，方去。) 
　　
　　丁药园居法曹，诗名满京师。吏人尝窃其牍以易鹅炙，灶下养思染指不获，讼于庭。公自出其所食鹅炙以赐之。(丁公爵里见前。) 
　　
　　诸骏男尝同姜汇思过金山，飓风大作，舟直触郭璞墓石。时汇思在别舟，意诸必惶怖，使人视之，则诸方吟啸自若，作《过金山诗》。(诸名九鼎，浙江钱塘人。才巨而学赡，贯穿经史百家之言，为人英伟倜傥，有不可一世之概。姜名图南，浙江仁和人，官御史。) 
　　
　　世祖定鼎时，优容名士，不肯以文字罪人。圣祖时为皇太子，尝以药饵馈尤西堂。尤作启谢之，中有"赠之芍药，投我木瓜"及"月宫桂杵，窃是嫦娥。台洞桃花，采从仙女"等句。圣祖以为大不敬，言于世祖，请加罪焉。世祖笑曰："文人之文，兴到笔随，岂能有所顾忌。且尤某乃胜国遗逸，杀之不祥。"圣祖默然。(尤名侗，字展成，一字悔庵，江南长洲人，以乡贡除永平推官。康熙戊午召试博学鸿儒，世祖亲擢五十人，悉入翰林纂修《明史》，授公检讨。年最长，入字以齿序，四十九人皆坐其下。留史局三年，分撰志传三百篇。予告家居，以诗文缣素请者，户外屦恒满。著有《西堂杂俎》、《艮斋杂记》、《鹤栖堂文集》百余卷行世。) 
　　
　　计甫草自海陵归里，渡扬子江，会大风雨雪，舟不得发，同行者皆垂首叹惋。公坐舵楼下，手王阮亭诗读之。至论郑少谷绝句，哭失声，既乃大喜，拭涕起，坐雪中，观江涛澎湃，吟啸自得。(计名东，江南吴江人，丁酉孝廉。忍辱好奇，勃勃有飞扬之气。负经世才，常自比王猛马周。) 
　　
　　汤潜庵为江苏巡抚，其赴任时，布衣牛车，从一老苍头。中途遇一年少官，衣冠华丽，骑从纷纭，或先之，或后之。有时触其舆盖，从者辄怒声呵叱。公不与校，避之路隅。无何，抵逆旅，公已入上屋，年少官后至，从者叱店主令相让。店主以已有客对，从者曰："不问谁何，必移以让。某县太爷至，讵容他人占此？"店主婉商于公，公即移入旁舍焉。(汤公爵里见前。或传郭琇为两湖总督时，亦有此事。郭则移入旁舍。后令苍头传年少官来见，令呈部凭，援笔批其手本云："该令沿途骚扰，不胜民社之任，可听候参处。") 
　　
　　李湘北贰吏部时，韩幕庐学士同预廷议，遇事有不平者，辄对公声色俱厉。公微笑曰："君何至是？凡事平其气可耳。仆初亦尔，后渐熟渐平也。"韩深佩其言。(李名天馥，安徽合肥人，顺治十五年进士，选庶吉士，寻授检讨，以康熙二十二年为吏部左侍郎。以扬清激浊为己任。后官至吏部尚书，武英殿大学士。赐谥"文定"。) 
　　
　　陈沧洲守江宁，为总督阿山所，将入狱，神色然。自忆未了事曰："杜茶村未葬，某僧求书未与，布衣王安节缺为面别。"从容料理，承锁而行。(陈公爵里见前。杜名于皇，湖北黄冈人，明末遗逸。) 
　　
　　韩慕庐以礼部侍郎引疾归里。尝棹小舟出游，会长洲县令出，隶卒争进，遂覆公舟。比登岸，衣裘尽濡，战栗移时。公戒从者勿言，令亦竟不知为公也。(韩公爵里见前。) 
　　
　　柴虎臣家居，夜有偷儿入其室，觉其为邻人也，默不言。捃摭及衣被，公曰："独不能留此为吾御寒耶？"偷儿惊而止。遂劝其改行，检枕畔百钱，及案上铜器一二具予之。其人呜咽去。(柴名绍炳，浙江仁和人，在西泠十子中，文名尤著，持躬尤端谨，著有《省轩集》。) 
　　
　　徐青来以户部尚书致仕家居时，徒步里巷，儿童见之，群相指曰："徐潮来矣。"公问群儿曰："汝等何以识吾为徐潮也？"儿曰："闻人以此呼公，故知之。"公曰："潮，我名也，未可呼，我字青来，自后汝等可呼我为青来耳。"(徐名潮，浙江钱塘人。先世业渔，公生之日，江潮大上，一舟为风漂没，封翁急拯之得免，僦舟者为闽省孝廉入都应试者也。翁延至家，致鸡黍之敬，次日洗儿，请孝廉命名，以江潮之异名之曰潮。其后孝廉累不第，而公早达，分校会试时，孝廉竟出其门。) 
　　
　　雷翠庭立朝謇谔，贞介绝尘，其雅量亦不可及。家居时，客至，三呼从人瀹茗，无应者，公怡然。或问之，公曰："若辈在吾家廪给甚薄，自懈于趋承耳。"(雷公爵里见前。公平居雍雍以和，不见喜怒，至临大节，则崭然不可夺。在朝遇重臣无加礼，退接故交，殷殷如布衣时。) 
　　
　　鄂毅庵尝阅兵雒容，会日暮大雨，从者失道，供给不继，公略无愠容，独坐草室中，读书达旦。(鄂公爵里见前。) 
　　
　　阿云岩从征金川时，曾被大将军岳容斋参劾获咎。其后阿公总督云贵，岳适任云南提督，心常惴惴。阿公偶诗示之云："鸣镝一声山响答，长空飞鸟漫相疑。"岳始释然。(阿公爵里见前。岳名钟琪，甘肃兰州人，生而骈胁，目光炯炯四射，魁奇沉雄，寡言笑。由需次同知改授松潘镇游击，以征青海功累官至川陕总督，加太子少傅，后征准噶尔，拜公为宁远大将军，久无功。鄂尔泰劾公忽纵贼，张广泗劾公调度乖方，遂落职。乾隆十三年，征金川酋莎罗奔有功，高宗大悦，加太子少保，兵部尚书，复三等公爵云。) 
　　
　　梁阶平为湖南巡抚时，尝出巡，州县办供张，家丁索贿不遂，故阻陈膳，欲激之使怒。公乃枵腹终日，绝无怒容，亦不知为奴所绐也。(梁公爵里见前，以乾隆三十六年巡抚湖南。公以经术饬吏治，清风惠政，士民感之。晚秉枢要，外虽浑穆而胸中泾渭秩然。) 
　　
　　董益甫以拔贡入都朝考，徒步负袱被至邗上，求附载于北行舟，朝夕坐舵楼，朗诵不辍。榜人私语：舱中为某贵公子赴京应试者，幸勿相扰。公诵如故。公子方与宾从饮酒度曲，厌而呵问之。公具述名姓，并言将应试，遽嗤之曰："尔寒乞如是，亦欲应试耶？"狎客等从而和之。公不能堪，负气奔岸，徒步至京师。旋乡会试联捷，授职编修，越数年京察，由监司擢四川布政使。某公子亦以贰尹需次蜀中，忆及前事，颇不自安，谋引退。公闻之，召入见，好言慰之曰："昔淮阴侯不仇胯下之辱，古今人何遽不相及耶？"(董名教曾，江南上元人，乾隆五十二年一甲三名进士，授编修。任川藩，时俗尚华侈，公力矫其弊，务为俭约，累官至闽督。予谥"文恪"。) 
　　
　　徐华亭督学浙江，某生员文中有"颜苦孔之卓"句，公批其眉曰："杜撰"，置之三等。洎发落日，某生面陈曰："'颜苦孔之卓'，出扬子《太玄经》，非生员杜撰也。"公即起立曰："使者以侥幸太早，少读古书。即改为一等末名，以志予过。"(徐名未详。) 
　　
　　汤敦甫在京师，乘车过宣武门大街。有卖菜翁弛担坐，御者误触之，菜倾于地。翁其御者，詈且殴，索偿菜值。公启帘问曰："值几何？我偿汝。"翁言钱一贯，公揣囊中已空，命同来家中取钱。翁不肯，曰："偿则此地偿耳。"公为之窘。适南城兵马司指挥至，起居已，曰："此小人，由某携回重惩可也。"翁始惶恐，叩首乞哀。公谓指挥曰："无用，假贯钱足矣。"指挥如数与之，翁叩谢去。公仍停辔，与指挥言良久，意翁行已远，乃别指挥，叱驭去。(汤公爵里见前。) 
　　
　　林少穆遣戍伊犁时，王定九相国以其详悉水利，特请留办河工，未几即合龙。一日王宴客，公与焉，忽传旨到，使者谓于合龙日开读。明日启读，则曰林则徐于合龙后，仍往伊犁。王与宾客左右皆惊骇不已，公神色自若，即日怡然就道。(林公爵里见前。王名鼎，林公议戍时，河决开封，王以首辅出视工，疏留公督办，工成仍就戍。既至伊犁，将军某固夙器公者，问之曰："君欲远乎，欲近乎公"？曰："愿远。"乃批发极远之地云。) 
　　
　　曾涤生未达时，读书岳麓书院，与某生同居。某性褊躁，其书案距窗可数尺，公因置案窗前以取光。某怒曰："吾案头之光，全为汝遮矣。"公曰："然则令我置之何处？"某指床侧曰："可置此。"公如其言。中夜读书，某又怒曰："平日不读书，此时乃扰人清睡。"公为之低声默诵。后治军，从容谈笑，有雅歌投壶气概。日必围棋一局，前敌交绥，或遇小挫，亦无太息咨嗟之状。于是审其量，足以镇安朝野。(曾公爵里见前。) 
　　
　　李少荃久居显要，礼绝百僚，然有面折其过者，则亦深自引咎。某令进谒，行半跪礼，公拈须如未见者。既坐定，问何事来见。令曰："闻中堂近患目疾，特来省视。"公嗤其谬妄。令曰："下官顷向中堂行礼，中堂未见，恐目疾已深，中堂反不自觉耳。"公为之举手谢过。(李公爵里见前。公之签押房手书一联云："受尽天下百官气，养就胸中一段春。") 
　　
　　刘毅斋尝抚新疆，每食必与幕友偕。欲办一事，往往自挟文牍，就友商榷。一日言某事将出奏，有袁龄者，佐公幕久，乃驳之曰："此中丞职所应为，何必入告？"公曰："借此见某之多所兴办耳。"袁曰："吾向以中丞为贪，观此益信。凡贪者不必爱钱也，即爱名，亦谓之贪。"他友窃议其赣，公竟受之，不以为侮。(刘名锦棠，湖南湘乡人，忠壮公松山之犹子也。少即从忠壮治军，以同治十年授新疆巡抚。) 
　　
　　张香涛晚年躁释矜平，有犹子捷南宫，受贺之日，宾从缤纷，席将半，各赠朱卷一册。座客多贡谀词，黄仲弢且读且嗤，未终幅，裂而碎之，掷于地。宾客左右，皆跌荡不得住。公逡巡避席而入。他日语人曰："黄君所评，诚不谬也。"(张公、黄公爵里均见前。) 
　　
　　王夔石与刚毅同官枢密。一日，刚于拟谕旁自增"毋蹈积习"四字，而书"蹈"为"跌"。公见之，乃取朱笔密点"跌"字四围，复以正楷书一"蹈"字于旁，始终未变辞色。(王名文韶，浙江仁和人。以翰林起家，累官至大学士，光绪二十五年同刚毅入军机。) 
　　
　　张冶秋爱才如命，顾不喜善谄者。某为公所重，会公之妾有疾，某设香案，祈祷于寓中。公闻之曰："吾爱其才，吾未审。"言至此遽止，自是虽貌重之，不若向者之殷挚矣。(张公爵里见前。赣人某甲以窭人子，受公识拔，得官部曹，饮食教诲，无所不至。甲数负公而公卒涵容之。光绪甲辰，某乙至京，初谒公，即诲之曰："若年少同门如某者，勿与亲洽。"乙唯唯，意谓己屏诸门外矣，而公资赡其妻子如故也。后数年，甲假公名行诈伪，公知之，召至，赠以四百金，温语之曰："速整归装，长安居大不易也。") 
　　
　　叶逋梅以光绪甲辰，由济南赴曹州。在车中方手书披览，猝遇盗至。君从容下车，语盗曰："吾辈穷书生，无珍物，苟不弃者，任取之，不汝怒也。第勿攫吾书耳。"乃植立道左，览书如故。盗搜箧倾囊，呼啸而去。(叶君名未详，云南昆明人。) 
　　
　　黎宋卿为大总统时，段芝泉为内阁总理。一日率全体阁员，诣总统府商议要政，意见不合，段拂衣而去。某阁员竟咆哮大怒，黎君乃神色闲畅，若无事者然。(黎君已见前。段名祺瑞，安徽合肥人，以民国五年为内阁总理。某阁员或传为范源廉，然面询范君，则不认有咆哮之事云。) 
　　
　　
　　
　　识鉴第七 
　　
　　吴汉槎少时简傲，不拘礼法。在塾中见人所脱巾冠，辄窃取溺之。其师计青鳞大加棰楚，后见吴所作《胆赋》，乃嗟赏曰："此子异时必有盛名，然当不免于祸。"至丁酉科场事起，众始服计之卓识。(吴名兆骞，江南吴江人。童时作《胆赋》，累千余言，长继复社主盟，才名动一世。顺治丁酉领乡荐，以科场事中蜚语被斥，流徙尚阳堡二十余年，作《长白山赋》，有研京炼都风力。宋右之、徐健庵捐金赎之，得归。著有《秋笳集》。计名名，江南吴江人。) 
　　
　　丁药园知中州贡举，闱中搜采瑰异，得一卷奇之。同考以波澜简质，度其人已老，请置于乙榜。公曰："才与胆峙，岂老生所办？必年少知名，终为大器。"榜发，乃李湘北天馥也。同考出语人曰："吾以世目衡文，几失此佳士。"李果方弱冠，名振西清，以文章道谊名海内。(丁公爵里见前。李公原籍合肥，有同族占河南永城籍，公即以其籍登。顺治十四年乡荐，明年成进士，授检讨，官至武英殿大学士。) 
　　
　　赵洞门为御史大夫，车马辐辏望尘者接踵于道。及罢归出国门，送者才三数人。寻召还，前散者复集如初。吴园次独落落然，不以荣悴易观。赵每目送之，顾谓子友沂曰："他日吾百年后，终当赖此人力。"未几友沂早世，赵亦以痛子没于京邸，两孙孤立，几有西华葛帔这悲。园次哀而振之，抚其幼者如子，字以爱女。一时咸叹赵为知人。(赵名开心，湖广长沙人，顺治甲戌进士，官至尚书。友沂名而忭，官中书舍人。吴名绮，江南江都人，官湖北知府，为治简静。放衙后，萧然洛诵，喜与宾客游，四方名士过从无虚日，卒以是罢官。) 
　　
　　冯孔博宏奖人才，精于鉴别。尝荐原任光禄寺丞蔚州魏象枢，兵部主事成性，各以科道用，后皆为名臣。康熙己未，诏举博学鸿词，公荐原任布政使法若真，副使道曹溶，参议道施闰章，进士沈珩、叶舒崇，中书曹禾、陈玉，知县米汉雯，后皆为海内耆宿。故天下士归之，如百川之赴巨海焉。(冯公爵里见前。博学鸿词之试，应召至者皆一时名宿，公无不倾心延揽，贫者为授馆，病者馈以药，丧者赙以金。闻人有异才，辄大书名姓揭座隅，汲引如不及。) 
　　
　　查渐江佐吴三桂幕，吴优礼之。公察其有异志，一日与宴，伪为醉后失仪状，不告而去，濒行题诗于壁，有"将军有酒能投辖，壮士闻鸡已出关"之句。吴亟遣材官往追，公从马上提材官掷之于地，曰："乃公终不为汝留也。"材官归报，吴大怒，遣人杀之。微服间道，乃免。俄而吴败，时人皆谓为见机。(查名容，浙江海宁人。) 
　　
　　王阮亭与睢州汤潜庵初未识面，会征博学鸿儒，公言于魏环溪曰："足下以学行闻天下，荐士不当以文艺，必如汤君者，乃可应诏。"人知汤公之荐由魏公之特识，而不知自公发之也。(王公、汤公、魏公爵里已见前。) 
　　
　　吴荆山学无涯，闳通儒雅，好扶植人伦。与徐健庵、韩慕庐均以宏奖为己任。方百川兄弟尝贽以文，公与慕庐击节不去口，由是二方之名震天下。(吴名士玉，江南吴县人，为诸生即以文名天下。康熙丙辰进士，选庶吉士，授编修，充宋金元明四朝诗集纂修，累官至礼部尚书。诗宗韩、苏，所著有《味剑集》。) 
　　
　　孙剑客年羹尧门下久。年建邸，术士咸集，皆曰百年之业也。孙曰："俄顷可墟耳。"年大怒，将杀之。孙自陈，愿一言而死。召之至，孙曰："大将军大祸在前而不悟，愿就死。"年诘之。孙曰："大将军威振中外，然功高则疑，主上苛察，而群下构陷，非福也。且张广泗、岳钟琪率军西征，方成犄角之势，所以制将军也。果能遣人往刺张、岳，自帅大军入燕，燕破则各省可移檄而定矣，此子孙万世之业也，百年云乎哉？"年曰："成败不可知，吾固握有兵权耳。"孙由是得释，变姓名而遁。未几而年果败。(孙名未详，湖广长沙人。孙亡去后，年眷入京，中途遇盗，失其子，及雍正乙巳而年赐死。子既为盗所掠，教之读书学剑。盗为何人？则孙剑才也。盖逆知年之必不善终，欲存其嗣，故出此劫人之策耳。) 
　　
　　钱香树有知人鉴。诸城刘延清初释褐时，以行卷请益。公谓其房师王楼山云："吾贺子及门得伟器，他日令仆才也。"时延清及钱塘梁芗林，俱以笔法自诩。公曰："二君毋高自位置，会看贤郎跨灶耳。"后延清之子石庵，芗林之子山舟，果濡染家学，八法冠时，碑版法书，照耀海内，书名突出乃翁上矣。(钱名陈群，浙江嘉兴人，康熙六十年进士，选庶吉士，授编修，累官至刑部左侍郎。刘名统勋，山东诸城人，雍正二年进士，由编修入值南书房，累官至大学士。子名墉，乾隆十六年进士，由编修累官至体仁阁大学士，以书法重于时。梁名诗正，浙江钱塘人，雍正八年以一甲三名赐进士及第，授编修，累官至吏部尚书、东阁大学士。子名同书，乾隆十七年由举人特赐一体殿试、选庶吉士，累迁侍讲，以文章书法名世，引疾归。) 
　　
　　刘延清强直励节，洞烛几先。事之可否，微发其端，至一二十年后，始服其精识。士贤不肖，亦洞见其将来。初公论劾张廷玉及讷亲，直声震朝野。张果以要求配享，谢恩失礼被严谴。讷以大学士视师金川，坐偾事伏法。人皆服公之言若蓍蔡矣。(刘公爵里见前。其官左都御史时，疏言："大学士张廷玉历事三朝，遭逢极盛，然而晚节当慎，责备恒多。窃闻舆论动云，张姚二姓，占却半部绅，查张氏登仕版者，有张廷璐等十九人；姚氏与张氏世姻，仕宦者有姚孔等十人。虽二姓本桐城巨族，其得官皆由科目荐举、袭荫议叙，然稍抑其迁除之路，使之戒满引嫌，即所以保全而造就之也。请自今三年内，除特旨擢用外，概停升转。"又言："尚书公讷亲年未强仕，总理吏、户两部，与宿卫，赞中枢，兼以出纳王言，时蒙召对，属官既奔走恐后，同僚亦争避其锋。部中议复事件，或转辗驳话，或过目不留，出一言而势在必行，定一稿而限逾积日，殆非怀谦集益、推贤让能之道。请加训示，俾知省改。其所司事务，或量行裁减，俾免旷废之虞。"疏入，帝皆嘉纳之。) 
　　
　　郭大昌为河库道吏，洞澈水性，且能鉴别人之贵贱成败。其时河库道嘉谟，和之外祖也。微时，尝私出都，诣嘉求助。嘉怒甚，欲治以逃人之法。郭从容语嘉曰："吏见和郎贵当出公右，公毋薄其贫。且公以金助外孙，事甚小，何苦怒为？"嘉乃出金授郭曰："速为我遣之。"郭招至酒楼，握手曰："郎君不日当大贵，贵后愿毋忘今日，为天下穷黎乞命。"既为具鞍马，又自以金助其装。后十余年，以户部尚书为军机大臣，扈跸下江南。遣仆刘全，约郭相见。郭曰："吾始以若主为济世才，今乃招权纳贿，为赃吏逋逃薮，毒流生民。吾恨尔时不怂恿嘉公，治以逃旗之罪。若主仆，旦夕且无死所，毋累我。"遂与之绝，后卒如其言。(郭字未详，江南山阳人。虽屈末僚，乾、嘉之际数十年，凡奉特旨持节治河，及河督以下，无不遇事咨询，倚为安危，盖振奇人也。) 
　　
　　阿云岩善拔擢人才。每遇下僚散卒，一二语，即知其器识，辄登荐牍，故人乐为用。尝识兴奎于军校，奇其状貌，令攻某寨，即日授副将。海兰察权奇自负，同时无一人当其意，独服公驱使，辱骂惟命。遇他帅，虽礼下之，亦不乐为用。(阿公爵里见前。) 
　　
　　陶云汀某年会试落第，无力出都，遂卖卜于市。其地近纪晓岚寓邸，纪出入习见之。一日询阍者，以湖南孝廉对，命延入。索阅其行卷，亟赏之，谓他日必膺封圻重任。遂以邸中余屋馆之，并授餐焉。越三年而陶入词林，累官至两江总督，一如纪公言。(陶公、纪公爵里均见前。陶公自是甚德纪公，及贵，则厚恤纪公之诸孤，两家往还，如姻戚焉。) 
　　
　　左季高礼部试报罢回湘，傺甚，为醴陵书院山长，修脯甚薄，至无以给朝夕。陶云汀由两江总督乞假回籍扫墓，道出醴陵，令假书院为行馆，嘱左公撰书楹帖。有一联云："春殿语从容，廿载家山，印心石在；大江流日夜，八州子弟，翘首公归。"印心者，陶公家有古石一方，名曰印心石，故书斋即颜曰"印心石屋"，宣宗尝从容询及也。陶公睹兹联，激赏不已，问县令，知左公所撰，亟以舆马迎之至，纵谈至中夜，谓左公曰："君他日勋名事业必出老夫上。"遂延入幕府，礼为上宾。(左公、陶公爵里均见前。陶公得子晚，其公子尚在髫龄，而左公有一女，年与相若。陶公一日邀左饮，述求婚意。左逊谢不敢。陶曰："吾老而子幼，不及睹其成立，欲以教诲累君，且将以家事相付托也。"左即慨然允之。未几，陶公薨，左为之经纪丧事，挈公子归里，亲为课读，且部署其家事，内外井然。陶氏族人欺公子年幼，群谋染指，赖左为之御侮，得无事。陶公家藏书甚富，左于暇日得遍读之，学力由是日进。一生勋业，盖植基于此时也。) 
　　
　　邓保之少有大志，不屑屑于章句，以访求才俊、鉴别人物为己任。王壬甫幼时，读书村塾。公闻人诵其诗，有"月落梦痕"之句，喜曰："此妙才也"。亟访之，定交焉。王故贫，公资之使学于名师，又相延誉于钜公。由是王之学日进，乃大有名于时。(邓名绎，湖南武冈州人，与兄弥之同有能诗名。) 
　　
　　江岷樵初谒曾涤生于京邸，曾亟赏之。既别去，曾目送之曰："此人必名天下，然当以节烈死。"时天下方无事，众讶其言之不伦。后十余年，江果自领一军，战功甚伟，遇难于庐州。(江公、曾公爵里见前。) 
　　
　　王紫铨曾上书于太平天国之忠王李秀成，洋洋数千言，皆足致清军之死命，而屏不见用。乃游历南洋诸岛，息影于香港。李少荃闻而赏识之，欲延为上宾。聘使数至，王逊谢，答书有"此心久灰，老朽难用，同根相煎，敢再加厉"等语。李得书后，数叹息曰："张元不为宋用，谁之过欤？"(王名韬，一名畹，江苏吴县人，上书忠王一事，沪人多能言之。当时为太平天国计，殆无逾王书所言者，乃弃之不用，岂非天耶？同时香山容闳自美游学回，谒洪秀全，献外交、购船二策，洪不能用。又归安钱江上书洪秀全，欲其长驱北上，洪亦不能用。语云"得士者昌，失士者亡"，然哉！然哉！) 
　　
　　光绪乙亥，日本与台湾生番构衅。沈幼丹奉命巡台，与日本司令官西乡从道相见，告以两国海军方萌芽，不宜开战，为西人尽见底蕴，不如各归，益自治军，二十年以后，可相见也。西乡大感动，遂罢兵。及移督两江，奏定各行省岁协南北洋二百万金，专备海军用，期以十年成南北粤三洋舰队。又恐缓不及事，先助北洋四百万金，令成军。于是北洋舰队成立，且聘琅威理教练之。未几，而慈禧太后尽移北洋海军费二千万筑颐和园，南洋海军费亦为左季高移治朱家山河工。甲午战后，沈公之孙名翊清者，赴日阅兵，西乡犹在，语翊清曰："日本海军之有今日，不敢忘令祖之赠言，惜其人不再见。且贵国任事者，不能竟其遗志，尤可惜也。"(沈公爵里见前。) 
　　
　　袁爽秋少孤贫，随戚北上，流落都门，薛慰农收养之，执杂役焉。后因事对答数语，慰农大奇之，使伴诸子读，遂妻以女。袁之文学治行，独出冠时。庚子之难，从容就义，实薛夫人主持之也。(袁名昶，浙江桐庐人。或云袁公到京，适薛慰农择婿，公预其选。其时慰农所注意二人：一为杨廷甫，一为袁公。慰农之夫人亲相之，并阅其文，谓杨必入词林，袁不过进士而已。且杨貌优于袁，遂欲婿杨。慰农则谓杨虽可入词苑，终不过翰林而已，袁虽不能入词苑，后有督抚之望，为一代名人。遂决婿袁公云。薛名时雨，安徽全椒人，官观察使。) 
　　
　　吴筱轩以光绪乙亥授真定镇总兵。入觐，宝竹坡侍郎邂逅与之言，遂定交焉。退而语人曰："中兴名将，吾见多矣，未见有气度高朗若吴君者。异时国家有事，建功者必斯人也。"(吴名长庆，安徽庐江人，予谥"武壮"。宝名廷，满洲人，与张之洞、陈宝琛、张佩纶、邓承修齐名，直言敢谏，时号"五虎"。后官浙江学政。娶江山船女为妾，自劾弃官，佯狂以终。) 
　　
　　袁慰亭幼时嗜酒好驰马，日饮数斗，游聘郊原，士论薄之。一日，往毛公昶熙家会葬，毛公属为款待宾客。段学士晴川年已八旬，审视袁久之，语毛公曰："此谁家子弟？酷似李子和少年时，非凡品也。"子和者李公鹤年，时方督东河也。(袁已见前。幼时以姊丧赴商城会葬，道出颍州。程军门文炳方退居，与有旧，留袁小住，纵谈兵略，伟其识论，谓似旧历行间者。) 
　　
　　蔡松坡幼时，家极贫，无力读书。同邑樊春徐方授徒里中，从游者甚众。一日见群儿为投瓦之戏，蔡立其中，如鸡群之鹤，遂携以归。饮食教诲，未数年而补博士弟子员。游学东瀛，遂成伟器。(蔡公、樊公均见前。蔡公功成名立时，惜樊公之墓上有宿草矣。) 
　　
　　唐少川幼习英文，闻其戚陈君为驻朝鲜商务委员，往谒之，得为关口西人记室。时值朝鲜东学党作乱，陈君困于城中，袁慰亭督师往援。见一西装少年，骑马胁枪，正拥陈君出，询之则唐也。亟相欣慕，并约为兄弟。旋袁以道员充商务委员，邀唐君相助为理，交谊益笃，亦可谓独具只眼，识英俊于微时矣。(唐名绍仪，广东香山人。甲午中日一役，袁世凯所以主战者，由君助之也。后袁乃举君自代。逮世凯为北洋大臣，请政府任君为津海关道，旋晋三品京堂。挈梁士诒为藏印议约全权大臣，召还后，充督办京汉铁路大臣，荐升邮传部侍郎。辛亥起义，君以邮传部大臣充南北议和代表，孙文等感君之尽力南方，举君为总理。君于组织内阁时，加入同盟会，世凯颇疑之，以争王芝祥督直事意见益相左，遂辞职。及世凯称帝，君居上海，与民党益相结合，极力反对之。袁死黎继，以君为外交总长，北派督军暗相齮齕，君仍辞职不就云。) 
　　
　　梁燕孙以光绪己亥应经济特科试，张香涛亟赏之，拔置第一。先是举行特科，内外大臣所保过滥，已有责言，然慈禧太后求贤意切，视之甚重，照博学鸿词故事，在太和殿考试。适张入都，遂另旨特派之阅卷，以外臣领首，诚旷典也。阅卷日，庆亲王奕谓诸阅卷大臣曰："香翁是老辈，一切可请教。"阅卷毕，赐乘轿游万寿山。公赏抬轿太监仅二十金，太监大哗，然敢怒不敢言。李莲英乃从而媒孽之。甲乙皆公所定，揭晓后，梁士诒第一，杨度第二，人言啧啧，弹章交上，指梁为启超族人，且有梁头康尾之谣。[康有为原名祖诒。]瞿子玖在枢府，嫉之尤甚。慈禧为所动，至覆试，遂改派荣庆为阅卷领衔，头场所取前五名，乃去其四，梁、杨皆落第。公颇愤，赋《纪恩诗》十五首，中有《两次派阅特科卷》一首云："国势须凭杰士扶，大科匪比选鸿儒。阮文兆武吾何敢，忠孝专求郑毅夫。"盖用宋孝宗焚香告天求忠孝状元事，以隐刺当局焉。然至今日梁、杨二君，皆为中外知名之杰士，而梁君为近代大政治家，其财政上之势力，尤足以左右全国。"国势须凭杰士扶"之语，张公之识鉴，洵不诬也。(梁名士诒，广东南海人。) 
　　
　　
　　
　　赏誉第八 
　　
　　魏环溪尝语人曰："生平景仰，而绝不得一亲丰采者，海内有三贤焉：夏峰、梨洲、二曲是也。"(魏公爵里见前。夏峰为孙奇逢讲学处，故学者称夏峰先生。梨洲为黄宗羲之别号。二曲乃李中孚，自署为"二曲上室病夫"云。) 
　　
　　汤潜庵称黄太冲曰："黄先生论学，如大禹之治水，导水导山，脉络分明，吾党之斗杓也。"(汤公爵里见前。) 
　　
　　汪苕文尝言："经学修明，吾于并世得二人焉，顾子亭林、李子天生是也。内行醇备，吾于并世得二人焉：魏子环溪、梁子曰缉是也。"(汪公、顾公、魏公见前。李名因笃，陕西富平人。明季为诸生，见天下大乱，走塞上，访求奇杰以报国，无应者。归而键户，读经史贯穿注疏，负重名。与李中孚友善。顾亭林至关中，常主其家。甲申、乙酉间，与亭林冒锋刃，间关至燕京，两谒庄烈帝攒宫。康熙己未，荐博学鸿词，以母老辞，秉钧者必欲致之，大吏承风旨，县官敦促，公将固拒，母劝之行，始涕泣就道。试授检讨，甫就职，以母且病，具疏乞终养。论者谓清初有两大文章：叶映榴之《绝命疏》及公之《陈情表》，皆使读者油然生忠孝之心焉。梁公未详。) 
　　
　　宋荔裳标格意气，风流文采，并足推倒一世。尤西堂目为东海伟人。(宋名琬，山东莱阳人，顺治四年进士，授户部主事，累官至四川按察使。会入觐，留京师，而吴三桂起兵，成都失守，妻、子皆在蜀，忧愤而卒。诗、古文词盛名满天下，有"南施北宋"之目。施谓愚山也。) 
　　
　　王阮亭和人《漱玉词》有"郎似桐花，妾似桐花凤"之句，长安人遂目为王桐花。(王公爵里见前。王词又有"春水平帆绿"、"梦里江南绿"、"新妇矶头烟水绿"。邹程村尝曰："昔应子红名三红秀才，今不当称三绿耶？") 
　　
　　朱长孺见徐电发，叹其天才骏发。语顾茂伦曰："此今之郭功甫也。世有王荆公，定当激赏其才，邀致为上客耳。"(朱名鹤龄，江南吴江人。贯穿六籍，折衷百氏，著书满家，群推学海。徐名轨，江南吴江人。英姿玉立，倜傥有大志，好古博学，通经济。弱冠才名蔚起，下笔数千言。应博学宏词试，授翰林院检讨。著有《南州草堂集》三十卷、《词苑丛谈》三十卷。) 
　　
　　毛大可称顾茂伦为："人伦之雅鉴，品目之善裁。"(毛公爵里见前。顾名有孝，江南吴江人，居钓雪滩。以选诗为事，唐律及清初近体诗皆有选本，名满大江南北。) 
　　
　　马章民下第留京师，落拓甚，以行卷谒龚芝麓尚书。尚书奇赏之，曰："李峤真才子也。"岁暮赠白金八百，明年乃以第一人及第。(马名世俊，江南溧阳人，顺治十八年，一甲一名进士赐及第，授修撰。公《对策》称："王者天下为家，不宜示同异"，时论伟之。何义门尝云："我朝殿撰前刘后韩，公居其间，鼎足而三"云。龚名鼎孳，江南合肥人，甲戌进士，累官至礼部尚书。好汲引后进，学者仰如山斗。) 
　　
　　吴锦雯目朱人远："渥洼龙种，丹穴凤雏。"(吴公爵里见前，朱名尔迈，浙江海宁人。) 
　　
　　世目许九日："天才隽拔，风格雄峭。"(许名旭，江南太仓州人，著有《秋水集》。) 
　　
　　李杲堂尝言："说经无双，名擅八龙。昔有慈明，今见充宗。"(李名邺嗣，浙江鄞县人，风骨不凡，年少能诗。充宗姓万，名斯大，浙江鄞县人。) 
　　
　　宗定九称张子羽"丰度标举，屐齿皆韵。"(宗名元鼎，江南江都人，恭谨朴雅，与人交终始无失。学有源本，旁搜子史，六朝奇闻僻事，罔不手抄心识。家苦贫，课一二老仆耕废田，舂而食，析而爨，著书自娱，足不入州府。张名，一字图南，江南江都人，流寓白门，以画名于时。性澹简，有尘外趣。客过访，茶酒间进，流连竟日，不肯去。) 
　　
　　许彝千少便岐嶷，总角风气更进。尝诣从祖原孝，原孝索冠见之。左右曰："祖见孙何须著此？"原孝曰："此子是许氏南来之秀。"(许名先甲，浙江杭州人。) 
　　
　　吴天章初至京师，未知名，王阮亭亟赏其诗，谓为天才。一日待漏朝房，诵其句于叶庵云："泉绕汉祠外，雪明秦树根。"又"门前九曲昆仑水，千点桃花尺半鱼。"叶大惊异，下直即命驾访之。自是吴之诗名大噪于日下。(吴名雯，山西蒲州人，进士允升之子。授临颍县知县，康熙己未，举博学鸿词科。放归，游燕、赵、齐、鲁、吴、越、秦、楚，足迹半天下焉。叶名方蔼，江苏昆山人，顺治十六年一甲三名进士，授编修，累官至礼部右侍郎，卒于位。予谥"文敏"，著有《读书斋偶存稿》。) 
　　
　　许有介称周栎园"秋月澹面，春风扇人。"(许名友，福建侯官人。周名亮工，河南祥符人，庚辰进士，累官至户部侍郎。性好奖借人才，有著作不显著者，务表章之，不遗余力。尤嗜绘事及古篆籀法，宾客纷集，从容谈说古今图史、书画，皆条分节解；客退，则手一卷，灯荧荧然，至夜分归寝以为常，著述多至数十种。) 
　　
　　有人问孙宇台曰："朱朗诣仗气绝俗，挥斥一切，何以不罹祸患？"孙曰："朗诣不矫矫立崖岸，故能居磨涅之中，而无磷缁之损。蝉蜕尘垢，非凡识所及。"(朱名士稚，浙江山阴人，金庭相国之孙。为人慷慨，不负然诺，贯穿掌故，有良史之才。) 
　　
　　有人目陈其年："其行敦笃而立诚，其才灏瀚而精英，其气盘礴而淑灵。"(陈公爵里已见前。) 
　　
　　龚半千称屈翁山"龙章凤姿，辉映南海。"(龚名贤，一称柴丈，江南江宁人。屈名大均，广东南海人。) 
　　
　　朱近修称丁药园"风义高举，雄视艺林。天为加绚，地为加藻。"(丁公爵里见前，朱公未详。) 
　　
　　周栎园称金冶王"抗厉希古，不可一世。"(周公爵里见前。金名鼎，江南镇江人，好为古文辞，性不妄交。其在白门，惟周栎园、吴众香、盛此公相往来。他客值之，瞪目直视，不交一语，强与语辄遭詈诟，世以此怪之。) 
　　
　　张禹木守会稽，言论谠直，顾且庵目为"暑月怀冰，懔懔有霜气。"(张名三异，湖广汉阳人，己丑进士。为政多奇绩，有古良吏之风。) 
　　
　　邵青门在京师，或强之入太学。试吏部，宋右之得其文，惊曰："今之震川也。"拔第一，例授以官，不就。(邵名长蘅，江苏武进人。少称奇童，读书目数行下，长乃潜心六经三史及唐宋诸大家文，融绎贯穿，大放厥词。论者谓清初布衣以文鸣者，自南邱宁都外，惟公可鼎足而三。所著曰《青门集》若干卷。宋公爵里见前。) 
　　
　　陆稼书称范彪西"出处不苟，守礼谨严，今之辛复元也。"(陆公爵里见前。范名镐鼎，山东洪洞人，康熙六年进士。性孝友，究心濂洛遗书，阐明绛州辛复元全之学。陆尝与书曰："夙闻山右辛复元之名，而未见其书。承乏恒阳，幸与山右接壤，则又闻先生出处不苟，守礼谨严，今之辛复元也。且尽刊行辛书，大有功于世道，辱以见示，不敢私于箧衍，将携以南归，遍告乡后进，俾知太行之西，龙门之东，复有大儒出其间，王仲淹、薛敬轩之遗风未坠，相与传习而讨论之，为惠不亦多乎？"其推重如此。) 
　　
　　王秋史少有狂名，王阮亭、田山赏其诗并奇其人，有王黄叶之目。(王名苹，山东历城人，康熙丙戌进士。所居圣水泉，元于钦所品七十二泉之第二十四也。所著曰《二十四泉草堂集》。田名雯，山东德州人，康熙三年进士。授中书，累迁工部郎中，督江南学政，迁江宁巡抚。其时王阮亭负海内重名，田公则天资高迈，记诵亦博，负其纵横排之气，欲以奇丽驾阮亭而上之。故诗文皆组织繁富，煅炼刻苦，成一家言。著有《古欢堂》、《长河志籍考》等书。) 
　　
　　谢方山有《杏村》诗，王阮亭称其去肤存骨，去枝叶存老干，真赏甚希，存之箧中，以待元次山、杜清碧其人，定相赏于弦指之外。(谢名重辉，山东德州人，官刑部郎中，旋挂冠归。) 
　　
　　尤西堂少尝为游戏之文，流传宫禁，世宗亲加批点，叹为真才子者再。康熙戊午，召试鸿博，授检讨。尝偕诸臣进平蜀诗文，帝见其名曰："此老名士。"公刻二语于堂楹曰："真才子章皇天语，老名士今上玉音。"(尤公爵里见前。) 
　　
　　李穆堂博闻强识，下笔千言。释谒时，李晋卿许其与欧曾代兴，王阮亭称其有万夫之禀。(三公爵里均见前。) 
　　
　　方望溪尝与蔡闻之太息生才之难，计数生平朋友，如杨宾实、陈沧州，后生中尚未见坚然可信其几及者，况在古人。蔡公曰："吾门雷生翠庭，乃后起之宾实也。"(三公爵里均见前。雷公举乡试入都，不投公卿一刺，以陆平湖不敢见魏蔚州为法。蔡既与方谈及，公乃出见望溪于蔡所，蔡命受学于望溪。望溪固辞，而答以侪辈之称者，凡三四年。其后察公品峻而意诚，始受之不辞。) 
　　
　　刘绳庵学问淹博，应词科时，年才二十有六。廷试赋题为《五六天地之中合》，诸征士不解所出，多瞠目缩手，公独挥翰如飞。张砚斋相国故睨公卷，对众朗吟，始得题解。沈归愚时亦预试，出语人曰："吾辈头颅如许，乃不如一少年，愧死矣。"(刘名纶，江苏武进人。乾隆丙辰开博学鸿词科，公由廪生应诏试，授编修。以文章学问受主知，未三十年遂参大政，又八年而拜大学士，其相业见称于时。) 
　　
　　刘海峰少以文谒李穆堂，李惊曰："五百年无此作者，欧苏以来，一人而已。"(刘公、李公爵里见前。方望溪亦尝语人曰："如苞何足言古文？同里刘大，乃今世韩、欧之才也。") 
　　
　　金冬心自序其集，有云："昔赴莱东，道经临淄，邂逅赵秋谷詹事，索予诗。哑哑抚掌曰：'子诗造诣，不盗寻常物，亦不屑效吾邻家鸡声，自成孤调。'"(金名农，浙江钱塘人。续集自序，多述其自少至老所遇前辈闻人评诗赏誉之语。文颇奇诡无绳幅，而感惓知己，真气在胸，此则赵所云："邻家鸡声"，则指王阮亭不忘谈龙归隙也。) 
　　
　　王兰泉在京师，与朱竹君互主骚坛，时有"南王北朱"之目。(王、李二公爵里均见前。) 
　　
　　程鱼门在京师，遇文学人，然意下，延誉不容口。京师为之语曰："自竹君先生死，士无谈处；鱼门先生死，士无走处。"其声华之盛如此。(程名晋芳，安徽歙县人，业鹾于淮，家世豪富。公独好儒术，罄其资购书五万卷，穷日夜讨论之。南巡献赋行在，召试第一，赐举人，授中书。四库馆开，以荐为纂修官。书成擢编修。) 
　　
　　汪瑟庵尝督学安徽，闻姚石甫获乡举，语主试刘金门曰："吾昔于皖中佳士无所遗，独恨未得姚莹。今君暗中得之，何快也！"后汪公督学浙江，姚往谒之，纵谈三日。汪赠以诗云："众鸟啁啾中，独见孤凤凰。"其奖挹可谓至矣。(汪公爵里见前。刘名凤诰，江西萍乡人。姚名莹，安徽桐城人，姬传之从孙，嘉庆戊辰进士，简福建平和县知县，累官至湖南按察使。工诗、古文，留心经世学，遇事激昂奋发，欲有所为云。) 
　　
　　李申耆淹通天人，学颛而博。少应学政试，督学仁和胡文恪拔置第一，复刻其文卷分给九学诸生，曰："归家熟读之，毋薄李生新进。老夫衡文半天下，未见有如李生者。"(李名兆洛，江苏阳湖人。) 
　　
　　林少穆以道光戊戌督师广西，道出长沙。左季高往见之，论新疆事，援古证今，风发泉涌。林公亟赏之，至拍其肩曰："他日建奇勋於天山南北，竟某之志者，其惟君乎？"左亦殊自负，后卒如林言。(林、左二公爵里见前。左公晚年尝以遇林公事为平生第一荣幸事。林公是时手书一联赠左公云："此地有崇山峻岭茂林修竹，是能读三坟五典八索九邱。"左公常悬此联于斋壁。) 
　　
　　江岷樵被围於鄂，曾涤生檄刘印渠自长沙赴援。行四日夜达通城，一战而围解。曾与江书云："印渠救援之速，如神鹰度漠，一击千里，令人叹赏不已。"(江、曾二公爵里见前。刘名长佑，湖南新宁人，累官至云贵总督。外严毅而内宽仁，予谥"武慎"。) 
　　
　　曾涤生在京与倭艮峰相友善。倭尝目之曰："涤生乃今之汤潜庵也。"(倭名倭仁，姓乌齐格里氏，蒙古正红旗人，道光己丑进士，官至文华殿大学士。以九容入手见过自讼，言动无忘，行己接物，绝无偏私。盖蒙人中之名儒也。) 
　　
　　同、光之间，张香涛、张幼樵、邓铁香、刘博泉、盛伯熙、陈伯潜、宝竹坡等直言敢谏，封奏联翩，京师目之为清流党。(张香涛爵里见前。张幼樵名佩纶，直隶丰润人。邓名承修。刘名恩。盛名昱，满洲人。陈名宝琛，福建人。宝见前。) 
　　
　　李云轩事母甚孝。母晚年患病，李寝榻旁，侍膳进药，八年如一日。巴陵吴南屏重风义，不轻许可人，独盛推李为今世之王祥。(李名翥汉，湖南平江人，从李续宾军，官至总兵。吴已见前。) 
　　
　　黎莼斋称黄公度天才瑰特，几如王太尉之岩岩秀峙，壁立千仞。(黎名庶昌，贵州遵义人。少时上万言书于曾涤生，为曾所赏识，官至道员，充出使日本大臣。黄名遵宪，广东嘉应州人，官至湖南按察使。著有《日本国志》若干卷。) 
　　
　　彭雪琴目俞荫甫"其澹如菊，其洁如莲。"(彭公见前。俞名樾，浙江德清人，起家翰林，出为河南学政，以事罢归。研精经术，著述甚多，与王壬甫齐名於光绪中叶。) 
　　
　　谭组安称王壬甫之文、谭英秀之剧为近世之二宝。(谭名延闓，湖南茶陵人，翰林院编修。辛亥起义，君以湖南响应，遂在湖南都督。王公见前。谭英秀名鑫培，湖北黄陂人，工唱须剧，为北京剧界中之泰山北斗。) 
　　
　　
　　
　　品藻第九 
　　
　　顾亭林尝曰："学究天人，确乎不拔，吾不如王寅旭；读书为己，探赜洞微，吾不如杨雪臣；独精三《礼》，卓然经师，吾不如张稷若；萧然物外，自得天机，吾不如傅青主；坚苦力学，无师而成，吾不如李中孚；险阻备尝，与时屈伸，吾不如路安卿；博闻强记，群书之府，吾不如吴任臣；文章尔雅，宅心和厚，吾不如朱锡鬯；好学不倦，笃於朋友，吾不如王山史；精心六书，信而好古，吾不如张力臣。"(顾公已见前。王名锡阐，江南吴江人。博览群书，守义树节，讲濂洛之学，兼通中西天学。杨公未详。张名尔歧，山东济阳人。明季为诸生，入清即隐居求志，博综载籍，以笃志力行为本，学者称蒿庵先生。傅名山，山西阳曲人。明季诸生，博学尚义节，入清衣朱衣，居土穴，课子读书。康熙举鸿博，固不应试，授以官，亦不谢，旋放归。李公见前。路公未详。吴名志伊，浙江仁和人。志行端悫，博闻强识，兼精天官乐律。朱公见前。王名宏撰，陕西华阴人。张名，江南山阳人。精六书，贫而嗜古，究心金石，搜讨靡遗。) 
　　
　　毛大可目史讷斋："雍睦家居，事父怡愉，不间嘻，有似陈季方；把臂堪托以妻孥，似朱生；见利思义，不因人炎热，似梁伯鸾；嗜酒疏脱，每一饮必陶然尽醉，而诸务不失简则，有似张黄门；训诸经百氏，钩深致远，可使担囊负笈，执经问学者不绝门舍，虽倾筐倒箧，随叩随应，犹然鼠壤有余物，似马季长。"(毛公见前。史名廷柏，浙江萧山人，弱年蜚声文林，豪荡无前。领袖东南，凡人士宴会，有所谱记，非史不就。) 
　　
　　万履安有子八人，长孙贞一，并称令器。李杲堂尝论之曰："粹然有得，造次儒者，吾不如公择；好古而信，笃志不分，吾不如充宗；足以文章名世，居然大家，吾不如贞一；至若学通古今，无所不辨，则吾不如季野。"(万履安名泰，一称悔庵。生有异禀，美风仪，进止不失尺寸。举丙子孝廉，乱后遂隐居不仕，文行为天下楷模。李杲堂论风格比之东汉郭有道、黄征君云。公择名斯选，颜色充豫，内腴外丰，被服雍容，出言款款有序。充宗名斯大，生逢丧乱，不事科举业，湛思诸经，以为非尽通诸经，不能通一经；非悟传注之失，不能通经；非以经释经，亦无由悟传注之失。著书三百卷。贞一名言，少以古文名，随诸父在讲社中，最精博。黄太冲深器其文，谓能摹震川之古淡，而加以剡源之色泽。季野已见前。) 
　　
　　王西樵尝称林铁崖异人者三：须眉奇古，略如李伯时所画罗汉相，则异在容貌；下笔落落，能为诡之词，出入于孙樵、刘蜕之间，则异在文笔；每当宴会，竹肉间作，或值徜徉山水之际，时而意得忘言，如释迦拈花，达摩面壁，时而快论斗发，又如春雷奋蛰，奇鬼搏人，则异在性情语言。(王名士禄，山东新城人，顺治十六年进士，官考功员外郎，典试河南，以磨勘罢官。母忧，哀毁卒。林名嗣环，福建晋江人，己丑进士，官观察。倡议屯田，为武臣所中被逮，久得雪，寓居西湖，以著述自娱。) 
　　
　　黎愧曾文章雄视海内，徐巨源尝曰："汉阳李文孙，长汀黎愧曾。"(黎名士宏，福建长汀人。徐名世溥，江西新建人。李名昌祚，湖广汉阳人，壬辰进士，官廷尉。) 
　　
　　黄俞邰目周栎园："吏事精能，抚戢残暴，如张乖崖；屡更错，乃别利器，如虞升卿；文章名世，领袖后进，如欧阳永叔；博学多闻，穷搜远览，如张茂先；宏奖风流，座客恒满，如孔北海；心好异书，性乐酒德，如陶渊明；敦笃友朋，信心不欺，如朱文季；孺慕终身，友爱无间，如荀景倩、李孟元；至其登朝未久，试用不尽，则如范希文；而遭谗被谤，坎挫折，又如苏长公。"(黄名虞稷，福建晋江人。周公已见前。) 
　　
　　陆丽京文行彪炳一时。事亲至孝，居丧执礼，人拟之高子皋。(陈名圻，浙江钱塘人。学既渊茂，立志以忠诚自，与弟、培咸以文章经世自任，海内称三陆。) 
　　
　　罗随园尝言："老而好学，有德有言，吾敬张君祖望；博闻强记，不妄许可，吾敬毛君稚黄；雕龙绣虎，与物无竞，吾敬丁君素涵；闭户著书，朗有卓识，吾敬李君东琪；汪洋千顷，能以度胜，吾敬沈君开先；情辞斐，波澜老成，吾敬孙君宇台。"(罗名贤，陕西华州人，好吟咏，名重公卿间。参浙抚军日，与西陵耆旧放情诗酒。张名纲孙，浙江钱塘人，美须髯，恬淡不乐交游，好为诗、古文词。喜山水，穷幽蹑险。著有《秦亭集》。毛名先舒，浙江钱塘人，出陈卧子先生门。其诗音节浏亮，有七子余风。丁名潆，浙江仁和人，药园之弟。李名式玉，沈名峻曾，均浙江钱塘人。孙名治，浙江钱塘人，以著述称于时，其文光怪陆离，如商彝周鼎。) 
　　
　　陈其年与汪苕文论六朝之文，词雄旨洽，钩深索微，多出诸贤寻赏之外。时冒辟疆在坐，倾听不置，陈遽掀髯谓汪曰："与子论交十年，今夕始称知己。"(陈、汪二公爵里均见前。冒名襄，江南如皋人，孝友易直，能文章，善结纳，知名天下。) 
　　
　　宋既庭与宗弟畴三俱以孝廉知名，时称大宋小宋。或问汪苕文："大宋何如人？"汪曰："阮思旷都不及真长逸少，而能撮有诸人之胜。"(宋名实颖，江南长洲人。醇静寡欲，动止皆有常则，才名早著。三十举孝廉，以公车至京师，辄摄衣据诸贵人上坐，意气岸然。名公卿及四方游士，日夜持刺到门，以得见颜色为幸。畴三名德宏，江南长洲人，辛卯孝廉。汪公已见前。) 
　　
　　阎百诗天性好骂，於宏词科五十人少所许可，独盛推吴任臣之博览，徐胜力之强记。(阎、吴二公已见前。徐名嘉炎，浙江秀水人，由监生授检讨，在史馆中，著作与人不同。) 
　　
　　陆稼书称："应潜斋高风峻节，可比许由、陶潜。然许虽高洁，文采无闻；陶之文采表著矣，而耽於曲蘖，不可以为训。惟先生闳览博物，澹泊宁静。许之所无，先生有之；陶之所有，先生无之。为足高视古今云。"(陆、应二公已见前。陆公尝两会应公於武林，与论学术源流，甚契。应公亦命二子访陆公於西湖寓次，其卒也，陆公以文祭之，有"高风峻节，可比许由、陶潜"云。) 
　　
　　有人目王薑斋："刻苦似李中孚，贞晦似孙钟元，多闻博学，志节皎然，不愧黄太冲与顾亭林。"(诸公已见前。) 
　　
　　钱牧斋序黄忍庵之诗，谓"长安金陵杂感诸篇，顿挫钩锁，缠绵恻怆，在韩致尧、元裕之之间。"(钱名谦益，江南虞山人。黄名与坚，江南太仓州人，顺治十六年进士。康熙十八年召试鸿词科，授编修，迁赞善。著有《忍庵集》。) 
　　
　　朱竹垞既入词馆，日与诸名宿掉鞅文坛，时有为之月旦者，谓王阮亭工诗而疏於文，汪苕文工文而疏於诗，阎百诗、毛大可工考证，而诗文皆次乘，独公兼有诸人之胜。(诸公爵里均见前。) 
　　
　　姜西溟为文雅健，有北宋人意。魏叔子谓："朝宗之文，肆而不醇；苕文之文，纯而不肆；先生在醇肆之间。"时韪其论。(姜、魏二公已见前。) 
　　
　　有人评浙中诗派，前推朱竹，后推汤西崖。竹学博，故能变化；西崖才大，故能恢张。后有作者，莫能越两家之外也。(汤名右曾，浙江仁和人，康熙二十七年进士。性伉直，以文学重於时，在垣坦所条议甚众，视学中州，杜绝苞苴请托，累官至吏部侍郎。持正议，忌者齕之。) 
　　
　　万九沙识杭堇浦、全谢山於髫年，即目为郑渔仲一流人物。(万名经，充宗之子。自幼濡染家学，长益奥博无涯。康熙癸未进士，选庶吉士，授编修。典试山西，视学黔中，著书甚多。杭名世骏，浙江仁和人。少负异才，於学无所不通，所藏书拥榻积几，不下数万卷。乾隆元年召试鸿词，授编修，改御史，条上四事，下吏议，寻放还，一意著书。好奖借后进。全公已见前。) 
　　
　　杭堇浦尝言，"吾经学不如吴东壁，史学不如全谢山，诗学不如厉樊榭。"(杭、全二公爵里见前。吴公未详。厉名鹗，浙江钱塘人。少孤贫，僦居东园，读书不止。为诗精深峭洁，截断众流，于新城长水外自树一帜。康熙庚子举人，乾隆初举鸿博，报罢南归，客扬州。有马氏藏书甚富，延主其家，尽探秘籍。主坫大江南北者凡数十年，尤工诗余，擅南宋诸家之胜。) 
　　
　　铁冶亭少与百菊溪、法时帆并称三才子。菊溪称其诗"如王子晋向月吹笙，声在云外；至其气韵宏深，如河流之发源天上。"其推挹至此。(铁名保，满洲正白旗人，乾隆三十七年进士，由编修官至两江总督。著有《梅庵集》。敬贤礼士，推人伦，冰鉴为鄂文端后一人。百、法二公爵里见前。) 
　　
　　有人评孙子潇之诗："沉郁不及张仲冶，而无其叫嚣；敏赡不及袁简斋，而无其游戏。"(孙、张、袁三公爵里均见前。) 
　　
　　王兰泉尝曰："吾於淮海得四士焉。王念孙及子引之，善《苍》、《雅》之学；汪中为扬、马之文；刘台拱有曾闵之养。"时以为四士三美。(王兰泉、王念孙二公爵里见前。引之字伯申，登嘉庆四年进士，廷试以一甲第三人及第，累官至礼部尚书。究心《尔雅》、《说文》、《音学五书》，以求声音、文字、训诂之学，成《经义述闻》十五卷、《经传释词》十卷，精博过於惠、戴二家。汪公已见前。刘公未详。) 
　　
　　许周生博学能文，以嘉庆己未成进士。是科得人最盛，论者谓与康熙己未、乾隆丙辰两词科相埒。朱石君曰："经学则有张惠言等，小学则有王引之等，词章则有吴等，兼之者其许生宗彦乎？"(许名宗彦，浙江德清人。生有异禀，九岁能属文，刘文正谓："他日必为名儒。"授兵部主事，后观政两月，即假归。生平寡嗜好，惟喜购书。於书无所不窥，旁及道藏释典，名物象数，必穷其奥而后已。尤精天文，自制浑金球，别具神解。朱公、王公、吴公爵里见前。张字皋文，江苏武进人。精孟虞易说，阮芸台谓与孔广森之《公羊》、《春秋》同称专家绝学云。) 
　　
　　蒋蒋山治经史小学，兼通象纬，诗才尤雄富。弱冠游浙，阮芸台方督浙学，一见倾倒，序其《经学斋》诗曰："研精覃思，梦见孔、郑、贾、许时，不失颜、谢山水怀抱也。"(蒋名征蔚，江苏元和人。伯兄莘，季弟夔，均有名於时，称为元和三蒋。人各有集，蒋山尤渊博。阮公见前。) 
　　
　　曾涤生尝奏称："胡林翼之才胜臣百倍。"及上胡公死事状，又谓其坚持之力，调和诸将之功，总核之才，皆臣所不逮，而尤服其进德之猛。(曾、胡二公爵里见前。) 
　　
　　左季高好以诸葛自比，与人书札，辄自署曰"老亮"。公督陕甘时，吴清卿视学甘肃，观风，命诗题曰《诸葛大名垂宇宙》。公闻之掀髯大笑。(左公爵里见前。尝以军事料敌奇中，自诩明见万里之外。某属吏曰："此诸葛之所以为亮也。"又言："近人好以诸葛自比者多。"某属吏曰："此葛亮之所以为诸也。"公甚不悦。吴名大澂，江苏吴县人，以翰林院编修，官至湖南巡抚。甲午之役，自请出师辽东，无功而还。) 
　　
　　光绪戊戌，德宗奋发自强，欲求人材。一日，从容问翁叔平相国曰："卿自谓何如康长素？"翁曰："康之才胜臣百倍。"(翁名同龢，江苏人，以翰林院编修，官至大学士、军机大臣。戊戌政变，罢官归里。康见前。) 
　　
　　光绪季年，新设邮传部，张冶秋为尚书，唐少川为侍郎。其时丞参由部奏简，张重时望，欲举张謇、汤寿潜、郑孝胥、张元济；唐重实验，欲举梁如浩、周万鹏、钟文耀、施肇基。各为月旦，相持久之，时论不能分优劣。(张公、唐君爵里见前。) 
　　
　　孙中山、黄克强在革命党人中，为一时瑜、亮。或爱孙言论，则疑黄无文；或重黄实行，而无取於孙。(孙君、黄公已见前。) 
　　
　　王聘卿与段芝泉在北洋派中，有"王龙段虎"之评，至冯华甫则不免诸葛诞之讥也。(王名士珍，直隶正定人。段君已见前。冯名国璋，直隶河间人。) 
　　
　　
　　

　　新世说卷四 
　　
　　规箴第十 
　　
　　汪苕文颇自患懒放，兼以此规王西樵。王莞尔曰："长安车马喧闹，甚嚣尘上。若无吾辈一二孤寂者点缀其间，讵非缺陷？君亦何必以懒放自患耶？"(汪、王二公爵里见前。) 
　　
　　邹子先、赵砥之并居吴江之西郊。鼎革时，邑人多谢去诸生冠服。俄学使者来，传相告，言不出且遣戍。赵颇心动，邹正色规之曰："我辈但当论是非，不当计利害。"於是遂止。赵每为人言，"微邹君，几丧吾守。"(邹名甲芳，赵名瀚，均江南吴江人。时论邹之刚决不挠，赵之服义推美，君子两贤之。) 
　　
　　文与也作画，颇得待诏家法，然多率尔之笔。汪苕文规之曰："此事定须霞思云想，刻意经营，奈何秃唐落墨，便布人间？"(文名点，江南吴县人。) 
　　
　　汪舟次兄弟好古力学，名沸大江南北，户外屦恒满。父意歉之，曰："吾不愿尔曹为名士。名如翦彩镂棘，实不存也。尔曹与人交，以其文无宁以其行。郭泰之异茅容，庾衮之敬褚德，岂为名高哉？尔曹其慎之！"(汪名楫，江南江都人。康熙己未开词科，召试中第，授检讨。与修《明史》二十二年，充册封琉球正使，累官至福建布政使。父名汝蕃，字生伯，自言生平无异人，惟不欺二字，反复无愧耳。尝筑友善庵，出米数百石赈饥，身与妻子粗粝自如。乱后家中落，乃整饬余绪，每得金，即赎屯营妇女归其家，又埋胔掩骼二十九年，凡椟千余。) 
　　
　　王阮亭性和易宽简，好奖引气类，施愚山尝规之曰："公好奖引人物，自是盛德。然后进之士，学有未成，得公一言便自诩名士，不复虚怀请益，非公误之耶？"(王、施二公爵里见前。施公之语，见王公《香祖笔记》，且云："予思其言，亦极有理。") 
　　
　　杜茶村以书翰规人，好作进一步语。尝答某书云："自古小人之祸，君子激之；君子之名，小人成之。至於成君子之名，即已受小人之祸，天下事因之败坏者不少矣。"(杜名濬，湖北黄冈人。明季为诸生，避乱居金陵，刻意为诗，然不欲以诗人自名，贵人求诗者踵至公门，不与通，年七十七而卒。) 
　　
　　姜西溟与翁叔元相善，翁尝谓公曰："吾名不见子集中，是吾恨也。"翁官祭酒，余国柱方排汤潜庵，翁受指使，劾睢州伪学，遂擢少詹，以睢州管詹事府也。公发愤为文以规之曰："古者辅教太子，有太傅少傅之官。太傅审父子君臣之道以示之，少傅奉太子以观太傅之德行而审谕之。今詹事有正贰，即古太傅、少傅之遗也。翁公贰詹事，其正实睢州汤公。公治身当官立朝，斩然有法度，吾知翁君必能审谕汤公之德行以导太子矣。"翁见之，怃然曰："某知罪矣。然愿子勿出也。"越日而公刊布之，遍传辇下，翁恨之刺骨。(姜公、汤公爵里见前，翁江苏常熟人。) 
　　
　　叶星期筑室横山下，其论文以议论不蹈袭前人，卓然自吾立方为立言。汪苕文居尧峰，说经硜硜，与公持论凿枘，门下士亦互相诋。汪没，公曰："吾向不满汪氏文，亦谓其名太高，意气太盛，故麻列其失以规之，非谓其谬戾於圣人也。且汪没，谁讥弹吾文者？"乃取向所摘汪文短处番燔之。(叶名燮，江南吴江人，康熙九年进士，出知宝应县，以伉直不容于上官，不二年落职。归而筑室横山，所作诗文，意必钩玄，语必独造，宁不谐俗，不肯随俗，於同时诸家外能拔戟自成一队。) 
　　
　　施愚山尝规其所亲曰："我辈既知学道，自不至大戾名教，但终日不见己过，便绝圣贤之路；终日喜言人过，便伤天地之和。"(右数语见施公所著《学余集》。) 
　　
　　曹厚庵谒馆师胡此庵，讲明善之旨。公曰："何其言之似王阳明也。"因与往复讨论。此庵规之曰："子所言皆先儒之言，非心悟独得者，於子何益？"公乃辞归，益究心深思，不得辄泣下。阅一年，豁然大悟。趋质此庵，此庵望见之，大喜曰："子今大有得矣。"(曹名本荣，湖北黄冈人。幼读阳明书，好之，探索至废寝食。常屏迹山中，夜半月出，坐达旦，怡然有得。顺治六年成进士，选庶吉士，出胡此庵门下。) 
　　
　　张敬庵按察江苏时，始至未受篆，即过方望溪。辞不获，张入曰："吾迫欲一见论学耳。"方规之曰："某未知学，但闻守官之大戒二：其一义利也。公既然不滓矣，进乎此则利害，非知命而不惑者不能无摇。"张甚韪之。(张、方二公爵里见前。) 
　　
　　陈榕门视官事如家事，以民心为己心。所著有《养正遗规》、《教女遗规》，以训於家；有《训俗遗规》、《从政遗规》、《学仕遗规》、《在官法戒录》，以施於民。(陈公爵里见前。尝曰："生平无他嗜好，每处一地临一事，即就其地其事悉心讲求，以求有益，不自觉其劳也。") 
　　
　　朱石君为侍讲学士，仁宗时在藩邸，公奉命侍仁宗读，未几又有督学福建之命，临行上五箴："一曰养心，二曰敬身，三曰勤业，四曰虚己，五曰致诚。"仁宗力行之。及亲政，亦常置座右。(朱公爵里见前。公以乾隆三十九年授侍讲学士，四十一年命上书房行走。初置文渊阁官，特命公直阁事，主福建己亥乡试。四十五年，督福建学政。) 
　　
　　阿云岩年少时，饮於总督鄂某园中。园有古松一株，构亭其下，颜曰"倚松"。鄂固倚某权相为泰山者。酒半，阿因规之曰："亭名不佳，松岂可倚者。大风折松，亭亦受其压矣，可不惧乎？"(阿公爵里见前。) 
　　
　　蒋砺堂历任封圻，待属吏恩威并用。督蜀时，有州县数员，需次无事，辄聚为叶子戏。客过访之，恒拒不纳。一日值常参，公独留此数员，面诫之曰："诸君无案牍劳，以叶子戏偶尔消遣，未始不可。然频频为之，则捐财耗时，作无益害有益。且因此疏慢朋友，来辄拒之，似更不可。诸君行将握篆，盍先将律例留心观览乎？今与诸君约，俟一二月后，余将条问焉。能对者方委以民社，否则未敢以地方公事漫为尝试也。"自是各官咸讲求例案，无敢嬉於博。(蒋名攸銛，辽东襄平人，隶汉军旗籍。乾隆四十九年成进士，选庶吉士，次年授编修，典试督学，荐任疆臣，累官至文渊阁大学士，以嘉庆二十二年任四川总督。) 
　　
　　袁简斋有友富而不仁，尝作书规之，其言曰："善用财者，财虽寡，除自身享用外，仁粟义浆，皆财为之；不善用财者，除妻子奴仆有怨言外，招尤致祸，亦皆财为之。"(袁公爵里见前，右数语见公文集。) 
　　
　　王惕甫短小精悍，善诗古文。尝馆睿王邸，王器重之。王稍有过，公辄正言规之，使王冠带谢过乃已。(王名芑孙，江苏长洲人，乾隆戊申召试举人，官华亭教谕，不就。客京师久，尝谓："法时帆云君有诗识无诗才，汪端光有诗笔无诗胆，其兼之者故有人在。"盖自谓也。) 
　　
　　吴春麓性忠悫，好研究洛闽之学，尝与礼亲王书："奋与偾，盛衰之本；勤与惰，成败之原；贪与廉，得失之林；宽与虐，恩怨之府；静与躁，寿夭之征；忍与激，安危之券；谦与满，祸福之门；敬与肆，存亡之界。"王书之座右。(吴名赓枚，安徽桐城人，嘉庆己未进士，官御史。) 
　　
　　汪瑟庵督安徽学政，为《学约五则》以训士：一曰辨涂，二曰端本，三曰敬业，四曰裁伪，五曰自立。一时操觚者，奉为求学之南箴。(汪公爵里见前。其《学约五则》：一曰辨涂，谓喻义喻利，人心之分尽於此；为己为人，学术之分尽於此，有志者当立辨乎毫厘千里之差。二曰端本，谓士者四民之首，天下事皆吾分内事也。自公卿至一命之吏，皆读书人为之，故贵通古今，达事变，相期为有体有用之学。三曰敬业，时文者，古文之一体，犹之碑志、传记、表疏、论序云耳，以摹拟剽窃者之不足言文，乃并时文而小之，过矣。四曰裁伪，谓昌黎论文惟其是，吾论文惟其真，盖必能真而后是非可得而论也。申韩庄列异乎吾道者也，而朱子以为先有实而后托之文，非以其真耶？五曰自立，文之不能不变者，时也，挽其变而归之正，或因其变而愈益神明於正，学者事也。苟非克自树立，随风气为转移，取已陈之刍狗，沾沾然仿效之，庸有冀乎？公之因文见道，其大指不出乎此，每训士谆谆然，如父兄之诲子弟也。) 
　　
　　钱子密尝客曾涤生幕府，乞假应秋试。曾设筵饯之。酒阑，语之曰："足下名位他日必出在座诸君之上。惟操守二字，吾辈应共勉之。"钱后成进士，跻卿贰，入枢密，仅言名位，果如曾言矣。(钱名应溥，浙江秀水人，官至礼部尚书，军机大臣。) 
　　
　　曾涤生驻军安庆，有戚某自田间来，行李萧然，衣服敝素，对人沉默不能言。曾颇爱之，将任以事。一日会食，值饭有稗粒，某检出之而后食。曾默然，旋备资遣于行。某请其故，曾规之曰："子食而去其稗，平时既非豪富，又未曾作客於外。辍耕来营，不过月余，而即有此举动。吾乡人宁复如是耶？吾恐子之见异思迁，而反以自累也。"(戚某旋托人向曾求事自试，并言痛解前非。时曾公喜种蔬，撷鲜而食，以为至味，即命某主圃事。某益自励，日下佣保杂作，自朝至夕不辍。公微觇之，见其始终不渝，乃以他事畀之，其人黾勉从公，克勤厥职，卒官至布政使。) 
　　
　　王壬甫有戚串纳姬，或规之曰："志士枕戈之秋，不宜惑溺於女色。"王曰："此大易事，即名之曰'戈儿'，以示不忘在莒之义可也。"(王公已见前。) 
　　
　　郭筠仙以编修参僧忠亲王军幕，拒英法联军於天津。僧王密询战守方略，郭对以外人志在通商，但当讲求应付之方，不当称名与战。海防无功可言，无效可纪，不如其已。王默然。及北塘溃败，乃服郭公之言为有识。(郭名嵩焘，湖南湘阴人，官至侍郎。又尝与僧王言："制敌之策，惟在狙击，然欲击之，必先自循理，循理而胜，保无后患，即败亦不至有悔。"王终不能用，败后尝语人："朝官惟郭翰林爱我，能进逆耳之言。我愧无以对之，使早从其言，何至此败？") 
　　
　　曾涤生既战胜洪、杨，开府江南。李次青走书贺之，其书累三千言，末段寓规于颂。其辞云："两江督府，兼综河漕盐法及操江，诸务殷剧，号难治。承平时选帅，尝重于他省。非有文武威望，知大体可信畏者，莫能任。况大乱之后，其事与开创同，而又有岛夷逼伺，狡犷不可测，则所谓安内以攘外者，宜必邃谋深识，消患于未萌焉。窃谓图治以教养为先，在今日则养先于教。世乱才胜法，若由乱而治，则当以才用法，而不为法所缚。至於内治既修，外侮自戢，道在蓄威养望，有以大服乎中外之心，久之心喙不遑矣"云云。(李公爵里见前。) 
　　
　　李木庵有友谒选，贷数百金以供日用。李正色告之曰："今日之京债，即异日之公帑，亦即末路之赃私也。"友拱手曰："戢卿良箴。"(李名未详。) 
　　
　　陈石遗寓武昌时，张香涛督鄂久。值中外多故，武昌居长江上游，形势扼要。张好以陶侃自命，陈未许之。有友某随郑苏龛来汉口，酷嗜赌，陈因以诗规之曰："蒲运甓等无用，互讼廷尉难为平。"盖兼讽张也。(陈、郑二君已见前。) 
　　
　　宋渔父被刺于沪上，濒死，尚致电函于袁世凯曰："临死哀言，尚望总统开诚布公，俾国会定良好之宪法。"(宋公已见前。公以民国二年三月二十日之夜乘津浦车北上，被枪击于车站。) 
　　
　　袁世凯取消帝制，仍思恋栈，为民国元首。蔡松坡致电函以规之曰："共和与帝制，立于极相反对地位。自帝制发生，则共和濒死。吾侪力活共和者也，今既活矣，公何能再膺总统之任？吾谓公既以帝制为生，即宜与帝制同死。若帝制死而公独生，窃为公不之取。吾侪拼掷生命，盖欲身殉共和，公犹不思退位，能无愧对帝制耶？仆为公计，能殉帝制，仍不失为英雄"云。(蔡公见前。公发此电未一月，袁氏愤极而死。) 
　　
　　
　　
　　捷悟第十一 
　　
　　乔文衣居京师，尝于夜半过午门。踽踽独行，万籁俱寂，猛思日中百万生灵，今归何处，顿悟人世升沉，如此而已。(乔名缽，直隶内邱人，官司城。) 
　　
　　傅青主征君善草书，一日醉后作狂草，书毕偃卧，置字几上。子眉潜以己字易之。公醒见之，叹曰："我昨醉后偶书，今起视之，中气已绝，殆将死矣。"眉亟白其事。公曰："然则汝不食麦矣。"后果然。(傅公已见前。) 
　　
　　陆丽京诵读明敏，善解误书，尝读《韩非子》，至"一从而咸危"句，曰："是一徙而成邑也。"后令他人覆射，无一合者，惟其弟左墄中之。(陆公已见前。左墄名陛，神骨轩朗，词令宏通。) 
　　
　　任待庵于康熙时为上海令，有安西布贾魏丙者，夜就逆旅醉卧，风雨大作，失橐金三百，诉诸任，不能得主名，因祷于神祠，留隶待命于祠中。隶夜梦神座有幼妇出，右手抱细女，左手挈衣与之。及接视，则裙也。归以告任，任旋悟曰："赐衣而得裙，则非衣也。非衣者，裴也。逆旅左右，殆有裴姓其人者欤？"隶叩头曰："似也。有裴爱者，无赖，不事家人生产，其人僦旅舍旁，而得出入其室。即欲得裴姓，此当是。"任曰："然。然则其抱细女者，亦可知矣。夫细女，爱女耳。吾闻纳音之数，阳姓从左，今左非衣而右爱女，其为裴爱无疑。"遂收裴拷之，得实。(任名辰旦，字干之，浙江萧山人，丁未进士。) 
　　
　　胡瑟庵官湘东司李时，定南王驻师于衡州。一日召胡至帐下曰："军中有马数千，需枥五百具，命若三日为期，过期斩。"胡出已暮，至江，适有人跣足立星露中，顾谓："非司李胡公耶？何为至此？"胡告之故，曰："小人家于江，有渔艇百余，破其一可得枥五六具。请后二日以报。"五百具鳞次江滨，胡进之王，王大悦。(胡名贞开，浙江仁和人。性好任侠，旁通艺流诸术，每雄谈，四座辟易。己卯举于乡，鼎革后，自甘放废，寻为张公所辟，授湘东司李，未几告归。工书善画石，为文绝类苏长公，才大用小，有志不就，时论惜之。) 
　　
　　清圣祖登极，甫八龄。时鼇拜当国，势甚张，以帝幼，肆行无忌。帝日选小奄之强有力者，令习布库以为戏。布库，满语赌力也。拜入奏事，亦不之避，拜更以帝弱而好弄，心益坦然。一日拜入内，帝令布库擒之，十数小奄立执拜，遂伏诛。其机警如此。(鼇为清开国异姓功臣之一，世祖临没时，受顾命与索尼、苏克萨哈、遏必隆同为辅政大臣。以圣祖幼冲，专权恣肆。康熙八年，命康亲王杰书等勘问其罪，得三十款论死。) 
　　
　　高澹人随圣祖登泰山，圣祖欲书扁额，已拟定"而小天下"四字。提笔一挥，将"而"字一画写太低，以下难再着笔，帝甚踌躇。高曰："陛下非欲书'一览皆小'四字耶？"帝欣然，一挥而就。(高名士奇，浙江钱塘人。以布衣受圣祖知遇，为文学侍从之臣，官至少詹事。) 
　　
　　陈沧洲守江宁时，驾幸金山，观水师。先期一日，大吏檄公于江滨叠石为步者三，欲以困公。属吏皆惶急，公曰："吾自办之。"乃率诸子弟躬运土石，士民从者属路，争撤屋材济工。然江溜急，下石则浪去。有估人子坐木筏上，知其故，请筏叠石，层层叠，筏出水方有基，即甃石如平地。鼓四下，工峻，如有神助。圣祖临视，益奇之。(陈公爵里已见前。) 
　　
　　年羹尧征西藏时，一夜漏三下，忽闻疾风西来，俄顷即寂。年急呼某参将领飞骑三百，往西南密林中搜贼，果尽歼焉。人问其故，年曰："一霎而绝，非风也，是飞鸟振羽声也。夜半而鸟出，必有惊之者。此去西南十里，有丛林密树，宿鸟必多，意必贼来潜伏，故群鸟惊起也。"(年征青海，日阅地图，知前路有淤泥深坑，乃下令云："明日进兵，各人携板一片，草一束。"军中不解其故。比次日，遇深沟泥泞，令各将束草掷入，上铺板片，师行无阻。盖番人方倚此为险，不意大兵骤至也。遂破其巢穴云。) 
　　
　　清高宗性极颖悟，一日临幸和坤家，见家亭额，纪晓岚为作擘窠大字二曰"竹苞"，笑谕坤曰："此纪昀嘲汝之词，盖谓汝家个个草包也。"闻而衔之。(纪公爵里见前。公好滑稽，与和坤同朝，恒隐相嘲谑，而坤辄不知。) 
　　
　　卢雅雨为两淮运使，以好士故，宾朋纷集，供给甚繁，遂至亏帑。廷议籍没，纪晓岚与卢为儿女姻亲，常直内廷，微闻其说，私驰一介往，不作书，以茶叶及盐少许贮空函内，外以面糊封固。卢得函即悟曰："此盖隐查盐空三字也"，亟将家财寄顿他所。迨籍没时，所存资财，寥寥无几。(卢名见曾，其籍没时，和珅遣人侦得纪漏言事，白之高宗，召纪至，责其漏言。纪力辨实无一字，帝曰："人证确凿，何庸掩饰乎？朕但询汝操何术以漏言耳。"纪乃白其状，且免冠谢曰："皇上严于执法，合乎天理之大公。臣惓惓私情，犹蹈人伦之陋习。"帝嘉其词得体，为一笑，从轻谪戍乌鲁木齐，未几即赐环。) 
　　
　　金冬心客扬州，诸盐商慕其名，竞相延致。一日，某商宴客于平山堂，金首座，席间以古人诗句飞红为觞政。次至某商，苦思未得，众将议罚，商曰："得之矣，'柳絮飞来片片红。'"一座哗然，讥其杜撰。金独曰："此元人《咏平山堂》诗也，引用确切。"众请其全篇。金随声诵曰："廿四桥边廿四风，凭阑犹忆旧江东。夕阳返照桃花渡，柳絮飞来片片红。"众服金博洽，其实金乃口占此诗，为某商解围耳。商大喜，越日，馈以千金。(金公已见前。) 
　　
　　顺天乡试，《四书》文题例由钦定，先期内阁进呈《四书》一部，命题毕，仍发还。乾隆乙酉乡试，奄人捧《四书》发还内阁，和珅就奄与语，探高宗命题时情状。奄言帝披阅第一本至半本时，忽微笑，振笔直书。珅不语，遂知为"或乞醯焉"一章。盖乞醯二字，嵌乙酉二字在内也。乃密通消息于门生，倩人预构，隽者甚众。(和珅此种举动与高士奇略同。) 
　　
　　阿云岩征金川，一日安营已定，忽传令迁移，诸将以天晚力阻，公随发令箭云："违者立斩。"合营虽从之，而不免怨诽。迨昏夜大雨，前此营基，水深丈余，几为漂没，咸诧为神奇。公曰："我有何异术，特见群蚁移穴，知土热将雨，地势太低，难免于水耳。"(阿公爵里见前。按阿公此举，不难于先见而难于实言，稍有权术者，必又以为奇门遁甲矣，健儿能不受绐欤？) 
　　
　　胡兴仁官陕西时，长文襄自青海凯旋过境。天气严寒，需火炉甚多，仓卒无以具。胡命取食案数百，镟其中，置铁镬，燃柴炭，而截其足之半，自是三军如挟纩。又督师牙兵三千索貂缨，乃购貂裘数袭，命缝人缕裁之，咄嗟立办，长大悦。(胡字未详，以道光中官陕西西安府知府，累官至巡抚。长名长龄，姓萨尔图克氏，蒙古正白旗人。由笔帖式升军机章京，累官至大学士，予谥"文襄"。) 
　　
　　黄益斋于道光时为江西义宁州牧，有富绅举止粗莽，言辞鄙陋，怪之。入其家，书画典籍古玩不以次，尤怪之。既而悟其人必为盗。乃微服步行绅居前后，有妇人抱儿当门立，面有忧色。黄乃作土语曰："何嫂冤气之深也？"妇变色。黄又曰："吾知相法，嫂来历大奇，欲鄙人语否？"妇忽内顾，面色如土，泪下几失声。黄曰："幸无多言，败尔事，吾去矣。"次日广召宾客，绅亦预焉，至则特延入一室。面询："公悬某联甚佳，下款某君，是何交情？"又询道："公邺架某书为旧版，不易得，所钤藏书小印，是公何人？"绅支吾不能答，乃出壮士擒之。即命肩舆召妇至，一鞫而事白。先是粤籍某宦假还，道出鄱阳湖，遇盗，家口尽丧，一女失踪，老仆赴星子县报案，久不结，至是十八年。绅即盗，妇即宦女，父母兄弟皆死，蓄志复仇，故忍辱为盗占。上堂之日，掷所抱幼子，立毙阶下。时宾客麕集，杯酒之间，咸惊且服。(黄名未详，湖南人。既获盗后，径关星子县提案卷至，释嫌疑者，并咨宦原籍，呼其侄及老仆来，以家事尽委之。妇图自尽，急救得不死，命侄善视其姊。狱奏，远近称异，所谓"义宁州破十八年盗案"是也。) 
　　
　　曾涤生治军时，午膳后，必邀幕客围棋一局。一日，忽有告密者谓某统领将叛矣，其人即某统领之部下也。公怒曰："汝诬上官反，罪当死。"命斩以循，着棋如故。顷之某统领来谢，公召之入，某顿首曰："幸公知我，否则殆矣。"公变色，命左右立斩之。幕僚皆谏，谓"某果叛，则告密者不宜斩。既知其诬而斩矣，何又斩某统领乎？"公笑曰："非汝辈所知也。"亟命斩讫，谓幕僚曰："告密之言确也，然非斩告密者，某统领且立叛，故诱其来而斩之。"盖某统领本捻匪投诚者，此举虽过于残忍，然悟事之敏捷，亦有足多者。(曾公爵里见前，此事系无锡薛叔耘在幕府中所目睹者，为友人言之。) 
　　
　　曾沅甫围洪、杨于金陵，久不下，忽奉廷寄，令李鸿章助战。曾焦灼益甚，召朱洪章商之，示以廷寄，并曰："倘少荃来克复，我军多年辛苦付流水矣。若阻其来，又恐日久无功，无以对上。应如何覆奏，方为两全？"朱不假思索，即应曰："断不可阻止李军。盖阻其来，而我或日久不克，必致获谴。鄙意不如奉请李速来，正可藉此激发三军之气。以我军人人心中，皆不愿以一篑之功拱手让人也。一面严饬各军，刻期猛攻，或竟指日可以克复。"左右咨嗟称善。曾如其言，李未及至，而金陵下矣。(曾名国荃，湖南湘乡人。以诸生从兄涤生治军，官至两江总督。其围攻金陵，因李鸿章且至，奋力克之，人多知者，不知其出于朱洪章之妙悟也。) 
　　
　　释寄禅冒雪往参岐山恒志和尚，志公命司行堂，兼执饲犬役，如是数年无所得。一日饲犬，食未尽而去。志公适至，师恐见谴，乃取其余食之。俄见犬自厕出，因思向食犬食，必杂遗其中，心中作恶，呕吐不止。既念一切世间物本无垢净，亦无好恶，取舍皆由业识妄生分别，乃决记与之交战。窃入厕中，参乾矢橛，一动念间，便觉膈臆欲裂，愈信经论所云皆实，遂悟入心地法门。(释已见前。) 
　　
　　潘伯寅与翁叔平好射隐语，尝互出巧题，斗捷才于寸晷。潘以"臣东邻有女子窥臣三年矣"射"总是玉关情"，翁以"伯姬归于宋"射"老大嫁作商人妇"。不著一字，尽得风流，皆隐语中之神品也。(潘名祖荫，江苏吴县人。以翰林起家，官大学士、军机大臣。翁公已见前。) 
　　
　　张香涛亦好射隐语，尝与黄仲弢同以"花落知多少"射《易》经中"心疑者其辞枝"，黄之感觉敏捷，一击即中。张曰："卿未可言，待我思之。"逾一小时，乃曰吾已得，令黄别记所射，张亦记之，与黄同，乃叹曰："吾才竟逊卿一小时。"(张、黄二公爵里见前。张公又尝以""字射《诗经》一句，射中者奖白金五十钱。念劬以"秉心塞渊"射之，遂获重奖，亦隐语之巧者。) 
　　
　　近有伶人某，在沪上镜花园之绍兴戏馆演《三凤缘》一出。演至徐庭玉赴试时，试官命其对课，脚本老句出联是"风吹马尾千条线"，偶联是"日照龙鳞万点金"，颇嫌俗恶。此日去，试官之老外有意戏弄某伶，别出心裁，竟造出联曰："镜花园镜花何在？"某伶出不意，颇为错愕，旋应曰："水月庵水月都明。"台下鼓掌称善。以伶界中有此捷才，未易得也。(按镜花园在上海观音阁码头侧。) 
　　
　　
　　
　　夙慧第十二 
　　
　　毛大可生时，母夫人张梦番僧持度牒入门。四岁，母口授《大学》，即成诵，乃授书，使循所读自认之，一再周无不识者。时以篇首"后後厚"三字形异音同为问，具语之，即欣然以解。(毛公爵里见前。) 
　　
　　黄忍庵童年颖悟，诗一目，文二三目，即能记忆。三岁能识字，五岁能诵诗，八岁酷好唐人诗。尝录小本，出入辄携以自随。十四岁慨然有志于古学，欲遍读周秦以下书。甫三年，而读周末诸子及六朝以上者几尽。(黄公爵里见前。) 
　　
　　魏昭士生甫二十余月，母口授《归去来辞》及《九歌》一二章，久之辄能背诵。诸父尝抱之，诱以果饵，使歌，歌声悠扬可听，诧为英物。(魏名世俲，江西宁都人，是和公之子。性狷急，勇于事。仲父叔子尝称其为文锋锐所至，往往有没羽之力云。) 
　　
　　徐电发蚤岁韶令，天姿英敏。年十二，和《无题》诗，有"残月无情入小楼"之句，长老咸嗟异之。(徐公爵里见前。) 
　　
　　章古愚幼从塾师学。师出，有友访之，比归，群儿告以故，而忘其姓氏。师怒呵群儿，章曰："毋怒也，我犹能约略记之。"因以笔状其颧额发眉，栩栩然也。师见而笑曰："是得非某乎？"已而叩之，果然。(章名谷，浙江仁和人，少时瞳神如秋水，肤色如玉人，多比为卫洗马。尝往豫章，买舟归浙，有美姬附舟尾，见章貌而悦之，数以纤足挑章。章起，默自念曰："我违父母膝下久，今此江有神，倘一涉污邪，致干神谴，葬于鱼腹，岂不永无见父母之日乎？"不觉泣下，遂整衣冠，危坐达旦。善八分隶体，画尤工绝，为时所称。) 
　　
　　万季野生而异敏，读书过目不忘。八岁在客座中诵扬子《法言》，终篇不失一字。(万公已见前。) 
　　
　　李景霿七岁而孤，自幼苦志读书，言行不苟，十龄已通诸经矣。(李名霨，直隶高阳人，顺治三年进士，选庶吉士，授检讨，累官至保和殿大学士。老成持重，风度端凝，朝野重之。) 
　　
　　李湘北自少颖异，七岁即能诗，称神童焉。(李公爵里见前。) 
　　
　　沈汉仪总角时，尝从父公趾游苑中。公趾曰："名卉甚多，何以渊明爱菊？"对曰："淡而能久也。"父叹曰："此儿出语可人。"(汉仪名家恒，浙江建德人。) 
　　
　　王丹麓座上有客，谓孔子无须，众诘其说。客曰："《孔丛子》子思告齐君曰：'先君生无须眉，天下王侯，不以此损其敬。'故知今像多须，误也。"座客叹服。时丹麓子鼎六岁，在侧，转诘之曰："然则孔子亦无眉耶？"客无以答。(王公已见前。鼎字应和，八岁学诗，有"无情风雨过，花落不成春"之句。客有谈及红颜薄命者，则举《大学集注》中"夭夭，少好貌"一语为证，以为夭字读作上声，即义也。十二岁即殇，或以为谶云。) 
　　
　　惠天牧初生时，父梦东里杨文贞来谒，遂名士奇。年十二，能为诗，有"柳未成阴夕照多"之句，为时贤所激赏。尝与名流会，座中有客前请曰："闻君熟于《史》、《汉》，试为诵《封禅书》。"公朗诵终篇，不遗一字。(惠名士奇，江苏吴县人，康熙己丑进士，选庶吉士，授编修。) 
　　
　　黄昆圃始生具夙慧，十岁通《四书》、《五经》。从饶先生仲如学，研穷性理之奥。又从吴先生述庵究心经世之学。总角时即凝重如成人。(黄名叔琳，顺天大兴人。年二十，以康熙三十年一甲三名进士授编修，累官至刑部右侍郎。当代推为巨儒，天下士识与不识皆曰"北平黄先生"。京师首善地，列官朝省者无虑数十百辈，然相与语，称北平，不问而知其为公也。) 
　　
　　陈沧洲之生也，母罗太夫人梦人彩云，吞月华，有大鸟负青衣童子来，故命曰鹏年。九岁著《蜻蜒赋》，即惊其老宿。(陈公爵里见前。) 
　　
　　方望溪四岁时，父口授诸经，即能成诵。尝早起闻鸡，父以"鸡声隔雾"命对，公应声曰："龙气成云。"八岁时偶窃效为诗，父恐耗有用之心力，止之，遂绝意不复作。(方公爵里见前。) 
　　
　　刘石渠十岁不能言，状类痴呆。一日闻父长叹，忽问曰："父何叹？"父以其能言也，喜甚曰："家门不幸，汝兄夭折，汝又不能言。今能言，吾无忧矣。"自是教之读，过目成诵，如有宿慧者。(刘名璐，沈邱人。父学向，顺治进士，令于浙江。长仲二兄聪慧而夭。) 
　　
　　潘稼堂资禀绝人，幼有圣童之目。览历书一过，即能暗诵，无所讹脱，首尾不遗一字。(潘名耒，江南吴江人。父凯，列名复社，兄柽章能文，负气节，苕史狱起，蒙难死。公少从顾亭林、徐俟斋、戴耘野三先生游，故其学贯穿淹洽，无所不通，旁及日历、算数、宗乘、道藏，悉有神会。诗古文尤精博无涯。嘉定陆翼王、平湖陆稼书交口许之。康熙己未，以布衣举博学鸿词，官检讨，纂修《明史》，充日讲起居注官。) 
　　
　　赵秋谷颖悟绝伦，九岁捉笔为文，有奇语。里中为文社，公初不与通，辄自携纸笔入座，众以其幼也易之。移晷立成数篇，乃大惊，目为圣童。(赵公爵里见前。同里孙文定廷铨奇其才，命作《海棠赋》，曰："大器也。"以女孙字之。年十四为诸生。) 
　　
　　王阮亭之幼子，乳名"虎儿"，三岁能诵唐诗百首。(王公爵里见前。) 
　　
　　李穆堂有夙慧。少贫，无资买书，贷于邻，每一披览，无不成诵。(李公爵里见前。公为朝林，库中旧藏有《永乐大典》，皆读之，同僚取架上书以问之，无不立时。) 
　　
　　嵇尚佐九岁读《禹贡》，恍然曰："禹之治水，皆自下而上。盖下流宣通，则水自顺流而下。"长老咸惊异之，曰："此子他日必为名臣，能宣汾洮而障大泽者也。"(嵇名璜，江苏长洲人，文敏公第三子。雍正七年，特旨大臣子弟一体会试，公年裁二十，以国子生登进士，入翰林，给假归娶，寻授编修。后以治水功累官至河东总督，旋迁吏部尚书，明年拜文渊阁大学士。) 
　　
　　陈可斋父好施与，屡出粟赈饥。梦神授绯衣儿，遂生公。数岁时，性沉敏强记，初授《内则》，退即习其仪。稍长，家益贫，躬耕山麓，同舍渔者每夜出捕鱼，公为候门，读至半夜不辍。(陈名大受，湖南祁阳人，雍正十一年进士，选庶吉士，寻授编修。乾隆二年考翰詹，列第一。累任封圻，官至吏部尚书，协办大学士。予谥"文肃"。) 
　　
　　钱竹汀是王西庄之妹倩，生同时，长同学，名誉官阶，亦相颉颃。钱十余岁时，一日在塾检阅历书。王谓之曰："吾与若偕读，能先默诵者为胜。"钱允之。王甫读一遍，已能背诵。钱则读三遍而始能之。同塾之人，咸优王而劣钱。及翌日，请再试之，钱一字不误，而王则间有讹脱，是以知二人固无分轩轾也。(钱名大昕，江苏嘉定人。乾隆十六年高宗南巡，献赋，召试举人。十九年成进士，选庶吉士，授编修。累官至侍读学士，迁少詹事。归则主讲钟山娄东紫阳书院，博极群书，不专治一经而无经不通，不专攻一艺而无艺不精。王名鸣盛，江苏嘉定人，乾隆十九年以一甲二名进士赐及第，授编修，累官至内阁学士、礼部侍郎。解组居苏州，学者望风麕至，声气益广望益高，而闭户著书，绝不与当道相酬接。) 
　　
　　戴东原十岁始能言，然读书过目不忘。甫授《大学章句》，问塾师："此何以知为孔子之言，而曾子述之？又何以知为曾子之意，而门人记之？"师曰："朱文公说也。"问："文公何时人？"曰："宋人。""孔子、曾子何时人？"曰："周人。""周、宋相去几何时？"曰："几二千年矣。"曰："然则文公何以知其然？"塾师不能答。(戴名震，安徽休宁人。时婺源江先生永治经称大师，公年二十以所学就正，江先生惊异之。乾隆三十八年，诏开《四库全书》馆，或荐公于朝，帝闻其名，遂以举人特召，充纂修官。乙未会试不第，帝命一体与殿试，授庶吉士。馆中有奇文疑义，辄就咨访，公为考究本末，各得其意以去。晨夕讨论，靡间寒暑，竟以积劳致疾，卒于官。校定官书甚多，所校《水经注》最有名，别经于注，正唐以来经注混淆之失，所绘地图尤精核。) 
　　
　　孙渊如父官河曲知县，大母许梦星坠于怀，举以授其母金，比旦遂生公。幼有异禀，书过目不忘，河曲授以《文选》全部，未久即背诵之。(孙公爵里见前。) 
　　
　　严冬友幼有奇慧。年十一，李穆堂典试江南见之，随举"子夏"命对，即应声曰"亥唐"。李大奇之，谓方望溪曰："国器也，可善视之。"遂受业望溪之门。(严名长明，江南江宁人，乾隆二十七年车驾南巡，以诸生献赋，召试举人，授内阁中书，直军机处。乞疾归，筑归求草堂，藏书二万卷，金石文字三千卷，日夕吟哦其中。) 
　　
　　赵瓯北生三岁，日能识字数十。十二岁学为文，一日成七篇，人皆奇之。(赵公爵里见前。) 
　　
　　张度西七岁，游南岳毗庐洞寺。寺僧以其貌类先师，乃出句曰："心通白藕。"公应声曰："舌涌青莲。"僧大骇，言其师示寂时，留此句，云："有对者即其后身。"因鸣钟集众膜拜焉。(张公爵里见前。易箦时，口占有"前身南岳一枯僧"之句，亦相吻合。) 
　　
　　焦里堂少即颖异，八岁客阮氏，辨壁上冯夷字曰："此当如《楚辞》读皮冰切，不当读若缝音。"阮氏奇之，遂妻以女。(焦名循，江苏甘泉人，乾隆辛酉举于乡，亦不应礼部试。闭户著书，葺老屋构雕菰楼，有湖光山色之胜，足不入城市者十余年。博闻强记，识力精卓，于学无所不通，于经无所不治，而于《周易》、《孟子》专勒成书。) 
　　
　　凌次仲六岁而孤，家贫，年十二，弃书学贾，偶读唐诗选本及《词综》，遂能诗词，见者大异之。(凌名廷堪，安徽歙县人，乾隆五十五年成进士，例选知县，改宁国府教授，便于养母、治经也。从翁覃溪、阮芸台游，于《礼经》用力最深，著有《礼经释例》十三卷。) 
　　
　　潘芝轩十二岁，应童子试，终日端坐，不离试席。吴县令李逢春异之，拔置前茅，因命对曰："范文正以天下自任"，公对："韩昌黎为百世之师。"又云："青云直上"，公对"朱绂方来。"李决公必贵，后果以状元为宰相。(潘名世恩，江苏吴县人，乾隆五十八年一甲一名进士，授修撰，累官至武英殿大学士，管理户、工二部事。相传封翁好施多隐德，尝夜坐，闻仙乐铿鍧，有旌幢羽葆自空而下，遂生公。) 
　　
　　翁二铭幼而奇慧，七岁能属文，十三遍诵经史，下笔累千言。随侍海州，唐仲冕州牧奇赏之，遂师事焉。(翁名心存，江苏常熟人。十六补弟子员，举嘉庆丙子乡试。道光壬午成进士，选庶吉士，授编修。累官至户部尚书、体仁阁大学士，予谥"文端"。) 
　　
　　严九能生而识字。四岁，作书径尺，有规矩。十龄于屏风上为四体书，擅其艺者莫能及，人号之为"严氏奇童"。(严名元照，归安人。父树萼，聚书数万卷。) 
　　
　　焦虎玉者，里堂孝廉之子。读书具慧心，能传家学，知平圆三角八线之法。阮芸台校浙士，以算学别为一科，孝廉佐之阅卷，虎玉随至杭。阮尝令其步筹推算，以验得数，百不失一，时年仅十四岁也。(焦名廷琥，能读父书，传其家。) 
　　
　　翁祖庚视学贵州，某郡有十龄童子，群目为神童。翁面试之，举"公孙丑"命对，童应声曰："大宗师。"翁曰："未工"，童曰："对大宗师之姓名，胡云不工？"翁大笑曰："诚然。"童以是入郡庠。(翁字未详，江苏常熟人。) 
　　
　　洪大全幼敏慧，九龄能背诵《十三经》，屡应童子试，不售，乃与洪秀全同起革命军。(洪字未详，湖南衡阳人。) 
　　
　　蒋剑人幼有神童之誉。六岁时，塾师指几上墨令对，蒋应声曰泉。塾师以为未工，蒋曰："白水泉对黑土墨，胡谓不工？"塾师大奇之。(蒋名孰复，江苏宝山人，尝剃发为僧，后反初服为诸生，著有《芬陀利室词稿》。) 
　　
　　王涛生有异禀。五岁时，客以"鲁男子"三字属对，涛即曰："徐夫人"，四座叹赏。客有难其更对者，涛又曰："莽大夫"，客愈惊。方入塾，师教之读神童读。涛笑曰："吾能作也，何必读？请读《九经》。"日记千言，三年而毕。(王字未详，江苏宝应人，后亦无闻于世。) 
　　
　　张权是香涛之长子，幼敏慧，八岁时，座客以"鼎甲一二三"命对，权应声曰："盘庚上中下。"(张字未详。) 
　　
　　易叔平幼慧异常儿，两龄能识"门火"二字，屡试不误。(易名准，湖南湘潭人。) 
　　
　　
　　
　　豪爽第十三 
　　
　　侯朝宗豪迈多大略，少有济世志。尝与吴次尾、夏彝仲醉登金山，指评当世人物，临江悲歌。二子以侯比周瑜、王猛。(侯公已见前。) 
　　
　　宋牧仲从清世祖猎，过滹沱河。时天大寒，河水阔二丈余。宋扬鞭大呼，一跃而渡，帝壮之。(宋名犖，河南商丘人。年未二十，博学能文章，诗歌笔翰动天下，望而即之，温其如玉。出判黄州，虚己向学，与四方贤士大夫相交结。累官至江苏巡扶，加太子少师。著有《西陂类稿》、《筠廊偶笔》共四十六卷。) 
　　
　　王于一为人倜傥自豪，少时于驰骋、声伎、狗马、陆博、神仙、迂怪之事，无所不好，故产为之倾。晚年乃寓浙中西湖僧舍，益奇气勃勃不可遏。(王名猷定，江西南昌人，选拔贡生。为文郁勃，如殷雷未奋，又如崩岩压树，槎牙盘薄，旁枝得隙，突然干霄。书法亦见重一时。) 
　　
　　陈其年少甚倜傥，视线帛如土。每出游，馈遗累千，随手辄尽，垂橐而归。无资，急命质衣物供用，至无可质，复出雅游，率以为常。(陈公爵里见前。) 
　　
　　吴锦雯游寓兰陵，酒徒剑客及弄阮咸拨箜篌者满座上。日解蕴袍贳酒，酒酣对客挥豪，烟云满纸。(锦雯生具异表，身长七尺，目青髯紫，少言语，遇不平事辄侃侃而不畏强御，至推座起骂；与人交，舒鬲要，急友患难，盖强直敢任，其天性也。) 
　　
　　谢昼也好施与，数千金都缘手尽，复假贷以济之。京师谓之穷孟尝。(谢名晟，浙江山阴人。尝登大观台观钱塘江潮，忽思年五十无成，大恸，见者皆笑怪之。) 
　　
　　陈兴霸喜谈兵论剑，抵掌天下事。酒后耳热，辄骂古伪豪杰不值一文钱。(陈名孝威，江西临川人。) 
　　
　　王水云尝与茅子鸿同舟渡大江，风涛汹涌，王掀髯称快，曰："吾胸中郁勃之气，对此稍舒。"茅亦为之放胆。(王名舟瑶，浙江余杭人，壬午举孝廉，授兴安令。为诗多幽忧峭激，类傺失志之人。茅名兆儒，浙江钱塘人，孤介自持，诗词书画，涉笔辄工。) 
　　
　　王阮亭为同考至白门，夜鼓楫行大江中，漏下将尽，始抵燕子矶。公兴发欲登，会天雨新霁，林木萧飒，江涛喷涌，与山谷相应答。从者顾视色动，公径呼束炬以往，题数诗于石壁，从容徒步而还。翌日诗传白下，和者数十家。(王公爵里见前。) 
　　
　　吴园次萧散自得，陶然于酒，所至偕故交文士、名娼高衲放浪于山巅水涯。每醉辄歌吟笑乐，诙调终夜，酒痕淋漓，头伏几案。与之游者，辄忘寝食。(吴公已见前。) 
　　
　　姚熙之生平慷慨仗义，挥金如泥沙。手勒奔马，用弓至二十石。麾下所养奇才剑客，皆能得其死力。(姚公爵里见前。) 
　　
　　徐健庵性豪放，交游甚广，一时耆宿山林遗老，皆轻千里，从公为食客。邸舍已满，则僦别院居之。罢官归时，三馆之吏皆哭失声，曰："公去，谁活我者？"(徐公爵里见前。) 
　　
　　冯云生性极豪侈，故家畜小伶，时时使度曲。召亲故，置酒高会，或围棋博，跌宕自喜。昼引客宾，夜则然桦烛观书，一过目，终身不忘也。(冯名沛，山东德州人，顺治辛卯举于乡。) 
　　
　　杨序玉家多妓乐，率善歌舞。其园林甚有丘壑，盘杯箸，精美异常。客至命酒，珍错纷陈，稍醉，即赋诗联句，或召冶童歌，自吹箫以和之。(杨名方荣，江南武进人。父以进士起家，累官至巡抚。家富于资，园林为里中冠。序玉生而习知歌舞，又美姿容，时比之潘、卫。每一出游，至倾市以观。顾好为文章，能学歌诗，猎传记，虽善谈笑，不为嫚戏。) 
　　
　　李如縠官武昌郡守，江陵曹叔方以所编乐府投之。时李方坐堂皇，立取《梁州序》亲自度曲，以扇代拍。时隶役百十辈，屏息而听，寂若无人。歌罢，即出千金赠曹。(李名未详，曹名国榘。) 
　　
　　张敉庵性豪侈，姿容瑰伟。饮酒日可三升，兴至，博争道，独酌引满，呼小僮挝鼓奏伎，奋袖激昂，大噱不止。(张名王治，江南太仓人。涉猎强记，中丁亥进士，官黄门。兄西铭以经术负盛名，从游者众，敉庵倾身容接，人人各尽其意。) 
　　
　　翁逢春尝游武林，辇橐中金二千于庑下。一日被酒归，蹴金伤其趾，大怒，遽呼曰："吾明日用汝不尽，不复称侠。"遂遍召故人游士及妖童艳姬之属，期次日集湖上。是日，舣舫西冷桥，合数十百人，置酒高会，所赠遗缠头无数。抵暮，问守奴，"余金几何？"则已尽矣。(翁名未详，江苏吴县人，官中书舍人。) 
　　
　　谭慕邺为名族子，好读书。家虽中落，而视货财如土苴。论文之暇，酷嗜弈，亲故及四方士夫乐从之游。食客满座，樽酒盘飧，日费数千钱，以是益贫。(谭名士珌，湖北沔阳人。) 
　　
　　文钦明自号"横塘居士"，其先为韩人，清初入京师，两传而富峙陶顿。居士赋性豪爽，任意挥霍，凡人间服食、居处、子女、玩好、狗马之奉，无不备致。(文名思，顺天宛平人。) 
　　
　　武虚谷性善哭。馆朱竹君学士家，值除夕，朱曰："客中度岁，何以破岑寂？"公曰："但求醉饱而已。"学士乃馈彘肩二，鸡一，鹜一，蒙古酒一斗，他物称是，皆尽之。问复何求，对曰"哭"，乃失声大恸，比邻惊问，学士则大笑。(武名亿，河南偃师人，乾隆四十五年进士，五十七年授山东博山知县。时和珅兼步军统领，闻人言王伦未死，密遣番役四出踪迹，持刃横行，入博山境。公闻即捕而杖之，民皆为快。和嘱大吏以任性行杖夺官，遂客京师，遇洪稚存、黄仲则于天桥酒楼。酒半酣，公忽左右顾，哭声大作，楼中客骇散去，其振奇类此。) 
　　
　　福瑶林用兵时，大军所过，地方官供给动逾数万。福既至，则笙歌一片，彻旦通宵。福喜御紫色衣，人争效之，谓之福色。善歌昆曲，每驻节，辄手操鼓板，引吭高唱。虽前敌交绥，血肉横飞，而余音袅袅未绝也。(福公爵里见前。) 
　　
　　袁简斋居江宁之随园，地虽僻左，而家储嘉肴美酿甚夥，有果，有蔬，有鱼，豢养鸡凫，尤为得法。美酒既多，又喜搜罗酒器，一席之中，例更酒盏四五度，始而名瓷，继而白玉，继而犀角，继而颇黎，由小而大，递相酬劝。故有不速之客至，肆筵设席，每咄嗟而立办也。(袁公爵里见前。公有《随园食单》，厨制肴馔极精。) 
　　
　　嘉庆时，周海门只身商于淮，不十年，致素封，坐中食客常千人。士之踵其门者，虽一技一能，必温颜接之，延上座而厚款焉。倚山建客邸数百，编号为之。客之来者，以次就宿，如归其家。又善于纵横捭阖，贵戚权要，时相馈遗。地方长官有疑难事，必就决于周。里邻有急难，辄周济之。(周名未详。) 
　　
　　官文恭豪宕不羁，其督两湖时，节署每夜张灯奏乐，姬妾聚观。公引羊脂玉巨碗斟酒，偎红倚翠，藉以消遣。军报迭至，公辄麾之曰："告胡抚台可也。"(官公爵里见前。其时军书旁午，文恭设军务处，与胡林翼共莅其事，藩臬司道参知焉。文恭间日一临，胡则自朝至夜，寝馈于斯。厥后论功行赏，乃裒然居首，封伯爵焉。) 
　　
　　李秀成工翰墨，喜亲文士。据苏州时，尝月夜泛舟虎丘，引杯觅句。金陵被围久，李恒西望咨嗟，忧形于色，有《感时诗》两律，豪情勃勃，不减曹孟德横槊赋诗也。(李在太平天国封忠王，其诗云："举觞对客且挥毫，逐鹿中原亦自豪。湖上月明青箬笠，帐中霜冷赫连刀。英雄自古披肝胆，志士何尝惜羽毛。我欲乘风归去也，卿云横亘斗牛高。鼙鼓轩轩动未休，关心楚尾与吴头。岂知剑气升腾后，犹是胡尘扰攘秋。万里江山多筑垒，百年身世独登楼。匹夫自有兴亡责，肯把功名付水流。"其睥睨一切之气象，不让翼王寄曾涤生之《感怀》四律也。) 
　　
　　杨云阶以克复大理府起家，辇致珍宝巨金无算。至上海与贵人争买名姬，曰凝脂，色艺无双，斥万金为聘钱。然姬不肯从，盖闻公尝褫某姬衣，赤身缚烈日中虐之也。诸姬见客不相避，一日友人袁某至，适姬花小宝在侍，袁屡目之，公曰："汝喜之耶？当以为赠。"立呼肩舆送之袁处，时人叹焉。(杨名玉科，湖南善化人，寄籍云南，以军功累官至高州镇总兵，记名提督。中法之役没于阵。) 
　　
　　同、光时有许翁者，家故巨富，设质物之肆四十余所，棋布江浙间。翁甚俭约，子弟则豪侈自喜，酒池玉林，奉养逾王侯。家僮百数十人，马数百匹，青骊彤白，无色不备，腹鞅背，亦与相称。每出前后导从，炫耀于闾巷。旋以家居不乐，乃具舟出游江浙间，挟妓，日费百万，悉以片纸至各肆取之。主者或吝之，辄怒曰："此吾家物也，何预汝事！"主者大惧，皆以书白翁。翁自度不能严束其子弟，乃为书遍告诸肆，使同日而闭。已而肆中之受雇者皆大哗，翁遂命自管事者以下悉有所赠，多或数千金，少亦百金。主者按籍而计之，四十余肆，人数几及二千，十数世之积，数百万之资，一朝而罄。(许名未详，安徽歙县人。俞曲园曾于许闭肆后见之于友人处，则其冠戴青金石，顶缀羽蓝翎焉，而意气犹甚雄爽也。) 
　　
　　孙中山既由十七省代表举为民国第一任大总统，置酒高会于金陵，东南贤豪，莫不来萃。孙既素有雄情爽气，加尔日音调英发，叙古今成败，炯鉴世界民族潮流，其状磊落，一坐叹赏。(孙君已见前。) 
　　
　　黎宋卿在鄂为协统时，度新岁，书一联于楹曰："大泽龙方蛰，中原鹿正肥。"其豪情奇气，跃跃笔端，识者早料其非池中物也。(黎君已见前。) 
　　
　　
　　
　　容止第十四 
　　
　　李湘北风神局度，典重中有然之致，皆书卷之气所积也。(李公爵里见前。) 
　　
　　梁苍岩襟期潇洒，意度廓落，大类坡仙。(梁名清标，直隶真定人，癸未进士，累官尚书。笃学不倦，每退食即帘阁静坐，吟啸自如。) 
　　
　　丁大声躯材雄伟，意识豪放，咳如叩钟，言若奔河。(丁名克振，浙江萧山人，以文艺著。) 
　　
　　李戒庵美风仪。尝于上元夜着绛衣，与郡中名士集贺监祠，乘月上湖桥长啸，见者疑为神仙。(李名文纯，浙江鄞县人。少好读书，老而不衰，诗古文词各臻其妙。与人言古今成败，了如指掌，听者忘倦。所读之书，悉经手抄。) 
　　
　　黄大宗状貌奇伟，王昊庐见之，叹曰："风神超逸，卓有父风。"(黄名之翰，江南山阳人，是兵部兰岩子。多才好游，跌宕自喜。性尚然诺，笃气谊，与贫士交，推衣解食无倦容。王名泽宏，湖广黄冈人，乙未进士，官少詹。李文孙称其为"温然君子"。) 
　　
　　程穆倩眉目深古，视下而念沉，处治不媒进，处乱不易方。(程名邃，安徽歙县人。能诗，善书画，尤工篆刻，萧森老苍，超然有异。) 
　　
　　沈去矜形弱不胜衣，而骨性刚挺。平时与人语，气才属，及发辩议，则电闪霆激，摧掘一座。(沈名谦，浙江钱塘人，工诗、古文，初喜温、李，后乃循汉魏以窥盛唐。) 
　　
　　柏嶷山过涉园，魏青城称其高风秀骨，英采惠姿，照映泉石。(柏名立本，江南华亭人，画理精妙，欲入宋元之室。魏名学渠，浙江嘉善人，官少参。) 
　　
　　高芙沼扬休玉色，进止严重，目不能远视，然开则精光射人。(高名其倬，汉军镶白旗人，康熙三十三年进士，选庶吉士，授检讨。圣祖奇其貌，欲试以外事，命往四川讯狱。归询打箭炉情形，口讲指画甚详，遂器之，累官至户部尚书卒。) 
　　
　　韦六象神朗貌癯，衣布，不肉食。长夜拥絮被，危坐不寐，读书至旦以为常。高简淡泊，仿佛枯岩禅客。与人言，肺腑倾尽，不事表。尘俗人望之，颓然自远。(韦名人凤，浙江武康人，与兄剑威并能文章尚气节。) 
　　
　　姚熙之身长七尺，广颡修髯，目闪闪如岩下电。(姚公爵里见前。) 
　　
　　丁文博眉目明秀，如碧梧翠竹。(丁名彦，浙江嘉善人，己丑进士，官水部。) 
　　
　　赵慎旃仪状奇古，圭角岸然。长户部时，人呼为"冷庙龙王"。(赵公爵里已见前。) 
　　
　　王西樵尝语子弟曰："陈其年短而髯，不修边幅。吾对之，只觉其妩媚可爱，以其胸中有数千卷书耳。"(王、陈二公已见前。) 
　　
　　纳兰容若天姿英绝，萧然若寒素。拥书数万卷，弹琴歌曲，评书画以自娱。尝读赵松雪《自写照》诗，有感，即绘小像，仿其衣装。座客或期许太过，皆不应。徐健庵曰："尔仪态何酷似王逸少。"乃大喜。(纳兰名成德，明珠子也。十七为诸生，十八举乡试，十九成进士，二十二授侍卫。善骑射，自入环卫，益便习，发无不中。扈跸塞垣，雕弓牙箭环列罽帐，以意制器，多巧陲所不能到。) 
　　
　　吴锦雯、张祖望并修髯美仪容，夏日尝促膝吟咏，意思萧旷。(吴、张二公已见前。毛稚黄尝戏以诗云："吴公美髯不易得，张也于思亦自奇。长日吟诗相对坐，南风吹动万茎丝。"相与大笑。) 
　　
　　应潜斋右目重瞳，左耳重轮，生而有文在手如八卦，少即以斯道为己任。(应公已见前。) 
　　
　　邵念鲁貌丰目有光，袍布履，门庭洁如。居家必正坐，酒酣谈忠孝事，娓娓有致，人人感动。(邵名廷采，浙江余姚人。少耻为应举之文，入则读古书，出则古衣冠行市中，居丧尽哀，营窀穸，必诚必信。) 
　　
　　释介公风仪萧散，寡言笑，体羸若不胜衣，而神鉴渊然。与诸名士接，但以目会，四坐尽通，退相品题，不失分寸。(释名元灯，鄞县天童寺西堂僧。) 
　　
　　高澹人生有异质，身御盛服，虽时当酷暑，曾无点汗，溲遗之事。终日不行，以是出入禁闼，从容中礼，侍从诸臣，俱不能及。(高公爵里见前。) 
　　
　　朱可亭生而宏声广颡，双颧插鬓，大口长目，步阔二尺。二十九岁中乡试，主司宋大业见之，即曰："河目海口，昔惟先君，今复见子矣。"(朱公爵里见前。大业，文恪子也。) 
　　
　　史铁崖器量宏大，风度端凝。尝有不时宣召，辄雅步如常，或促之，则曰："天下安有奔迫宰相耶？"(史公爵里见前。) 
　　
　　齐次风态度安详，目力胜人，瞳极小，而能远视。尝与友人登山，见江船如叶许大，公能辨舟中人数及其服色，即杯斝壶盘之属，亦历历可数。下山至泊所，则舟甚大，所视皆不爽也。(齐名召南，浙江天台人。雍正七年副贡，乾隆元年举鸿词科，授庶吉士，累官至礼部侍郎。夏栖万松山中，望云能寻其根，云仿佛如丝系于山，迹而掘之，得云根石，多花草鸟篆形。后渐多，因以作谱。) 
　　
　　李惺由顺庆守告养起复，年七十余矣。长髯髟髟，华采照耀。陛辞日，高宗大为叹赏，令赴政事堂，使诸大臣观之。(李字未详，乾隆辛丑进士，以钱塘令升顺庆守。) 
　　
　　杨时斋修髯隆准，目睛映日光，返照能射人。(杨公爵里见前。) 
　　
　　龚璱人生有异表，顶棱起而四分，如十字形，额凹下而颏仰上，目炯炯如岩下电，眇小精悍。作止无常则，语非滑稽，不以出诸口。(龚公爵里见前。) 
　　
　　曾涤生年逾六十，精神奕然。身长约五尺，躯格雄伟，肢体大小咸相称。方肩阔胸，首大而正，额阔且高，眼三角有棱，光极锐利。两颊平直，髭髯甚多，直连颏下，披覆于宽博之胸，益增威严。(曾公爵里见前。) 
　　
　　李少荃长身鹤立，瞻瞩高远，识敏辞爽，胸无城府。人谓其如云中之鹤。(李公爵里见前。) 
　　
　　胡润之精神四溢，威棱慑人，目光闪闪如电，而面微似皋陶之削瓜。(胡公爵里见前。) 
　　
　　左季高貌如老儒，而倜傥好奇，议论风生。(左公爵里见前。) 
　　
　　骆籲门如乡里老儒，粥粥无能。而外朴内明，能辨贤否。(骆名秉章，广东花县人，道光十二年进士，选庶吉士，授编修，累官至湖南巡抚、四川总督。以知兵闻天下，卒于官，予谥"文忠"。) 
　　
　　彭雪琴恂恂儒者，和气蔼然。(彭公爵里见前。) 
　　
　　鲍春霆躯干不逾中人，弱不胜衣，而有万夫不当之勇。(鲍名超，四川奉节人，以军功官湖南提督。) 
　　
　　阎丹初短小精健，不改关中敦朴气象。(阎公爵里见前。) 
　　
　　丁稚璜状貌修伟，绰有威棱。(丁名宝桢，贵州平远州人，咸丰三年进士，选庶吉士，以母忧回籍。积军功累官至四川总督，予谥"文诚"。) 
　　
　　吴南屏貌甚仆野，而气韵高洁。(吴公已见前。) 
　　
　　岑彦卿面目黧黑，而雄姿沉毅。(岑名毓英，广西西林县人，以军功官至云贵总督。) 
　　
　　倭艮峰体不逾中人，而洒然出尘，清气可挹。(倭公爵里见前。) 
　　
　　田忠普美秀而文，一时有玉人之目。每临阵，则又雷奋飙举，横厉无前。(田名兴恕，湖南镇簟人。年十八即握兵符，所至之处，万人空巷绕观之。以军功官至贵州巡抚。年四十即卒，貌犹丽如弱冠。) 
　　
　　张香涛身材短小，面瘦如猿，其起居大异于人。尝终日不食，终夜不寝，而无倦容。无论寒暑，卧不解衣带。每观书则睡眼朦胧，或两三时，或一昼夜。左右屏息环立，不敢须臾离。侍姬辈亦于此时进御，从者反扃其扉，遥立而已。(张公爵里见前。) 
　　
　　吴趼人自号"我佛山人"，神宇轩然，望而知为高逸之士。惟目甚短视，每有所著述，下笔万言，不加点窜，然恒以静夜为之，昧爽乃少休，以酒为粮，或逾月不一饭。(吴名沃尧，广东南海人，光绪时以小说名于沪。) 
　　
　　袁慰亭额广颧高，目有威棱，躯干亦宏伟，而两足甚短，举步遂有蹒跚之态，故或戏称为"半截皇帝"。(袁已见前。) 
　　
　　岑云阶面广额高，短衣匹马，有英雄之概。(岑君爵里见前。) 
　　
　　陆干卿额凸颏仰，两颧甚高，面貌颇似明太祖画像。(陆名荣廷，广西武鸣人，曾任广西督军、两广巡阅使。) 
　　
　　孙慕韩体癯而气腴，长髯飘飘，有鹤立鸡群之概。迎宾馆有君画像，栩栩欲动。(孙名宝琦，浙江杭县人。前清官山东巡抚，入民国后屡官外交总长、国务总理，旋任税务处督办，熟悉欧洲情状，在外交界有重名。) 
　　
　　孙伯兰须眉甚古，衣履朴素，廓落之中，寓密致之意。(孙名洪伊，直隶天津人，众议院议员。初为进步党，以反对袁世凯帝制，遂为民党尽力。恢复国会，一为内务总长，官僚派极力齕之，去官居沪上，与岑云阶、谭石屏、唐少川、谭组安等同系东南之人望。) 
　　
　　
　　
　　自新第十五 
　　
　　郭华野令吴江时，簠簋不饬。巡抚汤潜庵将疏劾之，郭闻而谒汤，立誓自新，且曰："琇所以贪者，以供前任某抚军之欲也。今公既清廉自矢，请宽我一月，如不痛改前非者，任公处分。"汤许之。归则令隶担水，洗县堂及内室，示民以更新，曰："前令郭琇已死，今又一郭琇也。"吴江赋烦俗悍，号难治，自后果操行峻介，弊绝风清，循声为东南冠。汤乃荐其居心恬淡，莅事精锐，宜与行取。部以催征未完，议格，特旨允行，授御史。劾河臣勒辅治河无功，劾大学士明珠、余国栋结党营私，少詹高士奇、都御史王鸿绪等招摇依附。一时方严抗直之声，使辇下栗然，朝贵侧目。康熙三十八年，圣祖南巡至德州，见公跪道旁，谕阁臣曰："郭琇前令吴江，百姓至今感颂。其人有胆量，无朋比，可授湖广总督。"是可知公之丰裁气骨，其作令时必已不凡，特年少阔疏，为白圭之微玷。遇汤公儆厉而奖掖之，遂成此晚盖之功名也。(郭名琇，山东即墨人。少时厉志清苦，读书深山绝壑中，四无人迹，公蕴火中宵，读弗辍，米盐爨汲皆自任之。康熙九年成进士，越十年授吴江县知县，莅事七年，有惠政。行取御史，直声震天下。任湖广总督，一时贪墨吏皆投劾去，而公益以镇静为先，涤除烦苛，务治大体。罢归抵里门，尽出俸金，周族党赈饥民，乡里德之，卒于家。) 
　　
　　陈沧洲守苏州时，郡有观音山，以竹舆代游屐，食其力者三百户，公概禁之。或诣公诉，公伪游山，问曰："太守苦若乎？"曰："否，守爱我。但太守禁妇女游，诚当；不当禁客游，绝吾侪衣食。"公还，立弛其禁，亦可谓改过不吝者。(陈公爵里见前。) 
　　
　　李敏达精明强干，然性极服善。一日坐堂上，命吏胥田芳作奏，请封五代。田不可，曰："封典止三代，芳不能作此奏。"固命之，对如前。公大怒，骂曰："畜产。例自我创，何干汝而逆我！"田遽起立，勃然曰："公大误。公怙天子一时宠，忘王章。芳故晓公，公当谢芳，乃辱及其亲，何也？且公为人子孙，封三代而犹未足。芳亦人子孙，未封一代，而公以畜产宠秩之，何用心逆人道耶？"芳殊不服。公素负气，忽公堂为吏所折，窘不知所为。强复怒曰："便是我误，汝不服，奈何？"曰："公大人也，芳小吏也，岂特公詈芳，芳无如公何，即公杖死芳，芳亦无如公何。所可惜者，大人之威，能申于小吏；而小吏之理，殊直于大人耳。"言毕竟走出。公默然顾左右，乱以他语而罢。是晚召芳，芳疑公蓄怒，将阴祸之，色如土。公握其手笑曰："汝有胆识而辱为吏，可惜！吾贷汝金，纳之为县丞。他日事上官，亦以直道行之。"田泣谢，得富平县丞，迁凤翔令，以贤闻。(李名卫，雍正一朝疆臣最蒙恩眷者，莫如田文镜、李卫，而信任之专，似李尤在田上。李以康熙末年授云南驿盐道，雍正癸卯管理铜厂，甲辰擢云南布政使，仍兼理盐务，乙巳授浙江巡抚，管理两浙盐政，丁未授浙江总督，命江苏所属七府五州一切盗案，俱令管理。其请封五代，对于田芳之面折廷争，不仅不罪之，且奖励之，可云勇于改过矣。) 
　　
　　胡润之年少时，风流跌宕，好为冶游。封翁詹事公患之，授以儒先性理书，而公负才气，不甚措思也。寻客两江总督陶云汀幕中，游益恣，秦淮画舫，逐日征歌。陶方禁僚属冶游，顾独不责胡公，或请其故，曰："润之他日为国勤劳，将无暇晷以行乐。今之所为，盖预偿其后之劳也。"已而一操事权，顿改前态，刻苦厉行，屏绝丝竹。英雄之所为，固迥异乎常人矣。(胡公爵里见前。) 
　　
　　王益吾有才无行，贿结李莲英，得江苏督学，选拔才俊，几与黄漱兰侍郎齐名。既瓜代，乃深悔阶进之由，虑他日名为李污，具疏严劾之，并谓李非真阉，丑诋备至。孝钦后览奏震怒，王遂以是罢归，而王之直声震于朝野。(王名先谦，湖南长沙人。以翰林起家，官至祭酒。既罢归，则辟葵园于长沙之北郭，以著述自娱。间与湘中豪绅阻挠新政，年七十余而卒。李即皮硝李，直隶河间人，孝钦后之梳头房太监也。本一无赖子，因内监沈兰玉引之入宫，以梳新式髻见宠于孝钦，旋晋为总管，权倾朝右，营私纳贿，无恶不作。奔走其门而得显位，内官如陈璧，外官如袁某督，其彰彰者也。当时慈眷之隆，至与孝钦后并坐听戏。赃私之积，以千万计。王先谦既出京，李尝语人曰："吾阅人多，从未见如王之狡者，昏暮而乞吾怜，明白而攻吾短，彼谓可以掩其过，吾谓适以彰其丑耳。南人多诈，王其表表者乎！"或谓李既衔王，故作是言以损其誉也。) 
　　
　　
　　

　　新世说卷五 
　　
　　企羡第十六 
　　
　　魏叔子兄弟治古文山中，邹程村一见叹曰："今乃有如是文乎！"逢人辄称道不绝口。海内知有三魏，实自程村始也。(魏公兄弟已见前。邹名诋谟，江苏武进人，顺治十五年进士。性颖特，书过目不忘。事母以孝闻，母教之极严，公即以读书娱其母，上自经史子集，及天文宗乘百家之书，古今名人爵里姓氏世次年谱，无不悉记，其于诗文乃益工。) 
　　
　　王阮亭兄弟每过邮亭野店，辄题诗壁上。诗既惊人，使笔斗大，龙拏虎攫。尤西堂道经燕、齐见之，解鞍造食，坐对移晷不能去。(王公爵里见前，兄指西樵士禄言。尤公爵里见前。) 
　　
　　彭羡门惊才绝艳，词家推为独步，王阮亭称其吹气如兰。每当十郎，辄自愧伧父。(彭名孙遹，浙江海盐人，顺治己亥进士。康熙十七年御试博学鸿词第一，授编修官。至吏部右侍郎。南昌重建滕王阁落成，名流竞赋诗，推公作为冠。尝步游萧寺，僧方制长明灯，请为赋，公诺之。僧退，煮茗以饷，茗未熟而赋成，其敏捷如此。) 
　　
　　赵秋谷天才骏厉，视侪辈无足当意，独善冯大木。所师承者为冯定远。尝曰："吾生平师友皆在冯氏矣。"(赵公爵里见前。冯大木名廷櫆，山东德州人，康熙壬戌进士，官中书。性孤介，不入大僚之门，平生深契者为秋谷。朝士有得诸葛铜鼓者，两人各赋长歌，诸名士皆阁笔。渔洋欲裒两人酬唱诗为《二妙集》。冯定远名班，江南常熟人。著有《定远集》。其说诗力排严羽，尤恶江西宗派，而论事多达物情，论文能究古法。秋谷于近代文章家多所訾诋，独折服定远，一见《钝吟杂录》，即叹为至论，至具朝服下拜。尝展其墓，以私淑门人刺，即冢前焚之。) 
　　
　　申凫盟道生平有两憾事，一未睹沧海，二未见周栎园。(申名涵光，直隶永宁人。父端愍公尽节后，以理学训其两弟，皆能立身扬名。一名涵煜，一名涵晖。) 
　　
　　计甫草客邺城，遍询谢茂秦葬处，得之南门外二十里。见小冢颓堕荒草中，为赋诗吊之。求其子孙不可得，因固请邺中当事，为封土三尺余，禁里人樵牧其上。立碣志之曰："明诗人谢茂秦墓。"(计公已见前。公过顺德，日晡方就旅宿。忽念归震川昔佐此郡，有厅记二篇，遂徒步入城，求遗址不可得，乃入署傍废圃中，西向设瓣香，流涕再拜而后去。) 
　　
　　李方山客南昌，有传宋荔裳已死者，特为诗吊之，与宋初未识也。后至武林，闻宋尚无恙，李喜甚，借友人马疾驰相视，且出诗读之，两人因与泣下沾襟。已命酒，狂饮极欢，策马而去。(宋公爵里见前。李名日景，山东淄川人。) 
　　
　　闽中邱则飞以卖靛为业，游于山水之间，喜吟咏。集成，求云间张洮侯作序。过虔州关，以诗谒榷使者，见张序曰："诗能张洮侯作序，岂寻常商贾耶？"辄免其税。(张名彦之，江南华亭人。卓荦知大节，深沉好书，尤喜自负使酒。好侵人，然实无他肠，人以是原之。诗歌与董、黄齐名。) 
　　
　　吴天章晚年买圃郑谷之口，莳梅种橘，吟咏自如。王阮亭谓"汉、魏以来二千年间，诗家号为仙才者，曹子建、李太白、苏子瞻三人耳。本朝作者如林，不得不推天章为仙才焉。"(吴公已见前。) 
　　
　　徐电发天才骏发，摇笔数千言，龚芝麓尚书奇赏之。尚书临没，谓梁真定相国曰："奇才如徐君，可使之不成名耶？"(徐公、龚公爵里均见前。) 
　　
　　尹元孚督学江南，亲操几席杖屦，徒步造谒方望溪于清凉山。及见，北面再拜曰："曩在京师，母命依门墙，先生固执不宜，使众骇遽。今里居无嫌，且身未及门，心为弟子久矣。蒙授《丧礼或问》，吾母之终，寝处食饮言语得无大悖。成身之德，庸有既乎？"(尹公爵里见前。方公时方治《仪礼》，因属尹公，欲共成一书。尹公曰："某未暇及此也。往者巡抚河南，会凶饥，未遑教治。居台四涉月，而闻母病。今使事毕归，厕九卿，当廷议非忘身家不足以答主知，若不能自树立，徒附经术以垂名，抑微矣。必衰老或以不职罢归，然后可卒先生之业。"越日又走谒，从者一人。望溪畏邦人疑诧，乃扫墓繁昌，入九华山以避之。) 
　　
　　胡稚威惊才绝艳，独冠一时。袁简斋同应词科，甚羡慕胡公，尝曰："吾于稚威则师之矣，于元木、循初则友之矣，其他某某则事我者也。"(胡公、袁公已见前。元木姓周，名大枢，浙江山阴人。工诗，与稚威在江东诗社中最称杰出，著有《居易堂稿》。循初姓万，名光泰，乾隆丙辰举人。穿穴六艺，排比百家，而尤精于周髀之学。词科报罢，客津门查氏著书。) 
　　
　　沈东甫、幼牧兄弟著书最多，皆博而能精，同应乾隆丙辰召试，人谓庶几厚斋、盘洲伯仲之风。李穆堂侍郎见其所著书，惊喜曰："不意近世尚有此人。"(沈东甫名炳震，浙江归安人，其著书之最精者，有《新旧唐书合钞》二百六十卷及《读史四谱》、《唐诗金粉》等书。幼牧名炳谦。) 
　　
　　吴兰雪诗才与黄钟则埒。弱冠入都，王述庵、翁覃溪、法梧门诸公盛称之。自是遍交海内名流，酬唱无虚日。袁简斋最自负，亦心折其诗。所著《香苏山馆集》传播外国，朝鲜吏曹判书金鲁敬以梅花一龛供奉之；日本贾人斥重金购其诗扇以归。(吴名嵩梁，东乡人，以诸生应乾隆甲辰召试，不遇。逾年举于乡，以赀为国子监博士，改内阁中书。与乐莲裳同为翁覃溪弟子，同以才名遨游王侯公卿间。) 
　　
　　张南山最服膺黄仲则之诗及王仲瞿之文，尝曰："汉有建安七子，初唐有王、杨、卢、骆四家，余欲选黄仲则诗、王仲瞿文合刻之，题曰《乾隆二仲》。"(张名未详。黄、王已见前。) 
　　
　　欧阳磵东少孤贫，非其力不食，有梁伯鸾、徐孺子风。其湮郁刚介严凝之气，一寓于诗。尝谓"作诗自写胸中之天，不期而与古人合"。邓湘皋之辑《沅湘耆旧集》也，于有清二百年间，惟称张度西及东二先生为诗老云。(欧阳名辂，博学多通，书过目不忘。屡试春官不遇，南走粤，北为蓟代之游，与法梧门、曾宾谷相唱和。) 
　　
　　张熙河性倜傥，好游名山，九州历其七，五岳登其三。足迹所至，贤士大夫如袁简斋、洪稚存、孙渊如辈，皆倾衿倒屣，相见恨晚。(张名諴，浙江平湖人。) 
　　
　　高爽泉以善书著于时，爱交游。查刺史梅史、郭明经频伽、彭上舍甘亭、朱漕督堂咸相与推襟送抱，跌宕文酒。盖重其书，并器其人也。(高名垲，浙江钱塘人。查名初揆，浙江仁和人。郭已见前。彭名兆荪，江苏镇江人。朱名为弼，浙江平湖人。) 
　　
　　莫子偲少与郑子尹齐名，精许书，工篆籀，诗亦古朴有味。尝与曾涤生订交于海王村书肆中，曾遗莫书云："阁下与郑先生游，六合之奇，揽之于一掬；千秋之业，信之于寸心。"其倾羡可谓至矣。(莫名友芝，贵州独山人。郑名珍，贵州遵义人。著有《说文逸字》、《说文新附考》、《汗简笺正》诸书。) 
　　
　　金友筠家园养晦，以著述自娱，甚羡俞荫甫之学问文章，然素未谋面。光绪丁亥戊子间，忽上书于曲园，与订神交，而不署真姓名，如漫郎聱叟之类。自是尺素往来，辞意肫挚，时而为文字之商量，时而为缟之投报，拳拳敬爱，历久不渝。通问之明年，始以真姓名告。(金名未详，青浦人，自号无碍翁，又号林阴仰雪翁。俞公爵里见前，曲园，其所居也。) 
　　
　　林暾谷以翩翩华胄，年少美才，诗文皆臻上乘。弱冠入洛，一时名流羡之，争与订车笠之盟，如陈右铭、伯严父子，梁节庵、黄仲弢、沈子培、严幼陵、康长素、梁任公诸人，其最契者。(林名旭，福建侯官人。为戊戌死难六君子之一。陈名宝箴，江西义宁州人，官至湖南巡抚。戊戌政变去官，禁锢于家。伯严已见前，其长公子也。梁名鼎芬，广东南海人。黄公爵里见前。沈君已见前。严名复，福建侯官人，英国某大学校毕业生。精于哲学、伦理学、政治学，尝著译《天演论》、《群学肄言》等书，于新文学界有重名。康、梁二君已见前。) 
　　
　　陈阜荪怀才不遇，落拓京华，为诗多幽渺哀怨之音，咏秋海棠至数十律。然极企羡谭壮飞之为人，尝独立谭公就义之菜市，欷觑凭吊，甚至痛哭不已，亦奇人也。(陈名阮，湖南湘潭人。民国元年有《燕台杂诗》二十首，中有一首云："弯弯黄月透藜床，辽海悲风万里长。莫叹焦桐音响绝，朝衣谁哭蔡中郎。"自注云："余少有高世之志，自比管幼安。是时浏阳谭壮飞才学闳肆，心仪其人，戊戌政变死菜市。"谭名嗣同，湖南浏阳人，湖北巡抚谭继洵之子。博学多才，识见尤卓。著有《仁学》一书，士林称之。光绪戊戌春夏之交，与熊希龄、唐才常等在湖南创立南学会及湘报馆，湘人士始竞趋于新学。旋奉召来京，以四品卿为军机处章京，与康长素、梁任公、林暾谷、杨叔峤诸人佐德宗，一意变革朝政。至八月，而孝钦皇后垂帘，康、梁远扬，公遂为死难六君子之一。) 
　　
　　
　　
　　伤逝第十七 
　　
　　魏伯子遇害于贼将刘大任许，其子兴士闻变，徒跣往迎丧，抵家，拔剑自刎，左右持之。遂日夜椎胸哭，死血结少腹下，目上，偻不能立，呼号二十日而死，年三十有三。时人比之何炯、谢蔺云。(魏伯子已见前。兴士名世杰，著有《梓室诗文集》。) 
　　
　　陆丽京与沈骏明素无深好，闻沈负才蚤世，乘醉达其家，哭之失声。从子儇胡随往，亦一哀出涕。(陆公已见前。沈名炳，浙江钱塘人。) 
　　
　　赵山子既没，有人议其短长，吴闻玮掷杯谩骂曰："斯人不死，鼠子敢尔！"(赵名濡，江南吴江人，癸丑孝廉。吴名锵，一字玉川，吴江人。好游，喜为诗。每遇名流胜集，言论娓娓可听。娶庞氏，字蕙，亦工词翰。嫁时奁具颇厚，以吴不问生产，倾奁佐之。情安淡泊，晨昏或不给，唱和自如。) 
　　
　　王异公赋十二哀诗，追数旧游，多化异物，缠绵悱恻，各竭思尽致，能令读书伤神。(王名撰，江南太仓人。古怀落落，生平不妄交，交必终身以之。) 
　　
　　陈纬云云："邹程村、董文友相继殂谢，兰陵旧游不可复寻。"言之凄然，不必过黄公酒垆而始恸矣。(陈名维岳，其年之弟，江南宜兴人。邹公已见前。董名以宁，江南武进人。少负才望，豪迈感慨，不可一世。博览强识，著书满家。执经问难，弟子恒数百人。) 
　　
　　彭中叔与同邑温应抟友善。应抟死于兵难，时兵燹苍黄，人莫敢昼行，公独往购其尸，痛哭而殓之。(彭名任，江西宁都人。结庐山，所居曰一草亭，足不履城市。) 
　　
　　刘稚川九岁失恃，每念母，辄为孺子泣，遂以屺思名其堂，所著曰《屺思堂集》。(刘名克猷，湖北黄冈人，顺治六年廷对第一，官修撰。与熊伯龙齐名。) 
　　
　　世宗在潜邸，闻阎百诗名，手书延至京师，握手赐坐呼先生。日索观所著书，每进一篇，未尝不称善。旋卒于京寓，世宗哭之恸，遣官经纪其丧。自制挽诗四章，中有"三千里路为予来"之句；复为文祭之，有云："读书等身，一字无假。孔思周情，旨深言大。"佥谓非阎公不能当也。(阎公已见前。公疾亟时，请移邸外就医，留之不可，乃以大床为舆，上施青纱帐，二十人舁之出，安稳如床箦，不觉其行也。旋卒，为康熙四十三年六月也。) 
　　
　　张公煌言死国难，弃骨荒郊。万充宗葬之南屏山，并乞黄太冲志其墓，春秋野祭，效西台之哭者十余年。(万公已解见前。) 
　　
　　毛大可侍史曼殊，丰台卖花翁女也。艳丽而能诗，诸名士为文以绳之。晚岁悼亡，忽忽不自得。(毛公已见前。) 
　　
　　计甫草有才子曰准，早夭，筑思子亭，以孝贞女宋氏合葬。宋氏准聘妻，年十三，未婚守志者也。(计公已见前。) 
　　
　　赵秋谷笃于故旧，生死不渝。同年生莱阳张庶常罢归，以事为有司所窘，避地依公。及卒，殡而归之。常熟仲生依公十九年，卒于馆次，为位以哭，并论定其诗文，择地葬之。(赵公爵里见前。) 
　　
　　姜西溟副修撰李蟠典顺天乡试，以目昏不能视，为同官所欺，牵连下吏，举朝知其无罪。未置对，遽病卒，王阮亭尚书哭之恸，且曰："某在西曹，使湛园以非罪死狱中，愧死矣！"(姜、王二公爵里见前。湛园，姜别字也。) 
　　
　　翁朗西晚与沈归愚相约耦耕，结庐有日矣。未几卒，友生为位，哭多失声者。(翁名照，江南江阴人，国子生，著有《赐书堂诗文集》。诗识力俱高，有虞伯生老吏断狱之目。) 
　　
　　厉樊榭无子，没后四十余年，与其妾月上栗主，并委榛莽中。何春渚取归，送黄山谷祠，洒扫一室供之。王兰泉侍郎闻其事，属同人于忌日荐酒脯焉。(厉公已见前。何名淇，浙江钱塘人。王公爵里见前。) 
　　
　　程鱼门以逋负山积，势不支，乞假赴陕，将谋诸毕秋帆中丞，为归老计，抵关中一月而卒。毕与幕府诸公哭之甚哀，并经纪其丧，厚赙之以归。(程、毕二公爵里见前。) 
　　
　　黄仲则在京为债家所迫，抱病逾太行。出雁门，将往毕秋帆许，次解州，卒于河东运使沈业富官署，年仅三十有五。毕公厚赙之。洪稚存料简其丧，送柩归里，诔词哀怆。又检其诗及乐府四大册，封送毕公，嘱其删定付梓，即《两当山房集》是也。(黄、毕、洪三公均见前。黄公有《出关与毕侍郎笺》，有云："日在西隅，始展黄君仲则殡于运城西寺，见其遗棺七尺，枕书满箧。抚其吟案，则阿之遗笺尚存；披其帷，则城东之小史既去。盖相如病肺，经月而难痊，昌谷呕心，临终而始悔者也。犹复丹铅狼籍，几案纷披，手不能书，画之以指，此则杜鹃欲化，犹振哀音；鸷鸟将亡，冀留劲羽。遗弃一世之务，留连身后之名者焉。"又云："此君生平与亮吉雅故，惟持论不同，尝戏谓亮吉曰：'予不幸早死，集经君订定，必乖余之旨趣矣。'省其遗言，为之堕泪，今不敢辄加朱墨，皆封送阁下"云云。) 
　　
　　洪稚存客西安使院，得其弟自京师来书，知适汪氏仲姊之丧，为位而哭之。作诔词一章，中有"言旋言归，靡复伯姊之问；松耶伯耶，遂拱女之里"等句，极为沉痛。(洪之仲姊适同里国子监生汪君德渭。) 
　　
　　孙渊如之妻王夫人，工诗善书，年未三十而卒。孙情逾于分，哀过其礼，即其栖止之所，署曰长离阁，绘遗像悬之。终日焚香对坐，誓不再娶。(孙公爵里见前。王夫人名采薇。) 
　　
　　孔顨轩丧其同榜友林子宣，哭之甚哀，其诔词有云："郢人亡而辍斤，钟子逝而息引。丹一去，白云千里。寄缣二匹，空慕于往哲；过车三步，有待于他年。"未几孔亦陨谢，殆如支道林之丧法虔，精神丧，风味转坠也。(孔公爵里见前。林名澍藩，福建侯官人，乾隆三十六年进士，授翰林院编修。与孔公交好极笃，故诔词极哀。) 
　　
　　朱石君清德素修，为时宗仰，死之日，卧处仅一布被布褥，其别舍则残书数箧而已，见者莫不悲感。仁宗新赐奠，甫至门，即放声大哭，且赐以挽诗，有"半生惟独宿，一世不言钱"之句。盖棺论定，公亦当含笑于九京。(朱公爵里见前。公四十余即独居，迄无妾媵，故有"半生独宿"句。) 
　　
　　薤上蒿里，古有挽歌，其语简质，降而为诔词哀文，洋洋数千言，短亦数百字，文繁而哀杀矣。近世有所谓挽联者，不知始于何时。道、咸以降，诸名人率优为之，字之多寡无定，语之长短亦无定，对偶必工，语意必哀，亦诔词中之别开生面者。曾涤生最善为此，其名句有"八年九子四登科，万里孤云一回首"及"无可奈何春去也，似曾相识燕归来"，皆一时脍炙人口者也。(曾公爵里见前。) 
　　
　　左季高与曾涤生以洪福瑱事，意见相龃龉，久绝音问。迨壬申二月，曾公卒于官，左公乃寄联挽之云："谋国之忠，知人之明，自愧不如元辅；同心若金，攻错若石，相期无负平生。"又致书唁劼刚袭侯，措辞甚为恳挚。生死交情，于是乃见。(左公爵里见前。福瑱字未详，为洪秀全之长子，曾、左相恶事详《轻诋门》。劼刚名纪泽，为曾涤生之长子，官至九卿。) 
　　
　　彭雪琴在咸、同诸师中人格颇奇，晚年不肯任封疆，颇有功成辞爵之概。又好与名流酬酢。其没也，王壬甫哭之以联云："诗酒自名家，更兼勋业烂然，长增画苑梅花价；楼船欲横海，太息英雄老矣，忍说江南血战功。""梅花"句，以彭公善画梅花，"血战而不忍说，"则不赞美其残杀同胞之功，已在言外矣。(彭公、王公已见前。) 
　　
　　王子展与文芸阁学士为莫逆交。文谢世后，王之挽词运用成语，且极沉痛，其词曰："追思往事，感不绝于予心；同学少年，北邙过半，曹子桓有言：'既痛逝者，行自念也。'历溯生平，士固憎兹多口；文章千古，东海流传，韩昌黎所谓'动而得谤，名亦随之。'"(王名存善，浙江钱塘人。文公爵里已见前。) 
　　
　　张香涛之没也，朝野咸悼惜之，挽章极多，惟王壬甫一联云："老臣白发，痛矣骑箕，整顿乾坤事粗了；满眼苍生，凄然流涕，徘徊门馆我如何？"言之哀怆，有余痛焉。(张公爵里见前。) 
　　
　　张冶秋被命管学，延揽一时名流，颇受清廷疑忌，不得展其怀抱。乃辞学务，改任邮传部尚书，又与唐少川不相能，遂郁郁而卒，士林争惋惜焉。如皋冒鹤亭挽以联云："爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。"盖纪实也。(张公爵里见前。冒名广生，为辟疆之远孙。) 
　　
　　吴劭之博通经史，能为诗、赋、骈文，尤工于挽章，湘人盛称之。没后，其门人彭次央为梓行《绮霞江馆联语偶存》。彭亦工此，其挽某君之妾云："锦瑟惜年华，凄然湘浦晚春，冷夜鹃声惊短梦；玉箫能再世，遥望扬州明月，何时鸳侣续前缘？"妾盖竹西产也。其吐属之隽雅，几有青胜冰寒之喻焉。(吴名熙，湖南湘潭人，以优贡生考取知县，晚为邑书院山长，傺不得意。彭名闿异，湖南湘乡人，博学能诗文。) 
　　
　　陈伯平以名御史出为知府，累官至江苏巡抚，因与沪道蔡乃煌相龃龉，郁郁而卒。王壬甫挽以联云："抗疏劾三公，晚伤鼷鼠千均弩；治生让诸弟，归剩鹅羊二顷田。"(陈名启泰，湖南长沙人，居鹅羊山。其弟某某，善营商业。蔡字伯浩，广东人，死于民国五年，在粤反对义军也。其与陈龃龉事详《轻诋门》。) 
　　
　　某君在京师，闻其妹适吕氏者，没于湘中，为位哭之哀。寄一联挽之，恻怆动人，亦典雅可通："哀哀予妹，竟陨天年，记曾问疾殷勤，雷岸寄书浑若梦；草草劳生，滞留京国，此后归田著述，兰台续史恸无人。"(吕名鑫，字筱山，湖南湘潭人。积学早世，未十年其妻亦卒。) 
　　
　　秋璿卿以徐锡麟案，牵连被杀，母族草草收葬。嗣石门徐寄尘、桐城吴芝瑛二女士卜地西湖西冷桥畔，筑石葬之，题其墓曰"鉴湖女侠秋瑾之墓"。其风义非须眉男子所可及。(秋名瑾，浙江会稽人。家世仕宦，意气雄迈，绝无巾帼气。与表兄徐锡麟友善。语及革命事，慨然以光复为己任。留学日本，归国主办大通学校。徐既枪毙皖抚恩铭，绍兴府知府贵福以大通学校为徐所创办，遂拘秋女士杀之。临死仅书"秋雨秋风愁杀人"七字而已。徐名自华，能文章，为秋女士撰墓表。吴为汝纶挚甫之侄女，廉泉南湖之妻，博学能诗文，尤工书法。尝手写《楞严经》，欲就西湖山麓建七级浮屠以藏之，谓五百年后必有知者。居沪上万柳堂，人称万柳夫人。) 
　　
　　刘炳生以光绪丙午归湘，举义兵，谋泄被逮，巡抚岑春煊使人杀之。乃兄霖生在江户，闻变愤不欲生，作《哭弟》八章，其语最痛，有云："华域颠危亲又病，天涯游子更何之。魂飞雨雪梁山夜，人去池塘春草时。"又曰："鹡鸰原野空荒草，龙虎关河自夕阳。四镇干戈伤阁部，连营烽火吊荆襄。"及："荒江旅榇随萍水，破庙灵帏空雪霜。鸟台暇席收儿骨，虫院鹑衣敛父尸"。不忍卒读。(刘名道一，湖南衡山人，随兄揆一游学日本江户。密谋举义于湘中，被逮，时以佩章、锄非二字定狱。) 
　　
　　林述唐天姿卓异，年少能文章，醉心革命事业，因而捐躯。黄克强与之交最深，死后为搜辑其遗集，题一绝于卷端云："汉上风云纪后先，中原光复信凄然。不知何处苌弘血，只剩遗编是昔年。"其惓惓故人，见于言表矣。(林名奎，湖南湘阴人。弱冠入时务学堂，究心经世学，谭嗣同尝称为造时势之英雄。庚子举义于汉上，与唐才常同日就义。) 
　　
　　陈勒生峻洁尚气节，诗文勃勃有奇气。癸丑讨袁军之起，公颇有所谋划，素善治爆烈弹。义师既败，益腐心切齿，磨砺以须，卒以失慎自炸死。柳亚子不忘死友，乃征求其遗文，裒为一集而序之。(陈名子范，福建侯官人。少习海军，既投身芜湖税关，为佣书。激昂慷慨，有古烈士风。与人交，出肺腑相示。壮志未酬，糜其躯干，惜已！) 
　　
　　蔡松坡既以义师推翻袁世凯，转战数月，喉疾益剧，赴日本就医，遂以不起。凶问至，国人震悼，为位于中央公园而奠之。公向所眷妓筱凤仙，素计哭临甚哀，其挽章云："万里南天鹏翼，直上扶摇，剧怜尤患伤人，萍水因缘成一梦；几年北地燕支，自悲沦落，赢得英雄知己，桃花颜色亦千秋。"(蔡公已见前。筱凤仙河南张氏女，年十六隶京师乐部，工皮簧，善酬应。丰肌玉貌，笑颊生窝。初未甚知名，值蔡将军解滇督印入京，项城忌之，将军惧祸，乃以醇酒妇人自晦于乐部中，独眷凤仙，命席征歌，殆无虚日。凤仙慧黠，曲意周旋。帝制议兴，将军一日约友人饮长安酒楼，飞笺召凤仙，席半称腹疾，如厕，遂往天津。) 
　　
　　汤济武于清末请开国会，旋随黎宋卿起义武昌，言论丰采，倾动一时。然薄议长而不为，遂两为国务员。值南北战争，纠纷不解，联带去职，郁郁不怡，漫游海外，遇刺于美洲，时论惜之。或挽以联云："不为鲁仲连，一世纵横，毕竟褰裳游海外；何似来君叔，百年悲愤，仓皇脱屣去人间。"(汤名化龙，湖北蕲水人。辞众议院议长职，一为教育部总长，再为内务部总长。)
　　
　　栖逸第十八 
　　
　　魏和公登华山绝顶，日月从两耳升降，视黄河如被带委地下，燕赵秦豫，隐隐见黑子。俯仰天地，悲从中来，有入山披发、长往不返之志。(魏公已见前。公素持高义，重然诺，好倜傥画策。林确斋以为有太史慈之风。) 
　　
　　徐俟斋以崇祯壬午举于乡，父忠节将殉国，号泣欲从死。忠节曰："吾不可以不死，若长为农夫以没世，可也。"自是隐居终其身。与宣城沈眉生、嘉兴巢崆峒称海内三遗民。书宗孙过庭，画宗巨然，间法倪、黄，自署秦余山人。得其遗墨者，视如拱璧。豢一驴，甚驯，通人意，日用间有所需，则以所作之画卷，置簏于驴背遣之。驴独行及城而止，见者争趋之，曰"高士驴至矣。"亟取卷，以日用所需物，如其指，备而纳诸簏，驴辄负之归，以为常。(徐名枋，江苏长洲人。父忠节公开明，崇祯戊戊进士，官少詹事。乞病归。乙酉六月，苏州破，正衣冠，投虎丘桥下死。俟斋遵父命隐居，贫甚。南岳僧洪储时周之，曰："此世外清净食也。"尝绝粮数日，黄九烟造访，出手中书扇，使童鬻于市。无售者，则曰"黄九烟诗画也"，乃得银数钱归。而俟斋及九烟皆怒，以为泄九烟名，辄返其值。) 
　　
　　沈眉生于劾杨嗣昌疏中，兼劾阮大铖、吴次尾、陈定生等。推公之意，作《留都防乱揭》以攻阮，阮恨之次骨。及得志，按揭中姓名将尽戮之，而以公为首。公变姓名，入金华山中。南都亡，遂匿迹深山，采藜藿以自食。有知而饷之者，皆峻却，曰："士不穷无以见义，不奇穷无以明操。"郡守朱元锡致十金，辞不获，庋置壁中，未尝一发视也。溧阳陈名夏雅善公，既入相，欲特疏荐之。遣使寓书，公不发函，对使焚之。陈意犹未已，公遗书曰："龚胜、谢枋得智非不若皋羽、所南也，而卒殒躯者，由多此物色耳。今之荐仆者，直欲死仆也。"陈乃叹息而止。自是避人愈坚，足不履城市者三十年。(沈名寿民，江南宣城人。性孤峭，不好言笑，为文好深湛之思。江友艾千子至宛陵，盛称之。明崇祯丙子，诏行保举法，巡抚张国维以公应诏。时流寇乱中原，特起杨嗣昌于苫块，倚以办贼，而嗣昌以熊文灿之招抚为尝试，逍遥司马堂公乃伏阙上疏而劾之。) 
　　
　　汪魏美尝举明崇祯己卯乡试。娶太守钱飞卿之女，盛饰入门，诫之，乃屏侍婢，躬操作。明亡，弃科举，姻党欲强之试礼部，出千金视其妻，俾劝驾。妻曰："吾夫子不可劝，吾亦不屑受此金也。"嗣因兵乱，奉母入天台，海上师起，群盗满山谷，始反钱塘，居北郭外，室如悬磬。是时湖上有三高士之目，汪其一也，当事皆重之。监司卢高尤下士，一日遇之于僧舍，问汪孝廉何在。汪应曰："适在此，今已去矣。"卢怅然，不知应者即汪也。卢尝遣人通殷勤于三高士，约置酒湖船，以世外礼相见，其二人幅巾抗礼，卢相得甚欢，惟以汪不至为恨事。已知其在孤山，放船就之。终排墙遁去。魏叔子自江西来访，公谢弗见。叔子留书曰："魏美足下，吾宁都魏禧也，欲与子握手一痛哭耳。足下以寻常游客拒之，则可谓失人。"公省书大惊，一见若平生欢，临别执手涕下云。(汪名沨，浙江钱塘人。少孤贫，力学，与人落落寡偕，人号曰"汪冷"。既隐于北郭，足不入城市。有司或以俸金为寿，不能却者理之。贵人请铭墓，馈百金，拒弗纳。始居孤山，迁大慈庵，又迁宝名院。匡床布被外，残书数卷，出或返或不返，莫可踪迹。遇好友饮酒，一斗不醉。气象潇洒，尘事了不关怀。然夜观乾象，书习壬遁，知其耿耿者犹未已也。年四十八终宝名僧舍，临终书五言诗一章云："大化无停晷，道术久殊辙。住世守顽形，问途犹未彻。至人本神运，可会不可说。冰泮水还清，云开月寓洁。一旦破樊笼，逍遥从此别。"投笔就寝而逝。) 
　　
　　王酉山为井陉令，与上官迕，解印绶迳去。高卧海曲，清流映带，乔木郁盘，乃纶竿笠，酿黍种树，间与田夫野老较阴晴、课蟹稻以为乐。(王名章，山东莱阳人，丁亥进士。) 
　　
　　郭天门于甲申以后，祝发为僧，茹苦无定居。初依熊鱼山于嘉鱼，已流寓沔阳，筑补山堂，前后十九年。归，结草庐桃花江。先是洪承畴坐事落职，公奏请起用。至是承畴入清，经略西南，以故旧谒公于山中。既得见，馈以金，不受。奏携其子监军，亦坚辞。公见承畴时，故作目眯状，承畴惊问何时得目疾，公曰："始吾识公时，目故有疾。"洪默然。(郭名都贤，湖南益阳人。幼颖异，天启二年进士，授行人，累官至江西巡抚。左良玉屯兵九江，骄蹇观望，公恶其淫掠，檄归之，而自募土兵为戍。会有尼之者，遂乞病弃官，入庐山。逾年北京陷，祝发为僧，号祯石，又号些庵。博学强识，工诗文，书法瘦硬兼善，绘事写竹尤入妙，人得其片纸只字争宝重之。晚年客死于江宁。) 
　　
　　李潜夫自国变后，家具荡然，遂与妻别，隐陈山，绝迹不入城市，训山中童子自给，自署曰"村学究老头陀"。居山十年，有僧开堂，以避喧，始返其蜃园，卖文自食，不足则与其妻为棕鞋、竹以佐之。好事者约月供薪米，力辞不受。有司慕其高，往访之，辄逾垣避。所著诗文，皆吊甲申以来殉节者。蜃园者，乍浦胜地，可望见海市者也。又十年，家益困，不复能有其园，寄身僧舍。戚友赎蜃园归之，始复与妻居，时年七十矣。二老相对，时绝食，则叹曰："吾生本赘尔，待尽而已。有馈食者，非其人终不受。或问以身后，曰"杨王孙之葬，何必棺也。"又十年，蜃园仅存两楹，公耳既聋，又苦下坠，终日仰卧。客至，以粉版书相问答。魏叔子来自江西，公视姓字，则强起张目，视之泣，叔子亦泣。时方绝粮，叔子探囊，得银半两赠之，五反不受，固以请曰："此非盗跖物也。"始纳之，买米为炊，共食而别。叔子属周布衣、曹侍郎溶纠同志为之继粟，且谋其身后事。吴门徐俟齐斋之，曰："李先生不食人食，听其饿死可也。"已而，公果坚拒之，未几卒。叔子闻之曰："吾浅之乎为丈夫已。"(李原名天植，后改名确，浙江平湖人，崇祯癸酉举于乡。性萧散自得，视世事泊如也。尝曰："无欲则心清，心清则识朗，识朗则力坚。"时时以诲学者。癸未，子观卒，公自以有隐慝，痛自刻责，遂绝意仕进，并改名。) 
　　
　　刘剩庵于鼎革后，隐居相城，有大吏造其庐，欲强之出。公乃袒裼疾视曰："我中州男子，年二十，渡漳河，登大，跃马鸣鞘，两河豪杰，谁不知我！乃以此相逼，将谓我畏死耶？"取壁上剑将自刎，门人抱持之，得解。寻移居湖滨，率妻女织席以食，累日不举火，有遗之粟者，非其人不受。老奴从魏县来，劝之归，曰："室庐故在也。"乃命其子偕老奴归。岁荒，得食愈艰，杂糠糟作食，妻病不能下咽，竟饿死。一女，许字同邑某氏子。某氏官于粤，音问阻绝，女自经死。而其子之归，中途死于盗。是日凶问适至，公既无家，乃买破船一，往来江湖间，时从诸遗老游。尝泛舟中流，鼓瑟而歌曰："白日堕兮野荒荒，逐凫雁兮侣牛羊，壮士何心兮归故乡。"风水荡激，歌声伊郁，闻者哀之。(刘名永锡，河南魏县人。崇祯丙子举人，授长洲教谕。署崇明县事，庭无留狱。未几遭国变，即隐居不出。钱牧斋念其穷，招之往，公曰："彼为党魁，受主眷，枚卜时，天子以伊、傅期待，今岂忘之耶！"卒不往。) 
　　
　　邵得鲁隐居潭上园，黄泽望志节相同，亦来居园中，夜共读《谢皋羽游录》而慕之，曰："方今豺虎满天下，五岳之志，不可期矣。四明二百八十峰，近在卧榻，峰峰有吾两人屐齿，岂不快欤！"公于是偕黄公遍走山中。然山寨方不靖，所在多逻卒，而二公冠服奇古，频遭诘难，顾不以为苦。亡何入绝谷，不知所向，方茫然求故道不可得。俄而峰回路转，松、竹、梧桐甚盛，有鸡犬声。趣就之，茅舍一椽，中有幅巾者出，问客何来，则语之以里宅。笑曰："吾亦姚人，避世居此，不虞君之涉吾地也。"乃止宿则告曰："是为石屋山。仆故孙公硕肤临军陈从之也。孙公死海上，吾无所依，来此山中，遂与人世绝。"因相顾叹曰："是真桃源矣。"未几黄公卒，公乃弃家，投四明山之杨庵。时尚有一妾，亦为尼庵中。每日晨昏，各上堂礼佛，此外虽茗粥不相通，久之皆卒于庵。(邵名以贯，浙江余姚人，性狷洁。国难作，公欲死之，以母老不果，遂祝发为头陀，狂走入雪窦山中。寻以省母，返居潭上园云。) 
　　
　　申凫盟自见孙锺元于苏门，匿迹山中，大书于门曰："真理学从五伦做起，大文章自六经得来"。又题书室曰："学古之志未衰，每日必拥书早起；干世之心已绝，无夕不饮酒高眠。"(申公已见前。) 
　　
　　张覆舆与申凫盟同学齐名，甲申后，得狂疾，筑土室村外，闭户绝人迹，穴而进食饮。岁时一出拜母，虽妻子不见也。入夜时有泣声。(张名盖，直隶永年人。少敦气节，以能诗闻，工草书。甲申之变，谢去学官弟子，悲吟侘傺，遂成狂疾。尝游齐、晋、楚、豫间，归则自闭土室中。申凫盟与殷宗山至，延入土室，谈甚洽。旋以狂疾死。) 
　　
　　余若水隐居山中，草屋三间，不蔽风雨，至以龟甲承漏。聚村童五六人，授以《三字经》。卧榻之下，豚鸡埘，无下足处。晨则秉耒出，与老农杂作。同年生王天锡为海防道，欲与话旧，公辞以疾。天锡披帷直入，公拥衾不起，曰："不幸有狗马疾，不得与故人为礼。"天锡执手劳苦，出门未数步，则已与一婢子担粪灌园矣。天锡遥望见之，叹息去。冬夏一皂帽，虽至昵者不见其科头。尝慨世途逼仄，遂疑荀卿性恶之说为确，至欲著论以非孟。(余名增远，浙江会稽人，明崇祯癸未进士，除宾应知县。书江之役，补礼部主事，迁郎中。事去，逃之山中，郡县逼之出见，乃舆疾城南，以死拒，久之事得解。疾亟时，黄太冲造其榻前，欲为切脉，公笑曰："某祈死二十年以前，反祈生二十年之后乎？"黄泫然去。) 
　　
　　周思沂与余若水为同年生，国变后，弃官归，遁入剡源，尽去其发为发冢。剡源饶水石，与山僧樵子出没瀑声虹影间。王天锡求见，拒之曰："咫尺清辉，举目有山河之异，不愿见也。"(周名齐曾，浙江鄞县人，知广东顺德县事。为诗文机锋电激，汪洋自恣，寓言十九。然清苦自立，胸中兀然，有所不可，与若水同。) 
　　
　　杜茶村隐居鸡鸣山下，足迹不入城市，四壁萧然，炊烟常绝，偶有远友过之，欲供一饭而无所措。以案头《叶龙泉集》易炊，食顷口占一绝，有"看君咀嚼叶龙泉"句。有人询以近状，答书云："昔日之贫，以不举火为奇；今日之贫，以举火为奇。此其别耳。"(杜公已见前。) 
　　
　　张瑶星为千户，于流寇陷京师，遇贼将不屈。久之始归故里，其妻已前死，独身寄摄山僧舍，足不入城市，乡人称"白云先生"。当是时，三楚、吴越耆旧多立名号，以文行相高，惟徐俟斋、沈眉生躬耕穷乡，虽贤士大夫，不得一见其面，然尚有楮墨流传人间。公则躬亲樵汲，口不言诗书，学士词人，无所求取，四方冠盖往来，日至兹山，而不知中有是人也。方处士中舒、余处士公佩岁时问起居，入其室，架上书数十百卷，皆所著经说及论述史事，请贰之，弗许，曰："吾以尽吾年耳。已市二瓮，下棺则并藏焉。"(张名怡，江南上元人。父可大，明季总兵，登莱死国难。公以诸生授锦衣卫千户。) 
　　
　　陈狂农遇甲申之变，欲以身殉国，不果。遂弃妻子，入欧公山。山界江楚间，悬崖峭壁，人迹所不到。公与弟觏偕隐其中二十余年，几与人世隔。性奇癖厌俗，尝不语，有所欲，则弟视其顾盼指书辄喻意。间有来者，与之言，不应，拱揖而已。或贻以书，不发视即焚之。偶有题咏，亦未尝存稿。衣垢敝不浣濯，糜粥不充，恬如也。(陈名南箕，江西安福人，举崇祯丙子副榜。弟觏，字二止。公弱冠时即与弟同营墓域，为左右穴，中通以棂，冀死后得时时相见。暇则携书挈壶，读且饮于穴中，其旷达如此。) 
　　
　　王伦表好学励名节，明季尝应童子试。鼎革后，授徒养亲，不复出。所著《巢父许由论》，魏双凤见之，叹为当世轶才。(王名大经，江苏东台人。其《巢由论》略曰："天下何为而乱也？王子曰：'乱生于求，求生于欲，多所欲则多所求。'强者求之以兵戈，弱者求之以色笑，人求之以智力诈伪，物求之以爪牙角毒，于是有败伦坏纪，寡廉鲜耻、伤类圮族、剥肤横噬、伏尸流血之事，天下乃驯至大乱，尧舜治乱之圣人也，其为道孜孜皇皇，己饥己溺，诚恐天下后世有急功利、惊声华者，必借口尧舜以阴济其欲，而明聘其求。天于是生许由、巢父，使与尧舜并世而处。有尧舜而养人之欲，给人之求，使天下安然，各得其所欲，各遂其所求，而天下之乱以治。有许由、巢父而一无所欲，一无所求，使天下之贪者廉、躁者静、竞者让，澹然各怀一无欲无求之意，以去泰去甚，而天下之乱又以治。然则尧舜、巢父者，皆治乱之圣人也。"云云。) 
　　
　　邓丹邱任侠尚气，国变后，窜身黄冠，遍走江湖，欲得奇才剑客而友之，卒无所遇。顺治辛丑，黄太冲读书双瀑寺，寺在万山，人迹殆绝。公忽走访，太冲问："何以知之？"笑不容；问："奚自？"曰："甬东也。"唱和旬日，偕至武林，公又独上玉皇山去矣。(邓名大临，江南常熟人，受业于江阴黄介子之门。介子以起义军死于狱，公赎其首，棺敛送归。旋遁于黄冠，桑海之交，逃于禅者多矣，黄冠中绝少，公可谓别开生面者。) 
　　
　　八大山人者，世居南昌，明亡，弃家，遁奉新山中，祝发为僧二十年。临川令胡亦堂闻其名，延之官舍。居年余，意忽忽不自得，遂发狂疾，忽大笑，忽痛哭竟日。一夕裂其浮屠服，焚之，还走会城，独身佯狂市肆间。尝戴布帽，曳长领袍，履穿踵决，拂袖蹁跹行。市中儿随观评笑，人莫识也。其犹子某留止其家，久之疾良已。山人工书法，行楷学大令、鲁公，狂草颇怪伟。亦喜画水墨芭蕉、怪石、花竹及芦雁、汀凫，修然无俗笔。醉后墨沈淋漓，不甚自爱惜。数往城外僧舍，雏僧争强之索画，至牵袂捉裾，不拒也。贵显人欲以数金易一石，不可得。或持绫绢至，直受之，举怀素语，谓将以为，以故贵显人求书画，乃反从贫士山僧屠沽儿购之。一日，忽大书哑字署其门，自是对人不交一言。然善笑，而喜饮益甚，或招之饮，则缩项抚掌，笑声哑哑然。又喜为藏钩拇阵之戏，赌酒胜，则笑哑哑；数负，则拳胜者背，笑愈哑哑不可止。醉则往往泣下。(山人初为僧，号雪个，后更号曰人屋，又曰驴汉。或以山人为明宗室朱耷，亦未得详。邵青门客南昌，见山人于北兰寺，握手熟视大笑。夜宿寺中，剪烛谈，以笔书几上相酬答。山人有诗数卷，藏箧中，秘不令人见，题跋尤古雅，间杂以幽涩语，不尽可解。尝与北兰寺僧澹公数札，不减晋人语也。) 
　　
　　柴虎臣隐居南屏山，贫甚，屏绝馈遗，卖药自给。其为学，于象纬、律历、舆地、礼制、农田水利、兵戎赋役莫不研究。康熙己酉，诏举山林隐逸之士，浙抚范觐公亲谒公于山中，请以应诏，固辞之。(柴公已见前。) 
　　
　　纪伯紫自称锺山遗老，白发当歌，红牙听曲，说青溪旧事，娓娓不倦。一日，与大梁周雪客、枫江徐电发，痛饮燕市城西，有绝句云："风雅松陵胜昔时，力裁伪体出偏师。徐郎本事从珍重，始信无情未是诗。"谓电发所辑《续本事诗》也。徐亦和云："人物南朝赌酒时，过江仆射是吾师。犹余戆叟风流在，怅绝青溪数首诗"。(纪名映锺，自号赣叟，江南上元人，与方文林古度齐名。) 
　　
　　林茂之穷老金陵，冬无被，夏无帷，意恬如也。其《冬夜诗》有云："无被夜眠牵破絮，浑如孤鹤入芦花。"传诵一时。夏日无帐，或遗之，则以易米。施愚山自豫章寄一帐，书绝句云："北窗高卧岂知贫，料理偏愁白发人。帐亲题林处士，草堂长伴百年身。"亦佳话也。(林名未详，江南上元人。) 
　　
　　魏某隐于米商。当陈沧洲被逮入都，除夕，市米潞河。魏某问："客何来？"，曰："陈太守"，"是湘潭陈公耶？"曰："然"。曰"是廉吏，安用钱为？"反其值，问寓何所。次日门外车槛槛，馈米十石，书一函，称：天子必再用公，宜以一节始终，毋失天下望。纸尾不署姓名，问担夫而知其姓，访之则闭户他出矣。盖隐君子也。(右一则见陈鹏年列传。) 
　　
　　李铁君是太傅索额图之婿，当索氏柄政时，声势隆赫，李公远避之。盖以先世产业属二兄，偕其妇隐于盘山。买田豸峰下，构草舍，杂山氓以耕。其尤贫者，授之田而无取。蔬材果实，与众共之。贤声远闻。嗜茗饮，遇山谷幽邃处，辄扫叶煮泉，竟日忘返。见者曰："此李山人茶烟也。"(李名锴，号豸青山人，隶汉军旗。本勋臣后，当得官不就。既老，岁一至京师，然一二日即归，人罕见其面。诗古奥峭削，自闭门径，高者胎源杜陵，次亦近孟东野。著有《含中集》及《尚史稿》若干卷。) 
　　
　　厉樊榭性耽闲静，爱山水。以孝廉铨选县令，将入都候选。道经天津，查莲坡留之水西庄，同撰周密《绝妙好词笺》，遂不谒选。南归客扬州，马秋玉兄第延主其家，结邗江吟社。后遂绝意仕进。(厉公已见前。) 
　　
　　图鞳布貌清癯，不乐仕。中岁以疾乞假，筑室京师西郊外数里。茆屋竹篱，轩窗精洁。院中叠石为山，奇峰突兀，径迂折，饶幽趣。后圃莳花种蔬，亲灌溉之。春秋佳日，偕宗丞曹学闵遍览西郊兰若。又尝风雪中共策蹇，访潭柘戒坛诸胜。短裘笠帽，望之如神仙中人。(图公满洲人，官至侍读学士。性好吟咏，有靖节、放翁之风。筑墓宇旁，病剧时，告妻孥曰："死即埋我于此，不必舁入城中。"言讫，端坐而逝，夫人从其志。) 
　　
　　何春巢隐居不仕，雅好花竹，尤爱梅。园中梅数百株，各种皆备。尝倩人写一小影：箬笠芒鞋，席地坐，旁置梅花一担。自题云："卖花叟，担花走，卖得铜钱复沽酒。花儿卖罢担儿丢，卖赋还如卖花否？卖花叟，担花走。"(何名琪，浙江钱塘人，嘉庆间有名于时。) 
　　
　　何莲舫自广信罢官，隐居邗上，托业淮鹾，自刻《悔馀庵全集》行世。胎息庄骚，曾涤生极嘉许之。尝书一聊以贻之曰："千顷太湖，偶与陶朱同泛宅；二分明月，合随何逊共移家。"(何名昉，江苏江阴人，官广信府知府。) 
　　
　　葛谦山与洪秀全、杨秀清皆有交好。洪、杨举兵，葛以为时机未至，恐无成功，遂隐匿于深山绝壑。因友人介绍于钟骏声，聘为西席。钟至其家，依山为墙，导涧为池，屋百余椽，甚为壮丽。葛待师有加礼，徒二人，亦至驯谨。一日语钟曰："仆有事外出。某日某刻，将有数人来访，虑阍人不能峻却，而阑入书室，善为我辞，幸甚。"至期，客果至，答如前。客坐久，慨然曰："主人匿不见，亦无瞢焉。虽然，余等非受绐者，请以一言为证，主人此时在某楼，坐某向，阅某书，试往验之，余等从此逝矣。"钟亟携僮登楼视之，葛所向之坐，所阅之书，不爽毫发。葛乃语钟曰："若辈素与余交，今将举大事，予故避之，君在此亦危矣。"遂开盛筵饯之，曰："余将远徙，此地不久为灰烬，所存者惟园中湖石耳。君于庚申可大魁天下。此时兵祸蔓延天下，惟胡人气运未衰，汉族仍归失败。为足下计，宜速整归装。自此至浙，亘数千里，满地荆棘，多携资斧，无益有累。仆已缮书数函，投某某处，可得资为助。他日轺车四出，或至山中一观园石之存否。敢以此言为息壤。"饮酣而别。后钟果以庚申第一人及第，越数年视学某省，迂道访之，则荒烟蔓草矣，而湖石岿然独存。迹葛之语言与行径，益隐君子而明术数者也。(葛字未详，广西浔州人。钟字未详，浙江仁和人。) 
　　
　　汪笑侬自号伶隐。光绪中以孝廉铨选知县，需次京师，偶购一妾，不知其适为宗室女也。事闻于台官，奏之朝，例当死，家奴愿任其罪，乃出资贿朝贵，坐奴买献罪。汪遂挂冠，往沪上为伶，所编《党人碑》《哭祖庙》等剧，最有名于时。(汪名僢，安徽人，以明经得乡选。尝自书联云："墨笑儒韩笑佛司马笑道侬惟自笑也，舜隐农说隐工胶鬲隐商伶亦可隐乎？") 
　　
　　
　　
　　贤媛第十九 
　　
　　顾亭林之母王夫人最孝，尝断指疗姑疾，崇祯九年旌于朝。丁亥夏，避兵常熟，年六十矣。谓公曰："我虽妇人，然受国恩矣，遇变我必死之。"于是公方应邑令杨永言之辟，与嘉定吴其沆、同里归庄共起兵。鲁王监国，授公兵部司务。事既不克，永言行遁去，其沆死之，公与庄幸得脱，母夫人闻两京皆破，遂不食卒，遗命诫公勿事二姓云。(顾公已见前。公之本生父同应，有同祖弟曰同吉，早世，聘王氏，未婚守志，以公为之后。) 
　　
　　杜茶村之母，性方严，生平不肯见画师。一日，茶村遇善手曾鲸，喜以白母，且云"鲸老矣，写照其宜也。"母作色曰："安有妇人呈头露面，与男子注目熟视，而不知羞者？先王制礼，男女有别，何尝云老者不在此例也？"(杜公已见前。母某氏未详。) 
　　
　　吴岩子是卞楚玉之妻，吐辞温文，出入经史，与人相对，如士大夫。(吴青山人，以诗名，工书法，晚更好道。得奇疾，疾作，则右手自运动，日夜作字不休，或濡笔书纸上，悉成名理。疾止，不复记忆。凡二年而愈。白发朱颜，奕然作丹砂之色。) 
　　
　　李中孚之母彭氏，闻其夫死于军，欲身殉，以子幼，制泪抚之，然无以为生。或谓彭曰："可令儿佣取直以养，或令给事县庭。"彭不可。令公从师学，修脯不具，皆谢之。彭曰："经书固在，何必师。"公年十六，粗解文义，母夫人日言忠孝节义事以督之。母子相依，或数日不举火，泊如也。(李公已见前。其父信吾，以壮武从军，为材官。崇祯壬午，督师江公乔年讨贼，信吾从行。临发，抉一齿与其妇彭曰："战危，事不捷，当委骨沙场，子其善教儿矣。"亡何，督师无事，信吾亦死。) 
　　
　　宗定九少时奉母家居，值岁凶，啼饥号寒，初不向宗族借贷。母曰："饿死事小，遣十岁童子汗颜面以求人，使从此不知有廉耻品行，事大。"于时以为名言。(陈江都人，归太学宗景岩。少娴家教，读五经、《周礼》《孝经》《女孝经》诸书，兼通《通鉴》、二十一代史。有《训子诗》六章盛传于世，今未见。) 
　　
　　张履祥九岁丧父，母夫人训之成立。尝中酒，母夫人责之，且谕曰："孔、孟亦是两家无父儿，祗为肯学好人，便成大圣大贤。汝勿自弃也。"(张名考夫，居桐乡之杨园村，学者称杨园先生。母某氏未详。) 
　　
　　洪承畴入清后，其太夫人犹在也。自闽迎入京，太夫人见承畴，大怒骂，以杖击之，数其不死之罪，曰："汝迎我来，将使我为旗下老婢耶？我打汝死，为天下除害。"承畴疾走而免。(洪母某氏未详。) 
　　
　　沈百五之妾张氏，美而多能。沈尽义后，张收其尸，尽鬻衣装，葬之虎丘东麓，庐墓二十年而死。(沈为崇明人，识洪承畴于幼时，延至家，饮食教诲之，洪尝呼沈为伯父。承畴降清，百五乃脱身走，欲起义兵，为清兵所获。洪谕之降，百五曰："子为谁？"洪曰："小侄承畴也，伯父岂忘之耶？"百五大呼曰："洪公受国厚恩，殉节久矣。汝何人斯，欲陷我于不义耶！"遂披洪颊。洪笑曰："钟鼎山林，各有天性，不可强也。"乃被害于江宁之淮清桥下。初百五结合义兵，有死士五百人，沈死后，哭声震天，一时同殉，无异于田横之客云。) 
　　
　　柳夫人于钱宗伯死时，已有殉意。值诸恶少以责逋为口实，环而噪宗伯之门，搪撞诟谇，极于暴辱。嗣君孝廉某故文弱，魂魄丧失，莫知所出。夫人乃泫然起曰："我当之。"好语诸恶少："尚书宁尽负若曹金？即负，固尚书事，无预诸儿女。身在，第少需之。"诸恶少谓得所欲，锋稍戢，然环如故。柳中夜刺血书讼牍，遣急足诣郡邑告难，而自取缕帛结项死尚书侧。旦日，郡邑得牍，又闻柳夫人死，遣隶四出，捕诸恶少，问杀人罪，皆鸟兽散。尽得释，孝廉德而哀之，为用匹礼，与尚书合殡某所。吴人嘉其志烈，争作诗以美之。(柳字如是，钱牧斋宗伯之爱姬也。慧倩，工词翰，在章台日，色艺冠绝一时，才俊奔走其门，投诗炫技，柳视之蔑如也，独心许宗伯，曰：钱某即未绝古今，亦一代颠倒英雄手。而宗伯亦雅重之，遂因缘委币。柳归宗伯时，年二十余。钱已黝颜鲐背，双鬓斑白；柳则盛堆鸦，凝脂竟体。燕婉之夕，钱曰："我爱卿发如云之黑，肤如玉之白也。"柳曰："我亦爱君发如妾之肤，肤如妾之发也。"相顾大笑，传为美谈。宗伯与柳相得甚欢，题花咏柳，殆无虚日。每宗伯句就，遣婢矜示。柳击钵之顷，蛮笺已至，未尝少让步。宗伯之作气骨苍峻，柳未能到；而柳之幽艳秀发，宗伯时亦逊之。于是旗鼓各建，闺阁之间，隐若敌国。宗伯生平善逋，晚岁多难，益就窭蹙，乡里豪黠又啸宗伯之墙宇孤峻，结侣伺寡，故死后责逋云。) 
　　
　　马锡蕃之姬顾氏，本吴中士族女，精小学、《说文》。马撰《汇草辨疑》十二卷，姬皆手为旁训。吴三桂遣人收两粤，马死之，姬亦随缢。(马名雄镇，汉军镶红旗人。康熙八年，由山西巡抚调广西。) 
　　
　　纪阿男富才藻，善诗，幼有"栖鸦流水点秋光"之句，后适莒州杜氏，以节闻。王阮亭作《秦淮杂诗》，其末章云："栖鸦流水空萧瑟，不见题诗纪阿男。"其兄伯紫见之，殊不悦，曰："公诗即史也。今以青闺嫠妇与莫愁桃叶并称，后人其谓之何？"王改容谢之。后为仪曹，疏旌其闾曰："吾以忏少年绮语之过也。"(纪名映淮，伯紫之妹。) 
　　
　　李云娘嫁密云参将汪某之仆王忠。康熙时，汪解任将归，行李累累，惧盗掠，谋于忠。忠与云娘言，云曰："予请效武士装，卫主以归。"途屡遇盗，常以一身却敌。汪得归故乡，德云娘，留之于家，其子欲逼之，云绐之曰："妾有夫在，于公子不利，若善遣忠，而以礼纳妾，幸也。"公子厚赐忠而遣之。择日治筵，宾客满堂，将行合卺礼。云娘忽戎装操白刃出，立堂上，以刃拟公子，数曰："汝家建高牙大纛，不能为国家卫百姓，靖寇氛，至以囊橐累予。予一妇人，奋身尔卫辎重，千里跋涉，主臣之义，为报者至矣。今乃欲行不义，污我清白身，其速受予刃。"奋起欲斫，公子长跪自投，客相率不敢动。云娘向门外大呼云："汝曹速入。"即有贫民数百人鱼贯入。云以刃指公子曰："予为尔家卫财，为庸既多，然予不愿受报。今宜出三之一，惠此贫民，违者血此刃。"公子唯唯，即发箧，以财帛赠贫民。云娘遂出门，门外立二长须客以待，扶之乘马去。(李为密云人，其父卖酒自给。年十八嫁于王忠，去汪家后二十年，有人见之京师。忠设镖局，云娘为客保镖，往来关西，积资致富。所至群盗畏慑不敢近。) 
　　
　　朱氏女以吴三桂之役，为营卒所掠，朱矢志坚决，众莫敢犯。舟行至小孤山下，奋身投江，尸逆流三昼夜，浮于故居之门前，为其父母所见，恸哭收殡。解其襦，于怀间得绝句十章，重缄密纫，字不沾濡。有二绝为最悲痛，一云："少小伶俜画阁时，诗书曾奉母为师。涛声向夜悲何急，犹记灯前读楚词。"一云："狂帆惨说过双孤，掩袖潸潸泪忽枯。葬入江鱼浮海去，不留羞冢在姑苏。"(朱氏女为长沙县人。) 
　　
　　吴绛雪幼慧，色绝美，工诗善琴。长嫁邑诸生徐明英，早寡。耿精忠部下总兵徐尚朝攻处州，游兵至金华，宣言于永康曰："以绛雪献者免。"众议献之以纾难，势汹汹。吴念徒死无益桑梓，乃佯请行，以诱敌出境，行至三十里坑，投崖死。(吴名宗爱，浙江永康人，死时康熙甲寅六月也，年二十有四。) 
　　
　　冯珊儿者，张砚斋相国之妾也。本农家女，憨态曼妍，迥异凡质。公以七十致政归，体至强健，侍姬数十人，无一当意者，悒悒寡欢。清明扫墓，独携小僮步行。过小溪，竹篱茅舍，桃花数枝，有一女子年十四五，折花嬉戏，秀色可餐。问之，则珊儿也，尚未许字，诘朝遣人以双璧聘之。及入公家，憨嬉如故，见者皆笑为痴顽。然侍起居独勤，且情意纯挚。公年八十而没，他妾皆淡然，独冯仰药殉焉。(冯为张公佃人之女，行三，故名珊儿。) 
　　
　　尹元孚之母李太夫人，以节孝旌门。公少孤贫，太夫人口授以《论语》；及长服官，太夫人每夕必详询一日之所措施，有不惬意者，则严责之。公抚河南，值水灾，太夫人率公规画赈恤，至废寝食。故上自天子，下至公卿士民重公者，莫不知太夫人之义方焉。(尹公爵里见前。) 
　　
　　阿芸为海兰察之宠姬。海性粗疏，纵嗜欲，芸婉曲陈谏，多所保全。海子安禄尤不检，芸能裁抑之。海没之日，芸不哭泣，独絮絮向安规劝，语以"功臣子孙不易为，贵家门户不易守"，安甚感其言。是夕，芸投缳殉矣。(阿芸，苏州女伶也，失其姓。海公过吴，当道饯之虎丘画舫，芸出侑酒。海钟爱之，为脱籍，挈之去，宠以专房。) 
　　
　　袁素文幼许字如皋高氏子，高以子有恶疾，愿离婚。素文曰："女从一者也，疾我侍之，死我守之。"卒归高。高躁戾跳荡，倾整具为狭邪资，不足，日扑，至以火炮烙之。姑闻奔救，殴母折齿。既欲鬻素文以偿博负。不得已，始归母家，长斋素衣，孝养母氏。高病狂死，哭泣尽哀，血泪交迸，越一年亦卒。检其箧笥，得手编《烈女传》三卷，诗三卷。中有诗云："有凤荒山老，桐花不复春。死犹怜弱女，生已作陈人。灯影三更攀，昙花顷刻身。何如蜩与莺，鸣噪得天真。"(袁名机，简斋之妹也。) 
　　
　　香妃为回部某王妃，国色也。生而体有异香，或称于高宗。西师之役，将军兆惠陛辞，高宗语及香妃，命兆惠一穷其异。兆惠卒生致之，密奏以闻，帝大喜。既至，处之西内。妃在宫中，意色泰然，若不知有亡国之恨者。唯帝至则凛如霜雪，与之语，百问不一答。令宫人婉谕之，妃慨然出白刃袖中曰："国破家亡，死志久决。然不肯徒死，思得一当以报故主。帝如逼我，则素志遂矣。"闻者大惊，欲夺其刃，妃笑曰："吾袒中尚有数十刃，安能悉取而夺之乎？且汝辈强犯我者，吾先饮刃。"宫人具以语白帝，帝无如何，但时时幸其宫中坐，少顷即出，犹冀其久而复仇之意渐衰也。妃既不得志，乃思自戕，而侍者日夜逻守之。妃至中土久，每岁时令节，思故乡风物，辄潸然泣下。帝闻之，则于西苑中妃所居楼外，建市肆室庐礼拜堂，具如西域式，以悦其意。时孝圣宪皇后春秋高，微闻其事，数戒帝毋往西内。会长至圜丘大祀，帝赴斋宫。太后急令人召妃诣慈宁宫，妃既至，则命宫门，虽帝至不得纳。乃问妃曰："汝不肯屈志，终当何为？"对曰："死耳。"曰："然则今日赐汝死，可乎？"妃乃大喜，再拜曰："太后天地恩，竟肯遂臣妾志耶？妾间关万里，忍辱至此者，唯不欲徒死，计得一当以复仇耳。今既不遂所志，此身真赘旒，无宁一瞑不视，从故主地下之为愈矣。"语罢，泣数行下，太后亦为恻然，乃令人引入旁室中缢之。是时帝在斋宫闻报，仓皇命驾归，至则宫门已下键，乃痛哭门外。俄而后启，传太后命，引帝入，则妃已绝矣，肤色如生，犹含笑也。乃厚其棺殓，以妃礼葬之。(香妃之不肯屈志，已属难得，而怀刃衣中，时思报仇以雪耻，则尤为奇特。或谓读亡国之史，至于晋羊后、北齐冯淑妃、南唐小周后之遗事，未尝不废书三叹也。即孟昶宫人费氏赋诗见志，慨国无男，未尝不志节佼佼。然卒之失身宋祖，虽巽词自解，潜皛故君，然亦儿女子之爱情而已，未足以为训也。孰谓远夷巾帼中，乃有荆轲、豫让其人耶？洪承畴、钱牧斋之徒，可以愧死矣。) 
　　
　　洪稚存之母蒋太夫人，读书明礼。洪幼孤而贫，蒋太夫人教之读群经。一日读《仪礼》，至"夫者妻之天"，恸绝良久，曰："吾何天矣！"遂废此句。洪后入词林，绘《机声灯影图》，遍求名辈题咏，同时钜人长德，咸有诗以美之。(蒋太夫人，武进人，嶍峨公女，洪午峰先生之配，中岁守节。) 
　　
　　杨诚村之夫人龙氏，临机应变，卓识鸿才。杨任宁陕镇总兵，夫人归焉。明年，调署固原提督，夫人方怀妊未行。旋宁陕镇兵以停饷两月，啧有叛言，或请夫人乘夜速行。夫人曰："叛否不可知，若行而后叛，是通贼也。不然，何以先知？"卒不行。乱作，杀营官，肆焚掠，阖城扰攘。官民眷属反依夫人为逃死薮，未叛者以死卫夫人，已判者亦不敢惊夫人。先是镇署司饷朱之贵者，性吝刻，众欲杀之，夫人匿之复壁中，佯令追捕，众意乃释。黎明，叛众请见，夫人命左右启门而出，端坐堂上，叛首数十人血臂淋沥，伏地痛哭，请送夫人出城。夫人曰："谁则戕官，杀人者抵命，于汝众人何尤？速擒首逆，绝妄念。主将或可申奏朝廷，予以生路。"众曰："我辈结盟，誓同生死，不能遵夫人命。谨备舆马以俟。"奴婢及避难妇女曰："夫人行，我辈死矣。"夫人曰："此辈皆我故旧，须随我出，不得伤残。"即与官眷同行，而己乃乘舆殿后。甫出署，叛众发号传队以送，夫人呵曰："止！此何时，而犹循此虚文耶！"众唯唯。送至漳沟，哭拜而返。适遇之贵于途，举刃拟之曰："汝今日亦入我辈手耶？"之贵曰："我藏复壁，夫人计也。夫人忘盥盆，命我送往，汝等欲杀我，即转卖此盆去。"众审视良久，曰："且为此盆饶汝。"明日，抵石泉县，百姓方迁徙，县令不能止，闻夫人至，公服攀辕，留守城池。越六月，始就兴安分娩。时典兴安郡者，夫人从兄燮堂也。杨公在固原闻变，急驰至周至，得燮堂书，知夫人已往兴安，即驰往石泉，抚叛众。叛首蒲大芳，公旧部也，素得众心，公又素得大芳心，乃单骑入贼垒，说令投诚，仍同入宁陕镇城，约归伍。而大芳心怀反侧，意颇悔降，遂以愿赴兴安，迎致夫人为请，实以试主将心也。公立允所请，不增一奴，或谓夫人明哲，必托辞不行。比大芳至，天大风雪，夫人冒雪抱子，泰然登程。道过汉阴厅，大芳与同行王奉者相，夫人入厅署，讯明曲直，棍责大芳四十，械系而行。将至镇城，降众代求免系，更乞勿使主将知夫人许之。及见公，询问公私，悲喜交集，独不言途责大芳事。居十日，各帅遣都守探候主将，请间密白曰："各帅得汉阴禀函，知夫人途责大芳，恐降众离心。"公曰："不知也。"入询夫人，曰"有之"，曰"何无一言？"夫人曰："是不必知。知而不诛，则废法；知而加诛，则失信。我见不彻，不敢行，既行，保其贴服无劳探也。"杨出语都守，叹服而去。其智略英果类如此。(杨名芳，贵州松桃厅人。生而沉毅，有干略。好读书，通经史大义。应试不售，遂入伍充书识，杨遇春一见赏识之，拔补把总。时川楚教匪称乱，公从遇春累战累胜，积功官至提督，晋封一等侯。以嘉庆九年署固原提督。龙夫人四川华阳人，广东佛山同知廷泰女也。方叛兵就抚，廷识以杨公在镇，驭兵不严，削职戍伊犁。自谓立功赎罪，或可免行。夫人曰："卒伍为逆而主帅无罪，国家无此法度，所望君恩高厚，不久戍耳。"后一月，果蒙赐还。杨公尝褫职，自犍为南归，舟子怂恿买盐，谓至黔可获重利。夫人曰："居官不宜重利，况数奇始罢官之时，财禄可知。"力谏而始止。行抵黄瓜漕前，舟撞损，以载轻急驶近岸，人免而船沉。夫人善画兰，喜弹琴，读书知大义，尝曰："方寸静洁则理胜欲，念虑牵滞则欲胜理，人生最忌情流为欲，则百事不得其正。"闻者尤敬服。) 
　　
　　杜宪英者，以勇略闻于咸、同时。父名诸生，藏书数千卷，幼学少林拳法。及生女，爱若掌珠，授以书及拳法。女亦聪颖，自辑《古今兵事》为一编，藏之枕中。父死，母为择对，戚有两生，一周一郑，才品相类，密商于女，女曰："郑优于文，而无大成就；周福较厚，特武功耳。"母曰："年荒盗起，武亦良善。"遂字于周。既嫁，伉俪甚笃，逾年而洪、杨之兵至开封，周与女领乡兵二百人击之，周被敌缚去，女乃刺死敌之骁将左山虎，敌旋溃去。女候生三年不归，杜母又没，乃买一勇婢，教以武事，携之出游，由皖北至江南，密访周生消息。一日，泊舟江干，见楼船十数，自上游乘风而来，樯悬帅字旗，询知为总兵帅水师巡缉盗贼者也。军士见两女子乘一船，装束亦异，疑其踪迹，琐琐盘诘，女怒曰："何必多言！我乃手杀左山虎之中州杜宪英也。问我何为？"语未毕，一人忽自楼船跃登女舟，问："英娘何在？不识我乎？"女目之，方面伟躯、似曾相识，而有须矣。其人曰："我即河南周生，今缉盗过此，不意遇卿。"女不敢遽应。周乃曰："卿不忆嵩山射虎时耶？"女曰："弓衣弹金何在？"周曰"置之洛水犀腹中。"盖当时闺中隐语也。问答既合，女不觉泣下，遂为夫妇如初。(杜为河南人。周为总兵时，已易王姓，乃被虏后说主将王公降于清。王公爱之，使从己姓，授守备。从征江皖，历保今职，赏花翎，赐勇号，且以提督记名矣。周问女何时渡江，婢为何人，女一一告之。周生既了巡缉事，即日引疾解官，携妻偕隐嵩山，读书种菜以为乐。婢适某千总，勇过其夫。所称郑生者，以秀才终。) 
　　
　　李素贞是孟群方伯之妹，知书，工骑射，熟孙吴兵法，于天文占验之学，靡不穷究，父兄皆奇之。咸丰四年，方伯以知府奉楚抚胡润之檄，督师与洪、杨之军战，招女至营中。女戎装往，代为画策决胜，累建奇功。方伯常失利，被围十余里，他将军皆不能救，女怒马独出，于枪林炮雨中突围而入，手斩数十人，护方伯归，甲裳均赤。敌众万目注视，惊为天神。后胡中丞攻汉阳，城坚不能下。女与方伯谋夜袭之，孤军深入，中伏，救兵不至，遂血战而死，年二十耳。报至，举军皆哭。(李孟群字鹤人，河南固始人，以进士选广西知县从军，累官至安徽布政使，死于军中，作《绝命诗》四章，有"生无将略酬时望，死有忠魂报主知"之句。素贞死后，陈子壮有诗吊之，曰："百骑连翩袭敌营，红妆血战独捐生。汉阳若举褒忠祀，先拜英雄李素贞。") 
　　
　　沈幼丹之夫人林氏，少穆之女也。幼随父读，文字秀雅，兼通武事，胆识不凡。咸丰八年，随沈守广信。值洪、杨大兵下江西诸郡，清吏望风而靡，沈自往河口募兵，洪军乃乘虚围广信。夫人部署城守，撤内署金帛犒士，列巨釜于大堂，亲职炊爨，以饱饥疲。迟之又久，四无援兵，情急，刺指血作书，致其父旧部浙将饶军门以乞援，围始解。(沈夫人书略曰："将军漳江战绩，啧啧人口，里曲妇孺，莫不知海内有饶公矣，此将军以援师得名于天下者也。此间太守闻吉安失守之信，预备城守，偕廉侍郎往河口筹饷招募，但为势已迫，招募恐无及。纵仓卒得募而返，驱市人而战之，尤所难也。顷来探报，知昨日贵溪失守，人心惶惶，吏民铺户，迁徙一空，署中僮仆，纷纷告去。死守之义，不足以责此辈，只得听之，氏则倚剑与井，为命而已。太守明早归郡，夫妇二人荷国厚恩，不得藉手以报，徒死负咎，将军闻之，能无心恻乎！将军以浙军驻玉山，固浙防也。广信为玉山屏蔽，敌得广信，乘胜以抵玉山，虽孙吴不能为谋，贲育不能为守。衢、严一带，恐不可问。全广信即以保玉山，不待智者辨之，浙大吏不得以越境咎将军也。先宫保文忠公奉诏出师，中道斋志，至今以为心痛，今得死此，为厉杀敌，在天之灵，实式凭之。乡间士民不喻此心，以舆来迎赴，封禁山避敌。氏指剑与并誓之，皆泣而去。太守明晨必归，归后再当专牍奉迓，得拔队确音，执炊以犒前部，敢对使再拜，为七邑生灵请命。昔睢阳婴城，许远亦以不朽，太守忠肝铁石，固将军所不吝与同传者也。否则贺兰之师千秋同恨，惟将军择利而行之。刺血陈书，愿闻明命。") 
　　
　　夏氏女父为舟人，生而绝慧敏。咸丰庚申，洪、杨之军破江阴，兵所至肆焚掠，妇女少艾得，莫能幸免。兵至城南，见女胁而欲掠之，女曰："吾虽细民女，既缔姻于士族，固不辱于若辈也。"遂跃入十方庵前池水中死焉，时年仅十七也。(夏氏女与士族曹朗轩缔婚。) 
　　
　　张朗斋之夫人，博古通今，娴吏事。常为公阅案牍，批窍导要，咸惊为老吏。公固不知书，任河南布政时，御史刘毓楠劾公目不识丁，遂改总兵。公愤甚，就夫人学，执业如弟子。夫人时呵骂之，公怡然也。后遂通知文史。公自改官，颇不平，数偃蹇朝命。左季高督师剿回，奏请公领兵，公不应。时严旨趣公，门下客多方说公，皆不应。夫人乃谓公曰："汝以功自负，数逆上命，将谓朝廷不能杀汝耶？"公闻言蹶起，即往从左。公咋舌曰："夫人言可畏！夫人言可畏！"左复奏改公文职。后遂巡抚山东，与属吏辄言其夫人之能。(张夫人某氏未详。父为固始令，适捻围城，度城且破，随死无益，乃榜于众曰："有能守此城者，吾以女妻之。当是时，捻张甚，咸莫敢应。众以推张，且曰："此艳富，非公无可消受者。"张笑而起，进谒令，筹守御。阴念敌众我寡，非出奇不足取胜，乃以壮士三百袭捻营，大破之。僧王适至，大加叹异，因奏署县事，并为公作伐，令遂以女归公，即夫人也。) 
　　
　　谭壮飞之夫人李氏，幼娴《内则》，博极群书，谭尝叹为明达。集历朝列女传，各系以论，于明杨椒山夫人乞代夫死事，论曰："明太祖、成祖皆不学无术，任刑法以治天下，其流弊足以利小人而害君子。严嵩、魏忠贤相继而起，流毒善类，卒以亡国，而椒山以迕嵩父子，屡被廷杖，血肉狼籍，筋断骨折，备诸惨酷而死。方是时，贼党布满朝列，暗无天日，杨夫人欲白其夫之冤，疏虽十上，必不能达。为杨夫人计，惟有以疏结诸发际，怀匕首诣宫门自裁，以代夫死，或可感悟皇上云云。"及壮飞殉光绪戊戌之难，夫人舆入湘抚署，跪地痛哭，袖出寸刃自刎，颈血溅陈右铭中丞衣袂而死。(李名闰，湖南长沙人，篁仙观察之女公子。) 
　　
　　毛芷香随父宦游于皖，因归桐城汪楷。芷香性慧，知书史，明大义。光绪庚子，楷挈其弟尧臣与唐才常、林奎等倡革命，往来湘、鄂间，每困乏，则芷香辄质钗珥以助。事败，楷与尧臣被逮于长沙，尧臣仰药死，楷下狱。时官吏上首功株累众，无幸免，芷香不忍见夫死，乃仰药自尽。前三日生一女，弃之。后二年，楷得释，而芷香死矣。(毛名未详，湖南湘乡人，少园之女也。) 
　　
　　胡贞女读书知大义，幼字同邑祝竣望，随父宦游蜀中，祝往迎娶，途经曹湖，舟覆溺焉。讣至，贞女佯不知，自是不御绮绣之服，食常避荤鲜。及其父挈眷归里，贞女乃泣请曰："曩者诸弟幼，母多病，儿未敢自言其情。今诸弟成人娶妇矣，祝婿客死道路，魂魄无所依归，宜为之立嗣，奉礼祀，儿请行。"因哀恸欲绝，父不得已许之，即日肩舆如祝氏，送者咸素衣冠，舂妪贩夫见之，莫不辍业太息。既至，事姑嫜，接族人，怡怡如也。抚夫兄子为子，授诗书，严礼法，里党称之。(胡为河南光州人，父字铁臣。其甥固始张玮为之作传，而系以论曰：自贞女归祝氏，吾乡女子许嫁而婿先死者，皆守贞，相习成风。余思据震川归氏说以矫之，欧俗东播，习尚移焉。隙末凶终，往往生于礼义，隳情欲炽之日，其粗通文字者，又相率以争政权。呜呼！一国之中，无复令妻贤母，生人之道大窳矣，又不禁因贞女事而叹，其诚有裨于世教也，何必"中庸"！) 
　　
　　李纕蘅幼承母教，早习诗书，性笃实而通慧，酷好学问，五经四史，靡不晓澈。长适灌阳唐氏，主持家政。清季女学渐萌，都门士女创设振帼女学，蘅募捐独多，并任讲席，造就女生数百人。著有《浣薇轩梦余吟草》，隽逸可诵。画亦有名于时。(李名恒，江西萍乡人，芗垣宫保之长女，适清学部尚书唐春卿之子温齐。春卿尚书以病致仕，女士朝夕侍奉，辄通夜不眠，积劳成病。及尚书逝世，女士随没，女界惜之。) 
　　
　　秋璿卿幼工吟咏，随父宦游湘中，嫁湘乡贾人子某，郁郁不得志。漫游京师，寓南半截胡同，与吴芝瑛女士结邻，始阅新书新闻纸。旋改男装，只身赴日本留学，组织共爱会，旋被举为会长。与徐锡麟等提倡革命。会取缔留学生事归国，并讲浔溪学校，教育循序而进，成绩为各校冠。复倡办《中国女报》冀以提倡女权，作家族良导师。迨锡麟事败，绍兴知府贵福并拘女士杀焉，年仅三十有三，海内冤之。(秋已见前。父名星侯。其所拟檄文略云："嗟乎，吾父老子弟其亦知今日之时势为如何之时势乎？其亦知今日之时势有不容不革命者乎？欧风美丽，澎湃逼人，满贼汉奸，网罗交至，我同胞处于四面楚歌声里，独不自知其危，此某等为大义之故，不得不剀切劝谕者也。夫鱼游釜底，燕处危巢，旦夕偷生，不自知其濒于危，殆我同胞，其何以异是耶？财政则婪索无厌，虽负尽纳税之义务，而不与人以参政之权，民生则道路流离，而彼方升平歌舞，侈言立宪，而专制乃得实行，名为集权，而汉人尽遭剥削，南北兵权既纯操于满奴之手，天下财赋又欲集之一隅之地，练兵也，加赋也，种种剥夺，括以一言：制我汉族之死民而已！夫闭关之世，犹不容有一族偏枯之弊，况四邻逼处，彼乃举其防家贼、媚异族之手段，送我大好河山，嗟乎，吾父老子弟盍亦一念祖宗基业之艰难，子孙立足之无所，而深思于满奴之政策耶！某等眷怀祖国之前程，察天下之大势，知有不得不革命者，用是张我旗鼓，歼彼丑奴，为天下倡，义旗所指，固我汉族应表同情者也。") 
　　
　　徐漱馨少多疾病，为父母所钟爱，然能孝事父母，先意承志，为男子所难能。兄嫂刘病瘫痪，侍汤药弥年无怨色，光绪丁酉戊戌间，海上志士痛言缠足之害，湘中见闻锢闭，迄无应者，漱馨乃自释帛缠，著革履，以开风气之先。(徐名令兴，湖南湘潭人，临沣知事承基之长女。归于易氏，有贤声。) 
　　
　　吴芝瑛为廉南湖之夫人，解诗书，工八法，尝以所书与余兆熊妻沈寿，绣工同蒙清慈禧太后称赏。廉官清度支部郎中，夫人随之京师，与故交刘铁云争一碑帖，竟至失欢。后居沪上，与诗妓李苹香至昵。出家藏董香光小楷《史记》求售，谋为脱籍，无过问者。又尝倡导国民捐还各国庚子赔款，事虽未成，志诚可嘉。有所动作，辄登报自鸣，恒署桐城女子吴芝瑛，故名噪遐迩，南湖转为所掩。其与徐寄尘收葬秋璿卿一事，尤为人所称道。(吴已见前。父名宝三，尝为山东县令。独生夫人，钟爱逾寻常。) 
　　
　　
　　
　　术解第二十 
　　
　　陆丽京、孙宇台精京氏易学，于甲申除夕，各占元旦明晦，丽京决晴，宇台断雨。次早瞳日出，晚即滂沱雨来，人咸异之。(陆、孙二公已见前。孙公既精易课，又善潜虚，尝与陆公同在临平沈去矜座，陆举之字问孙云："今日当得几客？"孙应声云："之，文十一也。"已而果验。) 
　　
　　方直之工射覆，客匿黄钱一，命筮之，方曰："金体四文，既圆且方，流布天下，钱文为光。"竟中钱，坐客莫不欢悦。(方名其义，江南桐城人。天才横溢，不让其兄，力矫健，能腾身屋上如履平地，时推为兼才。兄密之，优于天官易数，亦精射覆。人以公明曼倩，不能远绝。) 
　　
　　摄政王多尔衮入关时，途遇一卜者，叩以吉凶，卜者曰："吉，但恐不终。"问其故，曰："得之者摄政王，失之者亦摄政王也。"王曰："岂自我得之，自我失之乎？"卜者曰："后自有验。"王曰："究竟天下是谁？"则又曰："寡妇孤儿得之，寡妇孤儿失之。"王曰："然则非我所有乎？"乃识其言。故至燕，既逐李自成，即迎世祖母子入京，意谓天命有在，且恐不能终局，欲以寡妇孤儿当其谶也。王本有自取之意，至是，竟让大位而不居。(此谶亦验。盖至宣统辛亥十二月，载沣方以摄政王当国，而隆裕太后率宣统帝逊位，亦寡妇孤儿也。) 
　　
　　清世祖入关，哲布尊丹巴胡图克图来朝，世祖问异日事，答曰："我身不缺，我国不灭。"又问国祚，答曰："十帝在位九帝囚，还有一帝在幽州。"当时且以为二十传也。(此谶至德宗被囚瀛台，宣统帝辞政，实有非常之灵验。我身二句，盖宣统帝御名下一字为仪，臣民固须敬避，惟当镌刻书籍，于必不可避之仪字，则我字即缺末笔也。) 
　　
　　张曼胥于医卜堪舆风鉴之术，靡不通晓。尝游辽东归，语人云："吾观王气在辽左，又观人家葬地，皆当大富贵；闾巷儿童走卒，往往多王侯将相，天下其多事乎？"人以为狂。既而世祖入关，从龙勋佐，果皆辽左产也。(张名储，江西南昌人，明大学士位之弟也。) 
　　
　　清世祖尝校猎遵化，至后为孝陵之地，停辔四顾，曰："此山王气郁葱非常，可为朕寿宫。"因自取佩掷之，谕侍臣曰："落处定为穴，即可因以起工。"(后有善青鸟者视之，相惊以为吉壤也。) 
　　
　　郑成功据台湾时，有粤东异僧泛海至，技击绝精，袒臂端坐，斫以刃，如中铁石，又兼通壬遁风角，与论兵，亦娓娓有条理。成功方招延豪杰，甚敬礼之。稍久渐骄蹇，成功不能堪，且疑为间谍，欲杀之而惧不能，其大将刘国轩，卒以计杀之。(刘国轩语成功曰："必欲除之，事在我。"乃诣僧款洽，忽请曰："师固佛地位，人不知遇摩登伽还受摄否？"僧曰："参寥和尚久心似沾泥絮矣。"刘因戏曰："欲以刘王大体双一验道力，坚我信心，可乎？"乃选娈童倡女姣丽善淫者十许人，布茵施枕，恣为狎，于其侧柔情曼态，极天下之妖惑。僧谈笑自若，似无见闻，久忽闭目不视，国轩拔剑一挥，首级然落矣，成功询其故，国轩曰："此术非有鬼神，特炼气自固耳，心定则气聚，心一动则气散矣。此僧心初不动，故敢纵观，至闭目不窥，余知其心已动而强制，故刃一下而不能御也。") 
　　
　　朱先生精异术，尝架箸于几，捕鼠置其中，鼠不得出，猫不得入，名曰诸葛八阵图。又尝翦纸为鱼，置之盆中，即游泳矣。(朱名字未详，康熙时隐于浙，或曰明宗室也。) 
　　
　　范文园工相术。邑中有隙地，或塑太岁，范以为威仪具足，应享巍峨。未几，遂成巨刹。又指禾中千佛阁肖刑惨戚，当厄于火。已而果灾。(范名騋，浙江海宁人。事亲孝，与兄弟友恭，于朋友信，而又好推分施与，拯济人之艰厄。尝梦神人付以右髻，自称右髻道人，遂精相术，入京师后，名动公卿间。) 
　　
　　顺、康间，有李神仙者，占卜多奇中。李吉津寓京师日，尝问以前程事，李书一联云："洗耳自同高士洁，披襟不让大王雄。"后半载，吉津以建言流徙出关，途次永平，有一秀才迎道侧，自言"贫苦求资助"，询其名，则高士洁也，大骇叹。及出关，一守备王姓远来相迓，因为诵联句，王骇曰："雄即某小字也。"康熙壬寅，诏许生还。一日，偶举此事语尤西堂，尤又骇曰："此诗乃予昔年戏作《论语》诗中之一也。(李名字未详，利津人。李名呈祥，沾化人，官詹事府詹事。) 
　　
　　刘泰斋闻滇南吴三桂之变，海内震动。时皖中大扰，民争避出城，城外骚然。刘筮之，得明夷初爻，笑曰："无能为也。其占不宜动，动必有灾。"邻人信之，皆不动，已而果无事。远徙者皆中途被掠夺，大困而还，由是阛阓之间，皆视刘为安危。(刘名若宜，安徽潜山人。) 
　　
　　吴志伊甚精乐律，曾于市上见编钟一枚，叩之曰："此大吕钟也。"后涤视款识云：古大吕之钟。(吴已见前。) 
　　
　　孙文若隐于杭，所居为梅园，性极闲静，一介不取，间为歌辞以自娱。问其年，辄曰九十，人以其发尽秃，故呼之为僧。顺治初，范观公抚浙，孙固预知之，盖孙与其大父雅故。范幼时，尝抚其顶曰："儿当建节吾土。"至是范奉母命，物色而得之，屏驺从往谒。时浙西多虎，孙辄语之曰："山上大虫任打，门内大虫休惹。"范寻奉命督闽，孙诫之曰："耳后火发时，须有主意。"门内虫，闽也；耳后火，耿也，盖指闽藩耿精忠也。康熙甲寅，闽藩变作，范死焉，人遂以孙为前知，争趋问之，孙避去，不知所终。(孙名文，浙江会稽人，自称水月老人。) 
　　
　　吕晚村精奇门壬遁之术，常夜出访友，必三更始返，僮笼灯导之。一夕访友，笑而告之曰："今夕有不速客来。"问为谁，不答；再叩之，曰"梁上君子也"，漏三下，门辟矣，有二人不得出，气喘汗流，惫极欲死。吕笑曰："蠢虫，何苦乃尔！"贼伏地稽颡，哀呼乞命，吕含笑释之。盖二人窃物出，觉非前路，乱山崎岖，愈走愈远，则以吕之预布奇门故也。(吕名留良，石门人，治东埭溪，有风雨庵，为吕之别墅。屋数十间，曲折有致。庭有紫薇，盘离奇，古物也。吕死后，以文集中有犯忌讳语，戮其尸，罪其子孙，并禁毁其书云。) 
　　
　　吴三桂之称兵也，有术士精六壬，将往投之。遇一人，言亦欲投三桂，因共宿。其人眠西墙下，术士曰："君勿眠此，此墙亥刻当圮。"其人曰："君术未深，墙向外圮，非向内也。"至夜果然。(吴开藩滇中，最好术士，故方伎之家趋之若鹜。) 
　　
　　陈其年年四十余，犹困于诸生。一日，过京口，有术者谓之曰："君年过五十必入翰林。"梅杓司因赠以诗曰："朝来日者桥边过，为许功名似马周。"康熙已未，其年以诸生应博学鸿词，荐授翰林院检讨，年五十六矣。(陈公爵里见前。术者姓名未详。) 
　　
　　史胄司素精子平学。康熙辛酉，携家入都，舟泊水驿，生子贻直，胄司取其造推算之，谓当大贵。时阻风，舟不得行，乃登岸纵步，见一冶工家适生子，问其时日正同，心识之。后二十余年，贻直已官清禁，胄司告归，复经其地，欲验旧事。自访之，则门宇如故，一白皙少年持斤操作甚勤，问其家，即辛酉某日生者也。竟夕不寐，忽悟曰："四柱中惟火太盛，惜少水以制之，生于舟者，得水之气，可补不足，若生于镕铸之所，则以火济火，全无调剂之妙矣。其贫贱也固宜。"(史名夔，江苏溧阳人，官詹事。贻直官大学士。) 
　　
　　江慎修好穷经，尤精卜筮之学。尝馆同里某富人家，三年兀坐一编，喜愠不形于色。一起居曰定数，一饮食曰定数，富人厌而辞之，欣然去。明年重九日，富人集客为茱萸会，江适过其门，富人邀之入席，江尽三爵，食二馒首，遂起辞。富人留，则曰："定数也。"引富人至书室后橱，见有径寸帖书云："三年宾主欢，一日间分手。尚有未了缘，明年九月九，邀我赏茱萸，酌我三杯酒。数定且归休，祗啖两馒首。"(江名永，安徽婺源人，为经学大师。村有戴正者，负异才，过目不忘。闻慎修名，担簦往学。两人游陇上，见黄牛与黑牛斗，江问之曰："牛孰胜？"正曰："黄土也，黑水也，土克水，黄当胜。"江曰："不然，今于令为孟冬，于日为壬子，水旺土斯废矣。此理不可拘于一定，而学所以贵于化也。"已而黑者果胜。正大悟，学日进，名遂与江埒。雍正初，大吏荐江于朝，世宗召见，慎修战栗不能对，乃荐正，正口如泉涌，剀切详明，世宗大悦。) 
　　
　　乾隆甲午，有李道人者，馆少宰朱鼎延家中。朱询其子应顺天试获隽否，李书曰："有田皆种玉，无马不成龙。"朱以为嘉兆。及榜发，解首乃田种玉，而末名则马成龙也。(李名字未详，山东人。梁尚书清标尝邀之饮，同会六七人，请预道今夕事。李即书片纸，置烛檠下。顷之，座客共话关壮缪出处，俄有致书与梁者，发视无一字，翻阅之，字在柬背。李因取纸出示众云："客所谈者，皆关公事，有送柬者至，颠者倒之，大可笑也。"众皆拊掌者再。) 
　　
　　蔡必昌守重庆，乾隆甲寅秋，谒督部福文襄。福适征廓尔喀，因问此行休咎，蔡曰："此次蒇事必速，冥中仅造册数月；后数年，川楚间当有大劫，冥中已造册数年，今尚未已。"福询以册载姓名，蔡曰："未来事，不可预言。"此中首领，似即毕秋帆制府也。(蔡字未详。明年乙卯，果有楚苗之变，川楚教匪继之，频年大乱，嘉庆甲子始平。) 
　　
　　徐念祖通壬遁术。宰蒙阴时，有犯越狱逸，课之，谓当在治东三十里外水草之交，乃率役追捕。行经小村，令役具餐，自憩柳下，遥见一池中有丛草浮动，回顾则老妪立檐间，注目向池，若意喻者。饬役投入池觅之，果获，盖犯立池中，手擎众草覆其顶也。(徐字未详，桐乡人。乾隆乙丑二月，钱屿沙方伯问以得与春闱分校否，徐曰大吉，意元卷出公房乎。会元蒋元益、状元钱维城果皆出其门。) 
　　
　　嵇尚佐善风鉴，百不失一。尝主乾隆乙末会试，揭晓，中式者初见，即鉴别无爽，分日燕之。前一日皆丹毫简任者，内有二人不符，由榜下即选，次日所延，则尽归班矣。尝言"乙未一榜无宰辅，惟许紫垣、孙寄圃一内一外，禄位崇厚"，后果然。(嵇公爵里见前。) 
　　
　　高宗训政称上皇。一日，早朝已罢，专召和珅入对。至，则上皇南面坐，仁宗西向坐一杌。跪良久，上皇闭目，若熟寐然，口中喃喃有所语。久之，忽启目曰："其人姓名为何？"珅应声答曰："高天德、荀文明。"上皇忽闭目诵不辍。移时，挥出，不更问。仁宗大愕。越日，密召珅问曰："汝前日召对，上皇云何，汝所对作何解？"珅曰："上皇所诵，为西域秘密咒，诵之则所恶之人虽在数千里外，亦当无疾而死，或有奇祸。奴才闻上皇持此咒，知所欲咒者，必为教匪悍酋，故以此二人名对也。"(和已见前。仁宗既知和亦娴此秘密咒，益骇。故俟高宗宾天，而即赐和死。) 
　　
　　嘉庆时，有马敬六者，性淡泊，终身家食。精数学，朝风夕雨，推测而知；小至家用什物，亦预知成败。家贮瓷盘，历有年所，戏占之，应碎于即日午刻，顾未明其致碎之由。置之案，自守之。适夫人呼令午膳，敬六注目凝视，无暇他顾，催之再四，竟若罔闻。夫人怒，挥盘于地，碎至百片，敬六笑而起曰："验矣。"(马名严，嘉庆元年进士。) 
　　
　　嘉庆初，湖南三厅苗变，福康安督师剿之，招致奇异才能之士。戴尚文以罗典之荐，往见福，长揖不拜。福欲试其术，握带丝于手，问之曰："闻先生神算久矣，亦知吾握中何物耶？"戴请示一字，析其数，以五行推之，曰"丝缕耳。"福大惊，待以军师之礼，凡事必咨之。时苗甚猖獗，夜恒扑营，戴辄预知之，遂有备无患。尝于五月进攻旗鼓寨，占"有大水雹，贼伏林莽甚伙，师出不利"。福偶惑人言，弗听。及午，师将抵寨，忽阴云四合，大风、雷雨、冰雹交下，如拳，如卵，如砖，击伤十卒无数。伏苗乃四起乘之，兵力莫支，方悔不从尚文言，而"戴神仙"之名，所至大噪矣。又大军在乾州，偶营龙头，为兵家所忌。苗围之，断水，军不得饮，危甚。戴请设坛凿池，已被发仗剑作法，以剑地，清泉涌出，军心遂安。己末，驻师天心寨。戴夜观天象，知将星有异，乃作书潜置幕府，辞归。不数日，福薨，众乃悟其归意，固预知有此也。(戴字未详，湖南溆浦人。幼颖异，十五为诸生，与同邑严如煜从鸿胪卿湘潭罗典游岳麓，称高才生。经史而外，凡天官星人诸书无不究览。闻江南某僧精六壬奇门，遂往执贽。僧尽以所习秘诀授之。归长沙，同舍生金为人窃，尚文占之，曰："君金若干，盗者青衣手鱼肉前行，后一白衣者随之，肩荷重物。君以某时候之于大西门外可获也。"如其言果验。又尝侍母夜坐，心动，知偷儿入宅，取泥涂灶门书符封之，偷儿不得出，遂就擒。尚文既归，未几病卒，自知某日当死。母取其书焚之。) 
　　
　　湖州荻港有纯阳宫乩坛。道光癸卯，浙江乡试前，有人请乩。忽关羽降坛，群罗拜，求示闱题，乩笔书曰："在白云红叶之间。"众皆未喻，复求明示，又书曰："吾不读《春秋》。"乩寂然，群谓不可解。及入闱，题为"假我数年"二章，题前终于浮云；后一章叶公问政，叶读摄必加朱圈，而题中《易》《书》、《礼》皆备，惟阙《春秋》，始悟乩语之隐切也。(术士以朱盘承沙上，置形如丁字之架，悬锥其端，左右以两人扶之。焚符神降，以决休咎，即书字于沙中，曰"扶乩"，与古俗卜紫姑相类。一曰"扶箕"，则以箕代盘也。新学家往往斥扶乩之术为迷信，其实精神作用神与会合，自尔通灵，无足奇也。初亦有文人弄笔，自托于女鬼仙灵，久之则亦不期然而然。有《仙坛花雨》一书，多记降乩仙鬼唱和之作；《西青散记》亦多述其事。) 
　　
　　道、咸间，长沙某甲研究麻衣、柳庄法，垂十余稔。一日，忽语人曰："比年以来，所见村夫牧竖，多文武大吏状貌，安得如许官职位置若辈？"遂自疑其术，举所有书籍付之一炬。(某甲之言未久而验，盖洪、杨之役，湘军、楚军兴，荐剡累累，三湘子弟居其十九，人始知其术之不谬也。) 
　　
　　曾涤生好相术，尝作一口诀云："邪正看眼鼻，真假看嘴唇，功名看气概，富贵看精神，主意看指爪，风波看脚筋。若要看条理，全在语言中。"又云："端庄厚重是贵相，谦卑含容是贵相。事有归着是富相，心存济物是富相。"尝阅兵于徐州，诸将入谒，中一人形貌魁梧，衣冠整洁。注视良久，入谓幕客曰："某弁体气充实，无夭折之理。时已无战事，何其神气若将死之人乎？"后数日，某弁果以坠马陨命。(曾公爵里见前。) 
　　
　　天眼通者，内典六通之一也。日人译之曰："千里眼"，即催眠术之一。光绪时，慈溪某氏子于无意中得之，凡未来景象，荒远动作，如在目前。然自谓生年不至三十必夭。尝居室中，恍惚见屋庐被焚，火势蓬勃之状，家人仓皇急遽奔避号啕之声，及四邻呐喊，鸣锣奔救之事。而当时居室固无恙也。惟言于家人，使急图远避。家人嗤以鼻，不顾。越旬日，果不戒于火，其一切情状，与先所内视者无异，于是人咸惊以为神。(当时某氏子已见庚子拳匪起难，及八国联军激斗，两宫西幸，人民遭难状，自是对人无一言，日惟恸哭。家人问之，始略言其故。未数日竟死，年仅二十有八也。家人检其枕畔，有文一篇，而皆不识字，莫解所谓。越三年，拳匪果发难，其家中人乃取枕畔一文与识字者观之，则两宫之《自罪诏》也。其时廷谕犹未到省，后取以相核，非特字意无异，并其款式行数纸色亦无一少差，群乃至其墓祭之。自是香花供养，岁时不绝。其墓在淹浦块下。) 
　　
　　黄建刚尝游欧洲，得催眠术于德国，并习魔术。以手指人呼之，人辄迷惘。尝以其术眩于众。游日本，见日之催眠家皆兼按摩术，心大鄙之，出其术，日人皆惊，欲从之学，黄不可，拂袖去。既归国，乃益骄，性放荡不羁，频以术蛊妇人，由是为众所恶，一夕火其庐，黄仓卒挈其妻走，不及施术，众执而挞之；或救之，得不死。乃西走辰沅间，辰沅地僻而民好巫，黄乃以巫自给，汉苗多信之者。苗民雷某家殷实，其妻病，乞拯于黄。黄往，有少妇绝艳，坐榻前，侍汤药，雷之戚也。黄睨之，心荡，施术毕，阴以暗示动妇，遂行。是夜，少妇奔于黄，将旦复还，久之益肆。令窃财物来，妇渐有省，告其家人，谓"此身往还都不自在，离奇惝恍，若隐有约束之者"。家人责雷，雷怒，诘黄，黄施以术，雷归而卧床不起，医诊脉，无病象。其家复延黄，黄要挟千金，家人难之，请少减，亦不可。久之，或语黄，雷家已入黔请祖师。祖师使女弟子逸鸾来，将与君斗术。黄笑曰："我自文明国来，奚惮此野蛮者！"无何，闻雷病已愈，于是稍稍疑虑，不更招妇至。斗术之说，久而杳然。月余，故态复萌。一日在起，妻方晓妆，有美少年向之招手，妻不觉从之行。黄亟逐之，两人挽臂行如风，顷刻不见。丧气而归，则妻方与少年交颈于室也。大忿，急以手指少年，少年亦以目视黄。黄觉少年目光冷射毛发，几欲眩晕，知将中术，爰力持之，手不能举，勉为支持。视少年亦目光黯淡，如婴重困者。于是彼此互竞，约一时许。少年拍手笑曰："君术真高，今如何？"黄不觉退倚榻下，口噤不能声。少年笑时梨涡生颊，俨然一女郎也。黄大悟，然不能起，目送其去，日午乃苏。(黄名未详，湖南邵阳人。既苏，问其妻，妻亦言惝恍如梦，身不由己，幸不为所污。黄令秘之，而市中已遍传矣。黄大窘，幸薄有所蓄，乃携妻更他适，改行从善。数年后复归于乡，乡人亦安之。黄复入黔，欲求苗人所谓祖师者，竟不可得。) 
　　
　　光绪朝，易哭庵游宦河南，遇一星士，为推铁板神数，言其以前经历，无一不验。推至五十七八岁时，有两句云："赖有吉人扶，当今复用吾。"当时以为不可解，后乃奇验。(易君爵里见前，前清官道员，五十余岁。值民国改元，京华潦倒，征逐歌场。至五十七岁袁某为印铸局长，忽荐任易为参事。至次年，袁世凯称帝，适袁某南旋，世凯遂用易为局长。) 
　　
　　近有人在西湖某庄请乩，忽有女仙降坛，自述系明孝女杨云友，蜀人，随父宦游浙中。父死，誓不嫁以养母，母旋卒，即以死殉之，墓在葛岭下，并题诗一律，影射蜀中近事。或叩其详细履历，欲为作传。则书生平无可纪处，惟好学董其昌书，尝临董之《舞鹤赋》一纸，末未署名。好事者勒之放鹤亭。清高宗南巡，亟赏之，遂命石工镌御笔二字于首，后镌乾隆某年月日临等字，殊为憾事云。(此事为友人郑某所述。其诗云："白帝荒城带雨昏，瞿塘高浪挟雷奔。双崖积铁对三峡，众水排山争一门。鱼腹浦悬鱼鸟阵，虎页滩变虎狼村。卧龙跃马空回首，壮士当关欲并吞。") 
　　
　　
　　

　　新世说卷六 
　　
　　巧艺第二十一 
　　
　　八大山人有仙才，善书画，题跋多奇致，不甚可解；书法有晋、唐风格；画之所长者，擅山水、花鸟、竹木，笔情奇恣，不泥成法，而时有逸气。所谓掘规矩于方圆，鄙精妍于采绘者也。襟怀落落，慷慨啸歌，世目以狂。既逢知己，十日五日，尽其技乃已。(八大山人已见前。) 
　　
　　陈章侯四岁就塾妇翁家。翁方治室，以粉垩壁，陈累案登其上，画汉前将军关侯像，长十尺余，拱而立。翁见之，大惊下拜，遂以室奉关侯。既长，书法遒逸，善画山水，尤工人物。得李公麟法，衣纹圆劲，设色奇古，论者谓笔意在仇、唐之上，与北平崔青蚓齐名。京师号南陈北崔。(陈名洪绶，浙江诸暨人。自称老莲，好纵酒，鬻画所致金随手尽。喜为窭儒画，豪家索之，虽千金勿得也。生平好妇人，非妇人在座勿饮；夕寝，非妇人不得寐。有携妇人乞画者辄应之。尝客杭州，友人招饮西湖，陈过他舟，径登其席，坐上座饮。主人徐察之，知为章侯也，亟称其画。陈大骇，曰："子与我不相识也。"拂袖去。) 
　　
　　王石谷童时无嗜好，尝引荻画壁作山水，即生动。会王元照道过虞山，于壁间见小幅，惊喜甚，问谁作，知为王氏子，年甫冠也。归语王烟客，具舟迎之，馆于西田。尽出唐以名画，俾坐卧游泳其中，尽得古人秘奥，而一以灵心运之。垂二十年，遂成大家，一时耆宿若钱牧斋、吴梅村、周栎园、王阮亭、宋牧仲诸公，争作诗古文张之。有诏征召，以布衣供奉内廷。尝绘南巡图，天下能手毕集，咸逡巡莫敢下笔。王至则口讲指画，咫尺千里，令众分绘，而己终其成。图成，御览称善，授以官，不就。晚岁烟云供养外，吟风弄月终其身。(王石谷名翬，江南常熟人。馆西田时，仿古入神品，王元照推服曰："石谷非吾弟子也。三百年来，罕觏此人矣。"王元照名鉴，江南太仓人，官廉州太守，善画山水，摹古尤精。王烟客名时敏，江南太仓人，官太常卿，为清初画苑开山之祖，四方工画者得其指授，无不知名。其孙麓台少司农原祁以画侍直内廷。法大痴浅绛，尤为独绝，人称太仓三王。又与石谷号为四王。石谷虽烟客弟子，烟客目为画圣云。) 
　　
　　黄尊古生平好游览，尝之齐、鲁，登岱；历燕、赵、韩、魏入秦，登太行、终南、太华诸山；又出塞垣数千里，经于阗，近身毒国乃还。后居黄山，游匡庐、罗浮、九嶷，陟嵩、衡，升峨嵋岭，攀岷山，穷长江之源。已乃入天台、雁荡、武夷诸胜。凡诡奇怪伟之状，一寄之于画。论者谓石谷看尽古今名画，下笔具有渊源；尊古看尽九州山水，下笔具有生气，并称大家焉。(黄名鼎，江南常熟人。较石谷稍晚出。画师王麓台及邱屿雪，与石谷齐名。) 
　　
　　王烟客家本富于收藏，及遇名迹，不惜多金购之，如李营邱《山阴泛雪图》，费至二十镒。每得一秘轴，闭阁沉思，瞪目不语。遇有常会，则绕床大叫，拊掌跳跃，不自知其酣狂也。尝择古迹之法备气至者二十四幅为缩本，装成巨册，载在行笥，出入与俱，以时模楷。故凡布置设施，钩勒斫拂，水晕墨瘴，悉有根柢。于大痴墨妙，早岁即穷阃奥，晚年益臻神化焉。(王公已见前。) 
　　
　　王元照于四朝名绘见辄临摹，务肖其神而后已，故其笔法度越凡流，直追古哲，而于董、巨尤为深诣。皴擦爽朗严重，晕以沉雄古逸之气，诚为先民遗矩，后学指南。视烟客为子侄行，而年实相若，互相砥砺，并臻其妙。世之论六法者，以两公有开继之功焉。(王公爵里见前。祭酒吴梅村《送元照还山》诗云："始兴公子茜诸侯，丹荔红蕉岭外游。席帽京尘浑忘却，被人强唤作廉州。") 
　　
　　王麓台童时偶作山水小幅，粘画斋壁，烟客见之，讶曰："吾何时为此耶？"询知乃大奇，曰："是子业必出我右。"间与讲析六法之要，古今异同之辨。及捷南宫，烟客曰："汝幸成进士，宜专心画理，以继我学。"于是笔法大进，而于黄公望浅绛法尤为独绝，熟不甜，生不涩，淡而厚，实而清，书卷之气，盎然楮墨外。是时石谷以清丽之笔，名倾中外，公以高旷之品突过之，世推大家，非虚也。(王公爵里见前。圣祖尝幸南书房，时公为供奉，即命画山水，圣祖凭几而观，不觉移晷。尝赐诗，有"画图留与后人看"句，公镌石为印章，纪恩也。每作画，必以宣德纸、重豪笔、顶烟墨，曰"三者不一备，不足以发古隽浑逸之趣"。客有举石谷画为问，曰"太熟"，复举查二瞻为问，曰"太生"，盖以不生不熟自处也。) 
　　
　　吴渔山画与石谷齐名，尝再至欧洲。晚年作画，好参用西法，然画中时有云气，绵渺凌虚。尝曰："欧人之画，全在阴阳向背形似窠臼上用功夫；我之画不取形似，不落窠臼，谓之神逸。即款识论，彼喜识下，我乃题上。用笔亦不相同也。"(吴名历，江南常熟人。久奉耶酥教，尝曰："年垂五十，学道于三巴眠食第二层楼上，观海潮度日，忆五十年看云尘世，较此物外观潮，未觉今是昨非，亦不知海与世孰险孰危？索笔图出，具道眼者，必有以教我。") 
　　
　　恽寿平少年山水学王蒙，既与王石谷交，曰："君独步矣，吾不为第二手也。"遂兼用徐熙、黄荃法作花鸟，自为题识书之，世称南田三绝。宋牧仲尝语人曰："南田画暗中摸索，即能辨之。世多伪作，其至处必不可伪也。"性甚嵚奇，遇知己，或匝月为之点染；非其人，则百金不能市一花片。所居瓯香馆，与倡酬者，皆一时名士。(恽名格，江南毗陵人，自号南田老人。少时流离琐尾，尝为某军帅所获。其父以计诱令出家，始得相聚。长以父兄尝仕明，不应举，惟攻古文词，其于画，天性也。) 
　　
　　查二瞻家故饶裕，多鼎彝及宋元人真迹，遂精鉴别。画初学倪高士，后参以梅华道人董文敏法，用笔不多，惜墨如金，负神懒散，气韵荒寒，逸品也。见王石谷画，爱之，延至家，乞其泼墨作云西、云林、大痴、仲圭四家笔法，盖有所取法也。晚年技益超，直窥元人之奥。尝作《师子林》册，宋牧仲得之以为快。(查名士标，海阳人，自号梅壑散人，明末诸生。寻弃举子业，专事书画。) 
　　
　　傅青主工书，自大小篆隶以下，无不精。尝自论其书曰：弱冠学晋、唐人楷法，皆不能肖。及得松雪、香光墨迹，爱其圆转流丽，稍临之，遂乱真矣。已而乃愧之，曰："是如学正人君子者？每觉其觚棱难近，降与匪人游，不觉其日亲。松雪何尝不学右军而结果浅俗，至类驹王之无骨，心术坏而手随之也。"于是复学颜太师。因语人学书之法：宁拙毋巧，宁丑毋媚，宁支离毋轻滑，宁真率毋安排。君子以为青主非止言书也。(傅公已见前。) 
　　
　　陈元孝行、草、分、隶皆有法。始晤王阮亭，揖甫罢，即出一端石相遗，视其侧有铭八字，曰"独漉所赠，渔洋宝之。"陈工汉隶，此其手书也，王甚珍之。(陈公已见前，自号独漉。) 
　　
　　吴三桂不善书而喜临池。苑中花木清幽，有列翠轩者，屋五间，窗外有隙地数丈，悉种短草，地尽则层峦叠嶂，高凌天际。春秋佳日，三桂辄携笔墨于轩中，作擘窠大字。侍姬数十辈环侍于前，鬓影钗光，与苍翠之色互相辉映。置身其中，几疑仙境。(吴已见前。) 
　　
　　张闲鹤性闲傲，嗜饮，少进辄醉，醉辄喜画兰，勃勃有生气。陆子黄尝得所画兰，悬之斋壁，忽香发满室，陆异之，因额其斋曰"兰堂"。(张名道岸，浙江湖州人，即苕南四隐之一也。) 
　　
　　苏遗民为人奇狷，善画帝释诸天像，得吴道子笔意。间写山水，成即毁之，人莫测其意。后以穷困死。(苏名遁，江南华亭人。) 
　　
　　万年少多材多艺，自诗文画之外，琴棋剑器，百工技艺，细而女红刺绣，粗而革工缝纫，无不通晓。唐叔升叹曰："我辈十指虽具，乃如悬槌；君具何种慧性，乃能至此？"(万名寿祺，江南淮安人，已卯孝廉。) 
　　
　　顺、康时，顾二娘以善制砚称，生平所制砚不及百方，非端溪老坑佳石不奏刀。相传以鞋尖点石，即能辨别瑕瑜，亦奇技也。其言曰："砚为一石琢成，必圆活而肥润，方见镌琢之妙；若呆板瘦硬，乃石之本来面目，琢磨何为？"所作之砚，古雅而兼华美，当时实无其匹。(顾系德麟之儿妇，姓邹氏，江苏吴县人。乾隆末，杭州何春巢于金陵市上得一砚，背镌刘慈一绝云："一寸干将切紫泥，专诸门巷日初西。如何轧轧鸣机手，割遍端州十里溪。跋曰："吴门顾二娘为制斯砚，赠之以诗。顾家于专诸故里，故云。时康熙戊戌秋日。"诗绝超逸，然不知刘慈为何许人也。) 
　　
　　陆丽京善医，遂藉以养亲，所验甚多。有人病亟，梦神告之曰："汝病有肠胃，得九十六两泥，可生也。"旦告其友，友默然良久，曰："嗟乎！此陆圻先生也。圻字分之为斤为土，其姓为六之谐音，合之乃九十六两土也。"即迎丽京至，下药立愈。由是名闻吴越间，争求其治疾，户外屦无算。(陆已见前。) 
　　
　　毛稚黄有小姬，当病瘵，势日殆，瘠甚见骨矣，遣人速沈去矜临诊。沈至，曰"毋恐，以一刀圭愈之。"毛大惊曰："曾闻敌二竖难于五丁，东阳顾影，腰带几何，何竟具神力乃尔！"(毛已见前。沈名廉，浙江仁和人。六岁能辨四声，益长笃学，尤好为诗古文。尝自言"著作须手定自刻，庶保垂久远。若俟子孙，恐故纸片不足当二分直也。") 
　　
　　清初弈手以过百龄、盛大有、吴瑞澂诸人为最著。过曾著《弈谱》，变化明代旧谱之著法，详加推阐，以尽其意。一时称为杰作。(过名文年，江南无锡人。生而慧颖，十一岁见人弈，则知虚实先后、进击退守法，曰"是无难也"；与人弈，辄胜，于是里党间无不奇百龄者。时福清叶台山弈名居第二，过锡山求可与敌者，乡人以百龄应，至则尚童子也。叶已奇之。及与弈，叶辄负，自是名噪江以南。越数年，至京师，与国手林符卿弈，三战三胜之，于是百龄棋品遂第一。归隐锡山，出游辄得数百千金，复尽之于博塞。或劝之，百龄曰："吾向者家徒壁立，今得此资，俱以弈耳。得之弈，失之博，夫复何憾！且人生贵适志，区区逐利者何为？") 
　　
　　周嫩予天资超卓，少好弈。家故贫，父母督使读，又督使商，皆勿愿也。辄窃出与人奕，禁之不可；与人博彩，屡获胜，夜则累累负金钱归。后遂以弈遨游郡邑。时过百龄方负第一手之誉，嫩予不为下，屡与对局，嫩予多胜焉。一日弃家去，莫知所之，或传其在海外，以技为某国王师。既而归，以弈终其身。(周名未详，浙江嘉兴人。徐星友有《兼山堂弈谱》，具道过与周之工拙。) 
　　
　　张得天性敏博学，最工书法。高宗御制怀旧诗，列公五词臣中，诗有云："书有米之雄，而无米之略；复有董之整，而无董之弱。羲之后一人，舍照谁能若！即今观其迹，宛似成于昨。精神贯注深，非人所能学。"其见重如此。(张名照，江苏华亭县人。康熙四十八年进士，选庶吉士，授检讨。雍正十一年，授左都御史，迁刑部尚书，旋授抚定苗疆大臣。乾隆元年，落职逮问。二年，授内阁学士，充经筵讲官。七年，再擢刑部尚书。十年，奔父丧，卒于徐州旅次。) 
　　
　　梁山舟善书法，名满天下，日本、朝鲜诸国贡使争以重价购之，求书者，纸日数束。尝言"古善书皆有代者，我独无之"，盖不欲以伪欺人也。论者谓：清中叶善书者，刘石庵朴而少姿；王梦楼艳而无骨；翁覃溪抚摹二唐，面目仅存；汪时斋谨守家风，规模稍隘。惟公兼数人之长，出人苏、米，笔力纵横，浑如天马行空。汪师茗、张得天后，一人而已。(梁公爵里见前。公之书名压一代。性独孤僻，作书喜用许虚白纸，夏岐、潘岳南笔，刻石必陈云杓、陈如惘、冯鸣和。后虚白斋纸盛行，冯、潘、夏、陈因以致富。) 
　　
　　刘石庵之书法，论者譬之以黄钟大吕之音，清朝明堂之器，推为一代书家之冠。盖以其融会历代诸大家书法，而自成一家也。自入词馆以迄登台阁，体格屡变，神妙莫测。其少年时为赵体，珠圆玉润，如美女簪花；中年以后，笔力雄健，局势堂皇；迨入台阁，则绚烂归于平淡，而臻炉火纯青之境矣。世人为讥其肉多骨少，不知其书之妙处，正在精华蕴蓄，劲气内敛，殆如浑然太极，包罗万有，人莫测其高深耳。(刘公爵里见前。公平生书楹联，尝用紫毫笔，尤好用腊笺、高丽笔笺。公有三姬，皆能代笔，外人不能辨，其但署石庵二字及用长脚石庵印者，皆代笔。瑛梦禅亦其一也。或曾见其与三姬人论书信，说笔法甚详。) 
　　
　　王梦楼自少以文章、书法称天下，朝鲜人当以饼金易其字。当时有谚曰："天下三梁，不及江南一王。"其随手所作行书，尤饶天趣。(王名文治，江南丹徒人。乾隆三十五年进士，以一甲第三人授编修。为文尚瑰丽，至老一归平淡。其书法尤能尽古今之变，而自成一体。) 
　　
　　钱献之邃经学、小学及金石之学，篆书尤空前绝后。当习李阳冰《城隍庙碑》，三月不能成字。忽梦至石室，一老者指授笔法，书遂大进。时都中能作篆者惟翁覃溪，闻是事，索观所书，叹为神授。自是遂以篆名天下。(钱名坫，竹汀詹事之犹子。) 
　　
　　邓石如少读书，好刻石，仿汉人印篆甚工。弱冠孤露，即以刻石游四方，展转至寿州，梁主讲寿春书院，以工李邕书名天下。见公书叹曰："此子未谙古法，笔势浑鸷，余所不能。充其才力，可独步一时。"因为函致江宁梅氏。梅氏自北宋为江左甲族，藏甚富，文穆公得内府秘珍尤多，秦汉以来金石善本备在焉。公既得纵观推索其意，穷雅俗之分，乃好石鼓文、李斯《峄山碑》、秦山刻石、《汉开母石阙敦煌太守碑》《苏建国山碑》及《皇象天发神忏谶碑》、李阳冰《城隍庙碑》《三坟记》，临摹各百本。又苦篆体不备，手写《说文解字》二十本。复旁搜三代钟鼎及秦汉瓦当碑额，以纵其势，博其趣。穷日夜，忘寒暑，五年而篆书成。乃学汉分，临《史晨前后碑》《华山碑》、白石神君张迁等碑，各五十本。三年而分书成。尝自谓："吾篆不及阳冰，而分不减梁鹄。"盖笃论也。包慎怕生平最服公书，其行书亦有盛名于时。(邓以字行，自号完白山人，安徽淮宁人。客梅氏八年，学既成，遍游名山水，仍以书刻自给。游黄山至歙，鬻篆于贾肆。张皋文编修，授经金修撰榜家，编修故深究秦篆，见邓书语修撰曰："今日得见上蔡真迹。"修撰惊问，语以故，遂冒雨偕诣公于古寺。修撰延为上宾。金氏家庙甚壮丽，其楹皆贞石，而刻联及悬额，修撰精心写作，盖百易而后定，谓莫能加也。及见公书，即鸠工磨治其联额，属公重书之，其倾服至此。公既交编修、修撰，遂展转与曹文敏、刘文清、陆耳山副宪、毕秋帆尚书周旋握手，而绝艺传矣。惟翁覃溪夙擅篆分，以公不至其门，乃力诋之。而泾人包世臣慎伯推公为神品。嘉定钱献之自负其篆为直接少温。与慎伯同游焦山，见壁间篆书曰："此非少温不能作，而楮墨似百年物，世间岂有此人耶？此人而在，吾不复搦管矣。"既知为公二十年前作，乃摭其不合六书处以相诋。阳湖钱伯鲁斯故服公之篆分，推为绝业。复见其行草，叹曰："杨少师神境也。"遂因慎伯见公。及与论运腕法不合，助献之诋公甚力。而阳湖李兆洛申耆独以慎伯所推为当。) 
　　
　　郑板桥以书画名海内，真迹渐少，当时已有扬州某观道士，学其体，足以乱真，后又有同县黎氏仿之，皆书也；兰竹则理氏昌凤能为之。板桥初学晋帖，旋书杜少陵《丹青引》横幅，体仿黄庭。后因其夫人之言，自为一体，即蒋心馀指为晚摹《痊鹤》兼山谷者。(郑公爵里见前。公学书时，常戟指划空，状若中魔。梦中手书触夫人体，夫人呼曰："人各有体，何溷我为？"公惊醒，默会其言，知摹仿古人之不足有成也，遂自作一体，曰乱石铺街，以名于时。) 
　　
　　黄瘿瓢幼贫，无以为生，遂学书。母曰："儿为是，良非得已。然吾闻此事非薰习诗书，有士夫气韵，则成书工耳。"黄乃寄居萧寺，以昼为画，夜无所得烛，从佛灯光隙读书，后渐工诗，善草书，出游吴越，人争客之，得其片缣尺楮者，皆奉为瑰宝。(黄名慎，福建闽县人，老画师也。) 
　　
　　恽清于善写生，芊眠蕴藉，用粉精绝，迎日花朵俱有光，作已，辄题小诗。乾隆初，尹望山曾以进呈孝圣后，高宗见而赏之，题诗叹奖，声誉大起。夫为毛鸿调，不应举。筑小楼，伉俪居之，以吟诗作书老焉。(恽名冰，钟隆之女，寿平族曾孙女，世或误为寿平女者，非也。李穆堂赠诗二首云："黄筌妙笔吟花鸟，不用徐熙落墨花。忽地展图识佳制，写生生气更横斜。""画家今日重南田，闺秀犹夸得祖传。共道花王胜姚魏，沈香亭畔最婵娟。"纪实也。) 
　　
　　金冬心画梅竹，苍劲绝俗，长幅短卷，日可竟十数。晚又画佛。其画竹之自题曰："凌霜雪，节独完，我与君，共岁寒。"字亦奇古。(金已见前。) 
　　
　　马江香习于庭训，善画。早寡，以苦节闻，晚岁名益高，四方以缣素兼金求画者甚多。常蓄美婢数人，悉令调铅刷粉。时恽清于画以没骨名，而江香以勾染名，江南人称为双绝。(马名荃，江南常熟人，画师扶曦之女也。) 
　　
　　罗两峰是金冬心弟子，能画，尤工梅。生有异禀，目见鬼物，久之，成《鬼趣图》，殊形异状，宛然吴道子地狱变相。其写大阿罗汉及摩诃萨各像，足与崔青蚓、陈章侯相颉颃。(罗名聘，扬州布衣。重宁寺为高宗祝厘之地，其壁有画，盖两淮盐商以重金求两峰绘也。) 
　　
　　边颐公善泼墨写芦雁，有声于江淮。尝语其友人王孟亭曰："我以画为活，今年六十，老将至矣，为置一箧，外圆内方，及吾手能为时，得佳者投入箧中，以备事老。"孟亭为文记之。(边名寿民，江南淮安人。) 
　　
　　奚铁生少年书法，出入欧、赵之间；晚岁专精绘事，山水出入元四家，多水墨，清越秀润，为逸品。间作写意花卉，亦秀绝。诗之清旷等于画，性高而僻。尝自造纸曰古雪斋纸。画烟润墨如滋，然易退。或问曰："君不为五百年后计乎？"笑曰："宋元书绝少，所存者名耳。余惧无以厌名也。"(奚名冈，浙江钱塘人。) 
　　
　　童二树善画梅，画成，辄题一诗，诗亦佳，故有"万树梅花万首诗"之句，可称二绝。(童名钰，浙江山阴人。又善画墨猫，而不轻绘。盖二树迷信甚重，必于端午午时始画，谓此时所画可辟鼠也。) 
　　
　　乾、嘉承平之际，风雅鼎盛，士大夫文酒之暇，娴习画事，时一为之。有十六画人之称，曰朱鹤年野云，曰汤贻汾雨生，曰朱文新涤齐，曰吴大翼云海，曰屠倬琴坞，曰马履泰秋药，曰顾纯南雅，曰盛淳大甫山，曰孟观乙丽堂，曰姚元之伯昂，曰李秉铨药甫、秉绶芸甫兄弟，曰陈镛缘晴，曰张问陶船山，曰陈均受笙，曰杨湛思琴山。(十六画人爵里多未详，见法时帆《十六画人歌》。) 
　　
　　徐灵胎生有异禀，聪强过人，凡星经地志，九宫音律，以至舞刀夺槊，靡不研究，而尤精于医。每视人疾，穿穴膏盲，能呼肺腑与之作语。其用药也，神施鬼设，斩关夺隘，如周亚夫之军从天而下。诸岐黄家目瞠心骇，贴贴服，而卒莫测其所以然。(徐名大椿，江南吴江人，晚自号泗溪老人，电发之孙也。) 
　　
　　叶天士以医名于乾隆时，自年十二以至十八，凡更十七师。闻某人善治某症，即往执弟子礼；既得其术，辄弃去。生平不事著述，所存者《临证指南医案》十卷，亦其门人取其方药治验，分门别类，集为一书，附以论断者，非尽天士本意也。(叶名桂，江苏吴县人。治疾奇效甚多，不遑枚举。一日乘舆过市，见贫家送葬，棺底滴新血数点，急呼止其棺。问"死几何时？"曰"昨夕，"曰"男乎？女乎？"曰"未产妇也。"曰"速归可治。"其夫叩首哭泣，随天士舆后，而观者随往甚众。至其家，命启棺，升尸至床，去殓服，按右手脉，曰"可救。"取长针一枚，解胸前衣，当心一针，哇然一声，产一子，而妇有叹息声，观者叹服。或问之曰："术固神矣，然何以知其不死？"天士曰："此无他，适见之血鲜而不败，故知其未死。及按其脉细审，乃知腹中儿手将母之胞络搦住。络近于心，心痛晕绝，特以针刺儿手，畏痛手缩，焉得不娩？儿既生，母亦不死矣，所险者针之分寸耳。"天士言未已，众中一少年伸臂求诊，天士诊视良久，曰："当速归，今晚必死。"观者大愕，有进而询其故，曰："公等视之，彼固健康人也，然吾以脉理审之，其肠已寸断矣，安得不死！"盖少年乃产妇对门某店之夥，闻众口一声，言天士有如神之技，心不平，午膳方罢，跳柜而出，排众入室，求诊视为戏。讵饭饱不宜跳，跳则肠断，至晚果死。于是喧传天士之死而知生，生而知死也。名益振。) 
　　
　　薛一瓢亦吴人，与叶天士齐名而相忌。病者就天士，则必询之曰："曾就一瓢乎？"就一瓢，则必询之曰："曾就天士乎？"天士愤，大书榜其堂曰扫雪。一瓢闻之，笑曰："人谓天士不通，今果然矣。彼云扫雪，与我何干？纵其大扫可也。"因亦书二字榜其堂曰扫叶。(薛名未详。有甲乙二人赌，食寒具。甲啖至七十，有难色，遂自承其负。乙见甲负，大喜，强争胜，竟尽百数。甫下咽而病作，舁就天士诊之，曰"无可为矣。"复舁就一瓢，亦如天士言，家人固哀之。一瓢言曰："果如是乎？其姑留此，一试吾技，亦以觇汝家运之穷通，克济与否，尚未可知。"言毕，遂入内室。有顷，手出药一器，其色纯白，以饮病者；复以黑色药一器继之。病者腹如雷鸣，大泻而愈。天士闻之曰："我讵不知此，特不乐为耳。"盖病者患寒具充塞不化，法宜消导，而又虑其不胜，必先之以人参固其元气，然后得以奏效。病者家贫，不能备参，故告以无能为。一瓢意亦如天士，实为嫉妒所迫，自出参汤食之耳。) 
　　
　　黄月天在弈家称第一流，自出新意，穷极变化。且其弈时冲和淡泊，好整以暇，虽有他人之奇兵异阵，应之怡然也。(黄名龙士，乾隆时国奕也。) 
　　
　　徐星友初遇黄月天，黄授以四子；渐进，乃授三子；星友殚思竭力，终胜之。尝撰《兼山堂弈谱》，评核精当，其论弈谓：用虚不如用实，用巧不如用拙，制于有形不若制于无形，臻于有用之用不如臻于无用之用。斯言何其隽永欤！星友性好稗官家言，常乘人握子布算时，出以观之，既下辄应，应已复观。当危迫之际，其人或汗流夹背，星友则从容如故。局甫半，辄语人曰："若负几路矣。"及竟，如其言。(徐名未详，浙江钱塘人。星友与月天同时供奉内廷，月天诚朴不苟，星友则结纳内监，大内之事，辄预知之。一日语月天曰："君棋实胜于某，惟君胜局已不少矣，明日御前相较，能让一子以全一日之名否？"月天笑应之曰："是亦何难。"明日内廷忽召二人入，高宗指案上一漆盒曰："内有一物，弈胜者取之。遵旨对弈。弈毕，星友胜，月天负。盖预得内监之报告，知匣中为知府文凭一纸也。) 
　　
　　徐之后弈名最噪者，为梁魏今、程阑如、施定庵、范西屏，世并称之曰梁、程、施、范。梁辈行最早，与星友对局尚多。阑如后起，星友耄矣。尝弈于某处，主者忌星友盛名，嗾众国手阴助阑如，星友屡败，大怒，遂归武林，不复出。(梁、程名未详。范名世勋，施名绍，均浙江海宁人。同学弈于俞辰侯。范十六成国弈，施十四成国弈。) 
　　
　　袁简斋称范为海内弈家第一，惟施定庵差相亚。然施敛眉沉思，或日未下一子；而范应毕，辄歌呼睡去。每见其对局时，西屏全局僵矣，隅坐者群测之，靡以救也。俄而争一劫，则七十二道体势皆灵云云，论者以此言扬范抑施，未免过当。范、施弈品，如双峰并峙，各具高深，初难轩轾。弈家谓范如神龙变化，莫测首尾；施如老骥驰骤，不失尺寸，可谓知言。然范于弈实由天赋，李松石云："范之于弈，如将中之武穆公，不用古法，战无不胜。"臧念宣云："西屏授子，灵奇变化，莫测端倪，如武侯八阵图，五花八门，入其中者莫能自免。"推许若此，可以知其弈品也。范所著《桃花泉弈谱》，及施所著《弈理指归》，皆为对手说法，久已风行海内矣。(范又著有《四子谱》，施著有《二子谱》，亦俱刊行。范、施对垒，弈家称为出奇无穷，惜遗谱散佚。有邓君弈潜者，刻四大家弈谱，于梁、程、施范极力搜罗，亦仅得十局耳。范、施后复有十八国手之目，然弈品实皆不逮范、施矣。) 
　　
　　嘉、道以降，何子贞为海内第一书家。早年学鲁公，悬腕作藏锋书，日课五百字，大如碗，旁及篆录。旋得《张黑女墓志》，志字笔气峻仆，意态宕逸，公视若瑰宝，至以名其书室。晚更好摹小欧。故其书沉雄而峭拔，行体尤于恣肆见逸气，往往一行之中，忽而似壮士斗力，筋骨涌现；忽又如衔杯勒马，意态超然，非精究四体，熟谙八法，无以领其妙也。尤所难者，先后为人书楹帖，以数千计，句无雷同。于临池时，触兴口占，靡不新隽工切，语妙天下。且其构句，或纪宦迹，或言名胜，或按合时序，或对晤琴书，读之可见其作书时身心之所在，及身世之所当。故不徒其书有中晚之别，即联语亦有壮老之分，此不为艺林诸前辈所罕见者耶！自蜀归，再返道州，虽农野妇孺，亦踵门求书。僻邑无良纸，悉书之，不拒也。某常困于酒，为书联语，是云"爱书不厌如平壑，戒酒新严似筑堤"，勖其业，亦止其饮也。邑有老监生某，为同学友，晚而失明，来索书，则云"老来尚读华林略，暗里能摹有道碑，"盖以祖廷嘲其目，以中郎喻其勤也。(何公爵里见前。公至永州，访杨翰，距城数里，忽饥疲，因憩食村店。食已，主人索值。时资装已先入城，乏腰缠无以应，请作书为偿，主人勿许，竟典衣而后行。杨闻之笑曰："何先生法书亦有时不博一饱耶？"杨字息柯，书法酷似公，不观其置名，辄疑为公书也。公晚年省墓回里，里人有问以字学极于右军，奚为弃晋法而重唐帖？公曰："晋世已遥，右军神品真迹难觅，存者模糊，于转辗翻刻中求右军神妙，是何可得！鲁公书虽天资逊右军一等，而真力弥满，浑然天全，去今尚近，完好宜摹。且鲁公为人刚劲不阿，观其书如见其人，吾爱其书格之高，实仪其立身之峻。右军人品非不高，然不善学之，必遗其神而得其粗，是为妍皮裹痴骨，赵、董诸人皆是。观一时人士书法，足见其风尚之柔靡，岂得谓六艺之末不关挽回风会！"其论书陈义之高，足以起衰砭俗有如此。) 
　　
　　道光时风尚柔靡，欧底赵面之子，流行一时，翰苑中人争相摹习，徐柳臣尤为此中能手。旋与何子贞游，学益进。盖徐之书法，不仅拘拘于欧底赵面，其初以善写柳诚悬名，通籍后，又参以右军、襄阳各体，而独具匠心，运之以神，久之遂自成一家，都人士目为徐派。曾涤生书法山谷，挺劫绝俗，且倾倒不置，至欲其子劲刚专习徐派。连平颜氏、新建夏氏亦争相仿效，各以徐派书法教子弟。于是柳臣之书乃大著于时，人得一缣，争宝贵之。(徐名思庄，江西南昌人。) 
　　
　　邓完白以后，篆书之有名者，一为陈东之，一为莫子偲，稍后则有吴清卿。其官翰林时，尝书五经、《说文》。平时作书札与人，均用古篆，座师潘文勤得之最多，不半年成四巨册。一日谒文勤，坐甫定，即言曰："老弟以后写信，还宜稍从潦草，我半年付裱，所费已不资矣。"越数日，复柬之曰："老弟古文大篆，精妙无比，首下拜，必传必传，兄不能也。"出而抚湘，有时判事亦书大篆，胥吏不能识，往往奉牌进质，乃手讲指画以告之。(陈名潮，广东人。莫、吴已见前。) 
　　
　　翁叔平书法不拘一格，为乾、嘉以后之名家。相国生平虽瓣香翁覃溪、钱南园，然晚年造诣，实远出覃溪、南园之上。论清代书家，刘石庵外，当无其匹。光绪戊戌以后，静居禅悦，无意求工，而超逸更甚，署款曰瓶居士、曰松禅、曰天放闲人。(翁公爵里见前。) 
　　
　　张廉卿之书高古浑穆，点书转折，皆绝痕迹，而得态逋峭特甚，其神韵皆晋宋得意处。康长素推为甄晋陶魏，孕宋梁而育齐隋，千年以来无与比。其在清朝，譬之东原之经学、稚威之骈文、定庵之散文，皆特立独出者也。(张名裕钊，湖北武昌人，道光时进士。曾学古文于曾涤生。其为书也，中笔必折，外笔必连，转必提顿，以方为圆；落必含蓄，以圆为方。故为锐笔而实留，故为涨墨而实洁，实为一代之书家。康氏所推未免过当，盖同时赵叔之书已足与张相颉颃也。) 
　　
　　康长素工书法，其执笔主平腕竖锋，其用墨浸淫于南北朝，气韵胎格，与写经为近。广包慎伯《艺舟双楫》，论篆隶变化之由，派别分合之故，世代迁流之异，亦精警绝伦。顾共作书转折多圆笔，诚有如沈子培之所讥，殆《述学篇》所谓吾眼有神，吾腕有鬼，不足以副之欤！(康君已见前。) 
　　
　　李梅庵以善书名于光、宣间，鼎革后，居沪上，鬻书以自给。其鬻书之辞曰："瑞清幼习训诂，钻研六书。考鉴鼎彝，喜其瑰伟，遂习大篆，随笔诘屈，未能婉通。长学两汉碑碣，差解平直。年二十六习今隶，博综六朝。既乏师承，但凭意拟，笔性沉，心与手午。每临一碑，步赴恐失，桎梏于规矩，缚绁于毡墨，指爪摧折，忘其疲劳。光绪甲辰，看云黄山，观澜沧海，忽有所悟，未能覃思锐精，以竟所学，每自叹也。而学士大夫，四方人士，昧其丑拙，竞相请乞。余拙于为宦，岁俸所入，仅足自活，阙智争时，诚非所能，卖书力作，傥亦末业，比之洒削马医，或无惭焉云云。"读其自述，更知其书法之崖略。观李君之书，摹拟云峰石刻四十二种，笔法酷肖。然食古而未化，或以字匠讥之，未免过矣。(李名瑞清，江西临川人。以翰林起家，官江南提学使。民国成立，居沪上，改黄冠为道士，自号清道人。每岁鬻书所入，可致万金。然非其所喜，虽以重金求之亦不书，如朱瑞求其为母寿书屏，袁树勋之子求其为父书墓志铭，皆严拒之。其高洁不可及也。) 
　　
　　曾季子美须髯，晚自号农髯。尝与李梅庵同官京师，同学书。梅庵喜学鼎彝、汉中石门诸刻，刘平国、裴岑、张迁礼器、郑道昭、爨龙颜之属，自号北宗；季子则学石鼓文、夏承华山、史晨、太傅右军大令，尤好《鹤铭》《般若》，自号南宗以相敌。梅庵于时贤书无所可否，独好季子书，以为有晋人风；季子亦独喜梅庵书。每作书，各出相示，议论以为笑乐。同鬻书于沪上，李盈而曾稍绌，然识者谓曾书有变化，异日有自成一家之望云。(曾名熙，湖南衡阳人，光绪中进士，官主事。笃于孝行。) 
　　
　　近世书家，已自成体格者，厥惟郑苏龛。其书初学柳诚悬，后参以黄山谷，瘦硬飞舞，有不可一世之概。惜变化太少，又不能为篆隶耳。(郑名孝胥，福建闽县人。) 
　　
　　京师自前清道、咸以后，渐知搜求古碑，以救帖学末流之敝，能书者遂相继而出，迄民国而风流歇绝。日者偶过法源寺僧寮，遇一能书者曰杨潜庵，询其渊源，则幼承庭训，学书从钟鼎篆隶入门，而尤得力于郑道昭，复与李梅庵、曾季子相往还，商确碑拓，其论书每有独到处。尝跋王晋卿瓦文拓本云："古人作书，随器制体，金石各自为貌，陶甓抑又不同。例如石鼓鼎彝，皆有周之物，一则整饬茂密，一则纵横奇肆。秦权量诏与琅邪泰山诸刻同出李斯之手，而险峻遒肃，判若两人。鲁孝王刻石，周永喜造槃，并为五凤二年所作，或以宽博为宗，或以瘦劲取势。凡若此者，派别至多，更仆难数，骤见之似嫌不伦，徐察之极为合理。盖石文义尚庄严，金文义取变化，器物既异，体制斯殊，自然之道也。"(杨名昭隽，湖南湘潭人。其父芷生先生，为何道州高足弟子，同、光时有书名湖湘间。) 
　　
　　嘉、道间，李筑夫以画名。初为漆工，采绘栋宇，人物花鸟，厥状惟肖，故得值恒倍常工。既而悔曰："瘁我心力，仅得一日之饱，徒供伦父玩赏，乌能传名不朽耶！吾十指自有可托。"遂改习绘事，用笔浓密，名噪一时。(李名严，江苏人。) 
　　
　　金云门女士通文史，尤善画。其画人物，逼似刘松年、赵千里、仇实父诸家，故嘉、道之间，海内称女士画为大宗。所画佛像尤多，传世者有《西王母降集灵台》《班婕妤辞辇》《唐昌观女仙观玉蕊花》《吴彩鸾写韵》《江采频作楼东赋》诸图，则《建安七子图》尤著。(金名礼赢，浙江山阴人。) 
　　
　　戴醇士善画山水，最有名于道光时，笔墨清腴，神采秀逸，在有清一代，以之继武王、恽诸家，自称后劲，但骨气稍形脆弱耳。然公以殉难杭州，节义彪炳于一时。近世士大夫往往不惜巨资，以求得片缣尺楮为幸，其价值乃至轶宋、元诸家而上之，则又画因人而更重也。(戴名熙，浙江钱塘人，道光辛丑为乡人。沈文忠画《双桂图》，题南宋词曰："占断花中声誉，香和韵两奇绝。"盖文忠方应举，写此作利市也。是岁榜发，文忠名在第二，同人以为画识。戴贺诗道有"桂林声誉原无此，悔写蟾宫第二枝"之句。) 
　　
　　吴让之多艺，刻印第一，次画花卉，次画山水，次篆书，次分书，次行楷。书多本，佳者几于乱真。偶见所绘淡墨荷花，澹雅得宋人意，乃真迹也。蚤岁以画负盛名，恒涂抹数纸，以博一醉。咸丰庚子乱后，生计日蹙，一家十数口，恒空乏无藉，其妇不贤，时以家庭细故相勃溪，至赁僧庐鬻字以为活。自书楹联云："有子有孙，鳏寡孤独；无家无室，柴米油盐。"其遇亦可哀已。(吴名熙载，江苏仪征人。) 
　　
　　费晓楼工画仕女。初甚贫，在杭州城隍山设摊售书，偶为汤贞憨所见，审非凡品。时某家方鼎盛，主人某好宾客，四方名俊，辐辏其门。汤因言费必能成名家，盍有以裁成之。某即延费至其家，月奉金若干。某家富图籍，因得纵观古名画，画日益工。某家又为延誉，于是费画名著东南诸省。(费名丹旭，浙江乌程人。有《依旧草堂遗稿》行世。) 
　　
　　郎苏门画蟹入神品，人皆宾贵之，称为郎蟹。其自题诗亦多佳者，有七绝二首云："秋来不减持螯与，愿学东坡守戒难。聊借砚池无数墨，写生且作放生看。""橙黄橘绿稻花疏，杯酒双螯小醉馀。若使季鹰知此味，秋来应不忆鲈鱼。"(郎名葆辰，官观察使。) 
　　
　　招子庸工绘事，画蟹最佳，俨有秋水稻芒、郭索横行之致。润有定格，酬不及格者，为之绘半面蟹，自石罅中微露半体，神采宛然生者，人皆叹为绝笔。(招名未详，广东南海人。) 
　　
　　项维仁善画，嗜酒，性孤僻，不乐与人交。人属以画，辄大怒。其画无师法。每当大风雨，辄饮酒极醉，破笠赤脚，登山顶，观冈峦之冥闬，云树之迷漫，鼓掌狂叫。疾走归，据案伸纸，奋笔直追，濡染淋漓，烟气犹滋。画已，张壁间，取斗酒赏之。良久，忽大哭，立毁之。他日风雨复然。有尚书督军者，阅边至温州，语及维仁画，兵备道立遣人召之。时方大雨，维仁破笠赤脚至，道降阶相迎，与抗礼。维仁曰："某庶人耳，辱公厚召，故来，将奚役？"道以情告，陈百金几上。维仁直视曰："某不知画，即画，即用以媚大府者。"不谢走出。(项字未详，浙江永嘉人。) 
　　
　　尹和白中年始作画，专宗宋元，规矩谨严，神采焕发，传模移写，尤其特长。其画梅也，学逃禅老人，遒练高古，三百年来无此作，冬心、二树不足与之比肩。耆年画虫鱼花鸟，细入毫发，殆亦得天独厚欤？性高洁，意所不可，虽以重金请，不绘也。曾涤生开府两江，招之往游。为作《苍茫独立图》，写其小影，作渔翁垂钓状，披蓑戴笠，在湖之滨。曾大喜，传示幕僚，命各为诗纪之。刚年十七，诗先成，诗云："尹子丹青画英妙，指挥百物呈荣枯。即今寥落无馀子，为写《苍茫独立图》。大海波涛揭地起，高秋云物漫天铺。举头四望浑无际，梦想人间顾与吴。"(尹名金阳，湖南湘潭人。晚年居长沙，抑郁无聊。门下多女弟子，皆精绘事。其女亦能画，嫁杨重子钧。重子善画，自谓不减梅庵。) 
　　
　　彭雪琴温温儒雅，善画墨梅。俞荫甫主讲杭州诂经精舍，彭借寓湖楼，许画梅一幅，以当屋租。俞赠之诗，所谓"一楼甘让元龙卧，数点梅花万古春"也。(彭公爵里见前。其画梅也，每画必题一诗，参观《惑溺门》可知。) 
　　
　　罗子文善六法，尝从任伯年游，晚更潜研独索。山水大幅，有米襄阳笔意，人物袍褶，得吴道子家数。然不苟作，或终年不着点墨，作则穷日竟夜，至废食息。尝画《慈溪山水图》二大幅，坊纸狭小，粘数百纸成之。每幅大广亩余，来山去脉，巨浸细流，纤悉无遗。鄞县方桢得之，作《四明它山水利考》，时称桑、郦所不及。后转入翁叔平相国家。(罗名文子，浙江慈溪人。好饮酒，能谈诗。尝曰："愿终身不负己，一刻不负人。"年六十游湘鄂间，不得志，郁恨之余，发为诗歌，悲壮淋漓。竟卒于鄂。) 
　　
　　何诗孙字承家学，浑朴而有秀韵，画尤有名于时。尝见其所画山水，细碎处瘦而不纤，挥洒处浓而不浊，长卷短幅，画味盎然。侨寓沪渎，酌取润笔资，得其片缣者，人争宾之。(何名维朴，湖南道州人，子贞之孙也。) 
　　
　　齐苹生初为雕工，精妙绝伦。继与同里黎松庵游，得纵览古名人画卷，遂以写意花鸟称于时。写意花鸟者，清初八大山人优为之；康熙时有李复堂甚工此，纵横驰骋，不拘绳墨，而多得天趣；乾、嘉时孟丽堂亦工此；齐乃由孟、李以规仿八大山人，率意涂写，皆生气盎然，间自题跋语，亦历落有致。尤工镌刻印文，非其人求之不肯为也。(齐名璜，湖南湘潭人，自号白石山人。黎名培銮。) 
　　
　　京师近来以画名者，姜颖生善画山水，摹石谷有酷肖处。大学校教员贺履之之画，吾未之见；林琴南之山水，用笔浓密，而仍有萧疏澹远之致；贡乐亭之花卉，疏落苍秀，不掩其沉雄之气。(姜名筠，安徽人。贺名良朴，湖北人。林已见前。贡名贡桑诺尔布，蒙古喀喇沁王。) 
　　
　　邓湘皋精医术。道光时，程春海视学湖南，邓尝下榻署斋，为程之太夫人诊视，春海有句赠之云："造膝每当交让树，窥垣时见一方人。"(邓公已见前。) 
　　
　　医者颜某，邃于岐黄，然僻处乡谷，不以医炫。会扬州富人魏某病笃，纵横数百里，凡医之稍负时望者，悉延诊，终不效。或荐颜往，则素履布衣，状貌古拙，众皆轻之，而颜亦傲气陵人。俄侍者导颜诣病榻就诊，诊已，仆予以纸，请拟方。纸为八行书，乃多至数十叶。颜知其侮已，乃伸纸作脉案，陈其病之所由起，某日传某经作何状。书时，群医中有窥者，见所述皆不爽，固已咋舌。不半日，纸已尽，乃掷笔起，告去。众挽留，读脉案，皆吻合病状，而文复古奥，上溯《素问》，下迄名家，洋洋数万言，穷源索隐，无蕴不发，知为名手，遂请其拟方。颜笑曰："请我来治病耶？抑试我耶？夫拟方而予纸至数十叶，此何为者？且慢侮见诸辞色？尚信其术而服药乎？予不敏，行矣。"病家老少环跪，哀请至再三，乃拟方。数日遂痊，赠三千金，送之归。(颜名未详，江南高邮州人。) 
　　
　　李海涛，名医也，疑难险异之症，屡试屡效。黄某为李旧交，有子四岁，患痘甚剧，延李来，其子已狂热神昏，头门下陷。李曰："不可为矣，命在顷刻，奈何？"黄大痛，李沉思良久曰："此儿万无生理，虽然，不能救之于生，试救之于死可也。"黄曰："死救奈何？"李曰："可勿远问，但俟其死后，依吾言行之，或可有救。"既而子果死，黄泣曰："请救之。"李乃视儿衣，欲抱置后园猪阑中。黄不忍，李曰："非此无以救之。"黄乃听之。李又曰："但置之耳，不可往视，如夜半闻啼声，急来唤吾。"无何，果闻呱呱声自猪阑中出，急奔告李，李命黄抱之来为诊脉，喜曰："是不难矣。"乃投以温补之品，一剂而愈。(黄旋叩李起死回生之故，李曰："此儿痘毒已深，攻固不可，远又不及矣。旋思时方伏暑，蚊蚋最多，若以儿置于秽恶之地，使蚊蚋吸其毒血，或可望生。此激幸之计，竟得奏效，君之福非予之术也。"黄曰："君来时何不即行之。"李曰："儿死后，君尚不忍置之污秽之地，况未死时乎？吾更知此儿入夕必晕厥，乃利用此时机以行吾术。"黄服其神，馈重金焉。) 
　　
　　嘉、道以后，弈家有所谓十八国手者，其事迹多不可考，李湛源最有名，性疏放而杰傲，王公大人招之弈，科头跣足如平时。贵人阴贿之，求其让一二局，以全名誉，而李不允也。世称弈家不藉弈为稻梁谋者，惟湛源一人云。(李名未详，南通州人。) 
　　
　　周小松亦十八国手之一，尝应曾涤生之召，来营中对弈。曾好弈而不工，弈时则所患之癣益痒，伏案上爬搔之。小松授曾九子，裂其棋为九片，皆仅乃得活。曾大怒，小松行时，遂一金不之赠。(周名未详，江苏江都人。周卒后，迄今尚无国弈。故前清一代国弈，实以周为之殿云。) 
　　
　　近世虽无国弈，而能弈者固不乏人，如陶子方、肃亲王、康长素、俞恪士、何辛叔、段芝泉、段骏良、顾水如、汪云峰、姜作梅诸家，虽弈品高下微有不同，而流风逸韵，固犹未澌灭也。(陶名模，浙江人，官至陕甘总督。肃王，前清宗室，名善耆，官民政部尚书。康已见前。俞名明震，浙江人。何名积炜，湖南道州人，诗孙之子也。段芝泉已见前。段骏良，即芝泉之子。顾名思浩，浙江人。汪名未详，满洲人。姜名未详，江苏人。) 
　　
　　
　　
　　宠礼第二十二 
　　
　　世祖尝召修撰徐元文、编修张若霭、华亦祥入乾清宫。帝科头跣足，著单纱暑衫禅裙，曳吴中草鞋。命三人登殿，赐观殿中书数十架，经史子集小说传奇无不有之。中列长几，商彝、周鼎、哥窑、宣炉、印章、画册毕具。庑下兰花茉莉百十盆。赐席地坐，从容问群臣贤否，时政得失，皆谢以草茅新进，不能备知。因及书史古文，又问及近来名流社会。良久，始遣出。(徐公爵里见前。张、华二公未详。) 
　　
　　世祖御极之初，命公卿大臣子弟入卫。时宋文康长子牧仲，年甫十四，仪观俊伟，冠侍从冠，蟒衣褶带刀，侍帝左右。帝爱重之，赏赐食中和殿。一日牧仲对食逊避，私出带间斜幅，裹饼饵枣栗将怀之，帝怪问，牧仲前跽谢曰："臣有祖母老，甚爱臣，故臣怀以献"。帝喜，自是每赐食，必尽敕以归。(宋公爵里见前。) 
　　
　　杜纯一以荐授内阁中书，寻登揆席，居相位十余年。尝赐宴内廷，特命列坐殿中。汉大学士入殿坐，自公始也。后以疾未预宴，圣祖特遣中使赍酒馔赐之，谕曰："卿弼亮老臣，久任机密。兹海宇荡平，时当令序，赐宴群臣，念卿卧病，故遣使慰问，且赐醴馔。卿其加餐珍摄，副朕惓惓至意"。(杜名立德，癸未进士，康熙八年拜国史院大学士，明年授内三院，为三阁，授保和殿大学士，兼礼部尚书。二十一年乞休，圣祖慰留至再。其后请益力，乃颁宸翰云：十载资贤佐，深劳致太平。讦谟留紫闼，风度重丹楹。方倚盐梅略，难违邱壑情。餐芝黄绮伴，轩冕有余清。"又赐洛社怡情图书一方，御书唐诗三轴，墨刻二册。) 
　　
　　范苏公以陛见至京师，值圣祖谒孝陵，因迎至米峪口。帝见范，谕曰："汝盛京旧人，汝父兄累朝效力，汝兄又为国尽节。朕见汝，思及汝兄，心为惨切。不见汝几八九年矣，汝须发皓白如此，郊外寒冷，今将貂帽、貂褂、白狐腋袍赐汝。此时更换，恐受风寒，明日可服之来谢。"并赐御书"世济其美"额。(范名承勋，文程之子。康熙癸酉以云贵总督陛见。) 
　　
　　圣祖南巡，宋牧仲在苏抚任内迎銮。某日传旨云："朕有日用豆腐一品，味美异常。因宋抚是年老大臣，可令御厨太临传授与宋抚厨人，俾其享用。"(宋于此时又得旨云："宋荦是老臣，与众巡抚不同，著照将军、总督一样，颁赐计活羊四只，糟鸡八只，鹿尾八个，糟鹿舌六个，鹿肉干二十四束，鲟鳇鱼干四束，野鸡干一束。") 
　　
　　康熙二十年，琉球中山王请封，帝慎于择使，下部议，须通经术、善诏命者。廷臣会推翰林汪舟次，乃膺正使之选。汪才质端伟，专对具宜。入见，帝大悦，赐一品服，玺书金册，临轩遣之。汪自国门驾八驺，天仗前导，龙旆飞扬，都亭张设，不绝于路，朝士赋诗送者数百人。(汪名楫，江苏江都人。康熙己未，应词科召试中第，授检讨，与修《明史》。累官至福建布政使。工书，能诗文，著有《悔斋诗文集》及《观海集》。) 
　　
　　史远公精绘事，镇国公某延之阁中，属以缣素。时方暑，史濡毫，脱冠于案。公来纵观，戒令勿起，史遂忘冠坐为应对。蒋驭鹿从旁笑曰："山野之上，疏放自然，若史君者，真所谓脱帽露顶王公前矣。"公笑应曰："君不见挥毫落纸如云烟耶？"(史名鉴宗，江南金坛人。蒋名，江南武进人。) 
　　
　　查初白随圣祖驾幸南海子捕鱼，群臣赋诗，查诗有云："笠檐蓑袂平生梦，臣本烟波一钓徒。"词意称旨。忽内侍宣召烟波钓徒查翰林。盖同时有声山学士，故以诗别之，与唐韩"春城无处不飞花"可同作玉堂佳话也。(查名慎行，浙江海宁人。康熙癸未进士，寻授编修。常怀引退志，供奉七年即告归。) 
　　
　　世宗御下严肃，然每假以词色。雍正丙午秋，特宴文武大僚于乾清宫，赋诗饮酒。每佳时令节，必赐诸王大臣游宴，泛舟三海，赏花钓鱼，竟日乃散。(每赐游晏，乘早凉入西苑门。大柳星稀，高槐露下，宫墙缘岸间，安步徐行。菰蒲四面，水禽啁，与江南水乡无异。渡板桥则荷香袭衣，锸流滴耳。复从内苑墙入小红门，划然大湖，有红板长桥横跨水面，桥夹朱栏，其外杂列鱼罾。朝士渡桥者，均许抽罾捉鱼，得即携归，于是迤逦达瀛台门。) 
　　
　　史铁崖生有干局，神识超俊。雍正初，大将军年羹尧平青海归，势张甚，黄缰紫骝，绝驰道而行，王公以下，屈膝郊迎，年过目不平视。史独长揖，年望见惊异，遽翻下曰："是吾同年铁崖耶？"扶上己所乘马，而己易他马，并辔入国门。(史公爵里见前。后年以罪诛，穷治党与，世宗问："汝亦羹尧党乎？"公免冠应声曰："荐臣者羹尧，用臣者皇上也。"帝颔之，遂免于祸。) 
　　
　　诗人宠遇，唐、宋以来以沈归愚为第一。高宗尝于《南邦黎献集》中见公诗，赏之，谕大学士张文和曰："沈德潜系老名士，有诗名。"命和《消夏十咏》及《落叶》诸诗，俱称旨。以后赓和，遂不可胜纪。其赐诗有云："我爱德潜德，醇风抱古初。"又云："朋友重然诺，况在君臣间。"己巳，请告，赐以"诗坛耆硕"额，命校御制诗毕乃行。谕有所著作，许寄京呈览，且曰："朕于德潜，可谓以诗始，以诗终矣。"又赐诗有云："清时旧寒士，吴下老诗翁。近稿经商榷，相知见始终。"其恩礼始终，诚异乎寻常之遇合也。(沈公爵里见前。) 
　　
　　钱香树于乾隆二十七年偕沈归愚迎驾于常州，御制诗赐之，有句云："二老江浙之大老，新从九老会中回。"三十年，帝南巡，公复偕沈公迎驾，赐诗曰："二仙仍此候河滨，三载相睽意更亲。郭泰李膺一烟舫，沈期钱起两诗人。"公《和御制香山九老诗》有句云："鹿驯岩畔当童扶。"帝赏其超逸，亲为《扶鹿图》，赐公南归。明年，公抵家疏谢，帝时驻跸香山，赐答诗，有"香山适接还乡信，即景犹思扶鹿人"之句。(钱公爵里见前。) 
　　
　　阮芸台尝于予告后，往游平山堂。方丈某僧，势利之徒也。时方据几书楹帖，阮著布袍葛履，僧以为村叟也，不甚礼之。漫呼曰："坐，具茶。"书罢，问其姓，阮以告，僧以为芸台之族人也，遽加礼云："请坐。"并呼泡茶。坐定，问何字，阮以实告，僧惶遽失措，拂炕请上坐，及令泡好茶，待以上宾之礼。旋以所备纸墨，乞阮作书。阮濡毫据案，沈吟曰："无好联语。"俄书云："坐请坐请上坐，茶泡茶泡好茶。"(阮公爵里见前。) 
　　
　　勒襄勤督四川时，待僚属以礼，即不惬意者，亦未尝不饮人以和也。尝语人曰："我初由笔帖式官成都府通判，不得上官欢，时遭呵谴。同官承风旨，置之不齿。衙参时，无与立谈者，抑郁殊甚。又以贫故，不能投劾去，含忍而已。会闻新任总督某来，十年前故交也，心窃喜，而不敢告人。新督至，身先郊迎，辞不见，愠矣。抵城外上谒，又不见，更愠。乃随至行辕，大小各官纷纷晋谒，皆荷延接，而我独不得见，手版未下，又不敢去。天气甚暑，衣冠鹄侍，汗流浃背，中心忿恨欲死。正踌躇间，忽闻传呼请勒三爷，不称其官而称行辈，具见旧时交谊。此一呼也，恍若羁囚忽闻恩赦，爰整衣冠、捧履历疾趋而入，则见总督科头裼衣，立于檐下，指而笑骂曰："汝太无耻，乃作此等状态见予乎？"我禀请庭参，则掖之起曰："不要汝叩头"。回顾侍者曰："为勒三爷脱去衣冠，至后院乘凉饮酒去。"比至院中，把酒话旧，则此身飘飘然若登仙境，较今日封侯拜相，无此乐也。时司道众官犹未散，闻之俱惊。我饮至三鼓归，首府县尚伺我于署中，执手问总督意旨。从此遇衙参时，逢迎欢笑，有进而与右师言者，有就右师位而与右师言者矣，而勒三爷仍然故我也。官场炎凉之态，言之可叹，故于今日待属官有加礼以此，而不肯轻意折辱属官，亦以此也。"(勒名勒保，满洲人。) 
　　
　　戴莲士以嘉庆朝入直枢廷，甚膺宠眷。其季父可亭相国，亦受殊礼。时方督南河，积劳遘疾，假归里门，河工尚未竣。两江总督铁冶亭保请帑六百万，仁宗命莲士偕长麟赴工审度，并谕之曰："清江距江西才二千里，使事毕，卿可归家，一省叔父。"故莲士《纪恩诗》有"此去竹林勤问讯，亲传天语到柴门"之句。(戴名衢亨，江西大庚人，乾隆四十三年以一甲一名进士授修撰。仁宗嗣位，凡大典礼诸钜制悉出公一人。公之受深知，膺殊眷，盖于是始，累官至体仁阁大学士，管理工部。十六年卒于官。可亭名均元，官东阁大学士。) 
　　
　　松湘浦清勤正直，宣宗在潜邸，即闻其名。嘉庆二十五年，仁宗梓宫自热河回京，宣宗步送，郡臣伏地哭者，不下数千人。行甫半，宣宗忽趋至甬道旁，扶一跪伏者之手，大哭失声。众惊察之，则松公也。时公以事谪骁骑校，宣宗当哀痛迫切之际，独于千万众中加以殊宠，非夙重公不及此。(公名松筠，蒙古正蓝旗人。屡官两广、两江、陕甘、直隶总督，各部尚书，后以都统休致。) 
　　
　　戴醇士以书画供奉南斋。道光戊戌，被命视学广东。陛辞日，宣宗谕之曰："汝画笔清绝，然胸中目中祗是吴越间山水，此行获睹匡庐罗浮之胜，岩演迤，雄丽奥曲，别有一种奇致，于画理当益进。汝品学朕素知，公余游艺，兼可成全老画师也。"戴谢而出。途次遇名胜，辄研弄丹墨，自江右至岭南，一壑一丘，咸为写照。抵粤一载，装巨帙，进呈乙览，帝奇赏之。画家评戴作，亦谓粤游后笔墨超特，若有神助。(戴公爵里见前。) 
　　
　　大臣薨后，赐、赐祭葬、赐谥而已，未有赐挽联者。惟林少穆卒，文宗自制联挽之，曰"答君恩清慎忠勤，数十年尽瘁不遑，解组归来，犹自心存军国；殚臣力崎岖险阻，六千里出师未捷，骑箕化去，空教泪洒英雄"。亦殊礼也。(林公爵里见前。) 
　　
　　罗罗山未领军时，授徒于贺耦耕家。曾涤生治军长沙，偶与贺谈时事，深以缺乏军事人材为虑。贺谓"吾家有教读罗某，喜阅兵书。"曾即托贺介绍求见，罗以课徒无暇拒之，曾愈敬其品节。越日再求见，罗延之入，曾一见即顿首再拜为礼，罗乃许曾驰驱焉。(曾、罗二公已见前。贺名长龄，湖南善化人。) 
　　
　　李少荃始以翰林供职京师。愚荃封翁与曾涤生为同年，尝以年家子从曾习制举文。后洪、杨军起，李出谒诸帅，落落无所合。闻曾督师江西，遂间道往谒，意曾笃念故旧，必将用之。居逆旅几一月，未见动静，托同年陈作梅言于曾曰："少荃以昔年雅故，愿侍老师，藉资老练。"曾曰："少荃翰林也，志大才高，此间局面窄狭，恐艨艟巨舰，非浮滩浅濑所能容。何不回京供职？"陈曰："少荃多经磨折，大非往年意气可比，老师盍姑试之。"曾乃令李掌批稿奏稿，甚被礼遇。数月后，曾谓之曰："少荃天资，于公牍最相近，所拟奏咨函批，皆有大过人处，将来建树非凡，或竟青出于蓝，亦未可知。"李亦自谓历佐诸帅，茫无指归，至此如识南针，获益非浅。既以争劾李元度事辞职去，闲居江西。适曾军复安庆，李驰书往贺，曾复书云："若在江西无事，可即来。"李乃束装赴安庆，曾复延入幕，礼貌有加于前。军国要务，皆与筹商。明年，吴中绅士来迎援师，曾奏遣李募淮军赴沪，而密疏荐其才大心细，劲气内敛，可胜江苏巡抚之任。自后绩望日隆，勋名几与曾埒。(李公爵里见前。) 
　　
　　范肯堂于光绪初年就李少荃直督西席之聘，李尊师重道，朔望必衣冠候起居，每日奉鱼翅一簋。范固甘菜根而厌膏梁者，力却之，李遂以干翅寄奉其二亲。故事，节幕得用居停舆马，李蒙赏紫缰，范尝假用之，访友于天津紫竹林。或告李曰："范乘紫缰作狭邪游。"李曰："既用紫缰，不可缺拥卫。"立命戈什八员护之。(范公已见前。) 
　　
　　张香涛督鄂时，梁崧生时方专司译电报事。向例，朔望行礼，文案委员与电报学生皆分班行礼，梁在诸生之列，文案委员无一与谈者。一日张瞥见之，自曳其手，使厕文案委员之列，"汝班次应在此。"众大愕，此后文案委员见梁，皆刮目视之矣。(梁名敦彦，广东人，后为外交部尚书。) 
　　
　　袁世凯称帝，一时朝士大夫几有悉主悉臣之势，默计在前清时比肩事主者。有四人焉，不可屈之臣工之列，一赵次山，一李仲仙，一徐鞠人，一张季直。于是宠以嵩山四友之目，别议一优待之礼节。时人以比之商山四皓。(赵名尔巽，山东人。李名经羲，安徽合肥人。徐名世昌，直隶天津人。民国七年被举为总统，众望甚孚。张君爵里见前。) 
　　
　　
　　
　　任诞第二十三 
　　
　　袁韫玉工度曲，性甚放诞，以《西楼记》乐府驰誉于时。守荆州，晋谒观察使，问曰："闻贵府有三声"，盖讽其耽音律也。袁以讪笑语应之，坐是罢免。吴梅村祭酒赠诗云："词客开元擅盛名，弹丝法曲楚江情。"可见其文采风流矣。一日出饮归，月下乘肩舆过一大姓家。其家方宴客，演霸王夜宴。舆夫曰："如此良宵风月，何不唱绣户传娇语，乃演《千金记》耶？"袁狂喜欲绝，几至堕舆。真卖菜佣奴都有六朝烟水气也。(袁名于令，江苏吴县人，一字令贻，官荆州知府。其撰《西楼记》初成，往就正于冯犹能，冯览毕，置案头，不加可否，袁惘然，不测所以而别。时冯方绝粮，室人以告，冯曰："无忧，袁韫玉夕馈我百金矣。"诫阍人勿闭门，袁相公馈银来必在更余，可径引至书室也。家人皆以为诞。袁归，踌躇至夜，忽呼灯持百金就冯。及至，见门尚洞开，问其故，曰："主方秉烛在书室相待。"惊趋而入，冯曰："吾固料子必至矣。词曲惧佳，尚少一，今已为增入矣，乃《错梦》也。"袁不胜折服。是记大行，《错梦》尤脍炙人口。) 
　　
　　金圣叹少有才名，性放诞，出词罔忌。初补博士弟子员，以岁试文怪诞被黜。明年科试，易名人端，就童子试，获第一，仍复儒冠。尝谓世有才子书六，盖《离骚》《庄子》《史记》、杜诗及施耐庵《水浒传》、王实甫《西厢记》也。遍加评语，议论透辟，识见精到，谓为金批，盛行吴下。顺治庚子哭庙案，金与焉，狱成，拟不分首从斩决，妻子财产入官。金临刑时，付书于妻曰："杀头，至痛也；籍没，至惨也，而圣叹以无意得之，不亦异乎！"又曰："黄豆与盐菜合食，其味至美。圣叹可死，此法不可不传。"(金名喟，一名人瑞，江苏吴县人。哭庙之狱，为知吴县事山西任某以非刑预征课税，生员薛尔张等因民忿，鸣钟击鼓，入文庙哭泣，诸生不期而至者百余人。时适顺治帝哀诏至苏，设幕府堂，抚按率官绅哭临。诸生旋造府堂，进揭帖，而继至及观者复有千余人，群声雷动，詈逐任令。抚臣大骇，命执之，即获诸生倪用宾等十一人，余皆星散。旋有教授程邑参任令六款，而金人瑞十弗见之讪又阴指朱抚院，于是朱必杀金等而后快。遂以恃符抗纳任令追比，遽遭怨谤，致当哀诏初临日，集众千百，上惊先帝之灵。邑令命官，民称父母，该生等擅敢于哭临之际，声言扛打，似此目无法纪，深恐摇动人心等语密疏具奏。既上，发钦差大臣赴江宁公审，狱成，于是同时死者为倪用宾等十八人。呜呼！专制国官吏之淫威，文网之严密，文人苟非韬晦自全，鲜有不遭杀身之惨祸者，况放诞不羁如圣叹哉！) 
　　
　　金谷似诗歌颇有唐调，汪苕文北游时，金来话别。值宾客盈坐，金都不叙语，竟出其所作送别长歌，朗吟一遍，捧腹谓汪曰："此诗何如高达夫。"举坐默然，汪颔之而已。(金名式祖，江苏吴县人。) 
　　
　　刘公性旷达，尝置酒慈仁寺松下，遇游人至，不论识与不识，必牵挽使饮。有不能胜者，辄强灌之，至醉呕乃已。(刘名体仁，江南颖川卫人，乙未进士，官吏部。) 
　　
　　梁公狄初与王于一交，两人相论诗。每一篇成，不即示草，率相携至荒台古寺车马不经处，始出诗共读，狂呼惊拜，或至恸哭而后归。(梁名以樟，直隶宛平人，庚辰进士，官太康令。每在酒坐，主客献酬，独据席，出袖中折纸扇，高声朗读。王见前。) 
　　
　　李笠翁性极怪诞，能为唐人小说，兼以金元词曲擅名，所至携小鬟唱歌。吴梅村赠诗云："家近西陵住薛萝，十朗才调岁蹉跎。江湖笑傲夸齐赘，云雨荒唐忆楚娥。海外九州书志怪，坐中三叠舞波。前身合是元真子，一笠沧浪自放歌。"尤西堂赠云："十郎才调福无双，双燕双莺语小窗。送客留髡休灭烛，要看花睡照银缸。"于是北里南曲中，无不知有李十郎者。(李名渔，浙江钱塘人。著有十种曲，为《怜香伴》《风筝误》《意中缘》《蜃中楼》《凤求皇》《奈何天》《比目鱼》《玉搔头》《巧团圆》《慎鸾交》十种，运笔灵活，科白诙谐，逸趣横生，妇人孺子能解。) 
　　
　　陆丽京与徐孝先分虽甥舅，契若金兰。尝剧醉共被卧，徐噎中大吐，早起不觉，但见床下地污，乃曰："舅昨酩酊耶？"陆亦不能辨。(陆已见前。徐名介，浙江仁和人。) 
　　
　　蒲留仙居乡里，落拓无偶，性尤怪诞。为村中童子师以自给，不求于人。其作《聊斋志异》时，每临晨，携一大瓷罂，中贮苦茗。又具淡巴菰一包，置行人大道旁。下陈芦席，坐于上，烟茗置身畔。见行者过，必强执与语，搜奇说异，随人所知。渴则饮以茗，或奉以烟，必令畅谈乃已。偶闻一事，归而润色之。如是二十余年，此书方告成。故笔法超绝。王阮亭闻其名而访之，避不见，曰："此人虽风雅，终有贵家气，田夫不惯作缘也。"(蒲已见前。) 
　　
　　柏斯民性癖山水，尝寓西湖。一日，冒雨执伞独上北高峰顶，引领四望，衫履淋漓。见者咸笑其痴，柏意愈自得。(柏名古，一字雪耘，江南华亭人。蓬蒿满径，箪瓢屡空。工古文诗词书法，旷然有千古之志。) 
　　
　　陈其年未遇时，放诞不羁。游于广陵，冒巢民爱其才，延致梅花别墅。有童名紫云者，儇丽善歌，令其执役书堂。陈一见神移，赠以佳句，并图其像，装为卷帙，题曰"云郎小照"。适墅梅盛开，陈偕紫云徘徊于暗香疏影间。巢民偶登内阁，遥望见之，忽佯怒，呼二健仆缚紫云去，将加以杖。陈营救无策，意极徨，计唯得冒母片言，方解此厄。时已薄暮，乃趋赴母宅前，长跪门外，启门者曰："陈某有急，求太夫人发一玉音，非蒙许诺，某不起也。"因备言紫云事。顷之，青衣媪出曰："先生休矣。巢民遵奉母命，已不罪云郎。然必得先生咏梅绝句百首，成于今夕，仍送云郎侍左右也。"陈大喜，摄衣而回，篝灯濡墨，苦吟达曙。百咏既就，亟书送巢民。巢民读之击节，笑遣云郎。其后紫云配妇，合卺有期矣，陈惘惘如失，赋《贺新郎》赠之云："小酌荼蘼酿，喜今朝钗光钿影，灯前漾。隔著屏风喧笑语，报道雀翘初上。又悄把檀奴偷相，扑朔雌雄浑不辨，但临风私取春弓量。送汝去，揭鸳帐，六年孤馆相依傍，最难忘红蕤枕畔泪花轻扬，了尔一身花烛事。宛转妇，随夫唱，努力做藁砧模样。只我罗衾浑似铁，拥桃笙难得纱窗亮，休为我，再惆怅。"此词竞传人口，闻者为之绝倒。(陈公爵里见前。) 
　　
　　杭堇浦以编修里居时，性极诞率，酷好博。携钱数百，与里中少年博于望仙桥下。时武进钱维城视学浙中词馆后进也。一日访杭，前驱过桥下，钱已从舆中遥见之披短葛衣，持蕉扇，与诸少年博正酣，钱遽出舆揖之曰："前辈在此乎？"时杭方以扇自障，至是知不可掩，即回面语曰："已见我耶？"钱曰："正诣前辈宅耳。"曰："我屋舍甚隘，不足容从者。"钱固欲前，杭固却之，遂别去。诸少年共博者始从桥下出，诧曰："汝何人？学使见敬若此？"曰："此吾衙门中后辈耳。"遂不告姓名而去。(杭公爵里见前。) 
　　
　　汪容甫少狂放，肄业安定书院，每一山长至，辄挟经史疑难数事请质，孙志祖、蒋士铨皆为所窘。在院中遍观藏书，遂为通儒。然性卞急，无容人之量。商总某尝报效十万金，得赏二品衔。汪瞰其每出拜客也，乘驴从其后，戴草制暖帽，以红萝卜为顶，以松枝为孔雀翎，于项间挂冥镪一串。商行亦行，商止亦止，商恨甚，而无如何。以五千金为寿，始寝其事。(汪已见前。时侨居扬州者程晋芳、任大椿、顾九苞，皆以读书该博负盛名。容甫众中语人，扬州一府通者三人，不通者三人，通者高邮王念孙、宝应刘台拱与己是也；不通者即指程、任诸人。适有荐绅家居者，请容甫月旦。容甫大言曰："君不在不通之列。"其人喜过望，容甫徐曰："君再读书三十年，可以望不通矣。"其诙诡类此。又尝致书陕抚毕秋帆云："天下有中公无不知之理，天下有公中无穷乏之理。"毕公阅竟大笑，即以五百金驰送其家。汪之达旷，毕之礼贤，时两称之。) 
　　
　　龚璱人狂诞嗜博，尤喜四君子之戏。尝于帐顶满画一二三四等字，推究门道生死，自以为极精，而每博必负。一日，扬州某鹾贾家大开宴会，名士巨商毕集，酒阑，于屋后花园作戏。有王某者，是日适后至，见龚独自拂水弄花，昂首观行云，有萧然出尘之概。王趋语云："想君厌嚣，乃独至此，诚雅人深致哉！"龚笑曰："陶靖节种菊看山，岂其本意？特无可奈何，始放情于山水，以抒其忧郁耳！故其所作诗文愈旷达，实为愈不能忘情于世事之征，亦与余今日之拂水弄花无以异也。"语次复云："今日博路，吾本计算无讹，适以资罄，遂使英雄无用武之地。惜无豪士假我金钱耳。"王本慕龚文名，解囊赠之，偕入局，每战辄北，不三五次，资复全没。龚怒甚，遂狂步出门去。(龚公爵里见前。) 
　　
　　龚半伦性冷僻怪诞，寡言语，稠人广众中，一坐即去。顾好为狎邪游，中年益寥落，至以卖书为活。旅居沪上，与粤人曾寄圃稔。是时英使威妥玛方立招贤馆于沪上，延四方知名之士佐幕府。曾以半伦荐，威与语，大悦之。游沪西人由是呼半伦为龚先生而不名。凡半伦所至，辄饬巡捕护卫之，月致万金为修脯。庚甲之役，英以师船入都，焚圆明园，半伦实同往，单骑先入，取金玉重器以归，坐是益为人诟病。曾涤生督两江，闻半伦才，思羁縻为己用。某岁入觐，道出海上，设盛宴邀半伦至。酒酣，涤生以言之，微露其意。半伦大笑曰："以仆之地位，公即予以官，至监司止耳。公试思之，仆岂能居公下者！休矣，无多言，今夕只可谈风月，请勿及他事。"涤生闻其语，噤不能声，终席不复语。未几，威死，半伦益颓放不自振，居恒好骂人，视时流无所许可。人亦畏而恶之，目为怪物，往往避道行。既而发狂疾死，濒死，出其所爱帖值千金者碎翦之，无一字存者。(龚名橙，璱人之长子，晚号半伦。半伦者，言其无君臣父子夫妇昆弟朋友，而尚爱一妾，故以为半伦。幼好学，天姿绝人，而父之藏书无所不窥，为学浩博无涯。既长，随父入都，兼识满洲蒙古唐古特文字，日与色目人游，弯弓射马，居然胡儿矣。居海上数十年，与妻未尝一相见。有二子，读书自好，来沪省亲，辄被斥还。同母弟念匏以县令需次苏省，亦不睦。庚申后，其家人之在内地者，亦无敢与往还也。) 
　　
　　咸、同间，南河总督潘云阁豪纵荒诞，宠姬数人，俱精音律，艳婢皆娴歌舞，演剧之化装咸备。时或命酒，展红氍毹，令诸婢演剧，宠姬理丝竹于后，自衣及膝之短绿袄，冠便帽，红线成握，长尺有咫，斜披肩背，白须如帚拂胸，支颐叠股而观。遇剧中关目可噱者，则入场与诸婢狂嬲以为乐，属吏亦得纵观之。(潘名及，邑里未详。当五十岁前，受制于妻，无后房之宠。既失偶，乃大纵所欲。治南河时，年已七十，矍铄逾壮年。) 
　　
　　吴彦复者，光绪时四公子之一也。能诗文，工书法篆刻。性跌宕不羁，好冶游。纳海上名妓金菊仙为妾，复姓彭，更名嫣。吴以书法篆刻授之，自是嫣名遂播公卿间，而彦复贫益甚，海内人士曾被武壮泽者，亦不过问。挟嫣走天津，怏怏不乐，自署曰癯公，嫣则旦夕歌笑慰解之。居三年，貌益泽，尝曰："吾得嫣，始知天壤间有生人之乐。"陈伯严尝赠以诗云："酸儒不值一文钱，来访癯公瘴海边。执袂擎杯无杂语，喜心和泪说彭嫣。彭嫣不独怜才耳，谁识彭嫣万劫心。吾友堂堂终付汝，弥天四海为沉吟。"(吴名保初，安徽庐江人。武壮公，长庆仲子也。) 
　　
　　吴绶卿督办延吉垦务时，佩边防大臣印，驻节沈阳。弛自喜，有不衫不履之概。朝饮獐血，夕走胭坡，歌台舞榭中，无日不有其踪迹。最赏女伶尤鑫培，尤以艳媚蜚声一时。吴既眷之，名益著，未几以五千金聘之。石家庄之变，吴既遇害，尤在津门，仍理旧业矣。(吴公爵里见前。) 
　　
　　杨莲甫为直隶总督，跌宕不羁，尤好戏剧。尝呼茶送客，客未下阶，辄引吭高唱。然有季常之癖，不敢纳姬妾。疾亟时自挽云："平生可入游侠传，到死不闻罗绮香。"(杨名士骧，安徽泗县人。其犹子毓瓒，字瑟君，以诗名于时。) 
　　
　　晚清王公贵人嗜戏成癖，肃亲王雅号明达，亦不能免。尝与名伶杨小朵合演《翠屏山》，肃去石秀，杨去潘巧云。当巧云峻词斥逐石秀之时，石秀抗辨不屈，巧云厉声呵曰："即令汝是王爷，也非逐汝出去不可！"四座观者相顾失色，杨伶谈笑自若，而肃邸乃更乐不可支也。(肃亲王已见前。庚戌夏间，各省代表以请愿国会集京师，晋谒肃邸。谈次，肃忽取帽掷案上，大声唱："我本是卧龙冈闲散之人"诸代表悚然惊异，肃徐笑曰："诸君无尔，我辈都是好朋友，汝等也不说是代表，我也不说是王爷，趁此时光行乐耳。"其放诞有如此者。) 
　　
　　
　　
　　简傲第二十四 
　　
　　王山长尝让杜于皇傲慢不求友，杜云："某岂敢如此，只是一味好闲无用，但得一枕好睡。纵有司马迁、韩昌黎在隔舍，亦不及相访也。"(王名岱，湖广湘潭人。能诗文，兼工书画。嵚崎磊落，以气节自命。发甫燥，名满海内。己卯孝廉，官学，《博灵槎赋》最有名。杜已见前。) 
　　
　　陈散木才勇气锐，落落寡合，与同好坚则金石，意所不属，望望然去之。性嗜饮，善治觞政。生平博览强记，每与座客会隶事，肆应不竭。弱冠举于乡，久乃得官新安令。终以不肯折腰，解组归。益独行其意，托兴于诗词。雅好游，名山水之所在，淹留至忘岁月，家人生产不问也。(陈名世祥，直隶通州人。) 
　　
　　汪苕文性狷介，不能容物，意所不可，虽百贲育不能掩其口。其所称于当世人物之众，不能数人。(汪公爵里见前。) 
　　
　　周栎园好客，然不耐俗士。间有过从者，周便率意与谈，尽辄望其去。坐少久，辄露不快色，去又辄忘其姓字。(周公爵里见前。) 
　　
　　何蕤音与张祖望友善，或短张曰："此君遗落世事，傲慢难近。"何曰："今人不少便佞，吾正喜其傲慢耳。"(何名元英，浙江秀水人。顺治乙未进士，授编修，官侍御。张已见前。) 
　　
　　王迈人自京外放，事上官强项不屈，好为其难。在官八年，不通京师一字。所迁皆极边，命下，即单车就道，不顾利害。家计萧条，几不给朝夕，亦不问也。(王名庭，浙江嘉兴人。) 
　　
　　万季野在史局，周旋诸贵人间，意态倨傲，不肯稍自贬抑。其题刺则曰"布衣万斯同"；其会坐则摄衣登首席，岸然以宾师自居。故督师某之姻人，方居要津，请少宽假，噤不答。(万已见前。) 
　　
　　叶星期以强项落职，时陆稼书亦被劾，叶曰："吾与廉吏同列白简，荣于迁除矣。"既归，移家入横山，筑小圃，颜曰"独立苍茫处"，著书其中。宋牧仲中丞闻其名，减从往访，辞不见。牧仲曰："独立苍茫处，能容我一立否？"留二绝句而去，叶不往报也。(叶公爵里见前。) 
　　
　　申凫盟不欲轻通贵交，惟致书汪苕文，微讯王吏部阮亭近状。汪报之曰："吏部萧疏简远，不失故武，诚吾党第一流也。"(申、汪、王均已见前。) 
　　
　　吴天章性简傲，在京应词科，冯益都相国以索书，吴提笔濡墨，大书二绝句应之，不以拘守绳墨为足恭也，冯亦不介意。(吴已见前。) 
　　
　　王白田性介澹，尝谓友人曰："老屋三间，破书万卷，平生之愿，于斯足矣。"后虽以荐起特授编修，既入宫华要，而无日不以山林为志。旋以老病辞官，归田后，杜门著书。当路贵人皆前时禁廷宿侣，未尝以竿牍及之。即故人天上，偶落双鱼，亦不肯以寸笺答复也。(王名懋竑，江苏宝应人。尝编辑《朱子年谱》，去取精审，于年月先后尤齗齗。少壮精力专注于此书，世称为紫阳功臣，洵不诬也。) 
　　
　　杜旭初善画水墨花草，洒落自适，有徐青藤风。性高傲狷僻，善饮，醉后落墨不肯休。遇俗客则趋避，或掩面仰卧，求一顾不可得，客恒索然去。(杜名曙，河南杞县人。) 
　　
　　丁敬身韬晦荒江，兀傲自负，博物工诗，尤专研金石之学。制府方恪敏爱其铁笔，或欲得一印以媚方，微露其意，而恶声殷墙屋，其人惊而逸去。(丁名敬，浙江钱塘人。) 
　　
　　吴改堂性耿介，尝作诸侯宾客，倦游归。所居老屋一间，拥破书数百卷。夕阳映树，四壁无声，咿唔不辍也。遇达官名士，则以前辈自居，兀傲据上座，阖两目如线，抗颜论讲古今不稍逊。(吴名燮，江苏吴县人。) 
　　
　　褚筠心为沈归愚弟子，少与赵文哲、曹仁虎结社，称吴门七子。诗宗盛唐，无宋、元卑靡之习。性鲠直。和珅兼权，欲罗致之，褚傲不为礼，和衔之。褚终身不谒铨选，曰："此膝不为权臣屈也。"(褚名廷璋，江苏长洲人。) 
　　
　　奚铁生性豪迈不羁，与人交，披露肝胆，周人之急，倾囊倒箧，久而相忘，不责偿也。豪于饮，往往酣嬉淋漓，酒气从襟袖间出。同席皆倦，犹左右叫呶不休，或稍避之，则大怒。座有俗客，醉后白眼睨之，继以骂。生平以友朋为性命，然非其人不与之接，大吏或屏驺从访之，辄拒不纳。(奚公已见前。) 
　　
　　邓石如为曹文敏作四体千文横卷，一日而成。文敏叹绝，强之同入都。邓独戴草笠，芒鞋，策驴后文敏三日行。文敏次山东，相值于开山，时巡抚以下命吏郊迎文敏，邓策蹇过辕门，门者呵止之，邓怡然不屑。文敏遥见之，趋延入，让上座，遍赞于诸公曰："此江南高士邓先生也，其四体书皆为国朝第一。"诸公乃大惊，为具车从，邓仍傲然不肯同行。(邓公已见前。) 
　　
　　李季眉性恬旷，不乐仕进。其兄石梧尝官总督，从子辈亦皆显达，而季眉乃于宅旁构园，杂莳花木，啸傲其中。时或赋诗与二三贫士酬唱，遇达官贵人，则白眼相加，不能须臾共座也。(李名星渔，湖南湘阴人。其兄文恭公星沅，官总督。) 
　　
　　左季高佐骆籲门幕，事无大小，专决不顾。骆日与诸姬宴饮为乐，左尝嘲之曰："公犹傀儡，无线以牵之，何能动耳！"骆但微笑而已。尝于夜半撰一奏草，叩骆内室，呼起读，傲然叫绝，更命酒，豪饮而出。(左、骆二公爵里见前。) 
　　
　　朱棣学行高岸，张香涛督粤时，礼贤下士，首延其入幕。朱岸帻啸咏，睨视一切，而张数日不出晤，朱乃留书于几，拂袖迳去。(朱名启连，浙江人，流寓于粤。) 
　　
　　
　　

　　新世说卷七 
　　
　　排调第二十五 
　　
　　姜如须与徐俟斋友善，尝客吴中。一日，偕入市，姜顾徐曰："桓温一世之雄，尚有枋头之败。"徐应声曰："项羽万人之敌，难逃垓下之诛。"相与大笑。(姜名垓，陕西华阳人。徐名枋，江南长洲人。) 
　　
　　顺治甲午，张尔唯自京曹出守吴郡，同官龚芝麓、孙北海、曹秋岳三人设宴为别，各携所蓄名迹相玩赏。张因出江贯道《长江万里图》夸客，相与赞羡不已，欲各裂二千五里而分之。张大窘，孙集古句戏之云："翦取吴淞半江水，恼乱苏州刺史肠。"众乃大笑。(张名学曾，龚名鼎孳，孙名承泽，曹名溶。) 
　　
　　陆丽京饮陈际叔家，半坐欲起，谓主人曰："陈家惟卜昼耳。"际叔弟鲁季对曰："君不闻孟公投辖耶？"陆更入座。(陆已见前。陈字瞻云，浙江钱塘县人。鲁季名未详。) 
　　
　　陆丽京尝遘危疾，宛转床第间，犹喜滑稽，语陈际叔曰："奈何岁在龙蛇。"陈慰之曰："正恐吴中高士。"(陆、陈均见前。) 
　　
　　刘公勈弃官入苏门，依孙仲元。尝筑堂孙所居侧，久之厌其萧寂，弃所携一琴于堂而去，因名留琴堂。王阮亭作《留琴堂》诗，其起句云："身是巢由未得闲，"闻者便为绝倒。(刘公已见前。) 
　　
　　顺、康时，有龚、万二郎中同舍相狎，龚长而万短。一日，同僚毕会，龚复以短小为谑，万徐曰："左氏云'筮短龟长'，殆为兄言耳。"(龚、万名字均未详。) 
　　
　　计甫草故贫士，尝置一妾，晨夕设食，惟粗粝而已。妻张夫人谑之曰："古闻糟糠之妻，不闻糟糠之妾，如何？"(计公已见前。) 
　　
　　清初定制，三品以上，得衣貂及猞猁狲，乃任葵尊为御史时所疏定也。王阮亭戏为诗曰："京堂铨翰两衙门，齐脱貂裘猞猁狲。昨夜五更寒透骨，举朝谁不怨葵尊。"(任公爵里见前。) 
　　
　　宋禹域短而多髯，尝同沈汉仪燕集，沈曰："吾为监史，当以两官畀一人。"因指宋曰："汝以主簿兼参军。"众客皆笑。(宋名嗣京，浙江仁和人，丁未进士，官口令。沈已见前。) 
　　
　　黄廡堂尝饮范笏溪所，范举宋人语二螯八足一团大腹，曰"君姓是蟹"；黄举《礼记·檀弓》语范则冠而蝉有，曰"君姓是蜂"。范大称赏。(黄名之隽，江南华亭人。范未详。) 
　　
　　毛大可与会侯同诣李湘北，李笑曰："不谓今日初见二毛。"(二毛及李均见前。) 
　　
　　有人语杜茶村曰："某之生平，一介不与，可谓一边伊尹。"杜曰："某无周公之才，使骄且吝，岂非半截周公？"(杜公已见前。) 
　　
　　董苍水之子晴川甚癯，其友林南华甚肥。夏日，肉袒坐，林曰："子真骨董"，董曰："差胜肉林。"(董苍水已见前。林未详。) 
　　
　　康熙辛未，奉旨开局，专修《尚书》，王司空颛士为总裁，纂修、协修诸员皆特简，一时荟萃名流，支给官物，按卷进呈。及夏秋则封达热河行在，东华珥笔，中禁蜚声，稽古之荣，不可一世。惟《尚书》卷帙无多，竣事易而撤局速。又司空颇蓄姬侍，皆有所出。平日坚持雅操，故宦囊不丰。其长君图炳官春坊庶子，恒以分产不给为忧。或戏为之语曰："尚书只恨尚书少，庶子惟嫌庶子多。"(王名顼龄，江南华亭人。康熙十五年进士，旋授编修，纂修《明史》。五十二年，擢工部尚书。五十七年，拜武英殿大学士。予谥文恭。) 
　　
　　方南堂以族人望溪侍郎事牵连，隶旗籍。雍正癸卯放归，客扬州。著有《南堂诗钞》，其《戏示小婢》诗云："可能便结垂檐子，自顾将为就木身。好似远行舟楫具，得卿来作挂帆人。"(方名贞观，江南桐城人。) 
　　
　　乾隆时，某词臣奉撰墓志铭，误将翁仲二字倒置，坐降通判。濒行，高宗为赋一绝云："翁仲如何说仲翁，十年窗下欠夫工。从今不许为林翰，贬尔江南作判通。"盖每句末二字均颠倒也。(又某祭酒出试题误，以雕弓作弓雕。太学生某嘲之曰："雕弓难以作弓雕，如此诗才欠致标。若使是人为酒祭，算来端的负廷朝。"与高宗诗异曲同工。) 
　　
　　高宗南巡，驾次毗陵。一日，游天宁寺，闻住持僧某僧不遵清规，因询之曰："汝有几妻？"僧以两妻对。帝异其言，又询之，则曰："夏拥竹夫人，冬怀汤婆子，宁非两妻乎？"帝一笑置之。(某僧名未详。) 
　　
　　朱石君性喜诙谐。乾隆乙丑除夕，客有访之者，问度岁事如何。因举胸前荷囊示之曰："可怜此中空空，尚无一钱也。"有顷，阍人以节仪呈报曰："门生某某，节仪若干。"朱因谓客曰："此数人太笨，我从不识其面，乃以阿堵物付流水耶。"(朱公爵里见前。) 
　　
　　尹望山诗才敏捷，督两江时，与门生袁简斋倡和。每得句，必快马飞传，袁颇惮其神速。某年除夕，已三鼓矣，袁遣人持一诗至曰："知公得句便传笺，倚马才高不让先。今日教公输一着，新诗和到是明年。"尹乃大笑。(尹、袁二公爵里见前。) 
　　
　　纪晓岚有陆士龙癖，每笑辄不能止。尝典某科会试，试毕，左右传新科状元刘玉树来谒。见之，便询其寓何所，刘对曰："现住芙蓉庵。"纪闻此语，忽笑不可抑，旋退入内，久不能出。有顷，命刘暂归府第。刘退，惴惴然，他日再见，探其故。始知纪是日适成一联云："刘玉树小住芙蓉庵，潘金莲大闹葡萄架。"借用小说回目作偶句，而属对绝工，深自赞喜耳。(纪公爵里见前。) 
　　
　　黄霁青者，道、咸间词人也。同年生某投札致候，误书黄为王，乃答以诗曰："江夏琅琊未结盟，廿头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，辜负笼鹅道士情。"(黄名安涛，浙江嘉善人，官知县，能为诗文词赋。) 
　　
　　曾涤生性严正而好谐谑，尝于退食之暇，与幕僚闲话，谈及才难，因太息久之，乃曰："遗大投艰，固非常人所能，然亦未可概期之贤者也。当于德行、文学、言语、政事四科之外，别设一科，曰绝无良心科。"善化何应祺侍坐，起而言曰："明公果设此科，其以不才为弁冕欤！"曾乃大笑。(曾公爵里见前。) 
　　
　　郭意城为湘中名儒，中兴诸老咸与交好，争欲罗致幕下。郭恋爱其妇，不能远离，颇有高柔之意。曾涤生尝寄书谑之云："知公麋鹿之性，不堪束缚，请屈尊暂临，奉商一切。亲偕仙眷同行，当扫榻以俟。"迨郭至，曾乃命其遄返，书曰："燕雁有代飞之候，鸳鸯无独宿之时，此亦事之可行者也。"郭得书，一笑置之。(郭名昆焘，湖南湘阴人。嵩焘之弟也。) 
　　
　　左季高体胖腹大，尝于饭后茶余，自捧其腹曰："将军不负腹，腹亦不负将军。"一曰，顾左右曰："汝等知我腹中所贮何物乎？"或曰"满腹文章"，或曰"满腹经纶"，或曰"腹中有十万甲兵"，或曰"腹中包罗万象"，左皆曰"否！否！"忽有小校出而大声曰："将军之腹，满贮马绊筋耳。"左乃拍案大赞曰："是！是！"因拔擢之。盖湘人呼牛所食之草为马绊筋，左素以牛为能任重致远，尝以己为牵牛星降世。曾于后园凿池，左右列石人各一，肖牛女状，并立石牛于旁，隐寓自负之意。及闻小校言，适与夙志符合，故大赏之也。(左公爵里见前。) 
　　
　　李芋仙有才名，工诗词，集句成对，不烦思索，脱口而出。尝客游河南，周翼庭太守方居祥符，宴集同入。李述在都时集句赠诸伶，皆分嵌名字，翼庭曰："吾号殊不易对。"李曰："不难。"即举《长恨歌》一语曰："在天愿作比翼鸟。"良久不言，客亟询之，李以手拍其股曰："隔江犹唱后庭花"。举座大笑，翼庭不悦。后李行时，赠遗甚薄，李告人曰："为一联巧对，换我三百金也。"(李名士棻，四川忠州人。久居曾涤生军幕。生平好哭，曾尝戏呼为李文哀公。官至观察使。) 
　　
　　江建霞风流倜傥，最好诙谑，然寓意甚深。尝为人画纨扇作二鼠，旁有一胡桃及花生数枚，题其上曰："老鼠哥哥，你底事终宵闹我？腊烛已残，油灯又破，忍使俺无端闷坐？刚到新年，福橘乌菱，早饱哥哥肚，只剩得几荚花生，还有胡桃一个，些些桐子，不值今宵小吃，恐教受饿。劝哥哥明日还来，预备干粮，细嚼五更鼓。"(江公爵里见前。) 
　　
　　
　　
　　轻诋第二十六 
　　
　　钱牧斋在明季，以诗文鸣海内。居恒自命，登黄阁，修青史，为必得之事业。乃终明世，官不逾礼尚。入清为礼部侍郎，命修《明史》，而夙愿渐偿。未几牵连黄毓祺诗词一案，被逮放归。一日，游虎丘，见壁间题诗云："入洛纷纭兴太浓，莼鲈此日又相逢。黑头已自羞江总，青史何曾借蔡邕。昔去幸宽沉白马，今来应悔卖卢龙。最怜折尽章台柳，日暮东风怨阿侬。"即讥其出处者，为之不怡者累日。(钱名谦益，江南常熟人，明万历庚戌科探花。) 
　　
　　吴人有为正钱录者，攻摘牧斋，不遗余力。计甫草戏语客曰："仆曾游泰山，登日观峰，神志悚栗。忽欲溲焉，下山且四十里，不可忍，乃潜匿而溺于峰之侧。恐得重罪，然竟无恙，何也？泰山至大且高，人溺焉者众，泰山不知也"。客跃起大骂。吴梅村闻之，颇是计言。(计公已见前。) 
　　
　　王阮亭自淮上还，青帘画舫，乘风南下，与汪苕文相值高邮湖，遥语曰："有事欲附致家博士。"及遣信至，乃寄舫中所有第二泉四罂而已。汪以道远稍难之，王攒眉曰："汪大乃成俗吏。"(王、汪二公爵里见前。) 
　　
　　顺治初，张某善叠假山，人咸礼之，不以石工相遇。一日，吴梅村赴某家宴会，张亦在座，优人进院本请点剧，吴命演《烂柯山》，盖以剧中有张石匠调之也。伶人唱张石匠，讳张为李，吴点首笑曰："甚有窍。"后演至张别古寄书，有曰："姓朱的有甚亏负你。"张摇首曰："此太无窍矣。"吴不觉面赤。(吴名伟业，江南太仓人。以明臣降清，官祭酒。) 
　　
　　龚芝麓嬖顾横波甚，然时为所制。一日，有仆以事至横波室，语笑间，龚排闼入，疑其有私，谓仆无礼，罚令长跪。及龚出，横波闭户大哭，以长斋礼佛，不欲接见相要，龚再三劝慰，终不启扉，大窘。适钱牧斋以事至金陵，乞其作调人，横波曰："渠能作孙武公，则妾亦能作葛嫩耳。"钱嗒然而退。(龚已见前。) 
　　
　　徐健庵被议放归，欲聘潘次耕于家，而顾亭林驰书尼之，其词甚激，至云："彼之官弥贵，客弥多，便佞者留，刚正者去。今且欲延一二学问之士，以盖其群丑，不知薰莸不同器而藏也。吾以六十四之舅氏，主于其家，见彼蝇营蚁附之流，骇人耳目，至于征声发色而拒之，仅得自完。"(徐、潘、顾三公均见前。) 
　　
　　赵秋谷本与王阮亭有隙，罢职后，益相轻诋。尝游吴中，与吴修龄论诗曰："尔来诗事，惟位尊年高者，斯称巨手耳。"时宋牧仲抚吴，闻是语，以告王。王寄诗云："尚书北阙霜侵鬓，开府江南雪满头。谁识朱颜两年少，王扬州与宋黄州。"语极蕴藉。(赵、宋、王三公爵里见前。) 
　　
　　康熙丁巳、戊午年，入赀得官者甚众，继开博学宏词科，隐逸之士，争趋辇毂。姜西溟太史有句曰："此阙已成输粟尉，西山犹贡采薇人。"一时以为实录。(姜公爵里见前。) 
　　
　　宏博科之初开，以议修《明史》始，主司为宝坻杜文端、高阳李文勤、益都冯文毅、昆山叶文敏四公。有以诗讽之者曰："自古文章推李杜，而今李杜实堪嗤。叶公懵懂遭龙吓，冯妇痴呆被虎欺。宿构零拚《璇玉赋》，失粘落韵《省耕诗》。若教修史真羞死，胜国君臣也皱眉。"(按是科试题为《璇玑玉衡赋》《省耕诗》。) 
　　
　　郑寒村与潘次耕遇于柯都谏家，郑以"日向朱门乞薇蕨，夷齐陆续到皇畿"一绝诋潘，潘答以诗曰："蒲东回首事依依，欲向关西心事违。输却樱桃红一点，春风重著绣襦归。"潘诗所使之事，切合郑姓，每句皆然。(郑名梁，浙江慈溪人，官太守。) 
　　
　　毛大可尝与阎百诗论地理，语多穿凿，百诗太息曰："汪尧峰私造典礼，李天生杜撰故实，毛大可割裂经文，贻误后学不浅。"(毛、阎、汪、李四公均见前。) 
　　
　　宋牧仲抚吴十九年，尝修沧浪亭，刻沧浪亭小志；又修唐伯虎坟，然施政多不惬舆情处。其抚署东西两辕门榜曰："澄清海甸、保障东南。"时有加三字成联句云："澄清海甸沧浪水，保障东南伯虎坟。"亦谑而虐矣。(宋公爵里见前。) 
　　
　　方望溪以古文自命，有不可一世之概，李穆堂意甚轻之。方尝携所作曾祖墓铭示李，才阅一行，即还之。方恚甚，曰："某文竟不足一寓目乎？"曰："然"。方益恚，请其说。李曰："今县以桐名者五，桐乡、桐庐、桐柏、桐梓，不独桐城也。省桐城而曰桐，后世谁知为桐城者？此之不讲，何以言文？"方默然者久之，然卒不肯改。(方、李二公爵里见前。金坛王若霖尝言"望溪以古文为时文，以时文为古文"，识者以为深中望溪之病。钱竹汀亦不满之云。) 
　　
　　龚明水尝谒方望溪，望溪议论风发，龚拱听久之，避席赞叹曰："先生不愧称本朝第三人矣。"方为之瞿然，问第一、第二何人，龚徐曰："贵老师安溪先生，令兄百川先生，非欤？"方为之不怡者竟日。(龚名未详，浙江钱塘人。) 
　　
　　蒋苕生《临川梦隐奸》一折，写陈眉公上场，有一七律，调笑眉公云："妆点山林大架子，附庸风雅小名家。终南捷径无心走，处士虚声尽力夸。獭祭诗书充著作，蝇营钟鼎润烟霞。翩然一只云间鹤，飞去飞来宰相衙。"论者以为讥仲醇太过，不知其乃借仲醇以诋袁简斋也。所云年未四十，焚弃儒冠，自称高隐事，实皆与袁合，实即赵瓯北探词之先河。(蒋、袁、赵三公爵里见前。) 
　　
　　汪容甫为诸生时，肄业扬州安定书院。山长沈祖志好为诗，往往夸示座客。一日宴会，酒酣，出诗示客，客誉之不绝口。次至容甫，容甫掷不观，大言曰："公为人师，不以经世之学诏后进，而徒沾沾言诗。诗即工，何益于生民，况不必耶！"沈夙负时名，闻言愠曰："仆虽不贤，犹若师也，师可狎乎？"容甫复摘三百篇疑义叩之，沈面赤，不能答。容甫抚掌曰："诗人固如是乎！"拂衣大笑出，一座惊怍，不知所为。(汪已见前。汪饶口辨，好骂当代盛名之人，聆之者辄掩耳疾走。或规之，应曰："子谓吾善谩骂人乎？人得吾骂亦大难，或言吾骂某某不通者妄耳，彼方苞、袁枚辈，吾岂屑骂之哉！") 
　　
　　阮芸台为编修时，遭丧家居。会公宴，与吴祭酒谷人同座，互论诗词。吴帽忽堕，阮出句云："吴祭酒脱帽谈诗，斯文扫地。"吴应声曰："阮大史居丧观乐，不孝通天。"(阮、吴二公爵里见前。) 
　　
　　嘉庆某年，翰詹大考，赋题为"正大光明"。殿试后，有部郎数人小集，偶论及此题之难，而忘却其韵脚。方俯首凝思，龚璱人适在座，曰："吾当忆之"，俄顷则曰："长林丰草，禽兽所居八字耳。"(龚公爵里见前。) 
　　
　　道、咸间，许云岩以侍郎督学广东，改授漕督。道出长沙，邑令某主供应，为营办仪仗，于官衔牌误书漕作糟，许作诗讥之云："平生不作醉乡侯，况复星驰速置邮。岂有尚书兼曲部，漫劳明府作糟邱。读书字要分鱼豕，过客风原是马车。闻说头衔已迁转，武冈可是五缸州。"盖兵部尚书为漕督兼衔，某令将由长沙迁武冈州牧也。(许名兆椿，湖北云梦人。) 
　　
　　胡润芝抚鄂时，候补知府续立人者充保甲总局会办，为政严厉。一日出门，其肩舆中忽揭一联云："尊姓原来貂不足，大名倒转豕而啼。"上句用貂不足狗尾续，下句用豕人立而啼也。续大怒，告之胡，胡亦以此风万不可长，札饬首府县严拿重惩。越日，续又谒胡，胡一见即拱手道歉，谓"此联乃某所戏撰者，彼有此美才，而令沉沦于下，是吾过也。已令其入幕为上宾矣"。盖胡爱其语隽，以物色得之也。续乃不也赘一辞。(胡公爵里见前。) 
　　
　　王壬甫主讲尊经书院，资阳某生解经，释阳字义曰："阳与多通。"王批云："阳与多通，则资阳可作资多。资多有此人才，不可阳得矣。"(王公已见前。) 
　　
　　曾涤生于攻克金陵时，据诸将之言，谓洪福瑱已死于乱军中。顷之，余股窜入湖州，左季高谍知福在内，会李少荃之师环攻之，而疏陈其事。曾疑浙帅张皇其词而怒，特疏诋之。左具疏辨，洋洋数千言，词气激昂，亦诋曾甚力。未几，福入江西，为沈幼丹中丞所获，而曾、左之怨卒不解，遂彼此绝音问。(曾、左、李三公爵里见前。) 
　　
　　蔡乃煌任沪道时，陈伯平任苏抚，蔡恃枢眷轻陈，陈不平。适因某事下札严诘，蔡怒，亦腾书丑诋，以陈嗜阿芙蓉，又喜斗雀牌，故书中有"八圈之麻雀，横一榻之乌烟"等语。陈益不堪，严章参劾，事下江督端方查办。故事，督抚参劾司道，无查办者。陈以枢府袒蔡，气厥遂死，案亦渐消。当端氏奉查办命时，语幕府："此事可作灯虎射四书一句"，幕府不解所谓，端徐笑曰："厄于陈、蔡之间耳。"(蔡、陈、端爵里已见前。) 
　　
　　王壬甫以"晚伤鼷鼠千钧弩"一联挽陈伯平，蔡闻而恨之，然无如何也。适王之戚某以谋事来沪，上谒蔡乃煌，并赠以《湘绮楼诗文集》，蔡即见之，询某曰："王某是令戚耶？"丑诋其诗文，呼仆片片裂之，置火盆中，付之一炬。(王公联语见《伤逝门》。) 
　　
　　
　　
　　假谲第二十七 
　　
　　洪承畴晚年谢事，独居侘傺，有同乡士人往谒，洪拒不见。士人归旅邸，无聊甚。晚间喧传相国回拜，已至门矣。士人趋出，洪承畴降舆握手，故作寒温泛语。久之入，则四壁皆珠帘绣幕，华灯辉熠，庭列盛筵，肴酒备陈。洪延士人首坐，陪席者皆一时名士。既而笙管缤纷，伶工毕集，演剧数出，命酒数行。洪起告辞，士人送出，又辞让须臾，乃登舆去。士人返舍，依然寒灯如豆，行李萧然，破壁颓垣，虫声间作也。洪盖久蓄将略，无所施为，聊借款客，以展其怀抱耳。(洪已见前。) 
　　
　　诸乾一与董苍水于重阳后作神山之会，即彭仙人栖神处也。时吴梅村在座，连遣人觅女郎倩扶，不可得。夜分，沪上张宏轩刺史来赴，投刺后，吴命以己车迎入，使者传覆需两车，人颇讶之。及至，则挟一衣冠少年，光艳射人，若薄云笼月。人皆却步，且不敢询姓氏，及移烛烛之，则倩扶也，一座哗然。(诸名嗣郢，江南青浦人，辛丑进士。董、吴已见前。) 
　　
　　朱竹垞窃抄钱遵王《读书敏求记》一事，人皆艳称之，盖其笃嗜古籍，虽事近诡谲，而仍不失为雅人深致也。何义门曾跋《读书敏求记》后云："绛云楼未烬之先，藏书至三千九百余部，而遵王所记，凡六百有余种，皆纪宋版元钞，及书之次第完缺，古今不同，手披自览，类而载之。遵王毕生之精华萃于斯矣。书既成，扃之箧中，出入必自携，灵踪微露，竹谋之甚力，终不可见。既而校士江南，方伯龚某遍召诸名士大会秦淮河，遵王与焉。是夕，竹私以黄金翠裘赂其侍书小史，启扃得之，豫置善书者数十于密室，半宵写成，而仍返之。当时所录，并《绝妙好词》在焉。词既刻，始作书告之。遵王始知为竹垞所诡得，甚恐其流传于外也，竹垞乃设誓以谢之。"(朱公爵里见前。钱名曾，江苏人，牧斋族孙也。藏书于述古斋甚多。) 
　　
　　侯辅之少遭家难，避居嘉兴，捕者突至，逮系登舟。侯默然，手执《周易》，熟视之，倦则依榜人卧，捕者以为痴，且以纨少年易制也。将抵会城，各简视行李，或登陆，意益懈。侯睨视两岸桑翳然无际，突起窜身桑林中。捕者出不意，疾追不能得，夜燃炬火搜林中。侯望见火光所指，即疾避之，微行近白门，遇诘者，以《周易》示之曰："我卜者也"，遂脱于难。(侯名忭，河南商丘人。两兄大司徒恂、大司成恪，早贵。兄子方镇、方夏、方岳、方严、方域，皆以才名，交满天下。家门赫奕莫与比。辅之和雅修饬，检身若寒素，不为贵介骄蹇之态。独好饮酒，每饮必醉，醉亦不乱。性不喜交游，意泊如也。) 
　　
　　高澹人鬻字为生，纳兰太傅荐入内廷，圣祖喜其才便捷，凡遇巡狩出猎，皆命高同禁御羽林诸将校并马扈从。高性巧谲，遇事先意承志，皆惬帝心。一日，帝猎中马蹶，帝不怿。高闻之，乃故以潴泥污其衣履，趋入侍侧。帝怪问之，高曰："臣适落马，堕积潴中，衣未及浣也。"帝大笑曰："汝辈南人，懦弱乃尔。适朕马屡蹶，竟未堕骑也。"意乃释然。(高公爵里见前。) 
　　
　　高澹人以文学结主知，无论何书，圣祖偶询及，高辄能对大意，益得异宠。帝尝曰："在廷博雅，可与道古者，莫士奇若。"其实高以结欢近侍，探宫内起居，报一事，酬金豆一，每入直，金豆满荷囊，日暮率倾囊以出，以是内廷隐秘事皆得闻。或觇知帝方阅某书，即抽某书翻阅，故能对答如流也。(高初因明珠进，后置身势要，明转向之访消息。及归第，则九卿之肩舆塞其巷，明亦在焉。高踏步入门，若勿知，久之延明相国入，语良久，始出，其余则请俟异日，盖联欢内侍之效也。) 
　　
　　田文镜以吏员出身，素恶科目，抚河南时，一疏劾甲科牧令数十人。王士俊适选祥符令，庭参日，田问出身，王攒眉嗫嚅，作羞愧状，良久始对曰："士俊不肖，读书出身某科，散馆翰林也。"田以为有意刺己，益怒斥之。王知不免，回署则咨嗟太息。幕友献计，谓详请免除河南碱地税，虽罢官，尚可得名。田果疏劾。时杨文乾方为布政使司，谲词请于田曰："王某请免税，欲邀誉耳！公劾免之，转以成孺子之名也。盍少缓。"田诺之。未几杨巡抚广东，即保荐王同往，以道府用，荐升两司。田卒，王乃代其任。(田已见前。王字未详，平越人。杨字未详。) 
　　
　　袁简斋性喜滑稽。黄廷桂督两江时，袁为属吏。黄本恶儒者，谓袁曰："子号子才，以才子自命欤？"袁曰："然。"黄曰："然则命汝顷刻为文可乎？"袁曰："能，请公命题。"黄厉声曰："江赋。"复请限字，曰："一万"，复请限时，曰"三时"。袁乃研墨濡毫，笔不加点，凡奇诞字尽以意增水旁，须臾而就。黄故武夫，因倾倒曰："汝果名副其实也。"(袁公爵里见前。) 
　　
　　郑板桥工书，自创一格。鹾商某乞书，愿以百金为寿，公性傲，固不可以利动者，唾弃不顾，某亦无如何。公生平酷嗜狗肉，一日出城游，薄暮归，忽觉狗肉香，踪其所在，则见竹篱茅舍，柴扉半，因径入焉。主人方讶不速之客至，公曰："余板桥郑某是也。适闻狗肉香，不觉信足而入。唐突之罪，自知不免，还乞郑灵之鼎，许我一尝异味。"主人大喜，曰："久耳鸿名，邀恐不至，今乃赐光，幸已。"揖让入室，公据案大嚼，抚腹呼饱而止。主人导入书斋茗话。四壁悬名人书画，案上琳琅满轴，纸墨横陈，知主人亦精于书者，谓曰："饫君佳馔，请酬以书。"主人笑颔之。公援笔狂书，腕颓始去。一日，公偶至某商处，见所悬条幅皆曩在城外某处书者，大惊质商，商具以告，并出一仆曰："先生识此人乎？"公视之愕然，盖即当日狗肉主人也。(郑公爵里见前。) 
　　
　　毕秋帆抚陕时，喜搜集秦汉碑碣。值生辰，某令特献古砖十数方为寿，并将砖名拓出，装成册页，古雅可爱。毕见之大喜，出劳其仆曰："我生日惟尔主所赠特风雅，甚荷厚意，然未免劳苦矣。"仆遽应曰："然，即小人于此事，亦出力不少。"毕询其故，仆遽将其主人如何觅旧本摹，如何在某处定造，如何著色，如何使之剥落，如何使之生苔藓之术，一一言之不稍讳。毕面赤，不作一语，拂袖而入，旁人皆匿笑。(毕公爵里见前。) 
　　
　　道、咸间，钱子明饶于赀，好藏古器。尝以巨镪置案头，曰"世有奇珍，余岂惜此！"或以彝鼎书画来者，则曰："此纵佳，犹恒有物，何取乎？"一日，客携一古锦匣至，内有物，其形似茧，而大如瓢，长尺许，色白，微见青斑。云系某宦家藏，传世既久，子孙不知其名，并不识其用，惟承上世之嘱，以故宝藏至今。闻君精于鉴古，特请一观，冀有所示。钱因笑置之。越日，有同好某来访，钱言及之。某曰："尝观《异物志》，载员峤山有冰蚕，长七寸，色黑，有鳞角，以霜雪覆之，然后作茧，茧长一尺，织为文绵，入水不濡，投水不燎。唐尧时海人献之，尧以为黼黻，此其是乎？若然，真无价物也。"钱检书阅之，良是，乃邀客欲破茧以验，客不可，钱曰："验之若合，愿以三千金为赠，否则亦以数缣之值偿之，可乎？"客遂商于物主，议既定，乃破之，内果蚕腊，色纯黑，鳞角可辨，入水不濡。客曰："今惟投诸火矣，两家其勿悔。"物主请置三千金于前而后验。时某亦在座，私谓钱曰："今已试数端，谅非伪物，盖减厥值而不竟其验乎。"钱然其说，遂以半价得之。既得，视为至宝，终亦不敢入火。(钱名未详，江西南昌人。后有泄其谋者，盖同好者因其言甚夸，故伪造是物以绐之，入水不濡者，涂以白蜡也。) 
　　
　　富室詹某，胥人子也，或讥其不学，乃出资市书，不数年而东观西园之富，不是过矣，惟是牙签锦帙借以饰观，曾未寓目。同邑某于郡中觅得钞本书百卷，以五十金得之，冀售善价，而詹竟不阅，却其书。某窘，商于詹之戚全某，全固稍通文墨者，问某须价几何，曰"得五百金足矣"。全曰："然则当售千金耳，以四百金与我，尚有百金，分给其司籍者。书当假我一观，后七日来取。"某唯唯。及期，全令易一人将书去，并授以言，且曰："如我教，价可得矣。"其书詹本未阅，置而不疑。越日，全至詹处，翻阅诸本，检得是书，佯诧曰："此籍何来？"詹曰："亦欲售者。"全曰："索价几何？"曰："未之问也"，全曰："速与议价，迟恐为识者所得。"詹问是书何所奇，全曰："书成某代，素无刊板，世惟二部，一藏内府，一在民间。前朝某相国悬万金求之不可得，不意今入贾人之手。"因于架上取《四库书目提要》检示詹，果如所语。詹喜曰："予费金钜万，藏书充栋，恰愧无秘本，今始得矣。"未几，某往取书，詹问值，某曰："事不谐矣，此书系郡宦家藏，为其子弟所窃，昨已有人踪迹至，急欲收归，不能售也。"詹曰："既不欲售，何来我家？余有例，来书不售者，照书价罚其半。是书价几何也？"某乞免，詹靳不许。某曰："若此势必成讼，事将不可解矣。"时全亦在旁，从容言曰："窃书者谅不敢归，今姑厚赂来人，但言无踪迹可也。"詹令某即往商，价固无论。某再往返，始言非千金不可，全劝詹给之。詹既得书，全曰："此宦家物，若泄于人，必滋讼累。"詹遂秘之，其谋终不泄。(闻《四库书目提要》所载，全盖阴抽其架上之书，嵌钞本名，伪撰提要，仿原样镌页以易之耳。) 
　　
　　翁叔平嗜古成癖，生平搜罗金石鼎彝之属甚富。柄政时，有贾人赍古瓶一具求售，翁视之古色斑斓，而其质甚轻，疑是秦、汉以上物。问其值，索三千金，还以半数，不允，欲持去。翁把玩不释手，卒以二千金购得，大喜过望，亟为贮水养花，置酒邀宾，相与玩赏。酒数巡，一客起近瓶侧，谛视之，讶其渗漏，以手举之，应手断烂。客大骇，细辨瓶质，乃熏染硬纸而成者。众大笑，翁亦爽然自失，急弃之。(翁公爵里见前。) 
　　
　　张香涛于光绪中以鄂督入觐，偶游海王村，瞥见一古董店，装潢雅致，驻足流览。庭陈一巨翁，为陶制者，形既奇诡，色亦斑斓，映以大镜屏，光怪陆离，绚烂夺目。谛视之，四周皆篆籀文如蝌蚪，不可猝辨。爱玩不忍释，询其价，则谓为某臣宦故物，特借以陈设，非卖品也。怅怅归。逾数日，张偕幕僚之嗜古者往观之，亦决为古代物，古欲得之，令肆主往商。未几偕某巨室管事至，索值三千金，张难之，询其家世，不以告，往返数四，始以二千金获之。舁回，命工拓印数百张，分赠僚友。置之庭，注水满中，蓄金鱼数尾。一夕，大雷雨，旦起视之，则篆籀文斑驳痕化为乌有矣。盖向之苍然而古者，纸也；黝然而泽者，蜡也。骨董家伪饰以欺人者也。(张公爵里见前。) 
　　
　　端午桥性诙诡，好嘲弄人。上海某中书者，发起一戒赌会，网罗名人不鲜，而尤企大力者为之提倡。端正开府两江，某中书趋谒督辕，痛陈赌害，端太息曰："诚如君言，此花骨头亦颓丧，予不少，一行作吏，兹事废矣。惟近日盛行麻雀牌，闻士大夫皆嗜之如性命，君亦能之乎？"某君曰："中书向于各种赌法均未涉其藩篱，殊为门外汉也。"端曰："我犹仿佛忆之，麻雀牌中，他牌均四，惟白板则五。"某君急辩曰："大帅误矣，白板亦四也。"端熟视某中书半晌，笑曰："足下亦个中人也，能正我之误，大佳。"语已大笑，呼茶送客矣。(端公爵里见前。) 
　　
　　袁世凯自迁居三海，即密谋帝制，每庖人烹鱼，袁命姬妾收藏鳞片之较大者，云以制药。后创浴池于居仁堂厕，入浴后，从者刷池，辄见巨鳞数片，杂垢腻皮屑中，相传以为真龙。其变诈皆此类也。(袁已见前。) 
　　
　　
　　
　　黜免第二十八 
　　
　　清初入关，剃发令下，原任知府孔文奏称，"臣家宗子衍圣公孔元植已率四世子孙告之祖庙，俱遵令剃发讫。但念先圣为典礼之宗，颜、曾、孟三贤起而羽翼。礼之大者，莫要于冠服，先圣之章甫逢掖，子孙世世守之，是以自汉暨明，制度虽有损益，独巨家服制二千年来未之或改，今一旦变更，恐于皇上崇儒重道之典，有未备也。应否蓄发，以复先世衣冠，统惟圣裁。"得旨，"剃发严旨，违者无赦，孔文奏求蓄发，已犯不赦之条，姑念圣裔免死。况孔子圣之时，似此违制，有玷伊祖时中之道，著革职永不叙用。"呜呼！专制国君主之淫威，固非口舌所得争者矣。(孔字未详，山东曲阜人。) 
　　
　　赵秋谷倚才傲物，人多憾之。未几，而有国丧演剧之事，黄六鸿据实弹劾。先是洪太学思著《长生殿传奇》初成，授内聚班演之大内，演之称善，于是诸王府及阁部大臣凡有宴集，必演此剧，得缠头无数。班主语洪曰："赖君新制，获赐多矣，请张宴为君寿，即演是剧以侑觞。凡君所交游，当邀之俱来。"乃择日治具，大会于生公园，名流咸集，而忘是日为忌辰。黄之弹章既上，得旨，下刑部狱，士大夫及诸生除名者几五十人，赵其最著者也。京师有诗咏其事，所谓"可怜一曲《长生殿》，断送功名到白头"。是狱成而《长生殿》之曲流传禁中，布满天下，故朱竹垞检讨赠洪诗有"海内诗篇洪玉父，禁中乐府柳屯田。梧桐夜雨声凄绝，薏苡明珠谤偶然"之句，樊榭老人叹为字字典雅者也。(赵公爵里见前。洪名，浙江钱塘人。京师有诗三首咏其事，其一云："国服虽除未满丧，如何便入戏文场。自家原有些儿错，莫把弹章怨老黄。"其二云："秋谷才华迥绝俦，少年科第尽风流。可怜一曲《长生殿》，断送功名到白头。"其三云："周王庙祝本轻浮，也向长生殿里游。抖擞香金求脱网，聚和班里制行头。"周王庙祝者，徐胜力编修嘉炎是日亦在座，对簿时赂伶人，诡称未预，得免。徐丰颐修髯，有周道士之称也。) 
　　
　　彭古愚抗疏敢言，直声震朝野。康熙三十三年，劾顺天学政李光地：闻命在任，守制不哀痛，力请终丧，仅乞假九月，悖理乖情，应罚令离任，留京终制。疏下九卿议，从之。(彭名鹏，福建古田人，顺治十七年举人。康熙十三年授三河知县。每治狱，发摘如神，吏民不敢欺。二十八年行取授给事中，建议甚多。累官至广西巡抚。) 
　　
　　郭华野为御史时，严劾河督靳辅、少詹高士奇、都御史王鸿绪、编修陈元龙、王顼龄等，皆罢免之。靳、高、陈、王皆号称名人，郭公痛诋之，论者或谓少过，然帝既不以为非，用作敢言之气。而为所劾者，亦未尝以一眚掩大德也。(郭公爵里见前。) 
　　
　　郭华野之劾明珠也，徐健庵实阴风之。明珠既罢相，其党遍布中外，欲杀健庵兄弟以泄愤。于是江督傅腊塔劾立斋子交结巡抚洪之杰，招摇竞利，立斋具疏力辩求去，帝许之。即日辞朝，舟过临清，关吏大索，虽酱、瓿之属皆发现，仅得图书数千卷，光禄馔金三百而已，皆啧啧叹清官不置。(徐健庵、立斋二公爵里见前。) 
　　
　　张敬庵抚江宁，夙重陈沧洲，事无钜细，皆与裁决。总督噶礼与张有隙，益忌陈，密奏陈所作虎丘诗为怨望，字笺句比，以周内之，锢陈于镇江。初陈谒总督，白事不跪，噶礼怒呵曰："知府生死我手，何敢尔！"陈曰："果有罪，虽幸赐宽假，寸心具有钺；如其不然，君主之，百姓安之，生死不在公也！"徐步出。噶礼遂必欲死之。部议削籍戍黑龙江，仍得旨来京修书云。(张、陈二公爵里见前。) 
　　
　　张砚斋于世宗宾天时，奉遗诏配享太庙。乾隆十四年，坚请致仕，召见时奏及配享事，谓上年奉有从祀元臣不宜归田终老之谕，恐身后难邀异数，外间亦有此论。免冠叩首，请帝一言以为券。帝问外间议论为谁，公对史贻直即有此论。帝知公素与史公不洽，遂允特颁谕旨，并赐诗以安其心。翼日公当入谢，适大风畏寒，恃恩眷有素，令仲子若澄赍折奏谢，未亲诣宫门。帝不怿，将传旨诘问。次日公早至，帝疑军机处有泄漏者，屡降旨切责，下廷臣议奏，且曰："张廷玉之罪固在于不亲至谢恩，尤在于面请配享。其面请之故，则由于信朕不及。廷玉事朕十有四年，朕待群臣事事推心置腹，而伊转不能信，忍为要挟之求乎？"廷议以公大不敬，请夺爵职，留京待罪。公具疏引罪，有旨削伯爵，以大学士原衔休致。(张公爵里见前。家居六年而卒，寿八十有四。既卒，仍得与侑享之典。圣主优老成，全国体，可谓恩礼始终矣。) 
　　
　　李穆堂爱才如命，以识一贤、拔一士为生平大欲之所存，形迹嫌疑，坦然不计。辛丑会试，用唐人通榜法，名宿网罗殆尽，至以此夺职，公终不以为非。会诏举鸿博，公已荐六人矣；束于例，乃取夹带中姓名，广托九卿。有吴江王藻者，尚无举主，浼门下士孙副宪国玺荐之，孙有难色，公大怒，责其蔽贤，孙跪谢，允荐乃已。语闻，坐妄举，镌二级。(李公爵里见前。) 
　　
　　张得天以刑部尚书为抚定苗疆大臣，久无功。八月，高宗即位，命张来京，以湖督张广泗代之。诏曰："从前经理苗疆，原系鄂尔泰独任其事。后来逆苗煽动，张照在京时，见皇考申饬鄂尔泰，遂以私意揣度，过甚其词。彼时廷议新疆不可弃，张照亦预议，皇考深以为然。今张照以为密奉弃置之谕旨，转告哈元生，殊属乖谬，可谕张广泗知之。"嗣广泗劾公立意阻挠，诏落职逮问，论死，特旨原之，命直武英殿修书。(张公爵里见前，后仍擢刑部尚书。) 
　　
　　高宗驻跸盛京，祗谒陵寝，以祭器潦草错误，革盛京礼部侍郎世臣职；又以世臣诗稿有"霜侵鬓朽叹途穷"之句，谕谓卿贰崇阶，有何穷途之叹。彼自拟苏轼之谪黄州，以彼其才其学，与轼执鞭，将唾而棰之。世臣诗又有云"秋色招人懒上朝"，谕谓寅清重秩，自应夙夜靖共，乃以疏懒鸣高，何以为庶僚表率！诗又云"半轮明月西沉夜，应照长安尔我家"，谕以盛京为丰沛旧乡，世臣不应忘却，严旨斥责。即令满员官盛京者各书一通，悬之公署。(世臣字未详，满洲人。) 
　　
　　嘉庆丁卯，以诞育皇长孙，中外大臣皆具折陈贺，提督仙鹤龄折中乃用"诞降重熙，承华少海；玉质龙姿，前星拱极；本支百世，派衍东宫"诸语，帝震怒，将仙鹤龄及拟稿之营书郭裕昆、改拟之幕友石先机先后降旨褫职治罪有差。(仙字未详，满洲人，为湖南提督。) 
　　
　　宣宗勤于政事，披览章奏常至夜分。某日，有宠妃取而裂之，翌晨遣出，然亦不加以他罪也。(妃名未详。) 
　　
　　林少穆总督两广，以焚英吉利鸦片事，为忌者所中，卒不安其位而议戍。道出陕西，门下士某迎谒之，窃为不平。见公谈笑自若，不敢言，退谒郑夫人，曰："甚矣！此行也。"夫人曰："子毋然，朝廷以汝师能，举天下大局付之，今决裂至此，得保首领，天恩厚矣。臣子自负国耳，敢惮行乎！"(林公爵里见前。) 
　　
　　宝竹坡为侍御时，与张香涛、张幼樵、陈伯潜、盛伯熙齐名，抗疏敢言，京师目为清流党。后因张幼樵失败于马江，名流气沮。宝时为浙江督学，娶江山船妓女，复上疏自劾狎妓旷职，部议夺官。归京后往来西山，以诗酒自娱，洒然有遗世之念。尝有句云："微臣好色诚天性，只爱风流不爱官"，其侘傺可想。(宝公爵里见前。当时有咏其事者，盛传"宗室八旗名士草，江山九姓美人麻"之句。) 
　　
　　阎丹初以光绪辛巳与张香涛同被召，命掌户部，知遇之隆，一时无两。旋入枢府，忽失慈眷，此中盖有秘密之关系。论者谓慈禧太后方兴三海颐和园之役，而阎吝不与款，以此恶而逐之者，犹是皮相之论也。初阎极敬戚畹某上公之清节，某上公亦极意交欢，阎遂力请以某上公为满尚书，冀收和衷共济之益。某上公既为尚书，则又进辐锟于阎，阎亦器其才，奏为户部侍郎以自副。某上公与福既同得志，遂朋比而倾阎，所以齕者备至，阎遂此积失慈眷，不得不求去矣。(阎公爵里见前。初以久疾请解机务，专办部事。疏上，遽得请，都下骇然，莫喻其故。此时阎虽管部，而权力已大逊为尚书时，故常请假不至署。会江西布政使李嘉乐、署陕西布政使李用清被疆臣劾罢，二李皆一时廉吏，为阎所举。阎方在告，遽奏辨赣、陕两抚之诬，请收回成命。疏入，奉旨严行申斥，责以不谙国家体制，公于是遂决浩然之志矣。及其卒也，仅赠太子少保衔，一切辅臣恩泽俱不得与焉。) 
　　
　　翁叔平之去官，言人人殊。其实甲午战后，慈眷尚隆，其失眷在丁酉秋冬之间。是年九月间，有旨交户部提款百万，搭排云殿彩栅，以万寿期近也。翁持不可，内务府大臣希后旨，遽拨百万与之，后意甚怒。逾月，太后召见内府大臣时，尚申詈翁不置也。未几，翁竟开缺，或谓为刚毅所齕、康有为所牵累，事诚有之，然其原因实在于此。(翁公爵里见前。颐和园一彩栅之价，何致需百万之钜。缘排云殿为颐和园内最宏廓之处，殿前方广数十丈，以四大柱支。栅上用金线织成之缎，杂奇花异卉，珍禽奇兽。四周以金玉寿字相间络系，即从实报销，亦须三四十万。宫中兴作，以三成到工为正例，此栅尤为实用实销。清季宫闱之豪侈，实出人想像之外。然翁素恂谨，宦京多年，何以锋芒暴露如此，盖亦有激而然。甲午之役，常熟主战，合肥主和，其事世人之所知也。战败乞和，常熟派人颇以丧师失律咎合肥，合肥派人谓战败乞和由于海军战败，由于筹备未周，连年海军经费竭大半助修颐和园，事实本系如此，常熟无以难之。自是心中恒不直慈禧所为，其门人若文芸阁之徒又怂恿之，是以有此急激之举。一念之萌，几致杀身，然其心事则昭然可揭日月也。) 
　　
　　光绪末年，瞿子玖方罢职，岑云阶亦谢病，张香涛与袁慰亭新入军机，事事推袁专主，首席军机庆亲王奕亦言听计从。张以无事，日集名流，以诗钟自娱。一日，为诗钟之会，袁与庆均在座，张特拈蛟、断二字，有粤人蔡乃煌者，以湘省道员挟金入都，希大用，于末座应声云："射虎斩蛟三害去，房谋杜断两贤同。"下句指袁、张交欢，上句即影射瞿、岑也。庆、袁、张皆大悦，即日擢放苏松太道云。(蔡已见前。后以忤载泽去职，民国成立，蔡复来京，希起用。袁氏鄙其为人，颇不理之。一日，蔡复集客为诗钟，拈申、鉴二字，客曰："今时未必能申蠖，往事真堪作鉴龟。"蔡失色不语。翌日被出都。复观两事，诚可谓吾以此始，必以此终者也。) 
　　
　　杨莲甫既死，朝旨命端方署直督。端自负才略，出语尖刻，戏侮属僚，属僚恨之。会慈禧奉安，隆裕后扈行，端沿途遣人拍照，又藉陵寝树木，安设电线。属僚嘱李国杰严折参之，以廷议落职。端家居，意甚不怿，有某朝士献诗，为之开脱，诗云："高庙何曾盗玉环，长陵坯土稳如山。汉家若用张廷尉，定把无名法令删。"端得诗大喜，立赠重金。(端、杨二公爵里均见前。) 
　　
　　袁世凯在军机时，专擅政权，醇亲王载沣后入军机，几如伴食中书，袁亦不甚礼之，载沣滋不悦。未几，德宗晏驾，慈禧亦崩，宣统帝入承大统，廷议以载沣监国。袁见局势忽变，遂以足疾请假，大丧尚未告竣，诏袁回籍养疴。当袁鼎盛时，内而亲贵及各部尚、侍，外而各省督抚，几无不如蚁附膻。洎一朝罢免，恐尚有不测之祸，前门登车时，自严修、杨度外，无敢送者。世态炎凉，亦可慨矣。(袁已见前。严字范荪，直隶人，时为学部侍郎。杨已见前。) 
　　
　　
　　
　　俭啬第二十九 
　　
　　王子雍祭墓不用牲牢，尝以疏果代之，人有言其过俭者，王曰："今以宰相祭墓诚为太俭，日后子孙侪于庶人，则易于措办。若敖氏之鬼，可不至馁而。"(王名熙，顺天宛平人，顺治四年进士。选庶吉士，授检讨，累官至保和殿大学士，兼礼部尚书。年七十有六，卒于家，予谥文靖。) 
　　
　　汤潜庵为苏州巡抚时，夫人及诸公子皆衣韦布，行李萧然。夏日，从质肆中易帐自蔽；春野荠生，日采取和豆羹，民间至呼为豆腐汤。偶阅簿，见某日市只鸡，公愕曰："吾至吴未尝食鸡，谁欤市者？"仆曰："公子"，公立召公子跪庭下，责之曰："汝以为苏州鸡贱如河南耶？汝欲啖鸡，便当归去。焉有士不能嚼菜根，而能作百事者哉！"并笞其仆而遣之。(汤公爵里见前。康熙二十二年，授苏州巡抚，重修泰伯祠，及范文正、周忠介二祠。朔望往谒，禁妇女游观。胥吏倡优，母得衣裘帛。毁坊刻淫词小说，诸无赖为民害者，悉痛除之。) 
　　
　　于北溟自江防迁闽臬，舟将发，趋人买萝卜数石，或笑曰："贱物耳，何多为！"公曰："沿途供馔赖此矣。"其自直隶赴江宁也，与幼子赁驴车一辆，袖钱数十文，食宿投旅舍，未尝烦驿递行馆也。在制府署日，惟啖青菜数把，江南人至呼为于青菜。诸子冬衣褐，或木棉袍，未尝制一裘。仆从无从得茗，则日采衙后槐叶煎之。卒之日，寮吏入哭，见床头敝笥中惟绨袍一袭，靴带二事，堂后瓦瓮米数斛，盐豉数盎而已。(于公爵里见前。) 
　　
　　赵慎尝令商丘，时白太夫人就养官署，寄家书购物，仅红头绳一两，胡粉一匣，由偏沅巡抚迎驾清江，往返所用，仅白金五十耳。(赵公爵里见前。) 
　　
　　张敬庵历官二十余年，所至以节俭率属。抚闽时，官廨帷幕皆锦绣，悉命撤去。奢侈之风，为之一变。(张公爵里见前。) 
　　
　　朱可亭抚浙，除供亿，减仪从，食粝衣粗，谕民嫁娶之节，里党宾蜡宴会止五簋，俱有常品，人呼为朱公席。偶出行，见一妇盛妆，问其夫为卖菜者。命入署，使人导之至厨下，问谁为夫人。时夫人与女奴杂作，妇莫之辨，指示之曰："炊者夫人也。"命留侍夫人午饭，馔惟蔬菜，食毕，命之出。(朱公爵里见前。) 
　　
　　汪周士性极俭约，有质库在苕溪云间，徒步往来，按行执事。人有衣美服者，闻汪至，必敝素而出。姻党具常馔，欣然一饱；或设盛筵，则不乐。尝曰："财当为有用，徒侈衣食，是委诸壑也。"(汪名文桂，桐乡人。康熙戊子、己丑间，邑中旱涝相继，设粥厂，立药局，全活甚众。丙午被水灾，首倡振济，以食饥民，盖一乡之善士也。) 
　　
　　先农坛在京师永定门内之西，周六里，缭以垣，岁三月，帝率王公九卿躬耕。旧制设彩棚于田，高宗颇崇俭德，乾隆戊寅，上谕："藉亩所重劝农，黛耜青箱，畚锸蓑笠，咸寓知民疾苦之意。而设棚悬彩，以庇风雨，义无取焉。吾民凉雨犁而赤日耘，虽之尚艰，岂炎湿之能避。且片时用而过期撤，所费不啻数百金，是中人数十家之产也，其饬除之。"此后遂为定例。(按：耕藉之乐不同他典，所用有腰鼓拍板，所歌皆御制禾词。每歌一句，偃旗一次。上四推毕，诸王及诸臣始耕。) 
　　
　　邵学阯出抚江苏，妻不衣帛，旁无姬侍。客至，鱼菽萧然，人多议共矫。及卒，谕祭使者至门，隘巷不足容肩舆，则步以入，矮屋不足以容广筵，则毕事于檐溜之下。(邵名基，浙江鄞县人。) 
　　
　　陈榕门为冢宰时，掾吏日呈小折，陈于其无字处皆裁取之。时方修则例，每卷批驳之小签皆此纸也。又外僚书禀，率用红纸手版，陈答书讫，裁其衔名还之，余纸留作别用。时贤以为有陶公竹头木屑之意焉。(陈公爵里见前。) 
　　
　　朱石君崖岸峻绝，一介不取，历官中外，无敢以苞苴进者。及陟正卿，清贫若寒素。某岁新年，值大雪，往贺裘文达公曰修，裘见其所衣为棉袍褂，乃曰："范叔何一寒至此，某欲效古人，以绨袍赠君。"即呼仆入内，取貂裘一袭奉之。公辞谢曰："良友多情，固所深感。然朱某固一介不取，生平未尝失节。且貂裘亦仅壮观，若云御寒，则已著重棉矣。君不见道旁雪中，尚有多数赤身僵卧者乎。"裘急谢过，呼仆持貂裘付质，以质价购棉衣数十袭，至市给贫民。(朱公爵里见前。) 
　　
　　刘绳庵官工部侍郎归，买宅仅数楹，自后二十年，未尝益一椽半甓；衣履极垢敝，不改作，而盛服以朝，曰"吾不敢亵朝章也"。王侍郎兰泉为枢曹时，尝以要事缮疏稿，夜半诣公，公起燃烛，操笔点定。时仲冬寒甚，公呼三公子具酒脯，而厨传已空，仅得白枣十余枚侑酒，其清俭类此。(刘公爵里见前。居海淀赐园，每退朝，寂不闻声。同人觇之，则方饭脱粟，已手一编兀坐，器具粗略，萧然如布衣时。) 
　　
　　王书城操守廉洁，屡历仕，贫如故。每早登朝，家不举火，偕幼子同舆往，入内进餐，惟市饼饵数枚，令其子坐舆中食之，充饥而已。履亲王与之善，尝倾助之，辞不受，曰："忝在九列，不敢与王有所交结也。"(王名安国，江苏高邮人。雍正二年会试第一，以一甲第二人赐及第，授编修，累官至吏部尚书，管工部事。自巡抚入为尚书，起居服御，犹寒素。自公退食，搦秃管，点窜丹黄，硁硁著述，专以经学训子孙，不杂世事。中年丧偶，无姬侍，门馆寂然。子念孙最有名于时。) 
　　
　　董益甫强毅不阿，任川藩时，俗尚华侈，董力矫之，务为俭约。每公宴，诫不用优伶。总督勒保以春酒召，董至门，已通刺矣，闻音乐声，即返，勒为之撤乐，乃复至，饮尽欢。风尚为之一变。(董公爵里见前。) 
　　
　　乾隆末，和当国，穷极奢侈，翰苑部曹多效所为，衣褂袍褶，争研斗奇，其悃幅无华者，皆视为异物。惟刘石庵敝衣恶服，周旋班联中，曰："吾自视衣冠礼貌，无一相宜，乃能备位政府，不致陨越者，何也？"寄语郎署诸公，可憬然矣。(刘公爵里见前。) 
　　
　　汤敦甫性质朴，悃幅无华。官词林时，寓光明殿左廊房：为童子师，及任祭酒，尚居地安门外文昌宫；后跻卿贰，不蓄车，入朝则赁诸市，一仆跨辕而已。最恶装饰。来子庚观察入都，见其冠有饰，故问何物，答以"宝石"，曰："宝当藏之于心，不在冠也。"(汤公爵里见前。) 
　　
　　曾涤生承其祖竹冈公"早扫考宝、书蔬鱼猪"之八字家训，治家力崇节俭。驻师安庆时，欧阳夫人及其冢妇刘氏在署中，每夜同纺棉纱，以四两为率，二鼓后即止。一夜，不觉至三更，长子刚已就寝矣。欧阳夫人谓刘氏曰："今为汝说一笑话，以醒睡魔，可乎？有率其子妇纺至夜深者，子怒詈，谓纺车声聒耳，不得眠，欲捶碎之。父在房应声曰：'吾儿可将汝母纺车一并捶之为妙。'"翌日早餐，公为笑述之，坐中无不喷饭。(曾公爵里见前。时有邓伯昭孝廉者，性古执，在江达川方伯幕中，闻之赞叹，谓可以破除官场家人骄惰之习。力劝方伯制纺车，强其夫人效之，终日不能成一纱。人笑以为迂。) 
　　
　　彭雪琴为崇俭朴，偶微服出，布衣草履，状如村夫子。巡阅长江时，每赴营官处，营官急将厅事陈设之古玩及华焕之铺陈一律撤去，始敢迎入。副将某以千金购玉钟，闻公至，捧而趋，砰然坠地，公见之，微笑曰："惜哉！"副将悚伏，不敢仰视。尝饭友人处，见珍馔，辄蹙额，终席不下箸，惟嗜辣椒及豆酱。有人谒之于西湖退省庵，公衣茧绸袍，加羊皮外褂，已裂数处，冠缨作黄色；室中除笔砚外，惟竹簏二事。久之命饭，园蔬数种中，置肉一盘而已。(彭公爵里见前。) 
　　
　　阎丹初性喜俭朴，抚山西时，躬御布袍，所著靴下缎上布。其夫人纺绩于大堂之后，僚属诣谒者，惟闻阁旁机声轧轧而已。冬月衣缊絮袍，出示僚属曰："此中之絮，内人所手弹也。"(阎公爵里见前。将至山西，语其戚某曰："宜多携搭连布，此布至粗且厚。"抵任，首制以为袍褂。属员有用绸缎者，辄斥之，谓：方今军书旁午，汝辈何尚奢侈，审如此者必多财，可捐资充军饷。属员等乃皆以搭连布为袍褂，戚所携布且尽，价大涨。有知县某新到省，遍假华贵之衣及佩物服以入见，公责其奢，对曰："卑职初到，购此种衣物价甚廉，购搭连布价乃倍之，实无多金以购彼，故服此入见。虽被参劾，亦不敢避。"公惭，不复语，自后虽有著绸缎者，亦不穷诘矣。) 
　　
　　卫静澜抚浙，以节俭著称，其便服多补缀痕，蓄一羊裘矣，衣以见客，不易也。夜于签押房阅文牍，案仅竹灯檠，荧荧如豆。尝召客晚餐，肴三簋，客出，方呼灯送，仆以无烛对，客逡巡去。一日，其仆购烧饼油条二大，幕僚问之，则曰："今为夫人诞辰也。"(卫名荣光。) 
　　
　　
　　
　　汰侈第三十 
　　
　　吴三桂奢侈无度，后宫之选，殆及千人。公暇，辄幅巾便服，召幕中诸名流宴会。酒酣，三桂笛，宫人以次高唱入云。旋呼颁赏，则珠玉金帛堆置满前，诸宫人相率攘取，三桂辄顾之以为乐。(吴已见前。吴又轻财结客。宁都曾应遴于吴有恩，其子传灿游滇，吴以十四万金赠行；巡抚袁懋功内召，馈以十万金；李天洛予告，亦以三万金为赆。知县以上官有才望素著及仪表伟岸者，皆令投身藩下，蓄为私人。) 
　　
　　顾威明之曾祖，明时官少参，富而好礼，曾出十万金，置义田四万八千余亩，合郡皆食其德。事闻于朝，命复其家。再传以后，家渐落，至威明已粥不给矣。朝廷忽下所司，尽还其产。威明性喜博，又酷好剧，以窭人骤拥多金，遂聘四方伶人，演汤临川《牡丹亭记》。有一伶，工饰杜丽娘，已蓄须矣，进曰："俗语去须一茎，偿米七石，倘不吝，乃从命。"威明抚掌笑曰："此细事耳！"即令一青衣从旁数之，削须四十余茎，立取白粲三百石，送其家。(顾名未详，江苏松江人。后不四五年，以逋赋为县官所拘，缢死于狱。而四万八千余亩之田不可考矣。) 
　　
　　景三岳丰于财，尝出重资，为人排大难，人呼为景三侠先生。其子亭北性亦磊落，不拘小节。尝集画舫数十，招诗人、酒徒、剑客，遨游禾中之鸳鸯湖，故通音律，方哄饮，援笛作数弄，声高入云。有奴曰青猿，最矫捷，酒酣耳热，起射林薄间，命青猿取箭为乐。赴友难，白昼刃人都市中。散万金如流水，难得纾。家业如洗，犹自侈以为豪。(景名邦鼎，浙江仁和人。亭北名星杓，布衣。) 
　　
　　尚之信酗酒嗜杀，壶樽杯斝与弓刀矛戟之属，随其所至，必兼携以行。坐则牛饮，醉必杀人。深宫静室，无以解酲，即引佩刀，刺其侍者，虽宠仆艳姬，亦瘢满体焉。性喜蓄狗，筑狗房，设狗监监之，下隶以健儿数十人。阅旬必纵之出府，所过屠肆，例应各给豕肉饲之，街中人狗塞途，行者辟易。一夕闻有哄声，亟呼监往视，监遇狗而奔，不敢复往。之信大怒，命左右割监肉啖狗，肉尽而止。又取民间子十五以下者，为把竿之戏。二竿长大，以为之，砻节莹皮，其光可鉴，教之攀缘上下，盘舞竿头，之信把盏亲笑为乐。其习技未熟者，多至颠陨，或穿腹折肢，恬不介意。(尚封俺达公，平南王可喜之长子也。) 
　　
　　耿精忠初开靖南王府于粤东，门前两狮，必用玉白石琢成，而石以星岩者为良，乃飞檄肇庆，行高要县取之。杨自西为邑令，承命开凿，督促频烦，斧斤丁丁，昼夜不得息。仅获胚石二具，驾以艨艟，行至峡口，舟不胜载，与石俱沉。复命更取，其督愈亟，藩官日喧询于堂，令惟俯首隐忍而已。(杨名雍建，浙江人。未几内擢兵垣，疏言粤东不堪两王，条其累民之弊二十余事，因迁耿于闽。后其府已开将军第，而狰狞列峙于门者，犹是杨令经营之石也。) 
　　
　　顺、康之时，海内富室以季姓为最。季氏居季家市，族人三百余家，皆有复道，门户可通。每夜击析巡行者，至六十余人。蓄女乐两部，服饰至值百万。沧苇侍御以藏书著清初者，即其族也。(季氏江苏泰兴人，沧苇名振宜。) 
　　
　　亢氏籍山西，相传李自成西奔时，所携资重皆弃之山西，尽为亢氏所得，遂以起家，富甲天下。康熙中，《长生殿》曲本初出，亢氏家伶即能演之，器用衣饰，费镪四十余万，他举称是。(山西至今谈富室，犹推亢氏为巨擘云。) 
　　
　　京师祝氏业米起家，康、雍之时，富逾王侯。其巨屋千间，园亭瑰丽，游十日不能竟。(现今京兆祝氏尚多富人，米市胡同疑即其遗址也。) 
　　
　　怀柔郝氏膏腴万顷，喜施济。乾隆帝尝驻跸其家，进奉水陆珍错，至百余品。其他王公近侍，及于舆，皆供食馔，一日费至十余万。(郝氏未几即中落，然变置器皿，为值犹数百万云。) 
　　
　　陕西尉迟氏积资无算，铸银如砖式，以四健儿舁之，不能动也。散置墙阴，不加检点。所居俨然城郭，有四门，不时启闭，藉防寇盗。仰给于其家者人数万，皆自称奴隶。(尉迟氏为尉迟敬德之后。) 
　　
　　王亶望抚浙时，奢淫无度，喜食驴肉丝。厨中有专饲驴者，蓄数驴，肥而健。中丞食时，传言驴肉丝，则审视驴之腴处，一脔，烹以献。驴处血淋漓，则以烧铁烙之，血即止。其食鸭也，必食填鸭。填鸭者，饲鸭不使鸭动，法以鸭入瓦坛中，以泥封之，使鸭颈伸于坛外，用脂和饭饲之。坛底留孔遗粪。六七日，即肥大可食，美嫩异常。王偶欲食豆腐，则杀两鸭熬汤，煮腐以献之。宠妾甚多，籍没时，箧有四足裈，绣字于上，曰鸳鸯裈云。(王以资郎起家，累官至浙江巡抚。丁艰，以督办海塘夺情视事，又不遣眷回籍。三保督闽，恶其蔑伦，密疏劾之，王因获罪伏诛。) 
　　
　　查小山官京师，席先世业，称巨富。性奢侈，京师以三膘子呼之。一生取精用宏，不下数百万，饮食供张，视何曾、石崇不啻倍蓰。喜蓄砚，石资温润，琢磨精工，铭刻皆前代名人。虽真赝参半，要以物聚所好，又不惜重价，积数十年，选其尤者百方，装潢藏，所费累巨万矣。晚年家落，一日取所藏砚资千金，遍历歌台舞榭，金尽矣，归入门，思赎砚无期，悲极号啕，既而曰："千古之能散财者，当以查小山为第一人"，复纵声狂笑不止。查敬礼名士，闻张船山太守诗名，延为上客。张醉后，时詈之，不以为侮。每送新诗一卷，辄馈五百金为润笔资。(查名有圻，浙江海宁人。称其名或有不知，小山则中国皆知，三膘子则外国靡不知也。) 
　　
　　乾、嘉盛时，盐纲遍天下，而以扬州为总汇之区。业鹾者竞尚奢靡，凡宫室饮食衣服舆马之所费，辄数十万金。有某姓者，每食，庖人备十数席，临食，夫妇并坐堂上，侍者置席于前，茶面荤素等，凡不食者，辄对之摇首，侍者审色，则更易他席。有好马者，蓄马数百，每马日费数十金，朝自城中出，暮自城外入，五花灿著，观者目炫。有好兰者，自门以至内室，置兰殆遍，一盆或至数十金。或以木作裸体妇人，动以机关，装烟递茶，座客往往为之惊避。至其所延之宾客，所蓄之奴仆，支给月俸，初不为厚，乃不数年而悉致小康者，则以每一奉命采办货物，沾溉甚多，且凡隶门籍者，主人必次第使之，不令向隅也。(其先以安麓村为最盛，后起之家则更奇矣。有欲以万金一时费去者，使门下客以金尽买金叶，载至镇江金山寺塔上，向风扬之，顷刻而散，沿缘草树间，不可复收。又有以三千金尽买苏州不倒翁倾于水中，水道为之塞者。有喜美貌者，自司阍以至宠婢，皆选十数龄清秀之男女；或反之而尽用奇丑者，自镜之，以为不称，毁其面，以酱涂之。有好大者，以铜为溺器，高五六尺，夜欲溺，起就之。一时争奇斗异，不可胜计。) 
　　
　　黄均太为两淮八大盐商之冠，晨起饵燕窝，进参汤，更食鸡卵二枚。一日无事，翻阅簿记，见卵二枚下，注每枚纹银一两，黄诧曰："卵值即昂，未必如此之巨。"呼庖人至，责以浮冒。庖人曰："每日所进之鸡卵，非市上购者可比。每枚一两，价犹未昂。主人不信，请别易一人，试尝其味。"言毕告退。黄遂择一人充之，其味迥异于昔，一易再易，仍如是，意不怿，仍命旧庖人服役。翌日，以鸡卵进，味如初，因问曰："汝果操何术而使味美若此？"庖人曰："小人家中畜母鸡百头，所饲之食皆参术耆枣等，研末掺入，其味故若是之美。主人试使人至小人家中一观，即知真伪。"黄遣人往验，果然，由是重复用之。(黄之名字未详，均太其商号也。) 
　　
　　汪太太当高宗幸扬时，与淮之盐商先数月在北城外择荒地数百亩，仿杭之西湖风景，建筑亭台园榭，以供御览。惟中少一池，太太独出十数万金，夜积工匠凿之，池成而翌日驾至。高宗大赞赏，赐珍物无算，由是太太之名益著。门下多食客，有求于太太者，咸如愿以偿。尝演剧自遣，赏赐伶人甚钜。(汪太太者，盐商石公之妻也。石公既殁，内外各事归其主持，故人称为汪太太。) 
　　
　　和珅贪黩枉法，僭侈制，世多知之。相传和每日早起，屑珠为粉，作晨餐，饵珠后，心窍开朗，诸事了了。凡已旧及穿孔者屏不服，即服之亦无效。珠价极昂，一粒二万金，次者万金。(时有吴县珠贾石某专司其事，牟利甚厚。藏珠之法，搓赤金箔为丸，裹以绵，袭以锦囊，贮以精美小箧。海上采珠者日涉风涛，得美珠必投石，石装潢之，以时献和。) 
　　
　　高谷兰嫁女于张得天。新婚庙见后，循例视庖，张父语之曰："厨下诸人，执事尚勤否？"曰："甚勤，然未免太劳。即如执爨一役，传薪必再四。"翁曰："媳家不如是乎？"曰："媳家止架薪于陉，将熄则以膏沃之。"其奁赠甚丰，即图章亦一千具，玉石晶瓷咸备，他物称是。一日，张赴座师家祝寿，帽珠为人窃。父性严，虑有呵责，乃谋诸妇。妇云："珠本二颗，每颗三千金，一装君帽，一缀余帼，无辨也。"张大喜，然苦珠只一穴，命婢以锥穿之，不入，击以石，珠裂为二矣。岁余举一子，谷兰贻外孙者有正龙头刻丝衲百幅，婢妪即以此供儿溺焉。(高名未详，澹人之子也。与陆双柑善。陆荐一客往，高方内值，旬余不见，供给至丰。一日接见，语之曰："有所欲幸以告，双柑与我一也。"客乃请曰："愿效力门下。"高呼纪纲来嘱之，则对曰："府中事事有主者，惟近畿芦台一带逋租，已及三万，无暇料理。但琐甚，无以为也。"高俯仰久之，语客曰："敬以奉烦，可乎？"客曰："幸甚。"乃检点而往。客颇练事，往索月余，得五千金，造册箧金归。又候之旬余，复得见，奉册呈金，方将陈说，高略一劳苦，初不省视，颦蹙久之。客曰："此后当渐有生色。"高摇首曰："何可再也，重劳长者，殊深惶悚。即以五千金为寿，幸勿嫌也。"客拜赐而归，小康矣。高一身挥霍，及没，张挽以诗云："文人承世宠，弱冠紫宸前。性命杯中酒，生平语外禅。曾挥万镒尽，不着一丝牵。谁最伤知己，诗人孟浩然。"浩然以况双柑，纪实也。子孙渐中落。) 
　　
　　嘉庆时，两淮盐政以阿克当阿为尤侈，任淮鹾至十余年，人称为阿财神，过客之酬应，至少无减五百金者。阿所藏书籍字画值三十万金，金玉珠玩值二三十万，花卉食品几案值十万，衣裘车马值三十万，僮仆以百计，幕友以数十计。每食必方丈，非国忌，鲜不演剧。即鼻烟壶一种，亦有三百余枚。无百金以内物，纷红骇绿，美不胜收。真伽楠朝珠，用碧犀翡翠为配件者，每挂必三五千金，皆腻软如泥，润不留手，香闻半里以外。司书籍者，仆八人，随时装潢补订者，又别有人。宋元团扇，多至二千余柄，每柄值十余金。《全唐文》馆即其奏请开设者也。吴谷人、吴山尊、孙渊如、黄仲则、石琢堂、洪桐生皆为座上客，极一时风雅之乐。其饮馔精美，他不具论，鲥鱼初出，必派数小艇，张网于焦山急流中。上置薪釜，得鱼即投之釜，双桨驰归，至平山堂则正熟，与亲在焦山烹食者无异也。(阿为满洲人，仁宗亦眷之，派查河、派查赈，乃竟未能荐擢封疆，盖其时政体尚严也。至道光时，则同为内务府员之钟云亭，即任闽督及鲁抚矣。) 
　　
　　潘士成盛时，姬妾数十百人，以一大楼处之，人各一室，窗壁悉用玻璃，彼此通明，不得容奸。又禁不使下楼，有所需，则婢媪致之。潘别居一室，至夜，欲召人侍寝，则按其次第，使人召之。潘败，一日，将遣诸妾，则令人楼下呼之曰："某姨，主人召汝，可扃门来。"至则潘谕之曰："今不需汝等，汝欲留者，吾仍月给汝金若干，否则给汝四百金，任汝所之，惟不得复上楼。"散者十之九。诸姬初不预备，故房中贵重物纤悉未取也。(潘名德舆，广东南海人。广东富室在嘉、道之间首推潘、卢、伍、叶诸家。盛时饮食起居倍极豪侈。) 
　　
　　潘梅溪为苏城钜富，与之相埒者，惟枫桥汪姓而已。尝谒汪，服貂耳绒外褂，汪之不识，问潘，潘告之，面有得色。汪大恚，潘去，乃令其仆遍至巨室搜觅，且悬重价，每一袭偿千金，一夕而得八袭。诘朝，折柬招潘饮，潘至，则八仆立于大门之左，所服与潘无异，潘惭而退。(潘名未详，江苏吴县人。) 
　　
　　南河某督，尝设宴，座客或赞豚肉之美。酒阑，一客起去，见院中豕尸数十，枕籍阶下，异而询之典厨，始知席次所陈之一簋，实集众豕背肉而成。其法：闭豚于室，屠者持一竿，追而挞之，豕负痛，叫号奔走，愈走愈挞，力竭而毙，急背肉寸余，方足供一席之用。盖其背受挞，以全力护痛，则全体精华，皆萃于背，甘腴无比，余肉腥恶失味矣。至烹鹅掌之法，则用铁笼笼鹅，炽炭其下，旁置醯酱。有顷，地热，鹅环走，不胜痛，辄饮醯酱自救，及死，全身脂膏萃于两掌，厚可数寸，余肉不堪食矣。有食驼峰者，选壮健橐驼，缚于柱，以沸汤浇其背，立死，菁华皆在一峰。一席所需，恒三四驼。又有吸猴脑之法，尤惨酷。选俊猴，被以锦衣。穴案为圆孔，纳猴首孔中，以刀剃其毛，刮其皮，猴不胜痛，号极哀。乃以沸汤灌其顶，用钻椎击破颅骨，诸客各手银勺，入猴首中探其脑吸之，每客数勺而已。他如食一豆腐，制法有数十种之多，且须数月前购集材料，选派工人，统计所需，非数百金不能餐来其一器也。食品既繁，一夕之宴，恒历三昼夜不能毕，往往酒阑人倦，各自引去，从未有终席者。(按：治河总督当铜瓦厢河决以前，有南北二缺，驻山东济宁者，事简费绌，远不如南督之繁剧也。南督驻江苏之清江浦，以有岁修费五六百万金，治河官吏常乾没，其十之九骄奢淫佚，遂著称于道光时。即饮食一端，已如上述，几有非帝王所可及者。) 
　　
　　奕经以道光辛丑鸦片之战，率兵南来，驻节苏州，往来于杭、绍之间。营帐中器皿珍馐，穷极瑰异。其幕客鄂某，复滥支军饷，费用无度，以博将军欢。会天寒风雪，帘幕壁衣之属，皆以貂狐灰鼠为之，围炉饮酒，侑以管弦，说者谓有缓带轻裘、雅歌投壶之风。(奕为满洲人，以协办大学士、扬威将军帅统蒙古、吉林及京师火器健锐营兵南来，命翼长等统之，分布江、浙，资策应。时英人要索条款不已，参赞或请进兵，将军酒半，启帷探望曰："寒哉气也。") 
　　
　　洪秀全定都南京，服用奢侈，尝选珍珠之一分以上者十数盘，以银丝联为帷帐，暑日寝其中，自能清凉爽健也。(或以为李秀成所献也。) 
　　
　　杨秀清所寝之床，以玻璃片镶嵌，中贮水藻，养金鱼焉。其余器物，概用金玉，地衣则以黄缎为之。(杨之馆前有女传宣十二人，均朱冠帽。有人进谒，悉由传宣通报。杨之出也，随从极盛，有铜锣十余对，五色绣龙长数十丈，轿夫三十六人，美童二人在轿前击小钟，以记里数。旗幡簇拥如云。) 
　　
　　胜保性豪侈，声色狗马，皆酷嗜之。食辄方丈，每肴必二器，食之甘，则曰："以此赐文案某。"盖仿上方之赐食也。(胜尝帅军次同州，忽谓文案曰："今午食韭黄甚佳，晚餐时与诸君共尝之。"及就坐，询韭黄，则弃其余于临潼矣。大怒，立斩庖人，骑往取，往复二百余里，明晨亟以进。) 
　　
　　郭子美以身历戎行，家资累数百万，大兴土木于长沙，饮食衣服之事，一时无与并者。花园尤极靡丽，凿一穴室于池中，盛暑不知热，率姬妾入而消夏。又好博，呼卢喝雉，一掷辄巨万。好交文士，尝以千金贻何子贞，何寿以联云："古今双子美，前后两汾阳。"(郭名松林，湖南湘潭人。子人漳，最有名于时。) 
　　
　　淮商洪某，同治戊辰仲夏，约客为消夏会。客至，委婉曲折，约历十数门，至一院，小山玲珑，列素兰、茉莉、夜来香、西番莲数十种，白石琢盆，梓楠为架。入小阁三楹，前槐后竹，垂荫周匝。窗户尽悬水纹虾须帘，壁悬董思白雪景山水，及墨拓名人楹联，下铺紫黄二竹互织字地簟，左右棕竹十六，瓷凳四，瓷榻一，以龙须草为枕褥。棕竹方几一，花栏细密；以锡作屉，面嵌玻璃，中蓄绿荇，金鱼游泳可玩。壁皆以紫檀花板为之，雕镂山水人物，空其隙以通两夹室。室贮香花，排五轮大扇。典守者运轮转轴，风自隙入，凉气袭人。逡巡入苑囿，丘壑连环，台亭雅丽，处处缀以葡萄之棚，藤萝之架，不见天日。于是水穿林，前有平池，满栽芙蕖，红白相间。缘堤而东，则垂杨无数。别有舫室，渡板桥而入，为头亭，为中舱，为舵楼，宛然船也。窗以铁线纱糊之，延入荷香，几椅皆湘妃竹镶青花瓷为之。就船设筵，陈榴、荔、梨、枣、苹婆果、哈密瓜之属，多非淮产。食器皆铁底哥窑。每客侍以娈童二，著绿纱衫，一执壶，一供馔。馔则人各一器，常供之雪燕冰参外，有驼峰、鹿筋、熊蹯、象白诸珍。俄而妓至，妙舞清歌。酒数行，洪命洒雨，则池面龙首四出，环船屋而喷。宴毕雨止，徐察龙之所在，乃制皮为之，掉入池中，一人坐其背，鼓水而上者也。(洪名字未详，为淮商巨擘，以助饷百万，赏二品衔。其时尚未有电气扇及喷水管，运轮转扇，制龙喷雨，亦可谓独出心裁矣。) 
　　
　　英果敏抚皖，蓄女仆甚多，皆年少美风姿者。暇时，辄以白银碎为一二钱重之块，抛掷于地，使婢子与女仆争攫之以为己有，如扑蝶戏，英顾而乐之，几日以为常。(英翰字未详，果敏其谥也，满洲人。) 
　　
　　胡雪岩以商致富，骄奢淫。居杭城元宝巷，姬妾极多，于所居之宅作数长巷，诸妾以次处其中，各占一室，若大内永巷。胡不甚省其名，每夕由侍婢以银盘进，盘储牙牌无数，胡随手拈得一牌，婢即按牌上所镌之姓名，呼入侍寝。又喜作微服游，过街市，见有姿色美丽者，即令门客访其居址姓氏，向之关说，身价多寡不计，且允与其家人一美事。于是凡妇女之无志节者，无不惟命是听，而各省营业所用之伙友，大半恃有内宠，乾没诓骗，无所不至，遂至于败。久之荒淫过度，精力不继，有以京都狗皮膏献者，大喜。盖其他秘方皆为煎济或丸药，日久易致他疾，惟狗皮膏但贴于涌泉穴中，其性不经由脏腑，故较他药为良。每岁派人挟数万金入京监制，以供一年之用。(胡名光墉，浙江仁和人，江西候补道。胡既败，自知不能再如前之挥霍，乃先遣散其姬妾之次等者，令家属领归，室中所有亦携去，所得不亚中人之产。迨将籍没，乃亟留其最爱者数人，余皆遣去，所携已不及前，然犹珠翠盈头、绮罗被体也。疾亟，则并所留之姬亦遣之，遂徒手而出，一无所得。) 
　　
　　慈禧太后垂帘以后，手握政权数十年，纳贿数千万，一切饮食服御，奢侈绝伦。其用膳无定所，每饭，约精馔一百五十品，列成长式，大碗小碟，相间排列。别有二几，置果盘，皆糖莲子、瓜子、核桃等干鲜果品，为餐后随意掇食之用。米饭以玉田稻米为之，长及寸，有胭脂碧粳诸名。常膳必备粥，乃至五十余种，稻粱菽麦，无所不有。常御之服为黄缎袍，上绣粉红大牡丹花。珠玉满髻，左垂珠络，中盘粉红牡丹，以宝石配成。项下披肩，形似鱼网，以三千五百粒真珠缀之，粒大如鸟卵，圆而且光。手带珠玉镯各一，右手三指五指悉罩金护指，左手两指罩玉护指，各长三寸，复带宝石戒指数枚。鞋亦有珠络，镶以各色宝石。其宴外宾时，衣更华美，衣以孔雀毛织成凤凰，每一凤凰口中含珠缨络一串，约长三寸，略一行动，前后左右均放异彩。冠巾及鞋都绣凤凰。(按：太后宫中储藏珠宝之屋有三面木架，由上至下各标名称，凡三千箱；又有珠鞋一双，四围均镶大珍珠，乃袁世凯督直时所进献者。综计购办及宫门费都凡七十万金。) 
　　
　　苏子熙驻龙州时，每年七月，召集僧道，设坛建醮，追荐阵亡之从征将士，自为焚香奠酒，所费辄万金。又广交游，凡京朝官之负有资望者，岁必珍品相贻。尝遣人至暹罗采置燕窝，大如瓢者始合格；贮以锦箧，飞递至京，王公大臣，无不普及。光绪己亥，入都陛见，所赠京朝官之金表，多至三百余枚，他物称是。(苏名元春，官广西提督。) 
　　
　　德晓峰喜藏鼻烟壶，多至千余品。此壶旧以五色玻璃为之，其后改用套料，有套至四五彩者。雕镂极精，以壶底题有古月轩字者为最著名。后则以美玉、宝石、水晶、象牙、瓷、黄杨木、椰树等物为之，然赏鉴家仍以旧制之玻璃者为上也。德所储之玻璃壶，多值千金以上，有一最奇者，乃金珀所制，中有一蜘蛛，头足毕具。(德名馨，官至江西巡抚。) 
　　
　　程长庚为京中名伶，一日至某王府演戏，王知其嗜鼻烟，因尽出所藏，分装各色烟壶，使品之，曰："汝非至予处，一时断不得闻如许名烟。"程恶其谩己也，谓王曰："某亦略有所蓄，王盍往临，一评其优劣乎？"次日，王至，程以所蓄各种烟列于几，烟壶或玉或翠，亦各以类分，每类至十数种，五光十色，纷陈王前，笑谓王曰："此视王所蓄者何如？"王惭而去。(程以须生著，王公大臣家凡堂会戏，几以无程为缺憾。) 
　　
　　立豫甫为京师巨族，家有朝珠有三百六十余挂，劣者犹值千金。平时除国忌外，每日易一挂，一岁不至重复。所蓄古玩，值三百万。(立山姓杨，汉军旗人。庚子拳匪之乱，既被难，联军入京，家资丧尽，宝器大半西去矣。) 
　　
　　荣禄美风仪，有玉人之目，衣裳杂佩，皆极精好。每岁自十一月朔迄次年之元夕，所服貂褂，日易一袭，无重复者。其衣衩内标明号数，是可知其多矣。趋朝遇风雨，恒服四不露褂，不出风毛，价尤贵重。(荣为军机领袖，慈禧极信任之。其宝物遭拳乱，亦多散失。后益广收贿赂，未几仍充实如前。嗣子某，酷好声色，日挥千金不稍惜，遂渐中落。) 
　　
　　民国以来，一切饮食衣服，多尚西式，无所逞其侈靡。惟唐少川为国务总理时，曾购地毯二铺，铺于会议室，每铺白银五千圆，一时传为谈柄。(唐君爵里见前。) 
　　
　　
　　

　　新世说卷八 
　　
　　忿狷第三十一 
　　
　　刘伯宗下第，甚以为忿。孙阿汇叹曰："九华奇秀，不入江上名山志；巢湖亦江淮巨浸，不入《禹贡》《水经》。山川有知，宁不感愤？"(孙名汧如，江南六合人。) 
　　
　　汪苕文性卞急，不轻许可。尝与宋荔裳争辩，归而恚曰："吾奈何与彼同名。"(汪公爵里见前。) 
　　
　　汪武曹性伉直，尝与赵秋谷会广坐中，赵年少负才名，傲睨一世，坐人或为所陵，不能堪。公忽大忿，面数其失，赵虽交讧，而气为之夺。(汪名份，江苏长洲人。为文辞气雄迈，康熙癸未进士，选庶吉士。以母忧归，居家十年。后授编修，官至学政。) 
　　
　　周青士遭乱，弃举子业，爱廛卖米。有括故家遗书鬻于市者，买得一船积楼下，每日中交易，手握箕斗斛，夜则拨乱书读之。有郡丞行署与周邻，以吟诵达旦，丞不能寐，忿甚，遣史勾摄，将之，有士夫解而免。(周名筼，浙江嘉兴人。其为诗超俊拔俗，不袭前人一语。时同里王翊、范路交赏公诗，朱竹垞、朱一是、李麟友皆与公相唱和。) 
　　
　　冯幼将与周栎园书云："沦落既久，耳目都惯。尘沙扑面，只似春风。毒雾侵人，亦如沆瀣。"(冯名肇杞，浙江会稽人。) 
　　
　　王仲昭性简脱，与俗忤。年过壮盛，郁抑不得行其志。日偕友人散发袒裸，浮拍糟邱，意极兴酣，嘻笑怒骂，不复知人间事。(王名及邑里未详。) 
　　
　　翁仲谦性狷介，不与俗谐。家酷贫，值岁俭，不能糊口，终日啜水而已。邻有招之食者，谢不赴，尝曰："耐饥易，耐俗子难。"惟徐介白、顾茂伦饷之，方受。后病卒，茂伦卖古琴殓之。(翁名逊，江苏吴江人。) 
　　
　　宗定九性不喜烦，与人对终日即病，饮酌数夕亦然。或值势利毁誉之场，便如溽暑置身赤日下，忿火中烧。移家居乡，未尝至柴门外。或入郡，或客至，始一到门，不则数月兀坐草堂而已。(宗公已见前。) 
　　
　　汪魏美甘贫不仕，尝独身提药裹，往来山谷间，食宿无定处。与人落落，性不好声华，时人号曰"汪冷"。当道或割俸金为寿，不得却，忿而埋之。(汪公已见前。) 
　　
　　刘古塘家甚贫，僦屋穷巷，无一亩之地，而名满天下。诸大府尝不远数千里，以厚币招之，一语不合，则忿然而行，无能留者。(刘名捷，江南怀宁人。年羹尧抚四川，聘刘以往，初不允，再三请，乃与之偕。年议加赋，力争而止。仍以他故行。曰："其心神外我矣，能守吾言以期月耶？"及督川陕，复固请以往，再三见，不辞而归。) 
　　
　　谢梅庄年十八，应学使者试。学使跣而坐于堂，命诸生跽以呈卷，谢忿不从，学使逐之出。请罪于其母，母笑曰："儿何罪？今日为一领蓝衫屈，他日仕宦窥狗窦，为门生义儿，皆此忍辱求荣之一念误之也。汝能是，吾无忧矣。"(谢名济世，广西全州人。雍正时谏垣直臣也。) 
　　
　　朱东臣侨居苏州之枫桥，善画山水人物，尤工荷花，得朱巨山秘传。性耿介，颇嗜酒，尝有贵介挟重金又索画，朱忿然曰："若殆以我为贾竖耶？"急挥之去。有载酒至者，则罄其胸臆，奋笔为之，辄淋漓满幅。(朱名栋，江南休宁人。) 
　　
　　王宜秋有清操，善作擘窠书。家贫甚，不干人，尝以艺应人请，然稍不合，辄拂衣去。一宦家尝缄白金馈之，请书其堂匾，王艴然，叱使者曰："而主视我为何等人耶？"遂不复往。(王名谐，江苏镇江人。) 
　　
　　奚铁生性介僻，所作书画，必其人之可与者乃与之。钱塘有贵官慕其名，延请数四，不得已而径至，则贵官犹高卧未起，奚己不怡。及见，命仆持绢素出，索画，且限期。奚大忿，谩骂之，贵官亦忿，诉於钱塘令。令语奚宜稍贬，往谢过，奚坚不肯。令亦素闻奚名，曰："吾岂以贵人故辱高士哉！"(奚已见前。) 
　　
　　邓石如身长修髯，遇人落落无款曲。尝居集贤关，得一鹤，畜诸僧院中，某太守见而爱之，携以去。石如大忿，立致书索之，卒得还。其书辞绝傲兀，某太守亦不以为忤。石如有诗云："草漫衙门春复秋，年华如水趁东流。朝朝两件闲功课，放鹤晴空理钓舟。"即居集贤关时作也。(邓公已见前。) 
　　
　　胡芋庄见金陵应试者披襟跣足及隶卒搜检状，甚以为忿，曰："士不可贱，奈先自贱何！"遂弃举子业，终身不赴试。(胡名香昊，江苏毗陵人。) 
　　
　　龚璱人生平不善书，以是不能入翰林。既成贡士，改官部曹，则大忿恨，乃作《干禄新书》以刺执政。凡其女、其媳、其妾、其宠婢，悉令学馆阁书。客有言及某翰林者，必艴然作色曰："今日之翰林，犹足道耶！我家妇女，无一不可入翰林者"，以其工书法也。晚岁学佛，平居无事，非访妓，即访僧，遇达官贵人，辄加以白眼。(龚公爵里见前。) 
　　
　　曾涤生驻军祁门，一日，忽欲自攻徽州，欧阳匏叟力谏止之，不听。至徽，一战大败，退驻休宁，羞忿不肯回营，已书遗嘱部署后事，军中皇皇莫知为计。匏叟乃寄书与之论死生之道、进退之义，其略云："死有重于泰山，凡欲求死者，必得死所，休宁非死所也。"又云："公为两江总督，两江之地皆其地，何者谓之进？何者谓之退？愚谓祁门居万山之中，况是绝地，不如退至东流，兼顾南北两峰，亟应捐除忿气，早回定计，何必以退为耻乎？"此书后数日，果回营。又十数日，移节东流，而于匏叟之书，一字不报，盖欲自作主张，不以人言为行止也。(曾公爵里见前。欧阳名兆熊，湖南湘潭人。) 
　　
　　琴师张春圃，戆直而朴野，以弹琴为都中士大夫所赏。光绪辛巳、壬午间，慈禧太后病，将学琴以自遣，召入寝殿授琴焉。张与阉约，面太后，不能跽，必坐弹始成声，皆许之。故与太后异室而坐，设琴七八具，金徽玉轸，穷极富丽。取以弹，皆不中节，太后乃以御用者令弹之，张落指，觉声甚清越，赞曰："好！好！"阉人在旁语之曰："好自为之，异日可得一官，供职于内府，不患不富贵也。"张忿然曰："吾岂希冀此龌龊富贵哉！"拂袖而出，竟绝迹再不往。(张名未详。尝应肃王招，受月俸，弹琴于其邸，恒晨往而夕返。一日，王以雨止其勿归，张出言有所忤，王逐之，怡然也。张有女兄亦善琴，以孀居就养于张。) 
　　
　　崔聘臣精畴人家言。光绪时，尝于京师大学堂、南京高等学堂教授算学，负时名。溥玉岑以江苏学政任满回京，特疏保荐崔至都，由总署命题试之，阅卷者为席某，席谓崔造诣精深。时张樵野方为总署堂官，雅重崔名，遣人示意，欲罗而致之门下。崔大忿曰："何物伧荒，乃欲我师事之耶！"张怒，遂黜之。(崔名朝庆，静海人。溥名良，满洲人。张见前。) 
　　
　　张香涛督鄂时，见客不以次，微特上谒之客屡谒不能见，甚至函电纷驰，所招来之人，亦携被于官厅，兼旬匝月，名刺不能上达。一日，任绍国自奉天来，持奉督某介绍函进谒，在官厅坐候数小时，任已不耐。旋有一外人来投刺，俄顷即传见，任乃大忿，拳击几上茶碗碎，又以几撞窗上玻璃，纷纷堕地，口中痛诋张之洞媚外。张亦无如何，命沈孟南婉辞谢任，任始拂衣而出。(任字未详，湖南长沙人。沈孟南，任之座师也。) 
　　
　　唐少川以尽力于南北调停，为民国第一任国务总理。初在南京，本与民党约定，以王铁山为直隶都督，袁世凯坚执不允。唐以内阁不能举责任之实，忿恨非常，迳乘火车至天津，始上辞职书。时教育部长蔡鹤卿、农林部长宋渔父、司法部长王亮畴、工商部长王儒堂，亦联带去职。终袁之世，民党鲜入阁者，于是帝制之念油然而生。(唐君已见前。王名之祥，河北通县人。蔡名元培，浙江山阴人。宋公已见前。王亮畴名宠惠，广东人。王儒堂已见前。) 
　　
　　
　　
　　谗险第三十二 
　　
　　汤潜庵抚吴，窘辱明珠家隶，隶渐沮而去，归诉之珠，珠谋所以倾陷者甚至，而公声绩甚伟，圣祖方向公，念公在外，无处得事端。会东宫出阁读书，乃荐公辅导皇太子，帝然之，授礼部尚书，管詹事府事。将行，百姓哀留，以农器塞水陆道不可行，公揭示："吾在外，不能为父老德。往者屡请核减浮量，并为廷议阻；今入见天子，当面陈之。"民皆罗拜泣，良久，乃得行。入朝，温谕褒其廉。时余国栋已为大学士，兼管户部，得公所出示，以告明珠曰："曩议皆上所可也，今市恩推过，号於众以为名，使上知此，立蹶矣。"比公至，语已上闻，而公未之知也。进讲东宫，首陈《大学》财聚民散之义，毕讲，东宫入侍，帝问所肄，具以闻，帝曰："此列国分疆时语也。若海内一统，民散将安之？试询之。"公具陈秦、隋土崩之象，且言一统而民散，祸更烈於分国时，帝闻犹谅其忠。会灵台郎董汉臣上书，请谕教元良，慎简宰执，语多指斥时事。御史陶式玉劾汉臣摭浮词，欺世盗名，请逮治。下内阁九卿议，执政惶悚，议与同列囚服待罪，王相国熙继至，貌甚暇，徐曰："市儿妄语，立斩之，则事毕矣。"公最后至，国柱述两议以决於公，公曰："彼言虽妄，无死法，且所言重谕教、崇节俭，宜施行，大臣不言，故小臣言之，吾辈当自省。"国柱曰："此语可上闻乎？"公曰："上见问，固当以此对。"明珠入奏，国柱尾其后而与之语，命下，汉臣免议。旋以公当会议时，有惭对董汉臣之语，传旨诘问，公奏："汉臣以谕教为言，臣忝长宫僚，动违典礼，负疚实多。"帝以词涉含糊，令再回奏，公具疏引罪，旨仍切责之。未几，卒於通州，仍视尚书例予察葬。逾月，帝与诸大臣语曰："吾遇汤某特厚，而怨讪不休，何也？"众曰："无之。"帝曰："廷议董汉臣，彼昌言朝无善政，君多失德，大臣不言，故小臣言之，尚不为怨讪乎？"众乃知公为执政所谗间也，非帝宽仁夙重，公必无幸矣。(汤公爵里见前。) 
　　
　　徐健庵以授意郭琇，劾罢明珠，其党遍布中外，欲倾陷公兄弟以泄愤，於是副都御史许三礼以公子树、谷、炯俱考科道中选，劾公有所请托。且谓公潜住京师。部议坐三礼诬镌级，三礼益恚，复讦公赃罪，帝仍严饬之，公再疏乞骸骨，帝允所请，命以书局自随。公僦居洞庭东山，而江督傅腊塔劾公兄弟罪，入子侄名几尽，帝寝其疏不问。又一年，而有山东潍县令之事。潍令朱敦厚者，以加火耗为巡抚佛伦所劾，论死，并劾公曾致书前任巡抚钱珏，徇庇敦厚。又以行贿状掠讯敦厚，冀倾公，不承乃已，然公与珏均坐是落职。自是而媒孽公者不已。嘉定知县闻在上，坐私派得罪，阅时二年矣，令忽承曾遗公子树敏金而却之迟，复坐公子罪论绞，欲重危公。会圣祖诏谕天下，以内外臣工私怨相寻，牵连报复，逮於子弟，殊非朝廷保全体恤之意。诸齕公者乃稍稍解，而树敏得赎罪云。(徐公爵里见前。) 
　　
　　王季友兄弟，以郭琇疏劾与高士奇招权纳贿，得旨均休致。未几，江宁巡抚郑端希权贵意，再疏劾之，以为落井下石之计。圣祖特谕曰："朕崇尚德教，蠲涤烦苛，凡大小臣工，咸思恩礼下逮，曲全终始，即因事放归，仍令各安田里。近见诸臣党同伐异，私怨相寻，牵连报复，虽业已解职投闲，仍复吹求不已，株连逮於子弟，颠覆及於身家。朕总揽机务，已三十年，此等情态，知之甚悉。夫妒嫉倾轧之害，历代皆有，而明季为甚。公家之事置若罔闻，而分树党援，飞诬排陷，迄无虚日。朕於此等背公误国之人，深切痛恨，自今以往，内外大小诸臣，宜各端心术，尽蠲私忿，共矢公忠。如或不悛，朕将穷极根株，悉坐以朋党之罪。"时公方就质，诏至得释。(王名鸿绪，江南华亭人，颛士之弟，康熙十二年一甲二名进士。赐及第，授编修。被劾时官左都御史。后仍来京修书，累官至户部尚书。) 
　　
　　顾用方之为河南观风正俗使也，有密奏豫省岁荒者，世宗命山东运米十万石赈之。总督田文镜讳灾，以为岁熟，民无需米，仍令运官带回。公争曰："此时民未必不需米。就使不需，然既运以来，存之亦有备无患之义；若仍令运回，则运费不能动官项，仍取诸民，民何以堪！且王者有分土，无分民，豫省官民即山东官民也。为臣子者，当同心共济，不宜自分区域，粉饰太平，以希恩宠。"田滋不悦，密奏公倨傲，气陵其上，意灭其下。帝以问公，公曰："观察为钦差官，与督抚平交，无所为上也；地方官吏皆隶督抚，非观察属吏，无所为下也；既无上下，臣何陵灭之有！"世宗曰："奏汝者田文镜也，无乃为争米事忮汝乎？"(顾公爵里见前。) 
　　
　　岳容斋督川陕时，成都人讹言公将谋反，公疏闻，世宗谕曰："数年来在朕前谗潜岳钟琪者甚多，不但谤书一箧而已，甚有谓钟琪系岳飞之后，意欲修宋金之报复者，荒谬至此而极。此次造言之人，必非无因。"著巡抚黄炳等严察，旋获奸民卢宗诛之。(岳公爵里见前。) 
　　
　　方望溪初在蒙养斋，与河督高某共事。既而高违众议，开毛城埔，举朝争之不能得，台省二臣竟以是下狱。公言於徐文定，文定上言，不当以言罪谏官，帝即日释之。公复具疏，力陈河督之愎。河督入对，帝以疏示之，大憾，思倾公。於是河督言公有门生在河上，尝以书托之。帝稍不直公，而礼部又有挺身为公难者。公自知孤立，以老病请解侍郎任，许之。(方公爵里见前。) 
　　
　　李穆堂署吏部侍郎时，因议叙年羹尧之子富等捐造营房事，不肯从优，为羹尧所嫉。及奉命往天津，截漕估变米价，盈余银五千两，交守道桑成鼎贮库。公赴广西巡抚任，成鼎解原银至，因公具疏，送直隶巡抚李维均会奏，维均匿不以闻。会羹尧入觐，遂奏公巧取此项，公据实陈明。帝洞悉羹尧、维均等捏诬倾陷状，谕曰："伊等蓄意如此，尔若根基不牢，则已坠其术中矣。前项既经解粤西，朕又了然明白，可即留充公用。"(李公爵里见前。) 
　　
　　张得天死后，高宗见所题"白云亭诗卷"，词意怨望，下诏宣示，以身后免其追论。帝后见《一统志》，于松江府人物不列张名，复谕曰："昨阅进呈《一统志》，于松江府人物祗载王顼龄、鸿绪辈，而不及张照，意或因照曾因苗疆获罪，又狱中所题词意感愤，经朕宣示，遂不录其人耶？从前张照获罪，因疑为鄂尔泰倾陷；其狱中诗，大都指摘鄂尔泰者居多。盖鄂尔泰欲置彼於死地，朕若听信其言，照岂获生全？彼不知朕非信谗之主，而鄂尔泰又岂夺谗照之人？迨后出之囹圄，不数年，仍擢尚书。朕之终始成全，原不以一眚相掩，何此次《一统志》转佚其名耶？张照虽不得谓纯儒，然其文采风流，实海内所共推，公论具在，瑕不掩瑜。其将照出处事迹并列焉。"此言即可为张公之定论，亦可见鄂氏之谗险也。(张公爵里见前。) 
　　
　　福康安之解嘉义围也，总兵柴大纪出迎，自以参赞伯爵，不执橐之仪。福遽劾其前后奏报不实，帝曰："柴大纪死守孤城，已逾半载，非得兵民死力，岂能不陷？若谓诡谲取巧，则当时何不遵旨出城？其言粮尽，原所以速外援，若不危急其词，岂不益缓援兵？大纪屡蒙褒奖，或稍涉自满，於福康安前礼节不谨，致为所憎。遂直揭其短，殊非大臣休容之度。"已而侍郎成德、总督李侍尧仰承福旨，所奏皆同，柴卒逮问，坐法死，论者多以此短福云。(福康安爵里见前。) 
　　
　　咸、同间用兵，楚材蔚起，其识拔而奖成之，展转推挽以成中兴之业者，骆籲门也。公镇楚、蜀，经画辎粮，论者以萧何关中、寇恂河内为比，以湖南复湖北，以湖南北复东南诸省，虽战略不逮曾、胡之赫赫，而功亦伟矣。当赛尚阿之授钺也，军过湖湘，供张甚薄。赛因奏湘抚吏治废驰，骆遂奉命内召。时粤军已抵湘境，暂留筹防，嗣以力完危城，清帝亦知骆可倚任，仍畀封圻，有益於清廷者甚大。设当日楚疆不警，被劾入都，非列闲曹，即沦废籍，二三豪俊，未必尽出风尘。赛尚阿一言，岂不长城自坏欤？(骆公爵里见前。) 
　　
　　吴甄酉之死於武昌也，实为巡抚崇纶所齕。先是楚督张亮基既罢，崇纶任巡抚久，自谓当代总督，而朝旨以吴代之，则大怼。吴既履任，简军实，明赏罚，锐以平定粤军自任。崇不得有所为，益憾之。粤军攻田家镇甚急，崇谋督兵出御，实欲与吴分权也。面请吴主稿会奏，疏上，奉批曰："汝等竟皆欲出城耶？"崇遂不果行。及田镇既陷，粤军进逼武昌，崇复欲藉出兵以逃，而吴止之。崇益为蜚语倾吴，会吴疏报守城状，奉硃批，又曰："汝等竟皆不出城耶？"崇知上意已不悦吴，乃草密疏劾之，谓其拥兵自守，不肯分军出剿，致失田镇，敌既围城，又不许画守御，臣欲有所为，而无权无勇，徒扼腕而无如何。清廷得疏，益震怒，数严旨责吴拥兵玩敌。吴不得已，率孤军出城，遂一战而没。(吴公爵里见前。) 
　　
　　
　　
　　尤悔第三十三 
　　
　　吴梅村祭酒亟时，有《绝命诗》云："忍死偷生廿载余，而今罪孽怎消除。受恩欠债须填补，纵比鸿毛也不如"。又祭酒词集载其病中赋《贺新凉》一阕云："万事催华发，论龚生天年竟夭，高名难没。吾病难将医药治，耿耿胸中热血，待洒向西风残月。剖却心肝今置地，问华陀解我肠千结。追往恨，倍凄咽。故人慷慨多奇节，为当年沉吟不断，草间偷活。艾炙眉头瓜喷鼻，今日须能决绝。早患苦重来千叠，脱屣妻孥非易事，竟一钱不值何须说。人世事，几完缺。"至其诗集中《吊侯朝宗》《寄房师周公芮》诸作，凄酸激楚，自悔偷生，隐痛沉悲，殆难言谕。甲申而后，堂上健存，柴车屡征，忍耻一出，自与虞山、合肥辈贪恋富贵者，心事略有不同。(吴已见前。) 
　　
　　周同谷《霜猿集》："松山战骨未全枯，再建功名佩虎符。终是风沙容易老，白头南渡又南都。"此讽洪承畴之背明归清也。洪功成归里，称觞林下，坐客如云，乃有朗诵烈皇帝祭文，以代祝嘏之词者。此甚隽快，不在《渔阳三弄》之下。当辽阳兵败，洪氏生降之日，微特宫廷不知，亦举朝所不敢信者也。及江南克捷，洪以内院大臣出抚江宁，始知其尚在人间。石斋起义事故，逮至江宁，见洪，佯责之曰："若岂洪承畴耶？洪大将军为国捐躯，天子且赐祭九坛矣，若等从北方来，独不见穹然道左之御碑，而今冒其名耶？"是时洪汗簌簌下，不能仰视。洪以受此冷嘲热骂之故，心中亦悔悟顿萌，当满汉一家之日，用密室造请，竟建以汉人养旗人，不令旗人营生计之策。从此满汉分居，汉人得安其农工商贾之业，二百七十年来，免受其扰，虽出租税以养之，犹有利焉。驯至八旗之人，一物不知，仰视汉人，犹婴儿之於乳母，民军一起，数月而移其祚。此则洪氏之有功於于汉族，抑若善於补过者也。(洪已见前。) 
　　
　　顺治乙酉，豫新王多铎下江南，惟礼部尚书钱谦益出城迎降。未几，至燕京管秘书院事，充《明史》副总裁。继以疾乞假，驰驿回里。以黄毓祺事，几遭不测，旋得释，匿迹家园，咏歌自适，甚悔前此之失节。刻《有学集》行世，诋剃发满语二事，文如《高曾堂酒兰杂咏序》云："歌闻敕勒，祗足增悲。天似穹庐，何妨醉倒。"诗如《次韵别友沂》云："髡钳疑剃削，坏服觅俦侣。"《袁节母寿诗》云："碣石已镌铜狄徒，天留一媪挽颓纲"，又云"马饫市场余苜蓿，婢膏胡妇剩燕支。"《简侯研德》云："国殇何意存三户，家祭无忘告两河。"《孙郎长筵劝酒》云："东门铜狄不相待，麻姑筵前见桑海。燕山马角可怜生，扬州鹤背知谁在。天关汉口未通津，银海又报生埃尘。渔阳白雀自宾主，凫鱼杜宇犹君臣。"《归玄恭画像》云："周冕殷又劫灰，缁衣僧帽且徘徊。"《次从茂之韵》云："茫茫禹迹今如此，愤愤天公莫怨他"，又云："先祖岂知王氏腊，边人不解汉时春。"《严祠》云："林木犹传唐痛哭，溪云常护汉衣冠。"《西湖杂感》云："歌舞梦华前代恨，英雄复汉后人思。"又云："青衣苦效侏语，红粉欣看回鹘人。"《题丁老画像》云："发短心长笑镜丝，摩挲皤腹帽檐垂。不知人世衣冠异，只道科头岸接。"其一种恋恋故国之心，时时流露於行间，宜身后犹被禁书毁板之祸也。(钱已见前。) 
　　
　　王西樵里居时，屡空见迫，卒岁鲜欢。尝雪后出为人家送葬，从驴子背上作《西樵山人传》一篇，称心而言，自谓实录一出，心迹垂反，遂使此文不复可传，每为叹绝。(王公爵里见前。) 
　　
　　袁重其将出游，母为脱轻容衣，浣濯密以衣子。袁衷之赐以褒衣，久之脆。时就客饮，有镊工为之按摩，误为所裂，初不觉，归寝，解外衣，露母前所改衣。不可御，大惊，捧衣长号，悔痛终身不能释。(袁名骏，江南吴县人，三岁而孤。母苦节，垂六十年，袁日走四方，乞当世贤士大夫诗文以颂母。每归，庄诵母旁，声出金石，岁葺一卷装之，积五十余轴。陈眉题其帧曰《霜哺篇》。钱牧斋为作《识字行》一篇，其词曰："母能识节字，儿能识孝字。人生识字只两个，何用三仓四部盈箱笥。"世之人遂无不知有袁孝子者。) 
　　
　　年大将军羹尧军法极厉，一言甫出，部下必奉令唯谨。尝舆从出府，值大雪，从官之扶舆而行者，雪片铺满手上，几欲坠指。将军下令曰："去手。"盖欲免其僵冻也。从官未会其意，各出佩刀，自断其手，血涔涔偏雪地。将军虽极悔出言之误，顾已无可补救。其军令之严峻有如此者，然亦可见其平日性情之残酷矣。(年已见前。) 
　　
　　纪晓岚之房师孙端人，文章淹雅，而性嗜酒，其醉后所作，与醒时无异，馆阁诸公以为斗酒百篇之亚也。督学云南时，月夜独饮竹丛下，恍惚见一人影注视壶，状若朵颐，心知鬼物，亦不恐怖，但以手按曰："今日酒无多，不能相让。"其影瑟缩而隐。醒而悔之曰："能来猎酒，定非俗鬼，肯向我猎酒，视我亦不薄，奈何辜其相访意。"市佳酿三巨，夜以小几陈竹间，次日视之，酒如故。叹曰："此公非但风雅，兼亦狷介，稍与相戏，便涓滴不尝。"幕客或曰："鬼神但歆其气，岂真能饮。"公慨然曰："然则饮酒宜及未为鬼时，勿将来徒歆其气。"观公之风韵，觉魏晋诸贤去人不远也。(孙名未详，此则见纪晓岚之《槐西杂志》。) 
　　
　　蒋戟门为文肃公孙，承先代家世，帝颇优眷。侍郎乃附和，因与其家人刘全等联为友谊，分庭抗礼，颇自堕其家声。朱石君曰："戟门不趋和相，自守家范，其侍郎固在也。今周旋若此，乃终未能改一官阶，徒自减其声价，甚无谓也。"蒋闻而悔之，然已无及矣。(蒋名赐棨，江苏常熟人。) 
　　
　　潘芝轩年十六举于乡，伉俪至笃，不欲计偕远出，父母督趣再三，弗听，乃使夫人伪为反目，因强遣之，既贵而夫人卒，潘以计偕之行顿成永诀，悲不自胜，遂欲遁入空门，以资忏悔。妇翁坚沮之，使富室汪氏女子伪为己女，俾作鸾胶之续。婚后始觉，角枕锦衾，萦情故剑，数十年如一日也。(潘公爵里见前。) 
　　
　　罗思举少无赖，数为剧盗，令捕之，杖毙弃诸野。中夜而苏，匐匍至一老妪家，赖以存活，乃痛自改悔，誓涤前非，投身营中，骁勇冠侪辈，遂历保至专阃，封子爵。每对人言生平作贼事，不少讳，并请文人历叙其事，洵奇男子也。(罗字未详，四川东乡人，为嘉、道两朝赫然名将。魏氏《圣武记》云：思举，忠孝人也。其始，军中莫知所自来，及为副将，自檄川、陕、湖北各州县，所捕剧贼罗某今已为国宣力。其毋复株连。世始知其出身。) 
　　
　　江岷樵年少跌宕不羁，好冶游，又嗜蒲之戏。既而悔之，与曾涤生、郭筠仙、冯卓怀诸人交，折节读书，究心经世学，不屑於章句，磨盾草檄，飒飒若风雨。独有远识，洞察机先。(江公爵里见前。) 
　　
　　端午桥于戊戌新政亦参预其事，八月，慈禧太后垂帘，端甚悔前此之孟浪，乃进《劝善歌》，且获擢陕臬。端有一诗咏此事云："误矣公羊学，危哉死鹿音。侧闻诛正卯，谁实佐佥壬。智识羞葵足，劬劳感棘心。朝廷故可改，寇贼漫相侵。"(端公爵里见前。) 
　　
　　袁世凯潜谋帝制，蔡松坡时在京师，袁颇防闲之。蔡首署名于《军人劝进表》以自污，且日纵情于狎邪游，防闲渐疏，蔡卒以计脱离虎口。袁闻蔡已至日本，乃拊膝而叹曰："悔不早扑杀此獠也。"(袁、蔡已见前。) 
　　
　　
　　
　　纰漏第三十四 
　　
　　郭华野在康熙时，直声震朝野，与彭古愚齐名，权要争思陷之，佛伦巡抚山东，诬劾公父景昌原名尔标，曾入贼党伏法，谓公私改父名，滥请封典。部议追夺，并夺公冠带。后以入观具疏讼冤，言"臣父郭景昌，系县庠生，邑匪郭尔标，合邑皆知。伊无妻室，安得有子？不知佛伦何所闻而诬蔑若此？"佛伦时官大学士，清帝亲诘问之，佛以误疑舛错对，遂仍给还诰轴云。(郭公爵里见前。) 
　　
　　徐两峰为江苏巡抚，贺长至节，天寒裘秃，按察使包括以貂裘假公，公披之如忘，涕唾交挥，家僮耳语曰："此包公衣也。"公惶然。少顷，讼公事快，挥洒如实。听讼饥，家人供角黍，且判且啖，髭颐尽赤，盖误硃为饴，笔箸交下，不复能辨也。(徐名士林，山东文登人，康熙五十二年进士。由教习授内阁中书。雍正五年，授江苏巡抚，疏陈便民之事甚多。后入祀京师贤良祠。) 
　　
　　雍正乙巳，年羹尧以日月合璧五星连珠奏贺，奉旨："此本字体潦草，且将'朝乾夕惕'误写作'朝惕夕乾'。年羹尧非粗心办事之人，直不欲以'朝乾夕惕'归之於朕耳。年羹尧既不以此四字许朕，则渠青海之功，亦在朕许与不许之间。今降旨诘责，年羹尧必推托患病，他人代书。夫臣子事君，必诚必敬，陈奏本章，即他人代为，乌有不寓目之理？观此，则羹尧自恃己功，显露不臣之迹，其乖谬之处，断非无心，著将原本发还，令其明白回奏。"年遂以此伏诛。(是时议政王大臣旋奏"年羹尧反逆不道，欺罔贪残，弹章如丘山之积，罪迹逾溪壑之深。臣等公大逆罪五，欺罔罪九，僭越罪十六，狂悖罪十三，专擅罪六，贪婪罪十八，侵蚀罪十五，残忍罪四，忌刻罪六，共犯九十二大罪，请立正典刑，以伸国法。"奉旨，年羹尧令自裁。) 
　　
　　陈榕门雍容持下，时尹望山居首揆，素所推仰。陈病剧，尹往视之，曰："吾辈均老，不知谁先作古人？"陈拱手曰："还让中堂。"盖习於谦，不自觉其言之纰缪也，尹默然。及陈予告，方戒途，而尹已先骑箕矣，陈欲回京一恸，家人力阻，行至韩庄而没。(陈、尹二公爵里见前。) 
　　
　　嘉、道间，有高桐村者，善诙谐。一日，以田产事诣某富室，主人托故不出，高坐书塾外以候之。时塾师方教"於缉熙敬止"句，於字作本音。高推户入，师倨傲无礼，问何事，高曰："以族人交易[去声]事来。"师曰："何谓交易[去声]？"曰："田土往来也。"师曰"当是交易[入声]。"高曰："然先生于於字上少一圈，我故于易字一圈以补之。"师自知已教别字，谆嘱勿宣，并为调处其事。(高名景光，浙江钱塘人。) 
　　
　　张若霈以部郎出为山东济南府，善谈论。时藩司为阿某，胸无点墨，好以门阀自矜。一日，于署中演剧，偏招同官欢宴。时演《孔明借箭》，阿笑谓座客曰："孔子之后，乃有孔明，可见善人自有善报。"众知其误，莫敢置对。张独进曰："岂独善人有善报？试观秦始皇之后，乃有秦桧，岂非恶人亦有恶报乎？"藩司点头称是者再。(张字未详，安徽桐城人，文和公之子也。) 
　　
　　某科会试，第三题"民事不可缓也"，会元卷内有"臣请为王言之"一语。数日后，会元赴某戏园观剧，忽见戏目大书某日准演滕文公晋封王爵，心异之，良久，始悟其卷中有是语也。急叩园主，知为某伶所书，次日赠以百金，属寝其事。(按道光丁未会试第三题为"民事不可缓也"。) 
　　
　　太原夏某贾於陕，致富矣，思得一官以夸耀侪辈，乃于同治初纳粟为陕西候补知县。既禀到，将衙参，虑有陨越也，聘一友为顾问。某日，至抚署官厅，众见其举止动作而窃笑之。时长安令为唐李杜，善滑稽，突前揖之，询其姓，则对曰夏，唐又肃容问之曰："夏征舒是君家何人？"夏心目中以为必是贵显者，乃曰"是先祖也。"事毕归，具以告其友，友曰："休矣，夏征舒乃龟子，君何为引为贵胄！"夏大怒。翌日，又衙参，复遇唐，即揪其领而詈之，曰："汝何詈我为龟子？"拉之见巡抚至二堂，文巡捕具以状入禀。时巡抚为曾望颜，命传二人入。曾问唐，唐曰："可问夏令。"乃问夏，夏以昨所问答缕述之，而夏征舒之征字，言时又不明晰，曾大笑，斥之出。即悬一牌示，谓夏某识字太少，难膺民社，著仍回籍读书。(唐字未详，四川人。) 
　　
　　麟趾生长京师，且系世族，为国史纂修时，仅二十余岁。在馆校对史传，阅至罗泽南、刘蓉等列传，拍案大骂曰："外省保举之滥，一至於此！罗泽南何人也，一教官出身，不三年竟保至实缺道员，记名布政使，死且请谥。刘蓉更岂有此理，一候选知县，遂赏三品衔，署布政使。外省直暗无天日矣。"时同座者为恽次远，见其愈骂愈烈，万无可忍，遂耳语曰："慎毋妄言，若辈皆百战功臣，若非湘淮军，天下非清廷所有矣。"麟曰："百战何事？天下升平，与谁战者？老前辈所谓湘淮军何物耶？"恽笑曰："即与太平战耳，南北大乱十余年矣，失大小五六百城，君不知耶？"麟诧曰："奇哉奇哉，何以北方如此安静！所谓与太平战，更难索解。"恽知其不足与言，遂不答而出。(麟字未详，满洲人，同治甲戌翰林。恽名彦彬，江苏阳湖人，官侍郎。) 
　　
　　清廷视满御史至轻，但保送，即记名，不必考试也。故满御史多不能执笔作书，间或上疏言事，亦他人为之捉刀。光绪甲午冬，东事正亟时，一日早朝，福山王文敏在午门外，与同列论及军事，太息曰："事急矣，非起檀道济为大将不可。"盖指董福祥也。一满御史在旁闻之，殷殷问檀道济三字如何写，或书以示之。次日，即上奏，请起用檀道济。又有一御史，上疏力保孙开华，不知孙已死数年矣。又某京堂上奏，言日本之东北，有两大国，曰缅甸，曰交趾，壤地大于日本数倍，日本畏之如虎。请遣大臣，前往该两国订约，共击日本，必可得志云云。德宗阅此疏，震怒，将降旨斥革，恭忠王在侧，言如此将使满洲大臣益为天下所轻，乃止。(满人入仕之途甚宽，各部院笔帖式，目不识丁者至多，循资比俸，亦可至员外郎中。然不能得京察一等，无外补之望，乃以保送御史为出路。) 
　　
　　光绪时，某科春闱后，张香涛与潘伯寅大集公卿名士，宴於陶然亭。先旬日发柬，经学者、小学者、金石学者、舆地学者、历算学者、骈散文者、诗词者名为一单，州分部居，不相杂。至期来者百余人，两公纡尊延接。是日天朗气清，无不兴高采烈，飞辨玄黄，或评书论画，或对弈联吟，余兴未尽。俄而日之夕矣，诸人皆有饥色，潘问张曰："今日肴馔令何店承办？"张愕然曰："忘之矣，今当奈何？"不得已，饬从者赴近市酒家，办十余席至，皆急就章也，沽酒市脯，重以馁败，饭尤粗粝，众已倦惫，则勉强小咽，狼狈而归，都人至今以为笑谈。(张、潘二公爵里见前。) 
　　
　　光绪乙未、丙申间，张香涛权江督，幕僚多才俊。值暮春佳日，相约踏青，访袁简斋随园故址，谒其墓，七姬墓亦在焉。随园大门外有石碣，所镌者为王梦楼之撰序，姚姬传之题名，咸摹挲凭吊久之。归途集顾石公家园，纵谈游事，石公亦秣耆宿也。某观察夙有通才之目，席间谓石公曰："袁公七姬，其一姓姚，顷见石碑上有《姚姬传》[读作去声]字样，此传公曾见过否？"石公瞠目不能答，归而告人，其人讽之曰："君于声音训诂之学，思过半矣。"(顾名未详，江南上元人。) 
　　
　　刚毅为刑部尚书，上官日与诸司员言，称皋陶为舜帝爷驾前刑部尚书皋大人皋陶，[陶字读本音]。此事早脍炙人口，不知犹有令人发噱者。其在刑部日，提牢厅每报狱囚瘐毙之稿件，辄提笔改为瘦字，且申斥诸司员不识字，诸司员匿笑而已。在军机时，四川报奏剿番夷获胜一折，中有追奔逐北一语，刚览折忽大怒，谓川督何不小心至此，奏折可任意错讹耶？拟请传旨申斥，众诧而问之，则曰："此必逐奔追比之讹，盖因逆夷奔逃，逐而获之，追比其往时掠去汉人之财物也。若作逐北，安知奔者之不向东西南面，独向北乎？"翁叔平在旁，忍笑为解其义，刚终摇首不谓然。(刚字子良，满洲人。) 
　　
　　有粤人某，留学生，而得翰林者也。致书何秋辇中丞，称何为秋辈老伯，又其中草菅人命作草管人命，秋辇因作联嘲之云："辇辈同车，夫夫竟作非非想；管菅为官，个个多存草草心。"可谓工绝。(是时又有一留学生致书秋辇，亦误书辇为辈字，又研究之究字误作宄字，秋辇嘲之云："辇辈同车，夫夫竟作非非想；究宄共盖，九九难将八八余。"或戏改其联云："辇辈同车，人知其非矣；究宄共盖，君其忘八乎。"则谑而虐矣。) 
　　
　　端午樵奉令出洋，考查宪政，遇吴樾抛炸裂弹於前门，虽五大臣皆得幸免，而心中恒惴惴不定。迨恩铭为徐烈士锡麟所毙，满大臣更风声鹤唳，咸怀戒心。端督两江，适藩司瑞擢苏抚，陈子砺学使暂理藩篆。一日晋见，值天气酷热，学使就靴内取扇，端误以为取手枪图已也，惊悸不知所为，遽跃起，退数步，诘之曰："子砺将何为者？"陈一面取扇出，从容答曰："觅扇取凉耳。"端始知误会，缓缓归座，而喘息尚未定。有知其事者，嘲学使为陈惊坐，谓其家风宛在云。(端公已见前，光绪季年督两江。陈名伯陶，广东东莞人。) 
　　
　　瑞识字无多，其任苏抚时，某提学使以学校毕业公文面呈请示，瑞故诩其能，当大庭广众，持此公文，高声朗诵，至肄业之肄字，乃读作肆音，合坐轩渠。一日接见水师统领某，临行叮嘱曰："太湖一带，土匪出没之处，宜游戈游戈。"盖游弋之弋字，竟作戈字读矣。(端字莘儒，满洲人。) 
　　
　　
　　
　　惑溺第三十五 
　　
　　歌妓陈圆圆，声色甲天下，吴三桂慕其名，赍千金往聘之，已先为田畹所得。时圆圆以不得事吴，怏怏也，而吴更甚。未几，李闯将迫畿辅，清师亦集于辽沈，明帝命吴守山海关。长安富贵家胥皇皇，田忧甚，圆圆劝其缔交于吴将军，田然之。遂躬迓吴观家乐，屡易席，至邃室，出群姬，调丝竹，一淡妆者，率诸美而先众音，情艳意娇，吴不觉神移而心荡也。顾谓田曰："此非所谓圆圆耶？洵足倾人城矣！公宁勿畏而拥此耶？"田不知所答。圆圆行酒至吴许，吴语曰："卿乐甚？"圆圆小语曰："红拂尚不乐越公，矧不逮越公者耶？"吴颔之。酣饮间，警报迭至，田前席曰："设寇至，将奈何？"吴遽曰："能以圆圆见赠者，保公家先于保国。"田勉许之。吴即命细马驮之去，田爽然。帝促三桂出关，而留圆圆于府第，吴去而闯拔城矣。明帝死社稷，闯据宫掖，广征声色。是时三桂父骧方降闯，闯闻圆圆美，即向骧索圆圆，且籍其家，而命其作书以招子。骧俱从命，进圆圆，闯甚嬖之，遣使以银四万两犒三桂军。三桂得父书，欣然受命矣，而一侦者至，询之曰："吾家无恙耶？"曰："为闯籍矣。"曰："吾至当自还也。吾父无恙耶？"曰："为闯拘矣。"曰："吾至当自释也。陈夫人无恙耶？"曰："为闯得之矣。"三桂拔剑斫案曰："果有是，吾从若耶！"因作书绝父，随效秦庭之泣，乞清师入关以剿寇，先败之于一片石。闯怒，戮吴骧并其家人三十余口，欲杀圆圆。圆圆曰："闻吴将军卷甲来归矣，徒以妾故，又复兴兵。杀妾何足惜，恐其为王死敌，不利也。"欲挈圆圆去，圆圆曰："妾既事大王矣，岂不欲从大王行，恐吴将军以妾故，穷追不已。为大王计，宜留妾缓敌，当说彼不追，以报王之恩遇也。"闯于是弃圆圆，载辎重，狼狈西行。是时也，闯胆已落，一鼓可擒。三桂复京师，急觅圆圆，既得，相与抱持，喜泣交集，不待圆圆为闯致说，自以为法戒穷追，旋受王封，建苏台、营坞于滇南。而时命圆圆歌，圆圆每歌《大风》之章以媚之，吴酒酣，恒拔剑起舞，作发扬蹈厉之容，圆圆即捧觞为寿，以为神武不可一世也。吴益溺之，故专房之宠，数十年如一日，不知者以三桂能学申胥，复君父之大仇，曷知其乞师之故，在此不在彼。吴梅村作《圆圆曲》以刺三桂，曰："冲冠一怒为红颜"，盖实录也。(陈圆圆，玉峰歌妓也。吴梅村《圆圆曲》云："鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥引入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时只有泪沾衣。熏天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉。白皙通侯最少年，拣取花枝屡回顾。早携娇鸟出樊笼，待得银河几时渡。恨杀军书底死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还。蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛珠连万斛愁，关山漂泊腰支细。错怨狂风扬落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香径尘生鸟自啼，廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流。") 
　　
　　李香君风调皎爽，能歌玉茗堂《四传奇》，尤工《琵琶词》，然不轻发也。侯朝宗来金陵，即甚爱之。时阮大铖托王将军通意于侯，欲解陈定生、吴次尾之指斥，香君私语侯曰："妾少从假母识陈君，其人有高义，闻吴君尤铮铮，今皆与公子善，奈何以阮公负至交乎？且以公子之世望，安事阮公？公子读万卷书，所见岂后于贱妾也耶？"侯乃大呼称善，益敬宠之。未几，侯下第，香君置酒桃叶渡，歌《琵琶词》以送之，曰："公子才名文藻，雅不减中郎。中郎学不补行，今《琵琶词》所传固妄，然尝昵董卓，不可掩也。公子豪迈不羁，又失意，此去相就未可期，愿终自爱，无忘妾所歌《琵琶词》也。"(香君母曰贞丽，尝一夜博输，千金立尽，所交接，皆当世豪杰，尤与阳羡陈定生善。香君为其养女，亦侠而慧，略知书，能辨别士大夫贤否，张学士溥、夏吏部允彝亟称之。) 
　　
　　顾眉生庄妍靓雅，风度超群，鬓发如云，桃花满面。通文史，善画兰，追步马守真，而姿态胜之。家有眉楼，绮窗绣缭，几案堆书籍，左右设琴笙，香烟字绕，檐马丁当，余澹心戏之曰："此非眉楼，乃迷楼也。"人遂以迷楼称之。是时江南侈靡，文酒之宴，红妆与乌巾紫裘相间，座无眉娘不乐，尤艳顾家厨，食品精美，以故设筵眉楼者无虚日。龚芝麓一见倾心，以重金聘之归，字曰横波夫人，擅专房之宠十余年。(顾名媚，江南人。后归合肥，以病卒。) 
　　
　　马湘兰年五十时，有乌阳少年惑之，少年春秋未半也，欲娶之甚坚。姬笑曰："外间以我私卿，犹卖珠儿，宁有半百青楼人，才执箕帚作新妇耶？"真堪绝倒。(马名守真，以善画兰，故有湘兰之名。能作诗，有云："自君之出矣，不共举琼卮。酒是消愁物，能消几个时。"楚楚有致，宜其名冠一时。湘兰足稍长，江都陆无从戏以诗曰："杏花屋角响春鸠，沉水香残懒下楼。翦得石榴新样子，不教人见玉双钩。") 
　　
　　董小宛天姿巧慧，容貌娟妍。七八岁时，阿母教以书翰，辄了了。少长，顾影自怜，针神曲圣，食谱茶经，莫不精晓。性爱闲静，遇幽林曲涧，片石孤云，则恋恋不忍舍去。慕吴门山水，徙居半塘，小筑河滨，竹篱茅舍。经其户者，时闻咏诗声或鼓琴声。冒辟疆极宠之，娶为副室，形影交俪，情好甚笃。后以劳瘵死，或云被北兵掠去，辗转入宫，大被宠眷，用满洲姓称董鄂氏。吴梅村《清凉山赞佛诗》盖暗指董妃逝世，清世祖伤感甚，即遁五台为僧。观辟疆所作《影梅庵忆语》，追述小宛言动，凡一饮食之细，一器物之微，皆极意缕述，独至小宛病时作何状，永诀作何语，绝不一及；死后若何营葬，亦不详书。辟疆盖有难言之隐也。然冒鹤亭、孟心史辨之甚力，姑志之以存疑云尔。(董名白，一字青莲。) 
　　
　　寇家多佳丽，白门其一也。娟娟静美，跌宕风流，能度曲，善画兰，能吟诗。十八九时，保国公甚嬖之，贮以金屋。(寇名湄，甲申保国生降，家口没入官，白门以千金予保国赎身，匹马短衣，从一婢而归。归为女侠，筑园亭，结宾客，日与文人骚客相往还。酒酣耳热，或歌或笑，亦自叹美人之迟慕，嗟红豆之飘零也。) 
　　
　　卞玉京知书，工小楷，善画兰鼓琴，喜作风枝婀娜，一落笔画十余纸。年十八，游吴门，居虎丘，湘帘几，地无纤尘；侍儿柔柔，承奉砚席，亦静好女子也。归于东中一诸侯，侯惑之，然玉京不甚满意，进柔柔当夕，乞身下发焉。(卞名赛，一曰赛赛，后为女道士，自称玉京道人。) 
　　
　　王于一晚岁客湖上，狎一妓颇粗陋，或嘲之，柔笑曰："近代美人尚肥。"(王公已见前。) 
　　
　　朱竹垞浪游天下，于歌筵舞席，时一涉足。寓代州时，有妓名白狗者，朱甚爱之。晨往曲中相访，不见，戏投以词，《调寄步蟾宫》云："疏帘日影才铺地，却早被金铃唤起。朝云一片出巫山，盼不到黄牛峡里。山源乍入重门闭，任闲杀桃花春水。刘郎去了阮郎归，算只有相如伴你。"(朱公爵里见前。) 
　　
　　赵秋谷游天津，友人为招致名妓曰蕊枝者，寒夕浓阴，红灯深屋，翩然而来，明艳夺目。吴天章方在座，一转盼间顿失常度。乃相与为诗品题，杂以嘲谑，属和者至盈帙。时蕊枝适有所避，于秋谷有知己之感，情殊厚。会秋谷东归，未几再至，则已为有力者所主，不可复见矣。居久之，有为秋谷传言者，乃相期于他所，叙旧伤离，数语而别，犹持秋谷前时所画便面，容色憔悴，非复曩态。先是有问秋谷者曰："蕊姬何如？"秋谷曰："新荷出水，飞鸟依人。"闻者莫不惝恍自失，及是秋谷又若自失矣。为二绝句以示客曰："乌鹊秋前报好音，人间不信月终沉。如何两度临沧海，不见轻泥蘸客襟。照水闲芝偏有艳，先霜病叶已难支。三年好在游春梦，悔作重寻杜牧之。"(赵公爵里见前。) 
　　
　　汤西崖为孝廉时，客江阴令陆云士幕，群客交妒，云士曰："公等无多言也，天下有几西崖乎？"时西崖甫冠，美如玉，词文秀美，所至倾坐。邑有妓红娘子者，已在杜秋之年矣，西崖悦其妍媚，比于啖蔗之甘，客装所蓄，罄之而去。逾年西崖入翰苑，致书云士，云士大喜，以为西崖念旧交，不以云泥有间也。发其缄札，寒暄外，无一语致感谢者，惟拳拳问红娘子无恙否，且言红有假子，颇能文，已令采芹入泮否，云士大怒。(汤公爵里见前。) 
　　
　　马如兰少未有名，袁简斋过吴门，乃为之命名，简斋诗所谓如兰二字付卿卿者是也。濒行，与之约，返吴当作两月留。至梁溪，盛称之于嵇公子集虚，谓向来品题群花，必如其分，独于马莫得形容语，嵇曰："岂即不著一字，尽得风流者欤！"袁击节叹赏。(袁公爵里见前。) 
　　
　　黄仲则《绮怀诗》十六首，盖为其意中人而作也。意中人所适者，为四川屏山县知县之子，故诗句云："何须更说蓬山远，一角屏山便不逢"，又云："锦江疑在青天上，望断流头尺鲤鱼"，又云："忍见青娥绝塞行"，是其证也。其人仅中人姿，故诗中绝不言其美。(黄公爵里见前。) 
　　
　　濮小姑态度丰艳，柔情绰约，虽不娴文翰，而吐属温和。吴颉云校试潮嘉，适乘其舟，严谕从人禁妓入谒，小姑窃窥而心慕之，然以学使尊严，不敢自荐。一日薄暮，密雨如注，小姑与其母定计设筵，醉仆从于他舟，潜令篙师当吴寝所，穴篷数处。顷之，衾枕淋漓，吴急起狂呼，莫有应者。小姑佯自梦中惊觉，挑灯出视，谓吴曰："湫隘何可憩息，后有小榻尚洁，敢请移寝，何如？"吴睨之，嫣焉一笑，媚致横流，不觉心动，遂与燕婉。试罢返省，题便面以赠小姑曰："轻衫薄鬓雅相宜，檀板低敲唱竹枝。好似曲江春宴后，月明初唱郑都知。折柳河干共黯然，分襟恰值暮秋天。碧山一自送人去，十日篷窗便百年。"(吴名鸿，浙江仁和人。赠诗后，小姑捧诗而拜，欲脱籍随行，吴不可，殷勤慰谕而止。于是潮人呼小姑为殿撰夫人矣。小姑益自矜贵，不肯复理故业，遂出私囊千金，于湘子桥边筑精舍，焚香礼佛。后闻吴逝，设位哭奠，不食而卒。) 
　　
　　曾春姑丰姿秾粹，如碧桃初放，满座生春。顾性孤峻，不喜见客。金听涛为诸生时，尝客潮州，闻其名，访之。春姑睡，因朗吟梁简文"低鬟压落花"之句，惊回幽梦，倦眼斜注，觉金之神彩不似庸流，整巾徐起，叙谈良久，情意顿洽，遂成燕婉。未几，金乡试旋里，祖饯江边，揽衣挥涕。金取小端砚，勒其事于背，赠之曰："我苟富贵，携此而来，留不相负。"春姑珍之如赵璧。后十余年，金以内阁学士校试潮嘉，适乘曾舟，春姑闻学使姓名里居甚悉，伏篷底窥之，态度宛然。遂设筵舟中，延其幕客沈静常，邀金宴饮。春姑作别时装束，俟酒酣，用盘承砚献之，金就烛取视，惊曰："尔岂昔年韩江曾春姑耶？"春姑呜咽不成一语。金作诗二章，赠白金五百两，慰遣之。诗曰："含颦忆昔倚樽前，丽服明妆似水仙。今日相逢卿老矣，不堪回首问当年。不抱琵琶过别船，芳心与石一般坚。相思有证分明在，泪渍模糊满砚田。"(金名未详，江苏吴江人，官至尚书。) 
　　
　　彭雪琴微时，有邻女字梅仙者，具殊色，慕其才学，愿委身焉，将有成议，格于他故，不果，梅仙旋怏怏卒，彭恸之，誓写梅花十万幅以报。其《题采石砚太白楼》诗曰："三生石上因缘在，结得梅花当蹇修"，又曰："颓然一醉狂无赖，乱写梅花十万枝"，又曰："一枝留得江南信，频寄相思秋复春"，又曰："无补时艰深愧我，一腔心事托梅花"。殆皆因梅仙而发者欤。(彭公爵里见前。或云梅仙他嫁，彭既显贵，梅仙犹在，而彭常至其家，出金周之，或酒或弈，如伉俪，惟不及于乱耳。) 
　　
　　杨小匡能文，精拳勇。幼随父宦游苏州，邻有海盐查姓者，眷属相往来，查女幼而才，与杨固两小无猜也，两人唱酬无虚日。时女已字吴县潘祖同，祖同父侍郎曾莹在籍时，杨曾受业门下，及长，聘彭氏。彭官京师，杨往就婚，馆于潘。时女已归，祖同亦入翰林。咸丰己未，杨中顺天副榜，已与女通；至甲子，又中乡举。其年祖同因事革职遣戍，兄祖荫又由侍郎降编修，骤失势，杨遂无所忌。然其师曾莹固在也，以侍郎退休，就养京邸。一日，见杨与女唱和诗，语多狎亵，逐杨出。次年，杨会试不第，乃夜逾墙入潘宅，负女遁。潘乃遍告同乡故旧，会场若得杨卷，即抑之，不使淫凶得志。然杨犹中戊辰进士，得主事，分工部，自知不容于清议，遂归筑精室于淮河下，与女日夕唱和，享闺房之乐者二十年。女死，杨挽以联云："前世孽缘今世了，他生未卜此生休。"有曾见女者，谓女不美，面且麻，惟多才耳。(杨名鼎来，江苏山阳人。) 
　　
　　清穆宗御极时，春秋鼎盛，好微服冶游，然微行时，从者仅一二内臣，苦无便给之士，为其狎邪侣，未能曲尽游兴。京师著名之饭庄，曰宣德楼，一日，王景琦太史偕某部郎小酌楼中，王擅二簧，某部郎长昆曲，乃以红牙檀板，各献所长。一曲既终，隔坐一客欣然至前，询太史等姓名官阶，曰："所奏曲良佳，盍为我再奏一曲。"视其人气度高华，口吻名贵，太史心知其异，乃如命为之再歌。歌未竟，忽有二华服少年立帘外探望，见客则肃然拱立。俄而车马喧阗，人传恭王至，行马数十，拥一朱轮车停楼下。恭王从容下车，入与客耳语，久之，客始微颔，怏怏从之去。客登车，恭王为之跨辕。游龙流水，顷刻已渺。太史与某部郎皆心惊不已，知遇帝也。不数日，上谕下，二人皆不次迁秩，某部郎以枉道为耻，辞不拜；太史则数迁至侍郎，宏德殿行走，所以蛊惑上者，无所不至，帝竟以此得痼疾不起，所谓出痘者，医官饰词也。(王字及邑里未详。帝崩后，有人撰联讽其事者云："宏德殿宣德楼，德业无疆，且喜词人工词曲；进春方献春策，春光有限，可怜天子出天花。"后为陈六舟弹劾，革职永不叙用。陈疏如神禹之鼎，而措词又含蓄得体，惜不记忆云。) 
　　
　　傅彩云者，苏州名妓也。年十三，依母居沪，洪文卿以殿撰典试江西，衔恤归，一见悦之，斥重金置为侧室，待年于外，祥琴始调，金屋斯启。携至都下，宠以专房。文卿持节使欧洲，万里鲸天，鸳鸯并载。既至德，六珈象服，俨然敌体，德皇后尝偕其并坐照像；文卿旋携之往俄，彩云在某公园，与德国陆军中尉瓦德西相识。文卿代归，从居京邸，俄而文园消渴，文卿竟夭天年，彩云遂再堕烟花，往来津、沪。光绪庚子入都，筑香巢于陕西巷，改名曰赛金花。不数月，八国联军入京，统帅适为瓦德西，彩云乃重续坠欢，侍瓦居仪鸾殿。尔时联军驻京，惟德军最酷，留守诸大臣皆瞠目结舌，赖彩云言于瓦，稍止淫掠。谓琉璃厂为文物荟萃之所，不遭焚毁；寻议赔款，劝瓦减少其数，此其惠及国家者不鲜也。仪鸾殿灾，瓦抱之穿窗而出。瓦酋归国，德皇察其事，卒被褫谴，而彩云则执燕京歌楼之牛耳，装束新奇，神光四射，一时亲贵趋之如蚁。蓄骏马数十，出则乘之，前导后拥，见者称之为赛二爷。旋虐一雏妓死，事发，到刑部，问官皆其相识，从轻递回原籍。樊樊山作前后二《彩云曲》，都五千余言，传诵一时，至比于梅村之《圆圆歌》。樊又谓祸水何能溺人，人自溺之，出入青楼者可以为鉴，其论近于迂。十余年来，又不知偃蹇几夫。近乃归参议员魏阜瓯，虽半老佳人，仍不减当年风韵，并屏除一切嗜好，殆欲以晚节盖前愆欤。(洪名钧，江苏吴县人。魏名斯炅，江西金溪人。傅彩云，一名曹梦兰，安徽人。近人有《孽海花》一书，于其事迹最详。樊之《前彩云曲》叙其嫁洪游欧，再落平康各节，无关重要；《后彩云曲》则著意于庚子之变，沈子培至以为的是香山，断非梅村。兹录之于下云：纳兰昔御仪鸾殿，曾以宰官三召见。画栋珠帘谒御香，金床玉几开宫扇。明年西幸万人哀，桂观蜚廉委劫灰。虏骑乱穿驿道走，汉宫重见柏梁灾。白头宫监逢人说，庚子灾年秋七月。六龙一去万马来，柏灵旧帅称魁杰。红巾蚁附端郡王，擅杀德使董福祥。愤兵入城肆淫掠，董逃不获池鱼殃。瓦酋入据仪鸾座，凤城十家九家破。武夫好色胜贪财，桂殿秋清少眠卧。闻道平康有丽人，能操德语工德文。状元紫诰曾相假，英后殊施并写真。柏灵当日人争看，依稀记得芙蓉面。隔越蓬山十二年，琼华岛畔邀相见。隔水疑通云汉槎，催妆还用天山箭。彩云此际泥秋衾，云雨巫山何处寻。忽报将军亲折简，自来花下问青禽。徐娘虽老犹风致，巧换西装称人意。百环螺髻满簪花，全匹鲛长拂地。鸦娘催下七香车，豹尾银枪两行侍。细马遥遵辇路来，罗果踏金莲至。历乱宫帷飞野鸡，荒唐御座拥狐狸。将军携手瑶阶下，未上迷楼意已迷。骂贼还嗤毛惜惜，入宫自诩李师师。言和言战纷纭久，乱杀平人及鸡狗。彩云一点菩提心，操纵夷獠在纤手。箧休探赤仄钱，操刀莫逼红颜妇。始信倾城哲妇言，强于辩士仪秦口。后来虐婢如蝮虺，此日能言赛鹦鹉。较量功罪相折除，侥幸他年免缳首。将军七十虬髯白，四十秋娘盛钗泽。普法战罢又今年，枕席行师老无力。女闾中有女登徒，笑捋虎须亲虎额。不随盘瓠卧花单，那得驯狐集金阙。谁知九庙神灵怒，夜半瑶台生紫雾。火马飞驰过凤楼，金蛇燔鸡树。此时锦帐双鸳鸯，皓躯惊起无襦。小家女记入抱时，夜度娘寻凿坏处。撞破烟楼闪电窗，釜鱼笼鸟求生路。一霎秦灰楚炬空，依然别馆离宫住。朝云暮雨秋复春，坐见珠盘和议成。一闻红海班师诏，可有青楼惜别情。从此茫茫隔云海，将军颇有连波悔。君王神武不可欺，遥识军中妇人在。有罪无功损国戚，金符铁券趣销毁。太息联邦虎将才，终为旧院蛾眉累。蛾眉终落教坊司，已是琵琶弹破时。白门沦落归乡里，绿草依稀具狱词。世人有情多不达，明明祸水褰裳涉。玉堂鹭愆羽仪，碧海鲸鱼丧鳞甲。何限人间将相家，墙茨不扫伤门阀。乐府休歌杨柳枝，星家最忌桃花煞。今者株林一老妇，青裙来往春申浦。北门学士最关渠，《西幸丛谈》亦及汝。古人诗贵达事情，事有阙遗须拾补。不然落溷退红花，白发摩登何足数。) 
　　
　　民国以来，都中女伶颇盛，最有名者，为鲜灵芝、刘喜奎、富竹友、刘菊仙诸伶，一时名流多溺之，争为诗歌相鼓吹，如易哭庵之《鲜灵芝歌》所云："生男一蟹输一蟹，生女一雌胜一雌。牡丹嫩蕊开春暮，螺碧新茶摘雨前"，甚为脍炙人口。刘少少册封喜奎为刘王，尚为文人游戏之笔，至作同姓不为婚辨，几欲唐突西施，则近于呆矣。樊樊山之于竹友，李直绳之于菊仙，或认为寄女，或纳为簉室。流风所煽，驯致儇薄少年，寒酸学子，逾闲荡检，举国若狂，推原作俑，易、刘、樊、李诸公，不能辞其咎矣。(易、樊二君见前。刘名和鼒，湖南长沙人。李名淮，四川人，前清广东水师提督。) 
　　
　　
　　
　　仇隙第三十六 
　　
　　李太虚者，吴梅村之座师也。崇祯中为列卿，国变不死，降李自成。清定鼎后，乃脱归。有举人徐巨源者，其年家子也，尝非笑之。一日视太虚疾，太虚自言病将不起，巨源曰："公寿正长，必不死。"诘之，则曰："甲申、乙酉不死，则更无死期，以是知公之寿正未艾也。"太虚怒，然无如何。巨源又撰一剧，演太虚及龚芝麓降贼后，闻清朝兵入，急逃而南，至杭州，为追兵所蹑，匿于岳坟铁铸秦桧夫人跨下。值夫人方姅变，迨兵过而出，两人头皆血污。此剧已演于民间，稍稍闻于太虚；适芝麓以上林苑监谪官广东，过南昌，亦闻此事，乃与太虚密召歌伶，夜半演而观之，至两人出跨下时，血淋漓满头面，两人相顾大哭，谓名节扫地至此，夫复何言！然为孺子辱至此，必杀之以雪此仇。乃使人俟巨源于逆旅刺杀之。(李名未详，江西南昌人。徐已见前。) 
　　
　　赵秋谷天才骏厉，俯睨一切。时有黄六鸿者，由知县行取给事中入京，以土物及诗稿遍送诸名士，至赵赞善，赵答以柬云："土物拜登，大集璧谢。"黄遂衔之刻骨。未几而赵有国丧观剧之事，黄遂据以弹劾，赵因以落职，偃蹇终身。(黄邑里未详。赵公爵里见前。) 
　　
　　吴渔山自号墨井道人，画与王石谷齐名。同居常熟，总角即相友善。尝借石谷所摹大痴画卷，屡索不还，渐成怨隙，石谷遂与绝交。(吴、王二公已见前。) 
　　
　　陈沧洲官江宁知府。值圣祖南巡，总督阿山借供张名，召属官议增赋，众无言而注目公，公力争，且曰："官可罢，赋不可加也。"阿自是滋不悦公，乃以他事谗害之，系江宁狱，欲绝其食。狱卒怜之，私哺以饼，为守者李丞侦知，怒杖卒四十，曰："通一勺水入狱者如之。"公自分命绝矣。忽外有贵人驺唱声甚高，曰："狱官来，我浙江巡抚赵申乔也。入觐时，皇上命我语江南督抚，还我活陈鹏年，不知汝等可知否？"言毕去，不与公交一语。未十年，公总督南河，李为邳睢同知，大惧。来谒公，公无言，李心稍安，疑公忘之矣。居无何，黄河南岸崩，刍茭翔贵，治者竹楗石，需金巨万。公张饮，召河官十余人入，酒行叹曰："鹏年饿江宁狱几死，不意有今日。自贺一觥。"且饮且目李，目闪闪如电，须髯翕张。李色变，客亦瞠目不知所以，公笑曰："诸君不贺我乎？盍进一觥。"合席诺声如雷，不能者强毕之。俄奴捧饕餐出，瓷而鸽金者也，状狞恶，公起满斟之，持行至李所曰："某年月日，为一饼故，杖狱卒，欲饿我死者，非他人，即足下也。今河岸崩，百万生灵所关，不比老陈性命，不值一钱也。罚汝饮，即往治之，放一勺水入民田者，请敕书斩汝，亦使群公知鹏年非报私仇者。"李长跪，色若死灰，持，堕地碎，两手自搏，叩头数百，满座咄嗟回首，无一人忍睇其面者。李出，倾家治河，河平，来验工官缨帽小车，所杖江宁狱卒也。既，李竟惭恨死。(陈公爵里见前。) 
　　
　　徐冠卿少聪慧，从孝廉周云陔游。冠卿得乡举，与其师同入京，应礼部试。师约束太严，遂成仇恨。冠卿以百部食之，卒于逆旅。其年冠卿捷南宫，入词馆，京师人有知其事者，呼冠卿为药师佛。冠卿恃才狂放，怨者颇多。雍正初，怨家某以其诗集中有"明月有情还顾我，清风无意不留人"之句，遂以出首。当刑部审讯时，有与冠卿有瓜葛者，欲宽其罪，预告之曰："实出无心。"及讯冠卿，仰见堂上司员胡宗琳侍立案前，与其师面貌无异，乃大惊愕，供有心诽谤者，胡亦力争，遂画稿定罪。将正法时，所亲犹怪之，冠卿曰："吾命也，无他言。"(徐名骏，江苏昆山人，健庵司寇之幼子也。) 
　　
　　岳容斋之入朝也，纪成斌权大将军篆，命副参领查廪领卒万人牧驼马。廪性懦葸，畏边地寒，以偏裨五十人放牧，己率众避寒山谷间，日置酒高会为乐。准夷入寇，偏裨报廪，廪笑曰："鼠盗不久即散。"按兵不往。及马驼被掳，廪闻信弃官去。过总兵曹垒，呼曹救之。曹卞急，率兵往，为贼所败，单骑奔，赖提督蒋建率本标卒追之，转战七昼夜，敌始却。廪见纪，皆委罪于曹，纪笑曰："满洲人之勇，固如是耶！"收缚，将斩之。岳归，纪告以故，岳惊曰："君今族矣。满族为国旧人，吾侪岂可与抗，以干其怒耶！"解廪缚，以善言谕之，委罪于曹，斩之以徇，而以捷闻。廪转仇岳刺骨。会查郎阿巡边，其戚也，因控岳诸不法事，及纪掩败为功状。查郎阿据以入告，世宗大怒，斩纪于营，置岳诏狱，而廪竟得免。(岳公爵里见前。) 
　　
　　杭堇浦与全谢山以才学相投契，为最亲密，客京师及维扬，无一日不相见，谈笑辨论，相服相称叹，数十年无间言也。既而谢山膺粤东制府之聘，往主端溪书院，堇浦同时为粤秀书院山长。谢山自束修外一介不取，虽弟子馈时物亦峻拒之；而堇浦则捆载湖州笔数万，乞粤中大吏函致其僚属，用重价强卖与之。谢山遗书规戒，谓此非为人师所宜，不听。谢山归，以告扬州马氏兄弟。他日堇浦至马氏，秋玉昆季甚诘堇浦，堇浦不敢辨，而怨谢山切骨，谢山不知也。谢山既卒，其弟子蒋樗庵、董小钝诸君，念其师执友莫堇浦若，乞之铭墓。堇浦使来索遗集，与之，久无报章，屡索还遗集，终不报，而堇浦《道古堂文集》雕本出矣。诸君视其目有《鲒亭集序》，忻然检读，则若誉若嘲，不解所谓。细译之，又似谢山有败行者，皆大惊怪。又遍观其他文，则窜谢山文为己作者六七篇，于是知堇浦卖死友，而不知其卖之之故。既有自维扬来者，道其详于樗庵，始恍然大悟。其后樗庵弟子有钞《鲒亭集》，而以杭序冠首者，樗庵见之大怒，乃手纪堇浦负谢山始末于序后。此书后归烟屿楼徐先生，故先生详述之如此。(全、杭二公爵里见前。按樗庵固不妄语，徐先生亦不轻诋前辈者。且堇浦《粤游集》每有以湖笔馈某官诗，其文集中考据辨论之作，颇与鲒相出入。然则才如堇浦，竟有文无行，卖良友于死后，亦可唏矣。) 
　　
　　乾、嘉时，朝贵盛行弈艺，以此四方善弈士咸集京师，而以范西屏为巨擘。有先范得名者黄某，久游公卿间，称国手，年亦倍长于范。及范入都，黄与角艺，卒死范手，于是慕范者未尝不惜黄，而不知其中自有天焉。先是富春韩生馆某部郎家，韩本善弈，而人莫知。一日部郎邀黄弈，韩作壁上观，局竟谓部郎曰："黄某弈虽名盛一时，而自我观之，其于攻守之法犹未尽然，谁谓无可敌者！"部郎乃复邀黄与韩对弈。黄见韩年少，意甚轻之，及布局，觉有异，即极力防拒，而辄为所窘。黄或乘间出奇，韩则信手以应，不费思索。竟三局，黄三北焉，遂推枰起曰："余今适发隐疾，越日当与君决胜负耳。"嗣是黄名稍逊，而韩技亦有知者。某王亦精此艺，闻韩名，召与弈，自辰至日中，连和三枰，末局韩负半子。盖应召时，使者以王好胜为嘱，韩欲博王欢，而又不堕己名，故于进退间，分毫不失如此。然其心力之劬，恰过常局数倍矣。时黄恨韩成仇，侦知其故，韩出即要于途曰："今日愿与君毕其所长。"韩苦辞不可，乃勉与弈。及争一角，韩反复凝思，卒不能应，黄以冷语迫之，韩神色顿异，遽喷血数升而绝。越后二十余年，而黄为范乘，若相报复焉。(范已见前。相传范入都时，黄犹在。诸钜公设彩邀二人一争，胜局未分，亦以一角决上下。范见黄握子不落，曰："先生殆不欲战乎？"黄忽色变，曰："孽也，天夺我矣，又何争为！"方推枰起，遽倒地而死。) 
　　
　　陈国瑞寓居扬州，与提督李世忠过从游宴。先是国瑞在清淮时，尝截留李世忠营中饷盐，值银钜万；又杀世忠部将之攻下蔡墟者，取其军械，而诬其勾通苗沛霖，世忠皆不敢与校。及是欲雪宿仇，而阳与为欢，国瑞不悟，日与狎饮，时时以戏言谑之，世忠积不能平。一日清晨，率亲兵数十突入国瑞之舍，擒国瑞以出，声言解往金陵，听总督曾侯相处置。挟以登舟，扬帆南下，国瑞兄子陈泽培率众追之。是时湖北运铜船数百号停泊河干，其水手皆楚人，国瑞同乡也。泽培号于众曰："有能追夺吾叔者，赏以万金。"于是应募者数千人，追及世忠于瓜洲之四里铺，围其大舟。世忠乘夜挟国瑞登舢板船，潜行出口，溯江西下。黎明，泽培登其大舟，取世忠妾婢三人以归扬州，扶以游街，官吏驰往弹压，送归世忠本宅。而船中尚有二女，于纷呶之际，怀金宝赴水以死。曾既接世忠禀牍，严批责令先释国瑞，来辕听候讯办。世忠泊舟芦苇丛中，先来谒曾，曾拒不见，遣武弁以一令箭偕世忠同至舢板船，释放国瑞，始于船底掖出之，饥惫几无人形，时同治十年闰四月十八日也。李、陈二人同交营务处，委员讯具供词，曾乃衡情剖断，世忠以擅执大员被褫职；国瑞累次滋事，又滥杀世忠部将，因事在赦前，劾以都司降补，均交地方官严行管束；泽培革去监生，时议允之。(陈，湖北人，李，安徽人，两人齐名，悍亦相似。然以人格论，则世忠不及国瑞多矣。国瑞不失为粗豪之丈夫，世忠只成反复之小人耳。其寻仇互斗也，世皆直陈而曲李，亦足见公论之在人也。) 
　　
　　
　　
　　蔡跋 
　　
　　右新世說八卷，吾友易君蔚儒所作也。昔漢魏之際，漸尚清談，逮晉宋而極盛。臨川王義慶乃仿劉子政世說之例，而作新書，務以標領新異；已耳得博聞强記之孝標為之作注，而其書始有裨于掌故焉。有清之初，王丹麓承明代詩社之餘習，作今世說，頗多雋語，而讀者頗以稱許溢量、標榜聲氣為言。易君後王氏二百年而有是作，自釆錄王書數十則外，皆以見聞所及，精擇而雅言之，幾乎無一字無來歷。昔人評唐語林曰，是書雖倣世說，而所紀典章故實、嘉言懿行多與正史相發明，視劉義慶之專尚清談者不同。吾於是書亦云。七年九月十二日蔡元培跋
　　

