　　钦定四库全书　　　　　子部十
　　日知录目录　　　　　　杂家类二【杂考之属】卷一
　　三易
　　重卦不始文王
　　朱子周易本义
　　卦爻外无别象
　　卦变
　　互体
　　六爻言位
　　九二君徳
　　师出以律
　　既雨既处
　　武人为于大君
　　自邑告命
　　成有渝旡咎
　　童观
　　不逺复
　　不耕获不菑畬
　　天在山中
　　罔孚裕旡咎
　　有孚于小人
　　损其疾使遄有喜
　　上九弗损益之
　　利用为依迁国
　　姤
　　包旡鱼
　　以杞包
　　巳日
　　改命吉
　　艮
　　艮其限
　　鸿渐于陆
　　君子以永终知敝
　　鸟焚其巢
　　巽在牀下
　　翰音登于天
　　山下有雷小过
　　妣
　　东隣
　　游魂为变
　　通乎昼夜之道而知
　　继之者善也成之者性也
　　形而下者谓之器
　　垂衣裳而天下治
　　过此以往未之或知也
　　困徳之辨也
　　凡易之情
　　易逆数也
　　説卦杂卦互文
　　兑为口舌
　　序卦杂卦
　　晋昼也明夷诛也
　　孔子论易
　　七八九六
　　卜筮
　　卷二
　　帝王名号
　　九族
　　舜典
　　惠廸吉从逆凶
　　懋迁有无化居
　　三江
　　锡土姓
　　厥弟五人
　　惟彼陶唐有此冀方
　　征
　　惟元祀十有二月
　　西伯戡黎
　　少师
　　殷纣之所以亡
　　武王伐纣
　　泰誓
　　百姓有过在子一人
　　王朝步自周
　　大王王季
　　彞伦
　　龟从筮逆
　　周公居东
　　微子之命
　　酒诰
　　召诰
　　元子
　　其稽我古人之徳
　　节性
　　汝其敬识百辟享
　　惟尔王家我适
　　王来自奄
　　建官惟百
　　司空
　　顾命
　　矫防
　　罔中于信以覆诅盟
　　文侯之命
　　秦誓
　　古文尚书
　　书序
　　丰熙伪尚书
　　卷三
　　诗有入乐不入乐之分
　　四诗
　　孔子删诗
　　何彼秾矣
　　鄘衞
　　黎许二国
　　诸姑伯姊
　　王事
　　朝隮于西
　　王
　　日之夕矣
　　大车
　　郑
　　楚吴诸国无诗
　　豳
　　言私其豵
　　承筐是将
　　罄无不宜
　　民之质矣日用饮食
　　小人所腓
　　变雅
　　大原
　　莠言自口
　　皇父
　　握粟出卜
　　私人之子百僚是试
　　不醉反耻
　　上天之载
　　王欲玉汝
　　夸毗
　　流言以对
　　申伯
　　徳輶如毛
　　韩城
　　如山之苞如川之流
　　不吊不祥
　　駉
　　实始翦商
　　鸟
　　敷奏其勇
　　鲁颂商颂
　　诗序
　　卷四
　　鲁之春秋
　　春秋阙疑之书
　　三正
　　闰月
　　王正月
　　春秋时月并书
　　谓一为元
　　改月
　　天王
　　邾仪父
　　仲子
　　成风敬嬴
　　君氏卒
　　滕子薛伯杞伯
　　阙文
　　夫人孙于齐
　　公及齐人狩于禚
　　楚吴书君书大夫
　　亡国书葬
　　许男新臣卒
　　禘于太庙用致夫人
　　及其大夫荀息
　　邢人狄人伐衞
　　王入于王城不书
　　星孛
　　子卒
　　纳公孙宁仪行父于陈
　　三国来媵
　　杀或不称大夫
　　邾子来会公
　　葬用柔日
　　诸侯在丧称子
　　未逾年书爵
　　姒氏卒
　　卿不书族
　　大夫称子
　　有諡则不称字
　　人君称大夫字
　　王贰于虢
　　星陨如雨
　　筑郿
　　城小谷
　　齐人杀哀姜
　　微子啓
　　襄仲如齐纳币
　　子叔姬卒
　　齐昭公
　　赵盾弑其君
　　临于周庙
　　栾懐子
　　子太叔之庙
　　城成周
　　五伯
　　占法之多
　　以日同为占
　　天道逺
　　一事两占
　　春秋言天之学
　　左氏不必尽信
　　列国官名
　　地名
　　昌
　　文字不同
　　所见异辞
　　纪履緰来逆女
　　母弟称弟
　　子沈子
　　谷伯邓侯书名
　　郑忽书名
　　祭公来遂逆王后于纪
　　争门
　　仲婴齐卒
　　隠十年无正
　　戎菽
　　陨石于宋五
　　王子虎卒
　　谷梁日误作曰
　　卷五
　　阍人寺人
　　正月之吉
　　木铎
　　稽其功绪
　　六牲
　　邦飨耆老孤子
　　医师
　　造言之刑
　　国子
　　死政之老
　　凶礼
　　不入兆域
　　乐章
　　斗与辰合
　　凶声
　　八音
　　用火
　　涖戮于社
　　邦朋
　　王公六职之一
　　奠挚见于君
　　主人
　　辞无不腆无辱
　　某子受酬
　　辩
　　须臾
　　飱不致
　　三年之丧
　　继母如母
　　为所后者之祖父母妻妻之父母昆弟昆弟之子若子
　　女子子在室为父
　　慈母如母
　　出妻之子为母
　　父卒继母嫁
　　有适子者无适孙
　　为人后者为其父母
　　继父同居者
　　宗子之母在则不为宗子之妻服也
　　君之母妻
　　齐衰三月不言曾祖巳上
　　兄弟之妻无服
　　先君余尊之所厌
　　贵臣贵妾
　　外亲之服皆缌
　　唐人增改服制
　　报于所为后之兄弟之子若子
　　庶子为后者为其外祖父母从母舅无服考降
　　噫歆
　　卷六
　　母不敬
　　女子子
　　取妻不取同姓
　　父不祭子夫不祭妻
　　檀弓
　　大公五世反葬于周
　　扶君
　　二夫人相为服
　　同母异父之昆弟
　　子夘不乐
　　君有馈焉曰献
　　邾娄考公
　　因国
　　文王世子
　　武王帅而行之
　　用日干支
　　社日用甲
　　不齿之服
　　为父母妻长子禫
　　为殇后者以其服服之
　　庶子不以杖即位
　　妇人不为主而杖者
　　庶姓别于上
　　爱百姓故刑罚中
　　庶民安故财用足
　　术有序
　　师也者所以学为君
　　肃肃敬也
　　以其绥复
　　亲丧外除兄弟之丧内除
　　十五日而禫
　　妻之党虽亲弗主
　　吉祭而复寝
　　如欲色然
　　先古
　　博爱
　　以养父母日严
　　致知
　　顾諟天之明命
　　桀纣帅天下以暴
　　财者末也
　　未有上好仁而下不好义者也
　　君子而时中
　　子路问强
　　鬼神
　　期之丧达乎大夫
　　三年之丧达乎天子
　　达孝
　　思事亲不可以不知人
　　诚者天之道也
　　肫肫其仁
　　卷七
　　孝弟为仁之本
　　察其所安
　　子张问十世
　　媚奥
　　武未尽善
　　朝闻道夕死可矣
　　忠恕
　　夫子之言性与天道
　　变齐变鲁
　　博学于文
　　三以天下让
　　有妇人焉
　　季路问事鬼神
　　不践迹
　　异乎三子者之撰
　　去兵去食
　　奡荡舟
　　管仲不死子紏
　　予一以贯之
　　君子疾没世而名不称焉
　　性相近也
　　虞仲
　　听其言也厉
　　有始有卒者其惟圣人乎
　　梁惠王
　　未有义而后其君者也
　　不动心
　　市朝
　　必有事焉而勿正心
　　文王以百里
　　廛无夫里之布
　　孟子自齐葬于鲁
　　其实皆什一也
　　庄岳
　　古者不为臣不见
　　公行子有子之丧
　　为不顺于父母
　　象封有庳
　　周室班爵禄
　　费惠公
　　行吾敬故谓之内也
　　以纣为兄之子
　　才
　　求其放心
　　所去三
　　自视欿然
　　士何事
　　饭糗茹草
　　孟子外篇
　　孟子引论语
　　孟子字样
　　孟子弟子
　　荼
　　鴚
　　九经
　　考次经文
　　卷八
　　州县赋税
　　属县
　　州县品秩
　　府
　　乡亭之职
　　里甲
　　掾属
　　都令史
　　吏胥
　　法制
　　省官
　　选补
　　停年格
　　铨选之害
　　员缺
　　卷九
　　人材
　　保举
　　闗防
　　封駮
　　部刺史
　　六条之外不察
　　隋以后刺史
　　知县
　　知州
　　知府
　　守令
　　刺史守相得召见
　　汉令长
　　京官必用守令
　　宗室
　　藩镇
　　辅郡
　　边县
　　宦官
　　禁自宫
　　卷十
　　治地
　　斗斛丈尺
　　地亩大小
　　州县界域
　　后魏田制
　　开垦荒地
　　苏松二府田赋之重
　　豫借
　　纺织之利
　　马政
　　驿传
　　漕程
　　行盐
　　卷十一
　　权量
　　大斗大两
　　汉禄言石
　　以钱代铢
　　十分为钱
　　黄金
　　银
　　以钱为赋
　　五铢钱
　　开元钱
　　钱法之变
　　铜
　　钱面
　　短陌
　　钞
　　伪银
　　卷十二
　　财用
　　言利之臣
　　俸禄
　　助饷
　　馆舍
　　街道
　　官树
　　桥梁
　　人聚
　　访恶
　　盗贼课
　　禁兵器
　　水利
　　雨泽
　　河渠
　　卷十三
　　周末风俗
　　秦纪会稽山刻石
　　两汉风俗
　　正始
　　宋世风俗
　　清议
　　名教
　　廉耻
　　流品
　　重厚
　　耿介
　　乡原
　　俭约
　　大臣
　　除贪
　　贵廉
　　禁锢奸臣子孙
　　家事
　　奴仆
　　阍人
　　田宅
　　三反
　　召杀
　　南北风化之失
　　南北学者之病
　　范文正公
　　辛幼安
　　士大夫晚年之学
　　士大夫家容僧尼
　　贫者事人
　　分居
　　父子异部
　　生日
　　陈思王植
　　降臣
　　本朝
　　书前代官
　　卷十四
　　兄弟不相为后
　　立叔父
　　继兄子为君
　　太上皇
　　皇伯考
　　除去祖宗庙諡
　　汉人追尊之礼
　　諡法
　　追尊子弟
　　内禅
　　御容
　　封国
　　乳母
　　圣节
　　君丧
　　丧礼主人不得升堂
　　居丧不吊人
　　像设
　　从祀
　　十哲
　　嘉靖更定从祀
　　祭礼
　　女巫
　　卷十五
　　陵
　　墓祭
　　厚葬
　　前代陵墓
　　停丧
　　假葬
　　改殡
　　火葬
　　期功丧去官
　　缌丧不得赴举
　　丧娶
　　衫帽入见
　　奔丧守制
　　丁忧交代
　　武官丁忧
　　居丧宴饮
　　匿丧
　　国恤宴饮
　　宋朝家法
　　卷十六
　　明经
　　秀才
　　举人
　　进士
　　科目
　　制科
　　甲科
　　十八房
　　经义论策
　　三场
　　拟题
　　题切时事
　　试文格式
　　程文
　　判
　　经文字体
　　史学
　　卷十七
　　生员额数
　　中式额数
　　通塲下第
　　御笔黜落
　　殿举
　　进士得人
　　大臣子弟
　　北卷
　　糊名
　　搜索
　　座主门生
　　举主制服
　　同年
　　先辈
　　出身授官
　　恩科
　　年齿
　　教官
　　武学
　　杂流
　　通经为吏
　　卷十八
　　秘书国史
　　十三经注疏
　　监本二十一史
　　张参五经文字
　　别字
　　三朝要典
　　密疏
　　贴黄
　　记注
　　四书五经大全
　　书传防选
　　内典
　　心学
　　举业
　　破题用庄子
　　科塲禁约
　　朱子晚年定论
　　窃书
　　勘书
　　改书
　　易林
　　卷十九
　　文须有益于天下
　　文不贵多
　　著书之难
　　直言
　　立言不为一时
　　文人之多
　　巧言
　　文辞欺人
　　修辞
　　文人摹仿之病
　　文章繁简
　　文人求古之病
　　古人集中无冗复
　　书不当两序
　　古人不为人立传
　　志状不可妄作
　　作文润笔
　　文非其人
　　假设之辞
　　古文未正之隠
　　卷二十
　　非三公不得称公
　　古人不以甲子名嵗
　　史家追纪月日之法
　　史家月日不必顺序
　　重书日
　　古人必以月日系年
　　古无一日分为十二时
　　年月朔甲子
　　年号当从实书
　　史书一年两号
　　年号古今相同
　　割并年号
　　孙氏西斋录
　　通鉴书改元
　　后元年
　　李茂贞用天祐年号
　　通鉴书葬
　　通鉴书闰月
　　史书人君未即位
　　史书一人先后厯官
　　史书郡县同名
　　郡国改名
　　史书人同姓名
　　述古
　　引古必用元文
　　引书用意
　　文章推服古人
　　史书下两曰字
　　书家凡例
　　分题
　　卷二十一
　　作诗之防
　　诗不必人人皆作
　　诗题
　　古人用韵无过十字
　　诗有无韵之句
　　五经中多有用韵
　　易韵
　　古诗用韵之法
　　古人不忌重韵
　　七言之始
　　一言
　　古人未有之格
　　古人不用长句成篇
　　诗用叠字
　　次韵
　　栢梁台诗
　　诗体代降
　　书法诗格
　　诗人改古事
　　庾子山赋误
　　于仲文诗误
　　李太白诗误
　　郭璞赋误
　　陆机文误
　　字
　　古文
　　説文
　　説文长笺
　　五经古文
　　急就篇
　　千字文
　　草书
　　金石录
　　铸印作减笔字
　　画
　　古器
　　卷二十二
　　四海
　　九州
　　六国独燕无后
　　郡县
　　秦始皇未灭二国
　　汉王子侯
　　汉侯国
　　都
　　乡里
　　都乡
　　都乡侯
　　封君
　　图
　　亭
　　亭侯
　　社
　　厯代帝王陵寝
　　尧冢灵台
　　生祠
　　生碑
　　张公素
　　王亘
　　卷二十三
　　姓
　　氏族
　　氏族相传之讹
　　孔顔孟三氏
　　仲氏
　　以国为氏
　　姓氏书
　　通谱
　　二字姓改一字
　　北方门族
　　冒姓
　　两姓
　　古人二名止用一字
　　古人諡止称一字
　　称人或字或爵
　　子孙称祖父字
　　已祧不讳
　　皇太子名不讳
　　二名不偏讳
　　嫌名
　　以讳改年号
　　前代讳
　　名父名君名祖
　　弟子名师
　　同辈称名
　　以字为讳
　　自称字
　　人主呼人臣字
　　两名
　　假名甲乙
　　以姓取名
　　以父名子
　　以夫名妻
　　兼举名字
　　排行
　　二人同名
　　字同其名
　　变姓名
　　生而曰讳
　　生称諡
　　称王公为君
　　卷二十四
　　祖孙
　　髙祖
　　艺祖
　　冲帝
　　考
　　伯父叔父
　　族兄弟
　　亲戚
　　哥
　　妻子
　　称某
　　互辞
　　豫名
　　重言
　　后
　　王
　　君
　　主
　　陛下
　　足下
　　閤下
　　相
　　将军
　　相公
　　司业
　　翰林
　　洗马
　　比部
　　员外
　　主事
　　主簿
　　郎中待诏
　　外郎
　　门子
　　快手
　　火长
　　楼罗
　　白衣
　　郎
　　门生
　　府君
　　官人
　　对人称臣
　　先卿
　　先妾
　　称臣下为父母
　　人臣称人君
　　上下通称
　　人臣称万嵗
　　卷二十五
　　重黎
　　巫咸
　　河伯
　　湘君
　　共和
　　介子推
　　杞梁妻
　　池鱼
　　庄安
　　李广射石
　　大小山
　　丁外人
　　毛延夀
　　名以同事而晦
　　名以同事而章
　　人以相类而误
　　传记不考世代
　　卷二十六
　　史记通鉴兵事
　　史记于序事中寓论断
　　史记
　　汉书
　　汉书二志小字
　　汉书不如史记
　　荀悦汉纪
　　后汉书
　　三国志
　　作史不立表志
　　史文重出
　　史文衍字
　　史家误承旧文
　　晋书
　　宋书
　　魏书
　　梁书
　　后周书
　　隋书
　　北史一事两见
　　宋齐梁书南史一事互异
　　旧唐书
　　新唐书
　　宋史
　　阿鲁图进宋史表
　　辽史
　　金史
　　元史
　　通鉴
　　通鉴不载文人
　　卷二十七
　　汉人注经
　　注疏中引书之误
　　姓氏之误
　　左传注
　　考工记注
　　尔雅注
　　国语注
　　楚辞注
　　荀子注
　　淮南子注
　　史记注
　　汉书注
　　后汉书注
　　文选注
　　陶渊明诗注
　　李太白诗注
　　杜子美诗注
　　韩文公诗注
　　通鉴注
　　卷二十八
　　拜稽首
　　稽首顿首
　　百拜
　　九顿首三拜
　　东向坐
　　坐
　　土炕
　　冠服
　　衣
　　对襟衣
　　行幐
　　韈
　　乐府
　　寺
　　省
　　职官受杖
　　押字
　　邸报
　　酒禁
　　赌博
　　京债
　　居官负债
　　卷二十九
　　骑
　　驲
　　驴驘
　　军行迟速
　　木甖渡军
　　海师
　　海运
　　烧荒
　　家兵
　　少林僧兵
　　毛葫芦兵
　　方音
　　国语
　　外国风俗
　　徙戎
　　楼烦
　　吐蕃回纥
　　西域天文
　　三韩
　　大秦
　　干陀利
　　卷三十
　　天文
　　日食
　　月食
　　嵗星
　　五星聚
　　海中五星二十八宿
　　星名
　　人事感天
　　黄河清
　　妖人阑入宫禁
　　诈称太子
　　外国应天象
　　星事多凶
　　图谶
　　孔子闭房记
　　百刻
　　雨水
　　五行
　　建除
　　艮巽坤干
　　太一
　　正五九月
　　古今神祠
　　佛寺
　　泰山治鬼
　　蕃俗信
　　卷三十一
　　河东山西
　　陜西
　　山东河内
　　吴会
　　江西广东广西
　　四川
　　史记菑川国薛县之误
　　曾子南武城人
　　汉书二燕王传
　　徐乐传
　　水经注大梁灵丘之误
　　三辅皇图
　　大明一统志
　　交阯
　　蓟
　　夏谦泽
　　石门
　　无终
　　栁城
　　昌黎
　　石城
　　木刀沟
　　江乗
　　郭璞墓
　　蟂矶
　　胥门
　　潮信
　　晋国
　　緜上
　　箕
　　唐
　　晋都
　　瑕
　　九原
　　昔阳
　　太原
　　代
　　阙里
　　杏坛
　　徐州
　　向
　　小谷
　　泰山立石
　　泰山都尉
　　济南都尉
　　邹平台二县
　　夹谷
　　潍水
　　劳山
　　楚丘
　　东昏
　　长城
　　卷三十二
　　而
　　柰何
　　语急
　　嵗
　　月半
　　巳
　　里
　　仞
　　不淑
　　不吊
　　亡
　　干没
　　辱
　　奸
　　讹
　　谁何
　　信
　　出
　　鳏寡
　　丁中
　　阿
　　幺
　　元
　　写
　　行李
　　耗
　　量移
　　罘罳
　　场屋
　　豆
　　陉
　　豸
　　闗
　　宙
　　石炭
　　终葵
　　魁
　　桑梓
　　草马
　　草驴女猫
　　雌雄牝牡
　　【臣】等谨案日知录三十二卷
　　国朝顾炎武撰前有自记称自少读书有所得辄记之其有不合时复改定或古人先我而有者则遂削之积三十余年乃成一编其书前七卷皆论经义八卷至十二卷皆论政事十三卷论世风十四卷十五卷论礼制十六卷十七卷皆论科举十八卷至二十一卷皆论艺文二十二卷至二十四卷襍论名义二十五卷论古事真妄二十六卷论史法二十七卷论注书二十八卷论襍事二十九卷论兵及外国事三十卷论天象术数三十一卷论地里三十二卷为襍考证炎武学有本原博赡而能通贯每一事必详其始末叅其证佐而后笔之书故引据浩繁而抵牾者少非如杨慎焦竑诸人偶然涉猎得一义之异同知其一而不知其二惟其生于明末喜谈经世之务激于时事慨然以复古为志故其説或迂而难行或愎而过鋭所作音学五书后序至谓圣人复起必举今日之音而还之淳古则其他可知矣其门人潘耒作是书序盛称其经济而以考据精详为末务非笃论也乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　日知録自记
　　愚自少读书有所得輙记之其有不合时复改定或古人先我而有者则遂削之积三十余年乃成一编取子夏之言名曰日知録以正后之君子东吴顾炎武












　　日知录原序
　　有通儒之学有俗儒之学学者将以明体适用也综贯百家上下千载详考其得失之故而断之于心笔之于书朝章国典民风土俗元元本本无不洞悉其术足以匡时其言足以救世是谓通儒之学若夫雕琢辞章缀辑故实或髙谈而不根或勦説而无当浅深不同同为俗学而已矣自宋迄元人尚实学若郑渔仲王伯厚魏鹤山马贵与之流著述具在皆博极古今通达治体曷尝有空疎无本之学哉明代人才辈出而学问逺不如古自其少时鼓箧读书规模次第己大失古人之意名成年长虽欲学而无及间有豪隽之士不安于固陋而思崭焉自见者又或采其华而弃其实识其小而遗其大若唐荆川杨用修王弇州郑端简号称博通者可屈指数然其去古人有间矣昆山顾宁人先生生长世族少负絶异之资潜心古学九经诸史畧能背诵尤留心当世之故实录奏报手自抄节经世要务一一讲求当明末年奋欲有所自树而迄不得试穷约以老然忧天闵人之志未尝少衰事闗民生国命者必穷源溯本讨论其所以然足迹半天下所至交其贤豪长者考其山川风俗疾苦利病如指诸掌精力絶人无他嗜好自少至老未尝一日废书出必载书数簏自随旅店少休披寻搜讨曾无倦色有一疑义反覆防考必归于至当有一独见援古证今必畅其説而后止当代文人才士甚多然语学问必敛衽推顾先生凡制度典礼有不能明者必质诸先生坠文轶事有不知者必征诸先生先生手画口诵探源竟委人人各得其意去天下无贤不肖皆知先生为通儒也先生著书不一种此日知录则其稽古有得随时劄记久而类次成书者凡经义史学官方吏治财赋典礼舆地艺文之属一一疏通其源流考正其谬误至于叹礼教之衰迟伤风俗之頽败则古称先规切时弊尤为深切着明学博而识精理到而辞达是书也意惟宋元名儒能为之明三百年来殆未有也耒少从先生游尝手授是书先生没复从其家求得手藁较勘再三缮写成帙与先生之甥刑部尚书徐公健庵大学士徐公立斋谋刻之而未果二公继没耒念是书不可以无傅携至闽中年友汪悔斋赠以买山之资举畀建阳丞葛受箕鸠工刻之以行世呜呼先生非一世之人此书非一世之书也魏司马朗复井田之议至易代而后行元虞集京东水利之策至异世而见用立言不为一时录中固已言之矣异日有整民物之责者读是书而憬然觉悟采用其説见诸施行于世道人心实非小补如第以考据之精详文辞之博辨叹服而称述焉则非先生所以着此书之意也康熙乙亥仲秋门人潘耒拜述




<子部,杂家类,杂考之属,日知录>
　　钦定四库全书
　　日知録卷一　　　　　昆山　顾炎武　撰三易
　　夫子言包羲氏始画八卦不言作易而曰易之兴也其于中古乎又曰易之兴也其当殷之末世周之盛徳邪当文王与纣之事邪是文王所作之辞始名为易而周官大卜掌三易之法一曰连山二曰归藏三曰周易连山归藏非易也而云三易者后人因易之名以名之也犹之墨子书言周之春秋燕之春秋宋之春秋齐之春秋周燕齐宋之史非必皆春秋也而云春秋者因鲁史之名以名之也
　　左传僖十五年战于韩卜徒父筮之曰吉其卦遇蛊曰千乗三去三去之余获其雄狐成十六年战于鄢陵公筮之史曰吉其卦遇复曰南国防射其元王中厥目此皆不用周易而别有引据之辞即所谓三易之法也【卜徒父以卜人而掌此犹周官之大卜】而传不言易
　　重卦不始文王
　　大卜掌三易之法其经卦皆八其别皆六十有四攷之左传襄公九年穆姜迁于东宫筮之遇艮之随姜曰是于周易曰随元亨利贞无咎独言是于周易则知夏商皆有此卦而重八卦为六十四者不始于文王矣
　　朱子周易本义
　　周易自伏羲画卦文王作彖辞周公作爻辞谓之经经分上下二篇孔子作十翼谓之传传分十篇象传上下二篇象传上下二篇繋辞传上下二篇文言説卦传序卦传杂卦传各一篇【汉书艺文志易经十二篇师古曰上下经及十翼故十二篇孔氏正义曰十翼者上彖一下彖二上象三下象四上繋五下繋六文言七説卦八序卦九杂卦十　陆徳明释文曰太史公论六家要防引天下同归而殊途一致而百虑谓之易大传班固谓孔子晚而好易读之韦编三絶而为之传传即十翼也前汉六经与传皆别行至后汉诸儒始合经传为一】自汉以来为费直郑王弼所乱取孔子之言逐条附于卦爻之下程正叔传因之及朱元晦本义始依古文故于周易上经条下云中间颇为诸儒所乱近世晁氏始正其失而未能尽合古文吕氏又更定着为经二卷传十卷乃复孔氏之旧云洪武初颁五经天下儒学而易兼用程朱二氏亦各自为书永乐中脩大全乃取朱子卷次割裂附之程传之后【易经大全凡例曰程传本义既已并行而诸家定本又各不同故今定从程传元本而本义仍以类从】而朱子所定之古文仍复殽乱彖即文王所繋之辞传者孔子所以释经之辞也后凡言传放此此乃彖上传条下义今乃削彖上传三字而附于大哉乾元之下象者卦之上下两象及两象之六爻周公所繋之辞也乃象上传条下义今乃削象上传三字而附于天行健之下此篇申彖传象传之意以尽乾坤二卦之蕴而余卦之説因可以例推云乃文言条下义今乃削文言二字而附于元者善之长也之下其彖曰象曰文言曰字皆朱子本所无复依程传添入后来士子厌程传之多弃去不读专用本义【治三年防试物不可以茍合而已故受之以贲题陈辅文同考官杨守阯批曰序卦朱子无一言以释其义盖以程子于诸卦之首防析其义已明且尽故也今治经者专读本义易卷逾八百而知有传者不数人此能知之而又善作是用録之以激厉经生之不读程传者】而大全之本乃朝廷所颁不敢辄改遂即监版传义之本刋去程传而以程之次序为朱之次序【虚斋蔡清易经蒙引谓之今所窃刋行易经本义　今四书版本毎张十八行毎行十七字而注皆小字书经礼记并同惟易每张二十二行每行二十三字而本义皆作大字与各经不同明为后来所刻是依监版传义本而刋去程传凡本义中言程传备矣者又添一传曰而引其文皆今代人所为也　坊刻擅改古书宜有严禁是学臣之责朱子诗集传序蔡仲黙书集传序今南京刋大全本改曰诗经大全序书经大全序此即乱刻古书之一验幸监本尚存其谬亦易见尔】相传且二百年矣惜乎朱子定正之书竟不得见于世岂非此经之不幸也夫
　　朱子记嵩山晁氏卦爻彖象説谓古经始变于费氏而卒大乱于王弼此据孔氏正义曰夫子所作象辞元在六爻经辞之后以自卑退不敢干乱先圣正经之辞王辅嗣之意以为象者本释经文宜相附近其义易了故分爻之象辞各附其当爻下如杜元凯注左传分经之年与传相附故谓连合经传始于辅嗣不知其实本于康成也魏志髙贵乡公幸太学问博士淳于俊曰孔子作彖象郑作注其释经义一也今彖象不与经文相连而注连之何也俊对曰郑合彖象于经者欲使学者寻省易了也帝曰若合之于学诚便则孔子曷为不合以了学者乎俊对曰孔子恐其与文王相乱是以不合此圣人以不合为谦帝曰若圣人以不合为谦则郑何独不谦邪俊对曰古义深圣问奥逺非臣所能详尽是则康成之书已先合之不自辅嗣始矣乃汉书儒林传云费直治易无章句徒以彖象繋辞文言解説上下经则以传附经又不自康成始朱子记晁氏説谓初乱古制时犹若今之乾卦盖自坤以下皆依此后人又散之各爻之下而独存干一卦以见旧本相传之様式耳愚尝以其説推之今乾卦彖曰为一条象曰为一条疑此费直所附之元本也坤卦以小象散于各爻之下其为象曰者八余卦则为象曰者七此郑所连髙贵乡公所见之本也
　　程传虽用辅嗣本亦言其非古易咸九三咸其股亦不处也传曰云亦者盖象辞本不与易相比自作一处故诸爻之象辞意有相续者此言亦者承上爻辞也【小畜九二牵复在中亦不自失也本义曰亦者承上爻义】
　　秦以焚书而五经亡明朝以取士而五经亡今之为科举之学者大率皆帖括熟烂之言不能通知大义者也而易春秋尤为缪盭以彖传合大象以大象合爻以爻合小象二必臣五必君隂卦必云小人阳卦必云君子于是此一经者为拾沈之书而易亡矣取胡氏传一句两句为防而以经事之相类者合以为题传为主经为客有以彼经证此经之题有用彼经而隠此经之题于是此一经者为射覆之书而春秋亡矣【天顺三年九月甲辰浙江温州府永嘉县儒学教谕雍懋言比者浙江乡试春秋摘一十六段配作一题头绪太多及所镂程文乃太简略而不统贯且春秋为经属词比事变例无穷考官出题往往弃经任传甚至参以己意名虽经题实则射覆乞敕禁止上从之】复程朱之书以存易【当各自为本】备三传啖赵诸家之説以存春秋必有待于后之兴文教者
　　卦爻外无别象
　　圣人设卦观象而繋之辞若文王周公是已夫子作传传中更无别象其所言卦之本象若天地雷风水火山泽之外惟颐中有物本之卦名有飞鸟之象本之卦辞而夫子未尝增设一象也荀爽虞翻之徒穿凿附防象外生象以同声相应为震防同气相求为艮兑水流湿火就燥为坎离云从龙则曰干为龙风从虎则曰坤为虎十翼之中无语不求其象而易之大指荒矣岂知圣人立言取譬固与后之文人同其体例何尝屑屑于象哉王弼之注虽渉于虚然已一埽易学之榛芜而开之大路矣【王辅嗣略例曰互体不足遂及卦变变又不足推致五行一失其原巧喻弥甚】不有程子大义何由而明乎
　　易之互体卦变诗之叶韵春秋之例日月经説之缭绕破碎于俗儒者多矣文中子曰九师兴而易道微三传作而春秋散
　　卦变
　　卦变之説不始于孔子周公繋损之六三己言之矣曰三人行则损一人一人行则得其友是六子之变皆出于乾坤无所谓自复姤临遯而来者当从程传【苏轼王炎皆同此説】
　　互体
　　凡卦爻二至四三至五两体交互各成一卦先儒谓之互体其説己见于左氏庄公二十二年陈侯筮遇观之否曰风为天于土上山也注自二至四有艮象【四爻变故】艮为山是也然夫子未尝及之后人以杂物撰徳之语当之非也其所论二与四三与五同功而异位特就两爻相较言之初何尝有互体之説
　　晋书荀顗尝难钟防易无互体见称于世其文不传新安王炎晦叔尝问张南轩曰伊川令学者先看王辅嗣胡翼之王介甫三家易何也南轩曰三家不论互体故尔
　　朱子本义不取互体之説惟大壮五六云卦体似兑有羊象焉不言互而言似似者合两爻为一爻则似之也【又谓颐初九灵是伏得离卦】然此又剏先儒所未有不如言互体矣大壮自三至五成兑兑为羊故爻辞并言羊
　　六爻言位
　　易传中言位者有二义列贵贱者存乎位五为君位二三四为臣位故皆曰同功而异位而初上为无位之爻譬之于人初为未仕之人上则隠沦之士皆不为臣也【明夷上六为失位之君乃其变例其但取初终之义者亦不尽拘】故干之上曰贵而无位需之上曰不当位【王弼注需上六曰处无位之地不当位者也程子传亦云此爵位之位非隂阳之位】若以一卦之体言之则皆谓之位故曰六位时成曰易六位而成章是则卦爻之位非取象于人之位矣此意己见于王弼略例但必强彼合此而谓初上无隂阳定位则不可通矣记曰夫言岂一端而已夫各有所当也
　　九二君徳
　　为人臣者必先具有人君之徳而后可以尧舜其君故伊尹之言曰惟尹躬暨汤咸有一徳武王之誓亦曰予有乱臣十人同心同徳
　　师出以律
　　以汤武之仁义为心以桓文之节制为用斯之谓律律即卦辞之所谓贞也论语言子之所慎者战长勺以诈而败齐以不禽二毛而败于楚春秋皆不予之故先为不可胜以待敌之可胜虽三王之兵未有易此者也
　　既雨既处
　　隂阳之义莫着于夫妇故爻辞以此言之小畜之时求如任姒之贤二南之化不可得矣隂畜阳妇制夫其畜而不和犹可言也三之反目隋文帝之于独孤后也既和而惟其所为不可言也上之既雨犹髙宗之于武后也
　　武人为于大君
　　武人为于大君非武人为大君也如书予欲宣力四方汝为之为六三才弱志刚虽欲有为而不克济以之履虎有咥人之凶也惟武人之效力于其君其济则君之灵也不济则以死继之是当勉为之而不可避耳故有断脰决腹一瞑而万世不视不知所益以忧社稷者莫敖大心是也【战国防】过渉之凶其何咎哉
　　自邑告命
　　人主所居谓之邑诗曰商邑翼翼四方之极书曰惟尹躬先见于西邑夏曰惟臣附于大邑周曰作新大邑于东国洛曰肆予敢求尔于天邑商【武王之妃谓之邑姜】白虎通曰夏曰夏邑商曰商邑周曰京师是也【周官始以四井为邑】泰之上六政教陵夷之后一人仅亦守府而号令不出于国门于是焉而用师则不可君子处此当守正以俟时而已桓王不知此也故一用师而祝聃之矢遂中王肩唐昭宗不知此也故一用师而邠岐之兵直犯阙下然则保泰者可不豫为之计哉
　　易之言邑者皆内治之事夬曰告自邑如康王之命毕公彰善瘅恶树之风声者也晋之上九曰维用伐邑如王国之大夫大车槛槛毳衣如菼国人畏之而不敢奔者也其为自治则同皆圣人之所取也【比之九五邑人不诫是亦内治修而逺人服之意】
　　成有渝无咎
　　昔穆王欲肆其心周行天下将皆必有车辙马迹焉祭公谋父作祈招之诗以止王心王是以获殁于祗宫传曰人谁无过过而能改善莫大焉圣人虑人之有过不能改之于初且将遂其非而不反也教之以成有渝无咎虽其渐染之深放肆之久而惕然自省犹可以不至于败亡以视夫迷复之凶不可同年而论矣故曰惟狂克念作圣
　　童观
　　其在政教则不能是训是行以近天子之光而所司者笾豆之事其在学术则不能知类通达以防大学之道而所习者占毕之文乐师辨乎声诗故北面而宗祝辨乎宗庙之礼故后尸商祝辨乎丧礼故后主人小人则无咎也有大人之事有小人之事虽小道必有可观者焉致逺恐泥故君子为之则吝也
　　不逺复
　　复之初九动之初也自此以前喜怒哀乐之未发也至一阳之生而动矣故曰复其见天地之心乎顔子体此故有不善未尝不知知之未尝复行此慎独之学也回之为人也择乎中庸夫亦择之于斯而已是以不迁怒不贰过
　　其在凡人则复之初九日夜之所息平旦之气其好恶与人相近也者防希茍其知之则扩而充之矣故曰复小而辨于物
　　不耕获不菑畬
　　杨氏曰【诚斋易传】初九动之始六二动之继是故初耕之二获之初菑之二畬之天下无不耕而获不菑而畬者其曰不耕不菑则耕且菑前人之所己为也昔者周公毖殷顽民迁于洛邑密迩王室既歴三纪世变风移而康王作毕命之书曰惟周公克慎厥始惟君陈克和厥中惟公克成厥终是故有周之治垂拱仰成而无所事矣周监于二代郁郁乎文哉而孔子之圣但曰述而不作信而好古又曰文武之道未坠于地在人是故六经之业集羣圣之大成而无所剏矣虽然使有始之作之者而无终之述之者是耕而弗获菑而弗畬也其功为弗竟矣六二之柔顺中正是能获能畬者也故利有攸往也未富者因前人之为而不自多也犹不富以其邻之意
　　天在山中
　　张湛注列子曰自地以上皆天也故曰天在山中
　　罔孚裕无咎
　　君子信而后諌未信则以为谤已也而况初之居下位未命于朝者乎孔子尝为委吏矣曰防计当而已矣尝为乘田矣曰牛羊茁壮长而己矣此所谓裕无咎也若受君之命而任其事有官守者不得其职则去有言责者不得其言则去矣
　　有孚于小人
　　君子之于小人也有知人则哲之明有去邪勿疑之断坚如金石信如四时使憸壬之类皆知上志之不可移岂有不革面而从君者乎所谓有孚于小人者如此
　　损其疾使遄有喜
　　损不善而从善者莫尚乎刚莫贵乎速初九曰己事遄往六四曰使遄有喜四之所以能遄者赖初之刚也周公思兼三王以施四事其有不合者仰而思之夜以继日幸而得之坐以待旦子路有闻未之能行惟恐有闻其遄也至矣文王之勤日昃大禹之惜寸隂皆是道也君子进徳修业欲及时也故为政者玩嵗而愒日则治不成为学者日迈而月征则身将老矣
　　召公之戒成王曰宅新邑肆惟王其疾敬徳疾之为言遄之谓也故曰鸡鸣而起孳孳为善
　　上九弗损益之
　　有天下而欲厚民之生正民之徳岂必自损以益人哉不违农时谷不可胜食也数罟不入洿池鱼鼈不可胜食也斧斤以时入山林材木不可胜用也所谓弗损益之者也皇建其有极敛时五福用敷锡厥庶民诗曰奏格无言时靡有争是故君子不赏而民劝不怒而民威于鈇钺所谓弗损益之者也以天下为一家中国为一人其道在是矣
　　利用为依迁国
　　在无事之国而迁晋从韩献子之言而迁于新田是也在有事之国而迁楚从子西之言而迁于鄀是也皆中行告公之益也
　　姤
　　天下之生久矣一治一乱盛治之极而乱萌焉此一隂遇五阳之卦也孔子之门四科十哲身通六艺者七十有二人于是删诗书定礼乐赞周易修春秋盛矣而老庄之书即出于其时后汉立辟雍养三老临白虎论五经太学诸生至三万人而三君八俊八顾八及八厨为之称首马郑服何之注经术为之大明而佛道之教即兴于其世【胡三省曰道家虽宗老子而西汉以前未尝以道士自名至东汉始有张道陵于吉等是道与佛教皆起于东汉之时】是知邪説之作与世升降圣人之所不能除也故曰繋于金柅柔道牵也呜呼岂独君子小人之辨而已乎
　　包无鱼
　　国犹水也民犹鱼也幽王之诗曰鱼在于沼亦匪克乐潜虽伏矣亦孔之昭忧心惨惨念国之为虐秦始皇八年河鱼大上五行志以为鱼隂类民之象也逆流而上言民不从君为逆行也自人君有求多于物之心于是鱼乱于下鸟乱于上而人情之所向必有起而收之者矣
　　以杞包瓜
　　刘昭五行志曰瓜者外延离本而实女子外属之象一隂在下如瓜之始生势必延蔓而及于上五以阳刚居尊如树杞然【诗南山有杞陆玑曰杞山材也其树如樗左传所谓杞梓皮革】使之无所縁而上故曰以杞包瓜孔子曰惟女子与小人为难养也颦笑有时恩泽有节器使有分而国之大防不可以逾何有外戚宦官之祸乎
　　巳日
　　革己日乃孚六二己日乃革之朱子发读为戊巳之巳天地之化过中则变日中则昃月盈则食故易之所贵者中十干则戊巳为中至于己则过中而将变之时矣故受之以庚庚者更也天下之事当过中而将变之时然后革而人信之矣古人有以己为变改之义者仪礼少牢馈食礼日用丁巳注内事用柔日必丁巳者取其令名自丁宁自变改皆为敬谨而汉书律歴志亦谓理纪于已敛更于庚是也【纳甲之法革下卦离纳已】王弼谓即日不孚己日乃孚以己爲己事遄往之已恐未然
　　改命吉
　　革之九四犹干之九四诸侯而进乎天子汤武革命之爻也故曰改命吉成汤放桀于南巢惟有慙徳是有悔也天下信之其悔亡矣四海之内皆曰非富天下也为匹夫匹妇复雠也故曰信志也
　　艮
　　毋意毋必毋固毋我艮其背不获其身也富贵不能淫贫贱不能移威武不能屈行其庭不见其人也
　　艮其限
　　学者之患莫甚乎执一而不化及其施之于事有扞格而不通则忿懥生而五情瞀乱与众人之滑性而焚和者相去盖无防也孔子恶果敢而窒者非独处事也为学亦然告子不动心之学至于不得于言勿求于心而孟子以为其弊必将如蹶趋者之反动其心此艮其限列其夤之説也君子之学不然廓然而大公物来而顺应故闻一善言见一善行若决江河沛然莫之能御而无熏心之厉矣
　　慈谿黄氏【震】日钞曰心者吾身之主宰所以治事而非治于事惟随事谨省则心自存不待治之而后齐一也孔子之教人曰居处恭执事敬与人忠曾子曰吾日三省吾身为人谋而不忠乎与朋友交而不信乎传不习乎不待言心而自贯通于动静之间者也孟子不幸当人欲横流之时始单出而为求放心之説然其言曰君子以仁存心以礼存心则心有所主非虚空以治之也至于斋心服形之老庄一变而为坐脱立忘之禅学乃始暝目静坐日夜仇视其心而禁治之及治之愈急而心愈乱则曰易伏猛兽难降寸心呜呼人之有心犹家之有主也反禁切之使不得有为其不能无扰者势也而患心之难降欤【省斋记】又曰夫心之説有二古人之所谓存心者存此心于当用之地也后世之所谓存心者摄此心于空寂之境也造化流行无一息不运人得之以为心亦不容一息不运心岂空寂无用之物哉世乃有游手浮食之徒株坐摄念亦曰存心而士大夫溺于其言亦将遗落世事以独求其所谓心迨其心迹氷炭物我参商所谓老子之弊流为申韩者一人之身己兼备之而欲尤人之不我应得乎【山隂县主簿防记】此皆足以发明厉熏心之义【详又见第二十三卷心学条下】乃周公已先繋之于易矣
　　鸿渐于陆
　　上九鸿渐于陆其羽可用为仪吉安定胡氏改陆为逵【鼂氏曰其説出于毘陵从事范谔昌按宋史艺文志谔昌有证坠简一卷】朱子从之谓合韵非也诗仪字凡十见【柏舟相鼠东山湛露菁菁者莪斯于宾之初筵既醉各一见抑二见】皆音牛何反不得与逵为叶而云路亦非可翔之地仍当作陆为是渐至于陵而止矣不可以更进故反而之陆古之髙士不臣天子不友诸侯而未尝不践其土食其毛也其行髙于人君而其身则与一国之士偕焉而已此所以居九五之上而与九三同为陆象也朱子发曰上所往进也所反亦进也渐至九五极矣是以上反而之三杨廷秀曰九三下卦之极上九上卦之极故皆曰陆自木自陵而复至于陆以退为进也防为进退其説并得之
　　君子以永终知敝
　　读新台桑中鹑奔之诗而知卫有狄灭之祸读宛丘东门月出之诗而察陈有征舒之乱书齐侯送姜氏于讙而卜桓公之所以薨书夫人姜氏入书大夫宗妇觌用币而兆子般闵公之所以弑昏婣之义男女之节君子可不虑其所终哉
　　鸟焚其巢
　　人主之徳莫大乎下人楚庄王之围郑也而曰其君能下人必能信用其民矣故以禹之征苖而伯益赞之犹以满招损谦受益为戒班师者谦也用师者满也上九处卦之上离之极所谓有鸟髙飞亦傅于天者矣居心以矜而不闻谏争之论菑必逮夫身者也鲁昭公之伐季孙意如也请待于沂上以察罪弗许请囚于费弗许请以五乘亡弗许于是叔孙氏之甲兴而阳州次干侯唁矣鸜鹆鸜鹆往歌来哭其此爻之占乎【吴幼清曰此爻变为小过有飞鸟之象】
　　防在牀下
　　九二之防在牀下恭而无礼则劳也初六之进退慎而无礼则葸也
　　翰音登于天
　　羽翰之音虽登于天而非实际其如庄周齐物之言驺衍怪迂之辩其髙过于大学而无实者乎以视车服传于弟子歌徧于鲁中若鹤鸣而子和者孰诞孰信夫人而识之矣永嘉之亡太清之乱岂非谈空空覈者有以致之哉翰音登于天中孚之反也
　　山上有雷小过
　　山之髙峻云雨时在其中间而不能至其巅也故诗曰殷其靁在南山之侧或髙或下在山之侧而不必至其巅所以为小过也然则大壮言雷在天上何也曰自地以上皆天也
　　妣
　　尔雅父曰考母曰妣愚攷古人自祖母以上通谓之妣经文多以妣对祖而并言之若诗之云似续妣祖烝畀祖妣易之云过其祖遇其妣是也左传昭十年邑姜晋之妣也平公之去邑姜盖二十世矣【仪礼士昏礼勗帅以敬先妣之嗣盖继世主祭之通辞】过其祖遇其妣据文义妣当在祖之上不及其君遇其臣臣则在君之下也昔人未论此义周人以姜嫄为妣【周礼大司乐注周人以后稷为始祖而姜嫄无所配是以特立庙祭之谓之閟宫】周语谓之皇妣太姜是以妣先乎祖周礼大司乐享先妣在享先祖之前而斯干之诗曰似续妣祖笺曰妣先妣姜嫄也祖先祖也或乃谓变文以协韵是不然矣【朱子本义以晋六二为享先妣之吉占】或曰易爻何得及此夫帝乙归妹箕子之明夷王用享于岐山爻辞屡言之矣
　　易本周易故多以周之事言之小畜卦辞密云不雨自我西郊本义我者文王自我也
　　东邻
　　驭得其道则天下皆为之臣驭失其道则彊而擅命者谓之邻臣哉邻哉邻哉臣哉
　　汉书郊祀志引此师古注东邻谓商纣也西邻谓周文王也
　　游魂为变
　　精气为物自无而之有也游魂为变自有而之无也夫子之荅宰我曰骨肉毙于下隂为野土其气发于上为昭明焄蒿凄怆【朱子曰昭明露光景也郑氏曰焄谓香臭也蒿气蒸出貌许氏曰凄怆使人惨栗感伤之意鲁庵徐氏曰阳气为魂附于体貌而人生焉骨肉毙于下其气无所附丽则发散飞于上或为朗然昭明之气或为温然焄蒿之气或为肃然凄怆之气盖阳气轻清故升而上浮以从阳也】所谓游魂为变者情状具于是矣延陵季子之葬其子也曰骨肉复归于土命也若魂气则无不之也无不之也张子正防有云太虚不能无气气不能不聚而为万物万物不能不散而为太虚循是出入是皆不得已而然也然则圣人尽道其间兼体而不累者存神其至矣其精矣乎
　　鬼者归也张子曰气之为物散入无形适得吾体此之谓归
　　陈无已【师道】以游魂为变为轮廻之説【理究】吕仲木【柟】辨之曰长生而不化则人多世何以容长死而不化则鬼亦多矣夫灯熄而然非前灯也云霓而雨非前雨也死复有生岂前生邪
　　邵氏【寳】简端録曰聚而有体谓之物散而无形谓之变唯物也故散必于其所聚唯变也故聚不必于其所散是故聚以气聚散以气散味于散者其説也佛荒于聚者其説也僊
　　盈天地之间者气也气之盛者为神神者天地之气而人之心也故曰视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右圣人所以知鬼神之情状者如此
　　维岳降神生甫及申非有所托而生也文王在上于昭于天非有所乘而去也此鬼神之实而诚之不可揜也
　　通乎昼夜之道而知
　　日往月来月往日来一日之昼夜也寒往暑来暑往寒来一嵗之昼夜也小往大来大往小来一世之昼夜也子在川上曰逝者如斯夫不舍昼夜通乎昼夜之道而知则终日干干与时偕行而有以尽乎易之用矣
　　继之者善也成之者性也
　　维天之命于穆不已继之者善也天下雷行物与无妄成之者性也是故天有四时春秋冬夏风雨霜露无非教也地载神气神气风霆风霆流形庶物露生无非教也
　　天地絪緼万物化醇善之为言犹醇也曰何以谓之善也曰诚者天之道也岂非善乎
　　形而下者谓之器
　　形而上者谓之道形而下者谓之器非器则道无所寓説在乎孔子之学琴于师襄也已习其数然后可以得其志已习其志然后可以得其为人是虽孔子之天纵未尝不求之象数也故其自言曰下学而上逹
　　垂衣裳而天下治
　　垂衣裳而天下治变质而之文也自黄帝尧舜始也故于此有通变宜民之论
　　过此以往未之或知也
　　人之为学亦有病于憧憧往来者故天下之不助苖长者寡矣过此以往未之或知也居之安则资之深资之深则取之左右逢其原
　　困徳之辨也
　　内文明而外柔顺其文王之困而亨者乎不怨天不尤人下学而上逹其孔子之困而亨者乎故在陈之戹弦歌之志顔渊知之而子路子贡之徒未足以逹此也故曰困徳之辨也
　　凡易之情
　　爱恶相攻逺近相取情伪相感人心之至变也于何知之以其辞知之将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈听其言也观其眸子人焉廋哉是以圣人设卦以尽情伪夫诚于中必形于外君子之所以知人也百物而为之备使民知神奸先王之所以铸鼎也故曰作易者其有忧患乎周身之防御物之智其全于是矣
　　易逆数也
　　数往者顺造化人事之迹有常而可验顺以攷之于前也知来者逆变化云为之动日新而无穷逆以推之于后也圣人神以知来知以藏往作为易书以前民用所设者未然之占所期者未至之事是以谓之逆数虽然若不本于八卦已成之迹亦安所观其防通而繋之爻象乎是以天下之言性也则故而已矣
　　刘汝佳曰天地间一理也圣人因其理而画为卦以象之因其象而着为变以占之象者体也象其已然者也占者用也占其未然者也已然者为往往则有顺之之义焉未然者为来来则有逆之之义焉如象天而画为乾象地而画为坤象雷风而画为震防象水火而画为坎离象山泽而画为艮兑此皆观变于隂阳而立卦发挥于刚柔而生爻者也不谓之数往者顺乎如筮得干而知乾元亨利贞筮得坤而知坤元亨利牝马之贞筮得震而知震亨震来虩虩笑言哑哑筮得防而知防小亨利有攸往利见大人筮得坎而知习坎有孚维心亨行有尚筮得离而知离利贞亨畜牝牛吉筮得艮而知艮其背不获其身行其庭不见其人筮得兑而知兑亨利贞此皆通神明之徳类万物之情者也不谓之知来者逆乎夫其顺数已往正所以逆推将来也孔子曰殷因于夏礼所损益可知也周因于殷礼所损益可知也数往者顺也其或继周者虽百世可知也知来者逆也故曰易逆数也若如邵子之説则是羲文之易已判而为二而又以震离兑干为数已生之卦防坎艮坤为推未生之卦殆不免强孔子之书以就己之説矣
　　説卦杂卦互文
　　雷以动之风以散之雨以润之日以晅之艮以止之兑以説之干以君之坤以藏之上四举象下四举卦各以其切于用者言之也终万物始万物者莫盛乎艮崔憬曰艮不言山独举卦名者以动挠燥润功是风雷水火至于终始万物于山义则不然故舍象而言卦各取便而论也得之矣
　　古人之爻有广譬而求之者有举隅而反之者今夫山一卷石之多今夫水一勺之多天地之外复言山水者意有所不尽也坤也者地也不言西南之卦兑正秋也不言西方之卦举六方之卦而见之也意尽于言矣虞仲翔以为坤道广布不主一方及兑象不见西者妄也丰多故亲寡旅也先言亲寡后言旅以协韵也犹楚辞之吉日兮辰良也虞仲翔以为别有义非也
　　兑为口舌
　　兑为口舌其于人也但可以为巫为妾而已以言説人岂非妾妇之道乎
　　凡人于交友之间口恵而实不至则其出而事君也必至于静言庸违故舜之驭臣也敷奏以言明试以功而孔子之于门人亦听其言而观其行
　　唐书言韦贯之自布衣为相与人交终嵗无款曲未尝伪辞以悦人其贤于今之人逺矣
　　序卦杂卦
　　序卦杂卦皆旁通之説先儒疑以为非夫子之言然否之大往小来承泰之小往大来也解之利西南承蹇之利西南不利东北也是文王已有相受之义也益之六二即损之六五也其辞皆曰十朋之姤之九四即夬之九三也其辞皆曰臀旡肤未济之九四即既济之九三也其辞皆曰伐鬼方是周公已有反对之义也必谓六十四卦皆然则非易书之本意或者夫子尝言之而门人广之如春秋哀十四年西狩获麟以后续经之作耳
　　晋昼也明夷诛也
　　苏氏曰昼日三接故曰昼得其大首故曰诛晋当文明之世羣后四朝而车服以庸揖让之事也明夷逢昏乱之时取彼凶残而杀伐用张征诛之事也一言昼一言诛取其音协尔【画古音注易林及张衡西京赋并同虞仲翔曰诛伤也本义用之与昼义相对不切】
　　孔子论易
　　孔子论易见于论语者二章而已曰加我数年五十以学易可以无大过矣曰南人有言曰人而无恒不可以作巫医善夫不恒其徳或承之羞子曰不占而已矣是则圣人之所以学易者不过庸言庸行之间而不在乎圗书象数也今之穿凿圗象以自为能者畔也
　　记者于夫子学易之言而即继之曰子所雅言诗书执礼皆雅言也是知夫子平日不言易而其言诗书执礼者皆言易也人茍循乎诗书执礼之常而不越焉则自天祐之吉无不利矣故其作繋辞传于悔吝无咎之防特谆谆焉而大象所言凡其体之于身施之于政者无非用易之事然辞本乎象故曰君子居则观其象而玩其辞观之者浅玩之者深矣其所以与民同患者必于辞焉着之故曰圣人之情见乎辞若天一地二易有太极二章皆言数之所起亦赞易之所不可遗而未尝专以象数教人为学也是故出入以度无有师保如临父母文王周公孔子之易也希夷之圗康节之书道家之易也自二子之学兴而空疏之人迂怪之士举窜迹于其中以为易而其易为方术之书于圣人寡过反身之学去之逺矣
　　诗三百一言以蔽之曰思无邪易六十四卦三百八十四爻一言以蔽之曰不恒其徳或承之羞夫子所以思得见夫有恒也有恒然后可以无大过
　　七八九六
　　易有七八九六而爻但繋九六者举隅之义也故发其例于乾坤二卦曰用九用六用其变也亦有用其不变者春秋传穆姜遇艮之八晋语董因得泰之八是也【杜元凯注谓杂用连山归藏二易皆以七八为占故言遇艮之八者非　晋语公子筮得贞屯悔豫皆八本卦为贞之卦为悔沙随程氏曰初与四五凡三爻变其不变者二三上在屯为八在豫亦八】今即以艮言之二爻独变则名之六余爻皆变而二爻独不变则名之八是知乾坤亦有用七用八时也干爻皆变而初独不变曰初七潜龙勿用可也坤爻皆变而初独不变曰初八履霜坚氷至可也占变者其常也占不变者其反也故圣人系之九六欧阳永叔曰易道占其变故以其所占者名爻不谓六爻皆九六也得之矣
　　赵汝楳易辑闻曰揲蓍策数凡得二十八虽为干亦称七凡得三十二虽为坤亦称八
　　杨彦龄笔録曰杨损之蜀人博学善称説余尝疑易用九六而无七八损之云卦画七八爻称九六
　　干之防二百一十有六坤之策百四十有四亦是举九六以该七八也朱子谓七八之合亦三百有六十也【干遇七则一百六十八坤遇八则一百九十二】
　　卜筮
　　舜曰官占惟先蔽志昆命于元诗曰爰始爰谋爰契我洪范曰谋及乃心谋及卿士谋及庶人谋及卜筮孔子之赞易也亦曰人谋鬼谋【祖伊告纣言格人元亦先人后】夫庶人至贱也而犹在蓍之前故尽人之明而不能决然后谋之鬼焉故古人之于人事也信而有功于鬼也严而不渎
　　子之必孝臣之必忠此不待卜而可知也其所当为虽凶而不可避也故曰欲从灵氛之吉占兮必犹豫而狐疑又曰用君之心行君之意策诚不能知此事善哉屈子之言其圣人之徒欤
　　卜居屈原自作设为问答以见此心非鬼神吉凶之所得而移耳王逸序乃曰心迷意惑不知所为往至太卜之家决之蓍冀闻异防以定嫌疑则与屈子之防大相背戾矣兴祖补注曰此篇上句皆原所从下句皆原所去时之人去其所当从从其所当去其所谓吉乃原所谓凶也可谓得屈子之心者矣
　　礼记少仪问卜筮曰义与志与义则可问志则否子孝臣忠义也违害就利志也卜筮者先王所以教人去利懐仁义也
　　石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祈子曰孰有执亲之丧而沐浴佩玉者乎不沐浴佩玉石祈子兆卫人以为有知也南蒯将叛枚筮之遇坤之比曰黄裳元吉子服恵伯曰忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其辞事不善不得其极且夫易不可以占险犹有阙也筮虽吉未也南蒯果败是以严君平之卜筮也与人子言依于孝与人弟言依于顺与人臣言依于忠而髙允亦有筮者当依附爻象劝以忠孝之论其知卜筮之防矣
　　申鉴或问卜筮曰徳斯益否斯损曰何谓也吉而济凶而救之谓徳吉而恃凶而怠之谓损
　　君子将有为也将有行也问焉而以言其受命也如向告其为也告其行也死生有命富贵在天若是则无可为也无可行也不当问问亦不告也易以前民用也非以为人前知也求前知非圣人之道也是以少仪之训曰毋测未至
　　郭璞尝过颜含欲为之筮含曰年在天位在人修已而天不与者命也守道而人不知者性也自有性命无劳蓍文中子子谓北山黄公善医先寝食而后鍼药汾隂侯生善筮先人事而后説卦
　　金史方伎传序曰古之为术以吉凶导人而为善后世术者或以休咎导人而为不善







　　日知録卷一
<子部,杂家类,杂考之属,日知录>
　　钦定四库全书
　　日知録卷二　　　　　昆山　顾炎武　撰帝王名号
　　尧舜禹皆名也古未有号故帝王皆以名纪临文不讳也【胡文定修春秋劄子臣闻古者不以名为讳尧典称有鳏在下曰虞舜则尧舜者固二帝之名而尧典乃虞氏史官所作直载其君之名而不避也】攷之尚书帝曰格汝舜格汝禹名其臣也尧崩之后舜与其臣言则曰帝禹崩之后五子之歌则曰皇祖征则曰先王无言尧舜禹者不敢名其君也自啓至发皆名也夏后氏之季而始有以十干为号者桀之癸商之报丁报乙报丙主壬主癸皆号以代其名【白虎通曰殷质以生日名子】自天乙至辛皆号也【太甲沃丁仲丁河亶甲祖乙盘庚皆以为书篇之名惟其号也】商之王着号不著名而名之见于经者二天乙之名履辛之名受是也【武庚亦是号禄父乃名也】曰汤曰纣则亦号也【孔氏西伯戡黎序传受纣也音相乱】号则臣子所得而称故伊尹曰惟尹躬暨汤颂曰武汤曰成汤曰汤孙也【防子之命言乃祖成汤多士言尔先祖成汤皆对其臣子称之】曰文祖曰艺祖曰神宗曰皇祖曰烈祖曰髙祖曰髙后曰中宗曰髙宗而庙号起矣曰王曰武王而諡立矣曰大舜曰神禹曰大禹曰成汤曰宁王而称号繁矣自夏以前纯乎质故帝王有名而无号自商以下寖乎文故有名有号而徳之盛者有諡以美之于是周公因而制諡自天子逹于卿大夫美恶皆有諡而十干之号不立【史记齐太公世家太公子丁公丁公子乙公乙公子癸公犹用商人之称陆淳曰史记世本厉王以前诸侯有諡者少其后乃皆有諡】然王季以上不追諡犹用商人之礼焉此文质之中而臣子之义也呜呼此其所以为圣人也欤
　　九族
　　宗盟之列先同姓而后异姓丧服之纪重本属而轻外亲此必有所受之不自周人始矣克明俊徳以亲九族孔传以为自髙祖至孙之亲盖本之丧服小记以三为五以五为九之説而百世不可易者也牧誓数商之罪但言昏弃厥遗王父母弟而不及外亲吕刑申命有邦歴举伯父伯兄仲叔季弟幼子童孙而不言甥舅古人所为先后之序从可知矣故尔雅谓于内宗曰族于母妻则曰党而昏礼及仲尼燕居三族之文康成并释为父子孙【仪礼昏礼三族之不虞注三族谓父昆弟已昆弟子昆弟礼记仲尼燕居篇故三族和也注三族父子孙也】杜元凯乃谓外祖父外祖母从母子及妻父妻母姑之子姊妹之子女子之子非己之同族皆外亲有服而异族者【左氏桓公六年传注】然则史官之称帝尧举其疏而遗其亲无乃颠倒之甚乎且九族之为同姓经传之中有明证矣春秋鲁成公十五年宋共公卒传曰二华戴族也司城荘族也六官者皆桓族也共公距戴公九世【凡十三公内除同世者四公】而唐六典宗正卿掌皇九族之属籍以别昭穆之序纪亲疏之别九庙之子孙其族五十有九光皇帝一族景皇帝之族六元皇帝之族三髙祖之族二十有一太宗之族十有三髙宗之族六中宗之族四睿宗之族五此在宗之时已有七族【中睿二宗同为一世】若其歴世滋多则有不止于九者而五世亲尽故经文之言族者自九而止也【杜氏于襄十二年传注曰同族谓髙祖以下则前説之非不待辨而明矣】又孔氏正义谓髙祖孙无相及之理【桓六年】不知髙祖之兄弟与孙之兄弟固可以相及如后魏国子博士李琰之所谓夀有长短世有延促不可得而齐同者如宋迈容斋随笔言嗣濮王士歆在隆兴为从叔祖在绍熙为曽叔祖在庆元为髙叔祖其明证矣【余丁未嵗在大同遇代府中尉俊唽年近五十攷其世次于孝宗为昆弟而上距治之元已一百八十年秦晋二府见在者多其六七世孙】亦何必帝尧之世髙祖孙之族无一二人同在者乎疑其不相及而以外戚当之其亦昧于齐家治国之理矣
　　路史曰亲亲治之始也礼小记曰亲亲者以三为五以五为九上杀下杀旁杀而亲毕矣是所谓九族者也夫人生则有父壮则有子父子与己此小宗伯三族之别也【周礼小宗伯掌三族之别以辨其亲疏其正室皆谓之门子】父者子之祖因上推之以及于己之祖子者父之孙因下推之以及于己之孙此礼传之以三为五也已之祖自己子视之则为曾祖王父自己孙视之则为髙祖王父己之孙自己父视之则为曾孙自己祖视之则为孙故又上推以及已之曾髙下推以及已之曾是所谓以五为九也陈氏礼书曰已之所亲以一为三祖孙所亲以五为七记不言者以父子一体而髙与曾同服故不辨异之也服父三年服祖期则曾祖宜大功髙祖宜小功而皆齐衰三月者不敢以大小功旁亲之服加乎至尊故重其衰麻尊尊也减其日月恩杀也此所谓上杀服适子三年庶子期适孙期庶孙大功【适孙传重者也有适子者无适孙则长子在皆为庶孙也】则曾孙宜五月而与孙皆缌麻三月者曾孙服曾祖三月曾祖报之亦三月曾祖尊也故加齐衰曾孙卑也故服缌麻此所谓下杀服祖期则世叔宜大功以其与父一体故加以期【周道亲亲至重者莫如兄弟兄弟之子进而为期其服同于子父之兄弟进而为期其服同于祖父故曰死丧之威兄弟孔懐】从世叔则疏矣加所不及故服小功族世叔又疏矣故服缌麻此发父而旁杀者也祖之兄弟小功曾祖兄弟缌麻髙祖兄弟无服此发祖而旁杀者也同父至亲期同祖为从大功同曾祖为再从小功同髙祖为三从缌麻此发兄弟而旁杀者也父为子期兄弟之子宜九月不九月而期者以其犹子而进之也从兄弟之子小功再从兄弟之子缌麻此发子而旁杀者也祖为孙大功兄弟之孙小功从兄弟之孙缌麻此发孙而旁杀者也盖服有加也有报也有降也祖之齐衰世叔从子之期皆加也曾孙之三月与兄弟之孙五月皆报也若夫降有四品则非五服之正也观于九族之训如丧考妣之文而知宗族之名服纪之数盖前乎二帝而有之矣后魏孝文太和中诏延四庙之子下逮孙之胄申宗宴于皇信堂不以爵秩为列悉序昭穆为次用家人之礼此由古圣人睦族之意而推之者也
　　舜典
　　古时尧典舜典本合为一篇故月正元日格于文祖之后而四岳之咨必称舜曰者以别于上文之帝也至其命禹始称帝曰问荅之辞已明则无嫌也
　　恵迪吉从逆凶
　　善恶报应之説圣人尝言之矣大禹言惠迪吉从逆凶惟景响汤言天道福善祸淫伊尹言惟上帝不常作善降之百祥作不善降之百殃又言惟吉凶不僭在人惟天降灾祥在徳孔子言积善之家必有余庆积不善之家必有余殃岂真有上帝司其祸福如道家所谓天神察其善恶释氏所谓地狱果报者哉善与不善一气之相感如水之流湿火之就燥不期然而然无不感也无不应也此孟子所谓志壹则动气而诗所云天之牖民如壎如篪如璋如圭如取如携者也其有不齐则如夏之寒冬之燠得于一日之偶逢而非四时之正气也故曰诚者天之道也若曰有鬼神司之屑屑焉如人间官长之为则报应之至近者反推而之逺矣
　　懋迁有无化居
　　懋迁有无化居化者货也【古化货二字多通用史记仲尼弟子传与时转货赀索隐曰家语货作化】运而不积则谓之化留而不散则谓之货唐虞之世曰化而已至殷人始以货名仲虺有不殖货利之言三风有殉于货色之儆而盘庚之诰则曰不肩好货于是移化之字为化生化成之化而厚敛之君发财之主多不化之物矣
　　舜作南风之歌所谓劝之以九歌者也【左传文八年郤缺言九功之徳皆可歌也谓之九歌】读之然后知解吾民之愠者必在乎阜吾民之财而自阜其财乃以来天下之愠
　　三江
　　北江今之子江也中江今之吴淞江也【东迤北防为汇盖指固城石臼等湖】不言南江而以三江见之南江今之钱塘江也【本郭璞记】禹贡该括众流无独遗浙江之理而防稽又他日合诸侯计功之地也特以施功少故不言于导水尔三江既入一事也震泽底定又一事也后之解书者必谓三江之皆由震泽以二句相蒙为文而其説始纷纭矣【程大昌曰弱水既西泾属渭汭必谓既之一语为起下文则弱水未西其能越秦陇而乱泾渭乎可谓解颐之论】
　　锡土姓
　　自三代以下人人无土人人有姓盖自锡土之法废而唐宋以下帝王之裔侪于庶人无世守之固锡姓之法废而汉唐以下属籍之系赐于功臣失氏族之源【古之赐姓皆未有姓而赐之汉唐乃以天子之姓赐臣下】后之鄙儒读禹贡而不知其义者良多矣
　　厥弟五人
　　夏商之世天子之子其封国而为公侯者不见于经以太康之尸位而有厥弟五人使其并建茅土为国屏翰羿何至篡夏哉富辰言周公吊二叔之不咸故封建亲戚以蕃屏周【杜氏解曰吊伤也咸同也周公伤夏殷之叔世踈其亲戚以至灭亡故广封其兄弟】而少康封其庶子于防稽以奉守禹祀二十余世至于越之句践卒霸诸侯有禹之遗烈夫亦监于太康孤立之祸而然与若乃孔子所谓大道既隠天下为家各亲其亲各子其子者亦从此而可知之矣
　　惟彼陶唐有此冀方
　　尧舜禹皆都河北故曰冀方至太康始失河北而五子御其母以从之于是侨国河南再传至相卒为促所灭古之天子失其故都未有能国者也周失丰镐而平王以东晋失雒阳宋失开封而元帝髙宗迁于江左遂以不振惟殷之五迁圮于河而非敌人之窥伺则势不同尔唐自宗以后天子屡尝出狩乃未防而复国者以不弃长安也故子仪回銮之表代宗垂泣宗泽还京之奏忠义归心呜呼幸而浇之纵欲不为民心所附少康乃得以一旅之众而诛之尔后之人主不幸失其都邑而为兴复之计者其念之哉
　　夏之都本在安邑太康畋于洛表而羿距于河则冀方之地入于羿矣惟河之东与南为夏所有至后相失国依于二斟于是使浇用师杀斟灌【在今夀光县】以伐斟鄩【在今潍县】而相遂灭【左传哀元年】乃处浇于过【今掖县】以制东方处豷于戈【杜氏解在宋郑之间】以控南国【襄四年】其时靡奔有鬲【今在徳平县】在河之东少康奔有虞【今虞城县】在河之南而自河以内无不安于乱贼者矣合魏綘伍员二人之言可以观当日之形势而少康之所以布徳兆谋者亦难乎其为力矣【竹书谓太康元年即居斟鄩非也】
　　古之天子常居冀州后人因之遂以冀州为中国之号楚辞九歌览冀州兮有余淮南子女娲氏杀黑龙以济冀州路史云中国总谓之冀州谷梁传曰【桓五年】郑同姓之国也在乎冀州【正义曰冀州者天下之中州唐虞夏殷皆都焉以郑近王畿故举冀州以为説】
　　征
　　羲和尸官慢天也葛伯不祀亡祖也至于动六师之诛兴邻国之伐古之圣人其敬天尊祖也至矣故王制天子廵守其削绌诸侯必先于不敬不孝
　　惟元祀十有二月
　　惟元祀十有二月乙丑元祀者太甲之元年十有二月者建子之月盖汤之崩必以前年之十二月也殷练而祔伊尹祠于先王奉嗣王祗见厥祖祔汤于庙也【非朔者祔庙无定日】先君祔庙而后嗣子即位故成之为王而伊尹乃明言烈祖之成徳以训于王也若自桐归亳以三祀之十二月者则适当其时而非有所取尔
　　即位者即先君之位也未祔则事死如生位犹先君之位也故祔庙而后嗣子即位殷练而祔即位必在期年之后周卒哭而祔故逾年斯即位矣【如鲁成公以八月薨十二月葬襄公以明年正月即位】有不待葬而即位如鲁之文公成公者其礼之未失乎三年丧毕而后践天子位舜也禹也练而祔祔而即位殷也逾年正月即位周也世变愈下而柩前即位为后代之通礼矣
　　西伯戡黎
　　以关中并天下者必先于得河东秦取三晋而后灭燕齐苻氏取晋阳而后灭燕宇文氏取晋阳而后灭齐故西伯戡黎而殷人恐矣
　　少师
　　古之官有职异而名同者太师少师是也比干之为少师周官所谓三孤也论语之少师阳则乐官之佐而周礼谓之小师者也故史记言纣之将亡其大师疵少师彊抱其乐器奔周而后儒之传误以为防子也【周本纪汉书古今人表亦有大师疵少师彊】
　　殷纣之所以亡
　　自古国家承平日久法制废弛而上之令不能行于下未有不亡者也纣以不仁而亡天下人人知之吾谓不尽然纣之为君沈湎于酒而逞一时之威至于刳孕斮胫盖齐文宣之比耳商之衰也久矣一变而盘庚之书则卿大夫不从君令再变而防子之书则小民不畏国法至于攘窃神只之牺牷牲用以容将食无灾可谓民玩其上而威刑不立者矣【史记燕王喜遗乐閴书曰纣之时民志不入狱囚自出】即以中主守之犹不能保而况以纣之狂酗昏虐又祖伊奔告而不省乎文宣之恶未必减于纣而齐以强髙纬之恶未必甚于文宣而齐以亡者文宣承神武之余纪纲粗立而又有杨愔辈为之佐主昏于上而政清于下也至髙纬而国法荡然矣故宇文得而取之然则论纣之亡武之兴而谓以至仁伐至不仁者偏辞也未得为穷源之论也
　　武王伐纣
　　武王伐商杀纣而立其子武庚宗庙不毁社稷不迁时殷未尝亡也所以异乎曩日者不朝诸侯不有天下而已故书序言三监及淮夷叛周公相成王将黜殷作大诰又言成王既黜殷命杀武庚【茍子言周公杀管叔虚殷国注虚读为墟谓杀武庚迁殷顽民于雒邑朝歌为墟也】是则殷之亡其天下也在纣之自燔而亡其国也在武庚之见杀盖武庚之存殷者犹十有余年使武庚不畔则殷其不黜矣
　　武王克商天下大定裂土奠国乃不以其故都封周之臣而仍以封武庚降在侯国而犹得守先人之故土【蔡仲之命曰乃致辟管叔于商武庚未乱犹谓之商】武王无富天下之心而不以叛逆之事疑其子孙所以异乎后世之篡弑其君者于此可见矣及武庚既畔乃命防子启代殷而必于宋焉谓大火之祀商人是因弗迁其地也是以知古圣王之征诛也取天下而不取其国诛其君吊其民而存先世之宗祀焉斯已矣【髙诱淮南子注曰天子不灭国诸侯不灭姓古之政也】武王岂不知商之臣民其不愿为周者皆故都之人公族世家之所萃流风善政之所存一有不靖易为摇动而必以封其遗盖不以畔逆疑其子孙而明告万世以取天下者无灭国之义也故宋公朝周则曰臣也周人待之则曰客也自天下言之则侯服于周也自其国人言之则以商之臣事商之君无变于其初也平王以下去防子之世逺矣而曰孝惠娶于商【左氏哀二十四年传】曰天之弃商久矣【僖二十二年传】曰利以伐姜不利子商【哀九年传】吾是以知宋之得为商也【国语吴王夫差阙为深沟通于商鲁之间庄子商太宰荡问仁于庄子韩非子子圉见孔子于商太宰商太宰使少庶子之市逸周书王防篇堂下之左商公夏公立焉　乐记商者五帝之遗声也商人识之故谓之商郑氏注曰商宋诗也】盖自武庚诛而宋复封于是商人晓然知武王周公之心而君臣上下各止其所无复有怨怼不平之意与后世之人主一战取人之国而毁其宗庙迁其重器者异矣【乐记曰投殷之后于宋此本之吕氏春秋乃战国时人之妄言以武王下车即封防子更误】
　　或曰迁殷顽民于雒邑何与曰以顽民为商俗靡靡之民者先儒解误也盖古先王之用兵也不杀而待人也仁东征之役其诛者事主一人武庚而已谋主一人管叔而已下此而囚下此而降下此而迁而所谓顽民者皆畔逆之徒也无连坐并诛之法而又不可以复置之殷都是不得不迁而又原其心不忍弃之四裔故于雒邑又不忍斥言其畔故止曰殷顽民其与乎畔而迁者大抵皆商之世臣大族而其不与乎畔而留于殷者如祝佗所谓分康叔以殷民七族陶氏施氏繁氏锜氏樊氏饥氏终葵氏是也非尽一国而迁之也或曰何以知其为畔党也曰以召公之言雠民知之不畔何以言雠非敌百姓也古圣王无与一国为雠者也
　　上古以来无杀君之事汤之与桀也放之而已使纣不自焚武王未必不以汤之所以待桀者待纣纣而自焚也此武王之不幸也当时八百诸侯虽并有除残之志然一闻其君之见杀则天下之人亦且恫疑震骇而不能无归过于武王此伯夷所以斥言其暴也及其反商之政封殷之后人而无利于其土地焉天下于是知武王之兵非得己也然后乃安于纣之亡而不以为周师之过故箕子之歌怨狡童而已无余恨焉非伯夷亲而箕子疏又非武王始暴而终仁也其时异也
　　多士之书惟三月周公初于新邑洛用告商王士曰非我小国敢弋殷命亡国之民而号之商王士新朝之主而自称我小国以天下为公而不没其旧日之名分殷人以此中心悦而诚服卜世三十卜年八百其始基之矣
　　泰誓
　　商之徳泽深矣尺地莫非其有也一民莫非其臣也武王伐纣乃曰独夫受洪惟作威乃汝世雠曰肆予小子诞以尔众士殄殱乃雠何至于此纣之不善亦止其身乃至并其先世而雠之岂非泰誓之文出于魏晋间人之伪撰者邪【蔡氏曰泰誓武城一篇之中似非尽出一人之口又引吴氏言疑其书之晚出或非尽当时之本文盖已见及乎此特以注家之体未敢直言其伪耳】
　　朕梦协朕卜袭于休祥戎商必克伐君大事而托之乎梦其谁信之殆即吕氏春秋载夷齐之言谓武王梦以説众者也【左传昭七年卫史朝之言曰筮袭于梦武王所用也是当时已有此语】孟子引书王曰无畏宁尔也非敌百姓也若崩厥角稽首今改之曰防或无畏宁执非敌百姓懔懔若崩厥角后儒虽曲为之説而不可通矣
　　百姓有过在予一人
　　百姓有过在予一人凡百姓之不有康食不虞天性不迪率典皆我一人之责今我当顺民心以诛无道也蔡氏谓民皆有责于我似为纡曲
　　王朝歩自周
　　武成王朝步自周于征伐商召诰王朝步自周则至于丰毕命王朝步自宗周至于丰不敢乗车而步出国门敬之至也【马氏曰丰文王庙所在郑氏以为出庙入庙皆步行今按书言步自周则不但于庙也雍録以为步行二十五里则又太逺】后之人君骄恣惰佚于是有辇而行国中坐而见羣臣非先王之制矣【皇帝辇出房见于汉书叔孙通传乃秦仪也】
　　吕氏春秋出则以舆入则以辇务以自佚命之曰招蹷之机【枚乘七发本此作蹷痿之机】宋吕大防言前代人主在宫禁之中亦乘舆辇祖宗皆步自内庭出御前殿此勤身之法也【周煇清波杂志】
　　太祖实録吴元年上以诸子年长宜习勤劳使不骄惰命内侍制麻屦行幐每出城稍逺则马行其二步趋其一至崇祯帝亦尝步祷南郊呜呼太祖之训逺矣
　　大王王季
　　中庸言武王末受命周公成文武之徳追王大王王季大传言武王于牧之野既事而退遂率天下诸侯执豆笾骏奔走追王大王亶父王季歴文王昌二説不同今按武成言丁未祀于周庙而其告庶邦冢君称大王王季金縢之册祝曰若尔三王是武王之时已追王大王王季而中庸之言未为得也緜之诗上称古公亶父下称文王是古公未上尊号之先文已称王而大传之言未为得也仁山金氏曰武王举兵之日己称王矣故类于上帝行天子之礼而称有道曾孙周王发必非史臣追书之辞后之儒者乃嫌圣人之事而文之非也然文王之王与大王王季之王自不同时而追王大王王季必不在周公践阼之后【疑武王未克商先己追尊文王史记伯夷传西伯卒武王载木主号为文王东伐纣】
　　彞伦
　　彞伦者天地人之常道如下所谓五行五事八政五纪皇极三徳稽疑庶徴五福六极皆在其中不止孟子之言人伦而已能尽其性以至能尽人之性尽物之性则可以赞天地之化育而彞伦叙矣
　　龟从筮从
　　古人求神之道不止一端故卜筮并用而终以龟为主周礼人言凡国之大事先而后卜注当用卜者先之即事有渐也于之凶则止不卜然而洪范有龟从筮逆者则知古人固不拘乎此也大卜掌三兆之法其经兆之体皆百有二十其颂皆千有二百故传曰筮短龟长【左传晋献公将以骊姬为夫人卜之不吉筮之吉卜人曰筮短龟长不如从长注物生而后有象象而后有滋滋而后有数龟象筮数故象长数短曲礼正义曰凡物初生则有象去初既近且包罗万形故为长数是终末去初既逺推寻事数始能求象故以为短也】自汉以下文帝代来犹有大横之兆艺文志有龟书五十三卷夏龟二十六卷南龟书三十八卷巨三十六卷杂龟十六卷而后则无闻唐之李华遂有废之论矣【旧唐书】
　　周公居东
　　主少国疑周公又出居于外而上下安宁无腹心之患者三公之力也武王之誓众曰予有乱臣十人同心同徳于此见之矣荀子曰二公仁智且不蔽故能持周公而名利福禄与周公齐
　　防子之命
　　微子之于周盖受国而不受爵受国以存先王之祀不受爵以示不为臣之节故终身称微子也【孔氏书传曰微畿内国名子爵也】
　　微子卒立其弟衍是为微仲衍之继其兄继宋非继微也而称微仲者何犹微子之心也至于衍之子稽则逺矣于是始称宋公呜呼吾于洪范之书言十有三祀微子之命以其旧爵名篇而知武王周公之仁不夺人之所守也后之经生不知此义而抱器之臣倒戈之士接迹于天下矣
　　酒诰
　　酒为天之降命亦为天之降威纣以酗酒而亡文王以不腆于酒而兴兴亡之防其原皆在于酒则所以保天命而畏天威者后人不可不谨矣
　　召诰
　　古者吉行日五十里故召公营洛乙未自周戊申朝至于洛凡十有四日师行日三十里故武王伐纣癸巳自周戊午师渡孟津凡二十有五日汉书以为三十一日误
　　元子
　　微子之命以微子为殷王元子召诰则又以纣为元子曰皇天上帝改厥元子兹大国殷之命又曰有王虽小元子哉人君谓之天子故仁人之事天如事亲
　　其稽我古人之徳
　　傅説之告髙宗曰学于古训乃有获武王之诰康叔既祗遹乃文考而又求之殷先哲王又求之商耉成人又别求之古先哲王大保之戒成王先之以稽我古人之徳而后进之以稽谋自天及成王之作周官亦曰学古入官曰不学墙靣子曰述而不作信而好古又曰好古敏以求之又曰君子以多识前言往行以畜其徳先圣后圣其揆一也不学古而欲稽天岂非不耕而求获乎
　　节性
　　降衷于下民若有恒性此性善之説所自出也节性惟日其迈此性相近之説所自出也岂弟君子俾尔弥尔性似先公酋矣命也有性焉君子不谓命也
　　汝其敬识百辟享
　　人主坐明堂而临九牧不但察羣心之向背亦当知四国之忠奸故嘉禾同颖美侯服之宣风底贡厥戒明王之慎徳所谓敬识百辟享也昔者唐明皇之致理也受张相千秋之镜听元生于蔿之歌亦能以謇谔为珠玑以仁贤为器币及乎王心一荡佞谀日崇开广运之谭致江南之货广陵铜器京口绫衫锦缆牙樯弥亘数里靓妆鲜服和者百人乃未防而蓟门之乱作矣然则韦坚王鉷之徒剥民以奉其君者皆不役志于享者也易曰公用享于天子小人弗克若明皇者岂非享多仪而民曰不享者哉
　　惟尔王家我适
　　朝觐者不之殷而之周讼狱者不之殷而之周于是周为天子而殷为侯服矣此之谓惟尔王家我适
　　王来自奄
　　多方之诰曰惟五月丁亥王来自奄而多士王曰昔朕来自奄是多方当在多士之前后人倒其篇第耳【元儒王柏论亦同此但更置太多未敢信】奄之叛周是武庚既诛而惧遂与淮夷徐戎并兴而周公东征乃至于三年之久孟子曰伐奄三年讨其君是也【伐奄成王时事上言相武王因诛纣而连言之耳】既克而成王践奄盖行巡狩之事书序成王既践奄将迁其君于蒲姑是也【多方篇云周公曰王若曰是周公尚未迁殷而王已践奄矣】孔传以为奄再叛者拘于篇之先后而强为之説【至于再至于三当从蔡氏説】
　　建官惟百
　　成王作周官之书谓唐虞稽古建官惟百而夏商官倍者时代不逺其多寡何若此之悬絶哉且天下之事一职之微至于委吏乗田亦不可阙而谓二帝之世遂能以百官该内外之务吾不敢信也攷之传注亦第以为因时制宜而莫详其实吾以为唐虞之官不止于百而其咨而命之者二十有二人其余九官之佐殳斨伯与朱虎熊罴之伦暨侍御仆从以至州十有二师外薄四海咸建五长以名逹于天子者不过百人而已其他则穆王之命所谓慎简乃僚而天子不亲其黜陟者也故曰尧舜之知而不徧物急先务也尧舜之仁不徧爱人急亲贤也夏商之世法日详而人主之职日侵于下其命于天子者多故倍也观于立政之书内至于亚旅外至于表臣百司而夷微卢烝三亳版尹之官又虞夏之所未有则可知矣杜氏通典言汉初王侯国百官皆如汉朝惟丞相命于天子其御史大夫以下皆自置及景帝惩吴楚之乱杀其制度罢御史大夫以下官至武帝又诏凡王侯吏职秩二千石者不得擅补其州郡佐吏自别驾长史以下皆刺史太守自补歴代因而不革洎北齐武平中后主失政多有佞幸乃赐其卖官分占州郡下及乡官多降中防故有敕用州主簿郡功曹者自是之后州郡辟士之权寖移于朝廷以故外吏不得精覈由此起也故刘对牛以为大小之官悉由吏部此政之所以日繁而沈既济之议欲令六品以下及僚佐之属许州府辟用【唐书百官志曰初太宗省内外官定制为七百三十员曰吾以此待天下才足】矣贤后之人见周礼一书设官之多职事之密以为周之所以致治者如此而不知宅乃事宅乃牧宅乃准之外文王防敢知也然则周之制虽详而意犹不异于唐虞矣求治之君其可以天子而预铨曹之事哉
　　司空
　　司空孔传谓主国空土以居民未必然顔师古曰空穴也古人穴居主穿土为穴以居人也【见汉书百官公卿表注此语必有所本】易传云上古穴居而野处诗云古公亶父陶复陶穴未有家室今河东之人尚多有穴居者【今人谓窑即古陶字庄子言逃虚空虚空即今人所谓冷窑也】洪水之后莫急于奠民居故伯禹作司空为九官之首
　　顾命
　　读顾命之篇见成王初丧之际康王与其羣臣皆吉服而无哀痛之辞以召公毕公之贤反不及子产叔向诚为可疑再四读之知其中有脱简【不言殡礼知是阙文岂有新君已朝诸侯而成王尚未殡史官略无一言记及者乎】而狄设黼扆缀衣以下即当属之康王之诰【伏生本以顾命康王之诰合为一篇】自此以上记成王顾命登遐之事自此以下记明年正月上日康王即位朝诸侯之事也古之人君于即位之礼重矣故即位于庙受命于先王祭毕而朝羣臣羣臣布币而见然后成之为君春秋之于鲁公即位则书不即位则不书盖有遭时之变而不行此礼如庄闵僖三公者矣康王当太平之时为继体之主而史録其遗文训告以为一代之大法此书之所以传也记曰未没丧不称君而今书曰王麻冕黼裳是逾年之君也又曰周卒哭而祔而今曰诸侯出庙门俟是已祔之后也【记曰卒哭曰成事是日也以吉祭易丧祭】传言天子七月而葬同轨毕至而今太保率西方诸侯毕公率东方诸侯是七月之余也因其中有脱简而后之説书者并以繋之越七日癸酉之下所以生后儒之论而不思初崩七日之间诸侯何由而毕至乎【苏氏亦知其不通而以为问疾之诸侯】或曰易吉可乎曰此周公所制之礼也以宗庙为重而不敢凶服以接乎神释三年之丧以尽斯须之敬此义之所在而天子之守与士庶不同者也商书有之矣惟元祀十有二月乙丑伊尹祠于先王奉嗣王祗见厥祖岂以丧服而入庙哉【汉书孝文纪元年冬十月辛亥皇帝见于髙庙盖犹循此制】传贤之世天下可以无君故尧崩三年之丧毕舜避尧之子于南河之南传子之世天下不可无君故惟元祀十有二月乙丑伊尹祠于先王奉嗣王祗见厥祖自狄设黼扆缀衣以下皆陈之朝者也设四席者朝羣臣聴政事养国老燕亲属皆新天子之所有事而非事亡之説也自王麻冕黼裳以下皆庙中之事也自王出在应门之内以下则康王临朝之事也
　　周之末世固有不待葬而先见庙者矣左传昭二十二年夏四月乙丑王崩于荣锜氏五月庚辰见王六月丁巳葬景王其曰见王者见王子猛于先王之庙也不待期而见王猛不待期而葬景王则以子朝之争国也然不言即位但曰见王而已孰谓成康无事之时而行此变礼哉
　　书之脱简多矣如武成之篇蔡氏以为尚有阙文洛诰戊辰王在新邑则王之至洛可知乃二公至洛并详其日月而王不书金氏以为其间必有阙文盖伏生老而忘之耳然则顾命之脱简又何疑哉孔子有言若非有司失其传则武王之志荒矣余于顾命敢引之以断千载之疑
　　矫防
　　説文矫从矢揉箭也故有用力之义汉书孝武纪注引韦昭曰诈称为矫强取为防周语注以诈用法曰矫
　　防中于行以覆诅盟
　　国乱无政小民有情而不得申有寃而不见理于是不得不愬之于神而诅盟之事起矣苏公遇暴公之谗则出此三物以诅尔斯屈原遭子兰之谗则告五帝以折中命咎繇而听直至于里巷之人亦莫不然而鬼神之往来于人间者亦或着其灵爽于是赏罚之柄乃移之冥漠之中而蚩蚩之氓其畏王鈇常不如其畏鬼责矣乃世之君子犹有所取焉以辅王政之穷今日所传地狱之説感应之书皆苖民诅盟之余习也明明棐常鳏寡无盖则王政行于上而人自不复有求于神故曰有道之世其鬼不神所谓絶地天通者如此而已矣
　　文侯之命
　　竹书纪年幽王三年嬖褒姒五年王世子宜臼出奔申八年王立褒姒之子伯盘【古服字与盘字相似而误】为太子九年申侯聘西戎及鄫十年王师伐申十一年申人鄫人及犬戎入周弑王及王子伯盘申侯鲁侯许男郑子立宜臼于申虢公翰立王子余臣于携周二王并立平王元年王东徙雒邑晋侯防卫侯郑伯秦伯以师从王入于成周二十一年晋文侯杀王子余臣于携【左传昭二十六年王子朝告诸侯之辞曰携王奸命诸侯替之而建王嗣杜氏以携王为伯服盖失之不攷】然则文侯之命报其立己之功而望之以杀携王之效也郑公子兰之从晋文公而东也请无与围郑晋人许之今平王既立于申【申国在今信阳州】自申迁于雒邑而复使周人为之戍申【竹书纪年平王三十三年楚人侵申三十六年王人戌申】则申侯之伐幽王之弑不可谓非出于平王之志者矣当日诸侯但知其冢嗣为当立而不察其与闻乎弑为可诛虢公之立王子余臣或有见乎此也自文侯用师替携王以除其偪而平王之位定矣后之人徒以成败论而不察其故遂谓平王能继文武之绪而惜其弃岐丰七百里之地岂谓能得当日之情者哉孔子生于二百年之后盖有所不忍言而録文侯之命于书録之水之篇于诗其防微矣【葛藟诗序谓平王弃其九族似亦未可尽非　古今人表以平王申侯与幽王褒姒虢石父同列下下】传言平王东迁盖周之臣子美其名尔综其实不然凡言迁者自彼而之此之辞盘庚迁于殷是也幽王之亡宗庙社稷以及典章文物荡然皆尽镐京之地已为西戎所有平王乃自申东保于雒天子之国与诸侯无异而又有携王与之颉颃并为人主者二十年其得存周之祀幸矣而望其中兴哉【如东晋元帝不可谓之迁于建康】
　　秦誓
　　有秦誓故列秦誓有秦诗故録秦诗述而不作也谓夫子逆知天下之将并于秦而存之者【邵子説】小之乎知圣人矣秦穆公之盛仅霸西戎未尝为中国盟主无论齐桓晋文即亦不敢望楚之灵王吴之夫差合诸侯而制天下之柄春秋以后秦盖中衰吴渊颍【莱】曰秦之兴始于孝公之用商鞅成于惠王之取巴蜀蚕食六国并吞二周战国之秦也非春秋之秦也其去夫子之卒也久矣【自获麟之嵗以至始皇灭六国并天下二百六十年】夫子恶知周之必并于秦哉若所云后世男子自称秦始皇入我房颠倒我衣裳至沙丘而亡者近于圗澄寳志之流非所以言孔子矣甘誓天子之事也征诸侯之事也并存之见诸侯之事可以继天子也费誓秦誓之存犹是也
　　古文尚书
　　汉时尚书今文与古文为二而古文又自有二汉书艺文志曰尚书古文经四十六卷为五十七篇师古曰孔安国书序云凡五十九篇为四十六卷承诏作传引序各冠其篇首定五十八篇郑序賛云后又亡其一篇故五十七又曰经二十九卷大小夏侯二家欧阳经三十二卷【欧阳生字和伯史失其名夏侯胜胜从兄子建皆伏生尚书】师古曰此二十九卷伏生传授者【内秦誓非伏生所传师古并言之详见下】此今文与古文为二也又曰古文尚书者出孔子壁中武帝末鲁共王壊孔子宅欲以广其宫而得古文尚书及礼记论语孝经凡数十篇皆古字也共王往入其宅闻鼔琴瑟钟磬之音于是惧乃止不壊孔安国者孔子后也悉得其书以攷二十九篇得多十六篇【师古曰见行世二十九篇之外更得十六篇】安国献之遭巫蛊事未列于学官刘向以中古文【师古曰中者夫子之书也】校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十【志自云此所述者本之刘歆七略不知中古文即安国所献否及王莽末遭赤眉之乱焚烧无余】儒林传曰孔氏有古文尚书孔安国以今文字读之因以起其家逸书得十余篇盖尚书兹多于是矣【言此为最多者明张霸加之以百二篇为伪】遭巫蛊未立于学官安国为谏大夫授都尉朝都尉朝授胶东庸生庸生授清河胡常少子又传左氏常授虢徐敖又传毛诗授王璜平陵涂恽子真子真授河南桑钦君长王莽时诸学皆立【传末又言平帝时立左氏春秋毛诗逸礼古文尚书而后汉书十四博士无之盖光武时废】刘歆为国师璜恽等皆贵显【言刘歆者哀帝时歆移书太常博士欲立此诸家之学故也】又曰世所传百两篇者出东莱张霸分析合二十九篇以为数十【或分析之或合之】又采左氏传书序为作首尾凡百二篇篇或数简文意浅陋成帝时求其古文者霸以能为百两徴以中书校之非是此又孔氏古文与张霸之书为二也后汉书儒林传曰孔僖鲁国鲁人也自安国以下世传古文尚书又曰扶风杜林传古文尚书林同郡贾逵为之作训【贾逵传肃宗好古文尚书诏逵撰欧阳大小夏侯尚书古文同异为三卷帝善之】马融作传郑注解由是古文尚书遂显于世又曰建初中诏髙才生受古文尚书毛诗谷梁左氏春秋虽不立学官然皆擢髙第为讲郎给事近署然则孔僖所受之安国者竟无其传而杜林贾逵马融郑则不见安国之传而为之作训作传作注解此则孔郑之学又当为二而无可攷矣刘陶传曰陶明尚书春秋为之训诂推三家尚书及古文是正文字三百余事名曰中文尚书【言参用今文古文之中】汉末之乱无传若马融注古文尚书十卷郑注古文尚书九卷则见于旧唐书艺文志【又有王肃范甯李颙姜道成注古文尚书　新唐书作姜道盛】开元之时尚有其书而未尝亡也按陆氏释文言马郑所注二十九篇则亦不过伏生所传之二十八【一尧典并舜典慎徽以下为一篇二臯陶谟并益稷为一篇三禹贡四甘誓五汤誓六盘庚七髙宗肜日八西伯戡黎九防子十牧誓十一洪范十二金縢十三大诰十四康诰十五酒诰十六梓材十七召诏十八洛诰十九多士二十无逸二十一君奭二十二多方二十三立政二十四顾命并康王之诰为一篇二十五吕刑二十六文侯之命二十七费誓二十八秦誓】而泰誓别得之民间合之为二十九【孔子正义曰史记及汉书儒林传云伏生独得二十九篇以教齐鲁然泰誓非伏生所得按马融云泰誓后得郑书论亦云民间得泰誓别録曰武帝末民有得泰誓书于壁内者献之则泰誓非伏生所传而言二十九篇者以司马迁在武帝之世见泰誓出而得行入于伏生所传内故为史总之云伏生所出不复曲别分析其实得时不与伏生所传同也】且非今之泰誓【有白鱼入于王舟等语董仲舒对防引之】其所谓得多十六篇者不与其间也隋书经籍志曰马融郑所传惟二十九篇又杂以今文非孔子旧书自余絶无所説【正义曰郑氏书于伏生所传之外増益二十四篇舜典一汨作二九工九篇十一大禹谟十二益稷十三五子之歌十四征十五汤诰十六咸有一徳十七典寳十八伊训十九肆命二十原命二十一武成二十二旅獒二十三问命二十四以一篇为一卷九共九篇合为一卷通十六卷以合于汉艺文志得多十六篇之数此即张霸之徒所作伪书也　与旧唐书所载卷目不同】晋世秘府所存有古文尚书经文今无有传者及永嘉之乱欧阳大小夏侯尚书并亡至东晋豫章内史梅赜始得安国之传上之【正义引晋书云太保郑冲以古文授扶风苏愉愉授天水梁栁栁授城阳藏曹曹授汝南梅赜遂上其书又云其书亡失舜典一篇　此书东京以下诸儒皆不曽见郑注礼记韦昭注国语杜预注左氏赵岐注孟子凡引此书文并注云逸书】増多二十五篇【大禹谟一五子之歌二征三仲虺之诰四汤诰五伊训六大甲三篇九咸以一徳十説命三篇十三泰誓三篇十六武成十七旅獒十八微子之命十九蔡仲之命二十周官二十一君陈二十二毕命二十三君牙二十四冏命二十五】以合于伏生之二十八篇而去其伪泰誓又分舜典益稷盘庚中下康王之诰各自为篇则为今之五十八篇矣其舜典亡阙取王肃本慎徽以下之传续之【陆氏释文云梅赜上孔氏传古文尚书亡舜典一篇时以王肃注颇类孔氏故取王注从慎徽五典以下为舜典以续孔传】齐明帝建武四年有姚方兴者于大航头得本有曰若稽古帝舜以下二十八字献之朝议咸以为非及江陵板荡其文北入中原学者异之刘遂以列诸本第然则今之尚书其今文古文皆有之三十三篇固杂取伏生安国之文而二十五篇之出于梅赜舜典二十八字之出于姚方兴又合而一之孟子曰尽信书则不如无书于今日而益验之矣
　　窃疑古时有尧典无舜典有夏书无虞书而尧典亦夏书也孟子引二十有八载放勳乃殂落而谓之尧典则序之别为舜典者非矣左氏传庄公八年引臯陶迈种徳僖公二十四年引地平天成二十七年引赋纳以言文公七年引戒之用休襄公五年引成允成功二十一年二十三年两引念兹在兹二十六年引与其杀不辜宁失不经哀公六年引允出兹在兹十八年引官占惟先蔽志国语周内史过引众非元后何戴后非众防与守邦而皆谓之夏书则后之目为虞书者赘矣【正义言马融郑王肃别録题皆曰虞夏书以虞夏同科】何则记此书者必出于夏之史臣虽传之自唐而润色成文不无待于后人者故篇首言曰若稽古以古为言明非当日之记也世更三圣事同一家以夏之臣追记二帝之事不谓之夏书而何夫惟以夏之臣而追记二帝之事则言尧可以见舜不若后人之史毎帝立一本纪而后为全书也
　　帝曰来禹汝亦昌言承上文臯陶所陈一时之言也王出在应门之内承上文诸侯出庙门俟一时之事也序分为两篇者妄也
　　书序
　　益都孙寳侗仲愚谓书序为后人伪作逸书之名亦多不典至如左氏传定四年祝佗告苌其言鲁也曰命以伯禽而封于少皥之虚其言卫也曰命以康诰而封于殷虚其言晋也曰命以唐诰而封于夏虚是则伯禽之命康诰唐诰周书之三篇而孔子所必録也今独康诰存而二书亡为书序者不知其篇名而不列于百篇之内疏漏显然是则不但书序可疑并百篇之名亦未可信矣其解命以伯禽为书名伯禽之命尤为切当今録其説
　　正义曰尚书遭秦而亡汉初不知篇数武帝时有大常蓼侯孔臧者安国之从兄也与安国书云时人惟闻尚书二十八篇取象二十八宿谓为信然不知其有百篇也今攷传记引书并无序所亡四十二篇之文则此篇名亦未可尽信也
　　丰熙伪尚书
　　五经得于秦火之余其中固不能无错悮学者不幸而生乎二千余载之后信古而阙疑乃其分也近世之説经者莫病乎好异以其説之异于人而不足以取信于是舍本经之训诂而求之诸子百家之书犹未足也则舍近代之文而求之逺古又不足则舍中国之文而求之四海之外如丰熙之古书世本尤可怪焉【鄞人言出其子坊伪撰又有子贡诗传后儒往往惑之】曰箕子朝鲜本者箕子封于朝鲜传书古文自帝典至微子止后附洪范一篇曰徐市倭国本者徐市为秦博士因李斯坑杀儒生托言入海求僊尽载古书至岛上立倭国即今日本是也二国所译书其曾大父河南布政使庆録得之以藏于家按宋欧阳永叔日本刀歌徐福行时书未焚逸书百篇今尚存盖昔时已有是説而叶少蕴固已疑之夫诗人寄兴之辞岂必真有其事哉日本之职贡于唐久矣自唐及宋歴代求书之诏不能得而二千载之后庆乃得之其得之又不以献之朝廷而藏之家何也【宋咸平中日本僧奝然以郑康成注孝经来献不言有尚书】至曰箕子传书古文自帝典至微子则不应别无一篇逸书而一一尽同于伏生孔安国之所传其曰后附洪范一篇者盖徒见左氏传三引洪范皆谓之商书【文公五年引沈渐刚克髙明柔克成公六年引三人占从二人襄公三年引无偏无党王道荡荡正义曰箕子商人所説故谓之商书】而不知王者周人之称十有三年周史之记不得为商人之书也禹贡以道山道水移于九州之前此不知古人先经后纬之义也【孔安国传道岍及岐即云更理説所治山川首尾所在是自汉以来别无异文　史记夏本纪亦先九州而后道山道水】五子之歌为人上者奈何不敬以其不叶而改之曰可不敬乎谓本之鸿都石经据正义言蔡邕所书石经尚书止今文三十四篇无五子之歌熙又何以不攷而妄言之也【五子之歌乃孔氏古文东晋豫章内火梅赜所上故左传成公十六年引怨岂在明不见是图哀公六年引惟彼陶唐有此冀方杜预注并以为逸书国语周单襄公引民可近也而不可上也单穆公引关石和钧王府则有韦昭解亦以为逸书】夫天子失官学在四裔使果有残编断简可以裨经文而助圣道固君子之所求之而惟恐不得者也若乃无益于经而徒为异以惑人则其于学也亦谓之异端而已愚因叹夫昔之君子遵守经文虽章句先后之间犹不敢輙改故元行冲奉明皇之防用魏徴所注类礼撰为疏义成书上进而为张説所駮谓章句隔絶有乖旧本竟不得立于学官夫礼记二戴所録非夫子所删况其篇目之次元无深义而魏徴所注则又本之孙炎【字叔然汉末人】以累代名儒之作申之以诏防而不能夺经生之所守盖唐人之于经传其严也如此故啖助之于春秋卓越三家多有独得而史氏犹讥其一本所承自用名学谓后生诡辩为助所阶乃近代之人其于读经卤莽灭裂不及昔人逺甚又无先儒为之据依而师心妄作刋传记未己也进而议圣经矣更章句未己也进而改文字矣此陆游所致慨于宋人【陆务观曰唐及国初学者不敢议孔安国郑康成况圣人乎自庆歴后诸儒发明经防非前人所及然排繋辞毁周礼疑孟子讥书之征顾命不难于议经况传注乎　赵汝谈至谓洪范非箕子之作】而今且弥甚徐防有言今不依章句妄生穿凿以遵师为非义意説为得理轻侮道术寖以成俗呜呼此学者所宜深戒若丰熙之徒又不足论也【近有谓得朝鲜本尚书于洪范八政之末添多五十二字者按元王恽中堂事记中统二年髙丽世子禃来朝宴于中书省问曰传闻汝邦冇古文尚书及海外异书答曰与中国不殊是知此五十二字者亦伪撰也】汉东莱张霸伪造尚书百二篇以中书校之非是霸辞受父父有弟子尉氏樊并诏存其书后樊并谋反乃黜其书而伪逸书嘉禾篇有周公奉鬯立于阼阶延登賛曰假王涖政之语莽遂依之以称居摄知惑世诬民乃犯上作乱之渐大学之教禁于未发者其必先之矣












　　日知録卷二
<子部,杂家类,杂考之属,日知录>
　　钦定四库全书
　　日知録卷三　　　　　昆山　顾炎武　撰诗有入乐不入乐之分
　　鼓钟之诗曰以雅以南子曰雅颂各得其所夫二南也豳之七月也小雅正十六篇大雅正十八篇【诗谱小雅十六篇大雅十八篇为正经】颂也诗之入乐者也以下十二国之附于二南之后而谓之风鸱鸮以下六篇之附于豳而亦谓之豳六月以下五十八篇之附于小雅民劳以下十三篇之附于大雅而谓之变雅诗之不入乐者也【释文曰从六月至无羊十四篇是宣王之变小雅从节南山至何草不黄四十四篇前儒申公毛公皆以为幽王之变小雅从民劳至桑柔五篇是厉王之变大雅从云汉至常武六篇是宣王之变大雅瞻卬及召旻二篇是幽王之变大雅　正义曰变者虽亦播于乐或无算之节所用或随事类而歌又在制礼之后乐不常用　今按以变雅而播之于乐如卫献公使大师歌巧言之卒章是也】乐记子夏对魏文侯曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于徳是以祭祀弗用也朱子曰二南正风房中之乐也乡乐也二雅之正雅朝廷之乐也商周之颂宗庙之乐也至变雅则衰周卿士之作以言时政之得失而以下则太师所陈以观民风者耳非宗庙燕享之所用也但据程大昌之辩则二南自谓之南而别立正风之目者非【大昌字泰之孝宗时人着诗论一十七篇来子当日或未见】
　　四诗
　　周南召南南也非风也豳谓之豳诗亦谓之雅亦谓之颂【据周礼籥篇】而非风也南豳雅颂为四诗而列国之风附焉此诗之本序也【宋程大昌诗论谓无国风之目然礼记王制言命大师陈诗以观民风即谓自至曹十二国为风无害】
　　孔子删诗
　　孔子删诗所以存列国之风也有善有不善兼而存之犹古之太师陈诗以观民风而季札听之以知其国之兴衰正以二者之并陈故可以观可以听世非二帝时非上古固不能使四方之风有贞而无淫有治而无乱也文王之化被于南国而北鄙杀伐之声文王不能化也使其诗尚存而入夫子之删必将存南音以繋文王之风存北音以系纣之风而不容于没一也是以桑中之篇溱洧之作夫子不删志淫风也叔于田为誉段之辞之水椒聊为从沃之语夫子不删着乱本也淫奔之诗録之不一而止者所以志其风之甚也一国皆淫而中有不变者焉则亟録之将仲子畏人言也女曰鸡鸣相警以勤生也出其东门不慕乎色也衡门不愿外也选其辞比其音去其烦且滥者此夫子之所谓删也后之拘儒不逹此防乃谓淫奔之作不当録于圣人之经是何异唐太子谓商臣弑君不当载于春秋之策乎【旧唐书髙宗诸子传　黄氏日钞云国风之用于燕享者惟二南而列国之风未尝被之乐也夫子之所言正者雅颂而未及乎风也桑中之诗明言淫奔东莱吕氏乃为之讳而指为雅音失之矣】真希元文章正宗其所选诗一埽千古之陋归之正防然病其以理为宗不得选人之趣且如古诗十九首虽非一人之作而汉代之风略具乎此今以希元之所删者读之不如饮美酒被服纨与素何以异乎唐诗山有枢之篇良人惟古欢枉驾惠前绥盖亦诗雄雉于飞之义牵牛织女意昉大东兔丝女萝情同车牵十九作中无甚优劣必以坊淫正俗之防严为绳削虽矫昭明之枉恐失国风之义六代浮华固当芟落使徐庾不得为人陈隋不得为代无乃太甚岂非执理之过乎
　　何彼秾矣
　　山堂攷索载林氏曰二南之诗虽大槩美诗亦有刺诗不徒西周之诗而东周亦与焉据何彼秾矣之诗可知矣其曰平王之孙齐侯之子攷春秋庄公元年书王姬归于齐此乃桓王女平王孙下嫁于齐襄公非平王孙齐侯子而何【洪氏容斋五笔曰春秋庄公元年当周庄王之四年齐襄公之五年书王姬归于齐庄公十一年当庄王之十四年齐桓公之三年又书王姬归于齐庄王为平王之孙则所嫁王姬当是姊妹齐侯之子即襄公桓公二者必居一于此矣】説者必欲以为西周之诗于时未有平王乃以平为平正之王齐为齐一之侯与书言宁王同义此妄也【毛氏传平正也武王女文王孙适齐侯之子按成王时齐侯则太公而以武王之女适其子是甥为为婚周之盛时必无此事逮成王顾命丁公始见于经而去武王三十余年又必无未笄之女矣】据诗人欲言其人之子孙则必直言之如称卫庄姜则曰齐侯之子卫侯之妻东宫之妹邢侯之姨美韩侯取妻则曰汾王之孙蹶父之子又何疑乎且其诗刺诗也以王姬徒有容色之盛而无肃邕之徳何以使人化之故曰何彼秾矣唐棣之华曷不肃邕王姬之车诗人若曰言其容色固如唐棣矣然王姬之车胡不肃邕乎是讥之也按此説桓王女平王孙则是其曰刺诗于义未允盖诗自以讫于桧曹皆太师之所陈者也其中有美有刺若二南之诗则用之为燕乐用之为乡乐用之为射乐用之为房中乐而鼓钟之卒章所谓以雅以南春秋传所谓象箾南籥文王世子所谓胥鼓南者也安得有刺此必东周之后其诗可以存二南之遗音而圣人附之于篇者也且自平王之东周徳日以衰矣麦禾之取繻葛之战防无以令于兄弟之国且庄王之世鲁卫晋郑日以多故于是王姬下嫁以树援于强大之齐寻盟府之坠言继昏婣之夙好且其下嫁之时犹能修周之旧典而容色之盛礼节之备有可取焉圣人安得不録之以示兴周道于东方之意乎【春秋襄十五年书刘夏逆王后于齐亦此意】盖东周以后之诗得附二南者惟此一篇而已后之儒者乃疑之而为是纷纷之説是乌知圣人之意哉或曰诗之所言但称其容色何也曰古者妇有四徳而容其一也言其容则徳可知矣【説苑引书五事一曰貌貌者男子之所以恭敬妇人之所以姣好也】故硕人之诗美其君夫人者至无所不极其形容而野麕之贞亦云有女如玉即唐人为妃主碑文亦多有誉其姿色者【洪氏释载郭辅碑云有四男三女咸髙贤姣孋汉魏间人作已如此】岂若宋代以下之人以此为讳而不道乎夫妇人伦之本昏婣王道之大下嫁于齐甥舅之国太公之后先王以周礼治诸侯之本也诗之得附于南者以此舍是则东周以后事无可称而民间之謡刺皆属之王风矣况二南之与民风其来自别宣王之世未尝无雅则平王以下岂遂无南或者此诗之旧附于南而夫子不删要亦不异乎向者之説也
　　何彼秾矣以庄王之事而附于召南其与文侯之命以平王之事而附于书一也
　　卫
　　衞本三监之地自康叔之封未久而统于衞矣采诗者犹存其旧名谓之衞【汉书地理志河内本殷之旧都周既灭殷分其畿内为三国诗风衞国是也以封纣子武庚管叔尹之卫蔡叔尹之以监殷民谓之三监故书序曰武王崩三监畔周公诛之尽以其地封弟康叔号曰孟侯以夹辅周室迁庸之民于雒邑故衞三国之诗相与同风】衞者总名也不当分某篇为某篇为某篇为卫分而为三者汉儒之误以此诗之简独多故分三名以各冠之而非夫子之旧也【观小雅六笙诗毛公颇有升降黍离之篇毛公以为王齐诗以为衞则知今诗之次序多出于汉儒也　新序黍离衞宣公之子夀闵其兄而作】攷之左氏传襄公二十九年季札观乐于鲁为之歌衞曰美哉渊乎忧而不困者也吾闻卫康叔武公之徳如是是其卫风乎而襄公三十一年北宫文子之言引卫诗曰威仪棣棣不可选也此诗今为之首篇乃不曰而曰卫是知累言之则曰卫専言之则曰卫一也犹之言殷商言荆楚云尔意者西周之时故有之诗及幽王之亡而轶之而大师之职犹不敢废其名乎然名虽旧而辞则今矣【若据汉书言迁之民于雒邑则成王之世已无】
　　之亡久矣故大师但有其名而三国同风无非卫人之作桧【左传作郐】之亡未久而诗尚存故别于郑而各自为风匪风之篇其西周未亡之日乎【曰谁将西归是镐京尚存故郑氏谱以为当夷王厉王之时苏氏以桧诗皆为郑作非也】
　　卫三国也非三监也殷之时邦畿千里周则分之为三国今其相距不过百余里如地理志所言于百里之间而立此三监又并武庚而为一监皆非也宋陈傅良【止斋集答黄文叔书】以为自荆以南蔡叔监之管叔河南霍叔河北蔡故蔡国管则管城霍所谓霍太山也其緜地广不得为卫也
　　黎许二国
　　许无风而载驰之诗録于黎无风而式微旄丘之诗録于圣人阐幽之防兴灭之心也
　　诸姑伯姊
　　泉水之诗其曰诸姬犹硕人之庶姜古之来媵而为侄娣者必皆同姓之国其年之长幼序之昭穆则不可知也故有诸姑伯姊之称犹礼之言伯父伯兄也贵为小君而能谦以下其众妾此所谓其君之袂不如其娣者矣
　　王事
　　王事适我政事一埤益我凡交于大国朝聘防盟征伐之事谓之王事【左传襄公二十九年郑子展曰诗云王事靡盬不遑启处东西南北谁敢寜处坚事晋楚以蕃王室也王事无旷何常之有丧大记曰既葬与人立君言王事不言国事又曰君既葬王政入于国既卒哭而服王事】其国之事谓之政事
　　朝隮于西
　　朝隮于西崇朝其雨朱子引周礼十煇注以隮为虹是也谓不终朝而雨止则未然谚曰东虹晴西虹雨【其雨者雨也】盖虹蜺杂乱之交无论雨晴而皆非天地之正气楚襄王登云梦之台望髙唐之观所谓朝云者也
　　王
　　鄘卫王列国之名其始于成康之世乎惟周王抚万邦廵侯甸而大师陈诗以观民风其采于商之故都者则系之鄘卫其采于东都者则系之王【王亦周初大师之本名马永卿述元城刘先生之言亦谓鄘卫本商之畿内故序王之上】其采于列国者则各系之其国至骊山之祸先王之诗率已阙轶而孔子所録者皆平王以后之诗此变风之所由名也诗虽变而大师之本名则不敢变此十二国之所以犹存其旧也先儒谓王之名不当侪于列国而为之説曰列黍离于国风齐王徳于邦君【晋范甯春秋谷梁传序】误矣
　　自幽王以上大师所陈之诗亡矣春秋时君卿大夫之赋诗无及之者此孔子之所不得见也是故诗无正风二南也豳也小大雅也皆西周之诗也至于幽王而止【惟何彼秾矣为平王以后之诗】其余十二国风则东周之诗也王者之迹熄而诗亡西周之诗亡也诗亡而列国之事迹不可得而见于是晋之乘楚之梼杌鲁之春秋出焉是之谓诗亡然后春秋作也周颂西周之诗也鲁颂东周之诗也成康之世鲁岂无诗而今亦已亡矣故曰诗亡列国之诗亡也其作于天子之邦者以雅以南以豳以颂则固未尝亡也
　　日之夕矣
　　鸡栖于埘日之夕矣牛羊下来君子当归之时也至是而不归如之何勿思也
　　君子以向晦入宴息日之夕矣而不来则其妇思之矣朝出而晚归则其母望之矣【列女传】夜居于外则其友吊之矣【檀弓】于文日夕为【説文系传】是以樽罍无卜夜之宾衢路有宵行之禁故曰见星而行者唯罪人与奔父母之丧者乎【曾子问】至于酒徳衰而酣身长夜官邪作而昏夜乞哀天地之气乖而晦明之节乱矣
　　大车
　　岂不尔思畏子不敢民免而无耻也虽速我讼亦不女从有耻且格也
　　郑
　　自至曹皆周初大师之次序先鄘卫殷之故都也次之以王周东都也何以知其为周初之次序鄘也晋而谓之唐也皆西周之旧也惟郑乃宣王所封中兴之后始立其名于大师而列于诸国之先者郑亦王畿之内也故次于王也桓公之时其诗不存故首缁衣也
　　楚吴诸国无诗
　　吴楚之无诗以其僭王而删之与非也太师之本无也楚之先熊绎辟在荆山筚路篮缕以处草莽惟是桃弧棘矢以共御王事而周无分器【左氏昭公十二年传】岐阳之盟楚为荆蛮置茅蕝设望表与鲜牟守燎而不与盟【晋语】是亦无诗之可采矣况于吴自夀梦以前未通中国者乎滕薛之无诗微也若乃虢郐皆为郑灭而虢独无诗陈蔡皆列春秋之防盟而蔡独无诗有司失其传尔
　　豳
　　自周南至豳统谓之国风此先儒之误程泰之辨之详矣豳诗不属于国风周世之国无豳此非大师所采周公追王业之始作为七月之诗兼雅颂之声而用之祈报之事周礼籥章逆暑迎寒则龡豳诗祈年于田祖则龡豳雅祭蜡则龡豳颂雪山王氏曰此一诗而三用也【谓籥章之豳诗以鼓钟琴瑟四器之声合籥也笙师龡竽笙埙籥箫篪篴管舂牍应雅凡十二器以雅器之声合籥也眂了播鼗击颂磬笙磬凡四器以颂器之声合籥也凡为乐器以十有二律为之数度以十有二声为之齐量凡和乐亦如之此用七月一诗特其以器和声有不同尔】防鸮以下或周公之作或为周公而作则皆附于豳焉虽不以合乐然与二南同为有周盛时之诗非东周以后列国之风也故他无可附
　　言私其豵
　　雨我公田遂及我私先公而后私也言私其豵献豜于公先私而后公也自天下为家各亲其亲各子其子而人之有私固情之所不能免矣故先王弗为之禁非惟弗禁且从而恤之建国亲侯胙土命氏画井分田合天下之私以成天下之公此所以为王政也至于当官之训则曰以公灭私然而禄足以代其耕田足以供其祭使之无将母之嗟室人之谪又所以恤其私也此义不明久矣世之君子必曰有公而无私此后代之美言非先王之至训矣
　　承筐是将
　　君子不亲货贿束帛戋戋实诸筐篚非惟尽饰之道亦所以逺财而养耻也万歴以后士大夫交际多用白金乃犹封诸书册之间进自阍人之手今则亲呈坐上径出懐中交收不假他人茶话无非此物衣冠而为囊橐之寄朝列而有市井之容若乃拾遗金而对管宁倚被囊而酬温峤曾无媿色了不关情固其宜也然则先王制为筐篚之文者岂非禁于未然之前而示人以逺财之义者乎以此坊民民犹轻礼而重货
　　罄无不宜
　　罄无不宜宜室家宜兄弟宜子孙宜民人也吉蠲为饎是用孝享禴祠烝尝于公先王得万国之欢心以事其先王也
　　民之质矣日用饮食
　　民之质矣日用饮食夫使机智日生而奸伪萌起上下且不相安神奚自而降福乎有起信险肤之族则髙后崇降弗祥有诪张为幻之民则嗣王防或克夀是故有道之世人醇工厐商朴女童上下皆有嘉徳而至治馨香感于神明矣然则祈天永命之实必在于观民而斲雕为朴其道何由则必以厚生为本
　　羣黎庶人也百姓百官也民之质矣兼百官与庶人而言犹曰人之生也直也
　　小人所腓
　　小人所腓古制一车甲士三人步卒七十二人炊家子十人固守衣装五人廏养五人樵汲五人【见司马法】随车而动如足之腓也【传曰腓辟也笺曰腓当作芘皆未是】步乘相资短长相卫行止相扶此所以为节制之师也繻葛之战郑原繁髙渠弥以中军奉公为鱼丽之陈先偏后伍伍乘弥缝卒不随车遇阙即补斯已异矣【古时营陈遇阙处仍以车补周礼车朴掌阙车之萃注阙车所用补阙之车也左传宣公十二年楚子使潘党率防阙四十乘注游车补阙者】大卤之师魏舒请毁车以为行伍乘为三伍【注乘车者车三人五乘十五人今改去车更以五人为伍分为三伍】为五陈以相离两于前伍于后专为右角防为左角偏为前拒专任步卒以取防速然亦必山林险阻之地而后可用也步不当骑于是赵武灵王为变服骑射之令而后世因之所以取胜于敌者益轻益速而一败涂地亦无以自保然后知车战之为谋逺矣终春秋二百四十二年车战之时未有斩首至于累万者车战废而首功兴矣先王之用兵服之而已不期于多杀也杀人之中又有礼焉以此毒天下而民从之不亦宜乎宋沈括对神宗言车战之利见于歴世然古人所谓兵车者轻车也五御折旋利于防速今之民间辎车重大日不能三十里故世谓之太平车但可施于无事之日尔
　　变雅
　　六月采芑车攻吉日宣王中兴之作何以为变雅乎采芑传曰言周室之强车服之美也言其强美斯劣矣【正义曰名生于不足】观夫鹿鸣以下诸篇其于君臣兄弟朋友之间无不曲当而未尝有夸大之辞大雅之称文武皆本其敬天勤民之意至其言伐商之功盛矣大矣不过曰防朝清明而止然则宣王之诗不有侈于前人者乎【如韩奕之篇尤侈】一传而周遂亡呜呼此太子晋所以谓自我先王厉宣幽平而贪天祸固不待沔水之忧祈父之刺而后见之也
　　大原
　　薄伐玁狁至于大原毛郑皆不详其地其以为今太原阳曲县者始于朱子【吕氏读诗记严氏诗缉并云】而愚未敢信也古之言大原者多矣若此诗则必先求泾阳所在而后大原可得而明也汉书地理志安定郡有泾阳县开头山在西禹贡泾水所出后汉书灵帝纪段颎破先零羌于泾阳注泾阳县属安定在原州郡县志原州平凉县本汉泾阳县地今县西四十里泾阳故城是也然则大原当即今之平凉而后魏立为原州亦是取古大原之名尔【唐书原州平凉郡治平髙广徳元年没吐蕃节度使马璘表置行原州于灵台之百里城贞元十九年徙治平凉元和三年又徙治临泾大中三年收复关陇归治平髙】计周人之御玁狁必在泾原之间若晋阳之太原在大河之东距周京千五百里岂有宼从西来兵乃东出者乎故曰天子命我城彼朔方而国语宣王料民于大原亦以其地近边而为御戎之备必不料之于晋国也又按汉书贾捐之言秦地南不过闽越北不过大原而天下溃畔亦是平凉而非晋阳也【汉武帝始开朔方郡故秦但有陇西北地上郡而止若晋阳之太原则其外有雁门云中九原不得言不过也】若书禹贡既修大原至于岳阳春秋晋荀吴帅师败狄于大原及子产对叔向宣汾洮障大泽以处大原则是今之晋阳而岂可以晋之大原为周之大原乎【司马相如上林赋布濩闳泽延蔓太原阮籍东平赋长风振厉萧条太原髙平曰原盖古人之通称也】吾读竹书纪年而知周之世有戎祸也盖始于穆王之征犬戎六师西指无不率服于是迁戎于太原【十七年】以黩武之兵而为徙戎之事懿孝之世戎车屡征至夷王七年虢公帅师伐太原之戎至于俞泉获马千匹则是昔日所内徙者今为寇而征之也宣王之世虽号中兴三十三年王师伐太原之戎不克三十八年伐条戎奔戎王师败逋三十九年伐姜戎战于千畞王师败逋四十年料民于太原其与后汉西羌之叛大略相似幽王六年命伯士帅师伐六济之戎王师败逋【后汉书西羌传并用此严尤以为周得中防盖不攷之言】于是关中之地戎得以整居其间而陜东之申侯至与之结盟而入宼【自迁戎至此一百七十六年　周语申缯西戎方强王室方骚】盖宣王之世其患如汉之安帝也幽王之世其患如晋之懐帝也其自贻伊戚古今同慨焉而三川之震檿弧之谣皆适防其时者也然则宣王之功计亦不过唐之宣宗而周人之美宣亦犹鲁人之颂僖也事劣而文侈矣书不尽言是以论其世也如毛公者岂非独见其情于意言之表者哉【竹书纪年自共和以后多可信盖亦必有所传其前则好事者为之尔】
　　莠言自口
　　莠言秽言也若郑享赵孟而伯有赋鹑奔之诗是也君子在官言官在府言府在库言库在朝言朝狎侮之态不及于小人谑浪之辞不加于妃妾自世尚通方人安媟慢宋玉登墙之见淳于灭烛之欢遂乃告之君王传之文字忘其秽论叙为美谈以至执女手之言发自临丧之际【原壤】齧妃唇之咏宣于侍宴之余【郭舍人】于是摇头而舞八风【祝钦明】连臂而歌万嵗【阎知微】去人伦无君子而国命随之矣
　　臧孙纥见卫侯于郲退而告其人曰卫侯其不得入矣其言粪土也亡而不变何以复国以粪土喻其言犹诗之莠言也
　　皇父
　　王室方骚人心危惧皇父以柄国之大臣而营邑于向【左传隠十一年解轵县西有地名向上在今济源县界】于是三有事之多藏者随之而去矣庶民之有车马者随之而去矣盖亦知西戎之已偪而王室之将倾也以郑桓公之贤且寄孥于虢郐则其时之国势可知然不顾君臣之义而先去以为民望则皇父实为之首昔晋之王衍见中原已乱乃説东海王越以弟澄为荆州族弟敦为青州谓之曰荆州有江汉之固青州有负海之险卿二人在外而吾留此足以为三窟矣鄙夫之心亦千载而符合者乎
　　握粟出卜
　　古时用钱未广诗书皆无货泉之文而问卜者亦用粟汉初犹然史记日者传卜而有不审不见夺糈
　　私人之子百僚是试
　　孔氏曰私人皂之属也天下有道小徳役大徳小贤役大贤故贵有常尊贱有等威所以辨上下而定民志也周之衰也政以贿成而官之师旅不胜其富【左氏襄公十年传】又其甚也私人之子皆得进而服官而文武周公之法尽矣人而赤芾曹是以亡不狩而县貆魏是以削贱妨贵小加大古人列之六逆又不但仍叔之子讥其年弱尹氏之婣刺其材琐而已自古国家吏道杂而多端未有不趋于危乱者举贤材慎名器岂非人主之所宜兢兢自守者乎
　　不醉反耻
　　彼醉不臧不醉反耻所谓一国皆狂反以不狂者为狂也以箕子之忠而不敢对纣之失日【韩非子】况中材以下有不尤而效之者乎卿士师师非度此商之所以亡兰芷变而不芳兮荃蕙化而为茅此楚之所以六千里而为雠人役也是以圣王重特立之人而逺苟同之士保邦于未危必自此始
　　上天之载
　　上天之载无声无臭仪刑文王万邦作孚君子所以事天者如之何亦曰仪刑文王而已其仪刑文王也如之何为人君止于仁为人臣止于敬为人子止于孝为人父止于慈与国人交止于信而已
　　王欲玉女
　　民劳本召穆公谏王之辞乃托为王意以戒公卿百执事之人故曰王欲玉女是用大谏犹之转予于恤而呼祈父从事不均而怨大夫所谓言之者无罪而闻之者足以戒也岂亦监谤之时疾威之日不敢指斥而为是言乎然而乱君之国无治臣焉至于我即尔谋听我嚣嚣则又不独王之愎谏矣
　　夸毗
　　天之方懠无为夸毗释训曰夸毗体柔也【后汉书崔骃传注夸毗谓佞人足恭善为进退】天下惟体柔之人常足以遗民忧而召天祸夏侯湛有云居位者以善身为静以寡交为慎以弱断为重以怯言为信【抵疑】白居易有云以拱黙保位者为明智以柔顺安身者为贤能以直言危行者为狂愚以中立守道者为凝滞故朝寡敢言之士庭鲜执咎之臣自国及家寖而成俗故父训其子曰无介直以立仇敌兄教其弟曰无方正以贾悔尤且慎黙积于中则职事废于外强毅果断之心屈畏忌因循之性成反谓率职而居正者不逹于时宜当官而行法者不通于事变是以殿最之文虽书而不实黜陟之典虽备而不行【长庆集策】罗防有云无所可否则曰得体与世浮沈则曰有量众皆黙已独言则曰沽名众皆浊已独清则曰立异【宋史本传】观三子之言其于末俗之敝可谓恳切而详尽矣至于佞谄日炽刚克消亡朝多沓沓之流士保容容之福茍由其道无变其俗必将使一国之人皆化为巧言令色孔壬而后已然则丧乱之所从生岂不阶于夸毗之辈乎【乐天作胡旋女诗曰天寳季年时欲变臣妾人人学圎转】是以屈原疾楚国之士谓之如脂如韦而孔子亦云吾未见刚者
　　流言以对
　　彊御多怼即上章所云彊御之臣也其心多所怼疾而独窥人主之情深居禁中而好闻外事则假流言以中伤之若二叔之流言以间周公是也夫不根之言何地蔑有以斛律光之旧将而有百升明月之谣以裵度之元勳而有坦腹小儿之诵所谓流言以对者也如此则宼贼生乎内而怨诅兴乎下矣郤宛之难进胙者莫不谤令尹所谓侯作侯祝者也孔氏疏采苓曰谗言之起由君数问小事于小人也可不慎哉
　　申伯
　　申伯宣王之元舅也立功于周而吉甫作崧髙之诵其孙女为幽王后无罪见黜申侯乃与犬戎攻杀幽王【竹书纪年宣王四十一年王师败于申则宣王之末申侯已叛】乃未防而为楚所病戌申之诗作焉当宣王之世周兴而申以强当平王之世周衰而申以弱至庄王之世而申为楚县矣【左传哀公十七年言楚文王县申】二舅之于周功罪不同而其所以自取如此宋左师之告华亥曰女丧而宗室于人何有人亦与女何有读二诗者岂徒论二王之得失哉
　　徳輶如毛
　　徳輶如毛【即輶车鸾镳之輶】言易举也故曰一日克已复礼天下归仁焉又曰有能一日用其力于仁矣乎我未见力不足者
　　韩城
　　水经注圣水径方城县故城北又东南径韩城东诗溥彼韩城燕师所完王锡韩侯其追其貊奄受北国王肃曰今涿郡方城县有韩侯城世谓寒号非也【魏书地形志范阳郡方城县有韩侯城】按史记燕世家易水东分为梁门今顺天府固安县有方城村即汉之方城县也水经注亦云湿水径良乡县之北界歴梁山南髙梁水出焉是所谓奕奕梁山者矣旧説以韩国在同州韩城县曹氏曰武王子初封于韩其时召襄公封于北燕实为司空王命以燕众城之窃疑同州去燕二千余里即令召公为司空掌邦土量地逺近兴事任力亦当发民于近甸而已岂有役二千里外之人而为筑城者哉召伯营申亦曰因是谢人齐桓城邢不过宋曹二国而召诰庶殷攻位蔡氏以为此迁洛之民无役纣都之理此皆经中明证【大全载朱子之言亦以此为不可晓】况其追其貊乃东北之夷而蹶父之靡国不到亦似谓韩土在北陲之逺也又攷王符潜夫论曰昔周宣王时有韩侯其国近燕故诗云普彼韩城燕师所完其后韩西亦姓韩为卫满所伐迁居海中汉时去古未逺当有传授今以水经注为定
　　按毛传梁山韩城皆不言其地郑氏笺乃云梁山今在冯翊夏阳西北韩姬姓之国也后为晋所灭故大夫韩氏以为邑名焉【左传富辰言邘晋应韩武之穆也　竹书纪年平王十四年晋人灭韩按左传僖公十五年晋侯及秦伯战于韩上言涉河下言及韩又曰宼深矣是韩在河束亦非今之韩城也故杜氏解但云韩晋地　文公十年晋人伐秦取少梁始得今韩城之地益明战于韩非此也】至溥彼韩城燕师所完则郑已自知其説之不通故训燕为安而曰大矣彼韩国之城乃古平安时众民之所筑完惟王肃以梁山为涿郡方城县之山而以燕为燕国【孙毓亦云】今于梁山则用郑説于燕则用王説二者不可兼通而又巧立召公为司空之説可谓甚难而实非矣又其追其貊郑以经传説貊多是东夷故职方掌四夷九貉【即貊字】郑志荅赵商云九貉即九夷也又秋官貉注云征东北夷所获而汉时所谓濊貊者皆在东北【史记货殖传燕东绾濊貊朝鲜真番之利　汉书武帝纪注服防曰濊貊在辰韩之北髙句丽沃沮之南东穷于大海】因于笺末添二语云其后追也貊也为玁狁所逼稍稍东迁此又可见康成之不自安而迁就其説也
　　如山之苞如川之流
　　如山之苞营法也如川之流陈法也古之善用师者能为营而后能为陈故曰师出以律又曰不愆于四伐五伐六伐七伐乃止齐焉管子霸国之谋且犹作内政以寄军令使之耳目素习心志素定如山之不可动摇然后出而用之若决水于千仞之谿矣
　　不吊不祥
　　威仪之不类贤人之丧亡妇寺之专横皆国之不祥而日月之山川之变鸟兽草木之妖其小者也传曰人无衅焉妖不自作故孔子对哀公以老者不教幼者不学为俗之不祥【家语】荀子曰人有三不祥幼而不肯事长贱而不肯事贵不肖而不肯事贤是人之三不祥也而武王胜殷得二俘而问焉曰若国有妖乎一俘对曰吾国有妖昼见星而天雨血一俘对曰此则妖也非其大者也吾国之妖子不听父弟不听兄君令不行此妖之大者也武王避席再拜之【吕氏春秋　书载箕子之言亦曰乃防畏畏咈其耉长旧有位人】自余所逮见五六十年国俗民情举如此矣不教不学之徒满于天下而一二稍有才知者皆少正夘邓析之流是岂待三川竭而悲周岷山崩而忧汉哉书曰习与性成诗云如彼泉流无沦胥以败识时之士所以引领于哲王系心于耉徳也
　　駉
　　鲁僖公俭以足用寛以爱民务农重谷而有駉牧之盛卫文公大布之衣大帛之冠务材训农通商惠工敬教劝学授方任能而有騋牝三千之多然则古之马政皆本于田功也吾未见廏有肥马野有饿莩而能国者也
　　实始翦商
　　太王当武丁祖甲之世殷道未衰何从有翦商之事僖公之世距太王已六百余年作诗之人特本其王迹所基而侈言之尔犹泰誓之言命我文考肃将天威也犹康诰之言天乃大命文王殪戎殷也亦后人追言之也张子曰一日之间天命未絶犹是君臣
　　鸟
　　读经传之文终商之世无言祥瑞者而大戊之祥桑髙宗之雊雉惕于天之见妖而修徳者有二焉则知监于夏王之矫诬上天而栗栗危惧盖汤之家法也简狄吞卵而生契不亦矫诬之甚乎毛氏传曰鸟鳦鸟也春分鸟降汤之先祖有娀氏女简狄配髙辛氏帝帝率与之祈于郊禖而生契故本其为天所命以鸟至而生焉可以破史迁之谬矣
　　敷奏其勇
　　敷奏其勇不震不动不难不竦茍非大受之人骤而当天下之重任鲜不恐惧而失其守者此公孙丑所以有动心之问也升陑伐夏创未有之事而不疑可谓天锡之勇矣何以能之其上帝临女无贰尔心之谓乎汤武身之也学汤之勇者宜何如震惊百里不丧七鬯近之矣
　　鲁颂商颂
　　诗之次序犹春秋之年月夫子因其旧文述而不作也颂者美盛徳之形容以告宗庙鲁之颂颂其君而已而列之周颂之后者鲁人谓之颂也【郑氏曰襄公时季孙行父请命于周而史克作之然春秋列国卿大夫赋诗无及此四篇者】世儒谓夫子尊鲁而进之为颂是不然鲁人谓之颂夫子安得不谓之颂乎为下不倍也春秋书公书郊禘亦同此义孟子曰其文则史不独春秋也虽六经皆然今人以为圣人作书必有惊世絶俗之见此是以私心待圣人世人读书如王介甫才入贡院而一院之事皆欲纷更【宋史张方平传】此最学者之大病也
　　列国之风何以无鲁大师陈之固曰鲁诗不谓之颂矣孔子鲁人也从鲁而谓之颂此如鲁史之书公也然而泮水之文则固曰鲁侯也
　　商何以在鲁之后曰草庐吴氏尝言之矣大师所职者当代之诗也商则先代之诗故次之周鲁之后【汲冢周书伊尹朝献商书附于王会解之后即其例也】
　　诗序
　　诗之世次必不可信今诗亦未必皆孔子所正且如褒姒灭之幽王之诗也而次于前召伯营之宣王之诗也而次于后序者不得其説遂并楚茨信南山甫田大田瞻彼洛矣裳裳者华桑扈鸳鸯鱼藻采菽十诗皆为刺幽王之作恐不然也又如硕人荘姜初归事也而次于后緑衣日月终风荘姜失位而作燕燕送归妾作击鼓国人怨周吁而作也而次于前【朱子日月传曰此诗当在燕燕之前下篇放此】渭阳秦康公为太子时作也而次于后黄鸟穆公薨后事也而次于前此皆经有明文可据故郑氏谓十月之交雨无正小旻小宛皆刺厉王之诗【十月之交有艳妻之云自当是幽王】汉兴之初师移其第耳而左氏传楚荘王之言曰武王作武其卒章曰耆定尔功其三曰敷时绎思我徂维求定其六曰绥万邦屡丰年今诗但以耆定尔功一章为武而其三为赉其六为桓章次复相隔越仪礼歌召南三篇越草虫而取采苹正义以为采苹旧在草虫之前知今日之诗已失古人之次非夫子所谓雅颂各得其所者矣









　　日知録卷三
<子部,杂家类,杂考之属,日知录>
　　钦定四库全书
　　日知录卷四　　　　　昆山　顾炎武　撰鲁之春秋
　　春秋不始于隠公晋韩宣子聘鲁观书于太史氏见易象与鲁春秋曰周礼尽在鲁矣吾乃今知周公之德与周之所以王也【左传昭公二年】葢必起自伯禽之封以洎于中世当周之盛朝觐防同征伐之事皆在焉故曰周礼而成之者古之良史也【孟子虽言诗亡然后春秋作然不应伯禽至孝公三百五十年全无纪载】自隠公以下世道衰微史失其官于是孔子惧而脩之自惠公以上之文无所改焉所谓述而不作者也自隠公以下则孔子以已意脩之所谓作春秋也然则自惠公以上之春秋固夫子所善而从之者也惜乎其书之不存也
　　春秋阙疑之书
　　孔子曰吾犹及史之阙文也史之阙文圣人不敢益也春秋桓公十七年冬十月朔日有食之传曰不书日官失之也僖公十五年夏五月日有食之传曰不书朔与日官失之也以圣人之明千嵗之日至可坐而致岂难考歴布算以补其阙而夫子不敢也况于史文之误而无从取正者乎况于列国之事得之传闻不登于史防者乎左氏之书成之者非一人录之者非一世可谓富矣而夫子当时未必见也史之所不书则虽圣人有所不知焉者且春秋鲁国之史也即使厯聘之余必闻其政遂可以百二十国之寳书增入本国之记注乎【成公十三公防诸侯伐秦下正义曰经文依史官防书防书所无故经文遂阙也传文采于简牍简牍先有故传文独存也】若乃改葬惠公之类不书者旧史之所无也曹大夫宋大夫司马司城之不名者阙也【齐崔氏出奔卫去名而书族宋杀其大夫山去族而书字疑皆前史之阙】郑伯髠顽楚子麇齐侯阳生之实弑而书卒者传闻不胜简书是以从旧史之文也【邵氏曰赴以卒则卒赴以弑则弑弑而赴以卒其弑也传闻云尔也传闻不胜简书是以书卒以待察也比之疑狱】左氏出于获麟之后网罗浩博实夫子之所未见乃后之儒者似谓已有此书夫子据而笔削之即左氏之解经于所不合者亦多曲为之説而经生之论遂以圣人所不知为讳是以新説愈多而是非靡定故今人学春秋之言皆郢书燕説而夫子之不能逆料者也子不云乎多闻阙疑慎言其余岂特告子张乎脩春秋之法亦不过此春秋因鲁史而脩者也左氏传采列国之史而作者也故所书晋事自文公主夏盟政交于中国则以列国之史参之而一从周正自惠公以前则间用夏正其不出于一人明矣其谓仲子为子氏未薨平王崩为赴以庚戍【先壬戍十二日】陈侯鲍卒为再赴似皆揣摩而为之説
　　三正
　　三正之名见于甘誓苏氏以为自舜以前必有以建子建丑为正者其来尚矣微子之命曰统承先王脩其礼物则知用夏正宋用殷正若朝觐防同则用周之正朔其于本国自用其先王之正朔也独是晋为姬姓之国而用夏正则不可解【三正之所以异者疑古之分国各有所受故公刘当夏后之世而一之日二之日已用建子为纪晋之用寅其亦承唐人之旧与　舜典协时月正日即协此不齐之时月】杜预春秋后序曰晋太康中汲县人发其界内旧冢得古书皆简编科斗文字记晋国起自殇叔次文侯昭侯以至曲沃庄伯庄伯之十一年十一月鲁隠公之元年正月也皆用夏正建寅之月为嵗首编年今攷春秋僖公五年晋侯杀其世子申生经书春而传在上年之十二月十年里克弑其君卓经书正月而传在上年之十一月十一年晋杀其大夫防郑父经书春而传在上年之冬十五年晋侯及秦伯战于韩获晋侯经书十有一月壬戍而传则为九月壬戍经传之文或从夏正或从周正所以错互如此【罗泌以为传据晋史经则周厯】与史记汉元年冬十月五星聚东井乃秋七月之误正同僖公五年十二月丙子朔虢公丑奔京师而卜偃对献公以为九月十月之交襄公三十年绛县老人言臣生之嵗正月甲子朔以长厯推之为鲁文公十一年三月甲子朔此又晋人用夏正之见于传者也
　　僖公二十四年冬晋侯夷吾卒杜氏注文公定位而后告夫不告文公之入【传曰秦伯纳之不书不告入也】而告惠公之薨以上年之事为今年之事新君入国之日反为旧君即世之年非人情也疑此经乃错简当在二十三年之冬传曰九月晋惠公卒晋之九月周之冬也【盖懐公遣人来告】隠公六年冬宋人取长葛传作秋刘原父曰左氏日月与经不同者丘明作书杂取当时诸侯史防之文其用三正参差不一往往而迷故经所云冬传谓之秋也攷宋用殷正则建酉之月周以为冬宋以为秋矣
　　桓公七年夏谷伯绥来朝邓侯吾离来朝传作春刘原父曰传所据者以夏正纪时也
　　文公十六年齐公子商人弑其君舍经在九月传作七月隠公三年夏四月郑祭足帅师取温之麦秋又取成周之禾若以为周正则麦禾皆未熟四年秋诸侯之师败郑徒兵取其禾而还亦在九月之上是夏正六月禾亦未熟注云取者葢芟践之终是可疑按传中杂取三正多有错误左氏虽发其例于隠之元年曰春王周正月而间有失于改定者文多事繁固著书之君子所不能免也
　　闰月
　　左氏传文公元年于是闰三月非礼也襄公二十七年十一月乙亥朔日有食之辰在申司厯过也再失闰矣哀公十二年冬十二月螽仲尼曰今火犹西流司厯过也并是鲁厯春秋时各国之厯亦自有不同者经特据鲁厯书之耳【史记秦宣公享国十二年初志闰月此各国厯法不同之一证】成公十八年春王正月晋杀其大夫胥童传在上年闰月【上有十二月】哀公十六年春王正月己卯卫世子蒯瞆自戚入于卫卫侯辄来奔传在上年闰月【上有冬】皆鲁失闰之证杜以为从告非也
　　史记周襄王二十六年闰三月而春秋非之则以鲁厯为周厯非也平王东迁以后周朔之不颁久矣故汉书律厯志六厯有黄帝颛顼夏殷周及鲁厯其于左氏之言失闰皆谓鲁厯葢本刘歆之説【五行志周衰天子不班朔鲁厯不正置闰不得其月月大小不得其度】
　　王正月
　　广川书跋载晋安鼎铭曰惟王十月乙亥【集古录博古图载此鼎并作王九月】而论之曰圣人作春秋于嵗首则书王説者谓谨始以正端今晋人作鼎而曰王十月是当时诸侯皆以尊王正为法不独鲁也李梦阳言今人往往有得秦权者亦有王正月字以是观之春秋王正月必鲁史本文也言王者所以别于夏殷并无他义刘原父以王之一字为圣人新意非也子曰述而不作信而好古亦于此见之【博古图载周仲偁父鼎铭曰维王五月初吉丁亥齐侯镈钟铭曰维王五月辰在戊寅敔敦铭曰维王十月】
　　赵伯循曰天子常以今年冬班明年正朔于诸侯诸侯受之每月奉月朔甲子以告于庙所谓禀正朔也故曰王正月
　　左氏传曰元年春王周正月此古人解经之善后人辨之累数百千言未明者传以一字尽之矣
　　未为天子则虽建子而不敢谓之正武成惟一月壬辰是也【传一月周之正月犹豳诗言一之日】已为天子则谓之正而复加王以别于夏殷春秋王正月是也
　　春秋时月并书
　　春秋时月并书于古未之见攷之尚书如泰誓十有三年春大会于孟津金縢秋大熟未获言时则不言月伊训惟元祀十有二月乙丑太甲中惟三祀十有二月朔武成惟一月壬辰康诰惟三月哉生魄召诰三月惟丙午朏多士惟三月多方惟五月乙亥顾命惟四月哉生魄毕命惟十有二年六月庚午朏言月则不言时【朱文公荅林择之亦有古文例不书时之説】其他钟鼎古文多如此春秋独并举时月者以其为编年之史有时有月有日多是义例所存不容于阙一也【或疑夫子特笔是不然旧史既以春秋为名自当书时且如隠公二年春公防戎于潜不容二年书春元年乃不书春是知谓以时冠月出于夫子者非也】
　　建子之月而书春此周人谓之春矣后汉书陈宠传曰天正建子周以为春元态朋来五经説曰阳生于子即为春隂生于午即为秋此之谓天统
　　谓一为元
　　杨龟山荅胡康侯书曰録示春秋第一叚义所谓元者仁也仁人心也春秋深明其用当自贵者始故治国先正其心其説似太支离矣恐改元初无此意【此本之汉书董仲舒传臣谨按春秋谓一元之意一者万物之所从始也元者辞之所谓大也谓一为元者视大始而欲正本也】三代正朔如忠质文之尚循环无端不可增损也斗纲之端连贯营室织女之纪指牵牛之初以纪日月故曰星纪五星起其初日月起其中其时为冬至其辰为丑三代各据一统明三统常合而迭为首周环五行之道也周据天统以时言也商据地统以辰言也夏据人统以人事言也故三代之时惟夏为正谓春秋以周正纪事是也正朔必自天子出改正朔恐圣人不为也若谓以夏时冠月如定公元年冬十月陨霜杀菽若以夏时言之则十月陨霜乃其时也不足为异周十月乃夏之八月若以夏时冠月当曰秋十月也【熊朋来亦云若依夏时周月之説则正月二月须书冬而三月乃可书春尔】
　　五代史汉本纪论曰人君即位称元年常事尔孔子未脩春秋其前固已如此虽暴君昏主妄庸之史其记事先后逺近莫不以嵗月一二数之乃理之自然也【元呉莱本此作改元论】其谓一为元葢古人之语尔及后世曲学之士始谓孔子书元年为春秋大法遂以改元为重事徐无党注曰古谓嵗之一月亦不云一而曰正月国语言六吕曰元间大吕周易列六爻曰初九大抵古人言数多不言一不独谓年为元也吕伯恭春秋讲义曰命日以元虞典也【书月正元日】命祀以元商训也【惟元祀十有二月乙丑】年纪日辰之首其谓之元葢已久矣岂孔子作春秋而始名之哉説春秋者乃言春秋谓一为元殆欲深求经防而反浅之也
　　改月
　　三代改月之证见于白虎通所引尚书大传之言甚明其言曰夏以孟春月为正殷以季冬月为正周以仲冬月为正【正即正月】夏以十三月为正色尚黑以平旦为朔殷以十二月为正色尚白以鸡鸣为朔周以十一月为正色尚赤以夜半为朔不以二月后为正者万物不齐莫适所统故必以三微之月也周以十一月为正即名正月不名十一月矣殷以十二月为正即名正月不名十二月矣夏以十三月为正即名正月不名十三月矣【洪迈曰十三月者承十二月而言即正月也】胡氏引伊训太甲十有二月之文以为啇人不改月之证与孔传不合亦未有明据【伊训惟元祀十有二月乙丑伊尹祠于先王传曰汤崩逾月太甲即位奠殡而告太甲中惟三祀十有二月朔传曰汤以元年十一月崩至此二十六月三年服阕未尝以十二月为嵗首】
　　胡氏又引秦人以亥为正不改时月为证则不然汉书髙帝纪春正月注师古曰凡此诸月号皆太初正厯之后记事者追改之非当时本称也以十月为嵗首即谓十月为正月今此真正月当时谓之四月耳他皆类此叔孙通传诸侯羣臣朝十月师古曰汉时尚以十月为正月故行朝嵗之礼史家追书十月【汉元年冬十月五星聚东井当是建申之月刘攽曰按厯太白辰星去日率不过一两次今十月而从嵗星于东井无是理也然则五星以秦之十月聚东井耳秦之十月今七月日当在鹑尾故太白辰星得从嵗星也按此足明记事之文皆是追改惟此一事失于追改遂以秦之十月为汉之十月耳夫以七月误为十月正足以为秦人改月之证胡氏失之】
　　天王
　　尚书之文但称王春秋则曰天王以当时楚吴徐越皆僭称王故加天以别之也赵子曰称天王以表无二尊是也
　　邾仪父
　　邾仪父之称字者附庸之君无爵可称若直书其名又非所以待邻国之君也故字之【诗序车邻美秦仲也孔子曰秦仲以字配国者附庸未得爵命无谥可称】卑于子男而进于变夷之国【郳犂来介葛卢书名】与萧叔朝公【杜解叔名非也】同一例也左氏曰贵之公羊曰褒之非矣【此亦史家常例非旧史书邾克而夫子改之为仪父也】
　　邾仪父称字附庸之君也郳犂来来朝称名下矣介葛卢来不言朝又下矣白狄来略其君之名又下矣
　　仲子
　　隠公元年秋七月天王使宰咺来归惠公仲子之赗曰惠公仲子者惠公之母仲子也文公九年冬秦人来归僖公成风之禭曰僖公成风者僖公之母成风也【犹晋简文帝母防稽王太妃郑氏之称简文宣太后国学明教臧焘所谓系子为称兼明贵之所由者也】谷梁传曰母以子氏【注妾不得体君故以子为氏按妾不得体君仪礼传文】仲子者何惠公之母孝公之妾也此説得之左氏以为桓公之母桓未立而以夫人之礼尊其母又未薨而赗皆逺于人情不可信【公羊亦以为桓公之母惠公之妾系妾于君较之系母于子义则短矣】所以然者以鲁有两仲子孝公之妾一仲子惠公之妾又一仲子【左氏哀公二十四年传周公及武公娶于薛孝惠娶于商自桓以下娶于齐】而隠之夫人又是子氏二传所闻不同故有纷纷之説
　　此亦鲁史原文葢鲁有两仲子不得不称之曰惠公仲子也考仲子之宫不言惠公者承上文而略其辞也释例曰妇人无外行于礼当系夫之谥以明所属如郑武公娶于申曰武姜衞庄公娶于齐东宫得臣之妹曰庄姜是也妾不得体君不得已而系之子仲子系惠公而不得系于孝公成风系僖公而不得系于庄公抑所谓名不正则言不顺者矣
　　春秋十二公夫人之见于经者桓夫人文姜庄夫人哀姜僖夫人声姜宣夫人穆姜成夫人齐姜皆书薨书葬【声姜不书逆不书至文公成公不书生】文夫人出姜不书薨葬隠夫人子氏书薨不书葬昭夫人孟子变薨言卒不书葬不称夫人其妾母之见于经者僖母成风宣母敬嬴襄母定姒昭母齐归皆书薨书葬称夫人小君惟哀母定姒变薨言卒不称夫人小君其他若隠母声子桓母仲子闵母叔姜皆不见于经定母则经传皆阙而所谓惠公仲子者惠公之母也
　　二年十有二月乙卯夫人子氏薨谷梁传夫人者隠公之妻也【左氏以为桓母公羊以为隠母并非】卒而不书葬夫人之义从君者也春秋之例葬君则书葬君之母则书葬妻则不书所以别礼之轻重也隠见存而夫人薨故葬不书注谓隠弑贼不讨故不书者非
　　成风敬嬴
　　成风敬嬴定姒【襄公四年】齐归之书夫人书小君何也邦人称之旧史书之夫子焉得而贬之在后世则秦芊氏汉薄氏之称太后也直书而失自见矣定姒【定公十五年鲁有两定姒】书葬而不书夫人小君哀未君也【刘原父曰姒氏为哀公之母定公之妾哀未成君故亦未敢谓其母夫人耳】孟子则并不书葬不成丧也
　　君氏卒
　　君氏卒以定公十五年姒氏卒例之从左氏为是不言子氏者子氏非一故系之君以为别犹仲子之系惠公也若天子之卿则当举其名不但言氏也【公羊谷梁二传作尹氏】或疑君氏之名别无所见左传襄公二十六年左师见夫人之歩马者问之对曰君夫人氏也葢当时有此称然则去其夫人即为君氏矣【战国齐有君王后】
　　夫人子氏隠之妻嫡也故书薨君氏隠之母惠公之继室妾也故书卒
　　不书葬者何春秋之初去西周未逺嫡妾之分尚严故仲子别宫而献六羽所谓犹秉周礼者也僖公以后日以僭逾于经可见矣
　　滕子薛伯杞伯
　　滕侯之降而子也薛侯之降而伯也杞侯之降而伯而子也贬之乎【滕子来朝张无垢胡康侯谓贬其朝桓】贬之者人之可也名之可也至于名尽之矣降其爵非情也古之天下犹今也崔呈秀魏广微天下之人无字之者言及之则名之名之者恶之也恶之则名之焉尽之矣若降其少师而为太子少师降其尚书而为侍郎郎中员外虽童子亦知其不可矣然则三国之降焉何沙随程氏以为是三国者皆微困于诸侯之政而自贬焉【孙明复已有此説伊川春秋传略同昭公十三年平丘之盟子产争承曰郑伯男也而使从公侯之贡惧弗给也哀公十三年黄池之防子服景】
　　【伯曰鲁赋于吴八百乘若为子男则将半邾以属于呉而如邾以事晋皆其证也】春秋之世衞称公矣及其末也贬而侯贬而君【史记卫世家昭公时三晋彊衞如小侯属之成侯十六年衞更贬号曰侯嗣君五年更贬号曰君此着于史记而后人尚有不知者髙诱解吕氏春秋卫嗣君曰秦贬其号为君】夫滕薛犹是也【襄公二十七年宋之盟齐人请邾宋人请滕皆不与盟定公元年城成周宋仲防曰滕薛郳吾役也则不惟自贬且为大国之私属矣】故鲁史因而书之也
　　小国贫则滕薛降而称伯称子大国彊则齐世子光列于莒邾滕薛杞小邾之上【齐世子光八防诸侯其五防并序诸侯之下至襄公十年伐郑之防在滕薛小邾上十一年再防又进在莒邾上】时为之也左氏谓以先至而进之亦托辞焉尔
　　阙文
　　桓公四年七年阙秋冬二时定公十四年阙冬一时【公羊成公十年阙冬十月】昭公十年十二月无冬僖公二十八年冬无月而有壬申丁丑桓公十四年有夏五而无月桓公十七年冬十月有朔而无甲子桓公三年至九年十一年至十七年无王桓公五年春正月甲戍己丑陈侯鲍卒甲戌有日而无事皆春秋之阙文后人之脱漏也【庄公二十二年夏五月无事而不书首月杜氏释例以为阙谬】谷梁有桓无王之説窃以为夫子于继隠之后而书公即位则桓之志见矣奚待去其王以为贬邪
　　王使荣叔来锡桓公命不书天阙文也【文公五年王使荣叔归含且赗同】若曰以其锡桓而贬之则桓之立春秋固已公之矣商臣而书楚子【文公九年】商人而书齐侯【文公十五年】五等之爵无所可贬孰有贬及于天王邪
　　僖公元年夫人氏之丧至自齐不言姜宣公元年遂以夫人妇姜至自齐不言氏此与文公十四年叔彭生不言仲定公六年仲孙忌不言何同皆阙文也圣人之经平易正大
　　邵国贤【寳】曰夏五鲁史之阙文欤春秋之阙文欤如谓鲁史之阙文者笔则笔削则削何独阙其所不必疑以示后世乎阙其所不必疑以示后世推不诚伯髙之心是不诚于后世也圣人岂为之哉不然则甲戍己丑叔彭生仲孙忌又何为者是故夏五春秋之阙文也非鲁史之阙文也范介儒【守巳】曰纪子伯郭公夏五之类传经者之脱文耳谓为夫子之阙疑吾不信已【按甲戍己丑似是鲁史之文故左传已有再赴之説】
　　夫人孙于齐
　　庄公元年三月夫人孙于齐不称姜氏絶之也二年十有二月夫人姜氏防齐侯于禚复称姜氏见鲁人复以小君待之忘父而与雠通也先孙后防其间复归于鲁而春秋不书为国讳也此夫子削之矣
　　刘原父曰左氏曰夫人孙于齐不称姜氏絶不为亲礼也谓鲁人絶文姜不以为亲乃中礼尔【杜氏谓文姜之义宜与齐絶而复奔齐者乃是曲説　魏书窦瑗传引注云夫人有与杀桓之罪絶不为亲得尊父之义善庄公思大义絶有罪故曰礼也葢先儒皆主此説】然则母可絶乎宋襄之母获罪于君归其父母之国及襄公即位欲一见而义不可得作河广之诗以自悲然宋亦不迎而致也为尝获罪于先君不可以私废命也孔子论其诗而着之以为宋姬不为不慈襄公不为不孝今文姜之罪大絶不为亲何伤于义哉
　　诗序猗嗟刺鲁庄公不能防闲其母赵氏因之有哀痛以思父诚敬以事母威刑以驭下之説此皆禁之于末而不原其始者也夫文姜之反于鲁必其与公之丧俱至其孙于齐为国论所不容而去者也【内讳奔谓之孙文姜之于齐父母之国也何至于书孙此直书而义自见者也】于此而遂絶之则臣子之义伸而异日之丑行不登于史防矣庄公年少当国之臣不能坚持大义使之复还于鲁慿君母之尊挟齐之强而恣睢淫佚遂至于不可制易曰君子以作事谋始左氏絶不为亲一言深得圣人之意而鲁人既不能行后儒复昧其义所谓为人臣子而不通春秋之义者遭变事而不知其权岂不信夫
　　公及齐人狩于禚
　　庄公四年二月夫人姜氏享齐侯于祝丘冬公及齐人狩于禚夫人享齐侯犹可书也公与齐侯狩不可书也故变文而曰齐人人之者雠之也杜氏以为微者失之矣
　　楚呉书君书大夫
　　春秋之于呉楚斤斤焉不欲以其名与之也楚之见于经也始于庄之十年曰荆而已二十三年于其来聘而人之二十八年复称荆而不与其人也僖之元年始称楚人四年盟于召陵始有大夫【公羊传谓文公九年使椒来聘始有大夫疏矣又谓夷狄不氏非也屈完固已书氏】二十一年防于盂始书楚子然使宜申来献防者楚子也【二十一年】而不书君围宋者子玉【二十七年】救衞者子玉战城濮者子玉也【二十八年】而不书帅圣人之意使之不得遽同于中夏也呉之见于经也始于成之七年曰呉而已襄之五年防于戚于其来聼诸侯之好而人之十年十四年复称呉殊会而不与其人也二十五年门于巢卒始书呉子【吴本伯爵春秋以其僭王降从四裔之例而书子】二十九年使札来聘始有大夫然灭州来【昭公十三年】战长岸【十七年】败鸡父【二十三年】灭巢【二十四年】灭徐【三十年】伐越【三十二年】入郢【定公四年】败檇李【十四年】伐陈【哀公六年】会柤【同上】防鄫【七年】伐我【八年】伐齐【十年一一年】救陈【十年】战艾陵【十一年】防橐皋【十二年】并称呉而不与其人会黄池【十三年】书晋侯及呉子而殊其防终春秋之文无书帅者使蛮夷之君不得主盟也是知书君书大夫春秋之变文法也政交于中国矣以后世之事言之如刘石十六国之辈略之而已至魏齐周则不得不成之为国而列之于史辽金亦然此夫子所以录楚吴也圣人録之而后人必以为外之似非春秋之深防矣
　　亡国书葬
　　纪已亡而书葬纪叔姬存纪也陈已亡而书葬陈哀公存陈也此圣人之情而见诸行事者也
　　许男新臣卒
　　许男新臣卒左氏传曰许穆公卒于师葬之以侯礼也而经不言于师此旧史之阙夫子不敢增也谷梁子不得其説而以为内桓师刘原父以为去其师而归卒于其国凿矣
　　禘于太庙用致夫人
　　禘于太庙用致夫人夫人者哀姜也哀姜之薨七年矣鲁人有疑焉故不祔于姑至是因禘而致之不称姜氏承元年夫人姜氏薨于夷之文也哀姜与弑二君而犹以之配庄公是乱于礼矣明乎郊社之礼禘尝之义治国其如示诸掌乎致夫人也跻僖公也皆鲁道之衰而夫子所以伤之者也胡氏以夫人为成风成风尚存何以言致亦言之不顺也
　　以成风称小君是乱嫡妾之分虽然犹愈于哀姜也説在乎汉光武之黜吕后而以薄氏配髙庙也
　　及其大夫荀息
　　晋献公之立奚齐以王法言之易树子也以臣子言之则君父之命存焉【古人重父命伯夷以父命之故不立而逃叔齐是也】是故荀息之忠同于孔父仇牧
　　邢人狄人伐衞
　　春秋之文有从同者僖公十八年邢人狄人伐衞二十年齐人狄人盟于邢并举二国而狄亦称人临文之不得不然也【庄公二十三年荆人来聘赵氏鹏飞曰称人非进之也若但书荆来聘则若举国皆来于文不顺故书人字以成文耳不然二十八年荆伐郑何以不书人乎】若惟狄而已则不称人十八年狄救齐二十一年狄侵衞是也谷梁传谓狄称人进之也何以不进之于救齐而进之于伐衞乎则又为之説曰善累而后进之夫伐衞何善之有
　　昭公五年楚子蔡侯陈侯许男顿子沈子徐人越人伐呉不称于越而称越人亦同此例【陆氏纂例曰凡夷狄与诸侯列序皆称人以便文但君臣同辞】
　　王入于王城不书
　　襄王之复左氏书夏四月丁巳王入于王城而经不书其文则史也史之所无夫子不得而益也路史以为襄王未尝复国而王子虎为之居守此凿空之语【其説曰春秋始书天王出居后四年五月书公朝于王所冬天王狩于河阳公朝于王所文公八年书天王崩未尝书入也王猛居皇敬王居狄泉此畿内地而其入也犹且书之天下之主也郑他国也亦既逺而戒矣孰有入不书哉纳天子定王室是乃人臣之极勲而不书于经又何以春秋为然则襄王未尝入也】且惠王尝适郑而处于栎矣【襄公二十年】其出不书其入不书以路史之言例之则是未尝出未尝入也庄王僖玉顷王崩皆不书以路史之言例之则是未尝崩也而可乎【赵氏曰春秋王崩三不书见王室不告鲁亦不赴也愚谓此特因旧史之不书而二者之义自见】邵氏曰襄王之出也尝告难于诸侯故仲尼据防而书之其入也与夫惠王之出入也皆未尝告于诸侯防所不载仲尼虽得之传闻安得益之乃若敬王之立则仲尼所见之世也子朝奔楚且有使以告诸侯况天王乎防之所具葢昭如也故狄泉也书成周也书
　　事莫大于天王之入而春秋不书故夫子之自言也曰述而不作
　　星孛
　　春秋书星孛有言其所起者有言其所入者文公十四年秋七月有星孛入于北斗不言所起重在北斗也昭公十七年冬有星孛于大辰西及汉不言及汉重不在汉也
　　子卒
　　叔仲惠伯从君而死义矣而国史不书夫子平日未尝阐幽及之者葢所谓匹夫匹妇之谅自经于沟渎而莫之知者也
　　纳公孙宁仪行父于陈
　　孔宁仪行父从灵公宣淫于国杀忠谏之泄冶君弑不能死从楚子而入陈春秋之罪人也故书曰纳公孙宁仪行父于陈杜预乃谓二子托楚以报君之雠灵公成丧贼讨国复功足以补过呜呼使无申叔时之言陈为楚县矣二子者楚之臣仆矣尚何功之有幸而楚子复封成公反国二子无秋毫之力而杜氏为之曲説使后世诈谖不忠之臣得援以自解呜呼其亦愈于已为他人郡县而犹言报雠者与
　　与楚子之存陈不与楚子之纳二臣也公羊子固已言之曰存陈悕矣
　　三国来媵
　　十二公之世鲁女嫁于诸侯多矣独宋伯姬书三国来媵葢宣公元妃所生【宣公元年夫人至自齐即穆姜】
　　庶出之子不书生故子同生特书庶出之女不书致不书媵故伯姬归于宋特书
　　衞硕人之诗曰东宫之妹正义曰东宫太子所居也系太子言之明与同母见夫人所生之贵是知古人嫡庶之分不独子也女亦然矣
　　杀或不称大夫
　　凡书杀其大夫者义系于君而责其专杀也盗杀郑公子騑公子发公孙辄文不可曰盗杀大夫故不言大夫【杜氏曰以盗为文故不得言其大夫】其义不系于君犹之盟会之卿书名而已胡氏以为罪之而削其大夫非也
　　阍弑呉子余祭言呉子则君可知矣文不可曰呉阍弑其君也【盗杀蔡侯申同此　春秋中凡若此者皆赵子所谓避不成辞】谷梁子曰不称其君阍不得君其君也非也
　　邾子来会公
　　定公十四年大搜于比蒲邾子来会公春秋未有书来防公者来会非朝也防于大搜之地也嘉事不以野成故明年正月复来朝
　　葬用柔日
　　春秋葬皆用柔日宣公八年冬十月己丑葬我小君敬嬴雨不克葬庚寅日中而克葬定公十五年九月丁巳葬我君定公雨不克葬戊午日下昃乃克葬己丑丁巳所卜之日也迟而至于明日者事之变也非用刚日也【经文所书葬列国之君无非柔日者惟成公十五年秋八月庚辰葬宋共公是刚日其亦雨不克葬迟而至于明日者与】汉人不知此义而长陵【髙帝】以丙寅茂陵【武帝】以甲申平陵【昭帝】以壬申渭陵【元帝】以丙戍义陵【哀帝】以壬寅皆用刚日
　　穆天子传盛姬之葬以壬戍疑其书为后人伪作
　　诸侯在丧称子
　　凡继立之君逾年正月乃书即位然后成之为君未逾年则称子未逾年又未葬则称名先君初没人子之心不忍忘其父也父前子名故称名庄公三十二年子般卒襄公三十一年子野卒是也已葬则子道毕而君道始矣子而不名文公十八年子卒僖公二十五年衞子【成公】二十八年陈子【共公】定公三年邾子【隠公】是也【杂记曰君薨太子号称子待犹君也郑氏注曰谓未逾年也】逾年则改元国不可以旷年无君【白虎通曰逾年称公者缘臣民之心不可一日无君也缘终始之义一年不可有二君也】故有不待葬而即位则已成之为君文公元年春王正月公即位成公元年春王正月公即位定公元年夏六月戊辰公即位桓公十三年衞侯【惠公】宣公十一年陈侯【成公】成公三年宋公【共公】衞侯【定公】是也所以敬守而重社稷也【杜氏左传注衞宣公未葬惠公称侯以接邻国非礼也葢不达此义】此皆周公之制鲁史之文而夫子遵之者也公羊传曰君存称世子【世子下仍当系名若陈世子款郑世子华之类】君薨称子某既葬称子逾年称公得之矣未葬而名亦有不名者僖公九年宋子【襄公】定公四年陈子【怀公】是也所以从同也【盟会之文从同而书不得独异昭公二十二年刘子单子以王猛居于皇刘蚠亦在丧】已葬而不名亦有名之者昭公二十二年王子猛是也所以示别也【嫌于敬王王子朝】
　　郑伯突出奔蔡者已即位之君也郑世子忽复归于郑者已葬未逾年之子也此临文之不得不然非圣人之抑忽而进突也【忽突皆名别嫌也杜氏注贱之者非】
　　里克杀其君之子奚齐者未葬居丧之子也里克弑其君卓者逾年已即位之君也此临文之不得不然谷梁传曰其君之子云者国人不子也非也
　　未逾年书爵
　　即位之礼必于逾年之正月即位然后国人称之曰君春秋之时有先君已葬不待逾年而先即位者矣宣公十年齐侯使国佐来聘【顷公】成公四年郑伯伐许【悼公】称爵者从其国之告亦以着其无父之罪
　　姒氏卒
　　定公十五年姒氏卒不书薨不称夫人葬不称小君葢春秋自成风以下虽以妾母为夫人然必公即位而后称之此姒氏之不称者本无其事也【左氏谓不成防者非】后世之君多于柩前即位于是大行未葬而尊其母为皇太后【后汉仪礼志三公奏尚书顾命太子即日即天子位于柩前请太子即皇帝位皇后为皇太后奏可羣臣皆出吉服入防如仪】及乎所生亦以例加之妾贰于君子疑于父而先王之礼亡矣
　　卿不书族
　　春秋之文不书族者有二义无骇卒挟卒柔防宋公陈侯蔡叔盟于折溺会齐师伐衞未赐氏也遂以夫人妇姜至自齐归父还自晋至笙遂奔齐侨如以夫人妇姜氏至自齐豹及诸侯之大夫盟于宋意如至自晋婼至自晋一事再见因上文而略其辞也【公羊宣公元年传遂何以不称公子一事而再见者卒名也注卒竟也竟但举名者省文如后人作史一条之中再见者不复书姓　左氏不得其解于溺防齐师伐衞则曰疾之于归父还自晋则曰善之岂有疾之而去族善之而又去族者乎】春秋隠桓之时卿大夫赐氏者尚少故无骇卒而羽父为之请族如挟如柔如溺皆未有氏族者也【谷梁传不爵大夫之説近之而未得其实】庄闵以下则不复见于经其时无不赐氏者矣
　　刘原父曰诸侯大国三卿皆命于天子次国三卿二卿命于天子小国三卿一卿命于天子大国之卿三命次国之卿再命小国之卿一命其于王朝皆士也【韩宣子称晋士起】三命以名氏通再命名之一命略称人周衰礼废强弱相并卿大夫之制虽不能尽如古见于经者亦皆当时之实录也故隠桓之间其去西周未久制度颇有存者是以鲁有无骇柔挟郑有宛詹秦楚多称人至其晚节无不名氏通矣而邾莒滕薛之君日已益削转从小国之例称人而已説者不知其故因谓曹秦以下悉无大夫患其时有见者害其臆説因复构架无端以饰其伪彼固不知王者诸侯之制度班爵云尔
　　或曰翚不称公子何与杜氏曰公子者当时之宠号【宣元年注】翚之称公子也桓赐之也其终隠之篇不称公子者未赐也【刘原父曰公子虽亲然天下无生而贵者是以命为大夫则名氏得两通未命为大夫则得称名不得称公子】若专命之罪则直书而自见矣
　　齐公子商人弑其君舍己赐氏也衞州吁弑其君完未赐氏也胡氏以为以国氏者累及乎上称公子者诛及其身此求其説而不得故立此论尔
　　大夫称子
　　周制公侯伯子男为五等之爵而大夫虽贵不敢称子春秋自僖公以前大夫并以伯仲叔季为称【诗云伯兮叔兮此大夫之称也　春秋僖公十五年震夷伯之庙杜氏注夷谥伯字大夫既卒书字】三桓之先曰共仲曰僖叔曰成季孟孙氏之称子也自蔑也【文公十五年】叔孙氏之称子也自豹也【襄公七年】季孙氏之称子也自行父也【文公十三年　闵公元年书季子二年书髙子皆春秋之特笔】晋之诸卿在文公以前无称子者魏氏之称子也自犨也【僖公二十三年】栾氏之称子也自枝也【僖公二十八年】赵氏之称子也自衰也【文公二年】中行氏之称子也自林父也【文公十三年】郤氏之称子也自缺也【文公十三年】知氏之称子也自首也【宣公十二年】范氏之称子也自会也【宣公十二年】韩氏之称子也自厥也【宣公十二年】晋齐鲁衞之执政称子他国惟郑间一有之余则否不敢与大国并也鲁之三家称子他如臧氏子服氏叔仲氏皆以伯叔称焉不敢与三家并也【惟襄公十四年有子叔齐子论语有卞庄子】其生也或以伯仲称之如赵孟知伯死则谥之而后子之犹国君之死而谥称公也于此可以见世之升降焉读春秋者其可忽诸
　　春秋时大夫虽僭称子而不敢称于其君之前犹之诸侯僭称公而不敢称于天子之前也何以知之以衞孔悝之鼎铭知之曰献公乃命成叔纂乃祖服曰乃考文叔兴旧耆欲成叔孔成子烝鉏也文叔孔文子圉也叔而不子是君前不敢子也【左传韩厥言于晋侯亦云成季宣孟】犹有先王之制存焉【陆淳曰侯伯子男之位皆得称其君曰公其子孙亦曰公子而谥不得云公者谥是王所赐也大夫之臣得称其主曰子而谥不得称子者谥是君所赐也】至战国则子又不足言而封之为君矣洛诰予旦以多子越御事多子犹春秋传之言羣子也【宣公十二年】唐孔氏以为大夫皆称子非也
　　春秋自僖文以后而执政之卿始称子其后则匹夫而为学者所宗亦得称子老子孔子是也【孔子弟子惟有子曽子二人称子闵子冉子仅一见】又其后则门人亦得称之乐正子公都子之流是也【孟子乐正子注子通称】故论语之称子者皆弟子之于师【如云非不説子之道衞君待子而为政之类】孟子之称子者皆师之于弟子【如云子诚齐人也子亦来见我乎之类】亦世变之所从来矣
　　论语称孔子为子葢夫子而省其文门人之辞也亦有称夫子者夫子矢之夫子喟然叹曰夫子不荅夫子莞尔而笑夫子怃然曰不直曰子而加以夫避不成辞也【即此可悟春秋书法　凡对君卿大夫皆称孔子又季氏一篇皆称孔子乃记者之异】
　　有谥则不称字
　　春秋传凡大夫之有谥者则不书字外大夫若宋若郑若陈若蔡若楚若秦无谥也而后字之内大夫若羽父若众仲若子家无谥也而后字之公子亦然【玉藻士于君所言大夫没矣则称谥若字】楚共王之五子其成君者皆谥康王灵王平王是也其不成君无谥而后字之子干子晳是也他国亦然陈之五父郑之子亹子仪是也衞州吁齐无知贼也则名之作传者于称名之法可谓严且密矣
　　人君称大夫字
　　古者人君于其国之卿大夫皆曰伯父【郑厉公谓原繁】叔父【鲁隠公谓臧僖伯】曰子大夫曰二三子不独诸侯然也曲礼言列国之大夫入天子之国曰某士自称曰陪臣某然而天子接之犹称其字宣公十六年晋侯使士防平王室王曰季氏而弗闻乎成公三年晋侯使巩朔献齐防于周王曰巩伯实来昭公十五年晋荀跞如周葬穆后籍谈为介王曰伯氏诸侯皆有以镇抚王室【伯氏谓荀跞】又曰叔氏而忘诸乎【注叔籍谈字】周德虽衰辞不失旧此其称字必先王之制也【春秋凡命卿书字皆本于此】周公作立政之书若侯国之司徒司马司空亚旅并列于王官之后葢古之人君恭以接下而不敢遗小国之臣故平平左右亦是率从而成上下之交矣
　　王贰于虢
　　名不正则言不顺言不顺则事不成而左氏之记周事曰王贰于虢王叛王孙苏以天王之尊而曰贰曰叛若敌者之辞其不知春秋之义甚矣
　　星陨如雨
　　星陨如雨言多也【啖氏曰奔流者众如雨之多】汉书五行志成帝永始二年二月癸未夜过中星陨如雨长一二丈绎绎未至地灭至鸡鸣止谷永对言春秋记异星陨最大自鲁庄以来至今再见此为得之而后代之史或曰小星流百枚以上四面行或曰星流如织或曰四方星流大小纵横百余皆其类也【唐书天文志太和七年六月戊午日暮及曙四方流星大小纵横百余　正统四年八月癸夘日夜达旦有流星大小二百六十余余于甲申年闰六月丙申望见月食既星流竟夕始悟古时有此异】不言石陨不至地也传曰与雨偕也然则无雨而陨将不为异乎秋无麦苗不言嘉谷也据隠公元年传曰有蜚不为灾不书使不害嘉谷焉用书之于经乎
　　筑
　　筑都非都也凡邑有宗庙先君之主曰都无曰邑邑曰筑都曰城旧唐书礼仪志太常博士顾德章议引此谓春秋二百四十二年鲁凡城二十四邑惟一邑书筑其二十三邑曰城岂皆有宗庙先君之主乎又定公十五年城漆漆是邾邑正义知其不可通而曲为之説
　　城小谷
　　城小谷为管仲也据经文小谷不系于齐疑左氏之误范甯解谷梁传曰小谷鲁邑春秋发微曰曲阜西北有故小谷城按史记汉髙帝以鲁公礼葬项王谷城当即此地杜氏以此小谷为齐邑济北谷城县城中有管仲井刘昭郡国志郦道元水经注皆同按春秋有言谷不言小者庄公二十三年公及齐侯遇于谷僖公二十六年公以楚师伐齐取谷文公十七年公及齐侯盟于谷成公五年公孙侨如防晋荀首于谷四书谷而一书小谷别于谷也又昭公十一年传曰齐桓公城谷而寘管仲焉至于今赖之则知春秋四书之谷及管仲所封在济北谷城而此之小谷自为鲁邑尔况其时齐桓公始覇管仲之功尚未见于天下岂遽勤诸侯以城其私邑哉
　　齐人杀哀姜
　　哀姜通庆父弑闵公为国论所不容而孙于邾齐人取而杀之义也而传谓之己甚非也
　　微子啓
　　蔡穆侯将许僖公以见楚子于武城许男面缚衔壁大夫衰绖士舆榇楚子问诸逢伯对曰昔武王克殷微子啓如是武王亲释其缚受其璧而袚之焚其榇礼而命之使复其所楚子从之何孟春曰按书殷纣无道微子去之在武王克殷之前何应当日而有是事己去之后无复还之理而牧野之战亦必不从人而伐其宗国也意此殆非微子事而逢伯之言特托之古人以现楚子乎
　　徐孚逺曰史记言微子持祭器造于军门武王乃释微子复其位如故夫武王既立武庚而又复微子之位则是微子与武庚同在故都也厥后武庚之叛微子何以初无异同之迹然则武王克商微子未尝来归也
　　襄仲如齐纳币
　　经书僖公之薨以十二月而公子遂如齐纳币则但书冬即如杜氏之解移公薨于十一月而犹在二十五月之内恶得谓之礼乎
　　子叔姬卒
　　据传桓公在位七十年其二十二年鲁文公之十二年出一叔姬其五十年鲁成公之四年又出一叔姬再娶于鲁而再出之必无此理殆一事而左氏误重书之尔【成公九年杞伯来逆叔姬之丧以归此其本事】且文公十二年经书曰二月庚子子叔姬卒何以知其为妇乎赵子曰书卒义与僖公九年伯姬同以其为时君之女故曰子以别其非先君之女也
　　齐昭公
　　文公十四年齐侯潘卒传以为昭公按僖公二十七年经书齐侯昭卒【孝公】今此昭公即孝公之弟不当以先君之名为谥疑左氏之误【经不书葬】然僖公十七年传曰葛嬴生昭公前后文同【史记同】先儒无致疑者
　　赵盾弑其君
　　太史书曰赵盾弑其君此董狐之直笔也子为正卿亡不越境反不讨贼此董狐之防辞也传者不察其指而妄述孔子之言以为越境乃免谬矣穿之弑盾主之也讨穿犹不得免也君臣之义无逃于天地之间而可逃之境外乎
　　临于周庙
　　襄公十二年吴子夀梦卒临于周庙杜氏以为文王庙也昭公十八年郑子产使祝史徙主祏于周庙杜氏以为厉王庙也传曰郑祖厉王【宣公十二年郑伯逆楚子之辞曰徼福于厉宣桓武】而哀公二年蒯聩之祷亦云敢昭告于皇祖文王夫诸侯不得祖天子而有庙焉何曰此庙也非祖也始封之君谓之祖虽然伯禽为文王之孙郑桓为厉王之子其就封而之国也将何祭哉天下有无祖考之人乎而况于有土者乎意者特立一庙以祀文王厉王而谓之周庙欤汉时有郡国庙其亦仿古而为之欤【汉髙帝令诸侯王都皆立太上皇庙葢亦以天下不可有无庙之诸侯王也薄昭与淮南厉王书曰臣之所见髙皇帝之神必不庙食于大王之手明白】
　　竹书纪年成王十三年夏六月鲁大禘于周公庙按二十一年周文公薨于丰周公未薨何以有庙盖周庙也【公字衍】是则始封之君有庙亦可因此而知禘之説
　　栾懐子
　　晋人杀栾盈安得有谥传言懐子好施士多归之岂其家臣为之谥而遂传于史防邪
　　子大叔之庙
　　昭公十二年郑简公卒将为葬除及防氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之十八年简兵大搜将为搜除子太叔之庙在道南其寝在道北其庭小过期二日使除徒陈于道南庙北曰子产过女而命速除乃毁于南乡子产朝过而怒之除者南毁子产及冲使从者正之曰毁于北方此亦一事而记者或以为葬或以为搜传两存之而失删其一耳
　　城成周
　　昭公三十二年传冬十一月晋魏舒韩不信如京师合诸侯之大夫于狄泉寻盟且令城成周魏子南面衞彪傒曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎定公元年传春王正月辛巳晋魏舒合诸侯之大夫于狄泉将以城成周魏子涖政衞彪傒曰将建天子而易位以令非义也大事干义必有大咎晋不失诸侯魏子其不免乎此是一事左氏两收而失删其一周之正月晋之十一月也其下文曰己丑士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯又曰庚寅栽宋仲防不受功庚寅即己丑之明日而传分为两年岂有迟之两月而始栽宋仲几乃不受功者乎且此役不过三旬而毕矣
　　五伯
　　五伯之称有二有三代之五伯有春秋之五伯左氏成公二年齐国佐曰五伯之霸也勤而抚之以役王命杜元凯云夏伯昆吾商伯大彭豕韦周伯齐桓晋文【诗正义引服防云五伯谓夏伯昆吾商伯大彭豕韦周伯齐桓晋文与此同应劭风俗通亦主此説】孟子五霸者三王之罪人也赵台卿注齐桓晋文秦缪宋襄楚庄二説不同【顔师古注汉书异姓诸侯王表五伯则以为昆吾大彭豕韦齐桓晋文同姓诸侯王表五伯则以为齐桓宋襄晋文秦穆呉夫差　白虎通并存二説其后一説谓齐桓晋文秦缪楚庄吴阖闾】据国佐对晋人言其时楚庄之卒甫二年不当遂列为五亦不当继此无伯而定于五也其通指三代无疑国语祝融能昭显天地之光明其后八姓昆吾为夏伯大彭豕韦为商伯庄子彭祖得之上及有虞下及五伯李注彭祖名铿尧臣封于彭城厯虞夏至商年七百嵗是所谓五伯者亦商时也【淮南子至于昆吾夏后之世髙诱注昆吾夏之伯夏后桀世也】是知国佐以前其有五伯之名也久矣【据此周时但有二伯谷梁传交质子不及二伯左传昭公四年椒举对楚子言六王二公亦但指齐桓晋文】若孟子所称五伯而以桓公为盛则止就东周以后言之如严安所谓周之衰三百余嵗而五霸更起者也然赵氏以宋襄并列亦未为允宋襄求霸不成伤于以卒未尝霸也史记言越王句践遂报彊吴观兵中国称号五伯子长在台卿之前所闻异辞【越世家言周元王使人赐句践胙命为伯又言越兵横行于江淮东诸侯毕贺号称霸王淮南子亦言越王句践胜夫差于五湖南面而霸天下泗上十二诸侯皆朝之】然则言三代之五伯当如杜氏之説言春秋之五伯当列句践而去宋襄荀子以桓文及楚庄阖闾句践为五伯【江都易王问越王句践董仲舒对以五伯是当时以句践为五伯之数】斯得之矣
　　占法之多
　　以日占事者史记天官书甲乙四海之外日月不占丙丁江淮海岱戊巳中州河济庚辛华山以西壬癸恒山以北是也以时占事者越絶书公孙圣今日壬午时加南方史记贾谊传庚子日斜服集予舍是也又有以月行所在为占史记防传今昔壬子宿在牵牛汉书翼奉言白鹤馆以月宿亢灾后汉书苏竟言白虹见时月入于毕是也周礼占梦掌其嵗时观天地之防辨隂阳之气以日月星辰占六梦之吉凶则古人之法可知矣汉以下则其説愈多其占愈凿加以日时风角云气迟疾变动不一其物故有一事而合于此者或迕于彼岂非所谓大道以多岐亡羊者邪故士文伯对晋侯以六物不同民心不壹而太史公亦谓臯唐甘石书传凌杂米盐在人自得之于象占之外耳
　　干寳解易六爻相杂唯其时物也曰一卦六爻则皆杂有八卦之气若初九为震爻九二为坎爻也或若见辰戍言艮巳亥言兑也或以甲壬名干乙癸名坤也或若以午位名离以子位名坎或若得来为恶物王相为兴休废为衰解爻有等故曰物曰爻中之义羣物交集五星四气六亲九族福徳刑杀众形万类皆来发于爻故总谓之物也説易如此小数详而大道隠矣以此卜筮亦必不验天文亦然
　　褚先生补史记日者列传孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太乙家曰大吉辩讼不决以状闻制曰避诸死忌以五行为主
　　以日同为占
　　禆灶以逢公卒于戊子日而谓今七月戊子晋君将死苌以昆吾乙夘日亡而谓毛得杀毛伯而代之是乙夘日以卜其亡此以日之同于古人者为占又是一法
　　天道逺
　　春秋时郑裨灶鲁梓慎最明于天文昭公十八年夏五月宋衞陈郑灾裨灶曰不用吾言郑又将火子产不从亦不复火二十四年夏五月乙未朔日食梓慎曰将水叔孙昭子曰旱也秋八月大雩是虽二子之精亦有时而失之也【昭公七年公将适楚梦襄公祖梓慎曰君不果行子服惠伯曰行三月公如楚】故张衡思赋曰慎灶显以言天兮占水火而妄讯
　　一事两占
　　襄公二十八年春无冰梓慎曰宋郑其饥乎嵗在星纪而淫于枵以有时灾隂不堪阳蛇乘龙龙宋郑之星也宋郑必饥枵虚中也枵耗名也土虚而民耗不饥何为裨灶曰今兹周王及楚子皆将死嵗弃其次而旅于明年之次以害鸟帑周楚恶之十一月癸巳天王崩十二月楚康王卒宋郑皆饥一事两占皆验
　　春秋言天之学
　　天文五行之学愈疎则多中愈密则愈多不中春秋时言天者不过本之分星合之五行验之日食星孛之类而已五纬之中但言嵗星而余四星占不之及何其简也【邵子曰五星之説自甘公石公始】而其所详者往往在于君卿大夫言语动作威仪之间及人事之治乱敬怠故其説也易知而其验也不爽子法言曰史以天占人圣人以人占天
　　左氏不必尽信
　　昔人所言兴亡祸福之故不必尽验左氏但记其信而有徴者尔而亦不尽信也三良殉死君子是以知秦之不复东征至于孝公而天子致伯诸侯毕贺其后始皇遂并天下季札闻齐风以为国未可量乃不久而簒于陈氏闻郑风以为其先亡乎而郑至三家分晋之后始灭于韩浑罕言姬在列者蔡及曹滕其先亡乎而滕灭于宋王偃在诸姬为最后僖三十一年狄围衞衞迁于帝丘卜曰三百年而衞至秦二世元年始废厯四百二十一年是左氏所记之言亦不尽信也
　　列国官名
　　春秋时列国官名若晋之中行宋之门尹郑之马师秦之不更庶长皆他国所无而楚尤多有莫敖令尹司马太宰少宰御士左史右领左尹右尹连尹鍼尹【宣公四年有箴尹克黄哀公十六年有箴尹固疑即缄尹】寝尹工尹卜尹芋尹【陈有芋尹葢】蓝尹沈尹清尹莠尹嚻尹陵尹郊尹乐尹宫厩尹监马尹豚尹武城尹其官名大抵异于他国【宋有禇师而郑亦有之昭公一年子晳请以印为褚师】
　　地名
　　左传成公元年战于鞌入自丘舆注云齐邑三年郑师御晋败诸丘舆注云郑地哀公十四年阬氏葬诸丘舆注云阬氏鲁人也泰山南城县西北有舆城又是鲁地是三丘舆为三国地也文公七年穆伯如莒涖盟及鄢陵注云莒邑成公十六年战于鄢陵注云郑地今属颍川郡是二鄢陵为二国地也襄公十四年伐秦至于棫林注云秦地十六年次于棫林注云许地是二棫林为二国地也襄公十七年衞孙蒯田于曹隧饮马于重丘注云曹邑二十五年同盟于重丘注云齐地是二重丘为二国地也定公十二年费人北国人追之败诸姑蔑无注当是鲁地哀公十三年弥庸见姑蔑之旗注云越地今东阳大末县是二姑蔑为二国地也
　　地名盂者有五僖公二十一年宋公楚子陈侯蔡侯郑伯许男曹伯防于盂宋之盂也定公八年单子伐简城刘子伐盂以定王室周之盂也十四年衞太子蒯聩献盂于齐衞之盂也而晋则有二盂昭公二十八年孟丙为盂大夫今太原盂县哀公四年齐国夏伐晋取邢任栾鄗逆畤隂人盂壶口此盂当在邢洺之间
　　州国有二桓公五年州公如曹注州国在城阳淳于县十一年郧人将与随绞州蓼伐楚师注州国在南郡华容县东南
　　昌
　　僖公三十年王使周公阅来聘飨有昌白黑形盐注曰昌歜昌蒲葅而释文歜音在感反正义曰齐有邴歜鲁有公父歜【文公十七年周甘歜败戎于邥垂】其音为触説文歜盛气怒也从欠蜀声此昌歜之音相传为在感反不知与彼为同为异今攷顾氏玉篇有字徂敢切昌蒲俎也然则传之昌正合此字而唐人已误作歜【广韵亦误作歜】是知南北之学陆孔诸儒犹有不能徧通哀公二十五年若见之君将嗀之今本作防广韵注曰説文从口葢经典之误文不自天寳开成始矣
　　襄公二十四年日有食之正义曰此与二十一年频月日食理必不然但其字则变古为篆改篆为书则缣以代简纸以代缣多厯世代转写谬误失其本真后儒因循莫能改易此通人之至论攷魏书江式言鲁共王坏孔子宅得尚书春秋论语孝经又北平侯张仓献春秋左氏传书体与孔氏相类世谓之古文自古文以至于今其传写不知几千百矣安得无误后之学者于其所不能通必穿凿而曲为之説其为经典之害也甚矣古之教人必先小学小学之书声音文字是也顔氏家训曰夫文字者坟籍根本世之学徒多不晓字读五经者是徐邈而非许慎习赋诵者信褚诠而忽吕忱明史记者专皮邹而废篆籀学汉书者悦应苏而略苍雅不知书音是其枝叶小学乃其宗系吾有取乎其言
　　文字不同
　　五经中文字不同多矣有一经之中而自不同者如桑葚见于衞诗而鲁则为黮鬯弓着于郑风而秦则为韔左氏一书其录楚也防氏或为蒍氏箴尹或为鍼尹况于钟鼎之文乎记曰书同文亦言其大略耳
　　所见异辞【已下公羊传】
　　孔子生于昭定哀之世文宣成襄则所闻也隠桓庄闵僖则所传闻也国史所载防书之文或有不备孔子得据其所见以补之至于所闻则逺矣所传闻则又逺矣虽得之于闻必将参互以求其信信则书之疑则阙之此其所以为异辞也公子益师之卒鲁史不书其日逺而无所攷矣【无骇卒挟卒不书日同此义】以此释经岂不甚易而实是乎何休见桓公二年会稷之传以恩之浅深有讳与目言之异而以书日不书日详略之分为同此例则甚难而实非矣窃疑所见异辞所闻异辞所传闻异辞此三语必有所本而齐鲁诸儒述之然其义有三阙文一也讳恶二也言孙三也【孔子曰邦无道危行言孙】从前之一説则略于逺而详于近从后之二説则晦于近而章于逺读春秋者可以得之矣汉书言孔子作春秋有所褒讳贬损不可书见口授弟子弟子退而异言及口説流行故有公羊谷梁邹夹之学【邹氏夹氏无传】夫丧欲速贫死欲速朽曾子且闻而未达非子游举其事以实之亦乌得而明哉故曰春秋之失乱
　　纪履緰来逆女
　　何以不称使昏礼不称主人宋公使公孙寿来纳币则其称主人何辞穷也辞穷者何无母也然则纪有母乎曰有有则何以不称母母不通也富平李因笃曰此言经所以不书纪侯者以见母虽不通而纪侯有母则不得自称主人以别于宋公之无母也
　　母弟称弟
　　齐侯使其弟年来聘公羊传其称弟何母弟称弟母兄称兄【左氏宣公十七年传亦曰凡称弟皆母弟也】何休以为春秋变周之文从殷之质质家亲亲明当亲厚异于羣公子也夫一父之子而以同母不同母为亲疎此时人至陋之见春秋以下骨肉衰薄祸乱萌生鲜不由此诗人美鸤鸠均爱七子岂有于父母则望之以均平于兄弟则教之以疏外以此为质是所谓直情而径行非亲亲之道郭氏曰若如公羊之説则异母兄弟不谓之兄弟乎程子曰礼文有立嫡子同母弟之説其曰同母弟葢谓嫡耳非以同母弟为加亲也若以同母弟为加亲则知有母不知有父是禽兽也
　　子沈子
　　隠公十一年公羊传子沈子曰注云子沈子后师明説此意者沈子称子冠氏上者着其为师也不但言子曰者辟孔子也其不冠子者他师也按传中有子公羊子曰【桓公六年宣公五年】而又有子沈子曰【隠公十一年庄公十年定公元年】子司马子曰【庄公三十年】子女子曰【女音汝闵公元年】子北宫子曰【哀公四年】何后师之多欤【又有鲁子曰庄公三年二十三年僖公五年二十年二十四年二十八年有髙子曰文公四年皆不冠子　谷梁传有谷梁子曰隠公五年桓公八年尸子曰隠公五年桓公八年沈子曰定公元年皆不冠子】然则此传不尽出于公羊子也明矣
　　谷伯邓侯书名
　　谷伯绥来朝邓侯吾离来朝传曰皆何以名失地之君也【谷邓去鲁甚逺不缘失地不得皆朝于鲁】其称侯朝何贵者无后待之以初也其义甚明而何氏乃有去二时者桓公以火攻人君之説又有不月者失地君朝恶人之説胡氏因之遂以朝桓之贬归之于天道矣
　　郑忽书名
　　郑忽出奔衞传曰忽何以名春秋伯子男一也辞无所贬传文简而难晓李因笃曰春秋之法天子三公称公王者之后称公其余大国称侯小国称伯子男【见初献六羽传】是则公侯为一等伯子男为一等也故子产曰郑伯男也遭丧未逾年之君公侯皆称子如宋子卫子陈子之类是也以其等本贵于伯子男故降而为子今郑伯爵也伯与子男为一等下此更无所降不得不降而书名矣名非贬忽之辞故曰辞无所贬
　　祭公来遂逆王后于纪
　　桓公八年祭公来遂逆王后于纪九年春纪季姜归于京师从逆者而言谓之王后从归者而言谓之季姜此自然之文也犹诗之言为韩姞相攸也犹左氏之言息妫将归过蔡也皆未嫁而冠以夫国之号此临文之不得不然也而公羊以为王者无外其辞成矣又以为父母之于子虽为天王后犹曰吾季姜是其説经虽巧而非圣人之意矣今将曰逆季姜于纪则初学之士亦知其不通又将曰王后归于京师则王后者谁之女辞穷矣公羊子葢拘于在国称女之例【隠公二年传女在其国称女在途称妇入国称夫人】而不知文固有倒之而顺者也
　　传文则有不同者左氏庄公十八年陈妫归于京师实惠后
　　争门
　　公羊闵公二年传桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也注鹿门鲁南城东门也据左传臧纥斩鹿门之闗出奔邾是也争门吏门并阙按説文净鲁北城门池也从水争声士耕切是争门即以此水名省文作争尔【广韵作埩】后人以瀞字省作净音才性切而梵书用之自南北史以下俱为才性之争门不复知矣【礼记洁静精微只作静字】
　　仲婴齐卒
　　鲁有二婴齐皆公孙也成公十五年三月乙巳仲婴齐卒其为仲遂后者也【杜氏注曰襄仲子公孙归父弟】成公十七年十一月壬申公孙婴齐卒于貍脤则子叔声伯也季防仲遂皆生而赐氏故其子即以父字为氏【刘炫曰仲遂受赐为仲氏故其子孙称仲氏　孔氏曰死后赐族乃是正法春秋之世有非礼生赐族者华督是也季防仲遂亦同此例中唐以后赐功臣之号亦此意也】生而赐氏非礼也以父字为氏亦非礼也春秋从其本称而不没其变氏其生也书公子遂其死也书仲遂卒于垂于其子也其生也书公孙归父其死也书仲婴齐卒【公子季防卒亦同此义惟季防之子不见于经】
　　公羊传仲婴齐者何公孙婴齐也此言仲婴齐亦是公孙婴齐非谓子叔声伯故注云未见于经为公孙婴齐今为大夫死见经为仲婴齐此汉人解经之善若子叔声伯则战鞌【成公二年】如晋【六年】如莒【八年】已屡见于经矣为人后者为之子此语必有所受然婴齐之为后后仲遂非后归父也【犹之叔孙侨如奔而立豹】以为为兄后则非也传拘于孙以王父字为氏之説而以婴齐为后归父则以弟后兄乱昭穆之伦矣非也且三桓亦何爱于归父而为之立后哉
　　隠十年无正【已下谷梁传】
　　隠十年无正者以无其月之事而不书非有意削之也谷梁以为隠不自正者凿矣赵氏曰宣成以前人名及甲子多不具旧史阙也得之矣
　　戎菽
　　庄公三十一年齐侯来献戎防传曰戎菽也似据管子桓公北伐山戎得冬葱及戎菽布之天下而为之説桓公以戎防夸示诸侯岂徒一戎菽哉且生民之诗曰蓺之荏菽荏菽斾斾传曰荏菽戎菽也尔雅戎菽谓之荏菽【亦作茙菽列子北宫子既归进其茙菽有稻梁之味】则自后稷之生而已蓺之不待桓公而始布矣
　　陨石于宋五
　　公谷二传相传受之子夏其宏纲大指得圣人之深意者凡数十条然而齐鲁之间人自为师穷乡多异曲学多辩其穿凿以误后人者亦不少矣且如陨石于宋五六鶂【左氏公羊作鹢】退飞过宋都此临文之不得不然非史云五石而夫子改之石五史云鶂六而夫子改之六鶂也谷梁子曰陨石于宋五后数散辞也六鶂退飞过宋都先数聚辞也天下之达道五所以行之者三其散辞乎凡为天下国家有九经其聚辞乎初九潜龙后九也九二见龙先九也世未有为之説者也
　　石无知故日之然则梁山崩不日何也鶂微有知之物故月之然则有鸜鹆来巢不月何也夫月日之有无其文则史也故刘敞谓言是月者宋不告日嫌与陨石同日书是月以别之也
　　王子虎卒
　　文公四年夏五月王子虎卒左氏以为王叔文公者是也而谷梁以为叔服按此后文公十四年有星孛入于北斗周内史叔服曰不出七年宋齐晋之君皆将死乱成公元年刘康公伐戎叔服曰背盟而欺大国此必败明叔服别是一人非王子虎【胡氏仍谷梁之误】
　　谷梁日误作曰
　　谷梁传宣公十五年中国谨日卑国月夷狄不日其曰潞子婴儿贤也疏解甚迂按传文曰字误当作其日潞子婴儿贤也【书臯陶谟思曰赞赞襄哉吕刑今尔罔不由慰曰勤易大畜九三曰闲舆衞皆当作日古人日曰二字同一书法唯曰若之曰上画不满与日字异耳故陆氏释文于九经中遇二字可疑者即加音切又有一字而两读者如诗岂不曰戒曰音越又人栗反曰为改嵗曰杀羔羊亦然自古经师所传或以为日月之日或以为曰若之曰陆氏两存而以其音别之毛晃以为一字两音而駮其失误矣　史记秦始皇本纪赞而以责一日之孤正义曰日音驲】


　　日知録卷四
<子部,杂家类,杂考之属,日知录>
　　钦定四库全书
　　日知録卷五　　　　　昆山　顾炎武　撰阍人寺人
　　阍人寺人属于冢宰则内廷无乱政之人九嫔世妇属于冢宰则后宫无盛色之事太宰之于王不惟佐之治国而亦诲之齐家者也自汉以来惟诸葛孔明为知此义故其上表后主谓宫中府中俱为一体而宫中之事事无大小悉以咨攸之袆允三人于是后主欲采择以充后宫而终执不听宦人黄皓终允之世位不过黄门丞【蜀志董允传】可以为行周礼之效矣后之人君以为此吾家事而为之大臣者亦以为天子之家事人臣不敢执而问也其家之不正而何国之能理乎魏杨阜为少府上疏欲省宫人乃召御府吏问后宫人数吏曰禁密不得宣露阜怒杖吏一百数之曰国家不与九卿为密反与小吏为密乎然后知阍寺嫔御之系于天官周公所以为后世虑至深逺也
　　汉承秦制有少府之官中书谒者黄门钩盾尚方御府永巷内者宦者八官令丞诸仆射署长中黄门皆属焉然则奄寺之官犹于外廷也
　　正月之吉
　　大司徒正月之吉始和布教于邦国都鄙注云周正月朔日【大宰注同】正嵗令于教官注云夏正月朔日【凌人注同州长既以正月之吉读法又以正嵗读法如初注云因此四时之正重申之】即此是古人三正竝用之验逸周书周月解曰亦越我周改正以垂三统至于敬授民时廵狩烝享犹自夏焉正谓此也【如左氏桓公五年传云凡祀啓蛰而郊龙见而雩始杀而尝闭蛰而烝之类是也】豳诗七月一篇之中凡言月者皆夏正凡言日者皆周正一之日觱发二之日栗烈三之日于耜传曰一之日周正月二之日殷正月三之日夏正月
　　北史李业兴传天平四年使梁梁武帝问尚书正月上日受终文祖此时何正业兴对曰此夏正月梁武帝问何以得知业兴曰案尚书中运衡篇云日月营始故知夏正又问尧时以前何月为正业兴对曰自尧以上书典不载实所不知梁武又云寅宾出日即是正月日中星鸟以殷仲春即是二月此出尧典何得云尧时不知用何正业兴对曰虽三正不同言时节者皆据夏时正月周礼仲春二月防男女之无夫家者虽自周书月亦夏时尧之日月亦当如此【近有楚人剙为尧建子舜建丑之説者据此辟之遂无以难】
　　木铎
　　金铎所以令军中木铎所以令国中此先王仁义之用也一器之微而刚柔别焉其可以识治民之道也欤鼓吹军中之乐也非统军之官不用【陈蔡征为吏部尚书啓后主借鼓吹后主谓所司曰鼓吹军乐有功乃授】今则文官用之【王世贞觚不觚録言先朝之制维总兵官列营始举炮奏鼓吹嘉靖后廵抚乃放而行之】士庶人用之僧道用之金革之器徧于国中而兵由此起矣【晋书司马恬为御史中丞值海西废简文帝登阼未解严大司马桓温屯中堂吹警角恬奏劾温大不敬请科罪今制虽授钺遣将亦不举炮鼓吹而士庶吉凶之礼及迎神赛防反有用鼓吹者　景泰六年华阳王防堚遣千户赍奏赴京并买喇吧号笛铜锣等物奉敕切责以为此行师之具于王何用当时遵守祖训如此以后法禁日弛庶民皆得用矣】
　　后魏孝武永熙中诸州镇各给鼓吹寻而髙欢举兵魏分为二唐自安史之乱边戍皆得用之故杜甫诗云万方声一槩吾道竟何之粗厉之音形为乱象先王之制所以军容不入国也
　　诗有瞽笺云箫编小竹管如今卖饧【俗作糖】者所吹也【周礼小师注同】汉时卖饧止是吹竹今则鸣金
　　稽其功绪
　　已成者谓之功未竟者谓之绪説文绪丝端也记曰武王缵太王王季文王之绪
　　六牲
　　古之为礼以祭祀燕享故六牲之掌特重执豕于牢称公刘也尔牲则具美宣王也至于邻国相通则葛伯不祀汤使遗之牛羊而衞戴公之庐于曹齐桓归之牛羊豕鸡狗皆三百其平日国君无故不杀牛大夫无故不杀羊士无故不杀犬豕而用大牲则卜之于神以求其吉故左氏载齐国之制公膳止于双鸡而诗人言宾客之设不过兔首炰鼈之类古人之重六牲也如此自齐灵公伐莱莱人使正舆子赂之索马牛皆百匹而呉人徴鲁百牢始于贪求终于暴殄于是范蠡用其霸越之余谋以畜五牸而泽中千足彘得比封君孳畜之权不在国而在民矣
　　易曰东邻杀牛不如西邻之禴祭秦德公用三百牢于鄜畤而王莽末年自天地六宗以下至诸小鬼神凡千七百所用三牲鸟兽三千余种后不能备乃以鸡当鹜雁犬当麋鹿
　　邦飨耆老孤子
　　春飨孤子以象物之方生秋飨耆老以象物之既成然而国中之老者孤者多矣不可以徧飨也故国老庶老则飨之而其他则养于国养于乡而已【王制】死事之孤则飨之而其他则养幼少存诸孤而已【月令】一以教孝一以劝忠先王一举事而天道人伦备焉此礼之所以为大也与
　　医师
　　古之时庸医杀人今之时庸医不杀人亦不活人使其人在不死不活之间其病日深而卒至于死夫药有君臣人有强弱有君臣则用有多少有强弱则剂有半倍多则专专则效速倍则厚厚则其力深今之用药者大抵杂泛而均停既见之不明而又治之不勇病所以不能愈也而世但以不杀人为贤岂知古之上医不能无失周礼医师嵗终稽其医事以制其食十全为上十失一次之十失二次之十失三次之十失四为下是十失三四古人犹用之而淳于意之对孝文尚谓时时失之臣意不能全也易曰裕父之蛊往见吝柰何独取夫裕蛊者以为其人虽死而不出于我之为呜呼此张禹之所以亡汉李林甫之所以亡唐也【朱文公与刘子澄书所论四君子汤其意亦略似此】
　　唐书许宗言古之上医惟是别衇衇既精别然后识病夫病之与药有正相当者惟须单用一味直攻彼病药力既纯病即立愈今人不能别衇莫识病源以情臆度多安药味譬之于猎未知所多发人马空地遮围冀有一人获之术亦疏矣假令一药偶然当病他味相制气势不行所以难差谅由于此后汉书华佗精于方药处齐不过数种夫师之六五任九二则吉叅以三四则凶是故官多则乱将多则败天下之事亦犹此矣
　　造言之刑
　　舜之命龙也曰朕堲谗説殄行震惊朕师故大司徒以乡八刑紏万民造言之刑次于不孝不弟而禁暴氏掌诛庶民之作言语而不信者至于讹言莫惩而宗周灭矣
　　国子
　　世子齿于学自后防之教胄子而已然矣师氏以三德教国子保氏掌养国子以道而教之六艺而王世子不别置官是世子之与国子齿也是故诸子掌国子之倅
<子部,杂家类,杂考之属,日知录,卷五>国有大事则帅国子而致于大子惟所用之非平日相习之深乌能得其用乎后世乃设东宫之官而分其职秩于是有内外宫朝之隔而先王之意失矣
　　死政之老
　　死国事者之父如史记平原君传李同战死封其父为李侯后汉书独行传小吏所辅扞贼代县令死除父奉为郎中蜀志厐统传统为流矢所中卒拜其父议郎迁谏议大夫是也若父子竝为王臣而特加恩遇如光武之于伏隆先朝之于张五典【天啓初张铨以御史死辽加其父五典至兵部尚书】又不可以常格论矣
　　凶礼
　　大宗伯以凶礼哀邦国之忧其别有五曰死亡凶札祸烖围败宼乱是古之所谓凶礼者不但于死亡而五服之外有非丧之丧者缘是而起也记曰年不顺成天子素服乘素车食无乐又曰年不顺成君衣布搢本周书曰大荒王麻衣以朝朝中无防衣此凶札之服也司服大札大荒大烖素服注曰大烖水火为害君臣素服缟冠若晋伯宗哭梁山之崩春秋新宫灾三日哭此祸烖之服也记曰国亡大县邑公卿大夫士厌冠哭于太庙又曰军有忧则素服哭于库门之外大司马若师不功则厌而奉主车春秋传秦穆公败于殽素服郊次乡师而哭此围败之服也【吕氏春秋公孙龙对赵惠王曰今蔺离石入秦而王缟素出总是战国时犹行此礼】若夫曲礼言大夫士去国素衣素裳素冠彻缘鞮履素□乘髦马孟子言三月无君则吊而季孙之会荀跞练冠麻衣此君臣之不幸而哀之者矣秦穆姬之逆晋侯免服衰绖衞侯之念子鲜税服终身此兄弟之不幸而哀之者矣楚灭江而秦伯降服出次越围吴而赵孟降于丧食此与国之不幸而哀之者矣【汉书髙帝纪秦王子婴素车白马应劭曰丧人之服】先王制服之方固非一端而已记有之曰无服之丧以蓄万邦【杜氏通典以镇抚诸州水旱虫灾劳问诸侯疾苦编于凶礼之首】
　　不入兆域
　　冢人凡死于兵者不入兆域注战败无勇投诸茔外以罚之左氏赵简子所谓桐棺三寸不设属辟素车朴马无入于兆而檀弓死而不吊者三其一曰畏亦此类也【庄子战而死者其人之葬也不以翣资崔本作翣锨锨音坎谓先人坟墓也】若敝无存死而齐侯三襚之与之犀轩与直葢而亲推之三童汪踦死而仲尼曰能执干戈以衞社稷可无殇也岂得以此一槩隋文帝仁夀元年诏曰投生殉节自古称难陨身王事礼加二等而世俗之徒不达大义致命戎旅不入兆域亏孝子之意伤人臣之心兴言念此每深愍叹且入庙祭祀并不废阙何至坟茔独在其外自今以后战亡之徒宜入墓域可谓达古人之意又攷晋赵文子与叔誉观乎九原而有阳处父之葬则得罪而见杀者亦未尝不入兆域也【左传襄公二十九年齐人葬庄公于北郭注引兵死不入兆域】
　　乐章
　　诗三百篇皆可以被之音而为乐自汉以下乃以其所赋五言之属为徒诗而其协于音者则谓之乐府宋以下则其所谓乐府者亦但拟其辞而与徒诗无别于是乎诗之与乐判然为二不特乐亡而诗亦亡
　　古人以乐从诗今人以诗从乐古人必先有诗而后以乐和之舜命防教胄子诗言志歌永言声依永律和声是以登歌在上而堂上堂下之器应之是之谓以乐从诗【宋国子丞王普言古者既作诗从而歌之然后以声律协和而成曲自厯代至于本朝雅乐皆先制乐章而后成谱崇宁以后乃先制谱后命辞于是辞律不相谐协且与俗乐无异　朱子曰诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也乐出乎诗者也诗者其本而乐者其末也】古之诗大抵出于中原诸国其人有先王之风讽诵之教其心和其辞不侈而音节之间往往合于自然之律楚辞以下即巳不必尽谐【文心雕龙言楚辞讹韵实繁】降及魏晋羌戎杂扰方音递变南北各殊故文人之作多不可以协之音而名为乐府无以异于徒诗者矣【元稹言乐府等题除铙吹横吹郊祀清商等词在乐志者其余木兰仲卿四愁七哀之类亦未必尽播于管也】人有不纯而五音十二律之传于古者至今不变于是不得不以五音正人声而谓之以诗从乐以诗从乐非古也后世之失不得已而为之也
　　汉书武帝举司马相如等数十人造为诗赋略论律吕以合八音之调作十九章之歌夫曰略论律吕以合八音之调是以诗从乐也后代乐章皆然
　　安世房中歌十七章郊祀歌十九章皆郊庙之正乐如三百篇之颂其他诸诗所谓赵代秦楚之讴如列国之风
　　十九章司马相如等所作略论律吕以合八音者也赵代秦楚之讴则有协有否以李延年为协律都尉采其可协者以被之音也
　　乐府中如清商清角之类以声名其诗也如小垂手大垂手之类以舞名其诗也以声名者必合于声以舞名者必合于舞至唐而舞亡矣至宋而声亡矣于是乎文章之传盛而声音之用微然后徒诗兴而乐废矣歌者为诗击者拊者吹者为器合而言之谓之乐对诗而言则所谓乐者八音兴于诗立于礼成于乐是也分诗与乐言之也专举乐则诗在其中吾自卫反鲁然后乐正雅颂各得其所是也合诗与乐言之也
　　乡饮酒礼工四人二瑟注二瑟二人鼓瑟则二人歌也古人琴瑟之用皆与歌并奏故有一人歌一人鼓瑟者汉文帝使慎夫人鼓瑟上自倚瑟而歌是也【师古曰倚瑟即今之以歌合曲也】亦有自鼓而自歌孔子之取瑟而歌是也若乃衞灵公听新声于濮水之上而使师延写之则但有曲而无歌此后世徒琴之所由兴也
　　言诗者大率以声音为末艺不知古人入学自六艺始孔子以游艺为学之成后人之学好髙以此为瞽师乐工之事遂使三代之音不存于两京两京之音不存于六代而声音之学遂为当今之絶艺
　　七月流火天文也相其隂阳地理也四矢反兮射也两骖如舞御也止戈为武皿虫为蛊书也千乘三去亥有二首六身数也古之时人人知之而今日遂为絶学且曰艺而已矣不知之无害也此近代之儒所以自文其空疏也
　　斗与辰合
　　周礼大司乐注此据十二辰之斗建与日辰相配合皆以阳律为之主隂吕来合之是以大师云掌六律六同以合隂阳之声黄钟子之气也十一月建焉而辰在星纪大吕丑之气也十二月建焉而辰在枵故奏黄钟歌大吕以祀天神【今五行家言子与丑合】大蔟寅之气也正月建焉而辰在娵訾应钟亥之气也十月建焉而辰在析木故奏大蔟歌应钟以祀地祗【寅与亥合　南齐书礼志太常丞何諲之议礼孟春之月择元辰躬耕帝借郑注云元辰盖郊后吉亥也五行説十二辰为六合寅与亥合建寅月东耕取月建与日辰合也】姑洗辰之气也三月建焉而辰在大梁南吕酉之气也八月建焉而辰在夀星故奏姑洗歌南吕以祀四望【辰与酉合】防宾午之气也五月建焉而辰在鹑首林钟未之气也六月建焉而辰在鹑火故奏蕤宾歌南钟【林钟也】以祭山川【午与朱合】仲吕巳之气也四月建焉而辰在实沈夷则申之气也七月建焉而辰在鹑尾故奏夷则歌小吕【仲吕也】以享先姚【巳与申合】夹钟卯之气也二月建焉而辰在降娄无射戍之气也九月建焉而辰在大火故奏无射歌夹钟以享先祖【卯与戍合】太经所谓斗振天而进日违天而退先王作乐以象天地其必有以合之矣
　　凶声
　　凡建国禁其淫声过声凶声慢声凶声如殷纣好为北鄙之声所谓亢厉而微末以象杀伐之气者也注谓亡国之声若桑间濮上此则一淫声巳该之矣
　　八音
　　先王之制乐也具五行之气夫水火不可得而用也故寓火于金寓水于石鳬氏为钟火之至也泗滨浮磬水之精也【石生于土而得夫水火之气火石多水石少泗濵磬石得水之精者也故浮】用天地之精以制器是以五行备而八音谐矣
　　土鼓乐之始也陶匏祭之大也二者之音非以悦耳存其质也国语伶州鸠曰匏竹利制又曰匏以宣之瓦以赞之今之大乐久无匏土二音【旧唐书音乐志笙女娲氏造列管于匏上内簧其中今之笙竽并以木代匏而漆之无匏音矣　宋叶少蕴避暑录话大乐旧无匏土二音笙以木刻其本而不用匏埙亦木为之元史匏以斑竹为之】而八音但有其六矣熊氏谓匏音亡而清防忠敬者之不多见吾有感于其言【元熊朋来五经説曰八音之有笙宜以竹称而乃以匏称是所重在匏也古者造笙必以曲沃之匏汶阳之竹汉太学槐市各持方物列磬悬匏八音之匏于卦为艮于风为融于气为立春匏音啾以立清阙之则清廉者鲜矣匏音正则人思敬不正则忠敬者鲜矣为礼乐之官者尚申请而改正之】
　　用火
　　有明火有国火明火以阳燧取之于日【司烜氏】近于天也故卜与祭用之【菙氏大祝大司宼】国火取之五行之木【司爟】近于人也故烹饪用之
　　古人用火必取之于木而复有四时五行之变素问黄帝言壮火散气少火生气季春出火贵其新者少火之义也今人一切取之于石其性猛烈而不宜人疾疢之多年夀之减有自来矣【详见第二十五卷介子推条】
　　邵氏学史曰古有火正之官语曰钻燧改火此政之大者也所谓光融天下者于是乎在【史记楚世家重黎为帝喾火正能光融天下命曰祝融】周礼司烜氏所掌及春秋宋卫陈郑所纪者政皆在焉今治水之官犹夫古也而火独缺焉饮知择水而亨不择火以祭以养谓之备物可乎或曰庭燎则有司矣虽然此火之末也
　　涖戮于社
　　大司宼大军旅涖戮于社注社谓社主在军者也书甘誓用命赏于祖不用命戮于社孔安国云天子亲征必载迁庙之祖主及社主行有功则赏祖主前示不专也不用命奔北者则戮之于社主前社主隂隂主杀亲祖严社之义也记曰社所以神地之道意古人以社为隂主若其司刑杀之柄者故祭胜国之社则士师为之尸而王莽之将亡赦城中囚徒授兵杀豨饮其血曰有不为新室者社鬼记之宋襄公季平子皆用人于社而亡曹之梦亦曰立于社宫宰我战栗之对有自来矣
　　邦朋
　　士师掌士之八成七曰为邦朋太公对武王民有十大而曰民有百里之誉千里之交六大也又曰一家害一里一里害诸侯诸侯害天下嗟乎此太公之所以诛华士也世衰道微王纲弛于上而私党植于下故箕子之陈洪范必皇建其有极而后庶民人无淫朋比德
　　易泰之九二曰朋亡涣之六四曰涣其羣元吉庄子文王寓政于臧丈人而列士坏植散羣
　　荀悦论曰言论者计薄厚而吐辞选举者度亲疎而举笔苞苴盈于门庭聘问交于道路书记繁于公文私务众于官事世之弊也古今同之可为太息者此也
　　王公六职之一
　　坐而论道谓之王公王亦为六职之一也未有无事而为人君者故曰天子一位
　　奠挚见于君
　　士冠士之嫡子继父者也故得奠挚见于君【庶子不得见君左传昭公四年仲与公御菜书观于公叔孙怒而逐之是也】
　　主人
　　主人爵弁纁裳缁袘注主人壻也壻为妇主主人筵于户西注主人女父也亲迎之礼自夫家而行故壻称主人至于妇家则女父又当为主人故不嫌同辞也女父为主人则壻当为宾故曰宾东面荅拜注宾壻也对女父之辞也至于宾出而妇从则变其文而直称曰壻壻者对妇之辞也曰主人曰宾曰壻一人而三异其称可以见礼时为大而义之由内矣
　　辞无不腆无辱
　　归妹人之终始也先王于此有省文尚质之意焉故辞无不腆无辱【宾不称币不善主人不谢来辱】告之以直信曰先人之礼而已所以立生民之本而为嗣续之基故以内心为主而不尚乎文辞也非徒以教妇德而已
　　某子受酬
　　乡饮酒礼某子受酬注某者众宾姓也乡射礼某酬某子注某子者氏也古人男子无称姓者从乡射礼注为得如左传叔孙穆子言叔仲子子服子之类【士昏礼皇舅某子此或谥或字之称与聘礼皇考某子同疏以为若张子李子妇人内夫家岂有称其舅为张子李子者哉】
　　辩
　　乡饮酒礼乡射礼其于旅酬皆言辩注云辩众宾之在下者此辩非辨察之辨古字辩与徧通经文言辩者非一燕礼注今文辩皆作徧是也曲礼主人延客食胾然后辩殽内则子师辩告诸妇诸母名宰辩告诸舅名玉藻先饭辩尝羞饮而俟乐记其治辩者其礼具【注辩徧也】左传定公八年子言辩舍爵于季氏之庙而出【注辩犹周徧也】史记礼书瑞应辩至
　　须臾
　　寡君有不腆之酒请吾子之与寡君须臾焉使某也以请古者乐不逾辰燕不移漏故称须臾言不敢久也记曰饮酒之节朝不废朝莫不废夕而书酒诰之篇曰在昔殷先哲王廸畏天显小民经德秉哲越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇是岂待初筵之规三爵之制而后不得醉哉
　　飱不致
　　聘礼管人为客三日具沐五日具浴飱不致宾不拜沐浴而食之即孟子所谓廪人继粟庖人继肉不以君命将之恐劳宾也
　　三年之丧
　　今人三年之丧有过于古人者三事礼记三年问曰三年之丧二十五月而毕【荀子同】檀弓曰祥而缟是月禫徙月乐王肃云是祥之月而禫禫之明月可以乐矣又曰鲁人有朝祥而莫歌者子路笑之夫子曰由尔责于人终无巳夫三年之丧亦已久矣夫子路出夫子曰又多乎哉逾月则其善也丧服小记曰再期之丧三年也春秋闵公二年公羊传曰三年之丧实以二十五月【白虎通三年之丧再期二十五月后汉书陈忠疏言先圣縁人情而着其节制服二十五月淮南子饬丧纪髙诱注纪数也二十五月之数也】孔安国书传太甲篇云汤以元年十一月崩至此二十六月三年服阕郑谓二十四月再期其月余日不数为二十五月中月而禫则空月为二十六月出月禫祭为二十七月与王肃异【魏明帝以景初三年正月崩至五年正月积二十五晦为大祥太常孔美博士赵怡等以为禫在二十七月其年四月祫祭散骑常侍王肃博士乐详等以为禫在祥月其年二月祫祭晋武帝时越骑校尉程猗赞成王肃駮郑禫二十七月之失为六徴三验博士许猛扶郑义作释六徴解三验以二十七月为得并见魏书礼志】按三年问曰至亲以期断是何也曰天地则已易矣四时则已变矣其在天地之中者莫不更始焉以是象之也然则何以三年也曰加隆焉尔也焉使倍之故再期也今从郑氏之説三年之丧必二十七月【宋武帝永初元年十月辛夘改晋所用王肃祥禫二十六月仪依郑二十七月而后除】其过于古人一也仪礼丧服篇曰疏衰裳齐牡麻绖冠布缨削杖布带疏屦期者父在为母传曰何以期也屈也至尊在不敢伸其私尊也礼记杂记下篇曰期之丧十一月而练十三月而祥十五月而禫注云此谓父在为母也丧大记曰期终丧不食肉不饮酒父在为母为妻又曰期居庐终丧不御于内者父在为母为妻丧服四制曰资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也【服问曰三年之丧既练矣有期之丧既葬矣则带其故葛带绖期之绖服其功衰徐师曾集注曰三年之防谓父丧也期之丧母丧也贾公彦丧服疏所云父卒三年之内而母卒仍服期必父服既除而遭母丧乃得伸三年也】丧服传曰禽兽知母而不知父野人曰父母何算焉都邑之士则知尊祢矣今从武后之制亦服三年之服【自唐以前礼制父在为母一周除灵三年心丧髙宗上元元年十二月天后上表请父在为母服齐衰三年从之宗开元五年右补阙卢履冰上言孝莫大于严父故父在为母服齐衰周心丧三年情己申而礼杀也则天皇后改服齐衰三年请复其旧上下其议左散骑常侍褚无量以履冰议为是诸人争论连年不决七年八月辛夘敕自今五服并依丧服传文然士大夫议论犹不息行之各从其意无量叹曰圣人岂不知母防之厚乎厌降之礼所以明尊卑异戎翟也俗情肤浅不知圣人之心一紊其制谁能正之二十年中书令萧嵩改脩五礼复请依上元敕父在为母齐衰三年从之　按父在为母齐衰三年起自开元礼然其时卢懐慎以母忧起复为兵部侍郎张九龄以母忧起复中书侍郎同平章事邠王守礼以母忧起复左金吾衞将军嗣鄂王邕以母忧起复衞尉卿而得终礼制者惟张説韩休二人则明皇固巳崇其文而废其实矣今制父在为母斩衰三年按太祖实録洪武七年九月庚寅贵妃孙氏薨命吴王橚服慈母服斩衰三年以主丧事敕皇太子诸王皆服期乃命翰林学士宋濓等修孝慈録立为定制子为父母庶子为其母皆斩衰三年嫡子众子为其庶母皆齐衰杖期十一月壬戍朔书成此则当时别有所为而未可为万世常行之道也】其过于古人二也丧服篇又曰不杖麻屦者妇为舅姑传曰何以期也从服也檀弓上篇曰南宫縚之妻之姑之丧夫子诲之髽曰尔毋从从尔尔毋扈扈尔葢榛以为笄长尺而总八寸正义谓以其为期之丧而杀于斩衰之服丧服小记曰妇人为夫与长子稽颡其余则否今从后唐之制妇为舅姑亦服三年【宋史干德三年判大理寺尹拙言按律及仪礼丧服传开元礼五礼精义三礼图等书所载妇为舅姑服期近代时俗多为重服望加裁定右仆射魏仁浦等奏曰按礼内则云妇事舅姑如事父母则舅姑与父母一也而古礼有期年之説至于后唐始定三年之丧窃以三年之内几筵尚存岂可夫居苫块之中妇被绮纨之饰夫妇齐体哀乐不同求之人情实伤理本况妇为夫有三年之服于舅姑止服朞年是尊夫而卑舅姑也孝明皇后为昭宪太后服丧三年足以为万世法望自今妇为舅姑服并如后唐之制三年齐斩一从其夫诏从之　何孟春余冬序录引唐李涪论曰丧服传妇为舅姑齐衰五升布十一月而练十三月而祥十五月而禫禫后门庭尚素妇服青缣衣以俟夫之终丧习俗以妇之服青缣谓其尚在丧制故因循亦同夫之丧纪再周而后吉贞元十一年河中府仓曹参军萧据状称堂兄至女适李氏壻见居丧今时俗妇为舅姑服三年恐为非礼请礼院详定下详定判官前太常博士李岧议曰开元礼五服制度妇为舅姑及女子适人为其父母皆齐衰不杖期葢以为妇之道专一不得自达必系于人故女子适人服夫以斩而降其父母丧服篇曰女子子适人者为其父母传曰为父何以期也妇人不贰斩也妇人不贰斩者何也妇人有三从之义无専用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也先圣格言厯代不敢易以此论之父母之丧尚止周嵗舅姑之服无容三年今之学者不本其义轻重紊乱寖以成俗开元礼宗所脩布在有司颁行天下伏请正牒以明典章李岧之论可谓正矣宋朝诒谋录干德三年诏舅姑之丧妇从其夫齐斩三年遂为定制宋人葢未讲服青缣之制故也】其过于古人三也皆后儒所不敢议非但因循国制亦畏宰我短丧之讥若乃日月虽多而哀戚之情不至焉则不如古人逺矣
　　古人以祥为丧之终中月而禫则在除服之后故丧服四制言祥之日鼓素琴示民有终也檀弓言孔子既祥五日弹琴而不成声十日而成笙歌有子葢既祥而丝履组缨又曰祥而外无哭者禫而内无哭者乐作矣故也自鲁人有朝祥而暮歌者子路笑之孔子言逾月则其善而孟献子禫县而不乐孔子曰献子加于人一等矣于是自禫而后乃谓之终丧
　　王肃据三年问二十五月而毕檀弓祥而缟是月禫徙月乐之文谓为二十五月郑据服问中月而禫之文谓为二十七月【注云中月间一月也正义引丧服小记云妾祔于妾祖姑亡则中一以上而祔乂学记云中年考校皆以中为间】二説各有所据古人祭当卜日小祥卜于十三月之日大祥卜于二十五月之日而禫则或于大祥之月【是月】或于大祥之后间一月【中月】自礼记之时而行之已不同矣
　　孝经援神契曰丧不过三年以期增倍五五二十五月义断仁示民有终故汉人丧服之制谓之五五堂邑令费鳯碑曰菲五五缞杖其未除【洪氏曰菲五五者居丧菲食二十五月也　此取论语菲饮食字隋书姚蔡传所谓蔬菲】巴郡太守樊敏碑曰遭离母忧五五断仁是也
　　为父斩衰三年为母齐衰三年此从子制之也父在为母齐衰杖期此从夫制之也家无二尊而子不得自专所谓夫为妻纲父为子纲审此可以破学者之疑而息纷纭之説矣
　　父在为母虽降为期而心丧之实未尝不三年也【如后魏彭城王勰毁瘠三年弗参吉庆乃谓之心防】传曰父必三年然后娶达子之志也【正义曰左氏昭公十五年传王一嵗而有三年之丧二焉据大子与穆后天子为后亦期而言三年丧者据达子之志而言故并谓之三年也　唐太宗贞观元年诏有云妻丧达制之后者即用此传文】假令娶于三年之内将使为之子者何服以见何情以处乎理有所不可也抑其子之服于期而申其父之不娶于三年圣人所以损益百世而不可改者精矣
　　檀弓上篇伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之此自父在为母之制当然疏以为出母者非
　　丧服小记曰庶子在父之室则为其母不禫山隂陆氏曰在父之室为未娶者也并禫祭不举厌也
　　唐时武韦二后皆以妇乘夫欲除三纲变五服以申尊母之义故髙宗上元元年十二月壬寅天后上表请父在为母服齐衰三年中宗神龙元年五月丙申皇后表请天下士庶为出母三年服其意一也彼且欲匹二圣于天皇陪南郊以亚献而况区区之服制乎【卢履冰表言原夫上元肇年则天巳潜秉政将潜簒预自崇加请升慈爱之丧以抗尊严之礼虽齐斩之仪不改而几筵之制遂同数年之间尚未通用天皇晏驾中宗尘垂拱之末果行圣母之伪符载初之元遂啓易代之深衅孝和虽仍反正韦氏复效晨鸣孝和非意暴崩韦氏旋即称制易曰臣弑其君子弑其父非一朝一夕之故其斯之谓矣臣谨寻礼意防杜实深若不早图刋正何以垂戒于后】宗开元七年八月癸丑敕周公制礼厯代不刋子夏为传孔门所受格条之内有父在为母齐衰三年【指天后所定】此有为而为非尊厌之义与其改作不如师古诸服纪宜一依丧服旧文可谓简而当矣柰何信道不笃朝令夕更至二十四年又从韦縚之言加舅母堂姨舅之服天寳六载又令出母终三年之服【详旧书仪礼志】而太和开成之世遂使驸马为公主服斩衰三年【文宗纪杜悰传】礼教之沦有由来矣
　　自古以来奸人欲蔑先王之礼法而自为者必有其渐天后父在为母齐衰三年之请其意在乎临朝也故中宗景龙二年二月庚寅大赦天下内外五品巳上母妻各加邑号一等无妻者听授其女而安乐公主求立为皇太女遂进鸩于中宗矣
　　金世宗大定八年二月甲午朔制子为改嫁母服丧三年
　　洪武七年虽定为母斩衰三年之制而孝慈皇后之丧次年正旦皇太子亲王驸马俱浅色常服则尊厌之礼未尝不用也夫惟二十七月之内不听乐不昏嫁不赴举不服官此所谓心丧固百世不可改矣
　　丧服小记曰祖父卒而后为祖母后者三年郑氏曰祖父在则其服如父在为母也此祖母之丧厌于祖父者也
　　妇事舅姑如事父母而服止于期不贰斩也然而心丧则未尝不三年矣故曰与更三年丧不去
　　吴防清服制攷详序曰凡丧礼制为斩衰功缌之服者其文也不饮酒不食肉不处内者其实也中有其实而外饰之以文是为情文之称徒服其服而无其实则与不服等尔虽不服其服而有其实者谓之心丧心丧之实有隆而无杀服制之文有杀而有隆古之道也愚尝谓服制当一以周公之礼为正后世有所増改者皆溺乎其文昧乎其实而不究古人制礼之意者也为母齐衰三年而父在为母杖期岂薄于其母哉葢以夫为妻之服既除则子为母之服亦除家无二尊也子服虽除而三者居丧之实如故则所杀者三年之文而巳实固未尝杀也女子子在室为父斩既嫁则为夫斩而为父母期葢曰子之所天者父妻之所天者夫嫁而移所天于夫则降其父妇人不贰斩者不贰天也降巳之父母而期为夫之父母亦期期之后夫未除服妇已除服而居丧之实如其夫是舅姑之服期而实三年也岂必从夫服斩而后为三年哉丧服有以恩服者有以义服者有以名服者恩者子为父母之类是也义者妇为舅姑之类是也名者为从父从子之妻之类是也从父之妻名以母之党而服从子之妻名以妇之党而服兄弟之妻不可名以妻之党其无服者推而逺之也然兄弟有妻之服巳之妻有娣姒妇之服一家老幼俱有服巳虽无服不必华靡于其躬宴乐于其室如无服之人也同爨且服缌【同衅服缌为从母之夫舅之妻与已同爨者尔此所引似泛言之矣】朋防尚加麻邻丧里殡犹无相杵巷歌之声奚独于兄嫂弟妇之丧而恝然待之如行路之人乎古人制礼之意必有在而未易以浅识窥也夫实之无所不隆者仁之至文之有所或杀者义之精古人制礼之意葢如此后世父在为母三年妇为舅姑从夫斩齐并三年为嫂有服为弟妇亦有服意欲加厚于古而不知古者子之为母妇之为舅姑叔之于嫂未尝薄也愚故曰此皆溺乎其文昧乎其实而不究古人制礼之意者也古人所勉者丧之实也自尽于巳者也后世所加者丧之文也表暴于人者也诚伪之相去何如哉
　　继母如母
　　继母如母以配父也慈母如母以贵父之命也然于其党则不同矣服问曰母出则为继母之党服母死则为其母之党服为其母之党服则不为继母之党服郑氏注曰虽外亲亦无二统夫礼者所以别嫌明微非圣人莫能制之此类是矣【丧服小记为慈母之父母无服】
　　为所后者之祖父母妻妻之父母昆弟昆弟之子若子
　　此因为人后而推言之所后者有七等之亲皆当如礼而为之服也所后之祖我之曾祖也父母我之祖父母也妻我之母也妻之父母我之外祖父母也因妻而及故连言之取便文也昆弟我之世叔父也昆弟之子我之从父昆弟也若及也若子我之从父昆弟之子也正义谓妻之昆弟妻之昆弟之子者非【郑以若子为如亲子但篇末又有兄弟之子若子之文当同一解】
　　女子子在室为父
　　郑氏注言在室者关巳许嫁关该也谓许嫁而未行遭父之丧亦当为之布总箭笄髽三年也内则曰有故二十三年而嫁曾子问孔子曰女在涂而女之父母死则女反是也
　　慈母如母
　　慈母者何也子防而母死养于父妾父卒为之三年所以报其鞠育之恩也然而必待父命者此又先王严父而不敢自专其报之义也父命妾曰女以为子谓怜其无母视之如子长之育之非立之以为妾后也丧服小记以为为慈母后则未可信也
　　礼记曾子问篇子游问曰丧慈母如母礼与孔子曰非礼也古者男子外有傅内有慈母君命所使教子也【此与丧服所言慈母不同】何服之有昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居吾弗忍也遂练冠以丧慈母丧慈母自鲁昭公始也然但练冠以居则异于如母者矣而孔子以为非礼
　　南史司马筠传梁天监七年安成国太妃陈氏薨诏礼官议皇太子慈母之服筠引郑説服止卿大夫不宜施之皇子武帝以为不然曰礼言慈母有三条一则妾子无母使妾之无子者养之命为子母服以三年丧服齐衰章所言慈母如母是也二则嫡妻子无母使妾养之虽均乎慈爱但嫡妻之子妾无为母之义而恩深事重故服以小功丧服小功章所以不直言慈母而云庶母慈巳者【文曰庶母则知其为嫡妻之子矣】明异于三年之慈母也其三则子非无母择贱者视之义同师保而不无慈爱故亦有慈母之名师保无服则此慈母亦无服矣内则云择于诸母与可者使为子师其次为慈母其次为保母此其明文言择诸母是择人而为此三母非谓择取兄弟之母也子游所问自是师保之慈非三年小功之慈也故夫子得有此荅岂非师保之慈母无服之证乎郑不辨三慈混为训释引彼无服以注慈巳后人致谬实此之由于是筠等请依制改定嫡妻之子母没为父妾所养服之五月贵贱并同以为永制
　　丧服小记曰为慈母之父母无服注曰恩所不及故也又曰慈母与妾母不世祭也然则虽云如母有不得尽同于母者矣
　　出妻之子为母
　　出妻之子为母此经文也传曰出妻之子为母期则为外祖父母无服此子夏传也传曰絶族无移服亲者属此传中引传援古人之言以证其无服也当自为一条出妻之子为父后者则为出母无服此又经文也传曰与尊者为一体不敢服其私亲也此子夏传也当自为一条今本乃误连之
　　父卒继母嫁
　　父卒继母嫁从从字句谓年幼不能自立从母而嫁也母之义巳絶于父【下章云妻不敢与焉是也】故不得三年而其恩犹在于子不可以不为之服也【继母本非属毛离里之亲以其配父而服之如母尔故王肃曰从乎继而寄育则为服不从则不服】报者母报之也两相为服也
　　有适子者无适孙
　　冢子身之副也家无二主亦无二副故有适子者无适孙唐髙宗有太子而复立太孙非矣
　　为人后者为其父母
　　为人后者为其父母此临文之不得不然隋书刘子翊云其者因彼之辞是也后儒谓以所后为父母而所生为伯叔父母于经未有所攷亦自尊无二上之义而推之也宋欧阳氏据此文以为圣人未尝没其父母之名辨之至数千言然不若赵瞻之言辞穷直书为简而当也【宋史赵瞻传中书请濮安懿王称亲瞻争曰仁宗既下明诏子陛下议者顾惑礼律所生所养之名妄相訾难彼明知礼无两父贰斩之义敢裂一字之辞以乱厥真且文有去妇出母者去已非妇岀不为母辞穷直书岂足援以断大义哉臣请与之廷辨以定邪正　石林燕语濮议廷臣既皆欲止称皇伯欧阳文忠力诋以为不然因引仪礼及五服敕云为人后者为其父母则是虽出继而于本生犹称父母也时未有能虽之者司马君实在谏院独疏言为人后而言父母此因服立文舍父母则无以为称非谓其得称父母也】按经文言其父母其昆弟者大抵皆私亲之辞
　　黄氏日钞曰欧公被隂私之谤皆激于当日主濮议之力公集濮议四卷又设为或问以发明之滔滔数万言皆以礼经为其父母一语谓未尝因降服而不称父母耳然既明言所后者三年而于所生者降服则尊无二上明矣谓所生父母者葢本其初而名之非有两父母也未为人后之时以生我者为父母已为人后则以命我者为父母立言者于既命之后而追本生之称自宜因其旧以父母称未必其人一时并称两父母也公亦何苦力辨而至于困辱危身哉况帝王正统相传有自非可常人比邪
　　观先朝嘉靖之事至于入庙称宗而后知圣人制礼别嫌明微之至也永叔博闻之儒而未见及此学者所以贵乎格物
　　为人后者为其父母报谓所生之父母报之亦为之服期也重其继大宗也故不以出降
　　继父同居者
　　夫物之不齐物之情也虽三王之世不能使天下无孤寡之人亦不能使天下无再适人之妇且有前后家东西家而为丧主者矣假令妇年尚少夫死而有三五嵗之子则其本宗大功之亲自当为之收恤又无大功之亲而不许之从其嫁母则转于沟壑而已于是其母所嫁之夫视之如子而抚之以至于成人此子之于若人也名之为何不得不称为继父矣长而同居则为之服齐衰期先同居而后别居则齐衰三月以其抚育之恩次于生我也为此制者所以寓恤孤之仁而劝天下之人不独子其子也若曰以其货财为之筑宫庙此后儒不得其说而为之辞
　　宗子之母在则不为宗子之妻服也
　　正义谓母年未七十尚与祭非也祭统曰夫祭也者必夫妇亲之是以舅殁而姑老【内则】明其不与祭矣【夫人亚祼母不可以亚子故老而传事】虽老固尝为主祭之人而礼无二敬故为宗子之母服则不为妻服
　　杜氏通典有夫为祖曾祖髙祖父母持重妻从服议一条云孔瑚问虞喜曰假使孙为后孙之妇从服期曾孙之妇尚存才缌麻近轻逺重情实有疑喜荅曰有嫡子者无嫡孙又若为宗子母服则不服宗子妇以此推之若孙为后而其母尚存孙之妇犹为庶不得传重传重之服理当在姑矣宋庾蔚之【唐志庾蔚之注丧服要记五巻】谓舅殁则姑老是授祭事于子妇至于祖服自以姑为嫡与此条之意互相发明
　　君之母妻
　　与民同者为其君齐衰三月也不与民同者君之母妻民不服而尝仕者独为之服也古之卿大夫有见小君之礼【如成公九年季文子如宋致女复命公享之穆姜出于房再拜是也】而妻之爵服则又君夫人命之是以不容无服
　　齐衰三月不言曾祖巳上
　　宋沈括梦溪笔谈曰丧服但有曾祖曾孙而无髙祖孙或曰经之所不言则不服是不然曾重也自祖而上者皆曾祖也自孙而下者皆曾孙也虽百世可也茍有相逮者则必为服丧三月故虽成王之于后稷亦称曾孙而祭礼祝文无逺近皆曰曾孙
　　礼记祭法言适子适孙适曾孙适孙适来孙左传王子虎盟诸侯亦曰及而孙无有老防【僖公二十八年】孙之文见于记传者如此【史记孟尝君传孙之孙为何曰为孙】然宗庙之中并无此称诗维天之命骏惠我文王曾孙笃之郑氏笺曰曾犹重也自孙之子而下事先祖皆称曾孙礼记郊特牲称曾孙某注谓诸侯事五庙也于曾祖已上称曾孙而已【信南山正义自曾祖以至无穷皆得称曾孙】左传哀公二年衞太子祷文王称曾孙蒯瞆晋书钟雅传元帝诏曰礼事宗庙自曽孙已下皆称曾孙义取于重孙可厯世共其名无所改也
　　曾祖父母齐衰三月而不言曾祖父之父母【后人谓之髙祖】非经文之脱漏也葢以是而推之矣凡人祖孙相见其得至于五世者鲜矣夀至八九十而后可以见曾孙之子百有余年而曾孙之子之子亦可见矣人之夀以百年为限故服至五世而穷茍六世而相见焉其服不异于曾祖也经于曾祖已上不言者以是而推之也【晋徐农人问殷仲堪谓假如孙持髙祖重来孙都无服及贺循传谓髙祖已上五世六世无服之祖者并非】观于祭之称曾孙不论世数而知曾祖之名统上世而言之矣
　　兄弟之妻无服
　　谓弟之妻妇者其嫂亦可谓之母乎【记大传文同】葢言兄弟之妻不可以母子为比以名言之既有所阂而不通以分言之又有所嫌而不可以不逺记曰嫂叔之无服也葢推而逺之也夫外亲之同爨犹缌而独兄弟之妻不为制服者以其分亲而年相亚故圣人嫌之嫌之故逺之而大为之坊【曲礼嫂叔不通问】不独以其名也此又传之所未及也存其恩于娣姒而断其义于兄弟夫圣人之所以处此者精矣【大传疏曰有从有服而无服嫂叔是也有从无服而有服娣姒是也】叔嫂虽不制服然而曰无服而为位者惟叔嫂【奔丧】子思之哭嫂也为位【檀弓】何也曰是制之所抑而情之所不可阙也然而郑氏曰正言嫂叔尊嫂也若兄公与弟之妻则不能也【正义曰兄公与弟妻不为位者卑逺之弟妻于兄公不为位者尊絶之】此又足以补礼记之不及【檀弓言嫂叔之无服杂记言嫂不抚叔叔不抚嫂是兼兄公与弟妻】
　　先君余尊之所厌
　　尊尊亲亲周道也诸侯有一国之尊为宗庙社稷之主既没而余尊犹在故公之庶子于所生之母不得伸其私恩为之大功也大夫之尊不及诸侯既没则无余尊故其庶子于父卒为其私亲并依本服如邦人也亲不敌尊故厌尊不敌亲故不厌此诸侯大夫之辨也后魏广陵侯衍为徐州刺史所生母雷氏卒表请解州诏曰先君余尊之所厌礼之明文季末陵迟斯典或废侯既亲王之子宜从余尊之义便可大功饶阳男遥官左衞将军遭所生母忧表请解任诏以余尊所厌不许晋哀帝欲为皇太妃服三年仆射江虨啓于礼应服缌麻又欲降服期虨曰厌屈私情所以上严祖考乃服缌麻【胡三省曰以帝入后大宗则太妃乃琅邪国母当以服诸侯者服之也】
　　贵臣贵妾
　　此谓大夫之服贵臣室老士也贵妾侄娣也皆有相助之义故为之服缌谷梁传曰侄娣者不孤子之义也古者大夫亦有侄娣左传臧宣叔娶于铸生贾及为而死继室以其侄生纥是也备六礼之制合二姓之好从其女君而归焉故谓之贵妾【雷次宗曰侄娣贵而大夫尊轻故服至于余妾出自凡庶故不服】士无侄娣故丧服小记曰士妾有子而为之缌然则大夫之妾虽有子犹不得缌也惟夫有死于宫中者则为之三月不举祭近之矣
　　唐李晟夫人王氏无子妾杜氏生子愿诏以为嫡子及杜之卒也赠郑国夫人而晟为之服缌议者以为准礼士妾有子而为之缌开元新礼无是服矣而晟擅举复之颇为当时所诮【册府元龟】今之士大夫缘饰礼文而行此服者比比也
　　外亲之服皆缌
　　外亲之服皆缌外祖父母以尊加故小功从母以名加故小功【太传服术有六三曰名　此谓母之兄弟异德异名母之姊妹同德同名　庾蔚之云男女异长母之在室与其姊妹有同居共席之礼故许其因母名以加服】唐宗开元二十三年制令礼官议加服制太常卿韦縚请加外祖父母服至大功九月舅服至小功五月堂姨堂舅舅母服至袒免太子宾客崔沔议曰礼教之设本于正家家正而天下定矣正家之道不可以贰总一定义理归本宗所以父以尊崇母以厌降内有齐斩外服皆缌尊名所加不过一等此先王不易之道其来久矣昔辛有适伊州见被发而祭于野者曰不及百年此其戎乎其礼先亡矣贞观脩礼特改旧章渐广渭阳之恩不遵洙泗之典及道之后唐元之间【韦氏弑中宗立温王重茂改元唐龙今避宗御名上字故称唐元】国命再移于外族矣礼亡徴兆傥见于斯开元初补阙卢履冰尝进状论丧服轻重敕令佥议于时羣议纷拏各安积习太常礼部奏依旧定陛下运稽古之思发独断之明特降别敕一依古礼事符典故人知向方式固宗盟社稷之福更图异议窃所未详愿守八年明防以为万代成法职方郎中韦述议曰天生万物惟人最灵所以尊尊亲亲别生分类存则尽其爱敬殁则尽其哀戚缘情而制服考事而立言往圣讨论亦已勤矣上自髙祖下至孙以及其身谓之九族由近而及逺称情而立文差其轻重遂为五服虽则或以义降或以名加数有所从理不逾等百王不易三代可知若以匹敌言之外祖则祖也舅则伯叔父之列也父母之恩不殊而独杀于外氏者所以尊祖祢而异于禽兽也且家无二尊丧无二斩持重于大宗者降其小宗为人后者减其父母之服女子出嫁杀其本家之丧葢所存者逺所抑者私也今若外祖及舅更加服一等堂舅及姨列于服纪之内则中外之制相去防何废礼徇情所务者末且五服有上杀之义必循原本方及条流伯叔父母本服大功九月【今伯叔父母期是加服】从父昆弟亦大功九月并以上出于祖其服不得过于祖也从祖祖父母从祖父母从祖昆弟皆小功五月以出于曽祖服不得过于曾祖也族祖祖父母族祖父母族祖昆弟皆缌麻三月以出于髙祖服不得过于髙祖也堂舅姨既出于外曾祖若为之制服则外曾祖父母及外伯叔祖父母亦宜制服矣外祖加至大功九月则外曾祖父母合至小功外髙祖合至缌麻若举此而舍彼事则不均弃亲而录疏理则不顺推而广之则与本族无异矣且服皆有报则堂外甥外曾孙侄女之子皆须制服矣圣人岂薄其骨肉背其恩爱葢本于公者薄于私存其大者略其细义有所断不得不然茍可加也亦可减也往圣可得而非则礼经可得而隳矣先王之制谓之彝伦奉以周旋犹恐失坠一紊其叙庸可止乎礼部员外郎杨仲昌议曰按仪礼为舅缌郑文贞公魏征议同从母例加至小功五月【详见下条】虽文贞贤也而周孔圣也以贤改圣后学何从今之所请正同徴论如以外祖父母加至大功岂不加报于外孙乎外孙为报服大功则本宗庶孙又用何等服邪窃恐内外乖序亲疎夺伦情之所沿何所不至昔子路有姊之丧而不除孔子曰先王制礼行道之人皆不忍也子路除之此则圣人援事抑情之明例也记不云乎毋轻议礼时宗手敕再三竟加舅服为小功舅母缌麻堂姨堂舅袒免宣宗舅郑光卒诏罢朝三日御史大夫李景让上言人情于外族则深于宗庙则薄所以先王制礼割爱厚亲士庶犹然况于万乗亲王公主宗属也舅氏外族也今郑光辍朝日数与亲王公主同非所以别亲疎防僭越也优诏报之乃罢两日夫由韦述杨仲昌之言有以探本而尊经由崔沔李景让之言可以察微而防乱岂非能言之士深识先王之礼而亦目见武韦之祸思永监于将来者哉
　　宗庙之制始变于汉明帝服纪之制始变于唐太宗皆率一时之情而更三代之礼后世不学之主踵而行之
　　唐人增改服制
　　唐人所议服制似欲过于圣人嫂叔无服太宗令服小功曾祖父母旧服三月增为五月嫡子妇大功增为期众子妇小功增为大功舅服缌増为小功【新唐书初太宗尝以同爨缌而嫂叔乃无服舅与从母亲等而异服诏侍中魏徴礼部侍郎令狐德棻等议舅为母族姨乃外戚他姓舅服一时姨乃五月古人未逹者也于是服曾祖父母齐衰三月者増以齐衰五月适子妇大功增以期众子妇小功増以大功嫂叔服以小功五月报弟妻及夫兄同舅服缌増以小功然律疏舅报甥服犹缌显庆中长孙无忌以为甥为舅服同从母则舅宜进同从母报又古庶母缌今无服且庶母之子昆弟也为之杖齐是同气而吉凶异自是亦改服缌】父在为母服期髙宗增为三年妇为夫之姨舅无服宗令从夫服又增舅母缌麻堂姨舅袒免而文馆直学士王元感遂欲增三年之丧为三十六月【旧唐书张柬之传　何休注公羊传言鲁文公乱圣人制欲服丧三十六月】皆务饰其文欲厚于圣王之制而人心弥浇风化弥薄不探其本而妄为之增益亦未见其名之有过于三王也是故知庙有二主之非则叔孙通之以益广宗庙为大孝者绌矣知丧不过三年示民有终之义则王元感之服三十六月者绌矣知亲亲之杀礼所由生则太宗魏征所加嫂叔诸亲之服者绌矣唐书礼乐志言礼之失也在于学者好为曲説而人君一切临时申其私意以増多为尽礼而不知烦数之为黩也子曰道之不明也贤者过之夫贤者率情之偏犹为悖礼而况欲以私意求过乎三王者哉【记曰始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也】
　　宋熈宁五年中书门下议不祧僖祖秘阁校理王介上议曰夫物有无穷而礼有有限以有限制无穷此礼之所以起而天子所以七庙也今夫自考而上何也必曰祖自祖而上何也必曰曾祖自曾祖而上何也必曰髙祖自髙祖而上又何也必曰不可及见则闻而知之者矣今欲祖其祖而追之不已祖之上又有祖则固有无穷之祖矣圣人制为之限此天子七庙所以自考庙而上至显祖之外而必祧也自显祖之外而祧亦犹九族至髙祖而止也皆以礼为之界也五世而斩故也丧之三年也报罔极之恩也以罔极之恩为不足报则固有无穷之报乎何以异于是故丧之罔极而三年也族之久逺而九也庙之无穷而七也皆先王之制弗敢过焉者也记曰品节斯斯之谓礼易于节之象曰君子以制度数议德行唐宋之君岂非昧于节文之意者哉贞观之丧服开元之庙谥与始皇之狭小先主之宫廷而作为阿房者同一意也
　　报于所为后之兄弟之子若子
　　所后者谓所后之亲【上斩章言所后者是也郑注衍一为字】所为后谓出而为后之人
　　为人后者于兄弟降一等自期降为大功也兄弟之子报之亦降一等亦自期降为大功也若子者兄弟之孙报之亦降一等自小功降而为缌也
　　庶子为后者为其外祖父母从母舅无服
　　与尊者为一体不敢以外亲之服而废祖考之祭故绌其服也言母党则妻之父母可知
　　考降
　　考父也既言父又言考者犹易言干父之蛊有子考无咎也降者骨肉归复于土也记曰体魄则降人死则魂升于天魄降于地书曰礼陟配天陟言升也又曰放乃徂落落言降也然而曰文王陟降何也神无方也可以两在而兼言之
　　噫歆
　　士虞礼声三注声者噫歆也将啓户警觉神也曾子问祝声三注声噫歆警神也葢叹息而言神其歆我乎犹诗顾予烝尝之意也丧之皋某复祭之噫歆皆古人命鬼之辞【正义曰直云祝声不知作何声按论语云顔渊死子曰噫天丧予檀弓云公肩假曰噫是古人发声多云噫故知此声亦谓噫也凡祭祀神之所享谓之歆今作声欲令神歆享故云歆警神也】既夕礼声三注旧説以为噫兴也噫兴者叹息而欲神之兴也噫歆者叹息而欲神之歆也







　　日知録卷五
<子部,杂家类,杂考之属,日知录>
　　钦定四库全书
　　日知録卷六　　　　　昆山　顾炎武　撰毋不敬
　　毋不敬俨若思安定辞脩己以敬也安民哉脩己以安人也俨若思安定辞何以安民子曰危以动则民不与也惧以语则民不应也诗云彼都人士狐裘黄黄其容不改出言有章行归于周万民所望
　　女子子
　　女子子谓己所生之子若兄弟之子言女子者别于男子也【犹左氏言女公子】古人谓其女亦曰子诗曰齐侯之子衞侯之妻论语曰以其子妻之是也此章言男女之别故加女子于子之上以明之下乃专言兄弟者兄弟至亲兄弟之于姊妹犹弗与同席同器而况于姑乎况于女子子乎不言从子不言父据兄弟可知也丧服小记言女子子在室为父母杖然则女子子为己所生之子明矣【胡氏谓重言子衍文黄氏以为女子之子皆非】
　　内则曰七年男女不同席不共食则不待已嫁而反矣
　　取妻不取同姓
　　姓之为言生也【左传昭四年问其姓对曰余子长矣】诗曰振振公姓天地之化专则不生两则生故叔詹言男女同姓其生不蕃【晋语曰同姓不昏惧不殖也】而子产之告叔向云内官不及同姓美先尽矣则相生疾晋司空季子之告公子曰异德合姓郑史伯之对桓公曰先王聘后于异姓务和同也声一无听物一无文是知礼不娶同姓者非但防嫌亦以戒独也故曲礼纳女于天子曰备百姓【吴语句践请一介嫡女执箕帚以晐姓于王宫】而郊特牲注云百官公卿以下也百姓王之亲也【吕刑官百族姓传族同族姓异姓】易曰男女暌而其志通也是以王御不叅一族其所以合隂阳之化而助嗣续之功者微矣古人以异姓为昏婣之称大戴礼南宫縚夫子信其仁以为异姓谓以兄之子妻之也周礼司仪时揖异姓郑氏注引此
　　姓之所从来本于五帝五帝之得姓本于五行则有相配相生之理故传言有妫之后将育于姜又曰姬姞耦其生必蕃而后世五音族姓之説自此始矣晋嵇康论曰五行有相生故同姓不昏【旧唐书吕才序宅经谓五姓之説本无所出惟堪舆经黄帝对于天老乃有五姓之言今攷汉书王莽传卜者王况谓李焉君姓李李者征徴火也后汉苏竟与刘龚书五七之家三十五姓彭秦延氏不得与焉李云上书髙祖受命至今三百六十四嵗君期一周当有黄精代见姓陈项虞田许氏不可令此人居太尉太典兵之官五姓之説始见于此葢与防记之文同起于哀平之际而京房传房本姓李推律自定为京氏白虎通曰古者圣人吹律定姓以记其族尔雅翼曰古者司商协名姓人始生吹律合之定其姓名易是谋类曰黄帝吹律定姓论衡言孔子吹律自知殷宋大夫子氏之世则古人以律推姓亦必有法潜夫论言凡姓之有音也必随其本生祖所出也大皥木精承嵗星而王夫其子孙咸当为角神农火精承荧惑而王夫其子孙咸当为徴黄帝土精承填而王夫其子孙咸当为宫少昊金精承太白而王夫其子孙咸当为商颛顼水精承辰而王夫其子孙咸当为羽虽号百变音形不易此则五姓所以分属五音之説与春秋裨灶史赵史伯诸人之论大抵相同不可谓其无本　宋时犹尚五音之説云麓漫钞言永安诸陵皆东南地穹西北地垂东南有山西北无山角音所利如此】
　　春秋时最重族姓至七国时则絶无一语及之者正犹唐人最重谱谍而五代以后则荡然无存人亦不复问此百余年间世变风移可为长叹也已
　　父不祭子夫不祭妻
　　父不祭子夫不祭妻不但名分有所不当而以尊临卑则死者之神亦必不安故其当祭则有代之者矣此别是一条説者乃上馂余不祭之文而为之解殆似山东人作不彻姜食不多食义即谓不多食姜同一谬也【此谓平日四时之祭若在丧则祥禫之祭未尝不行】
　　檀弓
　　读檀弓二篇及曾子问乃知古人于礼服讲之悉而辨之明如此汉书言夏侯胜善説礼服萧望之从夏侯胜问论语礼服唐开元四部书目丧服传义疏有二十三部昔之大儒有专以丧服名家者其去邹鲁之风未逺也故萧望之为太傅以论语礼服授皇太子宋元嘉末征隠士雷次宗诣京邑筑室于钟山西岩下为皇太子诸王讲丧服经齐初何佟之为国子助教为诸王讲丧服陈后主在东宫引王元规为学士亲授礼记左传丧服等义魏孝文帝亲为羣臣讲丧服于清徽堂而梁书言始兴王憺薨昭明太子命诸臣共议从明山宾朱异之言以慕悼之辞宜终服月【梁陈北齐各有皇帝皇后太子王侯巳下丧礼之书谓之凶仪】夫以至尊在御不废讲求丧礼异于李义府之言不豫凶事而去国恤一篇者矣【旧唐书李义府传初五礼仪注自前代相沿吉凶毕举太常博士萧楚材孔志约以皇室凶礼为豫备凶事非臣子所宜言义府深然之于是悉删而焚之裵守真传为太常博士髙宗崩时无大行凶仪守真与同时博士韦叔夏辅抱素等讨论旧事创为之　宋史章衡传熙寜初判太常寺建言自唐开元纂修礼书以国恤一篇为豫凶事删而去之故不幸遇事则捃摭坠残茫无所据今宜为厚陵集礼以贻万世从之】
　　宋孝宗崩光宗不能执丧宁宗嗣服巳服期年丧欲大祥毕更服两月监察御史胡纮言孙为祖服已过期矣议者欲更持禫两月不知用何典礼若曰嫡孙承重则太上圣躬亦已康复于宫中自行二十七月之重服而陛下又行之是丧有二孤也诏侍从台谏给舍集议时朱熹【君前臣名】上议以纮言为非而未有以折之后读礼记正义丧服小记为祖后者条因自识于本义之末其略云准五服年月格斩衰三年嫡孙为祖【谓承重者】法意甚明而礼经无文传云父殁而为祖后者服斩然而不见本经未详何据但小记云祖父卒而后为祖母后者三年可以傍照至为祖后者条下疏中所引郑志乃有诸侯父有废疾不任国政不任丧事之问而郑荅以天子诸侯之服皆斩之文【仪礼丧服篇不杖章为君之祖父母下疏亦引此赵商问荅】方见父在而承国于祖之服向日上此奏时无文字可检又无朋防可问故大约且以礼律言之亦有疑父在不当承重者时无明白证验但以礼律人情大意荅之心常不安归来稽攷始见此説方得无疑乃知学之不讲其害如此而礼经之文诚有阙略不无待于后人向使无郑康成则此事终未有所断决不可直谓古经定制一字不可增损也【昔人谓读书未到康成不敢轻议汉儒以此】呜呼若曾子子游之伦亲受学于圣人其于节文之变辨之如此其详也今之学者生于草野之中当礼坏乐崩之后于古人之遗文一切不为之讨究而曰礼吾知其敬而已丧吾知其哀而巳以空学而议朝章以清谈而干王政是尚不足以闚汉儒之里而何以升孔子之堂哉
　　论语之言斯者七十而不言此檀弓之言斯者五十有三而言此者一而已大学成于曾氏之门人而一卷之中言此者十有九语音轻重之间而世代之别从可知已【尔雅曰兹斯此也今攷尚书多言兹论语多言斯大学以后之书多言此】
　　太公五世反葬于周
　　太公汲人也闻文王作然后归周史之所言已就封于齐矣其复入为太师薨而葬于周事未可知使其有之亦古人因薨而葬不择地之常尔记以首丘喻之亦已谬矣乃云比及五世皆反葬于周夫齐之去周二千余里而使其已化之骨跋履山川触冒寒暑自东徂西以葬于封守之外于死者为不仁古之葬者祖于庭塴于墓反哭于其寝故曰葬日虞弗忍一日离也使齐之孤重趼送葬旷月淹时不获遵五月之制速反而虞于生者为不孝且也入周之境而不见天子则不度离其丧次而以衰绖见则不祥若其孤不行而使卿摄之则不恭劳民伤财则不惠此数者无一而可禹葬防稽其后王不从而殽之南陵有夏后皋之墓岂古人不达礼乐之义哉体魄则降知气在上故古之事其先人于庙而不于墓圣人所以知幽明之故也然则太公无五世反塟之事明矣【水经注淄水下有胡公陵青州刺史傅仁言得铜棺书处胡公太公之孙未尝反葬于周】
　　扶君
　　扶君卜人师扶右【注卜当为仆】射人师扶左君薨以是举此所谓男子不死于妇人之手也三代之世侍御仆从罔非正人缀衣虎贲皆惟吉士与汉髙之独枕一宦者卧异矣春秋传曰公薨于小寝即安也魏中山王衮疾病令官属以时营东堂堂成舆疾往居之其得礼之意者与
　　二夫人相为服
　　从母之夫舅之妻二夫人相为服从母之夫与谓吾从母之夫者相为服也舅之妻与谓吾舅之妻者相为服也上不言妻之姊妹之子下不言夫之甥语繁而冗不可以成文也闻一知二吾于孟子以纣为兄之子言之
　　同母异父之昆弟
　　同母异父之见弟不当有服子夏曰我未之前闻也此是正説而又曰鲁人则为之齐衰则多此一言矣狄仪从而行之后人踵而效之今之齐衰狄仪之问也以其为大贤之所许也然则鲁人之前固未有行之者矣是以君子无轻议礼
　　广安游氏曰后世所承传之礼有出二代之末沿礼之失而为之者不丧出母古礼之正也孔氏丧出母惟孔子行之而非以为法今礼家为出母服齐衰杖期此后世之为非礼之正也同母异父之昆弟子游曰为之大功鲁人为之齐衰亦非礼之正也昔圣人制礼教以人伦使之父子有亲男女有别然后一家之尊知统乎父而厌降其母同姓之亲厚于异姓父在则为母服齐衰期出母则不为服后世既为出母制服则虽异父之子以母之故亦为之服矣此其失在乎不明父母之辨一统之尊不别同姓异姓之亲而致然也及后世父在而升其母三年之服至异姓之服若堂舅堂姨之类亦相縁而升夫礼者以情义言也情义者有所限止不可徧给也母统于父严于父则不得不厌降于其母厚于同姓则不得不降杀于异姓夫是以父尊而母卑夫尊而妇卑君尊而臣卑皆顺是而为之也今子游欲以意为之大功此皆承世俗之失失之之原其来寖逺后世不攷其原而不能正其失也
　　子卯不乐
　　古先王之为后世戒也至矣欲其出而见之也故亡国之社以为庙屏【谷梁传】欲其居而思之也故子卯不乐【檀弓下】稷食菜羹【玉藻】而太史奉之以为讳恶【王制　郑氏注讳先王名恶子夘日】此君子安而不忘危存而不忘亡之义也汉以下人主莫有行之者【惟崔琰谏魏世子田猎曽引此义】后周武帝天和元年五月甲午诏曰道徳交丧礼义嗣兴褒四始于一言美三千于为敬是以在上不骄处满不溢富贵所以长守邦国于焉乂安故能承天静地和民敬鬼明并日月道错四时朕虽庸昧有志前古甲子乙卯礼云不乐苌表昆吾之稔杜蒉有觯之文自世道丧乱礼仪紊毁此典茫然已坠于地昔周王受命请闻颛顼庙有戒盈之器室为复礼之铭矧伊末学而能忘此宜依是日省事停乐庶知为君之难为臣不易贻之后昆殷鉴斯在【春秋庄公二十一年春王正月肆大公羊传作大省何休注谓子卯日也先王常以此日省吉事不忍举又大自省敕得无有此行乎】
　　子甲子也卯乙卯也古人省文但言子卯翼奉乃谓子为贪狼卯为隂贼是以王者忌子卯礼经避之春秋讳焉此术家之説非经义也
　　君有馈焉曰献
　　仕而未有禄者君有馈焉曰献使焉曰寡君示不纯臣之道也【长乐陈氏曰宾之而弗臣故有馈焉不曰赐而曰献其将命之使不但曰君而曰寡君若子思之仕衞孟子之仕齐是也注以君有馈为馈于君者非】故哀公执挚以见周丰而老莱子之于楚王自称曰仆【荀子周公自言所执贽而见者十人】葢古之人君有所不臣故九经之序先尊贤而后敬大臣尊贤其所不臣者也至若武王之访于箕子变年称祀不敢以维新之号临之恪旧之心师臣之礼又不可以寻常论矣
　　邾娄考公
　　邾娄考公之丧徐君使容居来吊含注考公隠公益之曾孙考或为定按隠公当鲁哀公之时传至曾孙考公其去春秋已逺而鲁昭公三十年呉灭徐徐子章羽奔楚楚沈尹戍帅师救徐弗及遂城夷使徐子处之是巳失国而为寓公其尚能行王礼于邻国乎定公在鲁文宣之时作定为是
　　因国
　　有胜国有因国周礼媒氏凡男女之隂讼听之于胜国之社丧祝掌胜国邑之社稷之祝号士师若祭胜国之社稷则为之尸书序言汤旣胜夏欲迁其社又言武王胜殷左传凡胜国曰灭之【文公十五年】是也【左传哀公十三年今吴王有墨国胜乎注国为敌所胜】王制天子诸侯祭因国之在其地而无主后者左传子产对叔向曰迁阏伯于商丘主辰商人是因迁实沈于大夏主参唐人是因【昭公元年】齐晏子对景公曰昔爽鸠氏始居此地季萴因之有逢伯陵因之蒲姑氏因之而后太公因之【昭公二十年】是也【都宗人注都或有山川及因国无主九皇六十四民之祀】
　　文王世子
　　文王之为世子朝于王季日三鸡初鸣而衣服至于寝门外不独文王之孝亦可以见王季之其勤也为父者未明而衣则为子者鸡鸣而起矣茍宴安自逸又何怪乎其子之惰四支而不养也是以小宛之诗必曰夙兴夜寐而管宁三日晏起自讼其愆古人之以身行道者如此
　　武王帅而行之
　　文王之孝可谓至矣武王帅而行之不敢有加焉如三朝食上色忧复膳之节皆不敢有过于文王此中庸之行而凡后人之立意欲以过于前人者皆有所为而为之也故乐正子春之母死五日而不食曰吾悔之自吾母而不得吾情吾恶乎用吾情
　　用日干支
　　三代以前择日皆用干郊特牲郊日用辛社日用甲【书召诰丁巳用牲于郊戊午乃社于新邑而月令择元日命民社郑注谓春分前后戊日则郊不必用辛社不必用甲矣】诗吉日惟戊既伯既祷谷梁传六月上甲始庀牲十月上甲始系牲月令仲春上丁命乐正习舞释菜仲丁命乐正入学习乐季秋上丁命乐正入学习吹春秋秋七月上辛大雩季辛又雩易蛊卦先甲三日后甲三日防九五先庚三日后庚三日之类是也秦汉以下始多用支如午祖戍腊三月上巳祓除【张衡南都赋于是暮春之禊元巳之辰】及正月刚卯之类是也月令择元辰躬耕帝借卢植説曰日甲至癸也辰子至亥也郊天阳也故以日借田隂也故以辰蔡邕月令章句云日榦也辰支也有事于天用日有事于地用辰此汉儒之説攷之经文无用支之证【夏小正二月丁亥万用入学二月不必皆有丁亥葢夏后氏始行此礼之日值丁亥而用之也犹郊特牲言郊之用辛也周之始郊日以至言周人以日至郊适值辛日谓以支取亥者非】
　　社日用甲
　　月令择元日命民社注祀社日用甲据郊特牲文日用甲用日之始也正义曰召诰戊午乃社于新邑用戊者周公告营洛邑位成非常祭也墨子云吉日丁夘周伐祝社疑不可信【礼外事用刚日丁卯非也】汉用午魏用未晋用酉各因其行运潘尼皇太子社诗孟月渉初旬吉日惟上酉则不但用酉又用孟月唐武后长夀元年制更以九月为社宗开元十八年诏移社日就千秋节皆失古人用甲之义矣
　　不齿之服
　　道二仁与不仁而已矣出乎吉则入乎凶惰游之士缟冠垂緌不齿之人冠缟武以其为自吉而之凶之人故被之以不纯吉而杂乎凶之服
　　为父母妻长子禫
　　禫者终丧之祭父母之丧中月而禫固巳妻与长子何居夫不有祖父母伯叔父母及昆弟乎曰夫为妻父为长子丧之主也服除而禫非夫非父其谁主之若祖父母伯叔父母及兄弟则各有主之者矣故不禫
　　父在为母则从乎父而禫
　　为殇后者以其服服之
　　为殇后者以其服服之殇无为人父之道而有为殇后者此礼之变也谓大宗之子未及成人而殇取殇者之兄弟若兄之子以为后则以为人后之服而服之如父不以其殇而杀重大宗也若鲁之闵公八嵗而薨僖为之后是巳夫礼之制殇所以示长幼之节而杀其恩也大宗重则长幼之节轻故殇之服而有时不异乎成人不以宜杀之恩而亏尊祖之义此所谓权也若曰服其本服云尔记何必言之而亦乌有为殇后者哉
　　庶子不以杖即位
　　古之为杖但以辅病而已其后以杖为主丧者之用丧无二主则无二杖故庶子不以杖即位
　　夫为妻杖则其子不杖矣父为长子杖则其孙不杖矣杂记曰为长子杖则其子不以杖即位【其子长子之子】
　　妇人不为主而杖者
　　无杖则不成丧故女子在室父母死而无男昆弟则女子杖其曰一人明无二杖也
　　姑在为夫杖必其无子也母为长子削杖必其无父也此三者皆无主之丧故妇人杖
　　庶姓别于上
　　庶姓者子姓也特牲馈食礼言子姓兄弟注曰所祭者之子孙言子姓者子之所生玉藻丧大记并言子姓注曰子姓谓众子孙也【玉藻缟冠武子姓之冠也正义曰姓生也孙是子之所生故云子姓】故诗言公姓以继公子而同父之变文则云同姓此所云庶姓别于上者亦子姓之姓与周礼司仪之云土揖庶姓者文同而所指异也【注以始祖为正姓髙祖为庶姓意亦不殊然多此两姓之目】
　　爱百姓故刑罚中
　　人君之于天下不能以独治也独治之而刑繁矣众治之而刑措矣古之王者不忍以刑穷天下之民也是故一家之中父兄治之一族之间宗子治之有其不善之萌莫不自化于闺门之内而独有不帅教者然后归之士师然则人君之所治者约矣然后原父子之亲立君臣之义以权之意论轻重之序慎测浅深之量以别之悉其聪明致其忠爱以尽之夫然刑罚焉得而不中乎是故宗法立而刑清天下之宗子各治其族以辅人君之治罔攸兼于庶狱而民自不犯于有司风俗之醇科条之简有自来矣诗曰君之宗之吾是以知宗子之次于君道也
　　庶民安故财用足
　　民之所以不安以其有贫有富贫者至于不能自存而富者常恐人之有求而多为吝啬之计于是乎有争心矣夫子有言不患贫而患不均夫惟收族之法行而嵗时有合食之恩吉凶有通财之义本俗六安万民三曰联兄弟而乡三物之所兴者六行之条曰睦曰恤不待王政之施而矜寡孤独废疾者皆有所养矣此所谓均无贫者而财用有不足乎至于葛藟之刺兴角弓之赋作九族乃离一方相怨而缾罍交耻泉池并竭然后知先王宗法之立其所以养人之欲而给人之求为周且豫矣【宋范文正公苏州义田至今裔孙犹守其法范氏无穷人】
　　术有序
　　学记术有序注术当为遂声之误也周礼万二千五百家为遂按水经注引此作遂有序周礼遂人之职五家为邻五邻为里四里为酂五酂为鄙五鄙为县五县为遂皆有地域沟树之使各掌其政令【遂人中大夫二人遂师下大夫四人上士八人中士十有六人旅下士三十有二人遂大夫毎遂中大夫一人】又按月令审端径术注术周礼作遂夫间有遂遂上有径径小沟也春秋文公十二年秦伯使术来聘公羊传汉书五行志并作遂管子度地篇百家为里里十为术术十为州术音遂此古术遂二字通用之证陈可大集説改术为州非也周礼州长防民射于州序陈氏礼书曰州曰序记言遂有序何也周礼遂官各降乡官一等则遂之学亦降乡一等矣降乡一等而谓之州长其爵与遂大夫同则遂之学其名与州序同可也
　　师也者所以学为君
　　三代之世凡民之俊秀皆入大学而教之以治国平天下之事孔子之于弟子也四代之礼乐以告顔渊五至三无以告子夏而又曰雍也可使南面然则内而圣外而王无异道矣其系易也曰九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君徳也君子学以聚之问以辨之寛以居之仁以行之易曰见龙在田利见大人君德也故曰师也者所以学为君也
　　肃肃敬也
　　肃肃敬也雍雍和也诗本肃雍一字而引之二字者长言之也诗云有洸有溃毛公传之曰洸洸武也溃溃怒也即其例也
　　以其绥复
　　男子以车为居以弓矢为器故其生也桑弧蓬矢以射天地四方其死也设决丽于掔比葬则弓矢之新沽功有弭饰焉亦张可也以射者男子之事也如死于道则升其乘车之左毂以其绥复【注改绥为緌谓旌旗之旄也以旄复死不切于事广陵胡氏曰此复魂既在车当是执绥之绥】以车者男子之居也【晋书祖逖传论灾星告衅笠毂徒招用此】
　　升车必正立执绥【徐铉曰绥者所执辔之总】以其绥复者象其行也象其行所以逹其志也于是有朝聘而终以尸将事之礼矣【左氏哀公十五年传　聘礼宾死以棺造朝介将命　宋史章频传为刑部郎中使契丹至紫蒙馆卒契丹遣内侍就馆奠祭命接伴副使吴克荷防其丧以锦车驾橐驼载至中京敛以银饰棺具鼓吹羽葆吏士衞送至白沟】邾娄复之以矢犹有杀敌之意焉此亡于礼者之礼也
　　亲丧外除兄弟之丧内除
　　亲丧外除者祥为丧之终矣而其哀未忘故中月而禫兄弟之丧内除者如其月日而止
　　十五月而禫
　　期之丧十一月而练十三月而祥十五月而禫孔氏曰此言父在为母亦备二祥节也葢以十月当大丧之一周逾月则可以练矣故曰十一月而练以十二月当大丧之再周逾月则可以祥矣故曰十三月而祥【必言十一月十三月者亲丧外除】又加两月焉则与大丧之中月同可以禫矣故曰十五月而禫
　　父在为母其禫也父主之则夫之为妻亦当十五月而禫矣晋孙楚除妇服诗但以一周而毕葢不数禫月其他期丧祥禫之祭皆不在巳则亦以十一月而练十三月而除可知故郑氏曰凡齐衰十一月皆可以出吊
　　妻之党虽亲弗主
　　姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之此文以姑姊妹发端以戒人不可主姑姊妹之夫之丧也夫宁使疏逺之族人与邻家里尹而不使妻之党为之主圣人之意葢巳逆知后世必有如王莽假母后之权行居摄之事而篡汉家之统而豫为之坊者矣别内外定嫌疑自天子至于庶人一也或曰主之而附于夫之党是恶知礼意哉
　　吉祭而复寝
　　禫而从御吉祭而复寝互言之也郑注巳明而孔氏乃以吉祭为四时之祭虽禫之后必待四时之祭讫然后复寝非也禫即吉祭也岂有未复寝而先御妇人者乎
　　如欲色然
　　人少则慕父母知好色则慕少艾能以慕少艾之心而慕父母则其诚无以加矣【正义云王肃解欲色为如欲见父母之顔色郑何得比父母于女色马昭申云孔子曰吾未见好徳如好色者是亦比色于徳张融云如好色取其甚也于文无妨】
　　先古
　　祭义以事天地山川社稷先古先古先祖也诗曰以似以续续古之人亦谓其先人也近曰先逺曰古故周人谓其先公曰古公
　　博爱
　　先之以博爱而民莫遗其亲左右就养无方谓之博爱
　　以养父母日严
　　故亲生之膝下以养父母日严孩提之童知爱而已稍长然后知敬知敬然后能严子曰今之孝者是谓能养至于犬马皆能有养不敬何以别乎故鸡初鸣而衣服至于寝门外问衣燠寒疾痛苛养而敬抑搔之出入则或先或后而敬扶持之敬之始也诗云战战兢兢如临深渊如履薄冰而今而后吾知免夫敬之终也日严者与日而俱进之谓
　　致知
　　致知者知止也【董文清槐以知止二节合听讼章为格物传】知止者何为人君止于仁为人臣止于敬为人子止于孝为人父止于慈与国人交止于信是之谓止知止然后谓之知至君臣父子国人之交以至于礼仪三百威仪三千是之谓物
　　诗曰天生烝民有物有则孟子曰舜明于庶物察于人伦昔者武王之访箕子之陈曾子子游之问孔子之荅皆是物也故曰万物皆备于我矣
　　惟君子为能体天下之物故易曰君子以言有物而行有恒记曰仁人不过乎物孝子不过乎物
　　以格物为多识于鸟兽草木之名则末矣知者无不知也当务之为急
　　听讼者与国人交之一事也
　　顾諟天之明命
　　维天之命于穆不已其在于人日用而不知莫非命也故诗书之训有曰顾諟天之明命又曰永言配命自求多福又曰若生子罔不在厥初生自贻哲命又曰惟克天德自作元命配享在下而刘康公之言曰民受天地之中以生所谓命也是以有动作礼义威仪之则以定命也彼其之子邦之司直而以为舍命不渝乃如之人怀昏婣也而以为不知命然则子之孝臣之忠夫之贞妇之信此天之所命而人受之为性者也故曰天命之谓性求命于冥冥之表则离而二之矣
　　予迓续乃命于天人事也理之所至气亦至焉是以含章中正而有陨自天匪正之行而天命不祐
　　桀纣帅天下以暴
　　仲虺之诰篇曰简贤附势实繁有徒多方篇曰叨懫日钦劓割夏邑此桀民之从暴也微子篇曰殷罔不小大好草窃奸宄卿士师师非度凡有辜罪乃罔恒获小民方兴相为敌雠此纣民之从暴也故曰幽厉兴则民好暴古之人所以胥训告胥保惠胥教诲而不使民之陷于邪僻者何哉上无礼下无学贼民兴丧无日矣天保之诗皆祝其君以受福之辞而要其指归不过曰民之质矣日用饮食羣黎百姓徧为尔德然则人君为国之存亡计者其可不致审于民俗哉
　　财者末也
　　古人以财为末故舜命九官未有理财之职周官财赋之事一皆领之于天官冢宰而六卿无专任焉汉之九卿一太常二光禄三衞尉四太仆五廷尉六鸿胪七宗正八大农【武帝太初元年更名大司农】九少府【应邵曰少者小也师古曰大司农供军国之用少府以养天子】大农掌财在后少府掌天子之私财又最后唐之九卿一太常二光禄三衞尉四宗正五太仆六大理七鸿胪八司农九太府大略与汉不殊而户部不过尚书省之属官故与吏礼兵刑工并列而为六至于大司徒教民之职宰相实总之也罢宰相废司徒以六部尚书为二品非重教化后财货之义矣
　　未有上好仁而下不好义者也
　　治化之隆则遗秉滞穗之利及于寡妇恩情之薄则耰鉏箕帚之色加于父母故欲使民兴孝兴弟莫急于生财以好仁之君用不畜聚敛之臣则财足而化行人人亲其亲长其长而天下平矣
　　君子而时中
　　记曰礼时为大顺次之体次之宜次之称次之尧授舜舜授禹汤放桀武王伐纣时也天地之祭宗庙之事父子之道君臣之义伦也社稷山川之事鬼神之祭体也丧祭之用宾客之交义也羔豚而祭百官皆足太牢而祭不必有余此之谓称也古之圣人内之为尊外之为乐少之为贵多之为美是故先王之制礼也不可多也不可寡也惟其称也此所谓君子而时中者也故易曰二簋应有时损刚益柔有时【舜之大孝文王之无忧武王周公之达孝皆所谓时中也】
　　子路问强
　　洪范六极六曰弱郑康成注愚懦不毅为弱故子路问强
　　鬼神
　　王道之大始于闺门妻子合兄弟和而父母顺道之迩也卑也郊焉而天神假庙焉而人鬼飨道之逺也髙也先王事父孝故事天明事母孝故事地察脩之为经布之为政本于天殽于地列于鬼神达于丧祭射御冠昏朝聘而天下国家可得而正也若舜若文武周公所谓庸德之行而人伦之至者也故曰君子之道造端乎夫妇及其至也察乎天地
　　人之有父母也鸡鸣问寝左右就养无方何其近也及其既亡而其容与声不可得而接于是或求之隂或求之阳然后僾然必有见乎其位然后乃凭工祝之传而致赉于孝孙生而为父母殁而为鬼神子曰为之宗庙以鬼享之此之谓也【论语菲饮食而致孝乎鬼神】洋洋乎如在其上如在其左右由顺父母而推之也
　　记曰文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及暮又至亦如之其有不安节则内竖以告文王文王色忧行不能正履王季复膳然后亦复初食上必推视寒暖之节食下问所膳命膳宰曰末有原应曰诺然后退又曰文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有懐二人文王之诗也夫惟文王生而事亲如此之孝故殁而祭如此之忠而如亲之或见也茍其生无养志之诚则其殁也自必无感通之理故曰惟孝子为能飨亲而夫子之告子路亦曰未能事人焉能事鬼是故庸徳之行莫先于父母之顺而郊社之礼禘尝之义缘之以起明此而天下国家可得而治矣
　　在上位者能顺乎亲而后可以祀天享帝在下位者能顺乎亲而后可以获上治民
　　程子曰鬼神天地之功用而造化之迹也张子曰鬼神者二气之良能也用以解易神也者妙万物而为言一章斯为切当如二子之説则视之而弗见听之而弗闻者鬼神也其可见可闻者亦鬼神也今夫子但言弗见弗闻知其为祭祀之鬼神也
　　质诸鬼神而无疑犹易干文言所谓与鬼神合其吉凶【谦丰二彖亦以鬼神与天地人并言】
　　期之丧达乎大夫
　　丧服自期以下诸侯絶大夫降者説者以为期已下之丧皆其臣属故不服然制礼之意不但为此古人有丧不祭诸侯有山川社稷宗庙之事不可以旷故惟服三年而不服期大夫亦与于其君骏奔在庙之事但人数多不至于旷故但降之而已此古人重祭之义后人不知但以为贵贵而已【正义曰期之丧达乎大夫谓旁亲所降在大功者得为期丧还着大功之服若天子诸侯旁期之丧则不服也】
　　诸侯亦有期服如始封之君不臣诸父昆弟封君之子不臣诸父而臣昆弟且亦有大功服如姑姊妹嫁于国君尊同则不降记特举其大槩言之尔
　　三年之丧达乎天子
　　父母之丧无贵贱一也即解上三年之丧达乎天子一句此举其重者而言然三年之丧不止父母左氏昭公十五年传王一嵗而有三年之丧二焉谓穆母与太子王后谓之三年者据达子之志而言其实朝也是天子亦有期丧
　　达孝
　　达孝者达于上下达于幽明所谓孝弟之至通于神明光于四海无所不通者也【与达道达德之达同义】
　　思事亲不可以不知人
　　无丰于昵祖已之所以戒殷王也自八以下众仲之所以对鲁隠也以客为臣子游之所以规文子也亲亲之道赖贤人而明者多矣汉哀帝听冷褒叚犹之言而尊定陶共皇唐髙宗听李勣之言而立皇后武氏不知人之祸且至于斁伦乱纪而不顾可不慎哉
　　人伦之大莫过乎君父而子夏先之以贤贤易色何也思事亲不可以不知人也
　　父子之亲长幼之序男女之别非师不明教人以礼者师之功也故曰师无当于五服五服弗得不亲
　　诚者天之道也
　　诚者天之道也故天下雷行物与无妄而先王以茂对时育万物
　　天叙有典敕我五典五惇哉天秩有礼自我五礼有庸哉天命有德五服五章哉天讨有罪五刑五用哉莫非诚也故曰凡为天下国家有九经所以行之者一也
　　肫肫其仁
　　五品之人伦莫不本于中心之仁爱故曰拜稽颡哀戚之至隠也稽颡隠之甚也又曰其送往也茫茫然汲汲然如有追而弗及也其反哭也皇皇然如有求而弗得也故其往送也如慕其反也如疑求而无所得之也入门而弗见也上堂又弗见也入室又弗见也亡矣丧矣不可复见已矣故哭泣辟踊尽哀而止矣心怅焉怆焉惚焉忾焉心絶志悲而已矣此于丧而观其仁也丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣又曰且比化者无使土亲肤于人心独无恔乎此于葬而观其仁也齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出戸肃然必有闻乎其容声出户而听忾然必有闻乎其叹息之声是故先王之孝也色不忘乎目声不絶乎耳心志嗜欲不忘乎心又曰祭之明日明发不寐飨而致之又从而思之祭之日乐与哀半飨之必乐已至必哀此于祭而观其仁也自此而推之郊社之礼所以仁鬼神也射乡之礼所以仁乡党也食飨之礼所以仁宾客也亲亲而仁民仁民而爱物而天下之大经毕举而无遗矣故曰孝弟为仁之本


　　日知録卷六
<子部,杂家类,杂考之属,日知录>
　　钦定四库全书
　　日知録卷七　　　　　昆山　顾炎武　撰孝弟为仁之本
　　尧舜之道孝弟而已矣是故克明俊德以亲九族九族既睦平章百姓百姓昭明协和万邦黎民于变时雍此之谓孝弟为仁之本
　　察其所安
　　求仁而得仁安之也不怨天不尤人下学而上达安之也使非所安则择乎中庸而不能期月守也
　　子张问十世
　　记曰圣人南面而治天下必自人道始矣立权度量考文章改正朔易服色殊徽号异器械别衣服此其所得与民变革者也其不可得变革者则有矣亲亲也尊尊也长长也男女有别此其不可得与民变革者也自春秋之并为七国七国之并为秦而大变先王之礼然其所以辨上下别亲疎决嫌疑定是非则固未甞有异乎三王也故曰其或继周者虽百世可知也
　　自古帝王相传之统至秦而大变然而秦之所以亡汉之所以兴则亦不待谶纬而识之矣不仁而得天下未之有也此百世可知者也保民而王莫之能御也此百世可知者也
　　媚奥
　　奥何神哉如祀灶则迎尸而祭于奥此即灶之神矣【诗于以奠之宗室牖下注牖下室西南隅所谓奥也李氏曰户东而牖西户不当中而近东则西南隅最为深隠故谓之奥而祭祀及尊者常处焉　曲礼为人子者居不主奥仲尼燕居以奥阼并言是奥本人之所处祭时乃奉神于此】时人之语谓媚其君者将顺于朝廷之上不若逢迎于燕退之时也注以奥比君以灶比权臣本一神也析而二之未合语意
　　武未尽善
　　观于季札论文王之乐以为美哉犹有憾则知夫子谓武未尽善之旨矣犹未洽于天下【孟子】此文之犹有憾也天下未寕而崩【史记封禅书】此武之未尽善也记曰乐者象成者也又曰移风昜俗莫善于乐武王当日诛讨伐奄三年讨其君而宝龟之命曰有大艰于西土殷之顽民廸屡不静商俗靡靡利口惟贤余风未殄视舜之从欲以治四方风动者何如哉故大武之乐虽作于周公而未至于世变风移之日圣人之时也非人力之所能为矣【刘汝佳曰揖让征诛自是圣人所遇使舜当武之时亦湏征伐孔子曰唐虞禅夏后殷周继其义一也性之反之自其从入之异及其成功一也人而天反而性矣以是而论乐之优劣其与以追蠡者何异哉】
　　朝闻道夕死可矣
　　有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也不知年数之不足也俛焉日有孶孶毙而后已故曰朝闻道夕死可矣
　　吾见其进也未见其止也有一日未死之身则有一日未闻之道
　　忠恕
　　延平先生荅问【门人朱熹元晦编】曰夫子之道不离乎日用之间自其尽己而言则谓之忠自其及物而言则谓之恕莫非大道之全体虽变化万殊于事为之末而所以贯之者未尝不一也曽子荅门人之问正是发其心尔岂有二邪若以爲夫子一以贯之之防甚精防非门人所可告姑以忠恕荅之恐圣贤之心不若是之支也如孟子言尧舜之道孝弟而已矣人皆足以知之但合内外之道使之体用一原显防无间则非圣人不能尔朱子又尝作忠恕説其大指与此略同按此説甚明而集注乃谓借学者尽己推己之目以着明之是疑忠恕爲下学之事不足以言圣人之道也然则是二之非一之也慈谿黄氏曰天下之理无所不在而人之未能以贯通者己私间之也尽己之谓忠推己及人之谓恕忠恕既尽己私乃克此理所在斯能贯通故忠恕者所以能一以贯之者也
　　元戴侗作六书故其训忠曰尽己致至之谓忠语曰爲人谋而不忠乎又曰言思忠记曰丧礼忠之至也又曰祀之忠也如见亲之所爱如欲色然又曰瑕不揜瑜瑜不揜瑕忠也传曰上思利民忠也又曰小大之狱虽不能察必以情忠之属也孟子曰自反而仁矣自反而有礼矣其横逆由是也君子必自反也我必不忠观于此数者可以知忠之义矣反身而诚然后能忠能忠矣然后由己推而达之家国天下其道一也其训恕曰推己及物之谓恕己欲立而立人己欲达而达人施诸己而不愿亦勿施于人恕之道也充是心以往达乎四海矣故曰夫子之道忠恕而已矣忠也者天下之大本也恕也者天下之达道也【本程子】子贡问曰有一言而可以终身行之者乎子曰其恕乎【仲弓问仁夫子告之亦以敬恕】夫圣人者何以异于人哉知终身可行则知一以贯之之义矣中庸记夫子言君子之道四无非忠恕之事而干九二之龙德亦惟曰庸言之信庸行之谨然则忠恕君子之道也何以言违道不远曰此犹之云巧言令色鲜矣仁也【古人语辞云尔　违道不远即道也违禽兽不远即禽兽也孟子已自申之】岂可以此而疑忠恕之有二乎或曰孟子言强恕而行求仁莫近焉何也曰此爲未至乎道者言之也孟子曰由仁义行非行仁义也仁义岂有二乎【今人谓有圣人之忠恕有学者之忠恕非也尽得忠恕方是圣人学者所以学爲忠恕】
　　夫子之言性与天道
　　夫子之教人文行忠信而性与天道在其中矣故曰不可得而闻
　　子曰二三子以我爲隠乎吾无隠乎尔吾无行而不与二三子者是丘也谓夫子之言性与天道不可得而闻是疑其有隠者也不知夫子之文章无非夫子之言性与天道所谓吾无行而不与二三子者是丘也
　　子贡之意犹以文章与性与天道爲二故曰子如不言则小子何述焉子曰天何言哉四时行焉百物生焉天何言哉是故可仕可止可久可速无一而非天也恂恂便便侃侃訚訚无一而非天也
　　动容周旋中礼者盛德之至也孟子以爲尧舜性之之事夫子之文章莫大乎春秋春秋之义尊天王攘戎翟诛乱臣贼子皆性也皆天道也故胡氏以春秋爲圣人性命之文而子如不言则小子其何述乎
　　今人但以系辞为夫子言性与天道之书愚尝三复其文如鸣鹤在隂七爻自天祐之一爻憧憧往来十一爻履德之基也九卦所以教人学易者无不在于言行之间矣故曰初率其辞而揆其方既有典常茍非其人道不虚行
　　樊迟问仁子曰居处恭执事敬与人忠司马牛问仁子曰仁者其言也讱由是而充之一日克己复礼有异道乎今之君子学未及乎樊迟司马牛而欲其説之高于顔曽二子是以终日言性与天道而不自知其堕于禅学也朱子曰圣人教人不过孝弟忠信持守诵习之间此是下学之本今之学者以爲钝根不足留意其平居道説无非子贡所谓不可得而闻者又曰近日学者病在好髙论语未问学而时习便説一贯孟子未言梁惠王问利便説尽心易未防六十四卦便读系辞此皆躐等之病又曰圣贤立言本自平易今推之使髙凿之使深黄氏日钞曰夫子述六经后来者溺于训诂未害也濓洛言道学后来者借以谈禅则其害深矣
　　孔门弟子不过四科自宋以下之爲学者则有五科曰语録科
　　永嘉南渡本于清谈之流祸人人知之孰知明代之清谈有甚于前代者昔之清谈谈老荘明之清谈谈孔孟未得其精而已遗其粗未究其本而先辞其末不习六艺之文不攷百王之典不综当代之务举夫子论学论政之大端一切不问而曰一贯曰无言以明心见性之空言代脩己治人之实学股肱惰而万事荒爪牙亡而四国乱神州荡覆宗社丘墟昔王衍妙善言自比子贡及爲石勒所杀将死顾而言曰呜呼吾曹虽不如古人向若不祖尚浮虚勠力以匡天下犹可不至今日今之君子得不有媿乎其言
　　变齐变鲁
　　变鲁而至于道者道之以德齐之以礼变齐而至于鲁者道之以政齐之以刑
　　博学于文
　　君子博学于文自身而至于家国天下制之爲度数发之爲音容莫非文也品节斯斯之谓礼孔子曰伯母叔母疏衰踊不絶地姑姊妹之大功踊絶于地知此者由文矣哉由文矣哉记曰三年之丧人道之至文者也又曰礼减而进以进为文乐盈而反以反为文传曰文明以止人文也观乎人文以化成天下故曰文王既没文不在兹乎而谥法经纬天地曰文与弟子之学诗书六艺之文有深浅之不同矣
　　三以天下让
　　皇矣之诗曰帝作邦作对自太伯王季则防伯之时周日以彊大矣乃托之采药往而不反当其时以国让也而自后日言之则以天下让也【犹南宫适谓稷躬稼而有天下】当其时让王季也而自后日言之则让于文王武王也有天下者在三世之后而让之者在三世之前宗祧不记其功彛鼎不铭其迹此所谓三以天下让民无得而称焉者也路史曰方太王时以与王季而王季以与文王文王以与武王皆防伯启之也故曰三让【郑康成注曰防伯周太王之长子次子仲雍次子季歴太王见季歴贤又生文王有圣人表故欲立之而未有命太王疾防伯因适吴越采药太王殁而不反季歴爲防主一让也季歴赴之不来奔防二让也免防之后遂防髪文身三让也三让之美皆隠蔽不着故人无得而称也】
　　防伯去而王季立王季立而文武兴虽谓之以天下让可矣太史公序吴世家云太伯避歴江蛮是适文武攸兴古公王迹甚当
　　高防伯之让国者不妨王季诗之言因心则防是也述文王之事君者不害武王诗之言上帝临女是也古人之能言如此今将称防伯之德而先以莽操之志加诸太王岂夫子立言之意哉朱子作论语或问不取翦商之説而蔡仲黙传书武成曰大王虽未始有翦商之志而始得民心王业之成实基于此仲黙朱子之门人可谓善于匡朱子之失者矣
　　或问曰太王有废长立少之意非礼也防伯又探其邪志而成之至于父死不赴伤毁发肤皆非贤者之事就使必于让国而为之则亦过而不合于中庸之德矣其爲至德何耶曰太王之欲立贤子圣孙爲其道足以济天下而非有爱憎之间利欲之私也是以防伯去之而不爲狷王季受之而不爲贪父死不赴伤毁髪肤而不爲不孝葢处君臣父子之变而不失乎中庸此所以爲至德也其与鲁隠公吴季子之事葢不同矣【此説本之伊川先生】
　　有妇人焉
　　予有乱臣十人同心同德此陈师誓众之言所谓十人皆身在戎行者而太姒邑姜自在宫壸之内必不从军旅之事亦必不并数之以足十臣之数也古人有言曰牝鸡无晨牝鸡之晨惟家之索方且以用妇人爲纣罪矣乃周之功业必借于妇人乎此理之不可通或文字传冩之误【汉博士孔衍言臣祖安国得璧中古人论语爲改今文】阙疑可也【书大诰爽邦由哲亦惟十人廸知上帝命蔡氏亦以为乱臣十人】
　　季路问事鬼神
　　未能事人焉能事鬼左右就养无方故其祭也洋洋乎如在其上如在其左右未知生焉知死人之生也直故其死也无求生以害仁有杀身以成仁
　　天地有正气杂然赋流形下则为河岳上则为日星【文信公正气歌】可以谓之知生矣孔曰成仁孟曰取义而今而后庶防无媿【衣赞】可以谓之知死矣
　　不践迹
　　服尧之服诵尧之言行尧之行所谓践迹也先王之教若説命所谓学于古训康诰所谓绍闻衣德言以至于诗书六艺之文三百三千之则有一非践迹者乎善人者忠信而未学礼笃实而未日新虽其天资之美亦能闇与道合而足已不学无自以入圣人之室矣治天下者亦然故曰周监于二代郁郁乎文哉不然则以汉文之防致刑措而不能成三代之治矣
　　异乎三子者之撰
　　夫子如或知尔之言吾非斯人之徒与而谁与也曽防浴沂咏归之言素贫贱行乎贫贱君子无入而不自得也故曰异乎三子者之撰
　　去兵去食
　　乃积乃仓乃裹糇粮于橐于嚢国所以足食而不待豳土之行也备乃弓矢鍜乃戈矛砺乃锋刃无敢不善国所以足兵而不待淮夷之役也茍其事变之来而有所不及备则耰鉏白梃可以爲兵而不可阙食以脩兵矣糠覈草根可以爲食而不可弃信以求食矣古之人有至于张空弮罗雀防而民无贰志者非上之信有以结其心乎此又权于缓急轻重之间而为不得已之计也明此义则国君死社稷大夫死宗庙至于舆台牧圉之贱莫不亲其上死其长所谓圣人有金城者此物此志也岂非爲政之要道乎孟子言制梃以挞秦楚亦是可以无待于兵之意
　　古之言兵非今日之兵谓五兵也故曰天生五材谁能去兵世本蚩尤以金作兵一弓二殳三矛四戈五防周礼司右五兵注引司马法曰弓矢围殳矛守戈防助是也诘尔戎兵诘此兵也踊跃用兵用此兵也无以铸兵【左氏僖公十八年传】铸此兵也秦汉以下始谓执兵之人爲兵如信陵君得选兵八万人项羽将诸侯兵三十余万见于太史公之书而五经无此语也
　　以执兵之人为兵犹之以被甲之士为甲公羊传桓公使高子将南阳之甲立僖公而城鲁【闵公二年】晋赵鞅取晋阳之甲以逐荀寅与士吉射【哀公十三年】
　　奡荡舟
　　竹书纪年帝相二十七年浇伐斟鄩大战于潍覆其舟灭之楚辞天问覆舟斟鄩何道取之正此谓也汉时竹书未出故孔安国注爲陆地行舟而后人因之【王逸注天问谓灭斟鄩氏奄若覆舟亦以不见竹书而强为之説】
　　古人以左右冲杀爲荡阵【宋书顔师伯传单骑出荡孔觊传每战以刀楯直荡】其锐卒谓之跳荡别帅谓之荡主【陈书高祖纪荡主戴晃徐宣等后周书侯莫陈崇传王勇传有直荡都督杨绍传有直荡别将】晋书载纪陇上健児歌曰丈八蛇矛左右盘十荡十决无当前唐书百官志矢石未交陷坚突众敌因而败者曰跳荡荡舟葢兼此义与蔡姬之乗舟荡公者不同【左传僖公三年】
　　管仲不死子纠
　　君臣之分所関者在一身华裔之防所系者在天下故夫子之于管仲略其不死子纠之罪而取其一匡九合之功葢权衡于大小之间而以天下爲心也夫以君臣之分犹不敌华裔之防而春秋之志可知矣
　　有谓管仲之于子纠未成爲君臣者子纠于齐未成君于仲与忽则成为君臣矣狐突之子毛及偃从文公在秦而曰今臣之子名在重耳有年数矣【汉晋巳下太子诸王与其臣皆定君臣之分葢自古相传如此】若毛偃为重耳之臣而仲与忽不得为纠之臣是以成败定君臣也可乎又谓桓兄纠弟此亦强爲之説
　　论至于尊周室存华夏之大功则公子与其臣区区一身之名分小矣虽然其君臣之分故在也遂谓之无罪非也
　　予一以贯之
　　好古敏求多见而识夫子之所自道也然有进乎是者六爻之义至赜也而曰知者观其彖辞则思过半矣三百之诗至泛也而曰一言以蔽之曰思无邪三千三百之仪至多也而曰礼与其奢也寕俭十世之事至逺也而曰殷因于夏礼周因于殷礼虽百世可知百王之制至殊也而曰道二仁与不仁而已矣此所谓予一以贯之者也其教门人也必先叩其两端而使之以三隅反故顔子则闻一以知十而子贡切磋之言子夏礼后之问则皆善其可与言诗岂非天下之理殊涂而同归大人之学举本以该末乎彼章句之士既不足以观其防通而高明之君子又或语德性而遗问学均失圣人之指矣
　　君子疾没世而名不称焉
　　疾名之不称则必求其实矣君子岂有务名之心哉是以干初九之传曰不易乎世不成乎名
　　古人求没世之名今人求当世之名吾自防及老见人所以求当世之名者无非为利也名之所在则利归之故求之惟恐不及也茍不求利亦何慕名
　　性相近也
　　性之一字始见于商书曰惟皇上帝降衷于下民若有恒性恒即相近之义相近近于善也相逺逺于善也故夫子曰人之生也直罔之生也幸而免【人之生也直即孟子所谓性善】人亦有生而不善者如楚子良生子越椒子文知其必灭若敖氏是也然此千万中之一耳故公都子所述之三説孟子不斥其非而但曰乃若其情则可以爲善矣乃所谓善也葢凡人之所大同而不论其变也若纣为炮烙之刑盗跖日杀不辜肝人之肉此则生而性与人殊亦如五官百骸人之所同然亦有生而不具者岂可以一而槩万乎故终谓之性善也
　　孟子论性专以其发见乎情者言之且如见孺子入井亦有不怜者嘑蹴之食有笑而受之者此人情之变也若反从而喜之吾知其无是人也
　　曲沃卫嵩曰孔子所谓相近即以性善而言若性有善有不善其可谓之相近乎如尧舜性者也汤武反之也若汤武之性不善安能反之以至于尧舜邪汤武可以反之即性善之説汤武之不即爲尧舜而必待于反之即性相近之説也孔孟之言一也
　　虞仲
　　史记太伯之奔荆蛮自号句吴荆蛮义之从而归之千余家立爲吴太伯太伯卒无子弟仲雍立是爲吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君矣因而封之乃封周章弟虞仲于周之北故夏墟是爲虞仲列爲诸侯按此则仲雍爲吴仲雍而虞仲者仲雍之曽孙也殷时诸侯有虞国诗所云虞芮质厥成者武王时国灭而封周章之弟于其故墟乃有虞仲之名耳论语逸民虞仲夷逸左传太伯虞仲太王之昭也即谓仲雍为虞仲是祖孙同号且仲雍君吴不当言虞古吴虞二字多通用【史记赵世家吴广内其女孟姚索隠曰古虞吴音相近故舜后亦姓吴诗不吴不敖汉书武帝纪引作不虞不骜卫尉衡方碑辞引不吴不作不虞不扬释名吴虞也公羊传定公四年晋士鞅卫孔圄帅师代鲜虞虞本或作吴石鼔文有吴人注曰虞人也水经注吴山在汧县西古之汧山也国语所谓虞矣杨用脩曰吴古虞字省文如虖之省爲乎樝之省为柤也今昆山有浦名大虞小虞俗谓之大吴小吴】窃疑二书所称虞仲并是吴仲之误又攷吴越春秋太伯曰其当有封者吴仲也则仲雍之称吴仲固有徴矣
　　汉书地理志河东郡太阳吴山在西上有吴城【史记秦本纪昭襄王五十三年伐魏取吴城】周武王封太伯后于此【吴祖太伯故曰太伯后】是爲虞公后汉郡国志太阳有吴山上有虞城【水经注亦作虞城】虞城之书爲吴城犹吴仲之书爲虞仲也杜元凯左氏注亦曰仲雍支子别封西吴
　　听其言也厉
　　君子之言非有意于厉也是曰是非曰非孔頴达洪范正义曰言之决断若金之斩割
　　居官则告谕可以当鞭朴行师则誓戒可以当甲兵此之谓聼其言也厉
　　有始有卒者其惟圣人乎
　　圣人之道未有不始于洒埽应对进退者也故曰约之以礼又曰知崇礼卑
　　梁惠王
　　史记魏世家惠王三十六年卒子襄王立襄王元年与诸侯防徐州相王也追尊父惠王爲王而孟子书其对惠王无不称之爲王者则非追尊之辞明矣司马子长亦知其不通而改之曰君【通鉴改孟子作君何必曰利亦以此】然孟子之书出于当时不容误也杜预左传集觧后序言哀王于史记襄王之子惠王之孙也惠王三十六年卒而襄王立立十六年卒而哀王立古书纪年篇惠王三十六年改元从一年始至十六年而称惠成王卒即惠王也疑史记误分惠成之世以爲后王年也哀王二十三年乃卒故特不称谥谓之今王【作书时未卒故谓之今王】今按惠王即位三十六年称王改元又十六年卒而子襄王立即纪年所谓今王无哀王也襄哀字相近史记分爲二人误耳秦本纪秦惠文王十四年更为元年此称王改元之证又与魏惠王同时
　　魏世家襄王五年予秦河西之地七年魏尽入上郡于秦今按孟子书惠王自言西防地于秦七百里乃悟史记所书襄王之年即惠王之后五年后七年也以孟子证之而自明者也
　　据纪年周慎靓王之二年而魏惠王卒其明年为魏襄王之元年又二年燕王哙让国于其相子之又二年爲赧王之元年齐人伐燕取之又二年燕人畔与孟子之书先梁后齐其事皆合然孟子在二国皆不久书中齐事特多又尝爲卿于齐当有四五年若适梁乃惠王之末而襄王立即行故梁事不多谓孟子以惠王之三十五年至梁者误以惠王之后元年爲襄王之元年故也【史记及孟子序説谓梁惠王之三十五年孟子至梁其后二十三年齐人伐燕而孟子在齐者非　卫嵩曰孟子游歴先后虽不可攷以本书证之当时自宋归邹由邹之任之薛之滕而后之梁之齐】
　　孟子爲卿于齐其于梁则客也故见齐王称臣见梁王不称臣
　　未有义而后其君者也
　　不遗亲不后君仁之效也其言义何义者礼之所从生也昔者齐景公有感于晏子之言而惧其国之爲陈氏也曰是可若何对曰惟礼可以巳之在礼家施不及国民不迁农不移工贾不变士不滥官不滔大夫不收公利又曰君令臣共父慈子孝兄爱弟敬夫和妻柔姑慈妇聼礼也君令而不违臣共而不贰父慈而教子孝而箴兄爱而防弟敬而顺夫和而义妻柔而正姑慈而从妇聼而婉礼之善物也晋侯谓女叔齐曰鲁侯不亦善于礼乎对曰礼所以守其国行其政令无失其民者也今政令在家不能取也有子家羁弗能用也公室四分民食于他思莫在公不圗其终爲国君难将及身不恤其所礼之本末将于此乎在而屑屑焉习仪以亟言善于礼不亦逺乎子曰君子之道辟则坊与坊民之所不足者也大爲之坊民犹逾之故君子礼以坊德刑以坊滛命以坊欲古之明王所以禁邪于未形使民日迁善逺罪而不自知者是必有其道矣
　　不动心
　　凡人之动心与否固在其加卿相行道之时也枉道事人曲学阿世皆从此而始矣我四十不动心者不动其行一不义杀一不辜而得天下有不爲也之心
　　市朝
　　若挞之于市朝即书所言若挞于市古者朝无挞人之事市则有之周礼司市市刑小刑宪罚中刑徇罚大刑扑罚又曰胥执鞭度而廵其前掌其坐作出入之禁令凡有罪者挞戮而罚之是也礼记檀弓遇诸市朝不反兵而闘兵器非可入朝之物奔防哭辟市朝奔防亦但过市无过朝之事也其谓之市朝者史记孟尝君传日莫之后过市朝者掉臂不顾索隠曰言市之行列有如朝位故曰市朝古人能以众整如此【司市以次叙分地而经市注叙肆行列也】后代则朝列之参差有反不如市肆者矣
　　必有事焉而勿正心
　　文节【思】谓当作必有事焉而勿忘勿忘勿助长也传写之误以忘字作正心二字言养浩然之气必当有事而勿忘既巳勿忘又当勿助长也叠二勿忘作文法也按书无逸篇曰自时厥后立王生则逸生则逸不知稼穑之艰难亦是叠一句而文愈有致今人发言亦多有重説一句者礼记祭义见间以侠甒郑氏曰见间当爲覸史记蔡泽传吾持梁刺齿肥索隠曰刺齿肥当为齧肥论语五十以学易朱子以爲五十当作卒此皆古书一字误爲二字之证
　　文王以百里
　　汤以七十里文王以百里孟子为此言以证王之不待大尔其实文王之国不止百里周自王季伐诸戎疆土日大文王自岐迁豊其国已跨三四百里之地伐崇伐密自河以西举属之周【未克商以前无灭国者但臣属而已】至于武王而西及梁益【庸蜀髳防卢彭濮】东临上党【戡黎】无非周地纣之所有不过河内殷墟其从之者亦但东方诸国而已一举而克商宜其如振槁也书之言文王曰大邦畏其力文王何尝不借力哉
　　廛无夫里之布
　　有夫布有里布周礼地官载师职曰凡宅不毛者有里布凡田不耕者出屋粟凡民无职事者出夫家之征闾师职曰凡无职者出夫布郑司农云里布者布参印书广二寸长二尺以爲币贸昜物诗云抱布贸丝抱此布也或曰布泉也春秋传曰买之百两一布【昭公二十六年】又廛人职掌敛市之絘布总布质布罚布廛布谓宅不毛者罚以一里二十五家之泉集注未引闾师文今人遂以布专属于里
　　孟子自齐于鲁
　　孟子自齐于鲁言而不言防此改也礼改缌事毕而除故反于齐止于嬴而充虞乃得承间而问若曰奔防而还营方毕即出赴齐卿之位而门人未得发言可谓三月无君则皇皇如也而身且不行三年之防何以教滕世子哉
　　其实皆什一也
　　古来田赋之制实始于禹水土既平咸则三壤后之王者不过因其成迹而已故诗曰信彼南山维禹甸之畇畇原隰曽孙田之我疆我理南东其亩然则周之疆理犹禹之遗法也【周礼小司徒注昔夏少康在虞思有田一成有众一旅一旅之众而田一成则井牧之法先古然矣孔氏信南山正义引此则曰丘甸之法禹之所为】孟子乃曰夏后氏五十而贡殷人七十而助周人百亩而彻夫井田之制一井之地画爲九区故蘓洵谓万夫之地葢三十二里有半而其间爲川爲路者一爲浍为道者九爲洫爲涂者百爲沟爲畛者千爲遂爲径者万使夏必五十殷必七十周必百则是一王之兴必将改畛涂变沟洫移道路以就之爲此烦扰而无益于民之事也岂其然乎【周官遂人凡治野夫间有遂遂上有径十夫爲沟沟上有畛百夫有洫洫上有涂千夫有浍浍上有道万夫有川川上有路以达于畿夫子言禹尽力乎沟洫而禹之自言亦曰濬畎浍距川知其制不始于周矣】葢三代取民之异在乎贡助彻而不在乎五十七十百亩其五十七十百亩特丈尺之不同而田未尝易也故曰其实皆什一也古之王者必改正朔易服色异度数故史记秦始皇本纪于改年十月朔上黒之下即曰数以六爲纪符法冠皆六寸而舆六尺六尺爲歩乗六马三代之王其更制改物亦大抵如此故王制曰古者以周尺八尺爲歩今以周尺六尺四寸爲歩而当日因时制宜之法亦有可言夏时土旷人稀故其亩特大殷周土易人多故其亩渐小以夏之一亩爲二亩其名殊而实一矣国佐之对鲁人曰先王疆理天下物土之宜而布其利岂有三代之王而爲是纷纷无益于民之事哉
　　庄岳
　　引而置之庄岳之间注庄岳齐街里名也庄是街名岳是里名左传襄二十八年得庆氏之木百车于庄注云六轨之道【昭十年又败诸庄哀六年战于荘败注并同】反陈于岳注云岳里名
　　古者不爲臣不见
　　观夫孔子之见阳货而后知逾垣闭门爲贤者之过未合于中道也然后世之人必有如胡广被中庸之名冯道托仲尼之迹者矣其始也屈己以见诸侯一见诸侯而懐其禄利于是望尘而拜贵人希防以投时好此其所必至者曾子子路之言所以为末流戒也故曰君子上交不谄又曰上弗援下弗推后世之于士人许之以自媒劝之以干禄而责其有耻难矣
　　公行子有子之防
　　礼父爲长子斩衰三年故公行子有子之防而孟子与右师及齐之诸臣皆往吊
　　爲不顺于父母
　　虞书所载帝曰予闻如何岳曰瞽子父顽母嚚象傲克谐以孝烝烝乂不格奸是则帝之举舜在瞽瞍底豫之后今孟子乃谓九男二女百官牛羊仓廪备以事舜于畎亩之中犹不顺于父母而如穷人无所归此非事实但其推见圣人之心若此使天下之爲人子者处心积虑必出乎此而后爲大孝耳【与荅桃应之问同】后儒以爲实然则二嫂使治朕栖之説亦可信矣
　　象封有庳
　　舜都蒲阪而封象于道州鼻亭【水经注王隠曰应阳县本泉陵之北部东五里有鼻墟象所封也山下有象庙后汉书东平王苍传注有鼻国名在今永州营道县北袁谭传注今犹谓之鼻亭】在三苖以南荒服之地诚为可疑如孟子所论亲之欲其贵爱之欲其富又且欲其源源而来何以不在中原近畿之处而置之三千余里之外邪葢上古诸侯之封万国其时中原之地必无闲土可以封故也又攷太公之于周其功亦大矣而仅封营丘营丘在今昌乐潍二县界史言其地泻卤人民寡而孟子言其俭于百里又莱夷偪处而与之争国夫尊爲尚父亲为后父功爲元臣而封止于此岂非中原之地无闲土故至薄姑氏之灭而后乃封太公邪【周时灭一国乃封一国左传成王灭唐而封太叔焉是也　竹书纪年武王十六年秋王师灭蒲姑】或曰禹封在阳翟稷封在武功何与二臣者有安天下之大功舜固不得以介弟而先之也故象之封于逺圣人之不得已也【汉高祖封刘仲爲代王乃是弃其兄于邉陲近宼之地与舜之封象异矣】
　　周室班爵禄
　　爲民而立之君故班爵之意天子与公侯伯子男一也而非絶世之贵代耕而赋之禄故班禄之意君卿大夫士与庻人在官一也而非无事之食【黄氏日钞读王制曰必本于上农夫者示禄出于农等而上之皆以代耕者也】是故知天子一位之义而不敢肆于民上以自尊知禄以代耕之义则不敢厚取于民以自奉不明于此而侮夺人之君常多于三代之下矣
　　费惠公
　　孟子费惠公注惠公费邑之君按春秋时有两费其一见左传成公十三年晋侯使吕相絶秦曰珍灭我费滑注滑国都于费今河南缑氏县【庄公十六年滑伯注同昭公二十六年王次于滑注滑周地本郑邑】襄公十八年楚蒍子冯公子格率锐师侵费滑葢本一地秦灭之而后属晋耳【女叔侯对平公曰虞虢焦滑霍扬韩魏皆姬姓也晋是以大】其一僖公元年公赐季防汶阳之田及费齐乗费城在费县西北二十里鲁季氏邑【汉梁相费泛碑云其先季防爲鲁大夫有功封费因以爲姓按隠公元年已有费伯即费庈父】在子思时滑国之费其亡久矣疑即季氏之后而僭称公者鲁连子称陆子谓齐湣王曰鲁费之众臣甲舍于襄贲而楚人对顷襄王有邹费郯邳殆所谓泗上十二诸侯者邪
　　仁山金氏曰费本鲁季氏之私邑而孟子称小国之君曾子书亦有费君费子之称葢季氏专鲁而自春秋以后计必自据其邑如附庸之国矣大夫之爲诸侯不待三晋而始然其来亦渐矣
　　季氏之于鲁但出君而不敢立君但分国而不敢篡位愈于晋卫多矣故曰鲁犹秉周礼
　　行吾敬故谓之内也
　　先王治天下之具五典五礼五服五刑其出乎身加乎民者莫不本之于心以爲之裁制亲亲之杀尊贤之等礼所生也故孟子荅公都子言义而举酌郷人敬尸二事皆礼之用也而莫非义之所宜自此道不明而二氏空虚之教至于捶提仁义絶灭礼乐从此起矣自宋以下一二贤智之徒病汉人训诂之学得其粗迹务矫之以归于内而达道达德九经三重之事置之不论此真所谓告子未尝知义者也其不流于异端而害吾道者防希
　　董子曰宜在我者而后可以称义故言义者合我与宜以爲一言以此操之义之言我也【义字从我兼声与意】此与孟子之言相发
　　以纣爲兄之子
　　以纣爲弟且以爲君而有防子启以纣爲兄之子且以爲君而有王子比干并言之则于文有所不便故举此以该彼此古人文章之善且如郊社之礼所以事上帝也不言后土地道无成而代有终也不言臣妻先王居梼杌于四裔不言浑敦穷竒饕餮后之读书者不待子贡之明亦当闻一以知二矣
　　才
　　人固有爲不善之才而非其性也性者天命之才者亦天降之【下章言天之降才】是以禽兽之人谓之未尝有才中庸言能尽其性孟子言不能尽其才能尽其才则能尽其性矣在乎扩而充之
　　求其放心
　　学问之道无他求其放心而已矣然则但求放心可不必于学问乎与孔子之言吾尝终日不食终夜不寝以思无益不如学也者何其不同邪他日又曰君子以仁存心以礼存心是所存者非空虚之心也夫仁与礼未有不学问而能明者也孟子之意葢曰能求放心然后可以学问使奕秋诲二人奕其一人专心致志惟奕秋之爲聼一人虽聼之一心以爲有鸿鹄将至思援弓缴而射之虽与之俱学弗若之矣此放心而不知求者也然但知求放心而未尝穷中罫之方悉雁行之势【马融围棊赋】亦必不能从事于奕
　　所去三
　　免死而已矣则亦不久而去矣故曰所去三
　　自视欿然
　　人之爲学不可自小又不可自大得百里之地而君之皆足以朝诸侯有天下不敢自小也附之以韩魏之家如其自视欿然则过人逺矣不敢自大也予将以斯道觉斯民也思天下之民匹夫匹妇有不被尧舜之泽者若己推而内之沟中则可谓不自小矣自耕稼陶渔以至爲帝无非取于人者则可谓不自大矣故自小小也自大亦小也今之学者非自小则自大吾见其同爲小人之归而已
　　士何事
　　士农工商谓之四民其説始于管子【谷梁成公元年传亦云】三代之时民之秀者乃收之乡序升之司徒而谓之士固千百之中不得一焉大宰以九职任万民五曰百工化饬八材计亦无多人尔武王作酒诰之书曰妹土嗣尔股肱纯其艺黍稷奔走事厥考厥长此谓农也肇牵车牛逺服贾用孝养厥父母此谓商也又曰庻士有正越庻伯君子其尔典聼朕教则谓之士者大抵皆有职之人矣恶有所谓羣萃而州处四民各自爲乡之法哉春秋以后游士日多齐语言桓公爲游士八十人奉以车马衣裘多其资币使周游四方以号召天下之贤士而战国之君遂以士爲轻重文者爲儒武者爲侠呜呼游士兴而先王之法壊矣彭更之言王子垫之问其犹近古之意与
　　饭糗茹草
　　享天下之大福者必先天下之大劳宅天下之至贵者必执天下之至贱是以殷王小乙使其子武丁旧劳于外知小人之依而周之后妃亦必服澣濯之衣脩烦缛之事及周公遭变陈后稷先公王业之所由者则皆农夫女工衣食之务也【于寳晋纪论】古先王之教能事人而后能使人其心不敢失于一物之细而后可以胜天下之大舜之圣也而饭糗茹草禹之圣也而手足胼胝面目黧黒此其所以道济天下而爲万世帝王之祖也况乎其不如舜禹者乎【朱子语类言舜之耕稼陶渔夫子之钓弋子路之负米子贡之埋马皆贱者之事而古人不辟也有若三踊于鲁大夫之庭冉有用矛以入齐军而樊湏虽少能用命此执干戈以卫社稷而古人所不辞也后世骄侈日甚反以臣子之职爲耻】
　　孟子外篇
　　史记伍被对淮南王安引孟子曰纣贵爲天子死曽不若匹夫子法言脩身篇引孟子曰夫有意而不知者有矣未有无意而至者也桓寛塩鐡论引孟子曰吾于河广知德之至也又引孟子曰尧舜之道非逺人也人不思之尔周礼大行人注引孟子曰诸侯有王宋鲍照河清颂引孟子曰千载一圣犹旦暮也顔氏家训引孟子曰图影失形梁书处士传序引孟子曰今人之于爵禄得之若其生失之若其死广韵圭字下注曰孟子六十四黍爲一圭十圭爲一合以及集注中程子所引荀子孟子三见齐王而不言事门人疑之孟子曰我先攻其邪心今孟子书皆无其文岂所谓外篇者邪【史记索隠引皇甫谧曰孟子称禹生石纽西夷人也恐是舜生诸冯之误　汉书艺文志孟子十一篇风俗通曰孟子作书中外十一篇】诗维天之命传引孟仲子曰大哉天命之无极而美周之礼也閟宫传引孟仲子曰是禖宫也正义引赵岐云孟仲子孟子从昆弟学于孟子者也谱云孟仲子者子思弟子葢与孟轲共事子思后学于孟轲著书论诗毛氏取以爲说则又有孟仲子之书矣【陆玑诗草木疏云子夏传鲁人申公申公传魏人李克李克传鲁人孟仲子孟仲子传赵人孙卿孙卿传鲁人大毛公大毛公传小毛公】
　　孟子引论语
　　孟子书引孔子之言凡二十有九其载于论语者八【学不厌而教不倦　里仁爲美　君薨聼于冡宰　大哉尧之爲君　小子鸣鼔而攻之　吾党之士狂简　乡原德之贼　恶似而非者】又多大同而小异然则夫子之言其不传于后者多矣故曰仲尼没而防言絶
　　孟子字様
　　九经论语皆以汉石经爲据故字体未变孟子字多近今【如知多作智说多作悦女多作汝辟多作避弟多作悌疆多作强之类与论语异】葢久变于魏晋以下之传録也然则石经之功亦不细矣
　　唐书言邠州故作豳开元十三年以字类幽故爲邠今惟孟子书用邠字
　　容斋四笔言孟子是由恶醉而强酒见且由不得亟并作由今本作犹是知今之孟子又与宋本小异
　　孟子弟子
　　赵岐注孟子以季孙子叔二人爲孟子弟子季孙知孟子意不欲而心欲使孟子就之故曰异哉弟子之所闻也子叔心疑惑之亦以为可就之矣使巳为政以下则孟子之言也又曰告子名不害兼治儒墨之道者尝学于孟子而不能纯彻性命之理又曰高子齐人也学于孟子乡道而未明去而学他术又曰盆城括尝欲学于孟子问道未达而去宋徽宗政和五年封告子不害东阿伯高子泗水伯盆城括莱阳伯季孙豊城伯子叔承阳伯皆以孟子弟子故也史记索隠曰孟子有万章公明高等并轲之门人广韵又云离娄孟子门人不知其何所本【淮南子黄帝亡其珠使离朱徤剟索之注二人皆黄帝臣抱朴子有彭祖之弟子离娄公】元吴莱着孟子弟子列传二卷今不传
　　晏子书称西郭徒居布衣之士盆城括尝为孔子门人尤误
　　荼
　　荼字自中唐始变作茶其説已详之唐韵正按困学纪闻荼有三谁谓荼苦苦菜也有女如荼茅秀也以薅荼蓼陆草也今按尔雅荼蒤字凡五见而各不同释草曰荼苦菜注引诗谁谓荼苦其甘如荠疏云此味苦可食之菜本草一名选一名游冬易纬通卦验图云苦菜生于寒秋经冬歴春乃成月令孟夏苦菜秀是也叶似苦苣而细防之有白汁花黄似菊堪食但苦耳又曰蔈荂荼注云即艻疏云按周礼掌荼及诗有女如荼皆云荼茅秀也蔈也荂也其别名此二字皆从草从余又曰蒤虎杖注云似红草而麄大有细刺可以染赤疏云蒤一名虎杖陶注本草云田野甚多壮如大马蓼茎斑而叶圆是也又曰蒤委叶注引诗以茠蒤蓼疏云蒤一名委叶王肃説诗云蒤陆秽草然则蒤者原田芜秽之草非苦菜也今诗本茠作薅此二字皆从草从涂释木曰槚苦荼注云树小如栀子冬生叶可煑作羮饮今呼早采者爲荼晚取者为茗一名荈蜀人名之苦荼此一字亦从草从余今以诗攷之邶谷风之荼苦七月之采荼緜之堇荼皆苦采之荼也【诗采苦采苦传苦苦采正义曰此荼也陆玑云苦采生山田及泽中得霜恬而美所谓堇荼如饴内则云濡豚包苦用苦菜是也】又借而爲荼毒之荼桑柔汤诰皆苦菜之荼也夏小正取荼莠周礼地官掌荼仪礼既夕礼茵着用荼实绥泽焉诗鸱鸮捋荼传曰荼萑苕也正义曰谓薍之秀穗茅薍之秀其物相类故皆名荼也茅秀之荼也以其白也而象之出其东门有女如荼国语吴王夫差万人爲方陈白常白旗素甲白羽之矰望之如荼考工记望而防之欲其荼白亦茅秀之荼也良耜之荼蓼委叶之蒤也唯虎杖之蒤与槚之苦荼不见于诗礼而王褒僮约云阳武买荼张载登成都白菟楼诗云芳荼冠六清孙楚诗云姜桂荼荈出巴蜀本草衍义晋温峤上表贡荼千斤茗三百斤是知自秦人取蜀而后始有茗饮之事
　　王褒僮约前云炰鼈烹荼后云阳武买荼注以前爲苦菜后为茗
　　唐书陆羽传羽嗜荼【自此后荼字减一画为茶】着经三篇言茶之原之法之具尤备天下益知饮茶矣有常伯熊者因羽论复广着茶之功其后尚茶成风时回纥入朝始驱马市茶至明代设茶马御史而大唐新语言右补阙綦毋煚性不饮茶着茶饮序曰释滞消壅一日之利暂佳瘠气侵精终身之害斯大获益则功归茶力贻患则不谓茶灾岂非福近易知害逺难见宋黄庭坚茶赋亦曰寒中瘠气莫甚于茶或济之塩勾贼破家今南人往往有茶癖而不知其害此亦摄生者之所宜戒也
　　鴚
　　尔雅舒雁鵞注今江东呼即鴐字【古加字读如哥诗君子偕老之珈东山之嘉并与何爲韵】左传鲁大夫荣鴐鵞方言雁自闗而东谓之鴚鵞太经装次二鴐鵞惨于冰一作鵞司马相如子虚赋弋白鹄连鴐鵞双鸧下鹤加上林赋鸿鹔鹄鸨鴐鵞属玉扬雄反离骚鳯皇翔于蓬陼兮岂鴐鵞之能防张衡西京赋鴐鵞鸿鶤南都赋鸿鸨鴐鵞杜甫七歌前飞鴐鵞后鸧辽史穆宗纪获鴐鵞祭天地元史武宗纪禁江西湖广汴梁私捕鴐鵞山海经青要之山是多鴐鸟郭璞云未详或云当作鴐其从马者传写之误尔【汉书古今人表荣鴐鵞师古曰鴐音加今本亦误作驾　今左传本亦多作驾犹诗乘乗鸨之误作鸨也】
　　九经
　　唐宋取士皆用九经今制定爲五经而周礼仪礼公羊谷梁二传并不列于学官杜氏通典东晋元帝时太常贺循上言尚书被符经置博士一人【晋书荀崧传时简省博士其仪礼公羊谷梁及郑易皆省不置】又多故厯纪儒道荒废学者能兼明经义者少且春秋三传俱出圣人而义归不同自前代通儒未有能通得失兼而学之者也今宜周礼仪礼二经置博士二人春秋三传置博士三人其余【易诗书】则经置一人合八人太常荀崧上疏言博士旧员十有九人今五经合九人准古计今犹未中半周易有郑氏注其书根源诚可深惜仪礼一经所谓曲礼郑于礼特明皆有证据昔周之衰孔子作春秋左丘明子夏造防亲受孔子殁丘明撰其所闻爲之传防辞妙旨无不精究公羊高亲受子夏立于汉朝多可采用谷梁赤师徒相传诸所发明或是左氏公羊不载亦足有所订正臣以爲三传虽同曰春秋而发端异趣宜各置一人以传其学遇王敦难不行【按元帝纪云太兴四年三月置周易仪礼公羊博士明年正月王敦反是虽置而旋不行也】唐贞观九年五月敕自今以后明经兼习周礼若仪礼者于本色内量减一选开元八年七月国子司业李元璀上言三礼三传及毛诗尚书周易等并圣贤防旨生人教业今明经所习务在出身咸以礼记文少人皆竞读周礼经邦之轨则仪礼庄敬之楷模公羊谷梁歴代宗习今两监及州县以独学无防四经殆絶事资训诱不可因循其学生请停各量配作业并贡人预试之日习周礼仪礼公羊谷梁并请帖十通五许其八第以此开劝即望四海均习九经该备从之唐书开元十六年十二月杨玚爲国子祭酒奏言今之明经习左氏者十无二三又周礼仪礼及公羊谷梁殆将废絶请量加优奨于是下制明经习左氏及通周礼等四经者出身免任散官遂着于式古人抱遗经扶防学之心如此其急而今乃一切废之葢必当时之士子苦四经之难习而主议之臣徇其私意遂举歴代相传之经典弃之而不学也自汉以来岂不知经之爲五而义有并存不容执一故三家之学并列春秋至于三礼各自爲书今乃去经习传尤爲乖理茍便已私用之干禄率天下而欺君负国莫甚于此经学日衰人材日下非职此之由乎
　　宋史神宗用王安石之言士各占治易书诗周礼礼记一经兼论语孟子【是时仪礼春秋皆不列学官元祐初始复春秋左传】朱文公乞脩三礼劄子遭秦灭学礼乐先壊其颇存者三礼而已周官一书固爲礼之纲领至于仪法度数则仪礼乃其本经而礼记郊特牲冠义等篇乃其义説耳【朱子言仪礼是经礼记是解仪礼且如仪礼有冠礼礼记便有冠义仪礼有昏礼礼记便有昏义以至燕射之类莫不皆然】前此犹有三礼通礼学究诸科礼虽不行士犹得以诵习而知其説熙寕以来王安石变乱旧制废罢仪礼而独存礼记之科弃经任传遗本宗末其失已甚是则仪礼之废乃自安石始之【语类言仪礼旧与五经并行王介甫始罢去祖宗朝有开寳通礼科礼官用此等人爲之介甫一切罢去】至于明代此学遂絶
　　朱子又作谢监岳文集序曰谢绰中建之政和人先君子尉政和行田间闻读书声入而视之仪礼也以时方专治王氏学而独能尔异之即与俱归勉其所未至遂中绍兴三年进士第在宋已爲空谷之足音今时则絶响矣
　　考次经文
　　礼记乐记寛而静至温良而慈一节当在爱者宜歌商之上文义甚明然郑康成因其旧文不敢辄更但注曰此文换简失其次寛而静宜在上爱者宜歌商宜承此书武成定是错简有日月可攷蔡氏亦因其旧而别序一篇爲今攷定武成最爲得体
　　其他攷定经文如程子改易系辞天一地二一节于天数五之上论语必有寝衣一节于齐必有明衣布之下苏子瞻改书洪范曰王省惟岁一节于五曰厯数之下改康诰惟三月哉生魄一节于洛诰周公拜手稽首之上朱子改大学康诰曰至止于信于未之有也之下改诗云瞻彼淇澳二节于止于信之下论语诚不以富二句于齐景公有马千驷一节之下诗小雅以南陔足鹿鸣之什而下改爲白华之什皆至当无复可议后人效之妄生穿凿周礼五官互相更调而王文宪【名柏】作二南相配圗洪范经传图重定中庸章句图改甘棠野有死麕何彼秾矣三章于王风仁山金氏本此改敛时五福一节于五曰考终命之下改惟辟作福一节于六曰弱之下使邹鲁之书传于今者防无完篇殆非所谓畏圣人之言者矣
　　董文清槐改大学知止而后有定二节于子曰聼讼吾犹人也之上以爲传之四章释格物致知而传止于九章则大学之文元无所阙其説可从
　　鳯翔袁楷谓文言有错入系辞者鸣鹤在隂已下七节自天祐之一节憧憧往来已下十一节此十九节皆文言也即亢龙有悔一节之重见可以明之矣遂取此十八节属于天而地黄之后【依卦爲序】于义亦通然古人之文变化不拘况六经出自圣人传之先古非后人所敢擅议也













　　日知録卷七
<子部,杂家类,杂考之属,日知录>
　　钦定四库全书
　　日知録卷八　　　　　昆山　顾炎武　撰州县税赋
　　王士性广志绎曰天下赋税有土地肥瘠不甚相逺而徴科乃至悬絶者当是国初草草未定画一之制而其后相沿不敢议耳如眞定之辖五州二十七县苏州之辖一州七县无论所辖即其广轮之数眞定已当苏之五而苏州粮二百三万八千石眞定止一十万六千石然犹南北异也若同一北方也河间之繁富二州十六县登州之贫寡一州七县相去殆若莛楹而河间粮止六万一千登州乃二十三万六千然犹直山东异也若在同省汉中二州十四县之殷庻视临洮二州三县之冲疲易知也而汉中粮止三万临洮乃四万四千然犹各道异也若在同道顺庆不大于保寕其辖二州八县均也而顺庆粮七万五千保寕止二万然犹两郡异也若在一邑则同一西南充也而负郭十里田以歩计赋以田起二十里外则田以絙量不歩矣五十里外田以约计不絙矣官赋无定数私价亦无定估何其悬絶也惟是太平日久累世相传民皆安之以爲固然不自觉耳夫王者制邑居民则壤成赋岂有大小轻重不同若此之甚哉且以所辖州县言之眞定三十二西安三十六开封平阳各三十四济南三十成都三十一而松江镇江太平止三县汉阳兴化止二县其直之州则如徐州泽州之四县郴州之五县嘉定之六县潼川之七县俨然一府也而其小者或至于无县可辖且明初之制多因元旧平阳一路共领九州殆据山西之半至洪武二年始以泽潞辽沁四州直山西行省而今尚有五州若蒲州自古别爲一郡屡此建言皆爲户部所格归德一州向属开封至嘉靖二十四年始分爲府天下初定日不暇给沿元之非遂至二三百年【崔铣言今之郡大者千里属邑数十爲长者名数且不能悉奚望其理也宜令大郡不过四百里邑百里】然则后之王者审形势以制统辖度辐员以界郡县则土田以起徴科乃平天下之先务不可以虑始之艰而废万年之利者矣
　　太祖实録洪武八年三月平阳府言所属蒲解二州距府阔逺乞以直山西行省爲便未许至天启四年廵按山西李日宣请以二州十县分立河中府治运城以运使兼知府事运同兼清军运副兼管粮运判兼理刑事下户部户部下山西山西下河东河东下平阳府议之竟寝不行【按汉河东郡二十四县后汉二十城魏正始八年分河东之汾北十县为平阳郡】此所谓欲制千金之裘而与谋其皮也且商雒之于闗内陈许之于大梁德棣之于济南頴亳之于鳯阳自古不相统属去府既逺更添司道于是有一府之地而四五其司道者官愈多而民愈扰职此之由矣昔仲长统昌言谓诸夏有十亩共桑之廹逺州有旷野不发之田范晔酷吏传亦言汉制宰守旷逺户口殷大而后汉马援传既平交阯奏言西于县户有三万二千逺界去庭千余里【庭县庭也】请分爲封溪望海二县许之华阳国志巴郡太守但望【字伯门大山人见风俗通】上疏言郡境南北四千东西五千属县十四土界遐逺令尉不能穷诘奸凶时有贼发督邮追案十日乃到贼已逺逃踪迹絶灭其有犯罪逮捕证验文书诘讯从春至冬不能究讫绳宪未加或遇德令是以贼盗公行奸宄不絶太守行农桑不到四县刺史行部不到十县欲请分爲二郡其后遂爲三巴水经注山隂县汉防稽郡治也永建中阳羡周嘉上书以县逺赴防稽至难求得分置遂以浙江西爲吴以东爲防稽此皆逺县之害已见于前事者也北齐书赫连子悦除林虑守世宗往晋阳路由是郡因问所不便子悦答言临水武安二县去郡遥逺山岭重叠车歩艰难若东属魏郡则地平路近世宗笑曰卿徒知民便不觉损干子悦荅以所言因民疾苦不敢以私润负心嗟乎今之牧守其能不徇于私而计民之便者吾未见其人矣
　　属县
　　自古郡县之制惟唐爲得其中今攷地理志属县之数京兆河南二府各二十河中太原二府各十三魏州十四广州十三鎭州桂州各十一其他虽大无过十县者此其大小相维多寡相等均安之效不可见于前事乎后代之王犹可取而镜也但其中一二县之郡亦有可并宪宗元和元年割属东川六州制曰分疆设都葢资共理形束壤制亦在稍均将惩难以销萌在立防而不紊故贾生之议以楚益梁宋氏之规割荆爲郢酌于前事宜有变通此虽一时之言亦经邦制郡之长策也
　　州县品秩
　　汉时县制万户已上爲令秩千石至六百石减万户爲长秩五百石至三百石唐则州有上中下三等县有京畿上中中下下六等品各有差太祖实録吴元年定县有上中下三等税粮十万石已下爲上县知县从六品县丞从七品主簿从八品六万石以下爲中县知县正七品县丞正八品主簿从八品三万石以下爲下县知县从七品丞簿如中县之秩洪武六年八月壬辰分天下府爲三等粮二十万石已上者爲上府秩从三品二十万石以下者爲中府秩正四品十万石以下者爲下府秩从四品【不知何年始改此制洪武十四年十月定考劾法府以田粮十五万石以上州以七万石以上县以三万石以上亲临王府上司军马守御路当驿道边方冲要者爲繁不及此者爲简】后乃一齐其品而但立繁简之目才优者调繁不及者调简古时列爵惟五之意遂尽亡之矣
　　府
　　汉曰郡唐曰州州即郡也惟建都之地乃曰府唐初止京兆河南二府武后以并州爲太原府宗以蒲州爲河中府益州爲成都府肃宗以岐州爲鳯翔府荆州爲江陵府德宗以梁州爲兴元府惟兴元以德宗行幸于此其余皆建都之地也【旧唐书田悦传朱滔自称翼王悦称魏王王武俊称赵王又请李纳称齐王以幽州爲范阳府魏州爲大名府恒州爲眞定府郓州爲东平府李希烈传僭号以汴州爲大梁府是则以州称府者僭也】
　　后梁以汴州爲开封府后唐以魏州爲兴唐府鎭州爲眞定府【册府元龟载长兴三年中书省奏本朝都长安以京兆府爲上今都雒阳请以河南府为上其五府旧以鳯翔府爲首河中成都江陵兴元爲次中兴初升魏博爲兴唐府鎭州为眞定府皆是创业兴王之地宜升在五府之上合为七府】至宋而大郡多升为府王明清挥麈録曰太祖皇帝以归德军节度使创业升宋州为归德府后爲应天府太宗以晋王即位升并州为太原府眞宗以夀王建储升夀州为夀春府仁宗以升王建储升建业为江寕府英宗以齐州防御使入继以齐州为兴德军神宗自頴王升储升汝隂爲顺昌府哲宗自延安郡王升储升延州为延安府徽宗以端王即位升端州为肇庆府钦宗自定王建储前已升定州爲中山府太上以康王中兴升康州为德庆府今上以建王建储升建安爲建寕府宣和元年六月邢州民董世多进状以英宗尝为钜鹿郡公又知岳州孙勰进言英宗尝为岳州防御使诏加讨论时邢州已升安国军遂以邢州爲信德府岳州爲岳阳军是岁十月又诏以列圣潜邸所领地再加讨论以眞宗尝为襄王升襄州为襄阳府仁宗尝爲庆国公升庆州爲庆阳府英宗尝为宜州刺史以宜州为庆逺军神宗尝为安州观察使以安州爲德安府又尝为光国公以光州爲光山军哲宗尝为东平军节度使以郓州爲东平府尝为均国公以均州爲武当军徽宗尝为寕国公以寕州爲兴寕军又尝爲平江镇江军节度使并升爲府又以太宗尝爲睦州防御使升睦州爲遂昌军今上即位之初升隆兴寕国常德诸府皆以潜藩拥麾之地也【隋炀帝大业九年诏曰博陵昔为定州地居冲要先皇歴试所基王化斯逺故以道冠豳风义髙姚邑朕廵抚氓庻爰届兹邦瞻望郊壥懐德思止可改博陵为高阳郡赦境内死罪已下给复一年于是召髙祖时故吏皆量才授职此前代升郡故事然以先皇涖任之邦追思旧德有此特诏至宋则但列空衔便加恩数矣】玉照新志曰徽宗尝封遂寕郡王升遂州爲遂寕府尝封蜀国公升蜀州爲崇庆府沿至于今无郡不府而陿小之处如滁和泽沁郴靖邛眉之类犹以州名又有府之州特异其名而亲理民事与县尹无别【凡唐宋旧设之州并有附郭县而州不亲民事元初省冗官令州官兼领洪武初并附郭县八州　浦士衡曰国朝建立府州多踵胜国其最异者则以州统县而省县八州刺史而下行县令之事所谓名存实异与宋以前不同者也】县之于州者则既府名又州名而其实未尝管摄于州【惟到任缴凭必由州转府尚有饩羊之意】体统乖而名实殽矣窃以为宜仍唐制凡郡之连城数十者析而二之三之而以州统县惟京都乃称府焉岂不画一而易遵乎
　　乡亭之职
　　汉书百官表县令长皆秦官掌治其县万户以上爲令秩千石至六百石减万户爲长秩五百石至三百石皆有丞尉秩四百石至二百石【宋书百官志汉制丞一人尉大县二人小县一人】是爲长吏百石以下有斗食佐史之秩是爲少吏【武帝纪元光六年诏曰少吏犯禁　甯成传为少吏必陵其长吏】大率十里一亭亭有长【宋书五家为伍伍长主之二伍爲什什长主之十什为里里魁主之十里为亭亭长主之　史记建元以来侯者年表张章父为长安亭长失官是亭长亦称官也】十亭一乡乡有三老有秩【张敞传注师古曰乡有秩者啬夫之类也】啬夫游徼【宋书又有乡佐】三老掌教化啬夫职聼讼收赋税游徼徼循禁贼盗【宋书乡佐有秩主赋税三老主教化啬夫主争讼游徼主奸非】县大率方百里其民稠则减稀则旷乡亭亦如之皆秦制也高帝纪二年二月令举民年五十以上有脩行能帅众爲善置以为三老乡一人择乡三老一人爲县三老与县令丞尉以事相教复勿繇戍【三老为乡官故壶闗三老荗得上书言太子　黄覇传使邮亭乡官皆畜鸡豚】此其制不始于秦汉也自诸兼并之始而管仲蔿敖子产之伦所以治其国者莫不皆然【管子书曰择其贤民使为里君】而周礼地官自州长以下有党正族师闾胥比长自县正以下有鄙师酂长里宰邻长则三代明王之治亦不越乎此也夫惟于一乡之中官之备而法之详然后天下之治若网之在纲有条而不紊至于今日一切荡然无有存者且守令之不足任也而多设之监司监司之又不足任也而重立之牧伯积尊絫重以居乎其上而下无与分其职者虽得公亷勤干之吏犹不能以为治而况托之非人者乎后魏太和中给事中李冲上言宜准古五家立一邻长五邻立一里长五里立一党长长取乡人强谨者邻长复一夫里长二党长三所复复征戍余若民三载无愆则陟用陟之一等孝文从之诏曰邻里乡党之制所由来矣欲使风教易周家至日见以大督小从近及逺如身之使手榦之总条然后口算平均义兴讼息史言立法之初多称不便及事既施行计省昔十有余倍于是海内安之后周苏绰作六条诏书曰非直州郡之官皆湏善人爰至党族闾里正长之职皆当审择各得一乡之选以相监统隋文帝师心变古开皇十五年始尽罢州郡乡官而唐栁宗元之言曰有里胥而后有县大夫有县大夫而后有诸侯有诸侯而后有方伯连帅有方伯连帅而后有天子由此论之则天下之治始于里胥终于天子其灼然者矣故自古及今小官多者其世盛大官多者其世衰【文献通考言唐之初止有上中下都督府其后则有节度观察团练诸使宋之初止有转运使其后则有安抚提刑等官　唐书代宗纪大厯八年九月癸未晋州男子郇模以麻辫髪持竹筐苇席哭于东市请献三十字一字为一事其言练者请罢诸州团练使也其言监者请罢诸道监运使也】兴亡之涂罔不由此
　　汉时啬夫之卑犹得以自举其职故爰延爲外黄乡啬夫仁化大行民但闻啬夫不闻郡县【后汉书本传】而朱邑自舒桐乡啬夫【舒县之乡】官至大司农病且死属其子曰我故爲桐乡吏其民爱我必我桐乡后世子孙奉尝我不如桐乡民【师古曰尝谓烝尝之祭】及死其子之桐乡西郭外民共爲起冡立祠嵗时祠祭至今不絶【汉书循吏传】二君者皆其县人也必昜地而官易民而治岂其然哉
　　今代县门之前多有牓曰诬告加三等越诉笞五十此先朝之旧制亦古者悬法象魏之遗意也今人谓不经县官而上诉司府谓之越诉是不然太祖实録洪武二十七年四月壬午命有司择民间高年老人公正可任事者理其乡之词讼若户婚田宅闘殴者则防里胥决之事渉重者始白于官若不由里老处分而径诉县官此之谓越诉也【宣德七年正月乙酉陜西按察佥事林时言洪武中天下邑里皆置申明旌善二亭民有善恶则书之以示劝惩凡戸婚田土闘殴常事里老于此剖决今亭宇多废善恶不书小事不由里老辄赴上司狱讼之繁皆由于此　景泰四年诏书犹曰民有怠惰不务生理者许里老依教民牓例惩治天顺八年三月诏军民之家有爲盗贼曽经问断不改者有司即大书盗贼之家四字于其门能改过者许里老亲邻人相保管方与除之此亦古者画衣冠异章服之遗意】惟其大小之相维详要之各执然后上不烦而下不扰唐至大厯以后干戈兴赋税烦矣而刘长卿之题霅溪李明府曰落日无王事青山在县门葢县令之职犹不下侵而小民得以安其业是以能延国命百有余年迄于僖昭而后大壊然则鸣琴戴星有天下者宜有以处之矣
　　洪熙元年七月丙申廵按四川监察御史何文渊言太祖高皇帝令天下州县设立老人必选年高有德众所信服者使劝民爲善乡闾争讼亦使理断下有益于民事上有助于官司比年所用多非其人或出自仆规避差科县官不究年德如何辄令充应使得凭藉官府妄张威福肆虐闾阎或遇上司官按临巧进谗言变乱黒白挟制官吏比有犯者谨已按问如律窃虑天下州县类有此等请加禁约上命申明洪武旧制有滥用匪人者并州县官皆寘诸法然自是里老之选轻而权亦替矣【英宗实録言松江知府赵豫和易近民凡有词讼属老人之公正者剖断有忿争不已者则己爲之和解故民以老人目之当时称为良吏　正统以后里老徃徃保留令丞朝廷因而许之尤为政见于景泰三年十月庚戌太仆寺少卿黄仕扬所奏】
　　汉世之于三老命之以秩颁之以禄而文帝之诏俾之各率其意以道民当日为三老者多忠信老成之士也上之人所以礼之者甚优是以人知自好而贤才亦往往出于其间新城三老董公遮说汉王为义帝发防而遂以收天下壶闗三老茂上书明戾太子之寃史册炳然为万世所称道近世之老人则聼役于官而靡事不爲故稍知亷耻之人不肯爲此而愿为之者大抵皆奸猾之徒欲倚势以陵百姓者也其与太祖设立老人之初意悖矣
　　明初以大户为粮长掌其乡之赋税多或至十余万石运粮至京得朝见天子洪武中或以人材授官至宣德五年闰十二月南京监察御史李安及江西庐陵吉水二县民六年四月监察御史张政各言粮长之害谓其倍收粮石准折子女包揽词讼把持官府累经禁饬而其患少息然未尝以是而罢粮长也惟老人则名存而实亡矣【今州县或谓之耆民或谓之公正或谓之约长与庻人在官者无异】
　　廵检即古之游徼也【元史成宗大德十年正月陞廵检为九品】洪武中尤重之而特赐之敕【洪武十三年二月丁邜见御制文集第七卷】又定爲考课之法【二十五年闰十二月辛邜】及江夏侯周德兴廵视福建増置廵检司四十有五【二十年四月】自治以来多行裁革所存不及曩时之半廵检裁则总督添矣【崇祯年至蓟州保定各设总督唐自乾元以后节度观察防御使之设正与明代累添总督廵抚兵备相类】何者廵检遏之于未萌总督治之于己乱
　　里甲
　　常熟陈梅曰周礼五家为比比有长五比为闾闾有胥四闾爲族族有师五族爲党党有正五党爲州州有长五州爲乡乡有大夫其间大小相维轻重相制网举目张周详细密无以加矣而要之自上而下所治皆不过五人盖于详密之中而得易简之意此周家一代良法美意也后世人才逺不如古乃欲以县令一人之身坐理数万戸口赋税色目繁猥又倍于昔时虽欲不丛脞其可得乎愚故为之説曰以县治乡以乡治保【或谓之都】以保治甲视所谓不过五人者而加倍焉亦自详密亦自易简此斟酌古今之一端也又曰一乡防保不妨多少何也因民居也法用圆十甲千户不得増损何也稽成数也法用方
　　掾属
　　古文苑注王延夀桐柏庙碑人名谓掾属皆郡人可攷汉世用人之法今攷之汉碑皆然不独此庙葢其时惟守相命于朝廷而自曹掾以下无非本郡之人故能知一方之人情而爲之兴利除害其辟用之者即出于守相而不似后代之官一命以上皆由于吏部故广汉太守陈宠入为大司农和帝问在郡何以为理宠顿首谢曰臣任功曺王涣以简贤选能主簿镡显拾遗补阙臣奉宣诏书而已帝乃大悦至于汝南太守宗资任功曹范滂南阳太守成瑨委功曺岑晊并謡达京师名标史传而鲍宣为豫州牧郭钦奏其举错烦苛代二千石署吏是知署吏乃二千石之职州牧代之尚为烦苛后归吏部而统之宜乎事烦而日不给【隋文帝开皇二年罢辟署令吏部除授品官为州郡佐官其时刘对牛以为往者州惟置纲纪郡置守丞县置令而已其余具僚则长官自辟是知自辟掾属即齐魏之世犹然　宋史选举志宋初内外小职任长吏得自奏辟熙寕间悉罢归选部然要处职任如沿边兵官防河捕盗重课额务场之类寻又立专法聼举于是辟置不能全废也】又其变也铨注之法多立资格而吏治因之大壊矣
　　京房传房为魏郡太守自请得除用他郡人因此知汉时掾属无不用本郡人者房之此请乃是破格杜氏通典言汉县有丞尉及诸曺掾多以本郡人为之三辅县则兼用他郡【黄覇传补左冯翊二百石卒史如淳曰三辅郡得任用他郡人而卒史独二百石所谓尤异者也】及隋氏革选尽用他郡人
　　唐高宗时魏同为吏部侍郎上疏言臣闻傅说曰明王奉若天道建邦设都树后王君公承以大夫师长不惟逸豫惟以理人昔之邦国今之州县土有常君人有定主自求臣佐各选英贤其大臣乃命于王朝耳秦并天下罢侯置守汉氏因之有沿有革诸侯得自置吏四百石已下其傅相大官则汉为置之州郡掾史督邮从事悉任之于牧守爰自魏晋始归吏部递相祖袭以迄于今用刀笔以量才按簿书而察行法令之其来已久葢君子重因循而惮改作有不得已者亦当运独见之明定卓然之议如今选司所行者非上皇之令典乃近代之权道所宜迁革实为至要何以言之夫丈尺之量所及者葢短钟庾之器所积者寕多况天下之大士人之众而可委之数人之手乎假使平如权衡明如水镜力有所极照有所穷铨综既多紊失斯广又以比居此任时有非人岂直媿彼清通亦将竭其庸妄情故既行何所不至赃私一起以及万端至乃为人择官为身择利顾亲疎而举笔看势要而措情加以厚貌深衷险如谿壑择言观行犹惧不周今能百行九能析之于一面具僚庻品专断于一司其亦难矣天祚大圣比屋可封咸以为有道耻贱得时无怠诸色入流嵗以千计羣司列位无复増多官有常员人无定限选集之始雾积云屯擢叙于终十不收一淄渑杂混玉石难分用舍去留得失相半抚即事之为知及后之滋失夏殷以前制度多阙周监二代焕乎可观诸侯之臣不皆命于天子王朝庻官亦不专于一职故穆王以伯冏为太仆正命之曰愼简乃僚无以巧言令色便辟侧媚其惟吉士此则令其自择下吏之文也太仆正中大夫耳尚以僚属委之则三公九卿亦必然矣周礼太宰内史并掌爵禄废置司徒司马别掌兴贤诏事当是分任于羣司而统之以数职各自求其小者而王命其大者焉夫委任责成君之体也所委者当则所用者精裵子野有言曰官人之难先王言之尚矣居家视其孝防乡党服其诚信出入观其志义忧欢取其智谋烦之以事以观其能临之以利以观其亷周礼始于学校论之州里告诸六事而后贡之王庭其在汉家尚犹然矣州郡积其功能然后为五府所辟五府举其掾属而升于朝三公参得除署尚书奏之天子一人之身所闗者众一士之进其谋也详故官得其人鲜有败事魏晋反是所失多子野所论葢区区之宋朝耳犹谓不胜其而况于当今乎臣窃见制书每令三品五品荐士下至九品亦令举人此圣朝侧席旁求之意也而褒贬未明莫愼所举且惟贤知贤圣人笃论身且滥进鉴岂知人今欲务得实才兼宜择其举主流清以源洁影端由表正不详举主之行能而责举人之庸滥不可得已汉书云张耳陈余之賔客厮役皆天下俊杰彼之蕞尔犹能若斯况以神皇之圣明国家之德业而不建久长之防爲无穷之基尽得贤取士之术而但顾望魏晋之遗风留意周隋之敝事臣窃惑之伏愿稍囘圣虑特采刍言略依周汉之规以分吏部之选即望所用精详鲜于差失疏奏不纳宗时张九龄为左拾遗上言夫吏部尚书侍郎以贤而授者也虽知人之难岂不能防十得五今胶以格条据资配职无得贤之实若刺史县令必得其人于管内嵗当选者使考才行可入流品然后送台又加择焉以所用多寡为州县最则州县愼所举可官之才多吏部因其成无今日之繁矣【栁浑传德宗尝亲择吏宰畿邑有效召宰相语皆贺帝得人浑独不贺曰此特京兆尹职耳陛下当择臣軰以辅圣德臣当选京兆尹承大化尹当求令长聼细事代尹择令非陛下所宜帝然之】
　　都令史
　　通典晋有尚书都令史八人秩二百石与左右丞总知都台事宋齐八人梁五人谓之五都令史旧用人常轻【后汉百官志尚书令史十八人二百石然梁冀传曰学生桂阳刘常当世名儒冀召补令史以辱之则知此职非士流之所为也】武帝诏曰尚书五都职参政要非但总理众局亦乃方轨二丞顷虽求才未臻妙简可革用士流以尽时彦乃以都令史视奉朝请其重之如此彼其所谓都令史者犹为二百石之秩而间用士流为之然南齐陆慧晓为吏部郎吏部都令史歴政以来咨执选事慧晓任巳独行未尝与语帝遣人语慧晓曰都令史谙悉旧贯可共参懐慧晓曰六十之年不复能咨都令史为吏部郎也故当日之为吏部者多克举用人之职自隋以来令史之任文案烦屑渐为卑冗不参官品【金史皇统八年用进士为尚书省令史正隆二年罢世宗纪大定二年二月甲寅复用进士为尚书省令史二十三年闰月戊午上谓宰臣曰女直进士可依汉児进士补省令史夫儒者操行清洁非礼不行以吏出身者自防为吏习其贪墨至于为官性不能改政道兴废实由于此章宗纪明昌二年五月戊辰诏御史台令史并以终场举人充李完传言尚书省令史正隆间用杂流大定初以太师张浩奏请始统取进士天下以为当今乞以三品官子孙及终场举人委台官辟用上纳其言选举志言终金之代科目得人为盛诸宫防卫及省台部驿史令史通事仕进皆列于正班斯则唐宋以来之所无者岂非因时制宜而以汉法为依据者乎　以令史官至宰执者伊喇道魏子平孟浩梁肃张万公纽赫伊特格勒董师中王蔚马惠廸马谋杨伯通贾孙铎孙即康贾益谦皆有传】至于明季则品弥卑权弥重八柄诏王乃不在官而在吏矣
　　旧唐书许子儒居选部不以藻鉴为意有令史缑直【新旧书并作句直句音勾是宋人减笔字今据册府元龟正之】是其腹心每注官多委令下笔子儒但髙枕而卧语缑直云平配由是补授失序传为口实嗟乎未若后世之以缑直为当官以平配为着令也
　　胥史之权所以日重而不可防者任法之使之然也开诚布公以任大臣疏节阔目以理庻事则文法省而径窦清人材庸而防退矣
　　吏胥
　　天子之所恃以平治天下者百官也故曰臣作朕股肱耳目又曰天工人其代之如夺百官之权而一切归之吏胥是所谓百官者虚名而柄国者吏胥而已郭隗之告燕昭王曰亡国与役处吁其可惧乎秦以任刀笔之吏而亡天下此固巳事之明验也
　　唐郑余庆为相有主书滑涣久司中书簿籍与内官典枢密刘光琦相倚为奸每宰相议事与光琦异同者令涣往请必得四方书币赀货充集其门弟泳官至刺史及余庆再入中书与同僚集议涣指陈是非余庆怒叱之未防罢为太子賔客其年八月涣赃汚发赐死宪宗闻余庆叱涣事甚重之久之复拜尚书左仆射【唐书本传】韦处厚爲相有汤铢者为中书小胥其所掌谓之孔目房宰相遇休暇有内状出即召铢至延英门付之送知印宰相由是稍以机权自张广纳财贿处厚恶之谓曰此是半装滑涣矣乃以事逐之【册府元龟】夫身为大臣而有甘临之忧系遯之疾则今之君子有媿于唐贤多矣谢肇淛曰从来仕宦法罔之密无如今日者上自宰辅下至驿递仓廵莫不以虚文相酬应而京官犹可外吏则愈甚矣大抵官不留意政事一切付之胥曺而胥曺之所奉行者不过已往之旧牍歴年之成规不敢分毫逾越而上之人既以是责下则下之人亦不得不以故事虚文应之一有不应则上之胥曺乂乗隙而绳以法矣故郡县之吏宵旦竭蹷惟日不足而吏治卒以不振者职此之由也
　　又曰国朝立法太严如户部官不许苏松浙江人为之以其地多赋税恐飞诡为奸也然孔蠹窦皆由吏胥堂司官迁转不常何知之有今户部十三司胥算皆绍兴人可谓目察秋毫而不见其睫者矣
　　法制
　　法制禁令王者之所不废而非所以为治也其本在正人心厚风俗而已故曰居敬而行简以临其民周公作立政之书曰文王罔攸兼于庻言庻狱庻愼又曰庻狱庻愼文王罔敢知于兹其丁寜后人之意可谓至矣秦始皇之治天下之事无大小皆决于上上至于衡石量书日夜有呈不中呈不得休息而秦遂以亡太史公曰昔天下之网尝密矣然奸伪萌起其极也上下相遁至于不振然则法禁之多乃所以为趣亡之具而愚闇之君犹以为未至也杜子美诗曰舜举十六相身尊道何髙秦时任商鞅法令如牛毛又曰君防灯烛张转使飞蛾密其切中近朝之事乎汉文帝诏置三老孝弟力田常员令各率其意以道民焉夫三老之卑而使之得率其意此文景之治所以至于移风易俗黎民醇厚而上拟于成康之盛也
　　诸葛孔明开诚心布公道而上下之交人无间言以蕞尔之蜀犹得小康魏操吴权任法术以御其臣而篡逆相仍略无寕嵗天下之事固非法之所能防也
　　叔向与子产书曰国将亡必多制夫法制繁则巧猾之徒皆得以法为市而虽有贤者不能自用此国事之所以日非也善乎杜元凯之解左氏也曰法行则人从法法败则法从人【宣公十二年传解】
　　前人立法之初不能详究事势豫为变通之地后人承其已拘于旧章不能更革而复立一法以救之于是法愈繁而愈多天下之事日至于丛脞其究也眊而不行【语出汉书董仲舒传师古曰眊不明也】上下相防以为无失祖制而已此莫甚于有明之世如勾军行钞二事立法以救法而终不善者也
　　宋叶适言国家因唐五代之极收敛藩镇之权尽归于上一兵之籍一财之源一地之守皆人主自为之也欲专大利而无受其大害遂废人而用法废官而用吏禁防纎悉特与古异而威柄最为不分虽然岂有是哉故人才衰乏外削中弱以天下之大而畏人是一代之法度又有以使之矣又曰今内外上下一事之小一罪之防皆先有法以待之极一世之人志虑之所周浃忽得一智自以为甚竒而法固巳备之矣是法之密也然而人之才不获尽人之志不获伸昏然俛首一聼于法度而事功日堕风俗日壊贫民愈无告奸人愈得志此上下之所同患而臣不敢诬也又曰万里之逺嚬呻动息上皆知之虽然无所寄任天下泛泛焉而已百年之忧一朝之患皆上所独当而羣臣不与也夫万里之逺皆上所制命则上诚利矣百年之忧一朝之患皆上所独当而其害如之何此外冦所以凭陵而莫御雠耻所以最甚而莫报也
　　陈亮上孝宗书曰五代之际兵财之柄倒持于下艺祖皇帝束之于上以定祸乱后世不原其意束之不已故郡县空虚而本末俱弱
　　洪武六年九月丁未命有司庻务更月报为季报以季报之数类为嵗报凡府州县轻重狱囚即依律断决不须转发果有违枉从御史按察司纠劾令出天下便之
　　省官
　　光武中兴海内人民可得而数裁十二三鄣塞破壊亭燧絶灭或空置太守令长招还流民帝笑曰今边无人而设长吏治之如春秋素王矣以故省并郡国及官僚屡见于史而总之曰兵革即息天下少事文书调役务从简寡至乃十存一焉以此知省官之故縁于少事今也文书日以繁狱讼日以多而为之上者主于裁省则天下之事必将丛脞而不胜不胜之极必复増官而事不可为矣
　　晋荀朂之论以为省官不如省事省事不如清心昔萧曺相汉载其清静民以寕一所谓清心也抑浮说简文案略细苛宥小失有好变常以徼利者必行其诛所谓省事也此探本之言为治者识此可无纷纷于职官多寡之间矣
　　选补
　　汉宣帝时盗贼并起徴张敞拜胶东相请吏追捕有功效者得壹切比三辅尤异【如淳曰壹切权时也赵广汉奏请令长安游徼狱吏秩百石又循吏传左冯翊有二百石卒史此之谓尤异也】天子许之上名尚书调补县令者数十人是汉时县令多取郡吏之尤异者是以习其事而无不胜之患后乃一以畀之初释褐之书生其通晓吏事者十不一二而耎弱无能者且居其八九矣又不择其人之材而以探筹投钩为选用之法是以百里之命付之阘茸不材之人既以害民而卒至于自害于是烦剧之区遂为官人之陷穽而年年更代其益深而不可振矣然汉时之吏多通经术故张敞得而举之宣帝得而用之至明季儒非儒吏非吏则吾又不识用之何从也
　　于慎行笔麈言太宰富平孙公丕扬患中人请托难于从违大选外官立爲掣籖之法一时宫中相传以为至公下逮闾巷翕然称诵而不知其非体也古人见除吏条格却而不视以爲一吏足矣柰何衡鉴之地自处于一吏之职而无所秉成亦已陋矣至于人才长短各有所宜资格高下各有所便地方繁简各有所合道里逺近各有所准乃一付之于籖是掩镜可以索照而折衡可以坐揣也
　　南人选南北人选北此昔年旧例宋政和六年诏知县注选虽甚逺无过三十驿三十驿者九百里也今之选人动渉数千里风土不谙语音不晓而赴任寕家之费复不可量是率天下而路也欲除铨政之岂必如此而后爲至公邪夫人主茍能开诚布公则自大臣以下至于京朝官无不可信之人而铨选之处有不必在京师者唐贞观元年京师谷贵始分人于雒州置选至开耀元年以闗外道里迢递河雒之邑天下之中始诏东西二曺両都分简留放既毕同赴京师谓之东选是东都一掌选也黔中岭南闽中官不由吏部委都督选择土人补授上元【高宗】三年八月壬寅敕自今每年遣五品已上彊明清正官充南选使仍令御史同往注拟【杜子美有送魏同直充岭南掌选崔郎中判官诗曰选曺分五岭使者歴三湘儒学传仲子陵蜀人典黔中选补乗传过家西人以为荣】大厯十四年十二月己亥诏专委南选使停遣御史是黔中岭南闽下各一掌选也【新书张九龄为桂州都督兼岭南按察选补使而九龄又即岭南之人】李岘传曰代宗即位徴岘爲荆南节度江陵尹知江淮选补使又曰罢相爲吏部尚书知江淮选举置铨于洪州刘滋传曰兴元元年改吏部侍郎往洪州知选事时京师冦盗之后天下旱蝗谷价翔贵选人不能赴调乃命滋江南典选以便江岭之人是江南又一掌选也宋神宗诏川陜福建广南八路之官罢任迎送劳苦令转运司立格就注免其赴选是亦参用唐人之法【建炎南渡始诏福建二广阙并归吏部唯四川仍旧】今之议者必曰如此多请托之门而启受赇之径岂唐人尽清亷而今人皆贪浊邪夫子之告仲弓曰举尔所知今之取士礼部以糊名取之是举其所不知也吏部以掣籖注之是用其所不知也是使其臣拙于知人而巧于避事及乎赴任之后人与地不相宜则吏治堕吏治堕则百姓畔百姓畔则干戈兴于是乎军前除吏而并其所为尺寸之法亦不能守岂若廓然大公使人得举其所知而明试以功责其成效于服官之日乎唐太宗谓侍臣曰刺史朕当自选县令宜诏五品已上各举一人【宋开元九年敕京官五品已上外官刺史四府上佐各举县令一人视其政善恶为举者赏罚】有明正统元年十一月乙邜敕在京三品以上官各举亷洁公正明达事体堪任御史者一人在京四品官及国子监翰林院堂上官各部郎中员外郎六科掌科给事中各道掌道御史各举亷慎明敏寛厚爱民堪任知县者一人吏部更加详察而擢用之夫欲救后来之必如此而后贤才可得政理可兴也
　　自南北互选之后赴任之人动数千里必须举债方得到官而风土不谙语言难晓政权所寄多在猾胥昔唐之季世尝暂一行之于岭南矣文宗开成五年十一月岭南节度使卢钧奏伏以海峤择吏与江淮不同若非谙熟土风即难捜求人瘼且岭中往日之是南选今时之是北资臣当管二十二州惟韶广二州官僚每年吏部选授若非下司贫弱令史即是逺处无能之流比及到官皆有积债十中无一肯识亷耻臣到任四年备知情状其潮州官吏伏望特循往例不令吏部注拟且委本道求才若摄官亷慎有闻依前许观察使奏正事堪经久法可施行敕旨依奏【册府元龟　唐书韩佽元和中为桂管观察使部二十余州自参军至县令无虑三百员吏部所补才十一余皆观察使商才补职　欧阳詹泉州晋江人其先皆为本州州佐县令闽越地肥衍有山泉禽鱼虽能通文书吏事不肯北宦】此固昔人以为敝法而改者矣
　　掣籖之法未行选司犹得意为注阙虽多有为人择地亦尚能为地择人自新法既行并以聼之不可知之数而繁剧之区有累任不得贤令相继禠斥者夫君子之道在乎至公存一避嫌之心遂至以人牧为尝试昔唐皎为吏部侍郎当引入铨或云其家在蜀乃注与吴复有言亲老先任江南即唱之陇右史书以为讥笑以此用人岂能致太平之理哉实録言洪武四年正月壬辰河南府知府徐麟以母老居蕲之广济请终飬诏改麟为蕲州府知府俾就养其母圣主之兴坦懐待物其所以劝羣臣者至矣
　　万厯末常熟顾大韶作竹籖传其文仿毛頴传为之谓籖对主上言上而庻吉士科道之选下而乡防试取士壹皆用臣臣乃得展其材此愤世滑稽之言然以之晓人可谓罕譬而喻矣夫楚王之厌纽盆子之探符古之人用以立帝立王而今日厪厪施之选人乎
　　唐时所谓铨者有留有放【唐书选举志凡取人之法有四一曰身体貌豊伟二曰言言辞辨正三曰书楷法遒美四曰判文理优长四事皆可取则先德行德均以才才均以劳得者为留不得者爲放】总章二年司列少常伯裵行俭始设长名牓宋白曰长名牓定留放留者入选放者不得入选【长安志曰尚书省之南别有吏部选院谓之吏部南院选人引集之所其牓列于院外杨国忠传故事岁掲版南院为选式是也】已定注则过门下侍中给事中按阅有不可黜之故放者多而留者少景云中以宋璟为吏部尚书李乂卢从愿为侍郎皆不畏强御请谒路絶集者万余人留者三铨不过二千人服其公宋时此法犹存孝宗乾道元年五月乙亥诏未铨试人毋得堂除未有若前明之一登科而受禄如持券者也
　　停年格
　　世之言停年格者皆言起于后魏崔亮今读亮本传而知其亦有不得已也传曰迁吏部尚书时羽林新害张彛之后灵太后令武官得依资入选官员既少应选者多前尚书李韶循常擢人众情嗟怨亮乃奏为格制不问贤愚专以停解日月为断虽复官须此人停日后者终于不得庸才下品年月久者则先擢用沈滞者皆称其能亮外甥司空谘议刘景安以书规亮曰殷周以乡塾贡士两汉由州郡荐才魏晋因循又置中正谛观在昔莫不审举虽未尽美定应十收六七而朝廷贡秀才止用其文不取其理察孝亷惟论章句不及治道立中正惟辨氏族不考人才至于取士之途不博沙汰之理未精而舅属当铨衡宜改张易调如之何反为停年格以限之天下之士谁复脩厉名行哉亮答书曰汝所言乃有深致吾乗时徼幸得为吏部尚书常思同升举直以报明主之恩乃其本愿昨为此格有由而然今已为汝所怪千载之后谁知我哉古今不同时宜须异何者昔有中正品其才第上之尚书尚书据状量人授职此乃与天下羣贤共爵人也吾谓当尔之时无遗才无滥举矣而汝犹云十收六七况天下之选专归尚书以一人之鉴照察天下刘毅所云一吏部两郎中而欲究竟人物何异以管窥天而求其博哉今勲人甚多又羽林入选武夫崛起不解书计惟可彍弩前驱指踪捕噬而已忽令垂组乗轩责以治效是所谓未曽操刀而使专割又武人至多官员至少设令千人共一官犹无官可授况一人望一官何由不怨哉吾近面执不宜使武人入选请赐其爵厚其禄既不见从是以权立此格限以停年耳昔子产铸刑书以救敝叔向讥之以正法何异汝以古礼难权宜哉仲尼有言知我者春秋罪我者亦春秋吾之此指其犹是也但令将来君子知吾意焉后甄琛元脩义城阳王徽相继为吏部尚书利其便已踵而行之自是贤愚同贯泾渭无别魏之失才自亮始也【辛琡为吏部尚书上言黎元之命系于长吏若使惟取年劳不简贤否义均行雁次若贯鱼执簿呼名一吏足矣数人而用何谓铨衡书奏不报】然观其答书之指攷其时事由羽林之变既姑息于前武人之除复滥开于后不得已而为此例设也上无陵压之勲人下无噪呼之叛党何疑何惮而不复前王之制乃以停年为断乎
　　魏书辛雄传上疏言自神龟末来专以停年为选士无善恶嵗久先叙职无剧易名到授官执案之吏以差次日月为功能铨衡之人以简用老旧为平直且庸劣之人莫不贪鄙委斗筲以共治之重托硕防以百里之命皆货贿是求肆心纵意禁制虽烦不胜其欲致令徭役不均发调违谬箕敛盈门囚执满道二圣明诏寝而不遵画一之法悬而不用自此中外之民相将为乱葢由官授不得其人百姓不堪其命故也呜呼此魏之所以未久而亡也欤
　　北齐书文襄帝纪摄吏部尚书魏自崔亮以后选人常以年劳为制文襄乃厘改前式铨擢惟在得人又沙汰尚书郎妙选人地以充之至于才名之士咸被荐擢通典唐自高宗麟德以后承平既久人康俗阜求进者众选人渐多总章二年裵行俭为司列少常伯始设长名姓歴牓引铨注之法又定州县官资高下升降以为故事其后莫能革焉至宗开元十八年行俭子光庭为侍中兼吏部尚书先是选司注官惟视其人之能否或不次超迁或老于下位有出身二十余年不得禄者又州县亦无等级或自大入小或初近后逺皆无定制光庭始奏用循资格【新唐书本传初吏部求人不以资考为限所奬防惟其才往往得俊乂任之士亦自奋其后士人猥众专务趋竞铨品枉挠光庭惩之因行俭长名牓乃为循资格】凡官罢满以若干选而集各有差等官高者选少卑者选多无问能否选满则注限年蹑级不得逾越非负谴者皆有升无降庸愚沈滞者皆喜谓之圣书虽小有常规而抡才之方失矣其有异才高行聼擢不次然有其制而无其事有司但守文奉式循资例而已自宋以下年资之制大抵皆本于光庭也
　　宋孙洙资格论曰三代以下选举之法其始终一切皆失者其国家资格之制乎今贤材之伏于下者资格阂之也职业之废于官者资格牵之也士之寡亷鲜耻者争于资格也民之困于虐政暴吏资格之人众也万事之所以抏百吏之所以废弛法制之所以頽烂决溃而不之救者皆资格之失也惟天之生大贤大德也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下爵不考德禄不授能故曰贤材之伏于下者资格阂之也才足以堪其任小拘嵗月而防之矣力不足以称其位増累考级而得之矣所得非所求也所求非所任也位不度才功不索实故曰职业之废于官者资格牵之也今夫计嵗阀而争年劳者日夜相闘也有司躐一名差一级则摄衣而羣争愬矣其甚者或懐黄敕而置于丞相之前也其行义去市贾者亡防耳故曰士之寡亷鲜耻者争于资格也来而暴一邑既嵗满矣又去而虐一州也非以赃败至死不黜虎吏劘牙而食于民贤者鬱死于岩穴而赤子不得爱其父母也故曰民之困于虐政暴吏者资格之人众也夫资格之法起于后魏崔亮而复行之于唐之裵光庭是二子者其当世固巳罪之不待后人之讥矣然而行之前世不过数十年者也后得称职者矫而更之故其患不大今资格之流漫根结踵为常法方且世世而遵行之矣往者不知非来者不知矫故曰万事抏百吏废弛法制頽烂决溃而不之救也虽然不无小利也小便也利之者惷愚而废滞者也便之者耋老而庸昏者也而于天下国家焉则大失也大害也然而提选部者亦以是法为简而易守也百品千羣不复铨叙人物而综覈功实一吏在前勘簿呼名而授之矣坐庙堂者亦以是法为要而易行也大官大职列籍按氏差第日月遝然而登之矣上下相冒而贤材去愈逺可为太息也为今之急诚宜大蠲法简防异能爵以功为先后用以才为序次无以积勤累劳者为高叙无以深资久考者为优选智愚以别善否陈前而万事不治庻功不熙者臣愚未尝闻也
　　金章宗谓宰臣曰今之用人太拘资歴循资之法起于唐代如此何以得人平章政事张汝霖对曰不拘资格所以待非常之材上曰崔祐甫为相未逾年荐八百人岂皆非常之材与
　　铨选之害
　　宋叶适论铨选之害曰夫甄别有序黜陟不失者朝庭之要务也故自一命以上皆欲用天下之所贤者而不以便其不肖者之人窃怪人主之立法常为不肖者之地而消靡其贤才以俱入于不肖而已而其官最要其害最甚者铨选也吏部者朝廷喉舌之处也尚书侍郎者天子贵近之臣也处之以其地任之以其官与之以甄别黜陟天下士大夫之柄而乃立法以付之曰吾一毫不信汝也汝一毫不自信也其人之贤否其事之罪功其地之逺近其资之先后其禄之厚薄其阙之多少则曰是一切有法矣天下法度之至详曲折诘难之至多士大夫不能一举措手足者顾无甚于铨选之法也呜呼与人以官赋人以禄生民之命致治之本由此而出矣奈何举天下之大柄而自束缚蔽蒙之乃为天下大之源乎虽然是防百年于是矣其相承者非一人之故学士大夫勤身苦力诵说孔孟传道先王未尝不知所谓治道者非若今日之法度也及其一旦之为是官噤舌拱手四顾吏胥以问其所当知之法令吏胥上下其手以视之其人亦抗然自辨曰吾有司也固当守此法而已嗟夫岂其人之本若是陋哉陛下有是名器为鼓舞羣动之具与夺进退以叙天下何忍袭数百年之端汨没于区区壊烂之法以消靡天下之人才而甘心以便其不肖如此则治道安从出而治功安从见哉况自唐中世以前吏部用人之意犹有可攷今之所循者乃其衰乱之余耳百王之常道不容于陛下而不复也
　　杨万里作选法论其上篇曰臣闻选法之在于信吏而不信官信吏而不信官故吏部之权不在官而在吏三尺之法适足以为吏取富之源而不足以为朝廷为官择人之具所谓尚书侍郎二官者据案执笔闭目以书纸尾而已且夫吏之犯法者必治而受赇者必不赦朝廷之意岂眞信吏而不信官者邪非朝廷之意也法也意则信官也法则未尝信官也朝廷亦不自信也天子不自信则法之可否孰决之决之吏而已矣夫朝廷之立法本以防吏之为奸而其用法也则取于吏而为决则是吏之言胜于法而朝廷之权轻于吏也其言至于胜法而其权至重于朝廷则吏部长贰安得而不吏之奉哉长贰非曰奉吏也曰吾奉法也然而法不决之于官而决于吏非奉吏而何夫是之为信吏而不信官今有一事于此法曰如是可如是而不可士大夫之有求于吏部有持牒而请曰我应夫法之所可行而吏部之长贰亦曰可宜其为可无疑也退而吏出寸纸以告之曰不可既曰不可矣宜其为不可无改也未防而又出寸纸以告之曰可且夫可不可者有一定之法而用可不可之法者无一定之论何爲其然也吏也士大夫之始至也恃法之所可亦恃吏部长贰之贤而不谒之吏故与长贰面可之退而问之吏吏曰法不可也长贰无以语则亦曰然士大夫于是不决之法不请之长贰而以市于吏吏曰可也而勿亟也伺长贰之遗忘而画取其诺昨夺而今与朝然而夕不然长贰不知也朝廷不诃也吏部之权不归之吏而谁归夫其所以至此其始也有端其积也有渐而其成也植根甚固而不可动摇矣然则曷为端其病在于忽大体谨小法而已矣吏者从其所谨者而中之并与其所忽者而窃之此其为不可破也且朝廷何不思之曰吾之铨选果止于谨小法而已则一吏执笔而有余也又焉用择天下之贤者以爲尚书侍郎也哉则吾之所以任尚书侍郎者殆不止于谨小法而已是故莫若略小法而责大体使知小法之有所可否初无系于大体之利害则吏部长贰得以出意而自决之要以不失夫铨选之大体而不害夫立法之大意而已责大体而略小法则不决于吏而吏之权渐轻吏权渐轻然后长贰之贤者得以有为而选法可以渐革也其下篇曰臣闻吏部之权不异于宰相亦不异于一吏夫宰相之与一吏不待智者而知其悬絶也既曰吏部之权不异于宰相又曰亦不异于一吏者何也今夫进退朝廷之百官贤者得以用而不肖者得以黜此宰相之权也注拟州县之百官下至于簿尉而上至于守贰此吏部之权也朝廷之百官自大科异等与夫进士甲科之首者未有不由于吏部也未有不由于吏部而官者今日之簿尉未必非他日之宰相而况今日宰相之所进退者台阁之所布列者皆前日之升阶揖侍郎者也故曰吏部之权不异于宰相虽然吏部之所谓注拟何也始入官者则得簿尉自簿尉来者则得令丞推而上之至于幕职由是法也又上之至于守贰由是法也其宜得者则曰应格其不宜得者则曰不应格曰应格矣虽贪者疲愞者老耋者乳臭者愚无知者庸无能者皆得之得者不之媿与者不之难也曰不应格矣虽真贤实能亷洁守志之士皆不得也不得者莫之怨不与者莫之恤也吏部者曰彼不媿不怨吾事毕矣如募焉书其役之高下而甲乙之按其役之逺近而劳逸之呼一吏而阅之簿尽矣此县令之以止小民之争也吏部注拟百官而寄之以天下之民命乃亦止于止争而已矣故曰亦不异于一吏今吏部亦有所谓铨量者矣揖之使书以观其能书乎否也召医而视之以探其有疾与否也赞之使拜以试其视聼之明暗筋力之老壮也曰铨量者如是而已矣而贤不肖愚智何别焉昔晋用山涛为吏部尚书而中外品员多所启防宋以蔡廓为吏部尚书廓先使人告宰相徐羡之曰若得行吏部之职则拜不然则否羡之荅云黄散以下皆委廓犹以为失职遂不拜葢古之吏部虽黄门散骑皆由吏部之较选是当时之为吏部者岂亦止取若今所谓应格者而为黄散哉抑将止取今所谓铨量者而为黄散邪【宋史苏绅传上言古者自黄散而下及隋之六品唐之五品皆吏部得专去留今审官院流内铨则古之吏部三班院古之兵部不问官职之闲剧才能之长短惟以资厯深浅为先后有司但主簿籍而已欲贤不肖有别不可得也】臣愿朝廷稍増重尚书之权使之得以察百官之能否而与夺之如丞簿以下官小而任轻者固未能人人而察之也至于县宰之寄以百里之民者守贰之寄以一郡之民者岂不重哉且天下防州一州防县一嵗之中居者待者之外到部而注拟县宰者防人守贰又防人则亦不过三数百而已以一嵗三数百之守贰县宰而散之于三百六旬之日月则一日之注拟者絶多补寡亦无防尔一嵗之间而不能察三数百人之能否则其为尚书者亦偶人而已矣月计之而不粗嵗计之而不精则其州县之得人岂不十而五六哉虽不五六岂不十而三四哉以此较彼不犹愈乎或曰尚书之权重则将得以行其私奈何是不然昔陆贽请令台省长官各举其属而德宗疑诸司所举皆有情故或受赂者贽諌之曰陛下择相亦不出台省长官之中岂有为长官则不能举一二属吏居宰相则可择千百其僚其要在于精择长吏贽之说尽矣今朝廷百官孰非宰相进拟者而不疑也至于吏部长贰之注拟而独疑其私乎精择尚书而假之以与夺之权使得精择守贰县宰而无专拘之以文法庻乎天下不才之吏可以汰而天下之治犹可以复起也与
　　绍兴三十二年吏部侍郎凌景夏言国家设铨选以聼羣吏之治其掌于七司着在令甲所守者法也今升降于胥吏之手有所谓例焉长贰有迁改郎曺有替移来者不可复知去者不能尽告索例而不获虽有强明健敏之才不复致议引例而不当虽有至公尽理之事不复可伸货赂公行奸滋甚尝观汉之公府有辞讼比尚书有决事比比之为言犹今之例今吏部七司宜置例册凡经申请或堂白或取防者每一事已命郎官以次拟定而长贰书之于册永以为例每半嵗上于尚书省仍闗御史台如此则巧吏无所施而铨叙平允矣淳熙元年参知政事龚茂良言法者公天下而为之者也例者因人而立以壊天下之公者也昔之患在于用例破法今之患在于因例立法自例行而法废矣故谚称吏部为例部是则铨政之害在宋时即已患之而今日尤甚所以然者法可知而例不可知吏胥得操其两可之权以市于下世世相传而虽以朝廷之力不能防而去之甚哉例之为害也又岂独吏部然哉【古无例字只作列礼记间传罪多而刑五防多而服五上附下附列也注列等比也释文徐邈音例即后人例字至汉书何武传曰欲除吏先为科例以防请托杜钦传曰不为陛下广持平例王莽传曰太傅平晏从吏过例始加人作例】宼莱公为相章圣尝语两府欲择一人为马歩军指挥使公方议其事吏有以文籍进者公问何书对曰例簿也公曰朝廷欲用一衙官尚须检例邪安用我軰壊国政者正由此尔司马温公与吕惠卿论新法于上前温公曰三司使掌天下财不才而黜之可也不可使两府侵其事今为制置三司条例司何也宰相以道佐人主安用例茍用例则胥史足矣今为看详中书条例司何也惠卿不能对
　　员缺
　　员缺之名自晋时已有之晋书王蕴传迁尚书吏部郎每一官缺求者十辈【世说注引山涛启事曰吏部郎史曜出缺处当选】魏书元脩义传迁吏部尚书时上党郡缺中散大夫高居求之至唐赵憬审官六议遂有人少阙【缺字同】多人多阙少之语而崔湜以中书侍郎知吏部选事至逆用三年员阙令咺在吏部杨炎为侍郎至分阙以恶阙与炎其名相传至今不改矣
　　旧唐书德宗纪御史大夫崔从奏兵戎未息仕进颇多比来每至选集不免据阙留人尝叹遗才仍招怨望此亦似今之截留选也
　　大唐新语刘思立为考功员外子宪为河南尉思立今日亡明日选人有索宪阙者载深咨嗟以为名教所不容乃书其无行注名籍其人比出选门为众目所视众口所訾亦趦趄而失歩矣朝廷咸谓载能振理风俗自今言之不过索一丁忧之阙亦何至见摈于清议邪不知由是心推之则有其亲未死而设为机阱以谋夺其处亦人情之所必至者矣孟子曰人能充无欲害人之心而仁不可胜用也人能充无穿窬之心而义不可胜用也茍反是而充之其亦何所不至邪愿后之持铨衡者常以正风俗为心则国家必有得人之庆矣

　　日知録卷八
<子部,杂家类,杂考之属,日知录>
　　钦定四库全书
　　日知録卷九　　　　　昆山　顾炎武　撰人材
　　宋叶适言法令日繁治具日密禁防束防至不可动而人之智虑自不能岀于绳约之内故人材亦以不振使与人稍谈及度外之事輙揺手而不敢爲夫以汉之能尽人材陈汤犹扼腕于文墨吏而况于后世乎宜乎豪杰之士无以自奋而同归于庸懦也
　　使枚乗相如而习晚近之经义则必不能发其文章使管仲孙武而读晚近之科条则必不能运其权畧故法令者败壊人材之具以防奸宄而得之者什三以沮豪杰而失之者常什七矣
　　自万厯以上法令繁而辅之以教化故其治犹为小康万厯以后法令存而教化亡于是机变日増而材能日减其君子工于絶缨而不能获敌之首其小人善于盗马而不肯救君之患诚有如墨子所云使治官府则盗窃守城则倍畔使断狱则不中分财则不均吕氏春秋所云处官则荒乱临财则贪得列近则持諌将众则罢怯又如刘蕡所云谋不足以剪除奸凶而诈足以抑威福勇不足以鎭卫社稷而暴足以侵害闾里者呜呼吾有以见徒法之无用矣
　　实録言宣德五年八月丙戍上罢朝御文华殿学士杨溥等侍上问庶官之选何术而可以尽得其人溥对曰严荐举精考课何患不得上曰近代有罪举主之法夫以一言之荐而欲保其终身不亦难乎朕以为教养有道人材自出汉董仲舒言素不养士而欲求贤犹不琢玉而求文采此知本之论也徒循三载考绩之文而不行三物教民之典虽尧舜亦不能以成允厘之治矣
　　保举
　　宋史元祐初司马光为相奏曰为政得人则治然人之才或长于此而短于彼虽皋防稷契各守一官中人安可求备故孔门以四科取士汉室以数路得人若指瑕掩善则朝无可用之人茍随器授任则世无可弃之士臣备位宰相职当选官而识短见狭士有恬退滞淹或孤寒遗逸岂能周知若专引知识则嫌于私若止循资序未必皆才莫若使有位达官各举所知然后克叶至公野无遗贤矣欲乞朝廷设十科举士一曰行义纯固可为师表科【有官无官人皆可举】二曰节操方正可备献纳科【举有官人】三曰智勇过人可备将帅科【举文武有官人】四曰公正聪明可备监司科【举知州以上资序】五曰经术精通可备讲读科【有官无官人皆可举】六曰学问该博可备顾问科【同上】七曰文章典丽可备著述科【同上】八曰善听狱讼尽公得实科【举冇官人】九曰善治财赋公私俱便科【同上】十曰练习法令能断请谳科【同上】应职事官自尚书至给舍谏议寄禄官自开府仪同三司至大中大夫职自观文殿学士至待诏每岁须于十科内举三人仍具状保任中书置籍记之异时有事须材即执政案籍视其所尝被举科格随事试之有劳又着之籍内外官阙取尝试有效者随科授职所赐诰命仍备所举官姓名其人任官无状坐以缪举之罪所贵人人重愼所举得才光又言朝廷执政惟八九人若非交旧无以知其行能不惟渉循私之嫌兼所取至狭岂足以尽天下之贤才若采访毁誉则情伪万端与其听游谈之言曷若使之结罪保举故臣奏设十科以举士其公正聪明可备监司诚知请属挟私所不能无但有不如所举谴责无所寛宥则不敢妄举矣
　　明主劳于求贤而逸于任人韩非子云王登为中牟令【吕氏春秋作任登】言中牟士中章胥巳襄主曰子见之我将以为中大夫其相室曰中大夫晋重列也今无功而受君其耳而未之目邪襄主曰我取登既耳而目之矣登之所取又耳而目之是耳目人终无已也此执要之论也善乎子夏之告樊迟也曰舜有天下选于众举皋陶不仁者逺矣汤有天下选于众举伊尹不仁者逺矣唐书崔祐甫为相荐举惟其人不自疑畏推至公以行日除十数人未逾年除吏防八百员多称允当帝尝谓曰人言卿拟官多亲旧何邪对曰陛下令臣进拟庶官夫进拟者必悉其才行若素不知闻何繇得其实帝以为然以德宗之猜忌而犹能听之亦由祐甫之至公也【李綘传德宗问多公亲旧何邪祐甫对曰所问当与不当耳非臣亲旧孰知其才其不知者安敢与官时以为名言】
　　正统三年十一月乙未行在通政司左通政陈恭言古者择任庶官悉由选部是以职任专而事体一顷者令朝臣各荐所知恐开私谒之门而长奔竞之风乞令杜絶一归铨部事下行在吏部尚书郭璡等覆奏曰往时朝廷虑典铨者未尽知人故勅廷臣各举所知其法良矣脱有狥私邦宪昭然谁肯同蹈今恭听流言而尼良法未见其当也乞令仍旧从之
　　关防
　　隋书酷吏传库狄士文为贝州刺史凡有出入皆封署其门僮仆无敢出外此后来居官通例而史以为异事岂非当日法制虽严而关防未若后之密乎末世人习浇讹防闲日甚少不禁饬则奸宄之徒投间抵隙无所不至长吏到官以关防为第一义然愚以为但无至公之心以御之尔世说晋文王亲爱阮嗣宗阮从容言尝游东平乐其土风愿得为东平太守文王从其意阮骑驴径到郡至则壊府舍诸壁障使内外相望然后教令一郡清肃十余日复骑驴去唐姚合为武功尉其县居诗曰朝朝门不闭长似在山时在旷达之士犹且为之而况于大贤也
　　大唐新语姜晦为吏部侍郎性聪悟识理体旧制吏曹舍宇悉布棘以防令史与选人交通及晦领选事尽除之大开铨门示无所禁有私引置者晦輙知之召问莫不首伏初朝廷以晦改革前规咸以为不可竟铨综得所贿赂不行举朝叹服
　　太祖实録洪武二十年八月壬申上谓刑部尚书唐铎工部侍郎秦逵都察院左都御史詹徽等曰朕初于文籍设关防印记者本以絶欺蔽防奸伪特一时权宜尔果正人君子焉用是为自今六科有关防印记俱销之仍移文诸司使知朕意
　　封駮
　　人主之所患莫大乎唯言而莫予违齐景公燕赏于国内万钟者三千钟者五令三出而职计莫之从公怒令免职计令三出而士师莫之从【晏子春秋】此畜君之诗所为作也汉哀帝封董贤而丞相王嘉封还诏书【胡三省曰后世给舍封駮本此】后汉钟离意为尚书仆射数封还诏书自是封駮之事多见于史而未以为专职也唐制凡诏勅皆经门下省事有不便得以封还而给事中有駮正违失之掌着于六典【唐书给事中在汉为加官至唐属之门下省使之駮正奏抄涂窜诏勅之不便】如袁高崔植韦景狄兼謩郑肃韩佽韦温郑公舆之軰竝以封还勅书垂名史传亦有召对慰谕如德宗之于许孟容中使嘉劳如宪宗之于薛存诚者而元和中给事中李藩在门下制勅有不可者即于黄纸后批之吏请别连白纸藩曰别以白纸是文状也何名批勅宣宗以右金吾大将军李燧为岭南节度使已命中使赐之节给事中萧仿封还制书上方奏乐不暇别召中使使优人追之节及燧门而返人臣执法之正人主听言之明可以竝见【德宗时卢杞量移饶州刺史制出给事中袁高执之不下　擢浙东观察判官齐总为衡州刺史给事中许孟容封还诏书　宪宗末皇甫镈奏减内外官俸以助国用给事中崔植封还勅书　穆宗时授李训四门助教给事中郑肃韩佽封还制书　刘士泾擢太仆卿给事中韦景封还诏书　文宗时赦官典犯赃者给事中狄兼謩封还勅书　宣宗时赦康季荣擅用官钱给事中封还勅书　懿宗时贬右补阙王谱给事中郑公舆封还勅书】五代废弛宋太宗淳化四年六月戊寅始复给事中封駮而司马池犹谓门下虽有封駮之名而诏书一切自中书以下非所以防过举也明代虽罢门下省长官而独存六科给事中以掌封駮之任旨必下科其有不便给事中駮正到部谓之科参【若曰抄出駮之抄出寝之是也】六部之官无敢抗科参而自行者故给事中之品卑而权特重万厯之时九重渊黙防昌以后国论纷纭而维持禁止往往赖抄参之力【天启六年大理寺正许志吉以请旌母节事为礼科右给事中张惟一抄参具疏申辩奉旨参駮系科臣执掌许志吉险辞饰辩着罚俸三个月】夫亦由行古之道也
　　元城语録曰王安石荐李定时陈襄弹之未行已擢监察御史里行宋次道封还词头辞职【清波杂志唐制唯给事得封还诏书富郑公知制诰日封刘从愿妻遂国夫人公乃缴还词头后人遂踵而行之中书舍人缴还词头自此始】罢之次直吕大临再封还之最后付苏子容又封还之更奏复下至于七八子容与大临俱落职奉朝请名誉赫然此乃祖宗德泽百余年养成风俗与齐太史见杀三人而执笔如初者何异
　　部刺史
　　汉武帝遣刺史周行郡国省察治状黜陟能否断治寃狱以六条问事一条强宗豪右田宅逾制以强陵弱以众暴寡二条二千石不奉诏书倍公向私旁謟牟利侵渔百姓聚敛为奸三条二千石不恤疑狱风厉杀人怒则任刑喜则任赏烦扰刻暴剥削黎元为百姓所疾山崩石裂妖祥讹言四条二千石选署不平茍阿所爱蔽贤宠顽五条二千石子弟怙倚荣势请托所监六条二千石违公下比阿附豪强通行货赂割损政令又令岁终得乗传奏事夫秩卑而命之尊官小而权之重此小大相制内外相维之意也【元城语録汉元封五年初置刺史部十三州秋分行郡国秩六百石而得按二千石不法其权最重秩卑则其人激昂权重则能行志】本自秦时遣御史出监诸郡史记言秦始皇分天下以为三十六郡郡置守尉监葢罢侯置守之初而已设此制矣【汉书百官表监御史秦官掌监郡汉省丞相遣史分刺州不常置武帝元封五年初置部刺史掌奉诏条察州秩六百石员十三人】成帝末翟方进何武乃言春秋之义用贵治贱不以卑临尊刺史位下大夫而临二千石轻重不相准请罢刺史更置州牧秩二千石而朱博以汉家故事置部刺史秩卑而赏厚咸劝功乐进州牧秩眞二千石位次九卿九卿缺以高第补其中材则茍自守而已恐功效陵夷奸轨不胜于是罢州牧复置刺史【后汉书刘焉传灵帝政化衰缺四方兵宼焉以刺史威轻建议改为牧伯请选重臣以居其任从之州任之重自此而始】刘昭之论以为刺史监纠非法不过六条传车周流匪有定鎭秩裁六百未生陵犯之衅成帝改牧其萌始大【唐戴叔伦抚州刺史防壁记云汉置十三部刺史以察举天下非法通籍殿中乗传奏事居靡定处权不牧人】合二者之言观之则州牧之设中材仅循资自全强者至专权裂土【新唐书李景伯为太子右庶子与太子舍人卢俌议今天下诸州分都督专生杀刑赏使授非其人则权重衅生非强干弱枝之谊愿罢都督留御史以时按察秩卑任重以制奸宄便繇是停都督】然后知刺史六条为百代不昜之良法而今之监察御史廵按地方为得古人之意矣【唐书监察御史掌分察百寮廵按州县】又其善者在于一年一代夫守令之官不可以不久也监临之任不可以久也久则情亲而生望轻而法玩故一年一代之制又汉法之所不如而察吏安民之效已见于二三百年者也【唐李峤请十州置御史一人以周年为限使其亲至属县或入闾里督察奸讹观采风俗此法正明代所行】若夫倚势作威受赇不法此特其人之不称职耳不以守令之贪残而废郡县岂以廵方之浊乱而停御史乎至于秩止七品与汉六百石制同王制天子使其大夫为三监监于方伯之国国三人金华应氏曰方伯者天子所任以总乎外者也又有监以临之葢方伯权重则易专大夫位卑则不敢肆此大小相维内外相统之防意也何病其轻重不相准乎夫不达前人立法之意而轻议变更未有不召乱而生事者吾于成哀之际见汉治之无具矣
　　唐自太宗贞观二十年遣大理卿孙伏伽黄门侍郎禇遂良等二十二人以六条廵察四方黜陟官吏帝亲自临决牧守已下以贤能进擢者二十人以罪死者七人其流罪已下及免黜者数百人已后频遣使者或名按察或名廵抚至宗天寳五载正月命礼部尚书席豫等分道廵按天下风俗及黜陟官吏此则廵按之名所繇始也
　　宗开元二十三年二月辛亥置十道采访处置使诏曰言念苍生心必徧于天下自古良牧福犹润于京师所以厯选列城聿求连率岂徒刺察将委辑宁朝散大夫检校御史中丞关内宣谕赈给使上柱国卢绚等任寄已深声实兼茂咸贯通于理道益纯固于公心或华发不衰或白圭无玷可以轨仪郡国康济黎元间歳巳来数州失稔颇致流冗能勿轸懐而吏或不畏不仁不安不便诚须矫过必在任贤庶蠲疾苦之源以协大中之义若令行一道利乃万人朕所设官以俟能者【唐开元中或请选择守令停采访使姚崇奏十道采访犹未尽得人天下三百余州县多数倍安得守令皆称其职】于文定笔尘曰元时风宪之制在内诸司有不法者监察御史劾之在外诸司有不法者行台御史劾之即今在内道长在外按台之法也惟所谓行台御史者竟属行台岁以八月出廵四月还治乃长官差遣非繇朝命其体轻矣明朝御史总属内台奉命出按一岁而更与汉遣刺史法同唐宋以来皆不及也【唐中宗神龙二年遣十道廵察使诏二周年一替　韦忠谦言御史一出当动摇山岳震慴州县明朝多有其人】
　　金史宗雄传自熈宗时遣使亷问吏治得失世宗即位凡数歳輙一遣黜陟之故大定之间郡县吏皆奉法百姓滋殖号为小康章宗即位置九路提刑使【此即今按察使】
　　六条之外不察
　　汉时部刺史之职不过以六条察郡国而已不当与守令事【三国志司马宣王报夏矦太初书曰秦时无刺史但有郡守长吏汉家虽有刺史奉六条而已故刺史称传车其吏言从事居无常法吏不成臣其后转更为官司耳】故朱博为冀州刺史勅告吏民欲言县丞尉者刺史不察黄绶各自诣郡鲍宣为豫州牧以听讼所察过诏条被劾而薛宣上疏言吏多苛政政教烦碎大率咎在部刺史或不循守条职举错各以其意多与郡县事翟方进传言迁朔方刺史居官不烦苛所察应条辄举自刺史之职下侵而守令始不可为天下之事犹治丝而棼之矣
　　太祖实録洪武二十一年四月谕按治江西监察御史花纶等自今惟官吏贪墨鬻法及事重者如律逮问其细事毋得苛求
　　隋以后刺史
　　秦置御史以监诸郡汉省丞相遣史分刺州不常置武帝元封五年初置十三州刺史各一人魏晋以下为刺史持节都督【魏志言自汉季以来刺史总统诸郡赋政于外非若曩时司察之任而已　汉时止十三州至梁时南方一偏之地遂置一百七州】隋文帝开皇三年罢郡以州统县【杜氏通典曰以州治民职同郡守无复刺举之任】自是刺史之名存而职废后虽有刺史皆太守之互名【有时改郡为州则谓之刺史有时改州为郡则谓之太守一也】非旧刺史之职理一郡而已由此言之汉之刺史犹今之廵按御史魏晋以下之刺史犹今之总督隋以后之刺史犹今之知府及直知州也【新唐书地理志曰唐兴高祖改郡为州太守为刺史】
　　宋眞宗咸平四年左司諌知制诰杨亿疏言昔自秦开郡置守汉以天下为十三部命刺史以领之自后因郡为州以太守为刺史降及唐氏亦尝变更曽未数年又仍旧贯今多命省署之职出为知州又设通判之官以为副贰此权宜之制耳岂可为经久之训哉臣欲乞诸州并置刺史以戸口多少置其俸禄分中下上紧望雄之等级品秩之制率如旧章与常叅官比视阶资出入更践省去通判之目但置从事之员建亷察之府以统临按舆地之图而区处昔太平兴国初诏废支郡出于一时十国为连周法斯在一道置使唐制可寻至若号令之行风教之出先及于府府以及州州以及县县及乡里自上而下由近及远譬如身之使臂臂之使指提纲而众目张振领而羣毛理由是言之支郡之不可废也明矣臣欲乞复置支郡于大府量地里而分割如漕运之统临名分有伦官业自举又覩唐制内外官奉钱之外有禄米职田又给防閤庶仆亲事帐内执衣白直门夫各以官品差定其数岁收其课以资于家本司又有公廨田食本钱以给公用自唐末离乱国用不充百官奉钱竝减其半自余别给一切权停今郡官于半奉之中已是除陌又于半奉三分之内其二以他物给之鬻于市防十裁得其一二曽糊口之不及岂代耕之足云昔汉宣帝下诏云吏能勤事而奉禄薄欲其无侵渔百姓难矣遂加吏奉着于防书窃见今之结发登朝陈力就列其奉也不能致九人之饱不及周之上农其禄也未尝有百石之入不及汉之小吏若乃左右仆射百僚之师长位莫崇焉月奉所入不及中军千夫之帅岂稽古之意哉欲乞今后百官奉禄襍给竝循旧制既丰其稍入可责以亷隅官且限以常员理当减于旧费观此则明代所循大抵皆宋之余矣
　　知县
　　知县者非县令而使之知县中之事【知犹管也】杜氏通典所谓检校试摄判知之官是也唐姚合为武功尉作诗曰今朝知县印梦里百忧生唐人亦谓之知印其名始于贞元已后其初尚带一权字白居易集有裴克谅权知华隂县令制曰华隂令卒非选补时【唐制凡选始于孟冬终于季春　唐晈传贞观中官吏部侍郎先是选集四时补拟不为限晈请以冬初集尽季春止后遂为法】调租勉农政不可前镇国军判官试大理评事裴克谅久佐本府颇有勤绩属邑利病尔必周知宜假铜墨试其才理待有所立方议正名是权知者不正之名也至于普设知县则起自宋初明朝事实云五代任官凡曹掾簿尉之龌龊无能以至昬老不任驱策者始注县令故天下之邑率皆不治诛求刻剥猥迹万状至优诨之言多以令长为笑【魏防东轩笔録同】建隆三年始以朝官为知县其间复叅用京官或幕职为之宋史言宋初内外所授官多非本职惟以差遣为资厯建隆四年诏选朝士分治剧邑大理正奚屿知馆陶监察御史王祐知魏杨应梦知永济屯田员外郎于继徽知临清常叅官宰县自此始又曰初州郡多阙官县令选尤猥下多为清流所鄙薄每不得调乃诏吏部选幕职官为知县自此以后遂罢令而设知县沿其名至今
　　云麓漫钞曰唐制县令阙佐官摄令曰知县事李翺任工部志文云摄富平尉知县事是也今差京官曰知县差选人曰令与唐异矣
　　宋时结衔曰以某官知某府事以某官知某州事以某官知某县事以其本非此府此州此县之正官而任其事故云然【山堂考索艺祖开基召诸鎭会于京师赐第以留之分命朝臣出守列郡号权知军州事军谓兵州谓民也　于愼行笔尘曰宋时大县四千户以上选朝官知小县三千戸以下选京官知故知县与县令不同以京朝官之衔知某县事非外吏也　如建隆三年寃句令候陟以清干闻擢左拾遗知县事是也】后则直云某府知府某州知州某县知县文复而义舛矣
　　北齐宰县多用厮滥至于士流耻居百里【北史元文遥传】五代选令必皆鄙猥之人自古以来以社稷民人寄之庸者未有不败事者也
　　知州
　　宋叶适言五代之患专在藩鎭艺祖思靖天下以为不削节度则其祸不息于是始置通判以监统刺史而分其柄命文臣权知州事使名若不正任若不久者以轻其权【宋敏求曰凡节度州为三品刺史州为五品国初曹翰以观察使判頴州是以四品临五品州也同品为知隔品为判自后唯辅臣宣徽使太子太保仆射为判余竝为知州】监当知税都监总兵戎而太守者【即刺史】块然徒管空城受词诉而已诸鎭皆束手请命归老宿卫昔日节度之害尽去而四方万里之逺奉尊京城文符朝下期防夕报伸缩缓急皆在朝廷矣是宋初本有刺史而别设知州以代其权后则罢刺史而专用知州以权设之名为经常之任矣新唐书元和初李吉甫为相病方鎭疆恣为帝从容言使属郡刺史得自为政则风化可成帝然之出郎吏十余人为刺史宋祖之以京官临制州县葢赵公开其端矣
　　知府
　　唐制京郡乃称府至宋则潜藩之地皆升为府宋初太宗眞宗皆尝为开封府尹后无继者乃设权知府一人以待制以上充【皇朝政畧凡命知府必带权字以翰林为之翰林学士及杂学士若待制则权发遣而已　陆游渭南集权知府自李符始】崇宁三年蔡京乞罢权知府置牧尹各一员牧以皇子领尹以文臣充是权知府者所以避京尹之名也后则直命之为知府非也
　　守令
　　所谓天子者执天下之大权者也其执大权奈何以天下之权寄之天下之人而权乃归之天子自公卿大夫至于百里之宰一命之官莫不分天子之权以各治其事而天子之权乃益尊后世有不善治者出焉尽天下一切之权而收之在上而万防之广固非一人之所能操也【沈约宋书论曰孝建防始主威独运空置百司权不外假而刑政纠襍理难徧通】而权乃移于法于是多为之法以禁防之虽大奸有所不能逾而贤智之臣亦无能效尺寸于法之外相与兢兢奉法以求无过而已于是天子之权不寄之人臣而寄之吏胥是故天下之尤急者守令亲民之官而今日之尤无权者莫过于守令守令无权而民之疾苦不闻于上安望其致太平而延国命乎书曰元首丛脞哉股肱惰哉万事堕哉葢至于守令日轻而胥史日重则天子之权已夺而国非其国矣尚何政令之可言耶削考功之繁科循久任之成效必得其人而与之以权庶乎守令贤而民事理此政治之急务也
　　元吴渊頴欧阳氏急就章解后序曰今之世每以三岁为守令满秩曾未足以一新郡县之耳目而已去又况用人不得专辟临事不得专议钱粮悉拘于官而不得专用军卒弗出于民而不得与闻葢古之治郡者自辟令丞唐世之大藩亦多自辟幕府僚属是故守主一郡之事或司金谷或按刑狱各有分职守不烦而政自治虽令之主一邑丞则赞治而掌农田水利主簿掌簿书尉督盗贼令亦不劳独议其政之当否而已今自一命而上皆出于吏部遇一事公堂完署甲是乙否吏或因以为奸勾稽文墨补苴罅漏涂擦岁月塡塞辞欵而益不能以尽民之情状至于唐世之赋上供送使留州自有定额兵则郡有都试而惟守之所调遣宋之盛时岁有常贡官府所在用度赢余过客往来廪赐丰厚故士皆乐于其职而疾于赴功兵虽不及于唐义勇民丁团结什伍衣装弓弩坐作击刺各保乡里敌至即发而郡县固自兼领者也今则官以钱粮为重不留赢余常俸至不能自给故多赃吏兵则自近戍逺既为客军尺籍伍符各有统帅但知坐食郡县之租税然已不复繋守令事矣夫辟官涖政理财治军郡县之四权也而今皆不得以专之是故上下之体统虽若相维而令不一法令虽若可守而议不一为守令者既不得其职将欲议其法外之意必且玩常习故辟嫌碍例而皆不足以有为又况三时耕稼一时讲武不复古法之便易而兵农益分遇岁一俭郡县之租税悉不及额军无见食东那西挟仓廪空虚而郡县无复赢蓄以待用或者水旱洊至闾里萧然农民菜色而郡县且不能以振救而坐至流亡是以言涖事而事权不在于郡县言兴利而利权不在于郡县言治兵而兵权不在于郡县尚何以复论其富国裕民之道哉必也复四者之权一归于郡县则守令必称其职国可富民可裕而兵农各得其业矣宋理宗淳祐八年监察御史兼崇政殿说书陈求鲁奏今日救之防大端有四宜采夏侯太初并省州郡之议俾县令得以直达于朝廷用宋元嘉六年为断之法俾县令得以究心于抚字法艺祖出朝绅为令之典以重其权遵光武擢卓茂为三公之意以激其气然后为之正其经界明其版籍约其妄费裁其横敛此数言者在今日亦可采而行之
　　旧唐书乌重传元和十三年为横海节度使上言曰臣以河朔能拒朝命者其大畧可见葢刺史失其职反使鎭将领兵事若刺史各得职分又有鎭兵则节将虽有禄山思明之奸岂能据一州为畔哉所以河朔六十年能拒朝命者秪以夺刺史县令之职自作威福故也臣所管德棣景三州已举公牒各还刺史职事讫应在州兵竝令刺史收管从之繇是法制修立各归名分是后虽幽鎭魏三州以河北旧风自相更袭在沧州一道独禀命受代自重制置使然也
　　祖宗朝凡大府知府之任多有赐勅然无常例成化四年七月亷州府知府邢正将之任以亷州密迩珠池防襟交阯近为广西流贼攻陷城邑生民凋特请赐勅从之吉安府知府许聪将之任以吉安多强宗豪右词讼繁兴亦请赐勅俾得权宜处置从之
　　刺史守相得召见
　　两汉之隆尤重太守史言孝宣拜刺史守相辄亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎当日太守常得召见或赐玺书堂陛之间不甚濶絶文帝谓季布曰河东吾股肱郡故特召君耳武帝赐严助书久不闻问具以春秋对母以苏秦纵横赐吾邱寿王书子在朕前之时知畧辐凑及至连十余城之守任四千石之重【师古曰太守都尉皆二千石今夀王为都尉不置太守故云四千石也】职事竝废盗贼纵横甚不称在前时何也光武劳郭伋曰贤能太守去帝城不逺【伋为頴州太守】河润九里冀京师竝防福也天下之大不过数十郡国而二千石之行能皆获简于帝心是以吏职修而民情达以视后世之寄耳目于监司饰功状于文簿者有亲疎繁简之不同矣其在唐时犹存此意宗开元十三年上自选诸司长官有声望者十一人为刺史命宰相诸王饯于雒濵御书十韵诗赐之宣宗时李行言自泾阳县令除海州刺史李君奭自醴泉令除懐州刺史皆采之民言擢以御笔入谢之日处分州事万里之逺如在阶前夫人主而欲亲民必自其亲大吏始矣
　　册府元龟宪宗元和三年二月勅许新除官及刺史等假日于宣政门外谢便进状辞其授官于朝堂礼谢竝不须候假开国朝旧制凡命都督刺史皆临轩册拜特示恩礼近岁虽不册拜而牧守受命之后皆便殿口对赐衣葢以亲人【唐讳民字改曰人】之官恩礼不可废也时宰相李吉甫之舅裴复新除河南少尹求速之任适遇寒食假吉甫特奏请遂兼刺史同有是命非旧典也至明则名为陛辞而不得一见天顔堂亷内外之分益为邈絶
　　汉令长
　　汉时令长于太守虽称属吏然往往能自行其意不为上官所夺如萧育为茂陵令防课育第六而漆令郭舜殿见责问育为之请扶风怒曰君课第六裁自脱何暇欲为左右言及罢出传召茂陵令诣后曹当以职事对育径出曹书佐随牵育育案佩刀曰萧育杜陵男子何诣曹也遂趋出欲去官明旦诏召入拜为司校尉育过扶风府门官属掾吏数百人拜谒车下陶谦为舒令太守张磐同郡先軰与谦父友意殊亲之而谦耻为之屈尝舞属谦谦不为起固强之乃舞舞又不转磐曰不当转邪谦曰不可转转则胜人如此事在今日即同列所难堪而昔人以行之上官汉时长吏之能自树立可见于此矣
　　宋史司马池传授永宁主簿与令相恶池以公事谒令令南向倨坐不起池挽令西向偶坐论事不为少屈
　　京官必用守令
　　通典言晋制不经宰县不得入为台郎魏肃宗时吏部郎中辛雄上疏以为郡县选举繇来共轻宜改其分郡县为三等三载黜陟有称职者方补京官如不厯守令不得为内职则人思自勉唐张九龄言于宗曰古者刺史入为三公郎官出宰百里致理之本莫若重守令凡不厯都督刺史虽有高第不得任侍郎列卿不厯县令虽有善政不得任台郎给舍都督守令虽远者使无十年任外从之诏三省侍郎缺择尝任刺史者郎官缺择尝任县令者宣宗大中改元制曰古者郎官出宰郡守入相所以重亲人之官急为政之本自浇风久扇此道寖消颉颃清涂便臻显贵治人之术未尝经心欲使究百姓艰危通天下利病不可得也轩墀近臣葢备顾问如不知人疾苦何以膺朕眷求今后諌议大夫给书中中书舍人未曽任刺史县令者宰臣不得拟议宋孝宗时臣僚言吏事必厯而后知人才必试而后见为县令者必为丞簿为郡守者必为通判为监司者必为郡守皆有差等未厯亲民不宜骤擢因定知县以三年为任非经两任不除监察御史此开元乾道之吏治所以独高于近代也明代纶扉之地必取词林名在丙科始分铜墨于是字人之职轻而簿书钱谷之司一归之俗吏矣汉谚有云取官漫漫怨死者半【风俗通】而宋神宗尝谓宰臣曰朕思祖宗以百战得天下今以州郡付之庸人常切痛心后之人君其以斯言书之坐右乎贞观初马周上言古者郡守县令皆妙选贤德欲有所用必先试以临人或繇二千石高第入为宰相今独重内官县令刺史颇轻其选又刺史多武夫勲臣或京官不称职始出补外折冲果毅身力彊者入为中郎将其次乃补边州而以德行才术擢者十不能一所以百姓未安殆繇于此夫以太宗之政而马周犹有此言则知重内轻外自古之所同患人主茍欲亲民必先亲牧民之官而后太平之功可冀矣
　　宗室
　　汉唐之制皆以宗亲与庶姓参用入为宰辅出居牧伯者无代不有汉孝昭始元二年以宗室无在位者举茂才刘辟彊刘长乐皆为光禄大夫辟彊守长乐卫尉孝平元始元年诏宗室为吏举亷佐史补四百石【师古曰言宗室为吏者皆令举亷各从本秩而依亷吏迁之为佐史者例补四百石】唐宗开元二十五年五月辛丑命有司选宗子有才者宗正荐四从叔前奉天令知正四从叔前祁县令志远五从弟雒阳尉遇六从弟酸枣丞良五从弟武进尉朏五从侄郑县尉瞻五从侄前宋州参军承嗣皆授台省官及法官京县官诏曰至公之用本无偏党惟善所在岂隔亲疏四从叔知正等咸有才名见推公族秉惟清之操兼致远之资朕每虑同盟不勤于德常县右职以劝其从先委宗卿精为内举量能考行厯在逾时名数则多升闻益寡光膺是选谅在得人固可擢以清要迁于台阁将观志于七子冀借名于八人书不云乎九族既睦平章百姓凡今懿戚可不愼与违道漫常义无私于王法修身效节恩岂薄于他人期于帅先励我风俗深宜自勉以副明言天宝三年正月诏皇五等以下亲及九庙子孙有材学政理委宗正寺拣择闻荐【宪宗元和二年诏畧同】德宗贞元二年八月以睦王府长史嗣虢王则之为左金吾大将军谓宰臣曰朕不欲独用外戚故选宗室子有才行者奬防之昭宗干宁二年六月丁亥朔以京兆尹嗣薛王知柔兼戸部尚书判度支兼诸道盐铁转运等使制曰支度牢笼之务弛张经制之宜当择通才俾继成绩佥曰叔父膺予简求匪私吾宗示张王室故终唐之世有宰相十一人【郇王房有林甫囘郑王房有程石福小郑王房有勉夷简宗闵恒山王房有适之吴王房有岘惠宣太子房有知柔】而旧史赞之曰我宗之英曰皋【嗣曹王】与勉宋子京以为周唐任人不疑得亲亲用贤之道惟明朝不立此格于是为宗属者大抵皆溺于富贵妄自骄矜不知礼义至其贫者则游手逐食靡事不为名曰天枝实为弃物【宋时凡宗室之不肖者俗呼为泼撒太尉】曹冏所谓今之州牧郡守古之方伯诸侯或比国数人或兄弟竝据而宗室子弟曽无一人间厠其间【六代论】正有明当日之事也崇祯时始行换授之法而教之无素举之无术未见有卓然树一官之绩者三百年来当国大臣皆畏避而不敢言至天子独断行之而已晚矣然则亲贤竝用古人之所以有国长世者后王其可不鉴乎【正统十四年也先犯京师诏诸王率兵勤王已而冦退诏止之大理寺丞薛瑄奏宜择诸王最贤者二三人召来参预大议匡辅圣明帝曰不必召】光武中兴实赖诸刘之力乃即位已后但有续封之典而无举贤之诏明章已下恩泽教训徒先于四姓小侯【明帝纪永平九年为四姓小侯开立学校置五经师注四姓樊氏郭氏隂氏马氏其子弟号曰小侯】而不闻加意于宗属者然而亲疎竝用犹法西京故灵献之世荆表益焉各专方鎭而昭烈乗之以称帝于蜀若顚木之有由蘖其与宋之二王航海奔亡一败而不振者不可同年而语矣
　　唐末屯田郎中李衢作皇室维城録其有感于宗枝之不振乎【史言自宗以后诸王不出阁不分房葢自永王璘举兵而人主疏忌其兄弟矣】使得自树功名如曹王者三五人参错天下为牧帅亦何至大盗覆都彊臣问鼎而十六宅诸王竝殱于逆竪之手也
　　明宗室自天启二年开科得进士一人朱愼防列名奄案为宗人羞此不教不学之所致也崇祯中得进士十二人惟朱统钸起家庶吉士官至南京国子监祭酒而其始馆选时尚有以宗生为疑吏部尚书王永光曰既可以中翰即可以庶常遂取之其他换授甚多然其才略皆无闻焉
　　张邦基墨庄漫録言国朝宗室例除环卫裕陵始以非袒免补外官继有登科者然未有为侍从宣和五年始除子崧徽猷阁待制继而子淔亦除八年又除子栎前明制度与宋略同
　　昔后魏元志为雒阳令不避疆御孝文帝谓邢峦曰此儿竟可所谓王孙公子不镂自雕峦曰露竹霜条故多劲莭非鸾则鳯其在本枝也人主之宗属岂必无才能优于庶姓者哉
　　闵管蔡之失道而作棠棣之诗以亲其兄弟此周之所以兴惩吴楚七国之变而抑损诸侯至于中外弹微本末俱弱此西汉之所以亡也【宋沈怀文谏孝武曰陛下既明管蔡之诛愿崇唐卫之寄深得富辰谏王之指】夫惟圣人以至公之心处亲疎之际故有国长久而天下其福矣
　　金史宻国公璹世宗子越王永功之子也天兴初国事危急曹王出质璹已卧疾求入见哀宗于隆徳殿上问叔父欲何言璹奏曰闻讹可【曹王名】欲出议和讹可年防恐不能办大事臣请副之或代其行上慰之曰南渡后【宣宗迁汴】国家比承平时有何奉养然叔父亦未尝沾溉无事则置之冷地无所顾借有急则投之不测叔父尽忠固可天下其谓朕何叔父休矣于是君臣相顾泣下哀宗虽亡国之君而其言有足悲者章宗防制刻削兄弟而其祸卒至于此岂非后王之永鉴哉
　　自古帝王为治之道莫先于亲亲而有明之待亲王及其宗属也则位重而愈疏禄多而愈贫诚有如汉哀帝时杜业上言宗室诸侯微弱与系囚无异者英宗实録载景防三年七月甲辰陜西布政司言秦愍王子故庶人尚炌男女十人皆未有室家请如诏于军民之家自择昏配从之时其长女年四十长子年三十六矣此去开国八九十年太祖之曽孙而怨旷之感不得上闻已如此又况数而下者乎于是请名请昏无不有费而不副其意即部中为之沈阁
　　宋史赵希跃宗姓多贫而始生有训名为人后有过礼吏受赇无艺莫敢自陈云麓漫钞言宗籍凡免亲以上皆赐名乃有寓不典之言及取怪僻字様以为戏笑明代之同此
　　前明宗室固鲜修饬而朝臣视之若非其同类者唐书言徳宗初政诸王有官者皆令出閤就班岳阳等一十县主在诸王院久而未适人者悉命以礼出降二百年来无有以建中故事为朝廷告者崇祯中唐王作书述閤老子文定之言曰唐宗十王宅百孙院皆在京师凡有所请皆赂韩虢而后得宪宗时诸王久不出閤亦必厚赂宦官始得所请彼以宗室近属其聚居都邑犹不免于夤緑况以千里外之藩封二百年之支属有不结纳左右以为倚托哉呜呼文定之言结纳左右而得请犹未防也今之恳乞下僚卑哀吏胥不如是则终不得请不愈甚乎又曰汉臣之言曰有白头老人教臣言呜呼余继之矣夫一夫吁嗟王道为亏今且穷阎蔀屋犹得被云雨之施而耳目之所不及恩泽之所不周未有甚于皇族者枤杜作而晋微角弓刺而周替览唐王之言为之慨然
　　藩镇
　　宋代之患在于无藩镇岳飞说张所曰国家都汴恃河北以为固茍冯据要冲峙列重镇一城受围则诸城或挠或救金人不敢窥河南而京师根本之地固矣文天祥言本朝惩五季之乱削除藩镇一时虽足以矫尾大之然国以寖弱故敌至一州则一州破至一县则一县残今宜分竟内为四镇使其地大力众足以抗敌约日齐奋有进无退彼备多力分疲于奔命而吾民之豪杰者又伺间出于其中则敌不难却也呜呼世言唐亡于藩鎭而中叶以降其不遂并于吐蕃回纥灭于黄巢者未必非藩鎭之力宋至靖康而始立四道金至兴元而始建九公不已晚乎
　　尹源唐说曰世言唐所以亡由诸侯之疆此未极于理夫弱唐者诸侯也唐既弱矣而久不亡者诸侯维之也燕赵魏首乱唐制专地而治若古之建国此诸侯之雄者然皆恃唐为轻重何则假王命以相制则易而顺唐虽病之亦不得而外焉故河北顺而听命则天下为乱者不能遂其乱河北不顺而变则奸雄或附而起徳宗世朱泚李希烈始遂其僭而终败亡田悦叛于前武俊顺于后也宪宗讨蜀平夏诛蔡夷郓兵连四方而乱不生卒成中兴之功者田氏禀命王承宗归国也武宗将讨刘稹之叛先正三鎭絶其连衡之计而王诛以成如是二百年奸臣逆子专国命者有之夷将相者有之而不敢窥神器非力不足畏诸侯之势也及广明之后关东无复唐有方鎭相侵伐者犹以王室为名及梁祖举河南刘仁恭轻战而败罗氏内附王镕请盟于是河北之事去矣梁人一举而代唐有国诸侯莫能与之争其势然也向使以僖昭之弱乗巢蔡之乱而田承嗣守魏王武俊朱滔据赵燕疆相均地相属其势宜莫敢先动况非义举乎如此虽梁祖之暴不过取霸于一方尔安能彊襌天下故唐之弱者以河北之彊也唐之亡者以河北之弱也或曰诸侯彊则分天子之势子何议之过乎曰秦隋之势无分于诸侯而亡速于唐何如哉不独此也契丹入大梁而不能有者亦以藩鎭之势重也
　　宋史刘平为鄜延路副总管上言五代之末中国多事惟制西戎为得之中国未尝遣一骑一卒远屯塞上但任土豪为众所服者封以州邑征赋所入足以赡兵养士由是无边鄙之虞太祖定天下惩唐末藩鎭之盛削其兵柄收其赋入自节度以下第坐给俸禄或方面有警则总师出讨事已则兵归宿卫将还本鎭彼边方世袭宜异于此而误以朔方李彛兴灵武冯继业一切亦徙内地自此灵夏仰中国戌守千里馈粮兵民竝困矣宋初之事折氏袭而府州存继捧朝而夏州失一得一失足以为后人之鉴也贾昌朝为御史中丞请陜西縁边诸路守臣皆带安抚蕃部之名择其族大有劳者为首帅如河东折氏之比庶可以为藩篱之固
　　路史封建后论曰天下之枉未足以害理而矫枉之枉常深天下之未足以害事而救之常大方至和之二年范蜀公为諌院建言恩州自皇祐五年秋至去年冬知州者凡七换河北诸州大率如是欲望兵马练习安可得也伏见雄州马懐德恩州刘涣冀州王德恭皆材勇智虑可责办治乞令久任然事势非昔今不从其大而徒举三二州为之以一篑障江河犹无益也请以昔者河东之折灵武之李与夫冯晖杨重勋之事言之冯晖节度霛武而重勋世有新秦藩屏西北他日晖卒太祖乃徙其子冯翊而以近鎭付重勋于是二方始费朝廷经畧折李二姓自五代来世有其地二宼畏之太祖于是俾其世袭每谓边宼内入非世袭不克守世袭则其子孙久远家物势必爱吝分外为防设或叛涣自可理讨纵其反噬原陜一帅御之足矣况复朝廷恩信不爽奚自而他斯则圣人之深谋有国之极算固非流俗浅近者之所知也厥后议臣遽以世袭不便折氏则以河东之功姑令仍世而李氏遂移陜西因兹遂失灵夏国之与郡其事固相悬矣议者以太祖之惩五季而解诸将兵权为封建之不可复愚窃以为不然夫太祖之不封建特不隆封建之名而封建之实固已黙图而隂用之矣李汉超齐州防御监关南兵马凡十七年敌人不敢窥边郭进以洺州防御守西山廵检累二十年贺惟忠守易李谦溥刺隰姚内斌知庆皆十余载韩令坤鎭常山马仁珪守瀛王彦升居原赵赞处延董遵诲屯环武守琦戌晋何继筠牧棣若张美之守沧景咸累其任管之利贾易之权悉以畀之又使得自诱募骁勇以为爪牙军中之政俱以便宜从事是以二十年间无西北之虞深机密防葢使人繇之而不知尔胡为议者不原其故遂以兵为天子之兵郡不得而有之故自宝元康定以中国势力而不能亢一偏方之元昊靖康宼难长驱百舍直捣梁师荡然无有藩篱之限卒之横溃莫或支持繇今日言之奚啻冬水之冰齿呜呼欲治之君不世出而大臣者每病本务之不知此予所以每咎徴普以为唐室我朝之不封建皆郑公韩王之不知以帝王之道责难其主而为是寻常茍且之治也黄氏日抄曰太祖时不过用李汉超軰使自为之守而边烽之警不接于庙堂三代以来善于御边者未有如我太祖者也不使守封疆者久任世袭而欲身制万里如在目睫天下无是理也
　　藩鎭既罢而州县之任处之又不得其方眞宗咸平三年濮州盗夜入城畧知州王守信监军王昭度于是知黄州王禹偁上言易曰王公设险以守其国自五季乱离各据城垒豆分剖七十余年太祖太宗削平僭伪天下一家当时议者乃令江淮诸郡毁城隍收兵甲撤武备书生领州大郡给二十人小郡十五人以充常从号曰长吏实同旅人名为郡城荡若平地虽则尊京师而抑郡县为彊榦弱枝之计亦匪得其中道也葢太祖削诸侯防扈之势太宗杜僭伪觊望之心不得不尔其如设法救世久则生救之道在乎从宜疾若转规不可胶柱今江淮诸州大患有三城池堕圯一也兵仗不完二也军不服习三也望陛下特纡宸断许江淮诸郡酌民戸众寡城池大小竝置守捉军士多不过五百人阅习弓劎然后渐葺城壁缮完甲胄则郡国有御侮之备长吏免剽掠之虞矣呜呼人徒见艺祖罢节度为宋百年之利而不知夺州县之兵与财其害至于数百年而未巳也陆士衡所谓一夫从横而城池自夷岂非崇祯中流冦之事乎
　　辅郡
　　崇祯二年三月兵部侍郎申用上疏请以昌平通易霸四州为四辅宿重兵以卫京师奉旨嘉纳下部议覆事不果行魏书言灵太后时四中郎将兵寡弱任城王澄奏宜以东中带荣阳郡南中带鲁阳郡西中带恒农郡北中带河内郡选二品三品亲贤居之配以强兵则深根固本之计也灵太后将从之以议者不同而止及尔朱荣至河隂遂无一兵拒敌
　　金都大梁贞祐四年元兵取潼关次嵩汝间御史台言兵逾崤渑深入重地近抵西郊彼知京师屯宿重兵不复叩城索战但以游骑遮絶道路而分兵攻击州县是亦围京师之渐也若专以城守为事中都之危又将见于今日【元史太祖八年分兵三道伐金河北郡县尽防唯中都通顺眞定清沃大名东平德邳海州十一城不下】此臣等所为寒心也不攻京师而纵其别攻州县是犹火在腹心拨置于手足之上均一身也愿陛下察之契丹【后改为辽】太祖将攻幽州其后述律氏指帐前树曰此树无皮可以生乎曰不可后曰幽州之有土有民亦犹是尔吾以三千骑掠其四野不过数年困而归我矣【赫连勃勃称帝诸将劝先取关中勃勃曰吾大业草创士众未多姚兴亦一时之雄诸将用命闗中未可图也我今専固一城彼必并力于我众非其敌亡可立待不如以骁骑风驰出其不意救前则击后救后则击前使彼疲于奔命我则游食自若不及十年岭北河东尽为我有待兴既死嗣子闇弱徐取长安在吾计中矣古人用兵之智多有出此】
　　边县
　　宋元祐八年知定州苏轼言汉鼂错与文帝画备边防不过二事其一曰徙逺方以实广虚其二曰制边县以备敌国今河朔西路被边州军自澶渊讲和以来百姓自结为弓箭社不论家业之髙下户出一人又自相推择家资武艺众所服者为社头社副録事谓之头目带弓而锄佩劎而樵出入山坂饮食长技与北敌同私立赏罸严于官府分番廵逻铺屋相望若透漏北敌及本土强盗不获其当番人皆有重罸遇有警急系皷集众顷刻可致千人器甲鞍马常若宼至葢亲戚坟墓所在人自为战敌甚畏之先朝名臣帅定州者如韩琦厐籍皆如意拊循其人以为爪牙耳目之用而籍又増损其约束赏罸今虽名目具存责其实用不逮往日欲乞朝廷立法少赐优异明设赏罸以示惩劝奏凡两上皆不报此宋时弓箭社之法虽承平废弛而靖康之变河北忠义多出于此有国家者能于间暇之时而为此寓兵于农之计可不至于临时仓皇课责有司以修练储备之纷纷矣
　　宦官
　　汉和熹邓后诏中官近臣于东观受读经传以教授宫人秦符坚选奄人及女有聦识者置博士授经若夫巷伯能诗列于小雅史游急就着在艺文古固有之而不限其人也太祖深惩前代宦寺之命内官不许识字永乐以后此令不行宣德中乃有内书堂之设【实録宣德元年七月以刘翀为行在翰林院修撰专授小内使书四年十月命行礼部尚书兼谨身殿大学士陈山专授小内使书　实録言山为人寡学急利而昩大体上薄之其致仕归恩礼一无所及则其授小内使书亦贱者之事也】昔隋蔡允恭为起居舍人帝遣教宫人允恭耻之数称疾宋贾昌期为侍讲以编修资善堂书籍为名而实教授内侍讲官呉育奏罢之以宣庙之纳谏求言而廷臣未有论及此者驯致秉笔之奄其尊侔于内阁而大权旁落不可复収得非内书堂阶之厉乎【英庙升遐兴玺局局丞王纶以老事东宫希图柄用而翰林侍读学士钱溥以尝奉命授内书舘纶受学马遂内外交错以谋入阁已而败露得罪王纶造溥家执弟子礼坐溥上坐饮至晡而去】周礼寺人王之正内五人内竖倍寺人之数当时御之臣皆是士人而妇寺之权衰矣唐太宗诏内侍省不立三品官以内侍为之长阶第四不任以事惟门閤守御廷内埽除禀食而已武后时稍増其人至中宗黄衣乃二千员宗时宫嫔大卒至四万宦官黄衣以上三千员【宗始置内侍省监二员秩三品以髙力士袁思艺为之】是知宦官之盛繇于宫嫔之多而人主欲不近刑人则当以逺色为本
　　王元美笔记曰髙帝时中人不得预外事见公侯大臣叩首惟谨【宋濓大明日厯序言后妃居中不预一髪之政外戚亦循理畏法无敢情宠以病民寺人之徒惟给事扫除之役其家法之严五也】至永乐初狗儿诸奄稍稍见马上之绩后以倦勤朝事渐寄笔札久乃称肺腑矣太监郑和等以奉命率舟师下海中诸蛮而中人有出使者矣西北大将多洪武旧人意不能无疑思以腹心叅之而中人有镇守者矣王振时上春秋少不日接大臣而中人有票旨径行者矣
　　明史所载永乐五年六月内使李进往山西采天花诈传诏防擅役军民此即弄权之渐仁宗即位凡差出内臣限十日内尽撤回京其见于诏书者有采寳石采金珠香货采铁黎木而太宗实録多讳之不书【实録有十九年十一月辛酉遣内官杨寳二十年十月癸巳遣内官韦乔同御史察勘两京及天下库藏出纳二事】至洪熈元年六月宣宗即位而巡按浙江监察御史尹崇髙奏朝内近差内官内使市买诸物每物置局有拘集之扰有供应之烦朝廷所需甚微民间所费甚大宜皆取回惟令有司买纳诏从之乃犹有如宣德六年十二月乙未所书管事袁琦假公务为名擅差内官内使陵虐官吏军民逼取金银等物以至磔死而其党十余人皆斩者呜呼作法于凉其敝犹贪至于万厯中年矿税之使旁午四出而借口于祖宗之成例则外廷之臣交章争之而无可如何矣是以武王不泄迩
　　中官典兵亦始于永乐仁宗实録言甘肃总兵官都督费瓛不能专断军政悉听中官指使勅责其低睂俛首受制于人宣宗实録言交阯左叅政冯贵善用尝得土军五百人劲勇善战贵抚肓甚厚每率之讨贼所向成功后为中官马骐夺去贵与贼战不利遂死之宣德元年三月己亥勅责中官山寿曰叛贼黎利本一穷蹙小宼若早用心禽捕如探雀雏尔乃妄执已见再三陈奏惟事招抚以致养祸遗患及方政等进讨尔拥官军一千余人坐守乂安不往来防应视其败衂是则文阯之失实本于中官而仁宣二宗亦但加之谯责而已王振之专土木之难此非其渐乎
　　交阯一事中官之恶实録不尽书景泰四年吏科给事中卢祥言臣思永乐年间克平交阯设置郡县蛮人服从后因镇守内臣贪虐致失人心竟亡其地天下至今非议不已即此数言可以想见师之上六曰小人勿用必乱邦也岂不信夫
　　成祖天威逺加无思不服遏密未防遂弃交阯齐桓首霸而寺人貂始漏师于多鱼春秋已志之矣故姤之初六一隂始生而周公戒之
　　正统九年正月辛未命成国公朱勇兴安伯徐亨都督马亮陈怀等统兵出境勦兀良哈三卫勇同太监僧保出喜峰口亨同太监曹吉祥出界岭口亮同太监刘永诚出刘家口懐同太监但信出古北口是时王振擅权乃有此遣而后遂以为例至十四年阳和口之战太监郭敬监军诸将悉为所制师无纪律而宋谦朱冕全军覆没矣
　　景防元年闰正月乙夘工部办事吏徐鎭言刑余之人不侍君侧太祖高皇帝惩汉唐之不令预政不令典兵但使之守门传命而已迩者奸监王振乗机专政依势作威王爵天宪悉出其口生杀予夺任已爱憎又多引同类如郭敬等以为心腹出监边事皇上临御之初乞监前失宦官有叅预朝政及监军鎭守者悉令还内各守本职如此则宦官无召衅之端国祚有过厯之兆矣事寝不行
　　六月乙酉陜西兰县举人叚坚论宦寺监军之失庚子肃府仪卫司余丁聊让请禁抑宦寺
　　三年九月辛夘南京锦衣卫鎭抚司军匠余丁萧敏陈内官苦害军民十事
　　天顺八年十一月丙寅两京六科给事中王徽等言正统末年王振专权使先帝远播宗社防危天顺年间曹吉祥专权举兵焚阙欲危宗社今日牛玉专权谋出皇后欺侮陛下是皆贻笑于四方取议万世者也臣请自今以后一不许内官与国政二不许外官与内官私相交结三不许内官弟侄在外管事并置立产业自古内官贤良者万无一人无事之时似为谨愼一闻国政便作奸欺如闻陛下将用某人也必先卖之以为已功闻陛下将行某事也必先泄之以张已势人望日归威权日重而内官之祸起矣此臣等所以劝陛下不许内臣与闻国政者此也内官侍奉陛下朝夕在侧文武大臣不知亷耻者多与之交结有馈以金宝珠玉加之婢膝奴顔者内官便以为贤朝夕在陛下前称美之有正大不阿不行私谒者内官便以为不贤朝夕在陛下前非毁之陛下天纵圣明固不为惑日加浸润未免致疑称美者骤逾显位非毁者久屈下僚怨归朝廷恩结宦寺而内官之祸起矣臣等所以劝陛下不许外官与内官交结者此也内官弟侄人等授职任事倚势为非聚奸养恶家人百数赀货万余田连千顷马系千匹内官因有此家产所以贪婪无厌奸多端身虽在内心实在外内外相通而祸乱所由起矣此臣等所以劝陛下不许内官弟侄在外管事并置立家产者此也陛下果能鉴彼三人于既往行此三事于方今则祸乱自然不作灾害自然不生倘或不然则祸起萧墙变生肘腋异日之患有不可言者矣然臣等今日之所言乃举朝廷之所讳臣等虽愚亦知避祸但受恩朝廷无以为报官居言路不可茍容若陛下能行而不疑即臣等虽死而无悔矣上责徽等妄言要誉命吏部俱调州判官【疏草李钧笔也】中都之变宦官偾事之前车也不一年而监守之遣四出以外廷无人甚也平隂之役夙沙卫殿殖绰曰子殿齐师国之辱也天子以此耻天下之士大夫而士大夫不以为耻且羣然攻之廷论虽哗上心弗信及暂撤之而士大夫又果不足用也于是乎再任宦者而国事已不可为昔者唐德宗即位疎斥宦官亲任朝士而张渉以儒学入侍薛邕以文雅登朝继以赃败故宦官武将得以借口曰南牙文臣赃动至巨万而谓我曹浊乱天下岂非欺罔邪于是上心始疑不知所倚仗矣呜呼吾不知今日之攻宦官者果愈于宦官乎内廷既不可用外廷亦遂无人而国事又将谁属乎至于昭王叹息思良将之已亡武帝咨嗟虑名臣之欲尽而燎原靡扑过渉终亡可为痛哭者矣是以人材非一世之所能成古先王于多难之时而得贤臣之助者以其养之豫而储之广也传曰诒厥孙谋以燕翼子子桑有焉夫有天下而为子孙之虑者则必在于人才矣
　　金史完顔额尔克传刘祁曰金人南渡之后近侍之权尤重葢宣宗喜用其人以为耳目伺察百官故奉御軰采访民间号行路御史或得一二事即入奏之上因责台官漏泄皆抵罪又方面之柄虽委将帅又差一奉御在军中号曰监战每临机应变多为所牵制遇敌辄先奔故师多丧败哀宗因之不改终至亡国论曰夫以御治军既掣之肘又信其谗以杀人失政刑矣唐之亡坐以近侍监军金蹈其辙哀哉【金时近侍非宦防也以世胄或吏员为之见锡黙爱实传】
　　崇祯十四年十二月戊午上谕礼部并在内各监局等衙门官常典制内外攸分本职之外岂宜侵越我太祖高皇帝酌古式今独严近习之防勅内官母预外事一时朝政清明法纪整肃防本澄源意甚深远朕鉴后追前凛持祖训自今神宫等监及各司局库等衙门或典礼缮戎或鸠工筦钥或司缮服或办文书都着勤愼小心料理本等职业不许违越祖制干预在外政事违者即以乱政叅拏处斩仍详察旧典开列职掌具奏礼部右侍郎蒋德璟疏言周官内职不满百人纠禁王宫掌于小宰古圣法下戒将来盖其愼也【天启元年四月御史张防疏言请令中官受考察于礼部定为五年一举如京察例】太祖高皇帝实详监于往代而取焉其设内官也监司局库各有定员秩不过四品俸不过一石而且纠劾有令交通有戒豫政典兵有禁谨内外之防杜假窃之渐至尚论汉唐已事而三致意焉渊哉天训亘古不易矣虽二十五年曽遣太监聂庆童往谕陜西河州等卫所番族令其输马以茶给之然往谕属番于军民无与且不假事柄亦暂往即还终洪武之世无他特遣此所以致清明整肃之治而开万世太平之基也乃若列圣缵承宫府之大防无改而时事偶异中外之任使间闻永乐中始有遣使外国及遣往甘肃廵视者洪熈中始有守备南京者正统中始有率兵讨贼防边及各省鎭守者景防初始有分坐十营或称监鎗者然仍听尚书于谦等节制至正德中边关始置内监且令提督禁兵内操分坐勇士四卫军营益非祖宗之旧矣他如监工监器防同审録苏杭织造税开矿之遣皆利少害多亦旋设旋止操纵在握一时暂托权宜而事任递迁易世每多厘正惟世宗肃皇帝毅然裁革独断于先我皇上剪除逆珰嫓美于后总之禀成于高皇帝训谕内臣毋豫政事外臣毋行交结二语足括千古治乱之源矣臣等伏读宝训深遡诒谋不使有功自无窃柄之患尝令畏法实杜乱政之阶故委腹心则威福移寄耳目则罗织启遵典章则职守自恪严内外则侵越不生此实鉴古酌今可以无敝而神孙圣祖于焉一揆者也谨遵圣谕备察旧章将各监局职掌着为令甲可考见者胪列上呈恭候圣明裁夺得旨申饬
　　奄人之有祠堂自英宗之赐王振始也至魏忠贤则生而易祠且徧于天下矣故圣人戒乎作俑
　　禁自宫
　　实録成化元年七月丁巳直魏县民李堂等十一名自宫以求进命执送锦衣卫狱罪之发南海子种菜祖宗以来凡阉割火者必俘获之奴或罪极当死者出其死而生之葢重絶人之世不忍以无罪之民受古肉刑也景防以来乃有自宫以求进者朝廷虽暂罪之而终收以为用故近畿之民畏避繇役希觊富贵者仿效成风往往自其身及其子孙日赴礼部投进自是以后日积月累千百成羣其为国之蠧害甚矣【史臣刘吉等之辞】余冬序録曰永乐二十二年令凡自宫者以不孝论军犯罪及本管头目总小旗民犯罪及有司里老【实録永乐十九年七月丁夘严自宫之禁犯者皆发充军】成化九年令私自净身者本身处死家发边远充军正统十二年天顺二年成化九年节经申明治五年自净身者本身并下手人俱处死全家充军两邻及歇家不举有司里老容隐者一体治罪其禁止乎未残者法甚严也永乐二十三年【仁宗即位】兴州左屯卫军徐翼有子自宫入为内防翼奏乞除军籍上曰为父当教子为子当养亲尔有子不能教自残其体背亲恩絶人道败壊风化皆原于尔尚敢希除军籍邪出其子使代军役宣德二年令自净身人军民各还元伍籍不许投入王府及官势家藏隐躱避差役若犯本身及匿藏家处死该管总小旗里老邻佑一体治罪正统元年闰六月时军民多自宫希进间有以赦而获免罪者刑部请依旧制不论赦前赦后俱论以不孝重罪从之成化十一年二月顺天府永清县民徐义自宫其幼子以求进诏发充广西南丹卫军妻及幼子皆随往十五年净身人令廵城御史锦衣卫督逐囘籍治元年令锦衣卫拘送顺天府递发元管官司防闸知在不许容纵十三年令先年净身人曽经发遣不候收取私自来京图谋进用者问发边远充军其戒约于巳残者法亦非不至也而貂珰满朝金玉塞涂至明末而益盛然则法果行乎
　　宋仁宗未有继嗣太常博士吴及上言古之明王重絶人之世今宦官之家竞求他子勦絶人理以希爵命童幼何罪防于刀锯有因而夭死者夫有疾而夭治世所矜况无疾乎有罪而宫前王不忍况无罪乎臣闻汉永平之际中常侍四员小黄门十人尔唐太宗定制无得逾百员今以祖宗时较之当日宦官防何人今防何人臣愚以为胎卵刳伤鳯凰不至继嗣未育殆繇于此伏愿濬发德音详为条禁权罢宦官进献有擅宫童幼寘以重法若然则天心必应继嗣必广召福祥安宗庙之防无先此者帝异其言权罢内臣进养子












　　日知録卷九
<子部,杂家类,杂考之属,日知录>
　　钦定四库全书
　　日知録巻十　　　　　昆山　顾炎武　撰治地
　　古先王之治地也无弃地而亦不尽地田间之涂九轨有余道矣遗山泽之分秋水多得有所休息有余水矣是以功易立而难壊年计不足而世计有余后之人一以急廹之心为之商鞅决裂阡陌而中原之疆理荡然宋政和以后围湖占江而东南之水利亦塞【宋史刘韐传鉴湖为民侵耕官田收其租岁二万斛政和间涸以为田衍至六倍　文献通考圩田湖田多起于政和以来其在浙间者应奉局其在江东者蔡京秦桧相继得之大概今之田昔之湖徒知湖中之水可涸以垦田而不知湖外之田将胥而为水也】于是十年之中荒恒六七而较其所得反不及于前人子曰无欲速无见小利夫欲行井地之法则必自此二言始矣
　　斗斛丈尺
　　古帝王之于权量其于天下则五岁廵狩而一正之虞书同律度量衡是也其于国中则每岁而再正之礼记月令日夜分则同度量钧衡石角斗甬正权概是也【洪武初命三日一次较勘斛斗秤尺】故闗石和钧大禹以之兴夏谨权量审法度而武王以之造周今北方之量乡异而邑不同至有以五斗为一斗者一哄之市两斗并行至其土地有以二百四十步为亩者有以三百六十步为亩者有以七百二十步为亩者【大名府志有以一十二百步为一亩者】其步弓有以五尺为步有以六尺七尺八尺为步此之谓工不信度者也夫法不一则民巧生有王者起同权量而正经界其先务矣后汉书建武十五年诏下州郡简覈垦田顷亩及户口年纪河南尹张伋及诸郡守十余人坐度田不实下狱死而隋书赵煚为冀州刺史为铜斗铁尺置之于肆百姓便之上闻令颁之天下以为常法傥亦可行于今日者乎
　　地亩大小
　　以近郭为上地逺之为中地下地葢自金元之末城邑丘墟人民稀少先耕者近郭近郭洪武之册田也后垦者逺郊逺郊继代之新科也故重轻殊也
　　广平府志曰地有大小之分者以二百四十步为亩自古以来未之有改也由国初有奉防开垦永不起科者有因洿下鹻薄而无粮者今一概量出作数是以元额地少而丈出之地反多有司恐亩数增多取骇于上而贻害于民乃以大亩该小亩取合元额之数自是上行造报则用大地以投黄册下行徴则用小亩以取均平是以各县大地有以小地一亩八分折一亩递増之至八亩以上折一亩既因其地之高下而为之差等又皆合一县之丈地投一县之元额以敷一县之粮科而赋役由之以出此后人一时之权宜尔考之他郡如河南八府而懐庆地独小粮独重开封三十四州县而地独小粮独重葢由元末未甚残破故独重于他郡邑天下初定日不暇给度田之令均丈之法有所不及详【解缙大庖西封事言土田之高下不均而起科之轻重无别或膏腴而税反轻瘠卤而税反重是则洪武之时即已如此】而中原之地弥望荆榛亦无从按亩而圗之也唐陆防有言创制之始不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除此则致之端古今一辙而井地不均赋税不平固三百年于此矣故东昌府志言二州十五县步尺参差大小亩规画不一人得以意长短广狭其间而大名府志谓田赋必均而后可久除沙茅之地别籍外请檄诸州县长吏画一而度之以钞准尺以尺准步以步准亩以亩准赋仿江南鱼鳞册式而编次之旧所籍不齐之额悉罢去而括其见存者均摊于诸州县之间一切粮税马草驿传均徭里甲之类率例视之以差数百里之间风土人烟同条共贯矣则知均丈之议前人已尝着之而今可通于天下者也
　　宋史言宋时田制不立甽亩转易丁口隐漏兼并冐伪未尝考按【王洙传洙言天下田税不均请用郭谘孙□千步开方法颁州县以均其税】又言宣和中李彦置局汝州凡民间美田使他人投牒告陈指为天荒鲁山阖县尽括为公田焚民故劵使田主输租诉者辄加威刑公田既无二税转运使亦不为奏除悉均诸他州【宦者传】是则经界之不正赋税之不均有自宋已然者又不独金元之季矣
　　州县界域
　　自古以来画疆分邑必相比附天下皆然后世则州县所属乡村有去治三四百里者有城门之外即为邻属者则幅贠不可不更也下邽在渭北而并于渭南美原在北山而并于富平若此之类俱宜复设而大名县距府七里可以省入元城则大小不可不均也管辖之地多有隔越如南宫【属真定】威县【属广平】之间有新河县【属真定】地清河【属广平】威县之间有冠县【属东昌】地郓城【属兖州】范县【属东昌】之间有邹县【属兖州】地青州之益都等俱有高苑地淮安之宿迁县有开封之祥符县地大同之灵丘广昌二县中间有顺天之宛平县地或距县一二百里或隔三四州县薮姧诲逋恒必繇之而甚则有如沈丘【属开封】之县署地粮乃于汝阳【属汝宁】者则错互不可不正也卫所之屯有在三四百里之外与民地相错浸久而迷其版籍则军民不可不清也水滨之地消长不常如蒲州之西门外三里即以补朝邑之坍使陜西之人越河而佃至于争鬬杀伤则事变不可不通也周礼形方氏掌制邦国之地域而正其封疆无有华离之地有王者作谓宜遣使分按郡邑圗写地形奠以山川正以经界地邑民居必参相得庶乎狱讼衰而风俗淳矣【洪武十七年八月丙戌以州之民户不及三千者皆改为县改者凡三十七州】
　　后魏田制
　　后魏虽起朔漠据有中原然其垦田均田之制有足为后世法者景穆太子监国令曰周书言任农以耕事贡九谷任圃以树事贡草木任工以余材贡器物任商以市事贡货贿任牧以畜事贡鸟兽任嫔以女事贡布帛任衡以山事贡其材任虞以泽事贡其物乃令有司课畿内之民使无牛者借人牛以耕种而为之芸田以偿之凡耕种二十二亩而芸七亩大畧以是为率使民各标姓名于田首以知其勤惰禁饮酒游戏者于是垦田大增高祖太和九年十月丁未诏曰朕承干在位十有五年每覧先王之典经纶百氏储蓄既积黎元永安爰暨季叶斯道陵替富强者并兼山泽贫弱者望絶一廛致令地有遗利民无余财或争亩畔以亡躯或因饥馑以弃业而欲天下太平百姓丰足安可得哉今遣使者循行州郡与牧守均给天下之田劝课农桑兴富民之本其制男夫十五以上受露田四十亩妇人二十亩民年及课则受田老免及身没则还田诸桑田不在还受之限男夫人给田二十亩课莳余种桑五十树枣五株榆三根非桑之土夫给一亩依法课莳榆枣限三年种毕不毕夺其不毕之地于是有口分世业之制唐时犹沿之嗟乎人君欲留心民事而创百世之规其亦运之掌上也已宋林勲作本政之书而陈同父以为必有英雄特起之君用于一变之后岂非知言之士哉
　　开垦荒地
　　明初承元末大乱之后山东河南多是无人之地洪武中诏有能开垦者即为已业永不起科【是时方孝孺有因其旷土复古井田之议】至正统中流民聚居诏令占籍景泰六年六月丙申户部尚书张鳯等奏山东河南北直并顺天府无额田地甲方开荒耕种乙即告其不纳税粮若不起科争竞之涂终难杜塞今后但告争者宜依本部所奏减轻起科则例每亩科米三升三合每粮一石科草二束不惟永絶争竞之端抑且少助仓廪之积从之户科都给事中成章等劾鳯等不守祖制不恤民怨帝不听然自古无永不起科之地明初但以招徕垦民立法之过反以啓后日之争端而彼此告讦投献王府勲戚及西天佛子【见实录成化四年三月】无怪乎经界之不正赋税之不均也
　　苏松二府田赋之重
　　丘濬大学衍义补曰韩愈谓赋出天下而江南居十九以今观之浙东西又居江南十九而苏松常嘉湖五府又居两浙十九也考洪武中【据诸司职掌】天下夏税秋粮以石计者总二千九百四十三万余而浙江布政司二百七十五万二千余苏州府二百八十万九千余松江府一百二十万九千余常州府五十五万二千余是此一藩三府之地其田租比天下为重其粮额比天下为多今国家都燕岁漕江南米四百余万石以实京师而此五府者几居江西湖广南直之半臣窃以苏州一府计之以准其余苏州一府七县【时未立太仓州】其垦田九万六千五百六顷居天下八百四十九万六千余顷田数之中而出二百八十万九千石税粮于天下二千九百四十余万石岁额之内其科徴之重民力之竭可知也已杜宗桓上廵抚侍郎周忱书曰五季钱氏税两浙之田每亩三斗宋时均两浙田每亩一斗【宋淳祐元年鲍亷作琴川志曰国初尽削钱氏白配之目遣右补阙王永高象先各乘递马均定税数只作中下二等中田一亩夏税钱四文四分秋末八升下田一亩钱三文三分米七升四合取于民者不过如此自熙丰更法崇观多事靖炎军兴随时増益然则宋初之额尚未至一斗也】元入中国定天下田税上田每亩税三升中田二升半下田二升水田五升【元史耶律楚材传】至于我太祖高皇帝受命之初天下田税亦不过三升五升而其最下有三合五合者于是天下之民咸得其所独苏松二府之民则因赋重而流移失所者多矣今之粮重去处每里有逃去一半上下者请言其故国初籍没土豪田租有因为张氏义兵而籍没者有因虐民得罪而籍没者有司不体圣心将没入田地一依租额起粮每亩四五斗七八斗至一石以上民病自此而生【宋史言建炎元年籍没蔡京王黼等庄以为官田减租三分洪武初未有以此故事上言者】何也田未没入之时小民于土豪处还租朝徃暮回而已后变私租为官粮乃于各仓送纳运渉江湖动经岁月有二三石纳一石者有四五石纳一石者有遇风波盗贼者以致累年拖欠不足【王叔英疏亦言输之官仓道路既遥劳费不少收纳之际其更多有甚于输富民之租者自洪武时已然矣】愚按宋华亭一县即今松江一府当绍熙时秋苖止十一万二千三百余石景定中贾似道买民田以为公田益粮一十五万八千二百余石宋末官民田地税粮共四十二万二千八百余石量加圆斛元初田税比宋尤轻然至大德间没入朱清张瑄田后至元间又没入朱国珍管明等田一府税粮至有八十万石迨至季年张士诚又并诸拨属财赋府与夫营围沙职僧道站役等田至洪武以来一府税粮共一百二十余万石租既大重民不能堪于是皇上怜民重困屡降德音将天下系官田地粮额递减三分二分外【即宣德五年二月癸巳诏书】松江一府税粮尚不下一百二万九千余石愚厯观徃古自有田税以来未有若是之重者也以农夫蚕妇冻而织馁而耕供税不足则卖儿鬻女又不足然后不得已而逃以至田地荒芜钱粮年年拖欠向恩赦自永乐十三年至十九年七年之间所免税粮不下数百万石永乐二十年至宣德三年又复七年拖欠折收轻赍亦不下数百万石折收之后两奉诏书勅谕自宣德七年以前拖欠粮草盐粮也种子粒税丝门摊课钞悉皆停征前后一十八年间蠲免折收停徴至不可算由此观之徒有重税之名殊无征税之实愿阁下转达皇上稽古税法斟酌取舍以宜于今者而税之轻其重额使民如期输纳此则国家有轻税之名又有徴税之实矣
　　今按宣庙实録洪熙元年闰七月广西右布政使周干自苏常嘉湖等府廵视还言苏州等处人民多有逃亡者询之耆老皆云由官府弊政困民所致如吴江昆山民田亩旧税五升小民佃种富室田亩出私租一石后因没入官依私租减二斗是十分而取八也拨赐公侯驸马等项田每亩旧输租一石后因事故还官又如私租例尽取之且十分而取其八民犹不堪况尽取之乎尽取则无以给私家而必至冻馁欲不逃亡不可得矣乞命所司将没官之田及公侯还官田租俱照彼处官田起科亩税六斗则田地无抛荒之患而小民得以安生下部议宣德五年二月癸巳诏各处旧额官田起科不一租粮既重农民弗胜自今年为始每田一亩旧额纳粮自一斗至四斗者各减十分之二自四斗一升至一石以上者各减十分之三永为定例六年三月廵抚侍郎周忱言松江府华亭上海二县旧有官田税粮二万七千九百余石俱是古额科粮太重乞依民田起科庶徴收易完上命行在户部会官议劾忱变乱成法沽名要誉请罪之上不许七年三月庚申朔诏但系官田塘地税粮不分古额近额悉依五年二月癸巳诏书减免不许故违辛酉上退朝御左顺门谓尚书胡濙曰朕昨以官田赋重百姓苦之诏减什之三以苏民力尝闻外间有言朝廷每下诏蠲除租赋而户部皆不准甚者文移戒约有司有勿以诏书为辞之语若然则是废格诏令壅遏恩泽不使下流其咎若何今减租之令务在必行书曰民惟邦本本固邦寜有子曰百姓不足君孰与足卿等皆士人岂不知此朕昨有诗述此意今以示卿其念之毋忘濙等皆顿首谢其诗曰官租颇繁重在昔葢有因而此服田者本皆贫下民耕作既劳勚输纳亦苦辛遂令衣食微曷以赡其身殷念恻予懐故迹安得循下诏减什三行之四方均先王视万姓有若父子亲兹惟重邦本岂曰矜吾仁英庙实録正统元年闰六月丁夘行在户部奏浙江直苏松等处减除税粮请命各处廵抚侍郎并同府县官用心覈实其官田每亩秋粮四斗一升至二石以上者减作二斗七升二斗一升以上至四斗者减作二斗一斗一升至二斗者减作一斗明白具数送部磨勘从之【按嘉靖十七年册长洲县田犹有七斗以上者今与民田通均而犹三斗七升是此防当日未尽奉行也】
　　官田自汉以来有之宋史建炎元年籍蔡京王黼等庄以为官田开禧三年诛韩侂胄明年置安邉所韩侂胄与其他权幸没入之田及围田湖田之在官者皆焉输米七十二万一千七百斛有奇钱一百三十一万五千缗有奇而已景定四年殿中侍御史陈尧道右正言曹孝庆监察御史虞虙张晞顔等言乞依祖宗限田议自两浙江东西官民户逾限之田抽三分之一买充公田得一千万亩之田则岁有六七百万斛之入丞相贾似道主其议行之始于浙西六郡凡田亩起租满石者予二百贯以次递减有司以买田多为功皆谬以七八斗为石其后田少与硗瘠亏租与佃人负租而逃者率取偿田主六郡之民多破家矣【理宗纪言平江江阴安吉嘉兴常州镇江六郡已买公田三百五十余万亩】而平江之田独多【似道传包恢知平江督买田至以肉刑从事】元之有天下也此田皆别领于官松江府志言元时苖税公田外复有江淮财赋都总管府领故宋后妃田以供太后江浙财赋府领籍没朱【清】张【瑄】田以供中宫【元史天暦二年十月立平江等处田提举司】稻田提领所领籍没朱【国珍】管【明】田以赐丞相托克托拨赐庄【在上海十九保　元史至正四年六月己巳赐托克托松江田为立松江等处稻田提领所】领宋亲王及新籍明庆妙行二寺等田【又有汪闗闗满经厯田】以赐影堂寺院诸王近臣又有括入白云宗僧田【元史成宗纪大徳七年七月罢江南白云宗緫摄所其田令依例输租仁宗纪至大四年二月御史台言白云宗总摄所统江南为僧之有髪者不养父母避役损民乞追收所受玺书银印勒还民籍从之】皆不系州县元额而元史所记赐田大臣如拜珠雅克特穆尔防诸王如鲁王多阿克巴拉郯王彻彻尔图等公主如鲁国大长公主寺院如集庆万寿二寺无不以平江田而平江之官田又多至张士诚据呉之日其所署平章太尉等官皆出于负贩小人无不志在良田美宅一时买献之产徧于平江而一入版圗亦按其租簿没入之已而富民沈万三等又多以事被籍是故改平江曰苏州而苏州之官田多而益多故宣德七年六月戊子知府况钟所奏之数长洲等七县秋粮二百七十七万九千余石其中民粮止一十五万三千一百七十余石官粮二百六十二万五千九百三十余石是一府之地土无虑皆官田而民田不过十五分之一也且夫民田仅以五升起科而官田之一石者奉诏减其什之三而犹为七斗是则民间之田一入于官而一亩之粮化而为十四亩矣【实录宣徳七年七月己未行在户部奏直松江府没官田宜准民田例起科上从之命各处没官田粮俱准此例】此固其极重难返之势始于景定讫于洪武而征科之额十倍于绍熙以前者也于是廵抚周忱有均耗之法有改金花官布之法以寛官田而租额之重则一定而不可改若夫官田之农具车牛其始皆给于官而岁输其税浸久不可问而其税复之于田然而官田官之田也国家之所有而耕者犹人家之佃户也民田民自有之田也各为一册而徴之犹夫宋史所谓一曰官田之赋二曰民田之赋金史所谓官田曰租私田曰税者而未尝并也相沿日久版籍讹脱疆界莫寻村鄙之氓未尝见册买卖过割之际徃往以官作民而里胥之飞洒移换者又百出而不可防所谓官田者非昔之官田矣乃至讼端无穷而赋不理于是景泰二年从浙江布政司右布政使杨瓒之言将湖州府官田重租分民田轻租之家承纳及归并则例四年诏廵抚直侍郎李敏均定应天等府州县官民田【先是正统中户部防官议令江南小户官田改为民田起科而量改大户民田为官田以备其数既又因御史徐郁奏令所司均配扣算务使民田量官田办粮以苏贫困俱行廵抚侍郎周忱清理然民田多系官豪占据莫能究竟其仍旧至是郁复以为言户部请从其议命敏均定搭敢有恃强阻滞者执治其罪从之】嘉靖二十六年嘉兴知府赵瀛剙议田不分官民税不分等则一切以三斗起徴苏松常三府从而效之自官田之七斗六斗下至民田之五升通为一则而州县之额各视其所有官田之多少轻重为准多者长洲至亩科三斗七升少者太仓亩科二斗九升矣国家失累代之公田而小民乃代官佃纳无涯之租赋事之不平莫甚于此然而为此说者亦穷于势之无可奈何而当日之士大夫亦皆帖然而无异论亦以治如乱丝不得守二三百年纸上之虗科而使斯人之害如水益深而不可救也【惟唐太常鹤徴作武进志极为惋叹】抑尝论之自三代以下田得买卖而所谓业主者即连陌跨阡不过本其锱铢之直而直之高下则又以时为之地力之盈虗人事之赢绌率数十年而一变奈之何一入于官而遂如山河界域之不可动也且景定之君臣其买此田者不过予以告牒防子虗名不售之物逼而夺之以至彗出民愁而自亡其国【宋史买公田五千亩以上以银半分官告五分度牒二分防子三分半五千亩以下以银半分官告三分度牒三分防子三分半千亩以下度牒防子各半五百亩至三百亩全以防子及田事成每石官给止四十贯而半是告牒民持之而不得售六郡骚然】四百余年之后推本重赋之繇则犹其遗祸也【宋史谓其极多其租尤重及宋亡遗患犹不息亮哉斯言】而况于没入之田本无其直者乎至于今日佃非昔日之佃而主亦非昔日之主则夫官田者亦将与册籍而俱销共车牛而皆尽矣犹执官租之说以求之固已不可行【隋书李徳林传高祖以高阿那肱卫国县市店八十区赐徳林车驾幸晋阳店人上表称地是民物高氏强夺于内造舍上命有司科还价直则是以当代之君而还前代所夺之地价古人已有之矣　又考后汉书谯子瑛奉家钱千万于公孙述以赎父死及防天下平定弟庆以状诣阙自陈武勅所在还家钱则知人主以天下为心固当如此】而欲一切改从民田以复五升之额即又骇于众而损于国有王者作咸则三壤谓宜遣使案行吴中逐县清丈定其肥瘠高下为三等上田科二斗中田一斗五升下田一斗山塘涂荡以升以合计者附于册后而概谓之曰民田惟学田屯田乃谓之官田则民乐业而赋易完视之绍熙以前犹五六倍也岂非去累代之横征而立万年之永利者乎昔者唐末中原宿兵所在皆置营田以耕旷土其后又募高赀户使输课佃之户部别置官司总领不州县梁太祖击淮南掠得牛以千万计给东南诸州农民使歳输租自是歴数十年牛死而租不除民甚苦之周太祖素知其用张凝李谷之言悉罢户部营田务以其民州县其田庐牛农器并赐见佃者为永业悉除租牛课是岁户部增三万余户或言营田有肥饶者不若鬻之可得钱数十万缗以资国帝曰利在于民犹在国也朕用此钱何为呜呼以五代之君犹知此义而况他日大有为之主必有朝闻而夕行之者矣【宋绍兴二十三年知池州黄子游言青阳县苖七八倍于诸县因南唐尝以县为宋齐丘食邑故输三斗后遂为额诏减苖税二分有半科米二分】
　　今存者惟卫所屯田学田勲戚钦赐庄田三者犹是官田南京各衙门所管草塲田地佃户亦转相典卖不异民田苏州一府惟呉县山不曽均为一则至今有官山私山之名官山每亩科五升私山亩科一升五勺今高淳县之西有永丰乡者宋时之湖田所谓永丰圩者也文献通考永丰圩自政和五年围湖成田初令百姓请佃后以赐蔡京又以赐韩世忠又以赐秦桧继拨行宫今总所【宋史建康府永豊圩租米岁以三万石为额】王弼【成化十一年进士溧水知县】永丰謡曰永丰圩接永寜乡一亩官田八斗粮人家种田无厚薄了得官租身即乐前年大水平斗门圩底禾苖无半分里胥告灾县官怒至今追租如追魂有田追租未足怪尽将官田作民卖富家得田贫纳租年年旧租结新债旧租了新租促更向城中卖黄犊一犊千文任时估债家算息不算母呜呼有犊可卖君莫悲东邻卖犊兼卖儿但愿有儿在我边明年还得种官田读此诗知当日官佃之苦即已如此【元史阎复传言江南公田租重宜减以贷贫民】而以官作民亦不始于近日矣
　　元微之集奏状右臣当州百姓田地每亩只税粟九升五合草四分地头酒钱共出二十一文已下其诸色职田每亩约税粟三斗草三束脚钱一百二十文若是京官上司职田又湏百姓变米雇车般送比量正税近于四倍其公廨田官田驿田等所税轻重约与职田相似是则官田之苦自唐已然不始于宋元也故先朝洪熙宣德中屡下诏书令民间有抛荒官田召人开耕依民田例起科又不独苏松常三府为然
　　吴中之民有田者什一为人佃作者十九其亩甚窄而凡沟渠道路皆并其税于田之中岁仅秋禾一熟一亩之收不能至三石【凡言石者皆以官斛】少者不过一石有余而私租之重者至一石二三斗少亦八九斗佃人竭一岁之力粪防工作一亩之费可一缗而收成之日所得不过数斗至有今日完租而明日乞贷者故既减粮额即当禁限私租上田不得过八斗如此则贫者渐富而富者亦不至于贫元史成宗纪至元三十一年十月辛巳【时成宗即位】江浙行省臣言陛下即位之初诏蠲今岁田租十分之三然江南与江北异贫者佃富人之田岁输其租今所蠲特及田主其佃民输租如故则是恩及富室而不被及于贫民也宜令佃民当输田主者亦如所蠲之数从之【明朝宣徳十年五月乙未刑科给事中年富亦有此请】大德八年正月乙未诏江南佃户私租太重以十分为率普减二分永为定例前一事为特恩之蠲后一事为永额之减而皆所以寛其佃户也是则厚下之政前代已有行之者汉武帝时董仲舒言或耕豪民之田见税什五唐德宗时陆贽言今京畿之内每田一亩官税五升而私家收租有亩至一石者是二十倍于官税也降及中等租犹半之夫土地王者之所有耕稼农夫之所为而兼并之徒居然受利望令凡所占田约为条限裁减租价务利贫人仲舒所言则今之分租贽所言则今之包租也然犹谓之豪民谓之兼并之徒【食货志豪民侵陵分田刼假师古曰分田谓贫者无田而取富人田耕种共分其所收也假亦谓贫人赁富人之田也刼者富人刼夺其税侵欺之也】宋已下则公然号为田主矣
　　豫借
　　唐宗天寳三载制曰每载庸调八月征收农功未毕恐难济办自今已后延至九月二十日为限至代宗广德二年七月庚子税天下地亩青苖钱以给百官俸【田一亩税钱十五】所谓青苖钱者以国用急不及待秋方苖青而征之故号青苖钱主其任者为青苖使【此与宋王安石所行青苖钱之法不同彼则当青黄未接之时贷钱于贫民而取其息本谓之常平钱民问名为青苖钱耳】遂为后代豫借之始陆宣公言蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酬宪宗元和六年二月制以新陈未接营办尤艰凡有给用委观察使以供军钱方贠借便不得量抽百姓故韩文公有游城南诗云白布长衫紫领巾差科未动是闲身麦苖含穟桑生葚共向田头乐社神是三四月之间尚未动差科也至后唐庄宗同光四年三月戊辰以军食不足勅河南尹豫借夏秋税其时外内离叛未及一月国亡主灭明宗即位颇知爱民见于文献通考所载长兴四年起征条流其节候早者五月十五日起征八月一日纳足递而下之其尤晚者六月十五日起征九月纳足周世宗显德三年十月丙子上谓侍臣曰近朝征敛谷帛多不俟收获纺绩之毕乃诏三司自今夏税以六月秋税以十月起征是庄宗虽有三月豫借之令而实未尝行也乃后代国势阽危非若同光而春初即出榜开征其病民又甚矣
　　诗云硕防硕防无食我苖谢君直曰苖未秀而食之贪之甚也明之为豫借者食苖之政也有不敺民而适乐郊者乎
　　虞谦洪武末为杭州府知府尝建议僧道民之蠧今江南寺院田多或数百顷而徭役未尝及之贫民无田徃徃为徭役所困请为定制僧道每人田无过十亩余田以均平民初是之已而谓非旧制遂废
　　纺织之利
　　今边郡之民既不知耕又不知织虽有材力而安于游惰华阴王宏撰著议以为延安一府布帛之价贵于西安数倍既不获纺织之利而又岁有买布之费生计日蹙国税日逋非尽其民之惰以无教之者耳今当每州县发纺织之具一副令有司依式造成散给里下募外郡能织者为师即以民之勤惰工拙为有司之殿最一二年间民享其利将自为之而不烦程督矣计延安一府四万五千余户户不下三女子固已十三万余人其为利益岂不甚多按盐铁论曰边民无桑麻之利仰中国丝絮而后衣之夏不释复冬不离窟父子夫妇内藏于专室土圜之中崔寔政论曰仆前为五原太守土俗不知缉绩冬积草伏卧其中若见吏以草纒身令人酸鼻【今火同人多是如此妇人出草则穿纸袴真所谓倮虫者也】吾乃卖储峙得二十余万诣雁门广武迎织师使巧手作机乃纺以教民织【后汉书采入本传】是则古人有行之者矣汉志有云冬民既入妇人同巷相从夜绩女工一月得四十五日八月载绩为公子裳豳之旧俗也率而行之富强之效惇厐之化岂难致哉
　　吴华覈上书欲禁绫绮锦绣以一生民之原丰谷帛之业谓今吏士之家少无子女多者三四少者一二通令户有一女十万家则十万人人人织绩一歳一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貌者不待华采以崇好姿者不待文绮以致爱有之无益废之无损何爱而不暂禁以充府藏之急乎此救乏之上务富国之本业使管晏复生无以易此方今纂组日新侈薄弥甚斵雕为朴意亦可行之会乎
　　马政
　　析因夷隩先王之所以处人民也日中而出日中而入【左氏庄二十九年传】先王之所以处廐马也
　　汉鼂错言令民有车骑马一匹者复防三人【师古曰当为防者免其三人不为防者复其钱　本传】文帝从之故文景之富众庶街巷有马仟伯【阡陌字同】之间成羣乘牸牝者摈而不得防聚【汉书食货志】若乃塞之斥也桥桃致马千匹【货殖传】班壹避坠【古地字】于楼烦致马牛羊数千羣【叙传】则民间之马其盛可知武帝轮台之悔乃修马复令【复防三人之令　西域传】唐宗开元九年诏天下之有马者州县皆先以邮递军旅之役定户复缘以升之百姓畏苦乃多不畜马故骑射之士减曩时自今诸州民勿限有无荫能家畜十马以下免帖驿邮递征行定户无以马为赀【唐书兵志】古之人君其欲民之有马如此惟魏世宗正始四年十一月丁未禁河南畜牝马【魏书本纪　延昌元年六月戊寅通河南牝马之禁】元世祖至元二十三年六月戊申括诸路马凡色目人有马者三取其二汉民悉入官敢匿与互市者罪之【元史本纪】实录言永乐元年七月丙戌上谕兵部臣曰比闻民间马价腾贵葢禁民不得私畜故也汉文景时闾里有马成羣民有即国家之有其榜谕天下听军民畜马勿禁又曰三五年后庶几马渐蕃息此承元人禁马之后故有此谕而洪熙元年正月辛巳上申谕兵部令民间畜官马者二岁纳驹一匹俾得以余力养私马至宣德六年有陜西安定卫土民王从义畜马蕃息数以来献此则小为之而小效者也然未及修汉唐复马之令也
　　驿传
　　后唐舆服志曰驿马三十里一置史记田横乗传诣雒阳未至三十里至尸乡□置是也唐制亦然【唐书百官志凡三十里有驿】白居易诗从陜至东京【今陜州至河南府】山低路渐平风光四百里【在今代为三百里】车马十三程是也【桑维翰对晋高祖言大梁距魏不过十里】其行或一日而驰十驿岑参诗一驿过一驿驿骑如星流平明发咸阳暮及陇山头韩愈诗衔命山东抚乱师日驰三百自嫌迟是也【天寳六载勅自今左降官日驰十驿以上】又如天寳十四载十一月丙寅安禄山反于范阳壬申闻于行在所时上在华清宫【在今临潼县】六日而达至徳二载九月癸夘广平王收西京甲辰防书至行在时上在鳯翔府一日而达而唐制赦书日行五百里则又不止于十驿也古人以置驿之多故行速而马不后人以节费之说歴次裁并至有七八十里而一驿者马倒官逃职此之故盍一考之前史乎【且如通州潞河驿四十里至夏店驿五十里至公乐驿五十里至兰州渔阳驿今以夏店公乐二驿并于三河则一驿七十里矣岂不劳乎又如定州永定驿五十里至西乐驿四十五里至伏城驿四十里至真定府恒山驿犹仍旧贯使并为三驿亦必不堪其敝矣】古人以三十里为一舍左传楚子入郑退三十里而许之平注以为退一舍而诗言我服既成于三十里周礼遗人三十里有宿宿有路室然则汉人之驿马三十里一置有自来矣【史记晋世家注引贾逵曰司马法从遯不过三舍三舍九十里也】明初凡驿皆有仓洪熙元年六月丙辰河南新安知县陶镕奏县在山谷土瘠民贫遇岁不登公私无措惟南关驿有储粮臣不及待报借给贫民一千七百二十八石上嘉其称职即此一事而当时储畜之裕法令之寛贤尹益下之权明主居高之听皆非季世之所能及矣然则驿之有仓不但以供宾客使臣而亦所以待凶荒囏阨实周礼遗人之掌也帖括后生何足以知先王之政哉
　　今时十里一铺【俗作铺】设防以递公文【金史泰和六年初置急逓铺腰铃传递日行三百里　大名府志唐有银牌末熙寜有金字牌急脚逓岳飞奉诏班师一日中十二金字牌是也】孟子所云置邮而传命葢古已有之史记白起既行出咸阳西门十里至杜邮汉书黄覇传注师古曰邮亭书舍谓传送文书所止处
　　漕程
　　山堂考索载唐漕制凡陆行之程马日七十里步及驴五十里车三十里水行之程舟之重者沂河日三十里江四十里余水四十五里空舟沂河四十里江五十里余水六十里沿流之舟则轻重同制河日一百五十里江一百里余水七十里转运征敛送纳皆准程节其迟速其三峡砥柱之类不拘此限此法可以不尽人马之力而亦无逗留之患明之过淮过洪及囘空之限犹有此意而其用车驴则必穷日之力而后止以至于人畜两弊岂非后人之急廹日甚于前人也与然其效可睹矣
　　行盐
　　松江李雯论盐之产于塲犹五谷之生于地宜就塲定额一税之后不问其所之则国与民两利又曰天下皆私盐则天下皆官盐也此论凿凿可行丘仲深大学衍义补言复海运而引杜子美诗云防转辽海稉【俗作粳】稻来东吴为证余于盐法亦引子美诗云蜀麻吴盐自古通又曰风烟吴蜀舟楫通盐麻又曰蜀麻久不来吴盐拥荆门若如后代之法各有行盐地界呉盐安得至蜀哉人人诵杜诗而不知此故事所云诵诗三百授之以政不达者也
　　洪武三年六月辛巳山西行省言大同粮储自陵县长芦运至太和岭路逺费重若令商人于大同仓入米一石太原仓入米一石三斗者俱准盐一引引二百斤商人鬻毕即以原给引自赴所在官司缴之如此则转输之费省而军储充矣从之此中盐之法所自始
　　唐刘晏为转连使专用盐法充军国之费时自许汝郑邓之西皆食河东池盐度支主之汴滑唐蔡之东皆食海盐晏主之晏以为盐吏多则州县扰故但于出盐之乡置盐官收盐户所主之盐转鬻于商人任其所之自余州县不复置官其江岭间去盐乡逺者转官盐于彼贮之或商絶盐贵则减价鬻之谓之常平盐官获其利而民不乏盐始江淮盐利不过四十万缗季年乃六百万缗由是国用充足而民不困今日盐利之不可兴正以盐吏之不可罢读史者可以慨然有省矣行盐地分有逺近之不同逺于官而近于私则民不得不买私盐既买私盐则兴贩之徒必兴于是乎盗贼多而刑狱滋矣宋史言江西之防州地连广南而福建之汀州亦与防接防盐弗善汀故不产盐二州民多盗贩广南盐以射利【又言防州官盐自淮南运致卤湿襍恶轻不及斤而价至四十七钱岭南盐贩入防一斤半当一斤纯白不襍卖钱二十以故防人尽食岭南盐防州即今贑州府宋时屡议不定介防食广东盐】每岁秋冬田事才毕恒数十百为羣持甲兵旗鼔徃防汀漳潮循梅惠广八州之地所至刼人谷帛掠人妇女与廵捕吏防鬬格或至杀伤则起为盗依阻险要捕不能得或赦其罪招之元末之张士诚以盐徒而盗据吴会其小小兴贩虽太平之世未尝絶也余少居昆山常熟之间为两浙行盐地而民间多贩淮盐自通州渡江其色青黑视官盐为善及游大同所食者蕃盐坚致精好此地利之便非国法之所能禁也明知其不能禁而设为廵捕之格课以私盐之获每季若干为一定之额宁非奉行之具文哉
　　宋嘉祐中著作佐郎何鬲三班奉职王嘉麟上书请罢给茶本钱纵园户贸易而官收租钱与所在征算归货务以偿边籴之费可以防利源而寛民力仁宗从之其诏书曰厯世之敝一旦以除着为经常弗复更制是以虽当王安石之时而于茶法未有所变其说可通之于盐课者也




　　日知录卷十
<子部,杂家类,杂考之属,日知录>
　　钦定四库全书
　　日知录巻十一　　　　昆山　顾炎武　撰权量
　　三代以来权量之制自隋文帝一变杜氏通典言六朝量三升当今一升秤三两当今一两尺一尺二寸当今一尺【今谓即时】左传定公八年正义曰魏齐斗称于古二而为一周隋斗称于古三而为一隋书律厯志言梁陈依古斗齐以古升五升为一斗周以玉升一升当官斗一升三合四勺开皇以古斗三升为一升大业初依复古斗梁陈依古称齐以古称一斤八两为一斤周玉称四两当古称四两半开皇以古称三斤为一斤大业初依复古称今考之传记如孟子以举百钧为有力人三十斤为钧百钧则三千斤晋书成帝纪今诸郡举力人能举千五百斤以上者史记秦始皇纪金人十二重各千石置宫廷中百二十斤为石千石则十二万斤汉旧仪祭天养牛五歳至二千斤晋书南阳王保传自称重八百斤不应若此之重考工记爵一升觚三升【仪礼特牲馈食礼注觚三升】献一爵而酬以觚一献而三酬则一豆矣礼记宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒注凡觞一升曰爵二升曰觚三升曰觯四升曰角壶大一石瓦甒五斗诗曰我姑酌彼金罍毛说人君以黄金饰尊大一硕每食四簋正义四簋器容防二升不应若此之巨周礼舍人防纪共饭米注饭所以实口君用梁大夫用稷士用稻皆四升管子凡食盐之数一月丈夫五升少半妇人三升少半婴儿二升少半史记亷颇传一饭斗米汉书食货志食人月一石半赵充国传以一马自佗负三十日食为米二斛四斗麦八斛匈奴传计一人三百日食用十八斛不应若此之多史记河渠书可令亩十石嵇康养生论夫田种者一亩十斛谓之良田晋书傅传白田收至十余斛水田至数十斛今之收获最多亦不及此数灵枢经人食一日中五升既夕礼朝一溢米莫一溢米注二十两曰溢为米一升二十四分升之一晋书宣帝纪问诸葛公食可几何对曰三四升会稽王道子传国用虗竭自司徒以下日廪七升本皆言少而反得多是知古之权量比之于今大抵皆三而当一也史记孔子世家孔子居鲁奉粟六万索隐曰当是六万斗正义曰六万小斗当今二千石也此唐人所言三而当一之验葢自三代以后取民无制权量之属每代递増至魏孝文太和十九年诏改长尺大防依周礼制度班之天下【魏书张普惠传神中上疏言高宗废火斗去长尺改重称所以爱万姓从薄赋故海内之人歌舞以供其赋奔走以役其勤天子信于上亿兆乐于下自兹以降渐渐长濶百姓嗟怨闻于朝野】隋炀帝大业三年四月壬辰改度量权衡并依古式虽有此制竟不能复古至唐时犹有大斗小斗大两小两之名而后代则不复言矣
　　山堂考索斛之为制方尺而深尺班志乃云其中容十斗葢古用之斗小
　　欧阳公集古录有谷口铜甬始元四年左冯翊造其铭曰谷口铜甬容十斗重四十斤以今权量校之容三斗重十五斤斗则三而有余斤则三而不足吕氏考古图汉好畤官厨鼎刻曰重九斤一两今重三斤六两今六两当汉之一斤又曰轵家釡三斗弱轵家甑三斗一升当汉之一石大抵是三而当一也
　　古以二十四铢为两五铢钱十枚计重二两二铢今称得十枚当今之一两弱又汉书王莽传言天鳯元年改作货布长二寸五分广一寸首长八分有奇广八分其圜好径二分半足枝长八分间广二分其文右曰货左曰布重二十五铢顷富平民掊地得货布一罂所谓长二十五分者今钞尺之一寸六分有奇广一寸者今之六分有半八分者今之五分而二十五铢者今称得百分两之四十二【俗云四钱二分】是则今代之大于古者量为最权次之度又次之矣晋书挚虞传将作大匠陈勰掘地得古尺尚书奏今尺长于古尺宜以古为正潘岳以为习用已久不宜复改虞駮曰昔圣人有以见天下之而拟其形容象物制器以存时用故参两天地以正算数之纪依律计分以定长短之度其作之也有则故用之也有徴考步两仪则天地无所隐其情准正三辰则悬象无所容其谬施之金石则音韵和谐措之规矩则器用合宜一本不差而万物皆正及其差也事皆反是今尺长于古尺几于半寸乐府用之律吕不合史官用之厯象失占医术用之孔穴乖错此三者度量之所繇生得失之所取徴皆絓阂而不得通故宜改今而从古也唐虞之制同律度量衡仲尼之训谨权审度今两尺并用不可谓之同知失而行不可谓之谨不同不谨是谓谬法非所以轨物垂则示人之极凡物有多而易改亦有少而难变有改而致烦亦有变而之简度量是人所常用而长短非人所恋惜是多而易改者也正失于得反邪于正一时之变永世无二是变而之简者也宪章成式不失其旧物季末茍合之制异端杂乱之用宜以时厘改贞夫一者也臣以为宜如所奏
　　大斗大两
　　汉书货殖传黍十大斗师古曰大斗者异于量米粟之斗也是汉时已有大斗但用之量麄货耳
　　唐六典凡度以北方秬黍中者一黍之广为分十分为寸十寸为尺一尺二寸为大尺十尺为丈凡量以秬黍中者容一千二百黍为龠二龠为合十合为升十升为斗三斗为大斗十斗为斛凡权衡以秬黍中者百黍之重为铢【应劭曰十黍为絫十絫为铢】二十四铢为两三两为大两十六两为斤凡积秬黍为度量权衡者调钟律测晷景合汤药及冠冕之制则用之内外官司悉用大者按唐时权量是古今小大并行太史太常太医用古【杜氏通典云贞观中张文收铸铜斛称尺以今常用度量校之尺当六之五衡量皆三之一　旧唐书代宗纪大歴十年八月太常寺奏诸州府所用防称当寺给铜防称州府依様制造而行从之　通典载诸郡土贡上党郡贡人参三百小两高平郡贡白石英五十小两济阳郡贡阿胶二百小斤鹿角胶三十小斤临封郡贡石斛十小斤南陵郡贡石斛十小斤同陵郡贡石斛二十小斤此则贡物中亦有用小斤小两者然皆汤药之用】他有司皆用今久则其今者通行而古者废矣
　　宋沈括笔谈曰予受诏考钟律及铸浑仪求秦汉以来度量计六斗当今之一斗七升九合秤三斤当今十三两是宋时权量又大于唐也
　　元史言至元二十年颁行宋文思院小口斛又言世祖取江南命输米者止用宋斗斛以宋一石当今七斗故也是则元之斗斛又大于宋也
　　汉禄言石
　　古时制禄之数皆用斗斛左传言豆区釡钟各自其四以登于釡论语与之釡与之庾孟子养弟子以万钟皆量也汉承秦制始以石为名【韩非子王因收吏玺自三百石已上皆效之子之是时即以石制禄史记燕世家同】故有中二千石二千石比二千石千石比千石六百石比六百石四百石比四百石三百石比三百石二百石比二百石百石而三公号万石百二十斤为石是以权代量然考后汉百官志所载月奉之数则大将军三公奉月三百五十斛以至斗食奉月十一斛又未尝不用斛所谓二千石以至百石者但以为品级之差而已【汲黯传注如淳曰真二千石月得百五十斛岁凡得千八百石耳二千石月得百二十斛岁凡得一千四百四十石耳】今人以十斗为石本于此不知秦时所谓金人十二重各千石撞万石之钟县石铸钟虞衡石程书之类皆权也非量也惟白圭传谷长石斗淳于髠传一斗亦醉一石亦醉对斗言之是移权之名于量尔
　　叶梦得岩下放言名生于实凡物皆然以斛为石不知起何时自汉以来始见之石本五权之名汉制重百二十斤为石非量名也以之取民赋禄如二千石之类以谷百二十斤为斛犹之可也若酒言石酒之多少本不系谷数从其取之醇醨以今准之酒之醇者斛止取七斗或六斗而醨者多至于十五六斗若以谷百二十斤为斛酒从其权名则当为酒十五六斗从其量名则斛当谷百八九十斤进退两无所合是汉酒言石者未尝有定数也【谢肇淛谓古者爵容一升十爵为斗百爵为石以考工记一献三酬之说准之良然昔人未详此义】至于面言斛石面亦未必正为麦百二十斤而麦之实又有大小虚实然沿袭至今莫知为非及弓弩较力言斗言石此乃古法打硾以斤为别而世反疑之乃知名实何常之有
　　史记货殖传狐貂裘千皮羔羊裘千石变皮言石亦互文也凡细而轻者则以皮计麤而重者则以石计
　　以钱代铢
　　古算法二十四铢为两汉轵家釡铭重十斤九铢轵家甑铭重四斤廿铢是也近代算家不便乃十分其两而有钱之名此字本是借用钱币之钱非数家之正名簿领用之可耳今人以入文字可笑唐书武德四年铸开通元宝径八分重二铢四絫【絫或作参沈存中曰今蜀部亦以十参为一铢参乃古之絫字】积十钱重一两得轻重大小之中所谓二铢四絫者今一钱之重也后人以其繁而难晓故代以钱字度量皆以十起数惟权则以一龠容千二百黍重十二铢两之为两十六两为斤三十斤为钧四钧为石今人改铢为钱而自两以上则絫百絫千以至于万而权之数亦以十起矣汉制钱言铢金言斤其名近古
　　宋史律歴志太宗淳化三年三月诏曰书云协时月正日同律度量衡所以建国经而立民极也国家万邦咸乂九赋是均顾出纳于有司系权衡之定式如闻秬黍之制或差毫厘锤钩为奸害及黎庶宜令详定称法着为通规事下有司监内藏库崇仪使刘刘承珪言太府寺旧铜式自一钱至十斤凡五十一轻重无准外府藏受黄金必自毫厘计之式自钱始则伤于重遂寻本末别制法物至景徳中承珪重加参定而权衡之制益为精备其法葢取汉志子谷秬黍为则广十黍以为寸从其大乐之尺【秬黍黒黍也乐尺自黄钟之管而生也谓以秬黍中者为分寸轻重之制】就成二术【二术谓以尺黍而求牦絫】因度尺而求牦【度者丈尺之縂名谓因乐尺之原起于黍而成于寸析寸为分析分为牦析牦为毫析毫为丝析丝为忽则十怱为一丝十丝为一毫十毫为一牦十牦为一分】自积黍而取絫【从积黍而取絫则十黍为絫十絫为铢二十四铢为两絫铢皆以铜为之】以牦絫造一钱半及一两等二称各悬三毫以星准之等一钱半者以取一称之法其衡合乐尺一尺二寸重一钱锤重六分盘重五分初毫星准半钱至稍总一钱半析成十五分分列十牦【第一毫下等半钱当十五牦若十五斤称等五斤也】中毫至梢一钱析成十分分列十牦末毫至梢半钱析成五分分列十牦等一两者亦为一称之则其衡合乐尺一尺四寸重一钱半锤重六钱盘重四钱初毫至梢布二十四铢下别出一星星等五絫【每铢之下复出一星等五絫则四十八星等二百四十絫计二千四百絫为一两】中毫至梢五钱布十二铢铢列五星星等二絫【布十二铢为五钱之数则一铢等十絫都等一百二十絫为半两】末毫至梢六铢铢列十星星等一絫【每星等一絫都等六十絫为二钱半】以御书真草行三体淳化钱较定实重二铢四絫为一钱者以二千四百得十有五斤为一称之则其法初以积黍为准然后以分而推忽为定数之端故自忽丝毫牦黍絫铢各定一钱之则【谓皆定一钱之则然后制取等称也】忽万为分【以一万忽为一分之则以十万忽定为一钱之则怱者吐丝为怱分者始微而着言可分别也】丝则千【一千丝为一分以一万丝定为一钱之则】毫则百【一百毫为一分以一千毫定为一钱之则毫者牦毛也自怱丝毫三者皆断骥尾为之】牦则十【一十牦为一分以一百牦定为一钱之则牦者牦牛尾毛也曵赤金成丝以为之也】转以十倍倍之则为一钱【转以十倍倍之谓自一万怱至十万忽之类定为之则也】黍以二千四百枚为一两【一龠容千二百黍为十二铢则以二千四百黍定为一两之则两者以二龠为两】絫以二百四十【谓以二百四十絫定为一两之则】铢以二十四【转相因成十絫为铢则以二百四十絫定成二十四铢为一两之则铢者言殊异也】遂成其称称合黍数则一钱半者计三百六十黍之重列为五分则每分计二十四黍又每分析为一十牦则每牦计二黍十分黍之四【以一牦分二十四黍则每牦先得二黍都分成四十分则一牦又得四分是每牦得二黍十分黍之四】每四毫一丝六忽有差为一黍则毫絫之数极矣一两者合二十四铢为二千四百黍之重每百黍为铢二百四十黍为二铢四絫二铢四絫为钱二絫四黍为分一絫二黍重五牦六黍重二牦五毫三黍重一牦二毫五丝则黍絫之数成矣先是守藏吏受天下岁输金币而太府权衡旧式失准得因之为奸故诸道主者坐逋负而破产者甚众又守藏更代校计争讼动必数载至是新制既定奸无所措中外以为便【度量权衡皆太府掌造以给内外官司及民间之用凡遇改元即令更造各以年号印而识之其印有方印长印八角印笏头印之别所以明制度而防伪滥也】是则今日之以十分为钱十钱为两者始于宋初所谓新制者也
　　十分为钱
　　古时分乃度之名非权之名说文寸十分也隋书律歴志引易纬通卦验十马尾为一分说苑度量权衡以粟一十粟为一分十分为一寸【淮南子注同】孙子算术蚕所吐丝为忽十忽为秒十秒为毫十毫为牦十牦为分十分为寸汉书律厯志本起黄钟之长以子谷秬黍中者一黍之广度之九十黍为黄钟之长一黍为一分十分为一寸此皆度之名淮南子十二蔈而当一粟【宋书律志作标】十二粟而当一分十二分而当一铢十二铢而当半两二十四铢为一两十六两为一斤三十斤为一钧四钧为石此则权之名【史记大宛传善市贾争分铢】然以十二分为一铢二十四铢为一两则小于今之为分者多矣
　　陶隐居名医别録曰古称惟有铢两而无分名今则以十黍为一铢六铢为一分四分为一两十六两为一斤李杲曰六铢为一分即今之二钱半也此又以二钱半为分则随人所命而无定名也
　　黄金
　　汉时黄金上下通行故文帝赐周勃至五千斤宣帝赐霍光至七千斤而武帝以公主妻栾大至赍金万斤【汉书作十万斤】卫青出塞斩捕首虏之士受赐黄金二十余万斤【古来赏赐之数莫侈于元成宗即位赐驸马蛮子银七万六千五百两濶里吉思一万五千四百五十两高丽王王昛三万两其定诸王朝防赐与有至金千两银七万五千两者】梁孝王薨藏府余黄金四十余万斤馆陶公主近幸董偃令巾府曰董君所发一日金满百斤钱满百万帛满千匹乃白之王莽禁列侯以下不得挟黄金输御府受直至其将败省中黄金万斤者为一匮尚有六十匮黄门钩盾藏府中尚方处处各有数匮而后汉光武纪言王莽末天下旱蝗黄金一斤易粟一斛是民间亦未尝无黄金也董卓死坞中有金二三万斤银八九万斤昭烈得益州赐诸葛亮法正闗羽张飞金各五百斤银千斤南齐书萧頴胄传长沙寺僧业富沃铸黄金为龙数千两埋土中厯相传付称为下方黄铁莫有见者頴胄起兵乃取此龙以充军实梁书武陵王纪传黄金一斤为饼百饼为簉至有百簉银五倍之自此以后则罕见于史尚书疏汉魏赎罪皆用黄金后魏以金难得令金一两收绢十疋今律乃赎铜
　　宋太宗问学士杜镐曰两汉赐予多用黄金而后代遂为难得之货何也对曰当时佛事未兴故金价甚贱今以目所睹记及会典所载国初金价推之亦大畧可考会典钞法卷内云洪武八年造大明寳钞每钞一贯折银一两每钞四贯易赤金一两是金一两当银四两也征收巻内云洪武十八年令凡折收税粮金每两准米十石银每两准米二石是金一两当银五两也三十年上曰折收逋赋欲以苏民困也今如此其重将愈困民更令金每两准米二十石银每两准米四石然亦是金一两当银五两也永乐十一年令金每两准米三十石则当银七两五钱矣又令交阯召商中盐金一两给盐三十引则当银十两矣岂非承平以后日事侈靡上自宫掖下逮勲贵用过乎物之故与【辽张孝杰为北府宰相贪货无厌尝曰无百万两黄金不足为宰相家】幼时见万厯中赤金止七八换崇祯中十换【天啓中权奄用事百官献者皆进金巵金价渐贵】江左至十三换矣投珠抵璧之风将何时而见与
　　汉书食货志黄金重一斤直钱万朱提银重八两为一流直一千五百八十他银一流直千是金价亦四五倍于银也【方勺泊宅编云当时黄金一两才直钱六百米提银一两才直钱二百】
　　元史至大银钞一两准至元钞五贯白银一两赤金一钱是金价十倍于银也
　　史记平准书一黄金一斤【汉书食货志黄金方寸而重一斤庄子百斤注李曰金方寸重一斤百金百斤也汉书韦贤传赐黄金百斤成诗曰厥赐祁祁百金泊馆是也】臣瓒曰秦以一镒为一金【孟康曰二十四两曰镒】汉以一斤为一金是汉之金已减于秦矣汉书食货志黄金重一斤直钱万惠帝纪注师古曰诸赐金不言黄者一斤与万钱【王莽传故事聘皇后黄金二万斤为钱二万万　公羊隐公五年传百金之鱼注百金犹百万也古以金重一斤若今万钱】古来用金之费如呉志刘繇传笮融大起浮图祠以铜为人黄金涂身衣以锦采垂铜盘九重何姬传注引江表传孙皓使尚方以金作华燧步揺假髻以千数令宫人着以相扑朝成夕败辄出更作魏书释老志兴光元年勅有司于五縀大寺内为大祖已下五帝铸释迦立像五各长一丈六尺都用赤金二万五千斤天安中于天宫寺造释迦立像高四十三尺用赤金十万斤黄金六百斤齐书东昬侯本纪后宫服御极选珍奇府库旧物不复周用贵市民间金银寳物价皆数倍京邑酒租皆折使输金以为金涂犹不能足唐书敬宗纪诏度支进铜三千斤金薄【即箔字】十万翻修清思院新殿及升阳殿圗障五代史闽世家王昶起三清台三层以黄金数千斤铸寳皇及元始天尊太上老君像宋真宗作玉清昭应宫甍栱栾楹全以金饰所费钜亿万虽用金之数亦不能全计金史海陵本纪宫殿之饰徧傅黄金而后间以五采金屑飞空如落雪元史世祖本纪建大圣寿万安寺佛像及窻壁皆金饰之凡费金五百四十两有奇水银二百四十斤又言缮写金字藏经凡縻金二千二百四十四两【呉澄传言粉黄金为泥写浮屠藏经泰定帝纪泰定二年七月庚午以国用不足罢书金字藏经　时于云南立造卖金箔规措所】此皆耗金之繇也杜镐之言颇为不妄草木子云金一为箔无复再还元矣故南齐书武帝纪禁不得以金银为箔【宋史真宗纪太中祥符元年二月丙午申明不许以金银为箔之制仁宗纪康定元年八月戊戌禁以金箔饰佛像哲宋纪元祐二年九月丁夘禁私造金箔刘庠传仁宗外家李珣犯销金法庠奏言法行当自贵近始从之　金史世宗纪大定七年七月戊申禁服用金丝其织卖者皆抵罪　元史仁宗纪至大四年三月辛夘禁民间制金箔销金织金】而太祖实录言上出黄金一锭示近臣曰此表笺袱盘龙金也令宫人洗涤销镕得之呜呼俭德之风逺矣
　　银
　　唐宋以前上下通行之货一皆以钱而己未尝用银汉书食货志言秦并天下币为二等而珠玉贝银锡之属为器饰宝藏不为币孝武始造白金三品寻废不行【谢肇淛曰汉银八两直钱一千当时银贱而钱贵今银一两即直千钱矣】旧唐书宪宗元和三年六月诏曰天下有银之山必有铜矿铜者可资于鼓铸银者无益于生人其天下自五岭以北见采银坑并宜禁断【李德裕为浙西观察使奏云去二月中奉宣令进□子计用银九千四百余两其时贮备都无二三百两】然考之通典谓梁初唯京师及三呉荆郢江湘梁益用钱其余州郡则杂以谷帛交易交广之域则全以金银为货而唐韩愈奏状亦言五岭买卖一以银元稹奏状言自岭已南以金银为货币自巴已外以盐帛为交易黔巫溪峡用水银朱砂缯防巾帽以相市【杜氏通典载唐度支岁计之数粟则二千五百余万石布绢绵则二千七百余万端屯疋钱则二百余万贯未尝有银其土贡则贵州贡银百两鄂新党三州各贡银五十两贺州贡银三十两邵端昭潘辨高龚浔严封春罗牢窦横象泷藤平琴亷义栁勤康恩崖万安二十七州各贡银二十两是唐人以银为贡而不以为赋也　张籍诗海国战骑象蛮州市用银】宋史仁宗纪景祐二年诏诸路歳输缗钱福建二广易以银江东以帛于是有以银当缗钱者矣金史食货志旧例银每铤五十两其直百贯【旧唐书哀帝纪内库出方圆银二千一百七十二两充见任文武常参官救接是知前代银皆是铸成】民间或有截凿之者其价亦随低昻遂改铸银名承安寳货一两至十两分五等每两折钱二贯公私同见钱用又云更造兴定寳泉每贯当通寳五十又以绫印制元光珍货同银钞及余钞行之行之未久银价日贵寳泉日贱民但以银论价至元光二年寳泉几于不用哀宗正大间民间但以银市易此今日上下用银之始
　　今民间输官之物皆用银而犹谓之钱粮葢承宋代之名当时上下皆用钱也
　　明初所收天下田赋未尝用银惟坑冶之课有银实录于每年之终记所入之数而洪武二十四年但有银二万四千七百四十两至宣德五年则三十二万二百九十七两岁办视此为率【按宋蘓辙元祐会计录岁入银止五万七千两元史成宗纪右丞相宂泽言岁入银止六万两而宣德五年奏温处二府平阳丽水等五县银额至八万七千八百两葢所开坑冶渐多】当日国家固不恃银以为用也至正统三年以采办扰民始罢银课封闭坑穴而岁入之数不过五千有余九年闰七月戊寅朔复开福建浙江银塲【是年采纳已六万七千一百八十两】乃仓粮折输变卖无不以银后遂以为常货葢市舶之来多矣
　　太祖实录洪武八年三月辛酉朔禁民间不得以金银为货交易违者治其罪有告发者就以其物给之其立法若是之严也九年四月己丑许民以银钞钱绢代输今年租税十九年三月己巳诏嵗解税课钱钞有道里险逺难致者许易金银以进五月己未诏户部以今年秋粮及在仓所储通防其数除存留外悉折收金银布绢钞定输京师此其折变之法虽暂行而交易之禁亦少弛矣
　　正统元年八月庚辰命江南租税折收金帛【会典言浙江江西湖广三布政司直苏松等府】先是都察院右副都御史周铨奏行在各卫官员俸粮在南京者差官支给本为便利【是时京官俸粮并于南京支给】但差来者将各官俸米贸易物货贵买贱酬十不及一朝廷虗费廪禄各官不得实惠请令该部防议岁禄之数于浙江江西湖广南直不通舟楫之处各随土产折收布绢白金赴京充俸廵抚江西侍郎赵新亦言江西属县有僻居深山不通舟楫者岁赍金帛于通津之处易米上纳南京设遇米贵其费不赀今行在官员俸禄于南京支给徃返劳费不得实用请令江西属县量收布绢或白金类销成锭运赴京师以准官员俸禄少保兼户部尚书黄福亦有是请至是行在户部复申前议上曰祖宗尝行之否尚书胡濙等对曰太祖皇帝尝行于陜西每钞二贯五百文折米一石黄金一两折二十石白金一两折四石绢一匹折一石二斗布一匹折一石各随所产民以为便后又行于浙江民亦便之上遂从所请【每米麦一石折银二钱五分】逺近称便然自是仓廪之积少矣【已上实录全文】
　　二年二月甲戊命两广福建当输南京税粮悉纳白金有愿纳布绢者听于是廵抚南直行在工部侍郎周忱奏官仓储积有余其年十月壬午遣行在通政司右通政李畛往苏松常三府将存留仓粮七十二万九千三百石有奇卖银准折官军俸粮三年四月甲寅命粜广西云南四川浙江陈积仓粮遂令军民无挽运之劳而囷庾免陈红之患诚一时之便计也
　　自折银之后不二三年频有水旱之灾而设法劝借至千石以上以赈凶荒者谓之义民诏复其家至景泰间纳粟之例纷纷四出相传至今而国家所收之银不复知其为米矣
　　唐书言天宝中海内丰炽州县粟帛举巨万杨国忠判度支因言古者二十七年耕余九年食今天下太平请在所出滞积变轻赍内富京师又悉天下义仓及丁租地课易布帛以充天子禁藏当日诸臣之议有类于此踵事而行不免太过相沿日久内实外虚至崇祯十三年郡国大祲仓无见粟民思从乱遂以亡国
　　宣德中以边储不给而定为纳米赎罪之令其例不一正统三年八月从陜西按察使陈正伦之请改于本处纳银解邉易米襍犯死罪者纳银三十六两三流二十四两徒五等视流递减三两杖五等一百者六两九十以下及笞五等俱递减五钱此后代赎锾之例所繇始也
　　正统十一年九月壬午廵抚直工部左侍郎周忱言各处被灾恐预备仓储赈济不敷请以折银粮税悉徴本色于各仓收贮俟青黄不接之际出粜于民以所得银上纳京库则官既不损民亦得济从之此文襄权宜变通之法所以为一代能臣也
　　以钱为赋
　　周官太宰以九赋敛财贿注财泉【古钱字】谷也又曰赋口率出泉也【方回古今考不然此说】荀子言厚刀布之敛以夺之财而汉律有口算【孝惠纪注汉律人出一算算百二十钱】此则以钱为赋自古有之而不出于田亩也唐初租出谷庸出绢调出缯布未尝用钱自两税法行遂以钱为惟正之供矣孟子有言圣人治天下使有菽粟如水火菽粟如水火而民焉有不仁者乎繇今之道无变今之俗虽使余粮栖亩斗米三钱而输将不办妇子不寜民财终不可得而阜民德终不可得而正何者国家之赋不用粟而用银舍所有而责所无故也夫田野之氓不为商贾不为官不为盗贼银奚自而来哉此唐宋诸臣每致叹于钱荒之害而后又甚焉非任土以成赋重穑以帅民而欲望教化之行风俗之美无是理矣
　　白氏长庆集防曰夫赋敛之本者量桑地以出租计夫家以出庸租庸者谷帛而已今则谷帛之外又责之以钱钱者桑地不生铜私家不敢铸业于农者何从得之至乃吏胥追徴官限廹蹙则易其所有以赴公程当丰岁则贱粜半价不足以充缗钱遇凶年则息利倍称不足以偿逋债丰凶既若此为农者何所望焉是以商贾大族乗时射利者日以富豪田垄罢人望歳勤力者日以贫困劳逸既悬利病相诱则农夫之心尽思释耒而倚市织妇之手皆欲投杼而刺文至使田防污莱室如悬罄人力罕施而地利多郁天时虚运而岁功不成臣尝反覆思之实繇谷帛轻而钱刀重也夫粜甚贵钱甚轻则伤人籴甚贱钱甚重则伤农农伤则生业不专人伤则财用不足故王者平均其贵贱调节其重轻使百货通流四人交利然后上无乏用而下亦阜安方今天下之钱日以减耗或积于国府或滞于私家若复日月徴取岁时输纳臣恐谷帛之价转贱农桑之业转伤十年以后其弊必更甚于今日矣今若量夫家之桑地计谷帛为租庸以石斗登降为差以匹夫多少为等但书估价并免税钱则任土之利载兴易货之自革革则务本者致力利兴则趋末者囘心游手于道涂市肆者可易业于西成托迹于军籍释流者可返躬于东作所谓下令如流水之原系人于包桑之本者矣
　　赠友诗曰私家无钱罏平地无铜山胡为秋夏税岁歳输铜钱钱力日已重农力日已殚贱粜粟与麦贱贸丝与绵岁暮衣食尽焉得无饥寒吾闻国之初有制垂不刋庸必算丁口租必计桑田不求土所无不强人所难量入以为出上足下亦安兵兴一变法兵息遂不还使我农桑人顦顇亩间谁能革此待君秉利权复彼租庸法令如贞观年
　　李翺集有疏改税法一篇言钱者官司所铸粟帛者农之所出今乃使农人贱卖粟帛易钱入官是岂非颠倒而取其无者邪繇是豪家大商皆多积钱以逐轻重故农人日困末业日増请一切不督见钱皆纳布帛宋时岁赋亦止是谷帛其入有常物而一时所需则变而取之使其直轻重相当谓之折变【景祐初诏户在第九等免折变】熙寜中张方平上疏言比年公私上下并苦乏钱又缘青苖助役之法农民皆变转谷帛输纳见钱钱既难得谷帛益贱人情窘廹谓之钱荒【司马光亦言江淮之南民间乏钱谓之钱荒　苏轼亦言免役之害聚敛民财于上而下有钱荒之患】绍熙元年臣僚言古者赋出于民之所有不强其所无今之为绢者一倍折而为钱再倍折而为银银愈贵钱愈难得谷愈不可售使民贱粜而贵折则大熟之岁反为民害愿诏州郡凡多取而多折者重置于罚民有粜不售者令常平就籴异时岁歉平价以粜庶于民无伤于国有补从之而真宗时知袁州何请以金折本州二税上曰若是将尽废耕农矣不许是宋时之亦与唐同而折银之见于史者自南渡后始也
　　解缙太平十策言及今丰岁宜于天下要害之处每岁积粮若干民乐近输而国受长久之利计之善者也愚以为天下税粮当一切尽徴本色除漕运京仓之外其余则储之于通都大邑而使司计之臣畧仿刘晏之遗意量其岁之丰凶积其价之高下粜银解京以资国用一年计之不足十年计之有余小民免称贷之苦官府省敲朴之烦郡国有凶荒之备一举而三善随之矣
　　五铢钱
　　今世所传五铢钱皆云汉物非也南北朝皆铸五铢钱【陈书世祖纪天嘉三年闰二月甲子改铸五铢钱】魏书言武定之初私铸滥恶齐文襄王以钱文五铢名须称实宜称钱一文重五铢者听入市用计百钱重一斤四两二十铢【通典注按此则一千钱重十一斤以上而隋代五铢钱一千重四斤二两当时大小秤之差耳】自余皆准此为数其京邑二市天下州镇郡县之市各置二称悬于市门民间所用之称皆准市称以定轻重若重不五铢或虽重五铢而多杂铅镴并不听用然竟未施行隋书高祖既受周禅以天下钱货轻重不等乃更铸新钱背面肉好皆有周郭文曰五铢而重如其文每钱一千重四斤二两悉禁古钱及私钱置样于闗不如样者没官销毁之自是钱币始壹百姓便之是则改币之议始于齐文襄至隋文帝乃行之而今之五铢亦大抵皆隋物也按四斤二两是六十六两每一枚当重六分六厘今五铢钱正符此数不知汉制如何
　　古钱惟五铢及开元通寳最多五铢隋开皇元年铸开元唐武德四年铸
　　开元钱
　　自宋以后皆先有年号而后有钱文唐之开元则先有钱文而后有年号旧唐书食货志曰武德四年铸开元通宝钱径八分重二铢四絫积十钱重一两【通典云计一千重六斤四两每两二十四铢则一钱重二铢半以下古称比今称三之一也则今钱为古称之七铢以上比古五铢则加重二铢以上】又曰开元钱之文给事中欧阳询制词及书时称其工其字含八分及体其词先上后下次左后右读之自上及左廻环读之其义亦通流俗谓之开通元寳钱马永卿曰开元通寳葢唐二百八十九年独铸此钱雒并幽桂等处皆置监故开元钱如此之多而明皇纪号偶相合耳
　　旧唐书高宗干封元年四月庚寅改铸干封泉寳钱二年正月罢干封钱复行开元通寳钱
　　钱法之变
　　太祖实录岁辛丑二月置寳源局于应天府铸大中通寳钱与厯代之钱相兼行使【成化元年七月丙辰诏通钱法商税课程钱钞中半兼收每钞一贯折钱四文无拘新旧年代逺近悉验收以便民用　世宗实录嘉靖十五年九月甲子廵视五城御史阎邻等言国朝所用钱币有二曰制钱祖宗列圣及皇上所铸如洪武永乐嘉靖等通寳是也曰旧钱厯代所铸如开元太平淳化祥符等钱是也百六十年来二钱并用民咸利之】至嘉靖所铸之钱最为精工隆庆万歴加重半铢而前代之钱通行不废予幼时见市钱多南宋年号后至北方见多汴宋年号真行草字体皆备间有一二唐钱自天啓崇祯广置钱局括古钱以充废铜于是市人皆摈古钱不用【崇祯元年六月丙辰上御平台召对给事中黄承昊疏中有销古钱不用语阁臣刘鸿训奏今河南山东山西陜西皆用古钱若骤废之于民不便此乃书生见上曰卿言是】而新铸之钱弥多弥恶旋铸旋销寳源寳泉二局祗为奸蠧之窟故尝论古来之钱凡两大变隋时尽销古钱一大变天啓以来一大变也昔时钱法之至于鹅眼綖环之类无代不有然歴代之钱尚存旬日之间便可澄汰今则旧钱巳尽即使良工更铸而海内之广一时难徧欲一市价而裕民财其必用开皇之法乎
　　自汉五铢以来为歴代通行之货【金志谓之自古流行之寳】未有废古而专用今者唯王莽一行之耳考之于史魏熙平初尚书令任城王澄上言请下诸州方镇其太和及新铸五铢并古钱内外全好者不限大小悉听行之梁敬帝太平元年诏襍用古今钱宋史言自五代以来相承用唐旧钱至如宋明帝泰始二年则断新钱专用古钱矣金世宗大定十九年则以宋大观钱一当五用矣昔之贵古钱如此明季听炉头之说官吏工徒无一不衣食其中而古钱销尽新钱愈襍地既爱寳火常克金遂有乏铜之患自非如隋文别铸五铢尽变天下之钱古制不可得而复矣
　　钱者歴代通行之货虽易姓改命而不得变古后之人主不知此义而以年号铸之钱文于是易代之君遂以为胜国之物而销毁之自钱文之有年号始也尝考之于史年号之兴皆自季世宋孝武帝孝建初铸四铢文曰孝建一邉为四铢其后稍去四铢专为孝建废帝景和二年铸二铢钱文曰景和魏孝文帝太和十九年更铸钱文曰太和五铢孝安帝永安二年更铸永安五铢此非永世流通之术而髙道穆乃以为论今据古宜载年号盖未之考耳
　　明季河南陜西各自行钱不相流通既非与民同利之术而市肆之滑乘此以欺愚人窘行旅盐铁论言数变而民滋伪亮哉斯言矣
　　铜
　　乏铜之患前代已言之江淹谓古劒多用铜如昆吾欧冶之类皆铜也楚子赐郑伯金盟曰无以铸兵故以铸三钟【杜氏注古者以铜为兵　汉书食货志贾谊言铜勿令布以作兵器韩延夀传为东郡太守取官铜物候月蚀铸作刀劒钩镡放效尚方事】古金三品黑金是铁赤金是铜黄金是金夏后之时九牧贡金乃铸鼎于荆山之下董安于之治晋阳公宫令舍之堂皆以链铜为柱质荆轲之击秦王中铜桂而始皇收天下之兵铸金人十二即铜人也【三辅旧事曰聚天下兵噐铸铜人十二各重二十四万斤汉世在长乐宫门　魏志云董卓坏以铸小钱】吴门阖闾冡铜椁三重秦始皇冡亦以铜为椁战国至秦攻争纷乱铜不充用故以铁足之铸铜既难求铁甚易是故铜兵转少铁兵转多年甚一年岁甚一岁渐染流迁遂成风俗所以铁工比肩而铜工稍絶二汉之世愈见其微建安二十四年魏太子铸三寳刀二匕首天下百錬之精利而悉是铸铁不能复铸铜矣考之于史自汉以后铜噐絶少惟魏明帝铸铜人二号曰翁仲又铸黄龙鳯凰各一而武后铸铜为九州鼎用铜五十六万七百一十二斤【唐韩滉为镇海军节度以佛寺铜钟铸弩牙兵器】自此之外寂尔无闻止有铜马铜驼铜匦之属昭烈入蜀仅铸铁钱而见存于今者如真定之佛蒲州之牛沧州之狮无非黑金者矣
　　唐开元中刘秩上议曰夫铸钱用不善者在乎铜贵铜贵则采用者众夫铜以为兵则不如铁以为噐则不如漆禁之无害陛下何不禁于人禁于人则铜无所用铜益贱则钱之用给矣【旧唐书食货志】文宗御紫宸殿谓宰臣曰物轻钱重如何杨嗣复对以当禁铜噐【文宗纪】考禁铜之令古人有行之者宋孝武帝孝建三年四月甲子禁人车及酒肆噐用铜【南史】唐宗开元十七年八月辛巳禁私卖铜铅锡及以铜为噐代宗大歴七年十二月壬子禁铸铜噐德宗贞元九年正月甲辰禁卖劒铜噐天下有铜山任人采取其铜官卖除铸镜外不得造铸宪宗元和元年二月甲辰禁用铜器【各本纪】晋高祖天福三年三月丁丑禁民作铜噐【通鉴】宋高宗绍兴二十八年七月己夘命取公私铜噐悉付铸钱司民间不输者罪之【宋史本纪】然后世行之不免更为防民之事惟有销钱铸钱上下相而此日之钱固无长存之术矣
　　南齐书刘悛传永明八年悛啓世祖曰南广郡界山下有城名城可二顷地有烧炉四所从城渡水南百许步平地掘土深二尺得铜有古掘铜坑并居宅处犹存邓通南安人汉文帝赐通严道县铜山铸钱今山在青衣水南故秦之严道也山去南安二百里此必是通所铸甚可经畧并献山铜一片又铜石一片平州铸铁刀一口上从之遣使入蜀铸钱魏书食货志熙平二年尚书崔亮奏恒农郡铜青谷有铜鑛计一斗得铜五两四铢苇池谷鑛计一斗得铜五两鸾帐山鑛计一斗得铜四两河南郡王屋山鑛计一斗得铜八两南青州苑烛山齐州商山并是徃者铜官旧迹既有冶利所宜开铸从之旧唐书韩洄传为户部侍郎判度支上言商州有红崖冶出铜又有洛源监久废不理请凿山取铜置十鑪铸钱而罢江淮七监从之册府元元和初盐铁使李防上言郴州平阳高亭两县界有平阳冶及马迹曲木等古铜坑约二百八十余并请于郴州旧桂阳监置鑪两所采铜铸钱宋史食货志旧饶州永平监岁铸钱六万贯平江南增为七万贯而铜铅锡常不给转运使张齐贤访求得南唐承防丁钊能知饶信等州山谷产铜铅锡乃便宜调民采取且询旧铸法惟永平用唐开元钱料最善即诣阙面陈诏増市铅锡炭价于是得铜八十一万斤铅二十六万斤锡十六万斤岁铸钱三十万贯此皆前代开采之迹【实录洪武二十年正月丙子府军前卫老校丁成言河南陜州地有上绞下绞上黄塘下黄塘者旧产银鑛前代皆尝采取歳收其课今锢闲已久采之可资国用上谓侍臣曰凡言利之人皆民之贼也朕闻元时江西丰城民告官采金其初岁额犹足取办经久民力消耗一州之人防受其害葢物产有时而穷岁额则终不可减有司贪为巳功而不以言朝廷纵有恤民之心而不能知此可以为戒岂宜效之】
　　通鉴周世宗显德元年九月丙寅朔敕立监采铜铸钱自非县官法物军噐及寺观钟磬钹铎之类听留外其余民间铜噐佛像五十日内悉令输官给其直过期隐匿不输五斤以上其罪死不及者论刑有差【洪武二十年四月工部右侍郎秦逵言寳源局铸钱乏铜请令郡县収民间废铜以资鼓铸上曰铸钱本以便民今欲取民废铜以铸钱朕恐天下废铜有限斯令一出有司急于奉承小民廹于诛责必至毁噐物以输官其为民害甚矣姑停之】上谓侍臣曰卿辈勿以毁佛为疑夫佛以善道化人茍志于善斯奉佛矣彼铜像岂所谓佛邪且吾闻佛在利人虽头目犹舍以布施若朕身可以济民亦非所惜也
　　五代史高丽地产铜银周世宗时遣尚书水部员外郎韩彦卿以帛数千匹市铜于高丽以铸钱显德六年高丽王昭遣使者贡黄铜五万斤
　　钱面
　　自古铸钱若汉五铢唐开元宋以后各年号钱皆一面有字一靣无字储泳曰自昔以钱之有字处为隂无字处为阳古者铸金为货其阴则纪国号如镜阴之有欵识也凡噐物之识必书于其底与此同义沿袭既久遂以漫处为背【漫亦谓之幕见汉书西域传旧唐书栁仲郢传作模】近年乃有别铸字于漫处者天啓大钱始铸一两字崇祯钱有户工等字钱品益襍而天下亦乱按唐防昌中淮南节度使李绅请天下以州名铸钱京师为京钱未几武宗崩宣宗立遂废之
　　无字谓之阳有字谓之阴仪礼疏筮法古用木画地今则用钱以三少为重钱【凡言多少者皆归余之数】重钱则九也三多为交钱交钱则六也两多一少为单钱单钱则七也两少一多为折钱折钱则八也今人以钱筮者犹如此【今人用钱以筮以三漫为重爻为阳三字为交爻为阴二字一漫以一漫为主故为单爻二漫一字以一字为主故为折爻犹易传所云阳卦多阴阴卦多阳之意】钱以有字处为阴是知字乃钱之背也碑之背亦名为阴
　　短陌
　　隋书食货志曰梁大同后自破岭以东钱以八十为百名曰东钱江郢以上七十为百名曰西钱京师以九十为百名曰长钱中大同元年乃诏通用足陌【梁书武帝纪中大同元年七月丙寅诏曰朝四暮三众狙皆喜名实未亏而喜怒为用顷闻外间多用九陌钱陌减则物贵陌足则物贱至于逺方日更滋甚岂直国有异政乃至家有殊俗徒乱王制无益民财自今可通用足陌钱令书行后百日为期若犹有犯男子谪运女子质作并三年　沈存中曰百钱谓之陌者借陌字用之其实只是百字如什与伍耳仟伯字皆从人今俗书作阡陌而皆从阜非也指田之阡陌当从阜汉志或从人葢古字通用】诏下而人不从钱陌益少至于末年遂以三十五为百唐宪宗元和中京师用钱每贯头除二十文穆宗长庆元年以所在用钱垫陌不一勅内外公私给用钱宜每贯一例除垫八十以九百二十文成贯至昭宗末京师以八百五十为贯每陌才八十五河南府以八十为陌【旧唐书哀帝纪天祐二年四月丙辰勅河南府自今市肆交易并以八十五文为陌不得更有改移】汉隐帝时王章为三司使聚敛刻急旧制钱出入皆以八十为陌章始令入者八十出者七十七谓之省陌宋史言宋初凡输官者亦用八十或八十五为百诸州私用则各随其俗至有以四十八为百者太平兴国中诏所在以七十七为百金史言大定中民间以八十为陌谓之短钱官用足陌谓之长钱大名男子干鲁补者上言谓官司所用钱皆当以八十为陌遂为定制衰季之朝与乱同事大抵如此而抱朴子云取人长钱还人短陌则是晋时已有之不始于梁也今京师钱以三十为陌亦宜禁止
　　钞
　　钞法之兴因于前代未以银为币而患钱之重乃立此法唐宪宗之飞钱即如今之会票也宋张咏镇蜀以铁钱重不便贸易于是设质剂之法一交一缗以三年为一界而换之天圣间遂置交子务【元史刘宣言原交钞所起汉唐以来皆未尝有宋绍兴初军饷不继造此以诱商旅为沿邉籴买之计比铜钱易于赍擎民甚便之稍有滞碍即用见钱尚存古人子母相权之意日増月益其法寖赵孟頫亦言古者以米绢民生所湏谓之二实银钱与二物相权谓之二虗钞乃宋时所创施于邉郡金人袭而用之皆出于不得已】然宋人已尝论之谓无钱为本亦不能以空文行今日上下皆银轻装易致而楮币自无所用【周必大二老堂襍志近岁用会子乃四川交子法特官券耳不知何人目为楮币遂入殿试御题若正言之犹纸钱也乃以为文何邪】故洪武初欲行钞法至禁民间行使金银以奸恶论而防不能行及乎后代银日盛而钞日微势不两行灼然易见乃崇祯之末倪公元璐掌户部必欲行之【行钞之议始于天啓初礼科恵世杨及崇祯末有蒋臣者复申其说擢为户部司务终不可行而止】其亦未察乎古今之变矣
　　议者但言洪武间钞法通行考之实録二十七年八月丙戌禁用铜钱矣【其时即有以钱百六十折钞一贯者故诏禁之　大明防典洪武二十七年令军民商贾所有铜钱有司收归官依数换钞不许行使　正统十三年五月庚寅禁使铜钱时钞既通行而市防亦仍以铜钱交易每钞一贯折铜钱二文监察御史蔡愈济以为言请出榜禁约令锦衣卫五城兵马司廵视有以铜钱交易者掠治其罪十倍罚之上从其请】三十年三月甲子禁用金银矣三十五年十二月甲寅命俸米折支钞者每石増五贯为十贯是明初造钞之后不过数年而其法已渐壊不行于是有姧恶之条充赏之格而防亦不能行也【永乐元年四月丙寅以钞法不通下令禁金银交易犯者准姧恶论有能首捕者以所交易金银充赏其两相交易而一人自首者免坐赏与首捕同　二年二月戊午诏自今有犯交易银两之禁者免死徙家兴州屯戍】葢昬烂倒换出入之必至于此乃以钞之不利而并钱禁之废坚刚可久之货而行輭熟易败之物宜其弗顺于人情而防至于滞阁【正统十年山西布政司奏库贮钞贯朽烂不堪用者五十九万三千锭有竒敕令焚燬】后世兴利之臣慎无言此可矣
　　自钞法行而狱讼滋多于是有江夏县民父死以银营葬具而坐以徙边者矣有给事中丁环奉使至四川遣亲吏以银诱民交易而执之者矣【并永乐二年三月】舍烹鲜之理就扬沸之威去冬日之温用秋荼之密天子亦知其拂于人情而为之戒饬然其不达于天听不登于史书者又不知凡几也孟子曰焉有仁人在位防民而可为也若钞法者其不为防民之一事乎
　　元史世祖至元十七年中书省议流通钞法凡赏赐宜多给币帛课程宜多收钞于是陈瑛祖之请通计户口食盐纳钞又诏令课程赃罚等物悉输钞【永乐五年三月甲申】又诏令笞杖定等输钞赎罪【二十二年十月癸夘】又令权増市肆门摊课程收钞【洪熙元年正月庚寅】又令倒死亏欠马驼等畜并输钞又令各欠羊皮鱼鳔翎毛等物并输钞【并宣德元年十月乙亥】又令塌坊果园舟车装载并纳钞【四年六月壬寅今之钞闗始此】　欲以重钞而钞不行于是制为阻滞钞法之罪有不用钞一贯者罚纳千贯亲邻里老旗甲知情不首依犯者一贯罚百贯其闗闭铺店潜自贸易及擡高物价之人罚钞万贯知情不首罚千贯【三年六月癸夘】有阻滞钞法者令有司于所犯人每贯追一万贯入官全家发戍边逺【正统十三年五月辛丑】而愈不可行矣
　　宣德三年六月己酉诏停造新钞已造完者悉收库不许放支其在库旧钞委官选拣堪用者备赏赉不堪者烧燬天子不能与万物争权信夫【正统元年黄福疏言洪武间银一两当钞三五贯今银一两当钞千余贯】
　　前明防典国初止有商税未尝有船钞至宣德间始设钞闗夫钞闗之设本借以收钞而通钞法也钞既停则关宜罢矣【如果园菜园之征未久而罢】乃犹以为利国之一孔而因仍不革岂非戴盈之所谓以待来年者乎
　　宣德中浙江按察使林硕江西副使石璞累奏洪武初钞重物轻所以当时定律官吏受赃枉法八十贯律绞方今物重钞轻茍非更革刑必失重乞以银米为准未行至正统五年十一月行在刑部都察院大理寺议今后文职官吏人等受枉法赃比律该绞者有禄人估钞八百贯之上无禄人估钞一千二百贯之上俱发北方边卫充军亦可以见钞直之低昻矣
　　伪银
　　今日上下皆用银而民间巧诈滋甚非直绐市人且或用以欺官长济南人家专造此种伪物至累十累百用之殆所谓为盗不操矛弧者也律凡伪造金银者杖一百徒三年为从及知情买使者各减一等其法既轻而又不必行故民易犯夫刑罚世轻世重视其敝何如尔汉时用黄金孝景中六年十二月定铸钱伪黄金弃市律造伪黄金与私铸钱者同弃市【刘更生以典尚方作黄金不成劾以铸伪黄金系当死】武帝元鼎五年饮酎少府省金而列侯坐酎金失侯者百余人如淳曰汉仪注金少不如斤两及色恶王削县侯免国宋太祖开寳四年十月己巳诏伪作黄金者弃市而唐文宗太和三年六月依中书门下奏以铅锡钱文易者过十贯以上所在集众决杀今伪银之罪不下于伪黄金而重于以铅锡钱交易宜比前代之法置之重辟【实録正统十一年三月癸未从顺天府大兴县知县马聪言造伪银者发邉卫充军而景泰元年十一月赏北蕃有假金三两致也先遣使来言是则法之不行遂有以此欺朝廷者矣】庶可以革姧而反朴也
　　汉既以钱为货而铜之为品不齐故水衡都尉其属有辨铜令丞此亦周官职金之遗意



　　日知録卷十一
<子部,杂家类,杂考之属,日知录>
　　钦定四库全书
　　日知録卷十二　　　　　昆山　顾炎武　撰财用
　　古人制币以权百货之轻重钱者币之一也将以导利而布之上下非以为人主之私藏也食货志言民有余则轻之故人君敛之以轻民不足则重之故人君散之以重凡轻重敛散之以时则准平使万室之邑必有万钟之臧臧繈千万千室之邑必有千钟之臧臧繈百万【孟康曰繈钱贯也】齐武帝永明五年九月丙午诏以粟帛轻贱工商失业良由圜法久废上币稍寡可令京师及四方出钱亿万籴米谷丝绵之属其和价以优黔首【南齐豫章王嶷镇荆州以糓过贱听民以米当口钱优评斛一百优评者増价而取之】唐宪宗时白居易策言今天下之钱日以减耗或积于内府或滞于私家若复日月徴收歳时输纳臣恐谷帛之价转贱农桑之业益伤十年以后其必更甚于今日而元和八年四月勅以钱重货轻出内库钱五十万贯令两市收买布帛每端匹视旧估加十之一十二年正月又勅出内库钱五十万贯令京兆府拣择要便处开塲依市价交易今日之银犹夫前代之钱也乃歳岁徴数百万贮之京库而不知所以流通之术于是银之在下者至于竭涸而无以继上之求然后民穷而盗起矣单穆公有言絶民用以实王府犹塞川原而为潢污也自古以来有民穷财尽而人主独拥多藏于上者乎此无他不知钱币之本为上下通共之财而以为一家之物也诗曰不吊昊天不宜空我师有子曰百姓不足君孰与足古人其知之矣
　　财聚于上是谓国之不祥不幸而有此与其聚于人主无寜聚于大臣昔殷之中年有乱政同位具乃贝玉总于货寳贪浊之风亦已甚矣有一盘庚出焉遂变而成中兴之治及纣之身用乂讐敛鹿台之钱钜桥之粟聚于人主【史记殷本纪厚赋税以实鹿台之钱】而前徒倒戈自燔之祸至矣故尧之禅舜犹曰四海困穷天禄永终而周公之系易曰涣王居无咎管子曰与天下同利者天下持之擅天下之利者天下谋之呜呼崇祯末年之事亦可为永鉴也已
　　唐自行两税法以后天下百姓输赋于州府一曰上供二曰送使三曰留州【旧唐书裴垍传　新唐书食货志同　元稹状言臣伏准前后制勑及每岁防条两税留州留使钱外加率一钱一物州府长吏并同枉法计赃仍令出使御史访察闻奏】及宋太祖干德三年诏诸州支度经费外凡金帛悉送阙下无得占留【宋史食货志】自此一钱以上皆归之朝廷而簿领纎悉特甚于唐时矣然宋之所以愈弱而不可振者实在此【宋史言宋聚兵京师外州无留财天下支用悉出三司故其费防多】昔人谓古者藏富于民自汉以后财已不在民矣而犹在郡国不至尽辇京师是亦汉人之良法也后之人君知此意者鲜矣
　　自唐开成初归融为户部侍郎兼御史中丞奏言天下一家何非君土中外之财皆陛下府库而宋元祐中苏辙为户部侍郎则言善为国者藏之于民其次藏之州郡州郡有余则转运司常足【犹今之布政司】转运司既足则戸部不困自熙寜以来言利之臣不知本末欲求富国而先困转运司转运司既困则上供不继上供不继而户部亦惫矣两司既困虽内帑别藏积如丘山而委为朽壤无益于算也是以仁宗时富弼知青州朝廷欲辇青州之财入京师弼上疏谏金世宗欲运郡县之钱入京师徒单充寜以为如此则民间之钱益少亦谏而止之以余所见有明之事尽外库之银以解户部盖起于末造而非祖宗之制也王士信广志绎言天下府库莫盛于川中余以戊子典试于川询之藩司库储八百万【银两之数】即成都重庆等府俱不下二十万顺庆亦十万葢川中无起运之粮而专备西南用兵故两浙赋甲天下余丁亥北上滕师少松为余言癸酉督学浙中藩司储八十万后为方伯止四十万今为中丞藩司言不及二十万矣十年之间积贮一空如此及余己丑参政广西顾臬使问自浙粮储来询之则云浙藩今已不及十万也广西老库储银十五万不啓每岁以入为出耳余甲午参政山东藩司亦不及二十万之储庚辰入滇滇藩亦不满十万与浙同每岁取矿课五六万用之今太仓所蓄亦止老库四百余万有事则取诸太仆寺余乙未贰卿太仆时亦止老库四百万每岁马价不足用则取之草料葢十年间东倭西哱所用于二帑者逾二百万故也其所记万歴时事如此至天啓中用操江范济世之奏一切外储尽令解京而搜括之令自此始矣今录上谕全文于此俾后之考世变者得以覧焉天啓六年四月七日上谕工部都察院朕思殿工肇兴所费宏钜今虽不日告成但所欠各项价银已几至二十万况辽东未复兵饷浩繁若不尽力钩稽多方清察则大工必至乏误而边疆何日敉寜殊非朕仰补三朝阙典之懐亦非臣下子来奉上之谊也朕覧南京操江宪臣范济世两疏所陈凿凿可据其所管应天扬州府等处库贮银两前已有防尽行起解到京之日照数察收以此急公狥上之诚足为大小臣工模范使天下有司皆同此心朕何忧乎鼎建之殷繁军饷之难措哉范济世所奏奉防已久其银两何尚未解到尔工部都察院即行文速催以济急用且天之生财止有此数既上不在官又下不在民岂可目击时艰忍置之无用之地朕闻得盐运司每年募兵银六千两实收在库纳有二十余万两又盐院康丕扬在任一文未取每年加银一万约有二十余万两又故监鲁保遗下每年余银四万两约有四十余万两连前院除支销费过余银约有八十余万两刷卷察盘可据又南太仆寺解过马价余银二十六万两见寄在应天等府贮库又户科贮库余银约有七万两寄收应天府又操江寄十四府余银约有一万两又操江寄贮扬州镇江安庆三府备倭余银约有三十余万两北道刷卷御史可据已上七宗俱当遵照范世济所奏事例彻底清察就着南京守备内臣刘敬扬国瑞亟委亷干官胡良辅刘文耀防同该部院抚按官着落经管衙门察核的确速行起解有敢推避嫌怨隐匿稽迟懐私抗阻者必罪有所归如起解不完则抚按等官都不许考满迁转刘敬等亦不许扶同蔽骫法狥私必湏殚力急功尽心搜括庶大工边务均有攸頼国家有用之物不至为贪吏侵渔昭朕裕国恤民德意又闻南京内库祖宗时所藏金银珍寳皆为魏忠贤矫防取进先帝谕中所云将我祖宗库贮传国竒珍异寳盗窃几至一空者不知其归之何所自此搜括不已至于加加不已至于捐助以迄于亡繇此言之则搜括之令开于范济世成于魏忠贤而外库之虗民力之匮所繇来矣【崇祯元年六月奉防范济世阿逢逆珰妄报操银贻害地方着冠□住】以英明之主继之而犹不免乎与乱同事然则知上下之为一身中外之为一体者非圣王莫之能也传曰长国家而务财用者必自小人矣岂不信夫
　　开科取士则天下之人日愚一日立限征粮则天下之财日窘一日吾未见无人与财而能国者也然则如之何必有作人之法而后科目可得而设也必有生财之方而后赋税可得而收也
　　言利之臣
　　孟子曰无政事则财用不足古之人君未尝讳言财也所恶于兴利者为其必至于害民也昔我太祖尝黜言利之御史而谓侍臣曰君子得位欲行其道小人得位欲济其私欲行道者心存于天下国家欲济私者心存于伤人害物【洪武十三年五月御史周姓实录不载其名】此则唐太宗责权万纪之遗意也又广平府吏王允道言磁州临水镇产铁请置炉冶上曰朕闻治世天下无遗贤不闻天下无遗利且利不在官则在民民得其利则财源通而有益于官官专其利则利源塞而必损于民今各冶数多军需不乏而民生业已定若复设此必重扰之矣杖之流海外【十五年五月】圣祖不肩好货之意可谓至深切矣自万厯中矿税以来求利之方纷纷且数十年而民生愈贫国计亦愈窘然则治乱盈虗之数从可知矣为人上者可徒求利而不以斯民为意与
　　新唐书宇文韦杨王列传赞曰开元中宇文融始以言利得幸于时天子见海内完治偃然有攘郤四裔之心融度帝方调兵食故议取隐户剩田以中主欲利说一开天子恨得之晚不十年而取宰相虽后得罪而追恨融才犹所未尽也天寳以来外奉军兴内蛊艳妃所费愈不赀计于是韦坚杨慎矜王鉷杨国忠各以裒刻进剥下益上岁进羡缗百亿万为天子私藏以济横赐而天下经费自如帝以为能故重官累使尊显烜赫然天下流亡日多于前有司备员不复事而坚等所欲既充还用权媢以相屠灭四族皆覆为天下笑孟子所谓上下交征利而国危者可不信哉呜呼芮良夫之刺厉王也曰所怒甚多而不备大难三季之君莫不皆然前车覆而后不知诚人臣以丧其躯人主以亡其国悲夫读孔孟之书而进管商之术此四十年前士大夫所不肯为而今则滔滔皆是也有一人焉可以言而不言则羣推之以为有耻之士矣上行之则下效之于是钱谷之任课之司昔人所避而不居今且攘臂而争之礼义沦亡盗窃竞作茍为后义而先利不夺不餍后之兴王所宜重为惩创以变天下之贪邪者莫先乎此
　　俸禄
　　前明贪取之风所以胶固于人心而不可去者以俸给之薄而无以赡其家也昔者武王克殷庶士倍禄王制诸侯之下士视上农夫中士倍下士上士倍中士下大夫倍上士汉宣帝神爵三年诏曰吏不亷平则治道衰今小吏皆勤事而俸禄薄欲其毋侵渔百姓难矣其益吏百石已下俸十五【如淳曰律百石俸月六百韦昭曰若食一斛则益五斗】光武建武二十六年诏有司增百官俸其千石以上减于西京旧制六百石已下増于旧秩晋武帝泰始三年诏曰古者以德诏爵以庸制禄虽下士犹食上农外足以奉公防私内足以养亲施惠【谓分禄以赡宗族昬姻故人】今在位者禄不代耕非所以崇化本也其议増吏俸唐时俸钱上州刺史八万中下州七万赤县令四万五千畿县上县令四万赤县丞三万五千上县丞三万赤县簿尉三万畿县上县簿尉二万宗天寳十四载制曰衣食既足亷耻乃知至如资用靡充或贪求不已败名冐法实此之繇辇毂之下尤难取给其在西京文武九品已上正员官【唐时官多有员外置者故分别言之】今后每月给俸食襍用防閤庶仆等宜十分率加二分其同正贠官加一分仍为常式而白居易为盩厔尉诗云吏禄三百石岁晏有余粮其江州司马防记曰唐兴上州司马秩五品岁廪数百石月俸六七万官足以庇身食足以给家今之制禄不过唐人之什二三彼无以自赡焉得而不取诸民乎昔杨绾为相承元载汰侈之后欲变之以节俭而先益之百官之俸皇甫镈以宰相判度支请减内外官俸禄给事中崔植封还诏书可谓达化理之原者矣
　　汉书言王莽时天下吏以不得俸禄各因官职为奸受取赇赂以自共给五代史言北汉国小民贫宰相月俸止百缗节度使止三十缗自余薄有资给而已故其国中少亷吏穆王之书曰爵重禄轻羣臣比而戾民毕程氏以亡此之谓矣
　　前代官吏皆有职田【晋魏隋唐书皆有官品第一至第九职田多少之数】故其禄重禄重则吏多勉而为亷如陶潜之种秫【晋书本传】阮长之之芒种前一日去官【宋书本传】皆公田之证也元史世祖至元元年八月乙巳诏定官吏员数分品从官职【品如正一品正二品从如从一品从二品】给俸禄颁公田太祖实录洪武十年十月辛酉制赐百官公田以其租入充俸禄之数是明初此制未废不知何年收职田以归之上而但折俸钞【实录防典皆不载】其数复视前代为轻始无以责吏之亷矣
　　宣宗实录宣德八年三月庚辰兼掌行在户部事礼部尚书胡濙奏请文武官七年分俸钞每石减旧数折钞一十五贯以十分为率七分折与官绢每匹准钞四百贯三分折与官绵布每匹准钞二百贯从之濚初建议与少师蹇义等谋义等力言不可曰仁宗皇帝在春宫久深知官员折俸之薄故即位特増数倍此仁政也岂可违之【永乐二十二年十月庚申月増给在京文武官及锦衣卫将军总小旗米各五斗襍职及吏并各卫总小旗军力士校尉人等有家属者米各四斗无家属者各斗五升并准俸粮之支钞者】濙初欲每石减作十贯闻义等言乃作十五贯【按洪熙元年闰七月尹松言官员俸禄以钞折米四方米价贵贱不同每石四五十贯者有之六七十贯者有之则是时折钞犹准米价】白而行之而小官不足者多矣【已上实录文】
　　前明防典官员俸给条云每俸一石该钞二十贯每钞二百贯折布一匹后又定布一匹折银三钱是十石之米折银仅三钱也【正统六年十一月丙辰増给在外文武官吏军士俸粮原定粮一石给钞十五贯今増十贯为二十五贯十二年四月丙辰仍减为十五贯　景泰七年二月甲辰令折俸钞每七百贯与白金一两　天顺元年正月壬辰诏京官景泰七年折俸钞俱准给银从户部奏请以官库钞少故也　成化二年三月辛亥减在京文武官员折俸钞先是米一石折钞二十五贯后因户部裁省定为十五贯至是尚书马昻又奏每石再省五贯从之时钞法久不行新钞一贯时估不过十钱旧钞仅一二钱甚至积之市肆过者不顾以十贯钞折俸一石则是斗米一钱也小吏俸薄无以养亷莫甚于此　成化七年十月丁丑户部请以布一匹准折文武官员俸粮二十石旧例两京文武官折色俸粮上半年给钞下半年给苏木胡椒至是户部尚书杨鼎奏京库椒木不足甲字库多积绵布以时估计之濶白布一匹可准钞二百贯请以布折米仍视折钞例每十贯一石先是折俸钞米一石钞二十五贯渐减至十贯是时钞法不行钞一贯直二三钱是米一石仅直钱二三十文至是又折以布布一匹时估不过二三百钱而折米二十石则是米一石仅直十四五钱也自古百官俸禄之薄未有如此者后遂为常例】葢明初民间所纳官粮皆米麦也或折以钞布百官所受俸亦米也或折以钞其后钞不行而代以银于是粮之重者愈重【崇祯中粮一石至折银二两】而俸之轻者愈轻其在于以钞折米以布折钞以银折布而世莫防其源流也
　　正统六年二月戊辰廵按山东监察御史曹泰奏臣闻之书曰凡厥正人既富方谷今在外诸司文臣去家远任妻子随行禄厚者月给米不过三石薄者一石二石又多折钞九载之间仰事俯育之资道路徃来之费亲故问遗之需满罢间居之用其禄不赡则不免失其所守而陷于罪者多矣乞勅廷臣防议量为増益俾足养亷如是而仍有贪汚惩之无赦事下行在户部格以定制不行
　　北梦琐言唐毕相諴家本寒微其舅为太湖县伍伯【伍伯即令号襍职行杖者】相国耻之俾罢此役为除一官累遣致意竟不承命特除选人杨载宰此邑参辞日于私第延坐与语期为落籍津送入京杨令到任具达台防伍伯曰某下贱岂有外甥为宰相邪杨令坚勉之乃曰某每岁公税享六十缗事例钱【葢如今之工食】茍无败阙终身优渥不审相公欲为致何官职杨令具以闻相国叹赏亦然其说竟不夺其志也夫以伍伯之役而岁六十缗宜乎台皁之微皆知自重乃信汉书言赵广汉奏请令长安游徼狱吏秩百石其后百石吏皆差自重不敢枉法妄系留人诚清吏之本务谓贪浇之积习不可反而亷静者真不知治体之言矣
　　助饷
　　人主之道在乎不利羣臣百姓之有夫能不利羣臣百姓之有然后羣臣百姓亦不利君之有而府库之财可长保矣旧唐书栁浑传浑为宰相奏故尚书左丞田季羔公忠正直先朝名臣其祖父皆以孝行旌表门闾京城隋朝旧第季羔一家而已今被堂侄伯强进状请货宅召市人马以讨吐蕃一开此门恐滋不逞讨贼自有国计岂资侥幸之徒且毁弃义门亏损风教望少责罚亦可惩劝上可其奏夫以德宗好货之主而犹能听宰相之言不受伯强之献后之人君可以思矣王明清记高宗建炎二年有湖州民王永从献钱五十万缗上以国用稍集郤之仍诏今后富民不许陈献嗟夫此宋之所以复存于南渡也与
　　汉武尊卜式以风天下犹是劝之以爵后乃之以威戚畹之家常惴惴不自保而署其门曰此房实卖都城之中十室而五其不祥孰甚焉南唐书言后主之世以铁钱六权铜钱四而行至其末年铜钱一直铁钱十比国亡诸郡所积铜钱六十七万缗呜呼此所谓府库财非其财者矣崇祯年间史公可法为南京兵部尚书军饷告绌乃传檄募富人出财助国其畧曰亲郊乃雍容之事唐宗尚有崇韬出塞本徼幸之图汉武尚逢卜式桐城诸生姚士晋之辞也然百姓终莫肯输财佐县官而卒至沦丧殆于孟子所谓委而去之者虽多财奚益哉
　　洪武十五年七月堂邑民有掘得黄金者有司以进于朝上曰民得金而朕有之甚无谓也命归之民【实录】天啓初辽事告急有议及捐助者朝论以为教猱升木而六年十二月兵部主事詹以晋疏请灵鹫废寺所存田亩变价助工奉防詹以晋垂涎贱价规夺寺业可削籍为民仍令自行修理寺宇田有变佃为民业者责令赎还本寺以为言利锱铢之戒以权奄之世而下有此论上有此防亦三代直道之犹存矣
　　馆舍
　　读孙樵书褒城驿壁乃知其有沼有鱼有舟读杜子羙秦州襍诗又知其驿之有池有林有竹今之驿舍殆于人之垣矣予见天下州之为唐旧治者其城郭必皆寛广街道必皆正直廨舍之为唐旧剏者其基址必皆宏敞宋以下所置时弥近者制弥陋此又樵记中所谓州县皆驿而人情之茍且十百于前代矣
　　前明所以百事皆废者正缘国家取州县之财纤毫尽归之于上而吏与民交困遂无以为修举之资延陵季子游于晋曰吾入其都新室恶而故室美新墙卑而故墙髙吾是以知其民力之屈也【说苑】又不独人情之茍且也
　　汉制官寺乡亭漏败墙垣阤壊不治者不胜任先自劾古人所以百废具举者以此
　　街道
　　古之王者于国中之道路则有条狼氏涤除道上之狼扈而使之洁清于郊外之道路则有野庐氏达之四畿合方氏达之天下使之津梁相凑不得陷絶而又有遂师以廵其道修候人以掌其方之道治至于司险掌九州之圗以周知其山林川泽之阻而达其道路则舟车所至人力所通无不荡荡平平者矣晋文之覇也亦曰司空以时平易道路而道路若塞川无舟梁单子以卜陈灵之亡自天街不正王路倾危涂潦徧于郊关汚秽钟于辇毂诗曰周道如砥其直如矢君子所履小人所视睠言顾之澘焉出涕其斯之谓与
　　説苑楚庄王伐陈舍于有萧氏谓路室之人曰巷其不善乎何沟之不浚也以庄王之霸而留意于一巷之沟此亦知其勤民也
　　后唐明宗长兴元年正月宗正少卿李延祚奏请止絶车牛不许于天津桥来徃明制两京有街道官车牛不许入城
　　官树
　　周礼野庐氏比国郊及野之道路宿息井树国语单襄公述周制以告王曰列树以表道立鄙食以守路释名曰古者列树以表道道有夹沟以通水潦古人于官道之旁必皆种树以记里至以防行旅是以南土之棠召伯所茇道周之杜君子来游固已宣美风謡流恩后嗣子路治蒲树木甚茂子产相郑桃李垂街下至隋唐之代而官槐官栁亦多见之诗篇犹是人存政举之效近代政废法弛任人斫伐周道如砥若彼濯濯而官无勿翦之思民鲜侯旬之芘矣后汉百官志将作大匠掌修作宗庙路寝宫室陵园土木之功并树桐梓之类列于道侧是昔人固有专职【三辅黄图长安御沟谓之杨沟谓植高杨于其上也】后周书韦孝寛传为雍州刺史先是路侧一里置一土堠经雨頺毁每湏修之自孝寛临州乃勒部内当堠处置槐树代之既免修复行旅又得芘荫周文帝后问知之曰岂得一州独尔当令天下同之于是令诸州夹道一里种一树十里种三树百里种五树焉【唐王维诗云槐阴隂到潼闗】册府元唐宗开元二十八年正月于两京路及城中苑内种果树【郑审有奉使廵简两京路种果树事毕入奏诗】代宗永泰二年正月种城内六街树【中朝故事曰天街两畔槐木俗号为槐衙曲江池畔多栁亦号为栁衙以其成行排立也韦应物诗云垂杨十二衢隐映金张室】旧唐书吴凑传官街树缺所司植榆以补之凑曰榆非九衢之玩命易之以槐及槐阴成而凑卒人指树而懐之周礼朝士注曰槐之言懐也懐来人于此【淮南子注同】然则前明之官其无可懐之政也久矣
　　桥梁
　　唐六典凡天下造舟之梁四【河则蒲津太阳河阳雒则孝义】石柱之梁四【雒则天津永济中桥灞则灞桥】木柱之梁三【皆渭水便桥中渭桥东渭桥】巨梁十有一皆国工修之【此举京都之冲要】其余皆所管州县随时营葺其大津无梁皆给船人量其大小难易以定其差等今畿甸荒芜桥梁废壊雄莫之间秋水时至年年陷絶曵轮招舟无頼之徒借以为利潞河渡子勒索客钱至烦章劾司空不修长吏不问亦已久矣【成化八年九月丙申顺天府府尹李裕言本府津渡之处每岁水涨及天气寒沍官司修造渡船以便往来近为无頼之徒冐贵戚名色私造渡船勒取徃来人财物深为民害乞勅廵按御史严为禁止从之】况于边陲之逺能望如赵充国治湟陿以西道桥七十所令可至鲜水从枕席上过师哉五代史王周为义武节度使定州桥壊覆民租车周曰桥梁不修刺史过也乃偿民粟为治其桥此又当今有司之所媿也
　　人聚
　　太史公言汉文帝时人民乐业因其欲然能不扰乱故百姓遂安自六七十翁亦未尝至市井【史记律书】刘宠为防稽太守狗不夜吠民不见吏厐眉皓发之老未尝识郡朝【后汉书循吏传】史之所称其遗风犹可想见唐自开元全盛之日姚宋作相海内升平元稹诗云戍烟生不见村竖老犹纯此唐之所以盛也至大厯以后四方多事赋役繁兴而小民奔走官府日不暇给元结作时化之篇谓人民为征赋所伤州里化为祸邸此唐之所以衰也【宋熙寜中行新法苏轼在杭州作诗曰嬴得儿童音语好一年强半在城中衰敝之政自古一辙】予少时见山野之氓有白首不见官长安于畎亩不至城中者洎于末造役繁讼多终歳之功半在官府而小民有家有二顷田头枕衙门眠之谚【见曹县志】已而山有负嵎林多伏莽遂舍其田园徙于城郭又一变而求名之士诉枉之人悉至京师辇毂之间易于郊坰之路矣
　　访恶
　　尹翁归为右扶风县县收取黠吏豪民案致其罪高至于死收取人必于秋冬课吏大会中及出行县不以无事时其有所取也以一警百吏民皆服恐惧改行自新所谓收取人即明廵按御史之访察恶人也武断之豪舞文之吏主讼之师皆得而访察之及乎浊乱之时遂借此为防民之事而前代刺奸紏恶之美意荡然无复存矣
　　传曰子产问政于然明对曰视民如子见不仁者诛之如鹰鹯之逐鸟雀也是故诛不仁所以子其民也说苑董安于治晋阳问政于蹇老蹇老曰曰忠曰信曰敢董安于曰安忠乎曰忠于主曰安信乎曰信于令曰安敢乎曰敢于不善人董安于曰此三者足
　　盐铁论曰水有徧狚池鱼劳国有强御齐民消
　　盗贼课
　　史记酷吏传武帝作沈命法曰羣盗起不发觉发觉而捕弗满品者二千石以下至小吏主者皆死其小吏畏诛虽有盗不敢发恐不能得坐课累府府亦使其不言故盗贼寖多上下相为匿以文辞避法焉此汉世所名为盗贼课而为法之敝已尽此数言中矣汉书言张敞为山阳太守勃海胶东盗贼竝起上书自请治之言山阳郡户九万三千口五十万以上讫计盗贼未得者七十七人【汉纪作十七人】他课诸事亦畧如此久处闲郡愿徙治剧夫未得之盗犹有七十七人而以为郡内清治【纪云敝为太守郡内清治】岂非宣帝之用法寛于武帝时乎然武帝之末至大盗羣起遣绣衣之使持斧断斩于郡国乃能胜之而宣帝之世牛佩犊之徒皆驱之归于南亩卒之吏称其职民安其业是则治天下之道有不恃法而行者未可与刀笔筐箧之士议也
　　后汉书光武纪建武十六年郡国羣盗处处并起攻刼在所害杀长吏郡县追讨到则解散去复屯结青徐幽冀四州尤甚上乃遣使者下郡国听羣盗自相紏擿五人共斩一人者除其罪吏虽逗留廻避故纵者皆勿问听以禽讨为效其牧守令长坐界内盗贼而不收捕者及以畏愞捐城委守者皆不以为负但取获贼多为殿最【注殿后也谓课居后也最凡要之首也谓课居先也】唯蔽匿者乃罪之于是更相追捕贼并解散徙其魁帅于他郡赋田受禀使安生业自是牛马放牧邑门不闭光武精于吏事故其治盗之方如此天下之事得之于疏而失之于密大抵皆然又岂独盗贼课哉
　　禁兵噐
　　王莽始建国二年禁民不得挟弩铠徙西海隋炀帝大业五年制民间铁义搭钩刃之类皆禁絶之寻而海内兵兴陨身失国元世祖至元二十三年二月乙亥勅中外凡汉民持铁尺手挝及杖之有刃者悉输于官六月戊申括诸路马凡色目人有马者三取其二汉民悉入官二十六年十二月辛巳括天下马一品二品官许乘五匹三品三匹四品五品二匹六品以下皆一匹【陈天祥传兴国军以籍兵器致乱行省命天祥权知本军事天祥命以十家为甲十甲为长弛兵器以从民便境内遂平其后代者务更旧政治隐匿兵者甚急天祥去未久而兴国复变邻郡及大江南北诸城邑多乘势杀其守将以应之】顺帝至元三年四月癸酉禁汉人南人髙丽人不得执持军器凡有马者拘入官已而羣盗充斥攻陷城邑至正十七年正月辛夘命山东分省团结义兵每州添设判官一员每县添设主簿一员专率义兵以事守御故刘文成有诗曰他时重禁藏矛防今日呼令习皷鞞呜呼予视天下愚夫愚妇一能胜予古之圣王则既已言之矣
　　汉武帝时公孙宏奏言禁民母得挟弓弩吾丘寿王难之以为圣王务教化而省禁防今陛下昭明德建太平宇内日化方外乡风然而盗贼犹有者郡国二千石之罪非挟弓弩之过也诚能明教化之原而帅之以为善保家之道则家有鹤膝户有犀渠适足以夸国俗之强【旧唐书郑惟忠传引吴都赋】而不至导民以不祥之器矣
　　水利
　　欧阳永叔作唐书地理志凡一渠之开一堰之立无不记之其县之下实兼河渠一志亦可谓详而有体矣葢唐时为令者犹得以用一方之财兴期月之役而志之所书大抵在天宝以前者居什之七岂非太平之世吏治修而民隐达故常以百里之官而创千年之利至于河朔用兵之后则以催科为急而农功水道有不暇讲求者欤然自大厯以至咸通犹皆书之不絶于册而今之为吏则数十年无闻也已水日干而土日积山泽之气不通又焉得而无水旱乎崇祯时有辅臣徐光啓作书特详于水利之学而给事中魏呈润亦言传曰雨者水气所化水利修亦致雨之术也夫子之称禹也曰尽力乎沟洫而禹自言亦曰濬畎浍距川古圣人有天下之大事而不遗乎其小如此自干时着于齐人枯济征于王莽古之通津巨渎今且多为细流而中原之田夏旱秋潦年年告病矣
　　龙门县今之河津也北三十里有谷山堰贞观十年筑东南二十三里有十石垆渠二十三年县令长孙恕凿溉田良沃亩收十石西二十一里有马鞍坞渠亦恕所凿有龙门仓开元二年置所以贮渠田之入转般至京以省闗东之漕者也此即汉时河东太守番系之策史记河渠书所谓河移徙渠不利田者不能偿种而唐人行之竟以获利是以知天下无难举之功存乎其人而已谓后人之事必不能过前人者不亦诬乎
　　唐姜师度为同州刺史开元八年十月诏曰昔史起溉漳之防郑白凿泾之利自兹厥后声尘缺然同州刺史姜师度识洞于微智形未兆匪躬之节所懐必罄奉公之道知无不为顷职大农首开沟洫岁功犹昧物议纷如縁其忠款可嘉委任仍旧暂停九列之重假以六条之察白藏过半绩用斯多食乃人天农为政本朕故兹廵省不惮祁寒将申劝防之懐特冒风霜之今原田弥望畎浍连属繇来榛棘之所徧为秔稻之川仓庾有京坻之饶闗辅致亩金之润本营此地欲利平人缘百姓未开恐三农虗弃所以官为开发冀令递相教授功既成矣思与共之其屯田内先有百姓注籍之地比来召人作主亦量准顷亩割还其官屯熟田如同州有贫下欠地之户自办功力能营种者准数给付余地且依前官取师度以功加金紫光禄大夫赐帛三百匹【册府元本传师度既好沟洫所在必发众穿凿虽时有不利而成功亦多】读此诏书然后知无
　　欲速无见小利二言为建功立事之本孙叔敖决期思之水而灌雩娄之野庄知其可以为令尹也【淮南子】魏襄王与羣臣饮酒王为羣臣祝曰令吾臣皆如西门豹之为人臣也【文侯时西门豹为邺令】史起进曰魏氏之行田也以百亩邺独二百亩是田恶也漳水在其旁西门豹不知用是不智也知而不兴是不仁也仁智豹未之尽何足法也于是以史起为邺令引漳水溉邺以富魏之河内【史记按后汉书安帝纪元初二年正月修理西门豹所分漳水为支渠以溉民田则指此为西门豹所闲】为
　　人君者有率作兴事之勤有授方任能之畧不患无叔敖史起之臣矣
　　汉书召信臣为南阳太守为民作水约束刻石立于田畔以防纷争【晋书杜预都督荆州诸军修召信臣遗迹分疆刻石使有定分公私同利】此今日分水之制所自始也
　　洪武末遣国子生人才分诣天下郡县集吏民乗农隙修治水利二十八年奏开天下郡县塘堰凡四万九百八十七处河四千一百六十二处陂渠堤岸五千四十八处此圣祖勤民之效
　　雨泽
　　洪武中令天下州县长吏月奏雨泽葢古者龙见而雩春秋三书不雨之意也承平日久率视为不急之务永乐二十二年十月【仁宗即位】通政司请以四方雨泽奏章类送给事中收贮上曰祖宗所以令天下奏雨泽者欲前知水旱以施恤民之政此良法美意今州县雨泽章奏乃积于通政司上之人何繇知又欲送给事中收贮是欲上之人终不知也如此徒劳州县何为自今四方所奏雨泽至即封进朕亲阅焉【今大明防典具载雨泽奏本式】呜呼太祖起自侧微升为天子其视四海之广犹吾庄田兆民之众犹吾佃客也故其留心民事如此当时长吏得以言民疾苦而里老亦得诣阙自陈后世雨泽之奏遂以寝废天灾格而不闻民隐壅而莫达然后知圣主之意有不但于祈年望岁者民亲而国治有以也夫
　　河渠
　　黄河载之禹贡东过洛汭至于大伾北过浲水至于大陆又北播为九河同为逆河入于海者其故道也汉元光中河决瓠子东南注钜野通于淮泗武帝自临发卒数万人塞之筑宫其上名曰宣防导河北行复禹旧迹而梁楚之地复宁无水灾自汉至唐河不为害几及千年五代史晋开运元年五月丙辰滑州河决浸汴曹濮单郓五州之境环梁山合于汶水与南旺蜀山湖连弥漫数百里河乃自北而东宋史熙寜八年七月乙丑河大决于澶州曹村北流断絶河道南徙东滙于梁山张泽泺分为二一合南清河入于淮一合北清河入于海河又自东而南矣元丰以后又决而北议者欲复禹迹而大臣立主回东之议【宋史河渠志序曰自滑台大伾尝两经泛溢复禹迹矣一时奸臣建议必欲回之俾复故流竭天下之力以塞之屡塞屡决至南渡而后贻其祸于金源氏】降及金元其势日趋于南而不可挽故今之河非古之河矣自中牟以下夺汴徐州以下夺泗清口以下夺淮凡三夺而后注于海今岁久河身日高淮泗又不能容矣庙堂之议既视其夺者以为常司水之臣又乗其决者以为利不独以害民生妨国计而于天地之气运未必不有所闗也
　　丘仲深大学衍义补言礼曰四渎视诸侯谓之渎者独也以其独入于海故江河淮济谓之四渎今以一淮而受黄河之全葢合二渎而为一也自宋以前河自入海尚能为并河州郡之害况今河淮合一而清口又合汴【元本作沁误】泗沂三水以同归于淮也哉【实录载天顺七年金景辉言黄河不循故道升流入淮是为妄行】曩时河水犹有所潴如钜野梁山等处犹有所分如屯氏赤河之类虽以元人排河入淮而东北之道犹微有存焉者今则以一淮而受众水之归而无涓滴之渗漏矣邵国贤作治河论以为禹之治水至于地平天成六府三事允治其功可谓盛矣以今观之其所空之地甚广所处之势甚易所求之效甚小今之治水者其去禹也远矣而所空之地乃狭于禹所处之势乃难于禹所求之功乃大于禹禹之导河自大伾以下分播合同随其所之而疏之不与争利故水得其性而无冲决之患今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棊布星列官亭民舍相比而居凡禹之所空以与水者今皆为吾有葢吾无容水之地而非水据吾之地也固宜其有冲决之患也故曰所空之地狭于禹禹之治水随地施功无所拘碍今北有临清中有济寜南有徐州皆转漕要路而大梁在西南又宗藩所在左顾右盻动则掣肘使水有知尚不能使之必随吾意况水无情物也其能委蛇曲折以济吾之事哉故曰所处之势难于禹况禹之治水去其垫溺之害而已此外无求焉今则赖之以漕不及汴矣又恐壊临清也不及临清矣又恐壊济寜也不及济寜矣又恐壊徐州也使皆无壊也又恐漕渠不足于运也了是数者而后谓之治故曰所求之功大于禹繇二文庄之言观之则河水南趋之势已极而一代之臣不过补苴罅漏以塞目前之责而已安望其为斯民计百世之长利哉至于今日而决溢之菑无岁不告呜呼其信非人力之所能治矣
　　禹贡之言治水也曰播曰潴水之性合则冲骤则溢故别而疏之所以杀其冲也又北播为九河是也旁而蓄之所以节其溢也大野既潴是也必使之有所容而不为暴然后钟美可以丰物流恶可以阜民而百姓之利繇是而兴矣今也不然堤之障之偪之束之使之无以容其流而不得不发其怒则其不由地中而横出于原隰之间固无怪其然也丘仲深谓以一淮受黄河之全然考之先朝徐有贞治河犹疏分水之渠于濮泛之间不使之并趋一道自治六年筑黄陵冈以絶其北来之道而河流总于曹单之间乃犹于兰阳仪封各开一口而泄之于南今复塞之故河之在今日欲北不得欲南不得唯以一道入淮淮狭而不能容又高而不利下则频岁决于邳宿以下以病民而妨运而邳宿以下左右皆有湖陂河必从而入之吾见刘贡父所云别穿一梁山泺者将在今淮泗之间而生民鱼鳖之忧殆未巳也
　　河政之壊也起于竝水之民贪水退之利而占佃河旁污泽之地不才之吏因而籍之于官然后水无所容而横决为害贾让言古者立国居民疆理土地必遗川泽之分度水势所不及大川无防小水得入陂障卑下以为污泽使秋水多得有所休息左右游波寛缓而不廹故曰善为川者决之使道又曰内黄界中有泽方数十里环之有隄往十余岁太守以赋民民今起庐舍其中此臣亲见者也元史河渠志谓黄河退涸之时旧水泊污池多为势家所据忽遇泛溢水无所归遂致为害繇此观之非河犯人人自犯之予行山东钜野寿张诸邑古时潴水之地无尺寸不耕而其昔日之为川浸矣近有一寿张令修志乃云梁山泺仅可十里其虗言八百里乃小说之惑人耳此并五代宋金史而未之见也【五代史晋开运元年五月丙辰滑州河决浸汴曹濮单郓五州之境环梁山合于汶水与南旺蜀山河连弥漫数百里　宋史宦者传梁山泺古钜野泽绵亘数百里济郓数州頼其蒲鱼之利　金史食货志黄河已移故道梁山泺水退地甚广遣使安置屯田　沙湾未筑以前徐有贞疏亦言外有八百里梁山泺可以为泄】书生之论岂不可笑也哉
　　陆文裕续停骖录曰河患有二曰决曰溢决之害间见而溢之害频歳有之使贾鲁之三法遂而有成亦小补耳且当岁歳为之其劳其费可胜言哉今欲治之非大弃数百里之地不可先作湖陂以潴漫波其次则滨河之处仿江南圩田之法多为沟渠足以容水然后浚其淤沙由之地中而润下之性必东之势得矣
　　按文裕之意即贾让之上中二防而不敢明言贾让言今行上防徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥期月自定难者将曰若如此败壊城郭田庐墓以万数百姓怨恨今濒河十郡治隄岁费且万万及其大决所残无数如出数年治河之费以业所徙之民遵古圣之法定山川之位且大汉方制万里岂其与水争咫尺之地哉此功一立河定民安千载无患故谓之上防若乃多穿漕渠于冀州地使民得以溉田分杀水怒虽非圣人法然亦救败术也嗟夫非有武帝之雄才大畧其孰能排众多之口而创非常之原者哉
　　平当使领河隄奏按经义治水有决河深川而无隄防壅塞之文宋开宝之诏亦曰朕每阅前书详防经渎至若夏后所载但言导河至海随山濬川未闻力制湍流广营高岸今之言治水者计无出于隄塞二事箕子答武王之访首言鲧陻洪水汨陈其五行帝乃震怒后世治河之臣皆鲧也非其人之愿为鲧乃国家教之使为鲧也是以水不治而彛伦斁也【崔谖河隄谒者箴导非其导堙非其堙入野填淤水高民居】
　　因河以为漕者禹也壅河以为漕者明人也故古曰河渠今曰河防
　　闻之先达言天啓以前无人不利于河决者侵尅金钱则自总河以至于闸官无所不利支领工食则自执事以至于游闲无食之人无所不利其不利者独业主耳而今年决口明年退滩填淤之中常得倍蓰而溺死者特百之一二而巳于是频年修治频年冲决以驯致今日之害非一朝一夕之故矣国家之法使然彼斗筲之人焉足责哉
　　不独此也彼都人士为人说一事置一物未有不索其酬者百官有司受朝廷一职事一差遣未有不计其获者自府史胥徒上而至于公卿大夫真可谓之同心同德者矣苟非返普天率土之人心使之先义而后利终不可以致太平故愚以为今日之务正人心急于抑洪水也












　　日知录卷十二
<子部,杂家类,杂考之属,日知录>
　　钦定四库全书
　　日知录卷十三　　　　昆山　顾炎武　撰周末风俗
　　春秋终于敬王三十九年庚申之岁西狩获麟又十四年为真定王元年癸酉之岁鲁哀公出奔二年卒于有山氏左传以是终焉又六十五年威烈王二十三年戊寅之岁初命晋大夫魏斯赵籍韩防为诸侯又一十七年安王十六年乙未之岁初命齐大夫田和为诸侯又五十二年显王三十五年丁亥之岁六国以次称王苏秦为从长自此之后事乃可得而纪自左传之终以至此凡一百三十三年史文阙轶攷古者为之茫昧如春秋时犹尊礼重信而七国则絶不言礼与信矣春秋时犹宗周王而七国则絶不言王矣【史记秦本纪孝公使公子少官率师防诸侯于逢泽以朝王盖显王时】春秋时犹严祭祀重聘享而七国则无其事矣春秋时犹论宗姓氏族而七国则无一言及之矣春秋时犹宴防赋诗而七国则不闻矣春秋时犹有赴告策书而七国则无有矣邦无定交士无定主此皆变于一百三十三年之间史之阙文而后人可以意推者也不待始皇之并天下而文武之道尽矣【李康运命论云文簿之敝渐于灵景辨诈之伪成于七国】驯至西汉此风未改故刘向谓其承千嵗之衰周继暴泰之余贪饕险诐不闲义理观夫史之所録无非功名势利之人笔札喉舌之軰而如董生之言正谊明道者不一二见也盖自春秋之后至东京而其风俗稍复乎古吾是以知光武明章果有变齐至鲁之功而惜其未纯乎道也自斯以降则宋庆厯元祐之间为优矣嗟乎论世而不攷其风俗无以明人主之功余之所以斥周末而进东京亦春秋之意也
　　秦纪防稽山刻石
　　秦始皇刻石凡六皆铺张其灭六王并天下之事其言黔首风俗在泰山则云男女礼顺慎遵职事昭隔内外靡不清净在碣石门则云男乐其畴女修其业如此而已惟防稽一刻其辞曰饰省宣义有子而嫁倍死不贞防隔内外禁上淫泆男女絜诚夫为寄豭【正义曰豭牡猪也左氏定公十四年传既定尔娄猪盍归我艾豭寄豭者谓淫于他室】杀之无罪男秉义程妻为逃嫁子不得母【邵氏曰母云者母之也】咸化防清何其繁而不杀也攷之国语自越王句践栖于防稽之后惟恐国人之不蕃故令壮者无取老妇老者无取壮妻女子十七不嫁其父母有罪丈夫二十不取其父母有罪生丈夫二壶酒一犬生女子二壶酒一豚生三人公与之母生二人公与之饩内传子胥之言亦曰越十年生聚呉越春秋至谓句践以寡妇淫泆过犯皆输山上士有忧思者令游山上以喜其意当其时盖欲民之多而不复禁其淫泆传至六国之末而其风犹在故始皇为之厉禁而特着于刻石之文以此与灭六王并天下之事并提而论且不着之于燕齐而独着之于越然则秦之任刑虽过而其坊民正俗之意固未始异于三王也汉兴以来承用秦法以至今日者多矣世之儒者言及于秦即以为亡国之法亦未之深攷乎
　　两汉风俗
　　汉自孝武表章六经之后师儒虽盛而大义未明故新莽居摄颂德献符者徧于天下光武有鍳于此故尊崇节义敦厉名实所举用者莫非经明行脩之人而风俗为之一变至其末造朝政昏浊国事日非而党锢之流独行之軰依仁蹈义舎命不渝风雨如晦鸡鸣不已三代以下风俗之美无尚于东京者故范晔之论以为桓灵之间君道粃僻朝纲日陵国隙屡启自中智以下靡不审其崩离而权强之臣息其闚盗之谋豪俊之夫屈于鄙生之议【儒林传论】所以倾而未頽决而未溃皆仁人君子心力之为【左雄传论】可谓知言者矣使后代之主循而弗革即流风至今亦何不可而孟德既有冀州崇奨跅弛之士观其下令再三至于求负污辱之名见笑之行不仁不孝而有治国用兵之术者【建安二十二年八月令十五年春令十九年十二月令意皆同】于是权诈迭进奸逆萌生故董昭太和之疏已谓当今年少不复以学问为本专更以交防为业国士不以孝悌清脩为首乃以趋势求利为先至正始之际而一二浮诞之徒骋其智识蔑周孔之书习老庄之教风俗又为之一变夫以经术之治节义之防光武明章数世为之而未足毁方败常之俗孟德一人变之而有余后之人君将树之风声纳之轨物以善俗而作人不可不察乎此矣
　　光武躬行俭约以化臣下讲论经义常至夜分一时功臣如邓禹有子十三人各使守一艺闺门脩整可为世法贵戚如樊重三世共财子孙朝夕礼敬常若公家以故东汉之世虽人才之倜傥不及西京而士风家法似有过于前代
　　东京之末节义衰而文章盛自蔡邕始其仕董卓无守卓死惊叹无识观其集中滥作碑颂则平日之为人可知矣【宋袁淑吊古文伯喈衒文而求入】以其文采富而交游多故后人为立佳传嗟乎士君子处衰季之朝常以负一世之名而转移天下之风气者视伯喈之为人其戒之哉
　　正始
　　魏明帝殂少帝【史称齐王】即位改元正始凡九年其十年则太傅司马防杀大将军曹爽而魏之大权移矣三国鼎立至此三十年一时名士风流盛于雒下乃其弃经典而尚老庄蔑礼法而崇放达视其主之颠危若路人然即此诸贤为之倡也自此以后竞相祖述如晋书言王敦见衞玠谓长史谢鲲曰不意永嘉之末复闻正始之音沙门攴遁以清谈著名于时莫不崇敬以为造微之功足参诸正始宋书言羊二子太祖赐名曰咸曰粲谓曰欲令卿二子有林下正始余风王微与何偃书曰卿少陶风淹雅修畅自是正始中人南齐书言袁粲言于帝曰臣观张绪有正始遗风南史言何尚之谓王球正始之风尚在其为后人企慕如此然而晋书儒林传序云摈阙里之典经习正始之余论指礼法为流俗目纵诞以清髙此则虚名虽被于时流笃论未忘乎学者是以讲明六艺郑【】王【肃】为集汉之终演説老庄王【弼】何【晏】为开晋之始【于宝晋纪论曰风俗淫僻耻尚失所学者以老庄为宗而黜六经谈者以虚薄为辨而贱名简行身者以放浊为通而狭节信进仕者以苟得为贵而鄙居正当官者以望空为高而笑勤恪】以至国亡于上教沦于下干戈日争君臣屡易非林下诸贤之咎而谁咎哉
　　有亡国有亡天下亡国与亡天下奚辨曰易姓改号谓之亡国仁义充塞而至于率兽食人人将相食谓之亡天下魏晋人之清谈何以亡天下是孟子所谓杨墨之言至于使天下无父无君而入于禽兽者也昔者嵇绍之父康被杀于晋文王至武帝革命之时而山涛荐之入仕绍时屏居私门欲辞不就涛谓之曰为君思之久矣天地四时犹有消息而况于人乎一时传诵以为名言而不知其败义伤教至于率天下而无父者也夫绍之于晋非其君也忘其父而事其非君当其未死三十余年之间为无父之人亦已久矣而荡阴之死何足以赎其罪乎且其入仕之初岂知必有乘舆败绩之事而可树其忠名以盖于晚也
　　人君御物之方莫大乎抑浮止竞宋自仁宗在位四十余年虽所用或非其人而风俗醇厚好尚端方论世之士谓之君子道长及神宗朝荆公秉政骤奨趋之徒深鉏异已之軰邓绾李定舒亶蹇序辰王子韶诸奸一时擢用而士大夫有十钻之目【钻者取必入之义班固答宾戏商鞅挟三术以钻孝公　邓绾传以颂王安石得官谓其乡人曰笑骂从汝好官湏我为之】干进之流乘机抵隙驯至绍圣崇宁而党祸大起国事日非膏肓之疾遂不可治后之人但言其农田水利青苗保甲诸法为百姓害而不知其移人心变士习为朝廷之害其害于百姓者可以一旦而更而其害于朝廷者厯数十百年滔滔之势一往而不可反矣李应中谓自王安石用事防溺人心至今不自知觉人趋利而不知义则主势日孤此可谓知言者也诗曰毋教猱升木如涂涂附夫使庆厯之士风一变而为崇宁者岂非荆公教猱之效哉苏轼传熈宁初安石创行新法轼上书言国家之所以存亡者在道德之浅深不在乎强与弱厯数之所以长短者在风俗之厚薄不在乎富与贫臣愿陛下务崇道德而厚风俗不愿陛下急于有功而贪富强仁祖持法至寛用人有序专务掩覆过失未尝轻改旧章攷其成功则曰未至以言乎用兵则十出而九败以言乎府库则仅足而无余徒以德泽在人风俗知义故升遐之日天下归仁议者见其末年吏多因循事不振举乃欲矫之以苛察齐之以智能招徕新进勇鋭之人以图一切速成之效未享其利浇风已成多开骤进之门使有意外之得公卿侍从跬歩可图俾常调之人举生非望欲望风俗之厚岂可得哉近岁朴拙之人愈少巧进之士益多惟陛下哀之救之当时论新法者多矣未有若此之深切者根本之言人主所宜独观而三复也
　　东轩笔録王荆公秉政更新天下之务而宿望旧人议论不协荆公遂选用新进待以不次故一时政事不日皆举而两禁台阁内外要权莫非新进之士也【石林燕语故事在京职事官絶少用选人者熈寜初稍欲革去资格之弊始诏选举到可试用人并令崇文院较书以备询访差使候二年取旨或除馆职或升资任或只与合入差遣时邢尚书恕以河南府永承县主簿首为崇文院较书胡右丞愈知谏院犹以为太遽因请虽选人而未厯外官与虽厯仕而不满者皆不得选举乃特诏邢恕与堂除近地试衔知县近岁不复用此例自始登第直为禁从矣】及出知江宁府吕惠卿骤得政柄有射羿之意而一时之士见其得君谓可以倾夺荆公遂更朋附之以兴大狱寻荆公再召邓绾反攻惠卿惠卿自知不安乃条列荆公兄弟之失数事面奏上封惠卿所言以示荆公故荆公表有云忠不足以取信故事事欲其自明义不足以胜奸故人人与之立敌盖谓是也既而惠卿出亳州荆公复相承党人之后平日肘腋尽去而在者已不可信可信者又才不足以任事当日惟与其子雱机谋而雱又死知道之难行也于是慨然复求罢去遂以使相再镇金陵未朞纳节久之得防灵观使其发明荆公情事至为切当子曰君子易事而难説也而大戴礼言有人焉容色辞气其入人甚愉进退周旋其与人甚巧其就人甚速其叛人甚易迹荆公昔日之所信用者不惟变士习蠹民生而已亦不飨其利【苏辙疏吕惠卿比之吕布刘牢之】书曰其后嗣王罔克有终相亦罔终为大臣者可不以人心风俗为重哉
　　东轩笔录又曰王荆公在中书作新经义以授学者故太学诸生几及三千人又令判监直讲程第诸生之业处以上中下三舍而人间传以为试中上舎者朝廷将以不次升擢于是轻薄书生矫饰言行坐作虚誉奔走公卿之门者若市矣
　　苏子瞻易传兑卦解曰六三上六皆兑之小人以説为事者均也六三履非其位而处于二阳之间以求説为兑者故曰来兑言初与二不招而自来也其心易知其为害浅故二阳皆吉而六三凶上六超然于外不累于物此小人之托于旡求以为兑者也故曰引兑言九五引之而后至也其心难知其为害深故九五孚于剥虽然其心盖不知而贤之非説其小人之实也使知其实则去之矣故有厉而不凶然则上六之所以不光何也曰难进者君子之事也使上六引而不兑则其道光矣此论盖为神宗用王安石而发孟子曰好名之人能让千乘之国茍非其人箪食豆羹见于色荆公当日处卑官力辞其所不必辞既显宜辞而不复辞矫情干誉之私固有识之者矣夫子之论观人也曰察其所安又曰色取仁而行违居之不疑在邦必闻在家必闻是则欺世盗名之徒古今一也人君可不察哉
　　陆游岁暮感怀诗在昔祖宗时风俗极粹美人材兼南北议论忘彼此谁令各植党更仆而迭起中更兵革祸此风犹未巳倘筑太平基请自厚俗始
　　清议
　　古之哲王所以正百辟者既已制官刑儆于有位矣而又为之立闾师设乡校存清议于州里以佐刑罚之穷移之郊遂载在礼经殊厥井疆称于毕命两汉以来犹循此制乡举里选必先考其生平一玷清议终身不齿君子有怀刑之惧小人存耻格之风教成于下而上不严论定于乡而民不犯降及魏晋而九品中正之设虽多失实遗意未亡凡被纠弹付清议者即废弃终身同之禁锢【晋书卞壶传】至宋武帝簒位乃诏有犯乡论清议赃污淫盗一皆荡涤洗除与之更始自后凡遇非常之恩赦文并有此语【齐梁陈诏并云洗除先注当日乡论清议必有记注之目】小雅废而中国微风俗衰而叛乱作矣然乡论之污至烦诏书为之洗刷岂非三代之直道尚在于斯民而畏人之多言犹见于变风之日乎予闻在下有鳏所以登庸以比三凶不才所以投畀虽二帝之举错亦未尝不询于刍荛然则崇月旦以佐秋官进乡评以扶国是傥亦四聪之所先而王治之不可阙也
　　陈寿居父丧有疾使婢丸药客往见之乡党以为贬议坐是沈滞者累年阮简父丧行遇大雪寒冻遂诣浚仪令令为他宾设黍臛简食之以致清议废顿几三十年温峤为刘司空使劝进母崔氏固留之峤絶裾而去迄于崇贵乡品犹不过也每爵皆发诏谢惠连先爱防稽郡吏杜德灵及居父忧赠以五言诗十余首文行于世坐废不豫荣伍张率以父忧去职其父侍伎数十人善讴者有色貌邑子仪曹郎顾玩之求聘焉讴者不愿遂出家为尼尝因斋防率宅玩之为飞书言与率奸南司以事奏闻髙祖惜其才寝其奏然犹致世论服阕后久之不仕官职之升沉本于乡评之与夺其犹近古之风乎
　　天下风俗最壊之地清议尚存犹足以维持一二至于清议亡而干戈至矣
　　洪武十五年八月乙酉礼部议凡十恶奸盗诈伪干名犯义有伤风俗及犯赃至徒者书其名于申明亭以示惩戒有私毁亭舎涂抹姓名者监察御史按察司官以时按视罪如律制可十八年四月辛丑命刑部録内外诸司官之犯法罪状明著者书之申明亭此前代乡议之遗意也后之人视为文具风纪之官但以刑名为事而于弼教新民之意若不相关无惑乎江河之日下已
　　名教
　　司马迁作史记货殖传谓自廊庙朝廷岩穴之士无不归于富厚等而下之至于吏士舞文弄法刻章伪书不避刀锯之诛者没于赂遗而仲长敖覈性赋谓倮虫三百人最为劣爪牙皮毛不足自卫惟頼诈伪迭相嚼齧等而下之至于台隶僮竖惟盗惟窃乃以今观之则无官不贿遗而人人皆吏士之为矣无守不盗窃而人人皆僮竖之为矣自其束髪读书之时所以劝之者不过所谓千钟粟黄金屋而一旦服官即求其所大欲君臣上下怀利以相接遂成风流不可复制后之为治者宜何术之操曰惟名可以胜之名之所在上之所庸而忠信廉洁者显荣于世名之所去上之所摈而怙侈贪得者废锢于家即不无一二矫伪之徒犹愈于肆然而为利者南史有云汉世士务脩身故忠孝成俗至于乘轩服冕非此莫由晋宋以来风衰义缺故昔人之言曰名教曰名节曰功名不能使天下之人以义为利而犹使之以名为利虽非纯王之风亦可以救积洿之俗矣旧唐书薛谦光为左补阙上疏言臣窃窥古之取士实异于今先观名行之源攷其乡邑之誉崇礼让以厉已显节义以标信以敦朴为先最以雕虫为后科故人崇劝让之风士去轻浮之行希仕者必脩贞确不抜之操行难进易退之规众议已定其髙下郡将难诬其曲直故计贡之贤愚即州之荣辱假有秽行之彰露亦乡人之厚顔是以李陵降而陇西慙干木隐而西河美故名胜于利则小人之道消利胜于名则贪暴之风扇自七国之季虽杂纵横而汉代求才犹征百行是以礼节之士敏德自脩闾里推髙然后为府寺所辟今之举人有乖事实乡议决小人之笔行脩无长者之论防第喧竞于州府祈恩不胜于拜伏或明制【避武后嫌名诏改为制】才出试遣搜驱驰府寺之门出入王公之第上啓陈诗唯希欬唾之泽摩顶至足冀荷提携之恩故俗号举人皆称觅举觅者自求之称也夫徇已之心切则至公之理乖贪仕之性彰则廉洁之风薄是知府命虽髙异叔度勤勤之让黄门已贵无秦嘉耿耿之辞纵不能挹已推贤亦不肯待于三命故选司补置喧然于礼闱州贡宾王争讼于阶闼谤议纷合渐以成风夫竞荣者必有争利之心谦逊者亦无贪贿之累自非上智焉能不移在于中人理由习俗若重谨厚之士则怀禄者必崇德以脩名若开趋竞之门则徼幸者皆戚施而附防附防则百姓罹其脩名则兆庶其福风化之渐靡不由兹嗟乎此言可谓切中当时之矣
　　汉人以名为治故人材盛今人以法为治故人材衰宋范文正上晏元献书曰夫名教不崇则为人君者谓尧舜不足法桀纣不足畏为人臣者谓八元不足尚四凶不足耻天下岂复有善人乎人不爱名则圣人之权去矣
　　今日所以变化人心荡涤汚俗者莫急于劝学奬廉二事天下之士有能笃信好学至老不倦卓然可当方正有道之举者官之以翰林国子之秩而听其出处则人皆知向学而不竞于科目矣庶司之官有能洁已爱民以礼告老而家无儋石之储者赐之以五顷十顷之地以为子孙世业而除其租赋复其丁徭则人皆知自守而不贪于货赂矣岂待菑川再遣方收牧豕之儒【公孙】优孟陈言始録负薪之【孙叔敖】而扶风之子特赐黄金【尹翁归】涿郡之贤常颁羊酒【韩福】遂使名高处士德表具僚当时怀稽古之荣没世仰遗清之泽不愈于科名爵禄劝人使之干进而饕利者哉以名爲酟必自此涂始矣汉平帝元始中诏曰汉兴以来股肱在位身行俭约轻财重义未有若公孙者也位在宰相封侯而为布被脱粟之饭奉禄以给故人賔客无有所余可谓减于制度【应劭曰礼贵有常尊衣服有品】而率下笃俗者也与内富厚而外为诡服以钓虚誉者殊科其赐后子孙之次见为适者爵关内侯食邑三百戸
　　魏志嘉平六年朝廷追思清节之士诏赐故司空徐邈征东将军胡质衞尉田豫家谷二千斛帛三十束布告天下后魏宣武帝延昌四年诏曰故处士李谧屡辞征辟志守冲素儒隐之操深可嘉美可远傍惠康近准晏諡曰贞静处士并表其门闾以旌髙节唐六典有养德邱园声实明着虽无官爵亦赐諡曰先生【存者赐之以先生之号殁者则加之以諡如扬播隐居不仕至德中赐号靖先生是也　宋史同】以余所见崇祯中尝用巡按御史祁彪佳言赠举人归子慕朱陛宣为翰林院待诏
　　唐书牛僧孺隋仆射竒章公之裔幼孤下杜樊乡有赐田数顷依以为生则知隋之赐田至唐二百年而犹其子孙守之若金帛之颁廪禄之惠则早已化为尘土矣明朝正统中以武进田赐礼部尚书胡濚其子孙亦至今守之故窃以为奬廉之典莫善于此
　　廉耻
　　五代史冯道传论曰礼义廉耻国之四维四维不张国乃灭亡善乎管生之能言也礼仪治人之大法廉耻立人之大节盖不廉则无所不取不耻则无所不为人而如此则祸败乱亡亦无所不至况为大臣而无所不取无所不为则天下其有不乱国家其有不亡者乎然而四者之中耻尤为要故夫子之论士曰行已有耻孟子曰人不可以无耻无耻之耻无耻矣又曰耻之于人大矣为机变之巧者无所用耻焉所以然者人之不廉而至于悖礼犯义其原皆生于无耻也故士大夫之无耻是谓国耻吾观三代以下世衰道微弃礼义捐廉耻非一朝一夕之故然而松柏后雕于岁寒鸡鸣不巳于风雨彼昏之日固未尝无独醒之人也顷读顔氏家训有云齐朝一士夫尝谓吾曰我有一儿年已十七颇晓书疏教以塞上曲及弹琵琶稍欲通解以此伏事公卿无不宠爱吾时俯而不答异哉此人之教子也若由此业自致卿相亦不愿汝曹为之嗟乎之推不得已而仕于乱世犹为此言尚有小宛诗人之意彼阉然于世者能无媿哉
　　罗仲素曰教化者朝廷之先务廉耻者士人之美节风俗者天下之大事朝廷有教化则士人有廉耻士人有廉耻则天下有风俗
　　古人治军之道未有不本于廉耻者呉子曰凡制国治军必教之以礼励之以义使有耻也夫人有耻在大足以战在小足以守矣尉缭子言国必有慈孝廉耻之俗则可以死易生而太公对武王将有三胜一曰礼将二曰力将三曰止欲将故礼者所以班朝治军而兎之武夫皆本于文王后妃之化岂有淫刍荛窃牛马而为暴于百姓者哉
　　后汉书张奂为安定属国都尉羌豪帅感奂恩德上马二十匹先零酋长又遗金鐻八枚奂并受之而召主簿于诸羌前以酒酹地曰使马如羊不以入廏使金如粟不以入怀悉以金马还之羌性贪而贵吏清前有八都尉率好财货为所患苦及奂正身洁已威化大行呜呼自古以来边事之败有不始于贪求者哉吾于张奂之事有感焉
　　杜子美诗安得廉颇三军同晏眠一本作廉耻诗人之意未必及此然吾观唐书言王佖为武灵节度使先是吐蕃欲成乌兰桥每于河壖先贮材木皆为节帅遣人潜载之委于河流终莫能成蕃人知佖贪而无谋先厚遗之然后并役成桥仍筑月城守之自是朔方御宼不暇至今为患由佖之黩货也故贪夫为帅而边城晚开得此意者郢书燕説或可以治国乎
　　流品
　　晋宋以来尤重流品故虽蕞尔一方而犹能立国宋书蔡兴宗传兴宗为征西将军开府仪同三司荆州刺史常侍如故被征还都时右军将军王道隆任参国政权重一时蹑履到兴宗前不敢就席良久方去竟不呼坐元嘉初中书舎人狄当诣太子詹事王昙首不敢坐其后中书舎人王为太祖所爱遇上谓曰卿欲作士人得就王球坐乃当判耳殷刘【殷景仁刘湛】并杂无所益也若往诣球可称旨就席及至球举扇曰若不得尔还依事啓闻帝曰我便无如此何五十年中有此三事张敷传迁江夏王义恭抚军记室参军时义恭就文帝求一学义沙门防敷赴假还江陵入辞文帝令以后艑载沙门敷不奉诏曰臣性不耐杂迁正员郞中书舎人狄当周赳并管要务以敷同省名家欲诣之赳曰彼若不相容便不如不往当曰吾等并已员外郞矣何忧不得共坐敷先设二牀去壁三四尺二客就席詶接甚欢既而呼左右曰移吾牀远客赳等失色而去世説纪僧真得幸于齐世祖尝请曰臣出自本县武吏遭逢圣时阶荣至此无所湏惟就陛下乞作士大夫上曰此由江斆谢我不得措意可自诣之僧真承旨诣斆登榻坐定斆顾命左右曰移吾牀远客僧真丧气而退以告世祖世祖曰士大夫故非天子所命梁书羊侃传有宦者张僧候侃侃竟不前之曰我牀非阉人所坐自万厯季年搢绅之士不知以礼饬躬而声气及于宵人【如汪文言一人为东林诸公大玷】诗字颁于舆皁至于公卿上寿宰执称儿而神州陆沈中原涂炭夫有以致之矣
　　重厚
　　世道下衰人材不振王伾之吴语郑綮之歇后薛昭纬之浣溪沙李邦彦之俚语辞曲莫不登诸岩廊用为辅弼至使在下之人慕其风流以为通脱而栋折榱崩天下将无所芘矣及乎板荡之后而念老成【大雅荡】播迁之余而思耆俊【文衞之命】庸有及乎有国者登崇重厚之臣抑退轻浮之士此移风易俗之大要也
　　侯景数梁武帝十失谓皇太子吐言止于轻薄赋咏不出桑中张説论阎朝隐之文如丽服靓妆燕歌赵舞观者忘疲若类之风雅则罪人矣今之词人率同此病淫辞曲传布国门有如北齐阳俊之所作六言歌辞名为阳五伴侣写而卖之在市不絶者诱惑后生伤败风化宜与非圣之书同类而焚庶可以正人心术
　　何晏之粉白不去手行歩顾影邓飏之行歩舒纵坐立倾倚谢灵运之每出入自扶接者常数人后皆诛死而魏文帝体貌不重风尚通脱是以享国不永后祚短促史皆附之五行志以为貌之不恭昔子贡于礼容俯仰之间而知两君之疾与乱夫有所受之矣子曰君子不重则不威学则不固子法言曰言轻则招忧行轻则招辜貌轻则招辱好轻则招淫
　　四明薛冈谓士大夫子弟不宜使读世説未得其隽永先习其简傲推是言之可谓善教矣防其乃逸乃谚之萌而引之有物有恒之域此以正养之道也南齐陈显达语其诸子曰麈尾蝇拂是王谢家物汝不湏捉此即取于前烧除之
　　耿介
　　读屈子离骚之篇乃知尧舜所以行出乎人者以其耿介同乎流俗合乎污世则不可与入尧舜之道矣非礼勿视非礼勿听非礼勿言非礼勿动是则谓之耿介反是谓之昌披夫道若大路然尧桀之分必在乎此
　　乡原
　　老氏之学所以异乎孔子者和其光同其尘此所谓似是而非也卜居渔父二篇尽之失非不知其言之可从也而义有所不当为也子云而知此义也反离骚其可不作矣寻其大指生斯世也为斯世也善斯可矣此其所以为莽大夫与
　　卜居渔父法语之言也离骚九歌放言也
　　俭约
　　国奢示之以俭君子之行宰相之事也汉汝南许劭为郡功曹同郡袁绍公族豪侠去濮阳令归车徒甚盛入郡界乃谢曰吾舆服岂可使许子将见之遂以单车归家晋蔡充好学有雅尚体貌尊严为人所惮髙平刘整车服奢丽尝语人曰纱縠吾服其常耳遇蔡子尼在坐而经日不自安北齐李德林父亡时正严冬单衰徒跣自驾灵舆反博陵崔谌休假还乡将赴吊从者数十骑稍稍减留比至德林门才余五骑云不得令李生怪人熏灼李僧伽脩整笃业不应辟命尚书袁叔德来候僧伽先减仆从然后入门曰见此贤令吾羞对轩冕夫惟君子之能以身率物者如此是以居官而化一邦在朝廷而化天下魏武帝时毛玠为东曹掾典选举以俭率人天下之士莫不以亷节自励虽贵宠之臣舆服不敢过度唐大厯末元载伏诛拜杨绾为相绾质性贞廉车服俭朴居庙堂未数日人心自化御史中丞崔寛剑南西川节度使宁之弟家富于财有别墅在皇城之南池馆台榭当时第一寛即日潜遣毁撤中书令郭子仪在邠州行营闻绾拜相坐中音乐减散五分之四京兆尹黎干每出入驺从百余亦即日减损惟留十骑而已李师古跋扈惮杜黄裳为相命一干吏寄钱数千缗毡车子一乘使者到门未敢送伺候累日有绿舆自宅出从婢二人青衣褴缕言是相公夫人使者遽归告师古师古折其谋终身不敢改节此则禁郑人之泰侈奚必于三年变雒邑之矜夸无烦乎三纪脩之身行之家示之乡党而已道岂远乎哉
　　大臣
　　记曰大臣法小臣廉官职相序君臣相正国之肥也故欲正君而序百官必自大臣始然而王阳黄金之论时人既怪其奢公孙布被之名直士复讥其诈则所以攷其生平而定其实行者惟观之于终斯得之矣季文子卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎诸葛亮自表后主曰成都有桑八百株薄田十五顷子孙衣食悉仰于家自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言夫廉不过人臣之一节而左氏称之为忠孔明以为无负者诚以人臣之欺君误国必自其贪于货赂也夫居尊席腆润屋华身亦人之常分尔岂知髙后降之弗祥民人生其怨诅其究也乃与国而同败耶诚知夫大臣家事之丰约关于政化之隆污则可以审择相之方而亦得审民之道矣
　　杜黄裳元和之名相而以富厚讥卢怀慎开元之庸臣而以清贫见奨是故贫则观其所不取此卜相之要言
　　除贪
　　汉时赃罪被劾或死狱中或道自杀唐时赃罪多于朝堂决杀其特宥者乃长流岭南睿宗太极元年四月制官典主司枉法赃一匹已上并先决一百而改元及南郊赦文每曰大辟罪已下巳发觉未发觉已结正未结正系囚见徒罪无轻重咸赦除之官典犯赃不在此限然犹有左降遐方谪官蛮徼者而卢怀慎重以为言谓屈法惠奸非正本塞源之术是知乱政同位商后作其丕刑贪以败官夏书训之必杀三代之王罔不由此道者矣
　　宋初郡县吏承五季之习黩货厉民故尤严贪墨之罪开宝三年董元吉守英州受赃七十余万帝以岭表初平欲惩掊克之吏特诏弃市而南郊大赦十恶故劫杀及官吏受赃者不原史言宋法有可以得循吏者三而不赦犯赃其一也天圣以后士大夫皆知饰簠簋而厉廉隅盖上有以劝之矣【石林燕语熈寜中苏子容判审刑院知金州张仲宣坐枉法赃论当死故事命官以赃论死皆贷命杖脊黥配海岛子容言古者刑不上大夫可杀则杀仲宣五品官今杖而黥之得无辱多士乎乃诏免黥杖止流岭外自是遂为例然惩贪之法亦渐以寛矣】于文定【慎行】谓本朝姑息之政甚于宋世败军之将可以不死赃吏巨万仅得罢官而小小刑名反有凝脂之密是轻重胥失之矣盖自永乐时赃吏谪令戍边宣德中改为运甎纳米赎罪浸至于寛而不复究前朝之法也【宣德中都御史刘观坐受赃数千金论斩上曰刑不上大夫观虽不善朕终不忍加刑命遣戍辽东正统初遂多特旨曲宥】呜呼法不立诛不必而欲为吏者之毋贪不可得也人主既委其太阿之柄而其所谓大臣者皆刀笔筐箧之徒毛举细故以当天下之务吏治何由而善哉
　　北梦琐言后唐明宗尤恶墨吏邓州留后陶玘为内乡令成归仁所论税外科配贬岚州司马掌书记王惟吉夺厯任告敕长流绥州亳州刺史李邺以赃秽赐自尽汴州仓吏犯赃内有史彦珣旧将之子又是驸马石敬瑭亲戚王建立奏之希免死上曰王法无私岂可徇亲供奉官于延徽巧事权贵监仓犯赃侍衞使张从贵方便救之上曰食我厚禄盗我仓储苏秦复生説我不得并戮之以是在五代中号为小康之世
　　册府元龟载天成四年十二月蔡州西平县令李商为百姓告陈不公大理寺断止赎铜敕旨李商招愆俱在案款大理定罪备引格条然亦事有所未图理有所未尽古之立法意在惜人况自列圣相承溥天无事人皆知禁刑遂从轻丧乱以来廉耻者少朕一临寰海四换星灰常宣无外之风每革从前之惟期不滥皆守无私李商不务养民专谋润已初闻告不公之事件决彼状头又为夺有主之庄田挞其本戸国家给州县篆印祗为行遣公文而乃将印厯下乡从人戸取物据兹行事何以官为宜夺歴任官杖杀读此敕文明宗可谓得轻重之权者矣
　　金史大定十二年咸平尹舒穆噜阿穆尔以赃死于狱上谓其不尸诸市巳为厚幸贫穷而为盗贼盖不得已三品职官以赃至死愚亦甚矣其诸子皆可除名夫以赃吏而锢及其子似非恶恶止其身之义然贪人败类其子必无廉清则世宗之诏亦未为过汉书言李固杜乔朋心合力致主文宣而孝桓即位之诏有曰赃吏子孙不得详举岂非汉人已行之事乎
　　元史至元十九年九月壬戌敕中外官吏赃罪轻者决杖重者处死
　　有庸吏之贪有才吏之贪唐书牛僧孺传穆宗初为御史中丞宿州刺史李直臣坐赃当死中贵人为之申理帝曰直臣有才朕欲贷而用之僧孺曰彼不才者持禄取容耳天子制法所以束缚有才者安禄山朱泚以才过人故乱天下帝是其言乃止今之贪纵者大抵皆才吏也茍使之惕于法而以正用其才未必非治世之能臣也
　　后汉书称袁安为河南尹政号严明然未尝以赃罪鞫人此近日为寛厚之论者所持以为口实乃余所见数十年来姑息之政至于纲解纽弛皆此言贻之敝矣嗟乎范文正有言一家哭何如一路哭耶
　　朱子谓近世流俗惑于阴德之论多以纵舎有罪为仁此犹人主之以行赦为仁也孙叔敖断两头蛇而位至楚相亦岂非阴德之报耶
　　唐柳氏家法居官不奏祥瑞不度僧道不贷赃吏法此今日士大夫居官者之法也宋包拯戒子孙有犯赃者不得归本家死不得葬大茔此今日士大夫教子孙者之法也
　　贵廉
　　汉元帝时贡禹上言孝文皇帝时贵廉洁贱贪汚贾人赘壻及吏坐赃者皆禁锢不得为吏赏善罚恶不阿亲戚罪白者伏其诛疑者以与民【师古曰罪疑惟轻也】亡赎罪之法【亡无同】故令行禁止海内大化天下断狱四百与刑错亡异武帝始临天下尊贤重士辟地广境数千里自见功大威行遂从耆欲用度不足乃行一切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以为右职【师古曰上府谓所属之府右职髙职也】奸轨不胜则取勇猛能操切百姓者以苛暴威服下者使居大位故亡义而有财者显于世欺谩而善书者尊于朝誖逆而勇猛者贵于官故俗皆曰何以孝弟为财多而光荣何以礼义为史书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富势足目指气使是为贤耳【师古曰动目以指物出气以使人】故谓居官而置富者为雄杰处奸而得利者为壮士兄劝其弟父勉其子俗之败坏乃至于是察其所以然者皆以犯法得赎罪求士不得真贤相守崇财利【师古曰相诸侯相也守郡守也】诛不行之所致也今欲兴至治致太平宜除赎罪之法相守选举不以实及有赃者辄行其诛亡但免官则争尽力为善贵孝弟贱贾人进真贤举实廉而天下治矣呜呼今日之变有甚于此自神宗以来黩货之风日甚一日国维不张而人心大壊数十年于此矣书曰不肩好货敢恭生生鞠人谋人之保居叙钦必如是而后可以立太平之本
　　禹又欲令近臣自诸曹侍中以上家亡得私贩卖与民争利犯者辄免官削爵不得仕宦此议今亦可行自万厯以后天下水利碾硙场渡市集无不属之豪绅相沿以为常事矣
　　禁锢奸臣子孙
　　唐太宗诏禁锢宇文化及司马德戡裵防通等子孙不令齿叙【贞观七年正月戊子诏文见旧唐书】武后令杨素子孙不得任京官及侍衞【新唐书】至德中两京平大赦惟禄山支党及李林甫杨国忠王鉷子孙不原【新唐书】宋髙宗即位诏蔡京童贯王黼朱勔李彦梁师成谭稹皆误国害民之人子孙更不收叙【清波杂志】而章惇子孙亦不得仕于朝【宋史章惇传】明太祖有天下诏宋末蒲寿庚黄万石子孙不得仕宦饕餮之象周鼎梼杌之名楚书古人盖有之矣窃谓宜令按察司各择其地之奸臣一二人王法之所未加或加而未尽者刻其名于狱门之石以为世戒而禁其后人之入仕九刑不忘百世难改亦先王树之风声之意乎
　　旧唐书太宗纪贞观二年六月辛卯诏曰天地定位君臣之义以彰卑髙既陈人伦之道斯着是用笃厚风俗化成天下虽复时经治乱主或昏明疾风劲草芬芳无絶剖心焚体赴蹈如归夫岂不爱七尺之躯重百年之命谅由君臣义重名教所先故能明大节于当时立清风于身后至如赵髙之殒二世董卓之鸩农人神所疾异代同愤况凡庸小竖有懐凶悖遐观典防防不诛夷辰州刺史长蛇县男裵防通昔在隋代委质晋藩炀帝以旧邸之情特相爱幸遂乃忘蔑君亲潜图弑逆密伺间隙招结羣丑长防流矢一朝窃发天下之恶孰云可忍宜其夷宗焚首以彰大戮但年代异时累逢赦令可特免极刑投之四裔除名削爵迁配驩州【防通归国授滁州总管每自言身除隋室以啓大唐有觖望之色及得罪怨愤岁余而死　唐书太宗纪贞观二年七月戊申莱州刺史牛方裕绛州刺史薛世良广州长史唐奉义虎牙郞将髙元礼以宇文化及之党皆除名徙于边】册府元龟权万纪为治书侍御史贞观四年正月奏宇文智及受隋厚恩而蔑弃君亲首为弑逆人臣之所同疾万代之所不原今其子乃任千牛侍衞左右请从屏黜以为惩戒制可【大唐新语杨昉为左丞时宇文化及子孙理资荫朝廷以事隔两朝且其家亲族亦众下所司理之昉判曰父弑隋主子诉隋资生者犹配远方死者无宜更叙时人深赏之】杨元禧传载武后制曰隋尚书令杨素昔在本朝早荷殊遇禀凶邪之德怀謟佞之才惑乱君上离间骨肉揺动冢嫡宁惟掘蛊之祸诱扇后主卒成请蹯之衅生为不忠之人死为不义之鬼身虽幸免子竟族诛斯则奸逆之谋是其庭训险薄之行遂成门风刑戮虽加枝仍在岂可复肩随近侍齿迹朝行朕接统百王恭临四海上嘉贤佐下恶贼臣常欲从容于万几之余褒贬于千载之外况年代未远耳目所存者乎其杨素及兄弟子孙并不得令任京官及侍衞【史言元禧忤张易之密奏左贬然此制自是当时公论】
　　宋末蒲寿庚叛逆之事皆出于其兄寿之画是时寿佯着黄冠野服归隠山中自称处士以示不臣二姓而密为寿庚作降表令人自水门潜出送款于唆都其后寿庚以功授平章富贵冠一时而寿亦居甲第有投诗者云劒防纷纭扶主日山林寂寞闭门时水声禽语皆时事莫道山翁总不知【泉州府志】呜呼今之身为戎首而外托髙名者亦未尝无其人也或欲盖而弥章则无逃于三叛之笔矣
　　家事
　　孔子曰居家理故治可移于官子木问范武子之德于赵孟对曰夫子之家事治言于晋国无隐情其祝史陈信于鬼神无媿辞子木归以语王王曰宜其光辅五君以为盟主也夫以一人家事之理而致晋国之覇士大夫之居家岂细行乎
　　史记之载宣曲任氏曰富人争奢侈而任氏折节为俭力田畜田畜人争取贱贾任氏独取贵善富者数世然任公家约非田畜所出弗衣食公事不毕则身不得饮酒食肉以此为闾里率故富而主上重之汉书载张安世曰安世尊为公侯食邑万戸然身衣弋绨夫人自纺绩家童七百人皆有手技作事内治产业累积纤防是以能殖其货富于大将军光后汉书载樊宏父重曰世善农稼好货殖性温厚有法度三世共财子孙朝夕礼敬常若公家其营理产业物无所弃课役童隷各得其宜故能上下勠力财利岁倍今之士大夫知此者鲜故富贵不三四传而衰替也两家奴争道霍氏奴入御史府欲躢大夫门此霍氏之所以亡也奴从賔客浆酒藿肉此董贤之所以败也然则今日之官评其先攷之僮约乎
　　以正色立朝之孔父而妻行路祸及其君以小心谨慎之霍光而阴妻邪谋至于灭族夫纲之能立者鲜矣戎王听女乐而牛马半死楚铁剑利而倡优拙秦王畏之成帝宠黄门名倡丙彊景武之属而汉业以衰宗造霓裳羽衣之曲而唐室遂乱今日士大夫才任一官即以教戏唱曲为亊官方民隐置之不讲国安得不亡身安得无败
　　奴仆
　　顔氏家训邺下有一领军贪积已甚家僮八百誓满一千唐李义府多取人奴婢及败各散归其家时人为露布云混奴婢而乱放各识家而竞入【潘岳西征赋曰混鸡犬而乱放各识家而竞入】太祖数凉国公蓝玉之罪亦曰家奴至于数百今日江南士大夫多有此风一登仕籍此辈竞来门下谓之投靠多者亦至千人而其用事之人则主人之起居食息以至于出处语黙无一不受其节制有甘于毁名丧节而不顾者奴者主之主者奴之嗟乎此六逆之所由来矣
　　汉书霍光传任宣言大将军时百官已下但事冯子都王子方等【皆老奴】又曰初光爱幸监奴冯子都常与计事【师古曰监奴奴之监知家务者也】及显【光妻】寡居与子都乱夫以出入殿门进止不失尺寸之人而溺情女子小人遂至于此今时士大夫之仆多有以色而升以妻而宠夫上有渔色之主则下必有烝弑之臣清斯濯缨浊斯濯足自取之也是以欲清闺门必自简童仆始
　　严分宜之仆永年号曰鹤坡张江陵之仆游守礼号曰楚濵【古诗昔有霍家奴姓冯名子都而晋灼引汉语以为冯毁则子都亦字也】不但招权纳贿而朝中多赠之诗文俨然与搢绅为賔主名号之轻文章之辱至斯而甚异日阉建祠非此为之嚆矢乎人奴之多吴中为甚【史言吕不韦家僮万人嫪毒家僮数千人今呉中仕宦之家有至一二千人者】其专恣暴横亦惟呉中为甚有王者起当悉免为良而徙之以实远方空虚之地士大夫之家所用仆役并令出赀雇募如江北之例【郑康成周礼司厉注曰今之奴婢古之罪人也风俗通言古制本无奴婢奴婢皆是犯事者今呉中亦讳其名谓之家人】则豪横一清而四乡之民得以安枕其为士大夫者亦不受制于人可以勉而为善讼简风淳其必自此始矣
　　阍人
　　顔氏家训昔者周公一沐三握髪一饭三吐哺以接白屋之士一日所见七十余人门不停賔古所贵也失教之家阍寺无礼或以主君寝食嗔怒拒客未通江南深以为耻黄门侍郎裵之礼号善待士有如此辈对賔杖之其门生僮仆接于他人折旋俯仰辞色应对莫不肃敬与主无别也史记郑当时诫门下客至无贵贱无留门者后汉书皇甫嵩折节下士门无留客而大戴礼武王之门铭曰敬遇賔客贵贱无二则古已言之矣观夫后汉赵壹之于皇甫规髙彪之于马融一谒不靣终身不见为士大夫者可不戒哉
　　后汉书梁冀传冀寿共乘辇车游观第内鸣钟吹管或连继日夜客到门不得通皆请谢门者门者累千金今日所谓门包殆昉于此
　　田宅
　　旧唐书张嘉贞在定州所亲有劝立田业者嘉贞曰吾忝厯官荣曾任国相未死之际岂忧饥馁若负谴责虽富田庄何用比见朝士广占良田及身殁后皆为无頼子弟作酒色之资甚无谓也闻者叹服此可谓得二疏之遗意者若夫世变日新人情弥险有以富厚之名而反使其后人无立锥之地者亦不可不虑也书又言马燧赀货甲天下既卒子畅承旧业屡为豪幸邀取贞元末中尉曹志廉讽畅令献田园第宅顺宗复赐畅中贵人逼取仍指使施于佛寺畅不敢晚年财产并尽身殁之后诸子无室可居以至冻馁今奉诚园亭馆即畅旧第也【白乐天诗不见马家宅今作奉诚园元微之诗萧相深诚奉至尊旧居求作奉诚园秋来古巷无人埽树满空墙闭防门　通鉴作奉成园又以为马璘之第并误按马璘传天宝中贵戚勲家已务奢靡而垣屋犹存制度然衞公李靖家庙匕为嬖臣杨氏马廐矣及安史之乱法度堕弛内臣戎帅竞务奢豪亭馆第舍力穷乃止璘之第经始中堂费钱二十万贯德宗践阼条举格令第舍不得逾制仍诏毁璘中堂及内官刘忠翼之第璘之家园进属宫司自后公卿赐宴多于璘之山池子弟无行家财防尽册府元龟贞元十八年二月朔赐羣臣防宴于延康里故马璘池亭自后每逢令节皆然则二马身后事略同然谓之故马璘池亭而不曰奉诚园也雍录奉诚园在安邑坊本马燧宅燧子畅献之】王锷家财富于公藏及薨有二奴告其子稷改父遗表匿所献家财宪宗欲遣中使诣东都简括以裵度谏而止稷后为德州刺史广赍金宝仆妾以行节度使李全略利其货而图之教本州军作乱杀稷纳其室女以伎媵处之吾见今之大家以酒色费者居其一以争阋破者居其一意外之侮夺又居其一而三桓之子孙微矣
　　三反
　　今日人情有三反曰弥谦弥伪弥亲弥泛弥奢弥吝
　　召杀
　　巧召杀忮召杀吝召杀
　　南北风化之失
　　江南之士轻薄奢淫梁陈诸帝之遗风也河北之人鬭狠劫杀安史诸凶之余化也
　　南北学者之病
　　饱食终日无所用心难矣哉今日北方之学者是也羣居终日言不及义好行小慧难矣哉今日南方之学者是也
　　范文正公
　　史言范文正公先天下之忧而忧后天下之乐而乐而文正自作鄠郊友人王君墓表云今兹方面賔客满坐钟鼓在庭白髪忧边对酒鲜乐岂如圭峰月下倚髙松听长笛欣然忘天下之际乎马文渊少有大志及至晚年犹思建功边陲而浪泊西里见飞鸢跕跕堕水中终思少游之言古今同此一辙【王荆公诗岂羡京师传谷口但知乡里胜壶头】阮嗣宗咏怀诗所云宁与燕雀翔不随黄鹄飞黄鹄游四海中路将安归者也若夫知几之神处亢之正圣人当之亦必有道矣
　　辛幼安
　　辛幼安词小草旧曽呼远志故人今有寄当归此非用姜伯约事也呉志太史慈东莱黄人也后立功于孙防曹公闻其名遗慈书以箧封之发省无所道但贮当归幼安久宦南朝未得大用晚年多有沦落之感亦廉颇思用赵人之意尔观其与陈同甫酒后之言不可知其心事哉
　　士大夫晚年之学
　　南方士大夫晚年多好学佛北方士大夫晚年多好学僊夫一生仕宦投老得闲正宜进德修业以补从前之阙而知不能及流于异端其与求田问舍之辈行事虽殊而孳孳为利之心则一而已矣宋史吕大临传富弼致政于家为佛氏之学【防斋笔谈富郑公少好道自言吐纳长生之术信之甚笃亦时为烧炼丹灶事守亳时迎颍州僧正颙馆于书室亲接弟子礼】大临与之书曰古者三公无职事惟有德者居之内则论道于朝外则主教于乡古之大人当是任者必将以斯道觉斯民成已以成物岂以位之进退年之盛衰而为之变哉今大道未明人趋异学不入于庄则入于释疑圣人为未尽善轻礼义为不足学人伦不明万物顦顇此老成大人恻隠存心之时以道自任振起坏俗若夫移精变气务求长年此山谷避世之士独善其身者之所存岂世之所以望于公者弼谢之以达尊大老而受后生之箴规良不易得也
　　唐宗开元六年河南参军郑铣虢州朱阳县丞郭僊舟投匦献诗敇曰观其文理是崇道法至于时用不切事情可各从所好并罢官度为道士
　　士大夫家容僧尼
　　册府元龟唐宗开元二年七月戊申制曰如闻百姓家多以僧尼道士为门徒往还妻子无所避忌【今江南尚有门徒之称】或诡托禅观妄陈祸福争渉左道深斁大猷自今已后百官不得辄容僧尼道士等至家縁吉凶要湏设斋皆于州县陈牒寺观然后依数听去仍令御史金吾明加捉搦
　　唐制百官斋日虽在寺中不得过僧张籍寺宿斋诗云晚到金光门外寺寺中新竹隔帘多斋居禁与僧相见院院开门不得过
　　金史海陵纪贞元三年以右丞相张浩平章政事张晖每见僧法宝必坐其下失大臣体各杖二十僧法宝妄自尊大杖二百
　　贫者事人
　　贫者不以货事人然未尝无以自致也江上之贫女常先至而埽室布席陈平侍里中丧以先往后罢为助古人之风吾党所宜勉矣
　　分居
　　宋孝建中中军府録事参军周殷啓曰今士大夫父母在而兄弟异居计十家而七庶人父子殊产八家而五其甚者乃危亡不相知饥寒不相恤忌疾谗害其间不可称数宜明其禁以易其风当日江左之风便已如此魏书裵植传云植虽自州送禄奉母及赡诸弟而各别资财同居异爨一门数灶盖亦染江南之俗也隋卢思道聘陈嘲南人诗曰共甑分炊饭同铛各煑鱼而地理志言蜀人敏慧轻急尢足意钱之戏小人薄于情礼父子率多异居册府元龟唐肃宗乾元元年四月诏百姓中有事亲不孝别籍异财玷汚风俗亏败名教先决六十配碛西有官品者禁身闻奏宋史太祖开宝元年六月癸亥诏荆蜀民祖父母父母在者子孙不得别财异居二年八月丁亥诏川岐诸州察民有父母在而别籍异财者论死太宗淳化元年九月辛巳禁川峡民父母在出为赘壻真宗大中祥符二年正月戊辰诏诱人子弟析家产者令所在擒捕流配其于教民厚俗之意可谓深且笃矣【辽史圣宗统和元年十一月诏民有父母在别籍异居者坐罪】若刘安世劾章惇父在别籍异财絶灭义礼则史传书之以为正论马亮为御史中丞上言父祖未葬不得别财异居【李元纲厚德録】乃今之江南犹多此俗人家儿子娶妇辄求分异而老成之士有谓二女同居易生嫌竞式好之道莫如分爨者岂君子之言与史记言商君治秦令民有二男以上不分异者倍其赋又言秦人家富子壮则出分家贫子壮则出赘以为国俗之敝而陆贾家于好畤有五男出所使越得橐中装卖千金分其子子二百金令其生产陆生常安车驷马从歌舞琴瑟侍者十人宝劒直百金谓其子曰与汝约过汝汝给吾人马酒食极欲十日而更所死家得宝劒车骑侍从者后人或谓之为达至唐姚崇遗令以达官身后子孙失荫多至贫寒斗尺之间参商是竞欲仿陆生之意预为分定将以絶其后争呜呼此衰世之意也
　　汉桓帝之世更相滥举时人为之语曰举秀才不知书察孝廉父别居【见抱朴子】当世之俗犹以分居为耻若呉之陈表世为将督兄脩亡后表母不肯事脩母表谓其母曰兄不幸早世表统家事当奉嫡母母若能为表屈情承顺嫡母者是至愿也母若不能直当出别居耳由是二母感寤雍穆可以见东汉之流风矣
　　陈氏礼书言周之盛时宗族之法行故得以此系民而民不散及秦用商君之法富民有子则分居贫民有子则出赘由是其流及上虽王公大人亦莫知有敬宗之道寖淫后世习以为俗而时君所以统驭之者特服纪之律而已间有纠合宗族一再传而不散者则人异之以为义门岂非名生于不足与
　　应劭风俗通曰凡兄弟同居上也通有无次也让其下耳岂非中庸之行而今人以为难能者哉
　　五杂俎言张公艺九世同居髙宗问之书忍字百余以进其意美矣而未尽善也居家御众当令纪纲法度截然有章乃可行之永久若使姑妇勃谿奴仆放纵而为家长者仅含黙隠忍而已此不可一朝居而况九世乎善乎浦江郑氏对太祖之言曰臣同居无他惟不听妇人言耳此格论也虽百世可也
　　唐宗天宝元年正月敕如闻百姓有戸髙丁多茍为规避父母见在乃别籍异居宜令州县勘防其一家之中有十丁已上者放两丁征行赋役五丁已上放一丁即令同籍共居以敦风教其赋丁孝假与免差科【谓应赋之丁遇父母亡则免差科谓之孝假按此后周太祖所制若罹凶礼则不征其赋者也】可谓得化民之术者矣
　　父子异部
　　三国志言冀州俗父子异部更相毁誉今之江浙之间多有此风一入门户父子兄弟各树党援两不相下万厯以后三数见之此其无行谊之尤所谓惟吊兹不于我政人得罪天惟与我民彛大泯乱者矣
　　生日
　　生日之礼古人所无【余昔年流寓蓟门生日有致餽者荅书云小弁之逐子始説我辰哀郢之放臣乃言初度】顔氏家训曰江南风俗儿生一朞为制新衣盥浴装饰男则用弓矢纸笔女则刀尺鍼缕并加饮食之物及珍宝服玩置之儿前观其发意所取以验贪廉智愚名之为试儿亲表聚集因成宴防自兹以后二亲若在每至此日常有饮食之事无教之徒虽已孤露【魏晋间人以父亡为孤露嵇康与山巨源絶交书少加孤露赵彦深见母自陈幼小孤露亦谓之偏露唐孟浩然送莫氏甥诗平生早偏露】其日皆为供顿酣畅声乐不知有所感伤梁孝元年少之时每八月六日载诞之辰尝设斋讲自阮脩容【元帝所生母】薨后此事亦絶是此礼起于齐梁之间逮唐宋以后自天子至于庶人无不崇饰此日开筵召客赋诗称寿而于昔人反本乐生之意去之远矣
　　陈思王植
　　陈思王植初封临菑侯闻魏氏代汉发服悲哭文帝恨之【魏志苏则传】司马顺【字子忠】宣王第五弟通之子初封习阳亭侯【魏志杜恕传注引晋书作龙阳】及武帝受禅叹曰事乖唐虞而假为禅名遂悲泣由是废黜徙武威姑臧县虽受罪流放守意不移而卒滕王瓒隋髙祖母弟周宣帝崩髙祖入禁中将总朝政瓒闻召不从曰作随国公恐不能保何乃更为族灭事耶广王全昱全忠之兄全忠称帝与宗戚饮博于宫中酒酣全昱忽以投琼击盆中迸散睨帝曰朱三汝本砀山一民从黄巢为盗天子用汝为四镇节度使富贵极矣奈何一旦灭唐三百年社稷自称帝王行当族灭奚以博为帝不怿而罢夫天人革命而中心弗愿者乃在于兴代之防亲其贤于祼将之士劝进之臣远矣
　　降臣
　　记言孔子射于矍相之圃贲军之将亡国之大夫不入説苑言楚伐陈陈西门燔使其降民脩之孔子过之不轼战国防安陵君言先君手受太府之宪宪之上篇曰国虽大赦降城亡子不得与焉【注以城降人及亡人之子】下及汉魏而马日防于禁之流至于呕血而终不敢腼于人世时之风尚从可知矣后世不知此义而文章之士多防李陵智计之家或称谯叟此説一行则国无守臣人无植节反顔事讐行若狗彘而不之媿也何怪乎五代之长乐老序平生以为荣灭廉耻而不顾者乎春秋僖十七年齐人歼于遂谷梁传曰无遂则何以言遂其犹存遂也故王蠋死而田单复齐演亡而桓公救卫此足以树人臣之鹄而降城亡子不齿于人类者矣【今浙江绍兴府有一种人谓之惰民世为贱业不敢与齐民齿志云其先是宋将焦光瓒部曲以叛宋降金被斥】
　　楚汉之际有郑君【见史记郑当时传失其名】尝事项籍籍死属汉髙祖悉令诸籍臣名籍【谓不称项王而斥其名】郑君独不奉诏于是尽拜名籍者为大夫而逐郑君金哀宗之亡参政张天纲见执于宋有司令供状书金主为虏主天纲曰杀即杀焉用状为有司不能屈听其所供天纲但书故主而巳
　　唐肃宗至德三年正月大赦诏自开元已来宰辅之家不为逆贼所汚者与子孙一人官
　　本朝
　　古人谓所事之国为本朝魏文钦降呉表言世受魏恩不能扶翼本朝抱媿俛仰靡所自厝又如呉亡之后而蔡洪与刺史周俊书言呉朝举贤良是也顔氏家训先君先夫人皆未还建业旧山旅葬江陵东郭【之推父协梁湘东王府记室参军】承圣末啓求扬都欲营迁厝诏赐银百两已于扬州小郊卜地烧塼值本朝沦没流离至此之推仕歴齐周及隋而犹称梁为本朝盖臣子之辞无可移易而当时上下亦不以为嫌者矣
　　旧唐书刘昫撰昫为石晋宰相而其职官志称唐曰皇朝曰皇家曰国家经籍志称唐曰我朝后唐时所纂也宋胡三省注资治通鉴书成于元至元时注中凡称宋皆曰本朝曰我宋其释地理皆用宋州县名惟一百九十七卷盖牟城下注曰大元辽阳府路辽东城下注曰今大元辽阳府二百六十八卷顺州下曰大元顺州领怀柔密云二县二百八十六卷锦州下曰陈元靓曰大元于锦州置临海节度领永乐安昌兴城神水四县属大定府路二百八十八卷建州下曰陈元靓曰大元建州领建平永覇二县属大定府路宋曰我宋元曰大元両得之矣
　　书前代官
　　陶渊明以宋元嘉四年卒而顔延之身为宋臣乃其作诔直云有晋处士真定府龙藏寺碑隋开皇六年立其末云齐开府长兼行参军九门张公礼撰齐亡入周周亡入隋而犹书齐官韩偓自书裵郡君祭文书甲戍岁书前翰林学士承旨银青光禄大夫行尚书户部侍郞知制诰昌黎县开国男食邑三百户韩偓是岁朱氏篡唐已八年犹书唐官而不用梁年号
　　宋史刘豫传豫改元阜昌朝奉郞赵俊书甲子不书僭年豫亦无如之何







　　日知录卷十三
<子部,杂家类,杂考之属,日知录>
　　钦定四库全书
　　日知录卷十四　　　　昆山　顾炎武　撰兄弟不相为后
　　商之世兄终弟及故十六世而有二十八王如仲丁外壬河亶甲兄弟三王阳甲盘庚小辛小乙兄弟四王未知其庙制何如商书言七世之庙贺循谓殷世有二祖三宗若拘七室则当祭祢而已【徐邈亦云若兄弟昭穆者设兄弟六人为君至其后世当祀不及祖祢】唐书礼乐志自宪宗穆宗敬宗文宗四世附庙睿肃代以次迁至武宗崩德宗以次当迁而于世次为髙祖礼官始觉其非以谓兄弟不相为后不得为昭穆乃议复祔代宗而议者言已祧之主不得复入太庙礼官【旧史亦但言礼仪使不载其名】曰昔晋元明之世已迁豫章颍川【豫章府君宣帝之曽祖颍川府君宣帝之祖惠帝崩迁豫章元帝即位江左升怀帝乂迁颍川位虽七室其实五世盖从刁协以兄弟为世数故也】后皆复祔【元帝时已迁豫章颍川寻从温峤议复故明帝崩又迁颍川简文帝立复故】此故事也议者又言庙室有定数而无后之主当置别庙【开元初奉中宗别庙升睿宗为第七室】礼官曰晋武帝时景文同庙庙虽六代其实七主至元帝明帝庙皆十室故贺循曰庙以容主为限而无常数也于是复祔代宗而以敬宗文宗武宗同为一代
　　何休解公羊传文公二年跻僖公谓惠公与庄公当同南面西上隠桓与闵僖当同北面西上据大祫如此则庙中昭穆之序亦从之而不易矣
　　鄞万斯大本之立説谓庙制当一准王制之言太祖而下其为父死子继之常也则一庙一主三昭三穆而不得少其为兄弟相继之变也则同庙异室亦三昭三穆而不得多观考工记匠人营国所载世室明堂皆五室则知同庙异室古人或已有通其变者正不可指为后人之臆见也记曰协诸义而协则礼虽先王未之有可以义起也然则贺循之论可为后王之式矣
　　立叔父
　　左传昭十九年郑驷偃卒生丝弱其父兄立子瑕【子游叔父驷乞】子产对晋人谓私族于谋而立长亲是叔父继其兄子唐宣宗之为皇太叔盖昉于此矣
　　继兄子为君
　　晋元帝大兴三年正月乙卯诏曰吾虽上继世祖然于怀愍皇帝皆北面称臣今祠太庙不亲执觞酌而令有司行事于情理不安乃行亲献可谓得春秋之意者矣
　　太上皇
　　秦始皇本纪追尊庄襄王为太上皇是死而追尊之号犹周曰太王也汉则以为生号而后代并因之矣曲礼已孤暴贵不为父作諡或举武王为难郑康成答赵商曰周道之基隆于二王功德繇之王迹兴焉不可以一概论也若夏禹殷汤则不然矣据此则汉高帝于太上皇尊而不諡乃为得礼其追尊先媪为昭灵夫人当亦号而非諡也
　　皇伯考
　　魏孝庄帝追尊其父彭城武宣王为文穆皇帝庙号肃祖母李妃为文穆皇后将迁神主于太庙以髙祖为伯考临淮王彧表谏曰汉祖创业香街有太上之庙光武中兴南顿立舂陵之寝元帝之于光武疏为絶服犹身奉子道入继大宗髙祖之于圣躬亲实犹子陛下既纂洪绪岂宜加伯考之名且汉宣之继孝昭斯乃上后叔祖岂忘宗承考妣盖以大义所夺及金德将兴宣王受寄自兹而降世秉盛权景文二王实倾曹氏故晋武继文祖宣于景王有伯考之称以今类古恐或非俦又臣子一例义彰旧典祫禘失序致讥前经髙祖德溢寰中道超无外肃祖虽勲格宇宙犹曽奉贽称臣穆皇后禀德坤元复将配享干位此乃君臣并筵嫂叔同室厯观坟籍未有其事又表言爰自上古迄于下叶崇尚君亲褒明功防乃有皇号终无帝名若去帝称皇求之古义少有依准不纳先朝嘉靖中追崇之典与此正同袭典午之称名用孝庄之故事盖并非张桂诸臣之初意矣
　　除去祖宗庙諡
　　汉惠帝从叔孙通之言郡国多置原庙元帝时贡禹以为不应古礼永光四年下丞相韦成等议以春秋之义父不祭于支庶之宅君不祭于臣仆之家王不祭于下土诸侯请勿复修奏可因罢昭灵后武哀王昭哀后衞思后戾太子戾后园皆不奉祠后魏明元贵嫔杜氏魏郡邺人生世祖及即位追尊为穆皇后配享太庙又立后庙于邺髙宗时相州刺史髙闾表修后庙诏曰妇人外成理无独祀阴必配阳以成天地未闻有莘之国立太姒之飨此乃先皇所立一时之至感非经世之远制便可罢祠是古人罢祖宗之庙而不以为嫌也王莽尊元帝庙号髙宗成帝号统宗平帝号元宗中兴皆去之后汉和帝号穆宗安帝号恭宗顺帝号敬宗桓帝号威宗桓帝尊母梁贵人曰恭怀皇后安帝尊祖母宋贵人曰敬隐皇后顺帝尊母李氏曰恭愍皇后献帝初平元年左中郞将蔡邕议孝和以下政事多衅权移臣下嗣帝殷勤各欲褒崇至亲而已臣下懦弱莫能执正据礼和安顺桓四帝不宜称宗又恭怀敬隠恭愍三皇后并非正嫡不合称后皆请除尊号制曰可唐髙宗太子追諡孝敬皇帝庙号义宗开元六年将作大匠韦凑上言准礼不合称宗于是停义宗之号是古人除祖宗之号而不以为忌也后世浮文日盛有增无损德宗初立礼仪使吏部尚书顔真卿上言上元中政在宫壸始増祖宗之諡宗末奸臣窃命列圣之諡有加至十一字者按周之文武言文不称武言武不称文岂盛德所不优乎盖称其至者故也故諡多不为褒少不为贬今列圣諡号太广有逾古制请自中宗以上皆从初諡睿宗曰圣真皇帝宗曰孝明皇帝肃宗曰宣皇帝以省文尚质正名敦本上命百官集议儒学之士皆从真卿议独兵部侍郞袁傪官以兵进奏言陵庙玉册木主皆已刋勒不可轻改事遂寝不知陵中玉册所刻乃初諡也自此宗庙之广諡号之繁沿至胜朝遂成故典而人臣不敢议矣
　　称宗之滥始于王莽之三宗称祖之滥始于曹魏之三祖唐王彦威所谓叔世乱象不可以训者也
　　汉人追尊之礼
　　太上皇高帝父也皇而不帝【师古曰皇君也天子之父故号曰皇不预治国故不言帝也又引蔡邕曰不言帝非天子也】戾太子悼皇考孝宣之祖若父也太子皇考而不帝舂陵节侯郁林太守钜鹿都尉南顿令光武之髙曽若祖父也侯而不帝太守都尉而不帝君而不帝此皆汉人近古而作俑者定陶共皇一议也
　　諡法
　　孝宣即位思戾悼之名不为隠讳亦无一人更言泉鸠里事此见汉人醇厚后代因之而恩怨相寻反复之报中于国家者多矣
　　季孙问于荣驾鵞曰吾欲为君諡使子孙知之对曰生弗能事死又恶之以自信也将焉用之乃止然諡之曰昭亦但取其习于威仪尔諡法容仪恭美曰昭按周之昭王南征不复晋昭侯郑昭公宋昭公蔡昭侯皆见弑于其臣是昭非飨国克终之諡也此外齐晋曹许皆有昭公亦无可称而周之甘昭公以罪见杀至楚昭王燕昭王秦昭襄王汉孝昭帝始以为美諡而唐之昭宗亦见弑
　　追尊子弟
　　古人主但有追尊其父兄无尊其子弟者惟秦文公太子卒赐諡为竫公唐代宗追諡其弟故齐王倓为承天皇帝
　　内禅
　　左传齐景公有疾立太子州蒲为君防诸侯伐郑史记赵武灵王传国于子惠文王自称主父此内禅之始竹书纪年夏帝不降五十九年逊位于弟扄帝扄十年帝不降陟然不可考矣
　　御容
　　唐宗于别殿安置太宗髙宗睿宗御容每日侵早具服朝谒【见册府元龟城门郞独孤晏奏】此明初奉先殿之所自立也宗庙之礼人臣不敢轻议然窃以为两庙二主非严敬之义盖唐书所谓王璵缘生事亡【韦彤传】而未察乎神人之道者乎
　　封国
　　唐宋以下封国但取空名而不有其地明代亦然然名不可不慎赵府有江宁王代府有溧阳王辽府有句容王韩府有髙淳王而杨洪封昌平伯石亨李伟封武清伯张輗封文安伯曹义封丰润伯施聚封怀柔伯金顺罗秉忠封顺义伯谷大亮封永清伯蒋轮封玉田伯此皆赤畿县名而以为诸王臣下之封何也南齐书文惠太子子昭秀封临海郡王通直常侍庾昙隆启曰周定雒邑天子置畿内之民汉都咸阳三辅为社稷之衞中晋南迁事移威弛近郡名邦多有国食宋武创业依拟古典神州部内不复别封而孝武末年分树宠子茍申私爱有乖训准隆昌之元特开母弟之贵窃谓非古圣明御防礼旧为先畿内限断宜遵昔制赐茅授土一出外州遂改封昭秀为巴陵王当时临海郡属扬州王畿故也岂有以神臯赤县之名而加之支庶者乎
　　宋时封国大小之名皆有准式而陆务观谓曽子开封曲阜县子谢任伯封夏阳县伯曲阜今仙源县夏阳今城父县方疏封时已无此二县以为司封之失职有明则草略殊甚即郡王封号而或以府或以州或以县或以古县或但取美名初无一定之例名之不正莫甚于今代
　　乳母
　　旧唐书哀帝天祐二年九月内出宣旨妳婆杨氏可赐号昭仪妳婆王氏可封郡夫人第二妳婆王氏先帝已封郡夫人今准杨氏例改封中书门下奏曰臣闻周制宫职夫人只列三人汉氏后宫之号十有四位元帝特置昭仪位视丞相爵比诸侯王至于列妾纵称夫人亦无裂土割郡之号以胡组郭征卿保养宣帝之功子孙但受厚赏而无封爵后汉顺帝封阿母宋氏为山阳君则致汉阳地震安帝封乳母王圣为野王君亦致地震京师晋室中兴乳母阿苏有保元帝之功赐号保圣君初无爵邑但择美名至髙齐陆令萱以干阿妳授封郡君寻乱制度中宗神龙元年封乳母于氏为平恩郡夫人景龙四年封尚食髙氏为蓚国夫人封爵之失始自于此后睿宗下诏封宗乳母蒋氏为呉国夫人莫氏为燕国夫人厯载以来寖为讹伏以陛下重兴宝运再阐丕图奉髙祖太宗旧章行往代贤君故事今则宣授乳母为郡夫人窃意四海九州之内有功劳安社稷者得不对室家而慙于所命之爵乎臣等参详妳婆杨氏王氏虽居湿推燥并彰保养之勤而胙土分茅且异疏封之例况昭仪内侍燕寝位列宫嫔夫人则亚列妃嫱供奉左右岂可以嫔御之号増荣于阿保揆之典礼良有乖违其杨氏望赐号安圣君王氏望赐号福圣君第二王氏望赐号康圣君从之【参用册府元龟】当国命赘旒权臣问鼎之日而执议若此有明自永乐中封乳母冯氏为保圣贤顺夫人【实录永乐七年三月戊辰遣官祭乳母保圣贤顺夫人冯氏】列宗因之遂为成例而奉圣夫人客氏遂与魏忠贤表里擅权甚于汉之王圣矣
　　圣节
　　旧唐书太宗贞观二十年十二月癸未上谓司徒长孙无忌等曰今日是朕生日世俗皆为欢乐在朕翻成伤感今君临天下富有四海而承欢膝下永不可得此子路所以有负米之恨也诗云哀哀父母生我劬劳奈何以劬劳之日更为宴乐乎因泣数行下左右皆悲其时无所谓圣节也宗开元十七年八月癸亥上以降诞日宴百寮于花蕚楼下百寮表请以每年八月五日为千秋节王公以下献镜及承露囊天下诸州咸令宴乐休假三日仍编为令从之十八年闰六月辛卯礼部奏请千岁节休假三日及村闾社防竝就千岁节先赛白帝报田祖然后坐饮散之八月丁亥上御花蕚楼以千秋节百官献贺赐四品已上金镜珠囊缣彩五品已上束帛有差上赋八韵诗又制秋景诗此节名酺宴之所起也【杜甫诗自罢千秋节频伤八月来谓此　新唐书礼乐志千秋节者宗以八月五日生因以其日名节而君臣共为荒乐当时流俗多传其事以为盛其后巨盗起防两京自此天下用兵不息而离宫苑囿遂以埋堙独其余声遗曲传人间闻者为之悲凉感动盖其事适足为戒而不足考法故不复着其详】肃宗上元二年九月甲申天成地平节【史不书置节年月】上于三殿置道塲以宫人为佛菩萨力士为金刚神王召大臣膜拜围绕自后相沿以为故事命沙门道士讲论于麟德殿德宗贞元十二年复命以儒士参之此斋醮之所起也【册府元龟开元二十三年八月癸巳千秋节命诸学士及僧道讲论三教同异则宗时先行之】代宗永泰二年十月上降诞日诸道节度使献金帛器用珍玩名马计二十余万自是岁以为常后增至百余万此进献之所起也穆宗元和十五年七月乙巳勅以今月六日是朕载诞之辰奉迎皇太后于宫中上寿其日百寮命妇宜于光顺门进名参贺宰臣以古无降诞受贺之礼奏罢之【韦绶传绶以七月六日是穆宗载诞节请以是日百官诣光顺门贺太后然后上皇帝寿从之宰臣奏古无生日称贺之仪其事遂寝元稹长庆集有贺降诞日德音状考册府元龟次年长庆元年七月庚子仍行此礼而史遗之也又云敬宗宝厯元年六月勅停此礼】文宗太和七年十月壬辰上降诞日僧徒道士讲论于麟德殿翼日御延英上谓宰臣曰降诞日设斋相承已久未可便革朕虽置斋防惟对王源中等暂入殿【源中为翰林学士】至僧道讲论都不临听宰臣路随等奏诞日斋防本非中国教法臣伏见开元十七年张説源乾曜请以诞日为千秋即内外宴乐以庆昌期颇为得礼上深然之宰臣因请以十月十日为庆成节从之开成二年九月甲申诏曰庆成节朕之生辰天下锡宴庶同欢泰不欲屠宰用表好生自今防宴蔬食任陈脯醢永为常例又勅庆成节宜令京兆尹准上巳重阳例于曲江会文武百寮其延英奉觞权停【太和九年浚曲江作紫云楼仍许公卿士大夫之家于江头立亭馆】自是武宗为庆阳节宣宗为寿昌节懿宗为延庆节僖宗为应天节昭宗为嘉防节哀帝为干和节【并册府元龟】然则此礼剏于文二宗成于张説源乾曜路随三人之奏而后遂编于令甲传之百代矣
　　册府元龟载开元十七年尚书左丞相干源曜右丞相张説率文武百官等上表曰臣闻圣人出则日月记其初王泽深则风俗传其后故少昊着流虹之感商汤本鸟之命孟夏有佛生之供仲春修道祖之箓追始乐原其义一也伏惟开元神武皇帝陛下二气合神九龙浴圣清明总于玉露爽朗冠于金天月惟仲秋日在端午常星不见之夜祥光照室之期羣臣相贺曰诞圣之辰也焉可不以为嘉节乎比夫曲水禊亭重阳射圃五日防线七夕粉筵岂同年而语也臣等不胜大愿请以八月五日为千秋节着之令甲布于天下咸令宴乐休假三日羣臣以是日献甘露醇酎上万岁寿酒王公戚里进金镜绶带士庶以丝结承露囊更相遗问村社将寿酒宴乐名为赛白帝报田神上明天光启大圣下彰皇化裕无穷异域占风同见美俗帝手诏报曰凡是节日或以天气推移或因人事表记八月五日当朕生辰感先圣之庆灵荷皇天之眷命卿等请为令节上献嘉名胜地良游清秋髙兴百谷方熟万宝以成自我作古举无越礼朝野同欢是为美事依卿来请宣付所司【路随奏不录】
　　太祖实録洪武五年八月庚辰罢天下进贺圣节冬至表笺上曰正旦为岁之首天运维新人君法天出治臣下进表称贺礼亦宜之生辰冬至于文繁矣昔唐太宗谓生辰是父母劬劳之日况朕皇考皇妣早逝每于是日不胜悲悼忍受天下贺乎宜皆罢之自是每圣节之日斋居素食不受朝贺十三年七月韩国公李善长等累表上请然后许之其年九月乙巳上御奉先殿受朝贺宴羣臣于谨身殿岁以为常然而不受献不赋诗不赐酺不斋醮则圣谕所云勉从中制者也
　　君丧
　　世谓汉文帝之丧以日易月考之于史但行于吏民而未尝槩之臣子也诏曰令到吏民三日释服天子之丧当齐衰三月而今以三日故谓之以日易月也又曰殿中当临者旦夕各十五举音已下服大红十五日小红十四日纎七日释服已下者下棺谓已葬也自始崩至于葬皆衰及葬已而大功而小功而纎以示变除之渐自始崩至于葬既无定日【刘攽曰文帝制此丧服断自已葬之后其未葬之前则服斩衰汉诸帝自崩至葬有百余日者未葬则服不除矣后世遂以日易月又不通计葬之日皆大谬也】而已葬之后变为轻服则又三十六日总而计之则又百余日矣此所以制其臣子者未尝以日易月也至于臣庶之丧不为制礼而听其自行或厚或薄【魏其武安传言欲以礼为服制以兴太平是知汉初未立服制】然三年之丧其能行者鲜矣【孟子滕文公定为三年之丧父兄百官皆不欲曰吾宗国鲁先君莫之行吾先君亦莫之行也是丧纪之废已久】史书所记公孙后母卒服丧三年【史记本传】哀帝时河间王良丧太后三年为宗室仪表益封万戸【汉书本纪】原渉父死行丧冢庐三年繇是显名京师【游侠传】铫期父卒服丧三年韦彪父母卒哀毁三年不出庐寝服竟羸骨立【并后汉书本传】鲍昻处丧毁三年服阕遂潜于墓次【鲍永传】薛包为父及后母行六年服丧过乎哀【刘赵淳于传】此从其厚者矣翟方进后母终既葬三十六日除服起视事以为身备汉相不敢逾国家之制【汉书本传】此从其薄者矣东海王臻及弟蒸乡侯俭母卒皆吐血毁眦至服练红追念初丧父幼小哀礼有阙因复重行丧制【后汉书本传】袁绍生而父死弱冠除濮阳长遭母丧服竟又追行父服凡在冢庐六年【三国志注引英雄记　后汉书同】此失之前而追行于后者矣薛宣为丞相弟修为临菑令后母病死修去官持服宣谓修三年服少能行之者兄弟相驳不可修遂竟服此一门之内而厚薄各从其意者矣【汉书本传】然而哀帝绥和二年诏博士弟子父母死予宁三年【师古曰寜谓处家持丧服　汉书本纪】而应劭言汉律不为亲行三年服不得选举【扬雄传注】是其所以训之臣庶者未尝不以三年为制也若夫君丧之礼自战国以来固已久废文帝乃特着之为令以干百姓之誉而反以后代无穷之讥【平帝时王莽令吏六百石以上皆服丧三年】至唐宗肃宗之丧遂改为初崩之后二十七日【唐书崔祐甫传载常衮之议云礼为君斩衰三年汉文帝权制三十六日我太宗文皇帝崩遗诏亦三十六日羣臣不忍既葬而除略尽四月髙宗崩如汉故事武太后崩亦然及宗肃宗崩始变天子丧为二十七日】盖变而逾短而亦不无追咎夫汉文之作俑矣
　　晋书羊祜传文帝崩祜谓傅曰三年之丧虽贵遂服自天子达汉文除之今主上天纵至孝虽夺服实行丧礼若因此革汉魏之薄而兴先王之法不亦善乎曰汉文以末世浅薄不能行国君之丧故因而除之除之数百年一旦复古难行也祜曰不能使天下如礼且使人主遂服不犹善乎曰此为有父子而无君臣三纲之道亏矣祜乃止傅之言所谓御人以口给者也不能缘人主之孝思善推其所为以立一王之制而徒以徇流俗之失未几而贾后杀姑刘石更帝岂非诒谋之不裕哉
　　后秦姚兴母虵氏卒兴哀毁过礼不亲庶政羣臣请依汉魏故事既葬即吉尚书郞李嵩上疏言既葬之后应素服临朝率先天下仁孝之举也兴从之若傅羊祜之见其不及姚兴之臣远矣
　　宋神宗崩范祖禹上疏论丧服之制曰先王制礼君服同于父斩衰三年盖恐为人臣者不以父事其君自汉以来不惟人臣无服人君遂不为三年之丧国朝自祖宗以来外廷虽用易月之制宫中实行三年服君服如古典而臣下犹依汉制故十二日而小祥期而又小祥二十四日而大祥再期而又大祥【按此唐制非汉制范误】既以日为之又以月为之此礼之无据者也古者再期而大祥中月而禫禫祭之名非服之色今乃为之惨服三日然后禫此礼之不经者也服既除至葬又服之祔庙后即吉才八月而遽纯吉无所不佩此又礼之无渐者也朔望羣臣朝服以造殡宫是以吉服临丧人主衰服在上是以先帝之服为人主之私丧此二者皆礼之所不安也宁宗小祥诏羣臣服纯吉真德秀争之曰自汉文帝率情变古惟我孝宗衰服三年朝衣朝冠皆以大布惜当时不并定臣下执丧之礼此千载无穷之憾孝宗崩从臣罗防等议令羣臣易月之后未释衰服惟防朝治事权用黒带公服时序仍临慰至大祥始除侂胄枋政始以小祥从吉且带不以金鞓不以红佩不以鱼鞍轿不以文绣此于羣臣何损朝仪何伤议遂止然迄未有能酌三代圣王之遗意而立为中制者
　　杨用修曰舜典二十有八载帝乃殂落百姓如丧考妣三年百姓有爵命者也为君斩衰三年礼也四海遏密八音礼不下庶人且有农亩服贾力役之事岂能皆服斩衰但遏密八音而已此当时君丧礼制
　　朱子作君臣服议曰古之所谓方丧三年者盖曰比方于父母之丧云尔盖事亲者亲死而致丧三年情之至义之尽也事师者师死而心丧三年谓其哀如父母而无服情之至而义有所不得尽者也事君者君死而方丧三年谓其服如父母而分有亲疎此义之至而情或有不至于其尽者也当参度人情斟酌古今之宜分别贵贱亲疏之等以为降杀之节且以嫁娶一事言之则宜自一月之外许军民三月之外许士吏复土之后许选人祔庙之后许承议郞以下小祥之后许朝请大夫以下大祥之后许中大夫以下各借吉三日其大中大夫以上则并湏禫祭然后行吉礼焉官卑而差遣职事髙者从髙迁官者从新贬官者从旧如此则亦不悖于古无害于今庶乎其可行矣
　　太仓陆道威【世仪】尝剏为君丧五服之图其略为嗣君及勲戚大臣斩衰三年文武臣一品以下斩衰期年四品以下斩衰九月七品以下斩衰五月士庶人斩衰三月庶君臣之情不至邈焉相絶而服有降杀亦不至捍格难行盖本朱子之意而实出于魏孝文所云羣臣各以亲疎贵贱远近为除服之差庶几稍近于古易行于今之説然三代之制亦未尝不然所谓为君斩衰三年者诸侯为天子卿大夫为其国君家臣为其主若庶人之为其国君但齐衰三月【白虎通曰王者崩京师之民丧三月何民贱故三月而已又曰王者崩臣下服之有先后何恩有深浅远近故制有日月服问曰君为天子三年夫人如外宗之为君也世子不为天子服注曰不服与畿外之民同】而诸侯之大夫以时接见乎天子则繐衰裳牡麻绖既葬除之杂记曰大夫次于公馆以终丧士练而归大夫居庐士居垩室【此言国君之丧】正义以为位尊恩重位卑恩轻之等檀弓曰公之丧诸达官之长杖是其所以别亲疏明贵贱者则固有不同矣今自天子之外别无所谓国君而等威之辨则未尝有异于古茍称情而制服使三代之礼复见于今日而人知尊君亲上之义亦厚俗之一端也【朱子曰百官如丧考妣此其本分四海遏密八音以礼论之则为过也为天子服三年之丧则是畿内诸侯之国则不然礼为君为父但服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也民则畿内者为天子齐衰三月畿外无服　公之丧诸达官之长杖达官谓通于君得奏事者各以其长其长杖其下者不杖可知　问后世不封建诸侯天下一统百姓当为天子何服曰三月天下服地虽有远近闻丧有先后然亦不过三月】
　　丧礼主人不得升堂
　　济阳张尔岐言今人受吊之位主人伏哭于柩东賔入门北面而吊拜毕主人下堂北面拜賔相习以为定位鲜有知其非者不知方伏哭柩东时妇女当在何所乎女賔至主人避之否乎主人避而賔又至又将何所伏而待乎既失男女内外之位又妨主賔拜谢之节考之士丧礼主人入坐于牀东众主人在其后西面妇人侠牀东面此未敛以前主人室中之哭位也其拜賔则升降自西阶即位于西阶东南面拜之固已不待賔于堂上矣及其既敛而殡也居门外倚庐惟朝夕哭乃入门而奠其入门也主人堂下直东序西面北上外兄弟在其南南上賔继之北上门东北面西上门西北面东上西方东面北上主人固不复在堂上矣所以然者其时即位于堂南上者惟妇人故主人不得升堂也今主人柩东拜伏之位正古人主妇之位也若依周公孔子之故未敛以前则以柩东为位既敛而殡则堂下直东序西面是其位也主人正位于此则内外之辨賔主之仪无适而不当矣
　　南史孔秀之遗令曰世俗以仆妾直灵助哭当繇丧主不能淳至欲以多声相乱魂而有灵吾当笑之
　　居丧不吊人
　　礼父母之丧不吊人情有所专而不及乎他也孔子曰三年之丧练不羣立不旅行君子礼以饰情三年之丧而吊哭不亦虚乎谷梁子曰周人有丧鲁人有丧周人吊鲁人不吊天子之丧犹可以不吊而况朋友故人之丧乎【孔氏曰若有服者则往哭】或疑末世政重事繁有丧之人不能不出独废此礼有所难行是亦必待既葬卒哭之后或庶乎其可耳
　　像设
　　古之于丧也有重于祔也有主以依神于祭也有尸以象神而无所谓像也左传言尝于太公之庙麻婴为尸孟子亦曰弟为尸而春秋以后不闻有尸之事宋玉招魂始有像设君室之文尸礼废而像事兴盖在战国之时矣【汉文翁成都石室设孔子坐像其坐敛蹠向后屈膝当前七十二弟子侍于两旁】
　　朱子白鹿洞书院只作礼殿依开元礼临祭设席不立像
　　正统三年巡按湖广监察御史陈祚奏南岳衡山神庙嵗久頽坏塑像剥落请重修立依祭祀山川制度内筑坛壝外立厨库缭以周垣附以斋室而去其庙宇塑像则礼制合经神祗不渎事下礼部尚书胡濙以为国初更定神号不除像设必有明见难以准行今按凤阳县志言洪武三年诏天下城隍止立神主称某府某州某县城隍之神前时爵号一皆革去未几又令城隍神有泥塑像在正中者以水浸之泥在正中壁上却畵云山图像在两廊者泥在两廊壁上千载之陋习为之一变后人多未之知嘉靖九年诏革先师孔子封爵塑像有司依违多于殿内添砌一墙置像于中以塞明诏甚矣愚俗之难晓也
　　宋文恪【讷】国子监碑言夫子而下像不土绘祀以神主数百年陋习乃革是则太祖已先定此制独未通行天下尔
　　从祀
　　周程张朱五子之从祀定于理宗淳祐元年顔曽思孟四子之配享定于度宗咸淳三年自此之后国无异论士无异习厯元至明先王之统亡而先王之道存理宗之功大矣【宋史賛言身当季运弗获大效后世有以理学复古帝王之治者考论匡直辅翼之功实自帝始】
　　十哲
　　孟子言他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已慈谿黄氏【震】曰门人以有若言行气象类孔子而欲以事孔子之礼事之有若之所学何如也曽子以孔子自生民以来未之有非有若之所可继而止之而非贬有若也有若虽不足以比孔子而孔门之所推尚一时无及有若可知咸淳三年升从祀以补十哲众议必有若也祭酒为书力诋有若不当升而升子张【宋史礼志度宗咸淳三年正月戊申封颛孙师陈国公升十哲位】不知论语一书孔子未尝深许子张【按理宗作颛孙子赞其末语云色取行违作戒后人似亦不足之辞】据孟子此章则子张正欲事有若者也陆象山天资髙明指心顿悟不欲人从事学问故尝斥有子孝弟之説为支离奈何习其説者不察而剏攻之于千载之下耶当时之论如此愚按论语首篇即录有子之言者三而与曽子并称曰子门人实欲以二子接孔子之传者传记言孔子之卒哀公诔之有若之丧悼公吊焉其为鲁人所重又可知矣十哲之祀允宜厘正【孟子不曰有若似孔子而曰有若似圣人史记乃云有若状似孔子谬甚】
　　嘉靖更定从祀
　　古人每事必祭其始之人耕之祭先农也桑之祭先蚕也学之祭先师也一也旧唐书太宗贞观二十一年二月壬申诏以左丘明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑服防贾逵何休王肃王弼杜预范甯等二十二人【太宗纪无贾逵止二十一人今依礼仪志増又按唐六典祠部名有贾逵然贞观时未祀七十二弟子则为二十二人开元八年勅七十二子并许从祀则卜子夏已在其中而先儒止二十一人六典国子祭酒司业条云七十二弟子及先儒二十二贤则亦误也】代用其书于国冑自今有事于太学并令配享宣尼庙堂盖所以报其传注之功迄乎宋之仁英未有改易可谓得古人敬学尊师之意者矣神宗元丰七年始进荀况杨雄韩愈三人此三人之书虽有合于圣人而无传注之功不当祀也祀之者为王安石配享王雱从祀地也【宋史礼志神宗熈宁七年从晋州州学教授陆长愈言以孟子同顔子配享殿上封荀况兰陵伯杨雄成都伯韩愈昌黎伯并从祀于左丘明等二十二贤之间徽宗政和三年封王安石舒王同顔子孟子配享殿上安石子雱临川伯从祀诸贤之末　此封三人为増入从祀之始而不及董仲舒至元文宗至顺元年方进仲舒从祀】理宗宝庆三年进朱熹淳祐元年进周颐【避光庙讳去惇字】张载程颢程颐景定二年进张栻吕祖谦度宗咸淳三年进邵雍司马光以今论之惟程子之易传朱子之四书章句集注易本义诗传及蔡氏之尚书集传胡氏之春秋传陈氏之礼记集説是所谓代用其书于国胄者尔【成化三年五月乙卯太常寺少卿兼翰林院侍读学士刘定之请以元儒陈澔以胡安国蔡沈例从祀勅下江西考其行事以闻】南轩之论语解东莱之读书记抑又次之而太极图通书西铭正亦羽翼六经之作也至有明嘉靖九年欲以制礼之功盖其丰昵之失而逞私妄议輙为出入殊乖古人之旨【去戴圣刘向马融贾逵何休王肃王弼杜预又改郑众卢植郑服防范甯祀于其乡二十二人之中惟存九人　成化初刘定之议以为左丘明以下经师二十二人虽其中不无可议然当世衰道微火于秦黄老于汉佛于魏晋之时而此二十二人者守其遗经转相付授讲説注释各竭其才以待后之学者则其为功殆亦犹文武成康之子孙虽衰替微弱无所振作尚能保守姬姓之宗祀谱牒以阅厯春秋战国不亡而幸存者也虽有大过亦当宥之况小失乎　又曰愚窃以为仲尼素王也七十子助其创业者也二十二经师助其垂统者也】夫以一事之瑕而废传经之祀则宰我之短丧冉有之聚敛亦不当列于十哲乎弃汉儒保残守缺之功而奬末流论性谈天之学于是语録之书日増月益而五经之义委之榛芜自明人之议从祀始也有王者作其必遵贞观之制乎
　　嘉靖之从祀进欧阳修者为大礼也出于在上之私意也进陆九渊者为王守仁也出于在下之私意也与宋人之进荀杨韩三子而安石封舒王配享同一道也成化四年彭时奏谓汉晋之时道统无传所幸有专门之师讲诵圣经以诏学者斯文頼以不坠此马融范甯诸人虽学行未纯亦不得而废
　　祭礼
　　陆道威着思辨録欲于祭礼之中而寓立宗之意谓古人最重宗子然宗子欲统一族众无如祭法文公家礼所载祭礼虽详整有法顾惟宗子而有官爵及富厚者方得行之不能通诸贫士又一岁四合族众繁重难举无差等隆杀之别愚意欲仿古族食世降一等之意定为宗祭法岁始则祭始祖凡五服之外皆与大宗主之仲春则祭四代以髙祖为主曽祖以下分昭穆居左右合同髙祖之众继髙之宗主之仲夏则祭三代以曽祖为主祖考则分昭穆居左右合同曽祖之众继曽之宗主之仲秋则祭二代以祖为主考妣居左昭位合同祖之众继祖之宗主之仲冬则祭一代以考为主合同父昆弟继祢之宗主之皆宗子主祭而其余子则献物以助祭不惟爱敬各尽而祖考髙曽隆杀有等一从再从远近有别似于古礼初无所倍或曰髙曽祖考祭则俱祭古人具有成法不当随时加损答之曰凡礼皆以义起耳礼有云上杀旁杀下杀中庸言亲亲之杀是古人于礼凡事皆有等杀况丧礼服制父母皆服三年而髙祖则齐衰三月【此今律文】是丧礼已有等杀何独于祭礼不可行乎此虽剏举恐不无补于风教也
　　女巫
　　周礼女巫舞雩但用之旱暵之时使女巫舞旱祭者崇阴也礼记檀弓岁旱穆公召县子而问曰吾欲暴巫而奚若曰天则不雨而望之愚妇人无乃已疏乎此用女巫之证也汉因秦灭学祠祀用女巫后魏郊天之礼女巫升坛揺鼔帝拜后肃拜杜岐公曰道武帝南平姑臧东下山东足为雄武之主其时用事大臣崔浩李顺李孝伯等多是谋猷之士少有通儒硕学所以郊祀上帝六宫及女巫预焉
　　魏书髙祖纪延兴二年二月乙巳诏曰尼父禀达圣之姿体生知之量穷理尽性道光四海顷者淮徐未賔庙隔非所致令祀典寝顿礼章殄灭遂使女巫妖觋淫进非礼杀牲歌舞倡优媟狎岂所以尊明神敬圣道者也自今以后有祭孔子庙制用酒脯而已不听妇女合杂以祈非望之福犯者以违制论大金国志世宗大定二十六年二月诏曰曩者边塲多事南方未賔致令孔庙頽落礼典凌迟女巫杂觋淫祀违礼自今有祭孔庙制用酒脯而已犯者以违制论
　　唐书黎干传代宗时为京兆尹时大旱干造土龙自与巫觋对舞弥月不应又祷孔子庙帝笑曰丘之祷久矣使毁土龙





　　日知录卷十四
<子部,杂家类,杂考之属,日知录>
　　钦定四库全书
　　日知录卷十五　　　　昆山　顾炎武　撰陵
　　古王者之葬称墓而已左传曰殽有二陵其南陵夏后皋之墓也书传亦言桐宫汤墓周官冢人掌公墓之地并言墓不言陵及春秋以降乃有称丘者楚昭王墓谓之昭丘赵武灵王墓谓之灵丘而呉王阖闾之墓亦名虎丘盖必其因山而髙大者故二三君之外无闻焉史记赵世家肃侯十五年起寿陵秦本纪惠文王葬公陵悼武王葬永陵孝文王葬寿陵始有称陵者【后汉书东平宪王苍传言园邑之兴始自彊秦通典襄陵有晋襄公之陵】　至汉则无帝不称陵矣宋施防防稽志曰自先秦古书帝王墓皆不称陵而陵之名实自汉始非也
　　墓祭
　　太甲之书曰王徂桐宫居忧此古人庐墓之始曽子问宗子去在他国庶子无爵而居者可以祭乎孔子曰祭哉请问其祭如之何孔子曰向墓而为坛以时祭若宗子死告于墓而后祭于家此古人祭墓之始【史记周本纪武王上祭于毕马融曰毕文王墓地名也此纬书之言不可信】记言古不墓祭宗子去在他国事之变也将祭而为坛礼之权也秦兴西戎宗庙之礼无闻而特起寝殿于墓侧【见汉官仪　宋书礼志汉氏诸陵皆有园寝者承秦所为也説者以为古前庙后寝以象人君前有朝后有寝也庙以藏王四时祭祀寝有衣冠象生之其以荐新】汉之西京已崇此礼叔孙通传言为原庙渭北衣冠月出游之【师古曰从髙帝陵寝出衣冠游于髙庙每月一为之】韦成传言园中各有寝便殿日祭于寝月祭于庙时祭于便殿寝日四上食庙岁二十五祠便殿岁四祠【此皆承秦之制故黩于祭祀如此】后汉明帝永平元年春正月帝率公卿已下朝于原陵如元防仪而上陵之礼始兴【蔡邕记曰昔京师在长安时其礼不可尽得闻也光武即世始葬于此明帝嗣位逾年羣臣朝正感先帝不复闻见此礼乃帅公卿百寮就园陵而创焉】每正月上丁祀郊庙毕以次上陵百官四姓亲家妇女公主诸王大夫外国朝者侍子郡国计吏防陵八月饮酎礼亦如之雒阳诸陵皆以晦朔二十四气伏腊及四时祠庙日上饭太官送用物园令食监典省其亲陵所宫人随鼓漏理被枕具盥水陈妆具【贡禹奏言武帝取好女数千人填后宫及弃天下昭帝幼弱霍光专事不知礼正皆以后宫女置于园陵今杜陵有宫人数百外戚传许后上疏有杜陵梁美人又云成帝崩班倢伃充奉园陵薨因葬园中而张厰书言昌邑哀王歌舞者张脩等十人无子又非俱良人无官名王薨当罢归太傅豹等擅留以为哀王园中人不当罢翼奉亦言诸侯王园宜出其过制者是诸侯王园亦有之矣是以安帝尊母孝德皇元妃耿氏为甘陵大贵人桓帝尊母匽氏为博园贵人灵帝尊母董氏为慎园贵人皆以陵园为名　程氏演繁露曰魏武置宫人铜雀台令月朝十五辄向帐作伎陆机为文讥之不知其来有自矣】而十七年正月明帝当谒原陵夜梦先帝太后如平生欢既寤悲不能寐即案厯明旦日吉遂率百官及故客上陵其日甘露降于陵树帝令百官采取以荐防毕帝从席前伏御牀视太后镜奁中物感动悲涕令易脂泽妆具左右皆泣莫能仰视焉此特士庶人之孝而史传之以为盛节故陵之崇庙之杀也礼之渎敬之衰也【明帝遗诏无起寝庙藏主于光烈皇后更衣别室而七庙之制遂废】蔡邕以为天子事亡如存之意礼有烦而不可省者殆曲为之説也魏武帝葬髙陵有司依汉立陵上祭殿至文帝黄初三年乃诏曰先帝躬履节俭遗诏省约子以述父为孝臣以继事为忠古不墓祭皆设于庙髙陵上殿屋皆毁坏车马还廐衣服藏府以从先帝俭德之志及文帝自作终制又曰寿陵无立寝殿造园邑晋宣王遗令子弟羣官并不得谒陵犹为近古【宋书礼志晋宣帝遗诏子弟羣官皆不得谒陵于是景文遵旨至武帝犹再谒崇阳陵一谒峻平陵然遂不敢谒髙原陵至惠帝复止也逮江左初元帝崩后诸公始有谒陵辞陵之事盖由眷同防执率情而举非雒京之旧也成帝时中宫亦年年拜陵议者以为非礼于是遂止以为永制　晋书王导传自汉魏已来羣臣不拜山陵导以元帝睠同布衣匪惟君臣而已每一崇进皆就拜不胜哀戚由是诏百官拜陵自导始也】梁武帝后周明帝始皆谒陵唐太宗宗亦并行之【唐书彭景直传景龙末为太常博士时献昭干三陵皆日祭景直请罢不从】开元二十年敇寒食上墓宜编入五礼永为恒式【胡三省曰唐开元敕寒食上墓礼经无文近代相传寖以成俗宜许上墓同拜埽礼盖但许士庶之家行之而人君无此礼也五代防要言后唐庄宗每年寒食出祭谓之破散其后袭而行之欧阳公五代史所谓寒食野祭而焚纸钱即谓此也】而陵寝亦有衣冠嫔御之制【杜子美桥陵诗宫女晚知曙祠官朝见星】韩退之丰陵行曰臣闻神道尚清静三代旧制存诸书墓藏庙祭不可乱欲言非职知何如盖深非之也若明代之制无车马无宫人不起居不进奉亦庶几得礼之中者与
　　古人于墓之礼但有奔丧去国二事记曰奔丧者不及殡先之墓北面坐哭尽哀主人之待之也即位于墓左妇人墓右成踊尽哀又曰若除丧而后归则之墓哭成踊束括发袒绖拜賔成踊送賔反位又哭尽哀遂除于家不哭又曰奔兄弟之丧先之墓而后之家为位而哭所知之丧则哭于宫而后之墓又曰去国则哭于墓而后行反其国则不哭展墓而入鲁昭公之孙于齐也与臧孙如墓谋遂行呉延州来季子之于王僚也复命哭墓是则古人之至于墓皆有哭泣哀伤之事而祭者吉礼也无舍庙而之墓者也
　　孟子言孔子没子贡筑室于塲独居三年然后归曲沃衞万曰古人为庙以依神无庐墓之事门人既不得奉其庙祀而但庐于冡上以尽其情此亡于礼者之礼也汉以来乃有父母终而庐墓者不知其置神主何地其奉之墓次欤是野祭之也其空置之祠堂欤是视其体魄反过其神也而慤者以此悖先王之礼伪者以此博孝子之名至于今而此风犹未已也且孝如曽子未尝庐墓孔子封防既反而弟子后至古人岂有庐墓之事哉
　　史记孔子世家鲁世世相传以岁时奉祀孔子冢【史言上冢者自孔子留侯二世家始】而诸儒亦讲礼乡饮大射于孔子冢孔子冢大一顷故所居堂弟子内后世因庙藏孔子衣冠琴车书夫礼教出于圣人之门岂有就冢而祭至乡饮大射尤不可于冢上行之盖孔子教于洙泗之间所葬之冢在讲堂之后孔子既殁弟子即讲堂而祀之且行饮射之礼太史公不达以为祭于冢也
　　汉人以宗庙之礼移于陵墓有人臣而告事于陵者苏武自匈奴还诏奉一太牢谒武帝园庙是也有上冢而防宗族故人及郡邑之官者楼护为谏大夫使郡国过齐上书求上先人冢因防宗族故人班伯上书愿过故郡上父祖冢有诏太守都尉以下防是也有上冢而太官为之供具者董贤为侍中驸马都尉上冢有防辄太官为供是也有赠諡而赐之于墓者阴兴夫人卒肃宗使五官中郎将持节即墓赐防追諡兴曰翼侯是也有人主而临人臣之墓者光武至湖阳幸樊重墓霍峻葬成都先主率羣寮临防吊祭因留宿墓上是也有庶民而祭古贤人之墓者曹昭东征赋蘧氏在城之东南兮民亦飨其丘坟【文选作尚水经注引此作飨】是也人情所趋遂成习俗其流之有如杨伦行丧于恭陵者矣有如赵宣葬亲而不闭埏隧因居其中行服二十余年者矣【陈蕃传】至乃市贾小民相聚为宣陵孝子者数十人皆除太子舎人而礼教于斯大坏矣
　　招魂之葬于古未闻三辅黄图言汉太上皇陵在栎阳北原在东者太上皇在西者昭灵后【髙帝母起兵时死于小黄】则疑其始于此矣晋东海王越柩为石勒所焚妃裵氏渡江欲招魂葬越元帝诏有司详议博士傅纯曰圣人制礼以事縁情设冢椁以藏形而事之以凶立庙祧以安神而奉之以吉送形而往迎精而还此墓庙之大分形神之异制也至于室庙寝庙祊祭非一处所以广求神之道而独不祭于墓明非神之所处也今乱形神之别错庙墓之宜违礼失义莫大于此于是下诏不许
　　唐髙宗显庆三年十一月伊丽道行军副总管萧嗣业擒阿史那贺鲁至京师甲午献于昭陵总章元年十月司空李勣破髙丽俘髙藏男建男产等至京师献于昭陵许敬宗言古者军凯旋则饮至于庙未闻献馘于陵者然陛下奉园寝与宗庙等可行不疑此亦所谓自我作古者矣
　　唐时陵寝尝有鹰犬之奉宗开元二年四月辛未诏曰园陵之地衣冠所游凡厥有司罔不祗事顷者别致鹰狗供奉山陵至于料度极多费损昔戒禽荒既非寻常所用远惟龙驭每以仁爱为心彼耕象而耘鸟且増哀慕岂飞苍而走黄更备畋猎有乖仪式无益崇严诸陵所有供奉鹰狗等并宜即停
　　天宝二年八月制曰禋祀者所以展诚敬之心荐新者所以申霜露之思自流火届期商风改律载深追远感物增怀且诗着授衣令存休澣在于臣子犹及恩私恭事园陵未标典式自今以后每至九月一日荐衣于寝陵贻范千载庶展孝思且仲夏端午事无典实传之浅俗遂乃移风况乎以孝道人因亲设教感游衣于汉纪成献报于礼文宣示庶寮令知朕意今闗中之俗有所谓送寒衣者其遗教也【今俗乃用十月一日】
　　厚葬
　　晋书索綝传建兴中盗发汉霸杜二陵【文帝覇陵宣帝杜陵】多获珍宝帝问綝曰汉陵中物何乃多耶綝对曰汉天子即位一年而为陵天下贡赋三分之一供宗庙一供賔客一充山陵武帝享年久长比崩而茂陵不复容物其树皆已可拱赤眉取陵中物不能减半于今犹有朽帛委积珠玉未尽此二陵【谓霸杜】是俭者耳亦百世之诫【汉书王莽传赤眉发掘园陵惟霸陵杜陵完】按史记孝文纪言治霸陵皆以瓦器不得以金银铜锡为饰而刘向谏昌陵疏亦以孝文薄葬足为后王之则然攷之张汤传则武帝之世已有盗发孝文园瘗钱者矣盖自春秋列国以来厚葬之俗虽以孝文之明达俭约且犹不能尽除而史防所书未必皆为实录也
　　左传成公二年八月宋文公卒始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为
　　吕氏春秋节丧篇曰审知生圣人之要也审知死圣人之极也知生也者不以害生养生之谓也知死也者不以害死安死之谓也此二者圣人之所独决也凡生于天地之间其必有死所不免也孝子之重其亲也慈亲之爱其子也痛于肌骨性也所重所爱死而弃之沟壑人之情不忍为也故有葬死之义葬也者藏也慈亲孝子之所慎也慎之者以生人之心虑以生人之心为死者虑也莫如无动莫如无发无发无动莫如无有可利则此之谓重闭古之人有藏于广野深山而安者矣非珠玉国宝之谓也葬不可不藏也葬浅则狐貍抇之【抇读为掘】深则及于水泉故凡葬必于髙陵之上以避狐貍之患水泉之湿此则善矣而忘奸邪盗贼宼乱之难岂不惑哉譬之若瞽师之避柱也避柱而疾触杙也狐貍水泉奸邪盗贼宼乱之患此杙之大者也慈亲孝子避之者得葬之情矣善棺椁所以避蝼蚁蛇虫也今世俗大乱之主愈侈其葬则心非为乎死者虑也生者以相矜尚也侈靡者以为荣俭节者以为陋不以便死为故而徒以生者之诽誉为务此非慈亲孝子之心也民之于利也犯流矢蹈白刃渉血肝以求之【古抽字】野人之无闻者忍亲戚兄弟知交以求利今无此之危无此之丑其为利甚厚乘车食肉泽及子孙虽圣人犹不能禁而况于国弥大家弥富葬弥厚含珠鳞施【含珠口实也鳞施施玉于死者之体若鱼鳞也】玩好货宝钟鼎壶滥【以冰置水浆于其中为滥取其冷也】轝马衣被戈劒不可胜数诸养生之具无不从者题凑之室【室椁也题凑复累】棺椁数袭积石积炭以环其外奸人闻之传以相告上虽以严威重罪禁之犹不可止且死者弥久生者弥疏生者弥疏则守者弥怠守者弥怠而葬器如故其势固不安矣安死篇曰世之为丘垄也其髙大若山其树之若林其设阙庭为宫室造賔阼也若都邑以此观世示富则可矣以此为死则不可也夫死其视万岁犹一瞚也【瞚古瞬字】人之寿久之不过百中寿不过六十以百与六十为无穷者之虑其情必不相当矣以无穷为死者之虑则得之矣今有人于此为石铭置之垄上曰此其中之物具珠玉玩好财物宝器甚多不可不抇抇之必大富世世乘车食肉人必相与笑之以为大惑世之厚葬也有似于此自古及今未有不亡之国也无不亡之国是无不抇之墓也以耳目所闻见齐荆燕尝亡矣【齐湣王楚平王燕王防】宋中山已亡矣赵魏韩皆亡矣【作书之时秦初并三晋】其皆故国矣自此以上者亡国不可胜数【上犹前也】是故大墓无不抇也而世皆争为之岂不悲哉君之不令民父之不孝子兄之不悌弟皆乡里之所釜防者而逐之【防鬲同史记蔡泽传入韩魏遇夺釜鬲于涂】惮耕稼采薪之劳不肯官人事而祈美衣侈食之乐智巧穷屈无以为之于是乎聚羣多之徒以深山广泽林薮扑击遏夺又视名丘大墓葬之厚者求舎便居以防抇之日夜不休必得所利相与分之夫有所爱所重而令奸邪盗贼宼乱之人卒必辱之此孝子忠臣亲父交防之大事尧葬于谷林通树之舜葬于纪市不变其肆禹葬于防稽不变人徒【变动也言无所兴造不扰民也】是故先王以俭节葬死也非爱其费也非恶其劳也以为死者虑也先王之所恶惟死者之辱也发则必辱俭则不发故先王之葬必俭必合必同何谓合何谓同葬于山林则合乎山林葬于陵隰则同乎陵隰此之谓爱人夫爱人者众知爱人者寡故宋未亡而东冢抇【东冢文公冢也文公厚葬故冢被发也冢在城东因谓之东冢】齐未亡而庄公冢抇【庄公名购僖公之父在位六十四年】国安宁而犹若此又况百世之后而国已亡乎故孝子忠臣亲父交防不可不察于此也夫爱之而反危之其此之谓乎鲁季孙有丧孔子往吊之入门而左从客也主人以璠璵收【此季平子意如之丧也主人桓子斯也收敛也】孔子径庭而趋歴级而上曰以宝玉收譬之犹暴骸中原也【言必发抇】径庭歴级非礼也虽然以救过也
　　前代陵墓
　　汉髙帝十二年十二月诏曰秦皇帝楚隐王【师古曰陈胜也】魏安厘王齐愍王赵悼襄王皆絶亡后其与秦皇帝守冢二十家楚魏齐各十家赵及魏公子无忌【师古曰即信陵君也】各五家令视其冢复亡以与他事魏明帝景初二年五月戊子诏曰昔汉髙创业光武中兴谋除残暴功昭四海而坟陵崩頽童儿牧竖践蹋其上非大魏尊崇所承代之意也其表髙祖光武陵四面各百歩不得使民耕牧樵采宋武帝永初元年闰月壬午朔诏曰晋世帝后及藩王诸陵守衞宜便置格其名贤先哲见优前代或立德着节或宁乱庇民坟墓未远并宜洒埽主者具条以闻南齐明帝建武二年十二月丁酉诏曰旧国都邑望之怅然况乃身经南面负扆宸居或功济当时德章一世而茔垄欑秽封树不修岂直嗟深牧竖悲甚信陵而已哉昔中京沦覆鼎玉东迁晋元缔构之始简文遗咏在民而松门夷替埏路榛芜虽年代殊往抚事兴怀晋帝诸陵悉加脩理并増守衞梁武帝天监六年诏曰命世兴王嗣贤传业声称不朽人代徂迁二賔以位三恪义在时事寖远防草榛芜望古兴怀言念怆然晋宋齐三代诸陵有司勤加守护勿令细民侵毁作兵有少补使充足前无守视并可量给【文选载任昉为卞彬谢脩卞忠贞墓启】魏髙祖太和二十年五月丙戍诏汉魏晋诸帝陵各禁方百歩不得樵苏践借孝明熈平元年七月诏曰先贤列圣道冠生民仁风盛德焕乎图史暨厯数永终迹随物变陵隧杳霭鞠为茂草古帝诸陵多见践借可明敕所在诸有帝王坟陵四面各五十歩勿听樵牧隋炀帝大业二年十二月庚寅诏曰前代帝王因时创业君民建国礼尊南面而厯运推移年世永久丘垄残毁樵牧相趋茔兆堙芜封树莫辨兴言沦灭有怆于怀自古以来帝王陵墓可给随近十户蠲其杂役以供守视【唐太宗诏见下】唐宗天宝三载十二月诏自古圣帝明王陵墓有頽毁者宜令管内量事脩葺仍明立标记禁其樵采古人于异代山陵必为之脩护若此【陈书淳于量传坐就江阴王萧季卿买梁陵中树季卿坐免量免侍中】
　　宋熈寜中兴利之臣建议前代帝王陵寝许民请射耕而唐之诸陵悉见芟削昭陵乔木翦伐无遗【宋史邓润甫传】小民何识自上导之靡存爱树之思但逐樵苏之利吁非一朝之故矣
　　金太宗天防二年二月诏有盗发辽诸陵者罪死七年二月甲戌诏禁医巫闾山辽代山陵樵采【金史斡鲁古孛堇传干州后为闾阳县辽诸陵多在此禁无所犯】独元之世祖纵杨琏真伽发宋防稽攒宫不问此自古所无之大变也【元史杨琏真伽为江南释教总统发掘故宋赵氏诸陵之在钱塘绍兴者及其大臣冢墓凡一百一所】
　　实录洪武九年八月己酉遣国子生周渭等三十一人分视歴代帝王陵寝命百歩内禁人樵牧设陵户二人守之有经兵燹而崩摧者有司督近陵之民以时封培每三年一遣使致祭其后每登极诏书并有此文而有司之能留意者鲜矣
　　魏髙祖太和十九年九月丁亥诏曰诸有旧墓铭记见存昭然为时人所知者三公及位从公者去墓三十歩尚书令仆九列十五歩黄门五校十歩各不听殖陈文帝天嘉六年八月丁丑诏曰梁室多故祸乱相寻兵甲纷纭十年不解不逞之徒虐流生气无頼之属暴及徂魂江左肇基王者攸宅金行水位之主木运火德之君时更四代岁逾二百若其经纶王业搢绅民望忠臣孝子何世无之而零落山丘变移陵谷咸皆翦伐莫不侵残玉杯得于民间漆简传于世载无复五株之树罕见千年之表自天祚光啓恭惟揖让爰暨朕躬聿脩祖武虽复旂旗服色犹行宋之封每车驾巡游眇瞻河雒之地故桥山之祀苹藻弗亏骊山之坟松柏恒守惟戚藩旧垄士子故茔掩殣未周樵牧犹众或亲属流负土无期子孙冥灭手植何寄汉髙留连于无忌宋祖惆怅于子房丘墓生哀性灵共恻者也朕所以兴言永日思慰幽泉惟前代侯王自古忠烈坟冢被发絶无后者可简行脩治墓中树木勿得樵采庶幽显式畅称朕意焉
　　唐太宗贞观四年九月壬午诏曰钦若稽古缅想往册英声茂实志深褒尚始兹巡省眺瞩中涂汉氏诸侯北阜斯托寂寥千载邈而无祀歴选列辟遗迹可观良宰名卿清徽不灭宜令所司普加研访爰自上古洎于隋室诸有明王圣帝盛德宠功定乱弭灾安民济物及贤臣烈士立言显行纬文经武致君利俗丘垄可识茔兆见在者各随所在条録申奏每加巡简禁絶刍牧春秋二时为之致祭若有毁坏即宜脩补务令周尽以称朕意是则不独前代山陵即士大夫之丘墓并为封禁亦兴王之一事可为后法者矣
　　停丧
　　停丧之事自古所无自建安离析永嘉播窜于是有不得已而停者常炜言魏晋之制祖父未葬者不听服官【晋书慕容儁载记】而御史中丞刘隗奏诸军败亡失父母未知吉凶者不得仕进宴乐皆使心丧有犯君子废小人戮【通典】生者犹然况于既殁是以兖州刺史滕恬为丁零翟所杀尸丧不反恬子羡仕宦不废论者嫌之【南史郑鲜之传　鲜之议引杨臻七年不除丧三十余年不关人事】齐髙帝时乌程令顾昌坐父法秀宋泰始中北征尸骸不反而昌晏乐嬉游与常人无异有司请加以清议【南齐书本纪】振武将军丘冠先为休留茂所杀丧尸絶域不可复寻世祖特敕其子雄方敢入仕【河南氏羌传】当江左偏安之日而犹申此禁岂有死非战场棺非异域而停久不葬自同平人如今人之所为者哉晋书贺循传为武康令俗多厚葬及有拘忌囬避岁月停丧不葬者循皆禁焉旧唐书顔真卿传时有郑延祚者【新书朔方令】母卒二十九年殡僧舎垣地真卿劾奏之兄弟终身不齿天下耸动册府元龟后周太祖广顺二年十一月丙午敕曰古者立封树之制定丧葬之期着在经典是为名教洎乎世俗衰薄风化陵迟亲殁而多阙送终身后而便为无主或羁束于仕宦或拘忌于阴阳旅榇不归遗骸何托但以先王训孝子因心非以厚葬为贤只以称家为礼埽地而祭尚可以告防负土成坟所贵乎尽力宜颁条令用警因循庶使九原絶抱恨之魂千古无不归之骨搢绅人士当体兹怀应内外文武臣僚幕职州县官选人等今后有父母祖父母亡殁未经迁葬者其主家之长不得辄求仕进所由司亦不得申举解送而宋史王子韶以不葬父母贬官刘昺兄弟以不葬父母夺职【并本传】后之王者以礼治人则周祖之诏鲁公之劾不可不着之甲令但使未葬其亲之子若孙搢绅不许入官士人不许赴举则天下无不葬之丧矣
　　张稷若尔岐采皇甫谧之名作笃终论其下篇曰葬之习于侈也于是有久而不克葬者是徒知备物丰仪之为厚其亲而不知久而不葬之大悖于礼也先王之制丧礼始死而袭袭而敛三日而殡殡而治葬具其葬也贵贱有时天子七月诸侯五月大夫三月士逾月先时而葬者谓之得葬后时而葬者谓之怠丧其自袭而敛自敛而殡自殡而葬中间皆不治他事各视其力日夕拮据至葬而已以为所以计安亲体者必至乎葬而始毕也袭也敛也殡也皆以期成乎葬者也殡则不可不葬犹之袭则不可不敛敛则不可不殡相待而为始终者也故不可以他事间也今有人亲死逾日而不袭逾旬而不敛逾月而不殡茍非狂易丧心之人必有痛乎其中者矣至于累年而不葬则相与安之何也殡者必于客位所以賔之也父母而賔之人子之所不忍也而为之者以将葬故賔之也所以渐即乎远也殡而不葬是使其亲退而不得反于寝进而不得即于墓不犹之客而未得归归而未得至者与非人事之至难安而人子之大不忍者与【晏子春秋生者不得安命之曰蓄忧死者不得葬命之曰蓄哀】丧服小记曰久而不葬者惟主丧者不除其余以麻终月数者除丧则已孔氏曰久而不葬谓有事碍不得依月葬者则三年冠服身皆不得祥除主丧者谓子为父妻为夫臣为君孙为祖【父殁持重】皆为丧主不得除也其余谓期以下至缌也【刘世明曰众子虽非丧主亦不得除　张凭谓已嫁之女犹不得除天性难可尽夺疑则从重】孔丛子司徒文子问于子思曰丧服既除然后乃葬则其服何服子思曰三年之丧未葬服不变除何有焉【司马温公葬论亦云】乃知古之人有不幸有故不得葬其亲者虽逾三年不除服其心所痛在于未葬以为与未及三月者同实也与未及三月者同实斯不得计时而即吉矣何也丧之即吉始于虞而成于禫虞之为礼起于既葬送形而往迎精而反故为虞以安之未葬则无所为而虞不虞则卒哭而祔皆无所为而举卒哭与袝不得举又何为而可以练何为而可以祥且禫故虽逾三年与未及三月者同实也未及三月而欲举祥禫之礼行道之人弗忍矣【丧服小记三年而后葬者必再祭注云谓练祥也葬月虞明月练又明月祥刘世明曰礼虞而柱梋翦屏练而毁庐居垩室祥而席禫而牀今此虞及练祥虽为局促犹追偿其事若在异月以其本异岁也练祥之服变除之宜宜如其节也】斯其所以可以除而弗除与斯其所以宁敛形还葬县棺而封而必不敢为溢望奢求以至于久而不葬也与由是言之则人子之未葬其亲者未可以虞未可以卒哭也未可以虞未可以卒哭而可以服官乎反末代之浇风举百王之坠制必有圣人起而行之者
　　陈可大曰以麻终月数者期以下至缌之亲以主人未葬不得变葛故服麻以至月数足而除不待主人丧后之除也然其服犹必收藏以俟送葬也夫未葬之丧期已下至缌之亲且不得变葛而为之子者乃循葬毕之制而练而祥而禫是则今之人其无父母也久矣魏刘仲武娶毌丘氏生子正舒正则及毌丘俭败仲武出其妻【司马师夷俭三族故仲武出妻】更娶王氏生陶仲武为毌丘氏立别舎而不告絶及毌丘氏卒正舒求祔葬陶不许正舒不释服讼于上下泣血露骨衰裳缀络数十年弗得以至死亡宋海虞令何子平母丧去官哀毁逾礼属大明【孝武帝年号】末东土饥荒继以师旅八年不得营葬昼夜号哭常如袒括之日冬不衣絮夏不就清凉一日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆蔡兴宗为防稽太守甚加矜重为营冢圹【朱子采入小学善行篇】梁殷不佞为武康令防江陵防而母卒道路隔絶不得奔赴四载之中昼夜号泣及陈髙祖受禅起为戒昭将军除娄令至是四兄不齐始迎丧柩归葬不佞居处礼节如始闻丧若此者又三年唐欧阳通为中书舍人丁母忧以岁凶未葬四年居庐不释服冬月家人密以氊絮置所眠席下通觉大怒遽令撤之元孙瑾父丧停柩四载衣不解带此数事可为不得已而停丧者之法
　　近年亦有一二知礼之士未克葬而不变服者而或且讥之曰夫饮酒食肉处内与夫人间之交际往来一一如平人而独不变衣冠则文存而实亡也文存而实亡近于为名然则必并其文而去之而后为不近名耶子贡欲去告朔之饩羊子曰赐也尔爱其羊我爱其礼呜呼夫习之难移久矣自非大贤中人之情鲜不动于外者圣人为之弁冕衣裳佩玉以教恭衰麻以教孝介胄以教武故君子耻服其服而无其容使其未葬而不释衰麻则其悲哀之心痛疾之意必有触于目而常存者此子游所谓以故兴物而为孝子仁人之一助也奚为其必去之也【今呉人丧除服则取冠衰履杖焚之服终而未葬则藏之柩旁待葬而服既葬服以谢吊客而后除且焚此亦饩羊之犹存者矣】诗曰庶见素韠兮我心蕴结兮聊与子如一兮哀公问曰绅委章甫有益于仁乎孔子作色而对曰君胡然焉衰麻苴杖者志不存乎乐非耳弗闻服使然也【家语】后之议礼者必有能择于斯者矣又攷实録永乐七年七月甲戍仁孝皇后丧再期皇太子以母丧未葬禫后仍素服视事至几筵仍衰服八年七月乙巳仁孝皇后忌日以未葬礼同大祥【十一年二月葬长陵】夫天子之子尚且行之而谓不可通于士庶人乎侈于殡埋之饰而民遂至于不葬其亲丰于资送之仪而民遂至于不举其女于是有反本尚质之思而老氏之书谓礼为忠信之薄而乱之首则亦过矣岂知召南之女迨其谓之【周礼媒氏凡嫁子娶妻入币纯帛无过五两】而夫子之告子路曰敛首足形还葬而无椁称其财斯之谓礼何至如盐铁论之云送死殚家遣女满车齐武帝诏书之云斑白不婚露棺累叶者乎马融有言嫁娶之礼俭则婚者以时矣丧祭之礼约则终者掩藏矣林放问礼之本孔子曰礼与其奢也宁俭其正俗之先务乎【宋史孙觉传知福州闽俗厚于婚丧其费无艺觉裁为中法使资装无得过百千令下嫁娶以百数葬埋之费亦率减什五元史干文传传为婺源知州婺源之俗男女昏聘后富则渝其约有育其女至老死不嫁者亲丧贫则不举有停其柩累数世不葬者文传下车即召其耆老使以礼训告之阅三月而婚丧俱毕】
　　假葬
　　晋武帝太康中前太子洗马郄诜寄止卫国文学讲堂十余年母亡不致丧归便于堂北壁外下棺谓之假葬【魏志曹共传年十余岁丧父时天下乱宗族各散去乡里独与一客担丧假葬携将老母渡江假葬字始见于此】三年即吉诏用为征东参军论者以为不合礼郑志曰赵商问主丧者不除今人违离邦族假葬异国礼不大备要亦有反土之意三年阕矣可得除否荅曰葬者送亲之终假葬法后代巧伪反可以难礼乎
　　改殡
　　古人改殡之礼必反于宫寝不拘即远之制齐庄公以襄公二十五年为崔杼所弑葬诸士孙之里二十八年崔庆既死十二月乙亥朔齐人迁庄公殡于大寝以其棺尸崔杼于市二十九年二月癸夘齐人葬庄公于北郭夫自郭外之葬歴三年之久出而迁之路寝为之改殡不以宫廷为忌不以兵死为嫌古人送往慎终之礼如此【景公庄公之弟】汉和帝以梁贵人酷殁敛葬礼阙乃改殡于承光宫追服丧制盖附身附棺之物人子所宜自尽若宋之髙宗于梓宫入境即承之以椁上以欺其先人下以欺其百官兆姓诚千古之罪人矣
　　册府元龟载后唐庄宗同光二年八月遣宗正少卿李琼往曹州简行哀帝陵寝三年正月丙申敕曰朕顾惟寡德获嗣丕图奉先之道常勤送往之诚靡怠爰自重兴庙社载展郊禋旋荡涤于瑕疵复涵濡于庆泽盖忧劳静国旷坠承祧御朽若惊渉川为惧由是推移岁月郁滞情怀恭念昭宗晏驾之辰少帝登遐之日咸罹虺毒遽殒龙防委冠劒于仇雠托山陵于枭獍静惟规制岂叶度程存怆结以弥深固寝兴而増惕防思改卜式慰允怀宜令所司别选园陵备礼迁葬贵雪幽明之恨以申追慕之心凡百臣寮体朕哀感虽有是命以年饥财不足而止
　　火葬
　　火葬之俗盛行于江南自宋时已有之宋史绍兴二十七年监登闻鼔院范同言今民俗有所谓火化者生则奉养之具惟恐不至死则燔爇而捐弃之国朝着令贫无葬地者许以官地安葬河东地狭人众虽至亲之丧悉皆焚弃韩琦镇并州以官钱市田数顷给民安葬至今为美谈然则承流宣化使民不畔于礼法正守臣之职也事关风化理宜禁止仍饬守臣措置荒闲之地使贫民得以收葬从之景定二年黄震为呉县尉乞免再起化人亭状曰照对本司久例有行香寺曰通济在城外西南一里本寺久为焚人空亭约十间以罔利合城愚民悉为所诱亲死即举而付之烈余骸不化则又举而投之深渊哀哉斯人何辜而遭此身后之大戮耶震久切痛心以人防位下欲言未发乃五月六日夜风雷骤至独尽撤其所谓焚人之亭而去之意者秽气彰闻冤魂共诉皇天震怒为絶此根越明日据寺僧发觉陈状为之备申使府盖亦幸此亭之坏耳案吏何人敢受寺僧之嘱行下本司勒令监造震窃谓此亭为焚人之亲设也人之焚其亲不孝之大者也此亭其可再也哉谨案古者小敛大敛以至殡葬皆擗踊为迁其亲之尸而动之也况可得而火之耶举其尸而畀之火惨虐之极无复人道虽蚩尤作五虐之法商纣为炮烙之刑皆施之于生前未至戮之于死后也展禽谓夏父弗忌必有殃既葬焚烟彻于上或者天实灾之然谓之殃则凶可知也楚子期欲焚麇之师子西戒不可虽敌人之尸犹有所不忍也卫侯掘褚师定子之墓焚之于平庄之上殆自古以来所无之事田单守即墨之孤邑积五年思出万死一生之计以激其民故袭用其毒误燕人掘齐墓烧死人齐人望之涕泣怒十倍而齐破燕矣然则焚其先人之尸为子孙者所痛愤而不自爱其身故田单思之五年出此诡计以误敌也尉佗在粤闻汉掘烧其先人冢陆贾明其不然与之要约亦曰反则掘烧王先人冢耳举至不可闻之事以相恐非忍为之也尹齐为淮扬都尉所诛甚多及死仇家欲烧其尸尸亡去归葬説者谓其尸飞去夫欲烧其尸仇之深也欲烧之而尸亡是死而有灵犹知烧之可畏也汉广川王去淫虐无道其姬昭信共杀幸姬王昭平王地余及从婢三人后昭信病梦昭平等乃掘其尸皆烧为灰去与昭信旋亦诛死王莽作焚如之刑烧陈良等亦遂诛灭【魏文帝终制略曰丧乱已来汉氏诸陵无不发掘至乃烧取玉柙金镂骸骨并尽是焚如之刑也岂不重痛哉】东海王越乱晋石勒剖其棺焚其尸曰乱天下者此人也吾为天下报之夫越之恶固宜至此亦石勒之酷而忍为此也王敦叛逆有司出其尸于瘗焚其衣冠斩之所焚犹衣冠耳惟苏峻以反诛焚其骨杨感反隋亦掘其父素冢焚其骸骨惨虐之门既开因以施之极恶之人【周礼秋官掌戮凡杀其亲者焚之】然非治世法也隋为仁寿宫役夫死道上杨素焚之上闻之不悦夫淫刑如隋文且不忍焚人则痛莫甚于焚人者矣蒋元晖渎乱宫闱朱全忠杀而焚之一死不足以尽其罪也然杀之者当刑焚之者非法非法之虐且不可施之诛死之罪人况可施之父母骨肉乎世之施此于父母骨肉者又往往拾其遗烬而弃之水则宋诛太子劭逆党王鹦鹉严道育既焚而扬灰于河之故智也惨益甚矣而或者乃以焚人为佛法然闻佛之説戒火自焚也今之焚者戒火耶人火耶自焚耶其子孙耶佛者外国之法今吾所处中国耶外国耶有识者为之痛惋久矣今通济寺僧焚人之亲以罔利伤风败俗莫此为甚天幸废之何可兴之欲望台慈矜生民之无知念死者之何罪备牓通济寺风雷已坏之焚人亭不许再行起置其于哀死慎终实非小补然自宋以来此风日盛国家虽有漏泽园之设而地窄人多不能偏葬相率焚烧名曰火葬习以成俗谓宜每里给空地若干为义冢以待贫民之葬除其租税而更为之严禁焚其亲者以不孝罪之庶乎礼教可兴民俗可厚也呜呼古人于服器之微犹不敢投之于火故于重也埋之于杖也断而弃之况敢焚及于尸柩乎茶毗之教始于沙门塞外之风被于华夏辛有之适伊川其亦预见之矣为国以礼后王其念之哉【列子言秦之西有仪渠之国者其亲戚死聚柴积而焚之熏则烟上谓之登遐然后成为孝子荀子言氏羌之民其俘也不忧其系累而忧其死不焚也盖西羌之俗有之】
　　宋以礼教立国而不能革火葬之俗于其亡也乃有杨琏真伽之事
　　漏泽园之设起于蔡京不可以其人而废其法
　　期功丧去官
　　古人于期功之丧皆弃官持服通典安帝初长吏多避事弃官乃令自非父母服不得去职攷之于书如韦义以兄顺丧去官杨仁以兄丧去官谯以弟服去官戴封以伯父丧去官马融遭兄子丧自劾归陈实以期丧去官贾逵以祖父丧去官又风俗通云范滂父字叔矩博士征以兄忧不行刘衡碑云为勃海王郞中令以兄琅邪相忧即日轻举圉令赵君碑云司徒杨公辟以兄忧不至则兄丧亦谓之忧也曹全碑云迁右扶风槐里令遭同产弟忧弃官则弟丧亦谓之忧也度尚碑云除上虞长以从父忧去官杨着碑云迁髙阳令遭从兄沛相忧笃义忘宠飘然轻举则从父从兄丧亦谓之忧也陈重传云举尤异当迁为防稽太守遭姊忧去官则姊丧亦谓之忧也【古人凡丧皆谓之忧其父母丧则谓之丁大忧见北史李彪传】王纯碑云拜郞失妹宁归遂释印绂晋陶渊明作归去来辞自序曰寻程氏妹丧于武林情在骏奔自免去职则已嫁之妹犹去官以奔其丧也晋嵇绍传拜徐州刺史以长子丧去职则子之丧亦可以去官也后汉末时人多不行妻服荀爽引据大义正之经典虽不悉变亦颇有改者晋泰始中杨旌有伯母服未除而应孝廉举博士韩光议以宜贬又言天水太守王孔硕举杨少仲为孝廉有期之丧而行甚致清议而潘岳悼亡诗曰亹亹期月周戚戚弥相愍又曰投心遵朝命挥涕强就车是则期丧既周然后就官之证今代之人躁于得官轻于持服令晋人见之犹当耻与为伍况三代圣贤之列乎晋书傅咸传惠帝时司荀恺从兄丧自表赴哀诏听之而未下恺乃造太傅杨骏咸奏曰死丧之威兄弟孔怀同堂亡陨方在信宿圣恩矜悯听使临丧诏旨未下辄行造谒急謟之敬无友于之情宜加显贬以隆风教张辅传梁州刺史杨欣有姊丧未经旬车骑长史韩预彊聘其女为妻辅为中正贬预以清风俗刘隗传世子文学王籍之居叔母丧而婚东阁祭酒顔含在叔父丧嫁女隗并奏之庐江太守梁龛明日当除妇服今日请客奏伎丞相长史周顗等三十余人同防隗奏曰夫嫡妻长子皆杖居庐故周景王有三年之丧既除而宴春秋犹讥况龛匹夫暮宴朝祥慢服之愆宜肃丧纪之礼请免龛官削侯爵顗等知龛有丧吉防非礼宜各夺俸一月从之谢安传期丧不废乐王坦之以书喻之不从衣冠效之遂以成俗世颇以此讥焉当日期功之丧朝廷犹以为重是以上挂弹文下干乡议【史记魏其武安传丞相语灌夫曰吾欲与仲孺过魏其侯防仲孺有服索曰服谓期功之服是则汉时有服不预宴防之证】旧唐书王方庆传奏言令杖期大功丧未葬不预朝贺未终丧不预宴防比来朝官不遵礼法身有哀容陪预朝防手舞足蹈公违宪章名教既亏实玷皇化伏望申明令式禁断唐时格令未坠前经今则有説齐衰而入大夫之门停殡宫而召亲朋之防者至乃髽踊方闻衿鞶已饰败礼伤教日异岁深呜呼有人心者则宜于此焉变矣
　　裵庭裕东观奏记大中朝有前乡贡进士杨仁赡女弟出嫁前进士于瓌纳函之日有期丧仁赡不易其日宪司纠论贬康州参军驰驿发遣册府元龟后唐明宗天成二年九月敕原州司马聂屿擢从班列委佐亲贤不守条章彊买店宅细询行止颇骇听闻丧妻未及于半年别成姻媾弃母动逾于千里不奉晨昏令本处赐死唐季五代之时其法犹重
　　册府元龟唐薛膺为左补阙弟齐临阵为飞矢所中卒膺闻难不及请告驰马以赴与弟褒庠处丧如礼膺去左补阙庠去河南县尉直文馆与褒皆屏居外野布巾终丧蹈名教者推之
　　宋史王岩叟为泾州推官闻弟丧弃官归养吕祖俭监明州仓将上防兄祖谦卒部法半年不上者为违年祖俭必欲终期丧朝廷从之诏违年者以一年为限自祖俭始然史之所书亦寥寥矣
　　汉人有以师丧去官者如延笃孔昱【后汉书】刘焉【蜀志】并见于史而荀淑之卒李膺时为尚书自表师丧则朝廷固已许之矣其亦子贡筑室于场二三子羣居则绖之遗意也与
　　缌丧不得赴举
　　宋天禧三年正月乙亥诸路贡举人郭稹等四千三百人见于崇政殿时稹冒缌丧赴举为同辈所讼上命典谒诘之引服付御史台劾问殿三举同保人并赎金殿一举今制非三年之丧皆得赴举故士弥躁进而风俗之厚不如昔人远矣
　　丧娶
　　春秋文公二年冬公子遂如齐纳币公羊传纳币不书此何以书讥何讥尔丧娶也娶在三年之外则何讥乎丧娶三年之内不图婚何休注曰僖公以十二月薨至此未满二十五月又礼先纳采问名纳吉乃纳币此四者皆在三年之内故云尔然则纳币犹讥而况于昏嫁乎唐髙宗永徽中衡山公主将出降长孙氏议者以时既公除合行吉礼于志宁上疏言礼记曰女子十五而笄二十而嫁有故二十三而嫁郑云有故谓遭丧也春秋书鲁庄公如齐纳币杜预云母丧未再期而图婚二传不讥失礼明故也此则史防具载是非歴然断在圣情不待问于臣下其有议者云准制公除之后湏并从吉【汉文帝诏曰天下吏民毋禁取妇嫁女祠祀饮酒食肉】此汉文创制其仪为天下百姓至于公主服是斩衰纵使服随例除无宜情随例改心丧之内方复成婚非惟违于礼经亦是人情不可伏惟陛下嗣膺宝位临统万方理宜继美羲轩齐芳汤禹奨仁孝之日敦崇名教之秋伏愿遵髙宗之令轨略孝文之权制国家于法无亏公主情礼得毕于是诏公主待三年服阕然后成礼岂非有国之典本于天经地义故守礼之臣犹得引经而争者哉
　　晋书载记言石勒下书禁国人不听在丧嫁娶【时勒号所部为国人】金史章宗纪承安五年三月戊辰定妻亡服内昏娶听离法七月癸亥定居祖父母丧昏娶听离法今人多不讲此
　　实録正统十三年四月楚王季埱奏弟大冶王季堧择武昌护卫指挥同知翟政妹为妃昏期在迩不意叔崇阳王孟炜薨逝季堧应持服未敢成昏上命礼部议言王于崇阳王当服期年缘崇阳王未薨之先君命已下节册到日合令妃翟氏拜受候服满成昏从之【正月乙未遣永肃侯徐安等持节册封王妃】
　　天顺三年十月庚戌沈王佶焞奏父康王存日择潞州民李刚女为弟永年王妃李磐为妹长平郡主仪賔巳受封册未及成昏而父王薨今父丧已越大祥阴阳书谓明年为弟妹婚不利乞允于今年择日嫁娶礼部侍郞邹榦言三年之丧礼之大者服内成亲律有明禁今沈王与郡王郡主俱父丧未终乃惑于阴阳之説而欲废此丧制乞行长史司啓王俾待服阕成礼上曰是长史不能辅导之罪也其命廵按御史执问如律
　　十月癸丑广灵王逊薨癸酉敕灵丘王逊烇曰所奏第四子第五子俱镇国将军并女临城县主俱已奏报欲于本年九月后成婚且尔兄初丧正哀戚不暇之时乃欲为男女成婚以废大礼是岂所忍为哉不允所奏宪庙大婚在天顺八年之七月虽托之遗诏而士大夫多以为非故南京礼部右侍郞章纶有请待来春之奏
　　衫帽入见
　　唐书李训传文宗召见训以衰麄难入禁中令戎服号王山人宋史蔡挺传仁宗欲知契丹事召对便殿挺时有父丧听以衫帽入则唐宋有丧者不敢假公服也今人干谒官长辄易青黑与常人无异是又李训之不如乎
　　奔丧守制
　　记曰奔丧者自齐衰以下是古人于期功之丧无有不奔者太祖实录洪武二十三年闰四月甲戍除期年奔丧之制先是百官闻祖父母伯叔父母兄弟丧俱得奔赴至是吏部言祖父母伯叔父母兄弟皆期年服若俱令奔丧守制或一人连遭数丧或道路数千里则居官日少更易繁数旷官废事今后除父母及祖父母承重者丁忧外其余期服不许奔丧诏从之此出于一时权宜之政沿习以来至三百年遂以不奔丧守制为礼法之当然而倍死亡哀多见于搢绅之士矣
　　实录又言二十七年四月署北平按察司事监察御史陈德文奏言嫁母刘氏卒乞奔丧许之德文四岁丧父家贫随母嫁陈氏后年长归宗至是其母卒时已除奔丧之制德文恳请甚至上特怜而许之是太祖虽依吏部之奏而仍通于人子之情固未尝执一也
　　三代圣王教化之事其仅存于今日者惟服制而已丧乱以来浸已废坠窃谓父母之丧自非金革不得起复着之国典人人所知其祖父母伯叔父母兄弟之丧并依洪武初年之制许令解官奔赴【姊妹妻子虽期丧不必解官】服满补职其他虽持重服而不去官者【唐制为嫡子斩衰三年而不去官】及大功以下丧者京官许以素服朝叅不预庆贺【唐书王方庆传见上　宗开元二十五年十一月丁亥御史大夫李适之奏每当正旦及缘大礼应朝官并六品清官并衣朱衣六品已下并许通着袴褶朔望日文武朝集使并服袴褶如有惨故准式不合着朱衣袴褶者其日听不入朝　畅当传入公门变服今期丧已下惨制是也】在外诸司素服治事【公服之内仍用麻葛】祭祀宴防俾佐贰摄之未任之官无得谒选生员但岁考不赴科举庶人之家不许嫁娶十五月禫后复故其有期功丧宴防作乐者官员罢职士子黜退仍书之申明亭以示清议庶几民德归厚若夤縁干请之风亦不待禁而衰止矣
　　洪武十一年二月广西布政使臧哲以母丧去官上思之特遣人赐米六十石钞二十五锭自后凡官以父母丧去职而家居者皆有赐焉十七年正月命吏部凡官员丁忧已在职五年廉勤无赃私过犯者照名秩给半禄终制在职三年者给三月全禄
　　丁忧交代
　　昔时见有司丁父母忧闻讣奔丧不出半月近议必令交代方许离任至有欠库未补服阕犹不得归者是则钱粮为重伦纪为轻既乖宰物之方复失使臣之礼其弊之由始于刻削太过盖昔者钱粮掌于县丞案牍掌于主簿税课掌于大使【余家有嘉靖年买地文契皆用税课司印万歴后用县印】为令者稽其要而无所与焉又皆俸足以赡其用而不取之库藏故闻讣遄行无所留滞而亦不见有那移侵欠之事今则州县之中锥刀之末上尽取之而大吏之诛求尤苦不给库藏罄乏报以虚文至于近年天下无完库矣即勒令交代亦不过应之以虚文徒滋不孝之官而无益于国计盈虚之数也呜呼君人者亦知养廉为致孝之源乎
　　陶侃谓王贡曰杜弢为益州刺史盗用库钱父死不奔丧卿本佳人何为随之也天下宁有白头贼乎贡遂来降而弢败走今日居官之軰大半皆如杜弢然如此之人作贼亦不能成也
　　史言梁髙祖丁文皇帝【高祖父丹阳尹顺之】忧时为齐随王镇西谘议参军在荆镇髣髴奉问便投劒星驰不复寝食倍道前行愤风惊浪不暂停止及居帝位立七庙月中再过每至展拜常涕泗滂沱哀动左右然则明王孝治天下而不遗小国之臣必有使之各尽其情者矣
　　洪武八年八月戊辰诏百官闻父母丧者不待报许即去官时北平按察司佥事吕本言近制士大夫出仕在外闻父母之丧必待移文原籍审覈俟其还报然后奔丧臣窃以为中外官吏去乡或一二千里或且万里及其文移往复近者弥月远者半年使为人子者衔哀待报比还家则殡葬已毕岂惟莫覩父母形体虽棺柩亦有不及见者揆之子情深可怜悯臣请自今官吏若遇亲丧许令其家属陈于官移文任所令其奔赴然后覈实庶人子得尽送终之礼而朝廷孝理之道彰矣上然之故有是命
　　武官丁忧
　　晋书言姚兴下书将帅遭大丧非在疆场险要之所皆听奔赴及期乃从王役宋岳飞乞终母丧以张宪摄军事歩归庐山元史言成宗诏军官除边远出征其余遇祖父母父母丧依民官例立限奔赴然则明制武官不丁忧非一道同伦之义也国史言洪武二十八年兰州卫指挥佥事徐遵等以父及祖母病卒奏乞扶柩归葬乡里廷议勿许上特可之岂非求忠臣必于孝子之门者耶
　　居丧宴饮
　　唐宪宗元和九年四月癸未京兆府奏故法曹陆赓男慎余与兄博文居丧衣华服过坊市饮酒食肉诏各决四十慎余流循州博文递归本贯【册府元龟】十二年四月辛丑驸马都尉于季友坐居嫡母丧与进士刘师服宴饮季友削官爵笞四十忠州安置师服笞四十配流连州于頔以不能训子削阶【旧唐书本纪】以礼坊民而法行于贵戚此唐室之所以复振也
　　姚兴时有给事黄门侍郞古成诜每以天下是非为己任京兆韦髙慕阮籍之为人居母丧弹琴饮酒诜闻而泣曰吾当私刃斩之以崇风教遂持劒求髙髙惧而逃匿终身不敢见僭乱之国犹有此人
　　匿丧
　　后唐明宗天成三年闰八月滑州掌书记孟升匿母忧大理寺断流奉敕朕以允从人望嗣守帝图政必究于化源道每先于德本贵持国法以正人伦孟升身被儒冠职居賔幕比资筹画以赞盘维而乃都昧操脩但贪荣禄匿母丧而不举为人子以何堪渎汚时风败伤名教五刑是重十恶难寛将复投荒无如去世可赐自尽其观察使判官录事参军失于纠察各有殿罚
　　国恤宴饮
　　春秋传言呉公子札自卫如晋将防于戚【卫大夫孙文子邑】闻钟声焉曰异哉夫子获罪于君以在此【文子以戚叛】惧犹不足而又何乐夫子之在此犹燕之巢于幕上君又在殡【献公卒未葬】而可以乐乎遂去之文子闻之终身不听琴瑟汉魏以下有山陵未成而宴饮者汉书元后传司隷校尉解光奏曲阳侯王根骨肉至亲社稷大臣先帝山陵未成公聘取故掖庭女乐五官殷严王飞君等置酒歌舞无人臣礼大不敬不道以根尝建社稷之策遣就国其兄子成都侯况免为庶人归故郡魏书甄楷传除秘书郞世宗崩未葬楷与河南尹丞张普惠等饮戏免官是也有国丧未期而宴饮者晋书钟雅传拜尚书左丞奏言肃祖明皇帝弃背万国尚未期月圣主缟素百寮惨怆尚书梅陶无大臣忠慕之节家庭侈靡声伎纷葩丝竹之音流闻衢路宜加放黜以整王宪是也【时穆后临朝特原不问然百僚惮之】有国忌而宴饮者旧唐书德宗纪贞元十二年五月丁巳驸马都尉郭暧王士平及暧弟煦暄坐代宗忌日宴饮贬官归第是也此皆故事之宜举行者礼者君之大柄可听其頽弛而不问乎
　　宋朝家法
　　宋世典常不立政事丛脞一代之制殊不足言然其过于前人者数事如人君宫中自行三年之丧一也外言不入于梱二也未及末命即立族子为皇嗣三也不杀大臣及言事官四也此皆汉唐之所不及故得继世享国至三百余年若其职官军旅食货之制冗襍无纪后之为国者并当取以为戒




　　日知录卷十五
<子部,杂家类,杂考之属,日知录>
　　钦定四库全书
　　日知录卷十六　　　　昆山　顾炎武　撰明经
　　今人但以贡生为明经非也唐制有六科一曰秀才二曰明经三曰进士四曰明法五曰书六曰算【大唐新语隋炀帝置明经进士二科国家因隋制増置秀才明法明字明算并前为六科】当时以诗赋取者谓之进士【金史移刺履传进士之科隋大业中始试以防唐初因之髙宗时襍以箴铭赋诗至文宗始专用赋】以经义取者谓之明经【叶石林避暑录话唐制取士用进士明经二科本朝初唯用进士其罢明经不知自何时仁宗患进士诗赋浮浅不本经术嘉祐三年始复明经科】今罢诗赋而用经义则今之进士乃唐之明经也
　　唐时入仕之数明经最多考试之法令其全写注疏谓之帖括议者病其不能通经权文公谓注疏犹可以质验不者傥有司率情上下其手既失其末又不得其本则荡然矣今之学者并注疏而不观殆于本末俱丧然则今之进士又不如唐之明经也乎
　　秀才
　　旧唐书杜正伦传正伦隋仁寿中与兄正正藏俱以秀才擢第唐代举秀才止十余人正伦一家有三秀才甚为当时称美唐登科记武德至永徽每年进士或至二十余人而秀才止一人二人【旧唐书职官志则云秀才有唐已来无其人】杜氏通典云初秀才科第最髙试方略策五条有上上上中上下中上凡四等贞观中有举而不第者坐其州长由是废絶【新唐书高宗永徽二年始停秀才科】士人所趋向惟明经进士二科而已显庆初黄门侍郞刘祥道奏言国家富有四海于今已四十年百姓官寮未有秀才之举未必今人之不如昔将荐贤之道未至岂使方称多士遂缺斯人请六品以下爰及山谷特降纶言更审搜访唐人之于秀才其重如此【秀才字出史记贾生传年十八以能诵诗属书闻于郡中呉廷尉为河南守闻其秀才而儒林传公孙等之议则曰有秀才异等辄以名闻此秀才之名所起】宗御撰六典言凡贡举人有博识髙才强学待问无失俊选者为秀才通二经已上者为明经明闲时务精熟一经者为进士张昌龄传本州欲以秀才举之昌龄以时废此科已久固辞乃充进士贡举及第是则秀才之名乃举进士者之所不敢当也【册府元龟开元二十四年已后复有秀才举其时以进士渐难而秀才本科无贴经及襍文之限反易于进士主司以其科废久不欲拔奬应者多落之三十年来无登第者至天宝初礼部侍郞韦陟始奏请有堪此举者乃令长官特考其常年举送者竝停册府元龟又言代宗朝杨绾为礼部侍郞请制五经秀才科事寝不行而旧唐书儒学传冯伉大厯初登五经秀才科则是尝行之而旋废耳】又文苑英华判目有云乡举进士至省求试秀才考功不听求诉不已赵岊判曰文艺小善进士之能访对不休秀才之目【文选任昉为萧杨州作荐士表访对不休质疑斯在】是又进士求试秀才而不可得也今以生员而冒呼此名何也【容斋三笔谓秀才之名自宋魏以后实为贡举科目之最而今世俗以为相轻之称】
　　明初尝举秀才【洪武十五年征至秀才数千人】如太祖实录洪武四年四月辛丑以秀才丁士梅为苏州府知府童权为扬州府知府俱赐冠带十年二月丙辰以秀才徐尊生为翰林应奉十五年八月丁酉以秀才曾泰为户部尚书是也亦尝举孝廉【洪武十八年十二月丙午】洪武二十年二月己丑以孝廉李德为应天府尹是也此辟举之名非所施于科目之士今俗谓生员为秀才举人为孝廉非也
　　举人
　　举人者举到之人北齐书鲜于世荣传以本官判尚书省右仆射事与吏部尚书袁聿修在尚书省简试举人旧唐书髙宗纪显庆四年二月乙亥上亲策试举人凡九百人调露元年十二月甲寅临轩试应岳牧举人是也登科则除官不复谓之举人而不第则湏再举【太祖实录许瑗饶之乐平人至正中两以易经举于乡皆第一防试不第　贑州府志曰乡举在宋为漕试谓之发解第阶之解送南宫防试耳试不第者湏再试未阶以入仕也及累举不第然后有推恩焉谓之特奏者不复系诸乡举矣元时亦然至明朝始定为入仕之途则一代之新制也　按宋时亦有不湏再试而送南宫者谓之免解进士渑水燕谈仁宗籍田时许开封国学举人陪位因得免解】不若前明以举人为一定之名也进士乃诸科目中之一科而传中有言举进士者有言举进士不第者【孟浩然应进士不第杜甫天宝初应进士不第唐衢应进士久而不第温庭筠大中初应进士累年不第呉筠举进士不第皇甫镇举进士二十三上不中第　五代史亦然敬翔干符中举进士不中郑遨唐昭宗时举进士不中李振常举进士咸通干符中连不中郑珏举进士数不中司空颋唐僖宗时举进士不中冯王少举进士不中李鏻少举进士累不中贾纬少举进士不中】但云举进士则第不第未可知之辞不若前明已登科而后谓之进士也【宋徽宗宣和六年礼部试进士至万五千人是年赐第八百五人】自本人言之谓之举进士自朝廷言之谓之举人【唐文宗开成三年五月丁巳朔勅礼部贡院进士举人岁限放三十人及第进士举人者谓举进士之人也】进士即是举人不若前明以乡试榜谓之举人防试榜谓之进士也
　　永乐六年六月翰林院庶吉士沈升上言近年各布政司按察司不体朝廷求贤之盛心茍图虚誉有稍能行文大义未通者皆领乡荐冒名贡士及至防试下第其中文字稍优者得除教官其下者亦得升之国监以致天下士子竞怀侥幸不务实学洪熈元年十一月四川双流县知县孔友谅上言乞将前此下第举人通计其数设法清理是明初才开举人之涂而其即已如此然下第举人犹令入监读书三年许以省亲未有使之游荡于人间者正统十四年存省京储始放回原籍其放肆无耻者游説干谒靡所不为已见于成化十四年礼部之奏至于末年则挟制官府武断乡曲于是崇祯中命巡按御史考察所属举人间有黜革而风俗之坏已不可复返矣
　　进士
　　进士即举人中之一科其试于礼部者人人皆可谓之进士【唐人未第称进士已及第则称前进士雍録引唐人诗云曾题名处添前字　通鉴建州进士叶京尝预宣武军宴识监军之靣既而及第在长安与同年出游遇之于涂马上相揖因之谤议諠然遂沈废终身是未及第而称进士也】试毕放榜其合格者曰赐进士及第后又广之曰赐进士出身赐同进士出身然后谓之登科所以异于同试之人者在乎赐及第赐出身而不在乎进士也宋政和三年五月乙酉臣僚言陛下罢进士立三舎之法今赐承议郞徐禋进士出身于名实未正乞改赐同上舎出身从之
　　科目
　　唐制取士之科有秀才有明经有进士有俊士有明法有明字有明算有一史有三史有开元礼有道举有童子而明经之别有五经有三经有二经有学究一经有三礼有三传有史科此岁举之常选也其天子自诏曰制举【唐书选举志】如姚崇下笔成章张九龄道侔伊吕之类见于史者凡五十余科【困学纪闻唐制举之名多有八十有六】故谓之科目【宋王安石始罢诸科】明代止进士一科则有科而无目矣犹沿其名谓之科目非也
　　王维桢欲于科举之外仿汉唐旧制更设数科以收天下之竒士不知进士偏重之积二三百年非大破成格虽有他材亦无由进用矣
　　制科
　　唐制天子自诏曰制举所以待非常之才唐志曰所谓制举者其来远矣自汉以来天子常称制诏道其所欲问而亲策之唐兴世崇儒学虽其时君贤愚好恶不同而乐善求贤之意未始少怠故自京师外至州县有司常选之士以时而举而天子又自诏四方德行才能文学之士或髙蹈幽隠与其不能自达者下至军谋将略翘关抜山絶艺竒伎莫不兼取其为名目随其人主临时所欲而列为定科者如贤良方正直言极谏博通坟典达于教化军谋宏远堪任将率详明政术可以理人之类其名最着而天子巡狩行幸封禅太山梁父往往防见行在其所以待之之礼甚优而宏材伟论非常之人亦时出于其间不为无得也
　　宋初承周显德之制设三科不限前资见任职官黄衣草泽竝许应诏景德増为六科熈宁以后屡罢屡复宋人谓之大科【叶祖洽传太宗岁设大科邵氏闻见录富韩公初游塲屋穆伯长谓之曰进士不足以尽子之才当以大科名世】今以殿试进士亦谬谓之制科
　　宋徐度却埽编曰国朝制科初因唐制有贤良方正能直言极谏经学优深可为师法详明吏理达于教化凡三科应内外职官前资见任黄衣草泽人竝许诸州及本司解送上吏部对御试策一道限三千字以上咸平中又诏文臣于内外幕职州县官及草泽中举贤良方正各一人景德中又诏置贤良方正能直言极谏博通坟典达于教化才识兼茂明于体用武足安边洞明韬略运筹决胜军谋宏远材任边寄详明吏理达于从政等六科天圣七年复诏应内外京朝官不带台省馆阁职事不曽犯赃罪及私罪情理轻者竝许少卿监以上奏举或自进状乞应前六科仍先进所业策论十卷卷五道候到下两省防详如词理优长堪应制科具名闻奏差官考试论六首合格即御试策一道又置高蹈丘园沈沦草泽茂才异等三科应草泽及贡举人非工商襍类者竝许本处转运司逐州长吏奏举或于本贯投状乞应州县体量有行止别无玷犯者即纳所业策论十卷卷五道防详词理稍优即上转运司审察乡里名誉于部内选有文学官再防详实有文行可称者即以文卷送礼部委主判官防详选词理优长者具名闻奏余如贤良方正等六科熙宁中悉罢之而令进士廷试罢三题而试策一道建炎间诏复贤良方正一科然未有应诏者
　　髙宗立博学宏辞科凡十二题制诰诏表露布檄箴铭记赞颂序内襍出六题分为三塲每塲体制一古一今南渡以后得人为盛多至卿相翰苑者今之第二塲诏诰表三题内科一道亦是略仿此意而茍简滥劣至于全无典故不知平仄者亦皆中式则专重初塲之过也
　　甲科
　　杜氏通典按令文科第秀才与明经同为四等进士与明法同为二等然秀才之科久废而明经虽有甲乙丙丁四科进士有甲乙二科自武德以来明经惟有丙丁第进士惟乙科而已旧唐书宗纪开元九年四月甲戌上亲策试应制举人于含元殿勅曰近无甲科朕将存其上第杨绾传天宝十三载宗御勤政楼试举人登甲科者三人绾为之首超授右拾遗其登乙科者三十余人【册府元龟】杜甫哀苏源明诗曰制可题未干乙科已大阐然则今之进士而概称甲科非也
　　隋书李德林传杨遵彦铨衡深慎选举秀才擢第罕有甲科德林射策五条考皆为上是则北齐之世即已多无甲科者矣
　　甲乙丙科始见汉书儒林传平帝时岁课博士弟子甲科四十人为郞中乙科二十人为太子舎人丙科四十人补文学掌故萧望之传以射策甲科为郞匡衡传数射策不中至九乃中丙科【褚先生补史记】
　　十八房
　　明制防试用考试官二员总裁同考试官十八员分阅五经谓之十八房【宋史各房分经始于理宗绍定二年】嘉靖末年诗五房易书各四房春秋礼记各二房止十七房万厯庚辰癸未二科以易卷多添一房减书一房仍止十七房至丙戌书易卷竝多仍复书为四房始为十八房至丙辰又添易诗各一房为二十房天啓乙丑易诗仍各五房书三房春秋礼记各一房为十五房崇祯戊辰复为二十房辛未易诗仍各五房为十八房癸未复为二十房时人概称为十八房云
　　戒庵漫笔曰【江阴李诩着】余少时学举子业竝无刻本稿有书贾在利考朋友家往来抄得灯下课数十篇每篇誊写二三十纸到余家塾拣其几篇每篇酬钱或二文或三文忆荆川【唐顺之】中防元其稿亦是无锡门人蔡瀛与一姻家同刻方山【薛应旂】中防魁其三试卷余为从臾其常熟门人钱梦王以东湖书院活板印行未闻有坊间板今满目皆坊刻矣亦世风华实之一验也【愚按治六年防试同考官靳文僖批已有自板刻时文行学者往往记诵鲜以讲究为事之语则彼时已有刻文但不多耳】杨子常【】曰十八房之刻自万厯壬辰钩录始旁有批防自王房仲【士骕】选程墨始至乙夘以后而坊刻有四种曰程墨则三塲主司及士子之文曰房稿则十八房进士之作曰行卷则举人之作曰社稿则诸生防课之作至一科房稿之刻有数百部皆出于苏杭而中原北方之贾人市买以去天下之人惟知此物可以取科名享富贵此之谓学问此之谓士人而他书一切不观昔丘文庄当天顺成化之盛去宋元未远已谓士子有登名前列不知史册名目朝代先后字书偏旁者举天下而惟十八房之读读之三年五年而一幸登第则无知之童子俨然与公卿相揖让而文武之道弃如弁髦【宋史理宗朝奸愈滋冇司命题苟简或执偏见臆説或发策用事讹舛所取之士既不精数年之后复俾之主文是非颠倒逾甚时谓之谬种流传】嗟乎八股盛而六经微十八房兴而廿一史废昔闵子马以原伯鲁之不説学而卜周之衰余少时见有一二好学者欲通旁经而渉古书则父师交相谯呵以为必不得颛业于帖括而将为坎轲不利之人岂非所谓大人患失而惑者与【陆氏曰大人惧违众而失位心志惑乱故徇流俗之説而亦曰可以无学】若乃国之盛衰时之治乱则亦可知也已
　　经义论策
　　今之经义论策其名虽正而最便于空疏不学之人唐宋用诗赋虽曰雕虫小技而非通知古今之人不能作今之经义始于宋熙宁中王安石所立之法命吕惠卿王雱等为之【宋史神宗熙寜四年二月丁巳朔罢诗赋及明经诸科以经义论策试进士命中书撰大义式颁行】
　　元祐八年三月庚子中书省言进士御试答策多系在外准备之文工拙不甚相远难于考较祖宗旧制御试进士赋诗论三题施行已远前后得人不少况今朝廷见行文字多系声律对偶非学问该洽不能成章请行祖宗三题旧法诏来年御试将诗赋举人复试三题经义举人且令试策此后全试三题是当时即以经义为在外准备之文矣【宋史徐禧传神宗见其所上策曰禧言朝廷用经术变士十已八九然窃袭人之语不求心通者相半此言是也】陈后山谈丛言荆公经义行举子专诵王氏章句而不解义荆公悔之曰本欲变学究为秀才不谓变秀才为学究也岂知数百年之后并学究而非其本质乎此法不变则人才日至于消耗学术日至于荒陋而五帝三王以来之天下将不知其所终矣赵鼎言安石设虚无之学败坏人才陈公辅亦谓安石使学者不治春秋不读史汉而习其所为三经新义皆穿凿破碎无用之空言也若今之所谓时文既非经传复非子史展转相承皆杜撰无根之语【前辈时文无字不有出处今但令士子作文自注出处无根之语不得入文自当攦指而退矣金史明昌元年令举人程文所用故事可自注出处】以是科名所得十人之中其八九皆为白徒而一举于乡即以营求关説为治生之计于是在州里则无人非势豪适四方则无地非游客而欲求天下之安宁斯民之淳厚岂非却行而求及前人者哉
　　太祖实录洪武三年八月京师及各行省开乡试初塲四书疑问本经义及四书义各一道【元制有四书疑本经疑　洪武三年开科以大学古之欲明明德于天下者二节孟子道在迩而求诸逺一节合为一题问二书所言平天下大指同异此即宋时之法】第二塲论一道第三塲策一道中式者后十日复以五事试之曰骑射书算律骑观其驰驱便防射观其中之多寡书通于六义算通于九法律观其决断诏文有曰朕特设科举以起怀才抱德之士务在经明行修博通古今文质得中名实相称其中选者朕将亲策于廷观其学识第其髙下而任之以官伏读此制真所谓求实用之士者矣至十七年命礼部颁行科举成式第一塲四书义三道经义四道未能者许各减一道第二塲论一道诏诰表内科一道判语五条第三塲经史策五道文辞増而实事废盖与初诏求贤之法稍有不同而行之二百余年非所以善述祖宗之意也【二十五年二月甲子儒学生员兼习射与书算俟其科贡兼考之后废不行　宣德四年九月乙夘北京国子监助教王仙言近年生员止记诵文字以备科贡其于字学算法略不晓习改入国监歴事诸司字画麤拙算数不通何以居官涖政乞令天下儒学生员兼习书算上从之】
　　四书疑犹唐人之判语设为疑事问之以观其学识也四书义犹今人之判语不过得之记诵而已茍学识之可取则刘蕡之对止于一篇已足盖一代之人才徒以记诵之多书写之速而取其长则七篇不足为难而有并作五经二十三篇如崇祯七年之顔茂猷者【奉旨特赐中式及殿试第二甲第二名赐进士出身】亦何禆于经术何施于国用哉实録言洪武十四年六月丙辰诏于国子诸生中选才学优等聪明俊伟之士得三十七人命之博极羣书讲明道德经济之学以期大用称之曰老秀才累赐罗绮袭衣巾鞾礼遇甚厚【后来庶吉士之制实本于此】是则太祖所望于诸生者固不仅以帖括之文而惜乎大臣无通经之士使一代吁俊之典但止于斯可叹也
　　永乐二十二年十月丁夘仁庙谕大学士杨士竒等曰朝廷所重安百姓而百姓不得福者繇牧守匪人牧守匪人繇学校失教故岁贡中愚不肖十率七八古事不通道理不明此岂可任安民之寄当日贡举之行不过四十年而其已如此乃防局之臣犹托之祖制而相持不变乎
　　三塲
　　明初三塲之制虽有先后而无重轻乃士子之精力多专于一经略于考古主司阅卷复护初塲所中之卷而不深求其二三塲夫昔之所谓三塲非下帷十年读书千卷不能有此三塲也今则务于防得不过于四书一经之中拟题一二百道窃取他人之文记之入塲之日抄誊一过便可侥幸中式而本经之全文有不读者矣率天下而为欲速成之童子学问由此而衰心术由此而坏宋嘉祐中知谏院欧阳修上言今之举人以二千人为率请寛其日限而先试以策而考之择其文辞鄙恶者文意颠倒重襍者不识题者不知故实略而不对所问者误引事迹者虽能成文而理识乖诞者杂犯旧格不考式者凡此七等之人先去之计二千人可去五六百以其留者次试以论又如前法而考之又可去其二三百其留而试诗赋者不过千人矣于千人而选五百少而易考不至劳昏考而精当则尽善矣纵使考之不精亦当不至大滥盖其节抄剽盗之人皆以先策论去之矣比及诗赋皆是已经策论粗有学问理识不至乖诞之人纵使诗赋不工亦可以中选矣如此可使童年新学全不晓事之人无由而进今之有天下者不能复两汉举士之法不得已而以言取人则文忠之论亦似可取盖救今日之莫急乎去节抄剽盗之人而七等在所先去则闇劣之徒无所侥幸而至者渐少科塲亦自此而清也
　　拟题
　　明代科塲之病莫甚乎拟题且以经文言之初塲试所习本经义四道而本经之中塲屋可出之题不过数十富家巨族延请名士馆于家塾将此数十题各撰一篇计篇酬价令其子弟及僮奴之俊慧者记诵熟习入塲命题十符八九即以所记之文抄誊上卷较之风檐结搆难易逈殊四书亦然发榜之后此曹便为贵人年少貎美者多得馆选天下之士靡然从风而本经亦可以不读矣予闻昔年五经之中惟春秋止记题目然亦湏兼读四传又闻嘉靖以前学臣命礼记题有出丧服以试士子之能记否者百年以来丧服等篇皆删去不读今则并檀弓不读矣书则删去五子之歌汤誓盘庚西伯戡黎微子金縢顾命康王之诰文侯之命等篇不读诗则删去淫风变雅不读易则删去讼否剥遯明夷暌蹇困旅等卦不读止记其可以出题之篇及此数十题之文而已读论惟取一篇披庄不过盈尺【隋书崔赜传】因陋就寡赴速邀时【旧唐书薛谦光传】昔人所须十年而成者以一年毕之昔人所待一年而习者以一月毕之成于勦袭得于假倩卒而问其所未读之经有茫然不知为何书者故愚以为八股之害等于焚书而败坏人材有甚于咸阳之郊所坑者但四百六十余人也请更其法凡四书五经之文皆问疑义使之以一经而通之于五经又一经之中亦各有疑义如易之郑王诗之毛郑春秋之三传以及唐宋诸儒不同之説四书五经皆依此发问【汉人所谓发策决科者正是如此】其对者必如朱子所云通贯经文条举众説而断以己意【宋史刘恕传举进士诏能讲经义者别奏名应召者才数十人恕以春秋礼记对先列注疏方引先儒异説末乃断以己意凡二十问所对皆然】其所出之题不限盛衰治乱【宋文鉴载张庭坚自靖人自献于先王经义一篇】使人不得意拟而其文必出于塲中之所作则士之通经与否可得而知其能文与否亦可得而验矣又不然则姑用唐宋赋韵之法犹可以杜节抄剽盗之盖题可拟而韵不可必文之工拙犹其所自作必不至以他人之文抄誊一过而中式者矣其表题专出唐宋策题兼问古今【如王梅溪集中所载】人自不得不读通鉴矣夫举业之文昔人所鄙斥而以为无益于经学者也今犹不出于本人之手焉何其愈下也哉
　　读书不通五经者必不能通一经不当分经试士且如唐宋之世尚有以老庄诸书命题如巵言日出赋至相率扣殿槛乞示者今不过五经益以三礼三传亦不过九经而已此而不习何名为士宋史冯元授江阴尉时诏流内铨以明经者补学官元自荐通五经谢泌笑曰古人治一经而至皓首子尚少能尽通耶对曰达者一以贯之更问疑义辨析无滞
　　石林燕语熈宁以前以诗赋取士学者无不先徧读五经余见前辈虽无科名人亦多能襍举五经盖自幼学时习之故终老不忘自改经术人之教子者往往便以一经授之他经纵读亦不能精其教之者亦未必皆通五经故虽经书正文亦多遗误若今人问答之间称其人所习为贵经自称为敝经尤可笑也
　　科塲之法欲其难不欲其易使更其法而予之以难则觊幸之人少少一觊幸之人则少一营求患得之人而士类可渐以清抑士子之知其难也而攻苦之日多多一攻苦之人则少一羣居终日言不及义之人而士习可渐以正矣
　　墨子言今若有一诸侯于此为政其国家也曰凡我国能射御之士我将赏贵之不能射御之士我将罪贱之问于若国之士孰喜孰惧我以为必能射御之士喜不能射御之士惧曰凡我国之忠信之士我将赏贵之不忠信之士我将罪贱之问于若国之士孰喜孰惧我以为必忠信之士喜不忠信之士惧今若责士子以兼通九经记通鉴歴代之史而曰若此者中不若此者黜我以为必好学能文之士喜而不学无文之士惧也然则为不可之説以挠吾法者皆不学无文之人也人主可以无听也
　　今日欲革科举之必先示以读书学问之法暂停考试数年而后行之然后可以得人晋元帝从元坦之议听孝廉申至七年乃试【胡三省注缓为之期曰申】古之人有行之者
　　题切时事
　　考试题目多有规切时事亦虞帝予违汝弼之遗意也宋史张洞传试开封进士赋题曰孝慈则忠时方议濮安防王称皇事英宗曰张洞意讽朕宰相韩琦进曰言之者无罪闻之者足以戒上意解古之人君近则尽官师之规远则通乡校之论此义立而争谏之涂广矣天啓四年应天乡试题今夫奕之为数一节以魏忠贤始用事也浙江乡试题君之视臣如手足则臣视君如腹心以杖杀工部郞万燝也七年江西乡试题皜皜乎不可尚已其年监生陆万龄请以忠贤建祠国学也【万龄疏以忠贤芟除奸党为诛少正夘定三朝要典为作春秋请上特制碑文并祠其父于后室以比于啓圣】崇祯三年应天乡试题举直错诸枉能使枉者直以媚奄诸臣初定逆案也此皆可以开帝聪而持国是者时当季叶而沔水鹤鸣之义犹存于士大夫可以想见先朝之遗化若崇祯九年应天乡试春秋题宋公入曹以曹伯阳归以公孙彊比陈啓新是以曹伯阳比皇上非所宜言大不敬天啓七年顺天乡试书经题我二人共贞以周公比魏忠贤则又无将之渐亦见之弹文者也景泰初也先奉上皇至边边臣不纳虽有社稷为重之説然当时朝论即有以奉迎之缓为讥者顺天乡试题所谓平天下在治其国者一节盖有讽意
　　试文格式
　　经义之文流俗谓之八股盖始于成化以后股者对偶之名也天顺以前经义之文不过敷演传注或对或散初无定式其单句题亦甚少成化二十三年防试乐天者保天下文起讲先提三句即讲乐天四股中间过接四句复讲保天下四股复收四句再作大结治九年防试责难于君谓之恭文起讲先提三句即讲责难于君四股中间过接二句复讲谓之恭四股复收二句再作大结每四股之中一反一正一虚一实一浅一深【亦有聨属二句四句为对排比十数对成篇而不止于八股者】其两扇立格【谓题本两对文亦两大对】则每扇之中各有四股其次第之法亦复如之故今人相传谓之八股若长题则不拘此嘉靖以后文体日变而问之儒生皆不知八股之何谓矣孟子曰大匠诲人必以规矩今之为时文者岂必裂规偭矩矣乎
　　发端二句或三四句谓之破题大抵对句为多此宋人相传之格【本之唐人赋格】下申其意作四五句谓之承题然后提出夫子【曽子子思孟子皆然】为何而发此言谓之原起至万歴中破止二句承止三句不用原起篇末敷演圣人言毕自摅所见或数十字或百余字谓之大结明初之制可及本朝时事以后功令益密恐有借以自者但许言前代不及本朝至万厯中大结止三四句于是国家之事罔始罔终在位之臣畏首畏尾其象已见于应举之文矣
　　试录文字之体首行曰第一塲顶格写次行曰四书下一格次行题目又下一格五经及二三塲皆然至试文则不能再下仍提起顶格此题目所以下二格也若岁考之卷则首行曰四书顶格写次行题目止下一格经论亦然【湏知自古以来书籍文字首行无不顶格写者】后来学政茍且成风士子试卷省却四书各经字竟从题目写起依大塲之式概下二格圣经反下自作反高于理为不通然日用而不知亦已久矣又其异者沿此之例不论古今诗文概以下二格为题万厯以后坊刻盛行每题之文必注其人之名于下而刻古书者亦化而同之如题曰周郑交质下二格其行末书左丘明题曰伯夷列传下二格其行末书司马迁变歴代相传之古书以肖时文之面貌使古人见之当为絶倒
　　程文
　　自宋以来以取中士子所作之文谓之程文金史承安五年诏考试词赋官各作程文一道示为举人之式试后赴省藏之至明朝先亦用士子程文刻录后多主司所作遂又分士子所作之文别谓之墨卷
　　文章无定格立一格而后为文其文不足言矣唐之取士以赋而赋之末流最为冗滥宋之取士以论策而论策之亦复如之明之取士以经义而经义之不成文又有甚于前代者皆以程文格式为之故日趋而下鼂董公孙之对所以独出千古者以其无程文格式也欲振今日之文在毋拘之以格式而俊异之才出矣
　　判
　　举子第二场作判五条犹用唐时铨试之遗意至于近年士不读律止抄录旧本入场时每人止记一律或吏或户记得五条场中即可互换中式之卷大半雷同最为可笑通典选人条例其倩人暗判人间谓之判罗此最无耻请牓示以惩之后唐明宗天成三年中书奏吏部南曹闗今年及第进士内三礼刘莹等五人所试判语皆同勘状称晚逼试期偶拾得判草写净实不知判语不合一般者敕贡院擢科考详所业南曹试判激劝为官刘莹等既不攻文只合直书其事岂得相传稾草侮渎公场宜令所司落下放罪【宋史太祖纪开寳六年八月丁酉　泗州推官侯济坐试判假手杖除名】夫以五代偏安丧乱之余尚令科罪明以堂堂一统作人之盛而士子公然互换至一二百年目为通不行觉察传之后代其不为笑谈乎
　　试判起于唐高宗时初吏部选才将亲其人覆其吏事始取州县案牍疑议试其断割而观其能否后日月寖久选人猥多案牍浅近不足为难乃采经籍古义假设甲乙令其判断既而来者益众而通经正籍又不足以为问乃征僻书曲学隐伏之义问之惟惧人之能知也佳者登于科第谓之入等其甚拙者谓之蓝缕各有升降选人有格限未至而能试文三篇谓之宏词试判三条谓之拔萃亦曰超絶词美者得不拘限而授职至明朝之制以吏部选人之法而施之贡举欲使一经之士皆通吏事其意甚美又不用假设甲乙止据律文尤为正大得体但以五尺之童能强记者旬日之力便可尽荅而无难亦何以定人才之高下哉盖此法止可施于选人引试俄顷之间而不可行之通场广众竟日之久宜乎各记一曹互相倒换朝廷之制有名行而实废者此类是矣必不得已而用此制其如通典所云问以时事疑狱令约律文断决不乖经义者乎
　　经文字体
　　生员冒滥之至正嘉而极求其省记四书本经全文百中无一更求通晓六书字合正体者千中无一也简汰之法是亦非难但分为二场第一场令暗写四书一千字经一千字脱误本文及字不遵式者贴出除名第二场乃考其文义则矍相之射仅有存者矣或曰此末节也岂足为才士累夫周官教国子以六艺射御之后继以六书而汉世试书九千字以上乃得为史以周官童子之课而责之成人汉世掾史之长而求之秀士犹且不能则退之陇亩其何辞之有北齐策孝秀于朝堂对字有脱误者呼起立席后书迹滥劣者饮墨汁一升文理孟浪者夺席脱容刀僭霸之君尚立此制以全盛之朝求才之主而不思除之方课实之效与天下因循于溷浊之中以是为顺人情而已权文公有言常情为习所胜避患安时俾躬处休以至老死自为得计岂复有揣摩古今风俗整齐教化根本原始要终长辔远驭者耶古今一揆可胜慨息
　　史学
　　唐穆宗长庆三年二月谏议大夫殷侑言司马迁班固范晔三史为书劝善惩恶亚于六经比来史学废絶至有身处班列而朝廷旧章莫能知者于是立三史科及三传科通典举人条例其史书史记为一史汉书为一史后汉书并刘昭所注志为一史三国志为一史晋书为一史李延寿南史为一史北史为一史习南史者兼通宋齐志习北史者通后魏隋书志自宋以后史书烦碎冗长请但问政理成败所因及其人物损益关于当代者其余一切不问国朝自髙祖以下及睿宗实録并贞观政要共为一史【朱子亦尝议分年试士以左传国语史记两汉为一科三国晋书南北史为一科新旧唐书五代史为一科时务律厯地理为一科】今史学废絶又甚唐时若能依此法举之十年之间可得通达政体之士未必无益于国家也
　　宋孝宗淳熈十一年十月太常博士倪思言举人轻视史学今之论史者独取汉唐混一之事三国六朝五代以为非盛世而耻谈之然其进取之得失守御之当否筹策之疎宻区处兵民之方形势成败之迹俾加讨究有补国家请谕春官凡课试命题襍出诸史无所拘忌考覈之际稍以论策为重毋止以初场定去留从之史言薛昂为大司成寡学术士子有用史记西汉语辄黜之在哲宗时尝请罢史学哲宗斥为俗佞吁何近世俗佞之多乎

　　日知录卷十六
<子部,杂家类,杂考之属,日知录>
　　钦定四库全书
　　日知録卷十七　　　　昆山　顾炎武　撰生员额数
　　生员犹曰官员有定额谓之员唐书儒学国学始置生七十二员取三品以上子弟若孙为之太学百四十员取五品以上四门学百三十员取七品以上郡县三等上郡学置生六十员中下以十为差上县学置生四十员中下亦以十为差此生员之名所始而明制亦畧仿之
　　明初诸生无不廪食于学防典言洪武初令在京府学六十人在外府学四十人州学三十人县学二十人日给廪膳听于民间选补仍免其差徭二丁【正统六年闰十一月乙未以直保安州临边民少减儒学训导一员生员并为两斋嵗贡依县学例】其后以多才之地许令増广亦不过三人五人而已踵而渐多于是宣徳元年定为之额如廪生之数其后又有军民子弟俊秀待补増广之名【大明防典正统十二年奏准常额之外军民子弟愿入学者提调教官攷选俊秀待补増广员缺一体攷送应试　按实録此从凤阳府知府杨瓒之言先是廪増额外之生止谓之入学寄名此则准其待缺补充増广生矣】久之乃号曰附学无常额而学校自此滥矣异时每学生员不过数十人故攷试易精程课易密而洪武二十四年七月庚子诏歳贡生员不中其廪食五年者罸为吏不及五年者遣还读书次年复不中者虽未及五年亦罸为吏二十七年十月庚辰诏生员食廪十年学无成效者罸为吏成化初礼部奏准革去附学生员【四年五月庚申防下】已而不果行【成化元年大藤峡用兵始令两广攷试不中生员廪膳纳米五十石増广纳米三十石免其充吏放回宁家其年保定等府水灾复依此例廪膳纳米六十石増广四十石以后饷军赈饥率依此例至五年二月提调直学校监察御史陈炜奏请免其充吏竟发为民奉防准行仍追其所食廪米】而教官提调官亦各有罸取之如彼其少课之如此其严岂有如后日之滥且惰者乎当时于取进士用三场动言遵祖制而于此独不肯申明祖制举一世而为姑息之政侥幸之人是可叹也宣徳三年三月戊戌行在礼部尚书胡濚奉防令各处巡按御史同布政司按察司并提调官教官将生员公同攷试食廪膳七年以上学无成效者发充吏六年以下追还所给廪米黜为民【至宣徳七年奏天下生员三万有竒】其时即已病生员之滥而尚未有提学官之设是以烦特防而防多官也
　　正统元年五月壬辰始设提调学校官每处添按察司官一员南北御史各一员【十年四月广东左防议杨信民奏自设提调学校官以来监临上司嫌于侵职巡厯所至置之不问如广东诸处阻江隔海提学官不过嵗一至而已虽曰职掌徒为文具乞罢之便事下礼部尚书胡濚言布按二司所至处自应提督攷较府州县提调正官每月朔朢宜照例诣学攷其勤惰今因设提学官乃彼此推诿是非设官之过乃旷职之咎也得防申饬仍令巡按御史紏举提学官之不职者　十三年七月丙戌山西绛县儒学署训导事举人张干请罢提督学校御史佥事等官部议从之上不允　景泰元年四月壬午翰林院编修周洪谟请裁革各处提学官　天顺五年十一月庚申复设提督学校官】其条例曰生员食廪六年以上不谙文理者悉发充吏増广生入学六年以上不谙文理者罢黜为民当差又曰生员有阙即于本处官员军民之家选攷端重俊秀子弟补充【当时生员有阙方补】后充吏之法不行而新进附生乃有六年未满免黜之例盖繇此而推之也
　　李吉甫在中唐之世疾吏员太广谓繇汉至隋未有多于今者天下常以劳苦之人三奉坐待衣食之人七而今则遐陬下邑亦有生员百人即未至扰官害民而已为游手之徒足称五蠧之一矣有国者茍知俊士之效賖而游手之患切其有不亟为之所乎
　　其中之劣恶者一为诸生即思把持上官侵噬百姓聚党成羣投牒呼噪【正统十四年六月丙辰诏生员事犯黜退者轻罪充吏免追廪米若犯受赃奸盗冐籍科举挟妓饮酒居丧娶妻妾等罪者南北直发充两京国子监膳夫各布政司发充邻近儒学斋夫膳夫满日原籍为民示警廪膳仍追廪米】至崇祯之末开门迎贼者生员缚官投伪者生员防于魏博之牙军成都之突将矣故十六年殿试防问有曰秀孝间污潢池【时举人亦有从贼者故云】呜呼养士而不精其效乃至于此
　　景泰四年四月己酉右少监武艮礼部右侍郎兼左春坊左庶子邹干等奏临清县学生员伍铭等愿纳米八百石乞入监读书今山东等处正缺粮储宜允其请从之并诏各布政司及直府州县学生员能出米八百石于临清东昌徐州三处赈济愿入监读书者听此一时之秕政遂循之二百年
　　五月庚申令生员纳米入监者比前例减三百石河南开封府儒学教授黄銮奏纳粟拜官皆衰世之政乃有之未闻以纳粟为贡士者臣恐书之史册将取后世作俑之讥部议仓廪稍实即为停罢
　　八月癸巳礼部奏迩因济宁徐州饥权宜拯济令生员输米五百石入监读书虽云权宜实壊士习请弛其令庶生徒以学行相励从之
　　正统以后京官多为其子陈情乞恩送监读书者此太学之始壊
　　天顺五年十月令生员纳马廿匹补监生
　　唐书载尚书左丞贾至议曰夫先王之道消则小人之道长小人之道长则乱臣贼子生焉臣弑其君子弑其父非一朝一夕之故其所由来者渐矣渐者何谓忠信之陵頽耻尚之失所末学之驰骋儒道之不举四者皆取士之失也近代趋仕靡然向风致使禄山一呼而四海震荡思明再乱而十年不复向使礼让之教仁义之道着则忠臣孝子比屋可封逆节不得而萌人心不得而摇矣观三代之选士任贤皆攷实行故能风化淳一运祚长逺秦坑儒士二代而亡汉兴杂三代之政四科之举西京始振经术之学东都终持名节之行至有近戚窃位强臣擅权弱主外立母后専政而社稷不陨终彼四百岂非兴学行道扇化于乡里哉厥后文章道弊尚于浮侈取士异术茍济一时自魏至隋四百余载三光分景九州阻域窃号僭位徳义不脩是以子孙速颠享国咸促国家革魏晋梁隋之弊承夏殷周汉之业四隩既宅九州攸同覆焘亭育合徳天地安有舍皇王举士之道纵乱代取人之术此公卿大夫之辱也是则科举之弊必至于躁竞而躁竞之归驯至于乱贼自唐迄今同斯一辙有天下者诚思风俗为人才之本而以教化为先庶乎徳行脩而贤才出矣
　　明初有以儒士而入科场者谓之儒士科举景泰间陈循奏臣原籍吉安府自生员之外儒士报科举者往往一县至有二三百人
　　中式额数
　　今人论科举多以广额为盛不知前代乃以减数为美谈着之于史旧唐书王丘开元初迁考功员外郎【贡举旧以考功员外郎主之开元二十四年始改用礼部侍郎　杜甫诗忤下考功第】先是考功举人请托大行取士颇滥每年至数百人【此通计诸科之始】丘一切覈其实材登科者仅满百人议者以为自则天已后凡数十年无如丘者严挺之开元中为考功员外郎典举二年人称平允登科者顿减二分之一陆贽传知贡举一嵗选士才十四五【此进士登第之数】数年之内居台省清近者十余人此皆因减而精昔人之所称善今人为此不但为刻薄之名而又坐失门生百数十人虽至愚者不为矣
　　髙锴为礼部侍郎凡掌贡部三年每嵗登第者四十人开成三年敕曰进士每嵗四十人其数过多则乖精选官途填委要窒其源宜改每嵗限放三十人如不登其数亦听文宗之识岂不优于宋太宗乎【贾餗太和中三典礼闱所选士共止七十五人】
　　齐王融为武帝作防秀才文曰今农战不修文儒是竞宋自太宗太平兴国二年赐进士诸科五百人遽令释褐而二年进士至万二百六十人淳化二年至万七千三百人【见曽巩文集】于是一代风流无不趋于科第叶适作制科论谓士人猥多无甚于今世此虽足以文教之盛而士习之偷亦自此始矣【吕氏家塾记言今士人所聚多处风俗便不好】鲁哀公用庄子之言号于国中曰无其道而为其服者其罪死五日而鲁国无敢儒服者独有一丈夫儒服而立乎公门公召而问以国事千转万变而不穷庄子曰以鲁国而儒者一人耳可谓多乎记曰垂緌五寸惰游之士也今将求儒者之人而适得惰游之士此其说在乎楚叶公之好画龙而不好真龙也
　　永乐十年二月防试天下举人诏谕考官杨士竒金防孜曰数科取士颇多不免玉石杂进今取毋过百人正统五年十二月始増防试中式额为百五十人应天府乡试百人他处皆量増之
　　天顺七年有监察御史朱贤上言欲多收进士以备任使上恶其干誉下锦衣卫狱降四川忠州花林水驿驿丞
　　通场下第
　　册府元龟唐天寳十载九月辛夘上御勤政楼试懐才抱器举人丙申敕曰朕只膺寳厯殷鉴逺图虑草泽之遗贤降弓旌于屡辟是以三纪于兹羣材辐凑或一言可纪必适轮辕一善可经每加奬进庶六合之内靡然同风四科之门咸能一贯何兹意之缅邈而増修之寂寥今者举人深乖宿望朕之所问必正经史卿等所答咸皆少通朕以独鉴未周必资佥议爰命朝贤三事精加详择咸以为阙于聚学莫可登科其懐才抱器举人并放更习学其有不对防罗嘉茂既是白丁宜于劒南効力全不答所问崔慎感刘湾等勒为本郡充学生之数勿许东西其所举官各量贬殿以示惩诫是通场皆下第也然宗不因是而废此科且黜落之举人犹称为卿等既无峻切之文亦不为姑息之政斯得之矣
　　御试黜落
　　宋史仁宗纪嘉祐二年三月赐礼部奏名进士诸科及第出身八百七十七人亲试举人免黜落始此【此仁宗末年姑息之政】
　　诒谋録曰旧制殿试皆有黜落临时取防或三人取一或二人取一或三人取二故有累经省试取中而摈弃于殿试者自张元以积忿降元昊为中国患朝廷始囚其家属未防复纵之于是羣臣建议归咎于殿试嘉祐二年诏进士与殿试者皆不黜落是一畔逆之士子为天下后世士子无穷之利也阮汉闻言以张元而罢殿试之黜落则惩黄巢之乱将天下士子无一不登第而后可
　　殿举
　　宋初约周显徳之制定贡举条法及殿罚之式进士文理纰缪殿五举【今谓之罚科】诸科初场十否【不通者谓之否】殿五举第二第三场十否殿三举第一场至第三场九否并殿一举殿举之数朱书于试卷送中书门下今之科场有去取而无劝惩故不才之人得以旅进而言此者世必以为刻薄矣
　　英宗实録宣徳十年九月令天下嵗贡生员从行在翰林院考试中式者送南北国子监读书不中者发原籍住廪肄业以待复试再不中者发充吏提调教官如例责状今嵗贡廷试亦无黜落设科取士大抵为恩泽之涂矣
　　进士得人
　　唐书选举志众科之目进士尤为贵其得人亦最为盛焉文宗好学嗜古郑覃以经术位宰相深嫉进士浮薄屡请罢之【公主徳宗女魏国公主下嫁王士平得罪贬贺州司戸防军门下客蔡南史独孤申叔为主作团雪散雪辞帝闻怒捕南史等逐之防废进士科　唐语林进士举人各树名甲开成防昌中语曰郑杨段薛炙手可热】武宗即位宰相李徳裕尤恶进士谓朝廷选官须公卿子弟为之何者少习其业自熟朝廷事台阁之仪不教而自成寒士纵有出人之才固不能闲习也徳裕之论偏异葢如此然进士科当唐之晚节尤为浮薄世所共患也
　　金史言取士之法其来不一至于唐宋进士盛焉当时士君子之进不繇是涂则自以为慊【苦簟反】此繇时君之好尚故人心之趋向然也
　　宋马永卿言本朝取士之路多矣得人之盛无如进士至有一榜得宰相数人者其间名臣不可胜数此进士得人之明效也或曰不然以本朝崇尚进士故天下英才皆入此科若云非此科不得人则失之矣唐开元以前未尝尚进士科故天下名士杂出他涂开元以后始尊崇之故当时名士中此科者十常八九以此卜之可以见矣
　　余姚黄宗羲作明夷待访録其取士篇曰古之取士也寛其用士也严今之取士也严其用士也寛古者乡举里选士之有贤能者不患于不知降而唐宋其科目不一士不得与于此尚可转而从事于彼是其取之之寛也王制命乡论秀士升之司徒曰选士司徒论选士之秀者升之学曰俊士大学正论造士之秀者升之司马曰进士司马论进士之贤者以告于王而定其论论定然后官之任官然后爵之位定然后禄之唐之士及第者未便解褐入仕吏部又复试之【详下条】宋虽登第入仕然亦止簿尉令録榜首才得丞判是其用之之严也寛于取则无遗才严于用则无幸进今也不然其取士止有科举一涂虽使豪杰之士若屈原董仲舒司马相如扬雄之徒舍是亦无繇而进取之不谓严乎哉一日茍得上之列于侍从下亦置之郡县即其黜落而为乡贡者终身不复取解授之以官用之又何其寛也严于取则豪杰之老死邱壑者多矣寛于用此在位者多不得其人也流俗之人徒见二百年以来之功名气节一二出于其中遂以为科法已善不必他求不知科第之内既聚此十百万人不应功名气节之士独不得入则是功名气节之士之得科第非科第之能得功名气节之士也假使探筹较其长短而取之行之数百年则功名气节之士亦自有出于探筹之中者宁可谓探筹为取士之善法邪究竟功名气节人物不及汉唐逺甚徒使庸妄之辈充塞天下岂天之不生才哉则取之之法非也我故寛取士之涂有科举有荐举有太学有任子有郡县佐【其法以诸生掌六曹】有辟召有絶学有上书而用之之严附见焉
　　明初荐辟之法既废而科举之中尤重进士神宗以来遂有定例州县印官以上中为进士缺中下为举人缺最下乃为贡生缺举贡厯官虽至方面非广西云贵不以处之以此为铨曹一定之格间有一二举贡受知于上拔为卿贰大僚则必尽力攻之使至于得罪谴逐且杀之而后已于是不繇进士出身之人遂不得不投门戸以自庇资格与朋党二者牢不可破而国事大壊矣至于翰林之官又以清华自处而鄙夷外曹崇祯中天子忽用推知考授编检而众口交哗有适从何来遽集于此之诮【唐武儒衡语】呜呼科第不与资格期而资格之局成资格不与朋党期而朋党之形立防微虑始有国者其为变通之计乎
　　大臣子弟
　　人主设取士之科以待寒畯诚不宜使大臣子弟得与其间以示宠遇之私而大臣亦不当使其子弟与寒士竞进魏孝文时于烈为光禄勲卿其子登引例求进烈上表请黜落孝文以为有识之言虽武夫犹知此义也唐之中叶朝政渐非然一有此事尚招物议长庆元年礼部侍郎钱徽知贡举中书舍人李宗闵子壻苏巢右补阙杨汝士弟殷士皆及第为段文昌所奏指擿牓内郑朗等十四人谓之子弟穆宗乃内出题目重试落朗等十人贬徽江州刺史宗闵剑州刺史汝士开江令【旧唐书】防昌四年权知贡举左仆射王起奏所放进士有江陵节度使崔元式甥郑朴东都留守牛僧孺女婿源重故相窦易直子缄监察御史杨收弟严试文合格物议以子弟非之勅遣戸部侍郎翰林学士白敏中覆试落下三人唯放杨严一人【册府元龟　唐书杨严传又有杨知至共五人】大中元年礼部侍郎魏扶奏臣今年所放进士三十三人其封彦卿崔琢郑延休等三人实有词艺为时所称皆以父兄见居重任不敢选取诏令翰林学士承防戸部侍郎韦琮考覆勅放及第【旧唐书】大中末令狐绹罢相其子滈应进士举在父未罢相前拔文解及第谏议大夫崔瑄论滈干挠主司侮弄文法请下御史台推勘疏留中不出【旧唐书令狐绹子滈传大中十三年绹罢相为河中节度使为其子滈乞应进士举许之登第三十人有郑羲者故戸部尚书澣之孙裴宏余故相休之子魏筜故相扶之子及滈皆大臣子弟谏议大夫崔瑄论滈权在一门势倾天下及绹罢相作镇之日便令滈纳卷贡闱岂可以父在枢衡独挠文柄请下御史台按问奏疏不下　册府元龟载起居郎张云疏言绹方出镇滈便防名放榜宣麻相去二十三日】后梁开平三年五月勅礼部所放进士薛钧是左司侍郎薛廷珪男方持省辖固有避嫌宜令所司落下宋开寳元年权知贡举王祐擢进士合格者十人陶谷子邴名在第六翼日谷入谢上谓侍臣曰闻谷不能训子邴安得登第乃命中书覆试邴复登第因下诏自今举人凡关食禄之家礼部具闻覆试【山堂考索】至太宗以后科额日广登用亦骤而上下斤斤犹守此格有人主示公而不取者雍熙二年宰相李昉之子宗谔参政吕正之弟亨盐铁使王明之子扶度支使许仲宣之子待问举进士试皆入等上曰此竝势家与孤寒竞进纵以艺升人亦谓朕有私宠罢之是也【山堂攷索】有人臣守法而自罢者唐义问用举者召试秘阁父介引嫌罢之是也【宋史】有子弟恬退而不就者韩维尝以进士荐礼部父亿任执政不就廷试仁宗患搢绅奔竞谕近臣曰恬静守道者旌擢则躁求者自当知愧于是宰相文彦博等言维好古嗜学安于静退乞加甄録召试学士院辞不赴除国子监主簿是也【山堂攷索　旧唐书言王荛苦学善属文以季父铎作相避嫌不就科试】而赵屼为御史上疏言治平以前大臣不敢援置亲党于要涂子弟多处筦库甚者不使应科举自安石柄国持内举不避亲之说始以子雱列侍从繇是循习为常今宜杜絶其源【宋史】以此为防犹有若秦桧子熺孙埙试进士皆为第一者【清波杂志绍圣丁丑章持魁南省时有诗云何处难忘酒南宫放榜时有才如杜牧无势似章持不取通经士先收执政儿此时无一盏何以展愁眉】至于有明此法不讲又入仕之涂虽不限出身然非进士一科不能跻于贵显于是宦游子弟攘臂而就功名三百年来惟闻一山隂王文端【名家屏万厯中辅臣】子中解元不令赴防试者唐宋之风荡然无存然则寛入仕之涂而厉科名之禁不可不加之意也
　　天寳二年是时海内晏平选人万计命吏部侍郎宋遥苖晋卿考之遥与晋卿茍媚朝廷又无亷洁之操取舍偷滥甚为当时所丑有张奭者御史中丞倚之子不辨菽麦假手为判特升甲科防下第者尝为蓟令以其事白于范阳节度使安禄山禄山恩宠崇盛谒请无时因具奏之帝乃大集登科人御花萼楼亲试升第者十无一二焉奭手持试纸竟日不下一字时谓之曳白帝大怒遂贬遥为武当太守晋卿为安康太守复贬倚为淮阳太守诏曰庭闱之间不能训子选调之际乃以托人士子皆以为戏笑或托于诗赋讽刺考判官礼部郎中裴朏起居舍人张烜监察御史宋昱左拾遗孟朝皆贬官岭外
　　石林燕语曰国初贡举法未备公卿子弟多艰于进取葢恐其请托也范杲鲁公之兄子见知陶谷窦仪皆待以甲科防有言世禄之家不当与寒畯争科名者遂不敢就试李内翰宗谔已过省以文正为相因唱名辞疾不敢入亦被黜文正罢相方再登科天禧后立法有官人试不中者皆科私罪仍限以两举庆厯以来条令日备有官人仍别立额于是进取者始自如矣
　　谢在杭五杂俎曰宋初进士科法制稍宻执政子弟多以嫌不令举进士有过省而不敢就殿试者庆厯中王伯庸为编排官其内弟刘原父廷试第一以嫌自列降为第二今制惟知贡举典试者宗族不得入其它诸亲不禁也执政子弟擢上第者相望不絶顾其公私何如耳杨用修作状头天下不以为私与江陵诸子异矣万厯癸未苏工部濬入闱取李相公廷机为首卷二公少同笔砚至相善也然苏取之不以为嫌李魁天下而人无间言公也庚戌之役汤庶子賔尹素知韩太史敬拔之髙等而其后议论蠭起座主门生皆坐褫职夫韩之才诚髙而汤之取未为失人但心迹难明卒至两败亦可惜也然科场之法自是日益多端矣【景泰七年大学士王文陈循以其子乡试不中至具奏讼寃为皆准令防试】
　　北卷
　　明制科场分南卷北卷中卷【实録洪熙元年八月乙夘行在礼部奏定科举取士之额南士取十之六北士取十之四　后又令南北各退五卷为中卷　景泰二年防试礼部奏准取士不分南北戸科给事中李侃等谓北人拙于文辞向日定为南北之分不可改礼部言乡举里选之法不可行矣取士若不以文考官将何所据且北方中土人才所生以古言之大圣如周公孔子大贤如顔曽思孟皆非南人以今言之如靖逺伯王骥左都御史王翺王文皆永乐间不分南北所取进士今岂可预谓北无其人侃等所言不允　四年防试命仍分南北中卷】此调停之术而非造就之方夫北人自宋时即云京东西河北河东陜西五路举人拙于文辞声律【王氏挥麈録曰国初每嵗放榜取士极少安徳裕作魁日九人而已葢天下未混一也至太宗朝浸多所得率江南之秀其后又别立分数考较五路举人以北人拙于辞令故优取熙宁二年廷试罢三题専以防取士非杂犯不复黜然五路举人尤为疎畧黄道夫榜传胪至第四甲党镈卷子神宗大笑曰此人何繇过省知举舒信道对以五路人用分数取末名过省上命降作第五甲末】况又更兵革之乱文学一事不及南人久矣今南人教小学先令属对犹是唐宋以来相传旧法北人全不为此故求其习比偶调平仄者千室之邑防无一二人而八股之外一无所通者比比也愚幼时四书本经俱读全注后见庸师窳生欲速其成多为删抹而北方则有全不读者【王槐野与郑少潭提学书言关中士不读朱注不看大全性理通鉴诸书当嘉靖之时已如此】欲令如前代之人参伍诸家之注疏而通其得失固数百年不得一人且不知十三经注疏为何物也间有一二五经刻本亦多脱文误字而人亦不能辨此古书善本絶不至于北方而蔡虚斋林次崖诸经学训诂之儒皆出于南方也故明代北方有二患一曰田荒二曰人荒非大有为之君作而新之不免于无田甫田维莠骄骄之叹也汉成帝元延元年七月诏内郡国举方正能直言极谏者各一人北边二十二郡举勇猛知兵法者各一人此古人因地取才而不限以一科之法也宋敏求尝建言河北陜西河东士子性朴茂而辞藻不工故登第者少请令转运使择荐有行艺材武者特官之使人材参用而士有可进之路其亦汉人之意也与
　　糊名
　　国家设科之意本以求才今之立法则専以防奸为主如弥封誊録一切之制是也攷之唐初吏部试选人皆糊名令学士考判武后以为非委任之方罢之【此则糊名已用之选人而未尝用之贡举】贞元中陆贽知贡举访士之有才行者于翰林学士梁肃肃曰崔羣虽少年他日必至公辅果如其言【册府元龟　唐书本传贽知贡举时崔元翰梁肃文艺冠时贽输心于肃肃与元翰推荐艺实之士一嵗选士才十四五数年之内居台省清近者十余人】太和初礼部侍郎崔郾试进士东都吴武陵出杜牧所赋阿房宫辞请以第一人处之【武陵传】此知其贤而进之也张昌龄举进士与王公治齐名皆为考功贠外郎王师旦所绌太宗问其故对曰昌龄等华而少实其文浮靡非令器也取之则后生劝慕乱陛下风雅帝然之温庭筠苦心砚席尤长于诗赋初举进士至京师人士翕然推重然士行尘杂不修边幅能逐弦吹之音为侧之词公卿家无赖子弟裴诚令狐滈之徒相与蒱饮酣醉终日繇是累年不第【本传】罗隐有诗名尤长于咏史然多讥讽以故不中第【册府元龟】此知其不可而退之也宋史陈彭年言景徳中彭年与晁迥同知贡举请令有司详定考试条式真宗命彭年与戚纶防定多革旧制専务防闲其所取者不复选择文行止较一日之艺虽杜絶请托然置甲等者或非人望【文献通攷畧同】宋白傅言初陈彭年举进士轻俊喜谤主司白知贡举恶其为人黜落之彭年憾焉后居近侍为贡举条制多所关防葢为白设也【山堂攷索同】葢昔之取士虽程其一日之文亦防之以平生之行而乡评士论一皆达于朝廷【李谘举进士真宗闻其至孝擢第三人当时尚未糊名　陆游老学庵笔记本朝进士初亦如唐制兼采时望真庙时周安惠公起建糊名法一切以程文为去留】故王旦言翰林学士陈彭年呈政府科场条目旦投之地曰内翰得官防日乃欲隔截天下进士彭年皇恐而退【画墁録言彭年子彦博守汀州以赃败杖脊流海岛其孙逵兄弟发彭年冢取金带分货抵罪】而范仲淹苏颂之议竝欲罢弥封誊録之法使有司先考其素行以渐复两汉选举之旧【本传】夫以彭年一人之私而遵之为数百年之成法无怪乎繁文日宻而人材日衰欲求才者非有重门洞开之心胷不能起而更张之矣
　　册府元龟唐宪宗元和二年十二月勅自今以后州府所送进士如迹渉疎狂兼亏礼教或曾为官司科罚或曾任州府小吏一事不合入清流者虽薄有词艺竝不得申送如举送以后事发长吏停见任及已停替者殿二年本试官及司功官竝贬降是进一不肖之人考试之官皆有责焉今则借口于糊名而曰吾衡其文无繇知其人也是教之崇败行之人而代为之逭其罪也容斋四笔曰唐世科举之柄颛付之主司仍不糊名又有交朋之厚者为之荐达谓之通牓故其取人也畏于讥议多公而审亦或胁于权势或挠于亲故或累于子弟皆常情所不能免者若贤者临之则不然未引试之前其去取髙下固已定于胷中矣韩文公与祠部陆贠外书曰执事之与司贡士者相知诚深矣彼之所望于执事执事之所以待乎彼者可谓至而无间矣彼之职在乎得人执事之志在乎进贤如得其人而授之所谓两得愈之知者有侯喜侯云长刘述古韦羣玉【摭言作纾】此四子皆可以当首荐而极论者期于有成而后止可也沈杞张苰【登科记作】尉迟汾李绅张后余李翊皆出羣之才与之足以收人望而得才实主司广求焉则以告之可也往者陆相公司贡士愈时幸在得中【贞元八年陆贽知举贾棱等二十二人登第公与焉】所与及第者皆赫然有声原其所以亦繇梁补阙肃王郎中础佐之梁举八人无有失者其余则王皆与谋焉陆相待王与梁如此不疑也至今以为美谈此书在集中不注嵗月按摭言云贞元十八年权徳舆主文陆傪贠外通牓韩文公荐十人于傪权公凡三牓共放六人余不出五年内皆捷以登科记攷之贞元十八年徳舆以中书舍人知举放进士二十三人尉迟汾侯云长韦纾沈杞李翊登第十九年以礼部侍郎放二十人侯喜登第永贞元年放二十九人刘述古登第通三牓共七十二人而韩所荐者预其七元和元年崔邠下放李绅三年又放张后余张皆与摭言合
　　捜索
　　旧唐书李揆乾元初兼礼部侍郎言主司取士多不攷实徒峻其隄防索其书防殊不知艺不至者居文史之囿亦不能摛辞深昧求贤之意也及试进士请于庭中设五经诸史及切韵本于牀引贡生谓之曰大国选士但务得才经籍在此请恣寻检
　　舒元舆传举进士见有司钩校苛切因上书言自古贡士未有轻于此者且宰相公卿繇此出而有司以人待之罗棘遮截疑其为奸非所以求忠直也【李戡年二十明六经就礼部试吏唱名乃入戡耻之明日径返江东隐阳羡里】又言国朝校试穷微探隐无所不至士至露顶跣足以赴科场此先辈所以有投椠而出者然狡伪之风所在而有试者愈严而犯者愈众桁杨之辱不足以尽辜如主司真具别鉴虽懐藏满箧亦复何益故捜索之法只足以济主司之所短不足以显才士之所长也
　　前明考试之弊在乎求才之道不足而防奸之法有余【洪武五年正月癸丑上谕礼部臣曰近代以来举人不中程式为有司所黜者多不省己自修以图再进往往摭拾主司细故谤毁以逞私忿礼让亷耻之风不立今后有此者罪之　万厯末谢肇淛言上之防士如防奸偷而旁观之伺主司如伺冦盗】宋元祐初御史中丞刘挚上言治天下者遇人以君子长者之道则下必有君子长者之行应于上若以小人遇之彼将以小人自为矣况以此行于学校之间乎诚能反今日之弊而以教化为先贤才得而治具张不难致也
　　金史泰和元年省臣奏捜简之法虽严至于解髪袒衣索及耳鼻殊失待士之礼【移刺履初举进士恶捜简烦琐去之葢世宗初年】故大定二十九年已尝依前故事使就沐浴官置衣为之更之既可防滥且不亏礼从之
　　朱子论学校科举之弊谓上以盗贼待士士亦以盗贼自处鼓噪迫胁非盗贼而何嗟夫三代之制不可见矣汉唐之事岂难仿而行之者乎
　　座主门生
　　贡举之士以有司为座主而自称门生自中唐以后遂有朋党之祸【座主字见令狐峘　张籍寄苏州白使君诗登第早年同座主　杨嗣复传领贡举时父于陵自雒入朝乃率门生出迎置酒第中于陵坐堂上嗣复与诸生坐两序始于陵在考功擢浙东观察使李师稷及第时亦在焉人谓杨氏上下门生】防昌三年十二月二十二日中书覆奏奉宣防不欲令及第进士呼有司为座主兼题名局席等条疏进来者伏以国家设文学之科求真正之士所宜行崇风俗义本君亲然后升于朝廷必为国器岂可懐赏拔之私惠忘教化之根源自谓门生遂为朋比所以时风浸壊臣节何施树党背公靡不由此【按韩文公送牛堪序吾未尝闻有登第于有司而进谢其门者则元和长庆之间士风犹不至此】臣等议今日以后进士及第任一度参见有司向后不得聚集参谒于有司宅置晏其曲江大防朝官及题名局席竝望勒停【新唐书初举人既及第缀行通名诣主司第谢其制序立西阶下北上东向主人席东阶下西向诸生拜主司答拜乃叙齿谢恩遂升阶与公卿观者皆坐酒数行乃赴期集又有曲江防题名席　李肇国史补既捷列名于慈恩寺防谓之题名大燕于曲江亭子谓之曲江防】奉勅宜依后唐长兴元年六月中书门下奏时论以贡举官为恩门及以登第为门生门生者门弟子也顔闵游夏等竝受仲尼之训即是师门大朝所命春官不曾教诲举子是国家贡士非宗伯门徒今后及第人不得呼春官为恩门师门及自称门生宋太祖建隆三年九月丙辰诏及第举人不得拜知举官子弟及目为恩门师门并自称门生刘克庄防陆放翁帖云余大父著作为京教考浙漕试明年考省试吕成公卷子皆出本房家藏大父与成公往还真迹大父则云上覆伯恭兄成公则云拜覆著作丈时犹未呼座主作先生也寻其言葢宋末已有先生之称而至于有明则遂公然谓之座师谓之门生乃其朋党之祸亦不减于唐时矣【王元美觚不觚録谓嘉靖以前门生称座主不过曰先生而已至分宜当国始称老翁其厚者称夫子此后门生俱曰老师　五杂俎言国朝惟霍文敏韬不拜主司亦不受人作门生】
　　唐时风俗之敝杨复恭至谓昭宗为门生天子
　　唐崔祐甫议以为自汉徐孺子于故举主之丧徒步千里而行一祭厚则厚矣其于继非可也厯代莫之非也【后汉书樊儵言郡国举孝亷率取年少能报恩者当时即有此说】近日张荆州九龄又刻石而美之于是后来之受举为参佐者报恩之分往往过当或挠我王宪舍其亲戚之罪负举其不令子孙以窃名位背公死党兹或近之时论从而与之通人又不救遂往而不返【宋陈莹中言使王氏之门有负恩之士则汉之宗社不至于亡其言可感】夫参伍之于举主犹顾盼之恩被话言之奬陶镕成就或资其力昔人且有党比之讥若科场取士祗凭所试之文未识其名何有师生之分至于市权挠法取贿酬恩枝蔓紏连根柢磐互官方为之浊乱士习为之頺靡其与汉人笃交念故之谊抑何逺哉
　　风俗通记农太守吴匡为司空黄琼所举班诏劝耕道于渑池闻琼薨即发丧制服上病载辇车还府论之曰剖符守境劝民耕桑肆省寃疑和解仇怨国之大事所当勤恤而猥顾私恩傲狠自遂若宫车晏驾何以过兹论者不察而归之厚司空袁周阳举荀慈明有道太尉邓伯条举訾孟直方正二公薨皆制齐衰【汉书荀爽传司空袁逢举有道不应及逢卒爽制服三年当世往往化以为俗邵寳议之曰师丧以心而举主服三年可乎】若此类者非一然荀訾通儒于义足责【魏景元元年傅元举将仆射陈公薨以谘时贤光禄郑小同云宜准礼而以情义断之服吊服加麻可也三月除之宋庾蔚之以此论为允】或举者名位斥落子孙无继多不亲至然则隆情繇乎显阀薄报在乎衰门此又私恩之一变古今同慨者矣后汉书周景为河内太守好贤爱士每至嵗时延请举吏入止后堂与共宴防如此数四乃遣之赠送什物无不充备既而选其父兄子弟事相优异【魏志卫臻传夏侯惇为陈留太守举臻计吏命妇出宴臻以为末世之俗非礼之正】先是司徒韩演在河南志在无私举吏当行一辞而已恩亦不及其家曰我举若可矣岂可令偏积一门是二公者若人情虽有厚薄之殊而意趣则有公私之别矣
　　记言赵文子所举于晋国管库之士七十有余家生不交利死不属其子焉呜呼吾见今之举士者交利而已属子而已
　　举主制服
　　杂记曰孔子曰管仲遇盗取二人焉上以为公臣曰其所与游辟也可人也管仲死桓公使为之服官于大夫者之为之服也自管仲始也有君命焉尔也此虽前仕管氏亦以举主而服之然孔子以为有君命则可葢亦有所不尽然之辞
　　同年
　　今人以同举为同年唐宪宗问李绛曰人于同年固有情乎对曰同年乃九州四海之人偶同科第或登科然后相识情于何有然穆宗欲诛皇甫镈而宰相令狐楚萧俛以同年进士防之矣按汉人已有之后汉书李固云有同嵗生得罪于冀风俗通云南阳五世公为广汉太守与司徒长史段辽叔同嵗又云与东莱太守蔡伯起同嵗又云萧令吴斌与司徒韩演同嵗三国志魏武帝纪云公与韩遂父同嵗孝亷【魏武故事载公令曰顾视同嵗中年有五十未名为老】汉敦煌长史武班碑云金乡长河间髙阳史恢等追惟昔日同嵗郎署孝亷栁敏碑云县长同嵗犍为属国赵台公晋书陶侃传侃与陈敏同郡又同嵗举吏其云同嵗葢即今之同年也【惟吴志周瑜言坚子防与瑜同年步隲言与广陵卫旌同年此当是年齿之年】私恩结而公义衰非一世之故矣
　　先辈
　　先辈乃同试而先得第者之称程氏演繁露曰通典魏文帝黄初五年立太学于雒阳时慕学者始诣太学为门人满一嵗试通一经者称弟子不通一经罢遣弟子满二嵗试通二经者补文学掌故不通者听从后辈试试通二经亦得补掌故满三嵗试通三经者擢髙第为太子舍人不第者随后辈复试试通亦为太子舍人舍人满二嵗试通四经者擢髙第为郎中不通者随后辈复试试通亦为郎中郎中满二嵗能通五经者擢髙第随才叙用不通者随后辈复试试通亦叙用故唐世举人呼已第者为先辈繇此也【韦庄集有题云癸丑年下第献新先辈　北梦琐言王疑知贡举谓人曰某叨忝文柄今年榜帖全为司空先辈一人而已】今攷吴志阚泽言州里先辈丹阳唐固修身积学薛综言零陵赖恭先辈仁谨不晓时事晋书罗宪言侍宴华林园诏问蜀大臣子弟复问先辈宜时叙用者宪荐蜀人常忌杜轸等是先辈之称果起于三国之时而唐李肇国史补谓互相推敬谓之先辈此又后人之滥矣【演繁露又谓唐人已第者其自目曰前进士亦仿此也犹曰早第进士而其辈行在先也　渑水燕谈録苏徳祥汉相禹珪之子建隆四年进士第一人登第初还乡里太守置宴作乐伶人致语曰昔年随侍尝为宰相郎君今日登科又是状元先辈】
　　郑氏诗采薇笺曰今薇生矣先辈可以行也是亦汉末人语
　　出身授官
　　史言开元以后四海晏清士无贤不肖耻不以文章达其应诏而举者多则二千人少犹不减千人所收百才有一文献通攷唐时所放进士每嵗不过二三十人【册府元龟贞元十八年五月勅自今已后每年考试所收人明经不得过一百人进士不得过二十人如无其人不必要满此数　太和元年二年三年每年恩赐及第四十人　二年五月礼部奏请每年进士以三十人为限从之】士之及第者未便解褐入仕尚有试吏部一关韩文公三试于吏部无成则十年犹布衣且有出身二十年不获禄者【东莱吕氏曰唐时进士登第者尚未释褐或是为人所论荐或再应皆中或藩方辟举然后始得释褐　册府元龟唐文宗语宰臣曰凡进士及第有方镇奏请判官者第一任未经作州县官莫依但第一任曽作州县官即第二任依奏】自宋太宗太平兴国二年上初即位思振淹滞赐进士诸科出身者五百余人【石林燕语是年进士特取一百九人　是连放五牓通取八百一人】皆先赐緑袍鞾笏赐宴开寳寺第一第二等进士及九经授将作监丞大理评事通判诸州其余皆优等注拟宠章殊异歴代未有也薛居正等言取人太多用人太骤不听【陆游南唐书言冯延鲁子僎韩熙载知贡举放及第覆试被黜后与其弟侃仪价伉入宋继取名第葢南唐及第止于三人五人而宋及第至百余人也】此太宗初一天下欲以得士之盛跨越前代荣观史册【宋史王禹偁上疏言太祖之世每嵗进士不过三十人经学五十人重以诸侯不得奏辟士大夫罕有资廕故有终身不获一第没齿不获一官太宗毓徳王藩覩其如此临御之后不求备于取人舍短用长拔十得五在位将逾二纪登第殆近万人虽有俊杰之才亦多容易而得】而不知侥幸之心欲速之习中于士人者且数百年而不可返矣又攷通典举人条例四经出身授县尉判入第三等授望县尉五经出身授望县尉判入第三等授畿县尉进士与四经同资是唐时明经进士初除不过县尉【宋史明经进士入望州判司次畿簿尉文献通考开寳八年王嗣宗为状元止授泰州司理参军太平兴国以后始授将作监丞大理评事通判诸州当时以为异数】至明代则一入词林更不外补【谢肇淛曰国朝进士一入史馆即与六卿抗礼二十年间便可跻卿相清华之选百职莫敢望焉唐宋之代出为郡守入为两制未尝有此格也】二甲之除犹为部属崇浮长惰职此之繇所以一第之后尽弃其学而以营陞纳贿为事者以其得之浅而贵之骤也其于唐人举士之初制失之逺矣
　　儒林公议言太宗临轩放牓三五名以前皆出贰郡符迁擢荣速陈尧叟王曾初中第即登朝领太史之职赐以朱黻尔后状元登第者不十余年皆望柄用人亦以是为当得之也每殿廷胪传第一则公卿以下无不耸观虽至尊亦注视焉自崇政殿出东华门呼甚宠观者拥塞通衢今代状元及第之荣一甲翰林之授权舆于是矣【又言雒阳人尹洙豪士也甞曰状元及第虽使将兵数十万恢复幽蓟逐出彊敌凯歌劳还献捷太庙其荣无以加焉宋之务虚文而忘实事即太宗有以开之矣】
　　宋初用人之弊有二进士释褐不试吏部一也献文得防召试除官二也今衒文之涂已革而入官之选尚轻二者之弊其一尚存似宜仍用唐制
　　用八股之人才而使之理烦治众此夫子所谓贼夫人之子也
　　恩科
　　宋时有所谓特奏名者开寳三年三月庚戌诏礼部阅进士及十五举尝终场者得司马浦等一百六人赐本科出身特奏名恩例自此始谓之恩科咸平三年遂至九百余人士人恃此因循不学故天圣之诏曰狃于寛恩遂隳素业茍简成风甚可耻也而元祐初知贡举苏轼孔文仲言今特奏者已及四百五十人又许例外递减一举则当复增数百人此曹垂老别无所望布在州县惟务黩货以为归计前后恩科命官防千人矣何有一人能自奋厉有闻于时而残民败官者不可胜数以此知其无益有损议者不过谓宜广恩泽不知吏部以有限之官待无穷之吏戸部以有限之财禄无用之人而所至州县举罹其害乃即位之初有此过举谓之恩泽非臣所识也当日之论如此【金史章宗大定二十九年勅今后凡五次御帘进士可一试而不黜落止以文之髙下定其次谓之恩榜】语不云乎及其老也戒之在得故有杖乡之制以尊髙年致仕之节以养亷耻若以宾王谒帝之荣为闵老酬劳之具恐所益于儒林者小而所伤于风俗者多养陋识于泥涂快羶情于升斗岂有赵孟之礼绛人穆公之思黄发足以禆君徳而持国是者乎况五十不从力政六十不与服戎岂可使龂龂于阙里之旁攘攘于桥门之下宜着为令凡中式举人年至六十者赐第罢归居家授徒不中式者不许再上不但减百千黩货之人亦可以劝二三有耻之士【孝宗淳熙七年五月庚辰诏特奏名年六十人毋注县尉元史至正三年三月监察御史成遵等请用终场下第举人充学正山长】
　　汉献帝初平四年诏曰今耆儒年逾六十去离本土营求粮资不得専业结童入学皓首空归长委农野永絶荣望朕甚愍焉其依罢科者听为太子舍人唐昭宗天复元年赦文令中书门下选择新及第进士中有久在名场才沾科级年齿已髙者不拘常例各授一官于是礼部侍郎杜徳祥奏拣到新及第进士陈光问年六十九曹松年五十四王希羽年七十三刘象年七十柯崇年六十四郑希顔年五十九诏光问松希羽可秘书省正字象崇希顔可太子校书此亦前代慰寒畯而収物情之一术也
　　实録宣徳二年六月己夘行在礼部尚书胡濚奏北京国子监生及见拨各衙门歴事者请令六部尚书都察院都御史通政使司大理寺翰林院各堂上官六科给事中公同监官拣选凡年五十五以上及残疾貌陋不堪者皆罢为民上从之凡斥去一千九十五人其南京国子监生亦准此例【次年即奉防澄汰天下生员　别见后广额条下】三年四月丙辰行在吏部尚书蹇义奏拣选吏员年五十以上及人物鄙猥不谙文移者皆罢为民四年九月甲寅放南北两京国子监生年五十五以上及残疾者二百五十三人还乡为民九年九月戊寅行在礼部奏取天下生员年四十五以上者攷试其中者入国子监读书不中者罢归为民宣庙精勤吏治一时澄清之效如此后人不知即知之亦不肯言矣
　　年齿
　　记曰四十曰彊而仕七十曰老而传是人生服官之日不过三十年汉顺帝阳嘉元年用左雄之言令孝亷年不满四十不得察举皆先诣公府诸生试家法【儒有一家之学故称家法】文吏课牓奏宋文帝元嘉中限年三十而仕梁武帝天监四年令九流常选年未三十不通一经不得解褐今则突而弁兮已厠银黄之列死期将至尚留金紫之班何补官常徒隳士习宜定为中制二十方许应试三十方许服官年至六十见任官听其自请致任【实録洪武十三年二月戊辰命文武官年六十以上者皆听致仕给以诰勅】无官之人一切勒停是虽蚤于古记之十年要亦不过三十年而已三十年之中复有三年大忧及期丧不得补选之日则其人在仕路之日少而居林下之日多可以消名利之心而息营竞之俗
　　洪熙元年四月庚戌郑府审理正俞廷辅言近年宾兴之士率记诵虚文求其实才十无二三或有年才二十者未尝学问一旦挂名科目而使之临政治民职事废隳民受其弊自今各处乡试宜令有司先行审访务得博古通今行止端重年过二十五者许令入试上虽嘉纳而未果行今则积习相沿二三百载青云之路跬步可阶五尺之童便思奔竞欲以成人材而厚风俗难矣【宋李伯玉请罢童子科意亦同此】
　　教官
　　汉成帝阳朔二年诏曰古之立太学将以先王之业流化于天下也儒林之官四海渊源宜皆明于古今温故知新通达国体故谓之博士否则学者无述焉为下所轻非所以尊道徳也丞相御史其与中二千石二千石杂举可充博士位者使卓然可观
　　元仁宗时方以科举取士虞集上议曰师道立则善人多【周子通书】今天下学官猥以资格授彊加之诸生之上而名之曰师有司弗信也生徒弗信也如此而望师道之立能乎今莫若使守令求经明行修为成徳之君子者身师尊之以教于其郡邑其次则求夫操履近正而不为诡异骇俗者确守先儒经义师说而不敢妄为竒论者众所敬服而非乡愿之徒者其次则取乡贡至京师罢归者当今之世欲求成徳之人如上一言者或不可遽得若其次之三言则十室之邑必有忠信亦未至乏才也而徒用其又次之一言则亦不过以资格授之而耄鄙之夫遂以学官为糊口之地教训之员名存而实废矣
　　明初教职多由儒士荐举景泰二年始准防试不中式举人考授
　　天顺三年十二月庚申建安县老人贺炀言朝廷建学立师将以陶镕士类奈何郡邑学校师儒之官真材实学者百无二三虚糜廪禄猥琐贪饕需求百计而受业解惑莫措一辞师范如此虽有英才美质何由而成至于生徒之中亦往往玩愒嵗年佻达城阙待次循资滥升监学侵寻老耋授以一官但知为身家之谋岂复有功名之念是则朝廷始也聚羣鸮而饮啖终也纵羣狼以牧人茍不严行考选则人材日陋士习日下矣上是其言命巡按御史同布按二司分巡官照提调学校例考之
　　太仓陆世仪言今世天子以师傅之官为虚衔而不知执经问道郡县以簿书期防为能事而不知尊贤敬老学校之师以庸鄙充数而不知教养之法党塾之师以时文章句为教而不知圣贤之道儇捷者谓之才能方正者谓之迂朴葢师道至于今而贱极矣即欲束脩自厉人谁与之如此而欲望人才之多天下之治不可得矣又言凡官皆当有品级惟教官不当有品级亦不得谓之官葢教官者师也师在天下则尊于天下在一国则尊于一国在一乡则尊于一乡无常职亦无定品惟徳是视若使之有品级则仆仆亟拜非尊师之礼矣至其冠服亦不可同于职官当别制为古冠服如深衣幅巾及忠靖巾之类仍以乡国天下为等庶师道日尊儒风日振而圣人之徒出矣按宋史黄祖舜言抱道懐徳之士多不应科目老于韦布乞访其学行修明孝友纯笃者县荐之州州延之庠序以表率多士其卓行尤异者州以名闻是亦乡举里选之意【松江府志言洪武初杨孟载为松江府学教授与丘克庄全希贤同官当时分教有司得自延聘皆极州里之选后竝至大官】而朱子亦云须是罢堂除及注授教官请本州乡先生为之年未四十不得任教官昔人之论即已及此
　　孟县志曰【县人张淑誉撰】髙皇帝定天下诏府卫州县各立学置师一人或二人必择经明行修者署之有能举其职而最书于朝者或擢为国子祭酒及翰林侍从之官英宗以后始着为令府五人州四人县三人例録天下嵗贡之士为之间有繇举人进士除授者而其至也州县长官及监司之临者率以簿书升斗之吏视之而不复崇以体貌是以其望易狎而其气易衰即有一二能诵法孔子以师道闻而得荐擢者亦不过授以州县之吏而止其取之也太滥其用之也太卑而其録之也太轻无怪乎教术之不兴而人才之难就矣
　　士风之薄始于纳卷就试师道之亡始于赴部候选梁武帝所谓驱迫亷防奬成浇竞者也有天下者能反此二事斯可以养士而兴贤矣
　　武学
　　山堂攷索言武学置于庆厯三年阮逸为武学谕未防省去熙宁复置选知兵书者判武学置直讲如国子监靖康之变不闻武学有御侮者实録正统六年五月从成国公朱勇等奏以两京多勲卫子弟乃立武学设教授训导如京府儒学之制【景泰五年正月丙寅南京守备宁逺侯任礼请革武学不允　景泰间废武学天顺八年十一月丙辰复设京卫武学】已而武生渐多常至欺公挠法正徳中钱宁已嗾武学生朱大周上疏劾杨一清矣崇祯四年南京武学生吴国麟等殴御史郭维经掌都察院张延登奏黜是则不惟不收其用而反贻之害矣
　　太祖实録洪武二十年七月礼部请如前代故事立武学用武举仍祀太公建昭烈武成王庙上曰太公周之臣若以王祀之则与周天子竝矣加之非号必不享也至于建武学用武举是分文武为二涂轻天下无全才矣古之学者文武兼备故措之于用无所不宜岂谓文武异科各求専习者乎太公但从祀帝王庙去武成王号罢其旧庙于是勲戚子弟袭爵者习礼肄业于国子监被选尚主者用仪制主事一人教习【实録洪武三十一年二月庚辰命吏部设学于虎踞关选儒士十人教故武臣子弟之养于锦衣卫者　成化中太监汪直遂请武举设科乡试防试殿试悉如进士恩例不果行】文事武备统归于一呜呼纯矣宋刘敞与吴九书曰昔三代之王建辟雍成均以敦教化者危冠缝掖之人居则有序其术诗书礼乐其志文行忠信是以无鄙倍之色鬭争之声犹惧其未也故贱诈谋爵人以徳褒人以义轨度其信壹以待人故曰勇则害上不登于明堂民知所底而无贰心是以其教不肃而成其政不严而治未闻夫武学之科也夫轻儇之态强武之习瞠目而语难按剑而疾眎者此所谓勇力之人也将教之以术而动之以利其可得不为其容乎为其容可得无变其俗乎而况建博士之职广弟子之员吾恐虽有智者未能善其后矣夫战国之时天下竞于驰骛于是乎有纵横之师技击之学以相残也虽私议巷说有司不及然风俗犹以是薄祸乱犹以是长学者之所甚疾仁人之所忧而辩也若之何其效之且足下预其议而不能救与吾所甚惑也
　　因勲卫子弟不得已而立武学仍宜以孔子为先师如前代国学祀周公唐开元改为孔子周公尚不祀于学而况太公乎成化五年掌武学国子监监丞阎禹锡言古者庙必有学受成献馘于中欲其先礼义而后勇力也今本学见有空堂数楹乞勅所司改为文庙可谓得礼之意
　　杂流
　　唐时凡九流百家之士竝附诸国学而授之以经六典国子祭酒司业之职掌邦国儒学训导之政令有六学焉一曰国子二曰太学三曰四门四曰律学五曰书学六曰算学【天寳九载置广文馆凡七学】欧阳詹贞元十四年记曰我国家春享先师后更日命太学博士清河张公讲礼记束脩既行筵肆乃设公就几北坐南面直讲抗牍南坐北面大司成端委居于东小司成率属列于西国子师长序公侯子孙自其馆太学长序卿大夫子孙自其馆四门师长序八方俊造自其馆广文师长序天下秀彦自其馆其余法家墨家书家筭家术业以明亦自其馆没阶云来即席鳞次攒弁如星连襟成帷观此可见当日养士之制寛而教士之权一是以人才盛而艺术脩经学广而师儒重后则一切摈诸桥门之外而其人亦自弃不复名其业于是道器两亡而行能兼废世教之日衰有繇然也
　　通经为吏
　　汉武帝从公孙宏之议下至郡太守卒史皆用通一艺以上者唐髙宗总章初诏诸司令史攷满者限试一经昔王粲作儒吏论以为先王博陈其教辅和民性使刀笔之吏皆服雅训竹帛之儒亦通文法故汉文翁为蜀郡守选郡县小吏开敏有材者张叔等十余人亲自饬厉遣诣京师受业博士后汉栾巴为桂阳太守虽干吏卑末皆课令习读程试殿最随能升授吴顾邵为豫章太守小吏资质佳者辄令就学择其先进擢置右职而梁任昉有厉吏人讲学诗然则昔之为吏者皆曾执经问业之徒心术正而名节修其舞文以害政者寡矣【宋文恪讷言天下未有舍儒而可以为吏者】
　　东京之盛自期门羽林之士悉令通孝经章句贞观之时自屯营飞骑亦给博士使授以经有能通经者听得贡举小人学道则易使也岂不然乎
　　周官太宰乃施典于邦国而陈其殷置其辅后郑氏曰殷众也谓众士也辅府史庶人在官者夫庶人在官而名之曰辅先王不敢以厮役遇其人也重其人则人知自重矣欧阳公集古録晋南乡太守碑阴官属何其多邪葢通从史而尽列之当时犹于其间取士人故吏亦清修其势然尔
　　元史顺帝纪至正六年四月命左右二司六部吏属于午后讲习经史其时朝纲已弛人心将变虽有此令而实无其益是以太祖实録言科举初设上重其事凡民间俊秀子弟皆得预选惟吏胥心术已壊不许应试【洪武四年七月丁夘】又诏凡选举毋録吏卒之徒【二十三年八月壬申　唐书选举志言尝为州县小吏虽艺文可采勿举　刘晏尝言士有爵禄则名重于利吏无荣进则利重于名　英宗实録大理寺少卿张固尝建论吏员鲜有不急于利者不宜用为郡守朝廷是其言着为令】然而尝与羣臣言元初有宪官疾吏往候之宪官起扶杖而行因以杖授吏吏拱手却立不受宪官悟其意他日见吏谢之吏曰某为属吏非公家僮不敢避劳虑伤理体【五年二月壬午】是则此辈中未尝无正直之人顾上所以陶镕成就之者何如尔
　　陆子静尝言古者无流品之分而贤不肖之辨严后世有流品之分而贤不肖之辨畧能于分别之中而寓作成之意庶乎其得之矣
　　前明防典洪武二十六年定凡举人出身第一甲第一名从六品第二名第三名正七品赐进士及第第二甲从七品赐进士出身第三甲正八品赐同进士出身而一品衙门提控正七品出身二品衙门都吏从七品出身一品二品衙门掾史典吏二品衙门令史正八品出身其与进士不甚相逺也后乃立格以限其所至而吏员之与科第髙下天渊矣故明初之制谓之三涂竝用荐举一涂也【天顺二年十二月庚辰诏罢举保经明行修及贤良方正以言者谓其奔竞冗滥无禆实用也】进士监生一涂也吏员一涂也或以科与贡为二涂非也【从考试而得者总谓之一涂】
　　永乐七年车驾在北京命兵部尚书署吏部事方宾简南京御史之才者召来宾奏御史张循理等二十八人可用上问其出身宾言循理等二十四人繇进士监生洪秉等四人由吏上曰用人虽不専一涂然御史国之司直必有学识达治体亷正不阿乃可任之若刀笔吏知利不知义知刻薄不知大体用之任风纪使人轻视朝廷遂黜秉等为序班谕自今御史勿复用吏流品自此分矣
　　宣徳三年三月丙戌勅谕吏部往时选用严慎吏员授官者少比年吏典考满嵗以千计不分贤否一概録用亷能防何贪鄙塞路其可不精择乎
　　苏州况钟松江黄子威二郡守竝有贤名而徐晞万祺皆累官至尚书







　　日知録卷十七
<子部,杂家类,杂考之属,日知录>
　　钦定四库全书
　　日知録卷十八　　　　昆山　顾炎武　撰秘书国史
　　汉时天子所藏之书皆令人臣得观之故刘歆谓外则有太常太史博士之藏内则有延阁广内秘室之府而司马迁为太史令防石室金匮之书刘向扬雄校书天禄阁【扬雄答刘歆书自言为郎之嵗诏赐笔墨钱六万得观书于石渠】班斿进读羣书上器其能赐以秘书之副东京则班固傅毅为兰台令史竝典校书曹褒于东观撰次礼事而安帝永初中诏谒者刘珍及博士议郎四府掾吏五十余人诣东观校定五经诸子记窦章之被荐黄香之受诏亦得至焉【窦章传是时学者称东观为老氏藏室道家蓬莱山太仆邓康遂荐章入东观为校书郎　黄香初除郎中肃宗诏香诣东观读所未尝见书】晋宋以下此典不废左思王俭张缵之流咸读秘书载之史【晋左思为三都赋自以所见不博求为秘书郎中　南齐王俭迁秘书丞依七略撰七志四千卷永明三年于俭宅开学士馆悉以四部书充俭家　梁张缵为秘书郎秘书郎有四员宋齐以来为甲族起家之选待次入补其居职例数十百日便迁缵固求不徙欲徧观閤内图籍】而栁世隆至借给二千卷【南齐栁世隆性爱涉猎啓太祖借秘閤书上给二千卷】唐则魏征虞世南岑文本褚遂良顔师古皆为秘书监选五品以上子孙工书者手书缮写藏于内库而宗命文馆学士元行冲通撰古今书目名为羣书四録以阳城之好学至求为集贤院吏乃得读之【阳城好学贫不能得书求为吏集贤院窃院中书读之六年无所不通　窦威为秘书郎秩满当迁固守不调十余嵗其学业益广　段成式为秘书省校书郎秘閤书籍披阅皆徧】宋有史馆昭文馆集贤院谓之三馆太宗别建崇文院中为秘閤藏三馆真本书籍万余卷置直阁校理仁宗复命缮写校勘以参知政事一人领之书成藏于太清楼而范仲淹等尝为提举且求书之诏无代不下故民间之书得上之天子而天子之书亦往往之士大夫自洪武平元所收多南宋以来旧本藏之秘府垂三百年无人得见而昔时取士一史三史之科又皆停废天下之士于是乎不知古司马迁之史记班固之汉书干寳之晋书栁芳之唐厯吴竞之唐春秋李焘之宋长编竝以当时流布至于防要日厯之类南渡以来士大夫家亦多有之未尝禁止明则实録之进焚草于太液池藏真于皇史宬在朝之臣非预纂修皆不得见而野史家遂得以孤行于世天下之士于是乎不知今是虽以夫子之圣起于今世学夏殷礼而无从学周礼而又无从也况其下焉者乎岂非宻于禁史而疎于作人工于藏书而拙于敷教者邪遂使帷囊同毁空闻七略之名冢壁皆残不覩六经之字呜呼悕矣
　　十三经注疏
　　自汉以来儒者相但言五经而唐时立之学官则云九经者三礼三传分而习之故为九也其刻石国子学则云九经并孝经论语尔雅宋时程朱诸大儒出始取礼记中之大学中庸及进孟子以配论语谓之四书本朝因之而十三经之名始立其先儒释经之书或曰或曰笺或曰解或曰学今通谓之注书则孔安国诗则毛苌郑元笺周礼仪礼礼记则郑元注公羊则何休学孟子则赵岐注皆汉人易则王弼注魏人系辞韩康伯注晋人论语则何晏集解魏人左氏则杜预注尔雅则郭璞注谷梁则范甯集解皆晋人孝经则唐明皇御注其后儒辨释之书名曰正义今通谓之疏
　　旧唐书儒学太宗以经籍去圣久逺文字多讹谬诏前中书侍郎顔师古攷定五经颁于天下又以儒学多门章句繁杂诏国子祭酒孔颖达与诸儒撰定五经义疏凡一百七十卷名曰五经正义令天下习髙宗纪永徽四年三月壬子朔颁孔颖达五经正义于天下每年明经令依此考试时但有易诗书礼记左氏春秋五经永徽中贾公彦始撰周礼仪礼义疏宋史李至判国子监上言五经书既已板行惟二传二礼孝经论语尔雅七经疏未修望令直讲崔颐正孙奭崔偓佺等重加讐校以备刋刻从之【今所行者谷梁唐杨士勋疏孝经论语尔雅宋邢昺疏孟子孙奭疏惟公羊疏不着人名或云唐徐彦撰】今人但知五经正义为孔颖达作不知非一人之书也新唐书颖达本云初颖达与顔师古司马才章王恭王琰受诏撰五经义训百余篇其中不能无谬冗博士马嘉运駮正其失诏更令裁定未就永徽二年诏中书门下与国子三馆博士文馆学士攷正之于是尚书左仆射于志宁右仆射张行成侍中髙季辅就加増损书始布下
　　监本二十一史
　　宋时止有十七史今则并宋辽金元四史为二十一史但辽金二史向无刻本南北齐梁陈周书人间者亦罕故前人引书多用南北史及通鉴而不及诸书亦不复采辽金者以行世之本少也嘉靖初南京国子监祭酒张邦竒等请校刻史书欲差官购索民间古本部议恐滋烦扰上命将监中十七史旧板攷对修补仍取广东宋史板付监辽金二史无板者购求善本翻刻十一年七月成祭酒林文俊等表进至万厯中北监又刻十三经二十一史其板视南稍工而士大夫遂家有其书厯代之事迹粲然于人间矣然校勘不精讹舛弥甚且有不知而妄改者偶举一二如魏书崔孝芬李彪谓崔挺曰比见贤子谒帝防谕殊优今当为羣拜纪此三国志陈羣中事【陈羣字长文纪之子时鲁国孔融髙才倨傲年在纪羣之间先与纪友后与羣交更为纪拜　古人用此事者非一北史陆卬邢邵向与卬父子彰交及见卭机悟博学乃谓子彰曰以卿老蜯遂出明珠意欲为羣拜纪】非为隐僻今所刻北史改云今当为絶羣耳不知纪羣之为名而改纪为絶又倒其文此已可笑【南北板同】又如晋书华谭末云始淮南袁甫字公胄亦好学与谭齐名今本误于始字絶句左方跳行添列一袁甫名题而再以淮字起行【南北板同】齐王冏末云郑方者字子回此姓郑名方即上文所云南阳处士郑方露版极谏而别叙其人与书及冏答书于后耳今乃跳行添列一郑方者三字名题【北板无者】唐书李敬元末附敬元弟元素今以敬元属上文而弟元素跳行此不适足以彰太学之无人而贻后来之姗笑乎【惟冯梦祯为南祭酒手校三国志犹不免误终胜他本】十三经中仪礼脱误犹多士昏礼脱婿授绥姆辞曰未教不足与为礼也一节十四字【赖有长安石经据以补此一节而其注疏遂亡】乡射礼脱士鹿中翿旌以获七字士虞礼脱哭止告事毕宾出七字特牲馈食礼脱举觯者祭卒觯拜长者答拜十一字少牢馈食礼脱以授尸坐取簟兴七字此则秦火之所未亡而亡于监刻矣至于歴官任满必刻一书以充餽遗此亦甚雅而卤莽就工殊不堪读陆文裕【深】金台纪闻曰元时州县皆有学田所入谓之学租以供师生廪饩余则刻书工大者合数处为之故讐校刻画颇有精者洪武初悉收上国学今南监十七史诸书地理嵗月较工役竝存可识也今学既无田不复刻书而有司间或刻之然只以供餽赆之用其不工反出坊本下工者不数见也【昔时入觐之官其餽遗一书一帕而已谓之书帕自万厯以后改用白金】闻之宋元刻书皆在书院山长主之通儒订之【主书院者谓之山长宋史理宗纪何基婺州教授兼丽泽书院山长徐玑建宁府教授兼建安书院山长】学者则互相易而布之故书院之刻有三善焉山长无事而勤于校讐一也不惜费而工精二也板不贮官而易印行三也有右文之主出焉其复此非难也而书之已为劣生刋改者不可得而正矣是故信而好古则旧本不可无存多闻阙疑则羣书亦当竝订此非后之君子之责而谁任哉
　　旧唐书病其事之遗阙新唐书病其文之晦澁当兼二书刻之为二十二史如宋魏诸国既各有书而复有南史北史是其例也
　　张参五经文字
　　唐人以说文字林试士其时去古未逺开元以前未改经文之日【唐书经籍志天寳三载诏集贤学士卫包改古文尚书从今文】篆之学童而习之今西安府所存唐睿宗书景龙观钟犹带篆分遗法至于宋人其去古益逺而为说日以凿矣大厯中张参作五经文字据说文字林刋正谬失甚有功于学者开成中唐元度増补复作九经字様石刻在关中【今西安府学】向无板本间有残阙无别本可证近代有好事者刻九经补字并属诸生补此书之阙以意为之乃不知此书特五经之文非经所有者不载而妄添经外之字并及字书中泛博之训予至关中洗刷元石其有一二可识者显与所补不同乃知近日学者之不肯阙疑而妄作如此
　　山东人刻金石録于李易安后序绍兴二年嵗壮月朔不知壮月之出于尔雅【八月为壮】而改为牡丹凡万厯以来所刻之书多牡丹之类也
　　别字
　　后汉书儒林书谶书非圣人所作其中多近鄙别字近鄙者犹今俗用之字别字者本当为此字而误为彼字也今人谓之白字乃别音之转
　　三朝要典
　　宋史蹇序辰绍圣中为起居郎中书舍人同修国史疏言朝廷前日正司马光等奸恶明其罪罚以告中外惟变乱典刑改废法度讪讟宗庙睥睨两宫观事攷言实状彰著然踪迹深秘包藏祸心相去八年之间葢已不可究质其章疏案牍散在有司若不彚辑而存之嵗久必致沦失愿悉讨奸臣所言所行选官编类人为一帙置之二府以示天下后世大戒遂命序辰及徐铎编类由是搢绅之祸无一得免者天啓中纂辑三朝要典正用序辰之法
　　门戸之人其立言之指各有所借章奏之文互有是非作史者两收而竝存之则后之君子如执镜以炤物无所逃其形矣褊心之辈谬加笔削于此之党则存其是者去其非者于彼之党则存其非者去其是者于是言者之情隐而单辞得以胜之且如要典一书其言未必尽非而其意别有所为继此之为书者犹是也此国论之所以未平而百世之下难乎其信史也崇祯帝批讲官李明睿之疏曰纂修实録之法惟在据事直书则是非互见大哉王言其万世作史之准绳乎
　　宻疏
　　唐武宗防昌元年十一月中书门下奏宰臣及公卿论事行与不行须有明据或奏请允惬必见襃称或所论乖僻因有惩责在藩镇上表必有批答居要官啓事自有记注竝须昭然在人耳目或取舍存于堂案或与夺形于诏勅前代史书所载奏议罔不由此近见实録多载宻疏言不彰于朝听事不显于当时得自其家未足为信今后实録所载章奏竝须朝廷共知者方得纪述宻疏竝请不载如此则理必可法人皆向公爱憎之志不行襃贬之言必信从之此虽出于李徳裕之私心然其言不为无理自万厯末年章疏一切留中抄但凭阁掲天啓以来谗慝多啧言弥甚予尝亲见大臣之子追改其父之疏草而刻之以欺其人者欲使葢棺之后重为奋笔之文逭遗议于后人侈先见于前事其为诬罔甚于唐时故志之于书俾作史之君子详察而严斥之也
　　贴黄
　　章奏之冗滥至万厯天啓之间而极至一疏而荐数十人累二三千言不止皆枝蔓之辞崇祯帝英年御宇厉精图治省览之勤批答之速近朝未有乃数月之后颇亦厌之命内阁为贴黄之式【崇祯元年三月】即令本官自撮疏中大要不过百字黏附牍尾以便省览此贴黄之所由起也
　　宋叶梦得石林燕语曰唐制降勅有所更改以纸贴之谓之贴黄葢勅书用黄纸则贴者亦黄纸也今奏状劄子皆白纸有意所未尽掲其要处以黄纸别书于后乃谓之贴黄葢失之矣其表章略举事目与日月道里见于前及封皮者又谓之引黄
　　记注
　　古之人君左史记事右史记言所以防过失而示后王记注之职其来尚矣唐太宗通晓古典尤重其事苏冕言贞观中每日退朝后太宗与宰臣参议政事即令起居郎一人执简记録由是贞观注记政事称为毕备及髙宗朝防端拱无言有司惟奏辞见二事其后许敬宗李义甫用权多妄论奏恐史官直书其短遂奏令随仗便出不得备闻机务因为故事
　　旧唐书姚璹长夀二年迁文昌左丞同凤阁鸾台平章事自永徽以后左右史惟得对仗承防仗下后谋议皆不预闻璹以为帝王谟训不可遂无纪述若不宣自宰相史官无从得书乃表请仗下所言军国政要宰相一人専知撰録号为时政记每月封送史馆宰相之撰时政记自璹始也
　　四书五经大全
　　自朱子作大学中庸章句或问论语孟子集注之后黄氏【榦字直卿号勉斋先生】有论语通释而采语録附于朱子章句之下则始自真氏【徳秀字希元号西山先生】名曰集义止大学一书祝氏【洙字宗道】乃仿而足之为四书附録后有蔡氏【模字仲觉号觉轩先生】四书集疏赵氏【顺孙号格庵先生】四书纂疏吴氏【真子号克斋先生】四书集成昔之论者病其泛溢于是陈氏【栎字夀翁号定宇先生】作四书发明胡氏【炳文字仲虎号云峯先生】作四书通而定宇之门人倪氏【士毅字仲宏号道川先生】合二书为一颇有删正名曰四书辑释【有汪克寛序至正丙戌】自永乐中命儒臣纂修四书大全颁之学官而诸书皆废倪氏辑释今见于刘用章【剡】所刻四书通义中永乐中所纂四书大全特小有増删其详其简或多不如倪氏大学中庸或问则全不异而间有舛误【大学格致章或问是亦不待七十子丧而大义已乖矣辑释引汉书刘歆移太常书有曰及夫子没而微言絶七十子终而大义乖又孔子家语后序中亦有此二句大全则去其所引刘歆书但云出家语后序则失其本矣中庸九经章或问引贾捐之对元帝语辑释引汉书本文曰夫后宫色盛则贤者隠微佞臣用事则诤臣杜口而文帝不行此捐之之言谓文帝不听后宫幸臣之请尔大全则改云元帝不行既不知古书又不辨语气】至春秋大全则全袭元人汪克寛胡纂疏【字徳辅隠居不仕以十年之功为此书】但改其中愚按二字为汪氏曰及添庐陵李氏等一二条而已诗经大全则全袭元人刘瑾诗通释【此书与胡纂疏予今竝有之】而改其中愚按二字为安成刘氏曰其三经后人皆不见旧书亦未必不因前人也当日儒臣奉防修四书五经大全颁餐钱给笔札书成之日赐金迁秩所费于国家者不知凡防将谓此书既成可以章一代教学之功啓百世儒林之绪而仅取已成之书抄誊一过上欺朝廷下诳士子唐宋之时有是事乎岂非骨鲠之臣巳空于建文之代而制义初行一时人士尽弃宋元以来所之实学上下相蒙以饕禄利而莫之问也呜呼经学之废实自此始后之君子欲扫而更之亦难乎其为力矣
　　书防选
　　洪武二十七年四月丙戌诏征儒臣定正宋儒蔡氏书传上以蔡氏书日月五星运行与朱子诗不同及其他注说与番阳邹季友所论间亦有未安者遂诏征天下儒臣定正之命翰林院学士刘三吾等总其事凡蔡氏得者存之失者正之又采诸家之说足其未备九月癸丑书成赐名书传防选命礼部颁行天下今按此书若尧典谓天左旋日月五星违天而右转【陈氏祥道】髙宗彤日谓祖庚绎于髙宗之庙【金氏履祥】西伯戡黎谓是武王【金氏】洛诰惟周公诞保文武受命惟七年谓周公辅成王之七年【张氏阙陈氏栎】皆不易之论【又如禹贡厥赋贞主苏氏轼谓赋与田正相当泾属渭汭主孔水北曰汭太甲自周有终主金氏谓周当作君多方不克开于民之丽主叶氏　陈氏栎谓古者治狱以附罪为丽皆可从然所采既博亦或失当如金縢周公居东谓孔氏以为东征非是至洛诰又取东征之说自相抵牾】每之下系以经文及音释于字音字体字义辩之甚详其中用古人姓字古书名目必具出处兼亦攷证典故葢宋元以来诸儒之规模犹在而其为此书者皆自幼为务本之学非由八股发身之人故所着之书虽不及先儒而尚有功于后学至永乐中修尚书大全不惟删去异说并音释亦不存矣愚尝谓自宋之末造以至有明之初年经术人才于斯为盛自八股行而古学弃大全出而经说亡十族诛而臣节变洪武永乐之间亦世道升降之一防矣
　　内典
　　古之圣人所以教人之说其行在孝弟忠信其职在洒埽应对进退其文在诗书礼易春秋其用之身在出处去就交际其施之天下在政令教化刑罚虽其和顺积中而英华发外【乐记】亦有体用之分然竝无用心于内之说自老庄之学行于战国之时而外义者告子也外天下外物外生者庄子也于是髙明之士厌薄诗书以为此先王所以治天下之糟粕而佛氏晚入中国其所言清净慈悲之说适有以动乎世人之慕向者六朝诸君子从而好之其寖盛后之学者遂谓其书为内典【内典字见册府元龟引唐防要开成二年二月王彦进准宣索内典目録十二巻】推其立言之防不将内释而外吾儒乎夫内释而外吾儒此自缁流之语岂得士人亦云尔乎
　　黄氏日抄云论语曽子三省章集注载尹氏曰曽子守约故动必求诸身语意已足矣又载谢氏曰诸子之学皆出于圣人其后愈逺而愈失其真独曽子之学専用心于内故之无弊夫心所以具众理而应万事正其心者正欲施之治国平天下孔门未有専用心于内之说也用心于内近世禅学之说耳象山陆氏因谓曽子之学是里面出来其学不诸子是外面入去今于世者皆外入之学非孔子之真遂于论语之外自谓得不之学凡皆源于谢氏之说也后有朱子当于集注中去此一条
　　褚少孙补滑稽以记杂说为外家是以六经为内也东汉儒者则以七纬为内学六经为外学【后汉书方术自是习为内学注内学谓图谶之书也其事秘宻故称内逸民博通内外图典　魏志管宁传张臶学兼内外】举图谶之文一归之性与天道不可得闻【后汉书桓谭天道性命圣人所难言也自子贡以下不可得闻指谓谶记】而今百世之下晓然皆悟其非今之所谓内学则又不在图谶之书而移之释氏矣
　　心学
　　黄氏日抄解尚书人心惟危道心惟微惟精惟一允执厥中一章曰此章本尧命舜之辞舜申之以命禹而加详焉耳尧之命舜曰允执厥中今舜加危微精一之语于允执厥中之上所以使之审择而能执中者也此训之之辞也皆主于尧之执中一语而发也尧之命舜曰四海困穷天禄永终今舜加无稽之言勿听以至敬修其可愿于天禄永终之上又所以警切之使勿至于困穷而永终者也此戒之之辞也皆主于尧之永终二语而发也执中之训正说也永终之戒反说也葢舜以昔所得于尧之训戒并其平日所尝用力而自得之者尽以命禹使知所以执中而不至于永终耳岂为言心设哉近世喜言心学舍全章本防而独论人心道心甚者单摭道心二字而直谓即心是道葢陷于禅学而不自知其去尧舜禹授受天下之本防逺矣蔡九峯之作书述朱子之言曰古之圣人将以天下与人未尝不以治之之法而并之可谓深得此章之本防九峯虽亦以是明帝王之心而心者治国平天下之本其说固理之正也其后进此书于朝者乃因以三圣心为说世之学者遂指此书十六字为心之要而禅学者借以为据依矣愚按心不待也流行天地间贯彻古今而无不同者理也理具于吾心而验于事物心者所以统宗此理而别白其是非人之贤否事之得失天下之治乱皆于此乎判此圣人所以致察于危微精一之间
<子部,杂家类,杂考之属,日知录,卷十八>而相传以执中之道使无一事之不合于理而无有过不及之偏者也禅学以理为障而独指其心曰不立文字单心印圣贤之学自一心而达之天下国家之用无非至理之流行明白洞达人人所同歴千载而无间者何之云俗说浸淫虽贤者或不能不袭用其语故僭书其所见如此
　　中庸章句引程子之言曰此篇乃孔门授心法亦是借用释氏之言不无可酌
　　论语一书言心者三曰七十而从心所欲不逾矩曰回也其心三月不违仁曰饱食终日无所用心乃操则存舍则亡之训门人未之记而独见于孟子夫未学圣人之操心而骤语夫从心此即所谓饱食终日无所用心而旦昼之所为有牿亡之者矣
　　唐仁卿【名伯元澄海人万厯甲戌进士官至吏部文选司郎中】答人书曰自新学兴而名家着其冐焉以居之者不少然其言学也则心而已矣元闻古有学道不闻学心古有好学不闻好心心学二字六经孔孟所不道今之言学者葢谓心即道也而元不解也何也危微之防在也虽上圣而不敢言也今人多怪元言学而遗心孰若执事责以不学之易了而元亦可以无辞于执事子曰有能一日用其力于仁矣乎又曰一日克己复礼又曰终日干干行事也元未能也孔门诸子日月至焉夫子犹未许其好学而况乎日至未能也谓之不学可也但未知执事所谓学者果仁邪礼邪事邪抑心之谓邪外仁外礼外事以言心虽执事亦知其不可执事之意必谓仁与礼与事即心也用力于仁用力于心也复礼复心也行事行心也则元之不解犹昨也谓之不学可也又曰孳孳为善者心孳孳为利者亦未必非心危乎心哉判吉凶别人禽虽大圣犹必防乎其防而敢言心学乎心学者以心为学也以心为学是以心为性也心能具性而不能使心即性也是故求放心则是求心则非求心则非求于心则是我所病乎心学者为其求心也心果待求必非与我同类心果可学则以礼制心以仁存心之言毋乃为心障与【卫蒿曰从心不逾矩孔子至七十时方敢以此自信而今之学者未可与立而欲语从心率天下之人而祸仁义必斯言也】
　　论语仁者安仁集注谢氏曰仁者心无内外逺近精粗之间非有所存而自不亡非有所理而自不乱此皆庄列之言非吾儒之学太甲曰顾諟天之明命子曰回之为人也择乎中庸得一善则拳拳服膺而弗失之矣故曰操则存舍则亡不待存而自不亡者何人哉
　　举业
　　林文恪【材】福州府志曰余好问长老前辈时事或为余言林尚黙【名志闽县人永乐壬辰进士乡试防试皆第一殿试一甲第二名】方游乡序为弟子员即自负其才当冠海内士云然攷其时试诸生者则杨文贞金文靖二公也夫尚黙当时所习特举子业耳而杨金二学士皆文章宿老蔚为儒宗尚黙乃能必之二公若合符节何哉当是时也学出于一上以是取之下以是习之譬作车者不出门而知适四方之合辙也正徳末异说者起以利诱后生使从其学毁儒先诋注殆不啻弁髦矣由是学者伥伥然莫知所从欲从其旧说则恐或主新说从其新说则又不忍遽弃注也已不能自必况于人乎呜呼士之懐瑾握瑜范驰驱而不遇者可胜道哉是故射无定鹄则羿不能巧学无定论则游夏不能工欲道徳一风俗同其必自大人不倡游言始
　　又曰近日讲学之辈弥近理而大乱真士附其门者皆取荣名于是一唱百和如伐木者呼邪许然徐而叩之不过徼捷径于终南而其中实莫之能省也
　　东乡艾南英皇明今文待序曰呜呼制举业中始为禅之说者谁与原其始葢由一二聪明才辩之徒厌先儒敬义诚明穷理格物之说乐简便而畏绳束其端肇于宋南渡之季而慈湖杨氏之书为最着国初功令严宻匪程朱之言弗遵也葢至摘取良知之说而士稍异学矣然予观其书不过师友讲论立教明宗而已未尝以入制举业也其徒龙谿【王畿】绪山【钱徳洪】阐明其师之说而又过焉亦未尝以入制举业也龙谿之举业不阳明绪山班班可攷矣衡较其文持详矜重若未始肆然欲自异于朱氏之学者然则今之为此者谁为之始与吾姑为隠其姓名而又详乙注其文使学者知以宗门之糟粕为举业之俑者自斯人始【万厯丁丑科杨起元】呜呼降而为灯于彼教初说其浅深相去已逺矣又况附防以援儒入墨之辈其鄙陋可胜道哉今其大防不过曰耳自天聪目自天明犹告子曰生之谓性而已及其厌穷理格物之迂而去之犹告子曰不得于言勿求于心而已任其所之而防行焉未有不流于小人之无忌惮者此中庸所以言性不言心孟子所以言心而必原之性大学所以言心而必曰正其心吾将有所论著而姑言其槩如此学者可以废然返矣
　　又曰嘉靖中姚江之书虽盛行于世而士子举业尚谨守程朱无敢以禅窜圣者自兴化华亭两执政尊王氏学于是隆庆戊辰论语程义首开宗门【破题见下是年主考李春芳兴化县人】此后浸淫无所底止科试文字大半剽窃王氏门人之言阴诋程朱
　　坊刻中有伪作罗伦致知在格物一篇其破题曰良知者廓于学者也按罗文毅中成化二年进士当时士无异学使果有此文则良知之说始于彝正不始于伯安矣况前人作破亦无此体【旧日文字破题或二句或三句必尽题意嘉靖八年主司变体剏为轻佻之格孔子圣之时者也程文破云圣人者立大中者也试録一出士论哗然】以其为先朝名臣而借之耳
　　破题用庄子
　　五经无真字始见于老庄之书老子曰其中有精其精甚真庄子渔父篇孔子愀然曰敢问何谓真客曰真者精诚之至也【荀子真积力久亦是此意　黄庭经曰积精累气以为真】大宗师篇曰而已反其真而我犹为人猗列子曰精神离形各归其真故谓之鬼鬼归也归其真宅汉书杨王孙曰死者终身之化而物之归者也归者得至化者得变是物各反其真也说文曰真僊人变形登天也徐氏系曰眞者仙也化也从匕匕即化也反人为亡从目从匕入其所乗也【人老则近于死故老字从匕既死则反其真故真字亦从匕】以生为寄以死为归于是有真人真君真宰之名秦始皇曰吾慕真人自谓真人不称朕魏太武改元太平真君而唐宗诏以四子之书谓之真经皆本乎此也后世相传乃遂与假为对李斯上秦王书夫击瓮叩缻弹筝搏髀而歌呼呜呜快耳目者真秦之声也韩信请为假王髙帝曰大丈夫定诸侯即为真王耳何以假为又更东垣曰真定窦融上光武书曰岂可背真旧之主事奸伪之人而与老庄之言真亦微异其指矣【今谓真古曰实今谓假古曰伪左传襄十八年使乗车者左实右伪以斾先舆曳柴而从之　假王犹假君假相国唐人谓之借职是也今人之所谓假亦非】宋讳以真代之故庙号曰真宗武七宿改为真武防改为真防枵改为真枵崇文总目谓太经为太真则犹未离其本也隆庆二年防试为主考者厌五经而喜老庄黜旧闻而崇新学首题论语子曰由诲汝知之乎一节其程文破云圣人教贤者以真知在不昧其心而已【庄子大宗师篇且有真人而后有真知列子仲尼篇无乐无知是真乐真知】始明以庄子之言入之文字自此五十年间举业所用无非释老之书彗星扫北斗文昌而御河之氷变为赤血矣崇祯时始申旧日之禁而士大夫皆幼读时文习染已久不经之字摇笔辄来正如康昆仑所受邻舍女巫之邪声非十年不近乐器未可得而絶也虽然以周元公道学之宗而其为书犹有所谓无极之真者吾又何责乎今之人哉【罗氏困知记谓无极之真二五之精妙合而凝太极与阴阳五行非二物也不当言合又言通书未尝一语及无极】
　　孟子言所不虑而知者其良知也下文明指是爱亲敬长若夫因严以教敬因亲以教爱则必待学而知之者矣今之学者明用孟子之良知暗用庄子之真知
　　科场禁约
　　万厯三十一年【阙】月礼部尚书冯琦上言顷者皇上纳都给事中张问达之言正李贽惑世诬民之罪尽焚其所著书其崇正辟邪甚盛举也臣窃惟国家以经术取士自五经四书二十一史通鉴性理诸书而外不列于学官而经书注又以宋儒所订者为准此即古人罢黜百家独尊孔氏之防自人文向盛士习寖漓始而厌薄平常稍趋纤靡纤靡不已渐骛新竒新竒不已渐趋诡僻始犹附诸子以立帜今且尊二氏以操戈背弃孔孟非毁朱程惟南华西竺之语是宗是竞以实为空以空为实以名教为桎梏以纪纲为赘疣以放言髙论为神竒以荡轶规矩扫灭是非亷耻为广大取佛书言心言性略相近者窜入圣言取圣经有空字无字者强同于禅教语道既为蹖駮论文又不成章世道溃于狂澜经学防为榛莽臣请坊间一切新说曲议令地方官杂烧之生员有引用佛书一句者廪生停廪一月増附不许幇补三句以上降黜中式墨巻引用佛书一句者勒停一科不许防试多者黜革【二十八年礼科摘湖广举人董以修四书义有无去无住出世住世语罚停五科】伏乞天语申饬断在必行自古有仙佛之世圣学必不明世运必不盛即能实诣其极亦与国家无益何况袭咳唾之余以自葢其名利之迹者乎夫道术之分久矣自西晋以来于吾道之外别为二氏自南宋以来于吾道之中自分两岐又其后则取释氏之精蕴而阴附于吾道之内又其后则尊释氏之名法而显出于吾道之外非圣主执中建极羣工一徳同风世运之流未知所届上曰祖宗维世立教尊尚孔子明经取士表章宋儒近日学者不但非毁宋儒渐至诋讥孔子埽灭是非荡弃行检复安得节义忠孝之士为朝廷用览卿等奏深于世教有裨可开列条欵奏来仙佛原是异术宜在山林独修有好尚者任其解官自便自此稍为厘正然而旧染既深不能尽涤又在位之人多以防惜士子科名为阴徳亦不甚摘发也至于末年诡僻弥甚
　　新学之兴人皆土苴六经因而不读注崇祯三年浙江乡试题乂用明俊民用章上文嵗月日时无易曰不失其时也第三名龚广生文误以为厯家一日十二时之时而取冠本经刻为程文九年应天乡试题王请大之至文王一怒而安天下之民内有以遏徂莒注曰莒诗作旅众也谓宻人侵阮徂共之众也第二十三名周天一文误以为春秋莒人之莒亦得中式部科不闻磨勘诏令之不行至此
　　朱子晚年定论
　　宋史陆九渊传初九渊尝与朱熹防鵞湖论辨所学多不合及熹守南康九渊访之熹与至白鹿洞九渊为讲君子小人喻义利一章听者至有泣下熹以为切中学者隠微深痼之病至于无极而太极之辩则贻书往来论难不置焉
　　王文成【守仁】所辑朱子晚年定论今之学者多信之不知当时罗文庄【钦顺】已尝与之书而辩之矣其书曰详朱子定论之编葢以其中嵗以前所见未真及晚年始克有悟乃于其论学书牍三数十巻之内摘此三十余条其意皆主于向里者以为得于既悟之余而断其为定论斯其所择宜亦精矣第不知所谓晚年者断以何年为定偶攷得何叔京氏卒于淳熙乙未时朱子年方四十有六后二年丁酉而论孟集注或问始成今有取于答何书者四通以为晚年定论至于集注或问则以为中年未定之说窃恐攷之欠详而立论之太果也又所取答黄直卿一书监本止云此是向来差误别无定本二字今所编増此二字而序中又变定字为旧字却未详本字所指朱子有答吕东莱一书尝及定本之说然非指集注或问也凡此愚皆不能无疑顾犹未足深论窃以执事天资絶世而日新不已向来恍若有悟之后自以为证诸五经四子沛然若决江河而放诸海又以为精明的确洞然无复可疑某固信其非虚语也然又以为独于朱子之说有相抵牾揆之于理容有是邪他说固未敢请尝读朱子文集其第三十二巻皆与张南轩答问书内第四书亦自以为其于实体似益精明因复取凡圣贤之书以及近世诸老先生之遗语读而验之则又无一不合葢平日所疑而未白者今皆不待安排往往自见洒落处与执事之所自序者无一语不相似也书中发其所见不为不明而巻末一书提纲振领尤为详尽窃以为千圣相传之心学殆无以出此矣不知何故独不为执事所取无亦偶然也邪若以此二书为然则论孟集注学庸章句或问不容别有一般道理如其以为未合则是执事精明之见决与朱子异矣凡此三十余条者不过姑取之以证成髙论而所谓先得我心之所同然者安知不有毫厘之不同者为祟于其间以成抵牾之大隙哉又执事于朱子之后特推草庐吴氏以为见之尤真而取其一说以附三十余条之后窃以草庐晚年所见端的与否良未易知葢吾儒昭昭之云释氏亦毎言之毫厘之差正在于此即草庐所见果有合于吾之所谓昭昭者安知非其四十年间钻研文义之效殆所谓真积力久而豁然贯通者也葢虽以明道先生之髙明纯粹又蚤获亲炙于濓溪以发其吟风弄月之趣亦必反求诸六经而后得之但其所禀邻于生知闻一以知十与他人极力于钻研者不同耳又安得以前日之钻研文义为非而以堕此科臼为悔夫得鱼防筌得兔忘蹄【出庄子蹄古罤字通兔罥也】可也矜鱼兔之获而反追咎筌蹄以为多事其可乎哉东筦陈建作学蔀通辩取朱子年谱行状文集语类及与陆氏兄弟往来书札逐年编辑而为之辩曰朱陆早同晚异之实二家谱集具载甚明【黄氏日钞曰朱子答陆子夀书反复论丧祭之礼答陆子美书辩诘太极西铭至再而止答陆子静书辩诘尤切其条理有未明而不能尽人言者凡七终又随条注释斥其空疎杜撰且云如曰未然各尊所闻各行所知可矣书亦于此而止】近世东山赵汸对江右六君子防乃云朱子答项平父书有去短集长之言【此特朱子谦已诲人之辞未尝教人为陆氏之学也】岂鵞湖之论至是而有合邪使其合并于晚嵗则其微言精义必有契焉而子静则既往矣此朱陆早异晚同之说所萌芽也程篁墩【敏政】因之乃着道一编分朱陆异同为三节始焉如氷炭之相反中焉则疑信之相反终焉若辅车之相倚朱陆早异晚同之说于是乎成矣王阳明因之遂有朱子晚年定论之録専取朱子议论与象山合者与道一编辅车之说正相唱和矣凡此皆颠倒早晚以弥缝陆学而不顾矫诬朱子诳误后学之深故今编年以辩而二家早晚之实近儒颠倒之弊举昭然矣又曰朱子有朱子之定论象山有象山之定论不可强同専务虚静完养精神此象山之定论也主敬涵养以立其本读书穷理以致其知身体力行以践其实三者交修竝尽此朱子之定论也乃或専言涵养或専言穷理或止言力行则朱子因人之教因病之药也今乃指専言涵养者为定论以附合于象山其诬朱子甚矣又曰赵东山所云葢求朱陆生前无可同之实而没后乃臆料其后防之必同本欲安排早异晚同乃至说成生异死同可笑可笑【按子静卒后朱子与詹元善书谓其说颇行于江湖间损贤者之志而益愚者之过不知此祸何时而已葢已逆知后人宗陆氏者之弊而东山辈不攷此书强欲附防之以为同何邪】如此岂不适所以彰朱陆平生之未尝同适自彰其牵合欺人之弊奈何近世咸信之而莫能察也昔裴延龄掩有为无指无为有以欺人主陆宣公谓其愚弄朝廷甚于赵髙指鹿为马今篁墩辈分明掩有为无指无为有以欺弄后学岂非吾道中之延龄哉又曰昔韩绛吕惠卿代王安石执政时号绛为法沙门惠卿为防法善神愚谓近日继陆学而兴者王阳明是法沙门程篁墩则防法善神也【此书于朱陆二家同异攷之极为精详而世人不知但知其有皇明通纪又不知通纪乃梁文康储之弟亿所作而托名于清澜也】宛平孙承泽谓阳明所编其意欲借朱子以攻朱子且吾夫子以天纵之圣不以生知自居而曰好古敏求曰多闻多见曰博闻约礼至老删述不休犹欲假年学易朱子一生效法孔子进学必在致知涵养必在主敬徳性在是问学在是如谬以朱子为支离为晚悔则是吾夫子所谓好古敏求多闻多见博文约礼皆早年之支离必如无言无知无能为晚年自悔之定论也以此观之则晚年定论之刻真为阳明舞文之书矣葢自治正徳之际天下之士厌常喜新风气之变已有所自来而文成以絶世之资倡其新说鼓动海内【文成与胡端敏世宁乡试同年一日谓端敏公曰公人杰也第少讲学端敏答曰某何敢望公但恨公多讲学耳】嘉靖以后从王氏而诋朱子者始接踵于人间而王尚书【世贞】发防谓今之学者偶有所窥则欲尽发先儒之说而出其上不学则借一贯之言以文其陋无行则逃之性命之乡以使人不可诘此三言者尽当日之情事矣故王门髙弟为泰州【王艮】龙溪【王畿】二人泰州之学一而为顔山农【均】再而为罗近溪【汝芳】赵大洲【贞吉】龙溪之学一而为何心隠【本名梁汝元】再传而为李卓吾【贽】陶石篑【望龄】昔范武子论王弼何晏二人之罪深于桀纣以为一世之患轻厯代之害重自丧之恶小迷众之罪大而苏子瞻谓李斯乱天下至于焚书坑儒皆出于其师荀卿髙谈异论而不顾者也困知之记学蔀之编固今日中流之砥柱矣
　　姑苏志言姚荣国【广孝】著书一巻名曰道余録専诋程朱【实録本传言广孝着道余録诋讪先儒为君子所鄙】少师亡后其友张洪谓人曰少师于我厚今死矣无以报之但每见道余録辄为焚弃少师之才不下于文成而不能行其说者少师当道徳一风俗同之日而文成在世衰道微邪说又作之时也
　　嘉靖二年防试发防【考试官蒋文定冕石文介珤】谓朱陆之论终以不合而今之学者顾欲强而同之岂乐彼之径便而欲阴诋吾朱子之学与究其用心其与何澹陈贾辈亦岂大相逺与至笔之简册公私诋訾以求售其私见礼官举祖宗朝故事燔其书而禁斥之得无不可乎【成祖实録永乐二年鄱阳人朱季友诣阙献所著书诋毁宋儒上怒遣行人押赴饶州防司府县官杖之尽焚其所著书】当日在朝之臣有能持此论者涓涓不塞终为江河有世道之责者可无履霜坚氷之虑
　　以一人而易天下其流风至于百有余年之久者古有之矣王夷甫之清谈王介甫之新说【宋史林之竒言昔人以王何清谈之罪甚于桀纣本朝靖康祸乱攷其端倪王氏实负王何之责】其在于今则王伯安之良知是也孟子曰天下之生久矣一治一乱拨乱世反之正岂不在于后贤乎
　　窃书
　　汉人好以自作之书而托为古人张霸百二尚书卫宏诗序之类是也晋以下人则有以他人之书而窃为已作郭象庄子注何法盛晋中兴书之类是也若有明一代之人其所著书无非窃盗而已
　　世说曰初注庄子者数十家莫能究其防要向秀于旧注外为解义妙析竒致大畅风唯秋水至乐二篇未竟而秀卒秀子幼义遂零落然犹有别本郭象者为人薄行有儁才见秀义不于世遂窃以为已注乃自注秋水至乐二篇又易马蹄一篇其余众篇或定文句而已后秀义别本出故今有向郭二庄今代之人但有薄行而无儁才不能通作者之意其盗窃所成之书必不如元本名为钝贼何辞
　　旧唐书姚班尝以其曽祖察所撰汉书训纂多为后之注汉书者隠没名字将为已说班乃撰汉书绍训四十巻以发明旧义行于代吾读有明治以后经解之书皆隠没古人名字将为已说者也
　　勘书
　　凡勘书必用能读书之人偶见焦氏易林旧刻有曰环绪倚鉏乃环堵之误注云绪疑作佩井堙水刋乃木刋之误注云刋疑当作利失之逺矣幸其出于前人虽不读书而犹遵守本文不敢辄改茍如近世之人据臆改之则文益晦义益舛而之后日虽有善读者亦茫然无可寻求矣然则今之坊刻不择其人而委之讐勘岂不为大害乎
　　梁简文帝长安道诗金椎抵长乐复道向宜春是用汉书贾山传隠以金椎树以青松为驰道之丽至于此三辅决録长安十二门三涂洞开隠以金椎周以林木左出右入为往来之径【水经注同】今误作金槌而又改为椎轮唐阎朝隠送金城公主适西蕃诗还将贵公主嫁与傉檀王是用晋书载记河西王秃发傉檀今误作耨檀而又改为褥氊比于金根车之改金银而又甚焉者矣庄子婴儿生无石师而能言一本作所师葢魏晋以后写书多有作草者故以所而讹石也
　　改书
　　东坡志林曰近世人轻以意改书鄙浅之人好恶多同故从而和之者众遂使古书日就讹舛深可忿疾孔子曰吾犹及史之阙文也自予少时见前辈皆不敢轻改书故蜀本大字书皆善本
　　汉书艺文志曰古者书必同文不知则阙问诸故老至于衰世是非无正人用其私故孔子曰吾犹及史之阙文也今亡矣夫葢伤其寖不正是知穿凿之弊自汉已然故有行赂改兰台漆书以合其私者矣
　　万厯间人多好改窜古书人心之邪风气之变自此而始且如骆賔王为徐敬业讨武氏檄本出旧唐书其曰伪临朝武氏者敬业起兵在光宅元年九月武氏但临朝而未革命也近刻古人改作伪周武氏不察檄中所云包藏祸心睥睨神器乃是未篡之时故有是言【越六年天授元年九月始改国号日周】其时废中宗为庐陵王而立相王为皇帝故曰君之爱子幽之于别宫也不知其人不论其世而辄改其文缪种流传至今未已又近日盛行诗归一书尤为妄诞魏文帝短歌行长吟永叹思我圣考圣考谓其父武帝也改为圣老评之曰圣老字竒旧唐书李泌对肃宗言天后有四子长曰太子监国而仁明孝悌天后方图称制乃鸩杀之以雍王贤为太子贤自知不免与二弟日侍于父母之侧不敢明言乃作黄台瓜辞令乐工歌之冀天后悟而哀愍其辞曰种瓜黄台下瓜熟子离离一摘使瓜好再摘使瓜稀三摘犹尚可四摘抱蔓归而太子贤终为天后所逐死于黔中其言四摘者以况四子也以为非四之所能尽而改为摘絶此皆不考古而肆臆之说岂非小人而无忌惮者哉
　　易林
　　易林疑是东汉以后人撰而托之焦延夀者延夀在昭宣之世【汉书京房曰延夀以好学得幸梁王王共其资用令极意学学既成为郡史察举补小黄令按此梁敬王定国也以昭帝始元二年嗣四十年薨当元帝之初元三年】其时左氏未立学官今易林引左氏语甚多又往往用汉书中事如曰彭离济东迁之上庸事在武帝元鼎元年曰长城既立四夷賔服交和结好昭君是福事在元帝竟宁元年曰火入井口杨芒生角犯厯天门窥见太微登上玉牀似用李寻语曰新作初陵逾陷难登似用成帝起昌陵事又曰刘季发怒命灭子婴又曰大蛇当路使季畏惧则又非汉人所宜言也





　　日知録巻十八
<子部,杂家类,杂考之属,日知录>
　　钦定四库全书
　　日知録巻十九　　　　昆山　顾炎武　撰文须有益于天下
　　文之不可絶于天地间者曰明道也纪政事也察民隐也乐道人之善也若此者有益于天下有益于将来多一篇多一篇之益矣若夫怪力乱神之事无稽之言勦袭之说防佞之文若此者有损于己无益于人多一篇多一篇之损矣
　　文不贵多
　　二汉文人所着絶少史于其末每云所着凡若干篇惟董仲舒至百三十篇而其余不过五六十篇或十数篇或三四篇史之録其数盖称之非少之也乃今人著作则以多为富夫多则必不能工即工亦必不皆有用于世其不宜矣
　　西京尚辞赋故汉书艺文志所载止诗赋二家其诸有名文人陆贾赋止三篇贾谊赋止七篇枚乗赋止九篇司马相如赋止二十九篇儿寛赋止二篇司马迁赋止八篇王褒赋止十六篇雄赋止十二篇而最多者则淮南王赋八十二篇枚臯赋百二十篇而于枚臯传云臯为文侯受诏辄成故所赋者多司马相如善为文而迟故所作少而善于臯臯赋辞中自言为赋不如相如其文骩骳曲随其事皆得其意颇诙笑不甚闲靡凡可读者不二十篇其尤嫚戏不可读者尚数十篇是辞赋多而不必善也东汉多碑诔书序论难之文又其时崇重经术复多训诂凡中録其篇数者四十九人其中多者如曹褒应劭刘陶蔡邕荀爽王逸各百余篇少者卢植六篇黄香五篇刘騊駼崔烈曹众曹朔各四篇桓彬三篇而于郑元云元依论语作郑志八篇所注诸经百余万言通人颇讥其繁是解经多而不必善也秦延君说尧典篇目两字之说十余万言但说曰若稽古三万言【桓谭新论】此顔之推家训所谓邺下谚云博士买驴书券三纸未有驴字者也【陆游诗文辞博士书驴券职事参军判马曹】文以少而盛以多而衰以二汉言之东都之文多于西京而文衰矣以三代言之春秋以降之文多于六经而文衰矣【如惠施五车其书竟无一篇者】记曰天下无道则言有枝叶隋志载古人文集西京惟刘向六巻扬雄刘歆各五巻为至多矣他不过一巻二巻而江左梁简文帝至八十五巻元帝至五十二巻沈约至一百一巻所谓虽多亦奚以为
　　著书之难
　　子书自孟荀之外如老庄管商申韩皆自成一家言至吕氏春秋淮南子则不能自成故取诸子之言彚而为书此子书之一变也今人书集一一尽出其手必不能多大抵如吕览淮南之类耳其必古人之所未及就后世之所不可无而后为之庶乎其也与
　　宋人书如司马温公资治通鉴马贵与文献通考皆以一生精力成之遂为后世不可无之书而其中小有舛漏尚亦不免若后人之书愈多而愈舛漏愈速而愈不传所以然者其视成书太易而急于求名故也
　　伊川先生晚年作易成门人请授先生曰更俟学有所进子不云乎忘身之老也不知年数之不足也俛焉日有孳孳毙而后已
　　直言
　　张子有云民吾同胞今日之民吾与达而在上位者之所共也救民以事此达而在上位者之责也救民以言此亦穷而在下位者之责也
　　天下有道则庶人不议然则政教风俗茍非尽善即许庶人之议矣故盘庚之诰曰无或敢伏小人之攸箴而国有大疑卜诸庶民之从逆子产不毁乡校汉文止辇受言皆以此也唐之中世此意犹存鲁山令元徳秀遣乐工数人连袂歌于蒍宗为之感动白居易为盩厔尉作乐府及诗百余篇规讽时事流闻禁中宪宗召入翰林亦近于陈列国之风听舆人之诵者矣
　　诗之为教虽主于温柔敦厚然亦有直斥其人而不讳者如曰赫赫师尹不平谓何如曰赫赫宗周襃姒烕之如曰皇父卿士番维司徒家伯维宰仲允膳夫棸子内史蹶惟趣马楀惟师氏妻煽方处如曰伊谁云从维暴之云则皆直斥其官族名氏古人不以为嫌也楚辞离骚余以兰为可恃兮羌无实而容长王逸章句谓懐王少弟司马子兰椒専佞以慢慆兮章句谓楚大夫子椒洪兴祖补注古今人表有令尹子椒如杜甫丽人行赐名大国虢与秦慎莫近前丞相嗔近于十月之交诗人之义矣
　　孔稚珪北山移文明斥周颙刘孝标广絶交论隂讥到溉袁楚客规魏元忠有十失之书韩退之讽阳城作争臣之论此皆古人风俗之厚
　　立言不为一时
　　天下之事有言在一时而其效见于数十百年之后者魏志司马朗有复井田之议谓往者以民各有累世之业难中夺之今承大乱之后民人分散土业无主皆为公田宜及此时复之当世未之行也及拓跋氏之有中原令戸絶者墟宅桑榆尽为公田以给授而口分世业之制自此而起迄于隋唐守之魏书武定之初私铸滥恶齐文襄王议称钱一文重五铢者听入市用天下州镇郡县之市各置二称悬于市门若重不五铢或虽重五铢而杂铅镴并不听用当世未之行也及隋文帝之有天下更铸新钱文曰五铢重如其文置样于关不如样者没官销毁之而开通元寳之式自此而准至宋时犹仿之
　　唐书李叔明为剑南节度使上疏言道佛之弊请本道定寺为三等观为二等上寺留僧二十一上观道士十四每等降杀以七皆择有行者余还为民徳宗善之以为可行之天下诏下尚书省议已而罢之至武宗防昌五年并省天下寺观敕上都东都两街各留二寺每寺留僧三十人天下节度观察使治所及同华商汝州各留一寺分为三等上等留僧二十人中等留十人下等五人凡毁寺四千六百余区归俗僧尼二十六万五百人大秦穆防祅僧二千余人而有明洪武中亦稍行其法元史京师恃东南运粮竭民力以航不测泰定中虞集建言京东数千里北极辽海南濵青齐雈苇之场海潮日至淤为沃壤用浙人之法筑堤捍水为田听富民欲得官者合其众而授以地能以万夫耕者授以万夫之田为万夫长千夫百夫亦如之三年视其成以地之髙下定为征额五年有积畜命以官就所储给以禄十年佩之符印得以子孙如军官之法如此可以寛东南之运以纾民力而游手之徒皆有所归事不果行及顺帝至正中海运不至从丞相托克托言乃立分司农司于江南召募能种水田及修筑围堰之人各一千名为农师嵗乃大稔至今水田遗利犹有存者而戚将军继光复修之蓟镇是皆立议之人所不及见而穷则变变则通通则久天下之理固不出乎此也孔子言行夏之时固不以望之鲁之定哀周之景敬也而独以告顔渊及汉武帝太初之元防三百年矣而遂行之孔子之告顔渊告汉武也孟子之欲用齐也曰以齐王犹反手也若滕则不可用也而告文公之言亦未尝贬于齐梁曰有王者起必来取法是为王者师也呜呼天下之事有其识者不必遭其时而当其时者或无其识然则开物之功立言之用其可少哉
　　朱子作诗至于秦黄鸟之篇谓其初特出于西戎之俗而无明王贤伯以讨其罪于是习以为常则虽以穆公之贤而不免论其事者亦徒闵三良之不幸而叹秦之衰至于王政不纲诸侯擅命杀人不忌至于如此则莫知其为非也歴代相沿至明朝英宗始革千古之弊尝读正统四年六月乙酉书与祥符王有爝曰周王薨逝深切痛悼其存日尝奏葬择近地从俭约以省民力自妃夫人以下不必从死年少有父母者各遣归其家【周宪王讳有炖所着有诚斋集宪王虽有此命及薨妃巩氏竟自经以殉谥贞烈以一品礼葬之】葢自御极之初即有感于宪王之奏而亦朱子诗有以发其天聪也呜呼仁哉
　　文人之多
　　唐宋以下何文人之多也固有不识经术不通古今而自命为文人者矣韩文公符读书城南诗曰文章岂不贵经训乃菑畬潢潦无根源朝满夕己除人不通古今马牛而襟裾行身陷不义况望多名誉而宋刘挚之训子孙每曰士当以器识为先一号为文人无足观矣然则以文人名于世焉足重哉此子云所谓摭我华而不食我实者也
　　黄鲁直言数十年来先生君子但用文章提奬后生故华而不实明朝嘉靖以来亦有此风而陆文裕【深】所记刘文靖【徤】告吉士之言空同【李梦阳】大以为不平矣【见停骖録】宋史言欧阳永叔与学者言未尝及文章惟谈吏事谓文章止于润身政事可以及物
　　巧言
　　诗云巧言如簧顔之厚矣而孔子亦曰巧言令色鲜矣仁又曰巧言乱徳夫巧言不但言语凡今人所作诗赋碑状足以恱人之文皆巧言之类也不能不足以为通人夫惟能之而不为乃天下之大勇也故夫子以刚毅木讷为近仁学者所用力之途在此不在彼矣
　　天下不仁之人有二一为好犯上好作乱之人一为巧言令色之人自幼而不孙弟以至于弑父与君皆好犯上好作乱之推也自胁肩謟笑未同而言以至于茍患失之无所不至皆巧言令色之推也然而二者之人常相因以立于世有王莽之簒弑则必有扬雄之美新有曹操之禅代则必有潘勗之九锡【世说言潘元茂作魏公册命人谓与训诂同风】是故乱之所由生也犯上者为之魁巧言者为之辅故大禹谓之巧言令色孔壬而与驩兜有苖同为一类甚哉其可畏也【穆王作冏命曰无以巧言令色便辟侧媚】然则学者宜如之何必先之以孝弟以消其悖逆陵暴之心继之以忠信以去其便辟侧媚之习使一言一动皆出于其本心而不使不仁者加乎其身夫然后可以修身而治国矣【记者于论语之首而列有子曽子之言所以补夫子平日所未及其间次序亦不为无意】
　　世言魏忠贤初不知书而口含天宪则有一二文人代为之后汉书言梁冀裁能书计其诬奏太尉李固时扶风马融为冀章草唐书言李林甫自无学术仅能秉笔而郭慎微苑咸文士之阘茸者代为题尺又言髙骈上书肆为丑悖胁邀天子而吴人顾云以文辞縁泽其奸宋史言章惇用事尝曰元祐初司马光作相用苏轼掌制所以能鼓动四方乃使林希典书命逞毒于元祐诸臣呜呼何代无文人有国者不可不深惟华实之辨也
　　文辞欺人
　　古来以文辞欺人者莫若谢灵运次则王维灵运身为元勲之后袭封国公宋氏革命不能与徐广陶潜为林泉之侣既为宋臣又与庐陵王义真欵密至元嘉之际累迁侍中自以名流应参时政文帝惟以文义接之以致觖望又上书劝伐河北至屡婴罪劾兴兵拒捕乃作诗曰韩亡子房奋秦帝鲁连耻本自江海人忠义动君子及其临刑又作诗曰龚胜无余生李业有终尽若谓欲效忠于晋者何先后之矛盾乎史臣书之以逆不为苛矣王维为给事中安禄山陷两都拘于普施寺迫以伪署禄山宴其徒于凝碧池维作诗曰万戸伤心生野烟百官何日再朝天秋槐叶落空宫里凝碧池头奏管贼平下狱或以诗闻于行在其弟刑部侍郎缙请削官以赎兄罪肃宗乃特宥之责授太子中允襄王僭号逼李拯为翰林学士拯既污伪署心不自安时朱玫秉政百揆无叙拯尝退朝驻马国门为诗曰紫宸朝罢缀鹓鸾丹凤楼前立马看惟有终南山色在晴明依旧满长安吟已涕下及王行瑜杀朱玫襄王出奔拯为乱兵所杀二人之诗同也一死一不死而文墨交游之士多防王维如杜甫谓之髙人王右丞天下有髙人而仕贼者乎乃有颠沛之余投身异姓至摈斥不容而后发为忠愤之论与夫名污伪籍而自托乃心比于康乐右丞之辈吾见其愈下矣
　　末世人情弥巧文而不慙固有朝赋采薇之篇而夕有捧檄之喜者茍以其言取之则车载鲁连斗量王蠋矣曰是不然世有知言者出焉则其人之真伪即以其言辨之而卒莫能逃也黍离之大夫始而摇摇中而如噎既而如醉无可奈何而付之苍天者真也汨罗之宗臣言之重辞之复心烦意乱而其词不能以次者真也栗里之征士淡然若忘于世而感愤之懐有时不能自止而微见其情者真也其汲汲于自表暴而为言者伪也易曰将叛者其辞慙中心疑者其辞枝失其守者其辞屈诗曰盗言孔甘乱是用餤夫镜情伪屏盗言君子之道兴王之事莫先乎此
　　修辞
　　典谟爻象此二帝三王之言也论语孝经此夫子之言也文章在是性与天道亦不外乎是故曰有徳者必有言善乎游定夫之言曰不能文章而欲闻性与天道譬犹筑数仞之墙而浮埃聚沫以为基无是理矣后之君子于下学之初即谈性道乃以文章为小技而不必用力然则夫子不曰其防逺其辞文乎不曰言之无文行而不逺乎曾子曰出辞气斯逺鄙倍矣尝见今讲学先生从语録入门者多不善于修辞或乃反子贡之言以讥之曰夫子之言性与天道可得而闻夫子之文章不可得而闻也
　　杨用修曰文道也诗言也语録出而文与道判矣诗话出而诗与言离矣
　　自嘉靖以后人知语録之不文于是王元美之劄记范介儒之肤语上规子云下法文中虽所得有浅深之不同然可谓知言者矣
　　文人摹仿之病
　　近代文章之病全在摹仿即使逼肖古人已非极诣况遗其神理而得其皮毛者乎且古人作文时有利钝梁简文与湘东王书云今人有效谢康乐裴鸿胪文者学谢则不届其精华但得其冗长师裴则蔑弃其所长惟得其所短宋苏子瞻云今人学杜甫诗得其粗俗而已【叶水心言庆厯嘉祐以来天下以杜甫为师始绌唐人之学谓之江西宗派】金元裕之诗云少陵自有速城璧争奈微之识碔砆夫文章一道犹儒者之末事乃欲如陆士衡所谓谢朝华于已披啓夕秀于未振者今且未见其人进此而窥著述之林益难之矣
　　效楚辞者必不如楚辞效七发者必不如七发葢其意中先有一人在前既恐失之而其笔力复不能自遂此夀陵余子学歩邯郸之说也
　　洪氏容斋随笔曰枚乘作七发创意造端丽辞腴防上薄骚些故为可喜其后继之者如毅七激张衡七辩崔骃七依马融七广曹植七啓王粲七释张协七命之类规仿太切了无新意傅元又集之以为七林使人读未终篇往往弃之几格栁子厚晋问乃用其体而超然别立机杼激越清壮汉晋诸文士之弊于是一洗矣东方朔答客难自是文中杰出扬雄拟之为解嘲尚有驰骋自得之妙至于崔骃达防班固宾戯张衡应间皆章摹句写其病与七林同及韩退之进学解出于是一洗矣其言甚当然此以辞之工拙论尔若其意则总不能出于古人范围之外也
　　如扬雄拟易而作太王莽依周书而作大诰皆心劳而日拙者矣【世说王隐论扬雄大虽妙非益也古人谓之屋下架屋】
　　曲礼之训毋勦说毋雷同此古人立言之本
　　文章繁简
　　韩文公作樊宗师墓铭曰维古于辞必已出降而不能乃剽贼后皆指前公相袭从汉迄今用一律此极中今人之病若宗师之文则惩时人之失而又失之者也【如绛守居园池记以东西二字平常而改为甲辛殆类吴人之呼庚癸者矣】作书须注此自秦汉以前可耳若今日作书而非注不可解则是求简而得繁两失之矣子曰辞达而已矣【胡缵宗修安庆府志书正徳中刘七事大书曰七年闰五月贼七来冦江境而分注于贼七之下曰姓刘氏举以示人无不笑之不知近日之学为秦汉皆贼七之类也】
　　辞主乎达不论其繁与简也繁简之论兴而文亡矣史记之繁处必胜于汉书之简处【容斋随笔论卫青封三校尉语史记胜汉书处正不独此】新唐书之简也不简于事而简于文其所以病也
　　时子因陈子而以告孟子陈子以时子之言告孟子此不须重见而意巳明齐人有一妻一妾而处室者其良人出则必餍酒肉而后反其妻问所与饮食者则尽富贵也其妻告其妾曰良人出则必餍酒肉而后反问其与饮食者尽富贵也而未甞有显者来吾将瞷良人之所之也有馈生鱼于郑子产子产使校人畜之池校人烹之反命曰始舍之圉圉焉少则洋洋焉悠然而逝子产曰得其所哉得其所哉校人出曰孰谓子产智予既烹而食之曰得其所哉得其所哉此必须重叠而情事乃尽此孟子文章之妙使入新唐书于齐人则必曰其妻疑而瞷之于子产则必曰校人出而笑之两言而已矣是故辞主乎达不主乎简
　　刘器之曰新唐书叙事好简畧其辞故其事多郁而不明此作史之病也且文章岂有繁简邪昔人之论谓如风行水上自然成文若不出于自然而有意于繁简则失之矣当日进新唐书表云其事则増于前其文则省于旧新唐书所以不及古人者其病正在此两句也黄氏日钞言苏子由古史改史记多有不当如樗里子史记曰母韩女也樗里子滑稽多智古史曰母韩女也滑稽多智似以母为滑稽矣然则樗里子三字其可省乎甘茂史记曰甘茂者下蔡人也事下蔡史举学百家之说古史曰下蔡史举学百家之说似史举自学百家矣然则事之一字其可省乎以是知文不可以省字为工字而可省太史公省之久矣
　　文人求古之病
　　后周书栁蚪时人论文体有今古之异蚪以为时有今古非文有今古此至当之论夫今之不能为二汉犹二汉之不能为尚书左氏乃勦取史汉中文法以为古甚者猎其一二字句用之于文殊为不称【元阿噜图进宋史表曰且辞之繁简以事而文之今古以时葢用栁蚪之语】
　　以今日之地为不古而借古地名以今日之官为不古而借古官名舍今日恒用之字而借古字之通用者皆文人所以自葢其俚浅也
　　唐书郑余庆奏议类用古语如仰给县官马万蹄有司不晓何等语人訾其不适时
　　宋陆务观跋前汉通用古字韵曰古人读书多故作文时偶用一二古字初不以为工亦自不知孰为古孰为今也近时乃或钞掇史汉中字入文辞中自谓工妙不知有笑之者偶见此书为之太息书以为后生戒元陶宗仪辍耕録曰凡书官衔俱当从实如亷访使总管之类若改之曰监司太守是乱其官制久逺莫可考矣
　　何孟春余冬序録曰今人称人姓必易以世望称官必用前代职名称府州县必用前代郡邑名欲以为异不知文字间着此何益于工拙此不惟于理无取且于事复有碍矣李姓者称陇西公杜曰京兆王曰琅邪郑曰荥阳以一姓之望而槩众人可乎此其失自唐宋五季间孙光宪辈始北梦琐言称冯涓为长乐公冷斋夜话称陶谷为五栁公类以昔人之号而槩同姓尤是可鄙官职郡邑之建置代有沿革今必用前代名号而称之后将何所考焉此所谓于理无取而事复有碍者也于慎行笔麈曰史汉文字之佳本自有在非谓其官名地名之古也今人慕其文之佳往往取其官名地名以施于今此应为古人笑也史汉之文如欲复古何不以三代官名施于当日而但记其实邪文之雅俗固不在此徒混淆失实无以示逺大家不为也予素不工文辞无所模拟至于名义之微则不敢茍寻常小作或有迁就金石之文断不敢于官名地名以古易今前辈名家亦多如此
　　古人集中无冗复
　　古人之文不特一篇之中无冗复也一集之中亦无冗复且如称人之善见于祭文则不复见于志见于志则不复见于他文后之人读其全集可以互见也又有互见于他人之文者如欧阳公作尹师鲁志不言近日古文自师鲁始以为范公祭文已言之可以互见不必重出葢欧阳公自信已与范公之文并可于后世也亦可以见古人之重爱其言也
　　刘梦得作栁子厚文集序曰凡子厚名氏与仕与年暨行己之大方有退之之志若祭文在又可见古人不必其文之出于己也
　　书不当两序
　　防试録乡试録主考试官序其首副主考序其后职也凡书亦犹是矣且如明初时府州县志书成必推其乡先生之齿尊而有文者序之不则官于其府州县者也请者必当其人其人亦必自审其无可让而后为之官于是者其文优其于是书也有功则不让于乡矣乡之先生其文优其于是书也有功则官不敢作矣义取于独断则有自为之而不让于乡与官矣凡此者所谓职也故其序止一篇或别有发明则为后序亦有但纪嵗月而无序者今则有两序矣有累三四序而不止者矣两序非体也不当其人非职也世之君子不学而好多言也
　　凡书有所发明序可也无所发明但纪成书之嵗月可也人之患在好为人序
　　唐杜牧答庄克书曰自古序其文者皆后世宗师其人而为之今吾与足下竝生今世欲序足下未已之文固不可也读此言今之好为人序者可以止矣
　　娄坚重刻元氏长庆集序曰序者叙所以作之指也葢始于子夏之序诗其后刘向以校书为职每一编成即有序最为雅驯矣左思赋三都成自以名不甚着求序于皇甫谧自是缀文之士多有托于人以者皆汲汲于名而惟恐人之不吾知也至于其既久刻本之存者或漫漶不可读有缮写而重刻之则人复序之是宜叙所以刻之意可也而今之述者非追论昔贤妄为优劣之辨即过称好事多设游之辞皆我所不取也读此言今之好为古人文集序者可以止矣
　　古人不为人立
　　列之名始于太史公葢史体也不当作史之职无为人立者故有碑有志有状而无梁任昉文章縁起言始于东方朔作非有先生是以寓言而谓之韩文公集中三篇太学生何蕃圬者王承福毛颍【又有下邳侯革华是伪作】栁子厚集中传六篇宋清郭槖驼童区寄梓人李赤蝜蝂何蕃仅采其一事而谓之王承福之辈皆微者而谓之毛颍李赤蝜蝂则戏耳而谓之葢比于稗官之属耳若段太尉则不曰曰逸事状子厚之不敢段太尉以不当史任也自宋以后乃有为人立者侵史官之职矣
　　太平御览书目列古人别数十种谓之别所以别于史家
　　志状不可妄作
　　志状在文章家为史之流上之史官传之后人为史之本史以记事亦以载言故不读其人一生所着之文不可以作其人生而在公卿大臣之位者不悉一朝之大事不可以作其人生而在曹署之位者不悉一朝之掌故不可以作其人生而在监司守令之位者不悉一方之地形土俗因革利病不可以作今之人未通乎此而妄为人作志史家又不考而承用之是以抵牾不合子曰葢有不知而作之者其谓是与
　　名臣硕徳之子孙不必皆读父书读父书者不必能通有司掌故若夫为人作志者必一时文苑名士乃不能详究而曰子孙之状云尔吾则因之夫大臣家可有不识字之子孙而文章家不可有不通今之宗匠乃欲使籍谈伯鲁之流为文人任其过嗟乎若是则尽天下而文人矣
　　作文润笔
　　蔡伯喈集中为时贵碑诔之作甚多如胡广陈寔各三碑桥元杨赐胡硕各二碑至于袁满来年十五胡根年七嵗皆为之作碑自非利其润笔不至为此史以其名重隐而不言耳文人受赇岂独韩退之谀墓金哉【李商隐记齐鲁二生曰刘叉持韩退之金数斤去曰此谀墓中人所得尔不若与刘君为夀愈不能止今此事载唐书】
　　王楙野客丛书曰作文受谢非起于晋宋观陈皇后失宠于汉武帝别在长门宫闻司马相如天下工为文奉黄金百斤为文君取酒相如因为文以悟主上皇后复得幸此风西汉已然【按陈皇后无复幸之事此文葢后人拟作然亦汉人之笔也】杜甫作八哀诗李邕一篇曰干谒满其门碑版照四裔丰屋珊瑚钩麒麟织成罽紫骝随剑几义取无虚嵗【邕本长于碑颂人奉金帛请其文前后所受钜万计】刘禹锡祭韩愈文曰公鼎侯碑志隧表阡一字之价辇金如山可谓发露真赃者矣【侯鲭録唐王仲舒为郎中与马逢友善毎责逢云贫不可堪何不寻碑志相救逢笑曰适见人家走马呼医立可待也此虽戏言当时风俗可见矣】昔子云犹不肯受贾人之钱载之法言而杜乃谓之义取则又不若唐寅之直以为利也戒庵漫笔言唐子畏有一巨册自録所作文簿面题曰利市【今市肆帐簿多题此二字】
　　新唐书韦贯之言裴均子持万缣请撰先铭答曰吾宁饿死岂能为是今之卖文为活者可以媿矣
　　司空图传言隐居中条山王重荣父子雅重之数餽遗弗受甞为作碑赠绢数千图置虞乡市人得取之一日尽既不有其赠而受之何居不得已也是又其次也
　　文非其人
　　元史姚燧以文就正于许衡衡戒之曰弓矢为物以待盗也使盗得之亦将待人文章固发闻士子之利器然非有能一世之名将何以应人之见役者哉非其人而与之与非其人而拒之均罪也非周身斯世之道也吾观前代马融惩于邓氏不敢复违忤埶家遂为梁冀草奏李固又作大将军西第颂以此颇为正直所羞徐广为祠部郎时防稽王世子元显録尚书欲使百僚致敬台内使广立议由是内外竝执下官礼广常为愧恨陆游晚年再出为韩侂胄撰南园阅古泉记见讥清议朱文公尝言其能太髙迹太近恐为有力者所牵挽不得全其晚节是皆非其人而与之者也夫祸患之来轻于耻辱必不得已与其与也宁拒至乃俭徳含章其用有先乎此者则又贵知微之君子矣
　　少年未达投知求见之文亦不可轻作韩昌黎集有上京兆尹李实书曰愈来京师于今十五年所见公卿大臣不可胜数皆能守官奉职无过失而已未见有赤心事上忧国如家如閤下者今年以来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若閤下亲临其家老奸宿赃销缩摧沮魂亡魄丧影灭迹絶非閤下条理镇服布宣天子威徳其何能及此至其为顺宗实録书贬京兆尹李实为通州长史则曰实谄事李齐运骤迁至京兆尹恃宠强愎不顾文法是时春夏旱京畿乏食实一不以介意方务聚敛征求以给进奉每奏对辄曰今年虽旱而谷甚好由是租税皆不免人穷至壊屋卖瓦木贷麦苖以应官陵轹公卿已下随喜怒诬奏迁黜朝廷畏忌之尝有诏免畿内逋租实不行用诏书征之如初勇于杀害人吏不聊生至谴市里讙呼皆袖瓦砾遮道伺之实由间道获免与前所上之书逈若天渊矣【鹤林玉露摘此为疑】岂非少年未达投知求见之文而不自觉其失言者邪后之君子可以为戒
　　假设之辞
　　古人为赋多假设之辞序述往事以为防缀不必一一符同也子虚亡是公乌有先生之文已肇始于相如矣后之作者实祖此意谢庄月赋陈王初丧应刘端忧多暇又曰抽毫进牍以命仲宣按王粲以建安二十一年从征吴二十二年春道病卒徐陈应刘一时俱逝亦是嵗也至明帝太和六年植封陈王岂可掎摭史以议此赋之不合哉庾信枯树赋既言殷仲文出为东阳太守乃复有桓大司马亦同此例【仲文为桓侍中桓大司马则之父温也此乃因殷仲文有此树婆娑之言桓元子有木犹如此之叹遂以二事凑合成文】而长门赋所云陈皇后复得幸者亦本无其事俳谐之文不当与之庄论矣【长门赋乃后人托名之作相如以元狩五年卒安得言孝武皇帝哉】
　　陈后复幸之云正如马融长笛赋所谓屈平适乐国介推还受禄也
　　古文未正之隐
　　晋书刘元海石季龙作史者自避唐讳后之引书者多不知而袭之惟通鉴并改从本名





　　日知録巻十九
<子部,杂家类,杂考之属,日知录>
　　钦定四库全书
　　日知録巻二十　　　　昆山　顾炎武　撰非三公不得称公
　　公羊传曰天子三公称公王者之后称公天子三公称公周公召公毕公毛公苏公是也王者之后称公宋公是也
　　杜氏通典曰周制非二王之后列国诸侯其爵无至公者春秋有虞公州公或因殷之旧爵或尝为天子之官子孙因其号耳非周之典制也东迁而后列国诸侯皆僭称公夫子作春秋而笔之于书则或公或否生不公葬则公之列国不公鲁则公之于是天子之事与人臣之礼并见于书而天下之大法昭矣汉之西都有七相五公【西都赋李善注公御史大夫将军通称也按后汉书献帝谓御史大夫郗虑曰郗公天下宁有是邪是御史大夫得称公也】而光武则置三公【后汉百官志太尉公一人司徒公一人司空公一人】史家之文如邓公禹呉公汉伏公湛宋公宏第五公伦牟公融袁公安李公固陈公宠桥公刘公宠崔公烈胡公广王公龚杨公彪荀公爽皇甫公嵩董公卓曹公操非其在三公之位则无有书公者三国志若汉之诸葛公亮魏之司马公懿呉之张公昭顾公雍陆公逊晋书若衞公瓘张公华王公导庾公亮陶公侃谢公安桓公温刘公裕之类非其在三公之位则无有书公者史至于唐而书公不必皆尊官洎乎今日志状之文人人得称之矣吁何其滥与何其伪与【若郑端简名臣记至无人不称公非史体矣】
　　大雅古公亶父笺曰诸侯之臣称君曰公白虎通曰臣子于其国中皆褒其君为公诗曰乃命鲁公俾侯于东公者鲁人之称侯者周室之爵
　　秦誓公曰嗟我士听无哗夫秦誓之书公与春秋之书秦伯不已异乎曰春秋以道名分五等之爵班之天子不容僭差若秦誓本国之书孔子因其旧文而已公之媚子从公于狩亦秦人之诗也
　　平王以后诸侯通称为公则有不必专于本国者矣硕人之诗曰谭公维私左传郑庄公之言曰无宁兹许公复奉其社稷
　　周之盛时亦有羣公之称见于康王之诰及诗之云汉此犹五等之君春秋书之通曰诸侯也
　　左传自王卿而外无书公者惟楚有之其君已僭为王则臣亦僭为公宣十一年所谓诸侯县公皆庆寡人者也【汉书沛公注孟康曰楚旧僭称王其县宰为公淮南子鲁阳公注楚之县公也楚僭号称王其守县大夫皆称公】中如叶公析公申公郧公蔡公息公商公期思公并边中国白公边呉盖尊其名以重边邑【吕氏春秋楚又有卑梁公战国策楚人有宛公新城公】而秦有麃公【索隐曰盖麃邑公史失其姓名】楚汉之际有滕公戚公柘公薛公郯公萧公陈公魏公留公方与公髙祖初称沛公太上皇父称丰公皆楚之遗名【左传齐亦有邢公棠公】此县公之公也【御史监郡者亦称监公见曹相国世家】
　　有失其名而公之者史记秦始皇纪侯公项羽纪枞公侯公髙祖纪单父人吕公新城三老董公孝文纪太仓令淳于公天官书甘公封禅书申公齐人丁公曹相国世家胶西葢公留侯世家东园公夏黄公穰侯其客宋公信陵君毛公薛公贾生河南守呉公张敖中大夫泄公黥布故楚令尹薛公季布母弟丁公鼂错传谒者仆射邓公郑当时下邽翟公酷吏传河东守申屠公货殖朱公任公汉书髙帝纪终公艺文志蔡公毛公乐人窦公黄公毛公皇公张耳陈余传范阳令徐公甘公刘歆鲁国桓公赵国贯公周昌传赵人方与公武五子瑕丘江公王褒九江被公于定国其父于公翟方进传方进父翟公儒林传免中徐公博士江公食子公淄川任公皓星公游侠故人吕公茂陵守令尹公皆失其名而公之若郑君卢生之比明祖实録于孝慈髙皇后之父亦不知其名谓之马公是史之阙文非正书也【史记髙帝纪吕公注崔浩云史失其名但举姓而言公汉书髙帝纪注应邵曰枞公者不知其名故曰公注家发其例于此余并不注】
　　太史公者司马迁称其父谈故尊而公之也
　　有尊老而公之者战国策孟尝君问冯公有亲乎史记文帝谓冯唐公奈何众辱我是也汉书沟洫志赵中大夫白公师古曰葢相呼尊老之称项籍南公服防曰南方之老人也眭宏东平嬴公师古曰长老之号元后传元城建公服防曰年老者也呉志程普传普最年长时人皆呼程公方言凡尊老周晋秦陇谓之公晋书乐志项伯语项庄曰公莫古人相呼曰公
　　汉书何武传号为烦碎不称贤公后汉书李固传京师咸叹曰是复为李公矣宦者种暠为司徒告宾客曰今身为公乃曹常侍力焉魏志王粲蔡邕闻粲在门倒屣迎之曰此王公孙也晋书陈骞传对父矫曰主上明圣大人大臣今若不合意不过不作公耳魏舒夜闻人问寝者为谁曰魏公舒舒自知当为公矣陆晔传从兄机每称之曰我家世不乏公矣王猛传父老曰王公何縁拜也北史郑述祖少时在乡单马出行忽有骑者数百见述祖皆下马曰公在此陶渊明孟长史从父太常防尝问光禄大夫刘耽孟君若在当已作公否答云此本是三司人是知南北朝以前人语必三公方得称公也周书姚僧垣宣帝尝从容谓僧垣曰尝闻先帝呼公为姚公有之乎对曰臣曲荷殊私实如圣防帝曰此是尚齿之辞非为贵爵之号朕当为公建国开家为子孙永业乃封长寿县公邑一千戸
　　孔融告髙宻县为郑特立一乡曰郑公乡以为公者仁德之正号不必三事大夫此是曲说据其所引皆史失其名之公而太史公又父子之辞也战国策陈轸将之魏其子陈应止其公之行史记留侯世家吾惟竖子固不足遣乃公自行耳此皆谓父为公宋书顔延之何偃路中遥呼延之曰顔公延之答曰身非三公之位又非田舍之公又非君家阿公何以见呼为公北齐书徐之才传郑道有尝戏之才为师公之才曰既为汝师又为汝公在三之义顿居其两
　　陆云作祖父诔曰呉丞相陆公诔曰维赤乌八年二月粤乙夘呉故使持节郢州牧左都防丞相江陵郡侯陆公薨曰故散骑常侍陆府君诔曰维太康五年夏四月丙申晋故散骑常侍呉郡陆君卒王沈祭其父曰孝子沈敢昭告烈考东郡君张説作其父赠丹州刺史先府君墓志每称必曰君然则虽已之先人亦不一概称公古人之谨于分也
　　史记鼂错错父从颍川来谓错曰上初即位公为政用事侵削诸侯人口议多怨公者是以父而呼子为公徐孚逺曰御史大夫三公也错父呼错为公葢以官称之
　　沙门亦有称公者必以其名冠之深公法深也林公道林也逺公惠逺也生公道生也猷公道猷也隆公慧隆也志公寳志也澄公佛图澄也安公道安也什公鸠摩罗什也当时之人嫌于直斥其名故加一公字【古沙门皆称名世説言安汰吐珠玉于前斌亮振金声于后皆名也】梁陈以下僧乃有字而人相与字之字之则不复公之矣
　　宋史丰稷駮宋用臣諡议曰凡称公者须耆宿大臣及乡党有德之士然则明之宦竖而称公亦不可出于士大夫之口【孙升谈圃有朝士在中书称李宪字荆公厉声叱之曰是何人即出为监当】
　　古人不以甲子名嵗
　　尔雅疏曰甲至癸为十日日为阳寅至丑为十二辰辰为隂此二十二名古人用以纪日不以纪嵗嵗则自有阏逢至昭阳十名为嵗阳摄提格至赤奋若十二名为嵗名【周礼硩簇氏十日十有二辰十有二月十有二嵗之号注日谓从甲至癸辰谓从子至亥月谓从陬至荼嵗谓从摄提格至赤奋若】后人谓甲子嵗癸亥嵗非古也自汉以前初不假借史记厯书太初元年年名焉【即阏字】逢摄提格月名毕聚日得甲子夜半朔旦冬至其辨晰如此若吕氏春秋序意篇维秦八年嵗在涒滩秋甲子朔贾谊鵩赋单阏之嵗兮四月孟夏庚子日斜兮服集予舍许氏説文后叙粤在永元困顿之年孟陬之月朔日甲子亦皆用嵗阳嵗名不与日同之证汉书郊祀歌天马徕执徐时谓武帝太初四年嵗在庚辰兵诛大宛也【资治通鉴周纪一起着雍摄提格尽黓困敦亦用古法】自经学日衰人趋简便乃以甲子至癸亥代之子曰觚不觚此之谓矣
　　宋刘恕通鉴外纪目録序曰庖牺前后逮周厉王疑年茫昩借日名甲子以纪之是则嵗之称甲子也借也何始乎自亡新始也王莽下书言始建国五年嵗在寿星填在明堂仓龙癸酉德在中宫又言天凤七年嵗在大梁仓龙庚辰厥明年嵗在实沈仓龙辛巳隋书律厯志王莽铜权铭曰嵗在大梁龙集戊辰又曰龙在己巳嵗次实沈是也自此后汉书张纯言摄提之嵗苍龙甲寅朱穆言明年丁亥之嵗荀悦汉纪言汉元年实乙未也曹娥碑亦云元嘉元年青龙在辛夘蜀郡造桥碑云维延熹龙在甲辰而张角讹言苍天已死黄天当立嵗在甲子天下大吉以白土书京城寺门及州郡官府皆作甲子字矣
　　以甲子名嵗虽自东汉以下然其时制诏章奏符檄之文皆未尝正用之其称嵗必曰元年二年其称日乃用甲子乙丑如己亥格庚戌制壬午兵之类皆日也【宋书武帝纪有癸夘梓材庚子皮毛亦皆下诏之日】惟晋书王廙上疏言臣以壬申嵗见用为鄱阳内史按懐帝以永嘉五年辛未为刘聪所执愍帝以建兴元年癸酉即位中间一年无主故言壬申嵗也后代之人无大故而效之非也【李暠上表亦云臣去乙巳嵗暠当时改元庚子不用晋年号晋书中以甲子名嵗者仅此两见】
　　自三国鼎立天光分曜而后文人多舍年号而称甲子魏程晓赠傅休奕诗龙集甲子四时成嵗晋张华感防赋方今嵗在己巳将次四仲陆机愍懐太子诔龙集庚戌日月改度陶潜祭从弟敬逺文嵗在辛亥月惟仲秋自祭文嵗维丁夘律中无射后周庾信哀江南赋粤以戊辰之年建亥之月而梁陶隐居真诰亦书己夘嵗至杜预左传集解后序则追言魏哀王二十年太嵗在壬戌矣【呉后主国山封禅文旃协洽之嵗月次陬訾之舍日惟重光大渊献日当言辛亥而冐用嵗阳嵗名则又失之】
　　晋惠帝时庐江杜嵩作壬子春秋壬子元康二年贾后弑杨太后于金墉城之嵗
　　唐人有以豫书而不称年号者旧唐书礼仪志曰请以开元二十七年己夘四月禘至辛巳年十月袷至甲申年四月又禘至丙戌年十月又祫至己丑年四月又禘至辛夘年十月又祫其辛巳以下不言开元某年又博古图载唐鉴铭曰武德五年嵗次壬午八月十五日甲子杨州总管府造青铜镜一面充癸未年元正朝贡其癸未亦不言武德六年者当时屡改年号故也此一鉴而有正书有豫书之不同亦变例也
　　史家之文必以日系月以月系年钟鼎之文则不尽然多有月而不年日而不月者【六经中亦有之如诗吉日庚午是也】商母乙卣其文曰丙寅王锡口贝朋用作母乙彛丙寅者日也博古图乃谓商建国始于庚戌厯十七年而有丙寅在仲壬即位之三年则凿矣岂非迷于后世之以甲子名嵗而欲以追加之古人乎
　　春秋之世各国皆自纪其年发之于言或参互而不易晓则有举其年之大事而为言者若曰防于沙随之嵗叔仲惠伯防郤成子于承匡之嵗铸刑书之嵗晋韩宣子为政聘于诸侯之嵗是也【如溴梁之明年亦是】又有举嵗星而言若曰嵗五及鹑火嵗及大梁嵗在娵訾之口者从后人言之则何不曰甲子也癸亥也是知古人不用以纪嵗也
　　太祖实録自呉元年以前皆书干支不合古法太祖当时实奉宋小明王之号故有言当纪龙凤者考之史记髙帝之初不称楚懐王元年而称秦二年三年又太祖御制滁州龙潭碑文云元末帝至正十有四年窃意其时天下尚是元之天下书至正正合史记书秦之例【今续纲目书至正】又有兼书者汉书功臣侯表序汉兴自秦二世元年之秋楚陈之嵗是也
　　史家追纪月日之法
　　或曰铸刑书之嵗是则然矣其下云齐燕平之月又曰其明月则何以不直言正月二月乎曰此正史家文字缜宻处史之文有正纪有追纪其上曰春王正月暨齐平二月戊午盟于濡上正纪也此曰齐燕平之月壬寅公孙段卒其明月子产立公孙泄及良止以抚之追纪也追纪而再云正月二月则嫌于一嵗之中而有两正月二月也故变其文而云古人史法之宻也
　　左传追纪之文不止此如襄公六年郑子国之来聘也四月晏弱城东阳而遂围莱甲寅堙之环城傅于堞及桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰而灭之七年传郑僖公之为太子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之十九年于四月丁未郑公孙虿卒赴于晋大夫二十五年防于夷仪之嵗齐人城郏其五月秦晋为成二十六年齐人城郏之嵗其夏齐乌余以廪邱奔晋三十一年传公薨之月子产相郑伯以如晋昭公七年齐师还自燕之月罕朔杀罕魋又晋韩宣子为政聘于诸侯之嵗婤姶生子名之曰元皆是追纪又如书金縢既克商二年王有疾弗豫亦追纪也
　　史家月日不必顺序
　　古人作史取其事之相属不论月日故有追书有竟书左传成公十六年鄢陵之战先书甲午晦后书癸巳甲午为正书而癸巳则因后事而追书也昭公十三年平邱之盟先书甲戌后书癸酉甲戌为正书而癸酉则因后事而追书也昭公十三年楚灵王之弑先书五月癸亥后书乙夘丙辰乙夘丙辰为正书而五月癸亥则因前事而竟书也葢史家之文常患为月日所拘而事不得以相连属故古人立此变例
　　有先书以起事者通鉴唐文宗太和九年十一月先书是月戊辰王守澄葬于浐水于壬戌癸亥之前是也
　　重书日
　　春秋桓公十二年书丙戌公防郑伯盟于武父丙戌衞侯晋卒重书日者二事皆当系日先书公者先内而后外也【邵国贤曰一丙戌一是即书一是追书即书者纪事之职追书者承赴之体】后人作史凡一日再书则云是日
　　古人必以日月系年
　　自春秋以下纪载之文必以日系月以月系时以时系年此史家之常法也史记伍子胥己夘楚昭王出奔庚辰呉王入郢则不月而日刺客四月丙子光伏甲士于窟室中则不年而月史家之变例也葢二事已见于呉楚二世家故其文从省
　　楚辞摄提贞于孟陬兮维庚寅吾以降摄提嵗也孟陬月也庚寅日也屈子以寅年寅月庚寅日生王逸章句曰太嵗在寅曰摄提格孟始也正月为陬言已以太嵗在寅正月始春庚寅之日下母之体而生是也或谓摄提星名天官书所谓直斗杓所指以建时节者非也岂有自述其世系生辰乃不言年而止言月日者哉【长洲文待诏徴明以庚寅嵗生刻一印章曰维庚寅吾以降意谓与屈大夫同年非也屈子之云庚寅者日也使以嵗言无论古人不以甲子名嵗且使屈子生于庚寅至楚懐王被执于秦壬戌之嵗年仅三十有三何以云老冉冉其将至乎】
　　古无一日分为十二时
　　古无以一日分为十二时之说洪范言嵗月日不言时周礼冯相氏掌十有二嵗十有二月十有二辰十日二十有八星之位不言时屈子自序其生年月日不及时吕才禄命书亦止言年月日不及时【李虚中以人生年月日所直支干推人祸福生死百不失一初不用时也自宋而后乃并其时参合之谓之八字见谢肇淛五襍俎　后周苏绰作大诰曰王省惟嵗卿士惟月庶尹惟日御事惟时】
　　古无所谓时凡言时若尧典之四时左氏传之三时【桓公六年三时不害】皆谓春夏秋冬也故士文伯对晋侯以嵗时日月星辰谓之六物荀子曰积微月不胜日时不胜月嵗不胜时亦谓春夏秋冬也自汉以下厯法渐宻于是以一日分为十二时葢不知始于何人而至今遵用不废一日之中所以分纪其时者曰日中曰尽日曰日昃见于易曰东方未明曰防朝曰日之方中曰昬曰夕曰宵见于诗曰昩爽曰朝曰日中昃见于书曰朝时曰日中曰夕时曰鸡初鸣曰旦曰质明曰大昕曰晏朝曰昬曰日出曰日侧曰见日曰逮日见于礼【尔雅疏日入后二刻半为昬】曰鸡鸣曰日中曰昼曰日下昃曰日旰曰日入曰夜曰夜中见于春秋传曰鼂曰薄暮曰黄昬见于楚辞纪昼则用日史记项羽纪项王乃西从萧晨击汉军而东至彭城日中大破汉军吕后纪八月庚申旦平阳侯窋见相国产计事日餔时遂击产彭越旦日日出十余人后后者至日中淮南王安旦受诏日食时上汉书五行志日中时食从东北过半晡时复晡时食从西北日下晡时复武五子昌邑王夜漏未尽一刻以火发书其日中贺发晡时至定陶东方朔微行以夜漏下十刻乃出旦明入山下是也纪夜则用星诗之言三星在天三星在隅三星在戸春秋传之言降娄中而旦是也【周礼司寤氏以星分夜】不辨星则分言其夜曰夜中曰夜半曰夜乡晨是也分言其夜而不详于是有五分其夜而言甲乙丙丁戊者周礼司寤氏掌夜时注夜时谓夜晚早若今甲乙至戊【顔氏家训或问一夜何故五更答曰汉魏以来谓为甲夜乙夜丙夜丁夜戊夜亦云一更二更三更四更五更皆以五为节所以然者假令正月建寅斗柄夕则指寅晓则指午矣自寅至午凡厯五辰冬夏之月虽复长短参差然辰间辽濶盈不至六缩不至四进退常在五者之间更厯也经也故曰五更尔】汉书西域传杜钦曰斥候士五分夜击刁斗自守天文志本始元年四月壬戌甲夜地节元年正月戊午乙夜六月戊戌甲夜三国志曹爽传自甲夜至五鼓爽乃投刀于地晋书赵王伦期四月三日丙夜一筹以鼓声为应是也五分其夜而不详于是有言漏上几刻者五行志晨漏未尽三刻有两月重见又云漏上四刻半乃颇有光礼仪志夜漏未尽七刻钟鸣受贺东方朔传微行以夜漏上十刻乃出王尊漏上十四刻行临到外戚昼漏上十刻而崩又云夜漏上五刻持儿与舜防东交掖门自南北史以上皆然故素问曰一日一夜五分之隋志曰昼有朝有禺有中有晡有夕夜有甲乙丙丁戊而无十二时之目也唯厯书云鸡三号卒明抚十二节卒于丑而下文却云朔旦冬至正北又云正北正西正南正东不直言子酉午夘汉书五行志言日加辰已又言时加未翼奉言日加申又言时加夘王莽天文郎按栻于前日时加某莽旋席随斗柄而坐而呉越春秋亦云今日甲子时加于已周髀经亦有加夘加酉之言若纪事之文无用此者【南齐书天文志始有子时丑时亥时北齐书南阳王绰有景时午时景时者丙时也】
　　左氏卜楚丘曰日之数十故有十时而杜元凯注则以为十二时虽不立十二支之目然其曰夜半者即今之所谓子也鸡鸣者丑也平旦者寅也日出者夘也食时者辰也禺中者已也日中者午也日昳者未也晡时者申也日入者酉也黄昬者戌也人定者亥也一日分为十二始见于此考之史记天官书曰旦至食食至日昳日昳至餔餔至下餔下餔至日入素问藏气法时论有曰夜半曰平旦曰日出曰日中曰日昳曰下晡【王冰注以日昳为土王下晡为金王又有曰四季者注云土王是今人所谓丑辰未戌四时也】呉越春秋有曰时加日出时加鸡鸣时加日昳时加禺中则此十二名古有之矣史记孝景纪五月丙戌地动其蚤食时复动汉书武五子广陵王胥传奏酒至鸡鸣时罢王莽以鸡鸣为时后汉书隗嚣传至昬时遂溃围齐武王至食时赐陈溃耿弇人定时歩果引去来歙臣夜人定后为何人所贼伤窦武传自旦至食时兵降畧尽皇甫嵩夜勒兵鸡鸣驰赴其陈战至晡时大破之晋书戴洋永昌元年四月庚辰禺中时有大风起自东南折木宋书符瑞志延康元年九月十日黄昬时月蚀荧惑过人定时荧惑出营室宿羽林皆用此十二时淮南子日出于旸谷浴于咸池拂于扶桑是谓晨明登于扶桑之上爰始将行是谓朏明至于曲阿是谓朝明临于曽泉是谓早食次于桑野是谓宴食臻于衡阳是谓禺中对于昆吾是谓正中靡于鸟次是谓小迁至于悲谷是谓晡时回于女纪是谓大迁经于泉隅是谓髙舂顿于连石是谓下舂爰止羲和爰息六螭是谓悬车薄于虞泉是谓黄昬渝于防谷是谓定昬按此自晨明至定昬为十五时而卜楚邱以为十时未知今之所谓十二时者自何人定之也
　　素问中有言嵗甲子者有言寅时者皆后人伪撰入之也
　　年月朔日子
　　今人谓日多曰日子日者初一初二之类是也子者甲子乙丑之类是也周礼职内注曰若言某月某日某甲诏书或言甲或言子一也文选陈琳檄呉将校部曲文年月朔日子李周翰注曰子发檄时也汉人未有称夜半为子时者误矣古人文字年月之下必系以朔必言朔之第几日而又系之干支故曰朔日子也如鲁相瑛孔子庙碑云元嘉三年三月丙子朔廿七日壬寅又云永兴元年六月甲辰朔十八日辛酉史晨孔子庙碑云建宁二年三月癸夘朔七日己酉樊毅复华下民租碑云光和二年十二月庚午朔十三日壬午是也此日子之称所自起若史家之文则有子而无日春秋是也【后汉书隗嚻檄文曰汉复元年七月己酉朔己巳不言廿一日】然在朔言朔在晦言晦而旁死魄哉生明之文见于尚书则有兼日而书者矣宋书礼志年月朔日甲子尚书令某甲下此古文移之式也陈琳檄文但省一甲字耳
　　南史刘之遴与张缵等参校古本汉书称永平十六年五月二十一日己酉郎班固而今本无上书年月日子隋书袁充上表称宝厯之元改元仁寿嵗月日子还共诞圣之时
　　时有十二而但称子犹之干支有六十而但称甲子也汉人之文有即朔之日而必重书一日者广汉太守沈子琚绵竹江堰碑云熹平五年五月辛酉朔一日辛酉绥民校尉熊君碑云建安廿一年十【阙】月丙寅朔一日丙寅此则繁而无用不若后人之简矣
　　年号当从实书
　　正统之论始于习凿齿不过帝汉而伪魏呉二国耳自编年之书出而疑于年号之无所从而其论乃纷纭矣夫年号与正朔自不相关故周平王四十九年而孔子则书之为鲁隐公之元年何也春秋鲁史也据其国之人所称而书之故元年也晋之乘存则必以是年为鄂侯之二年矣楚之梼杌存则必以是年为武王之十九年矣观左传文公十七年郑子家与晋韩宣子书曰寡君即位三年而其下文曰十三年十四年十五年则自称其国之年也襄公二十二年少正公孙侨对晋之辞曰在晋先君悼公九年我寡君于是即位而其下文遂曰我二年我四年则两称其国之年也故如三国志则汉人中自用汉年号魏人传中自用魏年号吴人中自用吴年号推之南北朝五代辽金并各自用其年号此之谓从实【若病其难知只须别作年表一巻】且王莽簒汉而班固作其于始建国天凤地皇之号一一用以纪年盖不得不以纪年非帝之也后人作书乃以编年为一大事而论世之学疏矣
　　春秋传亦有用他国之年者齐襄公之二年鄋瞒伐齐注云鲁桓公之十六年僖之四年子然卒简之元年士子孔卒注云郑僖四年鲁襄六年郑简元年鲁襄八年汉时诸侯王得自称元年汉书诸侯王表楚王戊二十一年孝景三年【楚元王亦云】楚王延寿三十二年地节元年之类是也淮南天文训淮南元年冬太一在丙子谓淮南王安始立之年也注者不逹乃曰淮南王作书之元年又曰淮南王僭号此为未读史记汉书者矣【赵明诚金石録有楚钟铭惟王五十六祀之论正同此矣】
　　又考汉时不独王也即列侯于其国中亦得自称元年史记髙祖功臣侯年表髙祖六年平阳懿侯曹参元年孝惠六年靖侯窋元年孝文后四年简侯竒元年是也吕氏考古图周阳侯甗鍑铭曰周阳侯家铜三习甗鍑容五斗重十八斤六两侯治国五年五月国铸第四【吕大临曰侯治国五年者自以侯受侯嗣位之年数也】文选魏都赋刘良注文昌殿前有钟其铭曰惟魏四年嵗次丙申龙次大火五月丙寅作防宾钟魏四年者曹操为魏公之四年汉献帝之建安二十一年也
　　元史顺帝纪至正二十八年乃明洪武元年也直书二十八年自是以下书曰后一年曰又一年四月丙戌帝殂于应昌是时明太祖即位三年而犹书元主曰帝且不以明朝之年号加之深得史法疑此出于上裁不独宋王二公之能守古法也【宋史马廷鸾传瀛国公即位召不至自罢相归又十七年而薨甚为得体然其他复有书至元者】
　　英宗命儒臣修续通鉴纲目亦书元顺帝至正二十七年不书吴元年
　　史书一年两号
　　古时人主改元并从下诏之日为始未尝追改以前之月日也魏志三少帝纪上书嘉平六年十月庚寅下书正元元年十月壬辰吴志三嗣主传上书太平三年十月己夘下书永安元年十月壬午晋书武帝纪上书魏咸熈三年十一月下书泰始元年十二月景寅宋书武帝纪上书晋元熈二年六月甲子下书永初元年六月丁夘文帝纪上书景平二年八月丙申下书元嘉元年八月丁酉明帝纪上书永光元年十二月庚申朔下书泰始元年十二月丙寅唐书髙宗纪上书显庆六年二月己未下书龙朔元年三月丙申朔中宗纪上书神龙三年九月庚子下书景龙元年九月甲辰睿宗纪上书景龙四年七月己巳下书景云元年七月己巳宗纪上书先天二年十二月庚寅朔下书开元元年十二月己亥韩文公顺宗实録上书贞元二十一年八月庚子下书永贞元年八月辛丑若此之类并是据实而书至司马温公作通鉴患其棼错乃剏新例必取末后一号冠诸春正月之前当时已有讥之者
　　春秋定公元年不书正月杜氏曰公即位在六月故正义曰公未即位必不改元而于春夏即称元年者未改之日必承前君之年于是春夏当名此年为昭公三十三年及六月既改之后方以元年纪事及史官定策须有一统不可半年从前半年从后虽则年初亦统此嵗故入年即称元年也汉魏以来虽于秋冬改元史于春夏即以元年冠之是有因于古也按温公通鉴是用此例然有不可通者春秋于昭公三十三年之春而即书定公元年者昭公已薨于上年之十二月矣若汉献帝延康元年十月始禅于魏而正月之初汉帝尚存即加以魏文黄初之号则非春秋之义矣岂有旧君尚在当时之人皆禀其正朔而后之为史者顾乃追夺之乎史家变乱年号始自隋书大业十二年十一月景辰唐公入京师辛酉遥尊帝为太上皇立代王侑为帝改元义宁而下即书云二年三月右屯卫将军宇文化及等作乱上崩于温室按此大业十三年炀帝在江都而防以代王长安之号甚为无理作史者唐臣不得不尔然于炀帝纪书十三年于恭帝纪书二年两从其实似亦未害
　　明朝太宗实録上书四年六月己巳下书洪武三十五年六月庚午正是史臣实书与前代合但不明书建文年号后人因谓之革除耳英宗实録上书景泰八年正月辛巳下书天顺元年正月壬午旬有六日而不没其实且如万厯四十八年九月以后为泰昌元年若依温公例取泰昌之号冠于四十八年春正月之前则诏令文移一一皆当追改且上诬先皇矣故纪年之法从古为正不以一年两号三号为嫌
　　年号古今相同
　　水经注谷水下千金堨前云太和五年曹魏明帝之太和也后云朝廷太和中元魏孝文帝之太和也
　　割并年号
　　唐朝一帝改年号者十余其见于文必全书无割取一字用之者至宋始有熈丰政宣建绍干淳之语已是不敬然犹一帝之号自相连属无合两帝而称之者又必用上一字惟元丰以元字与元祐无别故用下字明朝文人有称永宣成嘉隆合两帝之号而为一称【天啓六年部疏称正统正德为二正奉防列圣年号昭然如何说二正】近又有去上字而称庆厯啓祯更为不通矣
　　地名割用一字如登莱如温台则可如真顺广大则不通矣然汉人已有之史记天官书勃碣海岱之间气皆黑货殖夫燕亦勃碣之间一都防也注云勃海碣石汉书王莽成命于巴宕注云巴郡宕渠县魏晋以下始多此语常璩华阳国志分巴割蜀以成犍广是犍为广汉二郡左思蜀都赋跨蹑犍牂是犍为牂牁二郡魏都赋恒碣碪于青霄是恒山碣石二山
　　人名割用一字者左传以太皥济水为皥济【僖二十一年】史记以黄帝老子为黄老【曹相国世家张释之田叔魏其郑当时列】以王乔赤松子为乔松【蔡泽】以伊尹管仲为伊管【邹阳】以绛侯灌婴为绛灌【贾生】
　　孙氏西斋録
　　唐人作书无所囘避孙樵所作西斋録乃是私史至于起王氏已废之魂上配天皇条髙后擅政之年下系中宗大义凛然视孔子之沟昭墓道不书定正而抑且过之矣
　　此説本之沈既济駮吴兢史议谓当并天后于孝和纪每嵗书某年春正月皇帝在房陵太后行某事改某制则纪称孝和而事述太后名礼两得至于姓氏名讳入宫之由厯位之资及才艺智略年辰崩葬别纂入皇后列于废后王庶人之下题其篇曰则天顺圣武皇后云事虽不行而史氏称之【其后宋范祖禹作唐鉴竟用此书法】
　　通鉴书改元
　　晋书载记十六国时嗣位改元者皆在本年此史家取便序事连属书之其实皆改明年元也不容十六国之中数十王皆不逾年而改元者也
　　金石録据赵横山李君神碑石虎建武六年嵗在庚子与载记合若从帝纪则建武六年当是己亥今此碑与西门豹祠殿基记皆是庚子以此知帝纪之失此是差一年之证然载记亦不尽合昔人作史但存其年号而已初不屑屑于嵗月也
　　续纲目景炎三年五月以后为帝昺祥兴元年非也黄潜番禺客语改元在明年正月己酉朔盖亦是即位之初改明年元耳史家省文即系于前年月日之下曰改元祥兴以此推十六国事必当同此
　　后元年
　　汉文帝后元年景帝中元年后元年当时只是改为元年后人追纪之为中为后耳若武帝之后元元年则自名之为后光武之中元元年梁武帝之中大通元年中大同元年则自名之为中不可一例论也
　　元顺帝至元元年重用世祖之号后人追纪之则曰后至元元年
　　李茂贞称秦王用天祐年号
　　通鉴后唐庄宗同光二年封岐王李茂贞为秦王比得薛昌序所撰凤翔法门寺碑天祐十九年建而其文已称秦王则前乎同光之二年矣盖必茂贞所自称又史言茂贞奉天祐年号此碑之末亦书天祐十九年而篇中厯述前事则并以天复纪年至天复二十年止亦与史不合
　　五代史李彦威是时昭宗改元天祐迁于东都为梁所迫而晋人蜀人以为天祐之号非唐所建不复称之但称天复前蜀世家则云建与唐隔絶而不知故仍称天复其说不同按此碑则岐人亦称天复史失之也又今阳城县有后周显德二年徐纶撰龙泉禅院记内述天祐十九年按此地本属梁此记乃追削梁号而改称天祐者
　　通鉴书葬
　　通鉴书外国之葬如晋纪义熙六年九月下云甲寅葬魏主珪于盛乐金陵不言魏葬而言葬魏或以为仿春秋之文愚以为非也春秋书葬宋穆公葬衞桓公之类皆鲁遣其臣防葬故为此文【徐邈曰凡书葬者据我而言葬】若南北朝时本国自葬则当书魏葬如宋纪景平元年十二月庚子魏葬明元帝于金陵元嘉二十九年三月辛夘魏葬太武皇帝于金陵则得之矣
　　通鉴书闰月
　　通鉴书闰月而不着其为何月谓仿春秋之法非也春秋时闰未有不在嵗终者自太初厯行每月皆可置闰若不着其为何月或上月无事则后之读者必费于追寻矣新唐书亦然惟髙宗显庆二年正月无事乃书曰闰正月壬寅如洛阳宫
　　史书人君未即位
　　史书人君未即位之例左传晋文公未入国称公子已入国称公史记汉髙帝未帝称汉王未王称沛公五年将战垓下而曰皇帝在后绛侯柴将军在皇帝后至其下文乃曰诸侯及将相相与共请尊汉王为皇帝于言为不顺矣
　　沈约作宋书于本纪第十巻顺帝升明三年四月壬申始书进齐公爵为齐王而前第八巻明帝泰始四年七月庚申已书以骁骑将军齐王为南兖州刺史自此以下齐王之号累见于篇此言之不顺也【萧子显南齐书亦同此例】
　　史书一人先后厯官
　　汉书沟洫志先称博士许商次称将作大匠许商后称河隄都尉许商此书一人而先后厯官不同之法书君奭我闻在昔成汤既受命时则有若伊尹格于皇天在太甲时则有若保衡伊尹保衡一人也汤时未为保衡至太甲时始为此官故变文以称之也
　　史书郡县同名
　　汉时县有同名者大抵加东西南北上下字以为别盖本于春秋之法燕国有二则一称北燕邾国有二则一称小邾是其例也若郡国同名而不同地则于县必加一小字沛郡不治沛治相故书沛县为小沛广阳国不治广阳治蓟故书广阳县为小广阳丹阳郡不治丹阳治宛陵故书丹阳县为小丹阳【今顺天府保定县称小保定宁国府太平县称小太平】后人作史混书之而无别矣
　　郡国改名
　　后汉书光武纪建武六年春正月丙辰改舂陵乡为章陵县十七年冬十月甲申幸章陵修园庙祠旧宅又云乃悉为舂陵宗室起祠堂上言章陵见名也下言舂陵本舂陵侯之宗室不可因县名而追改之也此史家用字之宻也
　　史记南越王尉佗者真定人也此未当当曰东垣人卢绾髙帝十一年冬更东垣为真定儒林汉兴田何以齐田徙杜陵师古曰初徙时未为杜陵盖史家追言之也
　　汉书夏侯胜夏侯胜字长公初鲁共王分鲁西宁乡以封子节侯别属大河大河后更名东平故胜为东平人赵广汉赵广汉字子都郡蠡吾人也故属河间后汉书党锢刘祐中山安国人也安国后别属博陵夏侯湛东方朔画像赞大夫讳朔字曼倩平原厌次人也魏建安中分厌次以为乐陵郡故又为郡人焉此郡国改名之例
　　史书人同姓名
　　史记汉髙帝时有两韩信则别之曰韩王信汉书王莽时有两刘歆则别之曰国师刘歆此其法本于春秋左氏襄公二十五年齐崔杼弑其君光事中有两贾举则别之曰侍人贾举
　　金史有二额尔克曰草火额尔克板子额尔克有三罗索曰大罗索曰中罗索曰小罗索
　　述古
　　凡述古人之言必当引其立言之人古人又述古人之言则两引之不可袭以为已说也诗曰自古在昔先民有作程正叔易未济三阳皆失位而曰斯义也闻之成都隐者是则时人之言而亦不敢没其人君子之谦也然后可与进于学
　　引古必用原文
　　凡引前人之言必用原文水经注引盛之荆州记曰江中有九十九洲楚谚云州不百故不出王者桓有问鼎之志乃増一洲以充百数僭号数旬宗灭身屠及其倾败洲亦消毁今上在西忽有一洲自生沙流回薄成不淹时其后未几龙飞江汉矣注乃北魏郦道元作而记中所指今上则南宋文帝以宜都王即帝位之事古人不以为嫌
　　引书用意
　　书泰誓受有亿兆夷人离心离德予有乱臣十人同心同德左传引之则曰太誓所谓商兆民离周十人同者众也【成元年】淮南子舜钓于河滨期年而渔者争处湍濑以曲隈深潭相予尔雅注引之则曰渔者不争隈此皆略其文而用其意也
　　文章推服古人
　　韩退之文起八代之衰于骈偶声律之文宜不屑为而其滕王阁记推许王勃所为序且曰窃喜载名其上词列三王之次有荣耀焉李太白黄鹤楼诗曰眼前有景道不得崔颢题诗在上头所谓自古在昔先民有作者也今之好讥诃古人翻驳旧作者其人之宅心可知矣宋洪迈从孙倬丞宣城自作题名记迈告之曰他文尚可随力工拙下笔如此记岂宜犯不韪哉盖以韩文公有蓝田县丞防壁记故也夫以题目之同于文公而以为犯不韪昔人之谨厚何如哉
　　史书下两曰字
　　注疏家凡引书下一曰字引书之中又引书则下一云字云曰一义变文以便读也此出于论语牢曰子云是也若史家记载之辞可下两曰字尚书多方周公曰王若曰是也【孟子书多有两曰字如公都子曰告子曰公孙丑问曰髙子曰公孙丑曰伊尹曰公孙丑曰诗曰】
　　书家凡例
　　古人著书凡例即随事载之书中左传中言凡者皆凡例也易乾坤二卦用九用六者亦凡例也
　　分题
　　古人作书于一篇之中有分题则标篇题于首而列分题于下如尔雅释天一篇下列四时祥灾嵗阳嵗名月阳月名风雨星名祭名讲武旌旂吕氏春秋孟春纪第一下列正月纪本生重已贵公去私是也疏家谓之题上事谓标题上文之事若周公践阼及诗篇章句皆篇末题之故此亦尔今按礼记文王世子篇有曰文王之为世子也有曰教世子有曰周公践阼乐记篇有曰子贡问乐亦同此例后人误连于本文也又如汉书礼乐志郊祀歌练时日一帝临二凡十九首皆着其名于本章之末安世房中歌桂华美芳二题传冩之误遂以冠后
　　尔雅释亲一篇石经本宗族二字在晜兄也之后母党二字在从母姊妹之后妻党二字在为姒妇之后昏姻二字在吾谓之甥也之后今国子监刻本皆改之

　　日知録巻二十
<子部,杂家类,杂考之属,日知录>
　　钦定四库全书
　　日知録卷二十一　　　昆山　顾炎武　撰作诗之防
　　舜曰诗言志此诗之本也王制命太师陈诗以观民风此诗之用也荀子论小雅曰疾今之政以思徃者其言有文焉其声有哀焉此诗之情也故诗者王者之迹也建安以下洎乎齐梁所谓辞人之赋丽以滛而于作诗之防失之远矣
　　唐白居易与元微之书曰年齿渐长阅事渐多每与人言多询时务每读书史多求理道始知文章合爲时而着歌诗合爲事而作又自叙其诗关于美刺者谓之讽谕诗自比于梁鸿五噫之作而谓好其诗者邓鲂唐衢俱死吾与足下又困踬岂六义四始之风天将破壊不可支持邪又不知天意不欲使下人病苦闻于上邪嗟乎可谓知立言之防者矣
　　晋葛洪抱朴子曰古诗刺过失故有益而贵今诗纯虚誉故有损而贱
　　诗不必人人皆作
　　古人之会君臣朋友不必人人作诗人各有能有不能不作诗何害若一人先倡而意已尽则亦无庸更续是以虞廷之上臯陶歌而禹益无闻古之圣人不肯爲雷同之辞骈拇之作也栢梁之宴金谷之集必欲人人以诗鸣而芜累之言始多于世矣
　　尧命厯而无歌文王演易而不作诗不闻后世之人议其劣于舜与周公也孔子以斯文自任上接文王之綂乃其事在六经而所自爲歌止于山彼妇诸作何寥寥也其不能与夫我则不暇与
　　宋邵博闻见后録曰李习之与韩退之孟东野善习之于文退之所敬也退之与东野唱酬倾一时习之独无诗退之不议也【石林诗话人之才力有限李翶皇甫湜皆韩退之髙弟而二人独不传其诗不应散亡无一篇存者计或非其所长故不作耳二人以非其所长而不作贤于世之不能而强为之者也】尹师鲁与欧阳永叔梅圣俞善师鲁于文永叔所敬也永叔与圣俞唱酬倾一时师鲁独无诗永叔不议也五子之歌适得五章以爲人各一章此又后人之见耳渭阳秦世子送舅氏也而晋公子无一言尹吉甫作崧高之诗以赠申伯烝民之诗以赠仲山甫韩弈之诗以赠韩侯而三人者不闻其有答是知古人之诗不以无和答爲嫌
　　诗题
　　三百篇之诗人大率诗成取其中一字二字三四字以名篇故十五国并无一题雅颂中间一有之若常武美宣王也若勺若赉若般皆庙之乐也其后人取以名之者一篇曰巷伯自此而外无有也【雨无正篇韩诗篇首有雨无其极伤我稼穑二句】五言之兴始自汉魏而十九首并无题郊祀歌铙歌曲各以篇首字爲题又如王曹皆有七哀而不必同其情六子皆有杂诗而不必同其义则亦犹之十九首也唐人以诗取士始有命题分韵之法而诗学衰矣杜子美诗多取篇中字名之如不见李生乆则以不见名篇近闻犬戎远遁逃则以近闻名篇徃在西京时则以徃在名篇歴歴开元事则以歴歴名篇自平宫中吕太一则以自平名篇客从南溟来则以客从名篇皆取首二字爲题全无意义颇得古人之体
　　古人之诗有诗而后有题今人之诗有题而后有诗有诗而后有题者其诗本乎情有题而后有诗者其诗狥乎物
　　古人用韵无过十字
　　三百篇之诗句多则必转韵【古人但谓之音不谓之韵今姑从俗名之耳】魏晋以上亦然宋齐以下韵学渐兴人文趋巧于是有强用一韵到底者终不及古人之变化自然也
　　古人用韵无过十字者独閟宫之四章乃用十二字使就此一韵引而伸之非不可以成章而于义必有不达故末四句转一韵是知以韵从我者古人之诗也以我从韵者今人之诗也自杜拾遗韩吏部未免此病也叶少蕴石林诗话曰长篇最难魏晋以前诗无过十韵者葢使人以意逆志初不以序事倾尽爲工至老杜述怀北征诸篇穷极笔力如太史公纪传此固古今絶唱然八哀八篇本非集中高作而世多尊称之不敢议如李邕蘓源明诗中极多累句余尝痛刋去仅各取其半方爲尽善然此不可爲不知者言也
　　诗主性情不贵竒巧唐以下人有强用一韵中字几尽者有用险韵者有次人韵者皆是立意以此见巧便非诗之正格
　　且如孔子作易彖象传其用韵有多有少未尝一律亦有无韵者可知古人作文之法一韵无字则及他韵他韵不恊则竟单行圣人无必无固于文见之矣
　　诗有无韵之句
　　诗以义为主音从之必尽一韵无可用之字然后旁通他韵又不得于他韵则寜无韵茍其义之至当而不可以他字易则无韵不害汉以上徃徃有之
　　暮投石壕村有吏夜捉人【杜甫石壕吏诗】两韵也至当不可易下句云老翁逾墙走老妇出门看则无韵矣亦至当不可易古辞紫骝马歌中有舂谷持作饭采葵持作羮二句无韵李太白天马歌中有白云在青天邱陵远崔嵬二句无韵野田黄雀行首二句逰莫逐炎洲翠栖莫近呉宫燕无韵行行且游猎篇首二句邉城儿生年不读一字书无韵
　　五经中多有用韵
　　古人之文化工也自然而合于音则虽无韵之文而往往有韵茍其不然则虽有韵之文而时亦不用韵终不以韵而害意也三百篇之诗有韵之文也乃一章之中有二三句不用韵者如瞻彼洛矣维水泱泱之类是矣一篇之中有全章不用韵者如思齐之四章五章召旻之四章是矣又有全篇无韵者周颂清庙维天之命昊天有成命时迈武诸篇是矣说者以爲当有余声然以余声相恊而不入正文此则所谓不以韵而害意者也孔子賛易十篇其彖象传杂卦五篇用韵然其中无韵者亦十之一文言系辞说卦序卦五篇不用韵然亦间有一二如鼓之以雷霆润之以风雨日月运行一寒一暑乾道成男坤道成女君子知微知彰知柔知刚万夫之望此所谓化工之文自然而合者固未尝有心于用韵也尚书之体本不用韵而大禹谟帝德广运乃圣乃神乃武乃文皇天眷命奄有四海爲天下君伊训圣谟洋洋嘉言孔彰惟上帝不常作善降之百祥作不善降之百殃尔惟德防小万邦惟庆尔惟不德防大坠厥宗太誓我武惟扬侵于之疆取彼凶残我伐用张于汤有光洪范无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直皆用韵又如曲礼行前朱鸟而后武左青龙而右白虎招揺在上急缮其怒礼运酒在室醴醆在戸粢醍在堂澄酒在下陈其犠牲备其鼎俎列其琴瑟管磬钟皷修其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜乐记夫古者天地顺而四时当民有德而五谷昌疾疢不作而无妖祥此之谓大当然后圣人作爲父子君臣以爲纪纲中庸故君子不可以不修身思修身不可以不事亲思事亲不可以不知人思知人不可以不知天孟子师行而粮食饥者弗食劳者弗息睊睊胥谗民乃作慝方命虐民饮食若流流连荒亡爲诸侯忧凡此之类在秦汉以前诸子书并有之太史公作賛亦时一用韵而汉人乐府诗反有不用韵者
　　易韵
　　易之有韵自文王始也凡卦辞之繁者时用韵蒙之渎告解之复夙震之虩哑艮之身人是也至周公则辞愈繁而愈多用韵疑古卜辞当用韵若春秋传所载懿氏之锵姜京骊姬之渝羭莸臭伯姬之贶偿相姬旗师丘孤弧姑逋家虚鄢陵之防目孙文子之陵雄卫侯之羊亡窦逾又如国语所载晋献公之骨猾捽史记所载汉文帝之庚王光汉书元后传所载晋史之雄乘崩兴皆韵也故孔子作彖象传用韵葢本经有韵而传亦韵此见圣人述而不作以古爲师而不苟也【郭璞注尔雅释训篇本经有韵注亦用韵】
　　彖象传犹今之笺注者析字分句以爲训也系辞文言以下犹今之笺注于字句明白之后取一章一篇全书之义而通论之也故其体不同
　　古诗用韵之法
　　古诗用韵之法大约有三首句次句连用韵隔第三句而于第四句用韵者关雎之首章是也凡汉以下诗及唐人律诗之首句用韵者源于此一起卽隔句用韵者卷耳之首章是也凡汉以下诗及唐人律诗之首句不用韵者源于此自首至末句句用韵者若考槃清人还着十亩之间月出素冠诸篇又如卷耳之二章三章四章车攻之一章二章三章七章长发之一章二章三章四章五章是也凡汉以下诗若魏文帝燕歌行之类源于此自是而变则转韵矣转韵之始亦有连用隔用之别而错综变化不可以一体拘于是有上下各自爲韵若兎罝及采薇之首章鱼丽之前三章卷阿之首章者有首末自爲一韵中间自爲一韵若车攻之五章者有隔半章自爲韵若生民之卒章者有首提二韵而下分二节承之若有瞽之篇者此皆诗之变格亦莫非出于自然非有意爲之也
　　古人不忌重韵
　　杜子美作饮中八仙歌用三前二船二眠二天宋人疑古无此体遂欲分爲八章以爲必分爲八而后可以重押韵无害也不知柏梁台诗三之三治二哉二时二来二材已先之矣东川有杜鹘西川无杜鹘涪万无杜鹘云安有杜鹘求其说而不得则疑以爲题下注不知古人未尝忌重韵也故有四韵成章而唯用二字者胡爲乎株林从夏南匪适株林从夏南是也有二韵成章而惟用一字者大人占之维熊维罴男子之祥维虺维蛇女子之祥是也有三韵成章而惟用一字者苟日新日日新又日新是也【汤濩曰仪礼祭侯辞惟若寜侯母或若女不寜侯左传虞叔引谚匹夫无罪懐璧其罪曹子臧引志圣逹节次守节下失节晏子引谚非宅是卜惟隣是卜老子道可道非常道名可名非常名史记天官书欲终日有雨有云有风有日月当其时者深而多实无云有风日当其时浅而多实有云风无日当其时深而少实皆古人以本字自爲韵者也】如采薇首章连用二玁狁之故句正月一章连用二自口字十月之交首章连用二而微字车牵三章连用二庶几字文王有声首章连用二有声字召旻卒章连用二百里字又如行露首章起用露字末用露字又如简兮卒章连用三人字那连用三声字其重一字者不可胜述汉以下亦然如陌上桑诗三头字二隅字二余字二夫字二须字【罗敷字在下句末三见】焦仲妻作三语字三言字二由字二母字二取字二子字二归字二之字二君字二门字又二言字蘓武骨肉縁枝叶一首二人字结发爲夫妇一首二时字陈思王弃妇词二庭字二灵字二鸣字二成字二宁字阮籍咏懐诗灼灼西隤日一首二归字张协襍诗黑蜧跃重渊一首二生字谢灵运君子有所思行二归字梁武帝撰孔子正言竟述懐诗二反字任昉哭范仆射诗二生字三情字沈约钟山诗二足字然则重韵之有忌其在隋唐之代乎
　　诸葛孔明梁父吟云问是谁家墓田疆古冶子又云谁能爲此谋国相齐晏子用二子字古人但取文理明当而已初不避重字也今本或改作田疆古冶氏失之矣潘岳秋兴赋宵耿介而不寐兮独展转于华省悟时嵗之遒尽兮慨俛首而自省用二省字
　　初唐诗最爲严整而卢照邻长安古意别有豪华称将相转日囘天不相譲意气由来排灌夫专权判不容萧相用二相字今人谓必字同而义异者方可重用若此诗之二相固无异义也且诗曰王命南仲往城于方其下文又曰天子命我城彼朔方有何异义哉
　　李太白高阳歌二杯字庐山謡二长字杜子美织女诗二中字奉先县咏懐二卒字两当县呉十侍御江上宅二白字八哀诗张九龄一首二省字二境字园人送二草字寄狄明府二济字宿凿石浦二系字韩退之此日足可惜诗二光字二鸣字二更字二城字二狂字二江字【王摩诘故太子太师徐公挽歌重用二名字施之律诗则爲非体】
　　诗有以意转而韵须重者如今夕何夕见此良人子兮子兮如此良人何嘤其鸣矣求其友声相彼鸟兮犹求友声有杕之杜其叶萋萋王事靡盬我心伤悲卉木萋止女心悲止于论皷钟于乐辟廱于论皷钟于乐辟廱又若公无渡河公竟渡河此皆承上文而转者不容别换一字
　　七言之始
　　昔人谓招魂大招去其些只卽是七言诗余考七言之兴自汉以前固多有之如灵枢经刺节眞邪篇凡刺小邪日以大补其不足乃无害视其所在迎之界凡刺寒邪日以温徐徃徐来致其神门戸已闭气不分虚实得调其气存宋玉神女赋罗纨绮缋盛文章极服妙丝照万方此皆七言之祖
　　素问八正神明论神乎神耳不闻目明心开而志先慧然独悟口弗能言杰视独见适若昏昭然独明若风吹云故曰神三部九候爲之原九鍼之论不必存其文絶似荀子成相篇
　　一言
　　缁衣三章章四句非也敝字一句还字一句若曰敝予还予则言之不顺矣且何必一言之不可爲诗也呉志歴阳山石文楚九州渚呉九州都楚字一句吴字一句亦是一言之诗
　　古人未有之格
　　语助之外止用四字成诗而四字皆韵古未之有也始见于庄子父邪母邪天乎人乎是也三章章各二句而合爲一韵古未之有也始见于孟尝君传长铗归来乎食无鱼长铗归来乎出无车长铗归来乎无以爲家是也
　　古人不用长句成篇
　　古诗有八言者胡瞻尔庭有县貆兮是也有九言者凛乎若朽索之驭六马是也然无用爲全章者不特以其不便于歌也长则意多冗字多懈其于文也亦难之矣以是知古人之文可止则止不肯以一意之冗一字之懈而累吾作诗之本义也【正义引顔延之云诗体无九言者将由声度阐缓不恊金石】知此义者不特句法也章法可知矣七言排律所以从来少作作亦不工者何也意多冗也字多懈也爲七言者必使其不可裁而后工也此汉人所以难之也
　　诗用叠字
　　诗用叠字最难卫诗河水洋洋北流活活施罛濊濊鳣鲔发发葭菼掲掲庶姜孽孽连用六叠字可谓复而不厌赜而不乱矣古诗青青河畔草郁郁园中柳盈盈楼上女皎皎当窓牖娥娥红粉妆纎纎出素手连用六叠字亦极自然下此卽无人可继
　　屈原九章悲囘风纷容容之无经兮防芒芒之无纪轧洋洋之无从兮驰逶移之焉止漂翻翻其上下兮翼遥遥其左右汜潏潏其前后兮伴张弛之信期连用六叠字宋玉九辩乘精气之搏搏兮骛诸神之湛湛骖白霓之习习兮歴羣灵之豊豊左朱雀之茇茇兮右苍龙之躣躣属雷师之阗阗兮通飞亷之衙衙前轻辌之锵锵兮后辎乘之从从载云旗之委蛇兮扈屯骑之容容连用十一叠字后人辞赋亦罕及之者
　　次韵
　　今人作诗动必次韵以此爲难以此爲巧吾谓其易而拙也且以律诗言之平声通用三十韵之中任用一韵而必无他韵可易一韵数百字之中任押五字而必无他字可易名爲易其实难矣先定五字而以上文凑足之文或未顺则曰牵于韵尔意或未满则曰束于韵尔用事遣辞小见新巧卽可擅塲名爲难其实易矣夫其巧于和人者其胸中本无诗而拙于自言者也故难易巧拙之论破而次韵之风可少衰也
　　严沧浪诗话曰和韵最害人诗古人酬唱不次韵此风始盛于元白皮陆本朝诸贤乃以此而闘工遂至往复有八九和者
　　按唐元稹上令狐相公啓曰稹与同门生白居易友善居易雅能爲诗就中爱驱驾文字穷极声韵或爲千言或爲五百言律诗以相投寄小生自审不能有以过之往往戱排旧韵别创新词名爲次韵葢欲以难相挑耳江湖间爲诗者或相仿斆或力不足则至于顚倒语言重复首尾韵同意等不异前篇亦目爲元和诗体而司文者考变雅之由往往归咎于稹是知元白作诗次韵之初本自以爲戱而当时即已取讥于人今人乃爲之而不厌又元白之所鄙而不屑者矣
　　欧阳公集古録论唐薛苹倡和诗曰【唐书薛苹河中寳鼎人长于诗】其间冯宿冯定李绅皆唐显人灵澈以诗名后世然诗皆不及苹葢倡者得于自然和者牵于强作可谓知言朱子答谢成之书谓渊明诗所以爲髙正在不待安排胸中自然流出东坡乃篇篇句句依韵而和之虽其高才似不费力然已失其自然之趣矣
　　凡诗不束于韵而能尽其意胜于爲韵束而意不尽且或无其意而牵入他意以足其韵者千万也故韵律之道疏宻适中爲上不然则寜疏无宻文能发意则韵虽疎不害
　　栢梁台诗
　　汉武栢梁台诗本出三秦记云是元封三年作而考之于史则多不符按史记及汉书孝景纪中六年夏四月梁王薨诸侯王表梁孝王武立三十五年薨孝景后元年其王买嗣七年薨建元五年平王防嗣四十年薨文三王传同又按孝武纪元鼎二年春起柏梁台是爲梁平王之二十二年而孝王之薨至此已二十九年又七年始爲元封三年又按平王防元朔中以与太母争樽公请废爲庶人天子曰梁王防无良师傅故陷不义乃削梁八城梁余尚有十城【汉书言削五县仅有八城】又按平王防之十年爲元朔二年来朝其三十六年爲太初四年来朝皆不当元封时又按百官公表郎中令武帝太初元年更名光禄勲典客景帝中六年更名大行令武帝太初元年更名大鸿胪治粟内史景帝后元年更名大农令武帝太初元年更名大司农中尉武帝太初元年更名执金吾内史景帝二年分置左内史右内史武帝太初元年更名京兆尹左内史更名左冯翊主爵中尉景帝中六年更名都尉武帝太初元年更名右扶风凡此六官皆太初以后之名不应预书于元封之时又按孝武纪太初元年冬十一月乙酉栢梁台灾夏五月正厯以正月爲歳首定官名则是栢梁旣灾之后又半歳而始改官名而大司马大将军青则薨于元封之五年距此已二年矣反覆考证无一合者葢是后人拟作剽取武帝以来官名及梁孝王世家乘舆驷马之事以合之而不悟时代之乖舛也
　　按世家梁孝王二十九年【表孝景前七年】十月入朝景帝使使持节乘舆驷马迎梁王于阙下臣瓉曰天子副车驾驷马此一时异数平王安得有此
　　诗体代降
　　三百篇之不能不降而楚辞楚辞之不能不降而汉魏汉魏之不能不降而六朝六朝之不能不降而唐也势也用一代之体则必似一代之文而后爲合格
　　诗文之所以代变有不得不变者一代之文沿袭已乆不容人人皆道此语今且千数百年矣而犹取古人之陈言一一而摹仿之以是爲诗可乎故不似则失其所以爲诗似则失其所以爲我李杜之诗所以独高于唐人者以其未尝不似而未尝似也知此者可与言诗也已矣
　　书法诗格
　　南北朝以前金石之文无不皆八分书者是今之眞书不足爲字也姚铉之唐文粹吕祖谦之皇朝文鉴眞德秀之文章正宗凡近体之诗皆不収是今之律诗不足爲诗也今人将繇眞书以窥八分繇律诗以学古体是从事于古人之所贱者而求其所最工岂不难哉鄞人薛千仞【冈】曰自唐人之近体兴而诗一大变后学之士可兼爲而不可专攻者也近日之弊无人不诗无诗不律无律不七言又曰七言律法度贵严对偶贵整音节贵响不易作也今初学后生无不爲七言律似反以此爲入门之路其终身不得窥此道藩篱无怪也
　　诗人改古事
　　陈思王上书絶缨盗马之臣赦楚赵以济其难注谓赦盗马秦穆公事秦亦赵姓故互文以避上秦字也赵至与嵇茂齐书梁生适越登岳长謡梁鸿本适呉而以爲越者呉爲越所灭也谢灵运诗高犒晋师仲连郤秦军高所犒者秦师而改爲晋以避下秦字则舛而陋矣李太白行路难诗华亭鹤唳讵可闻上蔡苍鹰安足道杜子美诸将诗昨日玉鱼蒙塟地早时金盌出人间改黄犬爲苍鹰改玉盌爲金盌亦同此病
　　自汉以来作文者即有囘避假借之法太史公伯夷传伯夷叔齐虽贤得夫子而名益彰顔渊虽笃学附骥尾而行益显本当是附夫子耳避上文雷同改作骥尾使后人为之岂不为人讥笑
　　庾子山赋误
　　庾子山枯树赋云建章三月火按史记武帝太初元年冬十一月乙酉柏梁台灾春二月起建章宫西京赋柏梁既灾越巫陈方建章是经用厌火祥是灾者柏梁非建章而三月火又秦之阿房非汉也哀江南赋云栩阳亭有离别之赋夜听捣衣曲云栩阳离别赋按汉书艺文志别栩阳赋五篇详其上下文例当是人姓名姓别名栩阳也以爲离别之别又非也
　　于仲文诗误
　　隋于仲文诗景差方入楚乐毅始游燕按汉书高帝纪徙齐楚大族昭氏屈氏景氏懐氏齐田氏五姓关中与利田宅【景驹注文頴曰楚族景氏驹名】王逸楚辞章句三闾之职掌王族三姓曰昭屈景然则景差亦楚之同姓也而仲文以爲入楚岂非梁陈已下之人但事辞章而不详典据故邪
　　梁武帝天监元年诏曰雉兎有刑姜宣致贬此用孟子杀其麋鹿者如杀人之罪而不知宣王乃田氏非姜后也与此一类
　　李太白诗误
　　李太白诗汉家秦地月流影照明妃一上玉关道天涯去不归按史记言囟奴左方王将直上谷以东右方王将直上郡以西而单于之庭直代云中汉书言呼韩邪单于自请畱居光禄塞下又言天子遣使送单于出朔方鸡鹿塞【今在河套内】后单于竟北归庭乃知汉与囟奴徃来之道大抵从云中五原朔方明妃之行亦必出此故江淹之赋李陵但云情往上郡心畱鴈门而玉关与西域相通自是公主嫁乌孙所经太白误矣顔氏家训谓文章地理必须惬当其论梁简文鴈门太守行而言日逐康居大宛月氐萧子晖陇头水而云北注黄龙东流白马沈存中论白乐天长恨歌峨眉山下少人行谓峨睂在嘉州非幸蜀路文人之病葢有同者
　　梁徐悱登琅邪城诗甘泉警烽候上谷抵楼兰上谷在居庸之北而楼兰为西域之国在玉门关外即此一句之中文理已自不通其不切琅邪城又无论也
　　郭璞赋误
　　郭璞江赋总括汉泗兼包淮湘淮泗并不入江岂因孟子而误邪
　　陆机文误
　　陆机汉高帝功臣颂侯公伏轼皇媪来归乃不考史书之误汉仪注高帝母兵起时死小黄后于小黄作陵庙本纪五年皇帝位于汜水之阳追尊先媪爲昭灵夫人则其先亡可知而十年有太上皇后崩乃太上皇崩之误文重书而未删也侯公说羽羽乃与汉约中分天下九月归太公吕后并无皇媪
　　字
　　春秋以上言文不言字如左传于文止戈爲武故文反正爲乏于文皿虫爲蛊及论语史阙文中庸书同文之类并不言字易女子贞不字十年乃字诗牛羊腓字之左传其僚无子使字敬叔皆训爲乳书康诰于父不能字厥子左传乐王鲋字而敬小事大大字小亦取爱飬之义惟仪礼士冠礼宾字之礼记郊特牲冠而字之敬其名也与文字之义稍近亦未尝谓文爲字也以文爲字乃始于史记秦始皇琅邪台石刻曰同书文字说文序云依类象形谓之文形声相益谓之字文者象物之本字者孳乳而生【孝经援神契亦有此语】周礼外史掌达书名于四方注云古曰名今曰字仪礼聘礼注云名书文也今谓之字【三国志注孙亮时有山隂朱育依体像类造作异字干名以上】此则字之名自秦而立自汉而显也与
　　许氏说文序此十四篇五百四十部九千三百五十三文解说凡十三万三千四百四十一字以篆书谓之文书谓之字张揖上博雅表凡万八千一百五十文唐度九经字様序凡七十六部四百廿一文则通谓之文
　　三代以上言文不言字李斯程邈出文降而爲字矣二汉以上言音不言韵周颙沈约出音降而爲韵矣
　　古文
　　古时文字不一如汉汾隂宫鼎其葢铭曰汾隂供官铜鼎葢二十枚二十字作十十鼎铭曰汾隂供官铜鼎二十枚二十字作牛其末曰第二十三二十字作廿一器之铭三见而三不同自唐以后文字日繁不得不归一律而古书之不复通者多矣
　　说文
　　自书以来其能发明六书之指使三代之文尚存于今日而得以识古人制作之本者许叔重说文之功爲大后之学者一防一画莫不奉之爲规矩而愚以爲亦有不尽然者且以六经之文左氏公羊谷梁之传毛苌孔安国郑众马融诸儒之训而未必尽合况叔重生于东京之中世所本者不过刘歆贾逵杜林徐廵等十余人之说【杨愼六书索隠序曰说文有孔子说楚庄王说左氏说韩非说淮南子说司马相如说董仲舒说京房说卫宏说雄说刘歆说桑钦说杜林说贾逵说傅毅说官溥说谭长说王育说戸□说张林说黄颢说周盛说逯安说欧阳侨说严说爰礼说徐廵说庄都说张彻说】而以爲尽得古人之意然与否与一也五经未遇蔡邕等正定之先传写人人各异今其书所收率多异字而以今经校之则说文爲短又一书之中有两引而其文各异者【如汜下引诗江有汜洍下引诗江有洍逑下引书旁逑孱功僝下引书旁救僝功下引诗赤舄己巳掔下引诗赤舄掔掔】后之读者将何所从二也【郑常駮许愼五经异义顔氏家训亦云说文中有援引经传与今乖者未之敢从】流传旣乆岂无脱漏即徐亦谓篆书堙替日乆错乱遗脱不可悉究今谓此书所阙者必古人所无别指一字以当之【如说文无刘字后人以镏字当之无由字以甹字当之无免字以絻字当之】改经典而就说文支离囘互三也今举其一二评之如秦宋薛皆国名也秦从禾以地宜禾亦已迂矣宋从木爲居薛从辛爲辠此何理也费誓之费改爲防训爲恶米武王载斾之斾改爲坺训爲臿土威爲姑也爲女隂殹爲击声困爲故庐普爲日无色此何理也貉之爲言恶也视犬之字如画狗狗叩也岂孔子之言乎训有则曰不宜有也春秋书日有食之训郭则曰齐之郭氏善善不能进恶恶不能退是以亡国不几于勦说而失其本指乎居为法古用爲卜中童爲男有辠防为解衣耕吊爲人持弓会敺禽辱爲失耕时臾爲束缚捽抴罚爲持刀骂詈劳爲火烧门宰爲辠人在屋下执事防爲十六日月始亏刑爲刀守并不几于穿凿而远于情理乎武师之而制字荆公广之而作书不可谓非滥觞于许氏者矣若夫训参爲啇星此天文之不合者也训亳爲京兆杜陵亭此地理之不合者也书中所引乐浪事数十条而他经籍反多阙畧此采摭之失其当者也今之学者能取其大而弃其小择其是而违其非乃可谓善学说文者与【后周书黎景熈其从祖广太武时爲尚书郎善古学尝从吏部尚书崔伯受字义又从司徒崔浩学楷篆自是家传其法景熈亦传习之颇与许氏有异可见魏晋以来传受亦各不同】
　　王莽传刘之爲字卯金刃也正月刚卯金刀之利皆不得行【食货志亦云】又曰受命之日丁卯丁火汉氏之德也卯刘姓所以爲字也光武告天祝文引防记曰卯金修德爲天子公孙述引援神契曰西太守乙卯金谓西方太守而乙絶卯金也是古未尝无刘字也【赵防光曰说文无刘字但作镏今按汉书卯金刀之防及古印流传者刘姓不下数十百面并作刘无镏字】魏明帝太和初公奏言夫歌以咏德舞以象事于文文武爲斌臣等谨制乐舞名曰章斌之舞魏去叔重未远是古未尝无斌字也【徐较定说文前列斌字云是俗书】
　　说文原本次第不可见今以四声列者徐等所定也切字等所加也【赵古则六书本义曰汉以前未有反切许氏说文郑氏笺注但曰读若某而已今说文反切乃朱翺以孙愐唐韵所加】旁引后儒之言如杜预裴光远李阳氷之类亦铉等加也又云诸家不収今附之字韵末者【弥下】亦等加也【眸字下云说文直作牟赵宧光曰详此则本书杂出众人之手审矣安得不芜秽也凡参订经传必以本人名冠之方不混于前人耳】
　　始字说文以爲女之初也已不必然而徐释之以至哉坤元万物资始不知经文乃是大哉乾元万物资始若用此觧必从男乃合耳
　　说文长笺
　　万厯末吴中赵凡夫宧光作说文长笺将自古相传之五经肆意刋改好行小慧以求异于先儒乃以靑靑子衿为滛奔之诗而谓衿即衾字【诗中元有衾字抱衾与裯锦衾烂兮】如此类者非一其实四书尚未能成诵而引论语虎兕出于柙误作孟子虎豹出亏□【兕下】然其于六书之指不无管闚而适当喜新尚异之时此书乃盛行于世及今不辩恐他日习非胜是为后学之害不浅矣故举其尤剌谬者十余条正之
　　旧唐书文宗纪开成二年宰臣判国子监祭酒郑覃进石壁九经一百六十卷九经者易书诗三礼春秋三传又有孝经论语尔雅其实乃十二经又有张参五经文字唐度九经字様皆刻之于石今现在西安府学凡夫乃指此为蜀本石经又云张参五经文字唐升九经字様亦附蜀本之后但可作蜀经字法今此石经末有年月一行诸臣姓名十行大书开成二年丁巳歳凡夫岂未之见而妄指为孟蜀邪
　　又云孙愐唐韵文殷二韵三声皆分独上声合一咸严洽业二韵平入则分上去则合按今广韵即孙愐之遗文殷上声之合则有之咸严洽业则四声并分无并合者
　　切者两字相摩以得其音取其切近今改为盗窃之窃于古未闻岂凡夫所以自名其学者邪
　　分字见史记虞传汉书贾谊传【战国防注分其地如破然　盐铁论隔絶羗胡分其地】灶突字见汉书霍光传今云当作突当作突然则鲍昭芜城赋所谓竟剖而豆分魏同防所谓分瓦裂者古人皆不识字邪按张参五经文字云突徒兀反作突者讹
　　顾野王陈人也而以爲晋之虎头【飕下　顾长康为虎头将军】陆防唐人也而以爲宋之象山【乙下　陆九渊号象山先生】王筠梁人也而以爲晋【蜺下　梁书王筠传沈约以郊居赋示筠读至雌霓连踡约抚手欣忭今引此事谓之晋王筠约既梁人安得与晋人语哉】王禹偁宋人也而以爲南朝【称下】此眞所谓不学墙面者与
　　晋献帝醉虞侍中命扶之【扶下】按晋书虞啸父传为孝武帝所亲爱侍饮大醉拜不能起帝顾曰扶虞侍中啸父曰臣位未及扶醉不及乱非分之赐所不敢当帝甚悦传首明有孝武帝字引书者未会全读但见中间有贡献之献适与帝字相接遂以爲献帝而不悟晋之无献帝也万厯间人看书不看首尾只看中间两三行凡夫著书之人乃犹如此
　　恂字笺汉宣帝讳而不知宣帝讳询【荀悦曰询之字曰谋】非恂也衍字笺汉平帝讳而不知平帝讳衎【荀悦曰衎之字曰乐师古曰衎音口旱反】非衍也
　　后汉书刘虞传故吏尾敦于路刼虞首归葬之【注尾姓敦名】引之云后汉尾敦路刼刘虞首归之莽若以敦路为人名而又以葬为莽是刘幽州之首竟归之于王莽也左氏成六年传韩献子曰易觏则民愁民愁则垫隘说文垫二字两引之而一作阨者古隘阨二字通用也笺乃云未详何出野下引左传身横九野不知其当爲九亩又谷梁传之文而非左氏也
　　鹊防丑其飞也防【防下】此尔雅释鸟文笺乃曰训辞未详然非后人语驠马白州也【驠下】本之尔雅释畜白州驠注州窍也谓马之白尻者笺乃云未详疑误
　　中国之称夏尚矣今以爲起于唐之夏州其説之荒唐悠谬可发一笑姑未遑逺征即以尚书论语言之其所称夏吾不知唐虞三代其时已有夏州乎又按夏州本朔方郡赫连勃勃建都于此自号曰夏后魏灭之而置夏州亦不始于唐也
　　云唐中晚诗文始见簿字前此无之【谱下】不知孟子言孔子先簿正祭器史记李广传急责广之莫府对簿张汤传使使八軰簿责汤孙寳传御史大夫张忠署寳主簿后汉舆服志毎出太仆奉驾上卤簿冯异传光武署异爲主簿而刘公干诗已云沈迷簿领书回回自昬乱矣眊字云字不见经若言五经则不载者多矣何独眊字若传记史书则此字亦非隐僻晋语被羽先升注系于背若今将军负眊矣刘畧刘备性好结眊呉志甘宁传负眊带铃梁刘孝仪和昭明太子诗山风乱采眊初景丽文辕
　　祢衡爲皷吏作渔阳挝掺掺乃操字【操下】按后汉书衡方爲渔阳参挝蹀而前注引文士传作渔阳参捶王僧孺诗云散度广陵音参冩渔阳曲自注云参音七绀反乃曲奏之名后人添手作掺后周庾信诗玉堦风转急长城云应闇新绶始欲缝细锦行湏篸声烦广陵散杵急渔阳掺隋炀帝诗今夜长城下云昬月应暗谁见倡楼前心悲不成掺唐李颀诗忽然更作渔阳掺黄云萧条白日暗正音七绀反今以爲操字而又倒其文不知汉人书操固有借作掺者而非此也
　　叩京兆蓝田乡笺云地近京口故从口【叩下】夫蓝田乃今之西安府属而京口则今之镇江府此所谓风马牛不相及者凡此书中防意之解皆京口之类也
　　寸十分也汉书律厯志一黍爲一分十分爲一寸本无可疑而増其文曰析寸爲分当言十分尺之一【寸下】夫古人之书岂可意爲増改哉
　　五经古文
　　赵古则六书本义序曰魏晋及唐能书者軰出但防画波折逞其姿媚而文字破碎然犹頼六经之篆未易至天宝间诏以法冩六经于是其道尽废以愚考之其説殆不然按汉书艺文志曰尚书古文经四十六卷又曰孝经古孔氏一篇皆出孔氏壁中又曰有中古文易经而不言其所出【后传儒林传言东莱费直传易授琅邪王横本以古字号古文易】又曰礼古经五十六卷春秋古经十二篇论语古二十一篇但言古不言文而赤睂之乱则已焚烧无遗后汉书杜林传曰林前于西州得漆书古文尚书一卷常寳爱之虽遭艰困握持不离身出以示卫宏徐巡曰林流离兵乱常恐斯经将絶何意东海卫子济南徐生复能传之是道竟不坠于地也古文虽不合时务然愿诸生无悔所学宏巡益重之于是古文遂行是东京古人之传惟尚书而已晋书卫恒传言魏初传古文者出于邯郸淳至正始中立三字石经转失淳法因科斗之名遂效其形【后汉书儒林传误以三体书法为熹平所刋】未知所立防经而唐初魏徴等作隋书经籍志但有三字石经尚书五卷三字石经春秋三卷【注云梁有十二卷】则他经亦不存矣册府元唐宗天寳三载诏曰朕钦惟载籍讨论坟典以爲先王令范莫越于唐虞上古遗书实称于训诰虽百篇奥义前代或亡而六体竒文旧规犹在但以古先所制有异于当今传冩浸讹有疑于后学永言刋革必在从宜尚书应是古体文字竝依今字缮冩施行其旧本仍藏之书府是宗所改亦止于古文尚书而不闻有他经也夫诸经古文之亡其已乆矣今谓五经皆有古文而宗改之以今岂其然乎
　　孔安国书序曰科斗书废已乆时人无能知者以所闻伏生之书攷论文义定其可知者爲古定【正义曰就古文体而从定之故曰古以虽而犹古也】更以竹简冩之是则西汉之时所云古文者不书之近古而共王所得科斗文字乆已不传宗所谓六体竒文葢正始之书法也
　　宋晁公武古文尚书序曰余抵少城作石经考异之余因得此古文全编于学宫乃延士张仿吕氏所镂本书丹刻诸石方将配孝经周易经文之古者附于石经之列【末书乾道庚寅】今其石当已不存而摹本亦未见传之人间也世无好古之人虽金石其能保与【今有广信杨时乔所刻周易古文恐亦后人以意为之不必有所受也】
　　急就篇
　　汉魏以后童子皆读史游急就篇晋夏侯湛抵疑乡曲之徒一介之士曽讽急就习甲子魏书崔浩表言太宗即位元年勑臣解急就章刘芳撰急就篇续注音义证三卷陆暐拟急就篇爲悟章又书家亦多冩急就篇【晁氏读书记曰自昔善小学者多书急就章故有钟繇皇象卫夫人王羲之所书传于世】魏书崔浩传浩既工书人多托冩急就章从少至老初不惮劳所书葢以百数儒林传刘兰始入小学书急就篇家人觉其聪敏北齐书李绘六岁未入学伺伯姊笔读之闲輙窃用未防遂通急就章李铉九岁入学书急就篇月余便通自唐以下其学渐防【明初武官诰勅用二十八宿编号永乐中字尽奉防用汉急就章字】
　　千字文
　　千字文元有二本梁书周兴嗣传曰高祖以三桥旧宅爲宅寺勅兴嗣与陆倕制碑及成俱奏高祖用兴嗣所制者自是铜表铭栅塘碣北伐檄次韵王羲之书千字竝使兴嗣爲之萧子范传曰子范除大司马南平王户曹属从事中使制千字文其辞甚美命记室蔡防注释之旧唐书经籍志千字文一卷萧子范撰又一卷周兴嗣撰是兴嗣所次者一千字文而子范所制者又一千字文也【陈书沈众传是时梁武帝制千字诗众为之注解是乂不独兴嗣子范二人矣】乃隋书经籍志云千字文一卷梁给事郎周兴嗣撰千字文一卷梁国子祭酒萧子云注梁书本传谓子范作之而蔡防爲之注释今以爲子云注子云乃子范之弟则异矣宋史李至传言千字文乃梁武帝得钟繇书破碑千余字命周兴嗣次韵而成【山堂考索同】本传以爲王羲之而此又以爲钟繇则又异矣隋书旧唐书志又有演千字文五卷不着何人作【隋书文苑传秦王俊令潘徽为万字文】
　　淳化帖有汉章帝书百余字皆周兴嗣千字文中语东观余论曰此书非章帝然亦前代人作但录书者集成千字中语耳欧阳公疑以爲汉时学书者多爲此语而后村刘氏遂谓千字文非梁人作误矣黄鲁直防章草千字文曰章草言可以通章奏耳非章帝书也
　　草书
　　褚先生补史记三王世家曰至其次序分絶文字之上下简之参差长短皆有意人莫之能知谨论次其真草诏书编于左方是则褚先生亲见简防之文而孝武时诏即已用草书也魏志刘廙传转五官将文学文帝器之令廙通草书则汉魏之间笺启之文有用草书者矣【晋书郄鍳传帝以鍳有器望万机动静輙问之乃诏特草上表疏以从简易】故草书之可通于章奏者谓之章草
　　赵彦卫云麓漫钞言宣和中陜右人发地得木简字皆章草乃永初二年发夫讨畔羌檄米元章帖言章草乃章奏之章今攷之既用于檄则理容概施于章奏葢小学家流自古以降日趋于简便故大篆变小篆小篆变比其乆也复以爲繁则章奏文移悉以章草从事亦自然之势【张懐瓘书断曰章草者汉黄门令史游所作也王愔云汉元帝时史游作急就章解散体汉俗简惰渐以行之是也此又一説】故虽曰草而笔仍在良繇去未远故也右军作草犹是其典刑故不胜爲冗笔逮张旭懐素軰出则此法扫地矣
　　北齐赵仲将学渉羣书善草虽与弟书字皆楷正云草不可不解若施之于人似相轻易若与当家中卑幼又恐其疑是以必湏笔唐席豫性谨虽与子弟书疏及吏曹簿领未尝草书谓人曰不敬他人是自不敬也或曰此事甚细卿何介意豫曰细犹不谨而况巨邪栁仲郢手钞九经三史下及魏晋南北诸史皆楷小精真无行字宋刘安世终身不作草字书尺牍未尝使人代张观平生书必爲楷字无一行草类其爲人古人之谨重如此旧唐书王君廓爲幽州都督李道爲长史君廓入朝道附书与其从甥房龄君廓私发之不识草字疑其谋已惧而奔叛道坐流嶲州夫草书之衅乃至是邪
　　金石录
　　金石录有宋公防餗鼎铭云按史记世家宋公无名防者莫知其爲何人今考左传宋元公之太子栾嗣位爲景公汉书古今人表有宋景公兜栾而史记宋世家元公卒子景公头曼立是兜栾之音讹爲头曼而宋公防即景公也宗均之误爲宋不必证之碑及党锢传即南蛮传云防援病卒谒者宗均听悉受降爲置吏司羣蛮遂平事与本传合而南蛮传作宗本传作宋其误显然注未及正【党锢传注宗资字叔都南阳安众人祖父均自有传】
　　房彦谦高祖法夀自宋归魏封壮武侯子孙承袭魏隋唐三书皆同独碑作庄武按汉胶东国有壮武县文帝封宋昌爲壮武侯正义曰括地志云壮武故城在莱州即墨县西六十里后汉志壮武故夷国左传隐元年纪人伐夷是也贾复传封胶东侯食郁秩壮武等六县晋张亦封壮武侯字竝作壮独此碑与左传杜氏注作庄
　　铸印作减笔字
　　太原府徐沟县有同戈驿其名本取洞涡水此水出乐平县西四十里陡泉岭经平定州寿阳榆次至徐沟县入汾今徐沟县北五里洞涡河其阳有洞涡村是也水经洞涡水出沾县北山西榆次县南又西到晋阳县南西入于汾郦道元注刘琨之爲并州也刘渊引兵邀击之合战于洞涡即是水也旧唐书昭宗纪天复元年四月氏叔琮营于洞涡驿【五代史唐本纪同】新唐书地理志太原郡有府十八其一曰洞涡宋史曹彬传爲前军都监战洞涡河北汉世家李继勲败继防兵于洞涡河【唯魏书地形志晋阳下云同水出木岭一出沾岭一出大亷山一出原洞祠下五水合道故曰同西南入汾则又作同字异　又按上文止四水或有脱漏】后人减笔借书同戈字而今铸印遂作同戈以减借之字登于印文又不但马文渊所言成皋印防画之讹而已
　　今驿多用古地名者洪武九年四月壬辰以天下驿传之名多因俚俗命翰林考古正之如扬州府曰广陵驿镇江府曰京口驿凡改者二百三十二徐沟无古地名故以水名之
　　画
　　古人图画皆指事爲之使观者可法可戒上自三代之时则周明堂之四门墉有尧舜之容桀纣之象有周公相成王负斧扆南面以朝诸侯之图【孔子家语】楚有先王之庙及公卿祠堂图画天地山川神灵琦玮僪佹及古贤圣怪物行事【王逸楚辞章句】秦汉以下见于史者如周公负成王图【霍光传】成庆画【景十三王传　犹言成庆图非成庆所画也】纣醉踞妲己图【叙传】屏风图画列女【宋传】戴逵画南都赋图【世説】之类未有无因而作逮乎隋唐尚沿其意唐艺文志所列汉王元昌画汉贤王图阎立德画文成公主降蕃图玉宫图闘鸡图阎立本画秦府十八学士图凌烟阁功臣二十四人图范长寿画风俗图醉道士图王定画本草训戒图【贞观尚方令】檀智敏画游春戯艺图【振武校尉】殷韦无沗画皇朝九圣图高祖及诸王图太宗自定辇上图开元十八学士图【开元人】董蕚画鞶车图【开元人字重照】曹元廓画后周北齐梁陈隋武德贞观永徽间朝臣图高祖太宗诸子图秦府学士图凌烟图【武后左尚方令】杨升画望贤宫图安禄山真张萱画伎女图乳母将婴児图按羯皷图秋千图【竝元馆画直】谈皎画武惠妃舞图佳丽寒食图佳丽伎女图韩干画龙朔功臣图姚宋及安禄山图相马图宗试马图宁王调马打毬图【大梁人大府寺丞】陈宏画安禄山图宗马射图上党十九瑞图【永王府长史】王象画卤簿图田琦画洪崖子橘木图【德平子汝南太守】窦师纶画内库瑞锦对雉闘羊翔鳯游麟图【字希言太宗秦王府谘议相国录事参军封陵阳公】韦鶠画天竺胡僧渡水放牧图【銮子】周昉画扑蝶按筝杨真人降真五星等图【字景】各一卷唐文粹有王蔼记汉公卿祖二疏图舒元舆记桃源图通鉴蜀嘉州司马刘賛献陈后主三阁图皆指事象物之作王维传人有得奏乐图不知其名维视之曰此霓裳第三叠第一拍也好事者集乐工按之无差自实体难工空摹易善于是白描山水之画兴而古人之意亡矣
　　宋邵博闻见后录云观汉李翕王稚子高贯方墓碑多刻山林人物乃知顾恺之陆探防宗处士軰尚有其遗法至呉道絶艺入神然始用巧思而古意少减矣况其下者此可为知者道也
　　宋徽宗崇宁三年立画学考画之等以不仿前人而物之情态形色俱若自然笔韵高简为工此近于空摹之格至今尚之
　　谢在杭五襍俎曰自唐以前名画未有无故事者葢有故事便湏立意结构事事考订人物衣冠制度宫室规模大畧城郭山川形势向背皆不得草草下笔非若今人任意师心卤莽灭裂动輙托之冩意而止也余观张僧繇展子防阎立本軰皆画神佛变相星曜真形至如石勒窦建德安禄山有何足画而皆冩其故实其他如懿宗射贵妃上马后主幸晋阳清宫避暑不一而足上之则神农播种尧民击壌老子度关宣尼十哲下之则商山采芝二疏祖道元逹鏁谏葛洪移居如此题目今人郤不肯画而古人爲之转相沿仿葢繇所重在此习以成风要亦相传法度易于循习耳
　　古器
　　洪氏随笔谓彞器之传春秋以来固已重之如郜鼎纪甗之类歴歴可数不知三代逸书之目汤有典寳武有分器而春官有典庸器之职祭祀出而陈之则固前乎此矣故夏后氏之璜封父之繁弱宻湏之皷阙巩之甲班诸鲁公唐叔之国而赤刀璧天球河图之属陈设于成王之顾命者又天子之世守也然而来去不恒成亏有数是以寳珪出河【左传昭二十四年】九鼎沦泗武库之剑穿屋而飞【越絶书亦载湛卢去呉事】殿前之钟感山而响铜人入梦钟虡生毛则知歴世乆远能爲神怪亦理之所必有者隋书文帝开皇九年四月毁平陈所得秦汉三大钟越二大皷十一年正月丁酉以平陈所得古器多为祸变悉命毁之而大金国志载海陵正隆三年诏毁平辽宋所得古器亦如隋文之言葢皆恣睢不学之主而古器之销亡为可惜矣
　　读李易安题金石录引王涯元载之事以爲有聚有散乃理之常人亡人得又胡足道未尝不叹其言之逹而元裕之【好问】作故物谱独以爲不然其説曰三代鼎钟其初出于圣人之制今其欵识故在不曰永用享则曰子子孙孙永寳用岂圣人者超然远覧而不能忘情于一物邪自庄周列御冦之説出遂以天地爲逆旅形骸爲外物虽圣哲之能事有不满一吷者况外物之外者乎然而彼固未能寒而忘衣饥而忘食也则圣人之道所谓备物以致用守器以为智者其可非也邪【已上櫽括元氏之文】春秋之于寳玉大弓窃之书得之书知此者可以得圣人之意矣









　　日知录卷二十一
<子部,杂家类,杂考之属,日知录>
　　钦定四库全书
　　日知录卷二十二　　　昆山　顾炎武　撰四海
　　书正义言天地之势四邉有水邹衍书言九州之外有大瀛海环之是九州居水内故以州爲名【州古洲字】然五经无西海北海之文而所谓四海者亦防万国而言之尔【礼记祭义推而放诸西海而准推而放诸北海而准亦是防言之海至左传齐桓公言寡人处北海则直指齐地而孟子言伯夷辟纣居北海之濵唐时以潍州为北海郡而乐昌县遂有伯夷庙】尔雅九夷八蛮六戎五狄谓之四海周礼校人凡将有事于四海山川注四海犹四方也则海非真水之名易卦兊爲泽而不言海礼记乡饮酒义曰祖天地之左海也则又以见右之无海矣【史记日者传地不满东南以海为池】虞书禹言予决九川距四海据禹贡但有一海而南海之名犹之西河即此河尔
　　禹贡之言海有二柬渐于海实言之海也声教讫于四海槩言之海也
　　宋洪迈谓海一而已地势西北髙东南下所谓东此南三海其实一也北至于青沧则曰北海南至于交广则曰南海东渐呉越则曰东海无繇有所谓西海者诗书礼经之称四海葢引类而言之至如荘子所谓穷发之北有防海及屈原所谓指西海以爲期皆寓言尔程大昌谓条支之西有海先汉使固尝见之而载诸史【史记大宛传于寘之西则水皆西流注西海又曰奄蔡在康居西北可二千里临大泽无崖葢乃北海云汉书西域传条支国临西海】
　　后汉班超又遣甘英軰亲至其地而西海之西又有大秦夷人与海商皆常往来霍去病封狼居胥山其山实临瀚海蘓武郭吉皆爲匈奴所幽寘诸北海之上而唐史又言突厥部北海之北有骨利干国在海北岸然则诗书所称四海实环华裔而四之非寓言也然今甘州有居延海西宁有青海云南有滇海安知汉唐人所见之海非此类邪
　　九州
　　九州之名始见于禹贡【祭法共工氏之霸九有也其子曰后土能平九州此前乎禹而有九州之名】周礼职方氏疏曰自神农以上有大九州柱州迎州神州之等至黄帝以来德不及远惟于神州之内分爲九州【史记孟子荀传驺衍言中国名曰赤县神州赤县神州内自有九州禹之序九州是也不得爲州数中国外如赤县神州者九乃所谓九州也】葢天下有九州古之帝者皆治之后世德薄止治神州神州者东南一州也【河图括地象东南神州正南卬州西南戎州正西弇州正中冀州西北柱州北方州东北咸州正东阳州淮南子地形训同而以西北爲台州正北爲济州东北爲薄州正东爲阳州隋书北郊之制有神州迎州冀州戎州拾州柱州营州咸州阳州唐初房龄与礼官议以爲神州者国之所托余八州则义不相及遂除迎州等八座惟祭皇地祗及神州】此荒诞之説固无足采然中国之大亦未有穷其涯域者尹耕两镇志引汉书地理志言黄帝方制万里画埜分州得百里之国万区而疑不尽于禹九州之内且曰以今观之涿鹿【今保安州】东北之极陬也而黄帝以之建都釡山【在懐来城北】塞上之小山也而黄帝以之合符则当时藩国之在其西北者可知也【晋载记慕容廆以大棘城即帝颛顼之也乃移居之通典棘城在营州柳城东南一百七十里】秦汉以来匃奴他部如尔朱宇文之类往往祖黄帝穪昌意后亦一证也【按魏周诸书惟云魏之先出自黄帝轩辕氏黄帝子曰昌意昌意之少子受封北国而尔朱氏无闻宇文氏则云其先出自炎帝神农氏今舍拓防而言尔朱宇文□也　辽史言耶律严称辽爲轩辕后】厥后昌意降居帝摰逊位至于洪水之灾天下分絶而诸侯之不朝者有矣以书考之禹别九州而舜又肇十二州其分爲幽并营者皆在冀之东北【书肇十有二州传云肇始也禹治水之后舜分冀州爲幽州并州分青州爲营州始置十二州　高诱注淮南子云古之幽都在鴈门以北】必其前闭而后通前距而后服者也而此三州以外则舜不得而有之矣此后世幅员所以止于禹迹九州之内而天地之气亦自西北而趋于东南日荒日辟而今犹未已也【蔡仲黙书传亦谓当舜之时冀北之地未必荒落如后世】驺子之言虽不尽然亦岂可谓其无所自哉
　　幽并营三州在禹贡九州之外先儒谓以冀青二州地广而分之殆非也【孔安国马融竝云　疏谓尧时青州当越海而有辽东益无据】幽则今涿易以北至塞外之地【书流共工于幽洲孟子作州括地志云在防州燕乐县界今顺天有宻云县】并则今忻代以北至塞外之地营则今辽东大宁之地其山川皆不载之禹贡故靡得而详【凡汉之上谷渔阳右北平辽西辽东山川皆不载之禹贡惟碣石爲右北平骊城县山然此但岛夷之贡道尔】然而益稷之书谓弼成五服至于五千则冀方之北不应仅数百里而止辽史地理志言幽州在渤碣之间并州北有代朔营州东曁辽海营卫志言冀州以南历洪水之变夏后始制城郭其人土著而居并营以北劲风多寒随阳迁徙岁无宁居旷土万里或其説之有所本也刘三吾书传谓孔氏以辽东属青州隔越巨海道里殊远非所谓因髙山大川以爲限之意葢幽并营三州皆分冀州之地【又引欧阳忞舆地广记以辽东营州属冀州】今亦未有所攷
　　禹画九州在前舜肇十二州在后肇始也昔但有九州今有十二州自舜始也【汉书地理志尧遭洪水天下分絶爲十二州使禹治之更制九州与书肇十有二州之文不同葢汉人之説如此故王莽据之爲奏陈氏经曰禹贡之作乃在尧时至舜时乃分九州爲十二州至夏之世又并爲九州故传言贡金九牧　竹书纪年帝舜三十三年夏后受命于神宗遂复九州亦未可信】然则谓禹贡九州爲尽虞夏之彊域者疏矣夏商以后沿上世九州之名各就其彊里所及而分之故毎代小有不同【周书尔雅各与禹贡不同】周礼量人掌建国之法以分国爲九州曰分则不循于其旧可知矣【周礼职方东北曰幽州其山曰医无闾薮曰豯养山川曰河泲浸曰菑时医无闾在今辽东广宁卫豯养泽注云在长广今山阳莱阳县已无迹可考而青之菑时兖之河泲襍出于一条之中殆不可据】
　　州有二名舜典肇十有二州禹贡九州大名也周礼大司徒五党爲州州长注二千五百家爲州左传僖十五年晋作州兵宣十一年楚子入陈鄕取一人焉以归谓之夏州昭二十二年晋籍谈荀跞帅九州之戎【注州乡属也五州爲鄕】哀四年士蔑乃致九州之戎十七年卫侯登城以望见戎州国语谢西之九州何如【注谢西有九州二千五百家爲州】竝小名也陈祥道礼书二百一十国谓之州五党亦谓之州万二千五百家谓之遂一夫之间亦谓之遂王畿谓之县五鄙亦谓之县【江淮河济谓之四渎而易坎爲水爲沟渎大小之极不嫌同名】
　　六国独燕无后
　　春秋之时楚最彊楚之官令尹最贵而其爲令尹者皆同姓之亲至于六国已灭之后而卒能自立以亡秦者楚也尝考夫七国之时人主多任其贵戚如孟尝平原信陵三公子毋论楚之昭阳昭奚恤昭睢韩之公仲公叔赵之公子成赵豹赵奢齐之田婴田忌田单单之功至于复齐国至秦则不用矣而泾阳高陵之軰犹以擅国闻独燕蔑有子之之于王哙未知其亲疎自昭王以降无一同姓之见于史者及陈项兵起立六国后而孙心王楚儋王齐咎王魏已而歇王赵成王韩惟燕人乃立韩广岂王喜之后无一人与不然燕人之哀太子丹岂下于懐王而忍亡之也葢燕宗之不振乆矣呜呼楚用其宗而立懐王者楚也燕用非其宗而立韩广者燕也然则晋无公族而六卿分秦无子弟而阎乐弑魏削藩王而陈留簒于司马宋卑宗子而二帝没于金人皆是道矣诗曰宗子维城无俾城壊无独斯畏其斯之谓与
　　郡县
　　汉书地理志言秦并兼四海以爲周制防弱终爲诸侯所防故不立尺土之封分天下爲郡县荡灭前圣之苗裔靡有孑遗后之文人祖述其説以爲废封建立郡县皆始皇之所爲也以余观之殆不然左传僖公三十三年晋防公以再命命先茅之县赏胥臣宣公十一年楚子县陈十二年郑伯逆楚子之辞曰使改事君夷于九县【注楚灭诸小国爲九县】十五年晋侯赏士伯以衍之县成公六年韩献子曰成师以出而败楚之二县防公二十六年蔡声子曰晋人将与之县以比叔向三十年绛县人或年长矣昭公三年二宣子曰晋之别县不惟州五年防启疆曰韩赋七邑皆成县也【注成县赋百乗也】又曰因其十家九县其余四十县十年叔向曰陈人听命而遂县之二十八年晋分祁氏之田以爲七县分羊舌氏之田以爲三县哀公十七年子谷曰彭仲爽申俘也文王以爲令尹实县申息晏子春秋昔我先君桓公予管仲狐与谷其县十七説苑景公令吏致千家之县一于晏子战国防智过言于智伯曰破赵则封二子者各万家之县一史记秦本纪武公十年伐邽冀戎初县之十一年初县杜郑呉世家王余祭三年予庆封朱方之县则当春秋之世灭人之国者固已爲县矣【按昭二十九年传蔡墨言刘累迁于鲁县则夏后氏已有县之名周礼小司徒四甸爲县遂人五鄙爲县县士注距王城二百里以外至四百里曰县亦作寰国语管子制齐三乡爲寰寰有寰帅十寰爲属属有大夫　顔师古曰古书县邑字皆作寰以县爲县挂字后人转用爲州县字其县挂之县又加心以别之也】史记呉王发九郡兵伐齐范蜎对楚王曰楚南塞厉门而郡江东甘茂谓秦王曰宜阳大县名曰县其实郡也春申君言于楚王曰淮北地邉齐其事急请以爲郡便匈奴传言赵武灵王置云中鴈门代郡燕置上谷渔阳右北平辽西辽东郡以屯守又言魏有河西上郡以与戎界邉则当七国之世而固已有郡矣【哀公二年传赵简子誓曰克敌者上大夫受县下大夫受郡杜氏注引周书作雒篇千里百县县有四郡古时县大而郡小　説文周制天子地方千里分爲百县县有四郡至秦初置三十六郡以监其县今按史记呉王及春申君之事则郡之统县固不始于秦也】呉起爲西河守冯亭爲上党守李伯爲代郡守西门豹爲邺令荀况爲兰陵令城浑説楚新城令卫有蒲守韩有南阳假守魏有安邑令蘓代曰请以三万户之都封太守千户封县令【赵封冯亭亦云】而齐威王朝诸县令长七十二人则六国之未入于秦而固已先爲守令长矣故史言乐毅下齐七十余城皆爲郡县而齐湣王遗楚懐王书曰四国争事秦则楚爲郡县矣张仪説燕昭王曰今时赵之于秦犹郡县也安得谓至始皇而始罢矦置守邪传称禹防诸侯执玉帛者万国至周武王仅千八百国春秋时见于经传者百四十余国又并而爲十二诸侯又并而爲七国此固其势之所必至秦虽欲复古之制一一而封之亦有所不能而谓罢侯置守之始于秦则儒生不通古今之见也
　　秦分天下爲三十六郡其中西河上郡则因魏之故云中鴈门代郡则赵武灵王所置上谷渔阳右北平辽西辽东郡则燕所置史记不志地理而见之于匃奴之传孟坚志皆谓之秦置者以汉之所承者秦不言魏赵燕尔
　　秦始皇议封建实无其本假使用淳于越之言而行封建其所封者不过如穣侯泾阳阳高陵君之属而已岂有建国长世之理
　　秦始皇未灭二国
　　古封建之国其未尽灭于秦始皇者卫世家言二世元年废卫君角爲庻人是始皇时卫未尝亡也【汉书地理志始皇既并天下犹独置卫君二世时乃废爲庻人凡四十世九百年最后絶】越世家言越以此散诸族子争立或爲王或爲君濵于江南海上服朝于楚秦始皇本纪言二十五年王翦遂定荆江南地降越君汉兴有东海王揺闽越王无诸之属【如今世之土司】是越未尝亡也西南夷传又言秦灭诸侯惟楚苗裔尚有滇王然则谓秦灭五等而立郡县亦举其大势然耳
　　汉王子侯
　　汉王子侯之盛无过哀平之间王莽传五威将帅七十二人还奏事汉诸侯王爲公者悉上玺绶爲民【后汉书城阳防王祉传莾簒立刘氏爲侯者皆降称子食孤禄后皆夺爵】后汉光武纪建武二年十二月戊午诏曰惟宗室列侯爲王莽所废先灵无所依归朕甚愍之其竝复故国若侯身已没属所上其子孙见名尚书封拜是皆絶于莽而复封于光武之时然汉书表传中往往言王莽簒位絶而表言安众侯崇居摄元年举兵爲王莽所灭侯建武二年以崇从父弟绍封十三年侯松嗣今见师古曰作表时见爲侯也表言今见者止此一人是光武之时侯身已没者其子孙亦但随宜封拜而已【光武纪十三年下云其宗室及絶国封侯者凡一百三十七人】惟安众之以故国绍封者褒崇之忠非通例也又莽传云嘉新公国师以符命爲予四辅明德侯刘龚率礼侯刘嘉等凡三十二人皆知天命或献天符或贡昌言或捕告反冦诸刘与三十二人同宗共祖者勿罢赐姓曰王唯国师公以女配莽子故不赐姓武五子传广阳王嘉以献符命封扶美侯赐姓王氏诸侯王表鲁王闵献神书言莽德封列侯赐姓王中山王成都献书言莽德封列侯赐姓王王子侯表新鄕侯佟【莽传作信乡侯】元始五年上书言莽宜居摄莽簒位赐姓王若此之类光武岂得而复封之乎又王子侯表序曰元始之际王莽摄朝僞褒宗室侯及王之孙焉居摄而愈多非其正故弗录旋踵亦絶又可见莽摄位之所封者光武皆不绍封也夫惟于亲亲之中而寓褒忠之意则于安众之封见之【后汉书卓茂传云刘宣字子高安众侯崇之从弟知王莽当簒乃变名姓抱经书隐避林薮建武初乃出光武以宣袭封安众侯宣或即之误又李通传云永平中显宗幸宛诏诸李随安众宗室会见注引谢承书曰安众侯崇长沙定王五代孙与宗人讨莽有功随光武河北破王郎朝廷高其忠壮防文嗟叹以厉宗室以表计之虽正是五代孙而以绍封者爲名崇殊爲舛错当以前汉表爲正　又刘隆传曰隆字元伯南阳安众侯宗室也王莽居摄中隆父礼与安众侯崇起兵诛莽事泄隆以年未七岁故得免】史文虽畧千载之下可以情测也此一代之大典不可不论
　　武五子传昌邑王贺废封爲海昬侯薨元帝复封贺子代宗爲海昬侯传子至孙今见爲侯表云贺以神爵三年薨坐故行滛辟不得置后初元三年厘侯代宗以贺子绍封传至孙原侯保世嗣传至曽孙侯防邑嗣免建武复封是光武之复封有此二人安众以褒忠海昬以尝居尊位故与
　　功臣表萧何九世孙禹王莽始建国元年更爲萧乡侯莽败絶曹参十世孙宏举兵佐军【本传云先降河北】诏封平阳侯十一世侯旷嗣今见非光武之薄于鄼侯而厚于平阳也非有功不侯高帝法也
　　红阳侯王以与诸刘结防父丹降爲将军战死【见元后传】冨平侯张纯以先来诣阙【见后汉书本传】皆得绍封【按功臣侯复封者三人防泽侯复封者四人高昌侯董永归德侯防平昌侯王获三人功状无考而周承休侯常自以周后】而杜宪赵牧竝以先降梁王不得嗣光武命功之典如此
　　汉侯国
　　汉书地理志京兆尹左冯翊右扶风竝无侯国以在畿内故也然功臣侯表有阳陵侯傅寛高陵侯王虞人防泽侯表有高陵侯翟方进竝左冯翊县名功臣侯表平陵侯蘓建平陵侯范明友右扶风县名而高陵下曰琅邪二平陵下曰武当则知此乡名之同于县者而非三辅也若后汉则新丰侯单超新丰侯叚颎京兆县夏阳侯冯异栎阳侯景丹临晋侯杨赐竝左冯翊县好畤侯耿弇槐里侯万修槐里侯窦武槐里侯皇甫蒿栒邑侯宋侯董卓竝右扶风县而嵩传云食槐里美阳两县八千户葢东都之后三辅同于郡国矣
　　地理志侯国有注有不注殆不可晓意者班史亦仍前人之文止据其时之见在者而书之乎
　　都
　　诗毛氏传下邑曰都后人以爲人君所居非也【帝王世纪天子所宫曰都释名都者国君所居】考之经则书之云大都小伯诗之云在浚之都作都于向者皆下邑也左传曰先王之制大都不过参国之一中五之一小九之一【隐公元年】又曰邑有宗庙先君之主曰都无曰邑【庄公二十八年】故晋二五言于献公曰狄之广莫于晋爲都谓蒲也屈也士伯谓叔孙昭子曰将馆子于都谓箕也公孙朝谓季平子曰有都以卫国也谓成也仲由爲季氏宰将堕三都谓郈也费也成也莱章曰往岁克敌今又胜都谓廪邱也孟子王之爲都者臣知五人焉谓平陆也韩子卫嗣君以一都买一胥靡谓左氏也史记赵良劝商君归十五都灌园于鄙【秦封鞅商十五邑】秦王请蔺相如召有司案图指从此以往十五都予赵齐王令章子将五都之兵因北地之众以伐燕张仪説楚王请效万家之都以爲汤沐之邑而陈恢见沛公亦曰宛大郡之都也其名始于周礼小司徒九夫爲井四井爲邑四邑爲丘四丘爲甸四甸爲县四县爲都【注四县爲都方四十里】而王之子弟所封及公卿之采邑在焉于是乎有都宗人都司马其后乃爲大邑之称耳【县士注距王城四百里以外至五百里曰都】故诗云彼都人士礼记月令命农勉作毋休于都而宰夫掌郡都县鄙之治【注羣都诸采邑也】啇子言百都之尊爵厚禄史记信陵君之谏魏王谓所亡于秦者大县数十名都数百则皆小邑之称也三代以上若汤居亳太王居邠竝言居不言都至秦始皇始言吾闻周文王都丰武王都镐丰镐之间帝王之都也而项羽分立诸侯王遂各以其所居之地爲都王莽下书言周有东都西都之居而以雒阳爲新室东都常安爲新室西都【莽改长安曰常安】后世因之遂以古者下邑之名爲帝王京师之号葢习而不察矣
　　史记商君传筑冀阙宫庭于咸阳秦自雍徙都之而集小都乡邑聚爲县置令丞凡三十一县上都国都之都下都都鄙之都史文兼古今语
　　汉书晁错传言忧劳百姓列侯就都是以所封国邑爲都后汉书安帝纪徙金城郡都防武厐参传烧当羌种号多等皆降始复得还都令居是以郡治爲都而食货志言长安及五都以雒阳邯郸临甾宛成都爲五都而长安不与焉此又所谓通邑大都居一方之防者也【如张衡南都赋徐干齐都赋刘邵赵都赋庾阐扬都赋】若后世国都之名専于天子而诸侯王不敢称矣
　　史记孝景中三年军东都门外此时未有东都其曰东都门犹言东郭门也【程大昌以爲自此出雒阳东都者非】三辅黄图长安城东出北头第一门曰宣平门民间所谓东都门
　　乡里
　　以县统乡以乡统里备书之者史记老子楚苦县厉乡曲仁里人樗里子室在昭王庙西渭南隂乡樗里是也书县里而不言乡史记高祖沛丰邑中阳里人【应劭曰沛县也丰其乡也】聂政轵深井里人淳于意师临菑元里公乗阳庆汉书卫太子亡至湖泉鸠里是也亦有书乡而不言里史记陈丞相平阳武户牖乡人王翦频阳东乡人是也古时乡亦有城汉书朱邑传其子葬之桐乡西郭外
　　都乡
　　集古录宋宗慤母夫人墓志湼阳县都乡安众里人又云于秣陵县都乡石泉里都乡之制前史不载按都乡葢即今之坊厢也汉济阴太守孟郁尧庙碑成阳仲氏居都乡高相里
　　都乡侯
　　后汉封国之制有乡侯有都乡侯传中言都乡侯者甚多皇甫嵩封槐里侯忤中常侍赵忠张譲削户六千更封都乡侯具瑗有罪诣狱谢上还东武侯印绶【上文作东武阳侯】诏贬爲都乡侯是都乡侯在列侯之下也赵忠以与诛梁冀功封都乡侯【单超传但言乡侯今从本传】延熹八年贬爲关内侯【本传作关中侯今从单超传】是都乡侯在关内侯之上也【关内侯无食邑如淳以爲但爵其身见史记高后纪注　呉志孙贲封都亭侯子邻嗣进封都乡侯是都乡侯在都亭侯之上】良贺卒帝封其养子爲都乡侯三百户是都乡侯所食之户数也梁冀得罪徙封比景都乡侯是都乡侯亦必有所封之地而不言者史畧之也乡侯都亭侯亭侯或言地或不言地亦同此【皇后纪都亭侯注凡言都亭者并城内亭也　宋书百官志县侯第三品乡侯第四品亭侯第五品关内侯第六品而无都乡侯都亭侯】
　　封君
　　七国虽称王而其臣不过称君孟尝君平原君信陵君春申君是也秦则有称侯者如穣侯应侯文信侯而蔡泽但爲刚成君汉兴列侯曰侯关内侯曰君孔霸以师赐爵关内侯号褒成君其薨也谥曰烈君【孔光传】
　　图
　　宋时登科录必书某县某乡某里人萧山县志曰改乡爲都改里爲图自元始嘉定县志曰图即里也不曰里而曰图者以毎里册籍首列一图故名曰图是矣今俗省作啚谢少连作歙志乃曰啚音鄙左传都鄙有章即其立名之始【赵宦光亦曰都鄙本作啚俗误读图】其説凿矣
　　亭
　　秦制十里一亭十亭一乡【风俗通曰汉家因秦大率十里一亭亭留也葢行旅宿会之所】以今度之葢必有居舍如今之公署郑康成周礼遗人注曰若今亭有室矣故霸陵尉止李广宿亭下张禹奏请平陵肥牛亭部处上以赐禹徙亭它所而汉书注云亭有两卒一爲亭父掌开闭扫除一爲求盗掌逐捕盗贼【任安先爲求盗亭父后爲亭长】是也【晋时有亭子刘卞爲县小吏功曹衔之以他事补亭子】又必有城池如今之村堡【今福建广东凡廵司皆有城】韩非子呉起爲魏西河守秦有小亭临境起攻亭一朝而防之汉书息夫躬归国未有第宅寄居邱亭奸人以爲侯家富常夜守之匈奴传见畜布野而无人牧者怪之乃攻亭后汉书公孙瓉传卒逢鲜卑数百骑乃退入空亭是也【减宣怒其吏成信信亡藏上林中宣使令将吏卒阑入上林中蚕室门攻亭格杀信是上林中亦有亭也】又必有人民如今之镇集汉封功臣有亭侯是也亦谓之下亭风俗通鲍宣州牧行部多宿下亭是也其都亭则如今之关厢司马相如往临邛舍都亭【史记索隐曰郭下之亭也汉书注师古曰临邛所治都之亭后汉陈实尝爲都亭刺佐】严延年母止都亭不肯入府何竝斩王林卿奴头并所剥建皷置都亭下后汉书陈王有彊弩数千张出军都亭会稽太守尹兴使陆续于都亭赋民饘粥酒泉厐娥刺杀讐人于都亭呉志魏使邢贞拜权爲呉王权出都亭候贞是也京师亦有都亭后汉书张纲埋其车轮于雒阳都亭窦武召防北军五校士屯都亭何进率左右羽林五营士屯都亭王乔爲叶令帝迎取其皷置都亭下是也蔡质汉仪雒阳二十四街街一亭十二城门门一亭人谓之旗亭史记三代世表褚先生言与方士考功防旗亭下是也【西京赋曰旗亭五重薛综注旗亭市门楼也立旗于其上故取名焉】后代则但有邮亭驿亭之名而失古者居民之义矣【晋书载记慕容埀请入邺城拜庙苻丕不许乃潜服而入亭吏禁之埀怒斩吏烧亭而去是晋时尚有亭名】
　　亭侯
　　通典献帝建安初封曹操爲费亭侯亭侯之制自此始也恐不然灵帝以解渎亭侯入继桓帝纪封单超等五人爲县侯尹勲等七人爲亭侯列传中爲亭侯者甚多大抵皆在章和以后丁綝言能薄功防得乡亭厚矣樊宏愿还夀张食小乡亭则建武中似已有亭侯矣【楚汉春秋髙祖封许负爲鸣雌亭侯裴松之曰高祖时封皆列侯未有乡亭之爵疑爲不然蜀志中山靖王子贞元狩六年封涿县陆城亭侯按汉书作陆城侯志文衍一亭字】
　　汉书王莽传改大郡至分爲五郡县以亭爲名者三百六十以应符命文
　　社
　　社之名起于古之国社里社故古人以乡爲社大戴礼千乘之国受命于天子通其四疆教其书社管子方六里名之曰社是也左传昭公二十五年齐侯唁公曰自莒疆以西请致千社注二十五家爲社千社二万五千家【史记孔子世家冉有曰虽累千社夫子不利也索隐曰二十五家爲社】哀公十五年齐与卫地自济以西禚媚杏以南书社五百晏子景公予鲁君地山隂数百社又曰景公禄晏子以平隂与槀邑反市者十一社又曰昔吾先君桓公以书社五百封管仲不辞而受荀子与之书社三百而富人莫之敢距战国防秦王使公子他谓赵王曰大国不义以告敝邑而赐之二社之地商子汤武之战士卒坐陈者里有书社吕氏春秋武王胜殷诸大夫赏以书社又曰卫公子启方以书社四十下卫又曰越王请以故呉之地隂江之浦书社三百以封墨子今河南太原青州乡镇犹以社爲称古者春秋祭社一乡之人无不防集三国志注蒋济爲太尉尝与桓范防社下是也汉书五行志兖州刺史浩赏禁民私所自立社臣瓒曰旧制二十五家爲一社而民或十家五家共爲田社是私社隋书礼仪志百姓二十五家爲一社其旧社及人稀者不限后人聚徒结会亦谓之社万厯末士人相防课文各立名号亦曰某社某社崇祯中有陆文升奏讦张溥等复社一事至奉防察勘在事之官多被降罚宋史薛顔传耀州豪姓李甲结客数十人号没命社会巩传章丘民聚党村落间号霸王社石公弼传扬州羣不逞爲侠于闾里号亡命社而隋末谯郡贼有黒社白社之名元史泰定帝纪禁饥民结扁担社伤人者杖一百不知后之士人何取而名此也天启以后士子书刺往来社字犹以爲泛而曰盟曰社盟此辽史之所谓刺血友也
　　今日人情相与惟年社乡宗四者而已除却四者便同秦越
　　历代帝王陵寝
　　宋太祖干德四年十月癸亥诏历代帝王陵寝太昊以下十六帝各给守陵五户蠲其他役长吏春秋奉祀啇中宗以下十帝各给三户岁一享秦始皇以下十五帝各给二户三岁一祭周桓王以下三十八帝州县常禁樵采仍诏呉越国王钱俶修奉禹墓其时天下未一而首发此诏可谓盛德之事惜当日儒臣考之不审以致传讹后世如云周文王武王成王康王竝葬京兆咸阳县者按刘向曰文武周公葬于毕史记周本纪太史公曰毕在镐东南杜中皇覧曰文王武王周公皆在京兆长安镐聚柬杜中【后汉志镐在上林苑东孟康曰长安西南有镐池】郭璞山海经注同书序周公薨成王葬于毕传曰不敢臣周公故使近文武之墓正义曰案帝王世纪曰文武葬于毕毕在杜南晋书地道记亦云毕在杜南与毕陌别史记周本纪正义引括地志曰文王武王墓在雍州万年县西南二十八里毕原上此其在渭水之南杜县之中甚明【雍录曰文都丰武都镐丰镐与杜相属则皇覧谓文王葬于渭南者其理顺也文王既葬渭南则周公葬毕必附文墓矣】而今乃祭于渭北咸阳县之北十五里葢据顔师古刘向传注毕陌在长安西北四十里之误【地道记已明言与毕陌别矣】按史记秦本纪集解引皇覧曰秦武王冡在扶风安陵县西北毕陌中大冡是也人以爲周文王冡非也周文王冡在杜中又秦始皇本纪末正义曰括地志云秦惠文王陵在雍州咸阳县西北一十四里又云秦悼武王陵在雍州咸阳县西十里俗名周武王陵非也是昔人已辩之甚明今祭周之文王武王而于秦惠文王悼武王之墓不亦诬乎【雍录言元和一志皆李吉甫为之而周公之墓亦遂两出一云在万年县西南二十八里一云在咸阳县北十三里则是自相殊异原其误皆起于毕名之有两也】至云后魏孝文帝长陵在耀州富平县东南尤谬魏书言帝孝于文明太后乃于永固陵东北里余营夀宫遂有终焉之志及迁雒阳乃自表瀍西以为山陵之所而方山虚宫号曰万年堂云其曰方山者代都也瀍西者雒阳也孝文自代迁雒安得葬富平哉葬富平者西魏之文帝乃孝文之孙名寳炬以南阳王爲宇文泰所立在位十七年葬永陵魏书出于东朝不载其事而北史为立本纪且曰尝登逍遥观望嵯峨山谓左右曰望此令人有脱屣之意然则今富平县东南三十里之陵即永陵也【后妃传文帝悼皇后郁乆闾氏大统六年崩葬于少陵原十七年合葬永陵当防横桥北后梓宫先至鹿苑帝輼辌后来将就次所折不进】上有宋碑乃谬指爲孝文之葬而历代因之岂非五代防乱之余在朝罕淹通之士而率尔颁行不遑寻究以至于今日乎【宋游师雄绍圣元年普宁寺题名亦指此为西魏文帝陵】嗟乎近事之着在史书灼然如此而世之儒生且不能知乃欲与之考桥山订苍梧其茫然而失据也宜矣
　　又考册府元唐髙宗显庆二年二月帝在雒阳宫遣使以少牢祭汉光武后魏孝文帝陵则孝文之祭在雒阳于唐时未误又曰宪宗元和十四年正月诏以周文王武王祠在咸阳县俾有司修饰则似已在渭北矣魏书孝文太和二十一年五月遣使者以太牢祭周文王于酆武王于镐隋书祀周文王武王于沣渭之郊旧唐书周文王太公配祭于酆周武王周公召公配祭于镐竝与皇覧之言合自古所传当在渭南又韩文公南山诗前寻径杜墅坌蔽毕原陋亦谓其在杜中韩即元和间人或其遗迹未泯宪宗之诏言祠不言墓非一地也干德四年诏误以魏孝文文帝爲一人淳化阁帖误以梁高祖武帝爲二人【宋史黄伯思病淳化阁帖乖譌厐襍作刋误二卷】
　　尧灵台
　　汉书地理志济隂成阳有尧冡灵台后汉书章帝纪元和二年二月东巡狩使使者祠唐尧于成阳灵台安帝纪延三年二月庚寅使使者祠唐尧于成阳皇覧云尧冡在济隂成阳皇甫谧帝王世纪云尧葬济隂成阳西北四十里是爲谷林水经注城阳西二里有尧陵陵南一里有尧母庆都陵于城爲西南称曰灵台【后汉尧母碑曰庆都僊殁葢葬于兹欲人莫知名曰灵台】乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕庙前竝列数碑栝柏成林二陵南北列驰道迳通皆以砖砌之尚修整尧陵东城西五十余歩中山夫人祠尧妃也石壁阶墀仍旧南西北三面长栎聫防扶疏里余中山夫人祠南有仲山甫冡冡西有石庙羊虎破碎畧尽于城爲西南在灵台之东北宋史神宗熈寕元年七月己卯知濮州韩铎言尧陵在雷泽县东谷林山陵南有尧母庆都灵台庙请敕本州春秋致祭置守陵五户免其租奉洒埽从之【成阳在汉为济隂属县北齐废隋复置为雷泽县唐宋因之金复废今曹州东北六十里故雷泽城是也】而集古录有汉尧祠及尧母祠碑是庙与碑宋时犹在也然开寳之诏帝尧之祠乃在郓州【今在东平州东北三十里芦泉山之阳】意者自石晋开运之初黄河决于曹濮尧陵爲水所浸乃移之髙地乎而后代因之不复考正矣【元史泰定帝纪泰定二年四月丁酉州鄄城县言城西尧上有佛寺请徙之不报】舜陟方乃死见于书禹会诸侯于涂山见于传惟尧不闻有巡狩之事墨子曰尧北教乎八狄道死葬蛩山之隂舜西教乎七戎道死葬南已之市禹柬教乎九夷道死葬防稽之山此战国时人之説也自此以后吕氏春秋则曰尧葬于谷林太史公则曰尧作游成阳刘向则曰尧葬济隂竹书纪年则曰帝尧八十九年作游宫于陶九十年帝游居于陶一百年帝陟于陶説文陶再成邱也在济隂有尧城尧尝所居故尧号陶唐氏而尧之冡始定于成阳矣但尧都平阳相去甚远耄期之年禅位之后岂复有巡游之事哉囚尧偃朱之説竝出于竹书而鄄城之迹亦复相近【括地志曰故尧城在濮州鄄城县柬北十五里竹书云昔尧德衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也　按此皆战国人所造之説或人告燕王谓启攻益而夺之天下韩非子言汤使人説务光自投于河大抵类此】诗书所不载千世之远其安能信之山海经海外南经狄山帝尧葬于阳注吕氏春秋曰尧葬谷林今成阳县西柬阿县城次乡中赭阳县湘亭南皆有尧冡
　　临汾县志曰尧陵在城柬七十里俗谓之神林高一百五十尺广二百余步旁皆山石惟此地爲平土深丈余其庙正殿三间庑十间山后有河一道有金泰和二年碑记窃考舜陟方乃死其陵在九疑禹防诸侯于江南计功而崩其陵在防稽惟尧之巡狩不见经传而此其国都之地则此陵爲尧陵无疑也按志所论似为近理但自汉以来皆云尧葬济隂成阳未敢以后人之言爲信
　　生祠
　　汉书万石君传石庆爲齐相齐人爲立石相祠于定国传父于公爲县狱吏郡中爲之立生祠号曰于公祠汉纪栾布爲燕相有治迹民爲之立生祠此后世生祠之始
　　后世无官不建生祠然有去任未几而毁其像易其主者旧唐书狄仁杰爲魏州刺史人吏爲立生祠及去职其子晖爲魏州司功参军贪暴为人所恶乃毁仁杰之祠则唐时已有之矣后汉书张翕爲越嶲太守有遗爱其子湍复爲太守蛮人懽喜奉迎道路曰君仪貎类我府君后湍颇失其心有欲叛者诸蛮耆老相晓语曰当爲先府君故遂以得安然则魏人之因子而毁其父祠曽越嶲蛮人之不若邪
　　生碑
　　西京襍记平陵曹敞其师呉章爲王莽所杀人无敢収葬者弟子皆更名他师敞时爲司徒椽独称呉章弟子収葬其尸平陵人生爲立碑于呉章墓侧此生立碑之始
　　晋书南阳王模爲公师藩等所攻广平太守丁邵率众救模模感邵德勑国人爲邵生立碑唐彬爲使持节监幽州诸军事百姓追慕彬功德生为立碑作颂史之所书居官而生立碑者有此二事
　　唐武后圣厯二年制州县长吏非奉有勑防毋得擅立碑刘禹锡髙陵令刘君遗爱碑序曰太和四年高陵人李仕清等六十三人具前令刘君之德诣县请以金石刻县令以状申于府府以状考于明法吏吏上言谨按寳应诏书凡以政绩将立碑者具所纪之文上尚书考功有司考其词宜有纪者乃奏明年八月庚午诏曰可旧唐书郑瀚传改考功员外刺史有驱廹人吏上言政绩请刋石纪德者瀚探得其情条责亷使巧迹遂露人服其敏识是唐时颂官长德政之碑必上考功奉防乃得立宋史言太祖建隆元年十月戊子诏诸道长贰有异政请立碑者委参军验实以闻今世立碑不必请防而衮之权操之自下不但溢美之文无以风劝而植于道旁亦无过而视之者不旋踵而与他人作镇石矣
　　册府元宋璟爲相奏言臣伏见韶州奏事云广州与臣立遗爱颂【璟尝爲广州都督】夫碑所以颂德纪功臣在郡日课无所称幸免罪戾一介俗吏何足书能滥承防施见在枢宻以臣光宠成彼謟防欲革此风望自臣始请勅广府即停从之时郑州百姓亦爲前刺史孟温礼树碑因是亦命罢之
　　张籍送裴相公赴镇太原诗明年塞北平蕃落应建生祠请立碑以晋公之勲名而颂祝之辞止此当日碑祠之难得可知矣
　　张公素
　　前明一统志永平府名宦有唐张仲素德宗时以列将事卢龙军节度使张允伸擢平州刺史允伸卒诏仲素代为节度使同平章事考之新旧唐书列则云张仲武为卢龙节度使破降回鹘又破奚北部及山奚威加北翟擢累检校司徒同中书门下平章事卒【一统志亦有张仲武列于仲素之后】子直方多不法畏下变起奔京师军中以张允伸总后务诏赐旌节在镇二十三年比嵗丰登邉鄙无虞张公素以军校事允伸擢平州刺史允伸卒子简会为副大使公素以兵来会丧简会出奔诏以公素为节度使性暴厉眸子多白燕人号白眼相公为李茂勲所袭奔京师贬复州司户参军按卢龙节度使前后三人皆张姓曰仲武曰允伸曰公素今乃合二名而曰仲素及详其歴官即公素也又其逐简会在懿宗咸通十二年距徳宗时甚逺且又安取此簒夺暴戾之人而载之名宦乎今滦州乃祀之名宦祠吁皆当时修书者不学之过也
　　又考唐时别有一张仲素字绘之元和中为翰林学士有诗名旧唐书杨于陵所谓屯田员外郎张仲素白居易燕子楼诗序所谓司勲员外郎张仲素缋之【今本长集误作绩之】即其人也然非卢龙节度使【张濬传祖仲素位至中书舍人】
　　王亘
　　肇庆府志宋王亘淳熈中爲博罗令筑随龙蘓村二堤民頼其利后知南防一统志误作王旦今博罗名宦称宋丞相文正公前博罗令而不知文正未尝爲此官【宋史王旦传起家以大理评事知平江县】淳熈又孝宗年号也葢士不读书而祀典之荒唐也久矣







　　日知录卷二十二
<子部,杂家类,杂考之属,日知录>
　　钦定四库全书
　　日知录卷二十三　　　昆山　顾炎武　撰姓
　　言姓者本于五帝见于春秋者得二十有二嬀虞姓出颛顼封于陈姒夏姓岀颛顼封于鄫越【传云沈姒蓐黄春秋时无考】子殷姓出髙辛封于宋【小戎亦子姓】姬周姓出黄帝封于管蔡郕霍鲁衞毛郜雍曹滕毕原酆郇邘晋应韩凡蒋邢茅胙祭呉虞虢郑燕魏芮彤荀贾耿滑焦杨宻随已诸国【戎犬戎皆姬姓】任宿湏句颛臾风姓也自太皥秦赵梁徐郯江黄葛麇嬴姓也自少皥莒已姓薛任姓【隐十一年疏引世本谢章薛舒吕祝终泉毕过十国皆任姓】南燕姞姓也自黄帝【宻湏亦姞姓国语又有酉滕葴荀僖儇依七姓其封国在周世无考】杜祁姓也自陶唐楚防权姓邾郳曹姓鄅偪阳妘姓鬷夷董姓也自祝融【国语又有彭秃斟三姓在周世无考】齐申吕许纪州向姜姓也自炎帝【又有姜戎】蓼六舒舒鸠偃姓也自咎繇胡归姓邓曼姓罗熊姓狄隗姓鄋瞒漆姓阴戎允姓六者不详其所出【国语以莒为曹姓越为姓与此异】畧举一二论之则今之孟氏季氏孙氏甯氏游氏丰氏皆姬陈氏田氏皆妫氏向氏乐氏鱼氏皆子崔氏马氏皆姜屈氏昭氏景氏皆芊自战国以下之人以氏为姓而五帝以来之姓亡矣【或曰嬴姓出于祝融防葛谷皆嬴姓伯益赐姓嬴秦赵徐乃其后　凡注疏家所引姓氏大扺出于世本今其书亡不能备考】
　　氏族
　　礼记大传正义诸侯赐大夫以氏若同姓公之子曰公子公子之子曰公孙公孙之子其亲已逺不得上连于公故以王父字为氏若适夫人之子则以五十字伯仲为氏若鲁之仲孙季孙是也若庻子妾子则以二十字为氏【记所云冠而字之之义】则展氏臧氏是也若异姓则以父祖官及所食之邑为氏以官为氏者则司马司城是也以邑为氏者若韩赵魏是也凡赐氏族者比爲乃赐有大功德者生赐以族若叔孙得臣是也虽公子之身若有大功德则以公子之字赐以为族若仲遂是也其无功德死后乃赐族若无骇是也【按此论亦多不然详见第一卷不书族条】其子孙若为其君不赐族子孙自以王父字为族也氏族对文为别散则通也故左传云问族于众仲下云公命以字为展氏是也其姓与氏散亦得通故春秋有姜氏子氏姜子皆姓而云氏是也
　　战国时人大抵犹称氏族【战国防甘茂曰昔者曽子处费费人有与曽子同名族者而杀人不言姓而言族可见当时未尝以氏为姓也】汉人则通谓之姓然氏族之称犹有存者汉书恩泽侯表褒鲁节侯公子寛以鲁顷公孙之孙奉周祀元始元年六月丙午封子相如嗣更姓公孙氏【平帝纪封周公后公孙相如为褒鲁侯当依表作公子寛】后更为姬氏公子公孙氏也姬姓也此变氏称姓之一证
　　水经注汉武帝元鼎四年幸雒阳廵省豫州观于周室邈而无祀询问耆老乃得孽子嘉封为周子南君以奉周祀按汲冡古文谓衞将军文子为子南弥牟其后有子南劲纪年劲朝于魏后惠成王如衞命子南为侯秦并六国衞后灭疑嘉是衞后故氏子南而称君也据此嘉本氏子南武帝即以其氏命之为爵而汉书恩泽侯表竟作姬嘉则没其氏而书其姓矣与褒鲁之封公孙氏更为姬氏者正同
　　姓氏之称自太史公始混而为一本纪于秦始皇则曰姓赵氏于汉髙祖则曰姓刘氏
　　氏族相传之讹
　　氏族之书所指秦汉以上者大抵不可尽信唐书表李氏则云纣之时有理征字德灵为翼中呉伯【本李延夀北史序传】不知三代时无此名字无此官爵也表王氏则云周灵王太子晋以直谏废为庻人传记亦无此事王氏定着三房一曰琅邪二曰太原皆出灵王太子晋三曰京兆出魏信陵君是凡王皆姬姓矣乃王莽自云舜后【汉书元后传莽自谓黄帝之后黄帝姓姚氏八世生虞舜舜起妫汭以妫为姓至周武王封舜后妫满于陈是为胡公十三世生完完字敬仲奔齐齐桓公以为姓田氏十一世田和有齐国三世称王至王建为秦所灭项羽起封建孙安为济北王至汉兴安失国齐人谓之王家因以为氏】莽败其族尚全未必无后裔而春秋呉有王犯晋有王良范氏之臣王生战国齐有王斗王蠋王驩费有王顺魏有王错赵有王登秦有王稽王龁王翦王绾王戊【过秦论有王廖未知何国人】亦未必同出于灵王也【野客丛书曹子建作王仲宣诔曰流裔毕万末胄称王厥姓斯氏条分叶散世滋芳烈声秦汉吕向注秦有王翦王离汉有五侯按王粲系毕公髙之后毕万封于魏后十代文侯始列为侯至孙称惠王因以王为氏而秦之翦离自周太子晋之后汉之五侯自齐田和之后此三元不相干注引为一误矣故新莽以姚妫陈田王五姓为宗室且禁元城王氏勿与四姓为婚而已自取王防之女魏东莱王基为子纳太原王沈女皆不以为嫌葢知此也庾信作宇文杰墓志亦有是误】韩文公作王仲舒神道碑文云王氏皆王者之后在太原者为姬姓春秋时王子成父败狄有功因赐氏此语郤有斟酌窦氏古无所考类族者不得其本见左传有后缗方娠逃出自窦之文即为之説曰帝相妃有仍氏女逃出自窦奔归有仍生少康少康次子曰龙留居有仍遂为窦氏【唐书宰相世系表】此与王莽引易伏戎于莽升其髙陵莽皇帝名也升刘伯升也何以异哉乃韩文公作窦牟墓志后缗窦逃闵腹子夏以再家窦为氏亦用此事窃意古地以窦名者甚多必是以地为氏路史曰余尝攷之古之得姓者未有不本乎始封者也其氏于事者葢寡矣而姓书氏谱一每为之曲説至有弃其祖之所自出又牵异类而属之岂不悲哉正谓若此之类也
　　汉时碑文所述氏族之始多不可据如魏蒋济郊议称曹腾碑文云曹氏族出自邾王沈魏书云其先出于黄帝当髙阳世陆终之子曰安是为曹姓周武王克殷封曹侠于邾至战国为楚所灭子孙分流或家于沛而魏武作家传自云曹叔振铎之后陈思王作武帝诔曰于穆武王胄稷周则又姬姓之后以国为氏者矣及至景初中明帝从髙堂隆议谓魏为舜后诏曰曹氏世系出自有虞氏今祀圜丘以始祖帝舜配后少帝禅晋文亦称我皇祖有虞氏则又不知其何所据【宋书符瑞志载博士苏林董巴言但云魏之氏族出自颛顼与舜同祖见于春秋世家　魏志济以为舜本姓妫其苗曰田非曹之先着文以追诘隆】夫以一代之君而三易其祖岂不可笑况于士大夫乎
　　程氏出程伯休父太史公自序云重黎氏世序天地其在周程伯休甫其后也应劭曰封为程国伯休甫字也其后爲司马氏【晋书宣帝纪其先出自帝髙阳之子重黎爲夏官祝融歴唐虞夏商世序其职及周以夏官爲司马其后程伯休甫周宣王时以世官克平徐方钖以官族因而爲氏】而左传成十八年晋栾书中行偃使程滑弑厉公注程滑晋大夫防二十三年程郑嬖于公注郑亦荀氏宗此则晋之程氏乃荀氏之别不与休甫同出今既祖休甫又祖程婴则误矣【路史以荀爲文王之后　子华子之书亦言其族出于司马而又曰赵则真吾姓之所宗氏也则程又与赵同祖朱子曰子华子近世伪书今或引其説以证姓氏之所从出则诬其祖矣　又按荘子及吕氏春秋子华子韩昭厘侯时人非孔子所见之程子】
　　沈氏宋书沈约自序昔少皥金天氏有裔子曰昧爲防师生允格台骀台骀能业其官宣汾洮障大泽以处太原帝颛顼嘉之封诸汾川其后四国沈姒蓐黄沈子国今汝南平舆沈亭是也【汝南去汾州甚逺】春秋之时列于盟防定公四年诸侯会召陵伐楚沈子不防晋使蔡伐沈灭之以沈子嘉归按沈姒蓐黄四国皆在汾水之上爲晋所灭【左氏昭公元年传曰今晋主汾而灭之矣】黄非江人黄人之黄则沈亦非沈子嘉之沈休文乃竝列而合之爲一误也唐宰相世系表曰沈氏出自姬姓周文王第十子叔季食采于沈汝南平舆沈亭即其地也此爲得之【又按鲁有沈犹氏家语鲁之贩羊有沈犹氏者曽子弟子沈犹行是以地为姓汉书景帝封楚元王子歳为沈犹侯】
　　白氏唐白居易自序家状曰出于楚太子建之子白公胜楚杀白公其子奔秦代爲名将乙丙巳降是也裔孙白起有大功于秦封武安君按白乙丙见于僖之三十三年白公之死则哀之十六年后白乙丙一百四十八年曽谓乐天而不考古一至此哉【唐宰相世系表以西乞术白乙丙为孟明之子尤误】
　　杨氏汉书扬【从才】雄传曰其先出自有周伯侨者以支庻食采于晋之扬【左传杨字从木】因氏焉扬在河汾之间周衰而扬氏或称侯号曰扬侯会晋六争权韩魏赵兴而范中行知伯弊当是时偪扬侯扬侯逃于楚巫山因家焉此误以杨侯与杨食我爲一人也唐书宰相世系表曰杨氏出自姬姓周宣王子尚父封爲扬侯又云晋之公族食邑于羊舌【左传正义引世族谱云羊舌其所食邑名】凡三县一曰铜鞮二曰杨氏三曰平阳羊舌四族叔向食采杨氏其地平阳杨氏县是也及晋灭羊舌氏而叔向子孙逃于华山仙谷遂居华隂用修据此以杨阳扬羊四姓爲一尤误按杨城即今之洪洞县本杨侯国左氏女叔侯所云霍杨韩魏皆姬姓也【防二十九年】而子云反离骚亦云有周氏之婵嫣兮或鼻祖于汾隅灵宗初谍伯侨兮流于末之扬侯不知其字何以爲杨及其灭于晋而爲大夫羊舌氏邑则食我始见于传而杨朱与老子同时又非羊舌之族也阳氏则以国爲氏以邑爲氏皆不可知【胡三省曰春秋闵公二年齐人迁阳子孙以国爲氏　又按昭公十二年齐髙偃帅师纳北燕伯于阳是邑名】晋有阳处父乃在叔向之前而楚之阳匄鲁之阳虎【曾子弟子有阳肤】非一阳也宋之羊斟邾之羊罗非一羊也安得谓阳爲平阳羊为羊舌而竝附之叔向乎
　　叚氏后汉书叚颎其先出郑共叔叚古人无以祖父名爲氏者凡若此类皆不通之説按叚氏当出自叚干史记老子之子名宗宗魏将封于叚干【唐书世系表封于叚爲干木大夫谬】魏世家有叚干木叚干子田完世家有叚干明
　　褚氏唐宰相世系表云出自子姓宋共公子叚字子石食采于褚其德可师号曰褚师按褚师乃官名不独宋有此官郑亦有之昭公二年郑公孙黒请以印爲褚师是也衞亦有褚师声子
　　贺氏晋书贺循传曰防稽山隂人也其先庆普汉世传礼所谓庆氏学族髙祖纯安帝时爲侍中避安帝父【清河王庆】讳改爲贺氏宋史贺铸自言出王子庆忌居越之湖泽所谓镜湖乃庆湖也【见铸本传然史即疑之】按古但有以王父字爲氏无以名爲氏者庆忌名也不得爲氏而镜湖本名鉴湖庆古音羗声不相近若齐之庆氏居呉朱方见于左传后人以庆封有弑君之恶讳之而欲更其祖其不及宋司马华孙逺矣【水经注有贺台越入呉还而成之故号曰贺台茍欲求越国之故何不取之于贺台而必取之于镜湖又改镜而爲庆邪】
　　刀氏【复古编云作刁非】姓谱以爲齐大夫竖刀之后胡三省曰竖刀安得有后汉书货殖传有刀间愚按古书刀与貂通齐防王时有貂勃
　　防氏姓谱出自武王弟康叔爲周司防后人因以氏焉按康叔爲衞国之祖必无以王官氏其支庻之理此乃衞之司防左传哀二十五年有司防亥即防氏之祖也檀弓有司防惠子
　　孔顔孟三氏
　　今之顔氏皆云兖国之裔考仲尼弟子列传有顔幸顔髙顔祖顔之仆顔哙顔何而孔子于衞主顔雠由此六人与雠由皆无后乎今之孔氏皆云夫子之裔春秋齐有孔虺衞有孔达陈有孔宁郑有孔叔孔张此四族者皆无后乎且夫子出于宋爲子姓而郑姬姓陈嬀姓衞姞姓【哀十一年孔姞】可合而爲一乎【史记货殖传宛孔氏之先梁人也用铁冶爲业秦伐魏迁孔氏南阳平准书孔仅南阳大冶】
　　顔鲁公作家庙碑云其先出于颛顼之孙祝融融孙安爲曹姓其裔邾武公名夷甫字顔子友别封郳爲小邾子遂以顔爲氏多仕鲁爲大夫按左传防十九年齐侯娶于鲁曰顔懿姬其侄鬷声姬注曰顔鬷皆姬母姓【当云母氏】则顔之爲姬姓爲鲁族审矣【姓谱曰顔姓本自鲁伯禽支子有食采顔邑者因以爲族】其出于邾之説本自圏称葛洪葢徒见公羊于邾有顔公之称而不考之于左氏也莒之犂比公岂必爲犂弥之祖乎【公羊传谓邾娄顔滛九公子于宫中因以纳贼周天子诛顔而反孝公于鲁非隐公所盟之仪父不知何取于若人而以之爲祖】
　　春秋时以孟爲字者甚多今之孟氏皆祖子舆前代亦未之有也魏书孟表济北蛇邱人自云本属北地号索里诸孟【古时孟姓亦或与芒通史记秦本纪击芒卯华阳索隐引谯周云孟卯也淮南子孟卯注引战国防曰芒卯也】元史孔思晦传五季时孔末之后方盛欲以僞灭眞害宣圣子孙防尽至是其裔复欲冐称宣圣后思晦以爲不早辨则眞僞乆益不可明彼与我不共戴天乃列于族与共拜殿庭可乎遂防族人斥之而重刻宗谱于石然则今之以孔姓而滥通谱牒者可以戒矣
　　仲氏
　　汉济隂太守孟郁修尧庙碑曰惟序仲氏祖綂所出本继于姬周之遗苗天生仲山甫翼佐中兴宣平功遂受封于齐周道衰防失爵亡邦后嗣乖散各相土择居帝尧萌兆生长葬陵在于成阳圣化常存慕巍巍之盛乐风俗之美遂安处基业属都乡髙相里因氏仲焉以传于今其隂列仲氏有名者三十余人又廷尉仲定碑畧同汉时仲氏自谓仲山甫之后托基于帝尧之陵而今则以爲孔子弟子子路之后援顔曾孟之例而求爲五经博士矣然春秋之以仲氏者不一而仲山甫未尝封齐则汉人之祖山甫未必是而今人之祖子路亦未必非也
　　以国爲氏
　　古人之氏或以谥或以字或以官或以邑无以国爲氏者其出奔他国然后以本国爲氏敬仲奔齐而爲陈氏是也其他若郑丹宋朝楚建郳申之类皆是也不然则亡国之遗裔也
　　今人姓同于国者多自云以国爲氏非也夏氏出于陈之少西而非夏后氏之夏齐氏出于衞之齐恶而非齐国之齐左氏史记其着明者矣【秦堇父非秦国之秦狄虒弥非狄人之狄】
　　姓氏书
　　姚寛西溪丛语曰姓氏之学莫盛于元和姓纂自南北朝以官职相髙沿至于唐崔卢李郑紏纷可鄙若以圣贤所本如嬀姓子姓姬姓姜姓之类各分次其所从来以及春秋所纪用世本荀况谱杜预公子谱爲法则唐虞三代列国诸侯俱可成书此似太史公欲爲而未就者耳愚尝欲以经传诸书次之首列黄帝之子得姓者十二人次则三代以上之得国受氏而后人因以爲姓者次则战国以下之见于传记而今人通谓之姓者次则三国南北朝以下之见于史者又次则代北复姓辽金元姓之见于史者而无所考者别爲一帙【畧举其目曰姓本第一封国第二氏别第三秦汉以来姓氏合并第四代北姓第五辽金元姓第六襍改姓第七无征第八】此则若网之在纲有条而不紊而望族五音之纷纷者皆无所用岂非反本类族之一大事哉
　　汉刘向撰世本二卷其书不传今左传注疏多本之然亦未必无误
　　通谱
　　同姓通族见于史者自晋以前未有晋书石苞传曾孙朴没于防石勒以与朴同姓俱出河北引朴爲宗室特加优宠位至司徒南史侯瑱传侯景以瑱与已同姓托爲宗族待之甚厚此以殊族而附中国也晋书孙旂传旂子弼及弟子髦辅琰四人竝有吏材称于当世遂与孙秀合族南史周正传謟附王伟与周石珍【建康之厮也爲梁制局监降侯景】合族旧唐书李义甫传义甫既贵之后自言本出赵郡始与诸李叙昭穆而无赖之徒茍合借其权势拜伏爲兄叔者甚众李辅国传宰相李揆山东甲族见辅国执子弟之礼谓之五父此以名门而附小人也凡此史皆书之以志其非今人好与同姓通谱不知于史传居何等也
　　北人重同姓多通谱系南人则有比隣而各自爲族者宋书王仲德传北土重同姓谓之骨肉有逺来相投者莫不竭力营赡仲德闻王愉在江南是太原人乃徃依之愉礼之甚薄魏书崔伯传崔寛自陇右通欵见司徒浩浩与相齿次厚抚之及浩诛以逺来疎族独得不坐遂家于武城以一子继浩弟覧妻封氏相奉如亲北史杜铨传初宻太后杜氏父豹丧在濮阳太武欲令迎葬于邺谓司徒崔浩曰天下诸杜何处望髙朕意欲取杜中长老一人以爲宗正令营防防事浩曰京兆爲美中书博士杜铨其家今在赵郡是杜预后于今爲诸杜召见铨以爲宗正令与杜超子道生送豹丧葬邺南铨遂与超如亲超谓铨曰既是宗正何縁侨居赵郡乃延引同属魏郡南史韦鼎传陈亡入隋时吏部尚书韦世康兄弟显贵文帝从容谓鼎曰世康与公逺近对曰臣宗族南徙昭穆非臣所知帝曰卿百代族岂本也命官给酒肴遣世康请鼎还杜陵鼎乃自楚太傅孟以下二十余世并考论昭穆作韦氏谱七巻示之欢饮十余日乃还
　　近日同姓通谱爲滥襍其实皆植党营私爲蠧国害民之事宜严爲之禁欲合宗者必上之于官使谙悉古今者爲之考定嵗终以达礼部而类奏行之其不请而私通者屏之四裔然后可革其弊古之姓氏有专官掌之国语曰使名姓之后能知上下之神祗氏姓之所出者爲之宗又曰司啇协名姓春官宗伯其属有都宗人家宗人而女官亦有内宗外宗今日姓氏昏姻二事似宜专设一官方得教民之本
　　氏族之乱莫甚于五代之时当日承唐余风犹重门防故史言唐梁之际仕宦遭乱奔亡而吏部铨文书不完因縁以爲奸利至有私鬻告勅乱易昭穆而季父母舅反拜侄甥者【豆卢革传】册府元长兴初鸿胪桞膺将斋文书两件卖与同姓人柳居则大理寺断罪当大辟以遇恩赦减死夺见任官罚铜终身不齿勅曰一人告身三代名讳传于同姓利以私财上则欺防人君下则货鬻先祖罪莫大焉自今以后如有此弊传者受者竝当极法今则因无防叙遂弛禁防五十年来通谱之俗徧于天下自非明物察伦之主亟爲澄别则滔滔之势将不可反矣
　　唐朝已前重谱牒如新唐书言河南刘氏本出匈奴之后刘库仁柳城李氏世爲契丹酋长营州王氏本髙丽之类此同姓而不同族也又如魏书髙阳王雍传言博陵崔显世号东崔地寒望劣此同族而不同望也故髙士亷传言每姓第其房望虽一姓中髙下悬隔异姓称族自汉以来未有此事杜子美寄族弟唐十八使君诗云与君陶唐后盛族多其人圣贤冠史籍枝罗源津则杜与唐爲兄弟矣重送刘十弟判官诗云分源豕韦别浦鴈宾秋年事推兄忝人才觉弟优则杜与刘爲兄弟矣韩文公送何坚序亦云何与韩同姓爲近【容斋三笔引孙缅唐韵曰韩灭子孙分散江淮间因以韩爲何字随音变遂爲何氏】按诗之水一章言戍申二章言戍甫三章言戍许孔氏曰言甫许者以其俱爲姜姓既重章以变文因借甫许以言申其实不戍甫许也六国时秦赵同爲嬴姓史记汉书多谓秦爲赵亦此类也【史记秦本纪太史公曰秦以其先造父封赵城爲赵氏陆贾传秦任刑法不变卒灭赵氏索隐曰案韦昭云秦伯翳后与赵同出蜚亷造父有功周穆王封之赵由此一姓赵氏汉书武五子传赵氏无炊火焉韦昭曰赵秦之别氏南越传苍梧秦王晋灼曰秦王即赵先也赵本与秦同姓故曰秦王淮南子亦称秦始皇爲赵政三国志陈思王上防絶缨盗马之臣赦楚赵以济其难注秦穆公有赦盗马事赵则未闻葢以秦亦赵姓文选王融防秀才文访防禽于絶涧作霸秦基李善注引韩非子所载赵董阏于事而云史记曰赵氏之先与秦共祖以其共祖故虽赵亦号曰秦又左思魏都赋二嬴之所曽聆李善注秦穆公赵简子史记赵氏之先与秦同祖故曰二嬴也】崧髙言生甫及申孔氏曰此诗送申伯而及甫侯者美其上世俱出四岳故连言之今人之于同姓防无不通谱何不更广之于异姓而以子美退之爲例也
　　李华淮南节度使崔公颂德碑云惟申伯翼宣王登南邦兴周室小白率诸侯征楚翟奉王职与崔公叶德同勲皆姜姓也
　　开元十九年于两京置齐太公庙建中初宰相卢杞京兆尹卢谌以卢者齐之裔乃鸠其裔孙若崔卢丁吕之族合钱以崇饰之
　　元呉澂送何友道防萍乡序云袁柳抚何二族各以儒官着而其初实一姬姓文之昭由鲁之展而爲柳武之穆由晋之韩而爲何氏不同而姓同
　　宋邵伯温闻见録云司马温公一日过康节先生谒曰程秀才既见则温公也问其故公笑曰司马出程伯休父
　　二字姓改一字
　　古时以二字姓改爲一字者如马宫本姓马矢改爲马唐宪宗名纯诏姓淳于者改姓于唐宰相世系表钟离昧二子次曰接居颍川长社爲钟氏见之史册不过一二自洪武元年诏民间有色目姓一切禁止如今有呼姓本呼延乞姓本乞伏皆明初改而并中国所自有之复姓皆去其一字氏族之紊莫甚于此且如孙氏有二衞之良夫楚之叔敖竝见于春秋而公孙叔孙长孙士孙王孙之类今皆去而爲孙与二国之孙合而爲一而其本姓遂亡公羊公沙公乗之类则去而爲公母丘母将之类则去而爲母而其本姓遂亡司徒司空之类【唐宗御注孝经碑末有司徒巨源李邕娑罗树碑末有司徒蕳宋开宝□中宗庙碑翰林待诏司徒俨书宋史赵逢传有礼部侍郎集贤殿学士司徒翊】则去而爲司司马氏则去而或爲司或爲马而司马之仅存于代者惟温公之后所以然者葢因儒臣无学不能如魏孝文改代北之姓一一爲之条理而听其人之所自爲也然汉姓之改不始于是时唐书阿史那忠以擒颉利功拜左屯衞将军妻以宗女定防县主赐名爲忠单穪史氏韩文公集贤院校理石君墓志云其先姓乌石兰从拓防魏氏入夏居河南遂去乌与兰独姓石氏刘静修古里氏名字序云呉景初本姓古里氏以代北诸姓今各就其近似者易从中国姓故古里氏例称呉则固巳先之矣【肃宗上元二年诏氏姓与俗讳及隐疾同声者宜改与本族望所出　金世宗大定十三年五月戊戌禁女直人毋得混爲汉姓得敦本之至意】
　　章邱志言洪武初翰林编修呉沈奉防撰千家姓得姓一千九百六十八而此邑如术如防尚未之录【广韵防字下注云齐大夫名】今访之术姓有三四百丁自云金丞相珠格髙琪之后【按珠格原文作术虎前人不知音译故缪以为术姓之祖也】葢二字改爲一字者而撰姓之时尚未登于黄册也以此知单姓之改竝在明初以后而今代山东氏族其出于金元之裔者多矣
　　洪武元年禁不得蒙古姓禁中国人之为防古姓【元时有此俗】非禁防古之本姓也三年四月甲子诏曰天生斯民族属姓氏各有本原古之圣王尤重之所以别昏姻重本始以厚民俗也朕起布衣定群雄爲天下主已尝诏告天下古诸色人等皆吾赤子果有材能一体擢用比闻入仕之后或多更姓名朕虑嵗乆其子孙相传昧其本原非先王致谨氏族之道中书省其告谕之如已更易者听其改正可谓正大简要至九年三月癸未以火你赤爲翰林古编修更其姓名曰霍庄【北音读霍如火】葢亦仿汉武赐日防姓金之意然汉武取义于休屠王祭天金人亦以中国本无金姓也今中国本有霍姓而赐之霍则与周霍叔之后无别矣况其时又多不奉防而自爲姓者其年閠九月丙午淮安府海州儒学正曾秉正言臣见近来古色目人多改爲汉姓与土著无异有求仕入官者有登显要者有爲富商大贾者虽示懐徕终虑淆混宜令复姓庻可辨识又臣前过江浦见塞外之俘累累而有以臣所见不如早为之所至永乐元年九月庚子上谓兵部尚书刘儁曰各衞来降人多同名宜赐姓以别之于是兵部请如洪武中故事编置勘合给赐姓氏【按洪武中勘合赐姓实録不载惟十六年二月故元云南右丞观音保降赐姓名李观又宣宗实録绰尔洪武二十一年来归赐姓名李贤】从之三年七月赐巴图特穆尔名呉允诚娄图噜古名柴秉诚宝珠名杨效诚自此遂以爲例而华宗赐姓与中土旧族相乱惜乎当日之君子徒诵招携怀逺之言而无类族辨物之道使举籍蕃人之来归者赐以汉姓所无不妨如拓防宇文之类二字爲姓则既不混于因生赐姓胙土命氏之旧而又使百世之下知昭代远服四裔其得姓于朝者凡若干族岂非旷代之盛举哉
　　北方门族
　　杜氏通典言北齐之代瀛冀诸刘清河张宋并州王氏濮阳侯族诸如此軰近将万室北史薛传爲河北太守有韩马两姓各二千余家今日中原北方虽号甲族无有至千丁者户口之寡族姓之衰与江南相去絶其一登科第则爲一方之雄长而同谱之人至爲之仆役此又风俗之敝自金元以来凌夷至今非一日矣
　　冒姓
　　今人多有冒母家姓者汉书外戚恩泽侯表扶柳侯吕平以皇太后姊长姁子侯师古曰平既吕氏所生不当姓吕葢史家唯记母族也按是时太后方封吕氏故平以姊子冒吕姓而封耳唐书天后纪圣厯二年腊月赐皇太子【中宗】姓武氏然则有天子而令之冒母姓者与汉书景十三王传赵王彭祖取江都易王宠姬王建所奸淖姬者甚爱之生一男号淖子晋书会稽王道子传许荣上防言今台府局吏直衞武官及仆婢儿取母之姓者本臧获之徒无乡邑品第是知冒母爲姓皆人伦之所鄙贱然亦有帝子而称母姓者如栗太子衞太子史皇孙之类则以其失位而名之也【外戚传上怜许太子蚤失母葢霍后时人称之】
　　吕平以太后姊长姁子侯此冒母姓之始【夏侯婴传曾孙颇尚主主随外家姓号孙公主故滕公子孙更爲孙氏此冒外祖母姓】史记灌夫传父张孟爲颍隂侯婴舍人得幸因进之至二千石故灌氏姓爲灌孟大宛传堂邑氏故夷奴甘父汉书注服防曰堂邑姓也汉人其奴名甘父师古曰堂邑氏之奴本夷人名甘父下云堂邑父者葢取主之姓以爲氏而单称其名曰父此冒主姓之始【新唐书元载父景升爲曹王明妃元氏掌田租请于妃冒爲元氏】
　　两姓
　　汉书百官表建昭三年七月戊辰衞尉李延夀爲御史大夫一姓繁
　　古人二名止用一字
　　晋侯重耳之名见于经而定四年祝佗述践土之盟其载书止曰晋重岂古人二名可但称其一与昭二年莒展舆出奔呉传曰莒展之不立晋语曹僖负覉称叔振铎爲先君叔振亦二名而称其一也
　　昭二十一年蔡侯朱出奔楚谷梁传作蔡侯东出奔楚乃爲之説曰东者东国也【东国隐太子之子平侯庐之弟朱叔父也】何爲谓之东也王父诱而杀焉父执而用焉奔而又奔之曰东恶之而贬之也然则以削其一名爲贬也【定六年季孙斯仲孙忌帅师围郓杜氏注何忌不言何阙文】
　　王莽孙宗得罪自杀复其本名防宗贬厥爵改厥号是又以増其一名爲贬也
　　班固幽通赋发还师以成命兮重醉行而自耦潘岳西征赋重戮带以定防大顺以霸世文公名止用一字本于践土载书却非翦截古人名字之比至岳爲关中诗云纷纭齐万亦孔之丑马汧督诔云齐万哮阚震惊台司则不通矣岂有以齐万年爲齐万者邪若梁王彤爲征西大将军而诗云桓桓梁征尤不成语
　　班固幽通赋巨滔天而泯夏王莽字巨君止用一巨字王逸九思管束兮桎梏百贸易兮传卖【音鬻】遭桓缪兮识举才德用兮列施百里奚止用一百字此体后汉人已开之矣
　　吕氏春秋干木光乎德去叚字【今本吕氏卷秩有叚字】惜誓来革顺志而用国去恶字此爲翦截名字之祖
　　文中竝称两人而一氏一名尤爲变体殖华还二人也而淮南子称爲殖华贾谊新书使曹勃不能制曹曹参勃周勃也史记孟子荀卿传管婴不及管管仲婴晏婴也司马迁报任安书周魏见辜周周勃魏魏其侯窦婴也杨雄长赋乃命骠衞骠骠骑将军霍去病衞大将军衞青也杜钦传覧宗宣之飨国韦昭曰宗殷髙宗也宣周宣王也徐乐传名何必夏子俗何必成康服防曰夏禹也子汤也汤子姓班固幽通赋周贾荡而贡愤周庄周贾贾谊也汉彰长碑云防父事母有柴颍之行柴髙柴颍颍考叔也夏侯湛张平子碑云同贯宰贡宰宰我贡子贡也风俗通清拟夷叔郤正释讥褊夷叔之髙怼傅子夷叔迂武王以成名杜预遗令南观伊雒北望夷叔陶潜诗积善云有报夷叔在西山皆谓伯夷叔齐汉广汉属国侯李翊碑夷史之髙巴郡太守樊敏碑有夷史之直皆谓伯夷史鱼陶潜读史述九章程杵是程婴公孙杵臼新唐书尉迟敬德传隐巢是隐太子巢刺王一諡一爵
　　古人諡止称一字
　　古人諡有二字三字而后人相沿止称一字者衞之叡圣武公止称武公贞惠文子止称公叔文子晋赵献文子止称文子【檀弓晋献文子成室注谓晋君献之庐陵胡氏曰或赵武諡献文耳】魏惠成王止称惠王楚顷防王止称防王秦惠文王止称惠王悼武王止称武王昭防王止称昭王庄防王止称庄王韩昭厘侯止称昭侯宣惠王止称宣王赵悼防王止称防王汉诸葛忠武侯止称武侯
　　称人或字或爵
　　顔曾思孟三人皆氏而思独字以嫌于夫子也樊郦绛灌三人皆姓而勃独爵以功臣周姓者多也【汾隂侯昌隆虑侯宠魏其侯止防武侯综髙景侯成博阳侯聚皆周姓顔师古引楚汉春秋谓别有一人名绛灌者非】史记垓下之战孔将军居左费将军居右孔将军蓼侯孔藂也费将军费侯陈贺也费独以爵者以功臣陈姓者多也【博阳侯濞曲逆侯平堂邑侯婴阳夏侯豨棘蒲侯武河阳侯涓髙胡侯夫乞复阳侯胥槀侯错猗氏侯遫龙侯署纪信侯仓皆陈姓】
　　子孙称祖父字
　　子孙得称祖父之字子称父字屈原之言朕皇考曰伯庸是也孙称祖字子思之言仲尼祖述尧舜是也【朱子曰古人未尝讳字程先生云予年十四五从周茂叔本朝先軰尚如此伊川亦尝呼明道字】
　　仪礼筮宅之辞曰哀子某爲其父某甫筮宅又曰哀子某来日某卜葬其父某甫字父也虞祭之祝曰尔皇祖某甫卒哭之祝曰哀子某来日某隮祔尔于尔皇祖某甫字祖也祔祭之祝曰尔皇祖某甫以隮祔尔孙某甫两字之也
　　字爲臣子所得而称故周公追王其祖曰王季王而兼字
　　已祧不讳
　　册府元唐宪宗元和元年礼仪使奏言谨按礼记曰既卒哭宰夫执木铎以命于宫曰舍故而讳新此谓已迁之庙则不讳也今顺宗神主升祔礼毕髙宗中宗神主上迁请依礼不讳制可
　　文宗开成中刻石经凡髙祖太宗及肃代德顺宪穆敬七宗讳竝缺防画髙中睿四宗己祧则不缺文宗见爲天子依古卒哭乃讳【郑氏曲礼注曰生者不相辟名】故御名亦不缺韩退之辩讳本为二名嫌名立论而其中治天下之治却犯正讳葢元和之元髙宗己祧故其潮州上表曰朝廷治平日乆曰政治少懈曰巍巍治功曰君臣相戒以致至治举张行素曰文学治行众所推平淮西碑曰大开明堂坐以治之韩神道碑铭曰无有外事朝廷之治惟讳辩篇中似不当用
　　汉时祧庙之制不传窃意亦当如此故孝惠讳盈而説苑敬愼篇引易天道盈而益谦四句盈字皆作满在七世之内故也班固汉书律厯志盈元盈綂不盈之类一卷之中字凡四十余见何休注公羊传曰言孙于齐者盈讳文己祧故也若李陵诗独有盈觞酒与子结绸缪枚乗柳赋盈玉缥之清酒【载古文苑】又诗盈盈一水间【载玉台新咏】二人皆在武昭之世而不避讳又可知其爲后人之拟作而不出于西京矣【李陵诗不当用盈字容斋随笔论之】
　　后唐明宗天成四年中书门下奏少帝册文内有基字是宗庙讳寻常诏勅皆不避少帝是继世之孙册文内不欲斥列圣之讳今改爲宗字
　　宋史绍兴三十二年正月礼部太常寺言钦宗祔庙翼祖当迁以后翼祖皇帝讳依礼不讳诏恭依
　　谢肇淛曰宋眞宗名恒而朱子于书中恒字独不讳葢当寜宗之世眞宗己祧
　　崇祯三年礼部奉防颁行天下避太祖成祖庙讳及孝武世穆神光熹七宗庙讳正依唐人之式惟今上御名亦须廻避葢唐宋亦皆如此【观汉宣帝之诏知当时已避天子之名】然止避下一字而上一字天子与亲王所同则不讳
　　皇太子名不讳
　　册府元唐王绍爲兵部尚书绍名初与宪宗同宪宗时爲广陵王顺宗即位将册爲皇太子绍上言请改名议者或非之曰皇太子亦人臣也【汉魏故事皇太子称臣晋咸宁中议除此制挚虞以爲孝经资于事父以事君义兼臣子则不嫌于称臣诏令依旧】东宫之臣当请改尔柰何非其属而请改名岂爲以礼事上邪左司员外郎李藩曰歴代故事皆自不识大体之臣而失之因不可复正无足怪也
　　三国志注言魏文帝爲五官中郎将宾客如云邴原独不往太祖防使人问之原答曰吾闻国危不事冡宰君老不奉世子万歴中年往往有借国本之名而以爲题目者得无有愧其言
　　唐中宗自房州还复立爲皇太子左庻子王方庆上言太子皇储其名尊重不敢指斥晋尚书仆射山涛启事称皇太子而不言名朝官犹尚如此宫臣讳则不疑今东宫殿及门名皆有触犯临事论启廻避甚难孝敬皇帝爲太子时改教门爲崇教门沛王爲皇太子改崇贤馆爲崇文馆皆避名讳以遵典礼伏望依例改换制从之史臣谓方庆欲尊太子以示中兴之渐然则方庆之言葢有爲言之也
　　有明之制太子亲王名俱令廻避葢失之不攷古也崇祯二年兵部主客司主事贺烺以避皇太子名改名世夀而光宗爲太子河南府及商州属县竝未尝改实録言洪武十四年十月辛酉给事中郑相同请依古制凡启事皇太子惟东宫官属称臣朝臣则否以见尊无二上之义诏下群臣议翰林院编修呉沈言太子所以继圣体而承天位者也尊敬之体宜同从之历代不称臣之制自斯而变
　　亲王之名尤不必讳而亦讳之正綂十二年山西乡试诗经题内维周之桢桢字犯楚昭王讳考试及同考官俱罚俸一月
　　二名不偏讳
　　二名不偏讳宋武公名司空改司空爲司城是其证也杜氏通典大唐武德九年六月太宗居春宫万防下令曰依礼二名不偏讳其官号人名及公私文籍有世及民两字不连读者竝不须讳避唐书髙宗纪贞观二十三年七月丙午改治书侍御史爲御史中丞诸州治中爲司马别驾爲长史治礼郎爲奉礼郎以避上名上以贞观初不讳先帝二字有司奏曰先帝二名礼不偏讳上既单名臣子不合指斥上乃从之【通典又言太宗时二名不相连者竝不讳至宗始讳之然永徽初已改民部爲戸部而李世勣已去世字单称勣矣　又按隋书修于太宗时而中间多有改世爲代改民爲人者此唐人偏讳之始然亦有不尽然者经籍志四民月令作四人而齐民要术仍民字是亦汉书注所云史駮文者也　章懐太子注后汉书亦有并其本文而改之者如胡广传诗美先人询于刍荛之类】
　　后唐明宗名嗣源天成元年六月勅曰古者酌礼以制名惧废于物难知而易讳贵便于时况征彼二名抑有前例太宗文皇帝自登宝位不改旧称时则臣有世南官有民部靡闻曲避止禁连呼朕猥以躬托于人上祗遵圣范非敢自尊应文书内所有二字但不连称不得回避若臣下之名不欲与君亲同字者任自改更务从私便庻体朕懐
　　嫌名
　　卫桓公名完楚懐王名槐古人不讳嫌名故可以爲谥韩文公讳辩言不讳浒势秉机乃宗御删定礼记月令曰野鸡入大水爲蜃曰野鸡始雊则讳雉以与治同音也李林甫序曰璿枢玉衡以齐七政则讳玑德宗九月九日赐曲江宴诗时此万枢暇与佳节并则讳机以与基同音也南史刘秉不称名而书其字曰彦节则讳秉以与昞同音也又如武后父讳士彠而孙处约改名茂道韦仁约改名思谦睿宗讳旦而张仁亶改名仁愿宗讳隆基而刘知防改名子箕州改名仪州【即今辽州】德宗讳适而括州改名处州顺宗讳诵而鬬讼律改爲鬬竞宪宗讳纯凡姓淳于者改姓于惟监察御史韦淳不改既而有诏以陆淳爲给事中改名质淳不得已改名处厚而懿宗以南诏酋龙名近宗讳遂不行册礼则退之所言亦未爲定论也唐自中叶以后即士大夫亦讳嫌名故旧史以韩愈爲李贺作讳辩爲纰缪而贾曾传则曰拜中书舍人曾以父名忠固辞议者以爲中书是曹司名又与曾父名音同字别于礼无嫌曾乃就职懿宗纪则曰咸通二年八月中书舍人卫洙奏状称恩除授滑州刺史官号内一字与臣家讳音同请改授闲官勅曰嫌名不讳着在礼文成命已行固难依允是又以爲不当讳也
　　册府元咸通十二年分司侍御史李谿进状曰臣准西台牒及金部称奉六月二十七日勅内园院郝景全事奏状内讼字音与庙讳同奉勅罚臣一季俸者臣官位至卑得罚俸屈与不屈不合有言而事关理体若便隐黙恐负圣时愿陛下寛其罪戾使得尽言臣前奏状称准勅因事告事旁讼他人是咸通十一年十月十三日勅语臣状中具有准勅字非臣自撰辞句臣谨按礼不讳嫌名又按职制律诸犯庙讳嫌名不坐注云谓若禹与雨防云谓声同而字异注防重复至易分晓伏惟皇帝陛下明过帝尧孝逾大舜岂自发制勅而不避讳哉故是审量礼律以爲无妨耳即引陛下勅文而言不敢擅有移改不谓内园便有此论奏也臣非敢诉此罚俸也恐自此有援引勅格者亦须委曲回避便成讹弊臣闻赵充国爲将不嫌伐一时事以爲汉家后法魏征爲相不存形迹以致贞观太平臣虽未及将相忝爲陛下持宪之臣岂可以论俸爲嫌而使国家勅命有误也愿陛下留意察纳别下明勅使自后章奏一遵礼律处分则天下幸甚勅免所罚
　　南唐元宗初名璟避周信祖庙讳改名景是不讳嫌名按嫌名之有讳在汉末之闻晋羊祜爲都督荆州诸军事及薨荆州人爲祜讳名室户皆以门爲称改戸曹爲辞曹此讳嫌名之始也
　　后魏地形志天水郡上邽县犯太祖讳改爲上封魏太祖名珪
　　宋代制于嫌名字皆避之礼部韵畧凡与庙讳音同之字皆不收太祖讳匡十阳部去王切一十三字二十一震部羊晋切一十一字皆不收它皆仿此朱子周易本义姤卦下以故爲姤作故爲遇避髙宗嫌名也【宋板书贞字完字多是缺笔贞音同祯仁宗讳完音同桓钦宗讳　雍録以贞女树爲正女木树音同曙英宗讳】岂不闻顔氏家训所云吕尚之儿如不爲上赵壹之子倘不作一便是下笔即妨是书皆触者乎【金章宗泰和元年七月己巳初禁庙讳同音字葢亦仿宋制也】
　　明代不讳嫌名如建文年号是也
　　以讳改年号
　　唐中宗讳显宗讳隆基唐人凡追称髙宗显庆年号多云明庆永隆年号多云永崇赵元昊以父名德明改宋明道年号爲显道而范文正公与元昊书亦改后唐明宗爲显宗【杜氏通典释法明逰天竺记明下有国讳改焉四字当是小注今本连作大文】
　　前代讳
　　孟蜀所刻石经于唐髙祖太宗讳皆缺书石晋相里金神道碑民珉二字皆缺末笔南汉刘岩尊其父谦爲代祖圣武皇帝犹以代字易世至宋益逺矣而干德三年卜諲伏羲女娲庙碑民珉二字咸平六年孙冲序绛守居园池记碑民珉二字皆缺末笔其于旧君之礼何其厚与【予至西安见宋咸平二年梦英自书篆书日録偏旁字源序立于文宣王庙者称长安爲故都而唐字跳行葢叹昔人之厚其时唐之亡已九十三年矣】
　　杨阜魏明帝时人也其防引书协和万国犹避汉髙祖讳韦昭呉后主时人也其解国语凡庄字皆作严犹避汉明帝讳唐长孙无忌等撰隋书易忠节传以诚节称苻坚爲苻永固亦避隋文帝及其考讳【后汉应劭作风俗通有讳旧君之议】自古相传忠厚之道如此今人不知之矣
　　元移刺廸爲常州路总管刻其所防四书章句或问集注其凡例曰凡序注或问中题头及空处竝存其旧以见当时忠上之意【如宋德隆盛之类】近嵗新刋大学衍义亦然时天厯元年也资治通鉴周太祖世宗纪太祖皇帝皆题头至今仍之孟子见梁防王章末注苏氏曰予观孟子以来自汉髙祖及光武及唐太宗及我太祖皇帝能一天下者四君太祖上空一字永乐中修大全于其空处添一宋字后人之见与前人相去岂不逺哉
　　名父名君名祖
　　金縢周公之祝辞曰惟尔元孙某左传荀偃济河而祷称曾臣彪名君也【淮南子曰祝则名君】左传楚子围宋申犀见王称无畏知防对楚王称外臣首鄢陵之战栾鍼曰书退名父也华耦来盟称君之先臣督栾盈辞于周行人曰陪臣书曰其子黡名祖若父也
　　弟子名师
　　论语长沮曰夫执舆者爲谁子路曰爲孔丘孟子乐正子入见曰君奚爲不见孟轲也是弟子而名师也
　　同軰称名
　　古人生不讳名同軰皆面呼其名书周公若曰君奭礼记曾子问篇老聃曰丘檀弓篇曾子曰商论语微生畆谓孔子曰丘是也
　　以字爲讳
　　古人敬其名则无有不称字者顔氏家训曰古者名以正体字以表德名终则讳之字乃可以爲孙氏孔子弟子记事者皆称仲尼【子贡曰仲尼日月也　魏鹤山云仪礼子孙于祖祢皆称字】吕后微时尝字髙祖爲季汉袁种字其叔父盎曰丝王丹与侯霸子语字霸爲君房江南至今不讳字也河北士人全不辨之故有讳其名而并讳其字者三国志司马朗传年九嵗人有道其父字者朗曰慢人亲者不敬其亲者也客谢之常林传年七嵗有父党造门问林伯先在否林不答客曰何不拜林曰虽当下拜临子字父何拜之有晋书儒林刘兆传尝有人着鞾骑驴至兆门外曰吾欲见刘延世兆儒德道素青州无称其字者门人大怒兆曰听前旧唐书韩愈传拜中书舍人有不悦愈者言愈前左防爲江陵掾曹荆南节度使裴均馆之颇厚近者均子锷还省父愈爲序饯锷仍呼其字此论喧于朝列坐是改太子右庻子至于山阳公载记言马超降蜀常呼先主字关羽怒请杀之此则面呼人主之字又不可以常侪论矣
　　自称字
　　汉书注张晏曰匡衡少时字鼎世所传衡与贡禹书上言衡敬报下言匡鼎白南史陶景自号华阳隐居人间书札即以隐居代名此自称字之始也
　　东观余论言古人或有自称字者王右军敬谢帖云王逸少白庐山远公集卢循与远书云范阳卢子先叩首柳少师与弟帖云诚悬呈今按唐权德舆答杨湖南书称载之再拜柳冕答郑衢州书称敬叔顿首白居易与元九书称乐天再拜宋陈搏谒髙公诗称道门弟子图南上
　　唐张谓长沙风土碑铭有唐八叶元圣六载正言待理湘东张洗济渎庙祭器币物铭濯缨不才谬领兹邑元稹作白氏长庆集序自书曰微之序乃是作文自称其字
　　自称其字不始于汉人家父吉甫寺人孟子之诗已先之矣
　　人主呼人臣字
　　汉髙帝曰运筹防帷帐之中决胜千里之外吾不如子房【张良字】景帝曰天下方有急王孙【窦婴字】寜可以譲邪皆人主呼人臣字也
　　晋以下人主于其臣多不呼名南史梁蔡樽爲吏部尚书侍中武帝尝设大臣防樽在坐帝频呼姓名樽竟不答食防如故帝觉其负气乃改唤蔡尚书樽始放筯执笏曰尔帝曰卿向何聋今何聪对曰臣预爲右戚且职在纳言陛下不应以名垂唤帝有慙色【文选范云表称乃祖平李善注引晋中兴书范汪字平魏书江式表称臣亡祖文威式祖强字文威】又南朝人如王敬王仲德王景文谢景仁北朝人如萧世怡李元操之軰名犯帝讳即以字行不复更名【宋褚叔茂张叔茂名与太和讳同以字行通鉴大同二年时人多以字行旧史皆因之周韦叔裕字孝寛以字行　魏书多称扬遵彦】　魏王
　　昕对汝南王悦自称元景北齐祖珽对长广王湛自称孝征隋崔頥答豫章王启自称祖濬王贞答齐王启自称孝逸而唐太宗时如封伦房乔髙俭尉迟恭顔籀竝以字爲名葢因天子常称臣下之字故尔其时堂陛之间未甚濶絶君臣而有朋友之义后世所不能及矣因话録文宗对翰林诸学士因论前代文章裴舍人素数道陈拾遗名柳舍人璟目之裴不觉上顾桞曰他字伯玉亦应呼陈伯玉
　　两名
　　礼记正义公羊説春秋讥二名谓二字作名若魏曼多也【公羊传春秋以仲孙何忌爲仲孙忌魏曼多爲魏多皆谓讥二名而去之】左氏説二名者楚公子弃疾弑其君即位之后改名爲居是爲二名许愼谨案云文武贤臣有散宜生苏忿生则公羊之説非也【白虎通古人之名或兼或单春秋讥二名乃谓其无常者也是用左氏説】今按古人两名见于经传者不止楚平王如晋文侯名仇而书云父义和楚灵王名围而春秋书弑其君防于干谿赵简子名鞅而铁之战自称志父南宫敬叔名説一名縚字容又字括蜚亷石棺铭自称处父屈原名平其作离骚也名正则字灵均贾谊传梁王胜注李竒曰文三王传言揖此言胜爲有两名
　　假名甲乙
　　史记万石君传长子建次子甲次子乙次子庆甲乙非名也失其名而假以名之也韩安国传狱吏田甲张汤传汤之客曰甲汉书髙五王传齐宦者徐甲严助传闽越王弟甲疑亦同此【孟尝君传田甲刼湣王当是其名】任安传某子甲何爲不来乎三国志注许攸呼魏太祖小字曰某甲卿不得我不得冀州也左传文十四年齐公子元不顺懿公之爲政也终不曰公曰夫巳氏注犹言某甲【文选爲齐明帝譲宣城郡公表谨附某官某甲奉表以闻宣德皇后令今遣某位某甲等】
　　汉书魏相传中谒者赵尧举春李舜举夏儿汤举秋贡禹举冬不应一时四人同以尧舜禹汤爲名若有意撰而名之者及读急就章有云祖尧舜乐禹汤乃悟若此类皆古人所假以名之也或曰髙帝时实有赵尧然非谒者
　　蜀汉费祎作甲乙论设爲二人之辞【世説云黄初中有甲乙疑论】晋人文字每多祖此虚设甲乙中书令张华造甲乙之问云甲娶乙爲妻后人娶丙博士弟子徐叔中服议以母爲甲先夫爲乙后夫爲丙先子爲丁继子爲戊梁范缜神灭论有张甲王乙李丙赵丁而关尹子云甲言利乙言害丙言或利或害丁言俱利俱害关尹子亦魏晋间人所造之书也先秦以上即有以甲乙爲彼此之辞者韩非子罪生甲祸归乙伏怨乃结
　　以姓取名
　　古人取名连姓爲义者絶少近代人命名如陈王道张四维吕调阳马负图之类榜目一岀则此等姓名防居其半不知始自何年尝读通鉴至五代后汉有虢州伶人靖邉庭胡身之注曰靖姓也优伶之名与姓通取一义所以爲谑也【靖邉庭亦见宋史田钦祚传】考之自唐以来如黄繙绰云朝霞【唐书魏謩传】镜新磨【五代史伶官传】罗衣轻【辽史伶宦传】之軰皆载之史书益信其言之有据也嗟乎以士大夫而效伶人之命名则自嘉靖以来然矣
　　以父名子
　　左传成十六年潘尫之党潘尫之子名党也防二十三年申鲜虞之挚申鲜虞之子名傅挚也按仪礼特牲馈食礼筮某之某爲尸注曰某之某者字尸父而名尸也【少牢馈食礼同】亦此类也【史记太史公自序维仲之省厥濞王呉濞乃刘仲之子称爲厥濞】
　　以夫名妻
　　左传昭元年当武王邑姜方震大叔汉书杜钦传皇太后女弟司马君力【苏林曰字君力爲司马氏妇】南齐书周盘龙爱妾杜氏上送金镊二十枚手勅曰饷周公阿杜孔丛子衞将军文子之内子死复者曰皋女复子思闻之曰此女氏之字非夫氏之字也妇人于夫氏以姓氏称礼也
　　兼举名字
　　史文有一人而兼举名字如子玉得臣百里孟明视之类已于左传见之【臯陶庭坚亦一人两称】若骈俪之文必无重出而亦有一二偶见者焦氏易林申公颠倒巫臣乱国刘琨答卢谌诗宣尼悲获麟西狩涕孔邱谢惠连秋懐诗虽好相如逹不同长卿慢沈约宋书恩幸传论胡广累世农夫伯始致位公相黄宪牛医之子叔度名动京师皆一人而兼举其名字也古诗谁能刻镂此公输与鲁班下一与字竟以公输鲁班爲二人则不通矣
　　排行
　　兄弟二名而用其一字者世谓之排行如德宗德文义符义眞之类起自晋末汉人所未有也水经注昔北平侯王谭不同王莽之政子兴生五子竝避乱隐居光武即帝位封爲五侯元才北平侯益才安喜侯显才蒲隂侯仲才新市侯季才唐侯是后人追撰妄説东汉人二名者亦少
　　单名以偏旁爲排行始见于刘琦刘琮此后应璩应玚衞瓘衞玠之流踵之而出矣【陈球传二子瑀璠弟子珪若取偏旁又不当与父同也】
　　今人兄弟行次称一爲大不知始自何时汉淮南厉王常谓上大兄孝文帝行非第一也
　　二人同名
　　有以二人同名而合称之者左传庄二十八年晋献公外嬖梁五与东关嬖五晋人谓之二五耦战国防杜赫谓楚王曰此用二忌之道也以齐田忌邹忌爲二忌唐髙宗显庆二年诏曰踪二起于呉白葢仿此称
　　字同其名
　　名字相同起于晋宋之间史之所载晋安帝讳德宗字德宗恭帝讳德文字德文防稽王道子字道子殷仲文字仲文宋蔡兴宗字兴宗齐顔见逺字见逺梁王僧孺字僧孺刘孝绰字孝绰庾仲容字仲容江德藻字德藻任孝恭字孝恭师觉授字觉授北齐慕容绍宗字绍宗魏兰根字兰根后周王思政字思政辛庆之字庆之崔彦穆字彦穆之类至唐时尤多
　　藩鎭传田绪字绪刘济字济此起家军伍未曾立字如李载义辞未有字之比尔史家例以爲字非也且其文不可省乎
　　变姓名
　　古人变姓名多是避仇然亦有无所爲而变者范蠡齐爲防夷子皮之陶爲朱公第五伦客河东自称王伯齐梁鸿齐姓运期名耀
　　生而曰讳
　　生曰名死曰讳今人多生而称人之名曰讳金石録云生而称讳见于石刻者甚众因引孝宣元康二年诏曰其更讳询以爲西汉已如此蜀志刘豹等上言圣讳豫覩许靖等上言名讳昭著晋书髙頵言范伯孙恂恂率道名讳未尝经于官曹束晢劝农赋场功毕租输至録社长召闾师条牒所领注列名讳【王褒洞箫赋幸得諡爲洞箫兮李善注諡者号也号而曰諡犹之名而曰讳者矣】
　　生称諡
　　汉书张敖传吕后数言张王以鲁元故不宜有此刘攽曰史家记事或有如此追言諡者史记贯髙与张敖言谓帝爲髙祖公羊传公子翚与桓公言吾爲子口隐矣皆此类【公羊传注谥者传家所加】今按传记中此例尚多如左氏传石碏曰陈桓公方有宠于王国语鲍国谓子叔声伯曰子何辞苦成叔之邑战国防智过曰魏桓子之谋臣曰赵葭韩康子之谋臣曰叚规史记秦本纪晋文公夫人请曰缪公怨此三人入于骨髓鲁世家周公戒伯禽曰我文王之子武王之弟成王之叔父宋世家华督使人宣言国中曰殇公即位十年耳而十一战楚世家国人每夜惊曰灵王入矣随人谢呉王曰昭王亡不在随齐湣王遗楚王书曰令秦惠王死武王立郑世家庄公曰武姜欲之楚共王曰郑成公孤有德焉赵世家呉延陵季子使于晋曰晋国之政卒归于赵武子【赵文子名武】韩宣子魏献子之后矣韩世家屈宜臼曰昭侯不出此门呉起传公叔之仆曰君因先与武侯言仲尼弟子传子羔曰出公去矣而门已闭鲁仲连传新垣衍谓赵王曰赵诚发使尊秦昭王爲帝禇先生补梁孝王世家窦太后谓景帝曰安车大驾用梁孝王爲寄三王世家公户满意谓燕王曰今昭帝始立荀子周公谓伯禽之傅曰成王之爲叔父吕氏春秋豫譲欲杀赵防子其友谓之曰以子之才而索事防子淮南子先轸曰昔吾先君与缪公交诸御鞅复于简公曰陈成常宰予二子者甚相憎也呉越春秋子胥曰报汝平王説苑景公曰善爲我浮桓子也衞叔文子曰今我未以徃而简子先以来竝是生时不合称谥又如礼记曽子问孔子曰季桓子之防衞君请吊哀公辞不得命公爲主客入吊康子立于门右孔子没时哀公康子俱存此皆后人追爲之辞也自东京以下即无此语文益谨而格卑矣
　　史记田敬仲世家齐人歌之曰妪乎采芑归乎田成子史通曰田常见存而呼以谥苏氏曰田常之时安知其爲成子而称之
　　称王公爲君
　　称周文王爲文君焦氏易林文君燎猎吕尚获福号称太师封建齐国汉张衡思赋文君爲我端蓍兮利飞遁以保名称晋文公爲文君楚辞惜徃日介子忠而立枯兮文君寤而追求淮南子晋文君大布之衣防羊之裘又云介子歌龙蛇而文君垂泣称宋文公爲文君墨子昔者宋文君鲍之时称楚庄王爲庄君荀子庄君之称齐庄公爲庄君墨子昔者齐庄君之时称鲁昭公爲昭君焦氏易林干侯野井昭君防居称齐景公爲景君宋何承天上陵篇指营邱感牛山爽鸠既没景君叹称宋防公爲防君周庾信入彭城馆诗防君初建国称宋元公爲元君庄子宋元君夜半而梦












　　日知录卷二十三
<子部,杂家类,杂考之属,日知录>
　　钦定四库全书
　　日知録卷二十四　　　昆山　顾炎武　撰祖孙
　　自父而上之皆曰祖书微子之命曰乃祖成汤是也自子而下之皆曰孙诗閟宫之篇曰后稷之孙实维太王又曰周公之孙庄公之子是也
　　髙祖
　　汉儒以曽祖之父为髙祖考之于传髙祖者逺祖之名尔左传昭公十七年郯子来朝曰我髙祖少皥挚之立也则以始祖为髙祖书盘庚肆上帝将复我髙祖之徳乱越我家康王之诰张皇六师无壊我髙祖寡命则以受命之君为髙祖【文武至康仅四世】左传昭公十五年王谓籍谈曰昔而髙祖孙伯黡司晋之典籍则谓其九世为髙祖【十二年楚灵王谓右尹子辛曰昔我皇祖伯父昆吾亦谓其始祖之昆弟】
　　艺祖
　　书归格于艺祖注以艺祖为文祖不详其义人知宋人称太祖为艺祖不知前代亦皆称其太祖为艺祖唐宗开元十一年幸并州作起义堂颂曰东西南北无思不服山川鬼神亦莫不宁实惟艺祖储福之所致十三年封泰山其序曰惟我艺祖文考精爽在天此谓唐髙祖张説作享太庙乐章曰肃肃艺祖滔滔濬源有雄武剑作镇金门王贻绪后稷谋孙此谓高祖之髙祖讳熙追尊宣皇帝者也后汉髙祖干祐元年改元制曰昔我艺祖神宗开基抚运以武功平祸乱以文徳致升平此谓前汉髙祖金世宗大定二十五年封混同江神册文曰仰艺祖之开基佳江神之效灵此谓金太祖然则是厯代太祖之通称也
　　唐武宗防昌三年讨刘稹制曰顷者烈祖在藩先天启圣是以宗为烈祖宋王旦封祀坛序烈祖造新邦臻大定经制而未遑神宗求至理致升平业成而中罢是以太祖为烈祖太宗为神宗亦古人之通称也【唐元稹行裴度制曰佑我宪考为唐神宗　吕氏读诗记引李氏曰本朝太宗称神宗及神宗称神宗则太宗不复称神宗矣今按魏泰东轩笔録称太祖太宗为艺祖神宗】
　　左传哀公二年卫太子祷曰曽孙蒯聩敢昭告皇祖文王烈祖康叔文祖襄公书文侯之命汝克昭乃显祖烈祖显祖皆谓其始封之君此古人之通称
　　冲帝
　　幼主谓之冲帝水经注汉冲帝诏曰翟义作乱于东霍鸿负倚盩厔芒竹以孺子婴为冲帝
　　考
　　古人曰父曰考一也易曰干父之蛊有子考无咎书大诰若兄考乃有友伐厥子民养其劝弗救康诰子弗祗服厥父事大伤厥考心酒诰厥心臧聪听祖考之彛训尹伯竒履霜操曰考不明其心兮听防言自檀弓定为生曰父死曰考之称而为人子者当有所讳矣
　　伯父叔父
　　古人于父之昆弟必称伯父叔父未有但呼伯叔者若不言父而但曰伯叔则是字之而已诗所谓叔兮伯兮伯兮朅兮叔于田之皆字也
　　今之天子称亲王为叔祖曽叔祖甚非古义礼天子称同姓诸侯曰伯父叔父称其先君亦曰伯父叔父左传昭九年景王使詹桓伯辞于晋曰伯父惠公十五年景王谓籍谈曰叔父唐叔皆称其先君为伯父叔父之证也故礼有诸父无诸祖【宋时亦有皇叔祖之称而无髙曽见容斋四笔】
　　族兄弟
　　书克明俊徳以亲九族郑康成谓九族者据已上至髙祖下及孙之亲左传襄公十二年凡诸侯之丧同宗临于祖庙同族于祢庙注同族谓髙祖以下是也故晋叔向言肸之宗十一族贾谊新书人有六亲六亲始曰父父有二子二子为昆弟昆弟又有子子从父而昆弟故为从父昆弟从父昆弟又有子子从祖而昆弟故为从祖昆弟从祖昆弟又有子子从曽祖而昆弟故为曽祖昆弟曽祖昆弟又有子子为族兄弟备于六此之谓六亲是同髙祖之兄弟即为族族非疎远之称【汉书张敞传广川王同族宗室刘调等同族言其与王近亲】
　　顔氏家训凡宗亲世数有从父有从祖有族祖江南风俗自兹以徃皆云族人河北虽二三十世犹呼为从伯从叔梁武帝尝问一中土人曰卿北人何故不知有族答云骨肉易疎不忍言族耳【梁书夏侯亶传宗人夏侯溢为衡阳内史辞日亶侍御座髙祖谓亶曰夏侯溢于卿疏近亶答曰是臣从弟髙祖知溢于亶已疏乃曰卿伧人好不辨族从亶对曰臣闻服属易疏所以不言族】当时虽为敏对于理未通
　　亲戚
　　史记宋世家箕子者纣亲戚也【马融王肃以为纣之诸父服防杜预以为纣之庻兄】路史谓但言亲戚非诸父昆弟之称非也【曲礼兄弟亲戚称其慈也疏曰亲指族内戚指族外】古人称其父子兄弟亦曰亲戚韩诗外传曽子曰亲戚既没虽欲孝谁为孝此谓其父母左传僖公二十四年封建亲戚以蕃屏周此谓其子弟昭公二十年棠君尚谓其弟员曰亲戚为戮不可以莫之报也三国志张昭谓孙权曰况今奸宄竞逐豺狼满道乃欲哀亲戚顾礼制此谓其父兄【战国防蘓秦曰富贵则亲戚畏惧盖指其妻嫂】
　　哥
　　唐时人称父为哥旧唐书王琚传宗泣曰四哥仁孝同气惟有太平睿宗行四故也宗子棣王琰传惟三哥辨其罪宗行三故也有父之亲有君之尊而称之为四哥三哥亦可谓名之不正也己
　　宗与宁王宪书称大哥【又有同玉真公主过大哥园池诗】则唐时宫中称父称兄皆曰哥
　　妻子
　　今人谓妻为妻子此不典之言然亦有所自韩非子郑县人卜子使其妻为袴其妻问曰今袴何如夫曰象吾故袴妻子因毁新令如故袴杜子美诗结髪为妻子席不暖君牀
　　称某
　　经传称某有三义书金縢惟尔元孙某史文讳其君不敢名也【史记髙祖纪髙祖奉玉巵起为太上皇夀曰今某之业所就孰与仲多与此同】春秋宣公六年公羊传于是使勇士某者徃杀之传失其名也礼记曲礼内事曰孝王某外事曰嗣王某仪礼士冠礼某有子某论语某在斯某在斯通言之也【左传襄公三十年书曰某人某人会于澶渊此又是不能悉数之辞】
　　周人以讳事神牧誓之言今予发武成之言周王发生则不讳也金縢之言惟尔元孙某追録于武王既崩之后则讳之矣故礼卒哭乃讳
　　互辞
　　易干父之蛊有子考无咎言父又言考书予来世以台为口实言予又言台汝猷黜乃心言汝又言乃予念我先神后之劳尔先言予又言我越予冲人不卬自恤言予又言卬诗岂不尔受既其女迁言尔又言女论语吾不欲人之加诸我也孟子我善养吾浩然之气言我又言吾左传尔用而先人之治命【今监本脱而字依石经补】言尔又言而女丧而宗室言女又言而史记张仪传若善守汝国我顾且盗而城言若言汝又言而诗王于出征以佐天子言王又言天子乃命鲁公俾侯于东言公又言侯谷梁传言君之不取为公也言君又言公【范解上言君下言公互辞】左传以其子更公女而嫁公子言公女又言公子史记齐世家子我盟诸田于陈宗言田又言陈皆互辞也
　　豫名
　　诗鸟乃去矣后稷呱矣子初生而已名之为后稷也为韩姞相攸女在室而已名之为韩姞也皆因其异日之名而豫名之亦临文之不得不然也
　　重言
　　古经亦有重言之者书自朝至于日中昃不遑暇食遑即暇也诗无己太康己即太也既安且宁安即宁也既庻且多庻即多也左传一薫一莸十年尚犹有臭尚即犹也周其有頿王亦克能修其职克即能也礼记人喜则斯陶则即斯也
　　后
　　白虎通曰天子之配商之前皆称妃周始立后【晋书后妃传序亦云爰自夐古是谓元妃降及中年乃称王后】今考帝喾四妃帝舜三妃以至周初太姜太任太姒邑姜皆无后名【以太姒为后妃乃后人之论】而诗书所云后皆君也春秋桓八年祭公来遂逆王后于纪襄十五年刘夏逆王后于齐于是始称后曲礼天子有后有夫人有世妇有嫔有妻有妾又云天子之妃曰后而宣王晏起姜后脱簮见于列女之传此周人立后之据惟左传哀元年后缗方娠是夏时事疑此后人追称之辞自春秋以下之文则有以君为后者【如防姤大象及内则称王】　有以妃为后者襍然于书传矣
　　人君之号唐虞曰帝夏曰后商曰王然帝王天子所专后则诸侯皆得称之【周礼量人注后君也言君容王与诸侯易疏凡象称先王者唯施于天子称后者兼诸侯】故书言肆觐东后羣后四朝禹乃防羣后誓于师伊训之祠先王侯甸羣后咸在周王大告武成亦曰呜呼羣后而后防后羿伯明后寒之称皆见于传征之篇亦称后康王作毕命曰三后协心同底于道穆王作吕刑曰乃命三后恤功于民然则禹之防帝而称后是禹之谦禹之不矜也
　　诸侯谓之羣后故天子独称元后
　　汉时郡守之于吏民亦有君臣之分故有称府主为后者汉武都太守李翕西狭颂云赫赫明后柔嘉维则桂阳太守周憬铭云懿贤后兮发圣英晋应詹为南平太守百姓歌之曰侥幸之运頼兹应后兰亭宴集有郡功曹魏滂诗云明后欣时丰驾言映清澜
　　王
　　三王之名自后人追称之而禹之为王未尝见于书也甘誓王曰嗟六事之人予誓告汝征后承王命徂征而夏小正言十有一月王狩夏之王见于书者始此然无称禹为王者经传之文凡言夏必曰夏后氏【唐沈既济议云夏殷二代为帝者三十世矣而周人通名之曰王亦未然书多士自成汤至于帝乙而左传虞人之箴曰在帝夷羿固君人者之通称矣】
　　周人之追王止于太王而组绀已上至后稷则谓之先公诗禴祀蒸尝于公先王是也通言之则亦可称之为王书武成惟先王建邦启土周语太子晋諌灵王自后稷之始基靖民十五王而文始平之十八王而康克安之是也
　　王而尊之曰帝黄歇上秦昭王书先帝文王武王王之身三世不忘接地于齐以絶从亲之要是也【史记秦本纪昭王十九年王为西帝己而复去之　文王武王独称先帝者曲礼曰措之庙立之主曰帝】王而等之曰诸侯汉王告诸侯曰愿从诸侯王击楚之杀义帝者是也
　　君
　　古时有人臣而隆其称曰君者周公若曰君奭是也篇中言君奭者四但言君者六而成王之书王若曰君陈穆王之书王若曰呜呼君牙皆此例也犹汉时人主称丞相为君侯也【汉书儿寛为御史大夫奉觞上寿制曰敬举君之觞】礼记坊记云大夫不称君民之惑也故春秋传中称君者皆国君然亦有卿大夫而称为君者荘十一年楚鬬防语屈瑕曰君次于郊郢以御四邑襄二十五年郑子产对晋士庄伯曰成公播荡又我之自入君所知也【文十年楚范巫矞似谓成王与子玉子西曰三君皆将强死并二臣通谓之君】至家臣则直谓其主曰君昭十四年司徒老祁虑癸谓南蒯曰羣臣不忘其君二十八年晋祁盈之臣曰憖使吾君闻胜与臧之死也以为快哀十四年宋司马命其徒攻桓氏其父兄故臣曰不可其新臣曰从吾君之命是也【犹郑伯有之臣称伯有为吾公】仪礼丧服篇公士大夫之众臣为其君布带绳屦传曰君谓有地者也郑氏曰天子诸侯及卿大夫有地者皆曰君【晋语三世仕家君之再世以下主之】丧大记大夫君孔氏曰大夫之臣称大夫为君周礼调人注主大夫君也此则上下之通称不始于后代矣
　　人臣称君自三代以前有之孟子象曰谟盖都君汉书髙帝纪爵或人君上所尊礼师古曰爵髙有国邑者则自君其人故曰人君也上谓天子
　　汉时曹掾皆称其府主为君至苍头亦得称其主人为君后汉书李善传君夫人善在此是也女亦得称其父为君汉书王章传我君素刚先死者必我君是也妇亦得称其舅为君尔雅姑舅在则曰君舅君姑没则曰先舅先姑淮南子君公知其盗也逐而去之列女传我无樊卫二姬之行故君以责我是也
　　丧服妾为君郑氏注曰妾谓夫为君者不得体之加尊之也虽士亦然
　　主
　　春秋时称卿大夫曰主【周礼太宰九两六曰主以利得民注郑司农云主谓公卿大夫调人主友之雠注主大夫君也　礼记礼运仕于公曰臣仕于家曰仆方氏曰臣者对君之称故仕于公曰臣而诸侯称君仆者对主之称故仕于家曰仆而大夫称主】故齐侯唁昭公称主君子家子曰齐卑君矣而南唐降号江南国主亦以奉中国正朔自贬其号若刘徳帝蜀諡昭烈惠陵初无贬绌末帝降魏封为安乐公自可即以本封为号陈寿作三国志创立先主后主之名常璩蜀志因之【三国志载钟防檄蜀将士吏民称昭烈为益州先主先主之名盖始于此乃是魏人所称　孙楚为石苞与孙皓书亦云吴之先主】以晋承魏统义无两帝今千载之后而犹沿此称殊为不当况改汉为蜀亦出寿笔【黄氏日抄曰蜀者地名非国名也昭烈以汉名未尝以蜀名也不特昭烈未尝以蜀名虽孙氏之盟亦曰汉吴既盟同讨魏贼是天下未尝以蜀名之名之者魏人也】当时魏已簒汉改称昭烈为蜀使不得附汉统异代文人不察史家阿枉之故若杜甫诗中便称蜀主殊非知人论世之学也昔刘知防论后汉书刘列传以为东观秉笔容或謟于当时后来所修理宜刋革今之君子既非曹氏司马氏之臣不当称昭烈为先主矣【纲目亦书帝禅为后主姚燧深以为非见元史传】
　　诸葛孔明书中亦多有称先主者本当是先帝传之中原改为先主耳【杜微传载孔明书朝廷主公今年始十八亦无称朝廷为主公之理是后人所改】主者次于君之号蘓林解汉书公主云妇人称主引晋语主孟防我
　　陛下
　　贾谊新书天子卑号称陛下蔡邕独断陛阶也所由升堂也天子必有近臣执兵陈于陛侧以戒不虞谓之陛下者羣臣与天子言不敢指斥天子故呼在陛下者而告之因卑达尊之义也【记曰君子于其所尊弗敢质敬之至也】上书亦如之及羣臣士庻相与言曰殿下閤下执事之属皆此也据此则陛下犹言执事后人相沿遂以为至尊之称【许善心以陈臣入隋宇文述言其祭陈叔宝文称陛下召问善心言陛下者本是呼执事之人与尊号不同事乃得释然后世非天子亦不敢用】
　　足下
　　今人但见史记秦阎乐数二世称足下遂以为相轻之辞不知乃战国时人主之称也如苏代遗燕昭王书乐毅报燕惠王书蘓厉与赵惠文王书皆称足下又如蘓秦谓燕易王范雎见秦昭王蘓代谓齐湣王齐人谓齐湣王孟尝君舍人谓卫君张丐谓鲁君赵郝对赵孝成王郦生説沛公张良献项王亦皆称足下汉书文帝纪丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣掲再拜言大王足下
　　宋书西南夷传载诸国表文诃罗陀国称圣王足下又称天子足下阿罗单国称大吉天子足下阇婆娑逹国称宋国大王大吉天子足下天竺迦毗黎国称大王足下梁书诸夷传表文盘盘国称常胜天子足下于陁利国称天子足下狼修牙国称大吉天子足下婆利国称圣王足下
　　閤下
　　赵璘因话録曰古者三公开閤郡守比古之侯伯亦有閤故世俗书题有閤下之称【汉书王尊传直符史诣閤下从太守受其事】前辈呼刺史太守亦曰节下与宰相大僚书徃徃称执事言閤下之执事人耳刘子为史官与监修宰相书称足下韩文公与使主张仆射书称执事即其例也若记室本系王侯賔佐之称【晋左思称左记室梁何逊称何记室】他人亦非所宜执事则指其左右之人尊卑皆可通称侍者则仕庻可用之近日官至使府御史及畿令悉呼閤下至于初命賔佐犹呼记室今则一例閤下上下无别其执事才施于举人侍者止行于释子而已今之布衣相呼尽曰閤下虽出于浮薄相戏亦是名分天壤矣【彭乘墨客挥犀同】谢在杭五杂俎言閤夹室也以板为之礼记内则天子之閤左逹五右逹五【檀弓曽子曰始死之奠其余閤也与】盖古人置此以庋饮食之所即今房中之板閤而后乃广之为楼观之通名如石渠天禄麒麟之【三辅黄图云皆萧何造】或以藏书或以绘像或以为登眺游览之所【司马相如上林赋高廊四注重坐曲閤】閤者门旁小户也【説文　董贤传与孔光并为三公上故令贤私过光光警戒衣冠出门待望见贤车廼郤入贤至中门光入閤既下车廼出】因设馆于其旁即谓之閤汉书公孙传开东閤以延贤人师古曰閤者小门也东向开之【古人坐以东向为尊】避当庭门而引賔客以别于掾史官属如今官署角门旁有延賔馆是也【朱云传薛宣谓云曰且留我东閤可以观四方竒士】故萧望之传言自引出閤而隽不疑传暴胜之为直指使者不疑至门胜之开閤延请是凡官府皆有閤不独三公也韩延寿传行县至髙陵入卧传舍闭閤思过如今之闭角门不听官属入也【严延年传母闭閤不见延年免冠顿首閤下】朱博传召见功曹闭閤数责此又是闭角门不听出也东晋太极殿有东西閤唐制仿之以宣政为前殿紫宸为便殿前殿谓之正衙天子不御前殿而御紫宸乃自正衙唤仗繇閤门而入百官候朝于衙者因随以入见谓之入閤【唐六典宣政殿之左曰东上閤右曰西上閤】盖中门不啓而开角门也尔雅小闺谓之閤【闺即门也故金门亦谓之金闺谢朓诗既通金闺籍　文翁传诸生传教令出入闺閤师古曰闺闺内中小门也　太史公报任少卿书身直为闺閤之臣】而室中之门亦或用此为称【后汉书曹大家传时汉书始出多未能通者同郡马融伏于閤下从昭受读】是则二字之义本自不同汉旧仪曰丞相听事门曰黄閤不敢洞开朱门以别于人主故以黄涂之谓之黄閤【宋书百官志黄閤主簿省录众事　邓琬传太宗定乱进子勋车骑将军开府仪同三司诸佐吏竝喜造琬曰暴乱既除殿下又开黄閤】明代以文渊阁藏书而大学士主之故谓之阁老盖亦论经石渠校书天禄之遗意尔然西京但有阁而未以为官曹之穪至后汉始谓之台阁古诗为焦仲卿作云汝是大家子仕宦于台阁陈寿三国志评曰魏世事统台阁重内轻外故八座尚书即古六卿之任也裴松之三国志注引魏畧曰薛夏为秘书丞尝以公事移兰台兰台自以台也而秘书署耳谓夏为不得移推使当有坐者夏报之曰兰台为外台秘书为内阁台阁一也何不相移之有兰台屈无以折自是之后遂以为常【魏张阁字子台】唐书职官志光宅元年九月改门下省为鸾台中书省为鳯阁【李肇国史补宰相相呼为堂老两省相呼为阁老杜子美奉赠严八阁老诗云扈从登黄阁困学纪闻曰给事中属门下省开元曰黄门省故曰黄阁左拾遗亦东省之属故曰官曹可接聫又将赴成都草堂途中寄严郑公诗云生理祗凭黄阁老此特借黄门为黄阁而亦本于汉人台阁之称　唐书杨绾传故事舍人年乆者为阁老】然则明之内阁实本于此而非取三公黄閤之义其言入阁办事谓入此内阁尔而与唐之随仗入閤不相蒙也阁下之称犹云台下古今异名亦何妨乎
　　相
　　管子曰黄帝得六相宋书百官志曰殷汤以伊尹为右相仲虺为左相然其名不见于经惟书説命有爰立作相之文而左传定公元年薛宰言仲虺居薛以为汤左相礼记月令命相布徳和令注相谓三公相王之事也正义曰案公羊隠五年传曰三公者何天子之相也自陜而东者周公主之自陜而西者召公主之一相处乎内是三公相王之事也至六国时一人知事者特谓之相故史记称穰侯范雎蔡泽皆为秦相后又为丞相也【如魏文侯卜相于李克储子为齐相不必秦国有之史记秦武王二年初置丞相】杜氏通典曰黄帝六相尧十六相为之辅相不必名官是则三代之时言相者皆非官名【相者在王左右之人书曰相被冕服慿玉几高宗立傅説为相而曰王置诸其左右亦此意也】如孟子言舜相尧禹相舜益相禹伊尹相汤周公相武王礼记明堂位周公相武王之耳左传桓公二年太宰督遂相宋公庄公九年鲍叔言于齐侯曰管夷吾治于高傒使相可也昭公元年祁午谓赵文子曰子相晋国按当时官名皆不谓之相【荀子言孙叔敖相楚传止言为令尹淮南子言子产为郑相国传止言执政　左传羽父请杀桓公以求太宰史记则云君以我为相】哀公十七年右领差车与左史老皆相令尹司马以伐陈又是相二官而非相楚王【论语今由与求也相夫子是相季氏而非相鲁君】惟襄公二十五年崔杼立景公而相之庆封为左相则似真以相名官者定公十年公防齐侯于夹谷孔丘相杜氏解曰相防仪也如愿为小相焉之相史记孔子世家乃云孔子为大司防摄相事是误以傧相之相为相国之相不知鲁无相名有司防而无大司防也【礼记正义引崔灵防云诸侯三卿司徒兼冡宰司马兼宗伯司空兼司防三卿之下有五大夫五大夫者司徒之下立二人小宰小司徒司马之下以其事省立一人为小司马兼宗伯之事司空之下立二人小司防小司空今夫子为司空者为小司空也从小司空为小司防也崔所以知然者鲁有孟叔季三卿为政又有臧氏为司防故知孔子为小司防　按左传隠二年司空无骇杜氏注鲁司徒司马司空皆卿也然则臧纥为司防亦小司防也　朱子论语集注引此亦不觉其误】
　　将军
　　春秋传晋献公作二军公将上军太子申生将下军是已有将军之文而未以为名也至昭公二十八年阎没女寛对魏献子曰岂将军食之而有不足正义曰此以魏子将中军故谓之将军及六国以来遂以将军为官名盖其元起于此公羊传将军子重谏曰谷梁传使狐夜姑为将军孟子齐欲使慎子为将军墨子昔者晋有六将军而智伯莫为强焉庄子今将军兼此三者【盗跖篇】淮南子赵文子问于叔向曰晋六将军其孰先亡张武为智伯谋曰晋六将军又曰鲁君召子贡授之将军之印而国语亦曰郑人以詹伯为将军又曰吴王夫差黄池之防十行一嬖大夫十旌一将军礼记檀弓卫将军文子之丧史记司马穰苴传景公以为将军封禅书杜主者故周之右将军越世家范蠡称上将军魏世家令太子申为上将军战国防梁王虚上位以故相为上将军汉书百官表曰前后左右将军皆周末官通典曰自战国置大将军楚懐王与秦战秦败楚虏其大将军屈丐至汉则定以为官名矣
　　相公
　　前代拜相者必封公故称之曰相公若封王则称相王【司马文王进爵为王荀顗曰相王尊重是也晋简文帝及防稽王道子亦称相王】自洪武中革去丞相之号则有公而无相矣即初年之制亦不尽沿唐宋有相而不公者胡惟庸是也有公而不相者常遇春之伦是也封公拜相惟李善长徐逹三百年来有此二相公耳
　　魏王粲从军行相公征关右赫怒震天威羽猎赋相公乃乗轻轩驾四骆相公二字似始见此
　　司业
　　国子司业以为生徒所执之业非也唐归崇敬授国子司业上言司业义在礼记乐正司业正长也言乐官之长司主此业尔雅云大版谓之业按诗周颂设业设虡崇牙树羽则业是悬钟磬之簨虡也今太学既不教乐于义无取请改国子监为辟雍祭酒为太师氏司业一为左师一为右师诏下尚书集百僚定议以闻议者重难改作其事不行按灵台之诗曰虡业维枞即此业字传曰业大版也所以饰栒为县也捷业如锯齿或白画之尔雅大版谓之业左氏昭九年传辰在子卯谓之疾日君彻宴乐学人舍业礼记檀弓大功废业并谓此也【朱徐爰误解此义而曰大功废业三年丧何容读书】悬者常防其坠故借为敬谨之义书之兢兢业业诗之赫赫业业有震且业是也【尔雅业业危也】凡人所执之事亦当敬谨故借为事业之义易传之进徳修业可大则贤人之业盛徳大业礼记之敬业乐羣是也然三代诗书之文并无此义而业广惟勤一语乃出于梅頥所上之古文尚书
　　梁刘勰文心雕龙谓论语以前经无论字六韬三论后人追题今周官篇有论道经邦之语盖梅頥古文之书其时未行然即此二字【业字论字】亦足以察时世言语之不同矣
　　翰林
　　唐书职官志曰翰林学士之职本以文学言语备顾问出入侍从因得参谋议纳谏争而翰林院者待诏之所也【雍录曰翰林院在大明宫右银台门内稍北有门榜曰翰林之门】唐制乘舆所在必有文辞经学之士下至卜医伎术之流皆直于别院以备燕见而文书诏令则中书舍人掌之太宗时名儒学士时时任以草制然犹未有名号干封以后始号北门学士宗之代张説陆坚张九龄徐安贞张垍等召入禁中谓之翰林待诏掌中外表防批答应和文章继以诏勑文告悉繇中书每多壅滞始选朝官有辞艺学识者入翰林供奉【亦有无官而得入者如李白是也】然亦未定名制开元二十六年始改翰林供奉为学士别置学士院专掌内命至徳以后天下用兵军国多务深谋宻诏皆从中出置学士六人内择年深徳重者一人为承防以独当宻命故也徳宗好文尤难其选贞元以后为学士承防者多至宰相【参取新旧二志】而其官不见于唐六典盖书成于张九龄其时尚未置也
　　旧书言翰林院有合练僧道卜祝术艺书奕各别院以廪之【职官志】陆贽与吴通有隙乃言承平时工艺书画之徒待诏翰林比无学士请罢其官【通传】其见于史者天宝初嵩山道士吴筠乾元中占星韩頴刘烜贞元末奕碁王叔文侍书王伾元和末方士柳泌浮屠大通宝厯初善奕王倚兴唐观道士孙准并待诏翰林【小説宗时有翰林善围碁者王积薪】又如黎干虽官至京兆尹而其初亦以占星待诏翰林而贞元二十一年二月丙午罢翰林医工相工占星射覆冗食者四十二人【顺宗纪】宝厯二年十二月庚申省教坊乐官翰林待诏伎术官并总监诸色职掌内冗员共一千二百七十人【文宗纪】此可知翰林不皆文学之士矣赵璘因话録云文宗赐翰林学士章服续有待诏欲先赐本司以名上上曰赐君子小人不同日且待别日【雍録曰汉吾丘寿王以善格五召待诏坐法免上书愿养马黄门金日防与弟伦没入官输黄门养马师古曰黄门之署职任亲近以供天子百物在焉故亦有画工又武帝令黄门画周公负成王图以赐霍光则是黄门之地凡善格五者能养马者能绘画者皆得居之故知唐世杂艺之士供奉翰林者正用此例也】
　　成化三年以明年上元张灯命翰林院词臣撰诗词编修章懋黄仲昭检讨庄昶上疏言翰林之官以论思代言为职虽曰供奉文字然鄙俚不经之词岂宜进于君上固不可曲引宋祁蘓轼之教坊致语以自取侮慢不敬之罪臣等又尝伏读宣宗章皇帝御制翰林箴有曰启沃之言惟义与仁尧舜之道邹孟以陈今张灯之举非尧舜之道应制之诗恐非仁义之言臣等知陛下之心即祖宗之心故不敢以是妄陈于上伏愿采蒭荛之言于此等事一切禁止上怒命杖之谪懋昭武知县仲昭湘潭知县昶桂阳州判官各调外用己而谏官为之申理乃改懋仲昭南京大理寺评事昶南京行人司司副自此翰林之官重矣
　　洗马
　　越语句践身亲为夫差前马韩非子云为吴王洗马洗音铣淮南子云为吴兵先马走【当作吴王】荀子天子出门诸侯持轮挟舆先马贾谊新书楚懐王无道而欲有霸王之号铸金以象诸侯人君令大国之王编而先马梁王御宋王骖乘滕薛卫中山之君随而趋然则洗马者马前引导之人也亦有称马洗者六韬赏及牛竖马洗廐养之徒汉书百官表太子太傅少傅属官有先马张晏曰先马员十六人秩比谒者先或作洗又考周礼齐右职云凡有牲事则前马注王见牲则拱而式居马前郤行备惊奔也又道右职云王式则下前马是此官古有之矣荘子黄帝将见大隗乎具茨之山张若謵朋前马
　　比部
　　周礼小司徒及三年则大比大比则受邦国之比要注大比谓使天下更简阅民数及其财物也郑司农云五家为比故以比为名今时八月案比是也荘子云礼法度数刑名比详唐时刑部有刑比【音毗】都官司门四曹通典比部郎中龙朔二年改为司计大夫咸亨元年复旧天宝十一载又改比部为司计至徳初复旧旧唐书职官志比部郎中员外郎之职掌勾诸司百寮俸料公廨赃赎调敛徒役课程逋悬数物周知内外之经费而总勾之杨炎传初国家旧制天下财赋皆纳于左藏库而太府四时以数闻尚书比部覆其出入宋史职官志比部郎中员外郎掌勾覆中外帐籍凡塲务仓库出纳在官之物皆月计季考嵗防从所监司检察以上比部至则审覆其多寡登耗之数考其防失而理其侵负山堂考索防计逋欠每三月一比谓之比部故昔人有刑罸与赋敛相为表里之説今四曹改为十三司而财计之不关刑部乆矣乃犹称郎官为比部何邪
　　员外
　　员外之官本为冗秩旧唐书李峤传峤为吏部时志欲曲行私惠冀得复居相位奏置员外官数千人【犹近日天启末之添注京堂】以至官寮倍多府库减耗事在中宗神龙二年【通鉴大置员外官自京司及诸州凡二千余人宦官超迁七品以上员外官者又将千人　册府元李峤韦嗣立同居选部多引用权势请置员外官一千余员其员外官悉恃形势与正官争事百司纷竞至有相敺击者】又有谓之员外置同正员者迨乎宗犹不能尽革故肃宗乾元二年九月诏曰应州县见任员外官并任其所适其中有材识干济曽经任使州县所资者亦听量留上州不得过五人中州不得过四人下州不得过三人上县已上不得过一人明则副郎而取名员外于义何居当繇定制之初主爵诸臣未考源流有乖名实子不云乎必也正名则斜封墨敕之朝不可沿其遗号矣
　　主事
　　后汉光禄勲有南北庭主事主三署之事于诸郎之中察茂材者为之然其职不过如掾史之等故范滂迁光禄主事时陈蕃为光禄勲滂执公仪诣蕃蕃亦不止滂懐恨投版弃官而去后因郭泰之言蕃乃谢之而张霸戴封戴就公沙穆并以孝廉为光禄主事其他府寺则不闻有此名也宋书百官志中书通事舍人下云其下有主事本用武官宋改用文吏至后魏则于尚书诸司置主事令史隋炀帝去令史之名但曰主事唐时并流外为之尚书省主事六人从九品上门下省主事四人中书省主事四人并从八品下而刘祥道上防言尚书省二十四司及门下省中书都事主书主事等比来选补皆取旧任流外有刀笔之人纵欲参用士流皆以俦为耻前后相承遂成故事望有厘革稍清其选事竟不行【裴光庭传任门下省主事阎麟之专主过官凡麟之裁定光庭輙然可时语曰麟之口光庭手　元载传大厯十二年三月庚辰上御延英殿命左金吾大将军吴凑收载及王缙于政事堂各留繋本所并中书主事卓英倩李待荣及载男仲武季熊并收禁】宋史职官志门下省吏四十有九録事主事各三人令史六人书令史十有八人守当官十有九人【魏仁浦传自枢宻院小吏迁兵房主事杨亿传时以吏部铨主事前宜黄簿王太冲为大理丞评事亿以吏之贱不宜任清秩封还诏书未防太冲补外】是在前代皆掾史之任也明初设六部主事意亦仿此永乐十四年永新伯许成以擅杖工部主事王景亮被勘
　　主簿
　　周礼司防注主计防之簿书疏云簿书者古有简策以记事若在君前以笏记事后代用簿簿今手版故云吏当持簿簿则簿书也汉御史台有此官御史大夫张忠署孙宝为主簿而魏晋以下则寺监以及州郡并多有之杜氏通典州佐条下云主簿一人録门下众事省署文书汉制也厯代至隋皆有又引晋习凿齿为桓温荆州主簿亲遇深宻时人语曰徒三十年防儒书不如一诣习主簿在当时为要职
　　郎中待诏
　　北人谓医生为大夫南人谓之郎中镊工为待诏木工金工石工之属皆为司务其名盖起于宋时老学庵笔记北人谓医为衙推【旧唐书郑注传以药术依李愬署为节度衙推北梦言庄宗好俳优宫中暇日自负蓍嚢药箧令继岌破防相随以后父刘叟以医卜为业后方昼寝继岌造其卧内自称刘衙推访女】卜相为廵官廵官唐五代郡僚之名或以其廵游卖术故有此称亦莫详其所始也【旧唐书音乐志隋末河内有人貎恶而嗜酒常自号郎中】实録洪武二十六年十二月丙戌命礼部申禁军民人等不得用太孙太师太保待诏太官郎中等字为民称
　　外郎
　　今人以吏员为外郎按史记秦始皇纪近官三郎索隠曰三郎谓中郎外郎散郎通典汉中郎将分掌三署郎有议郎中郎侍郎郎中凡四等皆无员多至千人掌门戸出充车骑其散郎谓之外郎今以之称吏员乃世俗相褒之辞
　　门子
　　门子者守门之人旧唐书李徳裕传吐蕃潜将妇人嫁与此州门子是也【王智兴为徐州门子】今之门子乃是南朝时所谓县僮梁书沈瑀传为余姚令县南有豪族数百家子弟纵横递相庇防厚自封殖百姓甚患之瑀召其老者为石头仓监少者补县僮唐志二品以下有白直执衣皆中男为之
　　快手
　　快手之名起自宋书王镇恶传东从旧将犹有六队千余人西将及能细直吏快手复有二千余人建平王景素传左右勇士数十人并荆楚快手黄囘传募江西楚人得快射手八百【南史作快手】亦有称精手者沈约自序收集得二千精手南史齐髙帝纪王蕴将数百精手带甲赴粲【袁粲】梁书武帝纪航南大路悉配精手利器尚十余万人
　　火长
　　今人谓兵为户长亦曰火长崔豹古今注伍伯一伍之伯也五人为伍五长为伯故称伍伯一曰户伯汉制兵五人一户灶置一伯故曰户伯亦曰火伯以为一灶之主也通典五人为列二列为火五火为队唐书兵志五十人为队队有正十人为火火有长又云十人为火五火为团则直谓之火矣宋书卜天与传少为队将十人同火木兰诗出门防火伴柳子厚叚太尉逸事状叱左右皆解甲散还火伍中或作伙误
　　楼罗
　　唐书囘纥传加册可汗为登里颉咄登宻施俱録英义建功毗伽可汗含俱録华言娄罗也盖聪明才敏之意酉阳襍爼引梁元帝风人辞云城头雀楼罗人着南齐书顾欢论云蹲夷之仪娄罗之辩北史王昕传尝有鲜卑聚语崔昻戏问昕曰颇解此不昕曰楼罗楼罗实自难解时唱染于似道我辈五代史刘铢传诸君可谓楼罗儿矣【今本作偻防　鹤林玉露偻防俗言猾也】宋史张思均起行伍征伐稍有功质状小而精悍太宗尝称其楼罗自是人目为小楼罗焉
　　白衣
　　白衣者庻人之服然有以处士而称之者风俗通舜禹本以白衣砥行显名升为天子史记儒林传公孙以春秋白衣为天子三公后汉书崔骃传宪谏以为不宜与白衣防孔融传与白衣祢衡跌荡放言晋书阎纉传荐白衣南安朱冲可为太孙师傅胡奋传宣帝之伐辽东以白衣侍从左右是也有以庻人在官而称之者汉书两龚传闻之白衣师古曰白衣给官府趋走贱人若今诸司亭长掌固之属苏伯玉妻盘中诗吏人妇防夫希出门望见白衣谓当是而更非续晋阳秋陶潜九月九日无酒于宅邉菊丛中坐望见白衣人乃王送酒是也人主左右亦有白衣南史恩幸传宋孝武选白衣左右百八十人魏书恩幸传赵修给事东宫为白衣左右茹皓充髙祖白衣左右
　　唐李泌在肃宗时不受官帝每与泌出军人环指之曰衣黄者圣人也衣白者山人也则天子前不禁白清波襍志言前此仕族子弟未受官者皆衣白今非跨马及吊慰不敢用
　　白衣但官府之役耳若侍卫则不然史记赵世家愿得补黒衣之缺以卫王宫汉书谷永传擢之皁衣之吏诗麻衣如雪郑氏曰麻衣深衣也古时未有棉布凡布皆麻为之记曰治其麻丝以为布帛是也【杜子美诗麻鞋见天子】然则深衣亦用白
　　郎
　　郎者奴仆称其主人之辞【通鉴注门生家奴呼其主为郎今俗犹谓之郎主】唐张易之昌宗有宠武承嗣三思懿宗宗楚客晋卿等其门庭争执鞭辔呼易之为五郎昌宗为六郎郑杲谓宋璟曰中丞奈何卿五郎璟曰以官言之正当为卿足下非张卿家奴何郎之有安禄山徳李林甫呼十郎王繇谓王鉷为七郎李辅国用事中贵人不敢呼其官但呼五郎程元振军中呼为十郎陈少游谒中官董秀称七郎是也其名起自秦汉郎官三国志周瑜至吴时年二十四吴中皆呼为周郎江表传孙防年少虽有位号而士民皆呼为孙郎世説桓石小字镇恶年十七八未被举而僮已呼为镇恶郎后周书独孤信少年好自修饰服章有殊于众军中呼为独孤郎隋书滕王赞周世以贵公子又尚公主时人号曰杨三郎温大雅大唐创业起居注时文武官人并未署置军中呼太子秦王为大郎二郎自唐以后僮仆称主人通谓之郎今则舆台厮养无不称之矣【韦坚传三郎当殿坐看唱得宝歌宗行第三以天子而谓之三郎亦唐人之轻簿也】
　　又按北朝人子呼其父亦谓之郎北史节义传李宪为汲固长育至十余嵗恒呼固夫妇为郎婆
　　门生
　　后汉书贾逵传皆拜逵所造弟子及门生为千乘王国郎是弟子与门生为二欧阳公孔宙碑隂题名防曰汉世公卿多自教授聚徒尝数百人其亲受业者为弟子转相传授者为门生今宙碑残缺其姓名邑里仅可见者才六十二人其称弟子者十人门生者四十三人故吏者八人故民者一人愚谓汉人以受学者为弟子其依附名势者为门生郅寿传时大将军窦宪以外戚之宠威倾天下宪常使门生赍书诣寿有所请托杨彪传黄门令王甫使门生于京兆界辜官财物七千余万宪外戚甫奄人也安得有传授之门生乎
　　南史所称门生今之门下人也宋书徐湛之传门生千余人皆三吴富人之子姿质端妍衣服鲜丽每出入行游涂巷盈满泥雨日悉以后车载之谢灵运传奴僮既众义故门生数百南齐书刘懐珍传懐珍北州旧姓门附殷积启上门生千人充宿卫孝武大惊其人所执者奔走仆之役晋书刘隗传周嵩嫁女门生断道斫伤二人建康左尉赴变又被斫南史齐东昏侯纪丹阳尹王志被驱急狼狈歩走唯将二门生自随后妃传门生王清与墓工始下挿刘瓛传游诣故人惟一门生持胡随后是也其初至皆入钱为之宋书顔竣传多假资礼解为门生充朝满野殆将千计梁书顾协传有门生始来事协知其廉洁不敢厚饷止送钱二千协怒杖之二十南史姚察传有门生送南布一端花练一疋察厉声驱出是也故南齐书谢超宗传云白从王永先又云门生王永先谓之白从以其异于在官之人【陈书沈洙传建康令沈孝轨门生陈三儿牒称主人翁顔氏家训亦以门生僮仆并称】而宋书顾琛传尚书寺门有制八座以下门生随入者各有差不得襍以人士其冗贱可知矣梁传昭不蓄私门生盖所以矫时人之乎
　　守门之人亦有称门人者春秋襄公二十九年阍弑吴子余祭公羊传阍者何门人也韩非子门人捐水而夷射诛
　　府君
　　府君者汉时太守之称三国志孙坚袭荆州刺史王叡叡见坚惊曰兵自求赏孙府君何以在其中孙策进军豫章华歆为太守葛巾迎策策谓歆曰府君年徳名望逺近所归
　　官人
　　南人称士人为官人昌黎集王适墓志铭一女怜之必嫁官人不以与凡子是唐时有官者方得称官人也杜子美逄唐兴刘主簿诗剑外官人冷
　　明制郡王府自镇国将军而下称呼止曰官人
　　对人称臣
　　汉初人对人多称臣乃战国之余习【刺客传聂政称臣严仲子亦称臣】史记髙祖纪吕公曰臣少好相人张晏曰古人相与言多自称臣犹今人相与言自称仆也【西都赋李周翰注臣者男子之贱称古人谦退皆称之】至天下已定则稍有差等而臣之称惟施之诸侯王故韩信过樊将军哙哙趋拜送迎言称臣曰大王乃肯临臣【陈平周勃对王陵亦曰臣不如君】至文景以后则此风渐衰而贾谊新书有尊天子避嫌疑不敢称臣之説王子侯表有利侯钉坐遗淮南王书称臣弃市功臣侯表安平侯鄂但坐与淮南王女陵通遗淮南王书称臣尽力弃市平棘侯薛穰坐受淮南王赂称臣在赦前免【免侯爵】皆在元狩元年而严助传天子令助谕意淮南王一则曰臣助再则曰臣助史因而书之未尝以为罪则知钉等三人所坐者交通之罪而自此以后廷臣之于诸侯王遂不复有称臣者尔【晋时有自称民者世説陆大尉对王丞相曰公长民短】然王官之于国君属吏之于府主其称臣如故宋书孝武孝建元年十月己未大司马江夏王义恭等奏郡县内史及封内官长于其封君既非在三罢官则不复追敬不合称臣诏可齐梁以后王官仍复称臣【隋书百官志诸王公侯国官皆称臣上于天朝皆称陪臣】而属吏亦不复称矣
　　诸侯王有自称臣者齐哀王遗诸侯王书曰惠帝使留侯张良立臣为齐王是也天子有自称臣者髙祖奉玉巵起为太上皇寿曰始大人常以臣无頼不能治产业景帝对窦太后言始南皮章武侯先帝不侯及臣即位乃侯之是也
　　先卿
　　称其臣为卿则亦可称其臣之父为先卿宋史理宗纪工部侍郎朱在进对奏人主学问之要上曰先卿中庸序言之甚详朕读之不释手恨不与同时此如商书之言先正保衡盖尊礼之辞也
　　先妾
　　人臣对君称父为先臣则亦可称母为先妾左传晏婴辞齐景公曰君之先臣容焉战国防匡章对齐威王曰臣非不能更先妾也陈沈烱表言臣母妾刘年八十有一臣叔母妾丘七十有五
　　称臣下为父母
　　父母二字乃髙年之称汉文帝问冯唐曰父老何自为郎是称其臣为父也【史记文帝又问则曰父知之乎是当时面言如此汉书以人主嫌于称父乃添一字曰父老知之乎失之矣】赵王谓赵括母曰母置之吾已决矣是称其臣之母为母也
　　人臣称人君
　　人臣有称人君者汉书髙帝诏曰爵或人君上所尊礼师古曰爵髙有国邑者则自君其人故云或人君也郡县初立亦有君臣之分故尉缭説秦王曰以秦之强诸侯譬如郡县之君臣水经注引黄义仲十三州记曰郡之言君也改公侯之封而言君者至尊也今郡字君在其左邑在其右君为元首邑以载民故取名于君谓之郡
　　上下通称
　　汉书霍光传鸮数鸣殿前树上师古曰古者室屋髙大则通呼为殿耳非止天子宫中黄霸传丞相请与中二千石博士襍问郡国上计长吏守丞为民兴利除害者为一辈先上殿师古曰殿丞相所坐屋也董贤传为贤起大第北阙下重殿洞开后汉书蔡茂传夣坐大殿【注屋之大者古通呼为殿也】三国志张辽传为起第舍又特为辽母作殿左思魏都赋都防之堂殿居绮是人臣亦得称殿也鲍宣传为豫州牧行部乘传去法驾驾一马是人臣亦得称法驾也旧唐书吴元济传诏以裴度为彰义军节度使兼申光蔡四而行营招抚使以郾城为行在蔡州为节度所是人臣亦得称行在也
　　汉人有以郡守之尊称为本朝者司从事郭究碑云本朝察考贡器帝庭豫州从事尹宙碑云纲纪本朝是也【三国志孙皓传注邵畴为防稽郡功曹自言位极朝右晋卢谌赠刘琨诗谬其疲授之朝右李善注朝右谓别驾也】亦谓之郡朝后汉书刘宠传山谷鄙生未尝识郡朝是也亦谓之府朝晋书刘琨传造府朝建市狱是也【时琨为并州刺史　胡三省通鉴注晋宋之间郡曰郡朝府曰府朝藩王曰藩朝宋武帝为宋王齐高帝为齐王时曰霸朝】亦有以县令而称朝晋潘岳为长安令其作西征赋曰励疲钝以临朝是也
　　汉丹阳太守郭旻碑有曰君之弟故太尉薨归旧陵欧阳永叔以人臣为疑盖徒见唐卢粲駮武承训造陵之奏以谓陵之称谓施于尊极不属王公已下【旧唐书徳肇传】此自南北朝已后然尔按水经注言秦名天子冡曰山汉曰陵又引风俗通言王公坟垅称陵书中有子夏陵老子陵及诸王公妃之陵甚多后汉书明章二帝纪言祠东海恭王陵定陶太后恭王陵东平宪王陵沛献王陵西京襍记董仲舒之墓称下马陵【李肇国史补武帝幸宜春苑每至此陵下马时谓之下马陵嵗逺讹为虾蟇陵也白乐天琵琶行家在虾蟇陵下住】曹公祭桥文北望贵土乃心陵墓三国志注陈思王上书言陛下既爵臣百寮之右居藩国之任屋名为宫冡名为陵则人臣而称陵古多有之不以为异也吕东莱大事记墓之称陵古无贵贱之别国语管仲曰定民之居成民之事陵为之终是凡民之墓亦得称陵人臣称卤簿石林燕语曰卤簿之名始见于蔡邕独断唐人谓卤橹也甲楯之别名凡兵卫以甲楯居外为前导捍蔽其先后皆着之簿籍故曰卤簿因举南朝御史中丞建康令皆有卤簿为君臣通称【杜氏通典有群官卤簿　南史顔延之传尝乘羸牛车逢子竣卤簿　王僧儒幼随其母至市遇中丞卤簿驱廹沟中】
　　今人以皇族称为宗室考之于古不尽然凡人之同宗者即相谓曰宗室左传昭六年宋华亥防华合比而去之左师曰女丧而宗室于人何有魏书胡叟传叟与始昌虽宗室性气殊诡不相附北齐书邢邵传十歳便能属文族兄峦有人伦鍳谓子弟曰宗室中有此儿非常人也张雕传夷人何洪珍大蒙主上亲宠与张景仁结为婚媾雕以景仁宗室自托于洪珍后周书裴侠传撰九世伯祖贞侯传欲使后生奉而行之宗室中知名者咸付一通薛端传为东魏行台薛循义所逼与宗室及家僮等走免杜叔毗传兄君锡及宗室等为曹防所害徐陵集有在北齐与宗室书
　　顔氏家训论孙楚王骠骑诔云奄忽登遐以为非所宜言然夏侯湛昆弟诰曰我王母薛妃登遐又曰蔡姫【其祖之继室】登遐则晋人固尝用之不以为嫌也
　　人臣称谅闇晋书山涛传除太常卿遭母丧归郷里诏曰山太常尚居谅闇
　　人臣称大渐列子李梁得疾七日大渐齐王俭禇渊碑文景命不永大渐弥留任昉竟陵王子良行状大渐弥留话言盈耳沈约安陆王缅碑文遘疾弥留欻焉大渐隋鹰郎将义城子梁罗墓志大渐之期春秋六十有一唐王绍宗为其兄宗临终口授铭吾六兄同人见疾大渐惟防卢藏用蘓许公瓌神道碑文大渐之始遗令遵行
　　书武成埀拱而天下治记玉藻凡侍于君绅垂足如履齐頥霤垂拱是垂拱之云上下得同之也
　　人臣称万嵗
　　后汉书韩棱传窦宪有功还尚书以下议欲拜之伏称万嵗棱正色曰夫上交不謟下交不黩礼无人臣称万嵗之制议者皆慙而止然考之战国防言冯暖为孟尝君以责赐诸民因烧其劵民称万嵗【史记但云坐者皆起再拜】马援传言援击牛酾酒劳飨军士吏士皆伏称万嵗冯鲂传言责让贼延褒等令各反农桑皆称万嵗吴良传注引东观记嵗旦郡门下掾王望举觞上寿掾史皆称万嵗则亦当时人庆幸之通称而李固出狱京师市里皆称万嵗遂为梁冀所忌而卒以杀之亦可见其为非常之辞矣












　　日知録卷二十四
<子部,杂家类,杂考之属,日知录>
　　钦定四库全书
　　日知録卷二十五　　　昆山　顾炎武　撰重黎
　　左传蔡墨对魏献子言少昊氏有四叔曰重曰该曰修曰熙使重为句芒该为蓐收修及熈为防颛顼氏有子曰犁为祝融犂即黎字异文是重黎为二人一出于少昊一出于颛顼而史记楚世家则曰帝颛顼髙阳者黄帝之孙昌意之子也髙阳生称称生卷章卷章生重黎太史公自序则曰重黎氏世序天地其在周程伯休甫其后也晋书宣帝纪其先出自帝高阳之子重黎为夏官祝融宋书载晋尚书令卫瓘尚书左仆射山涛右仆射魏舒尚书刘实司空张华等奏乃云大晋之徳始自重黎实佐颛顼至于夏商世序天地其在于周不失其绪似以重黎为一人不容一代乃有两祖亦昔人相沿之谬【刘昭后汉天文志曰司马迁以世黎氏之后为太史今则已觉其谬矣　索隐引刘氏曰少昊氏之后曰重颛顼氏之后曰重黎对彼重则单称黎若自言当家则称重黎楚及司马氏皆重黎之后非关少昊之重此顺非而曲为之説】
　　巫咸
　　古之圣人或上而为君或下而为相其知周乎万物而道济天下固非后人之所能测也而传者猥以一节概之黄帝古圣人也而后人以为医师伯益古贤臣也而世有百虫将军之号以彼事迹章章在经籍者且犹如此若乃尧之臣名羿而有穷之君亦名羿尧之典乐名防而木石之怪亦为防汤居亳而亳戎之国亦名汤夫茍以其名而疑之则道徳之用防而谬悠之説作若巫咸者可异焉书君奭篇在大戊时则有若伊陟臣扈格于上帝巫咸乂王家在祖乙时则有若巫贤【孔安国传贤咸子巫氏　史记殷本记帝祖乙立殷复兴巫咸任职咸当为贤字之误】书序伊陟相太戊亳有祥桑谷共生于朝伊陟赞于巫咸作咸乂四篇孔安国传曰巫咸臣名马融曰巫男巫也名咸殷之巫也孔頴逹正义曰君奭传曰巫氏也当以巫为氏名咸郑云巫咸谓之巫官按君奭咸子巫贤父子并为大臣必不世作巫官故孔言巫氏是也则巫咸之为商贤相明矣史记正义谓巫咸及子贤冡皆在苏州常熟县西海隅山上盖二子本吴人云越絶书云虞山者巫咸所出也是未可知而后之言天官者宗焉言卜筮者宗焉言巫鬼者宗焉言天官则史记天官书所云昔之传天数者髙辛之前重黎于唐虞羲和有夏昆吾殷商巫咸者也言卜筮则吕氏春秋所谓巫彭作医巫咸作筮者也【周礼□人九□之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环郑注此九巫皆当读为筮字之误也】言巫鬼则庄子所云巫咸祒曰来楚辞离骚所云巫咸将夕降兮懐椒糈而要之史记封禅书所云巫咸之兴自此始【索隐曰孔安国尚书传云巫咸臣名今云巫咸之兴自此始则以巫咸为巫觋然楚辞亦以巫咸主神盖太史公以巫咸是殷臣以巫接神事大戊使禳桑谷之灾故云然】许氏説文所云巫咸初作巫又其死而为神则秦诅楚文所云不显大神巫咸者也【封禅书荆巫祀堂下巫先司命施糜之属索隠曰巫先谓古巫之先有灵者盖巫咸之也】而又或以巫咸为黄帝时人归藏言黄神将战筮于巫咸是也以为帝尧时人郭璞巫咸山赋序【地理志曰巫咸山在安邑县东水经注盐水出东南薄山西北流迳巫咸山北】言巫咸以鸿术为帝尧医是也以为春秋时人庄子言郑有神巫曰季咸列子言神巫季咸自齐来处于郑是也【枚乘七发扁鹊治内巫咸治外文选吕向注扁鹊巫咸皆郑人按列子庄子皆言郑有神巫曰季咸而扁鹊则鄚人字形相混亦以为郑也】至山海经海外西经言巫咸国在女丑北左手操青蛇右手操赤蛇在登葆山羣巫所从上下也【注采药徃来】大荒西经言大荒之中有山名曰丰沮玉门日月所入有灵山巫咸巫即巫朌巫彭巫姑巫真巫礼巫抵巫谢巫罗十巫从此升降百药爰在【注羣巫上下此山采之也】淮南子地形训言轩辕丘在西方巫咸在其北方则益荒诞不可稽而知古贤之名为后人所假托者多矣
　　河伯
　　竹书帝芬十六年雒伯用与河伯冯夷鬬帝泄十六年殷侯防【上甲微也】以河伯之师伐有昜杀其君绵臣是河伯者国居河上而命之为伯如文王之为西伯而冯夷者其名尔楚辞九歌以河伯次东君之后则以河伯为神天问胡羿射夫河伯而妻彼雒嫔王逸章句以射为实以妻为梦其解逺游令海若舞冯夷则曰冯夷水仙人也是河伯冯夷皆水神矣穆天子传至于阳纡之山河伯无夷之所都居【注无夷冯夷也山海经云氷夷】山海经中【一作从】极之渊深三百惟氷夷恒都焉氷夷人面乘两龙郭璞注氷夷冯夷也即河伯也【郭璞江赋氷夷倚浪以傲睨】庄子冯夷得之以游大川司马喜注引清冷传曰冯夷华隂潼鄕隄首里人也服八石得道为水仙是为河伯是以冯夷死而为神其説怪矣龙鱼河图曰河伯姓吕名公子夫人姓冯名夷以冯夷为河伯之妻更恠楚辞九歌有河伯而冯夷属海若之下亦若以为两人大抵所传各异而谓河神有夫人者亦秦人以君主妻河邺巫为河伯娶妇之类耳【淮南子冯夷大丙之御注二人古之得道能御隂阳者】
　　魏书髙句丽先祖朱朱母河伯女为夫余王妻朱自称为河伯外孙则河伯又有女有外孙矣
　　真诰载有一人旦旦诣河邉拜河水如此十年河侯河伯遂与相见予白璧十防敎以水行不溺法注曰河侯河伯故当是两神邪
　　湘君
　　楚辞湘君湘夫人亦谓湘水之神有后有夫人也初不言舜之二妃【王逸章句始以湘君为水神湘夫人为二妃】记曰舜于苍梧之野盖三妃未之从也山海经洞庭之山帝之二女居之郭璞注曰天帝之二女而处江为神即列仙传江妃二女也九歌所谓湘夫人称帝子者是也而河图玉版曰湘夫人者帝尧女也秦始皇浮江至湘山逢大风而问博士湘君何神博士曰闻之尧二女舜妃也死而此列女传曰二女死于湘江之间俗谓之湘君郑司农亦以舜妃为湘君説者皆以舜陟方而死二妃从之俱溺死于湘江遂号为湘夫人按九歌湘君湘夫人自是二神江湘之有夫人犹河雒之有虙妃也此之为灵与天地并安得谓之尧女且既谓之尧女安得复总云湘君哉何以攷之礼记云舜苍梧二妃不从明二妃生不从征死不从且传曰生为上公死为贵神礼五岳比三公四渎比诸侯今湘川不及四渎无秩于命祀而二女帝者之后配灵神只无縁复下降小水而为夫人也原其致谬之繇繇乎俱以帝女为名名实相乱莫矫其失习非胜是终古不悟可悲矣此辨甚正又按逺游之文上曰二女御九招歌下曰湘灵鼔瑟是则二女与湘灵固判然为二即屈子之作可证其非舜妃矣后之文人附防其説以资谐讽其渎神而慢圣也不亦甚乎禹崩防稽故山有禹庙而水经注言庙有圣姑礼乐纬云禹治水毕天赐神女圣姑夫舜之湘妃犹禹之圣姑也
　　甚矣人之好言色也太白星也而有妻甘氏星经曰太白上公妻曰女媊女媊居南斗食厉天下祭之曰明星河伯水神也而有妻龙鱼河图曰河伯姓吕名公子夫人姓冯名夷常仪古占月之官也而淮南子以为羿妻窃药而奔月名曰常娥霜露之所为雪水之所凝也而淮南子云青女乃出以降霜雪【髙诱注天神青□玉女】巫山神女宋玉之寓言也而水经注以为天帝之季女名曰瑶姬【李善髙唐赋注引襄阳耆旧传曰赤帝女姚姬未行而卒于巫山之阳】雒水宓妃陈思王之寄兴也而如淳以为伏羲氏之女【汉书音义伏羲氏之女溺雒水为神】嵞山啓母天问之襍説也后人附以少姨以为啓母之妹【今少室山有阿姨神】而武后至封之为玉京太后金阙夫人青溪小姑为蒋子文之第三妹则见于杨烱之碑【杨烱少姨庙碑曰蒋侯三妹青溪之轨迹可寻】并州妬女为介子推之妹则见于李諲之诗【见下】小孤山之讹为小姑也【欧阳公归田录】杜拾遗之讹为十姨也【黄氏日钞】是皆湘君夫人之而九歌之篇逺游之赋且为后世迷惑男女渎乱神人之祖也或曰易以坤为妇道而汉书有媪神之文【郊祀歌媪神蕃厘张晏曰媪者老母之称坤为母故称媪】于是山川之主必为妇人以象之非所以隆国典而昭民敬也巳
　　金元好问承天镇悬泉诗注曰平定土俗传介子推被焚其妺介山氏耻兄要君积薪自焚号曰妬女祠【唐书髙宗调露元年九月幸并州道出妬女祠】其碑大厯中判官李諲撰辞防殊谬至有百日积薪一日烧之之语乡社至今以百五日积薪而焚之谓之祭妬女其诗有曰神祠水之浒仪卫盛官府颇怪祠前碑稽攷失莽卤吾闻允格台骀宣汾洮障大泽自是生有自来归有所假而【而即如字】自经沟渎便可尸祝之祀典纷纷果何取子胥鼔浪怒未泄精卫衔薪心独苦楚臣百问天不酧肯以诞幻虚荒惊聋瞽自有宇宙有此水此水绵绵流万古人言主者介山氏且道未有介山之前复谁主山深地古自是有神物不假灵真谁敢侮稗官小説出闾巷社鼓村箫走翁妪当时大厯十才子争遣李諲镵陋语此是千古正论杜氏通典汾隂后土祠为妇人塐像武太后时移河西梁山神塐像就祠中配焉开元十一年有司迁梁山神像于祠外之别室夫以山川之神而人为之配合其渎乱不经尤甚矣【张南轩集言舜庙中有武后像即日投之江中】
　　防山顶碧霞元君宋真宗所封世人多以为防山之女后之文人知其説之不经而撰为黄帝遣玉女之事以附防之不知当日所以褒封固真以为防山之女也今攷封号虽自宋时而防山女之説则晋时已有之张华博物志文王以太公为灌坛令期年风不鸣条文王梦见有一妇人当道而哭问其故曰我东海防山神女嫁为西海妇欲东归灌坛令当吾道太公有徳吾不敢以暴风疾雨过也文王梦觉明日召太公三日三夕果有疾风骤雨自西来也文王乃拜太公为大司马此一事也干寳搜神记后汉胡母班尝至防山侧为防山府君所召令致书于女婿河伯云至河中流扣舟呼青衣当自有取书者果得逹复为河伯致书府君此二事也【魏书髙句丽传朱蒙告水曰我是日子河伯外孙】列异传记蔡支事又以天帝为防山神之外孙自汉以来不明乎天神地只人鬼之别一以人道事之于是封岳神为王则立寝殿为王夫人有夫人则有女而女有壻又有外孙矣唐宋之时但言灵应即加封号不如今之君子必求其人以实之也又攷防山不惟有女亦又有儿魏书段承根传父晖师事欧阳汤有一童子与晖同志后二年辞归从晖请马晖戏作木马与之童子甚悦谢晖曰吾防山府君子奉敕游学今将归损子厚赠无以报徳子后至常伯封侯言讫乘马腾空而去集异记言贞元初李纳病笃遣押衙王祐祷岱岳遥见山上有四五人衣碧汗衫半臂路人止祐下车言此三郎子七郎子也文献通攷后唐长兴三年诏以防山三郎为威雄将军宋大中祥符元年十月封禅毕亲幸加封炳灵公夫封其子为将军为公则封其女为君正一时之事尔
　　又攷管子对桓公曰东海之子于不知何语而房龄注则以为海神之子又元刘遵鲁漠岛记曰庙中神妃相传为东海广徳王第七女夫海有女则山亦有女曷足怪乎
　　共和
　　史记周本纪厉王出奔于彘厉王太子静匿召公之家周公召公二相行政号曰共和共和十四年厉王死于彘二相乃共立太子静为王以二相为共和非也汲冡纪年厉王十二年出奔彘十三年共伯和摄行天子事号曰共和【汉书古今人表有共伯和师古曰共国伯爵和其名】二十六年王陟于周定公召穆公立太子靖为王共伯和归其国此即左氏王子朝所谓诸侯释位以间王政者也但其言共伯归国者未合古者无天子之世朝觐讼狱必有所归吕氏春秋言共伯和修其行好贤仁周厉之难天子旷絶而天下皆来请矣按此则天下朝乎共伯非共伯至周而摄行天子事也共伯不以有天下为心而周公召公亦未尝奉周之社稷而属之他人故周人无易姓之嫌共伯无僭王之议庄子曰许由娱于颍阳而共伯得乎共首【共首今之共山亦谓之共头荀子武王伐纣至共头而山隧吕氏春秋武王使召公就防子开于共头之下而与之盟】盖其秉道以终得全神养性之术者矣【毕拱辰曰按金氏通鉴前编厉王三十七年出奔彘五十一年崩于彘其纪年亦与竹书不合】
　　左传郑大叔出奔共注共国今汲郡共县史记春申君传通韩上党于共甯使道安成出入赋之田敬仲完世家王建降秦秦迁之共饿死齐人歌之曰松邪栢邪住建共者客邪汉书功臣表有共庄侯卢罢师唐书地理志卫州共城县武徳元年置共州即今卫辉府辉县【诗序柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之此别一共伯共者谥也非共国之共也】今辉县有共姜台后人之附防也
　　介子推
　　介子推事见于左传则曰晋侯求之不获以緜上为之田曰以志吾过且旌善人吕氏春秋则曰负釜盖簦终身不见二书去当时未逺为得其实然之推亦未乆而死故以田禄其子尔史记之言稍异亦不过曰使人召之则亡闻其入緜上山中于是环緜上之山而封之以为介推田号曰介山而已立枯之説始自屈原燔死之説始自庄子【容斋三笔以为始自刘向新序非也】楚辞九章惜徃日介子忠而立枯兮文公寤而追求封介山而为之禁兮报大徳之优游思乆故之亲身兮因缟素而哭之庄子则曰介子推至忠也自割其股以食文公文公后背之子推怒而去抱木而燔死【盗跖篇　东方朔七谏丙吉传长安士伍尊书刘向説苑新序因之水经注引王肃丧服要记桂树之问亦辨以为诬】于是瑰竒之行彰而廉靖之
　　心没矣今当以左氏为据割股燔山理之所无皆不可信
　　魏武帝令曰闻太原上党西湖防门冬至后百五日皆絶火寒食云为介子推且北方沍寒之地老少羸弱将有不堪之患令到人不得寒食若犯者家长半嵗刑主吏百日刑令长夺一月俸后魏髙祖太和二十年二月癸丑诏介山之邑听为寒食自余禁断
　　册府元龙星木之精也春见东方心为火之盛故为之禁火俗传介子推以此日被焚禁火
　　路史燧人改火论曰顺天者存逆天者亡是必然之理也昔者燧人氏作观乾象察辰心而出火作钻燧别五木以改火岂惟惠民哉以顺天也【四时五变榆栁青故春取之枣杏赤故夏取之桑柘黄故季夏取之柞楢白故秋取之槐檀黒故冬取之皆因其性故可救时疾】予尝攷之心者天之大火而辰戌者火之二墓是以季春心昏见于辰而出火季秋心昏见于戍而纳之卯为心之明堂至是而火大壮是以仲春禁火戒其盛也周官每嵗仲春命司烜氏以木铎修火禁于国中为季春将出火而司爟掌行火之政令四时变国火以救时疾季春出火季秋内火民咸从之时则施火令凡国失火野焚莱则随之以刑罚夫然故天地顺而四时成气不愆伏国无疵疠而民以宁郑以三月铸刑书而士文伯以为必灾六月而郑火盖火未出而作火宜不免也今之所谓寒食一百五者熟食断烟谓之龙忌盖本乎此【司烜仲春以木铎修火禁因火出而警之仲秋火入则不警宫正春秋以木铎修火禁宫禁尚严也】而周举之书魏武之令与夫汝南先贤传陆翽邺中记等皆以为为介子推谓子推以三月三日燔死而后世为之禁火吁何妄邪是何异于言子胥溺死而海神为之朝夕者乎【予初赋潮知此妄记而或者谓昔人言潮无出子胥前者因为举书朝宗之语而齐景尝欲遵海观朝儛矣且屈原云听潮水之相击而易亦有行险不失信之言自有天地即有此潮岂必见纸上而后信哉子胥漂于吴江适有祠庙当潮头不知丹徒南恩等潮且复为谁潮邪】予观左氏史迁之书曷尝有子推被焚之事况以清明寒食初靡定日而琴操所记子推之死乃五月五非三日也【古人以三月上巳祓禊以清明前三日寒食初无定日后世既己一之而又指为三月之三妄矣周举传云每冬中輙一月寒食以子推焚骸神灵不乐举火然则介子又将以冬中亡矣非可信也】夫火神物也其功用亦大矣昔隋王劭尝以先王有钻燧改火之义于是表请变火曰古者周官四时变火以救时疾明火不变则时疾必兴圣人作法岂徒然哉在晋时有人以雒阳火渡江世世事之相续不灭火色变青昔师旷食饭云是劳薪所防晋平公使视之果然车辋今温酒炙肉用石炭火木炭火竹火草火麻荄火气味各自不同以此推之新火旧火理应有异伏愿逺遵先圣于五时取五木以变火用功甚少救益方大夫火恶陈薪恶劳晋代荀朂进饭亦知薪劳而隋文帝所见江宁寺晋长明镫亦复青而不热传记有以巴豆木入防者爰得泄利而粪之草炊者率致味恶然则火之不改其不疾者鲜矣泌以是益知圣人之所以改火修火正四时五变者岂故为是烦文害俗得巳而不己哉【东晋初有王离妻李将河南火渡江云受于祖母王有遗书二十巻临终戒勿絶火遂常种之传二百年火色如血谓之圣火宋齐之间李妪年九十余以火治病多愈妪死人为之号圣火冡每隂雨见火出冡门今号其处为圣火巷金陵故事云禅众寺前直南小巷也】传不云乎违天必有大咎先汉武帝犹置别火令丞典司燧事【汉书大鸿胪有别火令丞】后世乃废之邪方石勒之居邺也于是不禁寒食而建徳殿震及端门襄国西门雹起西河介山大如鸡子平地三尺洿下丈余人禽死以万数千里摧折秋稼荡然夫五行之变如是而不知者亦以为为之推也虽然魏晋之俗尤所重者辰为商星实祀大火而汾晋参墟参辰错行不毘和所致
　　杞梁妻
　　春秋传齐侯袭莒杞梁死焉齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室左氏之文不过如此而已檀弓则曰其妻迎其柩于路而哭之哀孟子则曰华周杞梁之妻善哭其夫而变国俗言哭者始自二书説则曰杞梁华舟进鬬杀二十七人而死其妻闻之而哭城为之阤而隅为之崩列女传则曰杞梁之妻无子内外皆无五属之亲既无所归乃枕其夫之尸于城下而哭道路过者莫不为之挥涕十日而城为之崩言崩城者始自二书而列女传上文亦载左氏之言夫既有先人之敝庐何至枕尸城下且庄公既能遣吊岂至暴骨沟中崩城之云未足为信且其崩者城耳未云长城长城筑于威王之时去庄公百有余年【竹书纪年梁惠成王二十年齐闵王筑防以为长城按魏惠王二十年乃齐威王之二十七年非闵王】而齐之长城又非秦始皇所筑之长城也后人相传乃谓秦筑长城有范郎之妻孟姜送寒衣至城下闻夫死一哭而长城为之崩则又非杞梁妻事矣夫范郎者何人哉使秦时别有此事何其相类若此唐僧贯休乃据以作诗云筑人筑土一万里杞梁贞妇啼呜呜则竟以杞梁为秦时筑城之人似并左传孟子而未读者矣
　　古诗谁能为此曲无乃杞梁妻崔豹古今注乐府杞梁妻者杞殖妻妹朝日所作也殖战死妻曰上则无父中则无夫下则无子人生之苦至矣乃抗声长哭杞都城感之而頽遂投水死其妹悲姊之贞操乃作歌名曰杞梁妻焉梁殖字也按此则又云杞之都城春秋杞成公迁于缘陵今昌乐县文公又迁于淳于今安丘县其时杞地当已入齐要之非秦之长城也
　　池鱼
　　东魏杜弼檄梁文曰楚国亡猿祸延林木城门失火殃及池鱼后人每用此事清波杂志云不知所出以意推之当是城门失火以池水救之池竭而鱼死也广韵古有池仲鱼者城门失火仲鱼烧死故谚云城门失火殃及池鱼据此则池鱼是人姓名【风俗通已有此説】按淮南子云楚王亡其猿而林木为之残宋君亡其珠池中鱼为之殚故泽失火而林忧则失火与池鱼自是两事后人误合为一耳
　　攷池鱼事本于吕氏春秋必巳篇曰宋桓司马有宝珠抵罪出亡王使人问珠之所在曰投之池中于是竭池而求之无得鱼死焉此言祸福之相及也此后人用池鱼事之祖【祖君彦为李密檄文曰燕巢卫幕鱼游宋池】
　　庄安
　　汉书五行志严公二十年师古曰严公谓庄公也避明帝讳改曰严凡汉书载谥姓为严者皆此则是严姓本当作庄今攷史记有庄生庄贾庄豹【樗里子传】庄舄庄忌庄助庄青翟庄熊罴庄参庄蹻庄芷【淮南王安传】而独有严君疾【樗里子传秦封樗里子号为严君　正义曰盖封蜀郡严道县因号严君疾名也】严仲子严安邓伯羔谓安自姓严【胡身之通鉴严延年注曰此严非庄助之严自是一姓战国时有濮阳严仲子】然汉书艺文志曰主父偃二十八篇徐乐一篇荘安一篇是安本姓庄非严也严君平亦姓庄子法言蜀庄沈防是也严尤亦姓庄后汉书光武纪注引桓谭新论曰庄尤字伯石避明帝讳改之又改庄周为严周汉书王贡两龚鲍传老子严周叙传贵老严之术改楚之庄生为严先生古今人表严先生师古曰即杀陶朱公儿者也王褒洞箫赋师襄严春不敢窜其巧李善注七畧有庄春言琴【王莽传有斄严春非此】汉书之称庄安班氏所未及改也史记之称严安后人所追改也
　　艺文志常侍郎庄悤竒赋十一篇严助赋三十五篇师古曰上言庄悤竒下言严史駮文【严传作严葱奇】
　　李广射石
　　今永平府卢龙县南有李广射虎石广为右北平太守而此地为辽西郡之肥如其谬不辨自明水经注言右北平西北百三十里有无终城亦非也攷右北平郡前汉治平刚后汉治土垠郦氏所引魏氏土地记曰蓟城东北三百里有右北平城此后汉所治之土垠而平刚则在卢龙塞之东北三四百里乃武帝时郡治李广所守今之塞外其不在土垠明矣又攷西京杂记述此事则云猎于防山之阳庄子言南行者至于郢北面而不见防山司马彪注防山北海山名是广之出猎乃防山而非近郡之山也新序曰楚熊渠子夜行见寝石以为伏虎关弓射之灭矢饮羽下视知石也却复射之矢摧无迹韩诗外传张华博物志亦同是射石者又熊渠而非李广也【吕氏春秋作养由基王克论衡同黄氏日钞曰此事每载不同要皆野人相承之妄言耳】即使二事偶同而太史公所述本无其地今必欲指一卷之石以当之不已惑乎
　　后周书李逺传尝校猎于莎栅见石于丛薄中以为伏兎射之镞入寸余就而视之乃石也太祖闻而异之赐书曰昔李将军亲有此事公今复尔可谓世载其徳虽熊渠之名不能独羡其美李广熊渠二事并用
　　大小山
　　王逸楚辞章句言淮南王安博雅好古招懐天下俊伟之士著作篇章分造辞赋以相从故或称小山或称大山其义犹诗有小雅大雅也梁昭明太子十二月启乃曰桂吐花于小山之上梨翻叶于大谷之中庾肩吾诗梨红大谷晚桂白小山秋庾信枯树赋小山则丛桂留人扶风则长松系马是以山为山谷之山失其防矣梁书何二兄求防并栖遯求先卒至是又隠世号防为大山为小山
　　丁外人
　　丁外人非名言是盖主之外夫也犹言齐悼惠王肥髙帝外妇之子也【史记齐悼惠王肥髙祖长庻男也其母外妇也曰曹氏】服防曰外人主之所幸也然王子侯表有山原孝侯外人齐孝王五世孙乘丘侯外人中山靖王曽孙则是姓刘而名外人不知何所取义
　　毛延寿
　　西京杂记曰元帝后宫既多不得常见乃使画工图形案图召幸之诸宫人皆赂画工多者十万少者亦不减五万独王嫱不肯遂不得见匈奴入朝求美人为阏氏于是上案图以昭君行及去召见貎为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市籍其家赀皆巨万画工有杜陵毛延寿为人形丑好老少必得其真安陵陈敞新丰刘白龚寛并工为牛马飞鸟众势人形好丑不逮延寿下杜阳望亦善画尤善布色樊育亦善布色同日弃市京师画工于是差稀据此则画工之图后宫乃平日而非匃奴求美人时且毛延寿特众中之一人又其得罪以受赂而不独以昭君也后来诗人谓匈奴求美人乃使画工图形而又但指毛延寿一人且没其受赂事失之矣
　　名以同事而晦
　　吕氏春秋言秦穆公兴师以袭郑过周而东郑贾人髙奚施将西市于周遽使奚施归告乃矫郑伯之命以十二牛劳师是奚施为髙之友【淮南子作蹇他】而左氏传不载淮南子言荆轲西刺秦王髙渐离宋意为击筑而歌于易水之上宋玉笛赋亦以荆卿宋意并称【水经注渐离击筑宋如意和之】是宋意为髙渐离之侣而战国防史记不载战国策东孟之防聂政阳坚刺相兼君注云坚政之副犹秦武阳按聂政告严仲子曰其势不可以多人未必有副淮南子注秦皇帝二十六年初兼天下有长人见于临洮其髙五丈足迹六尺放写其形铸金人以象之翁仲君何是也今人但言翁仲不言君何
　　名以同事而章
　　孟子禹稷当平世三过其门而不入攷之书曰啓呱呱而泣予弗子此禹事也而稷亦因之以受名华周杞梁之妻善哭其夫而变国俗攷之列女传曰哭于城下七日而城为之崩此杞梁妻事也而华周妻亦因之以受名【左传但言获杞梁不言获华周】
　　人以相类而误
　　墨子文王举闳夭泰颠于网之中授之政而西土服于传未有此事必太公之误也吕氏春秋箕子穷于商范蠡流乎江范蠡未尝流江必伍员之误也史记孙叔敖三得相而不喜三去相而不悔孙叔敖未闻去相必令尹子文之误也淮南子吴起张仪车裂支解张仪未尝车裂必蘓秦之误也易林贞良得愿微子解囚微子未尝被囚必箕子之误也晋潘岳太宰鲁武公诔秦亡蹇叔舂者不相蹇叔之亡不见于书必百里奚之误也【吕氏春秋蹇叔有子曰申与视注申白乙丙也视孟明视也皆蹇叔子也按盂明视百里奚之子】后魏穆子容太公吕望碑文大魏东苞碣石西跨流沙南极班超之柱北穷窦宪之志班超未尝南征必马援之误也后周庾信拟咏懐诗麟穷季氏虎振周王圏季氏未尝获麟必叔孙之误也
　　晋书夏统传子路见夏南愤恚而忼忾子路未尝见夏南盖卫南子之误
　　传记不攷世代
　　张衡言春秋元命包有公输班与墨翟事见战国非春秋时又言别有益州益州之置在于汉世以证图防为后人伪作今按传记之文若此者甚多管子称三晋之君其时未有三晋轻重篇称鲁梁秦赵其时未有梁赵称代王其时未有代王国语句践之伯陈蔡之君皆入朝其时有蔡无陈説句践聘魏其时未有魏又言仲尼见梁君孟简子相梁其时未有梁鲁亦无孟简子又言韩武子出田栾懐子止之韩氏无武子又言楚庄王以椒举为上客椒举事灵王非庄王吕氏春秋晋文公师咎犯随防随防不与文公咎犯同时赵襄子攻翟一朝而两城下有忧色孔子贤之赵襄子为晋卿时孔子已卒顔阖见鲁庄公顔阖穆公时人去庄公十一世史记孔子世家使从者为甯武子臣于卫孔子时氏已灭扁鹊传虢君出见扁鹊于中阙其时虢亡已乆防传宋元王宋有元公无元王庄子见鲁哀公而其书有魏惠王赵文王鲁哀公去赵文王一百七十嵗韩非子扁鹊见蔡桓侯桓侯与鲁桓公同时相去防二百嵗越絶书晋郑王晋郑未尝称王又言孔子奉雅琴见越王越灭吴孔子已卒列子晏平仲问养生于管夷吾盐鐡论季桓子听政栁下惠忽然不见又言臧文仲治鲁胜其盗而自矜子贡非之平仲去管子季桓子去柳下惠子贡去臧文仲各百余嵗韩诗外传孟尝君请学于闵子闵子孟尝君相去防二百嵗冉有对鲁哀公言姚贾监门子姚贾秦始皇时人相去二百嵗












　　日知録卷二十五
　　钦定四库全书
　　日知録卷二十六　　　昆山　　顾炎武　撰史记通鉴兵事
　　秦楚之际兵所出入之涂曲折变化唯太史公序之如指掌以山川郡国不易明故曰东曰西曰南曰北一言之下而形势了然以闗塞江河为一方界限故于项羽则曰梁乃以八千人渡江而西曰羽乃悉引兵渡河曰羽将诸侯兵三十余万行畧地至河南曰羽渡淮曰羽遂引东欲渡乌江于髙帝则曰出成玉门北渡河曰引兵渡河复取成盖自古史书兵事地形之详未有过此者太史公胷中固有一天下大势非后代书生之所能防也司马温公通鉴承左氏而作其中所载兵法甚详凡亡国之臣盗贼之佐苟有一防亦具録之朱子纲目大半削去似未逹温公之意
　　史记于序事中寓论断
　　古人作史有不待论断而于序事之中即见其指者惟太史公能之平凖书末载卜式语王翦传末载客语荆轲传末载鲁句践语鼂错传末载邓公与景帝语武安侯田蚡传末载武帝语皆史家于序事中寓论断法也后人知此法者鲜矣惟班孟坚间一有之如霍光传载任宣与霍禹语见光多作威福黄霸传载张敞奏见祥瑞多不以实通传皆褒独此寓贬可谓得太史公之法者矣
　　史记
　　史记秦始皇本纪末云宣公初志闰月然则宣公以前皆无闰每三十年多一年与诸国之史皆不合矣则秦之所用者何正邪
　　子长作史记在武帝太初中髙祖功臣年表平阳侯下云元鼎三年今侯宗元年今侯者作史记时见为侯也下又云征和二年侯宗坐太子死国除则后人所续也卷中书征和者二后元者一惠景间侯者年表书征和者一后元者三建元以来侯者年表书征和者二汉兴将相年表有天汉太始征和后元以至昭宣元成诸号厯书亦同楚元王世家书地节二年齐悼惠王世家书建始三年者二曹相国世家书征和二年贾谊传贾嘉至孝昭时列为九卿田叔传匈奴传卫将军传末有戾太子及巫蛊事司马相如传赞扬雄以为靡丽之赋劝百而讽一皆后人所续也河渠书东海引钜定汉书沟洫志因之东海疑是北海之误按地理志齐郡县十二其五曰钜定下云马车渎水首受钜定东北至琅槐入海又千乘郡博昌下云博水东北至钜定入马车渎而孝武纪曰征和四年春正月行幸东莱临大海三月上耕于钜定还幸泰山修封计其道里亦当在齐去东海逺矣
　　凡世家多本之左氏传其与传不同者皆当以左氏为正齐世家吾太公望子乆矣此是妄为之説周之太王齐之太公吴之太伯有国之始祖谓之太祖其义一也赵世家赵简子除三年之丧期而已此因左传降于丧食之文而误为之解本无其事
　　敬侯十一年魏韩赵共灭晋分其地成侯十六年与韩魏分晋封晋君以端氏此文重出
　　田敬仲完世家敬仲之如齐以陈氏为田氏此亦太史公之误春秋传未有称田者至战国时始为田耳仲尼弟子传公孙龙字子石少孔子五十三嵗按汉书注公孙龙赵人为坚白异同之説者与平原君同时去夫子近二百年殆非也且云少孔子五十三嵗则当田常伐鲁之年仅十三四嵗尔而曰子张子石请行岂甘罗外黄舍人儿之比乎
　　商君传以鞅为大良造将兵围魏安邑降之此必安邑字误其下文曰魏惠王使使割河西之地献于秦以和而魏遂去安邑徙都大梁乃是自安邑徙都之事耳安邑魏都其王在焉岂得围而便降秦本纪昭王二十一年魏献安邑若已降于五十年之前何烦再献乎【赵世家敬侯元年始都邯郸成侯二十二年魏惠王防我邯郸亦有可疑】
　　虞卿传楼昌楼缓恐是一人虞卿进説亦是一事记者或以为赵王不听或以为听之太史公两收之而不觉其重尔
　　燕王遗乐闲书恐即乐毅事而传者误以为其子然以二事相校在乐毅当日惠王信防易将不得不奔其后徃来复通燕亦未失故君之礼若乐闲不过以言之不听而遂怼君絶君虽遗之书而不顾此小丈夫之悻悻者矣
　　屈原传虽放流睠顾楚国系心懐王不忘欲反卒以此见懐王之终不悟也似屈原放流于懐王之时又云令尹子兰闻之大怒卒使上官大夫短屈原于顷襄王顷襄王怒而迁之则实在顷襄之时矣放流一节当在此文之下太史公信笔书之失其次序尔
　　随何説英布当书九江王不当书淮南王归汉之后始立为淮南王也盖采之诸书其称未一
　　淮隂侯传先云范阳辩士蒯通后云齐人蒯通一传互异韩王信説汉王语乃淮隂侯韩信语也以同姓名而误
　　汉书
　　孝武纪天汉四年秋九月令死罪人赎钱五十万减死一等太始二年九月募死罪人赎钱五十万减死罪一等此一事而重见又同是九月
　　髙帝功臣表十八侯位次一萧何二曹参三张敖四周勃五樊哙六郦商七奚涓八夏侯婴九灌婴十傅寛十一靳歙十二王陵十三陈武十四王吸十五薛欧十六周昌十七丁复十八虫逹当时所上者战功而张良陈平皆居中计谋之臣故平列在四十七良列在六十二也至十八侯赞则萧何第一樊哙第二张良第三周勃第四曹参第五陈平第六张敖第七郦商第八灌婴第九夏侯婴第十傅寛第十一靳歙第十二王陵第十三韩信第十四陈武第十五虫逹第十六周昌第十七王吸第十八而无奚涓薛欧丁复此后人论定非当日之功次矣且韩信已诛死安得复在功臣之位即此可知矣【此位次髙后二年所定故凡已絶夺在前者皆不与】史家之文多据原本或两收而不觉其异或并存而未及归一汉书王子侯表长沙顷王子髙成节侯梁一卷中再见一始元元年六月乙未封一元康元年正月癸卯封此并存未定当删其一而误留之者也地理志于宋地下云今之沛梁楚山阳济隂东平及东郡之须昌寿张皆宋分也于鲁地下又云东平须昌寿张皆在济东属鲁非宋地也当攷此并存异説以备攷当小注于下而误连书者也【史记田叔传既云司直田仁主闭守城门坐纵太子下吏诛死而下又云仁发兵长陵令车千秋上变仁仁族死陉城今在中山国此亦古人附注备攷之文　古人著书有疑则阙之以待攷如越絶书记吴地传曰湖王湖当问之丹湖当问之是也】楚元王传刘徳昭帝时为宗正丞杂治刘泽诏狱而子向传则云更生父徳武帝时治淮南狱一传之中自为乖异又其更名向在成帝即位之后而元帝初年即曰徴堪向欲以为谏大夫此两收而未对勘者也礼乐志上云孝惠二年使乐府夏侯寛备其箫管下云武帝定郊祀之礼乃立乐府武五子传上云长安白亭东为戾后园下云后八嵗封戾夫人曰戾后置园奉邑乐府之名蚤立于孝惠之世戾园之目预见于八年之前此两收而未贯通者也夫以二刘之精核犹多不及举正何恠乎后之读书者愈卤莽矣【后周书蠕蠕并作茹茹惟列传二十五卷独作蠕蠕】
　　天文志魏地觜觿参之分野也其界自髙陵以东尽河东河内南有陈留及汝南之召陵防疆新汲西华长平颍川之舞阳郾许鄢陵河南之开封中牟阳武酸枣卷皆魏分也按左传子产曰迁实沈于大夏主参故参为晋星然其疆界亦当至河而止若志所列陈留已下郡县并在河南于春秋自属陈郑二国角亢氐之分也不当并入魏本都安邑至惠王始徙大梁乃据后来之疆土割以相附岂不谬哉
　　食货志单穆公谏景王铸大钱本之周语王弗听卒铸大钱此废轻作重不利于民之事班氏乃续之曰以劝农赡不足百姓蒙利焉失其指矣
　　地理志丹阳下云楚之先熊绎所封十八世文王徙郢此误按史记楚世家成王封熊绎于楚居丹阳徐广曰在南郡枝江县水经注曰丹阳城据山跨阜周八里二百八十歩东北两面悉临絶涧西带亭下溪南枕大江崄峭壁立信天固也楚熊绎始封丹阳之所都也地理志以为吴子之丹阳寻吴楚悠隔防缕荆山无容远在吴境非也【山海经丹山在丹阳南郭璞注今建平郡丹阳城秭归县东七里】
　　枚乘传上云吴王不纳乘等去而之梁下云枚乘复説吴王盖吴王举兵之时乘巳家居而复与之书不然无縁复説也
　　杜周传周为执金吾遂捕桑羊卫皇后昆弟子刻深按百官表天汉三年二月执金吾杜周为御史大夫四年卒而卫太子巫蛊事乃在征和二年周之卒已四年【其时胜之为御史大夫】又十一年昭帝元鳯元年御史大夫桑羊坐燕王旦事诛史家之谬如此
　　王尊传上行幸雍过虢按今之鳯翔县乃古雍城而虢在陜幸雍何得过虢当是过美阳之误【美阳故城在今扶风县北二十里】且上文固云自虢令转守槐里兼行美阳令事矣王商传春申君献有身妻而产懐王误当是幽王外戚传徙共王母及丁姬归定陶共王冡次按丁姬先已定陶此及丁姬三字衍
　　汉书二志小字
　　汉书地理艺文二志小字皆孟坚本文其师古曰应劭曰服曰之乃顔氏注也近本汉书不刻注者误以此为顔氏注而并删之
　　后汉郡国志云本志惟郡县名为大书【本志司马彪所撰】其山川地名悉为细注今进为大字新注证发臣刘昭采集是则前书小字为孟坚本文犹后汉之细注也其师古等诸注犹后汉之新注也当时相传之本混作一条未曾分别耳
　　汉书不如史记
　　班孟坚为书束于成格而不及变化且如史记淮隂侯传末载蒯通事令人读之感慨有余味淮南王传中伍被与王答问语情态横出文亦工妙今悉删之而以蒯伍合江充息夫躬为一传蒯最寃伍次之二淮传寥落不堪读矣
　　荀悦汉纪
　　荀悦汉纪改纪表志传为编年其叙事处索然无复意味闲或首尾不备其小有不同皆以班书为长惟一二条可采者杜陵陈遂字长子上防时与游戏博奕数负遂上即位稍见进用至太原太守乃赐遂玺书曰制诏太原太守官尊禄重可以偿遂博负矣妻君宁时在旁知状遂乃上书谢恩曰事在元平元年赦前其见厚如此汉书以负遂为负进又曰可以偿博进矣进乃悼皇攷之名宣帝不应用之【或曰进即賮字财货也史记吕不韦传车乘进用不饶】荀纪为长元康三年三月诏曰盖闻象有罪而舜封之有痹骨肉之亲放而不诛其封故昌邑王贺为海昏侯汉书作骨肉之恩粲而不殊文义难晓荀纪为长【按汉书粲而不殊当作而不诛説文散之也从米杀声徐引左氏定公四年传王于是乎杀管叔而蔡叔言放之若散米今左传作蔡蔡叔上蔡字亦音素葛反】后有善读者仿裴松之三国志之体取此不同者注于班书之下足为史家之一助纪王莽事自始建国元年以后则云其二年其三年以至其十五年以别于正统而尽没其天鳯地皇之号
　　后汉书
　　后汉书马援传上云帝尝言伏波论兵与我意合下乃云交阯女子徴侧及女弟徴贰反于是玺书拜援伏波将军此是采辑诸书率尔成文而忘其伏波二字之无所本也自范氏以下史书若此者甚多
　　桓谭传当王莽居摄簒弑之际天下之士莫不竞褒称徳美作符命以求容谭独自守黙然无言按前汉书翟义传莽依周书作大诰遣大夫桓谭等班行谕告当反位孺子之意还封谭为明告里附城【师古曰如古附庸　王莽传当赐爵关内侯者更名曰附城】是曾受莽封爵史为讳之尔光武终不用谭当自有説
　　杨震传河间男子赵腾诣阙上书指陈得失帝怒收考诏狱震上疏救不省腾竟伏尸都市乃安帝时事而张皓传以为清河赵腾上言灾变讥刺朝政收腾系考皓上疏谏帝悟减腾死罪一等又以为顺帝事岂有两赵腾邪
　　桥以太尉罢官就医里舍少子十嵗独游门次卒有三人持杖刼执之入舍登楼就索货其家之不贫可知乃云及卒家无居业丧无所殡史传之文前后矛盾以灵帝之世三为三公亦岂无钱者
　　刘表传与同郡张俭等俱被讪议号为八顾而党锢传表俭二人列于八及前后不同
　　蒯越韩嵩及东曹掾传防等説琮降操则是表卒之后琮已赦嵩而出之矣下文云操至州乃释嵩之囚此史家欲归美于操而不顾上下文之相戾也
　　蔡邕传谓邕亡命江海积十二年中平六年灵帝崩董卓为司空辟之称疾不就卓切敕州郡举邕诣府邕不得已到署祭酒而文苑传有议郎蔡邕荐边让于大将军何进一书按中平元年黄巾起以何进为大将军正邕亡命之时无缘得奏记荐人也
　　郡国志睢阳本宋国有鱼门引左传僖公二十二年升陉之战邾人获公胄县诸鱼门为证按杜预注鱼门邾城门非宋也
　　三国志
　　蜀志谯周传建兴中丞相亮领益州牧命周为劝学从事而先主未称尊号即有劝学从事张爽尹黙谯周等上言前后不同按周卒于晋泰始六年年七十二而昭烈即位之年仅二十有三未必与劝进之列从本传为是
　　孙亮太平元年孙綝杀滕吕据时为魏髙贵郷公之甘露元年魏志甘露二年以孙壹为侍中车骑将军节交州牧吴侯本传云壹入魏黄初三年死误也陆抗传拜镇军将军都督西陵自关羽至白帝于文难晓按甘宁传曰随鲁肃镇益阳拒关羽羽号有三万人自择选鋭士五千人投县上流十余里浅濑云欲夜渉渡肃以兵千人益宁宁乃夜徃羽闻之住不渡而结柴营今遂名此处为关羽濑据此则当云自益阳至白帝也
　　作史不立表志
　　朱鹤龄曰太史公史记帝纪之后即有十表八书表以纪治乱兴亡之大畧书以纪制度沿革之大端班固改书为志而年表视史记加详焉盖表所繇立昉于周之谱牒与纪传相为出入凡列侯将相王公九卿其功名表著者既系之以传此外大臣无积劳亦无显过传之不可胜书而姓名爵里存没盛衰之迹要不容以遽泯则于表乎载之又其功罪事实传中有未悉备者亦于表乎载之年经月纬一览了如作史体裁莫大于是而范书阙焉使后之学者无以攷镜二百年用人行政之节目良可叹也其失始于陈寿三国志而范晔踵之其后作者又援范书为例年表皆在所畧【姚思廉梁陈二书李百药北齐书令狐徳棻周书李延寿南北史皆无表志】不知作史无表则立传不得不多传愈多文愈繁而事迹或反遗漏而不举欧阳公知之故其譔唐书有宰相表有方镇表有宗室世系表宰相世系表始复班马之旧章云
　　陈寿三国志习凿齿汉晋春秋无志故沈约宋书诸志并前代所阙者补之姚思廉梁陈二书李百药北齐书令狐徳棻周书皆无志而于志宁李淳风韦安仁李延寿别修五代史志诏编第入隋书古人绍闻述徃之意可谓矣
　　史文重出
　　汉书王子侯表长沙顷王子髙成节侯梁一卷中两见一始元元年六月乙未封一元康元年正月癸卯封然则王子中多一侯矣【马贵与文献通攷因而録之不知其误】
　　后汉地理志候城改属菟而辽东复出一候城无虑改属辽东属国而辽东复出一无虑必有一焉宜删者然则天下郡国中少二城矣
　　史文衍字
　　汉书吴王濞传吴有章郡铜山误多一豫字后汉书光武纪以前密令卓茂为太误多一髙字党锢传黄令毛钦操兵到门误多一外字
　　后汉书皇后纪桓思窦皇后父讳武后父不当言讳讳字衍
　　儒林传立五经博士各以家法敎授易有施孟梁丘京氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉按此则十五非十四也盖衍一毛字其下文载建初中诏有古文尚书毛诗谷梁左氏春秋虽不立学官之语【本纪建初八年诏同】又下卷云赵人毛苌传诗是为毛诗未得立【贾逵传建初八年诏诸儒各选髙才生受左氏谷梁春秋古文尚书毛诗由是四经遂行于世】而百官志博士十四人本注曰易四施孟梁丘京氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏【徐防传注引汉官仪曰易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖顔安乐礼有戴徳戴圣凡十四博士】则此毛字明为衍文也
　　灵帝纪光和三年六月诏公卿举能尚书毛诗左氏谷梁春秋各一人悉除议郎尚书上脱古文二字
　　史家误承旧文
　　史书之中多有仍旧文而未及改者史记燕世家称今王喜魏书孝静帝纪称太原公今上旧唐书唐临传今上字再见徐有功传泽王上金传今上字各一见皆谓宗韦贯之传上即位谓穆宗此皆旧史之文作书者失于改削尔
　　宋书武帝纪永初元年八月戊午西中郎将荆州刺史宜都王讳进号镇西将军文帝纪元嘉十三年九月癸丑立第三皇子讳为武陵王二十五年八月甲子立第十一皇子讳为淮阳王顺帝纪升明三年正月丁巳以新除给事黄门侍郎萧讳为雍州刺史三月十五以中军大将军讳为南豫州刺史齐公世子萧思话传遣司马建威将军南汉中太守萧讳五百人前进隋书髙祖纪开皇十五年七月乙丑晋王讳献毛十九年二月己亥晋王讳来朝张煚传晋王讳为扬州总管王韶传晋王讳班师鐡勒传晋王讳北征北史李弼传谕使持节太尉柱国大将军大都督尚书左仆射陇右行台少师陇西郡开国公李讳旧唐书中宗纪临淄王讳举兵诛韦武睿宗纪临淄王讳与大平公主子薛崇简等宗纪诏以皇太子讳充天下兵马元帅郝处俊传周王讳为西朋并当时臣子之辞
　　三国志魏后妃传注甄后曰讳等自随夫人此讳字明帝名当时史家之文也宋书武帝纪刘讳龙行虎歩后周书桞庆传宇文讳忠诚奋发北史魏彭城王勰传帝谓勰曰讳是何人而敢乆违先敕并合称名史臣不敢斥之尔然宋纪中亦有称刘裕者一卷之中徃徃杂见【册府元后唐荘宗同光二年二月戊寅幸李讳宅讳字下小注曰明宗也】
　　文选任昉为齐明宗让宣城郡公表称臣公言为萧扬州荐士表称臣王言表辞本合称名而改为公王亦其臣子之辞也
　　晋书
　　晋书宣帝纪当司马懿为魏臣之时无不称之为帝至蜀将姜维闻辛毗来谓亮曰辛毗杖节而至贼不复出矣所谓贼者即懿也当时在蜀人自当名之为贼史家杂采诸书不暇详攷一篇之中帝贼互见
　　天文志虚二星宰之官也主北方邑居庙堂祭祀祝祷事又主死丧哭泣按此冡宰当作冡人【或以公羊传宰上之木拱矣则墓亦可称为宰】又曰轸四星主冡宰辅臣也则周官之冡宰矣
　　艺术传戴洋言昔吴伐关羽天雷在前周瑜拜贺按瑜卒于建安十四年而吕蒙之袭关羽乃在二十四年瑜亡已十年矣
　　顾策传前云友人张翰后又云吴郡张翰张重华传前云封谢艾为福禄伯后又云进封福禄县伯戴若思传举孝廉入雒周顗传若思举秀才入雒南阳王模传广平太守丁邵良吏传丁绍石勒载记前作段就六眷后作段疾六眷阳裕传又作段眷吕纂载记前作句摩罗耆婆后作鸠摩罗什慕容熙载记光门冯防载记作洪光门又作洪观门
　　宋书
　　宋书州郡志广陵太守下云宋初郡国又有舆肥如潞真定新市五县肥如本辽西之县其民南渡而侨立于广陵符瑞志所云元嘉十九年九月戊申广陵肥如石梁涧中出石钟九口是广陵之有肥如也乃南沛太守下复云起居注孝武大明五年分广陵为沛郡治肥如县时无复肥如县当是肥如故县处也二汉晋太康地志并无肥如县一卷之中自相违错且二汉之肥如自在辽西安得属之广陵分之沛郡乎
　　魏书
　　魏书崔浩传浩既工书人多托写急就章从少至老初不惮劳所书盖以百数必称冯代彊以示不敢犯国其谨也如此史于冯代彊下注曰疑按急就篇有冯汉彊魏起漠北以汉强为讳故改云代强魏初国号曰代故也顔师古急就篇序曰避讳改易渐就芜舛正指此郦道元水经注以广汉并作广魏即其例也
　　梁书
　　刘孝绰传众恶之必监焉众好之必监焉梁宣帝讳詧故改之盖襄阳以来国史之原文也乃其论则直书姚察
　　书中亦有避唐讳者顾协传以虎丘山为武丘山何防传则为兽丘山
　　后周书
　　庾信传哀江南赋过漂渚而寄食托庐中而渡水漂渚当是溧渚之误张勃吴録曰子胥乞食处在丹阳溧阳县史记范雎传伍子胥橐载而出昭关至于陵水【战国防作菱水】索隐曰刘氏云陵水即栗水也吴越春秋云子胥奔吴至溧阳逢女子濑水之上【古溧濑同字】子胥跪而乞餐女子食之既去自投于水后子胥欲报之乃投白金于此水今名其处为投金濑金陵志曰江上有渚曰濑渚是也或以二句不应皆用子胥事不知古人文字不拘如下文生世等于龙门四句亦是皆用司马子长事
　　隋书
　　经籍志言汉哀帝时博士弟子秦景使伊存口授浮屠经又云后汉明帝遣郎中蔡愔及秦景使天竺得佛经四十二章及释迦立像按自哀帝之末至东京明帝之初垂六十年使秦景尚存亦当八十余矣不堪再使絶域也盖本之陶隠居真诰言孝明遣使者张骞羽林郎秦景博士王遵等十四人之大月氏国写佛经四十二章秘之兰台石室作史者知张骞为武帝时人姓名乆着故删去之独言秦景而前后失于契勘故或以为哀帝或以为明帝耳
　　突厥传上言沙鉢畧可汗西击阿波破擒之下言雍虞闾以隋所赐旗鼔西征阿波敌人以为得隋兵所助多来降附遂生擒阿波此必一事而误重书为二事也
　　北史一事两见
　　北齐武成帝河清三年九月乙丑封皇子俨为东平王后主天统二年五月己亥封太上皇帝子俨为东平王一事两书必有一误
　　徐之才传尝与朝士出游遥望羣犬竞走诸人试令目之之才即应声曰为是宋鹊为是韩卢为逐李斯东走为负帝女南徂其序传又云于路见狗温子升戏曰为是宋鹊为是韩卢神儁曰为逐丞相东走为共帝女南徂一事两见且序传是延寿自述其先人不当援他人之事以附益也
　　宋齐梁三书南史一事互异
　　南齐书李安民为吴兴太守吴兴有项羽神防郡听事太守不得上太守到郡必须祀以轭下牛安民奉佛法不与神牛着屐上听事又于听上八关斋俄而牛死庙侧今呼为李公牛冡安民卒官世以神为祟按宋书孔季恭传为吴兴太守先是吴兴频丧太守云项羽神为卞山王居郡听事二千石至常避之季防居听事竟无害也梁书萧防传迁吴兴太守郡有项羽庙土民名为愤王甚有灵騐遂于郡听事安施牀幕为神座公私请祷前后二千石皆于厅拜祠而避居他室防至徙神还庙处之不疑【南史云防至着屐登听事闻室中有叱声防厉色曰生不能与汉祖争中原死据此听事何也因迁之于庙】又禁杀牛祀以脯代肉此似一事而作史者一以为遭祟一以为厌邪立论不同如此又南齐书萧惠基传惠基弟惠休自吴兴太守徴为右仆射吴兴郡项羽神旧酷烈世人云惠休事神谨故得美迁【南史同】南史萧猷【本作渊猷】传为吴兴郡守与楚王庙神交饮至一斛每酹祀尽欢极醉神影亦有酒色所祷必从后为益州刺史值齐茍儿反攻城兵粮俱尽乃遥祷请救有田老逢数百骑如风言吴兴楚王来救临汝侯是日猷大破茍儿则又以为获祐益不可信矣又南史萧惠明传防始初为吴兴太守郡界有卞山下有项羽庙相承云羽多居郡听事前后太守不敢上惠明谓纲纪曰孔季恭尝为此郡未闻有灾遂盛设筵榻接宾数日见一人长丈余张弓挟矢向惠明既而不见因发背旬日而卒此又与李安民相类而小变其説【按宋书惠明传无此事】
　　旧唐书
　　旧唐书虽颇渉繁芜然事迹明白首尾该赡亦自可观其中唐临传今上字再见徐有功泽王上金传今上字各一见皆谓宗盖沿故帙而未正者也懿宗纪咸通十三年十二月李国昌小男克用杀云中防御使段文楚据云州自称防御留后则既直书其叛乱之罪而哀帝纪末云中兴之初王处直传称庄宗王镕郑从谠刘邺张濬传各有中兴之语自相矛盾按此书纂于刘昫后唐末帝清泰中为丞相监修国史至晋少帝开运二年其书始成【册府元言户部侍郎张招逺起居郎贾纬秘书少监赵熙吏部郎中郑受益左司员外郎李为光等修上其赐缯防银器并及前朝刘昫　当时避晋髙祖嫌名或谓之李氏书】朝代迁流简牍浩富不暇徧详而并存之后之读者可以观世变矣
　　杨朝晟一人作两传一见七十二卷一见九十四卷
　　新唐书
　　旧唐书高宗纪干封元年春正月戊辰朔上祀昊天上帝于泰山以髙祖太宗配飨己巳升山行封禅之礼庚午禅于社首是以朔日祭天于山下明日登封又明日禅社首次序甚明新书改云正月戊辰封于防山庚午禅于社首是以祭天封山二事并为一事而系于戊辰之日文虽简而事不核矣
　　天后纪光宅元年四月癸酉迁庐陵王于房州丁丑又迁于均州埀拱元年三月丙辰迁庐陵王于房州中宗纪嗣圣元年【是年九月改光宅】正月废居于均州又迁于房州按旧书嗣圣元年二月戊午废皇帝为庐陵王幽于别所四月丁丑迁庐陵王于均州拱元年三月迁庐陵王于房州中宗纪亦同而以四月为五月然无先迁房州一节疑旧史得之欧公盖博采而误
　　代宗纪上书四月丁卯幽皇后于别殿下书六月辛亥追废皇后张氏曰追废则张后之见杀明矣而不书其死亦为漏畧
　　文宗纪太和九年十一月壬戌李训及河东节度使王璠邠宁节度使郭行余御史中丞李孝本京兆少尹罗立言谋诛中官不克训奔于鳯翔下云左神防军中尉仇士良杀王涯贾餗舒元舆李孝本罗立言王璠郭行余而独于李训不言其死况训乃走入终南山未至鳯翔亦为未当艺文志萧方三十国春秋三十卷当作萧方等乃梁元帝世子名方等【侯鲭録曰方等者即周徧义】
　　新唐书志欧阳永叔所作颇有裁断文亦明逹而列传出宋子京之手则简而不明二手髙下为不侔矣如太宗长孙后传安业【后异母兄】之罪万死无赦然不慈于妾天下知之【旧书】改曰安业罪死无赦然向遇妾不以慈戸知之意虽不异而戸知之三字殊不成文又如徳宗王后传诏曰祭筵不可用假花果欲祭者从之【旧书】改曰有诏祭物无用寓欲祭听之不过省旧书四字然非注不可也
　　史家之文例无重出若不得已而重出则当斟酌彼此有详有畧斯谓之简如崔沔駮太常议加宗庙笾豆其文两载于本传及韦縚传多至二三百言又如来济与髙智周郝处俊孙处约四人言志及济领吏部遂以处约为通事舍人两见于本传及髙智周传而石仲览一人一以为宣城一以为江都此而忽之则亦不得谓之能简矣【此二事已见于新唐书紏缪今仍録之】
　　杨玚传言有司帖试明经不质大义乃取年头月日孤经絶句帖试之法用纸帖其上下文止留中间一二句困人以难记年头如元年二年之类月日如十有二月乙卯之如此则习春秋者益少矣故请帖平文今改曰年头月尾属对虽工而义不通矣
　　严武传为成都尹剑南节度使房琯以故宰相为廵内刺史武慢倨不为礼最厚杜甫然欲杀甫数矣李白作蜀道难者乃为房与杜危之也此宋人穿凿之论【此説又见韦臯传盖因陆畅之蜀道易而造为之耳】李白蜀道难之作当在开元天宝间时人共言锦城之乐而不知畏涂之险异地之虞即事成篇别无寓意及宗西幸升为南京则又为诗曰谁道君王行路难六龙西幸万人欢地转锦江成渭水天玉垒作长安一人之作前后不同如此亦时为之矣
　　张孝忠传孝忠魁伟长六尺李晟传长六尺古人以六尺为短今以六尺为长于他书未见【马燧杨收传并云长六尺二寸髙力士传长六尺五寸】
　　旧书段秀实传隂説大将刘海宾何明礼姚令言判官岐灵岳同谋杀泚以兵迎乘舆三人者皆秀实夙所奨遇此谓姚令言之判官岐灵岳与海宾明礼为三人耳按文姚令言上当少一及字新书遂谓结刘海宾姚令言都虞候何明礼欲图泚此三人者皆秀实素所厚而下文方云大吏岐灵岳令言贼也安有肯同秀实之谋者哉
　　旧唐书髙仙芝封常清二传并云四镇节度使夫灵詧而李嗣业段秀实二传则云安西节度使马灵詧刘全谅传则云安东副都防保定军使马灵詧按王维集有送不都防诗注不蒙蕃官姓也古不字有夫音【如诗鄂不韡韡】不当即夫然未知其何以又为马也新书因之两姓并见而突厥传则云安西节度使夫灵詧马总传李师道平析郓曹濮等为一道除总节度赐号天平军长庆初刘总上幽镇地诏总徙天平而召总还将大用之防总卒穆宗以郓人附赖总复诏还镇上云诏总徙天平刘总也下云召总还马总也又云防总卒刘总也又云郓人附赖总马总也此于人之主宾字之繁省皆有所不当当云诏徙天平而去总字其下则云防刘总卒于文无加而义明矣
　　旧唐书皇甫镈传附柳泌事云泌系京兆府狱吏叱之曰何苦作此虚矫泌曰吾本无心是李道古敎我且云寿四百嵗府吏防虞周密恐其隐化及衣就诛一无变异语虽烦而叙事则明新书但云皆道古敎我衣即刑卒无它异去其中间语则它异二字何所本邪曹确传太宗着令文武官六百四十三按百官志太宗省内外官定制为七百三十员
　　旧唐书郑綮传昭宗谓有蕴蓄就常奏班簿侧注云郑綮可礼部侍郎平章事中书胥吏诣其家参谒綮曰诸君大误使天下人皆不识字宰相不及郑五也胥吏曰出自圣防特恩来日制下綮抗其手曰万一如此笑杀他人明日果制下新书改曰俄闻制诏下叹曰万一然笑杀天下人制已下矣何万一之有
　　礼乐志贞观二十一年诏左丘明卜子夏公羊髙谷梁赤伏胜髙堂生戴圣毛苌孔安国刘向郑众贾逵杜子春马融卢植郑康成服防何休王肃王弼杜预范二十二人配享儒学传复出此文而阙贾逵作二十一人林蕴传泉州莆田人父披以临汀多山鬼滛祀民厌苦之撰无鬼论刺史樊晃奏署临汀令此当是署令在前作论在后而倒其文
　　凡吴氏紏谬所已及者不更论
　　昔人谓宋子京不喜对偶之文其作史有唐一代遂无一篇诏令如徳宗兴元之诏不録于书徐贤妃谏太宗疏狄仁杰谏武后营大像疏仅寥寥数言而韩愈平淮西碑则全载之夫史以记事诏疏俱国事之大反不如碑颂乎栁宗元贞符乃希恩餙罪之文与相如之封禅颂异矣载之尤为无识
　　宋史
　　宋史言朝廷与金约灭辽止求石晋赂契丹故地而不思营平滦三州非晋赂乃刘仁防献契丹以求援者既而王黼悔欲并得之遣赵良嗣徃请之再三金人不与此史家之误按通鉴初幽州北七百里有渝关下有渝水通海自关东北循海有道道狭处才数尺旁皆乱山高峻不可越北至进牛口旧置八防御军募土兵守之田租皆供军食不入于蓟幽州嵗致缯纩以供战士衣每嵗早获清野坚壁以待契丹契丹至輙闭壁不战俟其去选骁勇据隘之契丹常失利走土兵皆自为田园力战有功则赐勲加赏由是契丹不敢轻入宼及周徳威为卢龙节度使恃勇不脩邉备遂失渝关之险契丹每刍牧于营平之间又按辽史太祖天赞二年正月丙申大元帅耀库济克平州获刺史赵思温禆将张崇二月如平州甲子以平州卢龙军置节度使辽之天赞二年乃后唐庄宗同光元年是营平二州契丹自以兵力取之于唐而不于刘仁恭又非赂以求援也若滦本平州之地辽太祖以俘户置滦州当刘仁恭时尚未有此州尤为无据辽史于滦州下云石晋割地在平州之境亦误也金史张觉传云平州自入契丹别为一军执弗与
　　阿鲁图进宋史表
　　元阿噜图进宋史表曰厥后瀛国归朝吉王航海齐亡而访王蠋乃存秉节之臣楚灭而谕鲁公堪矜守礼之国金史忠义传序曰圣元诏修辽金宋史史臣议凡例前代之臣忠于所事者请书之无讳朝廷从之此皆宋世以来尊经儒重节义之效其时之人心风俗犹有三代直道之遗不独元主之贤明也宋人谓五代史不为韩通立传犹是第二等文字
　　齐武帝使太子家令沈约撰宋书疑立袁粲传审之于帝帝曰袁粲自是宋室忠臣
　　辽史
　　宋史富弼传言使契丹争献纳二字声色俱厉契丹主知不可夺乃曰吾当自遣人议之复使刘六符来弼归奏曰臣以死拒之彼气折矣可勿许也朝廷竟以纳字与之辽史兴宗纪亦云感富弼之言和议始定而刘六符传则曰宋遣使增嵗币以易十县六符与耶律仁先使宋定进贡名宋难之六符曰本朝兵强将勇人人愿从事于宋若恣其俘获以饱所欲与进贡字孰多况大兵驻燕万一南进何以御之顾小节忘大患悔将何及宋乃从之嵗币称贡耶律仁先传亦同二史并托克托监修而不同如此六符传似本其家志状与其祖景同为一传而有重文
　　金史
　　金史虽置局纂修多人而大抵出刘祁元好问二君之笔祁字京叔浑源人着归潜志好问字裕之秀容人着壬辰杂编元人取之以成金史见文艺传及完颜纳绅传其书亦颇可观然其中多重见而涉于繁者孔毅父杂説谓自昔史书两人一事必曰语在某人传晋书载王隐谏祖约奕棋一段当传俱出此为文繁矣正同此病
　　海陵诸子传赞当引楚灵王曰余杀人子多矣能无及此乎【昭公十三年】而反引荀首言不以人子吾子亦可得乎似为失当
　　幽兰之缢承麟諡之曰哀宗【本纪】息州行省諡之曰昭宗【完顔罗索传】史从哀宗为定而食货志末及百官志复有义宗之称不着何人所上【元史列传中并称金义宗】
　　金与元连兵二十余年书中虽称大元而内外之防截然不移是金人之作非元人之作此其所以为善承麟即位不过一二日而史犹称之为末帝【白撒传】其与宋之二王削其帝号者絶异故知非一人之笔矣
　　元史
　　元史列传八卷苏布特九巻苏布特一人作两传十八卷谔勒哲图十九卷谔勒哲巴图亦二人作两传盖其成书不出于一人之手宋濓序云洪武元年十二月诏脩元史臣濓臣祎总裁二年二月丙寅开局八月癸酉书成纪三十七卷志五十三卷表六卷传六十三卷顺帝时无实录可徴因未得为完书上复诏仪曹遣使行天下其渉于史事者令郡县上之三年二月乙丑开局七月丁亥书成纪十卷志五卷表二卷传三十六卷凡前书有所未备颇补完之总裁仍濓祎二臣而纂录之士独赵壎终始其事然则元史之成虽不出于一时一人而宋王二公与赵君亦难免于疏忽之咎矣昔宋吴缜言方新书来上之初若朝廷付之有司委官覆定使诘难紏駮审定刋修然后下朝臣博议可否如此则初修者必不敢灭裂审覆者亦不敢依违庶乎得为完书可以传乆乃厯代修史之臣皆务茍完右文之君亦多倦览未有能行其説者也洪武中尝命缙修正元史舛误其书留中不传
　　世祖纪中统三年二月以兴松云三州隶上都四年五月陞上都路望云县为云州松山县为松州是三年尚未陞州预书为州者误
　　本纪有脱漏月者列传有重书年者
　　天文志既载月五星凌犯而本纪复详书之不免重出志末云余见本纪亦非体
　　诸志皆案牍之文并无镕范如河渠志言耿参政阿里尚书祭祀志言田司徒郝参政皆案牍中之称谓也张桢传有复库库特穆尔书曰江左日思荐食上国此谓明太祖也晋陈寿上诸葛孔明集表曰伏惟陛下逺踪古圣荡然无忌故虽敌国诽谤之言咸肆其辞而无所革讳所以明大通之道也于此书见之矣
　　舒穆噜冝孙传上言大明兵下言朝廷朝廷谓元也其辞明白如此
　　顺帝纪大明兵取太平路大明兵取集庆路其时国号未为大明曰大明者史臣追书之也古人记事之文有不得不然者类如此
　　通鉴
　　吕东莱大事记曰史记商君本传云不告奸者腰斩告奸者与斩敌首同赏匿奸者与降敌同罸通鉴削不告奸者一句而以匿奸之罪为不告奸之罪本传又云民有二男以上不分异者倍其赋通鉴削之本传又云名田宅臣妾者以家次通鉴削以家次三字皆当以本传为正【以家次者如汉赐夏侯婴北第第一之类】
　　孟子以伐燕为宣王事与史记不同通鉴以威王宣王之卒各移下十年以合孟子之书今按史记湣王元年为周显王之四十六年嵗在着雍阉茂又八年燕王哙让国于相子之又二年齐破燕杀王哙又二年燕人立太子平则已为湣王之十二年而孟子书吾甚慙于孟子尚是宣王何不以宣王之卒移下十二三年则以孟子之书无不皆合而但拘于十年之成数邪
　　史记万石君列传庆尝为太仆御出上问车中防马庆以防数马毕举手曰六马庆于诸子中最为简易矣然犹如此太史公之意谓庆虽简易而犹敬谨不敢率尔即对其言简易正以起下文之意也通鉴去然犹如此一句殊失本指
　　通鉴汉武帝元光六年以卫尉韩安国为材官将军屯渔阳元朔元年匈奴二万骑入汉杀辽西太守畧二千余人围韩安国壁又入渔阳鴈门各杀畧千余人夫曰围韩安国壁其为渔阳可知而云又入渔阳则疏矣攷史记匈奴传本文则云败渔阳太守军千余人围汉将军安国安国时千余骑亦且尽防燕救至匈奴引去其文精密如此通鉴改之不当
　　汉书宣帝纪五鳯二年春三月行幸雍祠五畤通鉴改之曰春正月上幸甘泉郊防畤攷异引宣纪云三月行幸甘泉而宣纪本无此文不知温公何所据
　　光武自陇蜀平后非警急未尝复言军旅皇太子尝问军旅之事帝曰昔卫灵公问陈孔子不对此非尔所及据后汉书本文皇太子即明帝也通鉴乃书于建武十三年则东海王疆尚为太子亦为未允
　　唐徳宗贞元二年李泌奏自集津至三门凿山门车道十八里以避底柱之险按旧唐书李泌传并无此事而食货志曰开元二十二年八月宗从京兆尹裴耀卿之言置河隂县及河隂仓【在今汜水县】河清县柏崖仓【在今孟津县】三门东集津仓三门西盐仓【并在今平陆县】开三门北山十八里以避湍险自江淮而泝鸿沟悉纳河隂仓自河隂送纳含嘉仓【六典东都有含嘉仓】又送纳太原仓【计太原仓虽属陜州当在河北】谓之北运自太原仓浮于渭以实京师凡三年运七百万石省陆运之佣四十万贯又云开元二十九年陜郡太守李齐物凿三门山以通运辟三门巅输【疑当作逾】岩险之地俾负索引舰升于安流自齐物始也天宝三载韦坚代萧炅以浐水作广运潭于望春楼之东而藏舟焉是则北运始于耀卿尚陆行十八里河运始于齐物则直达于长安也下距贞元四十五年无縁有李泌复凿三门之事
　　通鉴不载文人
　　李因笃语予通鉴不载文人如屈原之为人太史公赞之谓与日月争光而不得书于通鉴杜子美若非出师未防一诗为王叔文所吟则姓名亦不登于简牍矣予答之曰此书本以资治何暇録及文人昔唐丁居晦为翰林学士文宗于麟徳殿召对因面授御史中丞翼日制下帝谓宰臣曰居晦作得此官朕曽以时谚谓杜甫李白辈为四絶问居晦居晦曰此非君上要知之事尝以此记得居晦今所以擢为中丞【册府元】如君之言其识见殆出文宗下矣










　　日知録卷二十六
<子部,杂家类,杂考之属,日知录>
　　钦定四库全书
　　日知録卷二十七　　　昆山　顾炎武　撰汉人注经
　　左氏解经多不得圣人之意元凯注传必曲为之疏通殆非也郑康成则不然其于二礼之经及子夏之传徃徃駮正如周礼职方氏荆州其浸颍湛注云颍水出阳城宜属豫州在此非也豫州其浸波溠注云春秋传曰除道梁溠营军临随则溠宜属荆州在此非也仪礼丧服篇唯子不报传曰女子子适人者为其父母期故言不报也注云唯子不报男女同不报尔传以为主谓女子子似失之矣女子子为祖父母传曰何以期也不敢降其祖也注云经似在室传似巳嫁公妾以及士妾为其父母传曰何以期也妾不得体君得为其父母遂也注云然则女君有以尊降其父母者与春秋之义虽为天王后犹曰吾季姜是言子尊不加于父母此传似误矣士虞礼篇用尹祭注云尹祭脯也大夫士祭无云脯者今不言牲号而云尹祭亦记者误矣于礼记则尤多置駮如檀弓篇齐谷王姬之丧鲁庄公为之大功注云当为舅之妻非外祖母也外祖母又小功也季子葬其妻犯人之禾注云恃宠虐民非也叔仲衍请繐衰而环绖注云吊服之绖服其舅非月令篇孟夏之月行赏封诸侯注云祭统曰古者于禘也发爵赐服顺阳义也于尝也出田邑发秋政顺阴义也今此行赏可也而封诸侯则违于古封诸侯出土地之事于时未可似失之断薄刑决小罪注云祭统曰草艾则墨谓立秋后也刑无轻于墨者今以纯阳之月断刑决罪与毋有坏堕自相违似非季夏之月命渔师伐蛟取鼍登取鼋注云四者甲类秋乃坚成周礼曰秋献鱼又曰凡取用秋时是夏之秋也作月令者以为此秋据周之时也周之八月夏之六月因书于此似误也孟秋之月毋以封诸侯立大官毋以割地行大使出大币注云古者于尝出田邑此其尝并秋而禁封诸侯割地失其义郊特牲篇季春出火注云言祭社则此是仲春之礼也仲春以火田田止弊火然后献禽至季春火出而民乃用火今云季春出火乃牧誓社记者误也郊之用辛也周之始郊日以至注云言日以周郊天之月而至阳气新用事顺之而用辛日此説非也郊天之月而日至鲁礼也三王之郊一用夏正鲁以无冬至祭天于圆丘之事是以建子之月郊天示先有事也尸陈也注云尸或诂为主此尸神象当从主训之言陈非也明堂位篇夏后氏尚明水殷尚醴周尚酒注云此皆其时之用耳言尚非君臣未尝相弑也礼乐刑法政俗未尝相变也注云春秋时鲁三君弑又士之有诔由庄公始妇人髽而吊始于台骀云君臣未尝相弑政俗未尝相变亦近诬矣襍记下或曰主之而附于夫之党注云妻之党自主之非也圭子男五寸注云子男执璧作此賛者失之矣此其所駮虽不尽当视杜氏之专阿传文则不同矣经注之中可谓卓然者乎
　　论语子见南子注孔安国曰行道既非妇人之事而弟子不説与之呪誓义可疑焉此亦汉人疑经而不敢强通者也
　　宋黄震言杜预注左氏独主左氏何休注公羊独主公羊惟范不私于谷梁而公言三家之失如曰左氏以鬻拳兵谏为爱君是人主可得而胁也以文公纳币为用礼是居丧可得而昬也谷梁以卫辄拒父为尊祖是为子可得而叛也不纳子纠为内恶是仇讐可得而容也公羊以祭仲废君为行权是神器可得而闚也妾母称夫人为合正是嫡庶可得而齐也又曰左氏艳而富其失也诬谷梁清而婉其失也短公羊辨而裁其失也俗今考集解中纠传文者得六事庄九年公伐齐纳纠传当可纳而不纳齐变而后伐故干时之战不讳败恶内也解曰讐者无时而可与通纵纳之迟晚又不能全保讐子何足以恶内乎然则干时之战不讳败齐人取子纠杀之皆不迃其文正书其事内之大恶不待贬絶居然显矣恶内之言传或失之僖元年公子友帅师败莒师于丽获莒挐传公子友谓莒挐曰吾二人不相説士卒何罪屏左右而相搏解曰江熈曰经书败莒师而传云二人相搏则师不战何以得败理自不通也子所愼三战居其一季友令徳之人岂当舎三军之整佻身独鬬潜刃相害以决胜负者哉此又事之不然传或失之僖十四年季姬及缯子遇于防使缯子来朝传遇者同谋也解曰鲁女无故逺会诸侯遂得淫通此又事之不然左传曰缯季姬来宁公怒之以缯子不朝遇于防而使来朝此近合人情襄十一年作三军传古者天子六师诸侯一军作三军非正也解曰周礼司马法王六军大国三军次国二军小国一军总云诸侯一军又非制也昭十一年楚子防诱蔡侯般杀之于申传夷狄之君诱中国之君而杀之故谨而名之也解曰蔡侯般弑父之贼此人伦之所不容王诛之所必加礼凡在官者杀无赦岂得恶楚子杀般乎若谓夷狄之君不得行礼于中国者理既不通事又不然宣十一年楚人杀陈夏征舒不言入传曰明楚之讨有罪也似若上下违反不两立之説哀二年晋赵鞅帅师纳卫世子蒯瞆于戚传纳者内弗受也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也解曰江熙曰齐景公废世子世子还国书簒若灵公废蒯瞆立辄则蒯瞆不得复称曩日世子也称蒯瞆为世子则灵公不命辄审矣此矛楯之喻也然则从王父之言传似失矣经云纳卫世子郑世子忽复归于郑称世子明正也明正则拒之者非邪以上皆纠正传文之失
　　宋吴元美作吴缜新唐书纠谬序曰唐人称杜征南顔秘书为左丘明班孟坚忠臣【顔师古本传】今观其推广发明二子信有功矣至班左语意乖戾处徃徃曲为説以会附之安在其为忠也今吴君于欧宋大手笔乃能纠谬纂误力禆前阙殆晏子所谓献可替否和而不同者此其忠何如哉然则唐人之论忠也陋矣可谓卓识之言
　　注疏中引书之误
　　尔雅释山多草木岵无草木峐【疏峐当作屺】石戴土谓之崔嵬土戴石为砠毛传引之互相反郑康成笺诗采蘩引少牢馈食礼主妇被禓误作礼记皇矣引左传郑公子突使勇而无刚者尝冦而速去之晋士会若使轻者肆焉其可误合为一事注周礼大司徒引左传成二年先王疆理诸侯误作吾子疆理天下引诗锡之山川土田附庸误作土地射人引射义明乎其节之志以不失其事则功成而徳行立误作乐记县士引左传韩防为公族大夫误作韩须注礼记月令引夏小正八月丹鸟羞白鸟误作九月引诗称彼兕觥万夀无疆误作受福无疆范武子解谷梁传庄十八年引玉藻天子冕而朝日于东门之外误作王制郭景纯注尔雅引孟子止或尼之误作行或尼之引易巩用黄牛之革固志也误以革遯二爻合为一传韦昭国语注公父文伯母赋緑衣之三章误引四章高诱淮南子注引诗鼍鼓逄逄误作鼍鼓洋洋孔颖达左传文十八年正义引孟子栁下惠圣之和者也误作伊尹圣人之和者也蘓赋书传伊训引孟子从流下而忘反谓之流误作从流上而忘反谓之游朱震易传井大象引诗维此哲人谓我劬劳误作知我者谓我劬劳赵汝楳易辑闻蹇大象引孟子我必不仁我必无礼误作我必不仁不义朱元晦中庸章句引诗后稷之孙实维大王居岐之阳实始翦商误作至于大王诗集传闵予小子引楚辞三公穆穆登防堂只误作三公揖让
　　朱子注论语夏曰瑚商曰琏此仍古注之误记曰夏后氏之四琏殷之六瑚是夏曰琏商曰瑚也享礼注引发气满容今仪礼文作发气焉盈容汉人避惠帝讳盈之字曰满此当改而不改也
　　孟子有为神农之言注史迁所谓农家者流也仁山金氏曰太史公六家同异无农家班固艺文志分九流始有农家者流集注偶误未及改
　　杨用修言朱子周易本义引韩非子参之以比物伍之以合虚误以合虚为合参原其故乃自荀子注中引来不自韩非子采出也按伍所以合参安得谓之合虚乃今韩非子本误
　　姓氏之误
　　谷梁传隐九年天王使南季来聘南氏姓也季字也南非姓姓字衍文桓二年及其大夫孔父孔氏父字諡也父非諡諡字衍文
　　诗白华笺褒似褒人所入之女姒其字也字当作姓此康成之误孔氏曰褒国姒姓言姒其字者妇人因姓为字也乃是曲为之解耳
　　朱子注论语孟子如太公姜姓吕氏名尚其别姓氏甚明至子夏孔子弟子姓卜名商子禽姓陈名亢子贡姓端木名赐子文姓鬬名谷于菟之类皆以氏为姓齐宣王姓田氏名辟疆则并姓氏而为一矣岂承昔人之误而未之正与【宋自夹漈郑氏始着氏族畧以前人多未讲此故博古图言州吁姓州而徽宗欲仿周人王姬之号故公主谓之帝姬也】
　　左传注
　　隐五年使曼伯与子元潜军军其后按子元疑即厉公之字昭十一年申无宇之言曰郑庄公城栎而寘子元焉使昭公不立杜以为别是一人厉公因之以杀曼伯而取栎非也盖庄公在时即以栎为子元之邑如重耳之蒲夷吾之屈故厉公于出奔之后取之特易而曼伯则为昭公守栎者也九年公子突请为三覆以败戎桓五年子元请为二拒以败王师固即厉公一人而或称名或称字耳合三事观之可以知厉公之才略而又资之以岩邑能无簒国乎
　　十一年立桓公而讨寪氏有死者言非有名位之人盖防者尔如司马昭族成济之类解曰欲以弑君之罪加寪氏而复不能正法诛之非也
　　桓二年孔父嘉为司马杜氏以孔父名而嘉字非也孔父字而嘉其名按家语本姓篇曰宋湣公熙生弗父何何生宋父周周生世子胜胜生正考父考父生孔父嘉其后以孔为氏然则仲尼氏孔正以王父之字而楚成嘉郑公子嘉皆字子孔亦其证也【説文孔乆乙乆子乙至而得子嘉美之也古人名嘉字子孔】郑康成注士丧礼曰某甫字也若言山甫孔甫【甫父通】是亦以孔父为字刘原父以为己名其君于上则不得字其臣于下窃意春秋诸侯卒必书名而大夫则命卿称字无生卒之别【刘原父亦云大夫再命称名三命称字】亦未尝以名字为尊卑之分桓十一年郑伯寤生卒葬郑庄公宋人执郑祭仲【杜氏以仲为名而足字亦拘于例也】十七年蔡侯封人卒蔡季自陈归于蔡名其君于上字其臣于下也昭二十二年刘子单子以王猛居于皇刘子单子以王猛入于王城二十三年尹氏立王子朝二十六年尹氏召伯毛伯以王子朝奔楚爵其臣于上名其君于下也然则孔父当亦其字而学者之疑可以涣然释矣
　　君之名变也命卿之书字常也重王命亦所以尊君也其弟以千亩之战生解曰西河界休县南有地名千亩非也穆侯时晋境不得至介休按史记赵世家周宣王伐戎及千亩战正义曰括地志云千亩原在晋州岳阳县北九十里
　　五年蔡人卫人陈人从王伐郑解曰王师败不书不以告非也王师败不书不可书也为尊者讳
　　六年不以国解曰国君之子不自以本国为名焉有君之子而自名其国者乎谓以列国为名若定公名宋哀公名蒋
　　八年楚人上左君必左无与王遇解曰君楚君也愚谓君谓隋侯王谓楚王两军相对随之左当楚之右言楚师左坚右瑕君当在左以攻楚之右师
　　十三年及齐侯宋公卫侯燕人战齐师宋师卫师燕师败绩解曰或称人或称师史异辞也愚谓燕独称人其君不在师
　　庄十二年萧叔大心解曰叔萧大夫名按大心当是其名而叔其字亦非萧大夫也二十三年萧叔朝公解曰萧附庸国叔名按唐书宰相世系表云宋戴公生子衎字乐父裔孙大心平南宫长万有功封于萧以为附庸今徐州萧县是也其后楚灭萧
　　十四年庄公之子犹有八人解庄公子传惟见四人子忽子亹子仪并死独厉公在八人名字记传无闻按犹有八人者除此四人之外尚有八人见在也桓十四年郑伯使其弟语来盟传称其字曰子人亦其一也二十二年山岳则配天解曰得太岳之权则有配天之大功非也诗曰崧高维岳骏极于天言天之高大惟山岳足以配之
　　二十五年夏六月辛未朔日有食之鼓用牲于社非常也惟正月之朔慝未作日有食之于是乎用币于社伐鼓于朝周之六月夏之四月所谓正月之朔也然则此其常也而曰非常者何盖不鼓于朝而鼓于社不用币而用牲此所以谓之非常礼也杜氏不得其説而曰以长歴推之是年失闰辛未实七月朔非六月也此则咎在司歴不当责其伐鼓矣又按唯正月之朔以下乃昭十七年季平子之言今载于此或恐有误
　　僖四年昭王南征而不复寡人是问解曰不知其故而问之非也盖齐侯以为楚罪而问之然昭王五十一年南征不复至今惠王二十一年计三百四十七年此则孔文举所谓丁零盗蘓武牛羊可并案者也
　　五年太伯不从不从者谓太伯不在太王之侧尔史记述此文曰太伯虞仲太王之子也太伯亡去是以不嗣以亡去为不从其义甚明杜氏误以不从父命为解而后儒遂传合鲁颂之文谓太王有翦商之志太伯不从此与秦桧之言莫须有者何以异哉
　　六年围新宻郑所以不时城也实宻而经云新城故传释之以为郑惧齐而新筑城因谓之新城也解曰郑以非时兴土功故齐桓声其罪以告诸侯夫罪孰大于逃盟者而但责其非时兴土功不亦细乎且上文固曰以其逃首止之盟故也则不烦添此一节矣
　　十五年涉河侯车败解曰秦伯之军涉河则晋侯车败非也秦师及韩晋尚未出何得言晋侯车败当是秦伯之车败故穆公以为不祥而诘之耳此二句乃事实非卜人之言若下文所云不败何待则谓晋败古人用字自不相蒙三败及韩当依正义引刘炫之説是秦伯之军三败
　　及韩在涉河之后此韩在河东故曰冦深矣史记正义引括地志云韩原在同州韩城县西南非也杜氏解但云韩晋地郤有斟酌
　　十八年秋师还解曰邢留距卫非也狄强而邢弱邢从于狄而伐者也言狄师还则邢可知矣其下年卫人伐邢盖惮狄之强不敢伐而独用师于邢也解曰邢不速所以独见伐亦非
　　二十二年大司马固谏曰解曰大司马固庄公之孙公孙固也非也大司马即司马子鱼固谏坚辞以谏也隐三年言召大司马孔父而属殇公焉桓二年言孔父嘉为司马知大司马即司马也文八年上言杀大司马公子卬下言司马握节以死知大司马即司马也定十年公若藐固谏曰知固谏之为坚辞以谏也
　　二十四年晋侯求之不获以緜上为之田盖之推既隐求之不得未防而死故以田禄其子尔楚辞九章云思久故之亲身兮因缟素而哭之明文公在时之推巳死史记则云闻其入緜上山中于是环緜上山中而封之以为介推田号曰介山然则受此田者何人乎于义有所不通矣
　　三十三年晋人及姜戎败秦师于殽解曰不同陈故言及非也及者殊姜戎之辞
　　文元年于是闰三月非礼也古人以闰为嵗之余凡置闰必在十二月之后故曰归余于终考经文之书闰月者皆在嵗末文公六年闰月不告月犹朝于庙哀公五年闰月葬齐景公是也而左传成公十七年襄公九年哀公十五年皆有闰月亦并在嵗末又经传之文凡闰不言其月者言闰即嵗之终可知也今鲁改厯法置闰在三月故为非礼汉书律厯志曰鲁厯不正以闰余一之歳为蔀首是也【孟康曰当以闰尽歳为蔀首今失正未尽一歳便以为蔀首也】又按汉书高帝纪后九月师古曰秦之厯法应置闰者总致之于歳末盖取左传所谓归余于终之意何以明之据汉书表及史记汉未改秦厯之前屡书后九月是知厯法故然
　　二年陈侯为卫请成于晋执孔达以説此即上文所谓我辞之者也解谓晋不听而变计者非
　　三年雨螽于宋解曰宋人以螽死为得天祐喜而来告故书夫陨石鹢退非喜而来告也
　　七年宣子与诸大夫皆患穆嬴且畏偪解曰畏国人以大义来偪已非也畏穆嬴之偪也以君夫人之尊故十三年文子赋四月解曰不欲还晋以传考之但云成二国不言公复还晋四月之诗当取乱离瘼矣维以告哀之意尔
　　宣十二年宵济亦终夜有声解曰言其兵众将不能用非也言其军嚣无复部伍
　　成六年韩献子将新中军且为仆大夫必言仆大夫者以君之亲臣故独令之从公而入寝庭也解未及十六年邲之师荀伯不复从解曰荀林父奔走不复故道非也谓不复从事于楚
　　子在君侧败者壹大我不如子子以君免败者壹大恐君之不免也我不如子子之才能以君免也解谓军大崩为壹大及御与车右不同者非
　　襄四年有穷由是遂亡解曰浞因羿室不改有穷之号非也哀元年称有过浇矣此特承上死于穷门而言以结所引夏训之文尔
　　十年郑皇耳帅师侵卫楚令也犹云从楚之盟故也解谓亦兼受楚之勅命者非
　　十一年政将及子子必不能解谓鲁次国而为大国之制贡赋必重故忧不堪非也言鲁国之政将归于季孙以一军之征而供霸国之政令将有所不给则必改作其后四分公室而季氏择二盖亦不得已之计叔孙固已豫见之矣
　　十八年堑防门而守之广里解曰故经书围非也围者围齐也非围防门也
　　二十一年得罪于王之守臣守臣谓晋侯玉藻诸侯之于天子曰某土之守臣某是也解以为范宣子非二十三年礼为隣国阙解曰礼诸侯絶期故以隣国责之非也孝公晋平公之舅尊同不防当服缌麻三月言隣国之丧且犹彻乐而况于母之兄弟乎
　　二十八年陈文子谓桓子曰祸将作矣吾其何得对曰得庆氏之木百车于庄文子曰可愼守也已解曰善其不志于货财非也邵国贤曰此陈氏父子为隐语以相谕也愚谓木者作室之良材庄者国中之要路言将代之执齐国之权
　　三十一年我问师故问齐人用师之故解曰鲁以师徃非
　　昭五年民食于他解曰鲁君与民无异谓仰食于三家非也夫民生于三而君食之今民食于三家而不知有君是昭公无养民之政可知矣
　　八年舆嬖袁克杀马毁玉以葬觧以舆为众及谓欲以非礼厚葬哀公皆非也舆嬖嬖大夫也言舆者掌君之乗车如晋七舆大夫之类马陈侯所乗玉陈侯所佩杀马毁玉不欲使众人得之
　　十年弃徳旷宗谓使其宗庙旷而不祀解曰旷空也未当
　　十二年子产相郑伯辞于享请免丧而后听命礼也子产能守丧制晋人不夺皆为合礼解但得其一偏十五年福祚之不登叔父焉在言忘其彛器是福祚之不登恶在其为叔父乎解以为福祚不在叔父当复在谁者非
　　十七年夫子将有异志不君君矣日者人君之表不救日食是有无君之心解以为安君之灾者非
　　十八年振除火灾振如振衣之振犹火之着于衣振之则去也解以振为弃未当
　　郑有他竟望走在晋言郑有他竟之忧也解谓虽与他国为竟者非
　　二十三年先君之力可济也先君谓周之先王书言昔我先君文王武王是也解以为刘蚠之父献公非二十七年事君如在国当时诸侯出奔其国即别立一君惟鲁不敢故昭公虽在外而意如犹以君礼事之范鞅所言正为此也解以为书公行告公至谬矣
　　三十二年越得歳而吴伐之必受其防解曰星纪吴越之分也歳星所在其国有福吴先用兵故反受其殃非也吴越虽同星纪而所入宿度不同故歳独在越定五年卒于房房疑即防字古阝字作脱其下而为字汉仙人唐公碑可证也汉书汝南郡吴房孟康曰本房子国而史记项羽纪封阳武为吴防侯字亦作防
　　哀六年出莱门而告之故解曰鲁郭门也按定九年解曰莱门阳闗邑门
　　十一年为王孙氏传终言之亦犹夫槩王奔楚为堂谿氏也解曰改姓欲以辟吴祸非
　　凡邵陆傅三先生之所巳辩者不録
　　考工记注
　　考工记轮人注郑司农云揱读如纷容揱参之揱正义曰此盖有文今检未得今按司马相如上林赋云纷溶萷参猗柅从风字作萷音萧【宋玉九辩萷橚槮之可哀兮形销铄而瘀伤张衡西京赋郁蓊薆薱橚爽櫹槮即此异文】而上文既建而迤崇于轸四尺注郑司农云迤读为倚移从风之移正义则曰引司马相如上林赋【弓人居干之道菑栗不迤则弓不发注同】疏其下句亡其上句盖诸儒疏义不出一人之手
　　尔雅注
　　尔雅释诂篇梏直也古人以觉为梏礼记缁衣引诗有觉徳行作有梏徳行注未引
　　释言篇邮过也注道路所经过是以为邮传之邮恐非古人以尤为邮诗宾之初筵是曰既醉不知其邮礼记王制邮罚丽于事国语夫邮而效之邮又甚焉家语芾而麛裘投之无邮汉书成帝纪天着变异以显朕邮五行志后妾当有失节之邮贾谊传般纷纷其离此邮兮亦夫子之故也谷永传封气悖乱咎征着邮外戚传班倢伃赋犹被覆载之厚徳兮不废捐于罪邮叙传讥苑扞偃正谏举邮皆是过失之义列子鲁之君子迷之邮者则又以为过甚之义【文选卢谌赠刘琨诗春同尤良用乏骥騄李善引杜氏左传注邮无恤王良也尤与邮古字通】
　　国语注
　　国语之言高高下下者二周太子晋谏灵王曰四岳佐禹高髙下下疏川道滞钟水丰物谓不堕高不堙卑顺其自然之性也申胥谏吴王曰高高下下以罢民于姑蘓谓台益增而高池益浚而深以竭民之力也语同而意则异
　　昔在有虞有崇伯鲧据下文尧用殛之于羽山当言有唐而曰有虞者以其事载于虞书
　　至于月王召范蠡而问焉【尔雅释天九月为】注云鲁哀公十六年九月非也当云鲁哀公十六年十一月夏之九月
　　楚辞注
　　九章惜徃日宁溘死而流亡兮恐祸殃之有再注谓罪及父母与亲属者非也盖怀王以不听屈原而召秦祸今顷襄王复听上官大夫之譛而迁之江南一身不足惜其如社稷何史记所云楚日以削数十年竟为秦所灭即原所谓祸殃之有再者也
　　大招青春受谢注以谢为去未明按古人读谢为序仪礼乡射礼豫则钩楹内注豫读如成周宣榭之榭周礼作序孟子序者射也谓四时之序终则有始而春受之尔
　　九思思丁文兮圣明哲哀平差兮迷谬愚吕傅举兮殷周兴忌噽专兮郢吴虚此援古贤不肖君臣各二丁谓商宗武丁举傅説者也注以丁为当非
　　荀子注
　　荀子案角鹿埵陇种东笼而退耳注云其义未详盖皆摧败披靡之貌【新序第七卷亦言陇种而退】今考之旧唐书窦传高祖谓曰公之入蜀车骑骠骑从者二十人为公所斩畧尽我陇种车骑未足给公北史李穆传芒山之战周文帝马中流矢惊逸坠地穆下马以防击周文背骂曰笼冻军士尔曹主何在尔独住此盖周隋时人尚有此语
　　淮南子注
　　淮南子诠言训羿死于桃棓注云棓大杖以桃木为之以击杀羿自是以来鬼畏桃也説山训羿死桃部不给射注云桃棓地名按部即棓字一人注书而前后不同若此
　　史记注
　　秦始皇纪五百石以下不临迁勿夺爵五百石以下秩卑任浅故但迁而不夺爵其六百石以上之不临者亦迁而不夺爵也史文简古兼二事为一条
　　山鬼固不过知一歳事也其时已秋歳将尽矣今年不验则不验矣山鬼岂能知来年之事哉退言曰祖龙者人之先也谓称祖乃亡者之辞无与我也皆恶言死之意
　　始皇崩于沙邱乃又从井陉抵九原【今大同边外】然后从直道以至咸阳囘绕三四千里而归者盖始皇先使蒙恬通道自九原抵甘泉堑山堙谷千八百里若径归咸阳不果行游恐人疑揣故载輼辌而北行但欲以欺天下虽君父之尸臭腐车中而不顾亦残忍无人心之极矣项羽纪搏牛之蝱不可以破虮虱言蝱之大者能搏牛而不能破虱喻钜鹿城小而坚秦不能卒破
　　鸿门之会沛公但称羽为将军而樊哙则称大王其时羽未王也张良曰谁为大王画此计者其时沛公亦未王也此皆臣下尊奉之辞史家因而书之今百世之下辞气宛然如见又如黄歇上秦昭王书先帝文王武王其时秦亦未帝必以书法裁之此不达古今者矣背闗怀楚谓舎关中形胜之地而都彭城如师古之解乃背约非背关也
　　古人谓倍为二【孟子卿禄二大夫】秦得百二言百倍也齐得十二言十倍也
　　孝文纪天下人民未有嗛志与乐毅传先王以为慊于志同皆厌足之意荀子惆然不慊又曰由俗谓之道尽嗛也又曰向万物之美而不能嗛也又曰不自嗛其行者言滥过战国防齐桓公夜半不嗛又曰膳防之嗛于口并是慊字而误从口大学此之谓自谦亦慊字而误从言吕氏春秋茍可以傔剂貌辨者吾无辞为也亦慊字而误从人
　　三年复晋阳中都民三歳正义曰晋阳故城在汾州平遥县西南此当言中都故城在汾州平遥县西南言晋阳误也然此注已见卷首中都下
　　文帝前后死窦氏妾也诸侯皆同姓谓无甥舅之国可娶索隐解非【汉书无此句】
　　十一月晦日有食之汉书多有食晦者盖署朔参差之失其云十二月望日又食此当作月耳
　　民或祝诅上以相约结而后相谩谓先共祝诅己而欺负乃相告言也故诏令若此者勿听治注并非
　　孝武纪其后三年有司言元宜以天瑞命不宜以一二数一元曰建元二元以长星曰元光三元以郊得角兽一曰元狩云【本封禅书】是建元元光之号皆自后追为之而武帝即位之初亦但如文景之元尚未有年号也天官书疾其对国谓所对之国如汉书五行志所谓歳在夀星其冲防娄左氏传襄二十八年歳弃其次而旅于明年之次以害鸟帑周楚恶之杜氏解谓失次于北祸冲在南者也
　　四始者之日谓歳始也冬至日也腊明日也立春日也正义专指正月旦非也
　　星陨如雨乃宋闵公之五年言襄公者史文之误正义以僖公十五年陨石于宋五注之非也
　　封禅书成山斗入海谓斜曲入之如斗柄然古人语也匈奴传汉亦弃上谷之斗辟县造阳地予匈奴又云匈奴有斗入汉地直张掖郡
　　各以胜日驾车辟恶鬼胜日谓五行相克之日也索隐非
　　天子病鼎湖甚湖当作胡鼎胡宫名汉书雄传南至宜春鼎胡御宿昆吾是也【三辅黄图宜春宫在长安城东南杜县东近下杜御宿在长安城南御宿川则鼎胡当在其中间也】故卒起幸甘泉而行右内史界索隐以为湖县在今之閺乡絶逺且无行宫
　　唯受命而帝者心知其意而合徳焉按此即谓武帝服防以为高祖非
　　奉车子侯暴病一日死死于海上非死于泰山下也索隐所引新论之言殊谬
　　河渠书引洛水至商顔下服防曰顔音崖崖当作岸汉书古今人表屠岸贾作屠顔贾是也师古注谓山领象人之顔额者非其指商山者尤非刘攽已辩之
　　卫世家顷侯厚赂周夷王夷王命卫为侯是顷侯以前之称伯者乃伯子男之伯也索隐以为方伯之伯虽有诗序旄邱责卫伯之文可据【郑氏笺曰卫康叔封爵称侯今曰伯者时为州伯周礼九命作伯】然非太史公意也且古亦无以方伯之伯而系諡者【周公召公二伯也其諡则曰文公康公】
　　楚世家武王使随人请王室尊吾号王弗听还报楚楚王怒乃自立为楚武王乃自立为一句为楚武王为一句盖言自立为王后諡为武王耳古文简故连属言之如管蔡世家楚公子围弑其王郏敖而自立为灵王卫世家郑世家皆云楚公子弃疾弑灵王自立为平王司马穰苴传至常曾孙和因自立为齐威王又如韩世家晋作六卿而韩厥在一卿之位号为献子与此文势正同刘云号为武武非谥也此説凿矣项梁立楚怀王孙心为楚怀王尉佗自立为南越武帝此后世事尔西起秦患北絶齐交则两国之兵必至此两国即谓秦齐也索隐以为韩魏非也
　　越世家乃发习流二千习流谓士卒中之善泅者别为一军索隐乃曰流放之罪人非也庾信哀江南赋彼锯牙而钩又巡江而习流
　　不者且得罪言欲兵之
　　赵世家吾有所见子晣也晣者分明之意易大有象传明辨晢也即此字音折又音制索隐误以为郑子晳之晳
　　魏世家王之使者出过而恶安陵氏于秦安陵氏魏之别封盖魏王之使过安陵有所不快而毁之于秦也孔子世家余低囘留之不能去云按玉篇彳部彽除饥切彽徊犹徘徊也然则字本当作彽徊省为低囘耳今读为高低之低失之楚辞九章抽思低佪夷犹宿北姑兮低一作俳
　　綘侯世家此不足君所乎谓此岂不满君意乎盖必条侯辞色之间露其不平之意故帝有此言而条侯免冠谢也
　　建徳代侯坐酎金不善元鼎五年有罪国除当云元鼎五年坐酎金不善国除衍有罪二字
　　梁孝王世家乗布车谓微服而行使人不知耳无防服自比防人之意
　　伯夷传其重若彼谓俗人之重富贵也其轻若此谓清士之轻富贵也
　　管晏传方晏子伏庄公尸哭之成礼然后去岂所谓见义不为无勇者邪此言晏子之勇于为义也古人著书引成语而反其意者多矣左传僖九年君子曰诗所谓白圭之玷尚可磨也斯言之玷不可为也荀息有焉言荀息之能不玷其言也后人持论过高以荀息賛献公立少为失言以晏子不讨崔杼为无勇非左氏太史公之指
　　孙膑传重射谓以千金射也索隐解以为好射非批亢捣虚索隐曰亢言敌人相亢拒也非也此与刘敬传搤其肮之肮同张晏曰喉咙也下文所谓据其街路是也以敌人所不及备故谓之虚
　　蘓秦传前有楼阙轩辕当作轩县周礼小胥正乐县之位王宫县诸侯轩县注谓轩县者阙其南面
　　殊而走説文系传曰断絶分析曰殊谓断支体而未及死【淮南王传太子即自刭不殊】
　　樗里子传今伐蒲入于魏卫必折而从之此文误当依索隐所引战国防文为正
　　甘茂传其居于秦累世重矣谓歴事惠王武王昭王孟子荀卿传始也滥耳滥者泛而无节之谓犹庄子之洸洋自恣也注引滥觞之义以为初者非
　　傥亦有牛鼎之意乎谓伊尹负鼎百里奚饭牛之意借此説以干时非有仲尼孟子守正不阿之论也
　　孟尝君传婴卒諡为靖郭君以号为諡犹之以氏为姓皆汉初时人语也吕不韦传諡为帝太后与此同王褒赋幸得諡为洞箫兮亦是作号字用
　　平原君传非以君为有功也而以国人无勲当作一句读言非国人无功而不封君独有功而封也
　　信陵君传如姬资之三年谓以资财求客报仇
　　徒豪举耳谓特貌为豪杰举动非眞欲求有用之士也蔡泽传岂道徳之符而圣人所谓吉祥善事者与岂下当有非字
　　乐毅传室有语不相尽以告隣里谓一室之中有不和之语乃不自相规劝而告之隣里此为情之薄矣正义谓必告者非
　　鲁仲连传邹鲁之臣生则不得事养死则不得赙襚谓二国贫小生死之礼不备索隐谓君弱臣强者非楚攻齐之南阳南阳者泰山之阳孟子一战胜齐遂有南阳
　　贾生传斡弃周鼎兮而寳康瓠应劭曰斡音筦筦转也斡流而迁兮或推而还索隐曰斡音乌活反斡转也义同而音异今説文云斡蠡柄也从斗倝声扬雄杜林説皆以为轺车轮斡乌括切按倝字古案切説文既云□声则不得为乌括切矣顔师古匡谬正俗云声类字林并音管贾谊服鸟赋云斡流而迁张华励志诗云大仪斡运皆为转也楚辞云筦维焉系此义与斡同字即为筦故知斡管二音不殊近代流俗音乌括切非也汉书食货志浮食竒民欲擅斡山海之货师古曰斡谓主领也读与管同
　　张敖传要之置置驿也如曹相国世家取祁善置田横传至尸乡□置之置汉书冯奉世传燔烧置亭
　　淮隂侯传容容无所倚容容即颙颙字
　　卢绾传匈奴以为东胡卢王封之为东胡王也以其姓卢故曰东胡卢王
　　田荣传荣弟横收齐散兵得数万人反击项羽于城阳正义以为濮州雷泽县非也汉书城阳郡治莒史记吕后纪言齐王乃上阳城之郡孝文纪言以齐剧郡立朱虚侯章为城阳王而淮隂侯传言击杀龙且于潍水上齐王广亡去信遂追北至城阳皆此地按战国防貂勃对襄王曰昔王不能守王之社稷走而之城阳之山中安平君以敝卒七千禽敌反千里之齐当是时阖城阳而王天下莫之能止然为栈道木阁而迎王与后于城阳之山中王乃复反子临百姓则古齐时已名城阳矣无不善画者莫能图谓以横兄弟之贤而不能存齐陆贾传尉佗乃蹶然起坐谢陆生坐者跪也
　　数见不鲜意必秦时人语犹今人所谓常来之客不杀鸡也贾乃引此以为父之于子亦不欲久慁当时之薄俗可知矣
　　袁盎调为陇西都尉此今日调官字所本调有更易之意犹琴瑟之更张乃调也【张释之传十年不得调】如淳训为选未尽
　　扁鹊传医之所病病道少言医之所患患用其道者少即下文六者是也
　　仓公传臣意年尽三年年三十九歳也按徐广注高后八年意年二十六当作年尽十三年年三十九歳也脱十字孝文本纪十三年除肉刑
　　武安传与长孺共一老秃翁谓尔我皆垂暮之年无所顾惜当直言以决此事也索隐以为共治一老秃翁者非
　　因匈奴犯塞而有卫霍之功故序匈奴于卫将军骠骑传之前
　　南越尉佗传发兵守要害处按汉书西南夷传注师古曰要害者在我为要于敌为害也此解未尽要害谓攻守必争之地我可以害彼彼可以害我谓之害人身亦有要害素问岐伯对黄帝曰脉有要害后汉书来歙传中臣要害
　　司马相如传其为祸也不亦难矣衍亦字
　　汲黯传愚民安知为一句
　　郑当时传高祖令诸故项籍臣名籍谓奏事有涉项王者必斥其名曰项籍也
　　酷吏传尸亡去归葬言其家人窃载尸而逃也谓尸能自飞去怪矣
　　游侠传近世延陵孟尝春申平原信陵之徒皆因王者亲属借于有土卿相之富厚延陵谓季札以其徧游上国与名卿相结觧千金之剑而系冡树有侠士之风也货殖传廉吏久久更富廉贾归富又曰贪贾三之廉贾五之夫放于利而行多怨廉者知取知予无求多于人义然后取人不厌其取是以取之虽少而久久更富廉者之所得乃有其五也注非
　　洛阳街居在齐秦楚赵之中説文街四通道盐铁论燕之涿蓟赵之邯郸魏之温轵韩之荥阳齐之临淄楚之宛邱郑之阳翟二周之三川皆为天下名都居五诸侯之衢跨街冲之路
　　尽椎埋去就与时俯仰椎埋当是推移二字之误太史公自序申吕肖矣肖乃削字脱其旁耳与孟子鲁之削也滋甚义同徐广注以为痟者非
　　汉书注
　　汉书叙例顔师古撰其所列姓氏邓展文颖下并云魏建安中建安乃汉献帝年号虽政出曹氏不得遽名以魏
　　高帝纪诸侯罢戯下各就国注引一説云时从项羽在戯水之上此説为是盖羽入咸阳而诸侯自留军戯下尔他处固有以戯为麾者但云罢麾下似不成文不因其几而遂取之训几为危未当几即机字如书若虞机张之机
　　遣诣相国府署行义年谓书其平日为人之实迹如昭帝纪元鳯元年三月赐郡国所选有行义者涿郡韩福等五人帛宣帝纪令郡国举孝弟有行义闻于乡里者各一人是也刘邠改义为仪谓若今貌非
　　武帝纪元封元年诏用事八神谓东巡海上而祠八神也即封禅书所谓八神一曰天主祠天齐之属文颖以为祭太一开八通之鬼道者非
　　天汉元年秋闭城门大搜与二年及征和元年之大搜同皆搜索奸人也非逾侈者也
　　昭帝纪三辅太常郡得以叔【即菽字】粟当赋汉时田租本是叔粟今并口算襍征之用钱者皆令以叔粟当之其独行于三辅太常郡者不独为谷贱伤农亦以减漕三百万石虑储偫之乏也
　　元帝纪永光元年秋罢如淳曰当言罢某官某事烂脱失之是也左传成二年夏有亦是阙文杜氏解曰失新筑战事
　　建昭三年戊巳校尉师古曰戊巳校尉者鎭安西域无常治处亦犹甲乙丙丁庚辛壬癸各有正位而戊巳四季寄王故以名官也时有戊校尉又有巳校尉一説戊巳位在中央今所置校尉处三十六国之中故曰戊巳也百官公卿表注亦载二説汉官仪曰戊巳中央鎭覆四方又开渠播种以为厌胜故称戊巳焉按马融广成颂曰校队案部前后有屯甲乙相伍戊巳为坚则不独西域虽平时校猎亦有部伍也又如其甲乙八名皆有而西域则但置此戊巳二官尔【王莽传右庚刻木校尉前丙燿金都尉其所名或有所本】车师传置戊巳校尉屯田居车师故地乌孙传汉徙巳校屯姑墨而后汉书耿恭传恭为戊校尉屯后王部金蒲城谒者关宠为巳校尉屯前王栁中城故师古以为无常治
　　哀帝纪非赦令也皆蠲除之犹成帝纪言其吏也迁二等同一文法盖赦令不可复反故但此一事不蠲除也王子侯表瓡节侯息城阳顷王子师古曰瓡即瓠字也又音孤地理志北海郡下瓡侯国师古曰瓡即执字二音不同而功臣表瓡讘侯杅者师古曰瓡狐同河东郡下作狐讘又未知即此一字否也
　　百官表长水校尉掌长水宣曲胡骑师古曰长水胡名也宣曲观名胡骑之屯于宣曲者按长水非胡名也郊祀志霸产丰涝泾渭长水以近咸阳尽得比山川祠史记索隐曰百官表有长水校尉沈约宋书云营近长水因名水经云长水出白鹿原今之荆溪水是也
　　元鳯四年蒲侯蘓昌为太常十一年坐籍霍山书泄秘书兔师古曰以秘书借霍山非也盖籍没霍山之书中有秘记当宻奏之而辄以示人故以宣泄罪之耳山本传言山坐写秘书显为上书献城西第入马千匹以赎山罪若山之秘书从昌借之昌之罪将不止免官而元康四年昌复为太常薄责昌而厚绳山非法之平也且如顔説当云坐借霍山秘书免足矣何用文之重辞之复乎
　　建昭三年七月戊辰卫尉李延夀为御史大夫一姓繁师古曰繁音蒲元反陈汤传御史大夫繁延夀师古曰繁音蒲胡反萧望之传师古音婆谷永传师古音蒲河反蒲元则音盘蒲胡则音蒲蒲河则音婆三音互见并未归一然繁字似有蒲音左传定四年殷民七族繁氏繁音步何反仪礼卿射礼注今文皮树为繁竖皮古音婆史记张丞相世家丞相司直繁君索隐曰繁音婆文选繁休伯吕向音步何反则繁之音婆相传久矣【广韵八戈部中有繁字注曰音薄波切姓也又音烦此字或作縏玉篇搫字亦音步波步丹二切】
　　律厯志夀王课比三年下谓课居下也下文言竟以下吏乃是下狱师古注非
　　食货志学六甲五方书计之事六甲者四时六十甲子之类五方者九州岳渎列国之名书者六书计者九数瓉説未尽
　　国亡捐瘠者瘠古胔字谓死而不葬者也娄敬传徒见羸胔老弱史记作瘠后汉书彭城靖王恭传毁胔过礼大戴礼羸丑以胔皆是字则此瘠乃胔字之误当从孟康之説【蘓林音渍是】
　　课得谷皆多其旁田畮一斛以上盖壖地乃久不耕之地地力有余其收必多所以作代田之法也
　　天下大氐无虑皆铸金钱矣无虑犹云无算言多也布货十品师古曰布即钱耳谓之布者言其分布流行也按本文钱布自是二品而下文复载改作货布之制安得谓布即钱乎莽传曰货布长二寸五分广一寸直货钱二十五今货布见存上狭下广而岐其下中有一孔师古当日或未之见也
　　郊祀志文公获若石云于陈仓北坂城祠之其神或嵗不至或嵗数来来常以夜光煇若流星从东方来集于祠城若雄鸡其声殷云野鸡夜鸣如淳曰野鸡雉也吕后名雉改曰野鸡五行志天水冀南山大石鸣声隆隆如雷有顷止壄【野同】鸡皆鸣师古曰雉也窃谓野鸡者野中之鸡耳注拘于荀悦云讳雉之字曰野鸡夫讳恒曰常讳启曰开史固有言常言开者岂必其皆为恒与启乎又此文本史记封禅书其上文云有雉登鼎耳雊其下文云公孙卿言见僊人迹缑氏城上有物如雉徃来城上又云纵逺方竒兽飞禽及白雉诸物【汉书同此二条】并无所讳而汉书地理志南阳郡有雉县江夏郡有下雉县五行志王音等上言雉者听察先闻雷声则汉时未尝讳雉也
　　木寓龙一驷木寓车马一驷李竒曰寓寄也寄生龙形于木此说恐非古文偶寓通用【偶亦音寓】木寓木偶也史记孝武纪作木偶马而韩延夀传曰卖偶车马下里伪物者弃之市道古人用以事神及送死皆木偶人木偶马【鲁相史晨孔庙后碑云饬治桐车马于渎上】今人代以纸人纸马又史记殷本纪帝武乙无道为偶人谓之天神索隐曰偶音寓酷吏传匈奴至为偶人象郅都索隐曰汉书作寓人可以证寓之为偶矣
　　五行志吴王濞封有四郡五十余城四当作三古四字积画以成与三易混犹左传陈蔡不三国之君为四国也
　　隐公三年二月己巳日有食之其后郑获鲁隐按狐壤之战事在其前乃隐公为太子时此刘向误説班史因之不必曲为之解
　　沟洫志内史稻田租挈重挈偏也説文有觢字注云角一俯一仰意同
　　楚元王传孙卿师古曰荀况汉以避宣帝讳改之按汉人不避嫌名荀之为孙如孟夘之为芒夘司徒之为申徒语音之转也
　　上数欲用向为九卿辄不为王氏居位者及丞相御史所持故终不迁衍一不字当云辄为王氏居位者及丞相御史所持持者挟制之义而非挟助之解也
　　季布传难近谓令人畏而逺之师古以近为近天子为大臣非也
　　樊哙传项羽既飨军士中酒中酒谓酒半也吕氏春秋谓之中饮【晋灵公发酒于宣孟宣孟知之中饮而出战国策楚王觞张仪中饮再拜而请】凡事之半曰中左传昭公二十八年中置谓馈之半也【上云馈之始至下云馈之毕】史记河渠书中作而觉谓工之半也吕氏春秋中闗【音弯】而止谓闗弓正半而止也中酒犹今人言半席师古解以不醉不醒故谓之中失之矣【司马相如传酒中乐酣师古曰酒中饮酒中半也一人注书前后不同】
　　淮南厉王传命从者刑之史记作刭之当从刭音相近而讹下文太子自刑不殊又云王自刑杀史记亦皆作刭也孝先自告反告除其罪按史记无下告字是衍文师古曲为之説
　　万石君传内史坐车中自如固当者反言之也言贵而骄人当如此乎
　　贾谊传上数爽其忧谓秦之所忧者在孤立而汉之所忧者在诸侯汉初之所忧者在异姓而今之所忧者在同姓张敖不反故添一贯高为相句古人文字之宻植遗腹朝委裘而天下不乱必古有是语所谓君薨而世子生者也季桓子命其臣正常曰南孺子之子男也则以告而立之遗腹之为嗣自人君以至于大夫一也邹阳传宋任子冉之计囚墨翟史记作子罕文颖曰子冉子罕也按子罕是鲁襄公时人墨翟在孔子之后子冉当别是一人
　　秦皇帝任中庶子蒙之言师古曰蒙者庶子名也今流俗本义下辄加恬字非也按史记秦王宠臣中庶子蒙嘉为先言于秦王非蒙恬蒙亦非名传文脱一嘉字赵王彭祖传椎埋即掘冢也新葬者谓之埋师古曰椎杀人而埋之恐非
　　李广传弥节白檀弥与弭同司马相如传于是楚王乃弭节俳佪注郭璞曰弭犹低也节所杖信节也
　　陵当发出塞乃诏疆弩都尉令迎军言当俟陵出塞之后乃诏博徳迎之
　　蘓武传陵恶自赐武使其妻赐武牛羊数十头今人送物与人而托其名于妻者徃徃有之其谓之赐者陵在匈奴已立为王故也云恶自赐武盖嫌于自居其名耳师古注谓若示已于匈奴中富饶以夸武者非
　　司马相如传子虚之赋乃游梁时作当是侈梁王田猎之事而为言耳后更为楚称齐难而归之天子则非当日之本文矣若但如今所载子虚之言不成一篇结构张安世传无子子安世小男彭祖谓贺无见存之子而以安世小男为子其蚤死之子别有一子乃下文所谓孤孙霸非无子也
　　杜周传吏所增加十有余万谓辞外株连之人
　　张骞传竟不能得月氏要领古人上衣下裳举裳者执要举衣者执领
　　广陵王胥传女须泣曰孝武帝下我言孝武帝降慿其身而言
　　千里马兮驻待路言神魂飞将乗此马而逺适千里之外张晏注以为驿马非
　　严助传臣闻道路言闽越王弟甲弑而杀之即下文所云会闽越王弟余善杀王以降者也当淮南王上书之时不知其名故谓之甲犹云某甲耳师古曰甲者闽越王弟之名非
　　朱买臣传买臣入家中即会稽邸中也邸如今京师之会馆
　　柬方朔传以剑割肉而去之裴松之注魏志云古人谓藏为去蘓武传掘野鼠去实而食之师古曰去谓藏之也
　　杨恽传廷尉当恽大逆无道者以书中有君父送终之语
　　梅福传诸侯夺宗如帝摰立不善崩而尧自唐侯升为天子是也
　　梅福传賛殷鉴不逺夏后所闻谓福引吕霍上官之事以规切王氏师古注谓封孔子后非
　　霍光传张章等言霍氏皆讐有功晋灼曰讐等也非也此如诗无言不讐之讐【诗正义相对谓之讐】左传僖五年无防而慼忧必讐焉注讐犹对也律歴志广延宣问以理星度未能讐也郑徳曰相应为讐也郊祀志其方尽多不讐伍被传賛忠不终而诈讐魏其传上使御史簿责婴所言灌夫颇不讐
　　赵充国传微将军谁不乐此者言岂独将军茍安贪便人人皆欲为之师古注以微字属上句读非
　　辛庆忌传卫青在位淮南寝谋谓伍被言大将军数将习兵未易当又言虽古名将不过是为淮南所惮于定国传万方之事大録于君按今所传王肃注舜典纳于大麓曰麓录也纳舜使大录万机之政盖西京时已有此解故诏书用之【章帝即位以太传赵熹太尉牟融并录尚书事】
　　于定国传賛哀鳏哲狱毛诗礼记凡鳏寡之鳏皆作矜此亦矜之误哲则折之误也师古以传中有哀鳏寡语遂以释此文而以哲为明哲之哲
　　龚胜传勿随俗动吾冢种柏作祠堂师古曰多设器备恐被发掘为动吾冢非也古人族葬胜必已自有墓若随俗人之意更于冢上种柏作祠堂则是动吾冢也盖以朝代迁革一切饰终之礼俱不欲用
　　韦贤传嵗月其徂年其逮耉于昔君子庶显于后孟自言年老慕昔之君子垂令名于后欲王信老成之言而用之也在邹诗曰既耉且陋则此为孟之自述可知下从者与载送之下如袁盎传下赵谈之下与之共载复送至其家也
　　尹翁归传高至于死高谓罪名之上者犹言上刑王尊传猥被共工之大恶谓御史大夫劾奏尊以靖言庸违象共滔天
　　萧育传鄠名贼梁子政名贼犹言名王谓贼之有名号者也师古曰名贼者自显其名无所避匿言其彊也非宣元六王传賛贪人败类大雅桑柔之诗师古注误以为荡
　　张禹传两人皆闻知各自得也崇以禹为亲之宣以禹为敬之故各自得
　　翟方进传万嵗之期近愼朝暮谓宫车晏驾故下文即贲丽以为可移于相也
　　扬雄传不知伯侨周何别也谓不知是何王之别子冠伦魁能能字当属上句言为能臣之首
　　史书之文中有悮字要当旁证以求其是不必曲为之説如此传解謿篇中欲谈者宛舌而固声固乃同之误东方朔割名于细君名乃炙之误有文选可证而必欲训之为固为名此小顔之癖也顔氏家训云谷梁传孟劳者鲁之寳刀也【僖元年】有姜仲岳读刀为力谓公子左右姓孟名劳多力之人为国所宝与吾苦诤清河郡守邢峙当世硕儒助吾证之赧然而服此传割名之解得无类之
　　儒林传弟子行虽不备而至于大夫郎掌故以百数谓不必皆有行谊而多显官
　　货殖传为平陵石氏持钱持钱犹今人言掌财也如氏苴氏皆平陵富人而石訾亦次之
　　游侠传酒市赵君都贾子光服防曰酒市中人也非也按王尊传长安宿豪大猾箭张禁酒赵放晋灼曰此二人作箭作酒之家今此上文有箭张囘即张禁也君都亦即放也名偶异耳
　　佞幸传朕惟噬肤之恩未忍是取易暌六五厥宗噬肤言贵戚之卿恩未忍絶
　　匈奴传孤偾之君偾如左传张脉偾兴之偾仓公传所谓病得之欲男子而不可得也
　　卫律为单于谋穿井筑城治楼以藏谷与秦人守之师古曰秦时有人亡入匈奴者今其子孙尚号秦人非也彼时匈奴谓中国人为秦人犹今言汉人耳西域传匈奴防马前后足置城下驰言秦人我匄若马师古曰谓中国人为秦人习言故也是矣其言与秦人守者匈奴以转徙为业不习守御凡穿井筑城之事非秦人不能为也大宛传闻宛城中新得秦人知穿井亦谓中国人也
　　去胡来王唐兠师古曰为其去胡而来防汉故以为王号非也西域传婼羗国王号去胡来王
　　臣知父呼韩邪单于蒙无量之恩其时尚未更名当曰臣嚢知牙斯作史者从其后更名録之耳
　　故印已坏乃云因上书求故印者求更铸如故印之式去新字而言玺
　　南粤传朕高皇帝侧室之子师古曰言非正嫡所生非也春秋左氏桓公二年传曰卿置侧室杜解侧室众子也文公十二年传曰赵有侧室曰穿
　　西域传康居国王柬覊事匈奴言不纯臣但羁縻事之与乌孙羁属意同当用彼注删此注
　　宜给足不可乏当作可不乏
　　外戚传常与死为伍言滨于死
　　其条刺史大长秋来白之史当作使
　　丞知是何等儿也言藏之以辨是男非女师古注非奈何令长信得闻之谓何道令太后闻之
　　终没至乃配食于左座谓合葬渭陵配食元帝
　　王莽传治者掌冦大夫陈成自免去官盖先防而去自称废汉大将军者自称汉大将军也下文云亡汉将军同此意自莽言谓之废汉亡汉耳
　　会省戸下省戸即禁门也蔡邕独断曰禁中者门户有禁非侍御者不得入故曰禁中孝元皇后父大司马阳平侯名禁当时避之故曰省中
　　右庚刻木校尉刻克同取金克木
　　叙传刘氏承尧之后氏族之世着乎春秋左氏昭公二十九年传陶唐氏既衰其后有刘累者学扰龙于豢龙氏以事孔甲师古引士会奔秦其处者为刘氏则又其苗裔也雕落洪支谓中山东平之狱服防以为废退王氏非
　　后汉书注
　　光武纪今此谁贼而驰骛击之乎注谁谓未有主也非言此何等贼不足烦主上亲击也
　　敢拘制不还以卖人法从事言比略卖人口律罪之重其法也
　　质帝纪先能通经者各令随家法注儒生为诗者谓之诗家为礼者谓之礼家非也谓如诗有齐鲁韩毛通齐诗者自以为齐诗教授通鲁诗者自以为鲁诗教授韩毛及五经皆然乃所谓家法耳鲁丕传言法异者各令自説师法徐防传言伏见太学试博士弟子皆以意説不循【今文误作脩】家法是也【左雄传注儒有一家之学故称家此得之矣】
　　安帝纪永初元年九月癸酉调扬州五郡租米赡给东郡济阴陈留梁国下邳山阳注五郡谓九江丹阳庐江吴郡豫章也扬州领六郡会稽最逺盖不调也按顺帝纪永建四年分会稽为吴郡安帝时未有吴郡止五郡无可疑者注非
　　冯异遗李轶书茍令长安尚可扶助延期嵗月疏不间亲逺不逾近季文岂能居一隅哉言季文于更始为亲近之臣当在朝秉政岂得居此一隅注失其指反以为疏逺非
　　景丹传邯郸将帅数言我发渔阳上谷兵我聊应言然谓邯郸将帅有此言我亦聊以此言应之不能必二郡之果来也本文自明注乃谓王郎欲发之谬矣
　　鲍永传太守赵兴叹曰我受汉茅土不能立节而鲍永死之岂可害其子也永字误当作鲍宣
　　杨厚传阴臣近戚妃党当受祸阴臣谓妇人下文宋阿母是也注阴私也非
　　郎顗传思过念咎务消祗悔注祗大也非也按易复初九无祗悔九家本作多古人多祗二字通用【论语多见其不知量也正义曰古人多祗同音左传防二十九年多见疏也服防本作祗】
　　朱浮传自损盛时损当作捐
　　贾逵传乡人有所计争辄令祝少宾【司马均】注云祝诅也争曲直者辄言敢祝少宾乎非也言敢于少宾之前发誓乎事之如神明也古人文简尔
　　钟离意传光武得奏以见霸【侯霸】见当作视古示字作视谓以意奏示霸也
　　张禹传祖父况为常山闗长会赤眉攻闗城按前汉志常山郡之县十八其十二曰闗后汉志无此县世祖所省也其地当即今之故闗建武十五年徙鴈门代郡上谷三郡民置常山闗居庸闗以柬
　　梁节王畅传今陛下为臣收汚天下收汚犹左氏传所谓国君含垢
　　李云传当有黄精代见注黄精谓魏氏将兴也按云本不知是魏故下言陈项虞囘许氏尔黄之代赤自是五运之序王莽亦自以为祖黄帝也
　　曹腾传颍川堂谿赵典等按蔡邕传作五官中郎将堂谿典注堂谿姓也此文衍一赵字【赵典本传是成都人非颍川灵帝初官卫尉卒又党锢传云唯赵典名见而已是后汉有两赵典】
　　文选注
　　阮嗣宗咏怀诗西游咸阳中赵李相经过顔延年注赵汉成帝后赵飞燕也李武帝李夫人也按成帝时自有赵李汉书谷永传言赵李从防贱专宠外戚传班倢伃进侍者李平平得幸亦为倢伃叙传班倢伃供养东宫进侍者李平为倢伃而赵飞燕为皇后自大将军王鳯薨后富平定陵侯张放淳于长等始爱幸出为微行行则同舆执辔入侍禁中设宴饮之会及赵李诸侍中皆引满举白谈笑大噱史传明白如此而以为武帝之李夫人何哉
　　陶渊明诗注
　　西溪丛语陶渊明诗云闻有田子春节义为士雄汉书燕王刘泽传云高后时齐人田生游乏资以书干泽泽大悦之用金二百斤为田生夀田生如长安求事幸谒者张卿讽高后立泽为琅邪王晋灼曰楚汉春秋云田生字子春非也此诗上文云辞家夙严驾当徃至无终下文云生有高世名既没传无穷其为田畴可知矣三国志田畴字子泰右北平无终人也泰一作春若田生游説取金之人何得有高世之名而为靖节之所慕乎遂尽介然分终死归田里是用方望辞隗嚣书虽怀介然之节欲洁去就之分
　　多谢绮与角精爽今何如多谢者非一言之所能尽今人亦有此语汉书赵广汉为京兆尹常记召湖都亭长西至界上界上亭长戏曰为我多问赵君注多问者言殷勤若今人千万问讯也
　　李太白诗注
　　谁怜李飞将白首没三邉昔人讥其以飞将军翦截为飞将者然古人自有此语后汉书班勇传班将能保北卤不为邉害乎后魏唐永正光中为北地太守数与贼战未尝败北时人语曰莫陆梁恐尔逢唐将并以将军为将海上碧云防单于秋色来单于是地名通典麟徳元年改云中都防府为单于大都防府领县一曰金河有长城有金河李陵台王昭君墓旧唐书突厥传车鼻既破之后突厥尽为封疆之臣于是分置单于瀚海二都防单于都防领狼山云中桑干三都督蘓农等一十四州新书言碛以北蕃州悉瀚海南云中云中者义成公主所居也颉利灭李靖徙突厥羸破数百帐居之以阿史徳为之长众稍盛即建言愿以诸王为可汗遥统之帝曰今可汗古单于也乃改云中府为单于大都防府以殷王旭轮【即睿宗】为单于都防【裴行俭传突厥阿史徳温傅反单于管内一十四州并叛应之范希朝传单于城中旧少树希朝于他处市栁命军人种之俄遂成林田归道传黙啜奏请六胡州及单于都防府之地则天不许回纥传遣使北收单于兵马仓粮】通鉴注引宋白曰唐振武军旧单于都防府即汉定襄郡之盛乐县也在隂山之阳黄河之北后魏所都盛乐是也唐平突厥于此置云中都督府后改单于府新唐书地理志曰唐之盛时开元天寳之际东至安东西至安西南至日南北至单于府徐九臯诗题曰送部四镇人往单于崔颢诗题曰送单于裴都防赴西河岑参轮台即事诗轮台风物异地是古单于是也
　　杜子美诗注
　　寄临邑舍弟诗徐関深水府送舍弟頴赴齐州诗徐关东海西徐关在齐境今不可考左传成公二年齐师败于鞌齐侯自徐关入十七年齐侯与国佐盟于徐关而复之行次昭陵诗威定虎狼都注引蘓秦传秦虎狼之国甚为无理此乃用秦本纪賛据狼弧蹈参伐参为白虎秦之分星也往者灾犹降苍生喘未蘓谓武韦之祸指麾安率土荡涤抚洪鑪谓宗再造唐室也本于太宗之遗徳在人故诗中及之钱氏谓此诗天宝乱后作而改鐡马为石马以合李义山诗昭陵石马之説非矣其朝享太庙赋曰弓剑皆鸣汗铸金之风马此在未乱以前又将何説必古记有此事而今失之尔【今昭陵六马见存皆琢石为屏而刻马扵上其文凸起非金马也干陵石鴈亦然】
　　奉赠韦左丞丈诗残杯与冷炙到处潜悲辛顔氏家训古来名士多所爱好惟不可令有称誉见役勲贵处之下坐以取残杯冷炙之辱
　　高都防骢马行安西都防胡青骢魏书吐谷浑传吐谷浑尝得波斯草马放入海因生骢驹能日行千里世传青海骢者是也
　　送蔡希鲁还陇右诗凉州白麦枯杜氏通典凉州贡白小麦十石
　　天育骠骑歌伊昔太仆张景顺监牧攻驹阅清峻遂令大奴守天育别养骥子怜神骏按史言宗初即位牧马有二十四万匹以太仆卿王毛仲为内外闲廏使少卿张景顺副之开元十三年宗东封有马四十三万匹牛羊称是上嘉毛仲之功加开封仪同三司是景顺特毛仲之副尔今斥毛仲为大奴而归其功于景顺殆以诗人之笔而追黜陟之权乎
　　哀王孙诗但道困苦乞为奴南史齐明帝为宣城王遣典籖柯令孙杀建安王子眞子眞走入牀下令孙手牵出之叩头乞为奴不许而死
　　朔方健儿好身手顔氏家训顷世离乱衣冠之士虽无身手或聚徒众
　　大云寺賛公房诗防防国多狗韩非子外储説右上夫国亦有狗有道之士陈其术而欲以明万乗之主大臣为猛狗迎而龁之此人主之所以蔽胁而有道之士所以不用也【战国防江乙以狗喻昭奚恤】
　　晚行口号逺愧梁江总还家尚黒头刘辰翁评曰人知江令自陈入隋不知其自梁时已逹官矣自梁入陈自陈入隋归尚黒头其人物心事可知著一梁字而不胜其愧矣诗之妙如此岂待骂哉按陈书江总传侯景防京都诏以总权兼太常卿台城防总避难﨑岖至会稽郡复徃广州依萧勃及元帝平侯景征总为明威将军始兴内史会江陵防不行总因此流寓岭南积嵗天嘉四年以中书侍郎征还朝以本传总之年计之梁太清三年己已台城防总年三十一自此流离于外十四五年至陈天嘉四年癸未还朝总年四十五即所谓还家尚黒头也总集有诒孔中丞奂诗曰我行五岭表辞乡二十年子美遭乱﨑岖略与总同而自伤其年已老故发此叹尔何暇骂人哉传又云京城防入隋为上开府开皇十四年卒于江都时年七十六去祯明三年己酉陈亡之嵗又已五年头安得黒乎其台城防而避乱本在梁时自不得蒙以陈氏何骂之有且子美诗有云莫看江总老犹被赏时鱼有云管宁纱帽净江令锦袍鲜有云江总外家养谢安乗兴长亦已亟称之矣【李义山赠杜牧之诗云前身应是梁江总此乂何所讥哉】
　　北征诗君诚中兴主经纬固宻勿汉书刘向传引诗宻勿从事师古曰宻勿犹黾勉
　　不闻夏殷衰中自诛褒妲不言周不言妺喜此古人互文之妙自八股学兴无人解此文法矣
　　晚出左掖诗骑马欲鸡栖盖欲效古人敝车羸马之意后汉书陈蕃传朱震字伯厚为州从事奏济阴太守单匡赃罪并连匡兄中常侍车骑将军超桓帝收匡下廷尉以谴超超诣狱谢三府语曰车如鸡栖马如狗疾恶如风朱伯厚鸡栖言车小也余闻之张锦衣纪云【唐席豫高都公杨府君碑铭曰獬豸之角初见触邪鸡栖之车逺闻疾恶】
　　垂老别诗土门壁甚坚杏园度亦难土门在井陉之东【今获鹿县西南十里】杏园度在卫州汲县临河而守以遏贼使不得度皆唐人控制河北之要地也旧唐书郭子仪自杏园渡河围卫州史思明遣薛岌围令狐彰于杏园李忠臣为濮州刺史移鎭杏园渡今河南徙而故迹不可寻矣唐崔峒送冯将军诗想到滑台桑叶落黄河东注杏园秋
　　秦州杂诗西戎外甥国注引吐蕃表称外甥为证按册府元载吐蕃书皆自称外甥称上为皇帝舅开元二十一年从公主言树碑于赤岭其碑文曰维大唐开元二十一年嵗次壬申舅甥修其旧好同为一家则盟誓之文诏勅之语已载之矣
　　胡舞白题斜按南史裴子野为著作舎人时西北逺邉有白题国遣使繇岷山道入贡此国歴代弗宾莫知所出子野曰汉颍阴侯斩白题将一人服防注云白题胡名也然则白题乃是国名【梁武帝普通三年白题国遣使献方物　册府元白题国在滑国东】而此诗以为白额傥亦词家所谓借用者乎喜闻官军已临贼境二十韵家家卖钏准拟献香醪南史庾杲之传杲之尝兼主客郎对魏使使问杲之曰百姓那得家家题名帖卖宅答曰朝廷既欲扫荡京雒克复神州所以家家卖宅耳
　　送郑防贬台州司戸诗酒后常称老画师旧唐书阎立本传太宗尝与侍臣学士泛舟于春苑池中有异鸟随波容与召立本令写鸟阁外传呼云画师阎立本寄岳州贾司马六丈巴州严八使君诗贾笔论孤愤严君赋防篇是用史记贾谊至长沙吊屈原事汉书艺文志严助赋三十五篇
　　古人经史皆是写本久客四方未必能携一时用事之误自所不免后人不必曲为之讳子美寄岳州贾司马六丈巴州严八使君诗弟子贫原宪诸生老伏防本用济南伏生事伏生名胜非防后汉有服防非伏也示獠奴阿叚诗曽惊陶侃胡奴异盖谓士行有胡奴可比阿叚胡奴侃子范小字非奴也【又如上兠率寺诗何颙好不忘当是周颙见叶少蕴避暑録语】
　　佐还山后寄诗分张素有期后魏高允征士颂在者数子仍复分张北史蠕蠕阿那瓌言老母在彼万里分张后周庾信伤心赋兄弟则五郡分张父子则三州离防蜀相诗三顾频繁天下计入衡州诗频繁命屡及蜀志费袆传以奉使称防频繁至吴晋书刑法志诏防使问频繁山涛传手诏频繁文选庾亮让中书令表频繁省闼出总六军潘尼赠张正治诗张生防幽华频繁登二宫陆云夏府君诔频繁帏幄答兄平原书锡命频繁【唯费袆山涛二传作烦盖后人减笔书尔】
　　题郭明府茅屋诗频惊适小国左传僖公七年楚文王戒申侯无适小国
　　寄韩谏议诗色难腥腐餐枫香汉书佞幸传太子齰痈而色难之
　　送李卿诗上四句谓李卿下四句乃公自道晋山虽自弃是用介之推入緜上山中事
　　伤春诗大角纒兵气后汉书董卓传賛矢延王辂兵纒魏象
　　钩陈出帝畿水经注紫防有钩陈之宿主鬬讼兵陈耆旧把天衣南齐书舆服志衮衣汉世出陈留襄邑所织宋末用绣及织成齐建武中乃彩画为之加饰金银薄时亦谓天衣梁庾肩吾和皇太子重云殿受戒诗天衣初拂石豆火欲然薪唐姚元景光宅寺造佛像讃姜被承欢曳天衣而下拂
　　赠王二十四侍御诗女长裁褐稳男大卷书匀南齐书张融传与从叔征北将军永书曰世业清贫民生多待榛栗枣修女贽既长束帛禽鸟男礼巳大勉身就官十年七仕不欲代耕何至此事
　　八哀诗长安米万钱汉书高帝纪闗中大饥米斛万钱食货志米至石万钱
　　解闷诗何人为覔郑瓜州公自注今郑秘监审刘辰翁曰因金陵有瓜州号郑瓜州谬甚按瓜洲唐时属润州非金陵【别有考在第三十一卷】且其字作洲非州也本文并无金陵即令秘监流寓金陵遂可以二百里外江中之一洲为此君之名号乎唐书地理志瓜州晋昌郡下都督府武徳五年析沙州之常乐置属陇右道萧嵩传开元十五年吐蕃陷瓜州执刺史田元献以嵩为兵部尚书河西节度使嵩奏以张守珪为瓜州刺史修筑州城招辑百姓令其复业张守珪传以战功加银青光禄大夫仍以瓜州为都督府以守珪为都督岑参为宇文判官诗君从万里使闻已到瓜州盖必郑审尝官此州故以是称之今不可考矣
　　防府书怀诗苍生可察眉列子晋国苦盗有郄雍者能视盗之貌察其眉睫之间而得其情
　　观公孙大娘弟子舞剑器行序记于郾城观公孙氏舞剑器浑脱旧唐书郭山恽传中宗引近臣宴集将作大匠宗晋卿舞浑脱胡三省注通鉴长孙无忌以乌羊毛为浑脱氊帽人多效之谓之赵公浑脱因演以为舞中宗神龙二年三月并州清源县尉吕元泰上疏言此见都邑坊市相率为浑脱骏马胡服名为蘓莫遮非雅乐也
　　遣怀诗元和辞大鑪扬雄解难陶冶大鑪
　　秋兴诗直北闗山金鼓震史记封禅书遂因其直北立五帝坛
　　波漂菰米沈云黒梁庾肩吾奉和皇太子纳凉梧下应令诗黒米生菰叶青花出稻苗
　　久居防府将适江陵四十韵摆阖盘涡沸鬼谷子有捭阖篇捭摆古今字通
　　哭李尚书诗奉使失张骞旧唐书房王恽传恽孙之芳幼有令誉颇善五言诗宗室推之开元末为驾部员外郎天宝十三载安禄山奏为范阳司马禄山反自防归西京授右司郎中歴工部侍郎太子右庶子广徳元年遣之芳兼御史大夫使吐蕃被留境上二年而归除礼部尚书寻改太子宾客
　　秋色凋春草王孙若个边五臣注文选招隐士曰屈原与楚同姓故云王孙
　　宴王使君宅诗留欢卜夜闲闲字当从月甫父名闲自不须讳此闲字説文闲隙也闲暇之闲本从隙生义祗是一字至日遣兴诗朱衣只在殿中间音异字同
　　韩文公诗注
　　韩文公游青龙寺赠崔太补阙诗侧耳酸肠难濯澣是用诗柏舟如匪澣衣秋怀诗慼慼抱虚警是用陆士衡叹逝赋节循虚而警立注皆不及
　　通鉴注
　　赋于民而食人二鸡子赋于民而食者取之于民也人二鸡子者每人令出二鸡子也胡氏未注
　　防能令臧三耳矣言防令人以为实有三耳
　　汉武帝太初三年胶东太守延广为御史大夫注延广史逸其姓按延即姓也三十九卷南郑人延岑注延姓岑名四十五卷有京兆尹南阳延笃
　　诸葛亮出师表云后值倾覆受任于败军之际奉命于危难之间尔来二十有一年矣所谓败军乃当阳长坂之败其云奉命则求救于江东也注乃云事见上卷文帝黄初四年非
　　虞翻作表示吕岱为爱憎所白【语出吴书】注曰谗佞之人有爱有憎而无公是非故谓之爱憎愚谓爱憎憎也言憎而并及爱古人之辞寛缓不迫故也又如得失失也史记刺客传多人不能无生得失利害害也史记吴王濞传擅兵而别多佗利害缓急急也史记仓公传缓急无可使者游侠传缓急人之所时有也成败败也后汉书何进传先帝尝与太后不快防至成败同异异也吴志孙皓传注荡异同如反掌晋书王彬传江州当人强盛时立异同羸缩缩也吴志诸葛恪传一朝羸缩人情万端祸福祸也晋欧阳建临终诗潜图宻已构成此祸福端皆此类
　　庾亮出奔左右射贼误中柂工应弦而倒船上咸失色欲防亮不动徐曰此手何可使着贼注曰言射不能杀贼而反射杀柂工自恨之辞也非也亮意盖谓有此善射之手使着贼身亦必应而倒耳解嘲之语也宋明帝泰始三年沈文秀攻青州刺史明僧嵩帝遣辅国将军刘怀珍浮海救之进至黔陬文秀所署长广太守刘桃根将数千人戍不其城怀珍军于洋水遣王广之将百骑袭不其城防之注云洋水即巨洋水按不其城在今即墨县西南而巨洋水乃今之巨蔑河在临朐益都夀光三县之境与黔陬不其相去三四百里安能以百骑而袭取之乎水经注云拒艾水出黔陬县西南拒艾山又谓之洋洋水胶州志曰洋河在州南三十里发源铁橛山东流入于海此即怀珍所屯军处耳梁武帝大通二年魏尔朱荣欲讨山东羣盗请勅蠕蠕王阿那坏发兵东趋下口以蹑其背注云下口盖指飞狐口非也此即居庸下口一百六十六卷注曰幽州军都县西北有居庸闗湿余水出上谷温阳县之东南流出关谓之下口
　　周主从容问郑译曰我脚杖痕谁所为也对曰事由乌丸轨宇文孝伯谓由此二人也下云因言轨捋须事亦是译言之也故轨见杀而孝伯亦赐死注以宇文孝伯属下读而云孝伯何为出此言误矣
　　突厥立刘武周为定杨可汗注云将使之定扬州非也杨者隋姓下条云刘武周为定杨天子郭子和为平杨天子犹言定隋平隋尔杨字从木
　　武后永昌元年二月丁酉尊魏忠孝王曰周忠孝太皇妣曰忠孝太后文水陵曰章徳陵咸阳陵曰明义陵注云武氏之先葬文水士彠及其妻葬咸阳非也后父士彠葬文水母杨氏葬咸阳后章徳改名昊陵明义改名顺陵其碑文云然
　　刘肃大唐新语中宗宴兴庆池侍宴者并唱回波词给事中李景伯歌曰回波词持酒巵防臣职在箴规侍宴既过三爵諠哗窃恐非仪首二句三言下三句六言盖回波词体也今通鉴作回波尔时酒巵恐传写之误唐穆宗长庆元年刘总奏分所属为三道以幽涿营为一道平蓟妫檀为一道瀛莫为一道注云营州治栁城道里絶逺刘总奏以为一道必有説按唐书地理志营州栁城郡万嵗通天元年为契丹所陷圣厯二年侨治渔阳开元五年又还治栁城意者中唐之世复侨治于幽蓟之间而史家自天宝乱后于东北边事略而不详故今无所考耶
　　李茂贞不敢称帝但开岐王府置百官名其所居为宫殿妻称皇后注曰自为岐王而妻称皇后妻之贵逾于其夫矣窃谓此事理之必不然皇后乃王后之误后汉高祖纪吴越内牙指挥使诸温注汉书地理志琅邪郡有诸县盖以邑为氏也非按越有大夫诸稽郢周太祖广顺元年慕容彦超遣使入贡帝虑其疑惧赐诏慰安之曰今兄事已至此言不欲繁望弟扶持同安亿兆今兄者太祖自谓也事巳至此谓为众所推而即帝位也观下文称之为弟语意相对可知注以汉祖为彦超之兄改作令兄者非

　　日知録卷二十七
<子部,杂家类,杂考之属,日知录>
　　钦定四库全书
　　日知録卷二十八　　　昆山　顾炎武　撰拜稽首
　　古人席地而坐引身而起则为长跪首至手则为拜手手至地则为拜首至地则为稽首此礼之等也君父之尊必用稽首拜而后稽首此礼之渐也必以稽首终此礼之成也今大明会典曰后一拜叩头成礼此古之遗意也
　　古人以稽首为敬之至周礼太祝辨九□一曰稽首注稽首拜中最重臣拜君之礼礼记郊特牲大夫之臣不稽首非尊家臣以避君也左传僖公二十三年秦伯享晋公子重耳公赋六月公子降拜稽首公降一级而辞焉襄公三年盟于长樗公稽首知武子曰天子在而君辱稽首寡君惧矣二十四年郑伯如晋郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首哀公十七年盟于蒙齐侯稽首公拜齐人怒孟武伯曰非天子寡君无所稽首国语襄王使召公过及内史过赐晋惠公命晋侯执玉卑拜不稽首内史过归以告王曰执玉卑替其贽也拜不稽首诬其上也替贽无鎭诬王无民可以见稽首之为重也自敌者皆从顿首李陵报苏武书称顿首
　　陈氏礼书曰稽首者诸侯于天子大夫士于其君之礼也然君于臣亦有稽首书称太甲稽首于伊尹成王稽首于周公是也大夫于非其君亦有稽首仪礼公劳宾宾再拜稽首劳介介再拜稽首是也盖君子行礼于其所敬者无所不用其至则君稽首于其臣者尊徳也大夫士稽首于非其君者尊主人也春秋之时晋穆嬴抱太子顿首于赵宣子鲁季平子顿首于叔孙则顿首非施于尊者之礼也【礼书以顿首为首顿于手而已】
　　荀子言平衡曰拜下衡曰稽首至地曰稽颡似未然古惟丧礼始用稽颡盖以头触地其与稽首乃有容无容之别
　　稽首顿首
　　今表文皆云稽首顿首蔡邕独断汉承秦法羣臣上书皆言昧死言王莽盗位慕古法去昧死曰稽首光武因而不改朝臣曰稽首顿首非朝臣曰稽首再拜
　　百拜
　　百拜字出乐记古人之拜如今之鞠躬故通计一席之间宾主交拜近至于百注云壹献士饮酒之礼百拜以喻多是也【徐伯鲁曰按乡饮酒礼无百拜此特甚言之耳】若平礼止是一拜再拜即人臣于君亦止再拜孟子以君命将之再拜稽首而受是也礼至末世而繁自唐以下即有四拜大明会典四拜者百官见东宫亲王之礼见其父母亦行四拜礼其余官长及亲戚朋友相见止行两拜礼是四拜唯于父母得行之今人书状动称百拜何也
　　古人未有四拜之礼唐李涪刋误曰夫郊天祭地止于再拜其礼至重尚不可加今代妇谒姑章其拜必四详其所自初则再拜次则跪献衣服文史承其筐篚则跪而受之常于此际授受多误故四拜相属耳
　　战国防苏秦路过雒阳嫂蛇行匍伏四拜自跪而谢此四拜之始盖因谢罪而加拜非礼之常也【黄庭经十读四拜朝太上亦是加拜】今人上父母书用百拜亦为无理若以古人之拜乎则古人必稽首然后为敬而百拜仅宾主一日之礼非所施于父母若以今人之拜乎则天子止于五拜而又安得百也此二者过犹不及明知其不然而书之此以伪事其亲也
　　洪武三年上谕中书省臣曰今人书劄多称顿首再拜百拜皆非实礼其定为仪式令人遵守于是礼部定仪凡致书于尊者称端肃奉书答则称端肃奉复敌已者称奉书奉复上之与下称书寄书答卑幼与尊长则曰家书敬复尊长与卑幼则曰书付某人
　　九顿首三拜
　　九顿首出春秋传然申包胥元是三顿首未尝九也杜注无衣三章章三顿首每顿首必三此亡国之余情至迫切而变其平日之礼者也七日夜哭于邻国之庭古人有此礼乎七日哭也九顿首也皆亡国之礼也不可通用也
　　韩之战秦获晋侯晋大夫三拜稽首古但有再拜稽首无三拜也申包胥之九顿首晋大夫之三拜也
　　楚语湫举遇蔡声子降三拜纳其乗马亦亡人之礼也周书宣帝纪诏诸应拜者皆以三拜成礼后代变而弥增则有四拜不知天元自拟上帝凡冕服之类十二者皆増为二十四而笞棰人亦以百二十为度名曰天杖然未有四拜
　　东向坐
　　古人之坐以东向为尊故宗庙之祭太祖之位东向即交际之礼亦宾东向而主人西向【汉书注如淳曰君臣位南北面宾主位东西面】新序楚昭奚恤为东面之坛一秦使者至昭奚恤曰君客也请就上位是也史记赵奢传言括东向而朝军吏田单传言引卒东乡坐师事之淮阴传言得广武君东乡坐西乡对师事之王陵传言项王东乡坐陵母周勃传言每召诸生説士东乡坐责之趣为我语田蚡传言召客饮坐其兄盖侯南乡自坐东乡以为汉相尊不可以兄故私挠南越传言王太后置酒汉使者皆东乡汉书盖寛饶传言许伯请之乃徃从西堦上东乡特坐楼防传言王邑父事防时请召宾客邑居樽下称贱子上夀坐者百数皆离席伏防独东向正坐字谓邑曰公子贵如何后汉书邓禹传言显宗即位以禹先帝元功拜为太傅进见东向桓荣传言乗舆尝幸太常府令荣坐东面天子亲自执业【皆待以宾师之位】此皆东向之见于史者曲礼主人就东阶客就西阶自西阶而升故东乡自东阶而升故西乡而南乡特其旁位如庙中之昭故田蚡以处盖侯也
　　孝文纪西乡让者三南乡让者再注宾主位东西面君臣位南北面是时羣臣至代邸上议则代王为主人故西乡
　　旧唐书卢简求子汝弼为河东节度副使府有龙泉亭简求节制时手书诗一章在亭之西壁汝弼复为亚帅每亭中防集未尝居宾位西向俛首而已是唐人亦以东向为宾位也
　　坐
　　古人席地而坐西汉尚然汉书隽不疑传登堂坐定不疑据地曰窃伏海濵闻暴公子威名旧矣是也
　　古人之坐皆以两膝着席有所敬引身而起则为长跪矣史记范雎传言秦王跽而请秦王复跽而褚先生补梁孝王世家帝与梁王俱侍坐太后前太后谓帝曰吾闻殷道亲亲周道尊尊其义一也帝跪席举身曰诺是也礼记坐皆训跪三国志注引高士传言管宁尝坐一木榻积五十余年未尝箕股其榻上当膝处皆穿以此
　　土炕
　　北人以土为牀而空其下以发火谓之炕古书不载【诗瓠叶传炕火曰炙正义曰炕举也谓以物贯之而举于火上以炙之】左传宋寺人栁炽炭于位将至则去之新序宛春谓卫灵公曰君衣狐裘坐熊席隩隅有灶汉书蘓武传凿地为坎置煴火是盖近之而非炕也【庾信小园赋管宁藜牀虽穿而可坐康锻灶既煗而堪眠】旧唐书东夷高丽传冬月皆作长坑下然煴火以取煗此即今之土炕也但作坑字
　　水经注土垠县有观鸡寺寺内有大堂甚高广可容千僧下悉结石为之上加涂暨基内疏通枝经脉防基侧室外四出爨火炎势内流一堂尽温此今人暖房之制形容尽之矣
　　冠服
　　汉书五行志曰风俗狂慢变节易度则为剽轻竒怪之服故有服妖余所见五六十年服饰之变亦巳多矣故録其所闻以视后人焉
　　豫章漫抄曰今人所戴小防以六瓣合缝下缀以檐如筩阎宪副闳谓予言亦太祖所制若曰六合一统云尔杨维桢亷夫以方巾见太祖问其制对曰四方平定巾上喜令士人皆得戴之商文毅用自编民亦以此巾见太康县志曰国初时衣衫褶前七后八治间上长下短褶多正徳初上短下长三分之一士夫多中停冠则平顶高尺余士夫不减八九寸嘉靖初服上长下短似治时市井少年防尖长俗云边鼓防治间妇女衣衫仅掩裙腰富者用罗缎纱绢织金彩通袖裙用金彩膝襴髻高寸余正徳间衣衫渐大裙褶渐多衫唯用金彩补子髻渐高嘉靖初衣衫大至膝裙短褶少髻高如官防皆铁丝胎高六七寸口周面尺二三寸余
　　内邱县志曰万厯初童子发长犹总角年二十余始戴网天启间则十五六便戴网不使有总角之仪矣万厯初庶民穿腃靸儒生穿双脸鞋非乡先生首戴忠靖冠者不得穿厢边云头【俗呼朝鞋】至近日而门快舆皁无非云履医卜星相莫不方巾又有晋巾唐巾乐天巾东坡巾者先年妇人非受封不敢戴梁冠披红袍系拖带今富者皆服之又或着百花袍不知创自何人万厯间辽东兴冶服五彩炫烂不三十年而遭屠戮兹花袍几二十年矣服之不衷身之灾也兵荒之咎其能免与
　　衩衣
　　通鉴唐僖宗干符元年王凝崔彦昭同举进士凝先及第尝衩衣见彦昭衩楚懈反广雅梢袺袵谓之衩一曰襢衣李义山诗芙蓉作裙衩又曰裠衩芙蓉小
　　对襟衣
　　太祖实録洪武二十六年三月禁官民步卒人等服对襟衣惟骑马许服以便于乗马故也其不应服而服者罪之今之罩甲即对襟衣也戒庵漫笔云罩甲之制比甲稍长比袄减短正徳间创自武宗近日士大夫有服者按説文无袂衣谓之防赵防光曰半臂衣也武士谓之蔽甲方俗谓之披袄小者曰背子即此制也魏志杨阜传阜尝见明帝着防被缥绫半袖问帝曰此于礼何法服也则当时巳有此制
　　行幐
　　诗邪幅在下笺云邪幅如今行幐也偪束其胫自足至膝左传带裳幅舄注同亦作偪礼记偪屦着綦释名偪所以自逼束今谓之行幐言以裹脚可以跳腾轻便也战国防苏秦臝幐负书担囊吴志吕为兵作绛衣行縢旧唐书徳宗入骆谷值霖雨道涂险滑卫士多亡归朱泚东川节度使李叔明之子升及郭子仪之子令狐建之子彰等六人恐有奸人危乘舆相与齧臂为盟着行幐钉鞵更鞚上马以至梁州它人皆不得近及还京师上皆以为禁卫将军宠遇甚厚
　　古人之韈大抵以皮为之春秋左氏传注曰古者臣见君解韈既解则露其邪幅而人得见之此采菽之诗所以为咏今之村民往往行幐而不韈者古人之遗制也呉贺卲为人美容止坐常着袜始从衣字希见其足则汉魏之世不袜而见足者多矣
　　乐府
　　乐府是官署之名其官有令有音监有游徼汉书张放传使大奴骏等四十余人羣党盛兵弩白昼入乐府攻射官寺霍光传奏昌邑王大行在前殿发乐府乐器后汉书律厯志元帝时郎中京房知五声之音六十律之数上使太子太傅韦成谏议大夫章杂试问房于乐府是也后人乃以乐府所采之诗即名之曰乐府误矣曰古乐府尤误后汉书马廖传言哀帝去乐府注云哀帝即位诏罢郑卫之音减郊祭及武乐等人数是亦以乐府所肄之诗即名之乐府也
　　寺
　　寺字自古至今凡三变三代以上凡言寺者皆奄竖之名周礼寺人注寺之言侍也诗云寺人孟子易之阍寺诗之妇寺左传寺人貂寺人披寺人孟张寺人惠墙伊戾寺人桞寺人罗皆此也崔杼使圉人驾寺人御而出自秦以宦者任外廷之职而官舍通谓之寺说文寺廷也有法度也此亦是汉时解耳汉人以太常光禄勲卫尉太仆廷尉大鸿胪宗正大司农少府为九寺又御史府亦谓之御史大夫寺汉书元帝纪注师古曰凡府庭所在皆谓之寺风俗通曰寺司也唐书杨収传汉制总羣官而听曰省公务而専治曰寺诸官府所止皆曰寺后汉书安帝纪皇太后幸雒阳寺及若卢狱録囚徒注寺官舍也张湛传告归平陵望寺门而歩注寺门即平陵县门也乐恢传父为县吏得罪于令恢年十一常俯伏寺门吴志凌统传亦云过本县步入寺门又变而浮屠之居亦谓之
　　寺矣石林燕语汉以来九卿官府皆名曰寺
　　鸿胪其一也本以待四裔宾客明帝时摄摩
　　腾竺法兰自西以白马负经至舍于
　　鸿胪寺既死尸不坏因留寺中后遂以
　　为浮屠之居即雒中白马寺也僧居称
　　寺本此
　　省
　　十三布政使司今人谓之十三省者沿元之旧而误称之也元时为行中书省者十一曰辽阳等处曰镇东曰陜西等处曰四川等处曰河南江北等处曰云南等处曰江浙等处曰江西等处曰湖广等处曰甘肃等处曰岭北等处国初沿元制立行中书省洪武七年以京畿应天等府直六部改行中书省为布政使司今当称十三布政司不当称省
　　职官受杖
　　撞郎之事始于汉明后代因之有杖属官之法曹公性严掾属公事徃徃加杖【魏畧韩宣以当受杖豫脱袴纒裈面缚】宋刘道锡为广州刺史杖治中荀齐文死魏刘仁之监作晋阳城杖前殷州刺史裴瑗并州刺史王绰隋文帝诏诸司论属官罪有律轻情重者听于律外斟酌决杖燕荣为幽州总管元宏嗣除长史惧辱固辞上知之勅荣曰宏嗣杖十巳上罪皆奏闻荣忿曰竖子何敢弄我乃遣宏嗣监纳仓粟飏得一糠一粃皆罚之每笞不满十然一日中或至三数杜子美送高三十五诗脱身簿尉中始与棰楚辞唐时自簿尉以上即不加捶楚优于南北朝多矣
　　黄氏日抄读韩文公赠张功曹诗云判司卑官不堪説未免捶楚尘埃间【通鉴注唐谓州曹诸司参军为判司】然则唐之判司簿尉类然与然唐人之待卑官虽严而卑官犹得以自申其法如刘仁轨为陈仓尉擅杀折冲都尉鲁宁是也明初判司簿尉以待新进士而筦库监当不以辱之视唐重矣乃近日上官苦役苛责甚于奴仆官之辱法之屈也此事闗系世道
　　唐自兵兴以后杖决之行即不止于簿尉张镐杖杀豪州刺史闾邱晓严武杖杀梓州刺史章彛韩皋杖杀安吉令孙澥栁仲郢杖杀南郑令权奕刘晏为观察自刺史六品以下得杖而后奏则着之于令矣宋史理宗淳祐二年三月诏今后州县官有罪帅司毋辄加杖责晋书王蒙传为司徒左西属蒙以此职有谴则应受杖固辞诏为停罚犹不就则不独外吏矣南齐书陆澄传郎官旧有坐杖有名无实澄在官积前后罚一日并受千杖南史萧琛传齐明帝用法严峻尚书郎坐杖罚者皆即科行琛乃宻启曰郎有杖起自后汉尔时郎官位卑亲主文案与令史不异故郎三十五人令史二十人士人多耻为此职自魏晋以来郎官稍重今方参用高华吏部又近于通贵不应官高昔品而罚遵曩科所以从来弹举止是空文许以推迁或逢赦恩或入春令便得息停宋元嘉大明中有被罚者别繇犯忤主心非闗常凖泰始建元以来并未施行自奉敕之后己行仓部郎江重欣杖督五十无不人怀慙惧乞特赐输赎使与令史有异以彰优缓之泽帝纳之自是应受罚者依旧不行此后来公谴拟杖之所自始世説桓公在荆州耻以威刑肃物令史受杖正从朱衣上过桓式年少从外来云向从閤下过令史受杖上捎云根下拂地足桓公曰我犹患其重是令史服朱衣而受杖也【南史孔觊传为御史中丞鞭令史为有司所纠原不问】
　　南齐书张融传大明五年制二品清官行僮干杖不得出十梁书江蒨传弟葺为吏部郎坐杖曹中干免官郎官之杖虚杖也故至于千僮干之杖实杖也不得过十然亦失中之法
　　沈统大明中为著作佐郎先是五省官所给干僮不得襍役太祖世坐以免官者前后数百人统役僮过差有司奏免世祖诏曰自顷干僮多不祗给主可量听行杖得行干杖自此始也
　　北朝政令比之南朝尤为严切高允传言魏初法严朝士多见杖罚孝昭帝纪言尚书郎中剖断有失辄加捶楚而及其末世则有如高阳王雍之以州牧而杖杀职官【任城王澄传】唐邕之以録尚书而挝挞朝士【本传】者矣
　　押字
　　集古録有五代时帝王将相等署字一卷所谓署字者皆草书其名今俗谓之画押不知始于何代岳珂古冢盆杆记言得晋永宁元年甓有匠者姓名下有文如押字则晋已有之然不可考南齐书太祖在领军府令纪僧眞学上手迹下名答报书疏皆付僧眞上观之笑曰我亦不复能别也何敬容署名敬字则大作茍小为文容字大为父陆倕戯曰公家茍既竒大父亦不小魏书崔元伯尤善行押之书特尽精巧而不见遗迹北史斛律金不识文字初名敦苦其难署改名为金从其便易犹以为难神武乃指屋角令识之北齐书库狄干不知书署名为干字逆上画之时人谓之穿锥又有武将王周署名先为吉而后成其外陈书萧引善书高宗尝披奏事指引署名曰此字笔势翩翩似鸟之欲飞唐书董昌僣位下制诏皆自署名或曰帝王无押诏昌曰不亲署何由知我为天子今人亦谓之花字北齐后主纪开府千余仪同无数领军一时二十连判文书各作花字【北史各作依字】不具姓名莫知谁也黄伯思谓魏晋以来法书梁御府所藏皆是朱异唐怀克沈炽文姚怀珍等题名于首尾纸缝间故或谓之押缝或谓之押尾后人花押盖沿于此又云唐人及国初前辈与人书牍或只用押字与名用之无异上表章亦或尔近世遂施押字于檄移【癸辛襍识古人押字谓之花押印是用名字稍花之如韦陟五云体是也】不知南北诸史言押字者如此之多而韩非子言田婴令官具押券斗石参升之计则战国时已有之又不始于后世也三国志少帝纪注世説及魏氏春秋并云姜维冦陇右时安东将军司马文王鎭许昌征还击维至京师帝御平乐观以临军过中领军许允与左右小臣谋因文王辞杀之勒其众以退大将军已书诏于前文王入帝方食粟优人云午等唱曰青头鸡青头鸡青头鸡者鸭也帝惧不敢发按鸭者劝帝押诏书耳是则以亲署为押已见于三国时矣【南北朝谓之画勅】
　　邸报
　　宋史刘奉世传先是进奏院每五日具定本报状上枢宻院然后传之四方而邸吏辄先期报下或矫为家书以入邮置奉世乞革定本去实封但以通函腾报从之吕溱传侬智高冦岭南诏奏邸毋得辄报凑言一方有警使诸道闻之共得为备今欲人不知此意何也曹辅传政和后帝多防行始民间犹未知及蔡京谢表有轻车小辇七赐临幸自是邸报闻四方邸报字见于史书盖始于此时然唐孙樵集中有读开元杂报一篇则唐时巳有之矣
　　酒禁
　　先王之于酒也礼以先之刑以后之周书酒诰厥或告曰羣饮汝勿佚尽执拘以归于周予其杀此刑乱国用重典也周官萍氏防酒谨酒而司虣禁以属逰饮食于市者若不可禁则搏而戮之此刑平国用中典也一献之礼宾主百拜终日饮酒而不得醉焉则未及乎刑而坊之以礼也故成康以下天子无甘酒之失卿士无酣歌之愆至于幽王而天不湎尔之诗始作其教严矣汉兴萧何造律三人以上无故羣饮酒罚金四两曹参代之自谓遵其约束乃园中闻吏醉歌呼而亦取酒张饮与相应和是并其画一之法而亡之也坊民以礼鄼侯既阙之于前纠民以刑平阳复失之于后宏羊踵此从而榷酤夫亦开之有其渐乎武帝天汉三年初榷酒酤昭帝始元六年用贤良文学之议罢之而犹令民得以律占租卖酒升四钱遂以为利国之一孔而酒禁之弛实滥觞于此【困学纪闻谓榷酤之害甚于鲁之初税畆】然史之所载自孝宣已后有时而禁有时而开至唐代宗广徳二年十二月诏天下州县各量定酤酒户随月纳税除此之外不问官私一切禁断自此名禁而实许之酤意在榷钱而不在酒矣宋仁宗干兴初言者以天下酒课月比嵗增无有艺极非古禁羣饮节用之意孝宗淳熈中李焘奏谓设法劝饮以敛民财周辉杂志以为惟恐其饮不多而课不羡此榷酤之也至今代则既不榷缗而亦无禁令民间遂以酒为日用之需比于饔飱之不可阙若水之流滔滔皆是而厚生正徳之论莫有起而持之者矣邴原之游学未尝饮酒大禹之疏仪狄也诸葛亮之治蜀路无醉人武王之化妹邦也
　　旧唐书杨惠元传充神防京西兵马使鎭奉天诏移京西戍兵万二千人以备闗东帝御望春楼赐宴诸将列坐酒至神防将士皆不饮帝使问之惠元时为都将对曰臣初发奉天本军帅张巨济与臣等约曰斯役也将防大勲建大名凯旋之日当共为欢茍未戎捷无以饮酒故臣等不敢违约而饮既发有司供饩于道路唯惠元一军缾罍不发上称叹久之降玺书慰劳及田悦叛诏惠元领禁兵三千与诸将讨伐御河夺三桥皆惠元之功也能以众整如此即治国何难哉【沈括笔谈言太宗朝禁卒买鱼肉及酒入营门者有罪】
　　魏文成帝大安四年酿酤饮者皆斩金海陵正隆五年朝官饮酒者死元世祖至元二十年造酒者本身配役财产女子没官可谓用重典者矣然立法太过故不久而弛也水为地险酒为人险故易爻之言酒者无非坎卦而萍氏掌国之水禁水与酒同官【黄鲁直作黄彛字説云酒善溺人故六彛皆以舟为足】徐尚书石麒有云传曰水懦弱民狎而玩之故多死焉酒之祸烈于火而其亲人甚于水有以夫世尽殀于酒而不觉也读是言者可以知保生之道萤雪丛説言顷年陈公大卿生平好饮一日席上与同僚谈举知命者不立乎岩墙之下问之其人曰酒亦岩墙也陈因是有闻遂终身不饮顷者米醪不足而烟酒兴焉则眞变而为火矣
　　赌博
　　万厯之末太平无事士大夫无所用心间有相从赌博者至天启中始行马吊之戯而今之朝士若江南山东防于无人不为此有如韦昭论所云穷日尽明继以脂烛人事旷而不修宾旅阙而不接者吁可畏也考之汉书安丘侯张拾邔【其已反】侯黄遂樊侯蔡辟方并坐搏揜免为城旦【货殖传掘冢愽揜犯奸成富王符潜夫论以防愽持掩为事】师古曰搏或作博六博也揜意钱之属也【后汉书梁冀传能挽满弹棊格五六博蹴鞠意钱之戯】皆戯而赌取财物宋书王景文传为右卫将军坐与奉朝请毛法因蒱戯得钱百二十万白衣领职刘康祖传为员外郎十年再坐樗蒲戯免南史王质传为司徒左长史坐招聚博徒免官金史刑志大定八年制品官犯赌博法赃不满五十贯者其法杖听赎再犯者杖之上曰杖者所以罚小人也既为职官当先亷耻既无廉耻故以小人之罚罚之今律犯赌博者文官革职为民武官革职随舎余食粮差操亦此意也但百人之中未有一人坐罪者上下相容而法不行故也晋陶侃勤于吏职终日敛膝危坐阃外多事千绪万端防有遗漏诸参佐或以谈戯废事者命取其酒器蒱博之具悉投于江将吏则加鞭朴卒成中兴之业为晋名臣唐宋璟为殿中侍御史同列有博于台中者将责名品而黜之愽者惶恐自匿后为开元贤相而史言文宗切于求理每至刺史面辞必殷勤戒敕曰无嗜博无饮酒内外闻之莫不悚息然则勤吏事而纠风愆乃救时之首务矣唐书言杨国忠以善樗蒲得入供奉常后出専主蒱簿计算钩画分铢不悮帝悦曰度支郎才也卒用之而败宗末年荒佚遂以小人乗君子之器此亦国家之妖孽也今之士大夫不慕姚崇宋璟而学杨国忠亦终必亡而已矣
　　山堂考索宋大中祥符五年三月丁酉上封者言进士萧元之本名琉尝因赌愽抵杖刑今易名赴举登第诏有司召元之诘问引伏夺其勑赎铜四十斤遣之宋制之严如此今之进士有以不工赌愽为耻者矣
　　晋中兴书载陶士行言摴蒲老子所作乃牧猪奴戏也近日士大夫多为之
　　辽史穆宗应厯十九年正月甲午与羣臣为叶格戯解曰宋钱僖公家有叶子掲格之戯【按应厯十九年为宋太祖之开寳二年是契丹先有此戏不知其所自来】而其年二月已巳即为小哥等所弑君臣为谑其祸乃不旋踵此不祥之物而今士大夫终日执之其能免于效尤之咎乎
　　宋史太宗纪淳化二年闰月己丑诏犯蒱博者斩元史世祖纪至元十二年禁民间赌愽犯者流之北地刑乱国用重典固当如此
　　今日致太平之道何繇曰君子勤礼小人尽力
　　京债
　　赴铨守京债之累于今为甚旧唐书武宗纪会昌二年二月丙寅中书奏赴选官多京债到任塡还致其贪求罔不由此今年三铨于前件州府【河东鳯翔鄜坊邠寜等道】得官者许连状相保戸部各备两月加给料钱至支时折下所冀初官到任不带息债衣食稍足可责清廉从之盖唐时有东选南选其在京铨授者止闗内河东两道采访使所属之官不出一千余里之内而犹念其举债之累先于戸部给与两月料钱非惟恤下之仁亦有劝廉之法与今之职官到任先办京债剥下未足而或借库银以偿之者得失之数较然可知已
　　若夫圣主之所行有超出于前代者太祖实録吴元年七月丙子除郡县官二百三十四人赐知府知州知县文绮四绢六罗二夏布六父如之母妻及长子各半府州县佐贰官视长官半之父如之母妻及长子又半之各府经歴知事同佐贰官州县吏目典史视佐贰官又半之父母妻子皆如之其道里费知府赐白金五十两知州三十五两知县三十两同知视知府五之三治中半之通判推官五之二州同知视府通判经歴及州判官视府同知半之县丞主簿视知县又半之知事吏目典史皆十两着为令上曰今新授官多出布衣到任之初或假贷于人则他日不免侵渔百姓不有以养其廉而责之奉公难矣洪武元年二月诏中书省自今新除府州县官给赐白金一十两布六疋十年正月甲辰上谓中书省臣曰官员听选之在京者宜早与铨注即令赴任闻久住客邸者日有所费甚至空乏假贷于人昔元之政此亦一端其常选官淹滞在京者资用既乏流为医卜使人丧其所守实朝廷所以待之者非其道也自今铨选之后以品为差皆与道里费仍令有司给舟车送之着为令十七年七月癸丑北平税课司大使熊斯铭言仕者得禄养亲此人子之所愿也然有道逺而不得养其父母者乞令有司给以舟车俾得迎养以尽人子之情廷议以云南两广四川福建官员家属赴任者官为给舟车已有定例自今凡一千五百里以外者宜依例给之制可【二十二年八月命故官妻子还乡者亦给车舟】岂非爱民之仁先于恤吏者乎
　　居官负债
　　居官负债虽非君子之行似乎不干国法乃考之于古有以不偿债而免列侯者汉书孝文三年河阳侯陈信坐不偿人责过六月免【免侯爵】是也有以不偿债而贬官者旧唐书李晟子惎累官至右龙武大将军沈湎酒色恣为豪侈积债至数千万其子贷囘鹘钱一万余贯不偿为囘鹘所诉文宗怒贬惎为定州司法参军是也然此犹前代之事使在今日则囘鹘当更贷之以钱而为之营其善缺矣
　　元史太宗十二年以官民贷囘鹘金偿官者歳加倍名羊羔息其害为甚诏以官物代还凡七万六千锭仍命凡假贷嵗久惟子本相侔而止着为令













　　日知録卷二十八
<子部,杂家类,杂考之属,日知录>
　　钦定四库全书
　　日知録卷二十九　　　　昆山　顾炎武　撰骑
　　诗云古公亶父来朝走马古者马以驾车不可言走【董氏曰顾野王作来朝趣马】曰走者单骑之称古公之国邻西戎翟其习尚有相同者【程大昌雍録曰古皆乗车今曰走马恐此时或已变乘为骑盖避翟之遽不暇驾车】然则骑射之法不始于赵武灵王也
　　左传昭公二十五年左师展将以公乗马而归正义曰古者服牛乗马马以驾车不单骑也至六国之时始有单骑蘓秦所云车千乗骑万匹是也曲礼云前有车骑者礼记汉世书耳经典无骑字也刘炫谓此左师展将以公乘马而归欲共公单骑而归此骑马之渐也【周礼大司马师帅执提注提谓马上鼓有曲木提持鼓立马髦上者故谓之提正义曰先郑盖据当时已有单骑举以况周其实周时皆乗车无轻骑法也　王应麟谓六韬言骑战其书当出于周末又引公羊传齐侯唁公以鞍为几公羊亦周末之书也】
　　春秋之世荒服之散居于中夏者大抵皆在山谷之间兵车之所不至齐桓晋文仅攘而郤之不能深入其地者用车故也中行穆子之败无终于太原得之毁车崇卒而智伯欲伐仇犹遗之大钟以开其道其不利于车可知矣势不得不变而为骑骑射所以便山谷也变服所以便骑射也是以公子成之徒谏变服而不谏骑射意骑射之法必有先武灵而用之者矣
　　骑利攻车利守故卫将军之遇敌以武刚车自环为营史记项羽本纪叙鸿门之会曰沛公则置车骑脱身独骑上言车骑则车驾之马来时所乗也下言独骑则单行之马去时所跨也樊哙夏侯婴靳彊纪信四人则皆步走也樊哙传曰沛公留车骑独骑马哙等四人步从是也
　　驿
　　汉书高帝纪乗传诣雒阳师古曰传若今之驿古者以车谓之传车其后又单置马谓之驿骑窃疑此法春秋时当已有之如楚子乗驿会师于临品祁奚乗驿而见范宣子楚子以驲至于罗汭子木使驲谒诸王楚人谓游吉曰吾将使驿奔问诸晋而以告国语晋文公乗驲自下脱会秦伯于王城吕氏春秋齐君乗驲而自追晏子及之国郊皆事急不暇驾车或是单乗驿马而注疏家未之及也【戴侗云以车曰传以骑曰驲晋侯以传召伯宗则是车也説文传遽也左传高且使遽告于郑注遽传车　按韩非子言齐景公游少海传骑从中来谒则骑亦可以谓之传】
　　谢在杭五襍俎曰古者乗传皆驿车也史记田横与客二人乗传诣雒阳注四马高足为置传四马中足为驰传四马下足为乗传然左传言郑子产乗遽而至则似单马骑矣释文以车曰传以马曰遽子产时相郑国岂乏车乎惧不及故乗遽其为驿马无疑矣汉初尚乗传车如郑当时王温舒皆私具驿马后患其不速一槩乗马矣
　　驴驘
　　自秦以上传记无言驴者意其虽有而非人家所常畜也【尔雅无驴而有鼰鼠身长须而贼秦人谓之小驴】逸周书伊尹为献令正北空同大夏莎车匈奴楼烦月氏诸国以槖驼野马騊駼駃騠为献【驴父马母曰驘马父驴母曰駃騠古今注以牡马牝驴所生谓之駏】　吕氏春秋赵简子有两白骡甚爱之李斯上秦王书言骏良駃騠邹阳上梁王书亦云燕王按剑而怒食以駃騠是以为贵重难得之物也司马相如上林赋騊駼槖駞蛩蛩驒騱駃騠驴驘王褒僮约调治马驴兼落三重其名始见于文而贾谊吊屈原赋腾驾罢牛兮骖蹇驴日者列传骐骥不能与罢驴为驷东方朔七谏要褭奔亾兮腾驾槖駞刘向九叹郤骐骥以转运兮腾驴驘以驰逐雄反离骚骋骅骝以曲囏兮驴骡连蹇而齐足则又贱之为不堪用也尝考驴之为物至汉而名至孝武而得充上林至孝灵而贵幸【后汉书五行志灵帝于宫中西园驾四白驴躬自操辔驱驰周旋以为大乐于是公卿贵戚转相仿效至乗辎軿以为骑从互相侵夺贾与马齐】然其种大抵出于塞外自赵武灵王骑射之后渐资中国之用盐鐡论驘驴馲駞衔尾入塞驒奚騵马尽为我畜杜笃论都赋虏侲驱骡驴驭宛马鞭駃騠霍去病传单于遂乘六驘匈奴传其竒畜则槖駞驴驘駃騠騊駼驒奚西域传鄯善国有驴马多槖它乌秅国有驴无牛而兹王学汉家仪外国人皆曰驴非驴马非马若兹王所谓驘也可见外国之多产此种而汉人则以为竒畜耳今中原亦自产驘任重致逺之资胜扵驽骀百倍且习见而无复以为竒畜者矣
　　军行迟速
　　魏明帝遣司马懿征辽东其时自雒阳出军不过三千余里而帝问徃还防日懿对以徃百日攻百日还百日以六十日为休息如此一年足矣此犹是古人师行日三十里之遗意夏侯渊为将赴急疾常出敌之不意军中为之语曰典军校尉夏侯渊三日五百六日一千此可偶用之于二三百里之近不然百里而趋利者蹶上将固兵家所忌也
　　木渡军
　　史记淮阴侯传从阳夏以木缻渡军服防曰以木押缚缻以渡是也古文简不言缚尔吴志孙静传防诈令军中促具缶数百口分军夜投查渎亦此法也其状图于喻龙徳兵衡谓之瓮筏
　　海师
　　海道用师古人盖屡行之矣吴徐承率舟师自海入齐此蘓州下海至山东之路越王勾践命范蠡舌庸率师沿海泝淮以絶吴路此浙东下海至淮上之路唐太宗遣强伟于剑南伐木造舟舰自巫峡抵江趋莱州此广陵下海至山东之路汉武帝遣楼船将军杨仆从齐浮渤海击朝鲜魏明帝遣汝南太守田豫督青州诸军自海道讨公孙渊秦符坚遣石越率骑一万自东莱出右迳袭和龙唐太宗伐高丽命张亮率舟师自东莱渡海趋平壤薛万彻率甲士三万自东莱渡海入鸭緑水此山东下海至辽东之路汉武帝遣中大夫严助发会稽兵浮海救东瓯横海将军韩説自句章浮海击东越此浙江下海至福建之路刘裕遣孙处沈田子自海道袭番禺此京口下海至广东之路隋伐陈吴州刺史萧瓛遣燕荣以舟师自东海至吴此又淮北下海而至蘓州也公孙度越海攻东莱诸县侯希逸自平卢浮海据青州此又辽东下海而至山东也宋李宝自江隂率舟师败金兵于胶西之石臼岛此又江南下海而至山东也此皆古人海道用师之效
　　海运
　　唐时海运之事不详于史盖栁城陷没之后至开元之初新立治所【唐书地理志营州栁城郡万嵗通天元年为契丹所陷圣厯二年侨治渔阳开元五年又还治栁城】乃转柬南之粟以饷之耳及其树艺巳成则不复资于转运非若元时以此为恒制也旧唐书宋【通典作宗】庆礼传张九龄驳諡议曰营州鎭彼戎夷扼喉断臂逆则制其死命顺则为其主人是称乐都其来尚矣徃缘赵翽作牧驭之非才自经隳废便长宼孽大明临下圣谋独断恢祖宗之旧复大禹之迹以数千之役徒无甲兵之强卫指期遂徃禀命而行于是量畚筑执鼛鼓亲总其役不愆所虑俾栁城为金汤之险邉境无锋镝之苦寻而罢海运收歳储边庭晏然河朔无扰与夫兴师之费转输之劳较其优劣孰为利害此罢海之一证旧唐书懿宗纪咸通三年南蛮陷交趾征诸道兵赴岭南时湘漓泝运功役艰难军屯广州乏食润州人陈磻石诣阙上书言江西湖南泝流运粮不济军师士卒食尽则散此宜深虑臣有竒计以馈南军天子召见磻石因奏臣弟听思曾任雷州刺史家人随海船至福建徃来大船一只可致千石自福建装船不一月至广州得船数十艘便可致三万石至广府又引刘裕海路进军破卢循故事执政是之以磻石为盐鐡巡官徃子院专督海运于是康承训之军皆不阙供
　　烧荒
　　守边将士每至秋月草枯出塞纵火谓之烧荒唐书契丹每入寇幽蓟刘仁恭嵗燎塞下草使不得留牧马多死契丹乃乞盟是也其法自七国时已有之战国防公孙衍谓义渠君曰中国无事于秦则秦且烧获君之国
　　英宗实録正统七年十一月锦衣卫指挥佥事王瑛言御邉莫善于烧荒盖邉之所恃者马马之所恃者草近年烧荒逺者不过百里近者五六十里敌马来侵半日可至乞敕边将遇秋深率兵约日同出数百里外纵火焚烧使敌马无水草可恃如此则在我虽有一时之劳而一冬坐卧可安矣翰林院编修徐珵【后改名有贞】亦请每年九月尽勅坐营将官巡边分为三路一出宣府抵赤城独石一出大同抵万全一出山海抵辽东各出三五百里烧荒哨了如遇边寇出没即相机防御此先朝烧荒旧制诚守边之良法也
　　家兵
　　古之为将者必有素豫之卒春秋传冉求以武城人三百为已徒卒后汉书朱儁传交阯贼反拜儁刺史令过本郡简募家兵张燕冦河内逼近京师出儁为河内太守将家兵击却之三国志吕防传领泰山太守将家兵到郡郭祖公孙犊等皆降晋书王浑传为司徒楚王玮将害汝南王亮浑辞疾归第以家兵千余人闭门距玮玮不敢逼
　　少林僧兵
　　少林寺中有唐太宗为秦王时赐寺僧教其辞曰王世充叨窃非据敢违天常法师等并能深悟防变早识妙因擒彼凶孽廓兹净土闻以欣尚不可思议今东都危急旦夕殄除并宜勉终茂功以垂令范是时立功十有三人裴漼少林寺碑所称志操惠玚昙宗等惟昙宗拜大将军余不受官赐地四十顷此少林僧兵所起考之魏书孝武帝西奔以五千骑宿于瀍西杨王别舎沙门都维那恵臻负玺持千牛刀以从旧唐书元和十年嵩山僧圆净与淄青节度使李师道谋反结勇士数百人伏于东都进奏院乗雒城无兵欲窃发焚烧宫殿小将杨进李再兴告变留守吕元膺乃出兵围之贼突围而出入嵩岳山棚尽擒之宋史范致虚以僧赵宗印充宣抚司参议官兼节制军马宗印以僧为一军号尊胜队童子行为一军号净胜队然则嵩雒之间固世有异僧矣
　　嘉靖中少林僧月空受都督万表檄御倭于松江其徒三十余人自为部伍持鐡棒击杀倭甚众皆战死嗟乎能执干戈以扞疆场则不得以其髠徒而外之矣宋靖康时有五台僧眞宝与其徒习武事于山中钦宗召对便殿命之还山聚兵拒金昼夜苦战寺舎尽焚为金所得诱劝百方终不顾曰吾法中有口囘之罪吾既许宋皇帝以死岂当妄言也怡然受戮而徳祐之末常州有万安僧起义者作诗曰时危聊作将事定复为僧其亦有屠羊説之遗意者哉
　　毛葫芦兵
　　元史顺帝纪至正十三年立南阳邓州等处毛葫芦义兵万户府募土人为军免其差役令防城自效因其乡人自相团结号毛葫芦军故以名之朶尔直班传金商义兵以兽皮为矢房如瓠号毛葫芦军甚精鋭大学衍义补今唐邓山居者以毒药渍矢以射兽应而倒谓之毛葫芦
　　成化三年国子监学録黄明义言宋时多刚县夷为冦用白芀子兵破之白芀子者即今之民壮也
　　方音
　　五方之语虽各不同然使友天下之士而操一乡之音亦君子之所不取也故仲由之喭夫子病之鴃舌之人孟子所斥而宋书谓高祖虽累叶江南楚言未变雅道风流无闻焉尔又谓长沙王道怜素无才能言音甚楚举止施为多诸鄙拙世説言刘眞长见王丞相既出人问见王公云何答曰未见他异惟闻作吴语耳又言王大将军年少时旧有田舎名语音亦楚又言支道林入东见王子猷兄弟还人问见诸王何如答曰见一羣白项乌但闻唤哑哑声北史谓丹杨王刘昶呵骂僮仆音襍夷夏虽在公坐诸王每侮弄之夫以创业之君中兴之相不免时人之议而况于士大夫乎北齐杨愔称裴谳之曰河东士族京官不少惟此家兄弟全无乡音其所贱可知矣至于著书作文尤忌俚俗公羊多齐言淮南多楚语若易传论语何尝有一字哉若乃讲经授学弥重文言是以孙详蒋显曾习周官而音乖楚夏【左思魏都赋盖音有楚夏者土风之乖也】则学徒不至【梁书儒林传陆倕云】李业兴学问深博而旧音不改则为梁人所笑【北史本传】□下人士音辞鄙陋风操蚩拙则顔之推不愿以为儿师【家训】是则惟君子为能通天下之志盖必自其发言始也
　　金史国语解序曰今文尚书辞多竒澁盖亦当世之方音也
　　荀子每言案楚辞每言羌皆方音刘勰文心雕龙云张华论韵谓士衡多楚可谓衔灵均之声余失黄钟之正响也
　　国语
　　后魏初定中原军容号令皆本国语后染华俗多不能通故录其本言相传教习谓之国语孝文帝命侯防侯可悉陵以国语译孝经之防教于国人谓之国语孝经【并隋书经籍志】而歴考后魏北齐二书若孟威以明解北人语敕在著作以备推访孙搴以能通鲜卑语宣号令祖珽以觧鲜卑语免罪复参相府刘世清以能通四裔语为当时第一后主命作突厥语翻湼槃经以遗突厥可汗并见遇时主宠絶羣僚后唐康福善诸蕃语明宗听政之暇每召入便殿咨访时事福即以蕃语奏之枢宻使安重诲恶焉尝面戒之曰康福但乱奏事有日斩之
　　外国风俗
　　歴九州之风俗攷前代之史书中国之不如外国者有之矣辽史言契丹部族生生之资仰给畜牧绩毛饮湩以为衣食各安旧风狃习劳事不见纷华异物而迁故家给人足戒备整完卒之虎视四方强朝弱附金史世宗尝谓宰臣曰朕尝见女直风俗迄今不忘今之燕饮音乐皆习汉风非朕心所好东宫不知女直风俗第以朕故犹尚存之恐异日一变此风非长久之计他日与臣下论及古今又曰女直旧风虽不知书然其祭天地敬亲戚尊耆老接賔客信朋友礼意欵曲皆出自然其善与古书所载无异汝辈不可也乃禁女直人不得改称汉姓学南人衣装犯者抵罪又曰女直旧风凡酒食防聚以骑射为乐今则奕碁双陆宜悉禁止令习骑射又曰辽不忘旧俗朕以为是海陵习学汉人风俗是本也若依国家旧风四境可以无虞此长久之计也邵氏闻见録言囘纥风俗朴厚君臣之等不甚异故众志专一劲徤无敌自有功于唐赐遗丰腴登里可汗始自尊大筑宫室以居妇人有粉黛文绣之饰中国为之虚耗而其俗亦坏昔者祭公谋父之言犬戎树惇能帅旧徳而守终纯固由余之对穆公言戎裔之俗上含淳徳以遇其下下怀忠信以事其上一国之政犹一身之治其所以有国而长世用此道也及乎古风渐逺鲜克遵循不务诗书唯征玩好服饰竞于无等财贿溢于靡用骄淫矜侉浸以成习于是中行有变俗之讥贾生有五饵之防又其末也则有如张昭逺以皇弟皇子喜俳优饰姬妾而卜沙陀之不永张舜民见太孙好音乐美姝名茶古画而知契丹之将亾礼不忘其初敦本之道不其懿与
　　史记言匈奴狱久者不过十日一国之囚不过数人盐鐡论言匈奴之俗略于文而敏于事宋邓肃对高宗言外国之巧在文书简简故速中国之患在文书繁繁故迟辽史言朝廷之上事简职专此辽之所以兴也【又曰皇帝四时巡守宰相已下于中京居守一切公事除拜官僚止行皇帖权差俟行在所取防出给诰勅文官县令録事已下更不奏闻听中书铨选】然则外国之能胜于中国者惟其简易而已
　　金史食货志言金起东海其俗纯实可与返古初入中夏民多流亡土多旷闲遗黎惴惴何求不获于斯时纵不能复井地沟洫之制若用唐之永业口分以制民产放其租庸调之法以足国计何至百年之内所为经画纷纷然与其国相终始邪其在于急一时之利踵久坏之法及其中叶鄙辽俭朴袭宋繁缛之文惩宋寛柔加辽操切之政是弃二国之所长而并用其所短也繁缛胜必至于伤财操切胜必至于害民讫金之世国用易匮民心易离岂不由是与作法不愼厥初变法以救其祗益甚焉耳其论金时之至为明切
　　魏太武始制反逆杀人奸盗之法号令明白政事清简无系讯连逮之烦百姓安之宋余靖言燕蓟之地陷入契丹且百年而民亡南顾心者以契丹之法简易故也
　　楼烦
　　楼烦乃赵西北邉之国其人强悍习骑射史记赵世家武灵王行新地遂出伐西遇楼烦王于西河而致其兵云者致其人而用之也是以楚汉之际多用楼烦人别为一军髙祖功臣侯年表阳都侯丁复以赵将从起邺至霸上为楼烦将而项羽本纪汉有善骑射者楼烦【应劭曰楼烦胡也今楼烦县按楼烦地大不止一县之人】则汉有楼烦之兵矣灌婴传击破柘公王武斩楼烦将五人攻龙且生得楼烦将十人击项借军陈下斩楼烦将二人攻黥布别将于相斩楼烦将三人功臣表平定侯齐受以骁骑都尉击项借得楼烦将则项王及布亦各有楼烦之兵矣盖自古用蛮裔攻中国者始自周武王牧野之师有庸蜀羌髳防卢彭濮而晋襄公败秦于殽实用姜戎为犄角之势大者王小者霸于是武灵王踵此用以谋秦而鲜卑突厥囘纥沙陀自此所在皆有矣
　　吐蕃囘纥
　　大抵外国之音皆无正字唐之吐蕃即今之土鲁畨是也唐之囘纥即今之囘囘是也唐书囘纥一名囘鹘元史有畏兀儿部畏即囘兀即鹘也其曰回回者亦囘鹘之转声也【辽史天祚纪有囘囘国王　元史太祖纪以囘鹘囘囘为二国恐非】其曰畏吾儿者又畏兀儿之转声也【册府元按国史叙铁勒种类云伊吾以西焉耆以北有契乌防纥骨等部契则契苾也乌防则乌纥也后为囘鹘纥骨则纥扢斯也转为黠戛斯盖夷音有缓急即传译语不同】大明会典哈宻古伊吾庐地在炖煌北大碛外为西域诸畨徃来要路其国部落与囘囘畏兀儿三种襍居则囘囘与畏兀儿又为二种矣【今所存元时碑刻有畏兀儿字亦与囘囘字不同】自唐会昌中囘纥衰弱降幽州者前后三万余人皆散诸道始襍居于中华而不变其本俗杜子美留花门诗连云屯左辅百里见积雪李卫公上尊号玉册文种类磐互缟衣如荼挟邪作蛊浸淫宇内今之遗风亦未衰于昔日也
　　旧唐书宪宗纪元和二年正月庚子囘纥请于河南府太原府置摩尼寺许之此即今礼拜寺之所从立也新唐书常衮传言始囘纥有战功者得留京师戎性易骄后乃创邸第佛祠或伏甲其间数出中渭桥与军人格鬭夺含光门鱼契走城外然则自肃代以来囘纥固巳有居京师者矣
　　实録正统元年六月乙卯徙甘州凉州寄居囘囘于江南各卫凡四百三十六户一千七百四十九口其时西陲有警不得已为徙戎之防然其种类遂蕃于江左矣【正统三年八月有归附囘囘二百二人自凉州徙至浙江】
　　明初于其来降者待之虽优而防之未尝不至福建漳州卫指挥佥事杨荣因进表至京为囘囘之编置漳州者寄书于其同类奉防坐以交通外裔黜为为事官于大同立功【正统四年七月辛未】其后文教涵濡戎心渐革而内附子孙遂有登科第袭冠裳者惟囘囘自守其国俗终不肯变结成党伙为暴闾阎以累朝之徳化而不能训其顽犷之习所谓食桑葚而怀好音固难言之矣
　　天子无故不杀牛而今之囘子终日杀牛为膳宜先禁此则裔风可以渐革唐时赦文每曰十恶五逆火光行刦持刃杀人官典犯赃屠牛铸钱合造毒药不在原赦之限可见古法以屠牛为重也若韩滉之治江东以贼非牛酒不啸结乃禁屠牛以絶其谋此又明识之士所宜豫防者矣
　　西域天文
　　西域人善天文自古已然唐书泥婆罗国颇解推测盈虚兼通厯术事天竺国善天文厯筭之术罽賔国遣使进天文经拂菻国其王城门楼中悬一大金秤以金丸十二枚属于衡端以日之十二时为一金人其大如人立于侧每至一时其金丸辄落铿然发声引唱以纪日时毫厘无失盖不始于囘囘西洋也【元史张思明传大徳初擢左司都事有献西域秤法思明以惑众不用】
　　王忠文襍集有阿都剌除回囘司天少监诰曰天文之学其出于西域者约而能精虽其术不与中国古法同然以其多騐故近代多用之别设官署以掌其职册府元载开元七年吐火罗国王上表献解天文人大慕阇智慧幽深问无不知伏乞天恩唤取问诸教法请置一法堂依本教供养此与今之利玛窦相似
　　干陀利
　　韩文公广州记有干陀利注家皆阙按梁书海南诸夷传干陀利国在南海洲上其俗与林邑扶南畧同出斑布吉贝防榔槟榔特精好为诸国之最【梁王僧孺有谢赐干陀利所献槟榔启】周正传有罪应流徙勅以赐干陀利国陈书世祖纪天嘉四年干陀利国遣使献方物惟宋书孝武帝纪孝建二年斤陀利国遣使献方物【南史同】以干为斤疑悮
　　大秦
　　今之佛经皆题云大秦鸠摩罗什译谓是姚兴国号非也大秦乃西域国名后汉书西域言大秦国在海西地方数千里有四百余城小国役属者数十又云天竺国西与大秦通此其国名之偶同而以为其人民皆长大平正有类中国故谓之大秦固未必然而晋书载记石季龙时有安定人侯子光自称佛太子谓大秦国来当王小秦国以中国为小秦则益为夸诞矣

　　日知録卷二十九
<子部,杂家类,杂考之属,日知录>
　　钦定四库全书
　　日知録卷三十　　　　昆山　顾炎武　撰天文
　　三代以上人人皆知天文七月流火农夫之辞也三星在天妇人之语也月离于毕戍卒之作也龙尾伏晨儿童之謡也后世文人学士有问之而茫然不知者矣若厯法则古人不及近代之宻
　　樊深河间府志曰愚初读律书见私习天文者有禁后读制书见仁庙语杨士竒等曰此律自为民间设耳卿等安得有禁遂以天元玉厯祥异赋赐羣臣由律书之言观之乃知圣人所忧者深由制书之言观之乃知圣人之所见者大
　　日食
　　刘向言春秋二百四十二年日食三十六今连三年比食自建始以来二十嵗间而八食率二嵗六月而一发古今罕有异有大小希稠占有舒疾缓急余所见崇祯之世十七年而八食【二年五月乙酉朔　四年十月卒丑朔　七年三月丁亥朔　九年七月癸夘朔　十年正月辛丑朔　十二月乙未朔　十四年十月癸夘朔　十七年八月丙辰朔】与汉成畧同而稠急过之矣然则谓日食为一定之数无关于人事者岂非溺于畴人之术而不觉其自蹈于邪臣之説乎
　　春秋昭公二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾非也夫日月之在于天莫非一定之数然天象见于上而人事应于下矣为此言者殆于后世以天变不足畏之説进其君者也汉书五行志亦知其説之非而依违其间以为食轻不为大灾水旱而已然则食重也如之何是故日食之咎无论分至
　　月食
　　日食月揜日也月食地揜月也今西洋天文説如此自其法未入中国而已有此论陆文裕金台纪闻曰尝闻西域人算日月食者谓日月与地同大若地体正掩日轮上则月为之食南城万实月食辨曰凡黄道平分各一百八十二度半强对冲处必为地所隔望时月行适当黄道交处与日正相对则地隔日光而月为之食矣按其説亦不始于近代汉张衡灵宪曰当日之冲光常不合者蔽于地也是谓闇虚在星星微月过则食载后汉天文志中俗本地字有误作他者遂疑别有所谓闇虚而致纷纷之説【宋史天文志日火外明其对必有闇气大小与日体同者非】静乐李鲈习西洋之学述其言曰月本无光借日之照以为光曜至望日与地日为一线月见地不见日不得借光是以无光也或曰不然曾有一年月食之时当在日没后乃日尚未沈而出地之月巳食矣东月初升西日未没人两见之则地固未尝遮日月也何以云见地不见日乎答曰子所见者非月也月之影也月固未尝出地也何以騐之今试以一文钱置虚器中前之郤之不见钱形矣郤贮水令满而钱见则知所见者非钱也乃钱之影也日将落时东方苍苍凉凉海气升腾犹夫水然其映而升之亦月影也如必以东方之月为真月则是以水面之钱为真钱也然乎否乎又如渔者见鱼浮水面而投乂刺之必稍下于鱼乃能得鱼其浮于水面者鱼之影也舟人刺篙其半在水视之若曲焉此皆水之能影物也然则月之受隔于地又何疑哉
　　嵗星
　　呉伐越嵗在越故卒受其凶苻秦灭燕嵗在燕故燕之复建不过一纪二者信矣慕容超之亡嵗在齐而为刘裕所破国遂以亡岂非天道有时而不验邪是以天时不如地利
　　嵗星固有居其国而不吉者其行有嬴缩春秋传嵗弃其次而旅于明年之次史记天官书已居之又东西去之国凶淮南子当居不居越而之他处以近事考之嵗星当居不居其地必有殃咎【考授时歴叚目嵗星未有不退之时但晨退四十六日夕退四十六日各有竒共止得九度七十六分有竒而十二宫大约各三十度以出宫为灾不出宫不为灾也】
　　五星聚
　　史言周将代殷五星聚房齐桓将伯五星聚箕【沈约宋书天文志云　竹书纪年帝辛三十二年五星聚于房】汉元年十月五星聚东井唐天寳九载八月五星聚尾箕大歴三年七月五星聚东井宋干德五年三月五星聚奎【景德四年六月司天监言五星聚而伏于鹑火】淳熈十三年闰七月五星聚轸元太祖二十一年十一月五星聚见于西南明嘉靖三年正月丙子五星聚营室天啓四年七月丙寅五星聚张【丙寅月之十四日日在张九度木十六度火七度土三度金三度水一度凡聚者四日】占曰五星若合是谓易行有德受庆改立王者奄有四方子孙蕃昌无德受殃离其国家灭其宗庙百姓离去被满四方考之前史所载惟天寳不吉盖宗之政荒矣或曰汉从嵗宋从填唐从荧惑云
　　四星之聚占家不以为吉騐之前代于张光武帝汉【蜀志刘豹等言建安二十一年太白荧惑填星常从嵗星】于牛女中宗绍晋【晋书懐帝纪永嘉六年七月嵗星荧惑太白聚于斗牛天文志同但云聚于牛女而元帝纪则云永嘉中嵗填营惑太白聚牛斗之间一云四星一云三星不同庾信哀江南赋值五马之南奔逢三星之东聚】于觜参神武王齐于危文宣代魏于东井肃宗复唐于张髙祖王周皆为有国之祥也故汉献帝初韩馥以四星防于箕尾欲立刘虞为帝唐咸通十年荧惑填星太白辰星防于毕昴诏王景崇披衮冕军府称臣以厌之然亦有不同者如慕容超之灭四星聚奎娄姚之灭四星聚东井【至德二载四月壬寅四星聚鹑首】后晋天福五年术士孙智永以四星聚斗分野有灾劝南唐主巡东都宋靖康元年太白荧惑合于斗诏避殿减膳以图消弭此则天官家所谓四星若合其国兵丧竝起君子忧小人流而不可泥于一家之占者矣
　　海中五星二十八宿
　　汉书艺文志海中星占验十二卷海中五星经襍事二十二巻海中五星顺逆二十八巻海中二十八宿国分二十八卷海中二十八宿臣分二十八巻海中日月慧虹襍占十八卷海中者中国也故天文志曰甲乙海外日月不占盖天象所临者广而二十八宿专主中国故曰海中二十八宿
　　星名
　　今天官家所传星名皆起于甘石如郎将羽林三代以下之官左更右更三代以下之爵王良造父三代以下之人巴蜀河间三代以下之国春秋时无此名也
　　人事感天
　　易传言先天后天考之史书所载人事动于下而天象变于上有騐于顷刻之间而不容迟者宋武帝欲受晋禅乃集朝臣宴饮日晚坐散中书令傅亮叩扉入见请还都谋禅代之事及出已夜见长星竟天拊髀叹曰我常不信天文今始验矣隋文帝立晋王广为皇太子其夜烈风大雪地震山崩民舍多壊压死者百余口唐宗为临淄王将诛韦氏与刘幽求等微服入中向二鼓天星散落如雪幽求曰天道如此时不可失文宗以右军中尉王守澄之言召郑注对于浴堂门是夜彗出东方长三尺然则荆轲为燕太子丹谋刺秦王而白虹贯日衞先生为秦昭王画长平之事而太白食昴固理之所有孟子言气壹则动志其此之谓与
　　黄河清
　　汉桓帝延熹九年济阴东郡济北平原河水清襄楷上言河者诸侯位也清者属阳浊者属阴河当浊而反清者阴欲为阳诸侯欲为帝也明年帝崩灵帝以解渎亭侯入继隋书言齐武成帝河清元年四月河济清后十余嵗隋有天下隋炀帝大业三年武阳郡河清数里十二年龙门河清后二嵗唐受禅金衞绍王大安元年徐沛黄河清临洮人杨珪上书亦引襄楷之言后四嵗宣宗立元顺帝至正二十一年十一月戊辰黄河自平陆三门碛下至孟津五百余里皆清凡七日而明太祖兴至其后尤验正德河清世宗以兴王即位泰昌河清崇祯帝以信王即位
　　妖人防入宫禁
　　自古国家中叶多有妖人防入宫禁之事固气运之疵亦是法纪废弛所致如汉武帝征和元年上居建章宫见一男子带剑入中龙蕐门疑其异人命收之男子捐剑走逐之弗获上怒斩门候成帝建始三年十月丁未渭水虒上小女陈持弓年九嵗走入横城门入未央宫尚方掖门殿门门衞戸者莫见至句盾禁中而觉得绥和二年八月庚申郑通里男子王褒【师古曰郑县之通里】衣綘衣小冠带剑入北司马门殿东门上前殿入非常室中解帷组结佩之收防考问褒故公车大谁卒病狂易不自知入宫状下狱死后汉灵帝光和元年五月壬午有人白衣入德阳门言梁伯夏教我上殿为天子中黄门桓贤等呼门吏仆射欲收防吏未到须还走求索不得不知姓名四年魏郡男子张博送铁卢诣太官博上书室殿山居屋后宫禁落屋讙呼上收防考问辞忽不自觉晋惠帝太安元年四月癸酉有人自云龙门入殿前北面再拜曰我当作中书监即收斩之【五行志于寳曰夫禁庭尊秘之处今贱人径入而门衞不觉者宫室将虚而下人逾之之妖也】成帝咸康五年十一月有人持柘杖綘衣诣止车门上列为圣人使求见天子门候受辞辞称姓吕名赐具言王和女可右足下有七星星皆有毛长七寸天令命可为天下母奏闻即伏诛并下晋陵诛可秦苻坚时有人入明光殿大呼曰甲申乙酉鱼羊食人悲哉无复遗坚命执之俄而不见陈后主为太子时有妇人突入东宫大言曰毕国主唐髙宗永隆二年九月一日万年县女子刘凝静乘白马着白衣男子从者八九十人入太史局升令防牀坐勘问比有何灾异太史令姚辨执之以闻是夜彗见西方天市中长五尺武后神功元年二月庚子有人走入端门又入则天门至通天宫阍者及仗衞不之觉睿宗太极元年狂人叚万谦潜入承天门登太极殿升御牀自称天子呼宿衞兵士令称万嵗德宗贞元八年二月丁亥许州人李狗儿持杖入含元殿击栏槛擒得伏诛敬宗【即位】长庆四年三月戊辰狂人徐忠信防入浴堂门杖四十配流天德文宗开成二年十一月癸亥【新书作太和二年十月】狂人刘德广突入元殿诏付京兆府杖杀之宋髙宗建炎二年十一月帝在扬州郊祀后数日有狂人具衣冠执香炉擕綘囊拜于行宫门外自言天遣我为官家儿书于囊纸刻于右臂皆是语鞫之不得姓名帝以其狂释不问孝宗淳熈十四年正月绍兴府有狂人突入恩平郡王第升堂践王坐曰我大上皇孙来赴郡鞫讯终不语元顺帝至正十年春京师丽正门楼斗拱内有人伏其中不知何自而至逺近聚观之有旨取付法司鞫问但云蓟州人诘其所从来皆惘若无知乃以不应之罪笞之忽不知所在史家竝书之以为异明朝景泰三年五月癸巳朔以明日立太子具香亭于奉天门有一人自外径入执红棍击香亭曰先打东南甲子木内使执之命付锦衣衞亦书于英宗实録然未有若万歴四十三年张差一事宫中府中几成莫解之祸更歴五朝流言未息天乎人乎吾不得而知之矣
　　周礼阍人职云竒服怪民不入宫注曰怪民狂易是则先王固知其有此事而豫为之防矣
　　诈称太子
　　建炎南渡有诈称徐王棣者诈称信王榛者诈称越王偲次子者诈称渊圣第二皇子者诈称荣德帝姬者诈称柔福帝姬者莫不伏法讫无异言乃福王时王之明一事中外流言汹汹不息藩镇称兵遂以借口当时民间尚有疑以为真者此亦亡国之妖也已
　　衞太子自杀于湖武帝为筑归来望思之台事状明白十年之后犹有如成方遂之乘黄犊车诣北阙吏民聚观至数万人公卿莫敢发言右将军勒兵阙下以偹非常京兆尹隽不疑后到叱从吏収防或曰是非未可知且安之不疑曰卫太子得罪于先帝亡不即死今来自诣此罪人也晋会稽王导子为桓所害以临川王寳子修之为道子嗣尊妃王氏为太妃义熈中有称元显【道子世子】子秀熈避难蛮中而至者太妃请以为嗣于是修之归于别第刘裕意其诈而案验之果散骑郎滕羡奴勺药也竟坐弃市太妃不悟哭之甚恸【本传】近时之论多有似乎此者
　　外国应天象
　　昔人言朔漠诸国唯占于昴北亦不尽然【晋志云是时虽二石僣号而其疆弱常占于不关太微紫宫】考之史流星入紫宫而刘聪死荧惑守心而石虎死孛星太微大角荧惑太白入东井而苻生弑彗起尾箕扫东井而燕灭秦彗起奎娄扫虚危而慕容德有齐地太白犯虚危而南燕亡荧惑在匏中忽亡入东井而姚秦亡荧惑守心而李势亡荧惑犯帝座而吕隆灭月掩心大星而魏宣武弑荧惑入南斗而孝武西奔月掩心星而齐文宣死彗星见而武成传位彗星歴虚危而齐亡太白犯轩辕而周闵帝弑荧惑入轩辕而明帝弑嵗星掩太微上将而宇文防诛荧惑入太微而武帝死若金时则太白入太微而海陵弑白气贯紫微而髙琪杀胡沙虎彗星起大角而哀宗灭其他难以悉数夫中国之有都邑犹人家之有宅舍星气之失如宅舍之有妖祥主人在则主人当之主人不在则居者当之此一定之理而以中外为限断乃儒生之见不可语于天道也
　　魏明帝问黄权曰天下鼎立何地为正对曰当騐天文徃者荧惑守心而文帝崩呉蜀无事此其征也晋康帝建元三年嵗星犯天关安西将军庾翼与兄氷书曰嵗星犯天关占云关梁当分比来江东无他故江道亦不艰难而石虎频年再闭关不通信使此复是天公愦愦无皁白之征也梁武帝中大通六年先是荧惑入南斗去而复还留止六句上以谚云荧惑入南斗天子下殿走乃跣而下殿以禳之及闻魏主西奔慙曰彼亦应天象邪
　　星事多凶
　　淮南王安以客言彗星长竟天天下兵当大起谋为畔逆而自刭国除眭孟言大石自立僵栁复起当有从匹夫为天子者而以祅言诛赵广汉问太史知星气者言今年当有戮死大臣即上书言丞相罪而身坐要斩甘忠可推汉有再受命之运而以罔上惑众下狱病死弟子夏贺良等用其説以诛齐康候知东郡有兵私语门人为王莽所杀卜者王况以刘氏复兴李氏为辅为李焉作防书十余万言莽皆杀之国师公刘秀女愔言宫中当有白衣防乃以自杀西门君惠语王涉以国师公姓名当为天子遂谋以所部兵刼莽事发被诛王明星歴尝以河北有天子气而以僣位诛死襄楷言天文不利黄门常侍当族灭而卒防王芬自杀刘焉闻董扶言益州有天子气求为益州牧而以天火烧城忧惧病卒子璋降于昭烈孔熈先推宋文帝必以非道晏驾祸由骨肉江州当出天子而卒与范等谋反弃市并害彭城王郭黁言代吕者王又言凉州分野有大兵故举事先推王详后推王乞基而卒之代吕隆者王尚又言灭秦者晋遂南奔秦人追而杀之刘灵助占尔朱当灭乂言三月末我必入定州遂举兵以三月被擒斩于定州苗昌裔言太祖后当再有天下赵子崧习闻其説靖康末起兵檄文颇涉不逊卒以贬死成祖永乐末钦天监官王射成言天象将有易主之变孟贤等信之谋立赵王髙燧竝以伏诛是数子者之占不可谓不验而适以自祸其身是故占事知来之术惟正人可以学汉书谓夫子之言性与天道不可得闻而仲舒下吏夏侯囚执眭孟诛戮李寻流放此学者之大戒【眭两夏侯京翼李传賛】又曰星事凶悍非湛宻者弗能由也【艺文志】蜀汉杜精于术学初不视天文无所论説谯周常问其意曰欲明此术甚难须当身视识其形色不可信人也晨夜苦剧然后知之复忧漏泄不如不知是以不复视也后魏髙允精于天文游雅数以灾异问允允曰阴阳灾异知之甚难既已知之复恐漏泄不如不知也天下妙理至多何遽问此雅乃止北齐权防明风角象学徒有请问者终无所説每云此学可知不可言诸君并贵游子弟不由此进何烦问也惟有一子亦不授此术石虎之太史令赵揽以天文死苻生之太医令程延以方脉死故淮南子曰好事者未尝不中【注中伤也】
　　图防
　　史记赵世家扁鹊言秦穆公寤而述上帝之言公孙支书而藏之秦防于是出矣秦本纪燕人卢生使入海还以鬼神事因奏録图书曰亡秦者胡也然则防记之兴实始于秦人而盛于西京之末也【褚先生三代世表论引黄帝终始传】始皇备匃奴而亡秦者少子胡亥汉武杀中都官诏狱系者而即帝位者皇曾孙病已苻生杀鱼遵而代生者东海王坚宋废帝欲南廵湘中而代子业者湘东王彧齐神武恶见沙门而亡髙者宇文周武杀纥豆陵而簒周者杨坚【见隋书王劭传】隋炀族李浑而禅隋者李渊唐太宗诛李君羡而革唐者武后周世宗代张永德而继周者艺祖
　　孔子闭房记
　　自汉以后凡世人所传帝王易姓受命之説一切附之孔子如沙丘之亡夘金之兴皆谓夫子前知而预为之防其书盖不一矣魏髙祖太和九年诏自今图防秘纬及名为孔子闭房记者一皆焚之留者以大辟论旧唐书王世充传世充将谋簒位有道士桓法嗣者自言解图防乃上孔子闭房记画作丈夫持一竿以驱羊释云隋杨姓也干一者王字也王居羊后明相国代隋为帝也世充大悦详此乃似今人所云推背图者今则托之李淳风而不言孔子【隋书艺术传临孝恭着孔子马头易卜书一巻】
　　百刻
　　一日十二时计刻则以百刻为日今歴家每时有十刻则一百二十刻矣何以谓之百刻乎曰歴家有大刻有小刻初一初二初三初四正一正二正三正四谓之大刻合一日计之得九十六刻其不尽者置一初初于初一之上置一正初于正一之上谓之小刻每刻止当大刻六分之一合一日计之为初初者十二为正初者十二又得四大刻合前为百刻
　　宋王逵蠡海集言百刻之説每刻分为六十分百刻共得六十分散于十二时每时得五百分如此则一时占八刻零二十分将八刻截作初正各四刻却将二十分零数分作初初正初微刻各一十分也困学纪闻所载易氏之説亦同
　　周礼挈壶氏注漏箭昼夜共百刻【刻字始见汉书宣帝纪五凤三年诏曰神光竝见烛燿斋宫十有余刻又曰鸾凤集长乐宫东阙树上飞下止地留十余刻】礼记乐记百度得数而有常注百度百刻也灵枢经漏水下百刻以分昼夜説文漏以铜受水刻节昼夜百节隋书天文志昔黄帝创观漏水制品取则以分昼夜其后因以命官周礼挈壶氏则其职也其法总以百刻分于昼夜梁天监六年武帝以昼夜百刻分配十二辰得八刻仍有余分乃以昼夜为九十六刻一辰有全刻八焉【汉哀新莽以百二十刻为日梁武以九十六刻为日】是知每辰得八刻仍有余分者古法也五代史马重绩传重续言漏刻之法以中星考昼夜为一百刻八刻六十分刻之二十为一时时以四刻十分为正此自古所用也今失其传以午正为时始下侵未四刻十分而为午由是昼夜昬晓皆失其正请依古改正从之五代防要晋天福三年司天监奏漏刻经云昼夜一百刻分为十二时每时有八刻三分之一六十分为一刻一时有八刻二十分玉海每时初行一刻至四刻六分之一为时正终八刻三分之一则交八次时国史志每时八刻二十分每刻一击鼓八鼓后进时牌余二十分为鸡唱唱絶击一十五鼓为时正
　　雨水
　　礼记月令仲春之月始雨水桃始华仓庚鸣鹰化为鸠始雨水者谓天所雨者水而非雪也今歴去此一句嫌于雨水为正月中气也郑康成月令注曰夏小正正月啓蛰汉始亦以惊蛰为正月中疏引汉书律歴志云正月立春节雨水中二月惊蛰节春分中是前汉之末刘歆作三綂厯改惊蛰为二月节也然淮南子先雨水后惊蛰则汉初已有此説【逸周书周月解春三中气雨水春分谷雨】而蔡邕月令问答云问者曰既不用三綂以惊蛰为正月中雨水为二月节皆三綂法也独用之何曰孟夏月令曰蛰虫始震【今作振】在正月也仲春始雨水则雨水二月也以其合故用之是则三綂未尝改雨水在惊蛰之前也改之者四分厯耳记疏误也今二月间尚有雨雪唯南方地暖有正月雨水者【南史宋孝武帝纪大明元年正月庚午都下雨水盖以雨水为异】左传桓五年啓蛰而郊注啓蛰夏正建寅之月夏小正正月啓蛰【王应麟曰改啓为惊盖避景帝讳】则当依古以惊蛰为正月中雨水为二月节为是【律厯志又先谷雨后清明】
　　五行
　　淮南子五行子生母曰义母生子曰保子母相得曰专母胜子曰制子胜母曰困抱朴子引灵寳经谓支干上生下曰寳下生上曰义上克下曰制下克上曰伐上下同曰专以保为寳以困为伐今厯家承用之
　　建除
　　建除之名自斗而起始见于太公六韬云开牙门当背建向破越絶书黄帝之元执辰破已霸王之气见于地户淮南子天文训寅为建夘为除辰为满已为平午为定末为执申为破酉为危戌为成亥为收子为开丑为闭汉书王莽传十一月壬子直建戊辰直定盖是战国后语史记日者传有建除家
　　解缙封事言治厯明时授民作事但伸播种之宜何用建除之谬方向煞神事甚无谓孤虚宜忌亦且不经东行西行之论天德月德之云臣料唐虞之厯必无此等之文所宜著者日月之行星辰之次仰观俯察事合逆顺七政之齐正此类也
　　艮巽坤干
　　厯家天盘二十四时有所谓艮巽坤干者不知其所始按淮南子天文训曰子午夘酉为二绳丑寅辰己未申戌亥为四钩东北为报德之维西南为背阳之维东南为常羊之维西北为蹏通之维斗指子则冬至加十五日指癸则小寒加十五日指丑则大寒加十五日指报德之维则越阴在地故曰距日冬至四十六日而立春加十五日指寅则雨水加十五日指甲则雷惊蛰加十五日指夘中绳故曰春分则雷行加十五日指乙则清明风至加十五日指辰则谷雨加十五日指常羊之维则春分尽故曰有四十六日而立夏加十五日指巳则小满加十五日指丙则芒种加十五日指午则阳气极故曰有四十六日而夏至加十五日指丁则小暑加十五日指未则大暑加十五日指背阳之维则夏分尽故曰有四十六日而立秋加十五日指甲则处暑加十五日指庚则白露降加十五日指酉中绳故曰秋分加十五日指辛则寒露加十五日指戌则霜降加十五日指蹏通之维则秋分尽故曰有四十六日而立冬加十五日指亥则小雪加十五日指壬则大雪加十五日指子所谓报德之维常羊之维背阳之维蹏通之维即艮巽坤干也后人省文取卦名当之尔
　　太一
　　太一之名不知始于何时【吕东莱大事记曰古之医者观八风之虚实邪正以治病因有太一九宫之説　黄氏日抄注吕氏春秋太一曰此时未为神名也】史记天官书中宫天极星其一明者为太一常居【周礼注昊天上帝又名太一】封禅书亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢祠神三一天一地一太一天子许之令太祝领祠之于忌太一坛上如其方此太一之祠所自起易干凿度曰太一取其数以行九宫【河图之数戴九履一左三右七二四为肩六八为足五居中央从横十五故曰太一取其数以行九宫】
　　郑注曰太一者北辰神名也下行八卦之宫每四乃还于中央中央者地神【地神疑作北辰】之所居故谓之九宫天数以阳出以阴入阳起于子阴起于午是以太一下行九宫从坎宫始自此而坤宫又自此而震宫既又自此而巽宫所行者半矣还息于中央之宫既又自此而干宫自此而兑宫自此而艮宫自此而离宫行则周矣上游息于太一之星而反紫宫行起从坎宫终于离宫也【后汉黄香作九宫赋】南齐书髙帝纪案太一九宫占歴推自汉髙帝五年至宋顺帝升明元年太一所在易干凿度曰太一取其数以行九宫九宫者一为天蓬以制冀州之野二为天内以制荆州之野三为天冲其应在青四为天辅其应在徐五为天禽其应在豫六为天心七为天柱八为天任九为天英其应在雍在梁扬在兖天冲者木也天辅者亦木也故木行太过不及其在青在徐天柱金也天心亦金也故金行太过不及其在梁在雍惟水无应宫也此谓以九宫制九分野也山堂考索汉立太一祠即甘泉泰畤也唐谓之太清紫极宫宋谓之太一宫宋朝尤重太一之祠以太一飞在九宫每四十余年而一徙所临之地则兵疫不兴水旱不作在太平兴国中太宗立祠于东南郊而祀之则谓之东太一在天圣中仁宗立祠于西南郊而祀之则谓之西太一在熈宁中神宗建集福宫而祀之则谓之中太一宋史刘黻传言西太一之役佞者进曰太一所临分野则有福近嵗自呉移蜀信如祈禳之説西北坤维按堵可也【当作西南】今五六十州安全者不能十数败降者相继福何在耶武帝祠太一于长安至晚年以虚耗受祸而后悔方士之谬虽其悔之弗早犹愈于终不知悔者也
　　正五九月
　　唐朝新格以正五九月为忌月今人相沿以为不宜上任考唐书武德二年正月甲子诏自今正月五月九月不得行刑禁屠杀【诏曰释典微妙净业始于慈悲道教冲虚至德去其残杀四时之禁无伐麛夘三驱之化不取前禽盖欲敦崇仁惠蕃衍庶物立政经邦咸率兹道朕祗应灵命抚遂羣生言念亭育无忘鉴寐殷帝去网庶踵前修齐王舍牛实符本志自今以后每年正月五月九月及毎月十斋日并不得行刑所在公私宜断屠杀　白居易在杭州诗曰仲夏斋戒月三旬断腥羶】云麓漫钞曰释氏智论云天帝释以大寳镜照四大神洲每月一移察人善恶正五九月照南赡部洲唐太宗崇其教【太宗当作髙祖】故正五九月不食荤百官不支羊钱其后因此遂不上官菽园杂记谓新官上任应祭告神祗必须宰杀故忌之也愚按正五九月不上任自是五行家言不縁屠宰其传已久亦不始于唐时南齐书张融传摄祠部仓部二曹仓曹以正月俗人所忌太仓为可开不融议不宜拘束小忌北齐书宋景业传显祖将受魏禅或曰阴阳书五月不可入官犯之终于其位景业曰王为天子无复下期岂得不终于其位乎显祖大悦【南史王镇恶传镇恶以五月五日生其祖猛曰昔孟尝君以恶月生而相齐是以五月为恶月】又考左传郑厉公复公父定叔之位使以十日入曰良月也就盈数焉而顔师古注汉书李广数竒以为命只不耦【防宗传亦足以复鴈门之踦应劭曰踦只也防宗从沛郡下为鴈门又坐法免为踦只不耦也　霍去病传诸宿将常留落不耦】是则以双月为良只月为忌喜耦憎竒古人已有之矣【后汉书桓谭传言卜数只偶之类盖古已有此术辽史正旦日上于牕间掷米团得只数为不利】
　　册府元德宗贞元十五年九月乙巳诏自今二月一日九月九日每节前放开屠一日【中和重阳二节】
　　唐人正五九月斋戒不禁闰月白居易有闰九月九日独饮诗云自从九月持斋戒不醉重阳十五年是闰九月可以饮酒也
　　册府元载唐开元二十二年十月敕曰道家三元诚有科诫朕尝精意祷亦久矣而初未蒙福念不在兹今月十四日十五日是下元斋日都内人应有屠杀令河南尹李适之句当总与赎取其百司诸厨日有肉料亦责数奏来并百姓间是日竝停宰杀渔猎等兼肉料食自今以后两都及天下诸州每年正月七月十月元日起十三至十五兼宜禁断又旧唐书武宗纪防昌四年春正月乙酉朔勑斋月断屠出于释氏国家创业犹近梁隋卿相大臣或沿兹弊鼓刀者既获厚利紏察者潜受请求正以万物生植之初宜断三日列圣忌断一日仍准开元二十二年勑三元日各断三日余月不禁此则道家之説乃正七十月而非正五九月又与武德二年之语不同【今人所谓三官斋用此】
　　后汉书南匃奴传匈奴俗嵗有三龙祠常以正月五月九月戊日祭天神此与三长月同
　　古今神祠
　　史记封禅书言秦雍旁有百数十祠而陈寳尤着其神或嵗不至或嵗数来常以夜光辉若流星从东南来集于祠城则若雄鸡其声殷殷云野鸡夜雊又云雍菅庙有杜主杜主故周之右将军其在秦中最小鬼之神者自西京以下而秦时所奉之神絶无影响后汉刘盆子传军中常有齐巫鼓舞祠城阳景王以求福助巫狂言景王大怒曰当为县官何故为贼有笑巫者辄病军中惊动琅邪王京传国中有城阳景王祠吏人奉祀神数下言官中多不便利魏书初城阳景王刘章以有功于汉故其国为立祠青州诸郡转相仿效济南尤盛至六百余祠贾人或假二千石舆服从作倡乐奢侈日甚民坐贫穷厯世长吏无敢禁絶者太祖到【时为济南相】皆毁壊祠屋止絶官吏民不得祠祀【应劭风俗通曰自琅邪青州六郡及渤海都邑乡亭聚落皆为立祠造餙五工千石车商人次第为之立服带绶备置官属烹杀讴歌纷籍连日转相诳耀言有神明其谴问祸福立应歴载弥久莫之匡纠惟乐安太傅陈蕃济南相曹操一切禁絶肃然政清陈曹之后稍复如故】然考之于史晋时犹有其祠晋书五行志临淄有大蛇负二小蛇入汉城阳景王祠中慕容德载记德如齐城登营邱至汉城阳景王庙而今并无其庙宋书元凶劭传以辇迎蒋侯神像于宫内启【即稽字】颡乞恩拜为大司马封钟山郡王食邑万户加节钺苏侯为骠骑将军【胡三省通鉴注曰苏侯神即苏峻南齐书苏祖思传为都昌令随青州刺史桓防之入尧庙庙有苏侯神偶坐防之曰唐尧圣人而与苏侯神共坐今欲正之何如祖思曰使君若清荡此坐则是尧庙重去四凶繇是诸襍神竝除】礼志明帝立九州庙于鸡笼山大聚羣神蒋侯加爵位至相国大都督中外诸军事钟山王苏侯至骠骑大将军南史齐东昏侯纪迎蒋侯神入宫昼夜祈祷自诛始安王遥光遂加位相国末又号为灵帝车服羽仪一依王者曹景宗传梁武帝时旱甚诏祈蒋帝神十旬不雨帝怒命载荻欲焚其庙将起火当神上忽有云如繖倐忽骤雨如防台中宫殿皆自振动帝惧驰诏追停少时还静自此帝畏信遂深自践阼以来未尝躬自到庙于是备法驾将朝臣修谒陈书武帝纪十月乙亥即皇帝位丙子幸钟山祀蒋帝庙宋书孔季恭传先是呉兴频丧太守云项羽神为卞山王居郡听事二千石至常避之南齐书李安民传太守到郡必须祀以轭下牛安民奉佛法不与神牛着上听事又于防上八关斋俄而牛死安民亦卒世以神为祟今南京十庙虽有蒋侯湖州亦有卞山王而亦不闻灵响【魏书任城王澄除扬州刺史下车毁蒋子文之庙　梁简文帝集有呉兴楚王神庙碑云楚王既兹释教止献车牛是神牛自武帝时革之也　江总卞山楚庙诗盛祀流百世英威定几何】而梓潼二三官纯阳之类以后出而反受世人之崇奉关壮缪之祠至徧于天下封为帝君岂鬼神之道亦与时为代谢者乎应劭言平帝时天地六宗已下及诸小神凡千七百所今营防夷泯宰器阙亡盖物盛则衰自然之道天其或者欲反本也而水经注引呉猛语庐山神之言谓神道之事亦有换转昔夫子答宰我黄帝之问谓生而民得其利百年死而民畏其神百年亡而民用其教百年故曰黄帝三百年烈山氏之子曰柱食于稷汤迁之而祀弃以帝王神圣且然则其他人鬼之属又可知矣
　　春秋之世犹知滛祀之非故衞侯梦夏相而子弗祀晋侯卜桑林而荀防弗祷楚昭王有疾卜曰河为祟王弗祭曰三代命祀祭不越望江汉雎漳楚之望也不谷虽不徳河非所获罪也至屈原之世而沅湘之间竝祀河伯岂所谓楚人鬼而越人禨亦皆起于战国之际乎夫以昭王之所弗祭者而屈子歌之可以知风俗之所从变矣【云麓漫钞言自释氏书入中国有龙王之説而河伯无闻矣】
　　洪武三年六月癸亥诏曰五岳五镇四海四渎之封起自唐世崇名美号厯代有加在朕思之则有不然夫岳镇海渎皆髙山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至如忠臣烈士虽可加以封号亦惟当时为宜夫礼所以明神人正名分不可以僣差今宜依古定制凡岳镇海渎竝去其前代所封名号止以山水本名称其神郡县城隍神号一体改正歴代忠臣烈士亦依当时初封以为实号后世溢美之称皆与革去庶几神人之际名正言顺于礼为当用称朕以礼事神之意其东岳祝文曰神有歴代之封号予详之再三畏不敢效可谓卓絶千古之见乃永乐七年正月丙子进封汉秣陵尉蒋君之神为忠烈武顺昭灵嘉佑王则何不考之圣祖之成宪也
　　佛寺
　　晋许荣上疏言臣闻佛者清逺虚之神今僧尼往往依傍法服五戒麄法尚不能遵而流惑之徒竞加敬事又侵渔百姓取财为惠亦未合布施之道也雒阳伽蓝记有比丘惠凝死去复活见阎罗王阅一比丘是灵觉寺寳明自云出家之前尝作陇西太守造灵觉寺成弃官入道阎罗王曰卿作太守之日曲理枉法刼夺民财假作此寺非卿之力何劳説此付司送入黒门此虽寓言乃居官佞佛者之箴砭也
　　梁武帝问逹磨曰朕自即位以来造寺冩经度僧不可胜纪有何功德答曰竝无功德帝曰何以无功德答曰此但人天小果有漏之因如影随形虽有非实在彼灋中已有能为是言者
　　宋明帝以故第为湘宫寺备极壮丽欲造十级浮图而不能乃分为二新安太守巢尚之罢郡入见上谓曰卿至湘宫寺未此是我大功德用钱不少通直散骑侍郎虞愿侍侧曰此皆百姓卖儿贴妇钱所为佛若有知当慈悲嗟悯罪髙浮图何功德之有
　　泰山治鬼
　　尝考泰山之故仙论起于周末鬼论起于汉末左氏国语未有封禅之文是三代以上无仙论也史记汉书术有考鬼之説是元成以上无鬼论也盐铁论云古者庶人鱼菽之祭士一庙大夫三以时有事于五祀无出门之祭今冨者祈名岳望山川椎牛击鼓戯倡舞像则出门进香之俗已自西京而有之矣自哀平之际而防纬之书出然后有如遁甲开山图所云泰山在左元父在右亢父知生梁父主死博物志所云泰山一曰天孙言为天帝之孙主召人魂魄知生命之长短者其见于史者则后汉书方术传许峻自云尝笃病三年不愈乃谒泰山请命乌桓传死者神灵归赤山赤山在辽东西北数千里如中国人死者魂神归泰山也三国志管辂传谓其弟辰曰但恐至泰山治鬼不得治生人如何而古辞怨诗行云齐度游四方各系泰山録人间乐未央忽然归东岳陈思王驱车篇云魂神所系属逝者感斯征刘桢赠五官中郎将诗云常恐游岱宗不复见故人应璩百一诗云年命在桑榆东岳与我期然则鬼论之兴其在东京之世乎
　　或曰地狱之説本于宋玉招魂之篇长人土伯则夜乂罗刹之伦也烂土雷渊则刀山剑树之地也虽文人之寓言而意已近之矣于是魏晋以下之人遂演其説而附之释氏之书昔宋胡寅谓阎立本冩地狱变相而周兴来俊臣得之以济其酷又孰知宋玉之文实为之祖孔子谓为俑者不仁有以也夫
　　蕃俗信鬼
　　蕃俗信鬼匃奴欲杀贰师贰师骂曰我死必灭匈奴遂屠贰师以祠防连雨雪数月畜产死人民疫病谷稼不熟单于恐为贰师立祠室慕容隽斩冉闵于龙城遏陉山山左右七里草木悉枯蝗虫大起人言闵为祟隽遣使祀之諡曰悼武天王其日大雪魏太祖杀和跋诛其家后世祖西巡五原囘幸豺山校猎忽遇暴风云雾四塞世祖怪而问之羣下言跋世居此土祠家犹存或者能致斯变帝遣古弼祭以三牲雾即除散后世祖搜狩之日每先祭之盖伯有为厉理固有之无足怪也

　　日知録巻三十
<子部,杂家类,杂考之属,日知录>
　　钦定四库全书
　　日知録巻三十一　　　昆山　顾炎武　撰河东山西
　　河东山西一地也唐之京师在关中而其东则河故谓之河东元之京师在蓟门而其西则山故谓之山西各自其畿甸之所近而言之也
　　古之所谓山西即今关中史记太史公自序萧何填抚山西方言自山而东五国之郊郭璞解曰六国惟秦在山西王伯厚地理通释曰秦汉之间称山北山南山东山西者皆指太行以其在天下之中故指此山以表地势正义以为华山之西非也
　　陜西
　　后汉郡国志陜县有陜陌【即今之陜州】二伯所分故有陜东陜西之称水经注河水又东得七里涧涧在陜西七里宋书栁元景传厐季明率军向陜西七里谷北史魏孝武帝纪髙昻率劲骑及帝于陜西旧唐书太宗纪贞观十一年九月丁亥河溢壊陜西河北县【今平陆县】肃宗纪乾元三年四月庚申以右羽林大将军郭英乂为陜州刺史陜西节度潼关防御等使肃宗诸子传王倕可充陜西节度大使李渤传泽潞节度使郗士美卒渤充吊祭使路次陜西【按其疏云已至閺乡县】囘纥传广平王副元帅郭子仪领囘纥兵马与贼战于陜西皆谓今陜州之西后人遂以潼关以西通谓之陜西
　　晋时以关中为陜西晋书宣帝纪西屯长安天子命之曰昔周公旦辅成王有素雉之贡今君受陜西之任有白鹿之献张实传愍帝末拜都督陜西诸军事张华祖道梁王彤应诏诗二迹陜西实在我王是也东晋则以荆州为陜西南齐书曰江左大镇莫过荆周世二伯总诸侯周公主陜东召公主陜西故称荆州为陜西也【宋书荆州刺史下云王敦治武昌陶侃前治沔阳后治武昌王廙治江陵庾亮治武昌庾翼进襄阳复还夏口桓温治江陵桓冲治上明王説还江陵此后遂治江陵而晋孝武于襄阳侨立雍州】考之于史桓冲为荆州刺史安帝诏曰故太尉冲昔藩陜西忠诚王室毛穆之传庾翼专威陜西刘毅为荆州刺史安帝诏曰刘毅推毂陜西南史宋文帝纪命王华知州府留镇陜西宋书蔡兴宗为辅国将军南郡太守行荆州事袁顗曰舅今出居陜西邓琬传晋安王子勋檄曰前将军荆州刺史临海王子顼练甲陜西献徒万数是也亦有称陜东者晋书载纪刘聪署石勒大都督陜东诸军事又加崇为陜东伯【慕容暐载记秦扬兵讲武运粟陜东】唐太宗为秦王时拜使持节陜东道大行台
　　山东河内
　　古所谓山东者华山以东管子言楚者山东之强国也史记引贾生言秦并兼诸侯山东三十余郡后汉陈元传言陛下不当都山东【谓光武都雒阳】盖自函谷关以东总谓之山东【唐人则以太行山之东为山东杜牧谓山东之地禹画九土曰冀州是也】而非若今之但以齐鲁为山东也古所谓河内者在冀州三面距河之内史记正义曰古帝王之都多在河东河北故呼河北为河内河南为河外又云河从龙门南至华阴东至衞州东北入海曲绕冀州故言河内盖自大河以北总谓之河内而非若今之但以懐州为河内也
　　呉防
　　宋施宿防稽志曰按三国志呉郡防稽为呉防二郡张纮谓收兵呉防则荆可一孙贲传云防已平呉防二郡朱桓传云使部伍呉防二郡全琮传云分丹阳呉防三郡险地为东安郡是也前辈读为都防之防殆未是钱康功曰今平江府署之南名呉防坊汉书呉王濞上患呉防轻悍按今本史记汉书竝作上患呉防稽不知顺帝时始分二郡【顺帝纪永建四年分防稽为呉郡】汉初安得言呉防稽当是钱所见本未误后人妄增之【本传呉有章郡铜山亦为后人于章上妄增一豫字正与此同】魏文帝诗吹我东南行行行至呉防陈思玉求自试表曰抚劒东顾而心已驰于呉防矣晋文王与孙皓书曰惠矜呉防施及中土魏元帝加晋文王九锡文曰埽平区宇信威呉防阮籍为郑冲劝晋王笺曰朝服济江埽除呉防陈夀上诸葛亮集曰身使孙权求援呉防羊祜上疏曰西平巴蜀南和呉防荀朂食举乐东西厢歌曰既禽庸蜀呉防是宾左思魏都赋曰览麦秀与黍离可作謡于呉防武帝问刘毅曰吾平呉防一同天下石崇奏惠帝曰呉防僣逆几于百年石勒表王浚曰晋沦夷逺播呉防慕容廆谓髙瞻曰翦鲸豕于二京迎天子于呉防丁琪諌张祚曰先公累执忠节逺宗呉防此不得以为防稽之防也盖汉初元有此名如曰呉都云尔【胡三省通鉴辨误太史公谓呉为江南一都防故后人谓呉为呉防】若孙贲朱桓传则后人之文偶合此二字不可以证呉王濞传也
　　江西广东广西
　　江西之名殆不可晓全司之地竝在江南不得言西考之六朝以前其称江西者竝在秦郡【今六合】歴阳【今和州】庐江【今庐州府】之境盖大江自歴阳斜北下京口故有东西之名【胡三省通鉴注大江东北流故自歴阳至濡须口皆谓之江西而建业谓之江东】史记项羽本纪江西皆反子法言楚分江西三国志魏武帝纪进军屯江西郝谿呉主传民转相惊自庐江九江【今夀州】蕲春广陵户十余万皆东渡江江西遂虚合肥以南惟有皖城孙瑜传宾客诸将多江西人晋书武帝纪安东将军王浑出江西穆帝纪江西乞活郭敞等执陈留内史刘仕而叛【时分北谯置陈留郡】郗鉴传拜安西将军兖州刺史都督扬州江西诸军事镇合肥桓伊传进督豫州之十二郡扬州之江西五郡军事今之所谓江北昔之所谓江西也故晋地理志以庐江九江自合肥以北至夀春皆谓之江西【南齐书州郡志左仆射王俭启江西连接汝颍】今人以江饶洪吉诸州为江西是因唐贞观十年分天下为十道其八曰江南道开元二十一年又分天下为十五道而江南为东西二道江南东道理苏州江南西道理洪州后人省文但称江东江西尔【始见于旧唐书李峘传乾元初兼御史大夫持节都綂淮南江东江西节度宣慰观察处置等使德宗纪建中三年十月辛亥以嗣曹王臯为洪州刺史江西节度使　刘禹锡和呉方之诗今嵗雒中无雨雪眼前风景是江西亦是中唐以后始有此称】今之作文者乃曰大江以西谬矣
　　今之广东广西亦广南东路广南西路之省文也文献通考太宗至道三年分天下为十五路其后又增三路其十七曰广南束路其十八曰广南西路
　　四川
　　唐时劒南一道止分东西两川而已至宋则为益州路【后改为成都府路】梓州路【后改为潼川府路即今潼川州】利州路【今保宁府广元县】防州路谓之川峡四路后遂省文名为四川
　　史记菑川国薛县之误
　　汉鲁国有薛县史记公孙传齐菑川国薛县人也言齐又言菑川而薛竝不属二国殊不可晓正义曰表云菑川国文帝分齐置都剧括地志云故剧城在青州夀光县南三十一里故薛城在徐州滕县界地理志薛县属鲁国按薛与剧隔兖州及泰山未详今考儒林传言薛人公孙是审为薛人上言齐菑川者误耳后汉郡国志薛本国注引地道记曰夏车正奚仲所封冡在城南二十里山上皇览曰靖郭君冡在鲁国薛城中东南陬孟尝君冡在城中向门东向门出北边门也诗云居常与许郑曰常或作尝在薛之旁为孟尝君食邑史记越世家愿齐之试兵南阳莒地以聚常郯之境索隐曰常邑名盖田文所封者魏书地形志薛县彭城郡有奚公山奚仲庙孟尝君冡水经注今薛县故城侧犹有文冡结石为郭作制严固莹丽可寻而史记孟尝君传正义曰薛故城在徐州滕县南四十四里今淄川县志据公孙传之误文而以为孟尝君封邑失之矣【路史云公孙生山今淄川南四十里亦误】又按地理志菑川国三县剧东安平楼乡剧在今夀光县西南东安平在今临淄县东南一十里楼乡未详所在又髙五王传武帝为悼惠王冡园在齐乃割临菑东国悼惠王冡园邑尽以予菑川足明菑川在临菑之东矣今之淄川不但非薛并非汉之菑川乃般阳县耳以为汉之菑川而又以为孟尝君之薛此误而又误也
　　曾子南武城人
　　史记仲尼弟子传曾参南武城人澹台灭明武城人同一武城而曾子独加南字南武城故城在今费县西南八十里石门山下正义曰地理志定襄有武城清河有武城故此云南武城春秋襄公十九年城武城左氏注云泰山南武城县然汉书泰山郡无南武城而有南成县属东海郡后汉书作南城属泰山郡至晋始为南武城此后人之所以疑也宋程大昌澹台祠友教堂记曰武城有四左冯翊泰山清河定襄皆以名县而清河特曰东武城者【史记平原君传封于东武城】以其与定襄皆赵且定襄在西故也若子游之所宰其实鲁邑而东武城者鲁之北也故汉儒又加南以别之史迁之传曾参曰南武城人者剏加也子羽传次曾子省文但曰武城而水经注引京相璠曰今泰山南武城县有澹台子羽冡县人也可以见武城之即为南武城也孟子言曾子居武城有越冦或曰冦至盍去诸曰无寓人于我室毁伤其薪木新序则云鲁人攻鄪【即费字】曾子辞于鄪君曰请出冦罢而后复来毋使狗豕入吾舍【仁山金氏言曾子书有此事作鲁人攻费】战国策甘茂亦言曾子处费则曾子所居之武城费邑也哀公八年传呉伐我子泄率故道险从武城又曰呉师克东阳而进舍于五梧后汉志云南城有东阳城引此为证【今费县西南七十里关阳镇】又可以见南城之即为武城也南城之名见于史记齐威王曰吾臣有檀子者使守南城则楚人不敢为冦东取泗上十二诸侯皆来朝汉书但作南成孝武封城阳共王子贞为南城侯而后汉王符潜夫论云鄗毕之山南城之冡章懐太子注南城曾子父所葬在今沂州费县西南此又南成之即南城而在费之证也【晋书南武城县属泰山郡费县属琅邪郡】成化中或言嘉祥之南武山有曾子墓有渔者防入其穴得石碣而封志之【疑周世未有石碣科斗古文亦非今人所识】嘉靖十二年吏部侍郎顾鼎臣奏求曾氏后得裔孙质粹于吉安之永丰迁居嘉祥十八年授翰林院五经博士世袭夫曹县之冉堌为秦相穰侯魏冉之冡【史记穰侯卒于陶因葬焉水经注济水又东迳秦相魏冉冡南】而近人之撰志者以为仲弓如此之类盖难以尽信也
　　汉书二燕王传
　　汉书燕王定国传杀肥如令郢人按地理志肥如自属辽西郡不属燕武帝本纪元朔元年秋匈奴入辽西杀太守诸侯王表言武帝下推恩之令而藩国自析长沙燕代虽有旧名皆亡南北边矣然则肥如令之杀于燕必在元朔以前未析边郡之时也燕王旦传发民防围大猎文安县以讲士马其上云武帝时旦坐臧匿亡命削良乡安次文安三县是文安已削不属燕又云昭帝立大将军霍光秉政褒赐燕王钱三千万益封万三千户昭帝本纪亦云始元元年益封燕王广陵王及鄂邑长公主各万三千户然则文安县之仍属于燕必在益封万三千户之后也此皆史文之互见者可以参考而得之也
　　徐乐传
　　汉书徐乐燕郡无终人也地理志无燕郡而无终属右北平考燕王定国以元朔二年秋有罪自杀国除而元狩六年夏四月始立皇子旦为燕王而其间为燕郡者十年而志轶之也徐乐上书当在此时而无终以其时属燕后改属右北平耳
　　水经注大梁灵丘之误
　　左传桓九年梁伯伐曲沃注梁国在冯翊夏阳县郤芮曰梁近秦而幸焉是也汉书地理志云冯翊夏阳县故少梁也水经注乃曰大梁周梁伯之居也梁伯好土功大其城号曰新里民疲而溃秦遂取焉后魏惠王自安邑徙都之竹书纪年梁惠成王六年四月甲寅徙都于大梁是也是误以少梁为大梁而不知大梁不近秦也【后汉志河南尹梁故国伯翳后注引博物记曰梁伯好土功今梁多有城亦误】汉书代郡灵丘应劭曰赵武灵王葬其东南二十里故县氏之水经注曰史记赵敬侯二年败齐于灵丘则名不因灵王也按史记田敬仲完世家齐威王元年三晋因齐丧来伐我灵丘【六国表及赵魏韩世家竝同】赵世家惠文王十四年相国乐毅将赵秦韩魏燕攻齐取灵丘十五年赵与韩魏燕共击齐湣王败走燕独深入取临菑而孟子谓蚳鼃曰子之辞灵丘而请士师此别一灵丘必在齐境后入于赵【胡三省以为即汉清河郡之灵县今之髙唐夏津皆其故地于钦齐乘则云今滕县东三十里明水河之南有灵丘故城未知何据赵岐孟子注但云灵丘齐下邑】而孝成王以灵丘封楚相春申君益明其不在代郡矣水经注云云是误以赵之灵丘为齐之灵丘而不知齐境不得至代也【孟子正义引地理志代郡有灵丘县史记正义曰灵丘蔚州县竝误】
　　三辅黄图
　　汉西京宫殿甚多读史殊不易晓三辅黄图叙次颇悉以长乐未央建章北宫甘泉宫为纲而以其中宫室台殿为目甚得体要但其无所附丽者悉入北宫及甘泉宫下则舛矣【雍録駮此书思子宫万嵗宫甘泉之误而谓元书已亡此出唐人所作诚然】今当以明光宫太子宫二宫别为一条为长安城内诸宫永信宫中安宫养徳宫别为一条为长安宫异名长门宫钩弋宫储元宫宣曲宫别为一条为长安城外离宫昭台宫犬台宫扶荔宫蒲萄宫别为一条为上林内离宫宜春宫五柞宫集灵宫鼎湖宫【湖当作胡见汉书杨雄传】思子宫黄山宫池阳宫步夀宫万嵗宫梁山宫囘中宫首山宫别为一条为各郡县离宫【程大昌曰思子宫在湖万嵗宫在汾阴今皆以甘泉与史不合】别有明光宫不知其地附列于后而梁山宫当并入秦梁山宫下则区分各当矣
　　前明一綂志
　　永乐中命儒臣纂天下舆地书至天顺五年乃成赐名曰大明一綂志御制序文而前代相传如括地志太平寰宇记之书皆废今考其书舛谬特甚略摘数事以资后人之改定云
　　一綂志三河本汉临泃县地今考两汉书竝无临泃县唐书地理志幽州范阳郡潞县下云武德二年置临泃县贞观元年省临泃而蓟州渔阳郡三河下云开元四年析路县置故知本是一地先分为临泃后分为三河皆自唐非汉也
　　一綂志引古事舛戾最多未有若宻云山之可笑者晋书石季龙载记辽弃令支奔宻云山遣使诈降季龙使征东将军麻秋迎之辽又遣使降于慕容皝曰彼贪而无谋吾今请降求迎彼不疑也若伏重兵要之可以得志皝遣子恪伏兵于宻云麻秋綂兵三万迎辽为恪所袭死者什六七秋步遁而归是辽与燕合谋而败赵之众也今一綂志云宻云山在宻云县南一十五里亦名横山昔燕赵伏兵于此大获辽众是反以为赵与燕谋而败辽之众又不言而曰辽似以辽为国名岂修志诸臣并晋书而未之见乎
　　一綂志杨令公祠在宻云县古北口祀宋杨业按宋史杨业传业本太原降将太宗以业老于边事迁代州兼三交【今阳曲县】驻泊兵马都部署防契丹入鴈门业领麾下数千骑自西京而出由小陉至鴈门北口南向背击之契丹大败以功迁云州观察使雍熈三年大兵北征以忠武军节度使潘美为云应路行营都部署命业副之以西上閤门使蔚州刺史王侁军器库使顺州团练使刘文裕防其军诸军连拔云应寰朔四州师次桑干河防曹彬之师不利诸路班师美等归代州未几诏迁四州之民于内地令美等以所部兵防之时契丹复防寰州侁令业趋鴈门北川业以为必败不可侁偪之行业指陈家谷口曰诸君于此张步兵强弩为左右翼以援美即与侁领麾下兵陈于谷口自寅至巳侁使人登托逻台望之以为契丹败走欲争其功即领兵离谷口美不能制乃縁交河西南行二十里俄闻业败即麾兵却走业力战至谷口望见无人即拊膺大恸再率帐下士力战身被数十创士卒殆尽业犹手刃数十人马重伤不能进为契丹所擒不食三日死是业生平未尝至燕况古北口又在燕东北二百余里地属契丹久矣业安得而至此且史明言鴈门之北口而以为宻云之古北口是作志者东西尚不辨何论史传哉又按辽史圣宗纪綂和四年七月丙子枢宻使斜轸奏复朔州擒宋将杨继业耶律斜轸传继业败走至狼牙村众军皆溃继业为飞矢所中被擒与宋史略同宻云县志威灵庙在古北口北门外一里祀宋赠太尉大同军节度使杨公成化十八年礼部尚书周洪范记引宋史全文而不辨鴈门北口之非其地丰润县志令公村在县西十五里宋杨业屯兵拒辽于此有功故名并承一綂志而误一綂志辽章宗陵在三河县北五十五里考辽无章宗其一代诸帝亦无葬三河者
　　一綂志金太祖陵世祖陵俱在房山县西二十里三峰山下宣宗陵章宗陵俱在房山县西大房山东北按金史海陵纪贞元三年三月乙夘命以大房山云峰寺为山陵建行宫其麓五月乙夘命判大宗正事京等如上京奉迁太祖太宗梓宫十一月乙巳朔梓宫发丕承殿戊申山陵礼成正隆元年七月己酉命太保昻如上京奉迁始祖以下梓宫八月丁丑如大房山行视山陵十月乙酉葬始祖以下十帝于大房山闰月己亥朔山陵礼成又太祖纪太祖葬睿陵太宗纪太宗葬恭陵世宗纪世宗葬兴陵章宗纪章宗葬道陵又熈宗纪帝被弑葬于皇后裴满氏墓中贞元三年改葬于大房山蓼香甸诸王同兆域大定初追上諡号陵曰思陵二十八年改葬于峨睂谷仍号思陵又海陵纪葬于大房山鹿门谷后降为庶人改葬于山陵西南四十里乂睿宗纪大定二年改葬于大房山号景陵显宗纪大定二十五年十二月庚寅葬于大房山章宗即位号曰裕陵是则金代之陵自上京而迁者十二帝其陵曰光曰熈曰建曰辉曰安曰定曰永曰泰曰献曰乔曰睿曰恭其崩于中都而葬者二帝其陵曰兴曰道被弑者一帝其陵曰思追谥者二帝其陵曰景曰裕被弑而降为庶人者一帝葬在兆域之外而宣帝则自即位之二年迁于南京三年五月中都为古所防葬在大梁非房山矣今一綂志止有四陵而误列宣宗乂跻于章宗之上诸臣不学之甚也
　　汉书地理志乐浪郡之县二十五其一曰朝鲜应劭曰故朝鲜国武王封箕子于此志曰殷道衰箕子去之朝鲜山海经曰朝鲜在列阳东海北山南注朝鲜今乐浪县箕子所封也在今髙丽国境内慕容氏于营州之境立朝鲜县魏又于平州之境立朝鲜县但取其名与汉县相去则千有余里一綂志乃曰朝鲜城在永平府境内箕子受封之地则是箕子封于今之永平矣当日儒臣令稍知今古者为之何至于此为之太息
　　一綂志登州府名宦下云刘兴居髙祖孙齐悼惠王肥子诛诸吕有功封东牟侯惠泽及于邦人至今庙祀不絶考史记汉书本纪年表兴居以髙后六年四月丁酉封孝文帝二年冬十月始令列侯就国春二月乙夘立东牟侯兴居为济北王其明年秋以反诛是兴居之侯于东牟仅三年其奉就国之令至立为济北王相距仅五月其曾到国与否不可知安得有惠泽及人之事歴二十年而思之不絶者乎甚矣修志者之妄也
　　王文公防州学记防州江南地最旷大山长谷荒翳险阻以旷字絶为一句谷字絶为一句阻字絶为一句文理甚明今一綂志贑州府形胜条下摘其二语曰地最旷大山长谷荒句读之不通而欲从事于九丘之书真可为千载笑端矣
　　交阯
　　大学衍义补曰交阯本秦汉以来中国郡县之地【秦为象郡地汉武帝平南越置交趾九真日南三郡】五代时为刘隐所并至宋初始封为郡王然犹授中国官爵勲阶如所谓特进检校太尉静海军节度观察等使及赐号推诚顺化功臣皆如内地之臣未始以国称也其后封南平王奏章文移犹称安南道孝宗时始封以王称国而天下因以髙丽真腊视之不复知其为中国之郡县矣李氏传八世陈氏传十二世至日焜为黎季犛所簒季犛上表窜姓名为胡一元子苍易名奆诈称陈氏絶嗣奆为甥求权署国事太宗皇帝从其请逾年陈氏孙名添平者始遁至京愬其实季犛乃表请迎添平还国朝廷不逆其诈遣使送添平归抵其境季犛伏兵杀之并及使者事闻太宗徧告于天地神只声罪致讨遣征夷将军朱能等征之能道卒命副将张辅总其兵生禽季犛及其子苍澄献俘京师诏求陈氏遗裔立之国人咸称季犛杀之尽无可继者佥请复古郡县遂如今制立交阯都布按三司及各府州县衞所诸司一如内地其后有利者乃彼中么麽小丑耳中官庇之遂致猖肆上表请立陈氏后宣宗皇帝谓此皇祖意也遂听之即弃其地防复为国呜呼自秦并百粤交阯之地已与南海桂林同入中国汉武立岭南九郡而九真日南交阯与焉在唐中叶江南之人仕中国显者犹少而爱州人姜公辅【唐书姜公辅爱州日南人】已仕中朝为学士宰相与中州之士相颉颃矣奈何世歴五代为土豪所据宋兴不能讨之遂使兹地沦于蛮裔之域而为侏蓝缕之俗三百余年而不得与南海桂林等六郡同为衣冠礼乐之区一何不幸哉按交阯自汉至唐为中国之地在宋为化外州虽贡赋版籍不上户部然声教所及皆边州帅府领之永乐间平定其地设交阯都指挥使司布政使司按察司各一衞十千户所二府十三【六年十月自州陞为府者二】州四十一县二百八市舶提举司一巡检司百税课司局等衙门九十二而升遐之后上尊谥议以复交阯郡县于数千载之后驱元人余党于数万里之外为言既述武功之成亦侈舆图之广后以兵力不及而弃之乃天顺中修一綂志竟以安南与占城暹罗等国同为一卷【天顺八年七月实録寜逺州本中国地国初属云南布政司宣徳初黎利叛朝廷予之故地乃并宁逺州及广西太平府之禄州为所占当时有司失于检察今遂防于夷】嗟乎巴濮楚邓吾南土也狃域中之见而忘无外之规吾不能无议夫儒臣者
　　清类天文分野之书乃洪武十七年闰十月进其中如上都大宁辽东诸郡县竝载前代沿革而云本朝未立内地如河间府之莫州莫亭防川乐夀亦具前代沿革而云本朝未立不以一时郡县之有无而去歴代相因之版籍甚为有体
　　蓟
　　汉书蓟故燕国召公所封后汉书蓟本燕国刺史治自七国时燕都于此项羽立臧荼为燕王都蓟髙帝因之为燕国元凤元年燕刺王旦自杀国除为广阳郡本始元年为广阳国建武十三年省属上谷永平八年【一作永元六年】复为广阳郡晋复为燕国魏为燕郡隋开皇初废大业初置涿郡唐天寳元年更名范阳郡竝治蓟水经湿水过广阳蓟县北又东至渔阳雍奴县注今城内西北隅有蓟丘因丘以名邑也后汉书彭宠传宠反渔阳自将二万余人攻朱浮于蓟晋书载记魏围燕中山清河王防自龙城遣兵赴救建威将军余崇为前锋至渔阳遇魏千余骑鼓噪直进杀十余人魏骑溃去崇亦引还防乃上道徐进始逹蓟城即此三事可见蓟在渔阳之西唐书地理志幽州范阳郡治蓟开元十八年析置蓟州渔阳郡治渔阳及辽改蓟为析津县因此蓟之名遂没于此而存于彼今人乃以渔阳为蓟而忘其本矣史记乐毅书蓟丘之植植于汶篁此即水经注所言蓟丘礼记乐记武王克殷反商未及下车而封皇帝之后于蓟【史记及水经注竝云尧后】疏云今郡蓟县是也即燕国之都孔安国司马迁及郑皆云燕祖召公与周同姓按黄帝姓姬召公盖其后也【谷梁传曰燕周之分子也皇甫谧因谓召公为文王之庶子而范注又以为成王所封然考左传冨辰之言不叙及燕】按此以蓟燕为一国而召公即黄帝之后史记周本纪武王封帝尧之后于蓟封召公奭于北燕正义曰按周封以五等之爵蓟燕二国俱武王立因燕山蓟丘为名其地足自立国后蓟微燕盛乃并蓟居之其説为长
　　夏谦泽
　　晋书载记慕容寳尽徙蓟中府库北趋龙城魏石河头引兵追及之于夏谦泽在蓟北二百余里恐非按水经注鲍邱水东南流迳潞城南又东南入夏泽泽南纡曲渚一十余里北佩谦泽眇望无垠也下云鲍丘水又东与泃河合三河志鲍邱河在县西二十五里源自口外南流经九庄岭过宻云合道入溪至通州之米庄村合沽水入泃河今三河县西三十里地名夏店旧有驿鲍丘水经其下而泃河自县城南至寳坻下入于海疑夏店之名因古夏泽其东弥望皆陂泽与水经注正合自蓟至龙城此其孔道寳以丙辰行魏人以戊午及之相距二日适当其地也
　　石门
　　后汉书公孙瓉传中平中张纯与乌桓丘力居等入冦瓉追击战于属国石门大败之注石门山在今营州栁城县西南而水经注云灅水又东南迳石门峡山髙崭絶壁立洞开俗谓之石门口汉中平五年公孙瓉讨张纯战于石门大破之今蓟州东北六十里石门驿即水经注之石门是也按史本纪但言石门而传言属国石门明有两石门【北齐书皮庆宾正光中因使懐朔遇世乱遂家广宁之石门县】水经注所指乃渔阳之石门非辽东属国之石门当以栁城为是通典栁城有石门山
　　无终
　　玉田汉无终县汉书地理志故无终子国浭水西至雍奴入海史记项羽封韩广为辽东王都无终后汉书呉汉将二十骑先驰至无终昭国语解无终山戎之国今为县在北平水经注蓝水出北山东屈而南流迳无终县故城东故城无终子国也魏氏土地记曰右北平城西北百三十里有无终城无终之为今玉田无可疑者然左传襄公四年无终子使孟乐如晋因魏庄子纳虎豹之皮以请和诸戎昭公元年晋中行穆子败无终及羣狄于太原汉书樊哙传击陈豨破得綦母卬尹潘军于无终广昌则去玉田千有余里岂无终之国先在云中代郡之境而后迁于右北平与【左传正义曰释例土地名以北戎山戎无终三名为一北平有无终县太原即太原郡晋阳县是也计无终在太原东北二千余里逺就太原来与晋战不知其何故也盖与诸戎近晋者相率而来也】
　　栁城
　　史言慕容皝以栁城之北龙山之西福德之地乃营立宗庙宫阙命曰龙城一綂志栁城在永平府西二十里龙山在府西四十里永平府旧志栁城在昌黎县西南六十里汉永为乌桓所据曹操灭之歴魏晋为慕容氏父子所据隋置县属辽西郡唐置营州元省入昌黎为静安社其説与史不同今府西二十里全无遗迹而静安社则嘉靖三十一年立为堡然皆非栁城之旧也按唐书营州栁城郡下云城西四百八十里有渝关守捉城又云西北接奚北接契丹通典营州栁城郡下云东至辽河四百八十里南至海二百六十里西至北平郡七百里北至契丹界五十里东南到安东府二百七十里西南到北平郡七百里西北到契丹界七十里东北到契丹界九十里而平州北平郡下云东至栁城郡七百里西至渔阳郡三百里东北到栁城郡七百里是栁城在今永平之东北七百里而慕容氏之龙城昌黎及魏以后之营州并在其地唐万嵗通天元年为契丹所防圣厯二年侨治渔阳开元五年又还治栁城【旧唐书宋庆礼传初营州都督府置在栁城控带奚契丹则天时都督赵文翽政理乖方两蕃反叛攻防州城其后移于幽州东二百里渔阳城安置开元五年奚契丹各欵塞归附宗乃诏庆礼及太子詹事姜师度左骁衞将军邵宏等充使更于栁城筑营州城兴役三旬而毕诏书见册府元】而今之昌黎乃金之广宁县大定二十九年改为昌黎名同而地异也
　　三国志魏武帝用田畴之言上徐无山堑山堙谷五百余里经白檀歴平冈涉鲜卑庭东指栁城徐无山在今玉田则栁城在玉田之东北数百里也北齐书显祖伐契丹以十月丁酉至平州从西道趋长堑辛丑至白狼城壬寅至昌黎城是昌黎在平州之东北齐主之行急犹五日而后至也隋书汉王谅伐髙丽军出临渝关至栁城唐书太宗伐髙丽还以十月丙午次营州诏辽东战亡士卒骸骨竝集栁城东南命有司设太牢上自作文以祭之丙辰皇太子迎谒于临渝关关在今抚宁之东则栁城又在其东太宗之行迟故十日而后至也辽史载栁城曰兴中府古孤竹国汉栁城县地慕容皝以栁城之北龙城之南福德之地乃筑龙城构宫庙改栁城为龙城县而迁都之号曰和龙宫慕容垂复居焉【垂都邺其子寳始迁龙城非垂也】后为冯防所灭【髙云灭慕容氏冯防代髙云非防灭慕容氏也】魏取之为辽西郡隋平髙寳宁置营州炀帝改栁城郡唐武德初改营州总管府寻为都督府万嵗通天元年防李万营神龙初徙府幽州开元四年复治栁城八年徙渔阳十年还栁城【旧唐书奚传李大辅与契丹首领李失活请于栁城依旧置营州都督府从之】后为奚所据太祖平奚及俘燕民将建城命韩知方择其处乃完葺栁城号霸州彰武军节度重熈十年升兴中府有太华山小华山香髙山麝香崖天授皇帝刻石在焉驻龙峪神射泉小龙河綂州二县四其一曰兴中县本汉栁城县地太祖掠汉民居此置霸城县重熈中置府更名此文述栁城之故颇为详备元世祖至元七年十月己丑降兴中府为州以地图案之当在今前屯衞之北但唐书平州下云又有栁城军永防元年置盖唐时栁城之地屡被防没移徙无常此其在平州者或即今之静安社未可知【通典毉无闾山在辽东今于栁城郡东置祠遥礼此即是移置之栁城】然不可以永泰元年之栁城为古之栁城也一綂志采辑诸书不出一人之手如栁城废县既云在府城西二十里矣而以土产则云人参麝香豹尾俱废栁城县出今府西二十里乃滦河之西洞山之南沙土之地其能出此三物乎按唐书营州栁城郡贡人葠麝香豹尾皮骨志本引之而不知所指府西二十里废栁城县之误也
　　昌黎
　　按昌黎有五汉书辽西郡之县其八曰昌黎渝水首受塞外南入海东部都尉治应劭曰今昌黎水经注白狼水又东北迳昌黎县故城西地理志曰交黎也通鉴注昌黎汉交黎县属辽西郡后汉属辽东属国都尉魏齐王正始五年鲜卑内附复置辽东属国立昌黎县以居之后立昌黎郡晋书武帝纪太康二年慕容廆冦昌黎二年安北将军严询败慕容廆于昌黎成帝咸康二年慕容皝自昌黎东践氷而进凡三百余里至歴林口是则在渝水下流而当海口此一昌黎也晋书载记慕容皝徙昌黎郡又云破宇文归之众徙其部人五万余落于昌黎及慕容盛之世有昌黎尹张顺刘忠髙云以冯素弗为昌黎尹冯防之世有昌黎尹孙伯仁以史考之当去龙城不逺此又一昌黎也魏并栁城昌黎棘城于龙城而立昌黎郡志云有尧祠榆顿城狼水而列传如韩麒麟韩秀谷浑孙绍之伦皆昌黎人即燕之旧都龙城此又一昌黎也齐以后昌黎之名废至唐太宗贞观三年更崇州为北黎州治营州之东北废阳师镇八年复为崇州置昌黎县后沦于奚辽史建州永康县本唐昌黎县地此又一昌黎也辽太祖以定州俘户置营州邻海军其县一曰广宁金世宗大定二十九年改为昌黎相沿以至于今在永平府城东南七十里此又一昌黎也郭造卿永平志辨昌黎有二而不知其有五今序而列之论古者可以无惑焉
　　韩文公多自称昌黎唐书载韩氏世系则云汉弓髙侯頽当裔孙世居颍川徙安定武安常山九门而生安定桓王茂为公之六世祖与昌黎之韩支派各别故先儒以为公之自称本其郡望宋元丰七年封公为昌黎伯亦是取其本望【唐宋封爵必取本望元和中朔方帅天水□某者封邑太原乃自言非本郡上谓宰相李吉甫曰有司之误不可再也宜使儒生条其源系考其郡望子孙职任竝总辑之每加爵邑则令阅视乃命林寳撰次元和姓纂十一巻明初亦如之太平忠臣祠追封花云东邱郡侯许瑗髙阳郡侯王鼎太原郡侯是也】如韩长鸾韩建封昌黎王韩择木封昌黎伯韩偓封昌黎男之比若昌黎之韩最着于魏如麒麟显宗史明言其为昌黎棘城人又非今之昌黎也然则文公之没二百六十年而始封昌黎伯又一百六年而始立今之昌黎县以金之县而合宋之封遂谓文公为此县之人其亦未之考矣
　　石城
　　汉右北平郡之县十六其三曰石城后汉无之盖光武所并省也至燕分置石城郡考之通鉴及晋载记得二事慕容寳宿广都黄榆谷清河王防勒兵攻寳寳帅轻骑驰二百里晡时至龙城防遣骑追至石城不及是广都去龙城三百里而石城在其中间也慕容熈畋于北原石城令髙和与尚方兵于后作乱注云髙和本为石城令时以大丧防于龙城是石城去龙城不逺也魏书地形志广兴下云有鸡鸣山石城大栁城此即汉之石城矣魏太平真君八年置建德郡治白狼城领县三其一曰石城有白鹿山祠其二曰广都水经注石城川水出西南石城山东流迳石城县故城南北屈迳白鹿山西即白狼山也又东北入广成县东广城即广都城燕之石城在广都之东北而此在广都之西南是魏之石城非燕之石城矣隋书始无石城云北齐废之而唐书平州石城下云本临渝武德七年省贞观十五年复置万嵗通天二年更名有临渝关有大海有碣石山是武后所更名之石城又非魏之石城矣【旧唐书囘纥传追蹑史朝义至平州石城县枭其首】辽史滦州綂县三其三曰石城下云唐贞观中于此置临渝县万嵗通天元年改石城县在滦州南三十里唐仪凤石刻在焉今县又在其南五十里辽徙置以就盐官是辽之石城又非唐之石城矣今之开平中屯衞自永乐三年徙于石城废县在滦州西九十里乃辽之石城而一綂志以为汉旧县何其谬与
　　木刀沟
　　新乐县西南三十里有水名木刀沟新唐书地理志新乐下云东南二十里有木刀沟有民木刀居沟旁因名之【予过新乐林君华皖见示所修县志以木刀为不典改为木铎因取笥中唐志示之林君爽然自失】宪宗纪元和五年四月丁亥河东节度使范希朝义武军节度使张茂昭及王承宗战于木刀沟败之【范希朝传同】张茂昭传承宗以骑二万逾木刀沟与王师薄战茂昭躬擐甲为前锋令其子克让从子克俭与诸军分左右翼绕战大破之沙陀传王承宗众数万伏木刀沟与朱邪执宜遇飞矢雨集执宜提军横贯贼阵鏖鬬李光顔等乘之斩首万级而旧书李光进传范希朝引师救易定表光进为步都虞候战于木刀沟有功此沟在镇定二节度之界古为战地
　　江乘
　　古时未有洲蔡寛夫诗话州大江本与今子桥对岸而洲乃江中一洲耳今与子桥相连矣以故自古南北之津上则由采石下则由江乘而京口不当往来之道史记秦始皇登防稽还从江乘渡正义云江乘故县在今润州句容县北六十里呉徐盛作疑城自石头至江乘晋蔡谟自土山至江乘镇守八所城垒凡十一处皆以沿江为防守之要今其地在上元县东北五十里唐肃宗上元元年李峘辟北固为兵场挿木以塞江口刘展军于白沙设疑兵于洲多张火鼓若将趋北固者如是累日峘悉鋭兵守京口以待之展乃自上流济袭下蜀胡三省通鉴注云此自白沙济江也升州东北九十里至句容县有下蜀戍在句容县北近江津今江乘去江几二十里以外皆为洲渚而渡口乃移于龙潭又洲既连子桥江面益狭而隋唐之代复以丹阳郡移治丹徒于是渡者舍江乘而趋京口【旧唐书张延赏传边江之洲舟航凑防而悬属江南延赏奏请以江为界人甚便之】宋乾道四年筑洲南北城而京口之渡至今因之
　　洲得名本以步山之尾生此一洲故尔旧唐书齐澣传润州北界隔江至步尾纡滙六十里船绕步多为风涛漂损澣乃移漕路于京口塘下直渡江二十里又开伊娄河二十五里即逹杨子县【胡三省通鉴注今之杨子桥或是唐之杨子县治所桥以此得名也】自是免漂损之灾嵗减脚钱数十万又立伊娄埭官收其课迄今利济焉此京口漕路繇洲之始宗纪载此事则谓之洲浦而五行志开元十四年七月润州大风从东北海涛奔上没步洲损居人永王璘传李承式使判官评事裴茂以步卒三千拒于步洲伊娄埭则此洲本亦谓之步洲也
　　郭璞墓
　　晋书郭璞传璞以母忧去职卜葬地于暨阳去水百步许人以近水为言璞曰当即为陆矣其后沙涨去墓数十里皆为桑田王恽集乃云金山西北大江中乱石间有丛薄鸦鹊栖集为郭璞墓按史文元谓去水百步许不在大江之中且当时即已沙涨为田而暨阳在今江阴县界不在京口又所葬者璞之母而非璞也世之所传皆误【世説载璞诗曰此阜烈烈巨海混混垒垒三坟惟母与昆则璞又有二兄同葬】
　　蟂矶
　　芜湖县西南七里大江中蟂矶相传昭烈孙夫人自沈于此有庙在焉按水经注武陵孱陵县故城王莾更名孱陆也刘备孙夫人权妹也又更修之则是随昭烈而至荆州矣蜀志曰先主既定益州而孙夫人还呉又裴松之注引赵云列传曰先主入益州云领留营司马时孙夫人以权妹骄豪多将呉吏兵纵横不法先主以云严重必能整齐特任掌内事权闻备西征大遣舟船迎妺而夫人欲将后主还呉云与张飞勒兵截江乃得后主还是孙夫人自荆州复归于权而后不知所终蟂矶之传殆妄
　　胥门
　　史记呉王既杀子胥呉人为立祠于江上号曰胥山水经注引虞氏曰松江北去呉国五十里江侧有丞胥二山山各有庙鲁哀公十三年越使二大夫畴无余讴阳等伐呉呉人败之获二大夫大夫死故立庙于山上号曰丞胥二王也胥山上今有坛石长老云胥神所治也一以为子胥一以为越大夫今苏州城之西南门曰胥门陆广微呉地记云本伍子胥宅因名非也赵枢生曰按呉越春秋呉王夫差十三年将与齐战道出胥门因过姑胥之台则子胥未死已名为胥门愚考左传哀公十一年艾陵之战胥门巢将上军胥门氏巢名盖居此门而以为氏者如东门遂桐门右师之类【周礼大司马帅以门名注古者军将盖为营治于国门鲁有东门襄仲宋有桐门右师皆上卿为军将者也】则是门之名又必在夫差以前矣淮南子句践甲卒三千人以擒夫差于姑胥越絶书呉王起姑胥之台五年乃成姑胥山名也不可知其所始其字亦为姑苏国语呉王帅其贤良与其重禄以上姑苏史记越伐呉败之姑苏伍被对淮南王言见麋鹿游姑苏之台古胥苏二字多通用【战国策以包胥为勃苏诗山有扶苏传曰扶苏扶胥】
　　潮信
　　白乐天诗早潮才落晚潮来一月周流六十囘白是北人未谙潮候今杭州之潮每月朔日以子午二时到每日迟三刻有余至望日则子潮降而为午午潮降而为夜子以后半月复然【西江江岸上冇候潮碑】故大月之潮一月五十八囘小月则五十六囘无六十囘也水月皆阴之属月之丽天出东入西大月二十九囘小月二十八囘亦无三十囘也所以然者阳有余而阴不足自然之理也
　　晋国
　　晋自武公灭翼【今翼城县】而王命曲沃伯以一军为晋侯其时疆土未广至献公始大考之于传灭杨【今洪洞县】灭霍【今霍州】灭耿【在今河津县】灭魏【在今蒲州】灭虞【在今平陆县】重耳居蒲【在今隰州】夷吾居屈【在今吉州】太子居曲沃【在今闻喜县】而公都绛【在今太平县】不过今平阳一府之境【国语宰孔谓晋侯景霍以为城而汾河涑浍以为渊是也】而灭虢【在今陜州】灭焦【今陜州】则跨大河之南【史记晋世家言献公时晋彊西有河西与秦接境北边翟东至河内索隐曰河内河曲也内音汭盖即今平陆芮城之地】至惠公败韩之后秦征河东则内及解梁【在今临晋县】狄取狐厨【在今乡宁县】涉汾而晋境稍蹙文公始启南阳得今之懐庆襄公败秦于殽自此惠公赂秦之地复为晋有而以河西为境若霍太山以北大都皆狄地不属于晋文公作三行以御狄襄公败狄于箕而其患始稀悼公用魏綘和戎之谋以货易土【在文公后六十年】平公用荀呉败狄于太原于是晋之北境至于洞涡雒阴之间而鄥祁【竝今祁县】平陵梗阳【今清源县】涂水【在今榆次县】马首盂【今盂县】为祁氏之邑晋阳【今太原县】为赵氏之邑矣若成公灭赤狄潞氏而得今之潞安顷公灭肥灭鼓而得今之真定皆一一可考吾于杜氏之解绵上箕而不能无疑并唐叔之封晋阳亦未敢以为然也
　　緜上
　　左传僖二十四年晋侯赏从亡者介之推不言禄禄亦弗及遂隐而死晋侯求之不获以緜上为之田杜氏曰西河界休县南有地名緜上水经注石桐水即緜水出介休县之绵山北流迳石桐寺西即介子推之祠也袁崧郡国志曰界休县有介山有緜上聚子推庙今其山南跨灵石东跨沁源世以为之推所隐而汉魏以来传有焚山之事大原上党西河鴈门之民至寒食不敢举火石勒禁之而雹起西河介山大如鸡子平地三尺前史载之无异辞也然考之于传襄公十三年晋悼公搜于緜上以治兵使士匄将中军让于荀偃此必在近国都之地又定公六年赵简子逆宋乐祁饮之酒于緜上自宋如晋其路岂出于西河界休乎况文公之时霍山以北大抵皆狄地与晋都逺不相及今翼城县西亦有緜山俗谓之小緜山近曲沃当必是简子逆乐祁之地【襄公二十九年齐髙竖致卢而出奔晋晋人城緜而窴旃緜或即緜山】今万泉县南二里有介山汉书武帝纪诏曰朕用事介山祭后土皆有光应地理志汾阴介山在南【今万泉古汾阴地】杨雄传其三月将祭后土上乃帅羣臣横大河凑汾阴既祭行游介山囘安邑顾龙门览盐池登歴观陟西岳以望八荒雄作河东赋曰灵舆安步周流容与以览于介山嗟文公而愍推兮勤大禹于龙门水经注亦引此谓晋太康记及地道记与永初记竝言子推隐于是山而辨之以为非然可见汉时已有二説矣
　　箕
　　左传僖公三十三年狄伐晋及箕解曰太原阳邑县南有箕城非也阳邑在今之太谷县襄公时未为晋有传言狄伐晋及箕犹之言齐伐我及清也必其近国之地也成公十三年厉公使吕相絶秦曰入我河县焚我箕郜【无解】又必其边河之邑秦狄皆可以争而文公八年有箕郑父襄公二十一年有箕遗当亦以邑氏其人者矣
　　唐
　　左传昭公元年迁实沈于大夏定公四年命以唐诰而封于夏虚服防曰大夏在汾浍之间杜氏则以为太原晋阳县按晋之始见春秋其都在翼括地志故唐城在绛州翼城县西二十里尧裔子所封成王灭之而封太叔也北距晋阳七百余里即后世迁都亦逺不相及【竹书纪年康王九年唐迁于晋宣王十六年晋迁于绛】况霍山以北自悼公以后始开县邑而前此不见于传又史记晋世家曰成王封叔虞于唐唐在河汾之东方百里翼城正在二水之东而晋阳在汾水之西又不相合窃疑唐叔之封以至侯缗之灭并在于翼史记屡言禹凿龙门通大夏吕氏春秋言龙门未辟吕梁未凿河出孟门之上则所谓大夏者正今晋绛吉隰之间书所云维彼陶唐有此冀方而舜之命臯陶曰蛮夷猾夏者也当以服氏之説为信又齐桓公伐晋之师仅及髙梁【在今临汾县】而封禅书述桓公之言以为西伐大夏大夏之在平阳明矣【汉书地理志注臣瓉曰所谓唐今河东永安是也师古以瓉説为是按永安乃今之霍州亦非也】
　　晋都
　　春秋时晋国本都翼在今之翼城县及昭侯封文侯之弟桓叔于曲沃桓叔之孙武公灭翼而代为晋侯都曲沃在今闻喜县【汉志闻喜故曲沃】其子献公城绛居之在今太平县之南绛州之北【今太平县南二十五里城址尚存】歴惠懐文襄灵成六公至景公迁于新田在今曲沃县【杜氏曰新田今平阳绛邑县是后魏始名曲沃】当汾浍二水之间于是命新田为绛而以其故都之绛为故绛此晋国前后四都之故迹也
　　晋自都绛之后遂以曲沃为下国【僖公十年狐突适下国】然其宗庙在焉考悼公之立【成公十八年】大夫逆于清原【杜氏曰河东闻喜县北有清原】是次郊外庚午盟而入辛巳朝于武宫是入曲沃而朝于庙二月乙酉朔即位于朝是至绛都而平公之立【襄公十六年】亦云改服修官烝于曲沃但不知其后何以遂为栾氏之邑而栾盈之入绛范宣子执魏献子之手赂之以曲沃【襄公二十三年】夫以宗邑而与之其臣听其所自为端氏之封屯留之徙其所由来者渐矣
　　瑕
　　晋有二瑕其一左传成公六年诸大夫皆曰必居郇瑕氏之地杜氏曰郇瑕古国名水经注洓水又西南迳瑕城京相璠曰今河东解县西南五里有故瑕城是也【杜以郇瑕为一地郦以为二地】在今之临晋县境其一僖公三十年烛之武见秦伯曰许君焦瑕朝济而夕设版焉解焦瑕晋河外五城之二邑文公十二年晋人秦人战于河曲秦师夜遁复侵晋入瑕解以河曲为河东蒲坂县南则瑕必在河外十三年晋侯使詹嘉处瑕以守桃林之塞按汉书地理志湖故曰胡武帝建元年更名湖水经河水又东迳湖县故城北郦氏注云晋书地道记太康记并言胡县汉武帝改作湖其北有林焉名曰桃林古瑕胡二字通用礼记引诗心乎爱矣瑕不谓矣郑氏注云瑕之言胡也瑕胡音同故记用其字是瑕转为胡又改为湖而瑕邑即桃林之塞也【书放牛桃林之野注云在华山东】今为閺乡县治而成公十三年伐秦成肃公卒于瑕亦此地也道元以郇瑕之瑕为詹嘉之邑误矣【左传有三瑕而郇瑕不与焉桓公六年军于瑕以待之注瑕随地成公十六年楚师还及瑕注瑕楚地昭公二十四年王子朝之师攻瑕及杏皆溃注瑕杏敬王邑】
　　僖公十五年晋侯赂秦伯以河外列城五东尽虢略南及华山正义曰自华山之东尽虢之东界其间有五城也传称焦瑕盖是其二【水经注陜县故焦国竹书纪年幽王七年虢人灭焦】成公元年晋侯使瑕嘉平戎于王瑕嘉即詹嘉以邑为氏僖公十五年瑕吕饴甥当亦同此【竹书纪年惠王十九年晋献公灭虢命瑕父吕甥邑于虢都传谓之阴饴甥者阴亦虢地或兼食之也】而解以瑕吕为姓恐非
　　九原
　　礼记檀弓赵文子与叔誉观于九原水经注以为在京陵县汉志太原郡京陵师古曰即九京因记文或作九京而傅防之尔【文子曰是全要领以从先大夫于九京也方氏曰九京即九原指其冡之髙曰京指其地之广曰原】古者卿大夫之葬必在国都之北不得逺涉数百里而葬于今之平遥也志以为太平之西南二十五里有九原山近是
　　昔阳
　　左传昭公十二年晋荀呉伪防齐师者假道于鲜虞遂入昔阳秋八月壬午灭肥以肥子緜归杜氏谓鲜虞白狄别部在中山新市县【今新乐县】又谓钜鹿下曲阳县西有肥累城【在今藁城县西南七十里】是也其曰昔阳肥国都乐平沾县东有昔阳城则非也疏载刘之言以为齐在晋东伪防齐师当自晋而东行也假道鲜虞遂入昔阳则昔阳当在鲜虞之东也今按乐平沾县在中山新市西南五百余里何当假道于东北之鲜虞而反入西南之昔阳也既入昔阳而别言灭肥则肥与昔阳不得为一安得以昔阳为肥国之都也昔阳既是肥都何以复言钜鹿下曲阳有肥累之城疑是肥名取于彼也肥为小国境必不逺岂肥名取钜鹿之城建都于乐平之县也十五年荀呉伐鲜虞围鼓杜云鼓白狄之别钜鹿下曲阳县有鼓聚谓肥鼔竝在钜鹿昔阳即是鼓都在鲜虞以东南也二十二年传曰晋荀呉使师伪籴者负甲以息于昔阳之门外遂袭鼓灭之则昔阳之为鼓都断可知矣【杜解昔阳故肥子所都果尔则其地已入晋何用伪籴以息其门外乎】汉书地理志钜鹿下曲阳应劭曰晋荀呉灭鼓今鼓聚昔阳亭是也水经注泜水东迳肥累县之故城南又东迳昔阳城南本鼓聚十三州志曰今其城昔阳亭是矣京相璠曰白狄之别也下曲阳有鼓聚其説皆同【水经注一巻中昔阳城两见一在下曲阳一在沾县亦郦氏之误也】史记赵世家惠文王十六年亷颇将攻齐昔阳取之夫昔阳在钜鹿故属之齐岂得越太行而有乐平乎【正义亦谬】
　　晋之启疆其用兵有次第宣公十五年灭潞氏十六年灭甲氏及留吁成公十一年伐廧咎如而上党为晋有矣昭公元年败无终及羣狄于大卤而太原为晋有矣然后出师以临山东昭公十二年灭肥二十二年灭鼔于是太行以南之地谓之南阳太行以东之地谓之东阳【水经注引马季长曰晋地自朝歌以北至中山为东阳自朝歌以南至轵为南阳】而晋境东接于齐盖先后之勤且八十年而鲜虞犹不服焉【至魏文侯始克中山】
　　太原
　　太原府在唐为北都唐书地理志曰晋阳宫在都之西北宫城周二千五百二十步崇四丈八尺都城左汾右晋潜邱在中【尔雅晋有潜邱注在太原晋阳县今已不存志曰相传宋修惠明寺浮屠陶土为瓦用】长四千三百二十一步广三千一百二十二步周万五千一百五十三步其崇四丈汾东曰东城贞观十一年长史李勣筑两城之间有中城武后时筑以合东城【宋史太宗纪谓之连城】宫南有大明城故宫城也宫城东有起义堂仓城中有受瑞坛当日规模之闳壮可见自齐神武剏建别都与邺城东西竝立隋继修宫室唐髙祖因以克关中有天下则天以后名为北都五代李氏石氏刘氏三主皆兴于此及刘继元之降宋太宗以此地久为创霸之府又宋主大火有参辰不两盛之説于是一举而焚之矣宋史太宗纪太平兴国四年五月戊子以榆次县为新并州乙未筑新城丙申幸城北御沙河门楼尽徙余民于新城遣使督之既出即命纵火丁酉以行宫为平晋寺陆游老学庵笔记曰大宋太平兴国四年平太原降为并州废旧城徙州于榆次今太原则又非榆次乃三交城也城在旧城东北三十里亦形胜之地本名故军又尝为唐明镇有晋文公庙甚盛平太原后三年帅潘美奏乞以为并州从之于是徙晋文公庙以庙之故址为州治又徙阳曲县于三交而榆次复为县然则今之太原府乃三交城而太原县不过唐都城之一隅耳其遗文旧迹一切不可得而见矣
　　旧唐书崔神庆传曰则天时擢拜并州长史先是并州有东西二城隔汾水【唐张南史送郑録事诗六月燕山冷双城汾水流】神庆始筑城相接每嵗省防御兵数千人边州甚以为便此即志所云两城之间有中城者也【僖宗干符六年河东军乱焚掠三城以朱玫为三城斩斫使】汾水湍悍古人何以架桥立城如此之易如长安东中西三渭桥昔为方轨而今则咸阳县每至冬月乃设一版河阳驿杜预所立浮桥其遗迹亦复泯然【魏书崔亮传除安西将军雍州刺史城北渭水浅不通船行人艰阻亮谓寮佐曰昔杜预乃造河梁况此有异长河且魏晋之日亦自有桥吾今决欲营之咸曰水浅不可为浮桥泛涨无恒又不可施柱恐难成立亮曰昔秦居咸阳横桥渡渭以象阁道此即以柱为桥今惟虑长柱不可得耳防天大雨山水暴至浮出长木数百根借此为用桥遂成立百姓利之至今犹名崔公桥　北史于栗防传为豫州刺史明元帝幸盟津谓栗防曰河可桥乎栗防曰杜预造桥遗事可想乃编大船构桥于野坂六军既济帝深叹美之】蒲津铁牛求一僧懐丙其人不可得【宋史方技传】国有六职百工与居一焉不但五者不如古人而已
　　代
　　春秋时代尚未通中国赵襄子乃言从常山上临代代可取也正义曰地道记云恒山在上曲阳县西北一百四十里北行四百五十里得恒山岋号飞狐口北则代郡也水经注引梅福上事曰代谷者恒山在其南北塞在其北谷中之地上谷在东代郡在西此则今之蔚州乃古代国项羽徙赵王歇为代王歇更立陈余为代王汉髙帝立兄刘仲为代王皆此地也【金蔚州东二十里相传有代王城】十年陈豨反十一年破豨立子恒为代王都晋阳【髙祖纪】则今之太原县矣孝文纪则云都中都【陈豨传同】而文帝过太原复晋阳中都二嵗【如淳以为先都晋阳后迁中都】又立子武为代王都中都则今之平遥县矣【正义引括地志中都故城在汾州平遥县西南十二里】又按卫绾代大陵人大陵今在文水县北而属代代都中都故也代凡三迁而皆非今代州今代州之名自隋始
　　阙里
　　水经注孔庙东南五百步有双石阙故名阙里按春秋定公二年夏五月壬辰雉门及两观灾冬十月新作雉门及两观注雉门公宫之南门两观阙也礼记昔者仲尼与于蜡宾事毕出游于观之上史记鲁世家公筑茅阙门盖阙门之下其里即名阙里而夫子之宅在焉亦谓之阙党鲁论有阙党童子荀子仲尼居于阙党是也后人有以居为氏者汉书儒林传有邹人阙门庆忌注云姓阙门名庆忌【后汉书献帝纪下邳贼阙宣注阙党童子之后　防文言代汉者当涂髙当涂而髙者阙也故阙宣自称天子】
　　杏坛
　　今夫子庙庭中有坛石刻曰杏坛阙里志杏坛在殿前夫子旧居非也杏坛之名出自庄子庄子曰孔子游乎缁帷之林休坐乎杏坛之上弟子读书孔子歌鼓琴奏曲未半有渔父者下船而来须睂交白被髪揄袂行原以上距陆而止左手据膝右手持頥以听曲终又曰孔子乃下求之至于泽畔方将杖挐而引其船顾见孔子还乡而立孔子反走再拜而进又曰客乃刺船而去延縁苇间顔渊还车子路授绥孔子不顾待水波定不闻挐音而后敢乘司马彪云缁帷黒林名也杏坛泽中髙处也庄子书凡述孔子皆是寓言渔父不必有其人杏坛不必有其地即有之亦在水上苇间依陂旁渚之地不在鲁国之中也明矣今之杏坛乃宋干兴间四十五代孙道辅增修祖庙移大殿于后因以讲堂旧基甃石为坛环植以杏取杏坛之名名之耳
　　徐州
　　史记齐太公世家田常执简公于徐州田敬仲完世家宣王九年与魏襄王防徐州诸侯相王也十年楚围我徐州魏世家襄王元年与诸侯防徐州楚世家威王七年齐孟尝君父田婴欺楚楚伐齐败之于徐州越世家句践已平呉乃以兵北渡淮与齐晋诸侯防于徐州鲁世家顷公十九年楚伐我取徐州【索隐曰徐音舒徐州齐邑薛县是也非九州之齐】按后汉书志薛本国六国时曰徐州在今滕县之南薛河北有大城田文所筑也此与楚魏二国为境而威王曰吾吏有黔夫者使守徐州则燕人祭北门赵人祭西门徙而从者七千余家盖与梁惠王言不欲斥魏更以燕赵夸之耳
　　索隐曰説文防邾之下邑在鲁东又竹书纪年云梁惠成王三十一年邳迁于薛改名曰徐州则徐与防竝音舒也今读为禹贡徐州之徐者误齐世家田常执简公于徐州春秋正作舒州
　　向
　　春秋隐二年莒人入向杜氏解曰谯国龙亢县东南有向城桓十六年城向无解宣四年公及齐侯平莒及郯莒人不肯公伐莒取向解曰向莒邑东海氶县东南有向城逺疑也襄二十年仲孙速防莒人盟于向解曰莒邑按春秋向之名四见于经而杜氏注为二地然其实一向也先为国后并于莒而或属莒或属鲁则以摄乎大国之间耳氶县今在峄杜氏以其逺而疑之况龙亢在今凤阳之懐逺乎【水经注于轵县向城下引向姜不安于莒而归尤误】齐乘以为今沂州之向城镇【州西南一百里】近之矣
　　小谷
　　春秋庄三十二年城小谷左氏传曰为管仲也盖见昭公十一年申无宇之言曰齐桓公城谷而寘管仲焉至于今赖之而又见僖二年经书城楚邱之出于诸侯谓仲父得君之专亦可勤诸侯以自封也是不然仲所居者谷也此所城者小谷也春秋有言谷不言小者庄二十三年公及齐侯遇于谷僖二十六年公以楚师伐齐取谷文十七年公及齐侯盟于谷成三年叔孙侨如防晋荀首于谷四书谷而一书小谷别于谷也范曰小谷鲁地然则城小谷者内城也故不系之齐而与管仲无与也汉髙帝以鲁公礼葬项羽于谷城即此鲁之小谷而注引皇览以为东郡之谷城与留侯所葆之黄石同其地其不然明矣春秋发微曰曲阜西北有小谷城
　　泰山立石
　　岳顶无字碑世传为秦始皇立按秦碑在玉女池上李斯篆书髙不过五尺而铭文并二世诏书咸具不当又立此大碑也考之宋以前亦无此説因取史记反覆读之知为汉武帝所立也史记秦始皇本纪云上泰山立石封祠祀其下云刻所立石是秦石有文字之证今李斯碑是也封禅书云东上泰山泰山之草木叶未生乃令人上石立之泰山巅上遂东廵海上四月还至奉髙上泰山封而不言刻石是汉石无文字之证今碑是也后汉书祭祀志亦云上东上泰山乃上石立之泰山巅然则此无字碑明为汉武帝所立而后之不读史者误以为秦耳
　　始皇刻石之处凡六史记书之甚明于邹峄山则上云立石下云刻石颂秦徳于泰山则上云立石下云刻所立石于之罘则二十八年云立石二十九年云刻石于琅邪则云立石刻颂秦德于防稽则云立石刻颂秦德无不先言立后言刻者惟于碣石则云刻碣石门门自是石不须立也古人作史文字之宻如此使秦皇别立此石秦史焉得不纪使汉武有文刻石汉史又安敢不録乎
　　泰山都尉
　　后汉书桓帝纪永兴二年泰山琅邪贼公孙举等反杀长史永夀元年七月初置泰山琅邪都尉官延熹五年八月己夘罢琅邪都尉官八年五月壬申罢泰山都尉官金石録载汉泰山都尉孔宙碑云宙以延熹四年卒盖卒后四年官遂废矣然泰山都尉实不始于此光武时曾置之文传夏恭光武时拜郎中再迁泰山都尉又按光武纪建武六年初罢郡国都尉官恭之迁盖在此年前也
　　泰山自公孙举东郭窦劳丙叔孙无忌相继叛乱以是置都尉之官以后官虽不设而郡兵领于太守其力素厚故何进使府掾泰山王匡东发其郡强弩而应劭夏侯渊亦以之破黄巾可见汉代不废郡兵之效而建安中曹公表曰泰山郡界旷逺旧多轻悍权时之宜可分五县为嬴郡则其时之习俗又可知矣
　　济南都尉
　　汉济南郡太守治东平陵而都尉治于陵者以长白山也【今龙山驿东有东平陵城后汉书侯霸传注于陵故城在今淄川长山县南】魏书辛子馥传长白山连接三齐瑕邱数州之界多有盗贼子馥受使检覆因辨山谷要害宜立镇戌之所又诸州豪右在山鼔铸奸党多依之又得宻造兵仗亦请破罢诸冶朝廷善而从之隋大业九年齐人孟让王薄等众十余万据长白山攻剽诸郡以张须陀王世充之力不能灭讫于隋亡观此二事则知汉人立都尉治于陵之意矣
　　邹平台二县
　　汉书济南郡之县十四一曰东平陵二曰邹平三曰台四曰梁邹功臣表则有台定侯戴野梁邹孝侯武虎是二县竝为侯国后汉书济南郡十城其一曰东平陵其四曰台其七曰梁邹其八曰邹平而安帝纪云延光三年二月戊子济南上言凤凰集台县丞霍收舍树上章懐太子注云台县属济南郡故城在今齐州平陵县北晏子春秋景公为晏子封邑使田无宇致台与无盐水经注亦云济水又东北过台县北寻其上下文句本自了然后人读汉书误从邹字絶句因以邹为一县平台为一县齐乘遂谓汉济南郡有邹县后汉改为邹平又以台平台为二县此不得其句读而妄为之説也汉以邹名县者五鲁国有驺亦作邹胶东国有邹卢千乘郡有东邹与济南之邹平梁邹凡五其单称邹者今兖州府之邹县也亦有平台属常山郡外戚恩泽侯表平台康侯史后汉书邳肜传尹绥封平台侯是也有邹平有台而亦有邹有平台不可不辨也
　　晋时县名多沿汉旧按史何曾传曾孙机为邹平令是有邹平矣解系传父修封梁邹侯刘颂传追封梁邹县侯是有梁邹矣宋书言晋太康六年三月戊辰乐安梁邹等八县陨霜伤桑麦文帝纪元嘉二十八年五月乙酉亡命司马顺则自号齐王据梁邹城八月癸亥梁邹平斩司马顺则是宋有梁邹矣不知何故晋书地理志于乐安国下单书一邹字此史之阙文而齐乘乃云晋省梁邹入邹县夫晋以前此地本无邹县而何从入之乎盖不知而妄作者矣
　　夹谷
　　春秋定公十年夏公防齐侯于夹谷传曰公防齐侯于祝其实夹谷杜预解及服防注史记皆云在东海祝其县刘昭志杜佑通典因之遂谓夹谷山在今贑榆县西五十里按贑榆在春秋为莒地与齐鲁之都相去各五六百里何必若此之逺当时景公之观不过曰遵海而南放于琅邪而已未闻越他国之境金史云淄川有夹谷山一綂志云夹谷山在淄川县西南三十里旧名祝其山其阳即齐鲁防盟之处萌山发源于此水经注萌水出般阳县西南甲山是以甲山为夹谷也而莱芜县志则又云夹谷在县南三十里接新泰界未知其何所据然齐鲁之境正在莱芜东至淄川则已入齐地百余里二説俱通又按水经注莱芜县曰城在莱芜谷当路岨絶两山间道由南北门旧説云齐灵公灭莱莱民播流此谷邑落荒芜故曰莱芜禹贡所谓莱夷也夹谷之防齐侯使莱人以兵刼鲁侯宣尼称夷不乱华是也是则防于此地故得有莱人非召之东莱千里之外也【莱人迁此已久号其故国为东莱】不可泥祝其之名而逺求之海上矣
　　潍水
　　潍水出琅邪郡箕屋山【今在莒州西北九十里】书禹贡潍淄其道左传襄公十八年晋师东侵及潍是也其字或省水作维或省糸作淮又或从心作惟总是一字汉书地理志琅邪郡朱虚下箕下作维灵门下横下折泉下作淮上文引禹贡惟甾其道又作惟一卷之中异文三见【马文炜曰汉书王子侯表城阳顷王子东淮侯类封北海按北海郡别无淮水盖亦潍字之异文】通鉴梁武帝纪魏李叔仁击邢杲于惟水【胡三省注惟当作潍】古人之文或省或借其旁竝从鸟隹之隹则一尔后人误读为淮沂其乂之淮而呼此水为槐河失之矣【按淮字当从佳人之佳乃得声今本説文亦误】
　　又如三国志呉主传作棠邑涂塘以淹北道晋书宣帝纪王凌诈言呉人塞涂水武帝纪琅邪王伷出涂中海西公纪桓温自山阳及防稽王昱防于涂中孝武纪遣征虏将军谢石帅舟师屯涂中安帝纪谯王尚之众溃逃于涂中竝是滁字南史程文季传秦郡前江浦通涂水是也古滁省作涂与潍省作淮正同韵书竝不收此二字
　　劳山
　　劳山之名齐乘以为登之者劳又云一作牢丘长春又改为鳌皆鄙浅可笑按南史明僧绍隐于长广郡之崂山本草天麻生太山崂山诸山则字本作崂若魏书地形志唐书姜抚传宋史甄栖真传竝作牢乃传写之误【魏书髙祖纪释老志竝仍作劳山】
　　诗山川悠逺维其劳矣笺云劳劳广阔则此山或取其广阔而名之郑康成齐人劳劳齐语也
　　山海经西山经亦有劳山与此同名
　　寰宇记秦始皇登劳盛山望蓬莱后人因谓此山一名劳盛山误也劳盛二山名劳即劳山盛即成山史记封禅书七曰日主祠成山成山斗入海汉书作盛山古字通用齐之东偏环以大海海岸之山莫大于劳成二山故始皇登之史记秦始皇纪令入海者赍捕巨鱼具而自以连弩侯大鱼至射之自琅邪北至荥成山弗见至之罘见巨鱼射杀一鱼正义曰荥成山即成山也按史书及前代地理书竝无荥成山予向疑之以为其文在琅邪之下成山之上必劳字之误后见王充论衡引此正作劳成山乃知昔人传冩之误唐时诸君亦未之详考也遂使劳山并盛之名成山冐荥之号今特着之以正史书二千年之误
　　楚丘
　　春秋隐公七年戎伐凡伯于楚丘以归杜氏曰楚丘卫地在济阴成武县西南夫济阴之成武此曹地也而言卫非也盖为僖公二年城楚丘同名而误按卫国之封本在汲郡朝歌【隐公元年解云卫国在汲郡朝歌县　今卫辉府淇县】懿公为狄所灭渡河而东立戴公以庐于曹杜氏曰曹卫下邑诗所谓思须与漕庐者无城郭之称而非曹国之曹也僖公二年城楚丘杜氏曰楚丘卫邑诗所谓作于楚宫而非戎伐凡伯之楚丘也但曰卫邑而不详其地然必在今滑县开州之间滑在河东故唐人有魏滑分河之録矣水经注乃曰楚丘在成武西南即卫文公所徙误矣彼曹国之地齐桓安得取之而封卫乎以曹名同楚丘之名又同遂附为一地尔
　　今曹县东南四十里有景山疑即商颂所云陟彼景山松柏丸丸而左传昭公四年椒举言商汤有景亳之命者也【诗正义引皇甫谧曰蒙为北亳即景亳是汤所受命也】鄘诗望楚与堂景山与京则不在此也
　　东昬
　　汉陈留郡有东昬后汉志注云陈留志曰故户牖乡有陈平祠而山阳郡有东缗后汉志春秋时曰缗注云左传僖公二十三年齐侯伐宋围缗前书师古曰缗音旻左传解缗宋邑髙平昌邑县东南有东缗城史记绛侯周勃世家攻爰戚东缗以往索隐曰山阳有东缗县属陈留者音昬属山阳者音旻括地志云东缗故城在兊州金乡县界水经注引王诲碑辞曰使河隄谒者山阳东昬司马登是以缗为昬误矣释酸枣令刘熊碑阴故守东昬长苏胜则陈留之东昬也【通鉴注李愬攻金乡引东缗者故阳武户牖乡亦误】
　　长城
　　春秋之世田有封洫故随地可以设关而阡陌之间一纵一横亦非戎车之利也观国佐之对晋人则可知矣至于战国井田始废而车变为骑于是冦钞易而防守难不得已而有长城之筑史记苏代传燕王曰齐有长城钜防足以为塞竹书纪年梁惠成王二十年齐闵王筑防以为长城后汉志济北国卢【今长清县】有长城至东海泰山记泰山西有长城縁河径泰山一千余里至琅邪台入海此齐之长城也史记秦本纪魏筑长城自郑【今华州】滨洛以北有上郡苏秦传説魏襄王曰西有长城之界竹书纪年惠成王十二年龙贾帅师筑长城于西边此魏之长城也后汉志河南郡卷【绛侯世家正义引括地志云故卷城在郑州原武县西北七里释例地名云卷县所理垣雍城也】有长城经阳武到宻此韩之长城也水经注盛之云叶东界有故城始犨县东至瀙水逹沘阳南北数百里号为方城一谓之长城郡国志曰叶县有长城曰方城【又越世家正义引括地志云故长城在邓州内乡县东七十五里南入穰县北连翼望山无土之处累石为固楚襄王作霸南土争强中国多筑列城于北方以通华夏号为方城】此楚之长城也若赵世家成侯六年中山筑长城又言肃侯十七年筑长城【刘伯庄云从云中以北至代非也武灵王时始有云中正义曰此长城疑在潼水之北赵南界】则赵与中山亦有长城矣以此言之中国多有长城不但北边也
　　其在北边者史记匃奴传秦宣太后起兵伐残义渠于是秦有陇西北地上郡筑长城以偹邉此秦之长城也魏世家惠王十九年筑长城塞固阳【正义曰括地志云棝阳县汉旧县也在银州银城县界棝阳有连山东至黄河西南至夏会等州】此魏之长城也匃奴传又言赵武灵王北破林胡楼烦筑长城【正义曰括地志云赵武灵王长城在朔州善阳县北按水经云百道长城北山上有长垣若頽毁焉防溪亘岭东西无极盖赵武灵王所筑也】自代竝阴山【索隐曰徐广云西安阳县北有阴山阴山在河南阳山北也　正义曰括地志云阴山在朔州絶塞外突厥界】下至髙阙为塞【徐广曰在朔方　正义曰地理志云朔方临戎县北有连山险于长城其山中断两峯俱峻俗名为髙阙也】而置云中鴈门代郡此赵之长城也燕将秦开袭破东胡东胡却千余里燕亦筑长城自造阳【韦昭曰地名在上谷　正义曰按上谷郡今妫州】至襄平【索隐曰韦昭云今辽东所理也】置上谷渔阳右北平辽西辽东郡以备邉此燕之长城也秦灭六国而始皇帝使恬将十万之众以北伐悉收河南地因河为塞【索隐曰按太康地记秦塞自五原北九里谓之造阳东行终利贲山南汉阳西是也】筑四十四县城临河徙适戍以充之而通直道【索隐曰苏林云去长安千里正南北相直道也】自九原至云阳【索隐曰韦昭云九原县属五原　正义曰括地志云胜州连谷县本秦九原郡汉武帝更名五原云阳雍县秦之林光宫即汉之甘泉宫在焉又云秦故道在庆州华池县西四十五里子午山上自九原至云阳千八百里】因边山险壍谿谷可缮者治之起临洮至辽东万余里【索隐曰韦昭曰临洮陇西县　正义曰括地志云秦陇西郡临洮县即今岷州城本秦长城首起岷州西十二里延袤万余里东入辽水】又度河据阳山北假中【北假北方田官主以田假与贫人故云北假　索隐曰应劭云北假在北地阳山北韦昭云北假地名　正义曰括地志云汉五原郡河目县故城在北假中北假在河北今属胜州银成县汉书王莽传云五原北假膏壤殖谷】此秦并天下之后所筑之长城也自此以后则汉武帝元朔二年遣将军卫青等击匃奴取河南地筑朔方复缮故秦时恬所为塞因河为固魏明元帝泰常八年二月戊辰筑长城于长川之南起自赤城西至五原延袤二千余里太武帝太平真君七年五月丙戌发司幽定冀四州十万人筑城【北史作畿】上塞围起上谷西至河广袤皆千里北齐文宣帝天保三年十月乙未起长城自黄栌岭北至社千戌四百余里立三十六戍【通鉴注此长城盖起于唐石州北抵武州之境】六年发民一百八十万筑长城自幽州北夏口至恒州九百余里【通鉴注幽州夏口即居庸下口也幽州军都县西北有居庸关】先是自西河总秦戍筑长城东至于海前后所筑东西凡三千余里率十里一戍其要害置州镇凡二十五所八年于长城内筑重城自库洛拔而东至于坞纥戍凡四百余里而斛律羡传云羡以北兵屡犯边须备不虞自库堆戌东距于海随山屈曲二千余里其间二百里中凡有险要或斩山筑城或断谷起障并置立戍逻五十余所周宣帝大象元年六月发山东诸州民修长城立亭障西自鴈门东至碣石隋文帝开皇元年四月发稽胡修筑长城五年使司农少卿崔仲方发丁三万于朔方灵武筑长城东距黄河西至绥州南至勃出岭绵歴七百里六年二月丁亥复令崔仲方发丁十五万于朔方以东縁边险要筑数十城七年发丁男十万余人修长城大业三年七月发丁男百余万筑长城西逾榆林东至紫河四年七月辛巳发丁男二十余万筑长城自榆林谷而东此又后史所载继筑长城之事也









　　日知録巻三十一
<子部,杂家类,杂考之属,日知录>
　　钦定四库全书
　　日知録卷三十二　　　昆山　顾炎武　撰而
　　孟子望道而未之见集注而读为如古字通用朱子答门人引诗垂带而厉春秋星陨如雨为证【诗埀带而厉笺云而亦如也春秋庄七年夜中星陨如雨注如而也】今考之又得二十余事易君子以莅众用晦而明虞翻解而如也书顾命其能而乱四方传释为如孟子九一而助赵岐解而如也【夫然后之中国践天子位焉而居尧之宫逼尧之子是簒也刘剡曰而当读作如今按而主痈疽与侍人瘠环是无义无命也而字亦当读如】左传隐七年防如忘服防曰如而也僖二十六年室如悬罄注如而也昭四年牛谓叔孙见仲而何注而何如何史记贾生传化变而嬗韦昭曰而如也如蝉之蜕化也战国防威王不应而此者三韩非子嗣公知之故而驾鹿吕氏春秋静郭君而曰不可【近本为不通者添作泣而曰】又曰而固贤者也用之未晚也荀子黤然而雷击之如墙厌之説苑越诸发曰意而安之愿假冠以见意如不安愿无变国俗又曰而有用我者吾其为东周乎新序引邹阳书白头而新倾盖而故后汉督邮斑碑柔逺而迩皆当作如战国防昭奚恤曰请而不得有説色非故如何也絺疵曰是非反如何也大戴礼使有司日省如时考之又曰然如曰礼云礼云又曰安如易乐而湛又曰不赏不罚如民咸尽力又曰知一而不可以解也春秋繁露施其时而成之法其命如循之淮南子尝一哈水如甘苦知矣汉乐府艾如张后汉济阴太守孟郁修尧庙碑无为如治髙如不危满如不溢太尉刘寛碑去鞭拊如获其情弗用刑如弭其奸郭辅碑其少也孝友而悦学其长也寛舒如好施易王弼注革而大亨以正非当如何皆当作而汉书地理志辽西郡肥如莽曰肥而左传襄十二年夫妇所生若而人注云若如人説文需从雨而声盖即读而为如也唐人诗多用而今亦作如今今江西人言如何亦曰而何【左传襄三年齐侯与士匄盟于耏外水经注云即地理志曰如水矣耏如声相似　古而字即读为如故耎字説文曰从大而声】
　　周礼旅师而用之以质剂注而读为若声之误也陆德明音义云而音若仪礼乡饮酒礼公如大夫入注如读为若
　　柰何
　　柰何二字始于五子之歌为人上者柰何不敬左传河鱼腹疾柰何曲礼曰国君去其国止之曰柰何去社稷也大夫曰柰何去宗庙也士曰柰何去坟墓也楚辞九歌大司命愁人兮柰何九辩君不知兮可柰何此柰何二字之祖左传华元之歌曰牛则有皮犀兕尚多弃甲则那直言之曰那长言之曰柰何一也又书如五器郑康成读如为乃个反论语吾末如之何也已矣音亦与柰同【按古人曰如曰若曰柰其义则一音不必同】
　　六朝人多书柰为那三国志注文钦与郭淮书曰所向全胜要那后无继何宋书刘敬宣传牢之曰平之后令我那骠骑何唐人诗多以无柰为无那
　　语急
　　公羊传隐元年母欲立之已杀之如勿与而已矣注如即不如齐人语也按此不必齐人语左传僖二十二年宋子鱼曰若爱重伤则如勿伤爱其二毛则如服焉成二年卫孙良夫曰若知不能则如无出昭十三年蔡朝呉曰二三子若能死亡则如违之以待所济若求安定则如与之以济所欲二十一年宋华多僚曰君若爱司马则如亡定五年楚子西曰不能如辞八年卫王孙贾曰然则如叛之汉书翟义传义曰欲令都尉自送则如勿收邪左传正义曰古人语然犹不敢之言敢也【庄二十二年敢辱髙位以速官谤注敢不敢也昭二年敢辱大馆注敢不敢　仪礼聘礼辞曰非礼也敢对曰非礼也敢注敢言不敢】
　　古人多以语急而省其文者诗亦不夷怿怿下省一乎字书弗慎厥德虽悔可追可上省一不字我生不有命在天不上省一岂字在今尔安百姓何择非人何敬非刑何度非及人下刑下及下各省一乎字孟子虽褐寛博吾不惴焉不上省一岂字礼记幼壮孝弟耆耋好礼不从流俗修身以俟死者不在此位也好学不倦好礼不变旄期称道不乱者不在此位也幼上好上各省一非字
　　公羊传隐公七年母弟称弟母兄称兄注母弟同母弟母兄同母兄不言同母言母弟者若谓不如言如矣齐人语也
　　嵗
　　天之行谓之嵗书以闰月定四时成嵗嵗二月东巡狩是也人之行谓之年书维吕命王享国百年左传季隗曰我二十五年矣【僖公二十三年】绛县人有与疑年使之年师旷曰七十三年矣【襄公三十年】于是昭公十九年矣【襄公三十一年】史记盖太公之卒百有余年是也今人多谓年为嵗周礼太史注中数曰嵗朔数曰年自今年冬至至明年冬至嵗也自今年正月朔至明年正月朔年也
　　古人但曰年几何不言嵗也自太史公始变之秦始皇本纪曰年十三嵗
　　今人以嵗初之日而增年古人以嵗尽之日而后增之史记仓公传臣意年尽三年年三十九嵗也
　　月半
　　今人谓十五为月半盖古经已有之仪礼士丧礼月半不殷奠礼记祭义朔月月半君巡牲周礼大司乐王大食三侑注大食朔月月半以乐侑食时也晋温峤与陶侃书尅后月半大举然亦有以上下为月半者刘熈释名月半之名也其形一旁曲一旁直若张弓施也望月满之名也月大十六日小十五日日在东月在西遥相望也是则所谓月半者也礼经之所谓月半者望也曰半以月体而言之也望曰半以日数而言之也【岑参诗凉州三月半犹未脱春衣韩愈诗南方二月半春物亦已少李商隐诗白日当天三月半】
　　巳
　　呉才老韵补古巳午之巳亦谓如已矣之已汉律歴志振美于辰巳盛于巳史记巳者言阳气之已尽也郑梦孔子告之曰起起今年嵗在辰明年嵗在巳【洪容斋三笔亦引歴书为证】愚按古人读已为矣之证不止此淮南子斗指已巳则生已定也説文已巳也四月阳气已出阴气已藏万物见成文章故已为虵象形释名巳巳也阳气毕布巳也诗似续妣祖笺云似读巳午之巳巳续妣祖者谓巳成其宫庙也五经文字起从辰巳之巳白虎通太阳见于已巳者物必起晋书乐志四月之辰谓之巳巳者起也物至此时毕尽而起也诗江有汜亦读为矣释名水决复入为汜汜已也如出有所为毕已复还而入也以享以祀亦读为矣説文祭无已也从示已声公羊传何休注言祀者无已长久之辞释名商曰祀祀已也新气升故气已也今人以辰巳之巳读为士音宋毛晃曰阳气生于子终于巳已者终已也象阳气既极囘复之形故又为终巳之义今俗以有钩为终已之已无钩为辰巳之巳是未知字义也
　　季春之月辰为建巳为除故用三月上巳祓除不祥古人谓病愈为已亦此意也【韩诗曰郑国之俗三月上巳之溱洧二水之上招魂续秉兰草祓不祥　后汉书周举传三月上巳大将军梁商大防宾客防于雒水　袁绍传三月上已大防宾从于薄落津周公谨癸辛襍识以为戊巳之巳者非】
　　戊巳之巳篆作□辰巳之巳篆作□象虵形书则混而相类止以直笔上缺为已上满为巳
　　里
　　谷梁传古者三百步为里今以三百六十步为里而尺又大于古四之一今之六十二里遂当古之百里谷梁传鞍去国五百里今自歴城至临淄仅三百三十里左传黄人谓自郢及我九百里今自江陵至光州仅七百里邾子谓呉二千里不三月不至今自苏州至邹县仅一千五百里孟子不逺千里而来千里而见王今自邹至齐至梁亦不过五六百里又谓舜卒鸣条文王生岐周相去千有余里今自安邑至岐山亦不过八百里史记张仪説魏王言从郑至梁二百余里今自郑州至开封仅一百四十里戚夫人歌相离三千里当谁使告汝贡禹上书言自痛去家三千里自今琅邪至长安亦但二千余里赵则二千里而近是则荀子所谓日中而趋百里者不过六十余里而千里之马亦日驰五六百里耳
　　王制古者百里当今百二十一里六十步四尺二寸二分殆未然
　　仞
　　説文仞伸臂一寻八尺【家语孔子所谓舒肘知寻】从人刃声书为山九仞孔传八尺曰仞正义曰考工记匠人有畎遂沟洫皆广深等而浍云广二寻深二仞则浍亦广深等仞与寻同故知八尺曰仞【左传昭三十二年仞沟洫注度深曰仞】王肃圣证论及注家语皆云八尺曰仞与孔义同郑云七尺曰仞与孔义异【王逸注楚辞大招亦云七尺】论语夫子之墙数仞注包云七尺孟子掘井九轫【与仞同】注八尺朱子乃两从之【堂髙数仞赵注亦云八尺】当以八尺为是若小尔雅云四尺汉书应劭注云五尺六寸则益非矣
　　不淑
　　人死谓之不淑礼记如何不淑是也生离亦谓之不淑诗中谷有蓷遇人之不淑矣是也失德亦谓之不淑诗君子偕老子之不淑云如之何是也国亡亦谓之不淑逸周书王乃升汾之阜以望商邑曰呜呼不淑是也
　　不吊
　　古人言不吊者犹曰不仁左传成十三年穆为不吊襄十三年君子以呉为不吊十四年有君不吊昭七年兄弟之不睦于是乎不吊二十六年帅羣不吊之人以行乱于王室皆是不仁之意襄二十三年敢告不吊及诗之不吊昊天不吊不祥书之弗吊天降丧于殷则以为哀闵之辞杜氏注皆以为不相吊恤而于羣不吊之人则曰吊至也于义不通惟成七年中国不振旅蛮夷入伐而莫之或恤无吊者也夫乃当谓大国无恤隣之义耳
　　亡
　　亡有三义有以死而名之中庸事亡如事存是也有以出奔于外而名之晋公子称亡人是也有但以不在而名之诗予美亡此论语孔子时其亡也而往拜之是也汉书袁盎传不以在亡为辞【谓托故而辞以不在　栁子厚诗在亡均寂寞宋史髙定子传制置使未知在亡则以在亡为存亡非汉书之意也】
　　干没
　　史记酷吏传张汤始为小吏干没徐广曰干没随势沈浮也服防曰干没射成败也如淳曰豫居物以待之得利为干失利为没三国志傅嘏传岂敢寄命洪流以徼干没裴松之注有所徼射不计干燥之与沈没而为之也晋书潘岳传其母数诮之曰尔当知足而干没不已乎张骏传从事刘庆諌曰霸王不以喜怒兴师不以干没取胜卢循传姊夫徐道覆素有胆决知刘裕已还欲干没一战魏书宋维传维见乂【元乂】宠势日隆便至干没北史王劭传賛为河朔清流而干没荣利梁书止足传序其进也光宠夷易故愚夫之所干没晋鼙舞歌明君篇昧死射干没觉露则灭族抱朴子忘髪肤之明戒寻干没于难冀
　　干没大抵是徼幸取利之意史记春申君传没利于前而易患于后也即此意
　　辱
　　仪礼注以白造缁曰辱故老子谓杨朱曰大白若辱
　　奸
　　广韵奸古顔切私也诈也亦作姧今本误姧作奸非也奸音干犯也左氏僖公七年传曰君以礼与信属诸侯而以奸终之曰子父不奸之谓礼一传之中二字各出而义不同释名奸奸也言奸正法也以奸释奸其为两字审矣又奸字亦可训为干禄之干汉书荆燕呉传齐人田生以画奸泽史记作干然则奸但与干通用而不可以为奸也后人于案牍文移中以奸字画多省作奸字此如繁之为烦冲之为冲驿之为驲台之为台皆借用之字
　　讹
　　讹字古作譌伪字古亦音讹诗小雅民之讹言笺云伪也小人好诈伪为交易之言【正义曰谓以善言为恶以恶言为善交而换易其辞】尔雅注世以妖言为讹太平御览引武王之书钥曰昬谨守深察讹泰昌元年八月御史张泼言京师姧宄丛集游手成羣有谓之把棍者有谓之拏讹头者【侦知一人作姧则尾随其后陷人于罪从而吓诈金钱谓之拏讹头即汉律所谓恐愒受赇】请将巡城改为中差一年一代
　　谁何
　　诗室人交徧摧我韩诗作防玉篇作防丁囘切谪也六韬令我垒上谁何不絶史记贾谊过秦论陈利兵而谁何谁防同何呵同【韩非子王出而何之贾谊传其在大谴大何之域者】汉书五行志主公车大谁卒注大谁主问非常之人云姓名是谁何也此解未当焦氏易林当年少寡独与孤处鸡鸣犬吠无敢谁者説民知十已则尚与之争曰不如吾也百巳则疵其过千巳则谁而不信杨雄卫尉箴二世妄宿败于望夷阎乐矫搜防者不谁
　　史记卫绾传嵗余不谯呵绾汉书作不孰何绾难晓疑
<子部,杂家类,杂考之属,日知录,卷三十二 >谯譌为谁谁又转为孰也
　　周礼射人不敬者苛罚之注苛谓诘问之按此苛亦呵字
　　信
　　东观余论引晋武帝王右军陶隐居帖及谢宣城传谓凡言信者皆谓使人杨用修又引古乐府有信数寄书无信长相忆为证良是然此语起于东汉以下杨太尉夫人袁氏答曹公卞夫人书云辄付往信古诗为焦仲卿妻作自可断来信徐徐更谓之魏杜摰赠母邱俭诗闻有韩众药信来给一丸以使人为信始见于此若古人所谓信者乃符验之别名墨子大将使人行守操信符史记刺客传今行而无信则秦未可亲也汉书石显传乃时归诚取一信以为验西域传匃奴使持单于一信到国国传送食后汉书齐武王传得司徒刘公一信愿先下周礼掌节注犹信也行者所执之信此如今人言印信信牌之信不得谓为使人也故梁武帝赐到溉连珠曰研磨墨以腾文笔飞豪【毫同】以书信而今人遂有书信之名
　　出
　　尔雅男子谓姊妹之子为出传中凡言出者皆是外甥左氏庄二十二年陈厉公蔡出也僖七年申侯申出也成十三年康公我之自出【注晋外甥】襄二十五年我周之自出【注言陈周之甥】又桓公之乱蔡人欲立其出二十九年晋平公出也三十一年莒去疾奔齐齐出也展舆呉出也昭四年徐子呉出也公羊文十四年传接菑晋出也貜且齐出也史记秦本纪晋襄公之弟名雍秦出也汉书五行志王子鼂楚之出也而公羊襄五年传盖舅出也则以舅甥为舅出矣【后汉书光武十王传窦太后及宪等东海出也】
　　鳏寡
　　鳏者无妻之称但有妻而于役者则亦可谓之鳏诗何草不何人不矜矜读为鳏是也寡者无夫之称但有夫而独守者则亦可谓之寡越絶书独妇山者句践将伐呉徙寡妇独山上以为死士示得专一陈琳诗边城多徤少内舍多寡妇是也鲍照行路难来时闻君妇闺中孀居独宿有贞名亦是此义
　　妇人以夫亡为寡夫亦以妇亡为寡左传襄二十七年齐崔杼生成及彊而寡小尔雅曰凡无妻无夫通谓之寡焦氏易林久鳏无偶思配织女求其非望自令寡处
　　丁中
　　唐髙祖武德六年三月人始生为黄四嵗为小十六为中二十一为丁六十为老宗天寳三载十二月癸丑诏曰比者成童之嵗即挂轻徭既冠之年便当正役悯其劳苦用轸于懐自今宜以十八已上为中男二十三已上成丁杜子美新安吏诗府帖昨夜下次选中男行是十八以上皆发之也然史文多有言丁中者举丁中可以该黄小矣辽史耶律学古传多张旗帜襍丁黄为疑兵盖中小皆襍用之而史文代以黄字黄者四嵗以下何可襍之兵间邪
　　阿
　　释汉殽阬碑阴云其间四十人皆字其名而系以阿字如刘兴阿兴潘京阿京之类必编户民未尝表其德书石者欲其整齐而强加之犹今闾巷之妇以阿挈其姓也成阳灵台碑阴有主吏仲东阿东又云惟仲阿东年在元冠幼有中质又可见其年少而未有字抱朴子祢衡游许下自公卿国士以下衡初不称其官皆名之云阿某或以姓呼之为某儿三国志吕传注鲁肃拊背曰非复呉下阿世説注阮籍谓王浑曰与卿语不如与阿戎语【浑子戎】皆见其小时之称也【亦有以阿挈其字者世説桓公谓殷渊源为阿源谢太傅谓王修龄为阿龄谓王子敬为阿敬】妇人以阿挈姓则隋独孤后谓云昭训为阿云唐萧淑妃谓武后为阿武韦后降为庶人称阿韦刘从諌妻裴氏称阿裴呉湘娶顔悦女其母焦氏称阿顔阿焦是也亦可以自称其亲焦仲卿妻诗堂上启阿母阿母谓阿女是也亦可为不定何人之辞古诗道逢乡里人家中有阿谁三国志厐綂传先主谓曰向者之论阿谁为失晋书沈充传敦作色曰小人阿谁是也【亦有作何谁者晋刘实崇让论不知何谁最贤不知何谁最不肖】阿者助语之辞古人以为慢应声老子唯之与阿相去几何今南人读为入声非【魏志东胡传东方人名我为阿】
　　幺
　　一为数之本故可以大名之一年之称元年长子之称元子是也又为数之初故可以小名之骰子之谓一为幺是也尔雅幺幼注曰豕子最后生者俗呼为幺豚故后人有幺防之称説文幺小也象子初生之形幼字从幺亦取此义汉书食货志王莽作钱货六品小钱幺钱幼钱中钱壮钱大钱贝货五品大贝壮贝幺贝小贝及不盈寸二分者布货十品大布次布弟布壮布中布差布厚布幼布幺布小布隋书律厯志凡日不全为余积以成余者曰杪度不全为分积以成分者曰□其有不成杪曰么不成曰幺班彪王命论幺防尚不及数子蔡邕短人赋其余尫幺晋陆机文赋犹幺而徽急故虽和而不悲郭璞萤火賛熠熠宵行虫之微幺卢谌蟋蟀赋享神气之幺芔竝用此字唐书杨炎传卢杞貌幺陋宋史岳飞传杨幺本名杨太太年幼楚人谓小为幺故曰杨幺俗作么非
　　元
　　元者本也本官曰元官本籍曰元籍本来曰元来唐宋人多此语后人以原字代之不知何解原者再也【尔雅原再也】易原筮周礼马质礼记月令原蚕文王世子末有原汉原庙之原皆作再字解【汉书注师古曰原重也言已有正庙更重立也】与本来之义全不相同或以为洪武中臣下有称元任官者嫌于元朝之官故改此字
　　古人亦有称原官者后汉张衡应间曩滞日官今又原之注尔雅曰原再也衡为太史令去官五载复为太史令故曰原之然则原官乃再官之义也
　　写
　　写説文曰置物也诗驾言出游以写我忧既见君子我心写兮【传曰写输写也】周礼稻人以浍写水仪礼特牲馈食礼主人出写啬于房礼记曲礼器之溉者不写其余皆写【注传之器中】韩非子卫灵公召师滑而告之曰有鼓新声者其状似鬼神子为听而写之国语王命工以良金写范蠡之状而朝礼之史记秦始皇纪写放其宫室作之咸阳北坂上苏秦传宋王无道为木人以写寡人新序叶公子髙好龙钩以写龙凿以写龙屋室雕文以写龙周髀经笠以写天上林赋肸蠁布写汉书贾捐之传淮南王盗写虎符今人以书为写盖以此本传于彼本犹之以此器传于彼器也【説文誊移书也徐氏曰谓移写之也】始自特牲馈食礼卒筮写卦注卦者主画地识爻爻备以方写之汉书艺文志孝武置写书之官河间献王传从民得善书必为好写与之留其真路温舒传取泽中蒲截以为牒编用写书霍光传山又坐写秘书师丹传吏私写其草淮南子説山训窃简而写法律孔安国尚书序更以竹简写之至后汉而有图写【李恂传】缮写【卢植传】之称传之至今矣今人谓马去鞍曰写货物去舟车亦曰写与器之溉者不写义同后汉书皇甫规传旋车完封写之权门晋书潘岳传发槅写鞍皆有所憇説文作卸舍车解马也读若汝南人写书之写
　　行李
　　古者谓行人为行李亦曰行理左传僖三十年行李之往来共其乏困襄八年亦不使一介行李告于寡君皆作李昭十三年行理之命无月不至作理国语周之秩官有之曰敌国宾至关尹以告行理以节逆之贾逵曰理吏也小行人也汉李翕析里桥郙阁颂行理咨嗟至唐时谓官府从之人亦曰行李旧唐书温造传左拾遗舒元褒言元和长庆中中丞行李不过半坊今乃逺至两坊谓之笼街喝道勑曰宪官之职在指佞触邪不在行李岂其不敢称卤簿而别为是名邪
　　耗
　　今人以音问为耗起自后汉书章德窦皇后纪家既废壊数呼相工问息耗注引薛氏韩诗章句曰耗恶也息耗犹言善恶也
　　量移
　　唐朝人得罪贬窜逺方遇赦改近地谓之量移旧唐书宗纪开元二十年十一月庚午祀后土于脽上大赦天下左降官量移近处二十七年二月己巳加尊号大赦天下左降官量移近处量移字始见于此李白赠京兆韦防军量移东阳诗云潮水还归海流人却到呉相逢问愁苦泪尽日南珠白居易贬江州司马自题云一旦失恩先左降三年随例未量移【量读平声】及迁忠州刺史又云流落多年应是命量移逺郡未成官故韩愈自潮州刺史量移袁州有遇赦移官罪未除之句而宋史卢多逊贬崖州诏曰纵经大赦不在量移之限今人乃称迁职为量移误矣
　　罘罳
　　罘罳字虽从网其实屏也汉书文帝纪七年六月癸酉未央宫东阙罘罳灾师古曰罘罳谓连阙曲阁也以覆重刻垣墉之处其形罘罳然一曰屏也崔豹古今注曰罘罳屏之遗象也臣朝君行至门内屏外复应思惟罘罳复思也【释名罘罳在门外罘复也罳思也臣将入请事于此复重思之也】汉西京罘罳合板为之亦筑土为之每门阙殿舍前皆有焉于今郡国防前亦树之【今人谓之影壁】考工记匠人宫隅之制七雉城隅之制九雉注宫隅城隅谓角浮思也广雅罘罳谓之屏越絶书巫门外罘罳者春申君去呉假君所思处也【春申君相楚使其子为假君治呉】鱼豢魏畧黄初三年筑诸门阙外罘罳防考诸书当从屏説又五行志刘向以为东阙所以朝诸侯之门也罘罳在其外诸侯之象也则其为屏明甚而或在门内或在门外则制各不同耳盐铁论祠堂屏阁垣阙罘罳董贤传外为徼道周垣数里门阙罘罳甚盛王莽传遣使壊渭陵延陵园门罘罳曰毋使民复思也后汉书灵帝纪中平四年三月己亥南宫内殿罘罳自壊【杜子美大云寺賛公房诗紫鸽下罘罳】
　　酉阳杂俎曰今人多呼殿榱桷防雀网为罘罳非也礼记明堂位疏屏天子之庙饰也注云屏谓之树【尔雅释宫文】今桴思也刻之为云气虫兽如今阙上为之矣【正义曰汉时谓屏为桴思解者以为天子外屏人臣至屏俯伏思念其事案匠人注云城隅谓阙桴思也汉时东阙桴思灾以此诸文防之则桴思小楼也故城隅阙上皆有之然则屏上亦为屋以覆屏墙故称屏曰桴思】亦引广雅及刘熈释名为证作书者成式盖唐时有呼防雀网为罘罳之目故史言甘露之变宦者扶上升舆决殿后罘罳疾趋北出而温庭筠亦有罘罳昼卷阊阖夜开之句矣
　　罘罳字有作桴思者礼记明堂位注有作浮思者考工记注竝见上有作罦罳者博雅罦罳谓之屏有作复思者水经注象魏之上加复思以易观又云谯城南有曹嵩冡冡北有庙堂榱栌及柱皆雕镂云矩上复思已碎有作覆思者宋玉大言赋大笑至兮摧覆思言一笑而垣屏为之倾倒也若摧防雀网亦不足大也
　　陈氏礼书曰古者门皆有屏天子设之于外诸侯设之于内礼台门而旅树旅道也当道而设屏此外门之屏也治朝在路门之外天子当宁而立宁在门屏之间此路门之屏也国语曰王背屏而立夫人向屏此寝门内之屏也鲁庙疏屏天子之庙餙此庙门之屏也月令天子田猎整设于屏外此田防之屏也晋天文志屏四星在端门之内近右执法然则先王设屏非茍然也
　　塲屋
　　塲屋者于广塲之中而为屋不必皆开科试士之地也隋书音乐志每嵗正月万国来朝留至十五日于端门外建国门内绵亘八里列为戯塲百官起棚夹路从昬逹旦以纵观之至晦而罢故戯塲亦谓之塲屋唐元微之连昌宫辞夜半月髙弦索鸣贺老琵琶定塲屋
　　豆
　　战国防张仪説韩王曰五谷所生非麦而豆民之所食大抵豆饭藿姚宏注曰史记作饭菽而麦下文亦作菽古语但称菽汉以后方谓之豆今按本草有赤小豆大豆之名本草不皆神农所着越絶书丙货之户曰赤豆为下物石五十已货之户曰大豆为下物石二十越絶书亦非子贡所作汉书杨恽传种一顷豆落而为萁
　　陉
　　今井陉之陉古书有作銒者穆天子传至于銒山之下【注今在常山石邑县銒音邢】是也有作研者汉书地理志上党郡有石研阙是也有作岍者晋书石勒载记使石季龙击托候部掘咄哪于岍北大破之是也有作硁者晋书胡奋传顿军硁北是也有作者杨子法言山之蹊是也有作径者李尤圅谷关赋于北则有萧居天井壶口石径贯越代朔以临北庭是也
　　豸
　　庄子在宥篇灾及草木祸及止虫止当作豸古止豸通用左传宣十七年庶有豸乎豸止也
　　关
　　关者所以拒门之木説文关以木横持门戸也左传臧孙纥斩鹿门之关吕氏春秋孔子之劲举国门之关而不肯以力闻贾谊新书豫让曰我事中行之君与帷而衣之与关而枕之鲁连子譬若门关举之以便则可以一指持中而举之非便则两手不能关非益加重手非加罢也被所起者非举势也皆谓拒门之木后人因之遂谓门为关也【周礼司关注关界上之门】
　　史记谓拒门之木为关汉书杨恽传有犇车抵殿门门关折马死赵广汉传斩其门关而去宋书少帝纪突走出昌门追者以门关踣之王镇恶传军人縁城得入门犹未及下关唐书李训传阍者欲扄鏁之为中人所叱执关而不能下
　　宙
　　説文宙舟舆所极覆也此解未明淮南子览防训燕雀佼之以为不能与之争于宇宙之间髙诱注宙栋梁也似合宙字从宀本是宫室之象后人借为往古来今之号耳【説文上下四方曰宇古往今来曰宙】
　　石炭
　　今人为石炭为墨按水经注冰井台井深十五丈藏冰及石墨焉石墨可书又然之难尽亦谓之石炭是知石炭石墨一物也有精麤尔【史记外戚世家窦少君为其主入山作炭后汉书党锢传夏馥入林虑山中亲突烟炭皆此物也】北人凡入声字皆转为平故呼墨为煤而俗竟作煤字非也玉篇煤炱煤也韵防煤炱灰集屋者吕氏春秋孔子穷于陈蔡之间七日不尝粒昼寝顔囘索米得而防之几熟孔子望见顔囘攫其甑中而食之选间食熟谒孔子而进食孔子起曰今者梦见先君食洁而后馈顔囘对曰不可向者煤室入甑中弃食不祥囘攫而饭之髙诱曰煤室烟尘之煤也素问黒如炲者死注炲谓炲煤也唐张祜诗古墙丹雘尽深栋墨煤生李商隐诗敌国军营漂木柹【方吠反按説文当作柿削木札朴也后汉书方术杨方传风吹札柿】前朝神庙锁烟煤温庭筠诗烟煤朝奠处风雨夜归时是煤乃梁上烟煤之名非石炭也崔铣彰德志作烸【志曰安阳县龙山出石炭入穴取之无穷取深数百丈必先见水水尽然后炭可取也炭有数品其坚者谓之石软者谓之烸气愈臭者然之愈难尽水可以煎矾终不若晋绛者云】按玉篇广韵竝无烸字
　　终葵
　　考工记大圭长三尺杼上终葵首【注终葵椎也为椎于其杼上明无所屈也】礼记玉藻终葵椎也方言齐人谓椎为终葵马融广成颂翚【挥同】终葵关斧【博雅作柊揆】盖古人以椎逐鬼若大傩之为耳今人于户上画钟馗像云唐时人能捕鬼者宗尝梦见之事载沈存中补笔谈未必然也【五代史呉越世家嵗除画工献钟馗击鬼图】魏书尧暄本名钟葵字辟邪则古人固以钟葵为辟邪之物矣又有淮南王佗子名钟葵有杨钟葵丘钟葵李钟葵慕容钟葵乔钟葵【北史庶人谅传作乔钟馗又恩幸传未有宫钟馗馗字两见而杨义臣传仍作乔钟葵】钟葵于劲字钟葵张白泽本字钟葵唐书有王武俊将张钟葵【通鉴作终蔡】则以此为名者甚多岂以其形似而名之抑取辟邪之义与左传定四年分康叔以殷民七族有终葵氏是又不可知其立名之意也
　　魁
　　今人所奉魁星不知始自何年以奎为文章之府故立庙祀之乃不能像奎而改奎为魁又不能像魁而取之字形为鬼举足而起其斗不知奎为北方武七宿之一魁为北斗之第一星所主不同而二字之音亦异今以文而祀乃不于奎而于魁宜乎今之应试而获中者皆不识字之人与又今人以榜前五名为五魁汉书酷吏传所置皆其魁宿游侠传闾里之侠原涉为魁师古曰魁者斗之所用盛而杓之本也【天文北斗魁为首末为杓淮南子注斗第一星至第四为魁第五星至第七为杓】故言根本者皆云魁説文魁羮斗也赵宧光曰斗首曰魁因借凡首皆谓之魁其见于经者书征之殱厥渠魁记曲礼之不为魁主人能则执兵而陪其后然则五魁之名岂佳语哉或曰里有里魁市有市魁皆长帅之意要非雅俊之目【吕氏春秋有魁士名人此用魁字之始　国语幽王荡以为魁陵粪土沟渎韦昭解小阜曰魁列子以君之力曾不能损魁父之丘史记赵世家嬴姓将大败周人于范魁之西鲍宣传白首耆白魁垒之士杨雄传甘泉赋冠伦魁能陆机感丘赋罗魁封之累累又文选潘岳笙赋綂大魁以为笙李周翰曰大魁谓匏中也又仪礼士冠礼素积白屦以魁柎之注魁蜃蛤】
　　近时人好以魁命名亦取五魁之义古人以魁命名者絶少左传有魁垒卢蒲就魁吕氏春秋齐王杀燕将张魁
　　桑梓
　　容斋随笔谓小雅维桑与梓必恭敬止竝无乡里之説而后人文字乃作乡里事用愚考之张衡南都赋云永世克孝懐桑梓焉真人南巡覩旧里焉蔡邕作光武济南宫碑云来在济阳顾见神宫追惟桑梓褒述之义陈琳为袁绍檄云梁孝王先帝母弟坟陵尊显松柏桑梓犹宜肃恭汉人之文必有所据齐鲁韩三家之诗不传未可知其説也【胡三省通鉴注桑梓谓其故乡祖父之所树者】以后魏钟会与蒋斌书桑梓之敬古今所敦晋左思魏都赋毕昴之所应虞夏之余人先王之桑梓列圣之遗尘陆机思亲赋悲桑梓之悠旷愧蒸尝之弗营赠弟士龙诗迫彼窀穸载驱东路继其桑梓肆力邱墓赠顾彦先诗眷言懐桑梓无乃将为鱼百年歌辞官致禄归桑梓潘尼赠陆机出为呉王郎中令诗祁祁大邦惟桑与梓赠荥阳太守呉子仲诗埀覆岂他乡回光临桑梓潘岳为贾谧作赠陆机诗旋反桑梓帝弟作弼陆云答张士然诗感念桑梓域髣髴眼中人【九愍望龙门而屡顾攀维桑而祗泣嵗暮赋防孝敬于神邱兮结祗慕于维桑】阎式复罗尚书人懐桑梓刘琨上愍帝表蒸尝之敬在心桑梓之情未克袁宏三国名臣賛子布擅名遭世方扰抚翼桑梓息肩江表宋武帝复彭沛下邳三郡租诏彭城桑梓本乡加隆攸在文帝复丹徒租诏丹徒桑梓绸缪大业攸始谢灵运孝感赋恋邱坟而萦心忆桑梓而零泪会吟行东方就旅逸梁鸿去桑梓何承天铙歌愿言桑梓思旧游鲍照从过旧宫诗严恭履桑梓加敬览枌榆梁武帝幸兰陵诏朕自违桑梓五十余载刘峻辨命论居先王之桑梓窃名号于中县江淹拟陆平原诗明发眷桑梓永叹懐宻亲则又从南都赋之文而承用之矣
　　按古人桑梓之説不过敬老之意説苑常枞谓老子曰过乔木而趋子知之乎老子曰过乔木而趋非谓敬老邪常枞曰嘻是已此于诗为兴体言桑梓犹当飬敬而况父母为人子之所瞻依
　　草马
　　尔雅马属牡曰隲牝曰騇郭璞注以牡为马牝为草马魏志杜畿为河东太守课民畜牸牛草马晋书凉武昭王家有騧草马生白额驹魏书蠕蠕傅赐阿哪壊父草马五百匹吐谷浑吐谷浑尝得波斯草马放入海因生騘驹隋书许善心赐草马二十匹【广韵牝马曰騲顔氏家训有云騲隲】今人则以牡为儿马牝为骒马而唯牝驴乃言草驴
　　草驴女猫
　　今人谓牝驴为草驴北齐书杨愔选人鲁漫汉在元子思坊骑秃尾草驴是北齐时已有此语山东河北人谓牝猫为女猫隋书外戚独孤陁猫女可来无住宫中是隋时已有此语
　　雌雄牝牡
　　飞曰雌雄走曰牝牡雉鸣求其牡诗人以为不伦之刺然亦有不一者周礼疏引诗雄狐绥绥走亦曰雄书牝鸡无晨飞亦曰牝今按经之文不止于此如诗尔牧来思以薪以蒸以雌以雄左传干乗三去三去之余获其雄狐庄子猨猵狚【音旦】以为雌焦氏易林雄犬夜鸣雄罴在后晋书五行志吴郡娄县人家闻地中有犬子声掘之得雌雄各一木兰诗雄兎脚扑朔雌兎眼迷离皆走而称雌雄者也尔雅鹩鹑其雄鶛牝痹山海经带山有鸟焉其状如乌五采而赤文名曰鵸防是自为牝牡阳山有鸟焉其状如雌雉而五采以文是自为牝牡名曰象蛇则飞而称牝牡者也龙亦可称雌雄左传帝赐之乗龙河汉各二各有雌雄是也虫亦可称雌雄列子纯雌其名大纯雄其名穉蜂是也介虫亦可称雌雄庄子注司马云雄者鼋类雌者鼈类是也人亦可称雌雄管子楚人攻宋郑令其人有丧雌雄庄子鲁哀公之言哀骀他曰且而雌雄合乎前是也虹亦可称雌雄诗疏虹双出色鲜盛者为雄雄曰虹闇者为雌雌曰蜺是也【容齐三笔引宋玉赋雄风雌风及师旷古有雄雷雌雷之説】干支亦可称雌雄史记索隠嵗雄在阏逄雌在摄提格月雄在毕雌在訾日雄在甲雌在子是也金亦可称雌雄王子年拾遗记禹铸九鼎择雌金为阴鼎雄金为阳鼎是也石亦可称雌雄后汉郡国志夜郎出雄黄雌黄是也符契亦可称雌雄隋书髙祖纪颁木鱼符于总管刺史雌一雄一唐六典太府寺置木契九十五只雄付少府将作监雌留太府寺是也箭亦可称雌雄辽史仪卫志木箭内箭为雄外箭为雌皇帝行幸则用之还宫勘箭官执雌箭东上閤门使执雄箭是也【亦可称牝牡宋沈括笔谈大驾卤薄中有勘箭如古之勘契也其牡谓之雄牡箭牝谓之□仗箭本胡法也熙寜中罢之】草木亦可称牡周礼牡橭牡蘜【注谓蘜之不华者】檀弓牡麻尔雅牡菣牡牡茅仪礼注牡蒲史记封禅书牡荆本草牡桂是也车箱亦可称牝考工记牝服正义云车较即今人谓之平鬲皆有孔内軨子于其中而又向下服故谓之牝服是也管钥亦可称牝牡汉书五行志长安章城门门牡自亡月令注键牡闭牝也正义凡鏁噐入者谓之牡受者谓之牝是也棺盖亦可称牝牡礼记丧大记君盖用漆正义用漆者涂合牝牡之中也是也瓦亦可称牝广韵牝瓦是也五藏亦可称牝牡灵枢经肝心脾为牡藏肺肾为牝藏是也齿牙亦可称牡説文牙牡齿是也【徐曰此于齿为牡也九经字様作牡齿】病亦可称牡史记仓公牡疝是也星亦可称牝牡天文志太白在南嵗在北名曰牝牡是也【法苑珠林虞喜天文论汉太初厯于一月甲子夜半冬至嵗雄在阏逢雌在摄提格月雄在毕雌在觜日雄在子大抵以十干为嵗阳故谓之雄十二支为嵗阴故谓之雌但毕觜为月雌雄不可晓今之言阴阳者未尝用雌雄二字也郎顗引易雌雄秘歴今亡此书】五行亦可称牝牡左传水火之牡也是也铜亦可称牝牡抱朴于灌铜当以在火中向赤时有凸起者牡铜凹陷者牝铜是也若淮南子云北斗之神有雌雄月从一辰雄左行雌右行而隋书经籍志有孝经雌雄图三卷五代史四夷附录髙丽王建进孝经雌图一巻载日食星变不经之説则近于诞矣【后周有典牝典牡上士中士以牝牡名官】











　　日知录卷三十二
