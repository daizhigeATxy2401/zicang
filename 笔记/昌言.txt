《昌言》汉 仲长统
　　
　　谨按：仲长统，字公理，山阳高平人也。《后汉书》与王充、王符合传，韩愈《后汉三贤赞》即赞此三人。曰：「论说古今，发愤著书，《昌言》是名。友人缪袭，称其文章，足继西京。」《隋书隋书志》三《子部杂家》：「仲长子《昌言》十二卷，《录》一卷。汉尚书郎仲长统撰。」《旧唐书经籍志》下作十卷。《新唐书艺文志》三移入儒家，亦十卷。《崇文总目》列杂家，作三卷，曰：「汉仲长统撰。按本传，统论说古今及时俗行事，着论名《昌言》，凡三十四篇，十余万言。隋唐书目十卷。今所存十五篇，分为三卷，余皆亡。」《宋史艺文志》四作二卷，亦列杂家。后此之《郡斋读书志》，《直斋书录解题》不复著录。明陈第世《善堂书目》有二卷。严可均疑即十五篇本。后所见刻本仅明胡维新《两京遗编》，有《理乱》，《损益》，《法诫》三篇；归有光《诸子汇函》有《理乱》，《损益》二篇；皆出本传，无所增多。则北宋十五篇本又复佚失。严可均《全后汉文》从《羣书治要》写出九篇，益以本传三篇，以《意林》次第之。刺取各书引见，补正脱讹，定着二卷。然所引未备，间有缺略，且所据版本或有未善。余不揣浅陋，续加鸠集，编为三卷：上卷收本传所引四篇，中卷收《羣书治要》所引九篇，下卷则收《意林》等书所引，凡《全后汉文》未收者，亦着明。并稍集相关资料以为附录，俾览者或免翻检之劳焉！——鲁东野人胡不归识
　　《昌言》上
　　理乱篇
　　
　　豪杰之当天命者，未始有天下之分者也。无天下之分，故战争者竞起焉。于斯之时，并伪假天威，矫据方国，拥甲兵与我角才智，程勇力与我竞雌雄，不知去就，疑误天下，盖不可数也。角知者皆穷，角力者皆负，形不堪复伉，埶不足复校，乃始羁首系颈，就我之衔绁耳。夫或曾为我之尊长矣，或曾与我为等侪矣，或曾臣虏我矣，或曾执囚我矣。彼之蔚蔚，皆匈詈腹诅，幸我之不成，而以奋其前志，讵肯用此为终死之分邪？
　　
　　及继体之时，民心定矣。普天之下，赖我而得生育，由我而得富贵，安居乐业，长养子孙，天下晏然，皆归心于我矣。豪杰之心既绝，士民之志已定，贵有常家，尊在一人。当此之时，虽下愚之才居之，犹能使恩同天地，威侔鬼神。暴风疾霆，不足以方其怒；阳春时雨，不足以喻其泽；周﹑孔数千，无所复角其圣；贲﹑育百万，无所复奋其勇矣。
　　
　　彼后嗣之愚主，见天下莫敢与之违，自谓若天地之不可亡也，乃奔其私嗜（《意林》作「情」），骋其邪欲，君臣宣淫，上下同恶。目极角抵之观，耳穷郑、卫之声。入则耽于妇人，出则驰于田猎。（《意林》作「入则骋于妇人而不反，出则驰于田弋而不还」）荒废庶政，弃亡人物，澶漫弥流，无所底极。信任亲爱者，尽佞谄容说之人也；宠贵隆丰者，尽后妃姬妾之家也。使饿狼守庖厨，饥虎牧牢豚，遂至熬天下之脂膏，斲生人之骨髓。怨毒无聊，祸乱并起，中国扰攘，四夷侵叛，土崩瓦解，一朝而去。昔之为我哺乳之子孙者，今尽是我饮血之寇雠也。至于运徙势去（《意林》作「命移运去」），犹不觉悟者，岂非富贵生不仁，沈溺致愚疾邪？存亡以之迭代，政（《旧唐书》卷十六《穆宗本纪》史臣论引作「治」）乱从此周复，天道常然之大数也。
　　
　　又政之为理者，取一切而已，非能斟酌贤愚之分，以开盛衰之数也。日不如古，弥以远甚，岂不然邪？汉兴以来，相与同为编户齐民，而以财力相君长者，世无数焉。而清絜之士，徒自苦于茨棘之闲，无所益损于风俗也。豪人之室，连栋数百，膏田满野，奴婢千羣，徒附万计。船车贾贩，周于四方；废居积贮，满于都城。琦赂宝货，巨室不能容；马牛羊豕，山谷不能受。妖童美妾，填乎绮室；倡讴伎乐，列乎深堂。宾客待见而不敢去，车骑交错而不敢进。三牲之肉，臭而不可食；清醇之酎，败而不可饮。睇盼则人从其目之所视，喜怒则人随其心之所虑。此皆公侯之广乐，君长之厚实也。苟能运智诈者，则得之焉；苟能得之者，人不以为罪焉。源发而横流，路开而四通矣。求士之舍荣乐而居穷苦，弃放逸而赴束缚，夫谁肯为之者邪！夫乱世长而化世短。乱世则小人贵宠，君子困贱。当君子困贱之时，局高天，蹐厚地，犹恐有镇厌之祸也。逮至清世，则复入于矫枉过正之检。老者耄矣，不能及宽饶之俗；少者方壮，将复困于衰乱之时。是使奸人擅无穷之福利，而善士挂不赦之罪辜。苟目能辩色，耳能辩声，口能辩味，体能辩寒温者，将皆以修絜为讳恶，设智巧以避之焉，况肯有安而乐之者邪？斯下世人主一切之愆也。
　　
　　昔春秋之时，周氏之乱世也。逮乎战国，则又甚矣。秦政乘并兼之埶，放虎狼之心，屠裂天下，吞食生人，暴虐不已，以招楚汉用兵之苦，甚于战国之时也。汉二百年而遭王莽之乱，计其残夷灭亡之数，又复倍乎秦﹑项矣。以及今日，名都空而不居，百里绝而无民者，不可胜数。此则又甚于亡新之时也。悲夫！不及五百年，大难三起，中闲之乱，尚不数焉。变而弥猜，下而加酷，推此以往，可及于尽矣。嗟乎！不知来世圣人救此之道，将何用也？又不知天若穷此之数，欲何至邪？（《后汉书仲长统传》）
　　损益篇
　　
　　作有利于时，制有便于物者，可为也。事有乖于数，法有翫于时者，可改也。故行于古有其迹，用于今无其功者，不可不变。变而不如前，易有多所败者，亦不可不复也。汉之初兴，分王子弟，委之以士民之命，假之以杀生之权。于是骄逸自恣，志意无厌。鱼肉百姓，以盈其欲；报蒸骨血，以快其情。上有篡叛不轨之奸，下有暴乱残贼之害。虽藉亲属之恩，盖源流形埶使之然也。降爵削土，稍稍割夺，卒至于坐食奉禄而已。然其洿秽之行，淫昏之罪，犹尚多焉。故浅其根本，轻其恩义，犹尚假一日之尊，收士民之用。况专之于国，擅之于嗣，岂可鞭笞叱咤，而使唯我所为者乎？时政雕敝，风俗移易，纯朴已去，智惠已来。出于礼制之防，放于嗜欲之域久矣，固不可授之以柄，假之以资者也。是故收其奕世之权，校其从横之埶，善者早登，否者早去，故下土无壅滞之士，国朝无专贵之人。此变之善，可遂行者也。
　　
　　井田之变，豪人货殖，馆舍布于州郡，田亩连于方国。身无半通青纶之命，而窃三辰龙章之服；不为编户一伍之长，而有千室名邑之役。荣乐过于封君，埶力侔于守令。财赂自营，犯法不坐。刺客死士，为之投命。至使弱力少智之子，被穿帷败，寄死不敛，冤枉穷困，不敢自理。虽亦由网禁疎阔，盖分田无限使之然也。今欲张太平之纪纲，立至化之基趾，齐民财之丰寡，正风俗之奢俭，非井田实莫由也。此变有所败，而宜复者也。
　　
　　肉刑之废，轻重无品，下死则得髡钳，下髡钳则得鞭笞。死者不可复生，而髡者无伤于人。髡笞不足以惩中罪，安得不至于死哉！夫鸡狗之攘窃，男女之淫奔，酒醴之赂遗，谬误之伤害，皆非值于死者也。杀之则甚重，髡之则甚轻。不制中刑以称其罪，则法令安得不参差，杀生安得不过谬乎？今患刑轻之不足以惩恶，则假臧货以成罪，托疾病以讳杀。科条无所准，名实不相应，恐非帝王之通法，圣人之良制也。或曰：过刑恶人，可也；过刑善人，岂可复哉？曰：若前政以来，未曾枉害善人者，则有罪不死也，是为忍于杀人，而不忍于刑人也。今令五刑有品，轻重有数，科条有序，名实有正，非杀人逆乱鸟兽之行甚重者，皆勿杀。嗣周氏之秘典，续吕侯之祥刑，此又宜复之善者也。
　　
　　易曰：「阳一君二臣，君子之道也；阴二君一臣，小人之道也。」然则寡者，为人上者也；众者，为人下者也。一伍之长，才足以长一伍者也；一国之君，才足以君一国者也；天下之王，才足以王天下者也。愚役于智，犹枝之附干，此理天下之常法也。制国以分人，立政以分事，人远则难绥，事总则难了。今远州之县[界] （「界」字从《通典》卷一补） ，或相去数百千里，虽多山陵洿泽，犹有可居人种谷者焉。[而诸夏有十亩共桑之迫。远州有旷野不发之田，代俗安土有死无去。君长不使，谁能自往缘边之地。亦可因罪徙人，便以守御] 。（「而诸夏」下四十九字从《通典》卷一《食货》），当更制其境界，使远者不过二百里。明版籍以相数阅，审什伍以相连持，限夫田以断并兼，定五刑以救死亡，益君长以兴政理，急农桑以丰委积，去末作以一本业，敦教学以移情性，表德行以厉风俗，核才蓺以叙官宜，简精悍以习师田，修武器以存守战，严禁令以防僭差，信实罚以验惩劝，纠游戏以杜奸邪，察苛刻以绝烦暴。审此十六者以为政务，操之有常，课之有限，安宁勿懈墯，有事不迫遽，圣人复起，不能易也。通典
　　
　　　向者，天下户过千万，除其老弱，但户一丁壮，则千万人也。遗漏既多，又蛮夷戎狄居汉地者尚不在焉。丁壮十人之中，必有堪为其什伍之长，推什长已上，则百万人也。又十取之，则佐史之才已上十万人也。又十取之，则可使在政理之位者万人也。以筋力用者谓之人，人求丁壮；以才智用者谓之士，士贵耆老。充此制以用天下之人，犹将有储，何嫌乎不足也？故物有不求，未有无物之岁也；士有不用，未有少士之世也。夫如此，然后可以用天性，究人理，兴顿废，属断绝，网罗遗漏，拱柙天人矣。
　　
　　或曰：善为政者，欲除烦去苛，并官省职，为之以无为，事之以无事，何子言之云云也？曰：若是，三代不足摹，圣人未可师也。君子用法制而至于化，小人用法制而至于乱。均是一法制也，或以之化，或以之乱，行之不同也。苟使豺狼牧羊豚，盗跖主征税，国家昏乱，吏人放肆，则恶复论损益之闲哉！夫人待君子然后化理，国待蓄积乃无忧患。君子非自农桑以求衣食者也，蓄积非横赋敛以取优饶者也。奉禄诚厚，则割剥贸易之罪乃可绝也；蓄积诚多，则兵寇水旱之灾不足苦也。故由其道而得之，民不以为奢；由其道而取之，民不以为劳。天灾流行，开仓库以禀贷，不亦仁乎？衣食有余，损靡丽以散施，不亦义乎？彼君子居位为士民之长，固宜重肉累帛，朱轮四马。今反谓薄屋者为高，藿食者为清，既失天地之性，又开虚伪之名，使小智居大位，庶绩不咸熙，未必不由此也。得拘絜而失才能，非立功之实也。以廉举而以贪去，非士君子之志也。夫选用必取善士。善士富者少而贫者多，禄不足以供养，安能不少营私门乎？从而罪之，是设机置穽，以待天下之君子也。
　　
　　盗贼凶荒，九州岛代作，饥馑暴至，军旅卒发，横税弱人，割夺吏禄，所恃者寡，所取者猥，万里悬乏，首尾不救，徭役并起，农桑失业，兆民呼嗟于昊天，贫穷转死于沟壑矣。今通肥饶之率，计稼穑之入，令亩收三斛，斛取一斗，未为甚多。一岁之闲，则有数年之储，虽兴非法之役，恣奢侈之欲，广爱幸之赐，犹未能尽也。不循古法，规为轻税，及至一方有警，一面被灾，未逮三年，校计骞短，坐视战士之蔬食，立望饿殍之满道，如之何为君行此政也？二十税一，名之曰貊，况三十税一乎？夫薄吏禄以丰军用，缘于秦征诸侯，续以四夷，汉承其业，遂不改更，危国乱家，此之由也。今田无常主，民无常居，吏食日禀，(禄)班[禄]未定。可为法制，画一定科，租税十一，更赋如旧。今者土广民稀，中地未垦；虽然，犹当限以大家，勿令过制。其地有草者，尽曰官田，力堪农事，乃听受之。若听其自取，后必为奸也。（《后汉书仲长统传》）
　　法诫篇
　　
　　[冢宰，尧官也。《尚书》曰：冢宰，一曰掌邦，治官府，以纪万民。二曰教典，以安邦国，以教官府，以扰万民。三曰礼典，以统百官，以和邦国，以谐万民。四曰政典，以平邦国，以正百官，以均万民。五曰刑典，以诘邦国，以任百官，以生万民。]（「冢宰」下八十五字据《御览》卷二百六补，按此条《全后汉文》未收）《周礼》六典，冢宰贰王而理天下。春秋之时，诸侯明德者，皆一卿为政。爰及战国，亦皆然也。秦兼天下，则置丞相，而贰之以御史大夫。自高帝逮于孝成，因而不改，多终其身。汉之隆盛，是惟在焉。
　　
　　夫任一人则政专，任数人则相倚。政专则和谐，相倚则违戾。和谐则太平之所兴也，违戾则荒乱之所起也。光武皇帝愠数世之失权，忿强臣之窃命，矫枉过直，政不任下，虽置三公，事归台阁。自此以来，三公之职，备员而已，然政有不理，犹加谴责。而权移外戚之家，宠被近习之竖，亲其党类，用其私人，内充京师，外布列郡，颠倒贤愚，贸易选举，疲驽守境，贪残牧民，挠扰百姓，忿怒四夷，招致乖叛，乱离斯瘼。怨气并作，阴阳失和，三光亏缺，怪异数至，虫螟食稼，水旱为灾，此皆戚宦之臣所致然也。反以策让三公，至于死免，乃足为叫呼苍天，号咷泣血者也。又中世之选三公也，务于清悫谨慎，循常习故者。是妇女之检柙，乡曲之常人耳，恶足以居斯位邪？埶既如彼，选又如此，而欲望三公勋立于国家，绩加于生民，不亦远乎？
　　
　　昔文帝之于邓通，可谓至爱，而犹展申徒嘉之志。夫见任如此，则何患于左右小臣哉？至如近世，外戚臣竖请托不行，意气不满，立能陷人于不测之祸，恶可得弹正者哉！曩者任之重而责之轻，今者任之轻而责之重。昔贾谊感绛侯之困辱，因陈大臣廉耻之分，开引自裁之端。自此以来，遂以成俗。继世之主，生而见之，习其所常，曾莫之悟。呜呼，可悲夫！左手据天下之图，右手刎其喉，愚者犹知难之，况明哲君子哉！光武夺三公之重，至今而加甚，不假后党以权，数世而不行，盖亲疏之埶异也。母后之党，左右之人，有此至亲之埶，故其贵任万世。常然之败，无世而无之，莫之斯鉴，亦可痛矣。未若置丞相自总之。若委三公，则宜分任责成。夫使为政者，不当与之婚姻；婚姻者，不当使之为政也。如此，在位病人，举用失贤，百姓不安，争讼不息，天地多变，人物多妖，然后可以分此罪矣。
　　
　　或曰：政在一人，权甚重也。曰：人实难得，何重之嫌？昔者霍禹、窦宪、邓骘、梁冀之徒，籍外戚之权，管国家之柄；及其伏诛，以一言之诏，诘朝而决，何重之畏乎？今夫国家漏神明于媟近，输权重于妇党，筭十世而为之者八九焉。不此之罪而彼之疑，何其诡邪！（《后汉书仲长统传》）
　　阙题一篇
　　
　　使居有良田广宅，背山临流，沟池环帀，竹木周布，场圃筑前，果园树后。舟车足以代步涉之艰，使令足以息四体之役。养亲有兼珍之膳，妻孥无苦身之劳。良朋萃止，则陈酒肴以娱之；嘉时吉日，则亨羔豚以奉之。蹰躇畦苑，游戏平林，濯清水，追凉风，钓游鲤，弋高鸿。讽于舞雩之下，咏归高堂之上。安神闺房，思老氏之玄虚；呼吸精和，求至人之仿佛。与达者数子，论道讲书，俯仰二仪，错综人物（《文选》卷十二郭璞《江赋》注作「情」）。弹南风之雅操，发清商之妙曲。消摇一世之上，睥睨天地之闲。不受当时之责，永保性命之期。如是，则可以陵霄汉，出宇宙之外矣。岂羡夫入帝王之门哉！（《后汉书仲长统传》）《全后汉文》注：「本《传》，统常以为凡游帝王者，欲以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰云云。据《文选》《闲居赋》注引《昌言》曰『沟池自周，竹木自环』，今此有『沟池环匝，竹木周布』二语，知即三十四篇之一。疑在《自叙篇》，或当以『卜居』名篇。胡维新《两京遗篇》题为《乐志论》，而出《昌言》外，非也。」
　　《昌言》中
　　
　　德敎者，人君之常任也，而刑罚为之佐助焉。古之圣帝明王，所以能亲百姓、训五品、和万邦、蕃黎民、召天地之嘉应、降鬼神之吉灵者，寔德是为，而非刑之攸致也。至于革命之期运，非征伐用兵，则不能定其业；奸宄之成羣，非严刑峻法，则不能破其党。时势不同，所用之数亦宜异也。敎化以礼义为宗，礼义以典籍为本。常道行于百世，权宜用于一时。[高辛已往，则闻其人，不见其书；唐、虞、夏、殷，则见其书，不详其事；周氏已来，载籍具矣]（「高辛」已下二十三字从《意林》补），所不可得而易者也。故制不足，则引之无所至；礼无等，则用之不可依；法无常，则网罗当道路；敎不明，则士民无所信。引之无所至，则难以致治；用之不可依，则无所取正；罗网当道路，则不可得而避；士民无所信，则其志不知所定，非治理之道也。
　　
　　诚令方来之作，礼简而易用，仪省而易行，法明而易知，敎约而易从。篇章旣着，勿复刋剟；仪故旣定，勿复变易。而人主临之以至公，行之以至仁，（本作「忠仁」，依《文选》庾亮《让中书令表》注改）壹德于恒久，先之用己身；又使通治乱之大体者，总纲纪而为辅佐；知稼穑之艰难者，亲民事而布惠利；政不分于外戚之家，权不入于官竖之门，下无侵民之吏，京师无佞邪之臣，则天神可降，地祇可岀。大治之后，有易乱之民者，安宁无故邪心起也；大乱之后，有易治之势者，创艾祸灾，乐生全也。刑繁而乱益甚者，法难胜避，苟免而无耻也；敎兴而罚罕用者，仁义相厉，廉耻成也。任循吏于大乱之会，必有恃仁恩之败；用酷吏于淸治之世，必有杀良民之残。此其大数也。
　　
　　我有公心焉，则士民不敢念其私矣；我有平心焉，则士民不敢行其险矣；我有俭心焉，则士民不敢放其奢矣。此躬行之所征者也。开道涂焉，起堤防焉，舍我涂而不由，踰堤防而横行，逆我政者也。诰之而知罪，可使悔过于后矣；诰之而不知罪，明刑之所取者也。敎有道，禁不义，而身以先之，令德者也；身不能先，而聪略能行之，严明者也；忠仁为上，勤以守之，其成虽迟，君子之德也。谲诈以御其下，欺其民而取其心，虽有立成之功，至德之所不贵也。（《羣书治要》卷四十五）
　　
　　廉隅贞洁者，德之令也；流逸奔随者；行之污也。风有所从来。俗有所由起，疾其末者刈其本，恶其流者塞其源。夫男女之际，明别其外内，远绝其声音，激厉其廉耻，涂塞其亏隙，由尚有胷心之逸念，睇盻之过视，而况开其门，导其径者乎？今嫁娶之会，捶杖以督之戏谑，酒醴以趣情欲，宣淫佚于广众之中，显阴私于族亲之间，污风诡俗，生淫长姧，莫此之甚，不可不断者也。（《羣书治要》卷四十五）
　　
　　汉兴以来，皆引母妻之党为上将，谓之辅政。而所赖以治理者甚少，而所坐以危乱者甚众。妙采于万夫之望，其良犹未可得而遇也，况欲求之妃妾之党，取之于骄盈之家，徼天幸以自获其人者哉？夫以丈夫之智，犹不能久处公正，长思利害，耽荣乐宠，死而后已。又况妇人之愚，而望其遵巡正路，谦虚节俭，深图远虑，为国家校计者乎？故其欲关豫朝政，惬快私愿，是乃理之自然也。
　　
　　昔赵绾不奏事于大后，而受不测之罪；王章陈日蚀之变，而取背叛之诛。夫二后不甚名为无道之妇人，犹尚若此，又况吕后、飞燕、傅昭仪之等乎？夫母之于我尊且亲，于其私亲，亦若我父之欲厚其父兄子弟也；妻之于我爱且媟，于其私亲，亦若我之欲厚我父兄子弟也。我之欲尽孝顺于慈母，无所择事矣；我之欲効恩情于爱妻妾，亦无所择力矣。而所求于我者，非使我有四体之劳苦，肌肤之疾病也。夫以此欬唾盻睇之间，至易也，谁能违此者乎？唯不世之主，抱独断绝异之明，有坚刚不移之气，然后可庶几其不陷没流沦耳。（《羣书治要》卷四十五）
　　
　　宦竖者，传言给使之臣也。拚扫是为，超走是供，傅近（原作「传延」《文选》卷五十范晔《宦者传论》、《后汉书宦者列传》注作「傅近」，是，据改）房卧之内，交错妇人之间。房卧之内，交错妇人之间，又亦实刑者之所宜也。孝宣之世，则以弘恭为中书令，石显为仆射。中宗严明，二竖不敢容错其姧心也。后曁孝元，常抱病而留，好于音乐，悉以枢机委之石显，则昬迷雾乱之政起，而仇忠害正之祸成矣。呜呼！父子之间，相监至近，而明闇之分若此，岂不良足悲耶！孝桓皇帝起自蠡吾，而登至尊。侯览、张让之等，以乱承乱，政令多门，权利并作，迷荒帝主，浊乱海内。高命（《全后汉文》注：「命」借为「明」，《易系辞》「而命之」，《释文》孟本作「明」）士恶其如此，直言正谕，与相摩切，被诬见陷，谓之党人。灵皇帝登自解犊，以继孝桓。中常侍曹节、侯览等，造为维纲，帝终不寤，宠之日隆，唯其所言，无求不得。凡贪淫放纵，僭凌横恣，挠乱内外，螫噬民化，隆自顺、桓之时，盛极孝灵之世，前后五十余年，天下亦何缘得不破坏耶！古之圣人，立礼垂典，使子孙少在师保，不令处于妇女小人之间，盖犹见此之良审也。（《羣书治要》卷四十五）
　　
　　和神气，惩思虑，避风湿，节飮食，适嗜欲，此寿考之方也。不幸而有疾，则针石汤药之所去也。肃礼容，居中正，康道德，履仁义，敬天地，恪宗庙，此吉祥之术也。不幸而有灾，则克己责躬之所复也。然而有祷祈之礼、史巫之事者，尽中正，竭精诚也。下世（《全后汉文》注：有脱字）其本而为奸邪之阶，于是淫厉乱神之礼兴焉，侜张变怪之言起焉，丹书厌胜之物作焉。
　　
　　故常俗忌讳可笑事，时世之所遂往而通人所深疾也。且夫堀地九仭以取水，凿山百歩以攻金，入林伐木不卜日，适野刈草不择时，及其构而居之，制而用之，则疑其吉凶，不亦迷乎？简郊社，慢祖祢，逆时令，背大顺，而反求福佑于不祥之物，取信诚于愚惑之人，不亦误乎？彼图家画舍，转局指天者，不能自使室家滑利，子孙贵富，而望其能致之于我，不亦惑乎？今有严禁于下，而上不去，非敎化之法也。诸厌胜之物，非礼之祭，皆所宜急除者也。情无所止，礼为之俭；欲无所齐，法为之防。越礼宜贬，踰法宜刑，先王之所以纪纲人物也。若不制此二者，人情之纵横驰骋，谁能度其所极者哉？表正则影直，范端则器良。行之于上，禁之于下，非元首之敎也。君臣士民，并顺私心，又大乱之道也。
　　
　　顷皇子皇女有夭折，年未及殇，爵加王、主之号，葬从成人之礼，非也。及下殇以上，已有国邑之名，虽不合古制，行之可也。王侯者，所与共受气于祖考，干合而支分者也。性类纯美，臭味芬香，孰有加此乎？然而生长于骄溢之处，自恣于色乐之中，不闻典籍之法言，不因师傅之良敎，故使其心同于夷狄，其行比于禽兽也。长幼相効，子孙相袭，家以为风，世以为俗，故姓族之门不与王侯婚者，不以其五品不和睦，闺门不洁盛耶！所贵于善者，以其有礼义也；所贱于恶者，以其有罪过也。今以所贵者敎民，以所贱者敎亲，不亦悖乎？可令王侯子弟，悉入大学，广之以他山，肃之以二物，则腥臊之污可除，而芬芳之风可发矣。（《羣书治要》卷四十五）
　　
　　有天下者，莫不君之以王，而治之以道。道有大中，所以为贵也。又何慕于空言高论、难行之术哉！而[今为宫室者，崇台数十层，长阶十百仞，延袤临浮云，上树九丈旗，珠玉翡翠以为饰，连帷为城，构帐为宫。起]（「今为」以下四十一字据《类聚》卷六十一补）台榭则高数十百尺，壁带加珠玉之物，木土被绨锦之饰。不见夫之女子，成市于宫中，未曾御之妇人，生幽于山陵。继体之君，诚欲行道，虽父之所兴，可有所坏者也；虽父之美人，可有所嫁者也。至若门庭足以容朝贺之会同，公堂足以陈千人之坐席，台榭足以览都民之有无，防闼足以殊五等之尊卑。宇殿高显敞，而不加以雕采之巧，错涂之饰，是自（《全后汉文》注：有脱文）其中也。菀囿池沼，百里而还，使蒭荛雉菟者，得时往焉。随农郄而讲事，因田狩以敎战。上虔郊庙，下虞宾客，是又自其中也。嫡庶之数，使从周制。妾之无子，与希幸者，以时出之。均齐恩施，以广子姓。使令之人，取足相供。时其上下，通其隔旷，是又自然其中也。
　　
　　在位之人，有乘柴马弊车者矣，有食菽藿者矣，有亲飮食之蒸烹者矣，有过客不敢沽酒市脯者矣，有妻子不到官舍者矣，有还奉禄者矣，有辞爵赏者矣，莫不称述以为淸邵。非不淸邵，而不可以言中也。好节之士，有遇君子而不食其食者矣，有妻子冻餧而不纳善人之施者矣，有茅茨蒿屏而上漏下湿者矣，有穷居僻处求而不可得见者矣，莫不叹美以为高洁。此非不高洁，而不可以言中也。夫世之所以高此者，亦有由然。先古之制休废，时王之政不平，直正不行，诈伪独售，于是世俗同共知节义之难复持也，乃舍正从邪，背道而驰姧；彼独能介然不为，故见贵也。如使王度昭明，禄除从古，服章不中法，则诘之以典制，货财不及礼，则间之以志故，向所称以淸邵者，将欲何矫哉？向所叹云高洁者，欲以何厉哉？故人主能使违时诡俗之行，无所复剀摩；困苦难为之约，无所复激切；歩骤乎平夷之涂，偃息乎大中之居；人享其宜，物安其所，然后足以称贤圣之王公，中和人（《全后汉文》注：当作「之」）君子矣。（《羣书治要》卷四十五）
　　
　　古者君之于臣，无不答拜也。虽王者有变，不必相因，犹宜存其大者。御史大夫，三公之列也，今不为起，非也。为太子时太傅，卽位之后，宜常答其拜。少傅可比三公，为之起。《周礼》：王为三公六卿锡衰，为诸侯缌衰，为大夫士疑衰。及于其病时，皆自问焉。古礼虽难悉奉行，师傅三公，所不宜阙者也。凡在京师，大夫以上疾者，可遣使修赐问之恩。州牧郡守远者，其死然后有吊赠之礼也。坐而论道，谓之三公；作而行之，谓士大夫。论道必求高明之士，干事必使良能之人，非独三太三少可与言也。凡在列位者，皆宜及焉。故士不与其言，何以知其术之浅深？不试之事，何以知其能之高下？与羣臣言议者，又非但用观彼之志行，察彼之才能也，乃所以自弘天德，益圣性也。犹十五志学，朋友讲习，自强不息，德与年进，至于七十，然后心从而不踰矩，况于不及中规者乎？而不自勉也？公卿列校，侍中尚书，皆九州岛之选也，而不与之从容言议，谘论古事，访国家正事，问四海豪英，琢磨珪璧，染练金锡，何以昭仁心于民物，广令闻于天下哉？
　　
　　人主有常不可谏者五焉：一曰废后黜正，二曰不节情欲，三曰专爱一人，四曰宠幸佞谄，五曰骄贵外戚。废后黜正，覆其国家者也；不节情欲，伐其性命者也；专爱一人，绝其继嗣者也；宠幸佞谄，壅蔽忠正者也；骄贵外戚，淆乱政治者也；此为疾痛在于膏肓，此为倾危比于累卵者也。然而人臣破首分形，所不能救止也。不忌（《全后汉文》注：当作「忘」）初故，仁也；以计御情，智也；以严专制，礼也。丰之以财，而勿与之位，亦足以为恩也；封之以土，而勿与之权，亦足以为厚也。何必友（《全后汉文》注：疑有误。旧校云：恐当作「久」）年弥世，惑贤乱国，然后于我心乃快哉！（《羣书治要》卷四十五）
　　
　　人之事亲也，不去乎父母之侧，不倦乎劳辱之事，唯父母之所言也，唯父母之所欲也。于其体之不安，则不能寝；于其飡之不饱，则不能食。孜孜为此，以没其身，恶有为此人父母而憎之者也？人之事君也，言无小大，无愆也；事无劳逸，无所避也。其见识知也，则不恃恩宠而加敬；其见遗忘也，则不怀怨恨而加勤。安危不贰其志，险易不革其心，孜孜为此，以没其身，恶有为此人君长而憎之者也？人之交士也，仁爱笃恕，谦逊敬让，忠诚发乎内，信效着乎外，流言无所受，爱憎无所偏，幽闲（《全后汉文》作「闇」。注：《意林》作「暗」，知是「闇」字。）攻人之短（《全后汉文》作「攻己之所短」。注：本作「攻人之短」，从《御览》四百六改补，「所」字从《意林》补。下句仿此），会友（《全后汉文》作「同」。注：本作「会友」，从《意林》、《御览》改）述人之（《全后汉文》「之」下有「所」字）长。有负我者，我又加厚焉；有疑我者，我又加信焉。患难必相及（《全后汉文》作「难必相恤，利必相及」，注：「恤利必相」四字从《意林》补）行潜德而不有，立潜功而不名，孜孜为此，以没其身，恶有与此人交而憎之者也？
　　
　　故事亲而不为亲所知，是孝未至者也；事君而不为君所知，是忠未至者也；与人交而不为人所知，是信义未至者也。父母怨咎人不以正，已审其不然，可违而不报也；父母欲与人以官位爵禄，而才实不可，可违而不从也；父母欲为奢泰侈靡，以适心快意，可违而不许也；父母不好学问，疾子孙之为之（《意林》作「学之」），可违而学也；父母不好善士，恶子孙交（《意林》作「友」）之，可违而友（《意林》作「交」）也；士友有患故，待己而济，父母不欲其行，可违而往也。故不可违而违，非孝也；可违而不违，亦非孝也；好不违，非孝也；好违，亦非孝也。其得义而已也。（《羣书治要》卷四十五）
　　
　　昔高祖诛秦、项，而陟天子之位；光武讨篡臣，而复已亡之汉，皆受命之圣主也。萧、曹、丙、魏、平、勃、霍光之等，夷诸吕，尊大宗，废昌邑而立孝宣，经纬国家，鎭安社稷，一代之名臣也。二主数子之所以震威四海，布德生民，建功立业，流名百世者，唯人事之尽耳，无天道之学焉。然则王天下、作大臣者，不待于知天道矣。所贵乎用天之道者，则指星辰以授民事，顺四时而兴功业，其大略也。吉凶之祥，又何取焉？故知天道而无人略者，是巫医卜祝之伍，下愚不齿之民也。信天道而背人事者，是昬乱迷惑之主，覆国亡家之臣也。
　　
　　问者曰：「治天下者，壹之乎人事，抑亦有取诸天道也？」曰：「所取于天道者，谓四时之宜也；所壹于人事者，谓治乱之实也。」「《周礼》之冯相保章，其无所用耶？」曰：「大备于天人之道耳，是非治天下之本也，是非理生民之要也。」曰：「然则本与要，奚所存耶？」曰：「王者官人无私，唯贤是亲，勤恤政事，屡省功臣。赏锡期于功劳，刑罚归乎罪恶。政平民安，各得其所，则天地将自从我而正矣，休祥将自应我而集矣，恶物将自舍我而亡矣。求其不然，乃不可得也。王者所官者，非亲属则宠幸也；所爱者，非美色则巧佞也。以同异为善恶，以喜怒为赏罚，取乎丽女，怠乎万机，黎民冤枉，（《全后汉文》注：脱一字）类残贼，虽五方之兆，不失四时之礼，断狱之政，不违冬日之期，蓍龟积于庙门之中，牺性羣于丽碑之间，冯相坐台上而不下，祝史伏坛旁而不去，犹无益于败亡也。从此言之，人事为本，天道为末，不其然与？」
　　
　　故审我已善，而不复恃乎天道，上也；疑我未善，引天道以自济者，其次也；不求诸己，而求诸天者，下愚之主也。令夫王者，诚忠心于自省，专思虑于治道，自省无愆，治道不谬，则彼嘉物之生，休祥之来，是我汲井而水，出爨灶而火燃者耳，何足以为贺者耶？故欢于报应，喜于珍祥，是劣者之私情，未可谓大上之公德也。（《羣书治要》卷四十五）
　　《昌言》下
　　
　　教化以礼义为宗，礼义以典籍为本。常道行于百世，权宜用于一时。高辛已往，则闻其人不见其书；唐虞夏殷，则见其书不详其事；周氏已来，载籍具矣。（《意林》）按此条已补于《治要》引文一
　　
　　后嗣愚王，见天下莫与之违，奔其私情，骋其邪欲，君臣宣淫，上下同恶，目极角抵之观，耳穷郑、卫之声，入则骋于妇人而不反，出则驰于田弋而不还，信任亲爱，宠贵后妃，命移运去，不自知也。（《意林》）按此条出《理乱篇》
　　
　　建旗伐鼓，高烽眀候，守边之猛将，非中国之良吏。和銮法驾，清道而行，便辟揖让，诸夏之威仪，非夷狄之有也。（《意林》）
　　
　　董贤之于哀帝，无骨肉丝髪之亲，又不能传其气类，定其继嗣。以丈夫宴接之欢，自成胶漆也。（《意林》）
　　
　　景帝显位刺史者，皆是宦臣子弟，犹如豺狼守肉，鬼魅侍疾。（《意林》）
　　
　　日在天之内，在人之外。（《意林》）《全后汉文》注：「案《刘子心隐》作『日在天之外，而心在人之内』。」按四库本《刘子》作「日在天之内，而光在人之外」。
　　
　　人爱我，我爱之；人憎我，我憎之。（《意林》）
　　
　　天下士有三俗：选士而论族姓阀阅，一俗；交游趋富贵之门，二俗；畏服不接于贵尊，三俗。天下之士有三可贱：慕名而不知实，一可贱；不敢正是非于富贵，二可贱；向盛背衰，三可贱。（《意林》）
　　
　　天下学士有三奸焉：实不知，详（《意林》原注：与「佯」通。）不言，一也；窃他人之说，以成己说，二也；受无名者，移知者，三也。（《意林》）
　　
　　知言而不能行，谓之疾。此疾虽有天医，莫能治也。（《意林》）
　　
　　同于我者，何必可爱？异于我者，何必可憎？（《意林》）
　　
　　知足以立难成之事，能足以图（《意林》原注：案句有缺文。）（《意林》）
　　
　　附者不党，疎者不遗。（《意林》）
　　
　　妇人有朝哭良人，暮适他士，涉歴百庭，颜色不愧。今公侯之宫，美女数百，卿士之家，侍妾数十，昼则以醇酒淋其骨髓，夜则以房室输其血气。（《意林》）
　　
　　人之性，有山峙渊渟者，患在不通；严刚贬絶者，患在伤士；广大阔荡者，患在无检；和顺恭愼者，患在少断；端悫淸洁者，患在拘狭；辩通有辞者，患在多言；安舒沉重者，患在后时；好古守经者，患在不变；勇毅果敢者，患在险害。（《意林》）
　　
　　疏濯胸臆，澡雪腹心，使之芬香皓洁白不可污也。道德仁义，天性也。织之以成其物，炼之以致其精（《文选》卷五十五刘孝标《广绝交论》注、《御览》卷四百三作「情」），茔之以发其光。（《意林》）
　　
　　幽间则攻人之所短，会同则述人之所长，负我者我又加厚焉。（《意林》原注：案《天中记》引此，「厚焉」下有「未有与人交者，此而见憎者也」二句）疑我者，我又加信焉。难必相恤，利必相及。（《意林》）按此条已补《治要》八。
　　
　　幽闲则攻己之短，会同则述人之长。负我者，我加厚焉。未有与人交若此，而见憎者也。（《御览》卷四百六）
　　
　　事君不为君所知，忠未至也；与人交，不为人所信，义未至也。（《意林》）按此条见《治要》八。
　　
　　父母不好学业，恶子孙学之，可违而学也；父母不好士，恶子孙友之，可违而交也。（《意林》）按此条见《治要》八。
　　
　　英辞雨集（《文选》卷五十沈约《宋书谢灵运传论》注作「下」），妙句云来（《文选》卷五十沈约《宋书谢灵运传论》注作「布」）。（《意林》）按《北堂书钞》卷一百《叹赏类》作「英才若雨，妙句如云」。
　　
　　爱恶相攻，命之自然也。惬快以志，人情之所欲也。（《意林》）
　　
　　漱舌下泉咽，之名曰胎食。得道者生六翮于臂，长毛羽于腹，飞无阶之苍天，度无穷之世俗。（《意林》）
　　
　　北方寒而人寿，南方暑而人夭。如蚕寒而饥则引日多，温而饱则引日少。（《意林》）
　　
　　北方寒，其人寿；南方暑，其人夭。此寒暑之方，验于人也。约之蚕也，寒而饿之，则引日多，温而饱之，则引日少。此寒温饥饱之为修短，验于物者也。（《御览》卷八百二十五）
　　
　　北方寒，其人寿；南方暑，其人夭。此寒暑之方验于人也，约之蚕也，寒而饿之，则引日多；温而饱之，则引日少。此寒温饥饱之为修短，验于物者也。论飬生者，盍于此观之。原注：韩子苍《医说》用此意。《物理论》曰：道家则尚冷，以草木用冷生；医家则尚温，以血脉以煗通。（《困学纪闻》卷十）
　　
　　汤，契后。秦，益后。益，卽皋陶子也。（《意林》）
　　
　　公卿大夫，莫不先历三七之官，虽有贤才，皆级次进。官之有级，犹阶之有等也。（《北堂书钞》未改本卷四十九《设官》）
　　
　　宗均为九江守，五日听一事，夏以旦，冬以中。（《北堂书钞》未改本卷三十六《清静》）
　　
　　冢宰，尧官也。（《类聚》卷四十五）
　　
　　汉哀帝时，有异物生于长乐宫东庑柏树，及永巷南闼合欢树，议者以为芝草也。羣臣皆贺，受赐。（《类聚》卷八十九）
　　
　　今人主不思甘露零，醴泉涌，而患枇杷、荔支之腐，亦鄙矣。（《类聚》卷八十七、《御览》卷九百七十一）
　　
　　今人主不思神芝、朱草，而患枇杷、荔支之腐，亦鄙矣。（《御览》卷九百七十一）
　　
　　哀帝时，有异物生于长乐宫延年廐后东庑树，及永巷南园合欢树，议者以为芝草。（《类聚》卷九十八）
　　
　　汉安帝时，有异物生长乐宫东庑柏树，永巷南闺合欢树，议者以为芝草也。羣臣皆贺，受赐。（《御览》卷九百六十）
　　
　　笏以书君教令，记善刺过，今之持版以象焉。（《初学记》卷二十六、《御览》卷六百九十二无「持」字）按《南齐书舆服志》：「百官执手板，尚书令、仆、尚书，手板头复有白笔，以紫皮裹之，名曰『笏』。汉末仲长统谓百司皆宜执之。」
　　
　　官之有级，犹阶之有等，升阶越等，其歩也乱。乱登朝级，败礼伤法。是以古人之初仕也，虽有贤才，皆以级次进焉。贾生有言：治国取人，务在求能。故裁国之无利器，犹镂以鈆刀，而望其巧，不亦踈乎？（《御览》卷二百三）
　　
　　攻玉以石，澣布以灰。（《御览》卷八百二十六）
　　
　　清水见底，明镜照心。（《御览》卷五百九十五引《唐书》：冯履谦补河北尉，有部人张怀道任江阳尉，与谦畴旧，銄镜一面。谦集寮吏，遍视之，曰：「此张公所致也，吾与之有旧，吾効官以俸禄自守，岂私受遗哉！昌言曰：『清水见底，明镜照心。』余之効官，必至于此。」复书于使者，乃归之。）按此条所谓「昌言」，疑「谠言」，非指仲长子之《昌言》也。附此备考）
　　
　　魏王所集方士名：上当王真、陇西封君达、甘陵甘始、鲁女生、谯国华佗字符化、东郭延年、唐霅、冷寿光、河南卜式、张貂、蓟子训、汝南费长房、鲜奴辜、魏国军吏河南赵圣卿、阳城郄俭字孟节、卢江左慈字符放。右十六人，魏文帝、东阿王、仲长统所说。皆能断谷不食，分形隐没，出入不由门户。（《博物志》卷五）
　　
　　王仲统云：（《全后汉文》注：当作「东阿王及仲长统云」）甘始、左元放、东郭延年行容成御妇人法，并为丞相所录，间行其术，亦得其验。降就道士刘景受云母九子元方，年三百岁，莫之所在。武帝臣御此药，亦云有验。刘德治淮南王狱，得《枕中鸿宝》秘书，及子向咸而奇之，信黄白之术可成，谓神仙之道可致。卒亦无验，乃以罹罪也。（《博物志》卷五引《典论》）《全后汉文》注：「案此二条出《典论》，又与子建相乱，非皆《昌言》原文，故附载焉。」
　　
　　行炁可以不饥不病，云吾始者未之信也，至于为之者，尽乃然矣。养性之方，若此至约，而吾未之能也，岂不以心驰于世务，思锐于人事哉？他人之不能者，又必与吾同此疾也。昔有明师，知不死之道者，燕君使人学之，不捷而师死。燕君怒其使者，将加诛焉。谏者曰，夫所忧者莫过乎死，所重者莫急乎生，彼自丧其生，亦安能令吾君不死也。君乃不诛。其谏辞则此为良说矣。使彼有不死之方，若吾所闻行炁之法，则彼说师之死者，未必不知道也，直不能弃世事而为之，故虽知之而无益耳，非无不死之法者也。（《抱朴子至理》）
　　
　　河南密县，有卜成者，学道经久，乃与家人辞去，其始步稍高，遂入云中不复见。此所谓举形轻飞，白日升天，仙之上者也。（《抱朴子至理》）
　　
　　昔密有卜成者，身游九山之上，放心不拘之境。（《水经注》卷十五）
　　
　　蓟子训，不知何郡人，到陈公舎，自云：「今日当死。」陈公与之一着单衣，于是入室寝，日中果死。（《御览》卷六百九十一）
　　
　　天为之时，而我不农，谷亦不可得而取之。青春至焉，时雨降焉，始之耕田，终之簠、簋，惰者釜之，勤者锺之。矧夫不为，而尚乎食也哉？（《齐民要术序》）
　　
　　丛林之下，为仓庾之坻；鱼鳖之堀，为耕稼之场者，此君长所用心也。是以太公封而斥卤播嘉谷，郑、白成而关中无饥年。盖食鱼鳖而薮泽之形可见，观草木而肥硗之势可知。（《齐民要术序》）
　　
　　稼穑不修，桑果不茂，畜产不肥，鞭之可也；杝落不完，垣墙不牢，扫除不净，笞之可也。（《齐民要术序》）《全后汉文》下有「此督课之方也。且天子亲耕，皇后亲蚕，况夫田父而怀窳惰乎」二十四字。按验之《齐民要术序》，疑此乃贾思勰语。
　　
　　鲍鱼之肆，不自以气为臭；四夷之人，不自以食为异：生习使之然也。居积习之中，见生然之事，夫孰自知非者也？斯何异蓼中之虫，而不知蓝之甘乎？（《齐民要术序》）
　　
　　昔秦用商君之法，张秘天之网，然陈涉大呼于沛泽之中，天下响应。人不为用者，怨毒结于天下也。（《长短经政体》注）
　　
　　同异生是非，爱憎生朋党，朋党致怨雠。（《李文饶外集》卷三《朋党论》）按此条《全后汉文》未收。
　　
　　才智者，亦奸凶之羽翼；勇气者，亦盗贼之爪牙。（《李文饶外集》卷三《朋党论》）按此条《全后汉文》未收。
　　
　　饴口饱腹，药其如我何？所乘之气有时，而旣于祷神佞佛，遂甘心焉。（《刘梦德文集》卷十四《荅道州薛侍郎论方书》）按此条《全后汉文》未收。
　　
　　迁为《滑稽传》，序优旃事，不称东方朔，非也。朔之行事，岂直旃﹑孟之比哉。而桓谭亦以迁为是，又非也。（《史记滑稽列传》索隐引）按此条《全后汉文》未收。
　　
　　淑清穆和之风既宣，醇醲之化既浃。（《文选》卷六左思《魏都赋》注）
　　
　　斧帐翠屏之不坐。（《文选》卷十一孙绰《游天台山赋并序》注）
　　
　　古之葬，植松柏梧桐，以识其坟。（《文选》卷十六潘安仁《怀旧赋并序》、卷二十三阮籍《咏怀》注）
　　
　　古之葬，松柏梧桐，以识其坟也。（《文选》卷二十八陆士衡《门有车马客行》注）
　　
　　古之葬者，松栢梧桐，以识其坟也。（《文选》卷二十九《古诗一十九首》注）
　　
　　古之葬者，松柏梧桐以识其坟。（《文选》卷三十一江淹《杂体诗潘岳悼亡》、卷四十三丘迟《与陈伯之书》注）
　　
　　古之葬者，松柏以识其坟。（《文选》卷四十四陈琳《为袁绍檄豫州仲》注）按《全后汉文》作「古之葬者，松柏梧桐，以识其坟也」，无「植」字，疑非。
　　
　　喜、怒、哀、乐、好、恶，谓之六情。（《文选》卷十七陆机《文赋》注）
　　
　　精核是非，议之嘉也。（《文选》卷十八马融《长笛赋并序》注）按此条《全后汉文》未收。
　　
　　乘此风顺此流而下走，谁复能为此限者哉？（《文选》卷十八嵇康《琴赋并序》注）
　　
　　捷疾驰影响人间也。（《文选》卷二十四曹植《赠白马王彪》注）
　　
　　筑基起功。（《文选》卷二十五谢灵运《还旧园作见颜范二中书》注）
　　
　　闻上古之隐士，或伏重岫之内，窟穷皋之底。（《文选》卷三十五张协《七命》注）
　　
　　荡荡乎若升天路，而不知夫所登也。（《文选》卷二十六谢灵运《入华子岗》、卷四十二曹植《与吴季重书》注）
　　
　　古之隐士，或夫负妻戴，以入山泽。（《文选》卷二十六陶渊明《始作镇军参军经曲阿作》注）按此条《全后汉文》未收。
　　
　　荡荡乎若升天路，而不知其所登。子若升天路也。（《文选》卷二十九曹植《杂诗六首》注）
　　
　　强者胜弱，智者欺愚也。（《文选》卷二十八陆机《塘上行》注）
　　
　　事求丝发之舋。（《文选》卷二十八鲍照《白头吟》注）
　　
　　有军兴之大役焉，有凶荒之杀用焉，如此，则清修絜皎之士，固当食荼盬胆，枕籍菁棘。（《文选》卷三十谢眺《始出尚书省》注）
　　
　　洁若清冰，严若秋霜。（《文选》卷三十一袁淑《効曹子建乐府白马篇》注）按此条《全后汉文》未收。
　　
　　引之于教义。（《文选》卷三十九任昉《为卞彬谢修卞忠贞墓启》、卷四十《奏弹刘整》注）
　　
　　清如冰碧，洁如霜露，轻贱世俗，高立独步，此士之次也。（《文选》卷四十二曹植《与杨德祖书》注）
　　
　　节操凌高云。（《文选》卷四十五石崇《思归引序》注）
　　
　　奸慝既弭，警跸清夷。（《文选》卷四十六颜延年《三月三日曲水诗序》注）
　　
　　警跸清夷。（《文选》卷四十六王融《三月三日曲水诗序》注）
　　
　　警跸清夷。（《文选》卷二十五傅咸《赠何劭王济》注）
　　
　　子长、班固，述作之士。（《文选》卷四十六任昉《王文宪集序》注）
　　
　　高、光二祖之神武，遇际会而不能得。（《文选》卷四十九干宝《晋纪论》注）
　　
　　为音乐则歌儿舞女，千曹而迭起。（《文选》卷五十范晔《宦者传论》、《后汉书宦者列传》注）
　　
　　至于武皇游燕后庭，置中书之官，领受军事。（《文选》卷五十范晔《宦者传论》注）按此条《全后汉文》未收。
　　
　　天文，宦者四星，在帝座傍，而《周礼》有其官职。（《文选》卷五十范晔《宦者传论》注）按此条《全后汉文》未收。
　　
　　汉祖轻文学而简礼义。（《文选》卷五十三李康《运命论》注）按此条《全后汉文》未收。
　　
　　探心测意，世加甚焉。（《文选》卷五十五陆机《演连珠》注）
　　
　　运筹于几案之前，而所制者乃百代之后。（《文选》卷五十六陆倕《石阙铭》注）
　　
　　五位以正方面。（《文选》卷五十六陆倕《石阙铭》注）
　　
　　直道正辞，贞亮之节。（《文选》卷五十八蔡邕《郭有道碑文并序》注）
　　
　　百夫之豪，州以千计。（《文选》卷五十九王巾《头陁寺碑文》注）
　　
　　以一人之好恶，裁万品之不同。（《文选》卷五十九王巾《头陁寺碑文》注）
　　
　　规矩可模者，师傅之德也。（《文选》卷五十九沈约《齐故安陆昭王碑文》注）
　　
　　救患赴急，跋涉奔波者，忧乐之尽也。（《文选》卷六十任肪《齐竟陵文宣王行状》注）
　　
　　绳墨得拼弹。（《众经音义》引）按此条《全后汉文》未收。
　　
　　又：《周礼》，女巫掌岁时祓除疾病。禊者，絜也，于水上盥絜也。巳者，祉也，邪疾已去，祈介祉也。（《文选》颜延年《三月三日曲水诗序》注）按此条据《文选》卷四十六李善注，出《风俗通》，《全后汉文》误收入《昌言》。
　　
