
　　星阁史论 清 星阁赵青黎着 
　　
　　项羽本纪书法论 
　　思深哉史公之跻项羽于本纪也而后人反用为讥议岂以史公之意为伸项以绌刘哉吾谓史公实援楚以例秦耳盖秦之以诈力并天下也天下人之所不欲予也天下人之所不欲予即史公之所不得而予也然秦既以诈力并天下也又天下人之所不能没也天下人之所不能没即史公之所不得而没也于是乎作秦本纪以存其有天下之实复作羽本纪以着秦所以有天下之非若曰秦始之有天下也亦西楚之自号为霸王而已矣夫羽之不得与于正统也易知而秦之不得与于正统也难知跻羽所以闰秦也不然而果伸项以绌刘也则羽本纪纪羽足矣冠以汉之年月何为者也冠汉之年月于羽本纪其非伸羽明矣且史公诚何爱于羽而必欲进之亦岂不知刘氏之当尊而独难于羽而一退之哉第以羽可退而秦必不可退秦必不可退而徒退羽以为尊刘氏地吾恐溯帝系者固且数自唐虞而三代而秦而汉则是以恣雎无忌之秦上同于积功累仁之业而顺天应人以诛无道者且夷而与无道者相为揖让周旋其际可乎哉夫是以断然跻项羽于本纪而无疑也然则本纪之名其可假乎当章邯围赵时诸侯环救畏秦强莫敢先发非羽则赵之亡可立待赵亡则诸侯必瓦解诸侯瓦解则秦之将吏将复为秦守高祖其能安驱无阻从河北以入武关乎夫斩苏角虏王离降章邯诸侯慑伏入关高祖恐谢天下全势固已在羽矣比且宰割天下分王诸侯羽之烈岂在秦下哉且羽本纪首书秦二世元年为陈涉始事也中去汉之元年凡三载余无年月史公作月表世以为补其阙耳呜呼月表而曰秦楚之际高祖纪赞而论三代之治谓若循环意盖深远矣哉 
　　治不复三代论 
　　论者以封建井田之不复归咎于汉文帝此亦责备贤者意也而其实不然是在高祖不惟高祖抑在留侯想秦之始变阡陌也必以增田之说愚民而民果见其田之以变阡陌增也遂趍令恐后耳使高祖当入关时进秦父老告以阡陌之害歆以沟洫之利而民方惴惴于求生之莫必而入关者不独奠其生也且复从而利导之其谁不乐从者至文帝非其时矣民之业于田也长子孙矣一旦取其田而井之未见沟洫之利早受失田之害其毋乃以摇民心而召乱矣乎民见近不见远我以为古也因之民以为变而骇之矣是故国家当守成而议创制难庸主无论矣即大有为之君慨然更始而老成持重之臣往往称述宗祖以力争于庙堂而其时之民亦复恣其怨咨则势不得不退而自息其不当以封建井田归咎文帝也明甚惜乎高祖起自亭长未尝学问其言曰乃公以马上得之安用诗书诗书之不用而封建井田云乎哉顾高祖帷幄留侯运筹诚讲明其制以进之度无不听然而留侯且沮食其谋销六国印夫封建与井田相表里先儒论之甚详而世之人且相与善其销印至引石勒言证之成败利钝横梗胸中吾恶知夫铸印之必败乃公事耶吾固知夫销印之必无由以复井田矣故曰不惟高祖抑在留侯独文帝以谦恭美质惟清净是主有可议制之贾生不用出傅长沙坐使叔孙通以区区绵蕞上揜三代礼乐而秦制之不尽草也悲夫 
　　留侯论 
　　留侯功在汉室而其学术之害遂中于人心而莫可救止盖天不能有阳无阴地不能有刚无柔人事即不能有成无败有利无钝圣人一断于是非可否董仲舒曰正其谊不谋其利明其道不计其功诸葛武侯曰成败利钝非臣之明所能逆覩而留侯者必欲其成必欲其利曰吾安能置吾身于败且钝而勿恤身败且钝矣而所执为是为可者不适以自厉乎哉于是权事势揣人情择一有成无败有利无钝之地以自处所处既定而智者不能以聪明乱其谋勇者不能以强力夺其守冥然顽然日以其败且钝者予人而忍而予之敌忍而予之友至忍而予之君父嗟乎天下固有其学术之害忍予君父以败且钝焉如是哉设令以之予君父而君父不受以之予友而友不受以之予敌而敌亦并不受则其术穷而身与名俱裂又乌足以害天下后世之人心留侯者不予则已若其如是以予之人即如是其受之不惟其敌受之也其友受之其君与父莫不受之而乃以全乎其有成无败有利无钝亘今古而独得之一人复谁知其学术之为大非为大不可为大有害而莫可救东坡谓留侯不能忍圮上老人教之忍夫不忍而败忍则成不忍而钝忍则利是固以其忍为得计知博浪椎之为荆轲聂政不知汉室佐之非伊尹太公而充其类且至于无父无君而圣人之道息或曰留侯忍耳忍小忿耳何至如子言嗟乎留侯之忍于其敌也无论矣其于淮阴友也当其请王而高祖怒诚不可明言迨夫伪游云梦可因事白也不则置宴宫中可奋身救也留侯若以为如是我将受其钝我将受其败而于是乎忍之识者且援是以断留侯为汉非为韩呜呼爱人者及其屋上之乌而顾忍于其王孙岂得谓斯论过哉太公高祖父也当楚之置于鼎上意不过为罢兵耳窃负而逃遵海滨而处犹且乐以终身兵何遂不可暂罢而教高祖以忍其父父犹君也则使易而以处留侯其忍于高祖也固不待教矣分我杯羹何忍出诸其口而人且以为不如是则太公必烹不知籍固妇人之仁者甘言请和迎太公以归度楚无异说观夫宴鸿门而亚父示之玦三卒不忍宁于太公而独忍诸恐触怒于匹夫之勇转至烹耳留侯权之矣不烹我固坐收其成与利烹而以激吾将士则败与钝仍在楚其能为太公任不烹哉太公之不烹幸也徒羡其幸成而竟忘其言之为不忍出也者忘乎其不忍出而其出也忍矣乱臣贼子之接迹于天下忍耳故曰是可忍孰不可忍嗟乎决策不可不百战百胜居心断不容自利自私自利自私惟妇人女子择以自处状貌若妇人女子史公之意微而圣人之道孰是昌言以救之者 
　　灌婴论 
　　吕后崩产禄擅兵刘氏殆哉岌岌乎然卒赖以安者非平勃乃灌婴也假命灌婴而为吕氏则以禁中素练之军御诸侯乌合之众可一战破之即不然而坚守荥阳老诸侯之师于城下虽百平勃其能消吕氏之奸心弭其变乱哉且平勃何为者也不过使人刼郦商焉已耳劫之而商之从与否未可必也商从矣而吕氏之受其绐与否又未可必也贾寿来具以齐楚合从告产平阳侯闻而驰语丞相太尉太尉勃乃敢驰往北军仅而得入方且以左右袒卜人心复不敢讼言诛之也方且授事于朱虚而至日晡此其瞻顾抑甚矣是以后之论者皆曰幸也军之左袒也幸也吕氏之无知而受其绐也然军不左袒吕不受绐刘氏其遂终殆乎非也其时婴已与齐楚合而荥阳之兵屯数十万荥阳关中襟喉也逐兽者张其网矣挺而走险不得脱焉络马首穿牛鼻虽有蹏触其能肆其毒耶故吕嬃亦既怒之矣产禄非不悟也所依违者冀得垂怜以丐余生而平勃乃藉手告成功焉彼前之请将三吕而居南北军者谁乎请诸出入宫而居中用事者谁乎何惴惴焉止为免祸计也及其后而相与阴谋亦复以吾属无类为辞此其心大概可知绛侯所谓功臣非社稷臣岂得谓袁丝之言过哉史称灌婴至荥阳乃谋曰诸吕欲危刘氏而自立我破齐还报此益吕氏之资以视瞻顾若平勃果何如也君子读之以为其书盖微而辨 
　　先帝不取荆州论 
　　荆州四达之区用武之国论者谓先帝宜早取以图中原不宜展转坐失滨于危殆厥后鲁肃索地吕蒙袭城俱借为口实呜呼此特计其理或然耳余尝为之推其时势有不可以遽取者方帝寄居新野其不为操所翦亦仅矣魏书称表病笃托国且云卿便摄荆州松之已断为不然之言就令果然而表多内嬖私其幼子出以荆州让者入焉而心变矣土地之大人民之众不可以一时虚言遂入而据之先帝固宜以辞也设表当日号于国中置先帝臣民之上犹必推之三授之三至辞之无可辞而后受之不然其何由而受之且恩泽未施众心未附穷而归人不逾时而入其宫践其位不愈以滋奸雄之口而肆其悍焉攘臂之争哉先帝谓表曰久未骑射髀里肉生是先帝亦心切而姑以窥表也表闻之不悦则表之言摄未可谓信也其嬖臣蒯越蔡瑁辈即欲因会取帝则众心信未附也然则表存时其不可以取荆州也明甚表卒蔡瑁为奸立其妹之子琮未几悉以荆州降橾夫新野之兵不过数千即欲于立琮之日兴问罪之师瑁不能战岂不能守且瑁素通操者也不难出一介使以达其请而坚城之下救兵四至进无所乘退无所归不数月而为俘虏矣齐人有言曰虽有镃基不如待时虽有智慧不如乘势韩子曰其得水上下于天不难其不得水獱獭笑之者八九先帝之谓也至若权之索地袭城则又有说盖权之势足以取荆州虽授自刘表何益苟先帝之势足以守荆州即借自权何害此固存乎权与先帝一时之强弱而非关荆州之取与不取也夫荆州不得于刘表未死之前而得于孙权已取之后不失于益州未定绵竹阻险之日而失于汉中大捷威震襄阳之时时为之也势为之也时与势抑又有天焉未可遽议其不取也嗟乎如使先帝当日大败吴人反荆州为故物岂非事所甚快而竟不能也谓之何哉谓之何哉 
　　蜀汉后帝论 
　　呜呼亡国之君若蜀汉后帝可不谓中材之主哉惜武侯先卒耳武侯不卒必不失国司马昭顾以不思蜀之言遂曰武侯且不可与图存其信然耶人君之善在任相继世之美惟法祖后帝当日终武侯无掣其肘者疾笃荐蒋琬等俱见擢用岂非生尽其才殁遵其训者与祖宗之天下传之子孙其时老臣受顾命之重藏太府之盟不转盼即背之者往往而然武侯虽圣分则臣也东西南北惟所命耳卒乃拱手以静听其经营此固有人君之度矣且帝即位垂四十年未闻有大失德若吴魏主之营宫室缮园囿筑台凿池者燕燕夜饮而醉行杀戮者田猎游敖所过蹂躏征发无算而疲民于奔命者故曰武侯不卒必不失国匪直不失国也吾知朝廷宫府穆然肃清渭滨之屯兵民浃洽而其主之失德又有以驱之咸阳陇西谁为守者即以智力论司马懿差可耳师昭岂其敌哉然则后帝之不克终复汉业称令主者武侯之先卒为不幸也若却虑所云虽欲欺三尺童子不能且以无凭之身入不可知之域而时露其留恋慨叹之情危道也我方失国人甚疑我幸且轻我惟乘其轻心而用之则疑去而身得安故不思蜀之言亦聊以应昭也或曰令后帝求贤之切若昭烈于武侯意必有武侯其人者出即不然而摈斥祇皓亦可无伤国本至不幸而背城借一身殉社稷尚足告无罪于列祖然此皆上智之主优为之而非后帝所及也后帝者中材之主也若谓武侯且不可与图存彼直以武侯为何如人耶 
　　武侯论 
　　渭南之屯杂布耕战不相惊犯此即古者寓兵于农地水所为师也井田法废多由征调不则召募而已兵不知耕民不知战展转运戍疲于道路呜呼其亦坐自困也已然而夸富强稽版籍则曰吾征吾民而张吾三军耳盖自春秋以来唯管子内政差近古其它如晋之州兵鲁之邱甲无不残民以逞者曹操新定冀州按籍谓可得三十万众此曷恠焉孙权隶其民以赏有功又其甚者矣乃后之巧行其说者且援周官以为证夫周官所记上地家七人可任也者家三人中地家六人可任也者二家五人下地家万人可任也者家二人言力作任职之民耳岂征调为荷戈执殳之士耶其曰家者合男女计之也男女各半虚其一为之主故曰可任者几人几人也传称蜀户二十八万口九十四万武侯兵止十二万犹不忍尽川也三分更下然应变非长之讥实由是起王者之行师也不务为其必胜惟务为其不可败大索户口驱之疆场一有挫衂何以善后武侯惟务为其不可败而陈寿讥之适见其惑而已矣余少时尝奇延计惜武侯不用今而知武侯之不用延计宜也无论涉险致远虽可卒达就令咸阳以西垂手可得而骁悍如延能保无邪心乎就令无邪心而魏军四集蜀道未通新附之众不无骚动君子观锺邓而叹战胜后之安辑为倍难也以彼易此必有能辨者焉屯于渭南旷日相持殊类迂阔而业惟可大则可久伏至险于至顺藏不测于至静既以伏魏人之背而拔其根本复不以虚声扇惑吴人谨慎者之规略盖如此羊陆辈小师其意犹足以靖其封疆况以武侯之诚信素结民心而又亲见其师旅之蔼蔼若家人父子也箪食壶浆有不争迎恐后者乎大功未奏将星遽陨汉之不幸也三代井田之法坐是不复昔人有言车战废而民不得保其生可胜叹哉 
　　费祎论 
　　蜀汉之亡亡于费祎黄皓乌足责哉皓不过小有巧慧便给善伺人主意旨非有大奸大慝若莽操并非有深根固党若东汉十常侍之难卒除也终允之世皓位止黄门丞则皓非不可制亦明矣允卒骤擢为中常侍其时任大将军录尚书事者非祎乎以陈祗代允为侍中者非祎乎传称祗与皓相表里皓始预政皓固不遽预政也祎以祗为贤越次用之皓乃得张其羽翼以肆行其志而帝之追怨允者日深是允能以严惮制帝欲于将萌而祎徒以材干事主岂大臣之本计哉故来敏尝称之矣孙权尝器之矣允父和尝决之而允亦自叹为才之不及相远也嗟乎此祎之所以贻蜀于亡而卒以自陨其身乎延熹十六年书曰盗杀大将军费祎具官盖深讥之讥其防卫不密也抑其诲盗实甚当吴人辨难蜂至何遽不能镇之以静折之以片言而顾争不屈于御人之口然犹曰国命攸关不得不尔至其先上鹿车意气自豪是传所讥举趾高而心不固者也彼羽檄交驰与客对戏无倦色又其甚焉者矣鉏麑之刺盾也见其秉烛整朝衣冠而坐乃触槐死盗亦有人心哉故大臣之立朝也必内正其身有不苟之言笑而后上格其君旁争其寮寀以下制夫宵小申屠嘉召责邓通通叩首涕泣谢罪汉武帝倨待大将军而汲黯不冠则不敢见盖其素所积渐然也武侯曰先帝知臣谨慎故托臣以大事而其兢兢于宫中府中者尤至祎不知以谨慎持其躬因不知以严惮事其主其视黄皓直易与也而抑知盗之视之亦易与乎身殒而蜀以覆灭其谁贻伊戚也与或曰蜀亡距祎殁几十年何不贵黩武之维而专责祎即维尝并祎录尚书事矣独不宜于制皓乎然维录尚书在皓预政之后皓之预政适当祎秉国之时火之燎原也必于始然扑之水决其防从而壅焉必无及矣枝附叶连蔓草其犹难图哉且维非祎匹也从魏新至未厌人心祎少长于蜀左右于帝者久与允俱为太子舍人迁庶子允能制皓而祎不能祎亦何辞之有若夫义关讨贼非同黩武即小有损譬则手足差跌之疾耳吾未见腹心无恙而遽绝其命者也允之严惮利在腹心而祎之轻肆中于膏肓患固有伏于数十年之前者以患之既见而从而责蛊惑君心之黄皓呜呼责黄皓愈不能为祎也恕矣 
　　汉王允唐五王合论 
　　汉王允以穷治羣盗而败唐五王又以不诛武三思而败易曰有嘉折首获匪其丑言威震而刑不滥也允之败宜也然何以为唐五王解乎书曰树德务滋除恶务本言去恶则务绝其根本也五王之败宜也然恶知五王之不穷诘武氏者之非即鉴于王允乎鉴前车而徇其迹与师心自用者等医之治疾也疾在表者清其肌以散之固其本以御之误投下剂则死若表之既失邪入于内矣用参苓而不敢攻则邪愈深入一发而遂至于不可支允之羣盗疾在表者也而穷治之与下剂何异五王之武三思邪在内者也弃而不诛其终不可支何恠焉且祸每中于所恃而患多伏于所忽王允以大憝已除可恃无恐而不虞羣盗之敢于内向其败易知五王以唐祚已复君位已正优游以导其和而小人可不尽去世且有举阴阳之不相无谓宜开以自新者甚或执激变之说以昌言于众而自来君子之败适足实之则五王覆辙将浸寻于天下后世而焉所终极故朱子于夬之彖传不禁愤然曰观刚长乃终一言圣人岂不欲小人之尽去耶三思之祸无论已贾谊曰习与正人居不能毋正习与不正人居不能毋不正性与习移即明主犹且受其蛊惑独中宗也哉是故去君侧之小人不可不尽而敌国外患虽缓追逸贼焉可也 
　　唐论 
　　唐藩镇得古封建遗意而谓其亡在此非也亡唐者宦竖耳宦竖始着于高力士渐盛于杨思勖肃宗后祸遂有不可胜言者一观军容败九节度矣一关中小儿迁上皇挟太子弒张后矣而渐且交张利口忠义寒心而渐且迭掌北军南牙拱手犹曰假虎威也顾乃敢行上弒密专废立虽宪武之英主不免庸庸者变起甘露幽于少阳习为故常至讼言门生天子不又其甚焉者乎故姚南仲上言曰如盈珍辈不可胜数虽羊祜杜预复生亦不能为治嗟乎终唐世二十君而为其所立者九所废者二所弒者三尚忍言哉惟昭之弒哀之立由逆藩然召全忠者谁微韩全诲之逼崔胤度不出此大抵藩镇非尽忠良而未若宦竖之全不畏名义故禄山之乱平自朔方如陕之祸非藩镇也德宗如奉天奔梁州固藩镇而破朱泚灭怀光亦藩镇黄巢乱民茂贞犯阙而诛讨奠安奉迎车驾者又皆藩镇也参而考之得且过半夫李晟浑瑊马燧李克用之功烈矣而韩滉转銄以馈军王铎墨敕以召克用郑畋传檄天下王处存率先入援乃能奏绩他如设宴受代有若贾眈发兵袭灵武有若杨志烈雄镇山东破滔讨悦有若李抱真当得李纳阴事有若刘元佐四请除代不欲子孙染污俗有若张茂昭表请太子监国有若韦皋却韩宏美妇人有若李光颜雪夜擒元济有若李愬奉代而斩悍将有若王承元重宰相以尊朝廷有若柳公绰不以式微渝节委输不绝有若赵匡凝兄弟而田氏父子忠顺受祸其尤可悲者矣藩镇亦何负于朝廷即跋扈如王武俊一说而合攻滔强悍如田季安一说而不救赵正已献三十万钱以赏将士田悦纳币三万匹以付度支而各为之渐服亦视朝廷所处置为何如而诚如乌重胤所奏则坐收藩镇之利而有余且藩镇之逆亦宦竖酿成之也使代宗不遗马承倩则李宝臣不致玩寇使德宗不听宋朝凤则李纳不致合悦且使德宗早贬白志贞等则怀光必不反代宗能诛鱼朝恩程元振则雍王之副自属汾阳可不用仆固怀恩不用怀恩即不奏留嵩等分师以失河北嗟乎忠贞如汾阳其它无论观夫绛州军乱奉命往镇不以王元振之私己也收而并其党皆伏诛辛云京闻之亦按诛其杀邓景山者而河东莫不奉法宁于区区河北有不咄嗟立办者则朝恩元振之沮为大可恨也况怀恩奏言以来瑱之死深畏中官谗口即其叛又岂本心耶然则藩镇之逆实由中官而藩镇不失为良法微独其贤者也众悍交立必环顾而各自戢刘从谏之奏并使中官敛迹彼朱逆之肆行凶恶固克用新丧庄宗始立亦茂贞屡败难与争锋故耳不然何三代有道之长而太宗欲分封功臣创业之主识虑自远且同一德裕而权能行于三镇之効顺才莫制其专立之密谋则唐不亡于潘镇而亡于宦竖也益信 
　　徐绩论 
　　甚哉天之明且允也有不终屈抑之才有不可幸邀之名而必无不败坏能饰伪以藏身之恶吾于唐之徐绩知之当其侍翟让饮以出走也门者斫之伤颈卒不死及其佐命唐室勋成名立年已耄矣复不死高宗立武氏为后成于绩之一言而其罪遂莫可逭而其恶乃终不可掩是故人之能以善名一世者其潜德之幽光必不可閟也而以恶流后世者亦其从逆之真精不容终没也呜呼周公流言王莽谦恭昔人所叹而绩独以一身历其变不死于李密门者之手不死于太宗在位之年岂非天哉虽然天何心天因其材耳是以君子惩忿窒欲损之又损必不使一毫之恶得留于隐微以质对乎上帝 
　　宋论上 
　　何代无奸独宋则蘖牙于开创之始至浸淫尽南北二朝无一能廓清者吕居仁曰汉唐之小人易知宋朝之小人难见然哉太宗失德赵普再误一言成之也卒以功名终晋封韩王至李昌龄宦者王继恩辈不足道嗟乎微吕端真宗危矣夫澶渊之战诚孤注也然可以得枭乃偷女议和而王钦若丁谓等遂以封禅进王旦无可如何顾钦若请蠲负释系囚矣丁谓请罢兵抚蛮寇矣谓之奸倍甚于钦若而莱公惑焉仁宗宋贤主号称治朝而吕夷简实为大蠹废郭后出富范排杜衍罢韩欧特小有才不至大坏国身殁而帝谓侍臣曰安得忧国忘身如夷简者若其于孙沔曰元规药石之言但恨闻此迟十年耳可不谓能受尽言与而张士逊夏竦辈又不足道至王安石之用肇自嘉佑英宗在位日浅神宗甫立即下征召朝野钦仰共庆新参惟吴奎力斥其谬妄韩魏公言其不可处辅弼地吕诲袖弹本而司马公恠之唐介与争辨御前而帝卒专任之众正一空第即天命不足畏人言不足恤祖宗不足法三言而上弃天眷下失人心中斩祖泽已足亡宋而有余割地开边其末失也章惇蔡京其余蘖也京首变新法其后力挤元佑立党碑而安石且配食孔子故赵鼎言于高宗曰今日之患始于安石成于蔡京又何有于童贯王黼之龊龊者哉呜呼蔓草之滋犹难图也何况奸佞知人则哲惟当国者慎之仁宗于赏花钓鱼宴既心知其不情而非恶之何不明着训辞贻厥后嗣而辨奸一论出自卑贱其孰从听之而又孰从达之也耶 
　　宋论下 
　　宋南渡之不振罪首奸桧夫复何言然高宗甫即位而黄潜善汪伯彦已在左右黄汪不足责附黄汪以劾李忠定者张魏公浚也浚而无图中原之志则可浚而有图中原之志何不移其劾忠定者劾黄汪且何不移其荐秦桧者荐岳忠武而其心寔忌之夫忠定之罢不关一劾劾之而忠定益孤黄汪愈张引退益决而建炎之初坐失一恢复大机然犹有可为者曰岳忠武在以彼用兵妙存一心不拘古法平定江淮扫清襄汉内乱宁矣太挫金人兀朮丧气会兵而无一应下制而曰待岳家军降黄龙会饮非虚言也乃三字狱决又失一恢复大枞嗟乎机难得而易失一误再误国奚以堪虽其狱不由浚寔由荐桧不然桧已免矣榜其罪于朝堂矣晏敦复知忧之而志图中原者顾乃若是且高宗之主和岂果忍忘父兄哉特才钝气懦恐一战不利失所便安处耳富平之败实滋小人以口而寒庸主之胆继以淮西则口益滋胆益寒恢复之请固且谓诸君第徼幸于一战我宁不徼幸于一和而便安之怀牢不可破矣夫人情莫不狃便安苟当扰攘之秋其中亦必有所惩创一惩创而主轴之机动主轴之机动而辅车之机以鼓公绍兴可惜也建炎之初尤可惜史断于浚谓其虑浅而术疎吾谓其才小而多忌故能手剪苗刘间复州邑不自知其不能御大侮独当一面也而固深知李忠定岳忠武之十倍于己恐其功之不自己出也一则显劾其私杀侍臣一则奏言其并兵耍君必不移其劾忠定者劾黄汪荐桧者荐忠武嗟乎劾黄汪则忠定不罢宗留守不至愤而疽发背傅亮张所不至召还而安置忠武之才亦早见中原已复于建炎矣荐忠武则军政得人战无不克主志以奋桧无由售其奸己亦坐收知入之明而前愆可盖岂不臣主交荣浚而志图中原也卒无如其忌刻之私胜焉何也及夫孝宗新立颇有起色罢史浩而专任焉正当熟思前失郦琼之叛谁为乱阶则邵李之隙岂不可解即不可解岂不可分任分即虞弱岂不可分遣他将以为助忠定忠武处此必有道矣况虞允文在岂不可引以自副毋亦其忌之也乎宋于斯时尪羸已甚用战以攻敌譬则黄硝也病者久心疑之即百战百胜犹惧其或败一胜而果败焉而和议入四州割国尚可为哉论者从而归咎岂得谓过若韩侘冑史弥远贾似道辈曾黄汪之不若而又何责焉 
　　于谦论 
　　余读明史至夺门复辟未尝不太息痛恨于徐石曹张诸小人也然使储位不易而大命有归虽欲媒孽其间亦何说之有则当易储之日为少保者宜其力争矣而乃独无一言嗟乎世亦知人主莫解之惑有非口舌所得争者哉孟子曰惟大人为能格君心之非少保皦日之诚端有慕于是故其时以身喻者无不用其极焉而论者至谓汉留唐邺擅美千古夫叔侄之于父子既有间而时异势殊恶可等论此其为不知少保也无容办又或谓英宗失身沙漠天位已绝乃狡焉强寇陵烁寝庙更得罪于祖宗不宜复立景帝有社稷功治以嫡而乱以功宜也天作君而父传子又宜也储位之易无足恠者存是说也是使夷齐不相让而反其辞以相诘也以之责英宗可矣以之恕景帝则不可不可以恕景帝即不可以解少保而吾以知少保之欲以身喻者何也景帝之欲易储其藏之心非一日而不忍遽发者亦尚知有理义焉赐廷臣以金则固以利市也犹不遽发逮黄<王厷>疏入而大喜曰万里外有此忠臣遂毅然直行其意以大决其防其不可以口舌争也明甚争之亦不过如章纶锺同廖庄焉已矣无益于事而徒明其节岂大臣之所以自处乎且少保纵欲自明其介亦何至赐之甲第而顿首谢赐之玺书袍镫弓剑冠带而封识于堂岁时一谨视乃为此拘拘哉若曰奉君之灵纵有微功于社稷实不敢图利于身家畴昔监国伊谁是命詹詹之诚固愿吾君之垂察而一动其中也若其诏予一子千户辞曰臣欲为子求官何必假手石亨夫臣不假手于人以官其子即君不假手于天以私利其子此意尤彰彰矣使少保稍有自利之私以利奉景帝南宫之锢不难一丸塞而徐石之智谋兵力不狡悍于也先也其时建立之见济已卒后宫无所育则帝疾弥留一旦晏驾请于太后迎复沂王固已拱手还之英宗而亦可告无负于景帝古大臣不动声色措天下于盘石者大类如斯嗟乎当其前有必欲身喻之微及其后有无容复争之势是以终不一言也然小人媒孽之端实由是起可胜太息矣哉 
　　始余幼时尝戏笔作范增论先伯筑岩公[讳良霖]见而爱其俊爽为训之曰论古贵有特识非因人之所言而言之也子言范增之去当在弒怀王不当在杀卿子冠军虽足以正东坡之非而不知已落寻常之窠臼矣因授以伯祖项羽本纪书法论俾读之而余乃知文章家之翻空出奇不必古人当日如是而起古人于今日亦必有即于如是而后安者而后可以论古人越数年得随侍读书于城南古香斋中时将刻星阁文钞因得遍观一切而方驰骛于举子业不暇请亦不敢请呜呼穷达有命今竟何如使当日者专力于此亦或庶几有成而仍然故吾也今钞刻文钞及二集诸史论不禁慨然嘉庆五年十二月侄孙绍祖识
　　
