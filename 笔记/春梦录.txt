春梦录   元 郑禧

　　城之西，有吴氏女，生长儒家，才色俱丽，琴棋诗书，靡不究通。大夫士类称之。其父早世，治命宜以为儒家室，女亦自负不凡。余今年客于洪府，一日，媒妪来言，女家久择婿，难其人。洪仲明公子戏欲与余求之。余辞云，已娶。不期媒妪欲求余诗词，达于女氏。余戏赋《木兰花慢》一阕。一日，女和前词，附媒妪至。乃曰，吴氏之族见此词，喜称文士之美。但母氏谓官人已娶而不可。然女独怜余之才，赓唱迭和，复命乳母来观，且述女意，虽居二室亦不辞也。嘱余托相知之深者，求启母意归余。然余在城之日浅，相知者少。谬嘱意山长吴槐坡者，往说其母，终亦不从。有周氏子，惧余之成事，挟财以媚母氏。母乃矢于从周，遂纳其定礼。女号泣曰：“父临终，命归儒生。周子不学无术，但能琶琶耳，我誓不从周氏。”因佯狂，掷冠于地，母怒欧之。女发愤成疾，病且笃，母乃大悔。惧逆其意，即以定礼付媒妪，以归于周。然女病竟无起色，因以书遗余曰：“妾之病，实为郎也。若生不救，抱恨于地下，料郎之情，岂能忘乎？”临终，又泣谓其青衣名梅蕊者曰：“我爱郑郎，生也为郑，死也为郑。我死之后，汝可以郑诗词书翰，密藏棺中，以成我意。”未几，果卒。呜呼！文君之于相如，自昔所难，而况夫妇之间，多才相配，世之尤难者乎！夫以女之才如是，而怜余之才又如是，齐眉相好，唱和百年，岂非天下之至乐者乎？而况其家本丰殖，复有赀财者哉！乃厄母命之不从，发愤成疾，抱恨而死。嗟夫！红颜胜人多薄命，亘古如斯，而况才色之兼全者乎！惊彩云之易失，痛黄壤之相遗。亦徒重余之临风悒怏耳！恨何言也。抑余非悦于色也，爱其才也，感其心也。今具录往来词翰于后，览者亦必昭余之凄怆也。延祐戊午永嘉郑禧天趣序。
　　丁巳岁二月廿六日，余寄《木兰花慢》云：“倚平生豪气，冲星斗，渺云烟。记楚水湘山，吴云越月，频入诗篇。菱花皎洁，剑光零乱。算几番沉醉，乐生前种，得仙人瑶草，侬家五色云边。芙蓉金阙正需贤，诏下九重天。念满院琅，盈襟书传。人正韶年，蟾宫近传芳信，娥娇艳待诗仙。领取天香第一，纵横礼乐三千。”翼日，女氏和云：“爱风流俊雅，看笔下，扫云烟。正困倚书窗，慵拈针线，懒咏诗篇。红叶未知谁系，慢踌躇，无语小栏前。燕子知人有意，双双飞度花边。殷勤一笑问英贤。夫乃妇之天，恐薛媛图形，楚材兴念，唤醒当年。累累满枝梅子，料今生无分共坡仙。赢得鲛绡帕上，啼痕万万千千。”
　　二月廿九日，女密令乳母来观。
　　三月一日，再赋前腔云：“望垂杨袅翠，帘试卷，小红楼。想鸾敲琼，鸾妆沁粉，越样风流。吟怀自怜豪健，洒云笺，醉里度春秋。有唱还应有和，纤纤玉映银钩，犀心一点暗相投，好事莫悠悠。便有约寻芳，蜂媒才到，蝶使重游。梅花故园憔悴，揖东风让与古稍头。况是梅花无语，杏花好好相留。”女氏再和云：“看红笺写恨，人醉倚，夕阳楼。故里梅花，才传春信，先认儒流。此生料应缘浅，倚窗下，雨怨共云愁。如今杏花娇艳，珠帘懒上银钩。丝罗乔树欲依投，此景两悠悠。恐莺老花残，翠消红减，辜负春游。蜂媒问人情思，无缘应只低头。梦断东风路远，柔情犹为迟留。”
　　余观所和两词，其才情标致，岂可得哉？此余所以深不能忘也。再赋诗三首云：“银笺写恨奈情何，料得情深敛翠娥。须信梅花贪结子，东风著意杏花多。”“翠袖笼香倚画楼，柔情犹为我迟留。何时共个鸳鸯字，吟到东风泪欲流。”“两才相遇古来难，重写芳情仔细看。莫待后时空白悔，不如闻取舞双鸾。”吴氏和云：“慈亲未识意如何，不肯令君画翠娥。自是杏花开较晚，梅花占得旧情多。”“残红片片入书楼，独倚危栏觉久留。可惜才高招不得，红丝双系别风流。”“今生缘分料应难，接得新诗不忍看。谩说胸襟有才思，却无韩寿与红鸾。”诗尾，又系数语，云：“屡蒙佳什，珍藏箧笥。福浅缘悭，不成好事。母命伯言，不期违背。一片真情，番成虚意。勤读诗书，好图名利。故里梅花，依然夫婿。数语赠君，盈盈垂泪。”
　　余复为俪语，以寄遗恨，因达于女氏。云：“切以诗书相过，罕见于夫妇之间；词翰先投，乃求于声臭之表。字含玉理，韵染兰香。怅故里之梅花，采传春信；比芳园之杏蕊，无奈风僝。复令乳母来观，预遣女媒通好。谓先君是定，犹遗在耳之言；矧才子如斯，不忝齐眉之愿。倘得百年而谐老，虽居二室而不辞。妙语难忘，芳心可掬。既窈窕之慨然许郑，何圣善之必欲从周？事既相违，分亦何浅。幕底阻牵于红线，石上空磨于玉簪。谁令慵暴之男，强投雁币；痛失文章之婿，怒掷蝉冠。脉脉春愁，盈盈妆泪。念欲挟文君而夜遁，终不忍为；竟辜杜牧之春游，实成深恨。犹劝诗书之勤读，极知恩爱之愈深。嗟伉俪之无缘，徒唱酬之相与。此日落花愁里去，遥想芳尘；它时折桂月中归，必贻后悔。兹凭四六，用表再三。愿深思贤父之言，庶免抱终身之叹。难期面叙，幸冀心融。”又续以诗云：“画粱双燕舞轻尘，只见新诗不见人。夜夜相思飞蝶梦，东风着意杏花春。”“风流才思古难全，若得相逢不偶然。有约绿杨门下过，珠帘半卷露婵娟。”吴氏答书云：“伏以钟天地之秀气，伟矣儒人；含闺阁之芳情，孤哉幼女。两才相遇，方图结于红丝；一语败盟，又空成于画饼。诗词寄恨，蜂蝶传情。先人之遗训昭昭，曾已告母；慈母之严命切切，乃不谅人。郑郎将故里之梅花憔悴，周子恋芳园之杏蕊娇羞。齐眉之好已休，众口之辞不息。龟占未吉，雁币辄修。经史不得闻，琵琶奚足听。鸳鸯枕上夜夜相思，蝴蝶梦中时时欢会。深沉院宇，无路可求；寂寞帘栊，有缘终遇。虽后死幼玉，也寻柳氏；奈今生文君，未识相如。勒此申酬，伏祈丙照。”复和前诗二首云：“才高岂肯困泥尘，雁塔名香第一人。却笑此生缘分浅，可怜辜负两青春。”“琴棋书画艺皆全，一段风流出自然。院宇深沉帘不卷，想君难得到婵娟。”
　　是日，吴氏又寄领，呈其工夫精巧，云：“此是十年工夫，所绣者若此。”余复作诗云：“领中垂绣蹙双鸾，幼小工夫此最难。日久罗襦香欲褪，多情拆寄郑郎看。“落花时序易消魂，忍看云笺沁粉痕。近日恹恹香玉瘦，可怜和泪倚重门。”“绣线慵拈梦乍醒，风流谁画柳眉青。琵琶声里昭君怨，莫向它时不忍听。”嫩柳娇依道韫家，东风何事苦惊鸦。流莺欲往频回首，尽日愁肠恼落花。”吴氏答书云：“某早，忽然洪你至。欲遣一书，奈家事冗，人事多，竟弗克。午间，再辱云笺披味，恍如会晤之为快。中间此事，苦为母氏所阻，故作痴佯狂。此数日，周子稍缓其事。但两受凌辱被打，气愤成疾，不离枕席，亦是因君耳。恐天不假之以寿，万一抱恨而归，亦为君耳。如天从人愿，因缘有在，此事尚可成就。中间多感十一安人恩意。如三五日病可却，至洪府相谢，亦可以见。兴言至此，悲涕涟涟。先生千金之躯，不可因贱妾而成疾，但以坚心为念，好事亦不在匆忙。衷肠非笔可尽，切祈尊照”。又诗二绝云：“泪珠滴滴湿香罗，病里芳肌瘦减多。怪得夜来春梦浅，不知今日定如何。”“青衣扶起鬓云偏，病里情怀最可怜。已自恹恹无气力，强抬纤手写云笺。”
　　吴氏临终，答书云：“哀哉！古人云：‘春蚕到茧丝方尽，蜡烛成灰泪始干。’诚哉！是言也。一自女媒通好之后，妒情之辈，登奴门者其说不一。有云先生贫者，有云子多者，有云妻妒行者。奴闻之，若风过耳，但以真心而待。况兼母与伯，以奴之身色才艺俱全，岂可为人次妻？而周舍挟财以媚母氏，遂以一红一书为定。奴乃泣涕不已，两被母凌，以致成病。而相思之情，又何可胜言？念欲窃香相随，奈千方百计不可，而此病愈危。昨日，两奉佳音，且喜且泣。母氏而今，已作噬脐之悔，有通容处。但奴魂飞不定，神乱不常，虽师巫医卜，无所不至，而病略不减。先生自宜将息，不可因贱妾而失寐忘餐。以郎之才，不患无好色之妻；以奴之命，真恐不见有才之郎。若此生不救，抱恨于地下。料郎之情，岂能忘乎？然妾之死，无身后之累。郎若成疾，则故里梅花，青青梅子，将靠之谁乎？倘得病安，必见。临终哽咽，不知下笔处。奴扶惫拜上。”
　　吴氏既终，余以文寄祭云：“呜呼！昆山玉树，阆苑琼葩，岂人间之凡植，独冠于仙花。储芳绝艳，吐日春华，祥云为盖，皓月为家。俄骤惊为怪雨，痤遗彩于尘沙。悲玉鸾而自惜，愁翠凤而空嗟。呜呼！哀哉！玉容如在，瑶珮何之？生也何待，死之何为？染芙蓉以为色，裁锦绣以为诗。琴弹绿绮兮，冰雪为丝；画铅粉泽兮，烟霞为姿。牙签缥帙兮，融融奥旨；纹楸玉子兮，了了玄机。闺房之秀，谁其似之；谢家柳絮，讵足比斯。余也惜年冉冉，负志奇奇。投鲸竿兮，学海之惊涛；透翠衣兮，词苑之葳蕤。风孤退，鹏云自垂；楚山古木，湘水芜祠。泣娥英兮，愁牵翠衣；吊灵均兮，空抱琼芝。悠悠徒返，渺渺遐思。抱英怀之未擢，吻窈窕之相知。始之以女媒而通好，申之以乳母而传书。是耶非耶？物理茫茫。色可得而有兮，才孰俪而孤芳；形不可得而见兮，心殷殷而愈彰。迨夫女梦之初觉，余亦揽涕而成章。胡言路阻，莫奠壶觞；千古万古，遗恨空伤。”又悼亡，吟二首云：“特写青笺几往来，佳人何自苦怜才。伤心春与花俱尽，啼杀流莺唤不回。”“相见愁无奈，相思自有缘。死生俱梦幻，来往只诗篇。玉珮惊沉水，瑶琴怆断弦。伤心数行泪，尽日落花前。”余召箕仙卜问，得一词云：“缘惨双鸾，香魂犹自多迷恋。芳心密语在身边，如见诗人面。又是柔肠未断，奈天不从人愿。琼销玉减，梦魂空有几愁多怨。”
　　四月朔，余再调《木兰花慢》云：“任东风老去，吹不断，泪盈盈。记春浅春深，春寒春暖，春雨春晴。都来助与诗人兴，更落花无定挽春情。芳草犹迷舞蝶，绿杨空误流莺。玄霜著意捣初成，回首失云英。但如醉如痴，如狂如舞，如梦如惊。香魂至今迷恋，问真仙消息最分明。后夜相逢何处，清风明月蓬瀛。”是日，再召箕仙，一道童降笔词云：“今日瑶池大会，群仙不肯来临。真华传语郑郎君，记得相嘲妒行。好个《木兰花慢》，休题相契分明。君还要问那香魂，正在仙宫听命。”
　　吴氏之母，痛忆之甚，亦死。一子年长不慧，移居乡村。此真可惨哉！余又作哀文云：“呜呼！茫茫九泉，爱莫起之，灵之容忽有远矣。中心藏之，何日忘之，灵之心其可忘乎！蛜蝛在堂，蛸蟏在户，灵之家荡然矣。天长地久，恨无绝期，灵之恨其可绝乎？使灵之至此者，谁之咎欤？母氏之无明见，伯氏之无理言也。当是时，二老果无允余之意，姑舒徐数日而冀图择婿，谁得而间之？矧先君之治命，若见之昭昭者乎！龟占未吉，雁币辄修，其灵之死，在此而不在彼也。灵之容，固不可得而见之矣。灵之恨、灵之心，与余相悲怏者，果无幽冥之隔也邪？余尝过灵之家，但见门掩夕晖兮，草沿阶而春色怜；人疑为我而来兮，空仿佛乎灵之魂独在也。吾意灵飘霞佩于太清兮，拟群仙于瑶池；逶迤而不忍去兮，欲与余而追随。余因知灵之同心兮，虽同往而何辞；忽返魂乎故乡兮，念众雏之无依。灵书勉余以自爱兮，何既死而忽遗；繄母氏之念而死兮，谅虽悔而曷追。余报卿以一死兮，其奈修短之有期。呜呼！畴昔之夜，忽有拥双髻而泣者，非灵也耶？恍一梦之惊觉，空伏枕而涟漪。怆余怀之郁结，重抑愤之哀词。母知天知，有知无知，吾独自知尔。呜呼！哀哉！”
　　友人共阅此女词情，事迹可伤，作诗悼之。云：“结发因缘岂偶然，如何契阔便登仙。可怜一点真才思，辜负韶华二十年。”“磊落襟怀亚淑真，琴棋书画更超伦。惜哉周郑番成怨，底不当初早嫁人。”女子文章天下少，男儿才学岂应无。满怀空有诗书料，负个卿卿旦夕呼。”“不见佳人亦可伤，伤他非命为才郎。杏花梦断东风晓，空把新诗写数行。”黄子侑敏读之，有感云：“春楼珠箔卷东风，几度偷弹泪粉红。艳质岂期黄壤隔，香魂应逐彩云空。解将遗事留身后，尽忘前言在耳中。杏蕊梅花俱一梦，悠悠深恨锁幽宫。”汪庭材子才云：“犀心兔颖屡通津，未识嫦娥一面新。兴尽故园梅已谢，情留别坞杏初春。将身轻许志虽失，在耳不忘言可遵。生死幽冥千古恨，临风披阅为伤情。”徐子文天赉和《黄韵》云：“杏花初破怯春风，未识芳心一点红。词翰往来传意密，死生梦幻转头空。素知分浅鸳帏里，预许名魁雁塔中。杳杳幽魂何处觅，真华消息报仙宫。”先生沈君清和《黄汪韵》云：“落花一扫夜来风，枉驾相思寄断红。梅信日闻鱼水远，杏香还逐燕泥空。情怀琴瑟千春恨，怨入琵琶一梦中。门掩满庭诗思远，令人惆怅馆娃宫。”“仙境何由一问津，但吟佳句觉清新。不知中道梦中梦，如坐上阳春复春。空想彩鸾缘有分，可怜司马意难遵。白头老去吟犹苦，羡尔忘形似有神。”
　　真子述《后序》云（真子述者，不欲知其姓字，故作此名）：“昔者，孔子系《周易》，其辞有曰：‘言行，君子之枢机也。枢机之发，吉凶荣辱之主也。’是以子张问行，孔子则以‘言忠信、行笃敬’者答之。其学干禄也，孔子又以‘言寡尤、行寡悔’者告之。盖一言一行，实乃君子立身之大节，可不慎欤？今卫阳郑天趣，读圣人书，将以为禄仕也。其未遇时，尝馆于洪氏舍。而城之西吴氏女，与之有文学之好。天趣乃以其往来诗词文翰，编为《春梦录》，以示于人；且自为之序，言其女之自甘为二室。然痴小女子，不能持其志，而轻身以许人，固多有之矣。天趣以为，得之如俯拾地芥。吁！其愚真不可及也夫！今观其初达女词，则有‘嫦娥娇艳待诗仙’之语，实所以挑之也。而女氏则以薛媛图形寄南楚材事而和之，有云‘料今生无分共坡仙’。亦可谓止乎礼义者矣。郑子当于此时灰心可也，乃复怀眷眷。既有‘梅花故园憔悴、杏花好好相留’之词，反不如‘闻早舞双鸾’之句，心迹显然，而谓之乐而不淫可乎？女答之则曰：‘恐君难得见婵娟。’盖已截之之意矣。于是，天趣复有俪语以贻之者：夫妇之称、齐眉之好。又曰：‘念欲挟文君而夜遁，终不忍为。’既念之矣，其心果不忍为之乎？特欲为之而不能耳。且如此女动心拂性，乱其所为，违母之命，持不嫁凡子之说，以至殒其躯而弗悔，实天趣导之也，其罪容可隐乎？且序又曰：‘况其家本丰殖，而有资财者乎。’吁！此一言，足以见其贪恋顾惜之心，而惑之甚者也。虽然，又曰：‘非余悦其色也，爱其才也；非徒爱其才也，感其心也。’愚独以为：非徒爱其才也，实贪其财也；非徒感其心也，实慕其色也。《文中子》曰：‘一夫一妇，庶人之职也。’今天趣有妻在室，有子在家。而犹寓入门馆，苟慕妻子，则何以少艾为？而况钟于情、形于言，言之不足，又从而咏叹之者乎？然听其言也，则有逾东家墙而搂其处子之心。欲其言寡尤也难矣。言之忠信者，如是乎？观其行也，盖欲淫于新昏，而弃其旧室也，要其行不寡悔也，难矣。行之笃敬者，奚取焉。然吴氏母之不从，正也；其女之思，可哀也哉！女子情，固不足取；惜乎天趣，学而优则仕者也。顾其行、言若斯，士君子立身之大节已亏，宜乎不容于尧舜之世。《诗》云：‘女也不爽，士贰其行；士也罔极，二三其德。’郑子、吴姬皆有之矣。噫！春梦一录，非所以为荣，实所以为辱。迨其前程之谶，未知果天趣之笔。若果天趣之笔，余不得而助其凄怆也。遂复为俪语以断其后，虽曰刺时，亦自难之也；非徒能言之，亦尤蹈之也。其词云：‘盖闻有德者，先须正己；无瑕者，可以戮人。事宜变通，时有可否。爰观郑子，错爱吴姬。才美虽可夸，名教未足数。广文先生官独冷，斐然成章；深闺少女娇复痴，喜而不寐。有唱还应有和，多才又遇多能。公子得之于辞婚，既慎其始；佳人自嗟于薄命，鲜克有终。胡为恋杏蕊之娇羞，而欲弃梅花之憔悴。双鸾早舞，岂能乐尔妻孥；一雁传书，安可便为夫妇。毋乃养小而失大，未免弃旧而怜新。为之也难，言之非怍。彼美人之多情无定，宁不动心；而先君之治命是遵，亦有立志。婵娟难见，珠帘故懒上于银钩；信礼不持，罗襦乃拆寄于绣领。苟甘心于二室，实屈己于偏房。不出正兮，岂能叶于琴瑟；斯为下矣，空寄怨于琵琶。只自辱兮，未之思耳。然女子之嫁也，故母氏而命之。若曰无缘，或云非偶，周郑等耳，亦何亲而何疏；秦晋辅之，当别卜而别选。章台柳乃肯攀折，遂负仓庚之好音；洛阳花是处芬芳，竟与鸳鸯而同梦。既失自生之慈爱，空能守死之遗言。女不爽而死无名，士极罔而贰其行。暗求凤也，郑亦不能无罪焉；强委禽焉，周当分受其责也。伤中道人伦之废，叹前程事业可知。慕文章而论其财，斯人之过也；哀窈窕不淫其色，夫我乃行之。昔幼卿结{髟火}以求亲，月如有约；若倩女离魂而觅婿，云本无心。夫居鳏者尚不忍为，而得偶者何须多爱。纵横礼乐三千字，因此作虚名；寂寞金钗十二行，付之于分定。虽故获乘轩之宠鹤，然终愧钓渭之非熊。叹龙虎榜之方登，奈凤凰池之遽夺。若是彼夫之愚得，似非君子之所为。春事悠悠，总是绿杨风后絮；秋阳皓皓，依然丹桂月中花。常拟两人事贵人，空嗟好事成虚事。古既有《春秋》之作，今何无‘月旦’之评。饶舌以言饣舌，宁甘得罪于郑；如心而为恕，居然行归于周。倘或反身而诚，庶几克己复礼。彼丈夫也，吾何畏彼哉；舜何人哉，有为者亦若是。不揣小子之狂简，聊布箴规；尚赖达人之大观，特加斥正。”


