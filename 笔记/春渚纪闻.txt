春渚纪闻 宋 何薳
    ●卷一
    ○木果异事
    元丰间，禁中有果名鸭脚子者四，大树皆合抱。其三在翠芳亭之北，岁收实至数斛，而托地阴翳，无可临玩之所；其一在太清楼之东，得地显旷，可以就赏，而未尝著一实。裕陵尝指而加叹，以谓事有不能适人意者如此，戒圃者善视之而已。明年，一木遂花，而得实数斛。裕陵大悦，命宴太清以赏之，仍分颁侍从。又朝廷问罪西夏，五路举兵，秦凤路图上师行营憩形便之次，至关岭，有秦时柏一株，虽质干不枯，而枝叶略无存者。既标图间，裕陵披图顾问左右，偶以御笔点其枝，而叹其阅岁之久也。后郡奏秦朝柏忽复，一枝再荣。殿中有记当时奏图叹赏之语，私相耸异，以谓天人笔泽所加，回枯起死，便同雨露之施。昔唐明皇晓起苑中，时春候已深，而林花未放，顾视左右曰：“是须我一判断耳。”亟命取羯鼓，鼓曲未终而桃杏尽开，即弃杖而诧曰：“是岂不以我为天公耶！”由是观之，凡为人君者，其一言动，固自与造化密契，虽于草木之微，偶加眷瞩，而荣谢从之，若响应声，况于升黜贤否，意所与夺生杀贵贱之间哉！
    ○陵符兆
    哲宗皇帝即位既久，而皇嗣未立。密遣中贵往泰州天庆观问徐神公，公但书“吉人”二字授之。既还奏呈，左右皆无知其说者。又元符已来，殿庭朝会，及常起居，看班舍人必秉笏巡视班列，惧有不尽恭者，连声云：“端笏立。”继而哲宗升遐，徽宗即位，自端邸入承大统。而吉人二字，合成潜藩之名，无小差。
    ○定陵兆应
    信州白云山人徐仁旺，尝表奏，与丁晋公议迁定陵事。仁旺欲用牛头山前地，晋公定用山后地，争之不可。仁旺乞禁系大理以俟三岁之验，卒不能回。仁旺表有言山后之害云：“坤水长流，灾在丙午年内，丁风直射，祸当丁未年终，莫不州州火起，郡郡盗兴。”闻之者，初未以为然。至后金人犯阙，果在丙午，而丁未以后，诸郡焚如之祸，相仍不绝，幅员之内，半为盗区。其言无不验者。
    ○梦宰相过岭四人
    蔡丞相持正为府界提举日，有人梦至一官居，堂宇高邃，上有具衮冕而坐者四人，傍有指谓之曰：“此宋朝宰相次第所坐也。”及仰视之，末乃持正也。既寤，了不解。至公有新州之命，始悟过岭宰相卢、寇、丁，至公为四也。（其侄子口云）
    ○两刘娘子报应
    入内都知宣庆使陈永锡言：上皇朝内人有两刘娘子。其一年近五旬，志性素谨，自入中年，即饭素诵经，日有程课，宫中呼为“看经刘娘子”；其一乃上皇藩邸人，敏于给侍，每上食，则就案所治脯修，多如上意，宫中呼为“尚食刘娘子”，乐祸而喜暴人之私。一日有小宫嫔微忤上旨，潜求救于尚食，既诺之，而反从之下石。小嫔知之，乃多取纸笔焚之云：“我且上诉于天帝也。”即自缢而死。不逾月，两刘娘子同日而亡，时五月三日也。至舆尸出阁门棺敛，初举尚食之衾，而其首已断，旋转于地，视之则群蛆丛拥，而秽气不可近。逮启看经之衾，则香馥袭人，而面色如生。于是内人知者皆稽首云：“善恶之报，昭示如此，不可不为之戒也。”
    ○乱道侍郎
    元符间，宗室有以妾为妻者，因罢开府仪同三司及大宗正职事。蔡元长《行词》曰：“既上大宗之印，复捐开府之仪。”章申公谓曾子宣曰：“此语与‘手持金骨之朵，身坐银交之椅’何异？”曾复顾申公曰：“顷时记得有行侍御史词头，云‘爰迁侍御之史’，不记得是谁？”申公顾许冲元曰：“此是侍郎，向日乱道。”曾时为枢密，许为黄门也。
    ○乌程三魁
    余拂君厚，川人也。其居在汉铜官庙后，溪山环合。有相宅者言：“此地当出大魁。”君厚之父朝奉君云：“与其善之余一家，不若推之于一郡。”即迁其居于后，以其前地为乌程县学。不二三年，君厚为南宫魁，而莫俦贾安宅继魁天下。则相宅之言为不妄。然君厚之家不十年而朝奉君殁，君厚兄弟亦继殂谢，今无主祀者。则上天报施之理又未易知也。
    ○丑年世科第
    先友提学张公大亨，字嘉甫，川人。先墓在弁山之麓，相墓者云：“公家遇丑年，有赴举者必登高第。”初未之信。熙宁癸丑，嘉甫之父通直公著登第；元丰乙丑，嘉甫登乙科；大观己丑，嘉甫之兄大成中甲科；重和辛丑，嘉甫之弟大受复中乙科。此亦人事地理相符之异也。
    ○张无尽前身
    张无尽丞相为河东大漕日，于上党访得李长者故坟，为加修治，且发土以验之。掘地数尺，得一大盘石，石面平莹无它铭款，独镌“天觉”二字。故人传无尽为长者后身。
    ○坡谷前身
    世传山谷道人前身为女子，所说不一。近见陈安国省干云：“山谷自有刻石记此事于涪陵江石间。石至春夏，为江水所浸，故世未有模传者。刻石其略言，山谷初与东坡先生同见清老者，清语坡前身为五祖戒和尚，而谓山谷云：“学士前身一女子，我不能详语，后日学士至涪陵，当自有告者。”山谷意谓涪陵非迁谪不至，闻之亦似愦愦。既坐党人，再迁涪陵。未几梦一女子语之云：“某生诵《法华经》，而志愿复身为男子，得大智慧，为一时名人。今学士某前身也。学士近年来所患腋气者，缘某所葬棺朽，为蚁穴居于两腋之下，故有此苦。今此居后山有某墓，学士能启之，除去蚁聚，则腋气可除也。”既觉，果访得之，已无主矣。因如其言，且为再易棺，修掩既毕，而腋气不药而除。
    ○李偕省试梦应
    李偕晋祖，陈莹中之甥也。尝言其初被荐赴试南宫。试罢，梦访其同舍陈元仲，既相揖，而陈手执一黄背书，若书肆所市时文者，顾视不辍，略不与客言。晋祖心怒其不见待，即前夺其书曰：“我意相念，故来访子，子岂不能辍书相语也。”元仲置书，似略转首，已而复视书如初。晋祖复前夺书而语曰“子竟不我谈，我去矣。”元仲徐授其书于晋祖曰：“子无怒我乎，视此，乃今岁南省魁选之文也。”晋祖视之，即其程文，三场皆在，而前书云：“别试所第一人李偕。”方欲更视其后，梦觉。闻扣户之声，报者至焉，后刊新进士程文，其帙与梦中所见，无纤毫异者。
    ○马魁二梦证应
    马魁巨济之父，既入中年，未得子。母为置妾媵，偶获一处子，质色亦稍姝丽，父忻然纳之，但每对镜理发，即避匿，如有沮丧之容。父密询其故，乃垂泣曰：“某父守官某所，既解官，不幸物故，不获归葬乡里，母乃见鬻，得直将毕葬事。今父死未经卒哭，尚约发以白缯，而以绛彩蒙之，惧君之见耳，无他故也。”涓父恻然，乃访其母，以女归之，且为具舟，载其资装遣之。是夕涓母梦羽人告之云：“天赐尔子，庆流涓涓。”后生巨济，即以涓名之。涓既赴御试毕，梦人告之曰：“子欲及第，须作十三魁。”涓历数其在太学，及预荐送，止作十二魁，心甚忧之。殆至赐第，则魁冠天下，果十三数也。
    ○贡父马谑
    刘贡父初入馆，乃乘一骒马而出。或谓之曰：“此岂公所乘也，亦不虑趋朝之际，有从群者，或致奔是之患耶。”贡父曰：“诺，吾将处之也。”或曰：“公将何以处之？”曰：“吾令市青布作小，系之马后耳！”或曰：“此更诡异也。”贡父曰：“奈何，我初幸馆阁之除，不谓俸入不给桂玉之用，因就廉直，取此马以代步。不意诸君子督过之深，姑为此以扌言者之口耳，有何不可。”
    ○种柑二事
    东坡先生《惠州白鹤峰上梁文》云：“自笑先生今白发，道傍亲种两株柑。”时先生六十三岁也，意谓不十年不著子，恐不能待也。章申公父银青公俞，年七十集宾亲为庆会。有饷柑者，味甘而实极瑰大，既食之，即令收核种之后圃，坐人窃笑盖七八也。后公食柑十年而终。
    ○元参政香饭
    陈秀公丞相与元参政厚之同日得疾。陈忽寄声问元安否，曰：“参政之疾，当即痊矣。某虽小愈，亦非久世者。”续请其说，秀公曰：“某病中梦至一所，金碧焕目，室间罗列瓮器甚多，上皆以青帛ゥ之，且题曰‘元参政香饭也’，某问其故，有守者谓某曰，元公自少至老，每食，度不能尽，则分减别器，未尝残一食也。此瓮所贮，皆其余也。世人每食不尽，则狼籍委弃，皆为掠剩，所罚至于减算夺禄，无有免者。今元公由此当更延十年福算也。”后数月，而秀公薨，元果安享耆寿。其孙中大公绍直云。
    ○杨文公鹤诞
    杨文公之生也，其胞荫始脱，则见两鹤翅交掩块物而蠕动，其母急令密弃诸溪流，始出户而祖母迎见，亟启视之，则两翅开，中有玉婴转侧而啼，举家惊异，非常器也。余宣和间于其五世孙德裕家见其八九岁时《病起谢郡官》一启，属对用事，如老书生，而笔迹则童稚也。
    ○了斋排蔡氏
    陈莹中为横海军通守，先君与之为代，尝与言蔡元长兄弟。了翁言蔡京若秉钧轴，必乱天下。后为都司，力排蔡氏之党。一日朝会，与蔡观同语云：“公大阮真福人。”观问何以知之，了翁曰：“适见于殿庭，目视太阳，久之而不瞬。”观以语京，京谓观曰：“汝为我语莹中，既能知我，何不容之甚也。”观致京语于陈，了翁徐应之曰：“射人当射马，擒贼当擒王。”观默然，后竟有郴州之命。
    ○姚麟奏对
    姚麟为殿帅，王荆公当轴，一日折简召麟，麟不即往。荆公因奏事白之裕陵，裕陵询之。麟对曰：“臣职掌禁旅，宰相非时以片纸召臣，臣不知其意，故不敢擅往。”裕陵是之。又有语麟驭下过严者，裕陵亦因事励之，麟恐伏而对曰：“诚如圣训，然臣自行列，蒙陛下拔擢，使掌卫兵于殿庭之间，此岂臣当以私恩结下为身计耶！”裕陵是之。
    ○李右辖抑神致雨二异
    李右辖公素，初为吉州永丰尉，夜梦二神赴庭，一神秉牒见诉云：“某，县境地神也，被邻邑地神，妄生威福，侵境以动吾民，民因为大建祠宇，日餍牲牢之奉，某之祠香火不属也。以公异日当宰衡天下，故敢求决于公。”公素为折邻神越疆之罪，二神拜伏而出。既觉，闻报新祠火起，神座一热而尽。又大观间，公自工部郎中出典泗州，是岁淮甸久不雨，至于苗谷焦垂，郡幕请以常例启建道场，祷于僧伽之塔。公曰：“唯容作施行。”郡民悯雨之心，晨夕为迟。而至旬日，略无措置事件。殆至父老扣马而请，及怨ゥ之言，盈于道路。往来亲旧与僚属，乘间委曲言者再三，公但笑答曰：“某忝领郡寄，凶旱在某之不德，无日不念也，且容更少处之。”一日晨起，视事毕，呼郡吏亟令告报塔下，具佛盘，启建请雨道场。仍报郡官，俱诣行香，且各令从人具雨衣从行。一郡腹诽，以为狂率。既至塔下，焚香致敬讫，复令具素饭，留郡官就食，待雨而归。饭罢，烈日如焚，公再率郡僚，诣僧伽前炷香默祷者久之，休于僧寺。须臾，雷起南山，甘泽倾注，举郡欢呼，集香花迎拥公车，还郡而散。一雨三日，千里之外，蒙被其泽。时郡ヘ曾绂帅郡官，贺雨之次，密以前日公漫不省众请，而一出便致霈泽，如宿约者，何谓也。公徐语之曰：“某自两月前，意念天久不雨，必为秋田之害。即于治事厅后，斋居饭素，取僧伽像，严洁致恭，晨夕供祷，非不尽诚。前夕忽梦僧伽见过，具言上帝以此方之民，罪罚至重，敕龙镇水。老僧晨夕享公诚祷，特于帝前，以公罪己忧岁之心，陈于帝。今已得请，来日幸下访，当以随车为报也。某拜谢再三。既觉，知普照王非欺我者，遂决意帅诸公，同诸塔下，焚祷俟之，无他异也。”
    ○生魂神
    余尝与许师正同过平江，夜宿村墅，闻村人坎鼓群集，为赛神之会，因往视之。神号陆太保者，实旁村陆氏子，固无恙也，每有所召，则其神往，谓之生魂神。既就享，村人问疾，虽数百里，皆能即至其家，回，语患人状。师正之室余氏，归川省其母，忽得疾。师正忧之，因祷神往视以验之，神应祷而去。须臾还曰：“我至汝妇家，方洁斋请僧诵《法华经》，施戒诸神满前，皆合爪以致肃敬，我不得入。顷刻邻人妇来观，前炳二烛，乃是牛脂所为，但闻血腥迎鼻，而诸神惊唾而散。我始敢前，病人能啜少粥，自此安矣。”余与师正始未深信，及归验之，皆如其言。因相戒以脂为烛云。
    ●卷二
    ○天绘亭记
    昭州山水佳绝，郡圃有亭名天绘。建炎中，吕丕为守，以天绘近金国年号，思有以易之。时徐帅川避地于昭，吕乞名于徐，久而未获。复乞于范滋，乃以“清辉”易之。一日徐策杖过亭，仰视新榜，复得亭记于积壤中，亟使涤石，视之乃丘浚寺丞所作也。其略云：“余择胜得此亭，名曰天绘，取其景物自然也。后某年某日，当有俗子易名‘清辉’，可为一笑。”考范易名之日，无毫发差也。
    ○赤天魔王
    蒋颖叔为发运使，至泰州谒徐神公，坐定，了无言说。将起，忽自言曰：“天上也不静，人世更不定叠。”蒋因扣之，曰：“天上已遣五百魔王来世间作官，不定叠，不定叠。”蒋复扣其身之休咎，徐谓之曰：“只发运亦是一赤天魔王也。”
    ○二富室疏财
    宣和间，朝廷收复燕云，即科郡县敷率等第出钱增免夫钱。海州怀仁县杨六秀才妻刘氏，夫死，独与一子俱，而家素饶于财。闻官司督率严促，而贫下户艰于输纳，即请于县，乞以家财十万缗以免下户之输。县令欣然从之，调夫辇运数日，尽空其库藏者七间。因之扫治，设佛供三昼夜。既毕，明旦视之，则屋间之钱已复堆垛盈满，数之正十万缗，而皆用红麻为贯，每五缗作一辫，辫首必有一小木牌，上书“麻青”二字。观者惊异，莫知其然。或有释之者曰：“如闻青州麻员外家至富，号“麻十万家”，岂非神运其钱至此耶。”刘氏因密令人往青州踪迹之，果有州民麻氏，其富三世，自其祖以钱十万镇库，而未尝用也。一夕失之，不知所往。刘氏即专人致殷勤于麻氏，请具舟车复归此钱。麻惊嗟久之，而遣介委曲附谢云：“吾家福退，钱归有德，出于天授。今复往取，违天理而非人情，不敢祗领也。”刘氏知其不可，曰：“我既诚输此钱以助国用，岂当更有之。”即散施贫民及助修佛道观宇，一钱不留于家，家益富云。昔唐明皇顾视一龙，横亘南山，而首尾皆具。询之左右侍臣，或有见有否者。所见者，俱止见龙之一体，未见全龙也。帝曰：“朕闻至富可敌至贵。”令召王元宝视之，元宝奏称，所见与帝一同。然则所谓富家大室者，所积之厚，其势可以比封君。而钱足以使鬼神，则于剥取之道，唯恐无间。若二家之视十万缗之积于天授人与之际，其处之如此，盖有可嘉者。
    ○《后土词》渎慢
    金陵邵衍，字仲昌，笃实好学，终老不倦。年八十二，以大观四年五月十五日，无疾而终。临终时，一日顾谓其甥黄子文曰：“老子明日与甥诀矣。畴昔之夜，梦黄衣人召至一官居，侍卫严肃，据案而坐者冠服类王者，谓余曰：‘世传《后土词》渎慢太甚，汝亦藏本，何也？’即令黄衣人，复引余过数城阙，止一殿庭。余傍视殿庑，金碧夺目，但寂不闻人语声。须臾，帘间忽有呼邵衍者曰：‘帝命汝为圆真相，俾汝禁绝世所传《后土词》，当何以处之？’余对以传者应死。呼者曰：‘可也，仍即日莅职。’余拜命出门，足蹶而觉。所梦极明，予亦欲吾家与甥知此词之不可复传。志之，志之。”子文未之深信。翌日凌晨，往视之。衍谓子文曰：“甥更听吾一颂。”即举声高唱曰：“虽然万事了绝，何用逢人更说，今朝拂袖便行，要趁一轮明月。”言讫而终。子文余侄婿也，余亦素与仲昌游云。
    ○吴观成二梦首尾
    儒林郎吴说，字观成，始为青阳县丞，江西贼刘花三挟党暴掠，所在震惊。吴时被檄捕贼，梦肩舆始出，而回视其后，皆无首矣。心甚恶之，意谓贼必入境。已而获于他郡，观成即解官而归。至临安，会富阳宰李文渊以忧去郡，以吴摄邑事。月余，清溪贼方腊引众出穴，官军不能拒。吴有去官意，而素奉北方真武香火，即诚祷乞梦，以决去留。至晚，梦一黄衣人云：“上司有牒。”吴取视之，则空纸耳。逮覆纸视之，纸背有题云：“富阳知县第一将。”既觉，思之，曰：“吾祷神去留，而以第一将为言，岂不当去此，更合统兵前锋拒贼否？”已而，县民逃避者十七八，吴引狱囚疏决，始讯问次，贼已奄至。急匿小舟泛江得免，其从者半为贼杀。则前在青阳时，梦视后无首者验也。后官军既平贼，而郡县避贼官吏，俱从安抚司克复之功，尽获还任。吴适丁母忧，不能从也。既行赏黜，而有司莫能定罪，即具奏裁，有旨：县官临贼，擅去官守，例同将官擅去营阵，法除名，编置邻郡。同例者六人，富阳系第一人，始悟第一将之告云。
    ○风和尚答陈了斋
    金陵有僧，嗜酒佯狂，时言人祸福，人谓之“风和尚”。陈莹中未第时，问之云：“我作状元否？”即应之曰：“无时可得。”莹中复谓之曰：“我决不可得耶！”又应如初。明年时彦御试第一人，而莹中第二，方悟其言无时可得之说。
    ○毕斩赵谂
    毕渐为状元，赵谂第二。初唱第，而都人急于传报，以蜡板刻印，渐字所模点水不著墨。传者厉声呼云：“状元毕斩第二人赵谂。”识者皆云不详。而后，谂以谋逆被诛，则是毕斩赵谂也。
    ○霍端友明年状元
    毗陵李端行与乡人霍端友同在太学，时霍四十余矣，一日倦卧，忽起坐微笑。端行询之，霍云：“我适睡，闻窗外有人云：‘霍端友子明年作状头。’故自笑也。”端行素轻之，因谓之曰：“尔迟暮至此，得一第幸甚，若果为大魁，则何天下乏才之如此也。”既而二人俱中礼部选，御试唱第之次，端行志锐意望魁甲，即前立以俟胪传，忽闻唱“霍端友”，而色若死灰矣。
    ○沈晦梦骑鹏抟风
    沈晦赴省，至天长道中，梦身骑大鹏，抟风而上。因作《大鹏赋》以记其事，已而果魁天下。
    ○预传汪洋大魁
    汪洋未唱第十日前，余于广坐中见中贵石企及甫云：“外间皆传汪洋作状元，何也？”至考卷进御，洋在第二，魁乃黄中。以有官人，奏取旨。圣语云，科第本以待布衣之士，即以洋为魁。
    ○黄涅谶语
    黄公度，兴化人。既为大魁，郡人向登第者几三十人。余一日于江路茶肆小憩，继一士人坐侧，因揖之，且询其乡里，云：“兴化落第人也。”余因谓之曰：“仙里既今岁出大魁，且登科之数，复甲天下，是可庆也。”其人叹息曰：“昔黄涅有谶语云‘拆了屋，换了椽，朝京门外出状元’，初徐铎振文作魁时，改建此门。近军为变，城门焚毁，太守复新四门，而此门尤增崇丽。黄居门外区市中，而左右六人同遇，虽一时盛事，亦皆前定，非人力所能较也。”
    ○梦中前定
    江淮发运使卢秉，元初发解赴阙。至泗州，夜梦肩舆诣郡守而回过漕司，有顶帽执过，而督视工役丹饰门墙者，问之，云：“修此以俟新官也。”卢曰：“新官为谁？”执过者厉声而对曰：“卢秉”。秉意甚怒其以名呼。既觉，以语其室，亦云：“我亦梦君得此官，即入新宇，而二小女在舆前，尝闻入新舍恐有所犯，小儿不可令前，因呼令后，即梦觉。”继晓，未及盥濯，而郡将公文一角至，即除卢领大漕事。总遽交职而趋漕衙，所监视执过者，与其室呼女之事，皆与梦无差也。
    ○银盘贮首梦
    余杭裴豹隐尝为余言：建炎己酉秋，诏檄自建康至临安昌化县，与县宰鲁士元坐教场按阅士兵。士元云：畴昔之夜，梦身乘大舟，满舟皆人首也，内有银盘贮数首者，同舟人云，系今次第一纲也。士元熟视银盘中首，内一首乃乡人钱塘令朱子美之首也。士元因戏谓豹隐曰：“如闻北寇将欲南犯，若豕突南渡，则子美将不免矣。”十一月，士元暴卒，旅榇归安吉，未及葬，十二月九日，虏寇东至，贼发士元之柩，掠取衣衾，暴尸于外。明年二月，始闻子美初报贼至，弃县先遁村落，为乡兵所杀。则银盘之贮不可逃。士元同舟，虽不为兵死，亦是一会中同舟之人，而银盘所贮，又不知有何甄别也。
    ○《金刚经》二验
    湖州安吉县沈二公者，金寇未至，梦一僧告之曰：“汝前身所杀冤报至矣，汝家皆可远避，汝独守舍，见有一人长大，以刀破门而入者，汝无惧，即语之曰：‘汝是燕山府李立否？’但延颈受刃，俟其不杀，则前冤解矣。”不数日，金人奄至，其家先与邻人窜伏远山。二公者虽欲往，不可得也，因坐其家视贼之过。明日果有一少年破门而入，见公怒目以视。沈安坐不动，仰视之，曰：“汝非燕山府李立耶！”其人收刃，视之曰：“我未杀汝，汝安知我姓名乡里如是之详也？”沈告以梦。李方叹息未已，顾案间有佛经一帙，问沈曰：“此何经也？”沈曰：“是我日诵《金刚经》也。”李曰：“汝诵此经何时也？”曰：“二十年矣。”李即解衣取一竹笥，中出细书《金刚经》一卷，指之曰：“我亦诵此经五年矣，然我以前冤报汝，汝后复杀我，冤报转深，何时相解。今我不杀汝，与结为义兄弟，汝但安坐无怖，我留为汝护。”至三日，贼尽过，取资粮金帛与之而去。又方腊据有钱塘时，群贼散捕官吏，惨酷害之。有任都税阮者，其家居祥符寺之北，府十里，每晓起赴衙集，即道中暗诵《金刚经》，率得五卷，二十年不废。贼七佛子者执之，令众贼射于郡圃。任知不免，但默诵经不辍，而前后发矢数百，无一中其体者。贼惊问之，疑有他术。语以诵经之力，贼皆合爪叹息释之，且戒余贼，勿得复犯其居也。至今犹在，年八十余矣。
    ○金甲撞钟梦
    建安徐国华，宣和间将入太学，梦高楼中悬大金钟，有金甲人立钟傍，视国华击钟而言曰：“二十七甲复一击，云系第七科。”国华悟而心私喜之，曰：“吾此行取一科第必矣，官不过郎列，亦何所憾也。”因记于书帙之末，独不晓其二十七甲与系第七科之语。既而丙午年，金寇犯阙，太学生病脚气而死者大半，徐以病终。乡人董纵举为棺殓葬于东城墓园，至即垣中已无葬穴，后至者俱葬垣外，董因记其葬所，冀后日举归里中，数其行列，则第二十七行中第七穴也。归唁其父，且出其手书，神告与葬所略无少差者。
    ○龙神需舍利经文
    涵山令李兖伯源，余妻之内兄也。宣和间侍其季父仲将为广东宪，解秩由江道还楚，舟过小孤，风势虽便而蒿橹不进，即与季父焚香祷龙以祈安济，当致牢醴之谢，乞不获。旁有言者曰：“龙知还自番禺，或有犀珠之要。”顾视行李，实无所携，独有番琉璃贮佛舍利百余，供事奕世矣。因以启龙，一掷而许。伯源乃跪船舷以瓶下投，而水面忽大开裂。顾见其间，神鬼百怪，宝幢羽盖，鸣螺、击鼓钹、执金炉，迎导者甚众，而不沾湿，一人拱手上承。舍利既下，水即随合，舟柁轻扬。转首之间，已行百里矣。又阁门宣事陈安上言：元丰初，安焘厚卿、陈睦和叔二学士，奉使三韩，济海神舟，安贮佛经及所过收聚败经余轴，以备投散。放洋之二日，风势甚恶，海涛忽大汹涌，前后舟相失。后舟载者俱见海神百怪，攀船而上，以经轴为求。先举轴付之，继来者众，度不能给，即拆经随纸付之。又度不给，则翦经行与之，至翦经字而得一字之授者，莫不顶戴忻悦而去。字又随尽，独余一鬼，恳求甚切，云：“都纲某所顶之帽，愿以モ我也。”舟人诘其由，云：“此人尝赴传经之集，是帽戴经久矣，此有大功德也。”亟取付之，称谢而去。指顾之间，风涛恬息，即安行，晚与前舟相及，往还皆获安济焉。
    ○龙蜕放光
    横海清池县尉张泽居于郓州东城，夜自庄舍还，而月色昏暗，殆不分道，行遇道傍木枝，烨然有光，因折以烛路。至家插壁间，醉不复省也。晨起怪而取视，则枝间一龙蜕，才大如新蝉之壳，头角爪尾皆具，中空而坚，扣之有声如玉石，且光莹夺目，遇暗则光烛于室，遂宝之于家，传玩好事。沈中老云，绍圣间其从兄为青州幕官，因修庭前蒲桃架，亦得一蜕，形体皆如张者，独无光彩耳。神龙变化，故无巨细，但不知有光无光又何谓也？
    ○瓦缶冰花
    宣义郎万延之，钱塘南新人，刘辉榜中乙科，释褐，性素刚，不能屈曲州县。中年拂衣而归，徙居余杭。行视苕陂泽可为田者，即市之。遇岁连旱，田围大成，岁收租入数盈万斛。常语人曰：“吾以万为民，至此至矣。”即营建大第，为终老之计。家蓄一瓦缶，盖初赴铨时，遇都下铜禁严甚，因以十钱市之，以代沃盥之用。时当凝寒，注汤面，既覆缶出水，而有余水留缶，凝结成冰，视之桃花一枝也。众人观，异之，以为偶然。明日用之，则又成开双头牡丹一枝。次日又成寒林满缶，水村竹屋，断鸿翘鹭，宛如图画远近景者。自后以白金为护，什袭而藏。遇凝寒时，即预约客张宴以赏之，未尝有一同者，前后不能尽记，余与赏集数矣。最诡异者，上皇登极，而致仕官例迁一秩。万迁宣德郎，诰下之日，适其始生之晨，亲客毕集，是日复大寒，设缶当席，既凝冰成象，则一山石上坐一老人，龟鹤在侧，如所画寿星之像。观者莫不咨嗟叹异。以为器出于陶，革于凡火，初非五行精气所钟，而变异若此，竟莫有能言其理者。然万氏自得缶之后，虽复资用饶给，其剥下益甚，后有诱其子结婚副车王晋卿家，费用几二万缗而娶其孙女，奏补三班借职，延之死，三班亦继入鬼录，余资为王氏席卷而归。二子日就沦替，今至寄食于人。众始悟万氏之富，如冰花在玩，非坚久之祥也。后归蔡京家云。
    ○正透翔龙犀
    都下犀玉工董进，项有一瘤瘢，其辈行止以董吃提呼之。一日御药郝随呼至其第，出数犀示之。内指一犀曰：“此犀大异余常物也。”郝语之曰：“汝先名其中物状为何？”董曰：“不知此犀曾经众工审定否？”郝曰：“众工皆具名状，供证已毕，独候汝以验汝之精识也。”即尽出众所供具，凡三十余状。董阅毕，内指一工所供，云：“是正透牙鱼者。”且言：“不意此人目力至此，以进观之，乃一翔龙，所恨者左角短耳。”郝未诚其言，亦大异之，即令具军令状，云：“若果如所供，当为奏赏。”盖御库所藏先朝物，有旨令解为带也。刳成则尽如所言，即以进御，哲庙大嘉赏之，锡赐之外，更以太医助教补之。
    ○刘仲甫国手棋
    棋待诏刘仲甫，初自江西入都，行次钱塘，舍于逆旅。逆旅主人陈余庆言，仲甫舍馆既定，即出市游，每至夜分方扣户而归，初不知为何等人也。一日晨起，忽于邸前悬一帜云：江南棋客刘仲甫，奉饶天下棋先。并出银盆酒器等三百星，云以此偿博负也。须臾，观者如堵，即传诸好事。翌日，数土豪集善棋者会城北紫霄宫，且出银如其数，推一棋品最高者与之对手。始下至五十余子，众视白势似北。更行百余棋，对手者亦韬手自得，责其夸言，曰：“今局势已判，黑当赢筹矣。”仲甫曰：“未也。”更行二十余子，仲甫忽尽敛局子，观者合噪曰：“是欲将抵负耶。”仲甫袖手徐谓观者曰：“仲甫江南人，少好此伎，忽似有解，因人推誉，至达国手，年来数为人相迫，欲荐补翰林祗应，而心念钱塘一都会，高人胜士精此者众，棋人谓之一关。仲甫之艺，若幸有一着之胜，则可前进。凡驻此旬日矣，日就棋会观诸名手对奕，尽见品次矣。故敢出此标示，非狂僭也。如某日某人某，白本大胜而失应棋着，某日某局。黑本有筹，而误于应劫，却致败局，凡如此覆十余局。”观者皆已愕然，心奇之矣。即覆前局，既无差误，指谓众曰：“此局以诸人视之，黑势赢筹固自灼然。以仲甫观之，则有一要着，白复胜不下十数路也。然仲甫不敢遽下，在席高品，幸精思之。若见此者，即仲甫当携孥累还乡里，不敢复名棋也。”于是众棋极竭心思，务有致胜者，久之不得，已而请仲甫尽着。仲甫即于不当敌处下子，众愈不解，仲甫曰：“此着二十著后方用也。”即就边角合局，果下二十余着，正遇此子，局势大变，及敛子排局，果胜十三路。众观于是始伏其精至，尽以所对酒器与之，延款十数日，复厚佥以赆其行。至都试补翰林祗应，擅名二十余年无与敌者。
    ○祝不疑奕胜刘仲甫
    近世士大夫棋，无出三衢祝不疑之右者。绍圣初，不疑以计偕赴礼部试，至都为里人拉至寺庭，观国手棋集，仲甫在焉。众请不疑与仲甫就局，祝请受子。仲甫曰：“士大夫非高品不复能至此，对手且当争先。”不得已受先，逮至终局，而不疑败三路。不疑曰：“此可受子矣。”仲甫曰：“吾观官人之棋，若初分布，仲甫不能加也，但未尽着耳。若如前局，虽五子可饶，况先手乎。”不疑俯笑，因与分先，始下三十余子。仲甫拱手曰：“敢率请官人姓氏与乡里否？”众以信州李子明长官为对。刘仲甫曰：“仲甫贱艺，备乏翰林。虽不出国门，而天下名棋，无不知其名氏者。数年来，独闻衢州祝不疑先辈，名品高著，人传今秋被州荐来试南省，若审其人，则仲甫今日适有客集，不获终局，当俟朝夕，亲诣行馆，尽艺祗应也。”众以实对。仲甫再三叹服曰：“名下无虚士也。”后虽数相访，竟不复以棋为言，盖知不敌，恐贻国手之羞也。
    ○张鬼灵相墓术
    张鬼灵，三衢人，其父使从里人学相墓术，忽自有悟见，因以鬼灵为名。建中靖国初，至钱塘，请者踵至。钱塘尉黄正一为余言：县令周君者，括苍人，亦留心地理者，具饭延款，谓鬼灵曰：“凡相墓或不身至，而指示图画，可言克应否？”鬼灵曰：“方位山势不差，合葬时年月亦可言其粗也。”因指壁间一图问之，鬼灵熟视久之，曰：“据此图，墓前午上一潭水甚佳，然其家子弟若有乘马坠此潭，几至不救者，即是吉地，而发祥自此始矣。”令曰：“有之。”鬼灵曰：“是年此坠马人，必被荐送，次年登第也。”令不觉起握其手曰：“吾不知青乌子郭景纯何如人也，今子殆其伦比耳。是年春祀，而某乘马从之，马至潭仄，忽大惊跃，衔勒不制，即与某俱坠渊底，逮出气息而已。是秋发荐，次年叨忝者，某是也。”蔡靖安世先墓在富春白升岭，其兄宏延鬼灵至墓下，视之，谓宏：“此墓当出贵人，然必待君家麦瓮中飞出鹌鹑，为可贺也。”宏曰：“前日某家卧房米瓮中，忽有此异，方有野鸟入室之忧。”鬼灵曰：“此为克应也，君家兄弟有被魁荐者，即是贵人也。”是秋，安世果为国学魁选。鬼灵常语人曰：“我亦患数促，非久居世者，但恨无人可授吾术矣。”后二岁果殁，时年二十五矣。
    ○谢石拆字
    谢石润夫，成都人。宣和间至京师，以相字言人祸福。求相者但随意书一字，即就其字离析而言，无不奇中者，名闻九重。上皇因书一“朝”字，令中贵人持往试之。石见字即端视中贵人曰：“此非观察所书也，然谢石贱术，据字而言，今日遭遇即因此字，黥配远行亦此字也，但未敢遽言之耳。”中贵人愕然，且谓之曰：“但有所据，尽言无惧也。”石以手加额曰：“朝字离之为十月十日字，非此月此日所生之天人当谁书也。”一坐尽惊，中贵驰奏。翌日召至后苑，令左右及宫嫔书字示之，皆据字论说祸福，俱有精理，锡赉甚厚，并与补承信郎。缘此四方来求相者，其门如市。有朝士，其室怀妊过月，手书一“也”字，令其夫持问石。是日座客甚众，石详视字谓朝士曰：“此阁中所书否？”曰：“何以言之？”石曰：“谓语助者焉哉乎也，固知是公内助所书。尊阁盛年三十一否？”曰：“是也。”“以也字上为三十，下为一字也。然吾官人寄此，当力谋迁动而不可得否？”曰：“正以此为挠耳。”“盖也字着水则为池，有马则为驰。今池运则无水，陆驰则无马，是安可动也。又尊阁父母兄弟近身亲人当皆无一存者？以也字著人则是他字，今独见也字而不见人故也。又尊阁其家物产亦当荡尽否？以也字著土则为地字，今又不见土也，二者俱是否？”曰：“诚如所言也。”朝士即谓之曰：“此皆非所问者，但贱室以怀妊过月，方切忧之，所以问耳。”石曰：“是必十三个月也。以也字中有十字，并两傍二竖下一画为十三也。”石熟视朝士有曰：“有一事似涉奇怪，因欲不言，则吾官人所问，正决此事，可尽言否？”朝士因请其说，石曰：“也字著虫为蛇字，今尊阁所妊，殆蛇妖也，然不见虫蛊，则不能为害，谢石亦有薄术，可为吾官人以药下验之，无苦也。”朝士见虫蛊，则不能为害，谢石亦有薄术，可为吾官人以药下验之，无苦也。”朝士大异其说，因请至家，以药投之，果下数小蛇而体平。都人益共神之，而不知其竟挟何术也。
    ○雍邱驱蝗诗
    米元章为雍邱令。适旱蝗大起，而邻尉司焚瘗后遂致滋蔓，即责里正并力捕除，或言尽缘雍邱驱逐过此，尉亦轻脱，即移文载里正之语致牒雍邱，请各务打扑收埋本处地分，勿以邻国为壑者。时元章方与客饭，视牒大笑，取笔大批其后付之云：“蝗虫元是空飞物，天遣来为百姓灾。本县若还驱得去，贵司却请打回来。”传者无不绝倒。
    ○中ニ神
    中ニ之神，实司一家之事，而阴佑于人者，晨夕香火之奉，故不可不尽诚敬。余少时过林棣赵ヘ家，见其庄仆陈青者，睡中多为阴府驱令收摄死者魂识，云：“每奉符至追者之门，则中ニ之神先收讯问，不许擅入。青乃出符示之，审验反覆得实，而后颦蹙而入。青于门外呼死者姓名，则其神魂已随青往矣。其或有官品崇高之人，则自有阴官迎取，青止随从而已。建安李明仲秀才山居，偶赴远村会集，醉归侵夜，仆从不随，中道为山鬼推堕涧仄，醉不能支。因熟睡中其神径还其家，见母妻于烛下共坐，乃于母前声喏，而母略不之应。又以肘撞其妇，亦不之觉。忽见一白髯老人，自中ニ而出，揖明仲而言曰：“主人之身，今为山鬼所害，不亟往则真死矣。”乃拉明仲自家而出，行十里许，见明仲之尸卧涧仄，老人极力自后推之，直呼明仲姓名。明仲忽若睡醒，起坐惊顾，而月色明甚，乃扶路而归，至家已三鼓矣。乃语母妻其故，晨起率家人具酒醴敬谢于神云。又朝奉郎刘安行，东州人，每遇啜茶必先酹中ニ神而后饮。一夕忽梦一老人告之曰：“主人禄命告终，阴府已下而少迟之，幸速处置后事，明日午时不可逾也。”刘起拜老人，且询其谁氏，曰：“我主人中ニ神也，每承主人酹茶之荐，常思有以致效，今故奉报也。”刘既悟，点计其家事，且语家人神告之详，云：“生死去来，理之常也。我自度平生无大过恶，独有一事，吾家厨婢采者，执性刚戾，与其辈不足，若我死必不能久留我家，出外则必大狼狈，今当急与求一亲，使之从良，且有所归，则我瞑目矣。”因呼与白金十星，以为资遣。语毕沐浴易服，以俟时至。过午，忽觉少倦，就憩枕间，复梦其神欣跃而告曰：“主人今以嫁遣厨婢之事，天帝嘉之，已许延一纪之数矣。”已而睡起安然，后至宣和间无病而卒。
    ●卷三
    ○乖崖剑术
    祝舜俞察院言：其伯祖隐居君与张乖崖公居处相近，交游最密，公集首编《寄祝隐居》二诗是也。隐居东垣有枣合拱矣，挺直可爱。张忽指枣谓隐居曰：“子モ我勿惜也。”隐居许之，徐探手袖间，飞一短剑，约平人肩，断枣为二。隐居惊愕问之，曰：“我往受此术于陈希夷而未尝为人言也。”又一日，自濮水还家，平野间，遥见一举子乘驴径前，意甚轻扬，心忽生怒。未至百步而举子驴避道。张因就揖，询其姓氏，盖王元之也。问其引避之由，曰：“我视君昂然飞步，神韵轻举，知必非常人，故愿加礼焉。”张亦语之曰：“我初视子轻扬之意，忿起于衷，实将不利于君。今当回宿村舍，取酒尽怀。”遂握手俱行，共话通夕，结交而去。
    ○杨醇叟道术
    余杭沈野字醇仲，权智之士也，喜蓄书画，颇有精识。尝于钱塘与一道士杨希孟醇叟相遇，喜其开爽善谈，即延与同邸而居。沈善谈人伦，而不知醇叟妙于此术也。时蔡元长自翰长黜居西湖，日遣人邀致醇叟。一日晚归，沈语杨曰：“余尝观翰林风骨气宇皆足以贵，而定不入相。”杨徐曰：“子目力未至，此人面如美玉琢成，百体完就，无一不佳者。是人当作二十年太平宰相位，但其终未可尽谈也。”杨复善笛，蓄铁笛大如常笛，每酒酣必引笛自娱，听者莫不称善。一日与沈饮于娼楼，月色如昼而笛素不从，客有举酒而言曰：今夕月色佳甚，杯觞之乐至矣，独恨不闻笛声也。”杨徐笑曰：“俟令往取，实无所遣也。”酒再行，忽引袖出笛，快作数弄，座客皆不知笛所从来。徐扣之，云：“小术耳，乃某左右常驱役使鬼也。俾之取物，虽千里外可立待，但不可使盗取耳。子欲学之，当以奉授。然又有切于性命者，子不问，何也？”沈始敬异之，择日焚香跪请其术。且言：“吾术断欲为先，子欲得之，当先誓于天尊像前，无不可者。”沈与一姓阚人，同授盟戒，而行其教。阚未满百日而辄有所犯，即夜梦受杖于像前，晨起背发痈，数日而卒。既而杨辞以有行，沈问所之，杨亦知沈有河朔之游，云：“我此行且先适淮南，子若北行，过楚，幸访我于紫极宫，以八月十五日为约，逾期恐行止无定，不能再见也。”杨既行而沈以事留，逮至楚则九月初矣。径往紫极宫访之，了无所闻，回过殿角，有老道士坐睡，因揖以询杨之存亡。道士惊顾对曰：“左右与醇叟何处相期，且当约以何日也？”沈告之故。道士叹息而言曰：“杨诚奇士奇士，左右之来，惜较旬日之迟也。杨至此月余，一日无疾，焚香趺坐，与众道士语，久之，揖座人曰：‘希孟今当有所适，然此行学道未竟，更当一来也。’语讫长啸而逝，正八月十五日也。今殡东城矣。”沈于是即观中设位，拜泣醮谢而后行。沈后亦不能毕行其所授而终。
    ◎王乐仙得道
    道人王乐仙，或云潭州人。初为举子，赴试礼部，一不中，即裂冠从太一宫王道录行胎养之术，岁余勤至不怠。王云：“我非汝师，相州天庆观李先生汝师也。汝持我书访之，当有所授。”乐仙得书，径至汤阴，求之，无有也。一日坐观门，有老道士见之，呼与语曰：“子寻李先生，此去市口茶肆中。”候之，果见赤目蓬首携瓶至前沦茶者，因揖之，便呼李先生。李佯惊曰：“汝何人也？”乐仙探怀出王书授之。李微笑曰：“王师乃尔管人间事耶。此非相语处，三日黎明，候我于观门也。”乐仙辞谢而归。三日鸡鸣，坐门未久，李至，以手撩发则两目烨然，如岩电烛人，握手入观中，谓乐仙曰：“汝刳心求道而烧假银，何也？”乐仙谢诚有以备乏绝无告耳，然是乾水银法，非若世人点铜为之，以误后人也。”李探怀出银小铤，请以是易子所作如何？乐仙取以示之，范制轻重与李所授无异也。即令取油铛于前，投乐仙所作烹之，须臾粉碎还元。曰：“岂不误后人耶。”乐仙悔谢久之。李勉之曰：“知子不妄用，亦欲子知此术于子无益耳，我且归，后更就汝语也。”明日访之，主人云：“夙昔折券而去，不云所适也。”乐仙既踪迹数日，不复再见。乃西游党山中，寓一僧舍，主僧亦喜延客，因留止旬日。而主僧复善壬遁，旦旦必焚香转式以占一日之事，忽谓乐仙曰：“今日当有一大贵人临门，不然亦非常之士见过，当与子候之。”并戒其徒扫室以待，至日欲入，略无贵达至者。忽远望林下有一举子从羸童负书箧竹笥而来。主僧揣之曰：“我所占贵人，岂此举子异日非常之兆耶！”更当复占以验之，即喜跃而出，谓乐仙曰：“贵者审此人也。”因相与迎门，延至客室，相语甚久。云姓蔡，尝举进士也。既而主僧请具饭。蔡曰：“某行李中亦自有薄具，二公居山之久，若不拘荤素，当可共享也。”即呼烛设席，命其僮于竹笥中出果实数种，既皆远方珍新。至倾酒，乐仙味之，元是潭州公厨十香酒也。酒行，笥中出三大煎鲑鱼，尚未冷。酒再行，又出三肉饼，亦若新出炉者。至余品，烧羊鹅炙，皆若公侯家珍馔，而取诸左右，笑语至夜半而罢。二公大异之，而不敢诘其所从至也。蔡继云：“某亦于此，候一亲知罢官者，当与二公少周旋也。”日复一日，亦问及养炼事，乐仙心独喜之，亦意其有道者。至夕，主僧与仆从皆已熟寝，乐仙即炷香前拜，而请其从来，即以先生礼之，且哀恳言其罢举求道，了未有遇，愿赐怜悯生死骨肉也。蔡徐笑曰：“我南岳蔡真人也，固知子栖心之久，更俟与子勘问之也。”乐仙稽首谢其垂接。次夕复扣户伺之，忽见一大人，膝与檐齐，而不见其面目，音响极厉，云：“仙童万福。”投一白纸于蔡前，蔡取以示乐仙曰：“与子勘问至矣，纸间有书云：‘某于十洲三岛究访，并无此人名籍。后检蓬莱谪籍中，始见其名氏乡里也。某人供呈。’”蔡语乐仙曰：“子无忧也，因授以内丹真诀，数日别去。云：“汝有未解处，但焚香启我，我当自告汝也。”后乐仙闻通直郎章子才，自九江弃官迁居钱塘金地山，行符水救人疾苦，外丹已成。因南游过之，夜语及蔡真人事，取所授白纸示章。视其供呈人姓名，乃其法篆中六丁名字也。即炽炭于炉，取纸投之，炭尽而纸字如故，因相与惊异，且乞之以藏其家。乐仙既去，了不知所向。或传其解化矣。章亦数岁而终。将葬之夕，有一道人不言姓字，来护葬事，且留物以助其子，或疑是乐仙也。
    ○啖蛇出虱身轻
    沧州泥姑寨循塘泺而至界河，与北寨相望。自乾宁军穿泺而往止一径。每春初启蛰时，塘路群蛇横道，递送者甚苦之。寨卒有萧愁者，为人性率，同侪多狎侮之。一日当送檄文至郡，而有大蛇枕道。其首如瓮，两目烨然可畏也。既不敢前，即醉宿旁铺。铺卒夜以利刃杀蛇而脯之，至满数缶。萧醉醒闻肉香甚，问安所从得，铺卒绐云：“夜渔于海，得大鱼，方将共羹而食也。”萧不待羹，取数脔就火燎食之，美甚。自郡回，因求其余，归食数日而尽，不知其为蛇也。食蛇之后，更不喜闻食气，但觉背膂间肿痒，至不可忍，时就树揩痒，疮破，中涌细虱不知其数。时郡卒陆靖者适居寨中，与之助取余虱，计前后出虱数斗，痒止疮复。因憩树阴，见泺中鹤雏群戏，念欲取之，即身在鹤仄，揽雏而归。复视鹤巢，又念可登而取，即身已在树杪矣。寨卒视之，率皆惊异，以谓此人偶食成器之物，尽出尸虫，而轻身自如，得地仙矣。因逃兵籍而去。
    ○翊圣敬刘海蟾
    真庙朝有天神下降，凭凤翔民张守真为传灵语，因以翊圣封之。度守真为道士，使掌香火，大建祠宇奉之。自庙百里间，有食牛肉及着牛皮履ヒ过者，必加殃咎，至有立死者。一日有人苎袍青巾，曳牛革大履直至庙庭，进升堂宇，慢言周视而出。守真即焚香启神曰：“此人悖傲如此，而神不即殛之，有疑观听。”神乃降灵曰：“汝识此人否，实新得道刘海蟾也。诸天以今渐入末运，向道者少，上帝急欲度人，每一人得道，九天皆贺。此人既已受度，未肯便就仙职，折旋尘中，寻人而度，是其所得，非列仙之癯者，我尚不敢正视之，况敢罪之也。”
    ○嘘气烧肠
    陈无求宣事云：尝赴鹤林寺供佛，既饭，有一举子虽衣褐不完而丰神秀颖，居于座末。主僧顾谓无求曰：“此道人颇有戏术，今日告行，当薄赠之，且求其一戏为别也。”举子亦欣然，呼一僧雏，取碗器付之，令相去二丈余而立，举子谓之曰：“我此嘘气，汝第张口受之，觉腹热急言，不尔，当烧烂汝肠也。”言讫嘘气向之。须臾，僧雏觉肠间如沸汤倾注，乃大呼曰：“热甚，不可忍。”因使溺碗中，举子徐举碗示座人曰“谁能饮此者。”举座秽唾之。乃大笑举碗自饮，言别而去。明日，僧雏遂大恶闻食气，日唯饮水数杯。月余出寺，不复见也。
    ○仙丹功效
    余族兄次翁鼻间生一瘤，大如含桃，而惧其浸长，百方治之不差。行至襄阳，于客邸遇一道人，喜饮，而日与周旋，临别解衣，出一小瓢如枣大，倾药如粟粒三，授次翁曰：“汝夜以针刺瘤根，纳药针穴，明日瘤当自落。其二粒留以救奇疾也。”次翁如其言，因夜取针剔瘤根纳药。至夜半但觉药粒巡瘤根而转。至晓，扪之则瘤已失去。取镜视之，了无瘢痕也。因大神之，秘其余药，不令人知。其女为儿时，蹙倒折齿不生。次翁取药纳齿根，一夕齿平复。因以水银一两，置铫间，取药投之，则化为紫金，方知神仙所炼大丹也。
    ○居四郎丹
    密院编修居世英，彦实之父，人谓之居四郎者。遇异人得丹灶术，常使一仆守火，岁久不懈，因度之为僧，居京师定历院，几二十年。时曾子宣当轴，有堂吏通解可喜，其妇得急劳，数日而殂，继而病传堂吏，国医不能疗。吏与居素善，居视之云：“应须我神丹疗之。”为启炉取刀圭与服，十数日即完复如初。出参丞相，子宣大惊云：“汝非遇仙丹，不能起此病。”吏拜谢起白云：“某实幸获居四郎之丹，服之，夺命鬼手耳。”子宣神之，使人邀居，不能至也。即使门下之人，宛转啖其僧，前后资给备至，约窃丹为赠，而僧誓不负心。丞相亦延顾不替。僧一日谒丞相，而许分窃为献。子宣喜甚，送僧降阶，而僧退揖为马台蹶倒，应时折足，举之而归，数日遂卒。子宣即遣人厚贻其徒，并炉取之，不知所用，但取丹膏，圆如粟粒，服之一粒，即引水燥甚，分诸子服，皆然。独子纟亏公衮服两粒无异也。后不复加火，亦不敢服。子宣薨，丹尽付石藏用矣。
    ○孙道人尸解
    孙道人，不知何许人，寄居严州天庆观，为人和易，初不挟术及言人祸福。但袖中尝畜十数白鼠子，每与人共饮，酒酣出鼠为戏，人欲捕取，即走投袖中，了无见也。至约人饮，则就酒家市一小尊，酌之不竭，人告酒困，即覆尊而去。否则自晨至夕，亦不别取也。酒家是日必大售，人颇以此异之。绍兴三年三月三日，观中士庶骈集，道人拱手告众曰：“我今年九十岁矣，久寓此土，荷郡人周旋，暂当小别，各勉力事善。”言讫坐逝，一郡惊异。瘗之城南，而塑其像观中。岁余有南商，手持香一瓣，封题甚固，云：“我去年三月三日，于成都府观禊事。有一道人云：‘我始自严州来，知子不久回浙，幸为我达于严州天庆观，寻孙道人付之也。’”入观见塑像，惊，礼之曰：“此我成都所见付书人也。”因共发其藏，则空棺矣。
    ○綦革遇三皇宫
    綦革先生，内相叔厚之族兄也。大观中，叔厚之父守甘陵，革自密往省之。过北州河滩，见三老人皆布裘青巾，独坐而语。革视其神矩清峻，疑非常人。即憩马前揖之，初不相领略，革心益竦异，复前致敬。一老人徐顾革而言曰：“汝往恩州省汝兄耶，汝兄感时疾，已向安矣。然时将乱离，汝之业儒竟无补于事，当求遁世修真，超脱尘累也。”革尝留意于内外丹事，益异其说。且曰：“日晏矣，汝行二十里可少止，当再相见也。”革再拜而前，果二十里至一旅邸，遂休仆马，散步邸旁，瞻视丛祠，因前视其榜，乃三皇宫也。革即整衣冠，肃容进谒祠下，仰视塑像，其容服俨然河滩三老人也。革自甘陵，即屏居绝欲，专以修真为务，隐于密之九仙山。后又徙海中徐福山。宣和乙巳，故人陈某者调雄州兵曹，闻金人犯边，意未敢往，乃诣革密扣其去留之事。乃书一绝与之云：“三月杨花满路飞，胡人游骑拍鞍归。高天二圣犹难保，谁道雄关是可依。”陈解其意，遂辍行李。至明年丙午三月，二圣北狩，始知革有前知之见。后范温起海州，李实以布衣被虏，温待实甚厚，每事多访之，温意欲归朝，又拟投伪齐，议未决。实与革有旧，密往见之，且告以情。革曰：“公来年今日已升朝，合食宋禄，余人无使知也。”实由是为温决归朝之策。及温引众归朝，朝廷定赏，以实尝与温谋，自白身授朝奉郎，一如革言。
    ○仙桃变人首
    余妻之祖父朝议君马余庆，元末为巴郡守，遣健步王信者持书至都。始出郡城数十里，道傍顾见二道士野酌，食桃甚大。信亦休其仄，因乞之。道士以残桃与之，信声喏而食之，道士复探怀取一大如盂者授之，信益喜，跪谢，引裾裹桃而行。未数里，探桃将食，则一人首也，血渍殷然，即惊惧，急投之涧水。疾走还郡，状若狂人，见人即作怖畏状，口称“怖人怖人”，而不食不饮。郡守呼之，徐问其故，既语所遇，即复奔逸狂言。因使以病告而纵之，后蜀中时有见之者。
    ○圣和尚前知
    汴渠第五铺有异僧，众名之圣和尚，时语人祸福，扣之，则不复道也。熙宁初，余伯父朝奉君与先博士君同章申公诣阙，时申公改官未久，先博士未第也。申公所在喜访异人，至铺具饭，遇僧过门，即延之。入座，孰视先君曰：“福人福人，宰相是你手里出。”已而回视申公曰：“承天一柱，判断山河。”视伯父独无言。既去，先君戏申公曰：“承天一柱，判断山河，则当是正拜之征，然一柱为何？”申公曰：“我作宰相，更容两人也。”后果如其言，而先君宰相之出，独未有征验云。
    ○张道人异事
    张道人，福州福清人，生以樵采为给。一日樵归，于山道遇二道人对棋，弛担就观。棋者忽顾之而语曰：“子颇忆与吾二人同学之勤否？我亦以子沉滞人间，未能远引也。今子困踬亦已至矣，复能从我竟学乎？”张忽醒然悟解通知宿命，且语之曰：“我安能从尔学神仙也，我将学大乘法，为浮图氏，不久吾师至矣。”棋者问子师为谁，曰：“今敕住秀州崇德福严寺真觉大师志济是也。”即负樵还家。翌日入城市，以相字为名，而言人祸福，率皆如见。岁余，黄八座裳自明守移镇至郡，实携志济而来。张即投之，祝发，郡人但以道人呼之。每择佛宇敝坏者，辄入居之，不俟遣化，而施者云集，至鼎新而迁他所。福人甚钦敬之。一夕，郡城火，自郡将监司而下，环视无策，或有言：“何不呼张道人也？”郡官曰：“张道人何知郁攸之事，而须呼之也。”既而火迫郡署，至取郡额投火，以从厌胜之说，其烈愈炽。不得已使召之，应呼而至。即长揖郡官曰：“俱面火致敬，同音诵‘心火灭凡火灭’六字。张乃携瓶水上履层檐，腾踔如飞，亦大称诵六字，水所过处，火不复延，须臾遂止，今尚存。所传异事不止此也。
    ○雀鳅蛇蟹之异
    戒杀之事，得于传闻者甚众。目视五事，不可不记为后人之戒也。富阳春明村赵二，以网捕为业，年五十，卧病逾年，艰饿备至，求死者屡矣。一日觉头痒不可堪忍，爬搔之极，至指甲流血，乃取梳齿痛戛，终不快意。遂呼其妇ㄐ发摇头，痒似少止。顷之复甚，则以手助力提ㄏ，遂致脑脱落，而脑间雀嘴丛咂，不知其数。邻里环观，助其诵佛忏罪，以觊速死。两日，始遂气绝，钱塘北郭吕五以炙鳅鳗为给，而鳅至难死，每以一大斛，置鳅满中，投以盐醯，听其咀啖至困，然后始加刀炙。云令盐醯之味，渍入骨中，则肉酥而味美，以故市之者众。不数年，吕五得疾，但觉胸腹间，燥渴不胜，饮水不快，而口复念盐醯为味。以盂置床，时时饮之，且言焦也，与翻过著，令家人转仄其体，日夜数十百番，至体肉消溃，肠胃流进而卒。湖州脍匠严进忽得狂疾，曝日城壁下，自啮其指，至十指皆尽，血流被体，号呼而终。苏州薛氏小儿年十三，探鹊雏于木杪。不知先有大蛇啖雏巢中，儿始惊视张口，则蛇径投儿口，与儿俱堕木下。人救之，则蛇食儿心，与蛇俱死矣。河朔雄霸与沧棣皆边溏泺，霜蟹当时不论钱也。每岁诸郡公厨糟淹，分给郡僚，与转饷中都贵人，无虑杀数十万命。余寮婿李公慎供奉，侍其季父守雄州。会客具饭。始启一藏瓮，大蟹满中，皆已通熟可啖。而上有一巨螯，肌体为糟浆浸渍，亦已透黄，而矍索瓮面，往来不可执。众客惊异，徐出而纵之泺中。用以戒杀者甚众。
    ○牛王宫饣芒饭
    陶安世云，张觐钤辖家人，尝梦为人追至一所。仰视榜额，金书大字云“牛王之宫”。既入，见其先姨母惊愕而至云：“我以生前嗜牛，复多杀，今此受苦未竟，所苦者日食饣芒饭一升耳。”始语次，即有牛首人持饭至。视之皆小铁蒺藜，其大如麦粒而锋甚利。饭始入咽，则转次而下，痛贯肠胃。徐觉臂体间燥痒，即以手爪爬搔，至于痒极血肉随爪而下，淋漓被体。牛首人则取铁杷助之，至体骨现露，饣芒饭尽出。一呼其名，则形体复旧。家人视之，恐怖欲逃。牛首人即呼持之曰：“汝亦尝食此肉四两，今当食饭二合而去。”号呼求解不可得，即张口承饭，饭才下咽，则痛楚不胜。宛转之次忽复梦觉。颊舌皆肿，不能即语。至翌日，始能言，因述其梦云。
    ○殡柩者役于伽蓝
    余马嫂之季父承奉郎察，字彦明，钱塘人，赴调至山阳，感时疾而终。妇家即山阳李氏也。遗孤始十岁，未克扶护归先陇，因权厝城北水陆寺凡十五年。其母金华君终，始获从葬。其子初至启殡，致梦其子曰：“我自旅殡此寺，即为伽蓝神拘役，至今未得生路，今获归掩真宅，始神魄自如，而转生有期矣。”又丹阳方可大言：建中靖国间，有时相夫人终于相府，未获护葬还里，权厝城外普济寺。忽见梦于其门人，云：“为语我家，我日夕苦于伽蓝神之役，得速归瘗，则免此矣。”门人请曰：“夫人而见役何也？”夫人曰：“我生享国封，不为不尊，而死亦鬼耳。况以遗骸滓秽佛界之地，得不大谴罪，而姑役使之，亦幸矣。”二事适相类者，则知精庐所在，在人则以为托之阒寂，闻钟梵之声，可资亡者依向之福，必不虑因循失葬，明则致羁魂之尤，幽则苦护神之役，反俾亡者不安，不得不为戒也。
    ○鱼菜斋僧
    吴兴兰村沈氏子，尝具舟载往平江。中道有僧求附舟尾，生因容之。行十余里，生晨炊，僧求饭，遂分共之，且谓僧曰：“适与舟人羹鱼为馔，无物为盘羞，不罪也。”僧曰：“无问鱼与菜，施当在子心耳。”生意僧欲得羹，因分饷之，食竟，僧谓生曰：“汝量出数金为衬施。”生曰：“食鱼而须衬施，非余所当献也。”僧曰：“无问鱼与菜，在汝心施耳。”生复意其欲金，量与衬，僧问生斋僧一员，欲何所献。生曰：“食鱼非斋，何献之有。”僧曰：“无问鱼与菜，在汝心献耳。”生不得已，戏谓之曰：“请献蔺村大王。”僧遂合爪祝献，既行数里，登岸而去。明年正月，生与社人祭神庙中，神降于稠人中谢生曰：“去岁深承辍饭斋僧，而无心布施，得福最多。以是一僧之故，我甚增威力。”生已忘前事，神人谓生曰：“汝至某村，有僧附舟，汝以鱼饭之次，有恶兽欲截汝舟，我时已阴护之矣。”生始记忆，因语其详于社人云。
    ○挽经牛
    裴亚卿言：绍兴九年，湖州普安院尼沈大师者，闻吴江县潘氏兄弟析居，而家有《华严经》一部，惜不忍分，试往求之。众议皆允，而尼请归，具香花及舟载迎取。潘老谓尼曰：“尔往，则恐有中变者。我今并具小舟，假汝载往，如何？”尼欣然更过所望。经既登舟，而岁适大旱，川港干涸不能寸进。翁曰：“我更假汝一牛，挽引而前也。”经既至院，牛船还家。公中夜忽语其媪曰：“吾之舍经得供养矣，而吾牛何虑也。”媪问之，云：“我适梦牛而人言曰：‘谢公数年豢养之力，又承公遣以挽经之功。今得脱此畜身，径生安乐处，感德无穷也。’”亟往视之，牛已死矣。
    ○蝤蛑黑鲤见梦
    余杭尉范达，夜梦介胄而拜于庭者七人，云：“某等皆钱氏时归顺人。今海行失道，死在君手，幸见贷也。”既觉，有人以蝤蛑七枚为献，因遣人纵之于江。编修元时敏夜梦顶星冠而见谒者九人，且稽首祈命，其词甚哀，元虽异之，而了不知其由。晓起，经厨间，正见以盘覆一大盆，启视之，乃黑鲤九枚，泼剌盆中。因举盆放之，而记其事。
    ○悬豕首作人语
    秀州东城居民韦十二者，于其庄居豢豕数百，散市杭秀间，数岁矣。建炎初，因干至杭，过肉案见悬一豕首，顾之而人言曰：“韦十二，我等偿汝债亦足矣。”从者亦闻其言，韦愕然悔过，还家尽毁圈牢，取所存豕市之。得钱数千缗，散作佛事及印造经文。冀与群豕求免轮回刀刃之苦。知者谓韦善补过矣。
    ●卷四
    ○宗威愍政事
    宗尹汝霖，其遇事虽用权智，而济难于谈笑之间，士大夫多能道之。建中靖国间，为文登令。同年青州教授黄策上书，自姑苏编置文登州，遣牙校押赴贬所，过县而黄适感寒疾，不能前进。牙校督行，虽加厚赂，祈为一日之留，坚不可得。不得已，使人致殷勤于公。公即具供帐于行馆，及命医诊候，至调理安完，而了不知牙校所在。密讯其从行者，云：“自至县，即为县之胥魁约饮于营妓，而以次胥史，日更主席，此校嗜酒而贪色，至今不肯出户。”屡迫促之，乃始同进。金寇犯阙，銮舆南幸，贼退以公尹开封。初至而物价腾贵，至有十倍于前者，郡人病之。公谓参佐曰：“此易事耳，都人率以食饮为先，当治其所先，则所缓者不忧不平也。”密使人问米面之直，且市之，计其直，与前此太平时初无甚增。乃呼庖人取面，令准市肆笼饼大小为之，及取糯米一斛，令监库使臣如市酤酝酒，各估其值。而笼饼枚六钱，酒每角七十足。出勘市价，则饼二十，酒二百也。公先呼作坊饼师至，讯之曰：“自我为举子时，来往京师今三十年矣。笼饼枚七钱，而今二十，何也？岂麦价高倍乎？”饼师曰：“自都城离乱以来，米麦起落初无定价，因袭至此，某不能违众独减，使贱市也。”公即出兵厨所作饼示之，且语之曰：“此饼与汝所市重轻一等，而我以日下市直，会计新面工直之费，枚止六钱，若市八钱，则已有两钱之息。今为将出令，止作八钱。敢擅增此价而市者，罪应处斩，且借汝头以行吾令也。”即斩以徇。明日饼价仍旧，亦无敢闭肆者。次日呼贾扑正店任修武至，讯之曰：“今都城糯价不增，而酒值三倍，何也？”任恐悚以对曰：“某等开张承业，欲罢不能，而都城自贼马已来，外居宗室及权贵亲属私酿至多，不如是，无以输纳官曲之直与工役油烛之费也。”公曰“我为汝尽禁私酿，汝减直百钱，亦有利入乎？”任扣额曰：“若尔则饮者俱集，多中取息，足办输役之费。”公熟视久之曰：“且寄汝头颈上，出率汝曹。”即换招榜，一角止作百钱足，不患乎私酝之搀夺也。明日出令：“敢有私造酒曲者，捕至不问多寡，并行处斩。”于是倾糟破觚者不胜其数。数日之间，酒与饼直既并复旧，其它物价不令而次第自减。既不伤市人，而商旅四集，兵民欢呼，称为神明之政。时杜充守北京，号南宗北杜云。
    ○胶<黍离>取虎
    忻代种氏子弟，每会集讲武，多以奇胜为能。一夕步月庄居，有庄户迎白曰：“数夕来，每有一虎，至麦场软稿间，辗衮取快，移时而去。宜徐往也。”从者有言：“请付我一矢，当立毙以献。”其一子弟在后笑谓群从曰：“我不烦一矢之遗，当以胶<黍离>取之，如粘飞雀之易也。”众责其夸言，曰：“请醵钱五千具饭会，若不如所言，我当独出此钱也。”众许之而还。翌晨集庄户散置胶<黍离>，至暮得斗余，尽令涂场间麦秆上，并系羊以饵之，共伺其旁。至月色穿林，果有徐行安尾而至者，遇系羊攫而食之，意若饱适，即顾麦场，转舒其体。数转之后，胶秆丛身，牢不可脱，至于尾足头目蒙暗无视，体间如被锢束。畜性刚烈，大不能堪，于是伏地大吼，腾跃而起，几至丈许，已而屹立不动。久之，众合噪前视之，则立死矣。
    ○铜章异事
    青社土军高阎耕地得古铜印，文曰：“宣州观察使印。”即谨藏之，不以示人。后金寇犯阙，高统勤王之师，屡立战功，遂除察使，如印章云。每有移文，即借用此章。又承务郎王渊，洛阳人，锁试赴省，过黄河滩，因憩所乘篮舆渡口，舆脚小兀，旁拾块土就支舆。而土破，中得一铜章。视之，乃其姓名也。
    ○死马医
    有名士为泗ヘ者，卧病既久，其子不慧。郡有太医生杨介，名医也。适自都下还，众令其子谒之，且约介就居第诊视。介亦谦退，谓之曰：“闻尊君服药，且更数医矣，岂小人能尽其艺耶！”其子曰：“大人疾势虽淹久，幸左右一顾，且作死马医也。”闻者无不绝倒。
    ○盐龙
    萧注从狄殿前之破蛮洞也，收其宝物珍异，得一龙长尺余，云是盐龙，蛮人所豢也。藉以银盘，中置玉盂，以玉箸摭海盐饮之，每鳞甲中出盐如雪则收取，用酒送一钱匕，专主兴阳，而前此无说者何也。后因蔡元度就其体舐盐而龙死，其家以盐封其遗体三，数日，用亦大有力。后闻此龙归蔡元长家云。
    ○宿生盲报
    于潜主簿沈纯良，字忠老，余从兄之婿也。初，兄之子许归内兄黄升有年矣，继而黄被荐中礼部选，以书约唱第后成礼。女一夕得目疾，便不分明，医视之云：“目睛已破，不可疗也。”即以疾报黄乞罢婚，而黄云：“昔许我固无恙人也，我岂以一第而黜盲妻也。”后竟不敢违其母兄之命，因循告罢。女年齿浸长，谋与披带入道，不复有适人之议也。然端丽明悟，不知者以为无病人也。余兄弟寓居乌墩，与忠老游，爱其和易多学。忠老诸兄各宦游相远，亦欲相依为生，愿得盲女为家。既成婚数日，忠老梦至一官居，两庑皆囚系人也。忠老方顾视之次，忽见有绯衣人，升厅事据案而坐者，群吏庭集，声喏而退。绯衣者遽呼市物人，怒其物不至，使杖之。其人应言不顺，怒益甚，亟呼左右取束稿周其身，以火薰灼其目。忠老视之，忽若微笑者。旁一人谓忠老曰：“子视此不加恻然，更复嬉笑，以助其怒心。此绯衣人乃子今日之妻也。”语竟而觉。忠老遽以所梦语盲妻曰：“异哉！冥报之事不为诬也。汝以一怒之炽，至于火灼人目，遂获半生无目之报。我以一笑之缘，不免今日有盲妻之累。”且一笑一怒之失，其报如此。况夫妻以乐祸为心，而积恶如陵京者哉，岂不为它生之虑耶。
    ○马武复得妻
    陶节夫为定帅，而本州驻泊都监马武，官期逾年，始至，既交割参府，公退衙至屏后，而侍人高姐者，就收袍带涕泗交颐，公讶而讯之，云：“适参府都监，某之本夫也。”公愕然，问其故，乃言马历官，并相失之详。公颔之。明日具酒肴，独约马将会饮阁中。三爵之后，徐谓马曰：“公之官之期，何为稽缓尔耶！”马离席陨涕曰：“某去春携家京师，因与家人辈至大内前观灯，稠人中忽与老妻相失，求访不获，因循几年，迫于贫乏，不免携孥就禄，无它故也。”公即呼取大金卮，注酒满中，揖马而笑谓之曰：“能尽此卮，当有好事相闻。”饮讫，语马曰：“天下事有出于非意，而适然相遇如此，贤阁县君于睽索中，适某过澶州，得之逆旅间，了不言其所自也。昨日窥屏见公，且语其详。某适已令具兜乘，护归将司矣。”马始惊喜。次而军校声喏云：“已送驻泊宅眷归衙讫。”一郡惊嗟，共叹其异也。
    ○僧净元救海毁
    钱塘杨村法轮寺僧净元，年三十通经，祝发即为禅比丘，遍参明目。得法之后，归隐旧庐，人不之异也。政和癸巳，海岸崩毁，浸坏民居。自仁和之白石，至盐官上管，百有余里。朝廷遣道士镇以铁符，及大筑堤防，且建神祠以禳御之，毁益不支。至绍兴癸丑，师忽谓众曰：“我释迦文佛，历劫以来，救护有情，捐弃躯命，初无少靳，而吾何敢爱此微尘幻妄，坐视众苦而不赴救。”即起禅定，振履经行，视海毁最甚处，至于蜀山，时六月五日也，从而观者数百人，而海风激涛，喷涌山立，师将褰衣而前，众争挽引，且请偈言，以示后来。师笑之曰：“万法在心，底须言句，我不能世俗书，亦姑从汝请耳。”即高举曰：“我舍世间如梦，众人须我作颂，颂即语言边事，了取自家真梦。”又曰：“世间人心易了，只为人多不晓，了即皎在目前，未了千般学道。”颂毕举手谢众，踊身沉海。众视惊呼，至有顿足涕流者，谓即葬鱼腹矣。移时风止，海波如镜。遥见师端坐海面，如有物拱戴者，顺流而来，直抵崩岸，争前挽掖而上，视师衣履不濡也。逮视岸侧，有数大鲤昂首，久之沉波而去。即扬声谓众曰：“自此海毁无患也。”不旬日，大风涨沙，悉还故地。蜀山之民深德之，即其地共营庵居留事之。至绍兴乙卯四月八日，忽集众说偈告寂曰：“会得祖师真妙诀，无得无物又无说。喝散乌云千万重，一点灵心明皎洁。”咄安坐而化。
    ○受杖准地狱
    杭州宝藏寺主藏僧志诠，其所得施财，无毫发侵用也。偶寺僧有谓诠曰：“子所积施，贷我十千，后当以三千为息归子。”拒之不获，即如数付之。数月，果以十三千偿诠。诠曰：“三千之息，非常住物。”因以为香烛之费。而常蓄一猫，甚驯，起居之间，未常辄相舍也。后猫死，诠昼梦至一官居，有金紫人出迎，执礼甚恭，如旧相识。诠回语之曰：“弟子今此何所职掌，且于老僧有何缘契，而勤勤若此也。”金紫人曰：“某前身有过，合受畜身，而经为猫，偿报既尽。以宿性直刚，今得为冥官。方为猫时，蒙师六年爱育之恩，每思有以报效。今日召师之来，盖有说也。师前受寺僧贷藏施钱三千之息，虽用为佛供，利归一己，是亦准盗法，当受地狱一劫之苦。更作无量功德，不可免也。”诠因求哀，金紫人曰：“某亦常为师参问比折之报，只有于世间受十三杖之苦可代，此外无策也。”语讫梦觉。诠即私念曰：“我幸主藏之久，颇为僧俗所敬。若一受杖责，何面目于丛林也。当作苦行以规救免。”于是尽舍衣钵为佛僧供，及躬修长忏甚自刻苦。岁余，会钱塘县官携家累入寺，僧适尽赴供，无一人迎门者。县官已怀怒心，始登方丈而足为猫粪所污，意大愤躁。从者径于忏堂ㄏ志诠而出，云：“此住持僧也，怠于却扫，故此避匿耳。”诠亦不测其由，应对不顺，即呼五百，杖之十三而去。诠始悟前梦，不复介意。而常戒其徒，不可以常住之物为己用者，如此云。
    ○古道者披胸燃臂
    钱塘净慈寺古道者，主供侍病僧僚。一日病僧有告之曰：“我病少愈，念少凫血为味，汝能为我密致之，幸甚。”至暮夜，袖血饷僧，食之美甚。一二日，复多以金付之，再有所须。同僚僧雏，窥道者于隙处披其胸，取漆盂以利刃刺心血，覆盂其上，解衣带缠绕。久之，开视盂中血凝矣。即以葱醯依前法制之，以进病僧。僧雏大骇，出以所见语其徒，且告病僧，皆大惊异。后堂头阙人，府请明老住持，明辞之坚甚，至东坡先生以简督之，尚未之许。道者闻之曰：“须我一行耳。”时明老出寓北山昭庆寺，道者即以油布裹手及臂，至前礼请曰：“道者请燃此手，以为和尚导。”即跪膝然火，了不变色，燃至手腕，明老即命驾从之，观者云集，莫不咨嗟骇异，至有流涕者。逮至明老安息方丈，始称谢而退，燃至半臂矣。
    ○花木神、井泉监
    建安黄正之之兄行之，客寄桐庐。方腊之乱，为贼所害。贼平，正之素奉天师道，即集道侣与邑人启建黄篆道场，追荐杀贼之众，俱有报应。而正之特梦其兄告之曰：“我以骂贼不屈而死，上帝见赏，已补仙职矣。汝无忧也。”凡世人至忠至孝及贞廉之士，与夫有一善可录者，死有所补授。如花木之神，井泉之监，不可不知也。
    ○磨刀劝妇
    裴亚卿言，为童稚时，侍其祖母文安县君。闻语居宣城之日，邻有俗子，忘其姓名，娶妇甚都而悍于事姑。每夫外归，必泣诉其凌虐之苦，夫常默然。一夕于灯下出利刃，示其妇，妇曰：“将安用此。”夫好谓之曰：“我每见汝，诉我以汝姑之不容，我与汝持此去之如何？”妇曰：“心所愿也。”夫曰：“今则未也。汝且更与我谨事之一月，令汝之勤至，而俾姑之虐暴，四邻皆知其曲，然后我与汝可密行其事，人各快其死，亦不深穷暴死之由也。”妇如其言，于是怡颜柔语，晨夕供侍，及市珍鲜以进饮馔。姑不知其然，即前抚接，顿加和悦，几月矣。复乘酒取刃玩于灯下，其气愤愤，呼其妇语之曰：“汝姑日来于汝若何？”曰：“日来视我非前日比也。”又一月，复扣刃问之，妇即欢然曰：“姑今于我，情好倍加，前日之事，慎不可作也。”再三言之。夫徐握刃怒视之曰：“汝见世间有夫杀妇者乎？”曰：“有之。”“复见有子杀母者乎？”曰：“未闻也。”夫曰：“人之生也，以孝养为先，父母之恩，杀身莫报。及长而娶妇，正为承奉舅姑，以长子息耳。汝归我家，我每察汝恃少容色，不能承顺我母，乃反令我为此大逆，天地神明其容之乎。我造此刃，实要断汝之首，以快我母之心。姑贷汝两月，使汝改过怡颜，尽为妇之道，于我母待汝之心，知曲不在母，而安受我刃也。”其妇战惧，泪如倾雨，拜于床下曰：“幸恕我此死，我当毕此生前承顺汝母，常如今日，不敢更有少懈也。”久之乃许。其后妇姑交睦，播于亲党，有密知此事者，因窃语之。闻者皆谓此虽俗子而善于调御，转恶为良，虽士君子有不能处者矣。
    ○紫姑大书字
    政和二年，襄邑民因上元请紫姑神为戏。既书纸间，其字径丈。或问之曰：“汝更能大书否？”即书曰：“请连粘襄表二百幅，当为作一福字。”或曰：“纸易耳，安得许大笔也？”曰：“请用麻皮十斤缚作，令径二尺许，墨浆以大器贮，备濡染也。”诸好事因集纸笔，就一富人麦场，铺展聚观。神至，书云：“请一人系笔于项。”其人不觉身之腾踔，往来场间，须臾字成，端丽如颜书。复取小笔书于纸角云“持往宣德门卖钱五百贯”文。既而县以妖捕群集之人，大府闻之，取就鞠治，讫无他状，即具奏知。有旨令就后苑再书验之。上皇为幸苑中临视，乃书一“庆”字，与前书“福”字，大小相称，字体亦同。上皇大奇之，因令于襄邑择地建祠，岁祀之。
    ○梦
    吴兴溪鱼之美，冠于他郡。而郡人会集，必以斫为勤，其操刀者名之匠。沈忠老言，其外祖丁学士君，虽湖人而生平不喜食。一日忽梦登对，已而少休殿庑间，传言以缕一盘为赐，食之美甚。既觉，忽念其味。会乡人有以鲜鲤饷其子者，即取具，举箸而尽。自后日进一器。岁余复梦登对，赐如初，食讫而寤，但闻腥气逆鼻，遂不复食。至终身云。
    ○谑鱼
    姑苏李章，敏于调戏。偶赴邻人小集，主人者虽富而素鄙。会次章适坐其傍，既进馔，章视主人之前一煎鲑特大于众客者。章即请于主人曰：“章与主人俱苏人也，每见人书苏字不同。其鱼不知合在左边者是在右边者是也。”主人曰：“古人作字不拘一体，移易从便也。”章即引手取主人之鱼示众云：“领主人指扌为，今日左边之鱼，亦合从便，移过右边如何？”一座辍饭而笑，终席乃已。
    ○龚正言持钵巡堂
    龚彦和正言自贬所归卫城县，寓居一禅林，日持钵随堂供。暇日偶过库司，见僧雏具汤饼，问其故，云具殿院晚间药食，龚自此不复晚餐云。
    ○绘像答语
    毗陵胡门下宗回夫人，钱塘关氏女。数岁时，晨起致敬尊长前，而壁间有天妃像。家人戏指之曰：“此亦可致礼？”夫人即前敛躬起居，忽若卷子有云“夫人万福”之应者，左右皆闻惊异。既长，果归胡氏，卒享翟之荣。关仲子云。
    ○花月之神
    建安章国老之室，宜兴潘氏女，二族称其韶丽，既归国老，不数岁而卒。其终之日，室中飞蝶散满，不知其数。闻其始生，亦复如此。既设灵席，每展遗像，则一蝶停立，久之而去。后遇远讳之日，与曝像之次，必有一蝶随至，不论冬夏也。其家疑其为花月之神。建安张端公伯玉，始生而鬼哭于家，三日而止。既死鬼啸于梁，至大敛始寂然。盖其母初祷子于郡之黎山王庙，梦神指其旁鬼官与之。二家俱余姻家也，得之不诬。
    ○施尔婆
    湖州乌墩镇沈氏婢，其邻里呼之施尔婆者，年六十余，ヮ两髻，明其尚处子也。年二十为沈氏婢，会大疫，主公主母继亡，独余二女子，各十数岁，无旁亲可依为生。施即佣舂旁舍，或织草履与缝纫之事，得钱以给二女，且教护之。至于长大，择良为配，更为抚抱其子，尽力奴事。镇人皆知敬爱之，每大家出游，则假守舍，余物满前，一毫不移也。至今尚在。
    ○孙家吕媪
    湖州孙略教授家婢名吕媪者，服勤孙氏有年矣。性谨朴，无它能，但常日晨起，就厨中取食器洁之，聚所弃余粒，间有落沟渠者，亦拾取淘濯，再于釜中或加五味煮食之，未尝一日废也。年七十余，一日微疾，即告其家人曰：“为我髡发，着五戒衣，我将去矣。”家人从之，因起以左手结印而化。家人遂龛置开元寺中，观者逾月，了无秽气，而发渐生，因与剃之，后一月一剃。
    ●卷五
    ○章有篆字
    吴兴章有，以小篆名世。其用笔简古，得石鼓遗法，出文勋章友直之右。所作《复古编》，以正篆隶之失，识者嘉之。尝为余言：“心字于篆文只是一倒火字耳，盖心火也，不欲炎上，非从包也。”毕少董文简之孙，妙于鼎篆，而亦多见周秦以前盘盂之铭，其论水字云：“中间一竖更不须曲，只是画一坎卦耳，盖坎为水，见于鼎铭多如此者。”并记之。
    ○唐子西论史
    唐子西言，司马迁敢乱道却好，班固不敢乱道却不好，不乱道又好，是《左传》，乱道又不好，是《唐书》，八识田中，若有一毫《唐书》，亦为来生种子矣。
    ○玉川昌黎《月蚀》诗
    施彦质言，玉川子诗才极高，使稍入法度，岂在诸公之下，但韩以诗人见称，故时出狂语，聊一惊世耳。韩退之有《效玉川子月蚀诗》，读之有不可晓者，既谓之效，乃皆是玉川子诗，何也？亦常闻叶天经云，玉川子既作此诗，退之深爱之，但恨其太狂，因削其不合法度处，而取其合者附于篇，其实改之也。退之尊敬玉川子，不敢谓之改，故但言效之耳。
    ○明皇无心治天下
    周正夫言，人君所识只一宰相。唐明皇欲相张嘉贞，却忘其名字，不知用心向何处。又河北皆陷，颜真卿独全平原，乃始云：“朕不谓有此人。”夫小大一个颜真卿，自不知姓名。又颜杲卿忠义贯日月，后其子不免饥寒。不知平日勾当甚事，乃知明皇本无心治天下也。
    ○古书托名
    先君为武学传授日，被旨校正武举《孙》《吴》等七书。先君言，《六韬》非太公所作，内有考证处，先以禀司业朱服，服言，此书行之已久，未易遽废也。又疑《李卫公对问》亦非是。后为徐州教授，与陈无己为交代。陈云，尝见东坡先生言，世传王氏《元经》、《薛氏传》、关子明《易传》、《李卫公对问》，皆阮逸著撰。逸尝以草示奉常公也。非独此，世传《龙城记》载六丁取易说事，《树萱录》载杜陵老李太白诸人赋诗事，诗体一律。而《龙城记》乃王钅至性之所为，《树萱录》刘焘无言自撰也。至于书刻亦然，小字《乐毅论》实王著所书。李太白《醉草》则葛叔忱戏欺其妇翁者，山谷道人尝言之矣。
    ○画字行棋
    古人作字，谓之字画。所谓画者，盖有用笔深意。作字之法，要笔直而字圆，若作画则无有不圆劲，如锥画沙者是也。不知何时改作写字，写训传，则是传模之谓，全失秉笔之意也。又弈棋，古亦谓之行棋。宋文帝使人赍药赐王景文死，时景文与客棋，以函置局下，神色不变，且思行争劫，盖棋战所以为人困者，以其行道穷迫耳。行字于棋家亦有深意，不知何时改作着棋。着如着帽着屐，皆训容也，不知于棋有何干涉也。且写字着棋，天下至俗，无理之语，而并贤愚皆承其说，何也？
    ○酒借书
    杜征南《与儿书》言，昔人云：“借人书一痴，还人书一痴。”山谷《借书诗》云“时送一鸱开锁鱼”，又云“明日还公一痴”。常疑二字不同。因于孙忄面《唐韵》五之字韵中字下注云：“酒器大者一石，小者五斗，古借书盛酒瓶也。”又得以证二字之差。然山谷鸱夷字必别见他说。当是古人借书，必先以酒醴通殷勤，借书皆用之耳。
    ○定武《兰亭叙》刻
    定武《兰亭叙》石刻，世称善本。自石晋之乱，契丹自中原辇载宝货图书而北，至真定德光死。汉兵起太原，遂弃此石于中山。庆历中，土人李学究者得之，不以示人。韩忠献之守定武也，李生始以墨本献，公坚索之，生乃瘗之地中，别刻本呈公。李死，其子乃出石散模售人，每本须钱一千，好事者争取之。其后李氏子负官缗无从取偿，宋景文公时为定帅，乃以公帑金代输，而取石匣藏库中，非贵游交旧不可得也。熙宁中，薛师正出牧，其子绍彭又刻副本易之以归长安。大观间，诏取其石，龛置宣和殿，世人不得见也。丙午金寇犯顺，与岐阳石鼓，复载而北。今不知所在也。此语见于续仲永所藏定武《兰亭》后，康伯所跋也。
    ○邹张邓谢后身
    边镐为谢灵运后身，故小字康乐。范纯夫为邓仲华后身，故名祖禹。张平子后身为蔡伯喈。邹阳后身为东坡居士。即其习气，似皆不诬也。
    ○李朱画得坡仙赏识
    李颀字粹老，不知何许人。少举进士，当得官，弃去，乌巾布裘为道人。遍历湖湘间。晚乐吴中山水之胜，遂隐于临安大涤洞天，往来苕溪之上，遇名人胜士，必与周旋。素善丹青，而间作小诗。东坡ヘ钱塘日，粹老以幅绢作《春山》横轴，且书一诗其后，不通姓名，付樵者，令俟坡之出投之。坡展视诗画，盖已奇之矣。及问樵者，“谁遣汝也？”曰：“我负薪出市，始经公门，有一道人，与我百钱，令我呈此，实不知何人也。”坡益惊异之，即散问西湖名僧辈，云是粹老。久之，偶会于湖山僧居，相得甚喜。坡因和其诗，云“诗句对君难出手，云泉劝我早抽身”是也。粹老画山，笔力工妙，尽物之变，而秀润简远。非若近世士人略得其形似，便复轻訾前人，自谓超神入妙出于法度之外者。然不能为人特作，世所有者绝少，得其小屏幅纸，以为宝玩也。家所藏二横轴，一《雪山》，一《春晴》，自兵火已来，余物散尽，此二画幸常在老眼耳。又松陵朱象先，东坡先生盖尝与之叙文云“能文而不求举，善画而不求售”者。其画始规摹董北苑与巨然，而自出新意，笔力高简润泽而有生理，出许道宁、李远辈之上。但其为人，既经东坡先生题目之后，不肯为人轻作，又不为王公大人所屈，世所传者亦不甚多。其在嘉兴日，毛泽民为郡守，于郡城绝景处增广楼居，名月波者，日与宾客燕息其上，常延致象先，为作一大屏，真近世绝笔。但日来赏鉴之家，未免征逐时好，未有深知二人者。后遇真赏，有捐千金而求其一笔者不获，始以余言为不谬也。粹老二横轴，续仲永后得之，其子承休归郑公辅也。
    ○精艺同一理
    朱象先少时画笔，常恨无前人深远润泽之趣。一日于鹅溪绢上，戏作小山，觉不如意，急湔去之，故墨再三挥染，即有悟见。自后作画，多再涤去，或以细石磨绢，要令墨色着入绢缕者。沈道人作墨，亦尝因捣和墨，蒸去故胶，再入新胶，及出灰池而墨坚如石，遂悟李氏对胶法云。
    ○陈涂共为冥吏
    晋江陈彦柔言，文林郎知县事孙复为政廉明，郡以其才力有余，俾参幕事。一日与幕僚会茶，独见一黄衣人授以天符，且云：“当与州之举子涂楷者同领职。”迨还家，越夕而卒。时绍兴十一年五月十二日。已而楷闻孙死之异，复梦衣黄紫人罗立庭参，云：“天命召汝职领甚要。”既觉，忻然命笔书壁间云：“拜伏庭前又一番，天书虽捧未容看；南阳久作蟠龙卧，应为苍生起谢安。”明年孙死之日，楷无疾而终。
    ○天尊赐银
    临安府天庆观马道士言，有老道士刘虚静，年七十余来寓云安堂。每旦执炉于天尊像前，注香冥祷，意甚虔至。观有小道士，伏于暗中，默聆其祷，乃云：“虚静年老，羁单一身，常恐一旦数尽，身膏草野。若蒙上天赐以白金十星，足为身后之备，志愿足矣。”小道士乃取白蜡，铸成小铤，俟其夕祷，即遥掷其旁。虚静得之，惊异，伏谢再三，不复细视，姑谨藏之。语其徒曰：“人之诚悃，常患不至尔，虽无道高远，而听甚卑，无不从人者。”小道士复欲戏之，因又密求视其所获，请之既数，不免示之。小道士即怀之疾走众中，示群道士，相与笑其狂昧。久之不至，虚静从而执之，且熟视其物曰：“此白蜡耳，非我所获者。”喧讠尧不置，必欲讼之官府。小道士家素饶于财，众道士劝谕之曰：“汝若致讼，则所费不止此，不若如数偿之。”逐真有所获。虽虚静一时非意之祷，而造物者宛曲取付，盖亦巧矣。
    ○撞钟画像作追荐
    余仲兄马氏嫂之母，符离高氏女，年二十以产乳殁，其父朝议君念之深切，夜梦女告之曰：“无它作冥助，第呼画人状我，并令像与我身等。召邻僧使糊钟间，祝撞钟人及多许之金，令晨昏声钟时，呼我名氏，而忏祝之。俟此像忽自脱落，了无损动，即我超生之兆也。”朝议君晓起语家人，为呼画人及召寺侩，如其言委之。不数月，忽梦女铢衣宝冠，称乘功德，今当生乐处，泣谢而去。梦觉未及语，而寺僧扣门，以脱像为示，果无少损处云。
    ○张山人谑
    绍圣间，朝廷贬责元大臣及禁毁元学术文字。有言司马温公《神道碑》乃苏轼撰述，合行除毁。于是州牒巡尉，毁拆碑楼及碎碑。张山人闻之曰：“不须如此行遣，只消令山人带一个玉册官，去碑额上添镌两个不合字，便了也。”碑额本云“忠清粹德之碑”云。
    ○酒谑
    宗室赵子正监永静军，耽酒嗜书札，而喜人奉己。有过客执觚而前，正遇赵于案间挥翰自得，客自旁视再三，而叹美其妙。赵举首视之，曰：“汝亦知书耶！”客曰：“小人亦尝留心字画，切观太保之书，虽王右军复有不及者。”赵诟之曰；“汝玩我耶！”曰：“某尝观法书云，王书一字入木八分，今太保之书，一落笔则入木十分，岂不为过于右军耶？”坐人皆赏其机中，为之绝倒。赵亦笑而遣之。
    ○木中有字
    三衢毛氏庭中，一木忽中裂，而纹成“衍”字，如以浓墨书染者，体作颜平原书。会其子始生，因以名之。后衍登进士第，官至龙图阁而终。又晋江尤氏，其邻朱氏圃中有柿木，高出屋上。一夕雷震，中裂木身，亦若以浓墨书“尤家”二字，连属而上，不知其数，至于木枝细者，破视亦随枝之大小成字。尤氏乞得其木，作数百段分遗好事。字体带草，劲健如王会稽书。朱氏后以其圃归尤氏。
    ○陇州鹦歌
    王景源云，有韩奉议者，为陇州通守。家人得鹦歌，忽语家人曰：“鹦歌数日来，甚思量乡地，若得放鹦歌一往，即死生无忘也。”家人闻其语，甚怜之，即谓之曰：“我放你甚易，此去陇州数千里外，你怎生归得？”曰：“鹦歌亦自记得来时驿程道路，日中且去深林中藏身，以避鹰鹞之击，夜则飞行求食以止饥渴尔。”家人即启笼及与解所系绦线，且祝其好去。鹦歌亦低首答曰：“娘子懑更各自好将息，莫忆鹦歌也。”遂振翼望西而去。家人辈亦怅然者久之，谓必无远达之理。至数月，旧任有经使何忠者，自陇州差至京师，投下文字，始出州城，因憩一木下，忽闻木杪有呼急足者，忠愕然谓是鬼物，呼之再三，不免仰首视之。即有鹦歌且顾忠曰：“你记得我否，我便是韩通判家所养鹦歌也。你到京师，切记为我传语通判宅眷，鹦歌已归到乡地，甚快活，深谢见放也。”忠咨嗟而行，至都遂至韩第问鹦歌所在，具言其所见。举家惊异，且念其慧黠，及能侦候何忠，传达其言，为可念者。或未以为信。余曰：昔唐太宗时，林邑献五色鹦鹉，新罗献美女二人，魏郑公以为不宜受。太宗喜曰：“林邑鹦鹉，犹能自言苦寒思归，况二女之远别亲戚乎？”并鹦鹉各付使者归之。又明皇时，太真妃得白鹦鹉，聪慧可爱，妃每有燕游，必置之辇竿自随。一日鹦鹉忽低首愁惨，太真呼问之，云：“鹦鹉夜梦甚恶，恐不免一死。”已而妃出后苑，有飞鹰就辇攫之而去。宫人多于金花纸上写《心经》追荐之者。此又能通晓梦事，则其灵慧非止一鹦歌也。
    ○野驼饮水形
    先君尝见蔡元度言，其父死，委术者王寿昌于余杭寻视葬地。数日不至，蔡因梦至一官府，有紫衣人据案而坐，望蔡之入，遥语谓曰：“汝寻葬地已得之否？野驼饮水形是也。”觉而异之。适寿昌至，问其所得，云：“有一地在临平，山势耸远，于某术中佳城也。但恐观者未诚吾言耳。”元度云：“姑言山形可也。”王云：“一大山巍然下临浙江，即野驼饮水形也。”元度曰：“无复他求，神先告我矣。”即用之。
    ●卷六东坡事实
    ○文章快意
    先生尝谓刘景文与先子曰：“某平生无快意事，惟作文章，意之所到，则笔力曲折，无不尽意。自谓世间乐事无逾此者。”
    ○后山往杏园
    建中靖国元年，陈无己以正字入馆，未几得疾。楼异世可时为登封令，夜梦无己见别，行李遽甚。楼问是行何之，曰：“暂往杏园，东坡、少游诸人在彼已久。”楼起视事，而得参寥子报云，无己逝矣。
    ○坡仙之终
    冰华居士钱济明丈，尝跋施纯叟藏先生帖后云：建中靖国元年，先生以玉局还自岭海，四月自当涂寄十一诗，且约同程德孺至金山相候，既往迓之，遂决议为毗陵之居。六月自仪真避疾渡江，再见于奔牛埭，先生独卧榻上，徐起谓某曰：“万里生还，乃以后事相托也。惟吾子由，自再贬及归，不复一见而决，此痛难堪。”余无言者，久之复曰：“某前在海外，了得《易》、《书》、《论语》三书，今尽以付子，愿勿以示人。三十年后，会有知者因取藏箧，欲开而钥失匙。某曰：“某获侍言，方自此始，何遽及是也。”即迁寓孙氏馆，日往造见，见必移时，慨然追论往事，且及人间，出岭海诗文相示，时发一笑，觉眉宇间秀爽之气照映坐人。七月十二日，疾少间，曰：“今日有意，喜近笔研，试为济明戏书数纸。”遂书《惠州江月》五诗。明日又得《跋桂酒颂》，自尔疾稍增，至十五日而终。
    ○邹阳十三世
    一日谒冰华丈于其所居烟雨堂，语次偶诵人《祭先生文》，至“降邹阳于十三世，天岂偶然，继孟轲于五百年，吾无间也”之句。冰华笑曰：“此老夫所为者。”因请降邹阳事。冰华云：元初，刘贡甫梦至一官府，案间文轴甚多，偶取一轴展视云：“在宋为苏某，逆数而上十三世，云在西汉为邹阳。盖如黄帝时为火师，周朝为柱下史，只一老聃也。”
    ○紫府押衙
    川莫蒙养正，崇宁间过余言：夜梦行西湖上，见一人野服ヮ髻，颀然而长，参从数人，轩轩然常在人前。路人或指之而言曰：“此苏翰林也。”养正少识之，亟前拜，且致恭曰：“蒙自为儿时诵先生之文，愿执巾侍不可得也。不知先生厌世仙去，今何所领，而参从如是也。”先生顾视久之曰：“是太学生莫蒙否？”养正对之曰：“然。”先生颔之曰：“某今为紫府押衙。”语讫而觉。后偶得先生岭外手书一纸云：夜登合江楼，梦韩魏公骑鹤相过。云受命与公同，北归中原当不久也。已而果然。小说载魏公为紫府真人，则养正之梦不诬矣。
    ○裕陵眷贤士
    先生临钱塘郡日，先君以武学博士出为徐州学官，待次姑苏。公遣舟邀取至郡，留款数日，约同刘景文泛舟西湖。酒酣，顾视湖山，意颇欢适，且语及先君，被遇裕陵之初，而叹今日之除，似是左迁。久之，复谓景文曰：“如某今日余生，亦皆裕陵之赐也。”景文请其说。云：“某初逮系御史狱，狱具奏上。是夕昏鼓既毕，某方就寝，忽见一人排闼而入，投箧于地，即枕卧之。至四鼓，某睡中觉有撼体而连语云，学士贺喜者。某徐转仄问之，即曰：‘安心熟寝。’乃挈箧而出。盖初奏上，舒之徒，力诋上前，必欲置之死地。而裕陵初无深罪之意，密遣小黄门至狱中视某起居状。适某昼寝鼻息如雷，即驰以闻。裕陵顾谓左右曰：‘朕知苏轼胸中无事者。’于是即有黄州之命，则裕陵之恕，念臣子之心，何以补报万一。”后先君尝以前事语张嘉父，嘉父云：公自黄移汝州，谢表既上，裕陵览之，顾谓侍臣曰：“苏轼真奇才。”时有憾公者，复前奏曰：“观轼表中，犹有怨望之语。”裕陵愕然曰：“何谓也。”对曰：“其言‘兄弟并列于贤科’，与‘惊魂未定，梦游缧纟曳之中’之语。”盖言轼辙皆前应直言极谏之诏，今乃以诗词被谴，诚非其罪也。裕陵徐谓之曰：“朕已灼知苏轼衷心，实无他肠也。”于是语塞云。
    ○墨木竹石
    先生戏笔所作枯株竹石，虽出一时取适，而绝去古今画格，自我作古。家所藏枯木并拳石丛筱二纸，连手帖一幅，乃是在黄州与章质夫庄敏公者。帖云：“某近者百事废懒，唯作墨木颇精，奉寄一纸，思我当一展观也。”后又书云：“本只作墨木，余兴未已，更作竹石一纸同往。”前者未有此体也，是公亦欲使后人知之耳。
    ○裕陵惜人才
    公在黄州，都下忽盛传公病殁。裕陵以问蒲宗孟，宗孟奏曰：“日来外间似有此语，然亦未知的实。”裕陵将进食，因叹息再三，曰：“才难。”遂辍饭而起，意甚不怿。后公《于哲庙朝表荐先子博士备论》云：“先皇帝道配周孔，言成典谟，盖尝当食不御，有‘才难’之叹。”其说盖出于此。
    ○著述详考故实
    秦少章言：公尝言观书之乐，夜常以三鼓为率，虽大醉归亦必披展至倦而寝。然自出诏狱之后，不复观一字矣。某于钱塘从公学二年，未尝见公特观一书也。然每有赋咏及著撰所用故实，虽目前烂熟事，必令秦与叔党诸人检视而后出。
    ○书明光词
    蒋子有家藏先生于吴笺上手书一词，是为余杭通守时字，云：“红杏了，夭桃尽，独自占春芳。不比人间兰麝，自然透骨生香。对酒莫相忘，似佳人、兼合明光。只忧长笛吹花落，除是宁王。”既不知曲名，常以问先生门下士，及伯达与仲虎叔平诸孙，皆云未之见也。又不知“兼合明光”是何等事，或云是酴也。
    ○论古文俚语二说
    文章至东汉始陵夷，至晋宋间句为一段，字作一处，其源出于崔蔡。史载文姬两诗，特为俊伟，非独为妇人之奇，乃伯喈所不逮也。又俚俗语，有可取者。处贫贱易，耐富贵难；安劳苦易，安闲散难；忍痛易，忍痒难。人能安闲散，耐富贵，忍痒，真有道之士也。二段所书，皆东坡醉墨。家宝之甚久，后入御府，世无传此语者，故录于此。
    ○题领巾裙带二绝
    嘉兴李巨山，钱安道尚书甥也。先生尝过安道小酌，其女数岁，以领巾乞诗。公即书绝句云：“临池妙墨出元常，弄玉娇痴笑柳娘。吟雪屡曾惊太傅，断弦何必试中郎。”又于陶安世家，见为刘唐年君佐小女裙带上作散隶，书绝句云：“任从酒满翻香缕，不愿书来系彩笺。半接西湖横绿草，双垂南浦拂红莲。”每句皆用一事，尤可珍宝也。
    ○营妓比海棠绝句
    先生在黄日，每有燕集，醉墨淋漓，不惜与人。至于营妓供侍，扇书带画，亦时有之。有李琪者，小慧而颇知书札，坡亦每顾之喜，终未尝获公之赐。至公移汝郡，将祖行，酒酣奉觞再拜，取领巾乞书。公顾视久之，令琪磨砚，墨浓，取笔大书云：“东坡七岁黄州住，何事无言及李琪。”即掷笔袖手，与客笑谈，坐客相谓：“语似凡易，又不终篇，何也？”至将彻具，琪复拜请。坡大笑曰：“几忘出场。”继书云：“恰似西川杜工部，海棠虽好不留诗。”一座击节，一醉而散。
    ○太白胸次
    士之所尚，忠义气节，不以ゼ词摘句为胜。唐室宦官用事，呼吸之间，生杀随之。李太白以天挺之才，自结明主，意有所疾，杀身不顾。王舒公言：“太白人品污下，诗中十句，九句说妇人与酒。”至先生作《太白赞》则云：“开元有道为可留，縻之不可矧肯求。”又云：“平生不识高将军，手污吾足乃敢嗔。”二公立论，正似见二公胸次也。
    ○赋诗联咏四姬
    徐黄州之子叔广，十四秀才，先生与其舅张仲谟书所谓“十三十四皆有俊性者”是也。尝出先生醉墨一轴，字画欹倾，龙蛇飞动，乃是张无尽过黄州，而黄州有四诗人，适张夫人携其一往婿家，为浴儿之会。无尽因戏语云：“厥有美妾，良由令妻。”公即续之为小赋云：“道得征章郑赵，姓称孙姜阎齐。浴儿于玉润之家，一夔足矣。侍坐于冰清之仄，三英粲兮。”既暮，而张夫人复还其一，还乃阎姬也，最为徐所宠。公复书绝句云：“玉笋纤纤揭绣帘，一心偷看绿罗尖。使君三尺球头帽，须信从来只有帘。”
    ○乐语画隶三绝
    于扬州得先生手画一乐工。复作乐语云：“桃园未必无杏，银矿终须有铅。荇带岂能栏浪，藕花却解留莲。”其后又作汉隶，书：“子瞻禹功同观。”真三绝也。
    ○秦苏相遇自述挽志
    先生自惠移儋耳，秦七丈少游亦自郴阳移海康，渡海相遇。二公共语，恐下石者更启后命。少游因出自作挽词呈公，公抚其背曰：“某常忧少游未尽此理，今复何言。某亦尝自为志墓文，封付从者，不使过子知也。”遂相与啸咏而别。初少游谒公彭门，和诗有“更约后期游汗漫”，盖谶于此云。
    ○《牛酒帖》
    先生在东坡，每有胜集，酒后戏书，以娱坐客，见于传录者多矣。独毕少董所藏一帖，醉墨澜翻，而语特有味。云：“今日与数客饮酒，而纯臣适至，秋热未已，而酒白色，此何等酒也，入腹无赃，任见大王。既与纯臣饮，无以侑酒。西邻耕牛适病足，乃以为{夕肉}，饮既醉，遂从东坡之东直出，至春草亭而归，时已三鼓矣。”所谓春草亭，乃在郡城之外，是与客饮酒，私杀耕牛，醉酒逾城，犯夜而归。又不知纯臣者是何人，岂亦应不当与往还人也。
    ○馈药染翰
    先生自海外还，至赣上，寓居水南，日过郡城，携一药囊，遇有疾者，必为发药，并疏方示之。每至寺观，好事者及僧道之流，有欲得公墨妙者，必预探公行游之所，多设佳纸，于纸尾书记名氏，堆积案间，拱立以俟。公见即笑视，略无所问，纵笔挥染，随纸付人。至日暮笔倦或案纸尚多，即笑，语之曰：“日暮矣，恐小书不能竟纸，或欲斋名及佛偈者幸见语也。”及归，人人厌满，忻跃而散。
    ○写画白团扇
    先生临钱塘日，有陈诉负绫绢钱二万不偿者。公呼至询之，云：“某家以制扇为业，适父死，而又自今春已来，连雨天寒，所制不售，非故负之也。”公熟视久之，曰：“姑取汝所制扇来，吾当为汝发市也。”须臾扇至，公取白团夹绢二十扇，就判笔作行书草圣及枯木竹石，顷刻而尽。即以付之曰：“出外速偿所负也。”其人抱扇泣谢而出。始逾府门，而好事者争以千钱取一扇，所持立尽，后至而不得者，至懊恨不胜而去。遂尽偿所逋，一郡称嗟，至有泣下者。
    ○寺认法属黑子如星
    钱塘西湖寿星寺老僧则廉言，先生作郡ヘ日，始与参寥子同登方丈，即顾谓参寥曰：“某生平未尝至此，而眼界所视，皆若素所经历者。自此上至忏堂，当有九十二级。”遣人数之，果如其言。即谓参寥子曰：“某前身山中僧也，今日寺僧皆吾法属耳。”后每至寺，即解衣盘礴，久而始去。则廉时为僧雏侍仄，每暑月袒露竹阴间，细视公背，有黑子若星斗状，世人不得见也，即北山君谓颜鲁公曰“志金骨，记名仙籍”是也。
    ○观书用意
    唐子西云：先生赴定武时，过京师，馆于城外一园子中。余时年十八，谒之。问近观甚书，予对以方读《晋书》。猝问其中有甚亭子名，予茫然失对。始悟前辈观书，用意如此。
    ○笔下变化
    晁丈无咎言：苏公少时，手抄经史，皆一通。每一书成，辄变一体，卒之学成而已。乃知笔下变化，皆自端楷中来，尔不端其本，而欺以求售，吾知书中孟嘉，自可默识也。
    ○马蹶答问
    元三年，北国贺正使刘霄等入贺，公与狄咏馆伴锡燕回，始行马而公马小蹶，刘即前讯曰：“马惊无苦否？”公应之曰：“衔勒在御，虽小失无伤也。”
    ○苏刘互谑
    刘贡父舍人，滑稽辨捷，为近世之冠。晚年虽得大风恶疾，而乘机决发，亦不能忍也。一日与先生拥炉于慧林僧寮，谓坡曰：“吾之邻人，有一子稍长，因使之代掌小解。不逾岁，偶误质盗物，资本耗折殆尽，其子愧之，乃引罪而请其父曰：‘某拙于运财，以败成业，今请从师读书，勉赴科举，庶几可成，以雪前耻也。’其父大喜，即择日具酒肴以遣之。既别且嘱之曰：‘吾老矣，所恃以为穷年之养者，子也。今子去我而游学，傥或侥幸改门换户，吾之大幸也。然切有一事，不可不记，或有交友与汝唱和，须子细看，莫更和却贼诗，狼狈而归也。’”盖讥先生，前逮诏狱，如王晋卿周开祖之徒，皆以和诗为累也。贡父语始绝口，先生即谓之曰：“某闻昔夫子自卫反鲁，会有召夫子食者，既出，而群弟子相与语曰：‘鲁，吾父母之邦也。我曹久从夫子辙环四方，今幸俱还乡里，能乘夫子之出，相从寻访亲旧，因之阅市否？’众忻然许之，始过，未及纵观，而稠人中望见夫子，巍然而来，于是惶惧相告，由夏之徒奔踔越逸，无一留者。独颜子拘谨，不能遽为阔步，顾市中石塔似可隐蔽，即屏伏其旁，以俟夫子之过。已而群弟子因目之为避夫子塔。”盖讥贡父风疾之剧，以报之也。
    ○回江之利
    先生元四年，以内相出典余杭。时水官侯临亦继出守上饶，过郡以尝渡江败舟于浮山，遂阴画回江之利以献，从公相视其宜。一自富阳新桥港至小岭，开凿以通闲林港，或费用不给，则置山不凿，而令往来之舟般运度岭，由余杭女儿桥港至郡北关江涨桥以通运河。一自龙山闸而出，循江道过六和寺，由南荡朱桥港开石门平田至庙山，然后复出江道，二十里至富阳。而公诗有“坐陈三策本人谋，唯留一诺待我画”谓此。又云“石门之役万金耳，首鼠不为吾已隘。”又云“上饶使君更超逸，坐睨浮山如累块”者。知所议出于侯也。时越尼身死，官籍其资，得钱二十万缗。公乞于朝，又请度牒三百道佐用。得请，而公入为翰林承旨，除林希子中为代。有谀者言今凿龙山姥岭，正犯太守身，因寝其议，而迁用亡尼之资，遗患至今，往来者惜之。
    ○翰墨之富
    先生翰墨之妙，既经崇宁大观焚毁之余，人间所藏，盖一二数也。至宣和间，内府复加搜访，一纸定直万钱，而梁师成以三百千取吾族人《英州石桥铭》。谭礻真以五万钱辍沈元弼“月林堂”榜名三字。至于幽人释子所藏寸纸，皆为利诱，尽归诸贵近，及大卷轴输积天上。丙午年，金人犯阙，输运而往，疑南州无一字之余也。而绍兴之初，余于中贵任源家，见其所藏几三百轴，最佳者有径寸字书《宸奎阁记》，行书《南迁乞乘舟表》与《酒子赋》。又于先生诸孙处，见《海外》五赋，字皆如《醉翁亭记》，而加老放。毕少董处，见《自虏中还得责吕惠卿》词。于王信仲家人针箧中，续仲永处，见《海外祭妹德化县君》文，与余世宝东坡先生《无一钱》诗，醉草十纸，龙蛇飞动，皆非前后石刻所见者。则德麟赵丈尝跋公书后，有“翰墨稽天，发乎妙定”之语，为不虚也。
    ○龙团称屈赋
    先生一日与鲁直、文潜诸人会饭。既食骨追儿血羹，客有须薄茶者，因就取所碾龙团，遍啜坐人。或曰，使龙茶能言，当须称屈。先生抚掌久之曰：“是亦可为一题。”因援笔戏作律赋一首，以俾荐血羹龙团称屈为韵。山谷击节称咏，不能已。已无藏本，闻关子开能诵，今亡矣！惜哉！
    ○赝换真书
    先生元间，出帅钱塘。视事之初，都商税务押到匿税人南剑州乡贡进士吴味道，以二巨卷作公名衔，封至京师苏侍郎宅。显见伪妄。公即呼味道前，讯问其卷中果何物也。味道恐蹙而前曰“味道今秋忝冒乡荐，乡人集钱，为赴都之赆。以百千就置建阳小纱，得二百端。因计道路所经，场务尽行抽税，则至都下不存其半。心窃计之。当今负天下重名而爱奖士类，唯内翰与侍郎耳。纵有败露，必能情贷。味道遂伪假先生台衔，缄封而来。不探知先生已临镇此邦，罪实难逃，幸先生恕之。”公熟视，笑呼掌笺奏书史，令去旧封，换题细衔，附至东京竹竿巷苏侍郎宅。并手书子由书一纸，付示谓味道曰：“先辈这回将上天去也，无妨来年高选，当却惠顾也。”味道悚谢再三。次年果登高第，还具笺启谢殷勤，其语亦多警策，公甚喜，为延款数日而去。
    ●卷七诗词事略
    ○牧之诗误
    《十洲记》载，凤麟洲上多麟凤，人取凤朱及麟角合煎为胶，号集贤胶，又名连金泥。汉武帝时，西国王使至，献胶四两，尝于上林续弦者是也。而杜牧之诗有“天上凤凰难得髓，何人解合续弦胶”，恐髓字误。然髓亦安可为胶也。
    ○冬瓜堰诗误
    《云溪友议》载酒徒朱冲嘲张祜云：“白在东都元已薨，鸾台凤阁少人登。冬瓜堰下逢张祜，牛矢滩边说我能。”以祜时为堰官也。按承吉以处士自高，诸侯府争相辟召，性狷介不容物，辄自劾去，岂肯屈就堰官之辱耶。《金华子杂说》云：“祜死，子虔望亦有诗名，尝求济于嘉兴裴弘庆，署之冬瓜堰官，虔望不服，宏庆曰：‘祜子守冬瓜已过分矣。’”此说似有理也。
    ○作文不惮屡改
    自昔词人琢磨之苦，至有一字穷岁月，十年成一赋者。白乐天诗词，疑皆冲口而成，及见今人所藏遗稿，涂窜甚多。欧阳文忠公作文既毕，贴之墙壁，坐卧观之，改正尽善，方出以示人。尝于文忠公诸孙望之处，得东坡先生数诗稿，其《和欧叔弼诗》云“渊明为小邑”，继圈去“为”字，改作“求”字，又连涂“小邑”二字，作“县令”字，凡三改乃成今句。至“胡椒铢两多，安用八百斛”，初云“胡椒亦安用，乃贮八百斛”，若如初语，未免后人疵议。又知虽大手笔，不以一时笔快为定，而惮于屡改也。
    ○司马才仲遇苏小
    司马才仲初在洛下，昼寝，梦一美姝牵帷而歌曰：“妾本钱塘江上住。花落花开，不管流年度。燕子衔将春色去，纱窗几阵黄梅雨。”才仲爱其词，因询曲名，云是《黄金缕》，且曰后日相见于钱塘江上。及才仲以东坡先生荐，应制举中等，遂为钱塘幕官，其廨舍后，唐苏小墓在焉。时秦少章为钱塘尉，为续其词后云：“斜插犀梳云半吐。檀板轻笼，唱彻《黄金缕》。梦断彩云无觅处，夜凉明月生春渚。”不逾年而才仲得疾，所乘画水舆舣泊河塘，柁工遽见才仲携一丽人登舟，即前声喏，继而火起舟尾，狼忙走报，家已恸哭矣。
    ○刘景文梦代晋文公
    东坡先生称刘景文博学能诗，凛凛有英气，如三国陈元龙之流。元五年，坡守钱塘，景文为东南将领，佐公开治西湖，日由万松岭以至新堤，坡在颖州《和景文诗》有：“万松岭上黄千叶，载酒年年踏松雪。刘郎去后谁复来，花下有人愁断绝”谓此。后坡荐景文，得隰州以殁。景文晚岁，常梦与晋文公神交，梦中酬唱甚多，家有编录。既至隰州，三日谒神祠，出东城所历之地及拜瞻神像，晓然梦中往还文公及每至所在也。一日梦文公云：“已受帝旨，得景文为代。”月余，景文得疾，郡人有宿郊外者，见郡守严卫而入文公祠中，凌晨趋府，公已属纩矣。
    ○赵德麟跋太白帖
    “虽自九天分派，不与万李同林。步处雷惊电绕，空余翰墨窥寻。”此赵德麟跋所藏李太白醉草后，其实自谓也。
    ○暨氏女《野花》诗
    建安暨氏女子，十岁能诗。人令赋《野花》诗，云：“多情樵牧频簪髻，无主蜂莺任宿房。”观者虽加惊赏，而知其后不保贞素。竟更数夫，流落而终。
    ○王子直误疵坡诗
    《王子直诗话》云，东坡先生作《程筠归真亭》诗有“会看千字诔，木杪见龟趺”，龟趺是碑座，不应见于木杪，指以为病。初不知亭在山半，自下望碑，则龟趺正在木杪，岂真在木上耶。杜子美《北征》诗云：“我行已水滨，我仆犹木末。”岂亦子美之仆，留挂木末，如猿猱耶？
    ○泖茆字异
    《松陵唱和诗》陆鲁望《赋吴中事》，云：“三茆凉波鱼动，五茸春草雉媒娇。”注称远祖士衢载“泖”从水，而此乃从草。五茸，吴王猎所；又有陆机茸，皆丰草所在。今观所谓三泖，皆漫水巨浸，春夏则荷蒲演迤，水风生凉，秋冬则葭苇，鱼屿相望，初无江湖凄凛之色。所谓冬暖夏凉者，正尽其美。或谓泖是水死绝处，故江左人目水之停不湍者为泖。不知笠泽何独从草，必有所据也。
    ○穿云裂石声
    东坡先生《和岗字诗》云“一声吹裂翠崖岗”。家藏公墨本，诗后注云：“昔有善笛者，能为穿云裂石之声，别不用事也。”
    ○《月食》诗指董秦乃二人
    玉川子《月食》诗“官爵奉董秦”，恐指董偃秦宫也。
    ○徐氏父子俊伟
    东坡帅杭日，与徐全父坐双桧堂。公指二桧曰：“二疏辞汉去。”应声云：“大老入周来。”公为击节久之。之子端崇，字崇之，少时俊伟，落笔千字。有人得山谷道人《清江词》示之者，崇之曰：“山谷当今作者，所知渔父止此耶！”或请为赋，援笔立就，其末“鲁邦司寇陈义高，三闾大夫心徒劳。相逢一笑无言说，去宿芦花又明月”，识者奇之。政和间，余过御儿，访其隐居，坐定，为余曰：“数夕颇为飞蚊所扰，夜不能寐，因得一绝句云：‘空堂夜合势如云，沟壑宁思过去身。满腹经营尽膏血，那知通夕不眠人。’”时蔡京当国，方引用小人，布列要近，赋外横敛，以供花石之费，天下之民殆不聊生，而无敢形言者。崇之托以规讽云。
    ○关氏伯仲诗深妙
    “钟声互起东西寺，灯火遥分远近村。”此余友关子东西湖夜归所作。非身到西湖，不知此语形容之妙也。关氏诗律，精深妍妙，世守家法。子东二兄子容、子开，皆称作者。“野艇归时蒲叶雨，缲车鸣处楝花风。江南旧日经行地，尽在于今醉梦中。”又“寺官官小未朝参，红日半竿春睡酣。为报邻鸡莫惊起，且容归梦到江南。”此子容诗也。世传以为东坡先生所作，非也。
    ○鸡人唱晓梦联诗
    建安郭周孚未第时，梦人以诗一联示之，云：“鸡人唱晓沉潜际，汉殿传声仿佛间。”郭于梦中口占续之云：“自庆寒儒千载遇，梦魂先得觐天颜。”继于余中榜登甲科。初与同袍伏阙，以待唱第。忽闻间有连声长歌，了不成词调。不觉问其旁坐，有应之者曰：“此所谓鸡人唱晓也。”郭欣然悟前诗之先定。后恬于仕进，官至员郎，所至以清慎称之。
    ○梦读异诗
    莫养正，崇宁初在都下，梦人持数诗相视。内一篇语皆剞劂不可解，既醒独忆两联云：“火轮方击毂，风剑已飞饣芒。诸天互魔扰，救护世尊忙。”不知何谓也。
    ○熙陵奖拔郭贽
    先友郭照为京东宪日，尝为先生言，其曾大父中令公贽，初为布衣时，肄业京师皇建院。一日方与僧对弈，外传南衙大王至，以太宗龙潜日尝判开封府，故有南衙之称。忘收棋局，太宗从容问所与棋者，僧以郭对。太宗命召至，郭不敢隐，即前拜谒。太宗见郭进趋详雅，襟度朴远，属意再三。因询其行卷，适有诗轴在案间，即取以跪呈。首篇有《观草书》诗云：“高低草木芽争发，多少龙蛇眼未开。”太宗大加称赏，盖有合圣意者。即载以后乘归府第，命章圣出拜之。不阅月而太宗登极，遂以随龙恩命官。尔后眷遇益隆，不十数年位登公辅，盖与孟襄阳、贾长江不侔矣。
    ○颜几圣索酒友诗
    钱塘颜几字几圣，俊伟不羁，性复嗜酒，无日不饮。东坡先生临郡日，适当秋试，几于场中潜代一豪子刘生者，遂魁送。举子致讼，下几吏，久不得饮，密以一诗付狱吏送外间酒友云：“龟不灵兮祸有胎，刀从林甫笑中来。忧惶囚系二十日，辜负醺酣三百杯。病鹤虽甘低羽翼，罪龙尤欲望风雷。诸豪俱是知心友，谁遣尊向北开。”吏以呈坡，坡因缓其狱，至会赦得免。后数年，一日醉卧西湖寺中，起题壁间云：“白日尊中短，青山枕上高。”不数日而终。
    ○米元章遭遇
    米元章为书学博士，一日上幸后苑，春物韶美，仪卫严整，遽召芾至，出乌丝栏一轴，宣语曰：“知卿能大书，为朕竟此轴。”芾拜舞讫，即绾袖氐笔，伸卷，神韵可观，大书二十言以进曰：“目眩九光开，云蒸步起雷。不知天近远，亲见玉皇来。”上大喜，锡赉甚渥。又一日，上与蔡京论书艮岳，复召芾至，令书一大屏，顾左右宣取笔研，而上指御案间端研，使就用之。芾书成，即捧研跪请曰：“此研经赐臣芾濡染，不堪复以进御，取进止。”上大笑，因以赐之。芾蹈舞以谢，即抱负趋出，馀墨沾渍袍袖，而喜见颜色。上顾蔡京曰：“颠名不虚得也。”京奏曰：“芾人品诚高，所谓不可无一，不可有二者也。”
    ○何张遗句南金录
    仲兄{艹}，字子荐，儿时尝过僧居，赋《藏筠轩》诗云“不使翠分旁牖去，却缘清甚畏人知”，逾冠而卒。与友人张图南伯鹏者，俱寓居余杭，又姻家也。伯鹏亦不幸早世。伯鹏尝与余分韵赋诗，继有一诗，督余所作云“坐中病竞分明久，驴上敲推兀未裁”，用事精稳，如老作者。惜乎造物者，不少假之年，以观其所止也。余尝集二人遗句，名之曰《南金录》，且为之跋云“方二人为童子时，已有星心月胁中语，惊动老成，逮其知学，复观其所以因材自励期于至远者，亦若王良、造父秣骥而问途，是心岂在夫较萦策之妙于蚁封之间而已哉，不幸短命，百不一施，所可表见于后，独此编耳。”览者不以为过言。
    ○李媛步伍亭诗
    兄子硕送客余杭步伍亭，就观壁后，得淡墨书字数行。仿佛可辨，笔迹遒媚，如出女手云：“夜台夜复夜，东山东复东。当时九龙月，今日白杨风。”後题云李媛书。详味诗句，似非世人所作。亭后荒阒，有数十冢，疑冢间鬼凭附而书，不然，好事者为鬼语耳。
    ○渔父诗答范希文
    关子东云，范希文尝于江上见一渔父，意其隐者也。问姓名不对，留诗一绝而去。独记其两句云：“十年江上无人问，两手今朝一度叉。”
    ○王林梅诗相类
    王舒公尝赋《梅花》诗云：“须袅黄金危欲坠，蒂团红蜡巧能妆。”与林和靖所赋一联极相似。林云：“蕊讶粉绡裁太碎，蒂凝红蜡缀初干。”或谓移林上句，合王下句，似为全胜。
    ○苏黄秦书各有僻
    东坡先生、山谷道人、秦太虚七丈每为人乞书，酒酣笔倦，坡则多作枯木拳石，以塞人意；山谷则书禅句；秦七丈则书鬼诗。余家收山谷所书禅句几三十余首，有云：“牵驴饮江水，鼻吹波浪起。岸上蹄踏蹄，水中嘴对嘴。”与“自是钓鱼船上客，偶除须鬓着袈裟。佛祖位中留不住，夜来依旧宿芦花。”此二诗人间计有数十百纸矣。“百花桥下木兰舟，破月冲烟任意流。金玉满堂何所恋，争如年少去来休。”又“溘尔一气散，去托万鬼邻。四大不自保，况复满堂亲。膏血汗厚土，化作丘中尘。空床横白骨，奄忽千岁人。”秦七丈屡书此二诗，余所藏大字小字各有二本。
    ○骂胥诗对
    福唐张道人，多与人言偈，语人祸福，如徐神公言《法华》，既过无不神验者，然亦时有戏剧警动小人者。郡有胥魁，其性刚悍，素为郡人所恶。偶以年劳出职，既府谢而出，跃马还家，道逢道人，冲突而过，既内不自安，下马挽张，且求偈言。张于茶肆取纸大书与之曰：“畜生骑畜生，两个不相争。坐者只管坐，行者只管行。”胥览之大惭而退。余儿时尝闻魏处士隐居陕府，有孔目官姓王者，好为恶诗，尝至东郊举示魏，及言其精于属对，魏甚苦之而不能却也。一日忽有数客访魏，而王至云：“某夜得一联，似极难对，能对者当输一饭。”会众请其句，云：“笼床不是笼床，蚊厨乃是笼床。”方窃自称奇，而魏即应声曰：“我有对矣，可以‘孔目不是孔目，驴纣乃是孔目。’”一座称快。王即拂袖而出，终身不至草堂也。盖小人亻替妄不可堪忍，虽大修行人与大雅君子，箭前在机上，不得不发也。
    ○陆规七岁题诗
    陆农师左丞之父少师公规，生七岁不能言。一日忽书壁间云：“昔年曾住海三山，日月宫中数往还。无事引他天女笑，谪来为吏向人间。”自此能言语，后登进士第，官至卿监，寿八十而终。
    ○辨月中影
    王荆公言，月中仿佛有物，乃山河影也。至东坡先生亦有“正如大圆镜，写此山河影。妄言桂兔蟆，俗说皆可屏”之句。以二先生穷理尽性，固当无可议者，然尚有未尽解处。今以半镜悬照物像，则全而见之，月未满，则中之物像，亦只半见，何也？
    ○兔有雄雌
    东坡先生云，中秋月明，则是秋必多兔。野人或言兔无雄者，望月而孕。信斯言，则《木兰诗》云：“雌兔眼迷离，雄兔脚扑握”，何也？先生《径山诗》有“暖足惟扑握”，若雄兔在月，则径山正公又非得而暖足也。
    ○诗句七十二取义
    《玉台诗》：“入门时左顾，但见双鸳鸯。鸳鸯七十二，罗列自成行。”孟东野《和蔷薇歌》“仙机札札飞凤凰，花开七十有二行”，不知皆用七十二，取何义也。
    ○花色与香异
    “酒成碧后方堪饮，花到白来元自香。”此赵丈德麟赋《玉簪花》诗也。历数花品，白而香者十花八九也，至于菊，则花白者辄无香。花之黄者十亦八九无香，至于菊，则黄者乃始有香。是亦所禀之异，未易以理推者也。
    ○后山评诗人
    《后山诗评》云：“诗欲其好，则不能好。王介甫以工，苏子瞻以新，黄鲁直以奇，独子美之诗，奇常工易新陈无不好者。”至荆公之论，则云：“杜诗固奇，就其中择之，好句亦自有数。”岂后山以体制论，而荆公以言句求之耶。
    ●卷八杂书琴事（墨说附）
    ○辨《广陵散》
    《广陵散》传称嵇中散受之神人。至唐韩皋又从而为之说，云：康制此曲，缓其商弦，与宫同音，臣夺君之义，知司马氏有篡魏之心。王陵、丘俭诸人，继为扬州都督，咸谋兴复，俱为晋宣父子所杀。扬州故广陵地，康避世祸，托之鬼神，以俟知音者云。皋诚赏音者，然初不详考。汉魏时扬州刺史治寿春，广陵自属徐州，至隋唐乃为扬州耳。又刘潜《琴议》称杜夔妙于《广陵散》，嵇中散就其子猛，求得此声。按夔在汉为雅乐郎，魏武平荆州，得夔喜甚，因令论制乐事，在夔已妙此曲，则慢商之声，似不因广陵兴复之举不成而制曲明矣。政和五年二月十五日，乌戍小隐，听照旷道人弹此曲，音节殊妙，有以感动坐人者，或疑前后所传之异，因以所闻，并记坐人所举琴事，参而书之。
    ○六琴说
    《尔雅》大琴谓之离，二十七弦。舜弹五弦之琴而天下治。尧加二弦以合君臣之恩。蔡邕益之为九。汉高祖入咸阳宫，得铜琴十三弦，铭之曰：之乐。马明生仙游，见神女于玉几上弹一弦琴，而五音具奏。此六琴虽损益，各有意义，而世所共传者七弦也。余于是知法出乎尧者，虽亘千古而无弊，非智巧所能变易也。
    ○古琴品饰
    秦汉之间所制琴品，多饰以犀玉金彩，故有瑶琴绿绮之号。《西京杂纪》赵后有琴名凤凰，皆用金隐起为龙凤古贤列女之像。嵇叔夜《琴赋》所谓“错以犀象，藉以翠绿，爰有龙凤之像，古人之形”是也。
    ○古声遗制
    余谓古声之存于器者，唯琴音中时有一二。不患其器之朴拙，使人援弦促轸，想见太古自然之妙，然后为胜。近世百器惟新，惟琴器略无华饰，以最古蛇腹纹为奇。至有缝张池坼，而声不散者，亦不加完，独此有三代遗制云。
    ○叔夜有道之士
    孔子既祥五日，弹琴而不成声，言其哀心未忘也。夫哀戚之心存于中，则弦手犁然而不谐，此理之必然者。余观嵇中散被谮就刑，冤痛甚矣。而叔夜乃更神色夷旷，援琴终曲，重叹《广陵》之不传，此真所谓有道之士，不以死生婴怀者。若彼中无所养，则赴市之时，神魄荒扰，呼天请命之不暇，岂能愉心和气，雍容奏技，如在豫暇时耶！惜哉，史氏不能逆彼心寄，表示后人，谓其拳拳于一曲，失士多矣。
    ○明皇好恶
    唐明皇雅好羯鼓，尝令待诏鼓琴，未终曲而遣之，急令呼宁王取羯鼓来，为我解秽。噫，羯鼓，夷乐也。琴，治世之音也。以治世之音为秽，而欲以荒夷洼淫之奏除之，何明皇耽惑错乱如此之甚。正如弃张曲江忠鲠先见之言，而狎宠禄山侧媚悦己之奉。天宝之祸，国祚再造者，实出幸也矣。
    ○蔡嵇《琴赋》
    蔡中郎《琴赋》云：“左手抑扬，右手徘徊，指掌反覆，抑按藏摧。”嵇叔夜亦云：“徘徊顾慕，拥郁抑按，盘桓毓养，从容秘玩。”人知藏摧毓养四字之妙，虽试手调弦，已胜常人十年上用。
    ○击琴
    宋柳恽尝赋诗未就，以笔捶琴，客有以箸和之，恽惊其哀韵，乃制为雅音。后传击琴，盖自恽始。近世不复传此，正恐失古人搏拊之意，流入筝筑耳。
    ○有道之器
    褚彦回常聚袁粲舍，初秋凉夕，风月甚美，彦回援琴，奏《别鹄》之曲，宫商既调，风神谐畅。王或、谢庄并在粲坐，抚节而叹曰：“以无累之神，合有道之器，宫商暂离，不可得已。”彦回风流和韵，施之燕间，故是佳士。若当艰危之际，以一家物与一家，亦痛其须髯如棘，无丈夫意气耳。
    ○闻弦赏音
    萧思话领右卫军，尝从宋武登钟山北岭，中道有盘石清泉，宋武使于石上弹琴，因赐以银钟酒。谓之曰：“赏卿有松石间高意。”余谓促轸动操，超然有高山远水之思者，故不乏人。而闻弦赏音最为难遇，此伯牙所以绝弦于钟期之死也。
    ○琴趣
    鸣弦转轸，要先有钩深致远之怀，不规规于弦手之间，期较工拙，便为造微入妙。如孙登弹琴，颓然自得，风神超迈，若游六合之外者。桓大司马谢祖仁于北牖下弹琵琶，自有天际意，此为得之。
    ○焦尾
    《搜神记》载吴人有以枯桐为爨者，蔡伯喈闻其爆声，知其为良桐，请于主人，削之为琴，果有殊声，而烧痕不尽，因名之焦尾。后人遂效之，如林宗折巾、飞燕唾花，皆以丑为妍也。
    ○雷琴四田八日
    东坡先生《书琴事》云：“家有雷琴，破之，中有八日合之语，不晓其何谓也。”先生非不解者，表出之，以令后人思之耳。盖古雷字从四田，四田折之，是为八日也。
    ○烟香自有龙麝气
    西洛王迪，隐君子也。其墨法止用远烟鹿胶二物，铣泽出陈赡之右。文潞公尝从迪求墨，久之，持烟一奁见公，且请以指按烟，指起烟亦随起，曰：“此烟之最轻远者。”乃抄烟以汤瀹起揖公对啜，云当自有龙麝气，真烟香也。凡墨入龙麝，皆夺烟香，而引蒸湿，反为墨病，俗子不知也。
    ○陈赡传异人胶法
    陈赡，真定人。初造墨遇异人传和胶法，因就山中古松取煤，其用胶虽不及常和、沈，而置之湿润，初不蒸，则此其妙处也。又受异人之教，每斤止售半千，价虽廉而利常赢余。余尝以万钱就赡取墨，适非造墨时，因返金，而以断裂不完者二十笏为寄。曰：“此因胶紧所致，非深于墨，不敢为献也。”试之，果出常制之右。余宝而用之。并就真定公库，转置得百笏，自谓终身享之不尽。胡马南渡，一扫无余。继访好事所藏，盖一二见也。缘赡在宣和间，已自贵重，斤直五万，比其身在，盖百倍矣。赡死，婿董仲渊因其法而加胶，墨尤坚致。恨其即死，流传不多也。董后有张顺，亦赡婿，而所制不及渊，亦失赡法云。
    ○潘谷墨仙揣囊知墨
    潘谷卖墨都下。元初，余为童子，侍先君居武学直舍中。谷尝至负墨箧而酣咏自若，每笏止取百钱，或就而乞，探箧取断碎者与之，不吝也。其用胶不过五两之制，亦遇湿不败。后传谷醉饮郊外，经日不归，家人求之，坐于枯井而死。体皆柔软，疑其解化也。东坡先生尝赠之诗，有“一朝入海寻李白，空看人间画墨仙”之句，盖言其为墨隐也。山谷道人云：“潘生一日过余，取所藏墨示之，谷隔锦囊揣之曰：‘此李承宴软剂，今不易得。’又揣一曰：‘此谷二十年造者，今精力不及，无此墨也。’取视，果然。”其小握子墨，医者云，可入药用，亦藉其真气之力也。
    ○漆烟对胶
    沈，嘉禾人。初因贩缯往来黄山，有教之为墨者，以意用胶，一出便有声称。后又出意取古松煤，杂用脂漆滓，烧之，得烟极精黑，名为漆烟。每云韦仲将法，止用五两之胶，至李氏渡江，始用对胶，而秘不传，为可恨。一日与张处厚于居彦实家造墨，而出灰池失早，墨皆断裂。彦实以所用墨料精佳，惜不忍弃，遂蒸浸以出故胶，再以新胶和之，墨成，其坚如玉石。因悟对胶法，每视烟料而煎胶，胶成和煤，无一滴多寡也。故其《墨铭》云，“沈对胶，十年如石，一点如漆”者，此最佳者也。余识之盖二十年矣。其为人有信义，前后为余制墨计数百笏。庚子寇乱，余避地嘉禾，复与连墙而居，日为余言胶法，并观其手制，虽得其大概，至微妙处，虽其子宴亦不能传也。年七十余终，宴先卒，其法遂绝。有持张孜墨较漆烟而胜者，曰：“此非敌也。”乃取中光减胶一丸，与孜墨并，而孜墨反出其下远甚。余叩之，曰：廷对胶，于百年外方见胜妙。盖虽精烟，胶多则色为胶所蔽逮，年远胶力渐退，而墨色始见耳。若孜墨急于目前之售，故用胶不多，而烟墨不昧，若岁久胶尽，则脱然无光，如土炭耳。孜墨用宜西北，若入二浙，一过梅润则败矣。滕令嘏监嘉禾酒时，延致甚厚，令尽其艺。既成即小丸磨试，而忽失所在。后二年浚池得之，其坚致如故。令嘏庄敏公之子，所蓄古墨至多，而有鉴裁。因谓曰：“幸多自爱，虽二李复生，亦不能远过也。”
    ○洙泗之珍
    东鲁陈相作方圭样，铭之曰：“洙泗之珍。”佳墨也。
    ○二李胶法
    柴，国初时人。得二李胶法，出潘张之上。其作玉梭样，铭曰“柴东瑶”者，士大夫得之，盖金玉比也。
    ○都下墨工
    崇宁已来，都下墨工，如张孜、陈昱、关、弟、郭遇明，皆有声称，而精于样制。
    ○买烟印号
    黄山张处厚、高景修皆起灶作煤，制墨为世业。其用远烟鱼胶所制，佳者不减沈、常和，沈、汪通辈，或不自入山，亦多即就二人买烟，令渠用胶，止各用印号耳。
    ○软剂出光墨
    九华朱觐，亦善用胶作软剂出光墨。庄敏滕公作郡日，令其子制铭曰：爱山堂造者最佳，子聪不逮其父。
    ○紫霄峰墨
    大室常和，其墨精致，与其人，已见东坡先生所书，极善用胶。余尝就和得数饼，铭曰“紫霄峰造”者，岁久，磨处真可截纸。子遇不为五百年后名，而减胶售俗。如江南徐熙作落墨花，而子崇嗣取悦俗眼，而作没骨花，败其家法也。
    ○南海松煤
    近世士人游戏翰墨，因其资地高韵，创意出奇，如晋韦仲将宋张永所制者，故自不少。然不皆手制，加减指授善工而为之耳。如东坡先生在儋耳，令潘衡所造，铭曰“海南松煤，东坡法墨”者是也。其法或云每笏用金花烟脂数饼，故墨色艳发，胜用丹砂也。
    ○苏浩然断金碎玉
    支离居士苏浩然所制，皆作松纹皴皮，而坚致如玉石。余与其孙之南字仲容游，其家所藏，不过数笏。而余于李汉臣丈得半笏，持视仲容，云：“真家宝也。”神庙朝，高丽人入贡，奏乞浩然墨，诏取其家。浩然止以十笏进呈，其自珍秘盖如此。世人有获其寸许者，如断金碎玉，争相夸玩云。大观间，刘无言取其制铭，令沈作数百丸，以遗好事及当朝贵人，故今人所藏，未必皆出浩然手制。作此墨，亦非近世之墨工可及，实可乱真也。
    ○寄寂堂墨如犀璧
    晁季一生无它嗜，独见墨丸，喜动眉宇。其所制铭曰“晁季一寄寂轩造者”，不减潘、陈。贺方回、张秉道、康为章，皆能精究和胶之法，其制皆如犀璧也。
    ○精烟义墨
    余尝于章序臣家，见一墨背列李承宴、李惟益、张谷、潘谷四人名氏。序臣云是王量提学所制。患无佳墨，取四家断碎者，再和胶成之。自谓胜绝，此其见遗者。因谓序臣曰：“此亦好奇之过也。余闻之制墨之妙，正在和胶。今之造佳墨者，非不择精烟，而不能佳绝者，胶法谬也。如不善为文，而取五经之语，以己意合而成章，望其高古，终不能佳也。”序臣又曰：“东坡先生亦尝欲为雪堂义墨，何也？”余曰：“东坡盖欲与众共之，而患其高下不一耳。非所谓集众美以为善也。”
    ○唐高宗镇库墨
    近于内省任道源家，见数种古墨，皆生平未见，多出御府所赐。其家高者有唐高宗时镇库墨一笏，重二斤许，质坚如玉石，铭曰“永徽二年镇库墨”，而不著墨工名氏。
    ○十三家墨
    余为儿时，于彭门寇钧国家见其先世所藏李廷下至潘谷十三家墨。断残璧，粲然满目。其廷小挺，岁久不见胶彩，而书于纸间视之，其黑皆非余墨所及。东坡先生临郡日，取试之，为书杜诗十三篇，各于篇下书墨工姓名，因第其品次云。
    ○墨工制名多蹈袭
    墨工制名，多相蹈袭。其偶然耶，亦好事者冀其精艺，追配前人，故以重名之也。南唐李廷，子承宴；今有沈，子宴；又有关。国初，张遇后有常遇，和之子；又有潘遇，谷之子。黟川布衣张谷，所制得李氏法，而世不多有；同时有潘谷；又永嘉叶谷作油烟，与潭州胡景纯相上下，而胶法不及。陈赡之后，又有梅赡云，耿德真，江南人，所制精者不减沈，惜其早死，藏墨之家不多见也。
    ○杂取桦烟
    三衢蔡舀，虽家世造墨，而取烟和胶皆出众工之下。其煤或杂取桦烟为之，止取利目前也。
    ○油松烟相半则经久
    近世所用蒲大韶墨，盖油烟墨也。后见续仲永，言：绍兴初，同中贵郑几仁、抚谕少师吴于仙人关回舟自涪陵来，大韶儒服手刺，就船来谒。因问油烟墨何得如是之坚久也。大韶云：“亦半以松烟和之，不尔则不得经久也。”
    ○墨磨人
    一日谒章季子于富春之法门寺，出廷墨半笏为示，初不见胶彩。云是其大父申公所藏者。其墨匣亦作半笏样，规制古朴，是百余年物。东坡先生所谓“非人磨墨墨磨人”者，不虚语也。
    ○桐华烟如点漆
    潭州胡景纯专取桐油烧烟，名桐华烟。其制甚坚薄，不为外饰以眩俗眼。大者不过数寸，小者圆如钱大。每磨研间，其光可鉴。画工宝之，以点目瞳子，如点漆云。
    ○廷四和墨
    余偶与曾纯父论李氏对胶法，因语及嘉禾沈与居彦实造墨再和之妙。纯父曰，顷于相州韩家见廷一墨，曰“臣廷四和墨”，则知对胶之法寓于此。
    ○唐水部李忄造制墨
    王景源使君所宝古墨一笏，盖其先待制公所藏者。背铭曰“唐水部员外郎李忄造制”，云诸李之祖也。黎介然一见，求以所用端石研易之。景源久之方与。后携研至行朝，有贵人欲以五万钱易研，景源竟惜不与也。
    ●卷九记砚
    ○端溪龙香砚
    临汝史君黄莘任道所宝龙香砚，端溪石也。史君与其父孝绰，字逸老，皆有能书名，故文房所蓄多臻妙美。砚深紫色，古斗样，每贮水磨濡，久之则香气袭人，如龙脑者。云先代御府中物，任道既终，其子材纳之圹中。
    ○歙山斗星砚
    歙之大姓汪氏，一夕山居，涨水暴至，迁寓庄户之庐。庄户，砚工也。夜有光起于支床之石，异而取之，使琢为砚石。色正天碧，细罗文中涵金星七，布列如斗宿状，辅星在焉。因目之为斗星砚。汪自是家道饶益，惧为要人所夺，秘不语人。每为周旋，人一出，必焚香再拜而视之。方腊之乱亡之矣，僧谦云。
    ○龙尾溪月砚
    三衢徐氏所宝龙尾溪石，近贮水处有圆晕几寸许，正如一月状，其色明暗随月亏盈，是亦异矣。余母舅祝君子与之姻家，数见之，今不知所在。
    ○玉蟾蜍砚
    吴兴余拂君厚家所宝玉蟾蜍砚，其广四寸而长几倍，中受墨处独不出光。云是南唐御府中物。余与许师圣崇宁间过余氏借观，时君厚母丧在殡，正怀砚柩侧。已而闻袖中啧然有声。视之，蜍脑中裂如丝，盖触尸气所致也。
    ○端溪紫蟾蜍砚
    紫蟾蜍，端溪石也。无眼，正紫色，腹有古篆“玉溪生山房”五字。藏于吴兴陶定安世家。云是李义山遗砚。其腹疵垢，真数百年物也。其盖有东坡小楷书铭云：“蟾蜍爬沙到月窟，隐避光明入岩骨。琢磨黝出尤物，雕龙渊懿倾渤。”安世屡欲易余东坡醉草，未许，而以拱璧易向叔坚矣。即以进御，世人不复见也。
    ○丁晋公石子砚
    黄叔几为余言，丁晋公好蓄瑰异，宰衡之日，除其周旋为端守，属求佳砚。其人至郡，前后所献几数百枚，皆未满公意。一日，砚工见有飞鹭翘驻潭心，意非立鹭之所。因令没人视之，见下有圆石大如米斛，块处潭中，似可挽取。疑其有异，即以白守。集渔户维舟出之，石既登岸，转仄之间，若有涵水声。砚工视之，贺曰：“此必有宝石藏中，所谓石子者是也。相传天产至珍，滋荫此潭，以孕崖石，散为文字之祥。今日见之矣。”即丛手攻剖，果得一石于泓水中，大如鹅卵，色紫，玉也。中剖之为二砚，亟送其一，公得之喜甚。报书云：“砚应有二，何为留一自奉，得无效雷丰城之留莫邪否！此非终合之物也。”守曰：“天下至宝，不可萃于一家，以启人贪心。”托以解职后面献，而公以擅移陵寝事，籍其家矣，而砚不知所在。
    ○金龙砚
    余友何持之，滕庄敏之甥，所蓄瑰异，多外舅故物，而有赏鉴。为余言，其亲党氏有先为端州者，得二岩石砚璞，藏之再世矣。后其孙于京师得铁镜，背铭高古。有道人请为磨治，云须得美石，有锋刃而不刿，如端溪石者，发其光彩，则尽善矣。因以一璞付之镜湖以归，曰：“是非尤物，砚璞殆希世之珍，非与我百千，不能赏余精识，且出斯宝也。”其孙惊异许之，而持璞去。三日来示，曰：“使公见其梗概也。”细视之，则石面脉理深青色，盘络如柏枝状，漫不晓其为何等物也。道人索酒引满，大笑，复持璞去，曰：“后十日可贺，请宿备所偿之直，吾将远游湖海，不能待也。”及期出砚，砚正圆，中径七八寸，浑厚无眼，如马肝色，中盘一金色龙，头角爪尾粲然毕具。会有知者，即以进御，或言禁中先已有一砚矣。
    ○吕老煅研
    高平吕老，造墨常山。遇异人传烧金诀，锻出视之，瓦砾也。有教之为研者，研成，坚润宜墨，光溢如漆。每研首必有一白书“吕”字为志。吕老既死，法不授子。而汤阴人盗其名而为之甚众，持至京师，每研不满百钱之直。至吕老所遗，好奇之士，有以十万钱购一研不可得者。研出于陶，而以金铁物划之不入为真。余兄子硕所获，而作玉壶样者，尤为奇物。余尝为之铭曰：“真仙戏幻，煅瓦成金，老吕受之，铸金作瓦，置之篱壁，以睨其璞，顾彼瓴甓，为有惭德，范而为研，以极其妙。”则金瓦几于同价。
    ○澄泥研
    悟靖处士王衷天诱所藏澄泥研，正紫色而坚泽如端溪石，扣之铿然有声，以金铁划之，子无痕衅。或疑是泽州吕老所作，而研首无“吕”字。其制巧妙，非俗士所能为。天诱云，米元章见之，名孙真人研。是非固无所稽考，自是一种佳物也。
    ○铜雀台瓦
    相州，魏武故都。所筑铜雀台，其瓦初用铅丹杂胡桃油捣治，火之，取其不渗，雨过即干耳。后人于其故基，掘地得之，以为研，虽易得墨而终乏温润，好事者但取其高古也。下有金锡文为真，每研成，受水处常恐为沙粒所隔，去之则便成沙眼，至难得平莹者。盖初无意为研，而不加澄滤，如后来吕研所制也。章序臣得之，属余为诗，将刻其后，云：“阿瞒恃奸雄，挟汉令天下。惜时无英豪，磔裂异肩踝。终令盗А土，埏作三台瓦。虽云当涂高，会有石槽马。人愚瓦何罪，沦蛰翳梧贾。锡花封雨苔，鸳彩晦云罅。当时丹油法，实非谋诸野。因之好奇士，探琢助挥写。归参端歙材，坚泽未渠亚。章侯捐百金，访获从吾诧。兴亡何复论，徒足增忿骂。但嗟瓦砾微，亦以材用舍。从令瓴甓余，当擅琼瑰价。士患德不修，不忧老田舍。”
    ○南皮二台遗瓦研
    魏武都邺，筑三台以居，铜雀其一也，最为壮丽。后世耕者，得其瓦于地中，好事者斫以为研，号为奇古。欧阳文忠公尝得于谢景山，作歌以酬之者是也。魏武既破袁绍于冀州，绍死，逐其子谭于南皮，筑台以候望其军，而名曰袁侯台。魏文帝与吴质从容游集于南皮，亦筑台以居，名宴友。至今南皮有二台故址在焉。人有得其遗瓦，形制哆大，击之铿然有声。“吾之子，取其断缺者，规以为研，其坚与铁石竞，屡败斫工之具，仅能{宀瓜}之，而特润致，发墨可用。知昔人创物制器，虽甚微者，皆所不苟，非若后世之简陋也。”此先君所序。而铭之曰：“方峥嵘焕奕于一时之盛兮，讵知夫隆栋必倾而华榱终折。洎毁掷埋委于千载之下兮，孰期乎澡泽荐藉而参夫文房四宝之列。盖物之显晦也有时，而事之兴废也常迭。遗材良而质美者，虽互千古兮，不随众物而湮灭。”
    ○端石莲叶研
    余过嘉禾王悟靖处士，坐间有客，怀出莲叶研，端石也。青紫色，有二碧眼，活润可爱，形制复甚精妙，正如芳莲脱叶状，其薄如五六重纸，大如掌，磨之索索有声，而墨光可鉴也。其人甚惜，不可得。特记其精制，喻研工，终不能为也。
    ○风字晋研
    风字研，石色正青紫相参，无眼，甚薄，研心磨已洼下，背绿皴剥，殆非近代物。与墨为入，光滟如漆。王天诱见之，以为晋研。后易铜炉于章序臣。序臣携至行朝，为一嗜研贵人力取去。其人所蓄数百枚，而此研为之冠也。
    ○乌铜提研
    乌铜提研，余于钱唐得之。制作非近世所为，柄容墨浆，可半升许。亦为章序臣易去，关子东见之，而铭之曰：“铸金为觚，提携颠倒。时措之宜，发于隐奥。寒暑燥湿，不改其操。君子宝之，庶几允蹈。”
    ○古斗样铁护研
    余兄宗胜所用铁护研，端溪石。正紫色，无眼，古斗样，温润如玉。为涤者堕地，缺其受水处。慨惜之余，乃取以漆固而铁护其外，中固无伤也。铭之曰：“左瞽马宫，形则亏矣，胸中之书，震耀百世。”
    ○吴兴许采五研
    吴兴许采，字师正，字画规模，钟司徒，殆窥其妙。自为儿时，已有研癖，所藏具四方名品，几至百枚，犹求取不已。常言吾死则以研圹，无遗恨矣。最佳者，得蔡君谟所宝端溪研一，圆厚寸余，中可径尺，色正青紫，缘有一眼才如箸大，名之“景星助月”。又得二石，一以分余，玉堂样，色绀青类洮河石，面有十数晕，金翠周间，与孔雀毛间金花正相类，甚宜墨，而不知石所从出。又一端石，古斗样，长尺余，马肝色，下有王禹玉丞相书“玉堂旧物”四字。又圆研下岩石，有二碧眼，中极洼下，温润发墨，师正常所用者。莫养正为之铭曰：“圆如月，洼如尊。勿谓其琢削不巧，见谓椎鲁无文。即而视之，其中甚温。”又一端石玉堂样者授余，深紫色，无眼。余命之曰“端友”，且为之铭云：“君子取友必端，子有韫玉之美，复具眼而知默，祈渐摩以穷年，何为子之三益也。”
    ○赵水曹书画八砚
    水曹赵竦子立，文章翰墨皆见重于前辈。先博士为徐州学官日，赵献状开凿吕梁百步之峻，置局城下，最为周旋。其《重定华夷图》，方一尺有半，字如蝇头，而体制精楷。苏州张珙妙于刊，三年而后成。甚自秘惜，不易以与人，与其所获丁晋公家王右军小楷《乐毅论》，椟藏自随，得之者以为珍玩。先子所得，才三四数也。其所用砚，端石长尺余，阔七八寸，温润宜墨。云端石若此大者至艰得，求之十年而后获。上下界为八砚。云性懒涤砚，又不奈宿墨滞笔，日用一砚，八日而周，始一濯之，则常用新砚矣。故名八面受敌云。
    ○赵安定提研制
    《研谱》称唐人最重端溪石，每得一佳石，必梳而为数板，用精铁为周郭。青州人作此，至有名家者，历代宝□。余于崇宁间见安定郡王赵德麟丈所用一枚，作提研制。绍兴四年复拜公于钱塘涌金门赐第，出研案间云：“生平玩好，尽丧盗火。而此研常所受用，复外拙，贪者不取，得周旋至今。”余亦抚之怅然也。近章伯深偶于钱塘铁肆中得一枚，绝与赵类而非是也。求易余东坡所画《鹊竹》而得之。工制坚密，今人不能为也。
    ○龙尾溪研不层尘垢
    涵星研，龙尾溪石，风字样，下有二足，琢之甚薄。先博士君得之于外侄黄材成伯。黄以嗜研求为婺源簿。既至，顾视一老研工甚至。秩满而研工饯之百里，探怀出此研为赆，且言：“明府三年之久，所收无此研也。”黄始责其不诚，工云：“凡临县者，孰不欲得佳研。每研必得珍石，则龙尾溪当泓为鲸海不给也。此石岁采不过十数，幸善护之。”然研如常研，无甚佳者，但用之至灰埃垢积，经月不涤而磨墨如新，此为胜绝耳。先子性率，不耐勤涤，得此用之终身云。莫养正为之铭曰：“肤寸之珍，云蒸雾出。小而有容，如摩诘室。老何肺肠，与之为一。季子受之，周旋勿失。”
    ○郑魁铭研诗
    永嘉林叔睿所藏端石，马蹄样，深紫色，厚寸许，面径七八寸，下有郑魁铭诗。隶字甚奇，云：“仙翁种玉芝，耕得紫玻璃。磨出海鲸血，凿成天马蹄。润应通月窟，洗合就云溪。常恐魍魉夺，山行亦自携。”研之妙美，尽于铭诗，而末句所寄，旨哉。
    ○李端叔铭僧研
    比丘了能蓄端研，古斗样，青紫色，有二眼，碧晕活润。背有李端叔铭云：“踏碓是向上机，不识字是第一义。遂乃传子传孙，至今为祥为瑞。有美了能比丘，人上长出一头。名字半露消息，伎俩非闻思修。发明前身不识字，后身涌出江河流。墨可泐，一能两身，具眼者识。”李丈家集遗此铭，故录之。
    ○跃鱼见木石中
    徐州护戎陈皋供奉，行田间遇开墓者，得玛瑙盂，圆净无雕镂纹，盂中容二合许，疑古酒卮也。陈用以贮水注砚，因间砚之中有一鲫，长寸许，游泳可爱。意为偶汲池水得之，不以为异也。后或疑之，取置缶中，尽出余水，验之鱼不复见。复酌水满中，须臾一鱼泛然而起，以手取之，终无形体可拘。复不可知为何宝也。余视之数矣。时水曹赵子立被旨开凿吕梁之，辟陈督役，目睹斯异。因言其顷在都下，偶以百钱于相国寺市得一异石，将为纸镇。遇一玉工求以钱二万易之。赵不与，玉工叹息数四，曰：“此宝非余不能精辨，余人一钱不直也。”持归几年，了无他异。其季子康不直工言，以斧破，视之，中有泓水，一鲫跃出，拨刺于地，急取之亡矣。是亦斯盂之类也。余又记《虏庭杂记》所载，晋出帝既迁黄龙府。虏主新立，召与相见，帝因以为金碗鱼盆为献。金碗半犹是磁，云是唐明皇令道士叶法静治化金药成，点磁盆试之者。鱼盆则一木素盆也，方圆二尺中有木纹成二鱼状，鳞鬣毕具，长五寸许。若贮水用，则双鱼隐然涌起，顷之遂成真鱼。覆水则宛然木纹之鱼也。至今句容人铸铜为洗，名双鱼者，用其遗制也。
    ○铜蟾自滴
    古铜蟾蜍，章申公研滴也。每注水满中，置蜍研仄，不假人力而蜍口出泡，泡殒则滴水入研，已而复吐，腹空而止。米元章见而甚异之，求以古书博易，申公不许，后失之。或见之宝晋斋。申公之孙伯深石。
    ○雷斧研铭
    余经川，偶得数雷斧于耕夫，虽小大不等而体皆如玉，因择其厚者洼而为研。肤理锐泽，取墨磨研而墨光可鉴。但恨其大而薄者，不容洼治，则以铁为周郭，如青州提研所制，亦几案间一尤物也。因铭之曰：“石化殒星，龙雨刀槊。是从震霆，散坠风雹。形实斧也，其质玉璧。洼而为砚，以资锐泽。与翰墨而周旋，诛奸谀之死魄。”
    ●卷十记丹药
    ○序丹灶
    丹灶之事，士大夫与山林学道之人，喜于谈访者十盖七八也，然不知皆是仙药丹头也。自三茅君以丹阳岁歉，死者盈道，因取丹头点银为金，化铁为银，以救饥人，故后人以煅粉点铜者，名其法曰丹阳。以死砒点铜者，名其法曰点茆。亦有取丹头初转，伏朱以养黄茆，死留以干汞，如汉之王阳娄敬，唐之成弼，近世王捷，成鸦嘴金以助国用者，不可谓世无此法也。但得之者，真龟毛兔角，而为之致祸者，十八九也。如东坡先生杨元素内相，皆密受真诀，知而不为者。章申公、黄八座道夫皆访求毕世，费资巨万，而了无一遇者。
    ○风翔僧煅朱熔金
    东坡先生初官凤翔日，遇一老僧谓之曰：“我有煅法，欲以相授，幸少憩我庐也。”坡语僧曰：“闻之太守陈公，尝求而不与。我固无欲，乃以见授，何也？”僧曰：“我自度老死无日，而法当传人。然为之者，多因致祸，非公无可授者，但勿妄传贪人耳。”后陈公知坡得之，恳求甚力，度不可不与。陈得而为之，不久果败官而归。其法以一药煅朱，取金之不足色者，随其数，每一分入煅朱一钱，与金俱熔，既出坯，则朱不耗折，而金色十分耳。颍滨遗老亦详记之，《龙川录》云。
    ○居四郎伏朱锻丹砂
    密院编修居世英之父居四郎者，少遇异人，得煅朱法。其法取辰锦颗块砂，不计多少，以一药铺盖煅之，朱已伏火，即日用炭火二两空养，不论岁月，要用即取水银与足色金对母结成母砂子，取煅朱细研，以津调匀，涂砂球上，炽炭十斤，笼砂煅之，俟火半紫焰起，去火出宝，淬梅水中则俱成紫磨金，不再坯溶，便可制器用也。而老居未尝对人言，亦未辄用一钱也。临终呼世英语之曰：“我之煅法，世唯语韩魏公矣。非魏公德业之厚，余人不可授也。我亦不当授汝，汝分中合得，后自当有授汝者。然亦素知我有此法，必费妄求访，以尽资用。”因语数法，皆不能成宝，世谓法者授之。并语目睹数人，缘此而致祸者，以戒之。
    ○瓢内出汞成宝
    承议郎贺致中为余言，任德翁之犹子尝随德翁入都，舣舟相国寺桥，遇一道人邀坐茶肆，手出小药瓢云：“吾视官人盖留心丹灶有年，而未有所得者。今能施我百钱，当以此瓢为赠。夜以水银一两投中，翌早收取二两干银也。”任意谓必无此理，然亦不能违其请，倾箧得百钱与之，袖瓢而归。夜取汞试纳瓢中，置之枕间，次夕醉中探手撼瓢，则其声董董然，汞如故也。置之不复视。一日德翁须汞为用，任欣然取器分取，既倾器中，则坚凝成宝矣。入火烹炼，了无耗折。自此夕注晨取，无不成宝者。盖真仙丹药所制，汞感丹气，自然凝结。但不知出瓢始凝之理，向使在瓢即坚，则破瓢而取，止于一作而已。此亦真仙神化无方，非尘凡之可理度者。任无妻孥之累，资用素窘。既日获一星之利，于是厚为己奉。不逾年，一病而卒，瓢亦随失之也。
    ○丹阳化铜
    薛驼，兰陵人，尝受异人煅砒粉法，是名丹阳者。余尝从惟湛师访之，因请其药，取药帖，抄二钱匕相语曰：“此我一月养道食料也，此可化铜二两为烂银，若就市货之，煅工皆知我银，可再入铜二钱，比常直每两必加二百付我也。”其药正白，而加光璨，取枣肉为圆，俟溶铜汁成，即投药甘锅中，须臾，铜中恶类如铁屎者，胶着锅面，以消石搅之，倾槽中，真是烂银，虽经百火，柔软不变也。此余所躬亲试而不诬者，后亦许传法，而贼乱不知所在矣。
    ○煅消愈疾制汞
    姑苏查先生得煅消石法，章申公与之为莫逆，而法不传也。尝遇一病僧而悯之，取消作盂，令日煎水饮之。服之月余，病良已。僧有周旋，过而询其由，以饮煎水为言，是僧素知查术，曰：“此伏消所成也。当取汞置盂中，就火试之。”果致汞死。僧更以为希世之遇，即往礼谢再三，且语其盂之异，复恳求其法。查曰：“法固未易传，而前盂用力将竭，可携来为公加药为之也。”僧取盂授查，即碎盂别熔。门临大河，俟消成汁，即钳投水中，曰：“我初但欲起师之疾，不意无厌至此也。”僧懊恨而归。
    ○点铜成庚
    法空首座无相师，川人，与余为姻家，待制公沈纯成之季也。一举不第，遂祝发以求出世。法间亦留心锻事，尝于焦山与僧法全语及点化，而全云：“我术正是点茆耳。”空曰：“出家儿岂当更学此，若一有彰败，则所丧多矣。”全曰：“我法异此，止以一药点铜为金，而所患制铜无法，于骨董袋中携行，或为人所窥尔。”因出一纸裹视空，质溪沙也，而加重。且抄数钱匕，令空烹之。通夕不能成汁，呼全讯之，全笑曰：“人得此，视之溪砂也，岂知实铜耶！”复取白药少许投之，砂始融化，出火视之，真金也。空拜礼称赞云：“目所未见也。”复日加延款，且请其术，全曰：“我不惜术，但我有前誓，且恐起贪人妄费之心，反致奇祸，实无益于人也。请为师言其自也。我年二十无家为道人，同侣三人，共学丹灶，历年无成。因绍圣元年七月十五日相语曰：‘我辈所学，游访未远，今当各散行以十年为期，却以此月此日会于此地。道人无累，是日不至，即道死矣。’遂举酒为约，三人者散往川、陕、京、洛间，我即留二浙。转首之间，忽复至期。出丰乐桥，三人者次第俱集，相待欢甚，剧饮数日，各出所得方诀参较之。内一茆法差似简易，即试为之，而铜色不尽。一人曰：‘我于成都药市遇一至人，得去晕药，彼云奇甚，而我未试也。’因取同烹，而色益黄，意谓药少未至，增药再烹，及出坯中，则真金矣。更相惊喜，袖市肆中，云良金也。众复相与谋曰：‘常闻京师栾家金肆为天下第一，若往彼市之无疑，则真仙秘术也。’袱被而行。至都，以十两就市，栾氏取其家金较之，则体柔而加紫焰，即得高直以归。时共寓相国寺东客邸中，复相庆曰：‘我辈穷访半生，今幸遇此，可以安心养道矣。万一未能免俗，早饮酒食肉，可毕此生。今当共作百两，分以为别。’即市半边官酝，大嚼酣饮而烹铜。不虞铜汁溅发，火延于屋，风势暴烈，不可救扑。火马四至，三人者醉甚，而我独微醒，径破烟焰，从稠人中脱命而出。惧有捕者，素善泅，即投汴水顺流而下，度过国门下锁始敢登岸。方在水中，即悔过祈天，且誓为僧及不复再作。或遇干大缘事不能成就，当启天为之，不敢毫发为己用也，况敢传人乎。若首座有未了缘事，可与众集福者，我当分药点治，虽百两不靳也。”空既聆其说，亦不敢深逼之。一旦，不告而去，后不知所在。其徒三人，二人醉甚不支，焚死，一人就捕受杖，亦数日而卒。
    ○草制汞铁皆成庚
    朝奉郎刘筠国言，侍其父吏部公罢官成都。行李中水银一箧，偶过溪渡，箧塞遽脱，急求不获，即揽取渡傍丛草，塞之而渡。至都久之，偶欲求用，倾之不复出，而斤重如故也。破箧视之，尽成黄金矣。本朝太宗征泽潞时，军士于泽中镰取马草，晚归镰刀透成金色，或以草燃釜底，亦成黄金焉。又临安僧法坚言，有歙客经于潜山中，见一蛇其腹涨甚，蜿蜒草中，徐遇一草，便啮破以腹就磨，顷之涨消如故。蛇去，客念此草必消涨毒之药，取至箧中。夜宿旅邸，邻房有过人方呻吟床第间。客就讯之，云正为腹涨所苦。即取药就釜，煎一杯汤饮之。顷之，不复闻声，意谓良已。至晓，但闻邻房滴水声，呼其人不复应，即起烛灯视之，则其人血肉俱化为水，独遗骸卧床，急挈装而逃。至明，客邸主人视之，了不测其何为至此，及洁釜炊饭，则釜通体成金，乃密瘗其骸。既久经赦，客至邸共语其事，方传外人也。
    ○糁制
    嘉禾墨工沈，言其卖墨庐山，过僧了希，语及丹灶。夜宿其庐，希探箧取一药示沈，正琥珀色，秤取二钱重，用水银一两，同入铁铫中，以盏覆之，置火上。顷之，作婴儿声，即开视，以秤秤之，并药成一两二钱黄金矣。希言此是死硫也。又言临安一山寺前，有翁媪市饼饵为给。而寺有僧，日出坐其肆，凡二十年。察其翁媪日用无过费，而纯质如一。一日密语之曰：“我有干汞法，未尝语人，念尔翁媪甘贫于饼肆，且老矣，可坐受安逸。”翁媪即谢而受其方，并面干汞示之。数日翁媪复携饼饵造僧房，见僧云：“诚谢老师见惠秘方，以休养二老。然老夫妇亦自有一薄术，自谓不作不食，不敢妄享，甘心饼肆，以毕余生也。”乃出药于僧前，取汞糁制，即成黄金矣。老僧惭恧，礼谢翁媪云：“吾二十年与神仙俱而不知，真凡骨也。”翁媪既归，明日僧出访之，则空室矣。
    ○市药即干汞
    朝奉郎军器监丞徐建常，余姊丈也，建安人。其父宣义公，故农家子。后以市药为生，性好施惠，遇人有急难，如在己也。贫乏求济，倾资与之不吝焉。暇日乘舟至郡，与一道士同载，如旧相识。道士从容谓公曰：“子有阴德，我所秘干汞法，当以授子，可广所施也。”即疏方示公，并令公市药与汞，取汞置铁铫中，以药少许糁上，复以器覆之，置火上。须臾，闻铫中婴儿声，即揭器视之，汞已枯矣。公徐取汞，并以所示方裹之，以谢道士曰：“我之薄施，未足及物，要当竭力所致为之，此不愿为也。天或下悯我未有子，倘遣吾得一起家之子，是吾愿也。”即投汞与方潭水中。道士笑谢曰：“非我所及也。”是岁，建常生。至年十四始令从其姊丈陈庸器读书，且嘱之曰：“吾待汝十年游学，若至期不第，即还代我掌药肆也。”建常十八岁考中上舍高等，二十四果于李常宁榜中登科，如公约也。
    ○药瓦成金
    李枢公慎，副车李玮之曾孙，云其季公雄帅秘藏王先生手化金瓦，遇好事常出而示之。且言初长主召捷至，为设酒，谓之曰：“闻先生能化金，可得一见否？”捷曰：“此亦戏剧耳。”时坐炉侧，捷令取新瓦一片，手段之，取所酌酒杯，置汤鼎上，投瓦其中，抄少药糁上，复注汤满杯。酒散，汤已耗半，取瓦视之，则两角浸汤处，皆成紫磨金，而一角元是新瓦也。又余杭陈祖德云，尝见吕吉甫家藏娄敬所化药金，重三十两，元是片瓦，而布纹仍在也。
    ○变铁器为金
    阁门宣事陈安止云，其姻家刘朝请者，在镇江常延顾一道人，临行借取案间铁铫，云欲道中暖酒用，既与之。数日，其子相遇泗上，道人以纸数重封铫还刘，嘱曰：“慎勿遗坠。”至家呈其尊，因大笑曰：“铫不直百钱，何用见还，又封护如此其勤也。”即置之闲处。一日取铫作糊，既涤濯之，视铫柄有五指痕，及转握处皆成紫金色。惊叹累日，传玩亲友，无不叹赏者，盖是其真气所化也。
