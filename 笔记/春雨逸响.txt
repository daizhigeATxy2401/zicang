春雨逸响　　（明）田艺蘅 撰 

　　◎序 

　　春雨闭门，良朋偶至，雅谈终日，无非金玉之音。退而纪之，用志毋忘逸响云尔。钱塘田艺蘅子艺。 

　　尧舜之爱身甚于爱天下，故让天下干许由、务光而不吝。许由、务光知其害，故不受天下以完其身。尧舜之爱天下，不如爱子，故不以天下与丹朱、商均。朱、均非不肖也，何以故让天下与舜禹而不争不贤而忍之乎？舜禹不知其害而受之，天下故有苍梧、会稽之祸。不得死于故居而死于逆旅，不得死于中国而死于四夷。 

　　形如稿木，不死之真心，如谷种长生之仁，死生不测，造化之神。 

　　隼虽鸷不能攫凤，虎虽猛不能搏麟，人患不麟、凤，若尔于隼、虎何患哉？ 

　　周公吐握以来天下之士，今则州县之官尸于位，士有自至于门墙而不得一见者矣。或有见刺而诡却云：“饮食沐浴者矣。”谁能一饭三吐哺，一沐三握发也哉？夫以守令尚如此，又况于元圣之德，叔父之亲，冢宰之尊者乎？吁！世道人情两可识矣。 

　　耕，男之职也。今之业耕者，毁其锄犁而教其子以盗；织，妇之事也。今之业织者，毁其机杼而教其女以淫。是何也？古之耕织也，得饱暖；而今之耕织也，饥寒因之矣。耕织反不若淫盗。噫！是孰使之然哉？ 

　　文王伐崇，而袜系解，自结之而弗役其所与处，君道也；武王伐纣，而袜系解，五人在前而莫肯结，臣道也。周之君臣两得之矣。自是而下，君将自结耶？臣将结之耶？一举足而见之矣。噫！ 

　　进速必退，成速必败。《易》曰：“咸速也，贞者所以善其速者也。”言久必错，步久必弱。《易》曰：“恒久也，贞者所以善其久者也。” 

　　正月之令，以东风解冻为始；十二月之令，以水泽腹坚为终。天地之启闭皆系于水，故曰：“天包地，水包天，极浮水中，水周极外。” 

　　人之初生以七日为腊，人之初死以七日为忌。一腊而一魄成，故七七四十九日而七魄具矣；一忌而一魂散，故七七四十九日而七魂泯矣。《易》曰：“精气为物，游魂为变，故知鬼神之情状；原始要终，故知死生之说。” 

　　地以海为肾，故水咸；人以肾为海，故溺咸。 

　　天道体明而用幽，故其福善而祸淫也，章章而昧昧；人道体幽而用明，故其赏善而罚恶也，默默而察察。 

　　短狐射光而病疡，蛷螋溺影而成疾，此有情而无情也；梅子望林而止渴，木瓜呼名而缓筋，此无情而有情也。昆虫草木果知觉耶？人之与物果感通耶？气耶，理耶，孰居解耶？ 

　　文胜而周衰，清谈而晋败，道学盛而宋亡国，无实也。拘儒不可与谈玄，腐儒不可与论道。 

　　天本明，云蔽之；心本明，欲蔽之。云散欲消，天心同澈；云锢欲钳，天心同闭。 

　　五祖曰：“不识本心，学法无益。若识自本心，见自本性，即名丈夫。此心性之学也。性统于心，故达磨直指人心。见性成佛，所谓即本相而寻面目也。其曰：“妙性本空，无有一法，可得非心之虚乎？”又曰：“一切万法不离自性，非心之实乎？”其学可谓体用合一者也。 

　　毙，从敝从死也鷩，禽之美者，人烹之；鳖介之美者，人庖之；币，货之美者，人贪之。物各以其美。毙此字之所以从敝也，人心虽灵，溺于物则敝。故曰：“憋至于眼目手足皆有敝。”故曰瞥，曰挲，曰蹩。 

　　夏禹受禅而迅风偃木，恶其忘父之仇也。周成受谗而大风拔木，警其忘父之恩也。风木同象，父子一体，感则相生，逆则相仆。 

　　以热攻热，药有附子；以凶去凶，治有干戈。善用则生，不善用则死。 

　　大衍之数，五十虚其一，以象太极之无为也。人之脐其百，窍之太极乎？圣人虚一策以成化，至人虚一窍以养生。 

　　有一乡一国，天下之量斯能受？一乡一国，天下之善，故曰：“量者量也，量其多寡而受之也。” 

　　圣人孰不愿学也？貌不为圣人而心为圣人，善学也。貌圣人而心盗跖者，其今之道学之士乎？ 

　　天地之气，乱于春秋之世，而正于孔子之身。 

　　以色曰妒，以才曰忌。吾闻仓庚可以止妒矣。欲止忌者又何物哉？嗟乎！不烹麟凤以食之，其忌不止也。 

　　忍大师曰：“死生大事。”禹曰：“生寄死归。”庄周曰：“生浮死休。”知其为大事，则人固不可轻于生死、而忽之；知其为寄归浮休，则人亦不可重于生死而感之。如是可为了死生者。 

　　螽斯春黍虽不足以济饥，而惰农愧矣；莎鸡促织虽不足以济寒，而懒妇惊矣；丹鸟挟火虽不足以济昏，而暗行惧矣。呜呼！其诸造物者自然之治乎？
