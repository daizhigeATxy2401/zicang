晋中兴书　　南朝宋　何法盛

　　

　　●骑从 

　　王导谓王敦曰：“王仁德未著，而名位忧轻，兄名已振，宜有以共相匡举。”会三月三曰，中宗出禊。乘肩辇，敦、导并骑从。纪、瞻使人觇之。既闻敦、导骑从，乃大惊，自出拜于道左。中宗从容谓导曰：“卿，吾之萧何也。” 

　　●入宫酷寒 

　　桓玄入建康宫，逆风迅激，旌旗不立，法章仪饰，一皆倾偃。是月酷寒。 

　　●清暑 

　　烈宗起清暑殿。识者曰：“清暑反语楚声也。为殿以酸楚之声为号，非吉祥也。”顷烈宗崩，桓玄自号楚。 

　　●太极殿 

　　孝武帝建太极殿，郭璞筮云：“二百十年，此殿为奴所坏。”后梁武帝毁之，舍身为奴。 

　　●中兴之冠 

　　王恬字敬豫，与济阳江霦俱善奕棋，为中兴第一。 

　　●四达 

　　晋穆帝升平二年二月，诏曰：“■飞督王饶忽上吾鸩鸟一口，云以避恶，此凶物，岂宜妄进。”于是鞭饶二百，使殿中御史孙云焚其鸟于四达之衢。 

　　●白鹿子 

　　陶淡，侃之孙，雅好导养。年十五六，便服食绝谷。于野得白鹿子，驯而养之，恒与之俱往还，后遂不复还家。 

　　●贪蛰燕 

　　中原丧乱，乡人遂共推郗鉴为主，与千余家避难于鲁国峄山。有重险，百姓饥馑，野无生草，掘野鼠、蛰燕而食之。 

　　●裹以席 

　　王敦死，裹以席，涂以蜡，埋斋中。 

　　●奏弹夜罄 

　　谯王恬字元愉，为御史中丞。值海西公废，太宗即位，未解严，大司马桓温屯中堂，夜吹警角。恬奏劾温大不敬，请理罪。明曰，温见奏事，叹曰：“此儿乃敢弹我，真强项也。”恬忠正有器局，在朝惮之。 

　　●清高不仕 

　　高阳许询，字玄度。丹阳许玄，字远游。并清高不仕。询有才藻，能清言。玄山居服食，志求仙道。游会稽临海山，誓不归家，乃与妇书令改适，后入深山，莫知所止。或以为升仙。 

　　●巴豆杏子丸 

　　程据为太医令。武帝初受魏禅，改元为太始，而据贡雉头裘，帝以奇伎异服，典礼所禁，焚之于殿前。据以医术承恩，出入禁闼，因为贾后合巴豆杏子丸，害愍怀太子，遂就戮焉。 

