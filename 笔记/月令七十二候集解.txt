月令七十二候集解　　（元）吴澄 着 

　　●目录 

　　立春 

　　雨水 

　　惊蛰 

　　春分 

　　清明 

　　谷雨 

　　立夏 

　　小满 

　　芒种 

　　夏至 

　　小暑 

　　大暑 

　　立秋 

　　处暑 

　　白露 

　　秋分 

　　寒露 

　　霜降 

　　立冬 

　　小雪 

　　大雪 

　　冬至 

　　小寒 

　　大寒 

　　●月令七十二候集解 

　　元　崇仁吴澄伯清着 

　　夫七十二候，吕不韦载于《吕氏春秋》，汉儒入于《礼记 月令》，与六经同传不朽。后魏载之于历，欲民皆知，以验气序。然其禽兽草木，多出北方，盖以汉前之儒皆江北者也。故江南老师宿儒，亦难尽识。况陈澔之注，多为谬说，而康成、颖达，亦有讹处。予因是广取诸家之解，并《说文》《埤雅》等书，而又询之农牧，似得所归。然后并将二十四气什之于槀，以俟博识者鉴焉。 

　　○立春 

　　立春，正月节。立，建始也。五行之气往者过来者续于此。而春木之气始至，故谓之立也。立夏、秋、冬同。 

东风解冻。冻结于冬，遇春风而解散；不曰春而曰东者，《吕氏春秋》曰：东方属木，木，火母也。然气温，故解冻。 

蛰虫始振。蛰，藏也；振，动也。密藏之虫，因气至，而皆苏动之矣。鲍氏曰：动而未出，至二月，乃大惊而走也。 

鱼陟负冰。陟，升也。鱼当盛寒伏水底而遂暖，至正月阳气至，则上游而近冰，故曰负。 

　　○雨水 

　　雨【去声】水，正月中。天一生水，春始属木，然生木者，必水也，故立春后继之雨水，且东风既解冻，则散而为雨水矣。 

獭祭鱼。獭，一名水狗，贼鱼者也。祭鱼，取鱼以祭天也。所谓豺獭知报本，岁始而鱼上游，则獭初取以祭。徐氏曰：獭祭圆铺，圆者，水象也；豺祭方铺，方者，金象也。 

候鴈北【《月令》、《汉书》作鸿鴈北】。鴈，知时之鸟。热归塞北，寒来江南，沙漠乃其居也。孟春阳气既达，候鴈自彭蠡而北矣。 

草木萌动。天地之气交而为泰，故草木萌生发动矣。 

　　○惊蛰 

　　惊蛰，二月节。《夏小正》曰：正月启蛰，言发蛰也。万物出乎震，震为雷，故曰惊蛰。是蛰虫惊而出走矣。 

桃始华【《吕氏春秋》作桃李华】。桃，果名，花色红，是月始开。 

仓庚鸣，庚亦作鹒，黄鹂也。诗所谓‘有鸣仓庚’是也。《章龟经》曰：仓，清也；庚，新也；感春阳清新之气而初出，故名。其名最多，《诗》曰黄鸟，齐人谓之搏黍，又谓之黄袍，僧家谓之金衣公子，其色鵹黑而黄，又名鵹黄。谚曰黄栗留、黄莺莺儿，皆一种也。 

鹰化为鸠。鹰，鸷鸟也，鹞鹯之属。鸠，即今之布谷，《章龟经》曰：仲春之时，林木茂盛，口啄尚柔，不能捕鸟，瞪目忍饥如痴而化，故名曰鸤鸠。《王制》曰鸠化为鹰，秋时也。此言鹰化为鸠，春时也。以生育肃杀气盛，故鸷鸟感之而变耳。孔氏曰：化者，反归旧形之谓。故鹰化为鸠，鸠复化为鹰，如田鼠化为鴽，则鴽又化为田鼠。若腐草为萤，鴙为蜃，爵为蛤，皆不言化，是不再复本形者也。 

　　○春分 

　　春分，二月中。分者，半也。此当九十日之半，故谓之分。秋同义。夏、冬不言分者，盖天地闲二气而已。方氏曰：阳生于子，终于午，至卯而中分，故春为阳中，而仲月之节为春分，正阴阳适中，故昼夜无长短云。 

元鸟至。元鸟，燕也。高诱曰：春分而来，秋分而去也。 

雷乃发声。阴阳相薄为雷，至此，四阳渐盛，犹有阴焉，则相薄乃发声矣。乃者，《韵会》曰：象气出之难也。注疏曰：发，犹出也。 

始电。电，阳光也，四阳盛长，值气泄时而光生焉，故《历解》曰：凡声阳也，光亦阳也。《易》曰：雷电合而章。《公羊传》曰：电者，雷光是也。《徐氏》曰：雷阳阴电，非也。盖盛夏无雷之时，电亦有之，可见矣。 

　　○清明 

　　清明，三月节。按《国语》曰：时有八风。历独指清明风为三月节，此风属巽故也。万物齐乎巽，物至此时皆以洁齐而清明矣。 

桐始华。桐，木名。有三种：华而不实者曰白桐，《尔雅》所谓荣桐木是也；皮青而结实者曰梧桐，一曰青桐，《淮南子》曰梧桐断角是也；生于山冈、子大而有油者曰油桐，毛诗所谓梧桐不生山冈者是也。今始华者，乃白桐耳。按《埤雅》：桐木知日月、闰年，每一枝生十二叶，闰则十三叶，与天地合气者也。今造琴瑟者，以花桐木，是知桐为白桐也。 

田鼠化为鴽【音如】。按《尔雅》注曰：鼫鼠，形大如鼠，头似兔，尾有毛，青黄色，好在田中食粟豆，谓之田鼠。《本草》《素问》曰：鴽，鹑也，似鸽而小。《尔雅 释鸟》：鴽，鴾母。郭注：{酓鸟}也，青州人呼为鴾母。鲍氏曰：鼠，阴类；鴽，阳类；阳气盛故化为鴽，盖阴为阳所化也。 

虹始见【去声】。虹，虹蜺也，诗所谓螮蝀，俗读去声也。注疏曰：是阴阳交会之气，故先儒以为云薄漏日，日照雨滴则虹生焉，今以水噀日，自剑视之则晕为虹。朱子曰：日与雨交，倏然成质，阴阳不当交而交者，天地淫气也。虹为雄，色赤白，蜺为雌，色青白，然二字皆从虫。《说文》曰：似螮蝀状。诸书又云：尝见虹入溪饮水，其首如驴。恐天地闲亦有此种物也，但虹气似之借名也。 

　　○谷雨 

　　谷雨【去声】，三月中。自雨水后，土膏脉动，今又雨其谷于水也。雨读作去声，如‘雨我公田’之雨，盖谷以此时播种自上而下也。故《说文》云雨本去声，今风雨之雨在上声，雨下之雨在去声也。 

萍始生。萍，水草也，与水相平，故曰萍。漂流随风，故又曰漂。《历解》曰：萍阳物，静以承阳也。 

鸣鸠拂其羽。鸠，即鹰所化者，布谷也。拂，过击也；《本草》云：拂羽飞而翼拍其身，气使然也。盖当三月之时，趋农急矣，鸠乃追逐而鸣，鼓羽直刺上飞，故俗称布谷。 

戴胜降于桑。戴胜一名戴鵀，《尔雅注》曰：头上有胜毛。此时恒在于桑，盖蚕将生之候矣。言降者，重之若天而下，亦气使之然也。 

　　○立夏 

　　立夏，四月节。立字解见春。夏，假也。物至此时皆假大也。 

蝼蝈鸣。蝼蝈，小虫，生穴土中，好夜出，今人谓之土狗是也；一名蝼蛄，一名石鼠，一名螜【音斛】，各地方言之不同也。《淮南子》曰：蝼蝈鸣，邱螾出，阴气始而二物应之。《夏小正》：三月螜则鸣是也。且有五能，不能成一技：飞不能过屋；缘不能穷木；泅不能渡谷；穴不能覆身；走不能先人。故《说文》称鼫为五技之鼠。《古今注》又以蝼名鼫，鼠可知。《埤雅》《本草》俱以为臭虫，陆德明、郑康成以为蛙，皆非也。 

蚯蚓出。蚯蚓即地龙也【一名曲蟺】，《历解》曰：阴而屈者，乘阳而伸见也。 

王瓜生。《图经》云：王瓜处处有之，生平野、田宅及墙垣，叶似栝楼、乌药，圆无丫缺，有毛如刺，蔓生，五月开黄花，花下结子如弹丸，生青熟赤，根似葛，细而多糁，又名土瓜，一名落鸦瓜，今药中所用也。《礼记》郑元注曰：即萆挈。《本草》作菝葜，陶隐居以辨其谬，谓菝葜自有本条，殊不知王瓜亦自有本条，先儒当时如不检书而谩言者，可笑。 

　　○小满 

　　小满，四月中。小满者，物至于此小得盈满。 

苦菜秀。《埤雅》以荼为苦菜，《毛诗》曰：谁谓荼苦【荼即茶也，故韵今茶注本作荼】。是也。鲍氏曰：感火之气而苦味成。《尔雅》曰：不荣而实，谓之秀，荣而不实，谓之英。此苦菜宜言英也。蔡邕《月令》以谓苦荬菜，非。 

靡草死。郑康成、鲍景翔皆云靡草葶苈之属，《礼记注》曰：草之枝叶而靡细者。方氏曰：凡物感阳而生者则强而立，感阴而生者则柔而靡，谓之靡草，则至阴之所生也，故不胜至阳而死。 

麦秋至。秋者，百谷成熟之期，此于时虽夏，于麦则秋，故云麦秋也。 

　　○芒种 

　　芒种【上声】，五月节。谓有芒之种谷可稼种【去声】矣。 

螳螂生。螳螂，草虫也，饮风食露，感一阴之气而生，能捕蝉而食，故又名杀虫；曰天马，言其飞捷如马也；曰斧虫，以前二足如斧也，尚名不一，各随其地而称之。深秋生子于林木闲，一壳百子，至此时则破壳而出，药中桑螵蛸是也。 

鵙【音局】始鸣。鵙，百劳也，《本草》作博劳；朱子《孟》注曰：博劳，恶声之鸟，盖枭类也。曹子建《恶鸟论》：百劳以五月鸣，其声鵙鵙然，故以之立名，似俗称浊温。故《埤雅》禽经注云：伯劳不能翱翔，直飞而已。《毛诗》曰：七月鸣鵙。盖周七月夏五月也。 

反舌无声。诸书以为百舌鸟，以其能反复其舌故名，特注疏以为虾蟆，盖蛙属之舌尖向内，故名之。今辨其非者，以其此时正鸣，不知失者也，《易通卦验》亦名为虾蟆无声，若以五月正鸣，殊不知初旬见形后，形亦藏矣。陈氏曰：螳螂、鵙皆阴类，感微阴而或生或鸣，反舌感阳而发，遇微阴而无声也。 

　　○夏至 

　　夏至，五月中。《韵会》曰：夏，假也；至，极也；万物于此皆假大而至极也。 

鹿角解【音骇】。鹿，形小山兽也，属阳，角支向前与黄牛一同；麋，形大泽兽也，属阴，角支向后与水牛一同。夏至一阴生，感阴气而鹿角解。解，角退落也。冬至一阳生，麋感阳气而角解矣，是夏至阳之极，冬至阴之极也。 

蜩【音调】始鸣【《月令》注疏作蝉始鸣】。蜩，蝉之大而黑色者，蜣螂脱壳而成，雄者能鸣，雌者无声，今俗称知了是也。按蝉乃总名，鸣于夏者曰蜩，即《庄子》云‘蟪蛄不知春秋者’是也。盖蟪蛄夏蝉，故不知春秋。鸣于秋者曰寒蜩，即楚辞所谓寒螀也。故《风土记》曰：蟪蛄鸣朝，寒螀鸣夕。今秋初夕阳之际，小而绿色声急疾者俗称都了是也。故《埤雅》各释其义，然此物生于盛阳，感阴而鸣。 

半夏生。半夏，药名，居夏之半而生，故名。 

　　○小暑 

　　小暑，六月节。《说文》曰：暑，热也。就热之中，分为大小，月初为小，月中为大，今则热气犹小也。 

温风至。至，极也，温热之风至此而极矣。 

蟋【音悉】蟀【音率】居壁。一名蛬【音拱】，一名蜻蛚，即今之促织也。《礼记注》曰：生土中。此时羽翼稍成，居穴之壁，至七月则远飞而在野矣。盖肃杀之气初生则在穴，感之深则在野而鬬。 

鹰始击【《礼记》作鹰乃学习】。击，搏击也。应氏曰：杀气未肃，鸷猛之鸟始习于击，迎杀气也。 

　　○大暑 

　　大暑，六月中。解见小暑。 

腐草为萤。曰丹良，曰丹鸟，曰夜光，曰宵烛，皆萤之别名。离明之极，则幽阴至微之物亦化而为明也。《毛诗》曰：熠耀宵行。另一种也，形如米虫，尾亦有火，不言化者，不复原形，解见前。 

土润溽【音辱】暑。溽，湿也，土之气润，故蒸郁而为湿；暑，俗称龌龊，热是也。 

大雨时行。前候湿暑之气蒸郁，今候则大雨时行，以退暑也。 

　　○立秋 

　　立秋，七月节。立字解见春。秋，揫也。物于此而揫敛也。 

凉风至【礼记作盲风至】。西方凄清之风曰凉风，温变而凉气始肃也。《周语》曰火见而清风戒寒是也。 

白露降。大雨之后，清凉风来，而天气下降，茫茫而白者，尚未凝珠，故曰白露。降示秋金之白色也。 

寒蝉鸣。寒蝉，《尔雅》曰寒螀，蝉小而青紫者。马氏曰：物生于暑者，其声变之矣。 

　　○处暑 

　　处暑，七月中。处，止也。暑气至此而止矣。 

鹰乃祭鸟，鹰，义禽也。秋令属金，五行为义，金气肃杀，鹰感其气始捕击诸鸟，然必先祭之，犹人饮食祭先代为之者也。不击有胎之禽，故谓之义。 

天地始肃秋者，阴之始，故曰天地始肃。 

禾乃登。禾者。谷连藁秸之总名。又，稻秫苽粱之属皆禾也。成热曰登。 

　　○白露 

　　白露，八月节。秋属金，金色白，阴气渐重，露凝而白也。 

鸿【淮南子作候】鴈来。鸿大鴈小，自北而来南也。不谓南乡，非其居耳。详见雨水节下。 

元鸟归。元鸟，解见前，此时自南而往北也。燕乃北方之鸟，故曰归。 

羣鸟养羞【 淮南子作羣鸟翔】。三人以上为众，三兽以上为羣；羣，众也。《礼记注》曰：羞者，所羹之食；养羞者，藏之以备冬月之养也。 

　　○秋分 

　　秋分，八月中。解见春分。 

雷始收声。鲍氏曰：雷二月阳中发声，八月阴中收声入地，则万物随入也。 

蛰虫坏【音培】户。淘瓦之泥曰坏，细泥也。按《礼记注》曰：坏益其蛰穴之户，使通明处稍小，至寒甚乃墐塞之也。 

水始涸。《礼记注》曰：水本气之所为，春夏气至故长，秋冬气返故涸也。 

　　○寒露 

　　寒露，九月节。露气寒冷，将凝结也。 

鸿鴈来宾。鴈以仲秋先至者为主，季秋后至者为宾。《通书》作来滨。滨，水际也，亦通。 

雀入大水为蛤。雀，小鸟也，其类不一，此为黄雀。大水，海也，《国语》云：雀入大海为蛤。盖寒风严肃，多入于海。变之为蛤，此飞物化为潜物也。蛤，蚌属，此小者也。 

菊有黄华。草木皆华于阳，独菊华于阴，故言有桃桐之华皆不言色，而独菊言者，其色正应季秋土旺之时也。 

　　○霜降 

　　霜降，九月中。气肃而凝露结为霜矣。《周语》曰：驷见而陨霜。 

豺祭兽【《月令》作豺乃祭兽戮禽】。祭兽，以兽而祭天，报本也。方铺而祭，秋金之义。 

草木黄落。色黄而摇落也。 

蛰虫咸俯【淮南子作俛】。咸，皆也；俯，垂头也。此时寒气肃凛，虫皆垂头而不食矣。 

　　○立冬 

　　立冬，十月节。立字解见前。冬，终也，万物收藏也。 

水始冰。水面初凝，未至于坚也。 

地始冻。土气凝寒，未至于拆。 

雉入大水为蜃。雉，野鸡；郑康成、《淮南子》、高诱俱注蜃为大蛤。《玉篇》亦曰：蜃，大蛤也。《墨子》又曰：蚌，一名蜃，蚌非蛤类乎？《礼记之注》曰蛟属，《埤雅》又以蚌、蜃各释，似非蛤类。然按《本草》车螯之条曰：车螯，是大蛤，一名蜃，能吐气为楼台，又尝闻海旁蜃气成楼垣。《章龟经》曰：蜃大者为车轮岛屿，月闲吐气成楼，与蛟龙同也。则知此为蛤，明矣。况《尔雅翼》引周礼诸家，辩蜃为蛤甚明。《礼记之注》以谓雉，由于蛇化之说，故以雉子为蜃，《埤雅》既曰似蛇而大，腹下尽逆鳞，知之悉矣，然复疑之：一曰状似螭龙，有耳，有角，则亦闻而识之，不若《本草》、《章龟经》为是，即一物耳。大水，淮也，晋语曰：雉入于淮为蜃。 

　　○小雪 

　　小雪，十月中。雨下而为寒气所薄，故凝而为雪。小者，未盛之辞。 

虹藏不见。《礼记注》曰：阴阳气交而为虹，此时阴阳极乎辨，故虹伏。虹非有质，而曰藏，亦言其气之下伏耳。 

天气上升，地气下降。 

闭塞而成冬。天地变而各正其位，不交则不通，不通则闭塞，而时之所以为冬也。 

　　○大雪 

　　大雪，十一月节。大者，盛也。至此而雪盛矣。 

鹖鴠不鸣。《禽经》曰：鹖，毅鸟也。似雉而大，有毛角，鬬死方休，古人取为勇士，冠名可知矣，《汉书音义》亦然。《埤雅》云：黄黑色，故名为鹖。据此，本阳鸟，感六阴之极不鸣矣。若郭璞《方言》：似鸡，冬无毛，昼夜鸣，即寒号虫。陈澔与方氏亦曰求旦之鸟，皆非也。夜既鸣，何为不鸣耶？《丹铅余录》作鴈，亦恐不然。《淮南子》作鳱鴠，《诗》注作渴旦。 

虎始交。虎，猛兽。故《本草》曰能避恶魅，今感微阳气，益甚也，故相与而交。 

荔挺出。荔，《本草》谓之蠡，实即马薤也。郑康成、蔡邕、高诱皆云马薤，况《说文》云：荔似蒲而小，根可为刷，与《本草》同。但陈澔注为香草，附和者即以为零陵香，殊不知零陵香自生于三月也。 

　　○冬至 

　　冬至，十一月中。终藏之气至此而极也。 

蚯蚓结。六阴寒极之时，蚯蚓交相结而如绳也。 

麋角解。说见鹿角解下。 

水泉动。水者，天一之阳所生，阳生而动，今一阳初生故云耳。 

　　○小寒 

　　小寒，十二月节。月初寒尚小，故云。月半则大矣。 

鴈北乡【去声】。乡，向导之义。二阳之候，鴈将避热而回，今则乡北飞之，至立春后皆归矣，禽鸟得气之先故也。 

鹊始巢。喜鹊也，鹊巢之门每向太岁，冬至天元之始，至后二阳已得来年之节气，鹊遂可为巢，知所向也。 

雉雊【音姤】。雉，文明之禽，阳鸟也；雊，雌雄之同鸣也，感于阳而后有声。 

　　○大寒 

　　大寒，十二月中。解见前。 

鸡乳。育也，马氏曰：鸡木畜，丽于阳而有形，故乳在立春节也。 

征鸟厉疾。征，伐也；杀伐之鸟，乃鹰隼之属；至此而猛厉迅疾也。 

水泽腹坚。陈氏曰：冰之初凝，水面而已，至此则彻，上下皆凝。故云腹坚。腹，犹内也。 

　　月令七十二候集解　　 

附录： 

月令七十二候集解一卷（通行本） 

旧本题元吴澄撰。其书以七十二候分属于二十四气，各训释其所以然。考《礼记 月令》本无七十二候之说，《逸周书 时训解》乃以五日为一候，澄作《礼记纂言》亦引《唐月令》分着五日一候之义，然不闻更有此书。其说以经文所记多指北方，非南方之所习见，乃博考《说文》《埤雅》诸书，兼访之于农牧，着为此编。然考证名物，罕所发明。又，旣以蝼蝈为土狗，又载鼯鼠五技之说，自相矛盾。旣以虹为日映雨气，又引虹首如驴之说，兼采杂书，亦乖解经之法，疑托名也。（四库全书总目 经部 礼类存目） 
  

  

  

月令七十二候集解　　（元）吴澄 着 

　　●目录 

　　立春 

　　雨水 

　　惊蛰 

　　春分 

　　清明 

　　谷雨 

　　立夏 

　　小满 

　　芒种 

　　夏至 

　　小暑 

　　大暑 

　　立秋 

　　处暑 

　　白露 

　　秋分 

　　寒露 

　　霜降 

　　立冬 

　　小雪 

　　大雪 

　　冬至 

　　小寒 

　　大寒 

　　●月令七十二候集解 

　　元　崇仁吴澄伯清着 

　　夫七十二候，吕不韦载于《吕氏春秋》，汉儒入于《礼记 月令》，与六经同传不朽。后魏载之于历，欲民皆知，以验气序。然其禽兽草木，多出北方，盖以汉前之儒皆江北者也。故江南老师宿儒，亦难尽识。况陈澔之注，多为谬说，而康成、颖达，亦有讹处。予因是广取诸家之解，并《说文》《埤雅》等书，而又询之农牧，似得所归。然后并将二十四气什之于槀，以俟博识者鉴焉。 

　　○立春 

　　立春，正月节。立，建始也。五行之气往者过来者续于此。而春木之气始至，故谓之立也。立夏、秋、冬同。 

东风解冻。冻结于冬，遇春风而解散；不曰春而曰东者，《吕氏春秋》曰：东方属木，木，火母也。然气温，故解冻。 

蛰虫始振。蛰，藏也；振，动也。密藏之虫，因气至，而皆苏动之矣。鲍氏曰：动而未出，至二月，乃大惊而走也。 

鱼陟负冰。陟，升也。鱼当盛寒伏水底而遂暖，至正月阳气至，则上游而近冰，故曰负。 

　　○雨水 

　　雨【去声】水，正月中。天一生水，春始属木，然生木者，必水也，故立春后继之雨水，且东风既解冻，则散而为雨水矣。 

獭祭鱼。獭，一名水狗，贼鱼者也。祭鱼，取鱼以祭天也。所谓豺獭知报本，岁始而鱼上游，则獭初取以祭。徐氏曰：獭祭圆铺，圆者，水象也；豺祭方铺，方者，金象也。 

候鴈北【《月令》、《汉书》作鸿鴈北】。鴈，知时之鸟。热归塞北，寒来江南，沙漠乃其居也。孟春阳气既达，候鴈自彭蠡而北矣。 

草木萌动。天地之气交而为泰，故草木萌生发动矣。 

　　○惊蛰 

　　惊蛰，二月节。《夏小正》曰：正月启蛰，言发蛰也。万物出乎震，震为雷，故曰惊蛰。是蛰虫惊而出走矣。 

桃始华【《吕氏春秋》作桃李华】。桃，果名，花色红，是月始开。 

仓庚鸣，庚亦作鹒，黄鹂也。诗所谓‘有鸣仓庚’是也。《章龟经》曰：仓，清也；庚，新也；感春阳清新之气而初出，故名。其名最多，《诗》曰黄鸟，齐人谓之搏黍，又谓之黄袍，僧家谓之金衣公子，其色鵹黑而黄，又名鵹黄。谚曰黄栗留、黄莺莺儿，皆一种也。 

鹰化为鸠。鹰，鸷鸟也，鹞鹯之属。鸠，即今之布谷，《章龟经》曰：仲春之时，林木茂盛，口啄尚柔，不能捕鸟，瞪目忍饥如痴而化，故名曰鸤鸠。《王制》曰鸠化为鹰，秋时也。此言鹰化为鸠，春时也。以生育肃杀气盛，故鸷鸟感之而变耳。孔氏曰：化者，反归旧形之谓。故鹰化为鸠，鸠复化为鹰，如田鼠化为鴽，则鴽又化为田鼠。若腐草为萤，鴙为蜃，爵为蛤，皆不言化，是不再复本形者也。 

　　○春分 

　　春分，二月中。分者，半也。此当九十日之半，故谓之分。秋同义。夏、冬不言分者，盖天地闲二气而已。方氏曰：阳生于子，终于午，至卯而中分，故春为阳中，而仲月之节为春分，正阴阳适中，故昼夜无长短云。 

元鸟至。元鸟，燕也。高诱曰：春分而来，秋分而去也。 

雷乃发声。阴阳相薄为雷，至此，四阳渐盛，犹有阴焉，则相薄乃发声矣。乃者，《韵会》曰：象气出之难也。注疏曰：发，犹出也。 

始电。电，阳光也，四阳盛长，值气泄时而光生焉，故《历解》曰：凡声阳也，光亦阳也。《易》曰：雷电合而章。《公羊传》曰：电者，雷光是也。《徐氏》曰：雷阳阴电，非也。盖盛夏无雷之时，电亦有之，可见矣。 

　　○清明 

　　清明，三月节。按《国语》曰：时有八风。历独指清明风为三月节，此风属巽故也。万物齐乎巽，物至此时皆以洁齐而清明矣。 

桐始华。桐，木名。有三种：华而不实者曰白桐，《尔雅》所谓荣桐木是也；皮青而结实者曰梧桐，一曰青桐，《淮南子》曰梧桐断角是也；生于山冈、子大而有油者曰油桐，毛诗所谓梧桐不生山冈者是也。今始华者，乃白桐耳。按《埤雅》：桐木知日月、闰年，每一枝生十二叶，闰则十三叶，与天地合气者也。今造琴瑟者，以花桐木，是知桐为白桐也。 

田鼠化为鴽【音如】。按《尔雅》注曰：鼫鼠，形大如鼠，头似兔，尾有毛，青黄色，好在田中食粟豆，谓之田鼠。《本草》《素问》曰：鴽，鹑也，似鸽而小。《尔雅 释鸟》：鴽，鴾母。郭注：{酓鸟}也，青州人呼为鴾母。鲍氏曰：鼠，阴类；鴽，阳类；阳气盛故化为鴽，盖阴为阳所化也。 

虹始见【去声】。虹，虹蜺也，诗所谓螮蝀，俗读去声也。注疏曰：是阴阳交会之气，故先儒以为云薄漏日，日照雨滴则虹生焉，今以水噀日，自剑视之则晕为虹。朱子曰：日与雨交，倏然成质，阴阳不当交而交者，天地淫气也。虹为雄，色赤白，蜺为雌，色青白，然二字皆从虫。《说文》曰：似螮蝀状。诸书又云：尝见虹入溪饮水，其首如驴。恐天地闲亦有此种物也，但虹气似之借名也。 

　　○谷雨 

　　谷雨【去声】，三月中。自雨水后，土膏脉动，今又雨其谷于水也。雨读作去声，如‘雨我公田’之雨，盖谷以此时播种自上而下也。故《说文》云雨本去声，今风雨之雨在上声，雨下之雨在去声也。 

萍始生。萍，水草也，与水相平，故曰萍。漂流随风，故又曰漂。《历解》曰：萍阳物，静以承阳也。 

鸣鸠拂其羽。鸠，即鹰所化者，布谷也。拂，过击也；《本草》云：拂羽飞而翼拍其身，气使然也。盖当三月之时，趋农急矣，鸠乃追逐而鸣，鼓羽直刺上飞，故俗称布谷。 

戴胜降于桑。戴胜一名戴鵀，《尔雅注》曰：头上有胜毛。此时恒在于桑，盖蚕将生之候矣。言降者，重之若天而下，亦气使之然也。 

　　○立夏 

　　立夏，四月节。立字解见春。夏，假也。物至此时皆假大也。 

蝼蝈鸣。蝼蝈，小虫，生穴土中，好夜出，今人谓之土狗是也；一名蝼蛄，一名石鼠，一名螜【音斛】，各地方言之不同也。《淮南子》曰：蝼蝈鸣，邱螾出，阴气始而二物应之。《夏小正》：三月螜则鸣是也。且有五能，不能成一技：飞不能过屋；缘不能穷木；泅不能渡谷；穴不能覆身；走不能先人。故《说文》称鼫为五技之鼠。《古今注》又以蝼名鼫，鼠可知。《埤雅》《本草》俱以为臭虫，陆德明、郑康成以为蛙，皆非也。 

蚯蚓出。蚯蚓即地龙也【一名曲蟺】，《历解》曰：阴而屈者，乘阳而伸见也。 

王瓜生。《图经》云：王瓜处处有之，生平野、田宅及墙垣，叶似栝楼、乌药，圆无丫缺，有毛如刺，蔓生，五月开黄花，花下结子如弹丸，生青熟赤，根似葛，细而多糁，又名土瓜，一名落鸦瓜，今药中所用也。《礼记》郑元注曰：即萆挈。《本草》作菝葜，陶隐居以辨其谬，谓菝葜自有本条，殊不知王瓜亦自有本条，先儒当时如不检书而谩言者，可笑。 

　　○小满 

　　小满，四月中。小满者，物至于此小得盈满。 

苦菜秀。《埤雅》以荼为苦菜，《毛诗》曰：谁谓荼苦【荼即茶也，故韵今茶注本作荼】。是也。鲍氏曰：感火之气而苦味成。《尔雅》曰：不荣而实，谓之秀，荣而不实，谓之英。此苦菜宜言英也。蔡邕《月令》以谓苦荬菜，非。 

靡草死。郑康成、鲍景翔皆云靡草葶苈之属，《礼记注》曰：草之枝叶而靡细者。方氏曰：凡物感阳而生者则强而立，感阴而生者则柔而靡，谓之靡草，则至阴之所生也，故不胜至阳而死。 

麦秋至。秋者，百谷成熟之期，此于时虽夏，于麦则秋，故云麦秋也。 

　　○芒种 

　　芒种【上声】，五月节。谓有芒之种谷可稼种【去声】矣。 

螳螂生。螳螂，草虫也，饮风食露，感一阴之气而生，能捕蝉而食，故又名杀虫；曰天马，言其飞捷如马也；曰斧虫，以前二足如斧也，尚名不一，各随其地而称之。深秋生子于林木闲，一壳百子，至此时则破壳而出，药中桑螵蛸是也。 

鵙【音局】始鸣。鵙，百劳也，《本草》作博劳；朱子《孟》注曰：博劳，恶声之鸟，盖枭类也。曹子建《恶鸟论》：百劳以五月鸣，其声鵙鵙然，故以之立名，似俗称浊温。故《埤雅》禽经注云：伯劳不能翱翔，直飞而已。《毛诗》曰：七月鸣鵙。盖周七月夏五月也。 

反舌无声。诸书以为百舌鸟，以其能反复其舌故名，特注疏以为虾蟆，盖蛙属之舌尖向内，故名之。今辨其非者，以其此时正鸣，不知失者也，《易通卦验》亦名为虾蟆无声，若以五月正鸣，殊不知初旬见形后，形亦藏矣。陈氏曰：螳螂、鵙皆阴类，感微阴而或生或鸣，反舌感阳而发，遇微阴而无声也。 

　　○夏至 

　　夏至，五月中。《韵会》曰：夏，假也；至，极也；万物于此皆假大而至极也。 

鹿角解【音骇】。鹿，形小山兽也，属阳，角支向前与黄牛一同；麋，形大泽兽也，属阴，角支向后与水牛一同。夏至一阴生，感阴气而鹿角解。解，角退落也。冬至一阳生，麋感阳气而角解矣，是夏至阳之极，冬至阴之极也。 

蜩【音调】始鸣【《月令》注疏作蝉始鸣】。蜩，蝉之大而黑色者，蜣螂脱壳而成，雄者能鸣，雌者无声，今俗称知了是也。按蝉乃总名，鸣于夏者曰蜩，即《庄子》云‘蟪蛄不知春秋者’是也。盖蟪蛄夏蝉，故不知春秋。鸣于秋者曰寒蜩，即楚辞所谓寒螀也。故《风土记》曰：蟪蛄鸣朝，寒螀鸣夕。今秋初夕阳之际，小而绿色声急疾者俗称都了是也。故《埤雅》各释其义，然此物生于盛阳，感阴而鸣。 

半夏生。半夏，药名，居夏之半而生，故名。 

　　○小暑 

　　小暑，六月节。《说文》曰：暑，热也。就热之中，分为大小，月初为小，月中为大，今则热气犹小也。 

温风至。至，极也，温热之风至此而极矣。 

蟋【音悉】蟀【音率】居壁。一名蛬【音拱】，一名蜻蛚，即今之促织也。《礼记注》曰：生土中。此时羽翼稍成，居穴之壁，至七月则远飞而在野矣。盖肃杀之气初生则在穴，感之深则在野而鬬。 

鹰始击【《礼记》作鹰乃学习】。击，搏击也。应氏曰：杀气未肃，鸷猛之鸟始习于击，迎杀气也。 

　　○大暑 

　　大暑，六月中。解见小暑。 

腐草为萤。曰丹良，曰丹鸟，曰夜光，曰宵烛，皆萤之别名。离明之极，则幽阴至微之物亦化而为明也。《毛诗》曰：熠耀宵行。另一种也，形如米虫，尾亦有火，不言化者，不复原形，解见前。 

土润溽【音辱】暑。溽，湿也，土之气润，故蒸郁而为湿；暑，俗称龌龊，热是也。 

大雨时行。前候湿暑之气蒸郁，今候则大雨时行，以退暑也。 

　　○立秋 

　　立秋，七月节。立字解见春。秋，揫也。物于此而揫敛也。 

凉风至【礼记作盲风至】。西方凄清之风曰凉风，温变而凉气始肃也。《周语》曰火见而清风戒寒是也。 

白露降。大雨之后，清凉风来，而天气下降，茫茫而白者，尚未凝珠，故曰白露。降示秋金之白色也。 

寒蝉鸣。寒蝉，《尔雅》曰寒螀，蝉小而青紫者。马氏曰：物生于暑者，其声变之矣。 

　　○处暑 

　　处暑，七月中。处，止也。暑气至此而止矣。 

鹰乃祭鸟，鹰，义禽也。秋令属金，五行为义，金气肃杀，鹰感其气始捕击诸鸟，然必先祭之，犹人饮食祭先代为之者也。不击有胎之禽，故谓之义。 

天地始肃秋者，阴之始，故曰天地始肃。 

禾乃登。禾者。谷连藁秸之总名。又，稻秫苽粱之属皆禾也。成热曰登。 

　　○白露 

　　白露，八月节。秋属金，金色白，阴气渐重，露凝而白也。 

鸿【淮南子作候】鴈来。鸿大鴈小，自北而来南也。不谓南乡，非其居耳。详见雨水节下。 

元鸟归。元鸟，解见前，此时自南而往北也。燕乃北方之鸟，故曰归。 

羣鸟养羞【 淮南子作羣鸟翔】。三人以上为众，三兽以上为羣；羣，众也。《礼记注》曰：羞者，所羹之食；养羞者，藏之以备冬月之养也。 

　　○秋分 

　　秋分，八月中。解见春分。 

雷始收声。鲍氏曰：雷二月阳中发声，八月阴中收声入地，则万物随入也。 

蛰虫坏【音培】户。淘瓦之泥曰坏，细泥也。按《礼记注》曰：坏益其蛰穴之户，使通明处稍小，至寒甚乃墐塞之也。 

水始涸。《礼记注》曰：水本气之所为，春夏气至故长，秋冬气返故涸也。 

　　○寒露 

　　寒露，九月节。露气寒冷，将凝结也。 

鸿鴈来宾。鴈以仲秋先至者为主，季秋后至者为宾。《通书》作来滨。滨，水际也，亦通。 

雀入大水为蛤。雀，小鸟也，其类不一，此为黄雀。大水，海也，《国语》云：雀入大海为蛤。盖寒风严肃，多入于海。变之为蛤，此飞物化为潜物也。蛤，蚌属，此小者也。 

菊有黄华。草木皆华于阳，独菊华于阴，故言有桃桐之华皆不言色，而独菊言者，其色正应季秋土旺之时也。 

　　○霜降 

　　霜降，九月中。气肃而凝露结为霜矣。《周语》曰：驷见而陨霜。 

豺祭兽【《月令》作豺乃祭兽戮禽】。祭兽，以兽而祭天，报本也。方铺而祭，秋金之义。 

草木黄落。色黄而摇落也。 

蛰虫咸俯【淮南子作俛】。咸，皆也；俯，垂头也。此时寒气肃凛，虫皆垂头而不食矣。 

　　○立冬 

　　立冬，十月节。立字解见前。冬，终也，万物收藏也。 

水始冰。水面初凝，未至于坚也。 

地始冻。土气凝寒，未至于拆。 

雉入大水为蜃。雉，野鸡；郑康成、《淮南子》、高诱俱注蜃为大蛤。《玉篇》亦曰：蜃，大蛤也。《墨子》又曰：蚌，一名蜃，蚌非蛤类乎？《礼记之注》曰蛟属，《埤雅》又以蚌、蜃各释，似非蛤类。然按《本草》车螯之条曰：车螯，是大蛤，一名蜃，能吐气为楼台，又尝闻海旁蜃气成楼垣。《章龟经》曰：蜃大者为车轮岛屿，月闲吐气成楼，与蛟龙同也。则知此为蛤，明矣。况《尔雅翼》引周礼诸家，辩蜃为蛤甚明。《礼记之注》以谓雉，由于蛇化之说，故以雉子为蜃，《埤雅》既曰似蛇而大，腹下尽逆鳞，知之悉矣，然复疑之：一曰状似螭龙，有耳，有角，则亦闻而识之，不若《本草》、《章龟经》为是，即一物耳。大水，淮也，晋语曰：雉入于淮为蜃。 

　　○小雪 

　　小雪，十月中。雨下而为寒气所薄，故凝而为雪。小者，未盛之辞。 

虹藏不见。《礼记注》曰：阴阳气交而为虹，此时阴阳极乎辨，故虹伏。虹非有质，而曰藏，亦言其气之下伏耳。 

天气上升，地气下降。 

闭塞而成冬。天地变而各正其位，不交则不通，不通则闭塞，而时之所以为冬也。 

　　○大雪 

　　大雪，十一月节。大者，盛也。至此而雪盛矣。 

鹖鴠不鸣。《禽经》曰：鹖，毅鸟也。似雉而大，有毛角，鬬死方休，古人取为勇士，冠名可知矣，《汉书音义》亦然。《埤雅》云：黄黑色，故名为鹖。据此，本阳鸟，感六阴之极不鸣矣。若郭璞《方言》：似鸡，冬无毛，昼夜鸣，即寒号虫。陈澔与方氏亦曰求旦之鸟，皆非也。夜既鸣，何为不鸣耶？《丹铅余录》作鴈，亦恐不然。《淮南子》作鳱鴠，《诗》注作渴旦。 

虎始交。虎，猛兽。故《本草》曰能避恶魅，今感微阳气，益甚也，故相与而交。 

荔挺出。荔，《本草》谓之蠡，实即马薤也。郑康成、蔡邕、高诱皆云马薤，况《说文》云：荔似蒲而小，根可为刷，与《本草》同。但陈澔注为香草，附和者即以为零陵香，殊不知零陵香自生于三月也。 

　　○冬至 

　　冬至，十一月中。终藏之气至此而极也。 

蚯蚓结。六阴寒极之时，蚯蚓交相结而如绳也。 

麋角解。说见鹿角解下。 

水泉动。水者，天一之阳所生，阳生而动，今一阳初生故云耳。 

　　○小寒 

　　小寒，十二月节。月初寒尚小，故云。月半则大矣。 

鴈北乡【去声】。乡，向导之义。二阳之候，鴈将避热而回，今则乡北飞之，至立春后皆归矣，禽鸟得气之先故也。 

鹊始巢。喜鹊也，鹊巢之门每向太岁，冬至天元之始，至后二阳已得来年之节气，鹊遂可为巢，知所向也。 

雉雊【音姤】。雉，文明之禽，阳鸟也；雊，雌雄之同鸣也，感于阳而后有声。 

　　○大寒 

　　大寒，十二月中。解见前。 

鸡乳。育也，马氏曰：鸡木畜，丽于阳而有形，故乳在立春节也。 

征鸟厉疾。征，伐也；杀伐之鸟，乃鹰隼之属；至此而猛厉迅疾也。 

水泽腹坚。陈氏曰：冰之初凝，水面而已，至此则彻，上下皆凝。故云腹坚。腹，犹内也。 

　　月令七十二候集解　　 

附录： 

月令七十二候集解一卷（通行本） 

旧本题元吴澄撰。其书以七十二候分属于二十四气，各训释其所以然。考《礼记 月令》本无七十二候之说，《逸周书 时训解》乃以五日为一候，澄作《礼记纂言》亦引《唐月令》分着五日一候之义，然不闻更有此书。其说以经文所记多指北方，非南方之所习见，乃博考《说文》《埤雅》诸书，兼访之于农牧，着为此编。然考证名物，罕所发明。又，旣以蝼蝈为土狗，又载鼯鼠五技之说，自相矛盾。旣以虹为日映雨气，又引虹首如驴之说，兼采杂书，亦乖解经之法，疑托名也。（四库全书总目 经部 礼类存目）
