本语 明 髙拱

　　钦定四库全书

　　子部十

　　本语

　　杂家类一

　　杂学之属

　　提要

　　（臣）等谨案本语六卷明髙拱撰拱有春秋正旨已着録是书成于万歴丙子距拱罢归之日已十三年故开卷即以否泰两卦君子小人消长为言其中论裴度论刘晏皆阴以自比论李林甫论哈麻皆以阴比徐阶论卢懐慎则阴比殷士儋辈亦发愤而著书者也其间如隆庆六年宿良乡梦见孔子之类颇为夸诞如谓无意之妙非意之所能为故圣人贵忘之类亦颇涉虚无至驳伊川说春秋灾异一条欲破董仲舒刘向刘歆之说遂谓天道不闗于人事尤为纰缪其它辨诘先儒之失抉摘传注之误词气縦横亦其刚狠之余习然颇有剖析精当之处亦不可磨五卷以下皆论时事率切中明季之弊故明史称其练习政体有经济才一书之中葢瑕瑜互见如其为人云

　　乾隆四十五年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●本语自序

　　予尝有言曰天理不外于人情然圣人以人情为天理而后儒逺人情以为天理是故圣学湮圣化窒夫事有本情而人有本心出吾本心以发事之本情则议道而道不睽作之于事可推四海而准通千古而不谬何者天理人情固如是也故曰君子中庸又曰和夫中也者言乎其当也庸也者言乎其平也和也者言乎其顺也皆本人情不逺人以为道作本语万厯丙子五月十有三日中元山人自序

　　●钦定四库全书

　　本语卷一

　　（明）髙拱 撰

　　问易泰否其义何如曰易为君子谋不为小人谋泰初九拔茅茹以其彚言一阳方长而众阳随以升也君子于此征则吉葢进而行道故吉也否初六拔茅茹以其彚言一阴方长而众阴随以升也君子于此贞则吉葢退而守其志乃吉也然不惟吉而亦亨不失所守则其道亨也泰不言亨而否言亨者泰进而行道则既亨矣不待言也否方退藏人不以为亨而贞则吉而实亨人不知也故特以亨言之志从君谓不忘君也若果于忘君往而不返则九四之际谁与济否故身虽退而志则存耳此杨诚斋之说愚意正合乃谓小人能变而从君子夫小人果能变而为君子也则何否之有至于六二包承曰小人包容承顺于君子六三包羞曰欲伤善而不能亦似未得夫小人之于君子何可以言包容君子顾为小人所包容欤若小人而能包涵承顺乎君子则何以为小人君子而为小人所包涵承顺则何以为君子包承者包藏而承顺者也小人本狠恶之人若肆其狠恶凌悖无已祸必随之矣今姑包藏其狠恶而曲意以为承顺则其恶未肆虽是小人尚不至于有凶故曰小人吉也所谓小人之福者也其人者在昔日时包承也在今日包羞也不凶而已何以言吉曰小人凶理也不凶即其吉也包容承顺君子则亦非小人矣包羞者可羞而包忍之谓欲伤善而不能愈大不类诚斋于六三云小人乐祸于己穷之后包羞忍耻以茍富贵而不忍去然不知其位之不当而身之将危也斯为得之葢君子有不幸而无幸小人有幸而无不幸夫君子而通理所宜然非幸也有时而塞则不幸也小人而塞理所宜然非不幸也有时而通则幸也故小人无否而但曰吉幸之谓也大人则曰否不幸之谓也然而独立特行道固亨也否亨即所谓贞吉亨也昔万安结交宫闱擅权固宠蠧国害贤迨势穷之后孝皇谕之意犹不肯去包羞也至令内官逼夺其牙牌不得已始告去途次犹夜望三台星明否冀复用可谓无耻之甚夫自君子言小人谓之包羞在小人则直甘心无耻而已矣非自知其可羞而包忍之也

　　问伊川云四凶尧非不知其不善也但其不善伏则亦不得而诛之及尧禅舜位则四凶始懐愤怨不平之心而显其恶故舜得以因其迹而诛窜之也然乎曰圣人公天下以为心可用则用可罪则罪亦惟其事惟其时付之而已而非有私也若曰知其不善即其罪未至诛窜亦必去之矣何乃忍留必待其偾天下之事罪状旣着然后因其迹而诛窜之乎因迹而后诛窜是后世人臣避嫌而务为形迹欲有辞于天下者之为圣人顾若是耶孔子始政即诛少正夘因何迹也后世但见四凶在朝恐伤帝尧知人之明故为之出脱如此然不知可用则用旣不深求可罪则罪亦无留滞惟其罪之即罪是以用之即用而无所容心也无所容心正所以为尧舜而明知其恶姑为容忍必待其恶显著而后因以诛窜者正不可以为尧舜也有天下者去邪勿疑无惑乎其说

　　问伊川云伊尹知太甲必能思庸故放之桐三年当汤崩时太甲当立太甲又有思庸之质须立太甲若无是质伊尹亦不立也然否曰太甲当立自合立之岂为其有思庸之质乎至其败度败礼颠覆典刑乃放之于桐葢甚有所不得已也使不能思庸必且别有处分必不使其丧有商之社稷矣此初放之时其机如此未知其竟何如也至其思庸乃即复之耳是太甲之立也以其当立而其复也以其思庸思庸也者乃是因放而思庸非伊尹初逆知其必思庸乃故先放之使之思庸而后复之也此说与尧非不知四凶同意其理不如此也

　　问考亭云西伯戡黎事难判断观戡黎大故迫近纣都了岂有诸侯臣子而敢称兵于天子之都乎看来文王只是不伐纣耳其它事亦都做了如伐崇戡黎之类若说文王纔守臣节何故有此只是后人因孔子以服事殷一句遂委曲回互个文王说教好看殊不知孔子只说文王不伐纣耳其说何如曰文王三分天下有其二以服事殷其中有多少道理多少忠孝多少诚心委曲只此便是至徳又待何者而后为至徳乎且文王既伐崇戡黎都做了矣乃不伐纣何为旣不伐纣矣乃又伐崇戡黎都做了何为盖文王为西伯赐弓矢鈇钺专征伐则不道之国乃其所当伐也纣命西伯专征伐固未曰逺者征之而近者弗许也则西伯于此又安得独征于逺而近者遂任其不道而不以征乎纣君也臣之所当事也崇黎诸侯也方伯所得征也使文王伐纣是贼君臣之义使文王不伐崇戡黎是废方伯之职固各有所当也岂纣与崇黎皆为同列文王伐崇戡黎之事都做了只不伐纣乎固未可以并言也祖伊之恐而奔告也葢乃臣子之心古云汤武虽贤圣不遇桀纣不王桀纣虽不肖不遇汤武不亡今以纣恶日甚而遇文王之徳日以盛则兴亡之会昭然可覩故祖伊因戡黎之事恐而奔告葢恐纣之必亡欲其改过以图存非谓文王将取天下而恐也观其奔告之辞只称殷之不徳而曽不及周则其本情可知矣若曰文王伐崇戡黎都做了只不伐纣耳是谓曹操东征西讨都做了只未取汉耳而可乎孔子何私于文王特为溢美后人何私于孔子曲为回互若以孔子之言未可信则天下更有可信之言乎考亭尝谓学者看详文字当如酷吏之鞫狱予甚以为不然夫酷吏鞫狱无中生有深文罗织钉入人罪何以得其情之真学者穷理只当虚心平气徐求精微之旨一有执着便错若如酷吏鞫狱何以得其理之正今观考亭此论其亦酷吏之鞫狱也己又曰武王继文王为西伯戡黎者武王也纣使胶鬲观兵胶鬲曰西伯何来葢武王伐纣之时而先戡黎也此亦有据若然则文王之心事愈益明白使西伯而文王也则祖伊之恐徒以其理使西伯而武王也则祖伊之恐明见其势可恐而卒不如所恐文之所以为文也可恐而即如其所恐武之所以为武也而考亭于武之伐纣则曰武王于此自是住不得于文之以服事殷却曰只不伐纣耳其它事也都做了是以文之不伐纣反不如武之伐纣为直截也失之矣

　　问殷民曰以周之徳而殷人犹思其主则殷之所感可知以思殷之人而卒化于周则周之所感可知在周如此在殷又可知殷人如此周人又可知吁殷周之徳其可谓盛也已

　　书注未善者多而洪范更甚如五行自五行五事自五事乃比而属之曰貌泽水也言扬火也视散木也听收金也思通土也岂不牵合无当乎稽疑曰雨曰霁曰蒙曰驿曰克谓雨者如雨其兆为水霁者开霁其兆为火蒙者蒙昩其兆为木驿者络绎不属其兆为金克者交错有相胜之意其兆为土夫雨与霁犹略近似蒙之为木驿之为金克之为土也何居庶征曰雨曰旸曰燠曰寒曰风亦配五行夫雨与旸与寒为水为火为金亦略近似燠何以为木而乃为木风何以为土而乃为土乎愈不通矣若谓范畴必配五行则八政五纪三徳五福六极又何不分配之哉

　　皇极注更不妥且不得其绪理皇建其有极谓为人伦之至敛时五福谓极者福之本福者极之效极之所建福之所集也用敷锡厥庶民谓人君集福于上非厚其身而已用敷其福以与庶民使人人观感而化所谓敷锡也惟时厥庶民于汝极锡汝保极谓当时之民亦皆于君之极与之保守不敢失坠所谓锡保也言皇极君民所以相与者如此又下文其作汝用咎谓为汝用咎恶之人也愚皆不敢谓然夫人伦之至有位无位之圣人皆然皇建其有极者圣人在天子之位立君师之道以为民极也敛时五福者向用五福威用六极惟辟作威惟辟作福威福之柄大君之所操也皇建其极民旣有所凖则矣于是乃综揽向福之权而敷锡以为劝使斯民皆入皇极之中也有以劝之民固无不从矣然未必能守而不失故汝又有保极之道而锡之于民使其顺且安焉乐于趋而服之无斁也此乃一章大旨凡厥庶民无有淫朋人无有比徳惟皇作极可见臣民皆则君以自治而君也者所则者也此皇之所以当建极也凡厥庶民有猷有为有守者汝则念之加之意也不协于极不罹于咎者皇则受之不弃絶也必其康色好徳者汝则锡之福焉如此则人有所激励而皆入于皇极之中然福以劝善勿论乎人之茕独髙明惟其善而已人之有能有为者使之进其行则贤才用而天下治邦岂有不昌乎然何以使之羞行凡厥正人旣富方谷故必有以福之而后可与为善也汝若弗能使其有家则被罪且不能免矣其何以羞行而榖乎此福之所以不可不锡也然锡福必当而后可以劝而后为皇极之道若于不善者汝虽锡之福然爵及于恶徳禄及于淫人以若所为不公不正有失皇极之道且为汝之过矣而况可以劝哉所谓敛时五福用敷锡厥庶民惟时厥庶民于汝极者此也民虽从善然或此入彼出未必大同始勤终怠未必有永故又以皇极之道敷衍为训而振徳之训之无偏党焉训之无反侧焉训之无作好作恶焉惟大义大道大路荡平正直之是遵而会且归焉犹禹谟所谓劝之以九歌俾勿壊者也丁宁反复教告谆详布敷流衍使家传而人诵不惟咏叹淫佚有所感发兴起抑且欢欣浃洽入之深而不自知囿于化而不复有所变是所谓锡汝保极者也如是则凡厥庶民自惟皇极之敷言是训是行以近天子之光而亲之为父母尊之为元后也葢至是而保极之道得锡极之效着建极之化成矣

　　伊川注春秋用功多然太着力却有穿凿考亭不注春秋而其说春秋也却多平

　　问春秋曰王者之迹熄而诗亡诗亡然后春秋作春秋天子之事也天子之事王者之迹也旣熄而续之者也

　　问春王正月端的何如曰春秋鲁史纪实之书也春王正月乃开卷第一件事若以夏时冠周月则第一件事已自不实何有于他且春正夏五秋七虽无事必书时令重也若以夏时冠周月则至重之事已自不实又何有于他

　　问鲁侯爵称公胡氏曰从周之文而不革也然乎曰周文安得有鲁公鲁之称公也乃春秋旧文而孔子因之葢从鲁之文而不革非从周之文而不革也曰列国僣称者皆革之鲁何独不革曰陈司败问昭公知礼乎曰知礼及司败指言其不知礼也则又直任以为过而终不明其说鲁公之不革亦昭公知礼之意也

　　问伊川云春秋书战以战之者为客受战者为主以此见圣人深意葢彼无义来战则必上告于天子次告于方伯近赴于邻国不如是而与之战者是以圣人责之也然乎曰当时天子何如方伯何如邻国何如告之顾能援我乎彼既不能援我乃必待吿而后与之战则国已破矣不责战之者而徒以责受战者圣人不若是迂也

　　问伊川云春秋书灾异葢非偶然不云霜陨而云陨霜不云夷伯之庙震而云震夷伯之庙分明是天有意于人天人影响有致之之道也然欤曰天道逺人道迩灾异本不可以事应言故春秋书灾异不书事应乃其理本如此非圣人有隐意于其间也而后儒必以事应言之殊失圣人虚平之旨且不曰霜陨而曰陨霜不曰夷伯之庙震而曰震夷伯之庙分明天有意也乃世不曰雨下而曰下雨不曰雪落而曰落雪岂亦谓天有意耶

　　问说春秋者有云危行言孙以避当时之祸故微其文隐其义然乎曰以微文隐义避祸是不欲人之知其义也则修春秋何为若谓后世必有知之者则当时亦必有知之者也则微且隐又何为

　　问春秋于吴楚书子考亭云恐是吴楚当时虽自称王于其国至于诸侯会盟则未必称也然乎曰彼其强梁若是安肯于会盟不称王且齐侯郑伯等皆僣公矣而春秋书侯伯岂亦自称公于其国与诸侯会盟则不称欤或又曰周室之季吴楚可谓强矣孔子修春秋书荆以狄之虽其屡进不过子爵所以抑黜侵乱而使后世知惧耳然乎曰亦非也孔子安得黜其王而与之子乎然则何归曰吴楚本子爵周之制也从其本爵尊周也别无他说

　　问晦翁云向见沙随春秋解只有说滕子来朝一处最好如隠十一年方书滕侯薛侯来朝到桓二年便书滕子来朝先辈为说甚多或以为时王所黜故降而书子不知是时时王已不能行黜陟之典就使能黜陟诸侯当时亦不止一滕之可黜或以春秋恶其朝桓特削而书子自此之后滕一向书子岂春秋恶其朝桓而并后代子孙削之乎或以为当丧未君前又不见滕侯卒皆不通之论沙随则谓此见得春秋时小国事大国其朝聘贡赋之多寡随其爵之崇卑滕子之事鲁以侯礼见则所供者多故自贬降而以子礼见庶得贡赋易供此说恐是如此縁后面郑朝晋云郑国男也而使从公侯之赋见得郑本是男爵后袭用侯伯之礼以交于大国初焉不觉其贡赋之难办后来益困于此方说出此等话非独是郑想当时小国多是如此然乎曰此更不然滕本侯爵纵以子礼见安得遂称子乎纵彼自贬为子也春秋又安得而亦子之乎彼僣公僣王者皆仍书其本爵岂以自贬者遂不书本爵乎且郑男也而从公侯之赋岂遂自称公侯乎春秋何不亦从而公侯之乎

　　问孔子书八月大阅伊川云讲武必于农隙鲁之八月夏之六月也盛夏阅兵妨害农人故讥之然乎曰由此言之又非行夏之时也

　　问孔子曰放郑声郑声淫乃朱子注郑风云郑卫之乐皆为淫声然以诗考之卫诗三十有九而淫奔之诗纔四之一郑诗二十有一而淫奔之诗已不啻七之五是则郑声之淫有甚于卫矣故夫子论为邦独以郑声为戒而不及卫葢举重而言固自有次第也安成刘氏则曰郑诗之有缁衣羔裘女曰鸡鸣出其东门数篇乃乐中之正也他如大叔于田及清人诗虽无足尚犹幸非为淫奔而作若叔于田则亦未免有男女相恱之疑是其二十一篇之中晓然不为淫奔而作者五六篇而已故曰淫奔之诗不啻七之五然自昔说诗者唯以东门之墠与溱洧为淫诗今朱子乃例以淫奔斥之者盖即其辞而得其情正以发明放郑声之旨不然则卫齐陈诗诸篇非无淫声夫子何独以郑声为当放哉其说是否曰郑诗非郑声也郑声非郑俗也孔子云恶郑声之乱雅乐夫郑声者郑之乐也郑声雅乐皆言其音非指其词雅为古调郑乃新声人多悦之悦之故能乱雅若以淫媟之词歌于里巷者为郑声则明是狎亵何能乱雅乎且淫媟之词歌于里巷者固非所以被之管弦金石奏之宗庙朝廷者也则何谓郑声礼云郑音好滥淫志又云宫乱则荒其君骄商乱则陂其臣壊角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑卫之音乱世之音也比于慢矣桑间濮上之音亡国之音也其政散其民流诬上行私而不可止也是则郑卫之音之说也魏文侯问于子夏曰寡人端冕而听古乐则恐卧听郑卫之音则不知倦敢问古乐之如彼何也新乐之如此何也子夏曰夫古乐和正以广以文以武以相以雅君子于是语于是道古修身及家平均天下此古乐之发也夫新乐奸声以滥溺而不止乐终不可以语不可以道古此新乐之发也今君之所好者其溺音乎夫乐者与音相近而不同此又郑卫之音之说也惟其相近不同故似是而非能乱雅乐夫子所谓郑声淫者以此诚谓其声调淫靡流荡能散人之心志而使之懈慢故放之耳非谓其词语之淫媟也而朱子乃谓淫为男女淫乱之淫而以郑诗当之又于郑诗咏他事者力改旧序而强解为淫奔之诗以合圣人放郑声之说则亦牵合甚矣自淫之义不明遂使谈风俗者云郑土陿而险山居谷汲男女亟会聚故其俗淫然则故桧地也为桧国时顾不土陿而险山居谷汲男女亟会聚欤而何桧诗之不淫也卫齐陈诗诸篇旣亦有淫诗而郑之淫诗旧唯束门之墠与溱洧为然则亦诸国等耳乃力改旧序以多其数而谓孔子举重而言葢非惟不得郑声之说亦非淫之本旨也

　　问伊川云礼云后世虽有作者虞帝弗可及已如鳯凰来仪百兽率舞之事三代以后无此也是否曰不可及者谓其徳之盛治之极而不可及非谓凤仪兽舞也上古圣人之世无凤仪兽舞者多岂皆可少之耶盖舜时凤鸟至史官遂以形容作乐之美岂正作箫韶之时凤凰忽然而至欤抑他时欤至于百兽率舞尤是形容夫宗庙朝廷何有百兽岂作乐之时百兽皆来聚作乐之所相率而舞欤抑各在野而舞欤学者不以词害义可也而遂以此律后世必得凤仪兽舞而后为盛则圣人之治必不可为矣

　　本语卷一

　　●钦定四库全书

　　本语卷二

　　（明）髙拱 撰

　　圣人之道广大而虚微圆通而变化如锤定秤不离于秤如珠走盘不出于盘心如天地而常小语该上下而常平

　　圣人洗心而退藏于密故渊渊其渊而时出之

　　圣人以翕聚为发散以专一为直遂

　　圣人作事只在午前未午巳即收拾断不至午而向昃也

　　圣人以人情为天理后儒逺人情以为天理

　　孔子不以无不言为直而以父为子隐子为父隐为直不以无不知为知而以知之为知之不知为不知为知斯意也后儒皆不能得

　　陈亢谓闻诗闻礼则然谓又闻君子之逺其子也则不然夫圣人教人各因其才使伯鱼而颜子也将不以告颜子者告之乎而何以逺为也亢始疑圣人厚其子终谓君子逺其子皆出有我之私不得圣人大公至正之理

　　圣人之言近而逺易而难非惟精微之训人不能得即至明浅者老师宿儒弗能得也何以见得曰只如史阙文君子于其所不知葢阙如也岂不至为明浅然乃学者不能得之

　　孔子但言知仁勇一于理皆别言之不相聨属中庸亦言知仁勇孟子始以仁义礼智言性而宋儒复以信足之曰寛裕温柔足以有容也发强刚毅足以有执也斋庄中正足以有敬也文理密察足以有别也兹非仁义礼智之徳乎曰义者制事之宜发强刚毅只是个勇字于义何干孔子只言五达道三达徳而宋儒以五徳言之遂使后人动则称父子之仁君臣之义长幼之礼夫妇之智朋友之信皆强合殊为不伦圣学于是乎裂矣

　　天有元亨利贞人有仁义礼智宋儒遂合比言之殊不知正固之谓贞明通之谓智本非伦类安得比合予每为此言后见浚川亦言之乃知人心有同然者

　　求寐无寐制于求也却思生思撁于却也夫无意之妙非意之所能为也故圣人贵忘

　　问圣人之作用何如曰参耆养人用之不当有时杀人硝黄伤人用之而当有时救人固在医不在药也圣人明之至权之熟参耆硝黄随手而用无不济者后儒学不通方不能得圣人之权开口只说参耆必可用硝黄必不可用病且急立当一泻而犹补以参耆以为必然无害卒毙其人而犹不悟也是圣人不止以救人之药救人而亦每以伤人之药救人后人不止以杀人之药杀人而亦每以救人之药杀人也乌能治国家

　　问圣人之行曰圣人无迹人难测识何言之曰请以镜喻夫古镜多瘢瘢者铜之杂又歴年未甚逺渣滓未彻去尽也然有瘢可证人皆识其为古若夫铜之纯洁而又年逺渣滓彻去尽更无瘢痕者则古镜之上品也然无瘢可证世反疑之反不如有瘢者之易识彼皎皎之行有瘢可证世皆崇尚宜矣若夫圣人之道精微而中庸粹然其无瘢痕也自非深于道者其能识之哉

　　家语多非孔子语也如矍圃之射形人以短非温恭之度也儒行之对多所诩张非俭譲之徳也反袂拭面称吾道穷非乐天之诚也商羊萍实证诸童子非博物之实也五行迭旺相继而生是衍向之说也强越乱呉却齐存鲁是苏张之谋也只观论语则圣人之气象可识矣

　　问管宁华歆耦而耕田有金宁不视而过歆取视而弃之人以此为优劣然乎曰皆非也无足优劣夫货恶其弃于地也不必藏于己今只不必藏于己而已弃于地何为曰当何如处曰拾之或有遗金者至则与之果其无也以周穷乏可也而不视何为取视而弃之何为酒乱性能使人颠顿失容人有恶其颠顿失容者则醉而矜持愈甚夫矜持愈甚可矣乃毕竟是为酒所使诚不若不矜持而自不乱者之为安也不视者矜持愈甚者也取视而弃者矜持未甚而不能自主者也皆知有金皆是为金所动固不若只以寻常处之而无所作意乃是不为金所动耳

　　或问乎子陵曰髙士也而亦一节之士何以故曰光武中兴之君非不徳也幼同笔砚为天子而访之数年于故旧良厚也乃一旦相见而张目以视咄唶其声则何为者夫不受爵禄亦不受而已矣岂必张目以视咄唶其声而后可不受乎葢其心实知有富贵以为富贵易屈人吾必不为所屈故持之太过而有此态是亦醉而愈加矜持者也若不知有富贵则亦处之泰然而已矣而何为是拂人情之状乎曰何以知其心有富贵曰使光武不为天子而访之数年而相遇也则亦张目以视咄唶其声乎必不然也夫非知有富贵而何昔我圣祖微时与宜兴一人友善既登天位访之久不得一日其人担鸡酒来谒圣祖喜甚命光禄寺治具与之饮食谈笑因问曰欲官乎其人曰诺遂取金银角三帯任其取乃取银是时文轻武重乃授以正千户又盘桓数日其人乃去出则挂其帯于朝门莫知所之嗟乎斯人也情意笃实气度中和而髙节自在其亦优于子陵也已

　　问赵清献之蜀琴鹤自随其事何如曰此亦务为形迹夫鹤也驱之则不行舁之则以无益之物劳人既不舁行李乃又舁鹤何为果好鹤甚则行路不暇玩鹤也旣至蜀亦自有鹤何随为故曰务为形迹者也

　　问伊川与韩持国善因韩八十往见之久留颍昌韩早晩伴食体貌加敬一日韩有金药楪一欲为伊川寿未敢遽言托子彬叔从容道意先生曰某与乃翁道义交故不逺而来奚以是为诘朝遂归韩谓彬叔曰我不敢面言正为此耳再三谢过而别其事何如曰朋友之馈虽车马不拜韩意诚恳委曲至此受之何害即不受逊以谢之却之固由己也何为诘朝遂去岂以为不洁污人欤又岂以为去不速则必为所污而不得脱欤葢非所以待持国者矣令其何以为情

　　问伊川先生云目畏尖物必须克治室中亦多置尖物令熟视之知其必不能伤人也则何畏之有此说何如曰目本畏尖物而令其不畏也何居岂欲视于尖物乎且室多尖物一身不便譬之鼻本恶臭乃室中多置臭物令其闻之熟而不畏也则可乎何以异于是

　　问伊川云孤竹君事还是招叔齐而立之为当何如曰叔齐之逃也将何为者而招之肯来耶其必不来也则将何如处

　　问伊川云陈恒弑其君孔子沐浴而朝请讨之当时哀公能从其请孔子必有处置须使颜回使周子路使晋天下大计可立而遂其说何如曰且莫说天子方伯不足与言请之无益是时孔子已老颜回子路死已久矣又使何人此空谈也

　　问伊川云同姓相见当致亲亲之意而不可叙齿以拜盖昭穆髙下未可知也如何曰人之相见必有揖譲坐立必有左右先后若不叙齿又未知昭穆髙下则将孰左孰右孰先孰后乎将遂无揖让坐立乎自不能通矣

　　问鲁两生云今天下初定死者未葬伤者未起又欲起礼乐礼乐所由起积徳百年而后可兴也吾不忍为公所为其言如何曰两生不知礼乐礼乐无一事可无无一时可无古之圣人躬蹈礼乐之实以化天下迨其既久礼之用行而乐之效达名分定风俗淳百姓泰和暨鸟兽鱼鳖咸若是之谓兴非谓百年之后乃始制礼作乐也如必待百年而后制作则汉已越髙惠文景武而之昭矣至此时方言礼乐乎则自是以前何以为君臣何以为上下何以朝会何以祭享可漫无仪式而茍以为之乎孔子云王者必世而后仁夫所谓必世而后仁也者岂三十年后始修仁政哉行仁之久积至一世乃始沦浃尔两生不达而为此迂谈君子固无取也

　　问伊川云夏近古人多忠诚故为忠忠弊故救之以质质弊故救之以文然乎曰文入于靡以质救之可也文何以救质质涉于伪以忠救之可也质何以救忠三代异尚理旣不然而相救之说又从而为之辞者也

　　问孔子以前多圣人而后乃无之何也曰有孔子为之断案故古多圣人扬雄有云伯夷栁下惠若无仲尼则西山之饿夫与东国之黜臣恶乎闻岂惟夷惠若无仲尼则汤武之心迹难明恶乎圣启箕之异同难定恶乎仁不知天下谓之何矣后世既无孔子则虽有其人其孰能识又孰敢为之断案夫是以未见有圣人也且后人未得圣人之道而好立言其言一定更不许人别有商量乃却不免执着迷圣人广大圎通之旨有志之士纔说希圣已即囿于其中而不能出夫是以天下鲜圣学也

　　汤武夷齐其趋不一然汤武革命应乎天而顺乎人旣不妨称汤武求仁而得仁又何怨又不妨称夷齐上下四方各见其是此圣人之道所以大而通也若非圣人断之于前而使后人言之称汤武必贬夷齐称夷齐必非汤武亦见其一隅而已

　　伯夷不念旧恶非徒清也栁下惠不以三公易其介非徒和也

　　人皆以国削为贤者之罪而孟子以国之得止于削者为贤者之功非圣贤剂量十分分晓安能看到这等田地后人虽当极敝必要万全少有不然便加苛责故时值其易庸人髙枕以为功时值其难豪杰驰骛而获罪

　　扬雄不生新莽之时王安石不居宰相之位伟乎其儒也已故金必火而后知其精与不精刀必割而后知其利与不利

　　宋儒穷理务强探力索故不免强所不知以为知自以为是居之不疑之病惟明道先生无之

　　濂洛闗闽发明圣学以训后世厥功伟矣然洙泗之渊源有在学者必求溯洙泗之渊源而参伍以濂洛闗闽之说则可若遂以濂洛闗闽为洙泗而不复知所求焉则亦不能入圣人之域也曰濂洛闗闽之于洙泗也不同乎曰堂序已窥而广大虚明尚未得途径不忒而四通八达则未能

　　道者天下公共惟其是而已茍求诸心而果得则安敢罔吾之心而随人以为疑茍求诸心而果不得则又安敢罔吾之心而随人以为信考亭极尊崇伊川然亦多所不合必为之明其理是以理尊崇之也尊崇以理其为尊崇大矣故君子于先儒之言其不可易者不可妄议其不能得者亦不可强从也

　　后儒信道之笃者无如伊川先生然每事好硬说硬做故于圣人融洽处未之能得康节病革先生问之康节云你道生姜树上长我也只须依你则其平日硬说硬做可知学者须学先生庄敬自持方能有立然尤须虚心平气体玩圣人融洽处乃能成学不可只恁硬说硬做也

　　问张子厚二十年学个恭而安不成何如曰恭而安不生于恭而安必有所以为恭而安者只造道成徳到个中和纯粹之域便自能恭而安若特地只去学恭而安再二十年也不成

　　问伊川之于明道也奚若曰明道粹和伊川义执晦翁之于伊川也奚若曰伊川身体力行晦翁语言文字较多

　　问朱陆之于圣人之道也孰为得曰圣人之道如良玉然既精莹又温厚晦翁犹帯石意着而未融象山如水晶虚而不厚

　　晦翁求圣人于魄不能得其神

　　鲁斋之学圣人也可与进何以故曰其心虚其气平其志逊

　　鲁斋之于程朱也奚若曰鲁斋极尊程朱而宗之然温厚和平既不似伊川硬说硬做亦不似晦翁好胜骂人气味胜焉

　　问鲁斋仕元有非之者亦有为辨之者究竟何如曰仕所以行君臣之义也学者只看个君臣之义若乖于君臣之义也则不可然而宋自南渡中原已非其有先生生于金章宗大安乙巳是时金有中原九十有余年矣以河内则金之南懐州也以新郑则金之颍川郡属也其父其祖固金之累世编氓也既变为元朝代又改身不生于宋君臣之义无属焉仕元不仕元非所论也

　　敬轩一字一句一步一趋皆确守程朱之辙固是笃信好学然升程朱之堂而不复求入孔颜之室故不能得圣人之大鲜超脱处曰其学之所至何如曰可与立

　　晦翁真是强学猛进然自得之味却少鲜微言

　　朱陆相攻谓何曰其所纪録皆门人斗胜之过二公非如此也而亦不免各有胜心动气处夫学求为己只当忘人忘己虚心以求其是人茍是便当从如其不是不从而已吾茍是便当守如其不是改之而已如果吾是而彼非的见其然不妨再告反复而不听则姑已之俟其自悟可也何争辩为明道先生谓吴师礼云为我尽达诸介甫我亦未敢自以为是如有说愿往复此天下公理无彼我果能明辨不有益于介甫则必有益于我何等心平气和不惟受益无尽亦自能感动人释其胜心

　　问王通续经后儒贬之至比之于僣窃其然乎曰孟子云服尧之服诵尧之言行尧之行是亦尧而已矣续经纵未如经亦是尊慕圣人窃比之意人不学圣人将奚学也而安得遂讥为僣使服桀服诵桀言行桀行谓之非桀可乎而朱子作纲目以续春秋将亦谓僣乎曰伊川云续诗备六代如晋宋魏齐周隋之诗又何足采然欤曰变风变雅言岂皆善而孔子收之用以见时事也夫茍用以见时事也则虽晋宋魏齐周隋之诗采之有何不可

　　问伊川谓王通心迹之判久矣为乱道是否曰何为乱道夫尧之让哙之让可谓同乎微子之去箕子之奴比干之死可谓异乎禹稷颜子异地皆然伯夷伊尹栁下惠道不同而趋一心迹何尝不判

　　考亭谓王通之学只识得仁义礼乐有用处可惜不曽向上透一着于太极处有欠阙何如曰孔子只说易有太极一句尧舜相传何曽说太极孟子亦不曽说太极岂皆不是学耶

　　程门过贬王通考亭还说他好处多程门过贬温公考亭甚敬他还是考亭是

　　邵子超脱程子不与他言学他亦不与程言学

　　雷从起处起亦是随口漫应无甚深奥义理学者勿致惑焉

　　温公甚为二程所不满此程氏门人抑扬太过之辞使温公生孔子之世当亦取之纵使学有不同乃何至为二程不满之甚乎子厚撤去虎皮亦似门人标榜夫说易不如二程服之而已何为乃撤虎皮学之髙下固不在虎皮设不设也恐亦非二先生所乐闻也由是观之则记言之误当亦多矣

　　宋儒议论古今人固皆好善恶恶之心然却有作好作恶处爱而知恶恶而知美不以言举人不以人废言荡荡平平无偏无党无作好作恶乃是至公

　　本语卷二

　　●钦定四库全书

　　本语卷三

　　（明）髙拱 撰

　　问伊川云学者要不为文字所梏故文义虽解错而道理可通行者无害也然否曰为文字所梏固不可强解亦不可夫学者将以学圣人也圣人之书必须潜心体会务得精微之旨然又须得其言外之意方可循之以入道若以解错而道理可通者为无害则亦只是自家的说话于圣言何有

　　问考亭云理会文字当如酷吏之治狱直是推勘到底如何曰酷吏鞫狱务在苛求无中生有深文罗织安能得人之情学者穷理正须虚心平气以得精微之旨若有意深求定然执着强为贯通必至牵合过为分析不免破碎得其理者鲜矣正不可如此也

　　敬轩真是壁立万仞男子密察力行死而后已

　　问伊川云人不可用影祭何如曰但得彷佛以时展对亦可少输人子无穷之思有何不可曰伊川云只一髭髪不似已是别人大不便何如曰即无一髭髪不似岂真吾亲耶亦用以寄人子之心云尔古人不以尸祭乎尸明是别人然乃以当吾亲也而况亲之影有得其彷佛者耶

　　考亭因人求墓铭曰人既死后又要这个物事作甚其人为善亦是本分事又何必须要恁地写出此亦难说孝子之心固有不容已者只不虚说可矣若本有善亦不可不写传曰显扬先祖所以崇孝也明示后世教也且以生平情性动容歴履笔之书而时接目焉亦自是孝子不死其亲之意

　　程朱大儒于后学有罔极之恩而子有驳正何也曰人安能每事尽善臧文仲不知者三固知善之多也恐人于其一二未安处皆以为安而不复致思则误耳不称善不胜称也更宜知之

　　问帝王之学与韦布不同然乎曰若然则必须还得帝王乃可为帝王之佐否则学既不同又安可以佐帝王理天下论道经邦宏宣治化乎夫自天子以至于庶人一是皆以修身为本故曰尹躬暨汤咸有一徳学非有二也后世韦布之士徒事章句无复格致诚正修身之功齐家治国平天下之具故其为仕也下焉者惟知希世以茍爵禄上焉者亦不过随才以立功名而龙徳正中之人格心辅世之业不复闻矣乃不曰吾无学也而曰帝王之学与我不同岂不谬哉曰只为后世帝王知学者亦止为韦布之事故有是言谓不当同于韦布尔曰止知为君言学不当同于韦布而遂使韦布之学以为原不同于帝王顾得一边顾不得一边而乃立为之说亦祸天下之学者也

　　吾心自有本然虚明平妥处乃不能反求任其昏塞却徒务口说依傍他人门户随场悲喜以为知道良可羞也

　　程氏云宁学圣人而未至不欲以一善而成名孟子云皆古圣人也吾未能有行焉乃所愿则学孔子也学者不可无此志

　　博学审问慎思明辨笃行圣人示人为学之目昭如日星学者但当循是以学则圣人之域可至乃舎此不务却只说谁家尊徳性谁家道问学谁家知行合一彼可此否纷纷无已只斗口语到底成个甚

　　学只为己心便虚气便平志便逊

　　学须是识其真心

　　天理不外于人心只人心平处便是天理之公

　　儒家有言只要成就一个是而已夫是岂易成哉务以为孝乃非所以孝务以为忠乃非所以忠察理不精不能得礼义之中正亦只做得个题目而已安能便是

　　儒者有言虽无其事实有此理此亦大谬夫理也者事之理也既无其事理于何有盖求其说而不得乃曲为之辞云尔也

　　性具于心而贯彻于人伦日用之间非有定局比对配合一性专属一伦也有子云孝弟也者其为仁之本与是仁在于父子兄弟也孟子云仁之实事亲是也义之实从兄是也是义又在于兄弟也知礼乐之实知斯节斯乐斯而已是知礼乐皆在于父子兄弟也又云仁之于父子也义之于君臣也礼之于宾主也知之于贤者也是义又在于君臣而礼知在于宾主贤者也葢随在而言非有定局者然孟子只言仁义礼知而后儒加以信为五性遂以分配五伦如父子之仁君臣之义朋友之信似矣而礼无所归乃属兄弟知无所归乃属夫妇夫节文之谓礼岂独兄弟有节文乎明通之谓知专属夫妇益更无谓名曰贯通实则牵合制为定局滞天理之圆机矣大抵后儒絶好比对配合如五事之配五行更谬

　　非仁无以敦其爱非义无以酌其宜非礼无以作其敬非知无以明其理非信无以成其实人伦日用之间无乎不有即父子之仁君臣之义朋友之信亦特举重而言非各主其一专于此而不通于彼也

　　仁为万善之长孝为百行之源故仁必属诸父子葢无所不包也

　　问朋友之伦何以配得君臣父子兄弟夫妇曰使无朋友讲习则何以能明君臣父子兄弟夫妇之理而尽之四者之伦既由朋友而得固配之矣

　　问天徳曰无意无必无固无我天徳也问王道曰无偏无党无反无侧无有作好无有作恶王道也理一而已得此之谓天徳道此之谓王道

　　圣人有为己之实学而祸福毁誉不与焉圣人有为国之实政而灾祥不与焉

　　问学曰去得一分己私便是一分圣学问治曰省得一件闲事便是一件治道

　　问帝王以五徳王天下然欤曰此术家荒唐之说君子所不道也曰程伊川云五行古人说迭王字说尽了只是个盛衰自然之理也又曰五徳之运却有这道理凡事皆有此五般一日言之便自有一日阴阳一纪言之便自有一纪阴阳如王者一代又是一个大阴阳也唐是土徳便少河患本朝火徳便多火灾盖亦有此理朱晦翁云五运之说亦有理问取相生否取相克否曰取相生然事有适然相符者如我宋以归徳军节度使即位即是商丘之地此火徳之符也事乃与汉髙赤帝子一般不然乎曰不图二先生亦惑于此也请为言其必不可信五行天地之所运也帝王受命而兴于此何与而乃谓各得其一果何所据以何知之白蛇之事既诡商丘之说乃出傅会而河患火灾傅会更甚且即如所言也则他代之兴又皆以何物证之此其一也彼术家者流各持其说邹衍主相克刘向主相生言人人殊自相矛盾是人为之说非天定之理也此又其一也且即以相生云伏羲以木徳矣传十五君合万七千余年皆木徳也而神农以火徳继之传七君合三百余年皆火徳也而黄帝以土徳继之乃黄帝子少昊则以金徳孙颛顼则以水徳孙帝喾则以木徳尧则以火徳舜则以土徳三代而后又皆合一代为一徳欲为一代则一代欲为一君则一君分合任意谁为为之此又其一也周以土矣秦则以水土不生水汉则以火水不生火相生之说亦自抵牾此又其一也五行之运厥气惟均非有所偏也乃伏羲以万年计五帝以百余年计夏歴年四百商六百周八百汉四百唐宋皆三百即享国之长者亦自参差至秦隋六朝五季则或数十年或数年而止然亦各称徳王何五徳之运长乃如彼短乃如此若是偏欤此又其一也又如三国鼎峙五季云扰同时并列亦皆一代之君也岂共一徳欤抑一徳而分用之欤抑各用一徳欤抑亦五徳之运至此断歇而不续欤此又其一也由是观之荒唐甚矣

　　问尧舜之世五日一风十日一雨然乎曰此文谈也只是风雨节寒暑时而已矣安得照数五日风十日雨乎若照数如此炁候亦不佳也

　　人之有目者以为无不见也然必上有日月星辰下有灯火形形色色照烛分明开目即见之矣而遂专谓吾目之能照然乎哉使昏夜处暗室中即离娄何为夫人之有才者目之明也而遇时可为机会有合得以成功则有日月星辰灯火为之光也不然即负旋乾转坤之具亦无施矣噫才之济时耶抑亦时之济才耶

　　问廷陵方氏云目之精水也其光火也以水为体故其气清以火为用故其气明然欤曰非也火能发光不能受光水能受光不能发光目也者体用乎水者也受光而已不能发光安得谓以火为用乎

　　问人觉不能先知而梦乃有先知者何曰先知神之为也人皆有神焉觉则目视耳听手持足行神役于形散诸物矣安能先知寐则形不用事而神收于灵府完而不散虚而不塞通而不隔故其于情也有时而先知譬则人在室中虽所见甚明然囿于室焉室外无覩也超而登乎髙则固有见室中之所不见者矣神之用妙矣哉

　　人知鸡之鸣午不知午之鸣鸡也

　　兵家先声而后实必是先实后声乃可以先声而后实盖以实为声人自畏之而可省于实若无实不可以为声也

　　末世人才常多智慧葢困于心衡于虑而后喻操心危虑患深而故达也其小人则变诈百出不可方物矣

　　问大臣进退之节奚若曰以道事君不可则止见几而作不俟终日此大臣难进易退之节也曰其去国也奚若曰恋官之心不可有恋君之心不可无夫太行孟门畏途久涉得释重负当如敝箒尔若乃君恩深厚倚任多年一朝别去遂恝然以忘情抑岂大臣之道欤故恋官者患失之鄙夫也恝然以去者小丈夫之悻悻者也然而恋官者常千百恋君者不十一岂无以恋官之心假之恋君者乎亦岂无以不恋君之心假之不恋官者乎二者难辨故世每以恝然而去者为髙有道之士殊不谓然恋官乎恋君乎此心自审自知不以语人固不可戚然于其中亦不可恝然于其外

　　人谓弩之劲也而强弩之末有不能穿鲁缟者焉人谓水之柔也而泰山之溜乃有穿石者焉

　　好胜者必遇具敌两戒之也一则曰好胜必遇敌不可好胜为也一则曰彼好胜者必遇其敌固有敌在尔不可与敌也

　　问事二君者与事二夫者同乎曰不同也彼更二夫者非夫夫也杀其夫而乃以事之也是谓丧节失身犹非事仇也若夫事二君者彼戕吾之君破吾之国固所不共戴天者也而甘以事之是谓忍心之极不止丧节失身矣故更二夫者贞人之所不齿事二君者有道之所必诛

　　瓠巴鼓瑟游鱼出听伯牙鼔琴六马仰秣有诸曰鱼与马非人也安能知人之音人非鱼与马也安能知鱼与马之能知人之音彼适而出适而仰也端为琴瑟乎则有不瑟而出不琴而仰者也又何居夫毛嫱之色鸟见而惊钟鼓之声马闻而骇类殊性别不得以相通也而文家者流动通物于人岂不谬哉曰獭祭鱼豺祭兽鹰祭鸟何能像人而祭欤曰王浚川云时也鸟兽鱼多食不能尽狼藉而陈之如祭耳彼物也安能知祭其祖先兹言良是岁甲戌野有虎一田夫惑于人不害虎虎不伤人之说往视之焚香稽首口致尊称以为敬礼如此必不我伤也虎见遽爪之裂其面以死夫虎止知人为香饵乃又知焚香稽首之何为彼谓瑟之感乎鱼琴之感乎马亦田夫之见也

　　乱臣贼子视天下之公议蔑如也亦言其利害而已矣司马昭使成济弑魏主昭闻佯大惊自投于地乃与其叔谋所以自饰者遂论济大逆不道夷三族朱全忠使栁灿弑昭宗全忠闻亦大惊自投于地即如东都哭临甚哀乃收灿斩之灿临刑大呼曰杀我以塞天下之谤如鬼神何噫二逆至是乃始知乎然晩矣

　　宋祖终不大用陶谷袖中禅位之诏露其谋也亦终不大用王彦升韩通阖门之杀着其迹也

　　问先生直道而行赤心为国乃痛遭挤陷亦有憾于心欤曰时也势结已成而乾坤崩裂吾皇幼冲人方利以为谋而拱确奉祖宗之法莫之敢易方先君大渐实哭奏榻前许先君以死诚见其势则然不敢有其身矣乃旋遘陷以归无所容死焉然此心不敢负死犹可见先君地下乌乎憾然则先生喜欤曰拱顾命之臣也凭几之语执手之托葢谆谆焉拱也止此心不负耳固未有以副也止可死见先君地下耳固无以为复也徒全首领而已如先君何乌乎喜

　　予掌国子时助教刘廷膏举其堂一士曰亓经纶者有孝行予曰知之越数日复言予曰汝以予忘之耶固未忘也予其问汝孔子曰孝哉闵子骞人不间于其父母昆弟之言夫孝行于家是党族之所称也而子之于亓也固四方之人也安知其孝曰本堂诸生之荐之也曰诸生之于亓也亦四方之人也安知其孝曰其行有述其邦大夫之礼之也有述诸生固见之耳曰诸生何由见之曰亓生持以示之者也曰予固知亓生之示之也吾其语汝夫孝之道大人莫敢当也而发于真心无能自尽者焉故亲在人称孝惟有愧歉而已亲殁人称孝惟有悲痛而已惶惶乎其不敢闻也此孝子之心也而亓也张之以示人得非假孝以取名乎务名己非而在父母尤人心不忍假者也而忍以假焉则其得罪于孝也深矣而顾可尚欤且人之闻人之孝也乃不辨诚伪而辄崇尚之者非真崇孝也亦务为崇孝之名者也彼务孝名此务崇孝名相率而为伪者也而何可以为训故吾取实孝也乃恶夫务孝名者不欲人之为也取实崇孝也乃尤恶夫务崇孝名者顾自为欤子休矣

　　国子先生坐于退食之堂诸生侍先生曰小子来吾其问汝吾之为教也严乎寛乎有对者曰先生寛诸生感徳而不能忘先生曰不然吾不寛也又有对者曰先生严诸生畏威而不敢犯先生曰不然吾不严也又有对者曰先生寛严得中先生曰不然吾不寛严得中也诸生惑请问之先生曰吾岂不自知欤而以问诸生者盖试之尔而诸生未之达也吾其语汝夫寛施诸率教者也严施诸不率教者也何有定用使务为寛则固有不率教者焉不亦纵乎使务为严则固有率教者焉不亦苛乎使务为寛严得中则固有当全用寛者焉不亦失严之半乎有当全用严者焉不亦失寛之半乎故诸生全率教则全用吾寛全不率教则全用吾严率教者多则多用寛不率教者多则多用严又自一人而言始而率教则用吾寛继而不率则用吾严终而又率教则仍用吾寛也始不率教则用吾严既而能改则用吾寛终而又不率教则仍用吾严也一分率教吾有一分之寛一分不率教吾有一分之严本质在人付之而已而我何与焉是之谓寛严适宜故吾未尝不寛而不可以寛言也未尝不严而不可以严言也未尝不寛严得中而不可以寛严得中言也夫是以事无遗情而教无遗术尔小子固皆当仕有官职也寛严之理所当知者故特训之小子志之尔

　　漳水平阔数里遇涨急则舟难即岸多败溺伤人予为编修时起复北上至漳忽雨楫师请渡予曰闻漳遇雨则涨涨则败舟伤人今雨安可渡楫师曰无伤也予问故对曰平漫之水焉能灌河灌河者山水也西为辽州之山山有大雨则山水倾注奔腾而下汹涌败舟然必行日且半乃能至此小人止日夜候望辽山若今日辽山雨犹渡何者即水且未至也若今日辽山雨明日虽晴不敢渡何者水当至矣乃辽山昨日无云今兹雨固漫平水耳焉能灌河予曰有是哉遂渡嗟乎天下之事其亦若此也夫世乃有不为国之臣或谋利或规避害或茍且为谋不臧而敢于造衅公然为之以为终吾任固且未发也迨久而发则承其后者当之矣故常使人憯无辜之患而又敢于为今日之恶何者无辜之患人之贻于我者也莫可支也不亦憯乎今日之恶我且贻于人者也莫我及矣不亦敢为乎而当国事者又率茍且支吾了目前之事而不复究其端之所繇启常使寃者寃幸者幸而国事日以壊是徒以今日之涨为可患而不计昨日辽山之雨也其于功罪之实逺矣其亦异乎楫师之见也已又曰为学亦然彼察理不精者眩于形迹未尝不以今日之晴为喜而不知昨日辽山之雨也以今日之雨为忧而不知昨日辽山之晴也故多非礼之礼非义之义

　　隆庆六年六月二十一日予出京在良乡县梦一伟丈夫衣冠甚古貌庄而和弟子六七人侍侧予问从者曰此何人曰孔夫子子肃然起敬拜见之因问曰仁道至大夫子每教人以仁而不言所谓敢以请夫子曰只一点真心便是予又问曰桃仁杏仁皆谓之仁谓其纯然桃杏之理无夹杂也谓其根干枝叶皆具无欠阙也谓其生生而不息也仁之在人亦若是欤夫子微笑曰然又良久乃觉谨识之

　　本语卷三

　　●钦定四库全书

　　本语卷四

　　（明）髙拱 撰

　　楚庄王无灾祷于山川曰此天亡我其说何如曰骄言也夫灾而惧惧而修政则国愈治乃俗所谓因病求医因医致壮者也但人患不知故必灾而始惧耳彼楚庄也既知其理矣则无日不惧无日不修政其机固在我也而何以灾为乎灾而后惧而后修政则既已灾矣孰与夫无灾而惧而修政之尤为得乎人以无病为安病而后谨固不如无病而谨为尤安也而乃以无病为不可岂理也哉故曰骄言也

　　问蔺相如完璧归赵杨龟山曰赵社稷安危之机不在璧之存亡夫以小事大古人固有以皮币犬马珠玉而不能免者况一璧乎虽与之可也相如计不出此不出数年卒有覆军陷城之祸徒以璧之为祟也其说何如曰此迂谈也秦乃虎狼不吞噬不已即与之璧固能免乎且其并吞六国亦皆璧之为祟乎相如于此亦以见国有死士尚有不可夺之气耳而岂为一璧哉太王避狄去之岐山之下葢迁国以图存也今必以太王律赵岂欲其与璧不免则弃其宗庙社稷而去乎秦并吞天下即去之何所邑何所避乎古云国君死社稷孟子亦云世守也非吾所能为也效死勿去赵当是时惟有死社稷勿去而已于必不可免之中而先与之璧以示弱则何为哉

　　问世传汉髙溺戚姬之宠遂欲夺嫡然乎曰此甚有说而后人不思也夫立嫡以长乃理之正茍非甚不得已必不可轻易以启祸端然太王舎太伯而立王季文王舎伯邑考而立武王固自有说则以王季有圣子而武王有盛徳也而况如惠帝之闇懦乎髙帝艰难百战以有天下岂不自爱其国家而以一姬之宠遂欲夺嫡失天下心葢有所甚不得已耳当是时帝及吕后年皆渐髙而新造之邦反侧未定诸强功臣皆在列使帝后一旦去世太子临朝固能安镇而驾驭之乎未也观后惠帝之动静则可知矣而赵王类已故意属之虽其幼然事体有定而吾抚之长任吾寿所至而随以付之亦无可奈何矣其能保有天下与否尚未可知也而不有愈于闇懦之已见者乎此帝之本情也乃卒以四皓从太子游遂以为羽翼已成难动矣葢曰吾以太子闇懦也而人心乃属之人心既属则不可拂故姑不易耳夫今之不易也恐失人心也而昔之欲易独不恐失人心乎葢今有所见故耳此则羽翼者之欺帝而计成之者也使帝之始欲夺嫡果惑于戚姬之宠而不顾失天下之心也则又何有于四皓彼戚姬之宠既能移帝爱子之心又何不能移帝敬四皓之心乎帝之杀韩信也即其属意赵王之心也以为信之才如彼其功名之心之盛如彼而太子闇懦如此若吾死而信在太子能安乎故必死信而后吾乃可以死此又其本情也帝为身后计无所出遂忍心于信使太子能英武如帝则信未必诛今以属意赵王为真惑于戚姬是亦谓信之诛为真反也而帝之本情安在哉曰若是则周昌何为强谏张良何为为之羽翼曰立嫡以长理之正又况开国之君尤当为后世法昌亦只说个正理良亦只了得吕后之托而已非能为汉深谋也彼惠帝之无子先死吕后之后死文帝之承统以衍汉祚之长皆天也非人谋所能及也昌谏良羽翼时能逆知其果如此耶惠帝死而假子立诸吕王汉祚几移矣昌与良能预为计乎昔者纣之母生三子长曰微子启次曰中衍次曰受徳受徳乃纣也甚少矣纣母之生微子中衍也尚为妾己而为妻而后生纣纣之父纣之母欲置微子启以为太子太史据法而争之曰有妻之子而不可置妾之子纣故为后乃遂灭商夫惠帝无子先死吕后后死而文帝承统以衍祚也则昌之强争为有名良之羽翼为有功若使吕后先死惠帝独在位不能自立以丧天下则昌之谏良之羽翼亦太史之争而已矣或曰太子易则强悍之吕后不肯但已赵王亦未能安家难且作而其祸方长故不如据正理以听天命良之意或出于此曰亦是乃亦不得已为之但谓其为万全之谋则未也

　　问沙中偶语何以知为谋反又何以必见而后言曰此子房因所见以启汉髙令其早赏以安人心耳若偶语果是谋反则子房安得听之岂预知其所语是谋反耶葢因诸将士素有不赏之叹因见偶语则以平日之心度之当是谋反欲汉髙早处以了此事耳

　　问汉髙杀丁公温公极赞美之然欤曰丁公诚可杀诚可为万世卖主者之戒乃汉髙之杀之也则亦任其杀之而已若遂以为美谈则非也何言乎曰丁公为羽将卖羽使失天下大不义当诛然使羽能诛之虽百斩无过也汉髙既乞命其人以有天下矣而乃又杀之乎曰以大义胡不可曰汉髙岂端为大义哉不过假大义为名实则利心行计耳楚人有两妻者人誂长者长者詈之誂其少者少者许之居无几何有两妻者死客谓誂者曰汝取长者乎少者乎取长者客曰长者詈汝少者和汝汝何为取长者曰彼居人之所则欲其许我也今为我妻则欲其为詈人也夫急则乞命于人惟恐其不卖羽以活我也既得天下又恐有卖己以活人而败我事者遂杀其人以为永戒而又借以大义之名盖一人之身而三取利焉亦狡矣昔有证父攘羊者以为直父以攘羊获罪则又请代父之罪以为孝孔子曰异哉一父也而两取名汉髙之事有类于此夫取长者得矣而誂人之妻可乎斩丁公得矣而乞命于丁使之卖主何为哉当是时不知有大义乎既已云云乃又云云狡矣若诚为大义彼丁公特一战卖主耳而始终卖羽使失天下者无如项伯项伯尤当斩也故曰髙帝非为大义乃利心行计者也或曰勾践之诛宰嚭不同乎曰不同也勾践家破国亡故曲身以结宰嚭其结之之心即杀之之心也若髙祖之始遇丁公则只求生而已矣

　　问伊川云周勃当初入北军亦甚拙何事令左祖则甚如右袒后还如何当时已料得左袒又何必更号令如未料得岂不生变只合驱之以义管他从与不从其说何如曰此不得其情夫勃之此举乃计耳而后人未识得请言之曰虽天下至恶之人大逆不道而其形未着有从而问之者曰若从逆否于是显然承伏世必无其人也则军中之必无右袒可知己虽天下至恶之人大逆不道而其形未着有从而问之者曰若从顺否于是不以承伏世必无其人也则军中之必皆左袒可知己况今日之域中谁家之天下光天化日六军皆集而太尉临之于上为顺为逆死生祸福立见于前其事几何如者而军中顾敢有明为右袒者耶夫左袒右袒举手即为之固至易事也以至易之事又令其自为而以决至大之隐情岂非天下至愚乎且即左袒未必即为刘也即不右袒未必即不为吕也亦姑以应之而已而遂以信之岂非尤天下至愚乎漫以为之则迂谬而无当谓以审其向背则观望而不忠皆人所甚讳也而太尉白眼为之公然而以为言岂其梦耶嗟乎兵以计胜大尉此举固自有意非作事果如此也何者禄产为乱诸军从之久矣禄产既诛彼方懐惧于是而率之以诛诸吕彼必曰诸吕未灭姑缓我耳诛诸吕后必且穷搜我也其心如此而吾乃与之举事则其中当有变当是时欲明言赦其反欤然反形未着吾乃明言其反而赦之则彼愈疑而为惧愈深欲不言欤则彼犹夫疑犹夫惧也故以号于众曰左袒者为刘右袒者为吕盖计其必左袒也而使皆得以形迹自见吾乃可因其迹而信之而其疑惧可释卒之果皆左袒于是遂明言曰皆为刘无为吕者也吾可与诛诸吕矣而诸军者亦皆释其疑惧忻然以为刘自庆即归而语其妻子亦必曰吾皆为刘者也岂为彼吕哉于是反侧皆安而诛诸吕果济事盖初左袒时非皆真为刘也既左袒之后则遂皆为刘者也初不右袒时非皆不为吕也既不右袒之后则遂皆无为吕者也而太尉独心知之泯于无迹作事在此取效在彼人不得而识也而后世徒据其迹议之云云失之逺矣且人臣之为国也将以济事也若曰吾只驱之以义管他从与不从则是吾只作个题目管他济与不济也而可乎

　　问汉武轮台之悔致堂胡氏谓人之壮也犹能自强及血气既衰则难于刻励而以武帝之悔为尤难然欤曰不然也武帝雄才之主平生多不羁之谋盖自负其才俯视千古以为吾之所为当无不遂者也而至是七十有五矣征四夷欤所征安在而国已空求神仙欤所求安在而身已老颓景既促往事成虚所为之不效可见者如此矣且奸人构祸太子死谗归来望思悲凉无那事穷心折追往叹来故自悔耳葢苦无聊赖之后而当其言也善之时也若使前路尚多志无灰沮则尚冀所期之有遂未必悔矣故知老而有悔者乃人情所至壮而知悔者惟志士为能老犹易壮为难也易曰君子进徳修业欲及时也夫悔过及时则补过有日老而空悔何嗟及哉虽然一旦尽改所为而明其过于天下亦自英雄之事视彼龌龊者流怙终以死者何如哉故武帝此举足可称贤但惜其晩耳

　　问新莽之时何独扬雄为剧秦美新文贻讥万世曰史称颂莽功徳者四百八十余万人岂四百八十余万人者皆亲至殿廷以口说颂之而去哉固皆形之文字也但不传耳雄有盛名故其文独传而后世遂以为独雄为之其实不止雄也曰然则不可罪欤曰正不须责古云放饭流歠而问无齿决使雄能见几以去不仕莽朝而却为此文则可以文罪之雄仕莽既失身矣又何须责其文字即无此文犹夫失身也譬之妇已失节而乃责其言语动止之不善即言动皆善犹夫失节也噫雄学圣人之道者也我不意其学圣人之道而乃与乱世之四百八十余万人伍也我不意其学圣人之道而乃与丧节之妇伍也噫

　　问三国人才可与权是一时风气生此等人才否曰非也乃时之使然也彼三国鼎峙互相吞噬存亡之机间不容髪机一错即为人所鱼肉故其君臣相亲相结不自疑阻几合即为弗徇形迹有不必告于君者有不以语于人者盖谋有所不可泄时有所不可失也期于济事而已故可与权且其人便习既久智愈出而愈不穷不惟自家机熟而人之肯为谋者日益众故止见其多才耳迨夫承平既久法之把持日以深忠谋者君不为主而旁人之苛求又甚烈故人皆务为形迹非得令不敢行非有故事不敢行非标表昭著人所共见者不敢行胡然而掣肘胡然而获罪用是谋臣逺避庸人则推委支吾茍利于目前习以成风所用之人不过如此虽有可权之才亦湮灭而已此所以无事而庸人盘据富贵而智士不得用一旦有事则束手无策而徒叹国家之无人也

　　问昭烈疾革谓孔明曰吾儿可辅则辅之如不可辅则君自取之先儒谓以昭烈犹不能无疑于孔明然否曰此昭烈肝膈之语非疑也若果疑之即为此言固能止其不取乎盖当是时魏吴皆在国家存亡之机间不容髪固非置遗腹朝委裘时也昭烈意以吾儿可辅则辅之幸矣无容言也如不可辅必思所以为处茍无所处则国家非吞于魏即吞于吴而嗣子必为其所鱼肉吾何以瞑目于地下乎吾之于君义则君臣恩则骨肉今此基业固吾二人之所经营也君自取之不为他得又吾所甘心者而嗣子得所依倚可不死于人手亦尚有利则吾乃可以死也若徒顾君臣之名义而卒不能保则何益哉昭烈之意固如此也如人有所爱物将死必贻诸其所厚者而使不为他得则其意乃安昭烈之心固若是而已问

　　昭烈君臣曰昭烈之与孔明云长翼徳朋友而昆弟者也昆弟而君臣者也其交固其义重始终不相疑始终不相负后代此等君臣不可再见

　　问昭烈大举伐吴何如曰古云兄弟之雠不反兵而鬬不反兵者谓见之即鬬死且甘心不暇反兵计胜负也昭烈痛云长之死故大举伐吴以用兵言则失策以其心葢不反兵之义也

　　问孔明在隆中何以便知天下三分曰见得世上有这三个人

　　问郦生下齐七十余城韩信以兵屠之罪不亦大乎曰此郦生之罪未可遽责信也何以故曰志在救世安民功无彼此此圣贤事也信一功名人耳安可以此责之当郦生之适齐也信方拥兵四十万压境而来所向无敌势如破竹齐亦惧甚矣郦生假信之威乘齐之惧故一说而下之使非信且至虽百郦生其谁听之哉则齐城之下固亦信之下之也乃卖信而独剿其功以报沛公使信垂首卷甲徒然以归信固能甘乎此所以蒯彻之计行而齐城屠郦生烹也嗟乎始欲卖信而卒自杀其身岂不愚哉然则当何如处曰善处己者必先处人若不能处人安能处己郦生之适齐也宜先诣信说之曰闻齐闻将军至其惧将军且不日下之矣虽然兵家先声而后实食其愿得假将军之威乘齐之惧以将军之命谕之令以城下果以城下则将军传檄而定以报沛公亦可大省兵力不者且进兵未晚于是乃之齐说之曰韩将军拥兵四十万压境而来所向无敌势如破竹齐城不日下矣虽然韩将军不嗜杀人所为多屠戮者为其拒也君诚能以城降韩将军必且抚慰之传檄而定则君既不失富贵而数百万之命亦皆可免其为利害不亦较着乎韩将军有是心恐君不得喻故令食其来君其自为计不者吾且去韩将军且至吾亦不复来矣如是则齐城必下于是乃还报信曰事济矣齐始闻将军至甚惧既闻将军令其以城降也又甚喜今且下矣将军可传檄而定报沛公矣下齐七十余城将军之功也不用兵甲而以威声下之功尤大也食其传命而已庸何功如此则可以得齐可以免数百万人之屠戮可以成信之功而郦生之功亦不为细不止脱于烹也此不惟事势如此亦天理人情本当如此耳曰信以不忍而戮数百万人固无罪欤曰胡为其无罪也郦生卖信激之而多杀郦生固可恶也今必痛责郦生之罪则信之恨气自平恨气平乃从而责之曰将军止以不忍之故遂诛杀数百余万人岂不亦残毒甚哉如此则信自当俛首听服不待辞之竟也若不明郦生之罪以输其怨而徒以责信之多杀则岂足以服其心哉此可为卖人而猎功者之明鉴也

　　问卢懐慎何人也曰贤人也曰时讥其伴食中书恶得贤曰此其所以为贤也何以故曰懐慎才固不逮徳则有焉人臣最防争妬自古国家大事多因人臣争妬而败若使懐慎伴李林甫食也则不可以伴姚崇何不可之有崇救时之相也懐慎居其次使其起一私念曰彼崇何人乃处吾上而独以功名显于是凡崇所为必百计壊之又媒糵其短而中伤之则崇且身不保又何展其救时之畧乎不然而又曰彼相吾亦相也彼以功名见吾奈何独无可见者于是用其私意横生旁出混乱天下耳目以掩人之善而扬已之能则崇动必有碍又何以展其救时之畧乎乃懐慎自以才不及崇故事皆推让而不专宁甘受无为之名而终不为挠乱使崇得以展其才以济国家之事非夫有体国之诚意有忘己之公心何能若此则崇之有功于国懐慎亦与有也故曰弗如也吾与女弗如也才虽未及徳固长也而时人特据其迹遂讥为伴食夫才不足者在君子则让人在小人则争妬试观自古贤相在位居其次者能不妬不争安心伴食如懐慎者几则懐慎之品格可知矣又曰观懐慎用人之疏可见其才位至宰相而家犹寒素可见其守荐宋璟辈可见其知人疾革宋璟卢从愿往侯之临别乃执二人手曰上求治切然享国久稍倦于勤将有憸人乘间而进矣公第志之将死之时而犹念国事若此可见其忠后果林甫用开元之政尽壊可见其先识凡此皆非徒伴食者所能为也

　　本语卷四

　　●钦定四库全书

　　本语卷五

　　（明）髙拱 撰

　　孔子宪章文武盖时王之法不可不守也今言治者正不可妄意纷更只将祖宗之法求其夲意所在而实心奉行之纵有时异势殊当调停者亦只就中调停处得其当便是不可轻出法度之外启乱端也此不惟分所宜然祖宗聪明睿知既迈伦夷而又艰难百战以有天下苦辛备尝经练久熟具所贻谋为法既审为虑更深固非后世踈浅之见所能及也夫岂可以一事之未便而遂乖天下之全图以一时之未便而遽梗万年之长计哉

　　国家用人匪徒资治亦即以安天下之人也故大臣小臣分列上下散布内外又有士有胥史下至里社亦各有长多其等广其途尽网罗天下之才而用之使天下之人茍有一长一艺异于齐民者随其才之大小皆入吾之网罗彼其旣入网罗则皆有事于所职不惟顾惜所有而又有所望于进取孜孜焉垂死而犹有歉于所期之未遂故无暇于为乱且等既多矣途既广矣于是而不在网罗则至愚下之人而已矣至愚下之人安能为乱即为乱亦易扑灭而天下常可得安此英雄御世之微机也末季之世不知此意不以爵禄收拾人才乃徒用奸巧之人甘其谀佞徒用庸陋之人乐其委顺彼其盘据要津不止壊国事塞贤路每每恶直丑正摧折天下之才以快其忮毒使人抑阏寃愤无所控诉激而不堪之甚则黄巢之事所由起也且如元末兵乱朝廷更无可用之人则宜其世之无人矣我圣祖时佐命元勲固即元之人也使元能收拾縻以爵禄则才不在下安得败亡至此是可不为永鉴也哉

　　天变诚可畏然天心仁爱人君亦是曲说求其理而不得则亦不之信矣今只云天灾流行祸乱将作必须谨修政事爱恤人民以保固国家则灾可无害不然将不可救药而祸乱成矣此自实言自可使人君知惧

　　朝廷之上不可无忠诚刚正逺识之重臣彼其气有夙养可以当大事而不慑谋有预定可以平大难而不惊猝遇缓急国有所赖以为安人有所仗以无恐若徒以奸巧窭细之人充揆宰钧枢之任无事则结援蔽主倚势作威自以为可震四海一旦有事颠顿仓惶神夺气丧计无所出卖国从逆之事皆为之矣鄙夫可与事君也与哉

　　乱不起于乱必有其几圣人当休否之时已谨苞桑之戒几未动而先图所谓制治于未乱保邦于未危者也次之则乱几有动能早识而亟图祸即可弭力亦甚省又次则乱形已出而后救之然亦必得拨乱反治之才竭力劻勷仅而可免若至已乱则善者亦无如之何矣故治乱之几不可不深察也然惟有道之人能察之彼庸人者流燕雀处堂栋宇将焚犹栩然以为乐而方笑圣人之过计可与言哉

　　纪纲之壊莫大于国是之不明尤莫大于上下蒙蔽而人主终于不知夫国是不明则奸臣舞智以愚人邪臣党比而丑正乱之道也然有时而明国法有行焉则犹可以为戒若上下蒙蔽而人主终于不知则舞智者恬焉得计党比者敢于效尤袭为故常无复有发觉之者于是以威福为己物任其播弄必至于乱而后已考亭先生曽云吕微仲范尧夫为相用调停之说兼用小人更无分别所以成后日之祸如王安石罪既明白后即加罪于蔡确之徒论来安石是罪之魁首却于其死加太傅及赠礼皆备想当时也要委曲周旋他如今看来这般却煞不好要好便合当头白其罪使人得知是非邪正所谓明其为贼敌乃可服须是明显其不是之状若更加旌赏却惹得后来许多羣小不服看来天下事须是先论其大处如分别是非邪正君子小人端的是如何了方好于中间酌量轻重浅深施用此言良是今观当时今日绍述明日调停只在朝廷上混乱不了皂白无辨国事尽隳迄至靖康而后已有国者岂可使时事一至于斯

　　帝王创业垂统必有典则贻诸子孙以为一代精神命脉我祖宗燕谋宏密注意渊逺非前代可及圣子神孙守如一日治如一日猗欤盛矣迨我穆皇未获有所面授我皇上甫十龄穆皇上宾其于祖宗大法盖未得于耳闻也精神命脉既所未悉将何以鉴成宪绳祖武乎今日讲经书后又讲贞观政要等书臣愚谓宜先知祖宗家法以为主本而后可证以异代之事不然徒说他人何切于用乃欲于祖宗列圣实録所载圣敬事天之实圣学传心之法如何慎起居如何戒嗜欲如何务勤俭如何察谗佞如何总揽大权如何开通言路如何进君子退小人如何赏功罚罪如何肃宫闱如何御近习如何董治百官如何安抚百姓如何镇抚四夷撮其紧切编辑成书进呈御览在讲筵则日进数条在法宫则日披数段庶乎祖宗立国之规模保邦之要略防微杜渐之深意弛张操纵之微机可以得其大较且今日之域中祖宗之天下即以祖宗之事行之今日合下便是不须更费商证而自无所不当我皇上聪明天纵睿智日开必因而益遡祖宗精神命脉所在以觐耿光以扬大烈以衍万年无疆之祚者将在于是则特为之引其端焉尔是臣愚犬焉之心也方遂请之而遂以废去特述其意于此倘有取而行之者则犬马之心亦自可遂不必出自我也

　　宰相天下之枢必得心术正徳行纯识见髙力量大学问充经练熟者方可为之若不试以事徒取文艺不拣其才徒俟俸资则岂能遂为百辟之师平章军国重事而无舛乎

　　格心有根本有功夫有机括有次第不在谏诤上也还不在言语上也还不在形迹上

　　相业无迹其格心处君尚不知人又孰得而知之后人不在心上做只务形迹不在君徳上做只论事功故相业鲜

　　致君以格心为本格心以诚意为本今日辅徳之事全未且莫说朝夕纳诲格君心之非即平日何曽讲论个道理商量个政事纵紧急不得已事亦只札子往来而已书既不能尽意而又先经内官之手拆视而后进上机密之言如何说得君臣道隔未有甚于此也然事须面议乃得其情而面议不得开端不止内官不乐人主与大臣说话恐破其壅蔽而辅臣亦不敢苦请面对若忽然问一件道理未必能知问一件事体未必能处原无本领当面说个甚所以亦不乐于面对也

　　辅徳辅政平章四海只是至诚则得不然皆无有矣圣祖罢丞相分其权于六卿而上自裁决成祖始制内阁以翰林官七人处之备问代言商搉政务极其宠密然未有平章之任也嗣后遂理机务庶政比其久也则遂隆以师保之官称辅臣焉虽无宰相之名有其实矣然皆出诸翰林翰林之官皆出诸首甲与夫庶吉士之选留者其选也以诗文其教也以诗文而他无事焉夫用之为侍从而以诗文犹之可也今既用于平章而犹以诗文则岂非所用非所养所养非所用乎旧制固不敢议而就中有以为之处焉亦无不可者诚宜于其选也必择夫心术之正徳行之良资性之聪明文理之通顺者充之而即教之以翰林职分之所在如一在辅徳则教之以正心修身以为感动之本明体达用以为开导之资如何潜格于其先如何维持于其后不可流于迂腐不可狃于曲学虽未可以言尽然日日提撕日日闻省则必有知所以自求者矣其一在辅政则教之以国家典章制度必考其详古今治乱安危必求其故如何为安常处顺如何为通变达权如何以正官邪如何以定国是虽难事事预拟亦必当有槩于中也于是乎教之以明解经书发挥义理以备进讲教之以训廸播告之辞简重庄严之体以备代言教之以错综事理审究异同以备纂修而应制之诗文程士之文艺在其后焉面命而耳提之日省而月试之养之既久则拔其尤者留之翰林既留之后仍以旧业日加淬励阁臣时时督课与之讲论试其所有之浅深观其行履之实否比其久也则又拔其尤者而登用之如此庶乎相可得人相业必有可观者翰林庶吉士固未尝不可也今也止教诗文更无一言及于君徳治道而又每每送行贺寿以为文栽花种栁以为诗羣天下英才为此无谓之事而乃以为养相材逺矣

　　阁臣用翰林而他衙门官不与既未经歴外事事体固有不能周知者而他衙门官无辅臣之望亦不复为辅臣之学此所以得人为难也今宜于他衙门官选其徳行之纯正心术之光明政事之练达文学之优长者在阁与翰林参用之如吏部必用翰林一人者然恒有其人继继不絶庶乎外事可得商搉处得其当而无舛而他衙门官有志者亦肯习为平章之业就中又可以得人也然此亦有先朝故事如李文达薛文清者皆自他衙门入便以为例有何不可虽然必是当国者访用惟公鉴别惟明乃可为此事不然亦止济其私而刘宇曹元入之矣

　　或曰古云立贤无方故太公用于磻溪傅说举于版筑盖通天下而用之也而子独拘之于翰林之间廷臣一二之内不亦狭乎曰此别有论今只就国制中为之处耳程子云居今之时不安今之法非义也若论为治须于今之法度内处得其当方为合义若须更改而后为则何义之有

　　人徒曰用贤才而不知贤才必须培养于先俟其成而用之乃可以济天下之务若不待其成而用未有不偾事者此非才之不美也茍为不熟不如荑稗虽种之美者而亦不可食也

　　国家用人必循资次固不可违然处之有道亦无不可葢用人不在用之之日必须预为之计官之职事不同人之才器不一今于紧要之官各预择其才之宜于此者每三二人置诸相近之地待次为备一旦有缺即有其人庶乎不乏不然则天下虽有其才而资不相及逺不可致安得辏用乎此惟有为国之心者可与言之

　　今有百锁焉亦有百匙焉各寻其匙而投之无不利者若以为锁固在此匙固在此也而槩以投之则锁与匙俱壊夫官各有所事而人各有所长以所长治所事则人既得展其能事亦可底于绩茍用违所长未有不败者矣今天下非无才也而事功不兴者锁匙之用背也然匙固在锁固在也

　　才徳兼者上也有根本而才气微者次也有才气而根本微者又其次也然皆不可弃以才气胜者用诸理繁治剧以根本胜者用诸敦雅镇浮若夫钧衡宰制之任必得才徳兼备之人而阙其一者断不可以为也

　　今人只用形迹更不察实故有务为夙夜奔走之状以为勤者然有益于事则鲜务为慷慨忧时之说以为忠者然有济于事则鲜夫无益于事勤于何有无济于事忠于何在若在上者惟要诸有益于事者为勤有济于事者为忠而形迹不得以为溷则务实者既可以奏功无实者亦不敢增扰

　　国家仿虞廷之制文官三年考满三考始论黜陟然朝觐考察既有所汰而在任又有死亡丁忧事故去者则安得便有九年满者补之故后又有推升之例推升之例行于是九年考满者鲜矣然前朝官尚久任三考尚有其人又后久任之法不行固有未及三年而升者焉又有升未三年又升再升者焉盖四五任未一考而况三考乎其九年考满者间见翰林史官卫经歴等而余不复闻然亦止有升而无黜是考绩黜幽之典废此考察所以不能无弊也然法不能无弊而行之既久其弊更不可胜言乃遂袭为故套无复置议者此士风日败而治理所以不兴也自今言之以六年之官而考于三二人以六年之事而核于三二日则岂能得其善恶之真所以毁誉肆出飞语中伤而行事者遂以为据大奸任其弥缝小过取以塞责十分曽无一二之实此一弊也六年之间其考满者率加以美辞又数升迁有至二三品者而考察之时乃又以原官指摘而黜谪之夫使其不肖固当处也乃何故加以美辞又数升迁既加美辞数升迁乃何又以原官黜谪之先后不一自相矛盾非所以示劝惩于天下此又一弊也每考察时所去之人前后不相上下其数未足则必取盈其数已足即不复问天下岂有六年之间不肖者皆有定数其为茍且了事可知此又一弊也考察各衙门皆须有人如此衙门已有人矣遂不复动曰难为他衙门也如彼衙门无人亦必以人实之曰奈何空此衙门也夫考察本为去不肖也使不肖者多不妨尽去无不肖者不妨不去而所为乃如此徒使不肖者徼数多之幸而贤者受辏数之苦此又一弊也惟其如此遂使考察之时不肖者造作言语鼓弄风波倾陷善人以图衙门有人而可以免已其善者则畏缩而无以自藏盖非惟不能去不肖而尤以长人不肖之计伤贤者之心此又一弊也被黜者既不许辩科道纠劾不公之例又复不行遂使权奸于此行忮害之毒以为此乃死局禁锢终身者矣乃以平日所憾所忌所异己者推入其中使抱没齿之恨而不得再见天日以此人视考察如必不可脱之囹圄如万丈必不可出之陷穽惟恐推其身于此盖曰平日之蹭蹬贬黜犹可言也一推身于此则不可言也而承奉权奸无所不至惟恐少忤其意而施毒于此焉是以朝廷瘅恶之条徒为权奸作威固党之具不惟临事行其倾陷之计而平日犹持此以为吓制之机使朝臣垂首丧气无复志节皆由于此此又弊之大者也嗟乎其弊一至于此乃国家亦何利而为之今宜以黜汰之事令考功司河南道行于三六九年考满之时于理为得或曰祖宗九年议黜三六年不为早乎曰九年者既百无一人焉而三六年又不议黜将遂无黜陟之典乎且考察有不一载而去之者矣三六年议黜不犹愈于不一载而去之者乎且彼一人也考功一司官考之又总之于堂上河南一道官考之又总之于堂上耳目既多实自难掩又非一日而了乃得以从容体访审核是以众人而考一人以数时而完一事复者复升者升黜者黜谪者谪事自精确必不至于亏人而是非大相逺也盖考察略而考满详考察粗而考满精考察暧昧而考满明白考察匆遽而考满从容较而言之自知矣然又有未及三六九年考满而改节恣肆者则考察亦不可无但不必定在六年只偶一为之去其太甚者数人示戒而已其有被害亏枉者许人指言研审得情仍为昭雪庶小人不得施其溷飞语不得遂其谗奸人不得终其毒日日考焉恶者不得徼六年之幸人人自考焉善者不至恐辏数之及何不可者独奈何必舎精而事粗舎详而事略舎明白而事暧昧舎从容审核而徒事于匆遽卤莽者也

　　大明会典凡官员任满考核及朝观考察各有定制若因事考察间一举行无常例然在国初未有也正统元年始奏准两京五品以下官员从本衙门堂上官考察如有不才及老疾者本部验实具奏定夺景泰三年奏准六部等衙门堂上官考察各属主事等官才力不胜者降典史老疾官冠帯致仕天顺八年奏准本部都察院会同内阁考察在京五品以下文职并在外布按二司官有不公者许令科道官指实劾奏南京各衙门照例考察有不公者令南京科道官劾奏成化四年令两京文职堂上官曾经科道纠劾及年老不堪任事才徳不称职者各自陈致仕取自上裁五品以下官本部会同都察院及各堂上掌印官公同考察年老无为贪浮酷暴者革职弘治元年令两京五品以下官照例考察其被黜之人有造言生事摭拾妄奏者发遣为民十年令两京官照例考察然皆十年一行亦未有一定之题目一定之处分也至弘治十七年始令六年一次考察遂至今为然然事例有八目四科曰贪曰酷为民曰不谨曰罢软冠帯闲住曰老曰疾致仕曰才力不及曰浮躁浅露降调外任法可谓密矣乃行事者不体朝廷之意而皆袭为含糊暧昧不明之说曰贪而已更不列其贪之状曰酷而已更不列其酷之状曰不谨而已更不列其不谨之状余皆然徒加之名不指其实不止罔者无以压服其心即当其罪者亦无以压服其心何者未有以明之也然此有二弊焉访之不的知之不真若明指其实则不符者多矣此其一也内阁部院之臣于内有所私意中伤若明指其实则必将以无作有以轻作重私害昭然在人矣此又其一也夫是以止加空名而不指实事使天下徒有骇疑而不得其故言官纵欲指摘而不得其端遂茍且了事之图泯权奸倾陷之迹便己以残人假公以威众莫甚于此也而朝廷法度可如是举行天下人才可如是摧折乎今诚宜于考察时令部院官务核名实某也贪必列其贪之事某也酷必列其酷之事某也不谨必列其不谨之事余皆然明言直指与天下共罪之而又申饬先朝有不公者科道指实劾奏之例则庶乎私意中伤者不敢公然肆其所为而其平日体访亦必务详慎的确不敢卤莽塞责以自取罪戾斯不惟于惩汰不肖之中存爱惜人才之意而公道昭彰人知劝惩治理其可兴矣

　　国初外官除朝观考察外又令御史按察司廵抚及吏部差官会同考察在洪武永乐洪熙年者各一宣徳景泰年者各二法各不一乃后亦不复行弘治六年考察奏上诏考察官员未及三载议黜者非有实迹许复任或以澄清或以爱惜意可想见今只以朝觐考察付部院行之无复朝廷裁处者矣

　　朝觐考察天下官员皆是藩臬及府官面说各属贤否而去留之予辛未典其事见说事者多不审确每不合者必呼其人至前数其罪状而黜之率皆承伏无辞盖予体访既久参伍又多故颇有以得其实而明言之而上司者多不知也以此知上官于所属贤否亦甚浪然因又以知前此司考察者率含糊了事只凭两司说罔所驳正噫此天下大事也必须明言其罪乃可以服其心乃可以风示天下使知庙堂自有明鉴有司者既不敢肆其恶而上司者亦不敢肆其欺庶少得朝廷考察本意顾可草草然哉

　　考察投匦其私更不可言夫投匿名文书律有重禁乃以科道官而可为此乎夫既不出名则一人而数十投可也而可遂以为公论哉此宜痛革只当各具访单呈于部院会于都科则害人者不得行其计矣或曰如招怨何曰为朝廷官干朝廷事得恤怨乎己务避怨可使天下无公道乎

　　考察者不许辩是矣而行私害人者亦当处被害者亦当为之昭雪被劾者不许辩是矣而行私诬人者亦当处被诬者亦当为之昭雪如此方是大公之道皇极之言曰无偏无党无反无侧无有作好无有作恶王道也

　　吏部每两月一次推升天下府同知以下官员其事重大故事文选一主事管掲单单者一官一单书其年贯出身歴履资俸保荐有无考语美恶无所不备者也掲者查其资俸考语之当升者掲出以授郎中郎中呈之冢宰而定其升迁者也然独一主事管之使主事而不公也可遂任之乎予甚不然之且员外同司侍郎同部奏本皆列名而事则不许其知何居然此岂故为是密哉其中固甚有弊贪者通货贿私者酬亲故奉承者供权贵故惟冢宰与郎中自为若公于人固有所不便也予更甚不然之乃遂改其事每当推升时令该司以天下官单俱送后堂二侍郎与阖司官吏公同查对掲其当升者付郎中以呈予而定升迁盖光天化日之下十目十手所共指视非惟人不得私即予欲有所私亦不能也初司官以不便故甚难之予欲叅究乃不敢言而二侍郎亦力辞恐致司官之怨予让之曰非其职而强为者谓之揽权揽权固不可如其职属当为而不为者谓之推委推委独可乎且公大臣受禄厚岂以无所事事为称职耶二侍郎不得已从之予以为天下至公圣人复起必不易此矣乃予归而尚书□□者首变其事仍旧夫自私而变之为公也有何不可乃自公而变之仍为私也意欲何为乎而又嗾言官劾侍郎魏学曾揽权看单夫以吏部侍郎公同看吏部推升之单为揽权则必欲其尸位为可哉此事实予所为魏又予强而后可者而乃以受诋是予之累之也君子不以己累人故特为白其事且当是时魏以正言忤当路意犯其深忌甚恨□□附当路故嗾言官劾之曰看单者借之为辞耳借之为辞而乃以天下至公之事为罪亦可笑也

　　李吉甫为相谓中书舎人裴垍曰吉甫流落江淮踰十五年一旦蒙恩至此思所以报徳惟在进贤而朝廷后进罕所接识君有精鉴愿悉为我言之垍取笔疏三十余人数月之间选用略尽当时翕然称吉甫为得人夫垍非铨衡之官评隲人才者乃一问之间即疏得三十余人又皆副用果何以能此哉固云精鉴亦素留意人才故也今虽铨衡之官日评隲人才乃一问之间能疏得三十余人否即疏之能皆可用否

　　官不久任必无善政然超迁之法不行小转之法不革欲久任不可得也

　　守令亲民之官最为紧要使天下守令得人太平即此而在国初犹重此官进士往往为丞簿正官之重可知也乃今州县正官皆以初仕者为之彼其民事既非素谙而守身之节爱民之仁处事之略漫无考证乃即授以民社待其败事然后去之而民已受其毒矣后之来者亦复如斯是不以官治民而以民试官也是所谓美锦而使学者制之也且俗重甲科其非出诸甲科者礼待既轻前路又狭既多隳沮而所谓甲科者又多轻薄视民如草菅任情残虐其间有称善宦者亦民事未谙不过饰虚文以媚上为急政以徇名勉习时套以规进取而实政之及民鲜矣然又有少不更事取败者及既知之则已为世所弃悔不可追矣此不止民不得被恺悌之泽而养之不俟其成用之不尽其才卤莽而使之卤莽而去之人才亦可惜也

　　本语卷五

　　●钦定四库全书

　　本语卷六

　　（明）髙拱 撰

　　予摄刑部时审録重囚盖详阅文卷者月余乃集刑官于朝房件件面究者又十余日又奏请朝审分为二日以尽其详审时各令尽言面察其情颇为尽心是时重囚凡四百七十起乃审出寃狱一百三十九人其余尚有情寃而证佐未甚的者不敢释也因知司刑者亦甚草草至今每一念及犹甚哀矜焉

　　祖宗之法宫闱不预朝政戚畹不干国典臣下不得交结朋党紊乱朝政不得交结近侍官员扶同奏启不得上言大臣徳政意深矣哉

　　或问赦曰赦甚害事有国者亦明刑而已矣何赦为何言之曰刑不清而恃赦则平日之戕良也多刑清而徒以赦则今日之纵恶也大每见赦后亡命无頼在配所者皆还旧恶不悛一时里闾甚受其害是放虎狼蛇蝎为仁而不计其所伤之众也曰国有大庆独加寛恤不可乎曰大庆当与君子共之而何纵小人为也曰易曰赦过宥罪书曰眚灾肆赦不然乎曰过者无心之误眚即过也灾谓出于不幸者也故赦之乃书又曰宥过无大刑故无小夫茍过虽大必宥茍故虽小必刑固非不问过与故而咸赦除也且赦过者无日不然亦非数载而偶一行也是故赦过者虽无日不然而犹恐其少赦故者虽数载一行而犹病其多

　　阁臣拟旨每云着法司从重拟罪此言大谬夫二罪俱发则从重论谓其有轻有重故独从其重者也今一罪只有一律虽凌迟处死者亦只本律非一罪二律有轻者有重者而可以如此如彼也则何以从重乎曰从重是不用律矣

　　问何谓失机曰机者胜败存亡之机失机者失其机括而至于败亡也律不可明言败亡故曰失机犹之指斥乘舆谋危社稷乘舆谓天子也不敢言天子故言乘舆也社稷谓国家也不敢言国家故言社稷也由此言之则机可知矣今战失三五军士即谓失机夫战固有委而弃之者矣机固在三五军士耶

　　圣人制刑所以诘奸禁乱安天下之民也固不可流于苛刻亦不可流于放纵乃今司刑者卤莽草略既不尽心却又每以出人罪为长者虽盗贼皆曲意放之以为阴隲若然是谓明刑者为不仁也纵恶长奸残害良善败壊国事莫大于此

　　人臣修怨者负国若于所怨者避嫌而不去或曲意用之亦负国何者人臣当以至公为心如其贤不去可也用之可也如其不贤而徒务逺己之嫌沽己之誉而以不肖之人贻害国家岂非不忠之甚乎然人每只以能用雠者为贤可见道术之不明也或曰世固有假为国之公而实以行其报怨之私者焉彼不愈于此乎曰是又奚足言哉大抵人臣不可有私有一分私心便于臣道有一分亏欠不论用雠去雠只有作意处便是私便负国也

　　人臣茍有为国之心便自有推贤让能之意如人于有才者则不能容嫌其胜己也超进者则不能容嫌其先己也刚直者则不能容嫌其性气难相处也遂皆任情排去而国事无人干济略不之顾虽至丧人之国家所甘心焉皆是一个己私无为国之心故也若有为国之心必且让他替朝廷干事那胜己先己有甚大事那自家难相处有甚大事故为国之人茍便于国即不便于己亦所必为不为国之人即十分便于国但有一毫不便于己者亦所不肯

　　创业之君立法垂统如造屋然赖我祖宗造得屋子坚牢至今天下荫庇其下先辈还有人看守后来非惟不肯看守却被人日日拆损至今拆损益甚不复可再拆损矣然原来间架尚在茍有肯修葺者依旧牢固却只还去拆损谁曽换得一块砖添得一片瓦祖宗万年良法殊可惜也

　　史云李林甫欲闭塞人主视听自专大权明诏谏官谓曰今明主在上羣臣将顺之不暇乌用多言诸君不见立仗马乎食三品料一鸣辄斥去悔之何及补阙杜琎尝上书言事明日黜为下邽令自是諌诤路絶矣史又云林甫城府深密人莫窥其际好以甘言啖人而阴中伤之不露辞色凡为上所厚者始则亲结之及势位稍逼辄以计去之虽老奸巨猾无能逃其术者嘻其亦奸之魁欤

　　用人者不取其大每以一眚弃之故慷慨任事之臣鲜而国事不支不论其大而徒以无过用之故委托持禄之臣多而国事日废昔子思荐茍变于卫侯卫侯曰吾知其可将然曽食人二鸡子故弗用也子思曰圣人官人犹匠之用木取其所长弃其所短故杞梓连抱而有数尺之朽良工不弃今以二卵而弃干城之将不可使闻于邻国也梁主用段凝监大军河上敬翔李振屡请易之梁主曰凝未有过振曰待其有过社稷已危矣用人者宜思此

　　用人不论其才只取无过然非无过也未用耳用之而其过出矣犹不如前者多也

　　其人虽不可用然未有代者不可辄去恐后更不如愈不好矣然必须豫求其人得其人则即去之可也

　　教之废未有甚于此时者也国制宗伯司教然乃祗具仪文化民成俗之道全未之讲成均造士令教以孝弟忠信礼义廉耻监规在焉督学勅云学者读书贵乎知而能行今皆不复省览至于卧碑则士之经目者鲜矣科目以文艺取士士只文艺是竞父兄师友之所督勉惟此而已而性命之理礼乐之实存心制行之方事君泽民之术漫然其不知也遂使天下之人惟务得官以为耀积槖以自肥始乎利终乎利寡廉鲜耻患得患失甘为鄙夫而不自知则以素无教故也于是国家欲求一知道理之人尚亦难得况有道徳者乎然则治道何人兴举纲常何人肩任识者所为深慨也

　　偶过一学究见其壁上有宋真宗劝学文云书中自有黄金屋书中自有千锺粟书中车马多如簇书中有女颜如玉予取笔书其后云诚如此训则其所养成者固皆淫泆骄侈残民蠧国之人使在位皆若人丧无日矣而乃以为帝王之劝学悲夫

　　欲兴治道必振纪纲欲振纪纲必明赏罚欲明赏罚必辨是非欲辨是非必决壅蔽欲决壅蔽必惩欺罔欲惩欺罔必通言路言官之言虽未必可尽听然山有猛兽藜藿不采必使敢言然后宄窃之辈不敢为奸纵有不可听者必须容之勿遽震之威震之威则人皆结舌以言为戒倘有王莽曹操之窃国李林甫秦桧之弄权无人发觉人主何由得知之哉

　　赵髙欲夺秦权恐羣臣不听乃先设验持鹿献于二世曰马也二世笑曰丞相误耶谓鹿为马问左右或黙或言马髙因阴中诸言鹿者以法后羣臣皆畏髙莫敢言其过盖自古奸臣欲窃国柄者必塞言路而后可便其所为人君若能知开言路之利于国知塞言路之利于奸则自无难于听言矣

　　臣患君之不听言而臣之言未必可听君患臣无可听之言而可听之言君未必能听夫言善而行国事乃成言不善而行国事乃倾臣可以必听为得乎不善言是用其国乃殃善言是用其国乃昌君可以不听为得乎

　　唐宪宗问李绛曰谏官多谤讪朝政皆无事实朕欲谪其尤者一二人以儆其余如何绛对曰此殆非陛下之意必有邪臣欲塞蔽陛下之聪明也人臣死生系人主喜怒敢发口諌者有几就有諌者昼夜思维朝删暮减比得上达什无二三故人主孜孜求諌犹恐不至况罪之乎如此杜天下之口非社稷之福也宪宗善其言而止斯意也不可不令人主知之

　　今人不为圣贤之学则以为安常为圣贤之学者则以为好名也夫圣人之书人皆读之矣止许读其书乃不许讲明而身体之欤今人不讲大臣之业则以为守分讲大臣之业则以为好进者也夫孔子匹夫而谈帝王之事岂亦好进欤此风既久遂使圣贤之学不明于时大臣之业不见于世为学为政茍然而已尚何望孔孟而伊周耶或曰讲学者却又立门户结党与罔利文奸壊国家事谈大臣事业者却又剿说以躐进故人恶之尔曰诚然夫沙中有金欲得金也而尽收其沙可乎欲去沙也而并弃其金可乎惟当国事者求之以诚鉴别能精收其真去其赝斯得人为用而又不为所溷矣若遂以鱼目为明珠则又为祸大也

　　人只看得个功名重则遂甘心为盗贼为禽兽皆所不顾哀哉

　　今之士风可为极敝从宦者全不知有君臣之义徒以善弥缝善推委移法以徇人者为贤而视君上如弁髦茍可欺蔽无弗为也亦全不知进退之节徒以善援附善躐取善卖法以持禄者为能而弃名节如土梗由他笑骂所甘心也有人言及君臣之义进退之节者则骇异而非笑之噫主本既亡廉耻又丧则宜其为公室之豺狼私门之鹰犬也已

　　今人做官只于躐取髙崇权势烜赫者则羡之更不问其得之正与不正其正色直言谪贬蹭蹬者则轻之更不问其守之正与不正理既不明气亦不振一片软熟成风低头闭目奔趋巧媚以为善官这等模様为祸不小脱有权奸谁其摘发脱有跋扈谁其批抗噫亦可畏也已

　　裴晋公得遇宪宗建立功勲身系安危者二十余年何其伟也后文宗时复出迄无所为人乃叹其不遇向非有先立之功在人耳目以为证据而徒出于敬文之时则度亦常人而已矣

　　人臣要以尊主庇民为心茍有是心惟其所为必皆有益于国不然则所为者莫非粉饰之具即奔走不息以为贤劳求诸其实皆无有也

　　世之言治者必曰三代然夏有天下四百三十二年商六百四十五年周八百六十七年合为一千九百四十四年其间称盛君可为法者禹汤文武而已守成之君则启甲太戊武丁成康而已共止二百余年余皆不足观矣夏启之后簒弑累世周至小雅陵迟已甚然则欲法三代者固自有在也

　　三代而后如汉文帝者可为守成令主唐宋皆无之我孝皇则可与伯仲

　　伊川先生云汉髙安能及我宋祖此言却过自今言之宋祖何敢望汉髙者而乃颠倒如是固是本朝开国之君然只称其美讳其过而已岂得抑扬不伦之至是乎孔子周人何尝独称武王胜似禹汤之君

　　史称李林甫媚事左右迎合上意以固其宠杜絶言路掩蔽聦明以成其奸妬贤嫉能排抑胜己以保其位屡起大狱诛逐贵臣以张其势自皇太子以下畏之侧足在相位十九年养成天下之乱而上不之悟也此不止林甫为然自古奸人乱国者大较若此

　　良药苦口利于病忠言逆耳利于行人君于犯颜极谏之臣不可遽以怒心待之须少宁耐回转以观其意之所在一回转间景象就别始觉可怒而终觉其可嘉者有矣此等工夫人主不可不用每有言至即动此机比其熟日于听言何有且此工夫在平时用更好盖未有言至而先思其理当如此则平心和气之时见理更真既能前定则对景时自不觉其言之忤矣

　　要得天下治只在用人用人只在用三个人一个首相一个冢宰一个台长首相得人则能平章天下事务件件停当冢宰得人则能进贤退不肖百官莫不称职台长得人则能振扬风纪有不法者率众台官纠治之而政体自清如此则元气也充神气也振天下何愁不治若其它用人行政都在三人项下固举之矣然这三人中尤以首相为要

　　媢嫉之人不止害贤害国而亦往往自害其身如元顺帝时江淮盗起张九四据髙邮韩山童男据临濠徐贞一倪蛮子陈友谅乱汉沔天下岌岌乎矣丞相托克托统大师四十万出征声势赫然至髙邮连战皆捷分遣兵平六合贼势大蹙天下方有可望之势而丞相哈玛尔己忌其功谗于元主云天下怨托克托贬之可不烦兵而定元主纳其谗遂诏散其兵而窜之师遂大溃皆为盗有天下遂不可为哈玛尔犹虑托克托再入相矫诏酖杀之后一年东南州郡多陷其言不验乃受杖死夫当时何时也使托克托之功成则国可安国安则已身亦有所托而富贵可保乃徒以忌功为念谗托克托而又杀之不知托克托死而国不可支国不可支则吾身将何所托况国且未亡而身已先戮乎害人而身亦不免彼媢嫉者诚不知其何如为心也故曰天下乱无全国国乱无全家家乱无全身噫可以鉴矣

　　周礼荒政十二其十一皆寛恤而终之以除盗贼王浚川云利之而后除之若曰可以生矣不悛而后杀之也然乎曰不然也年谷顺成即有狗鼠之盗无能为乱凶年饥岁民方穷苦无聊彼奸侠不逞之徒乘机窃发召呼之间流离饿殍易于相从乱之所由起也故良民之寛恤者不一而足而于盗贼独加严焉曰除者加之意之辞也不止祛害安民亦所以弭衅端保国家也若谓利之而后除之则何时不然者而独于荒年云尔乎世有等迂腐有司不识事体务为煦煦之政荒年贼民抢掠则曰彼饥也抢亦无妨嗟乎是纵之为乱也抢掠者邦有常刑固未曰荒年姑不行也而安得即以弛耶圣人之所致严者而俗吏以行其寛徒使孱良无主而地方日以多故其犹可扑灭者幸耳

　　他日莫道夷简不曾说来此非大臣之言也大臣以体国为心以济国事为忠茍济于国夷简不曾说来何害茍无济于国夷简说来何为今不务事之必成而徒为形迹曰他日莫道夷简不曽说来为立形迹以图免己之咎是大臣体国之心济事之忠乎

　　人有比徳则朝无公论彼其各结腹心各引羽翼则各言所言苍黄反复公论何从出

　　问胡致堂云刘晏言利之臣君子所不道也然亦有可法者五而卒不免于诛死何也利于公必不利于私不利则怨生怨生则祸起故史称众颇嫉之是必有说以故善为国者不谋利善持身者不言利利对害而言背于义也然欤曰非也此正所谓徒以不言利为髙而使人不可为国者也夫晏也使其黩货自丰是言利也然而所领者度支之官理财固其职也且死之日籍録其家惟杂书二乘米麦数斛而已而天下皆叹其廉非徒利也使其为度支也务损下以媚上如桑弘羊辈之为是言利也乃史称其理财以养民为先因平准法干山海排商贾制万物低昻操天下赢赀以佐军兴虽用兵数十年敛不及民而用度足唐中偾而复振晏有劳焉是干国之臣也利于公亦利于私国称其能而民亦戴其惠者也非若桑弘羊辈之为者则何谓言利也夫以理财之官为言利是理财之官不当设也居理财之官而能举其职者为言利是居理财之官者不当举其职也而可乎晏功名日盛而眷遇甚隆故媢嫉之人如常衮辈者乃忌之非以聚财而为民所怨也至其诛死也则因昔尝奉诏勘鞫元载罪伏诛其党杨炎坐贬后炎专政衔私恨为载报雠遂诬构以死而天下寃之使晏不勘载事虽理财固不死也勘载事虽不为理财固亦死也是非以理财死也明矣胡乃不察事实不为晏惜不咎徳宗之不明不着杨炎之极恶而徒以晏曾理财而死遂谓是言利背义之为害如天道报恶者然亦谬矣将使司国计者不以足国为务而徒以不言利为髙则国家何利焉嗟乎兵以平乱乃不论丈人之师弟子之师而世俗之论徒曰兵者老氏之所忌是使天下无兵也刑以诘奸乃不论出乎哀矜出乎苛刻而世俗之论徒曰皋陶之无后为其主刑也而遂有纵盗贼以为阴隲者是使天下无刑也不特此耳龙逢比干亦皆诛死岂亦言利背义之为害耶固知胡氏之说不当事情不可以为训也

　　古云招之不来麾之不去理欤曰口谈耳招之不来可也麾之如何不去

　　国家财赋仰给东南漕粮不至则京师坐困然漕河甚可虑年年淤塞年年修筑为功促迫劳费既多又不的当而挽运犹阻此其一也且一衣帯之水筑之甚难决之甚易通之甚难塞之甚易意外之防尤不可忽此又其一也予昔当国时念此至深乃计通海运非元之海洋中运也乃边海一道商贩私往来者自淮直达京师一风之便数日可至既不患于迟延而较诸漕河挽运且省无穷之力况海运既通则漕河自可安心修筑不至迫促而罔功奏功之后二路并运脱有一路之阻亦自有一路之通京师可以坐俟无忧且国计既不专恃漕河则意外之防可弭所以代谋者即此而在此万年之计也先是予议开胶河盖前人曾为而未成者开此则自淮入海直达天津甚近乃差科官往勘有司者胥谓难成然恐拂予意不敢言予审知之即贻书科官曰吾所为开海运者为国也独奈何以难成之事病国乎既不便即已之予固无成心也然粮运可虑其语诸有司当更思所以为计者于是梁巡抚梦龙王布政宗沐胥以掲帖报予曰海边一道乃商贩私通往来者自淮抵京更捷且边海不险又不费修筑甚便可行予闻甚喜即令奏上予力主持行之二君区画周详措处停妥造船坚好诸事完备海运遂通刻日而至人皆快之会予去位当事者务反吾所为随议罢所造海舟弃之无用沿海诸备皆废可惜也然此计终难寝当必有为国谋忠者姑书记之

　　议罢海运者谓偶有六七艘之漂溺也然昔漕河泛涨冲决时曾以百万石委之泥沙讵啻六七艘哉闻之山东边海人云海行须有节次惟海人知之经略者亦曾设有海人乃运官专其利不用故溺今海运不行海人犹商贩往来无患独无粮船耳予闻而三叹夫不求弊之所在而徒因噎废食纵他日必有行时然又劳费一番矣

　　本语卷六
 
