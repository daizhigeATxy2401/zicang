机警　　（明）王文禄 撰

　　沂阳子曰：予生也朴窒，见事每迟。阅书史中应变神速转败为功者，录以开予心。云各条末赘数言以自警，类长之能事毕矣。嘉靖丙午海盐王文禄。

　　武王封师，尚父于齐就国，道宿行迟。逆旅之人曰：“吾闻时难得而易失。客寝甚安，殆非就国者也。”尚父闻之，夜衣而行，黎明至国。莱侯来伐，争营丘。沂阳子曰：尚父敦商造周，威名著矣。就封常典徐行，若无虞，旅人且忧焉。勤励之心，无时可已也。使讽而不闻，闻而不悟，营丘失矣。噫！旅人者静观则明，尚父岂功成或怠邪？时难得而易失，尤为至警。

　　王稽使魏，载范雎入秦，至湖关望见车骑从西来，雎曰：“彼来者为谁？”稽曰：“秦相穰侯。”睢曰：“闻穰侯专秦权恶纳诸侯，客恐辱我，我且匿车中。”穰侯劳稽，谓曰：“谒君得无与诸侯客子俱来乎？无益徒乱人国耳。”稽曰：“不敢。”即别去。雎曰：“闻穰侯智士也，见事迟，向疑车中有人，忘索此必悔之。”于是雎下车走十余里，果使骑还，索车中无客乃已。”沂阳子曰：应侯脱死亡命，虑患深，操心危矣。望车骑而疑之，知穰侯而料之，先匿车中以潜踪，继走车下以避索，闲逸不乱，非养不能也。末也让位蔡泽，以穰侯为戒哉！

　　楚悼王死，宗室大臣作乱攻吴起，吴起走之王尸而伏之，射刺吴起，并中悼王。楚令伤王尸，族太子，立使令尹尽诛射吴起并中王尸者，坐夷宗死七十余家。沂阳子曰：起长于兵谋，临死犹能令后王复仇。云走伏王尸冀避害，且害彼攻者。诸臣不悟，堕起计中矣。噫！死犹用智，孰若生能见几？

　　燕师长驱平齐，田单走安平，令宗人尽断车轴末而傅铁笼。已而燕军攻安平，城坏，齐人走争涂，以轴折车败，为燕所虏。唯田单宗人以铁笼故得脱，东保即墨。沂阳子曰：田单复齐，由保即墨，保即墨由傅铁笼。仓惶临难而心不乱，先几之见非豫养弗能也。噫！卒胜乐毅。单名将之杰欤？

　　楚公子遇国难微服出亡，将及门，守门者难之，其仆操棰击公子背骂曰：“隶也，不力何不早出？”守门者不疑，竟出云；沂阳子曰：将欲出之，必固辱之。使尊礼之，彼阻之矣。是以反之而讹其识也。

　　楚伏弩射中汉王，汉王伤胸，乃扪足曰：“虏伤吾指。”汉王病创卧，张良强请起行劳军。沂阳子曰：伤胸则能殒命，众闻之惊疑而生怠，楚兵乘之败衄必矣。伤指则无害也，起而劳军亦以定众志，汉之兴决于此。

　　吕布屯濮阳，曹操围之城中，大姓田氏为反间，操得入城，烧东门示无反意。及战，军败，布骑得操，不知是否？问曰：“曹操何在？”绐曰：“乘黄马走者是也。”乃释操而追乘黄马者，操突火而出。沂阳子曰：操出入行阵，胜败神色不动，匪禀之厚则养之深。操尝曰：秋冬校射，春夏读书。吕汇子曰：周文子发、旦三圣，魏武子、丕、植三文盛矣哉！心术则殊，后世继之者鲜也。

　　王羲之幼时，江州牧王敦甚爱之，恒置之帐中眠。敦尝先出，羲之犹未起。钱凤入，敦屏人言逆节谋，忘羲之在帐。羲之觉，备闻知无活理，乃佯吐污头面被褥，诈熟睡。敦言毕方悟，相与大惊曰：“不得不除之。”及开帐见吐，信之乃得全。沂阳子曰：羲之早慧，故能脱虎口，至亲何益哉？是以君子贵豫远恶人也。

　　李勣孙敬业，年十龄余，勇悍异甚，勣心患之。伺其入林猎兽，纵火焚林，敬业见火到，刳所乘马入其腹中，火过浴血而出。沂阳子曰：成败论勣胜敬业，大体论敬业胜勣。匡复虽虚，武曌褫魄，反周为唐，阴有力焉。盖见人心在唐不易革也。兵败后，敬业与骆宾王俱遁去，有是哉？

　　张乖崖咏守蜀，兵火之余，人怀反侧。一日大阅，方出军，众忽嵩呼者三，乖崖亦下马，随众东北望三呼，揽辔复行，众不敢欢。沂阳子曰：是举也，尊君而定乱，且伏众心。闻于朝，虽权重而不疑，四方皆知忠义之风，心神完定，乃能从容若此。后与傅霖仙去然乎？

　　太宗大渐，李太后与宣政使王继思忌太子英明，阴与其党谋立潞王。太宗崩，太后使继思召孪端，端知有变，锁继思于阁内，使人守之而入。太后谓曰：“宫车晏驾，立嗣以长顺也。今将何如？”端曰：“先帝立太子正为今日，岂可违先帝命更有异议？”乃迎太子立之。即位，垂帘引见群臣，端于殿下平立不拜，请卷帘升殿审视，然后降阶率群臣拜呼万岁。沂阳子曰：神定哉！非有圣学不能也。禁邪敏速，审事从容，宋臣不下伊吕矣。

　　真宗不豫，李文定迪宿内祈禳。时太子尚幼，八大王元俨颇有威名，问疾留禁中，累日不出，执政患之。偶翰林司以金盂贮熟水过，问之曰：“王所需也。”文定取案上墨笔搅水，令尽黑。王见大骇，意其为毒，即上马去。沂阳子曰：知彼知己，百为百中，盖文定素知元俨胆怯者可骇而走也。不然几不为所破邪？

　　文潞公彦博知成都，大雪，会帐下卒有谇语，共拆弁亭烧以御寒，军将以闻。公徐曰：“今夜诚寒，亭弊矣，正欲改造，更有一亭可尽拆为薪。”乐饮如常。明日，乃究问先拆亭者，杖而流之。沂阳子曰：令不素孚亦疏矣，寒不恤下亦忍矣，特取定一时之变耳。是故御大众者寒暑当豫处云。

　　司马温公光幼与群儿戏，一儿堕大水瓮中已没，群儿惊走不能救。公取石破瓮，儿出得活。沂阳子曰：惟诚故神，盖已见于幼时。宜其当国而任台鼎，重寄也。谚曰：“三岁至老。”信夫！天地间气攸钟岂凡例邪！

　　苗傅、刘正彦叛，张魏公浚在秀州谋举勤王师，闻苗、刘伪诏将至，公潜取府库中旧诏，令持往十里外易之。诏既至，令僚属宣读，略张于谯楼，旋即敛之，大犒诸军，群情赖以不摇。一夕独坐，从者皆寝，忽一人持刀立烛后，公知刺客，徐问曰：“汝非苗、刘遣来杀我乎？”曰：“然。”曰：“若是取首去，曰予颇知书，宁肯为贼用？况公忠义，岂忍加害，恐防闲不严，有继至者，故来相告尔。”问欲金帛乎？笑曰：“杀公何患无财，然留事我乎？”曰：“有老母在河北，未可留也。”问姓名俛而不答，摄衣跃起屋瓦无声。时方月明，去如飞。明日公取死囚斩之曰：“夜来获一奸细。”后尝河北物色之不可得。沂阳子曰：诏至易之，以安众心，密矣。且疏自检，慎哉！临事无时无处无不密也。明发取囚斩之，扬言之绝后至者则密矣。其亦闻言而悟与？

　　赵从善尹临安，宦寺欲窘之。一日，内索朱红卓子三百只，限一日办。从善命于市中取茶卓一样三百只，糊清江纸，朱涂之即成。两宫幸聚景园，回索火炬三千枝，限以时刻。从善命于娼家取竹帘束之，顷刻而办。沂阳子曰：相传开济馆某尚书家，上郊祀，索白染围垆三百。尚书窘迫莫应，济教截矮卓脚，凿圆孔，白纸糊之，取铁锅为垆，如数进。上喜诰之，举济。是时，索燎火万炬于上元县令陈焕，焕命各坊长督大小户具门帘香灯迎驾，遂命卷帘为燎，得如数进。上称其才。二事正符，岂暗合耶？亦见此推之也，以故贵读书多。

　　辛幼安在长沙，欲于后圃建楼赏中秋。时已八月初旬，吏曰：“它皆可办，唯瓦难办。”幼安命于市上，每家以钱一百，赁檐前瓦二十片，限两日，以瓦收钱。于是瓦不可胜用。沂阳子曰：建楼赏月细事也，尤能速成示敏也，且以起众心云。盖幼安志存恢复，若以无瓦止，它日用兵何以鼓之？殆徙木立信之意。

　　绍兴十二年，京东王知军寓新淦之清渥寺，尝燕客，中夕散，夫妇醉卧。俄有群盗入，执诸子及群婢缚之，婢呼曰：“主家司库钥者蓝姐也。”蓝姐即应曰：“有毋惊主人。”尽付匙钥，秉席间大烛指引之，金银酒器首饰尽数取去。主人醒，方知明发，诉于县，蓝姐密谓主人曰：“易捕也。群盗皆衣白，妾秉烛时，尽以烛泪污其背，当密令捕者以是验。”后果皆获云。沂阳子曰：蓝阻一妇人耳，临变忙迫中而从容用智，天资何颖敏也？《张敞传》载赭污盗衣裾，执之。与此暗合，但彼缓图，此急应，且妇人犹难云。

　　嘉熙间，江西峒丁反，万安令黄炳鸠兵守备。忽五更报寇至，炳遣巡尉领兵迎敌，众皆曰：“枵腹奈何？”炳曰：“第速行，饭且至矣。”炳乃率吏辈携竹箩木桶沿市民门呼曰：“知县买饭。”时人家晨炊方熟，厚酬其直，负之以行。于是兵皆饱餐，一战破寇。沂阳子曰：师行饷从，无饷曷济？贵神速，迟或生变，炳两得之，胸中经画素定矣。噫！安得斯人与之谈兵哉？

　　机警
