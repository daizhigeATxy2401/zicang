杨文公谈苑　宋　杨亿
　　谈苑序
　　王彦超
　　太宗作弈棋三势
　　徐铉改棋图之法
　　禁教坊以夫子为戏
　　陶谷草祭文
　　钱若水草祝辞
　　勅字
　　砌台
　　铜牌记
　　麻胡
　　学士草文
　　白氏六帖
　　日本僧奝然朝衡
　　寂照
　　金鸡肆赦
　　左右侍禁
　　三班奉职
　　三班借职
　　通判
　　禁节帅贩易
　　本朝武人多能诗
　　蛙变为鹑
　　芋萝卜
　　菩萨石
　　倚卓
　　王感化善诗
　　宋捷
　　重戴
　　永昌陵
　　冯道使虏
　　卧榻侧他人鼾睡
　　吴绫汗衫写诏
　　獭祭鱼
　　题翠微诗
　　辜负口眼
　　太平兴国
　　灵棋经
　　脐裂
　　周世宗作诗
　　地狱受苦
　　不欺神明
　　三多
　　比试制诰
　　两制作诗赋
　　五禽以客名
　　笔法五事
　　筑太一宫
　　洛阳宫阙似兜率天宫
　　毁铜佛铸钱
　　谒金门词
　　葑田
　　杨玢诗
　　王彦威粗官诗
　　卢延让诗浅近自成一体
　　思贾谊诗
　　杜牧诗
　　刘经野韭诗
　　畬田
　　江东士人深于学问
　　灭蜀之兆
　　乐人王感化善诗
　　余恕赞义山徐铉诗文
　　太祖御将恩威并济
　　太祖服用俭素
　　太祖不许公主服翠襦
　　太祖杵碎孟昶宝器
　　太祖祷雨霁
　　江南后主遗银五万两
　　太祖遣周广使吴越
　　刘鋹不敢饮御赐酒
　　太祖善御豪杰
　　太祖善训戎旅
　　太祖御下严峻
　　太宗署名祈雨
　　太宗不欲宦者预政
　　太宗不事畋游
　　三馆
　　太宗读太平御览
　　太宗赞日本颇有古道
　　太宗重内外制之任
　　太宗论内患外
　　太宗欲蠲租税不果
　　太宗不许大臣具草
　　太宗奖励循吏
　　太宗以唐庄宗为鉴戒
　　太宗以剑舞惧敌
　　太宗作上清宫
　　太宗以强弓示威
　　修河桥
　　太宗善书
　　修太宗实录
　　编次太宗法书
　　苏易简最被恩遇
　　郭进
　　窦偁面叱贾琰
　　董遵诲
　　李沆
　　范质识大体
　　不信异端
　　窦仪不攻人之短
　　潘承裕
　　冯起
　　李至
　　更改礼记月令篇次序
　　诸监炉铸钱
　　榜刻仪制令四条
　　江翱
　　赐衣服
　　赐带
　　赐鞍辔
　　宪衔
　　勑书楼
　　学士预曲宴承旨预肆赦
　　驾亲临问臣僚
　　白麻
　　江南书籍
　　干德铸印
　　王化基
　　干越亭诗
　　雍熙以来文士诗
　　钱惟演刘筠警句
　　近世释子诗
　　唱和联句
　　大言赋
　　潘佑
　　赵邻几
　　徐锴
　　钱昭序
　　汤悦
　　陈搏
　　江直木
　　种放
　　吕洞宾
　　华阴隐人
　　佛经
　　喻浩造塔
　　建寺
　　西域僧觉称
　　云豁入定
　　郭忠恕
　　赵抱一
　　黑杀将军
　　王处讷
　　陈洪进
　　升元寺石记
　　秦淮石志
　　千叶牡丹
　　蜀中桃符
　　陈昭遇
　　钱镠治目疾
　　治面疡
　　秘阁藏书
　　置御书院
　　太宗棋品第一
　　草书
　　僧善书
　　张维
　　缙云酝匠
　　陈乔
　　相州部民张某
　　曹彬讨金陵
　　武行德
　　呼延赞
　　杨业
　　崔翰
　　刘吉
　　王隐
　　张继能
　　张洎见龙
　　百药枕
　　湿纸化为菌
　　蜀人以去声呼平声字
　　刘吉论食鱼
　　建州蜡茶
　　仕宦岭南
　　小窑李
　　沈香木
　　麝裂脐狨牦牛断尾
　　猩猩
　　病瘿
　　土厚水深无病
　　白鹿洞藏书
　　建州多佛剎
　　五丈河
　　朱贞白善嘲咏
　　李涛题不动尊前诗
　　造五凤楼手
　　苏协
　　刘鋹欲为降王之长
　　党进
　　卢文纪追兄草诏
　　徐铉信鬼神
　　嚼舌而死
　　张格献曲
　　铜雀台古瓦
　　执政戏授钱仪钱信官
　　宣徽角抵士
　　卢文纪为相
　　坡拜
　　湫神
　　担夫顶有圆光
　　李符知春州
　　穆修
　　交州驯象
　　交州占城驯犀
　　高丽王论中国族望
　　高丽求赐板本九经
　　契丹邪律某诗
　　耶律琮求通好书
　　高昌
　　潞州李筠
　　侯舍人
　　室种
　　论义山诗
　　鸭能人言
　　太宗谒安陵
　　审刑房
　　用其长护其短
　　后主赐近臣黄金
　　钱若水全进退之道
　　太宗厚遇李昉
　　南唐帑藏丰盈
　　淮南道院
　　检书苍头
　　凤阁王家
　　王延范误惑于术人
　　罗江犬
　　以蜥蝪求雨
　　给诰侍母
　　王延范顶戴金像
　　王彦超致仕
　　聪明绝人
　　愿代女死
　　谈苑序
　　宋庠
　　故翰林杨文公大年，在真宗朝掌内外制，有重名，为天下学者所服。文辞之外，其博物殚见又绝人甚远。故常时与其游者，辄获异闻奇说。门生故人，往往削牍藏弆，以为谈助。江夏黄鉴唐卿者，文公之里人，有俊才，为公奖重，幼在外舍，逮于成立，故唐卿所纂，比诸公为多。余虽耳剽有年，而求本未获。前年春，始得其稿于宗人秘书郎敏求。秘书郎，宣献公之令嗣。宣献与杨为中表昆弟，文采风尚，皆一代之宗师。绪立所传，可谓审而无愧。然按本录，但杂抄旁记，交错无次序，好事者相与名曰《谈薮》。余因为掇去重复，分为二十目，勒成一十二卷。昔隋有阳松玠纪南北朝事，已着此号行于世，今袭之，将为后生所惑，辄改题曰《杨公谈苑》。其间有云公言某事云云者，皆黄志也。杨于国史自有传。唐卿，天圣中预修正史，位太常博士、直集贤院。年未四十卒，搢绅痛悼。余昔与之善，因详录之。庆历丁亥孟春中书后阁宋庠书。
　　右《谈苑》计二十类，曰《圣范》、曰《德量》、曰《风节》、曰《才品》、曰《武干》、曰《奇逸》、曰《旧闻》、曰《记异》、曰《杂评》、曰《事志》、曰《正误》、曰《名式》、曰《书艺》、曰《方技》、曰《叙释》、曰《僭乱》、曰《豪侈》、曰《恶戒》、曰《戏谑》、曰《夷纪》，共十二卷。
　　《宋元宪集》卷三五，又见《杨文公谈苑》卷首，道光《福建通志》卷四九，光绪《浦城县志》卷三四
　　________________________________________
　　王彦超
　　太祖微时，尝游凤翔，王彦超遗十千遣之。后即位，悉征藩侯入觐，宴苑中，纵酒为乐。诸帅竞论畴昔功勋，惟彦超独言：「久忝藩寄，无功能可纪，愿纳符节，入备宿卫。」上喜曰：「前朝异世事安足论？彦超之言是也。」后从容语彦超曰：「卿当日不留我，何也？」对曰：「蹄涔之水，安可容神龙？万一留止，又岂有今日之事？帝王受命，非细事也。」上益喜，曰：「当复遣卿还镇，一政以为报。」余诸帅悉归班。
　　《说郛》商务本卷二十一
　　太宗作弈棋三势
　　太宗作弈棋三势，使内侍裴愈持以示馆阁学士，莫能晓者。其一曰独飞天鹅势，其二曰对面千里势，其三曰大海取明珠势，皆上所制。上亲指授，诸学士始能晓之，皆叹伏神妙。前后待诏等众对弈，多能覆局，为图藏于秘阁。
　　《说郛》商务本卷二十一
　　徐铉改棋图之法
　　古棋图之法，以平上去入分四隅为记，文杂难辨。徐铉改为十九字：一天、二地、三才、四时、五行、六官、七斗、八方、九州岛、十日、十一冬、十二月、十三闰、十四雉、十五望、十六相、十七笙、十八松、十九客。以此易故图之法，甚为简便。
　　《说郛》商务本卷二十一
　　禁教坊以夫子为戏
　　至道二年重阳，皇太子、诸王宴琼林苑，教坊以夫子为戏者，宾客李至言于东朝，曰：「唐大和中，乐府以此为戏，文宗遽令止之，笞伶人，以惩其无礼。鲁哀公以儒为戏尚不可，况敢及先圣乎？」东朝惊叹，言于上而禁止之，此戏遂绝。
　　同上
　　陶谷草祭文
　　陶谷，开运中为词臣，时北戎来侵晋，杨光远以青州叛，大将为节帅卒。少帝命草文以祭之，谷立具草以奏，曰：「漠北有不宾之寇，山东起伐叛之师。云阵未收，将星先落。」少帝甚激赏。
　　钱若水草祝辞
　　钱若水为学士，一日，太宗自作祝辞，久而不成，令左右持诣翰院中，命即草之。若水对使者撰成，其首句云：「上帝之休，虽眇躬是荷；下民之命，乃明神所司。」上喜曰：「朕阁笔思之久矣，不能措辞。」尤激赏其才美。
　　同上
　　勅字
　　《千字文》题云：「勅员外散骑侍郎周兴嗣次韵。」勅字乃梁字传写误尔，当时帝王命令尚未称勅。至唐显庆中始云：「不经凤阁鸾台，不得称勅。」勅之名始定于此。
　　同上
　　砌台
　　砌台即今之擦台也。王侯家多作砌台，以为林观之景。唐张仲素诗云：「写望临香阁，登高下砌台。林间见青使，意上直钱来。」即知唐来有之。太祖朝大王都尉家，其子曰承裕，幼时其父戏补砌台使。
　　同上
　　铜牌记
　　梁沙门宝志铜牌记，多谶未来事，云：「有一真人在冀川，开口张弓在左边，子子孙孙万万年。」江南中主名其子曰弘冀，吴越钱镠诸子皆连弘字，期以应之，而宣祖讳正当之也。
　　同上
　　麻胡
　　冯晖为灵武节度使，其威名羌戎畏服，号「麻胡」，以其面有黥文也。
　　同上
　　学士草文
　　学士之职，所草文辞，名目浸广。拜免公王将相妃主曰制，赐恩宥曰赦书、曰德音，处分公事曰敕，榜文号令曰御札，赐五品以上曰诏，六品以下曰敕书，批羣臣表奏曰批答。赐外国曰蕃书，道醮曰青词，释门曰斋文，教坊宴会曰白语，土木兴建曰上梁文，宣劳锡赐曰口宣。此外更有祝文、祭文、诸王布政、榜号、薄队、名赞、佛文、疏语，复有别受诏旨作铭、碑、墓志、乐章、奏议之属。此外文表歌颂应制之作。旧说：唐朝宫中，常于学士取眠见歌，伪蜀学士作桃符，孟昶学士辛寅逊题桃符云：「新年纳余庆，佳节号长春」是也。
　　同上
　　白氏六帖
　　人言白居易作《六帖》，以陶家缾数千各题门目作七层架，列置斋中，命诸生采集其事类投缾，倒取之，抄录成书，故其所记时代多无次序。
　　同上
　　日本僧奝然朝衡
　　公言：雍熙初，日本僧奝然来朝，献其国《职员令》、《年代记》。奝然依录自云：姓藤原氏，为真连，国五品官也。奝然善笔札而不通华言，有所问，书以对之。国有《五经》及释氏经教，并得于中国。有《白居易集》七十卷。地管州六十八，土旷而人少，率长寿，多百余岁，国王一姓，相传六十四世。文武僚吏皆世官。
　　予在史局阅所降禁书，有《日本年代记》一卷及奝然表启一卷，因得修其国史，传其详。奝然后归国，附商人船奉所贡方物为谢。案日本，倭之别种也，以国在日边，故以日本为名。或言恶倭之名不雅，改之。盖通中国文字，故唐长安中遣其大臣真人来贡，皆读经史，善属文，后亦累有使至，多求文籍释典以归。开元中，有朝衡者，隶太学，应举，仕至补阙，求归国，授检校秘书监，放还。王维及当时名辈皆有诗序送别，后不果去，历官至右常侍、安南都督。
　　吴越钱氏多因海舶通信，《天台智者教》五百余卷有录而多阙，贾人言日本有之，钱俶置书于其国王，奉黄金五百两，求写其本，尽得之，讫今天台教大布江左。
　　《参天台五台山记》卷五
　　寂照
　　景德三年，予知银台通进司，有日本僧入贡，遂召问之。僧不通华言，善书札，命以牍对，云：「住天台山延历寺，寺僧三千人，身名寂服，号圆通大师。国王年二十五，大臣十六七人，郡寮百许人。每岁春秋二时集贡士，所试或赋或诗，及第者常三四十人。国中专奉神道，多祠庙，伊州有大神，或托三五岁童子降言祸福事。山州有贺茂明神，亦然。书有《史记》、《汉书》、《文选》、《五经》、《论语》、《孝经》、《尔雅》、《醉乡日月》、《御览》、《玉篇》、《蒋鲂歌》、《老》、《列子》、《神仙传》、《朝野佥载》、《白集六帖》、《初学记》。本国有《国史》、《秘府略》、《交观词林》、《混元录》等书。释氏论及疏钞传集之类多有，不可悉数。」寂照领徒七人，皆不通华言。国中多有王右军书，寂照颇得其笔法。上召见，赐紫衣束帛，其徒皆赐以紫衣，复馆于上寺。寂照愿游天台山，诏令县道续食。三司使丁谓见寂照，甚悦之。谓，姑苏人，为言其山水可见，寂照心爱，因留止吴门寺，其徒不愿住者，遣数人归本国，以黑金水瓶寄谓，并诗曰：「提携三五载，日用不曾离。晓井斟残月，春炉释夜渐。鄱银难免侈，莱石自成亏。此器坚还实，寄君应可知。」谓分月俸给之，寂照渐通此方言，持戒律精至，通内外学，三吴道俗以归向。寂照东游，予遗以印本《圆觉经》并诗送之。后寄书举予诗中两句云：「身随客槎远，心学海鸥亲。」不可忘也，《圆觉》固目不暂舍云。后南海商人船自其国还，得国王弟与寂照书，称野人若愚，书末云：「嗟乎！绝域殊方，云涛万里。昔日芝兰之志，如今胡越之身。非归云不报心怀，非便风不传音问，人生之限，何以过之？」云云，后题宽弘四年九月。
　　又左大臣藤原道长书，略云：「商客至，通书，谁谓宋远？用慰驰结。先巡礼天台，更攀五台之游。既果本愿，甚悦。怀土之心，如何再会？胡马独向北风，上人莫忘东日。」后题宽弘五年七月。
　　又治部卿源从英书，略云：「所谘《唐历》以后史籍，及他内外经书，未来本国者，因寄便风为望。商人重利，唯载轻货而来。上国之风绝而无闻，学者之恨在此一事。」末云：「分手之后，相见无期，生为异乡之身，死会一佛之土。」书中报寂照俗家及坟墓事甚详悉。后题宽弘五年九月。
　　凡三书，皆二王之迹，而野人若愚章草特妙，中土能书者亦鲜及。纸墨尤精。左大臣乃国之上相，治部九卿之列。
　　同上
　　金鸡肆赦
　　杜镐言金鸡肆赦，不知起于何代。《关东风俗传》曰：「宋孝王问司马膺之后魏北齐赦日立金鸡事，膺之曰：『按《海中星占》云：天鸡星动为有赦，盖王者以天鸡为度。』」《隋书?刑法志》：「北齐赦日，令武库设金鸡及鼓于阊阖门右，挝鼓千声。」宣赦建金鸡，或云起于西凉吕光，未知孰是。究其旨，盖西方主兑，兑为泽。鸡者巽神，巽主号令，故合二物，置其形，楬于长竿，使众覩之。
　　《事物纪原》卷三
　　左右侍禁
　　本朝太宗雍熙四年，增置左右侍禁。
　　同上卷六
　　三班奉职
　　宋朝建国之初，承旧制，有殿前承旨。雍熙四年，改为三班奉职。
　　同上
　　三班借职
　　旧制有借职承旨，太宗雍熙中，改曰三班借职。自供奉至借职，其员无数，亦汉三郎署比也。
　　同上
　　通判
　　通判，太宗始置，即古监郡也。
　　同上
　　禁节帅贩易
　　五代以来，节帅牧专多遣亲吏往诸道往来贩易，所过不收算，率以致富，养马至千匹，仆厮至一千余人。国初，大功臣十数人犹袭旧风，太祖患之，未革其弊。太平兴国初，遂下诏禁之，侯伯但给其俸及盐酒商税课利分数钱，后又罢之，定岁给公用自三万贯及千贯，自此藩镇量入为用，无复向之豪侈。
　　太平兴国初，右拾遗李干上言：诸道藩镇所管支郡，多遣亲吏掌其市征，留滞商贾不便。诏邠、宁、泾、原、渭、鄜、坊、延、丹、陕、虢、襄、均、房、复、邓、唐、澶、濮、宋、亳、郓、济、曹、单、青、淄、兖、沂、贝、冀、滑、卫、镇、深、赵、定、祁等支郡，并直属京师，不隶节镇。
　　《职官分纪》卷三十九。《类苑》卷二十一节引此文。
　　本朝武人多能诗
　　本朝武人多能诗，若曹翰句有：「曾经国难穿金甲，不为家贫卖宝刀。」刘吉父诗云：「一箭不中鹄，五湖归钓鱼。」
　　《临汉隐居诗话》
　　蛙变为鹑
　　至道二年夏秋间，京师鬻鹑者，积于市门，皆以大车载而入，鹑纔直二文。是时雨水绝，无蛙声，人有得于水次者，半为鹑，半为蛙。《列子?天瑞篇》曰：「蛙变为鹑。」张湛注云：「事见《墨子》。」斯不谬矣。又田鼠亦为鹑，盖物之变，非一揆也。
　　《政和本草》卷十九
　　芋萝卜
　　江东居民，岁课种艺，初年种芋三十亩，计省米三十斛。次年种萝卜二十亩，计益米三十斛，可知萝卜消食也。《尔雅》：「葖，芦萉。」郭璞注：「萉为菔，芦菔芜菁属，紫花大根，俗呼雹葖。」更始败，掖庭中宫女数百人幽闭殿门内，掘庭中芦菔根食之，今萝卜是也。
　　《政和本草》卷二十七
　　菩萨石
　　嘉州峨眉山有菩萨石，人多采得之。色莹白，若太山狼牙石、上饶州水晶之类。日光射之，有五色，如佛顶圆光。
　　《政和本草》卷十二、《类苑》卷六十一
　　倚卓
　　咸平、景德中，主家造檀香倚卓一副。
　　《靖康缃素杂记》卷三
　　王感化善诗
　　伶人王感化，少聪敏，未尝执卷，而多识故实，口谐捷急，滑稽无穷。会中主引李建勋、严续二相游苑中，适见系牛于株枿上，令感化赋诗，应声曰：「曾遭宁戚鞭敲角，几被田单火燎身。独向残阳嚼枯草，近来问喘更何人。」因以讥二相也。又中主徙豫章，浔阳遇大风，中主不悦，命酒独酌。指北岸山问舟人，云皖公山，愈不怿。感化独前献诗曰：「龙舟万里架长风，汉武浔阳事正同。珍重皖公山色好，影斜不落寿杯中。」中主大悦，赐束帛。
　　《靖康缃素杂记》卷七
　　宋捷
　　大平兴国四年，北戎寇边，车驾幸大名府。方渡河，有人持手版邀乘舆，前驱斥之，号呼通旁，自言献封事。太宗令接取视之，乃临河主簿宋捷，上甚喜，即以为将作监丞。
　　《靖康缃素杂记》卷九
　　重戴
　　重戴者，大裁帽也。本野夫岩叟之服，以皂为之。后魏孝文帝自云中迁代，以赐百寮。五代以来，惟御史服之。淳化初，宰相、学士、御史台，比省官、尚书两省五品以上，皆令服之。
　　《石林燕语辨》卷三
　　永昌陵
　　太祖生洛阳夹马营，乐其风土，国初营缮宫室，有迁都之志。九年四幸郊祀，而宫殿宿卫多不安处，或见怪异，遂东归。叹曰：「我生不得居此，死当葬于此。」登阙发鸣镝，指其所曰：「后当葬此。」永昌陵即其地也。
　　《类说》
　　冯道使虏
　　晋天福中，奏宝策戎衣之号，辅相中当一人为使，赵莹、桑维翰、文崧咸惧，将命冯道，索纸书云：「道去。」遣人语妻子，不复归家。不数日，北行，虏主以道有重名，留之，赐牛头牙笏为殊礼，道作诗曰：「牛头徧得赐，象笏更容持。」道凡得赐，悉市薪炭，云：「北地苦寒，老年所不堪，当为之备。」戎人颇感其意，乃遣归。道三上表乞留，固遣始去，更住月余。既行，所至留驻，凡两月，出境即驰归。左右曰：「得生还，恨无羽翼，公独宿留，何也？」道曰：「戎人多诈，总急还，以彼筯脚，一夕即追及，亦何可脱？但徐缓，即不能测矣。」道归作诗云：「去年今日奉皇华，只为朝廷不为家。殿上一杯天子泣，门前双节国人嗟。龙荒冬住时时雪，兔苑春归处处花。上下一行如骨肉，几人身死掩风沙。」道在虏中有诗云：「朝披四袄专藏手，夜盖三衾怯露头。」其苦寒如此。
　　同上
　　卧榻侧他人鼾睡
　　开宝中，王师围金陵，李后主遣徐铉入朝，对于便殿，恳述江南事大之礼甚恭，徒以被病未任朝谒，非敢拒诏。太祖曰：「不须多言，江南有何罪？但天下一家，卧榻之侧，岂可许他人鼾睡？」铉复命。未几，城陷，随后主归期。铉性质直，见士大夫寒日多被褐，曰：「中朝自五胡猾乱，其风未政，荷毡被毳，实烦有徒。」一日，见其壻亦被毛裘，责曰：「吴郎上流，安得效此？」淑曰：「晨兴苦寒，朝中服者甚众。」铉曰：「士君子有操者亦未尝服。」盖自谓也。
　　同上
　　吴绫汗衫写诏
　　唐末，有朱书御札征兵方镇，盖危难中以此示信。昭宗以吴绫汗衫写诏，间道与钱镠，告以国难。
　　同上
　　獭祭鱼
　　旧说李商隐为文，多检阅书册，鳞次堆积，时号獭祭鱼。
　　同上
　　题翠微诗
　　翠微寺在骊山绝顶，旧离宫也，唐太宗避暑于此。后有人题诗云：「翠微寺本翠微宫，楼阁亭台几十重。天子不来僧又去，樵夫时倒一枝松。」
　　同上
　　辜负口眼
　　谚曰：「不到长安辜负眼，不到两浙辜负口。」
　　同上
　　太平兴国
　　太宗改元太平兴国，识者谓太平字一人六十也，太宗寿六十九，中间岁内改元，亦叶其数。
　　同上
　　灵棋经
　　《灵棋经》乃黄石公法，南齐江谧尝以棋占，得金益玉杯之卦。《唐?经籍志》五行部有《十三灵棋经》十一卷，盖所传旧矣。凡一字再卜，卒不验。
　　同上
　　脐裂
　　殿中丞王全嗜酒，忽脐裂有声，以盎承之，得清酒斗余而卒。
　　同上
　　周世宗作诗
　　周世宗尝作诗以示学士宝俨，曰：「此可宣布否？」俨曰：「诗，专门之学。若励精叩练，有妨几务；苟切磋未至，又不尽善。」世宗解其意，遂不作诗。
　　同上
　　地狱受苦
　　人或疑释经所述地狱受苦之期太长，公曰：「律文有流三千里，地甚远；徒三年，日甚长。造罪之初，止一念顷耳。」
　　同上
　　不欺神明
　　江南处士朱真曰：「世云不欺神明，但不欺心，即不欺神明也。」
　　同上
　　三多
　　学者当取三多：看读多、持论多、著述多。三多之中，持论为难。
　　同上。《锦绣万花谷》前集卷二十节引。
　　比试制诰
　　张去华任拾遗，上言：「今制诰张淡不才，愿得比试。」诏令中书引试，淡果不胜，去华迁补阙，淡罢知制诰。去华负时名，虽胜，遂为清议所鄙，而淡亦当引退，岂宜与新进士争锋？其亦失也。
　　《类说》
　　两制作诗赋
　　晋开运中，诏两制各作诗赋一篇，付礼部，为考试之目。李怿独曰：「怿识字有数，因人成事，使令衣白袍入贡部，下第必矣，胡能作文章，为世楷模？」终不肯作。
　　同上
　　五禽以客名
　　李昉为诗慕白居易，园林畜五禽，皆以客名，白鹇曰佳客，鹭鹚曰白雪客，鹤曰仙客，孔雀曰南客，鹦鹉日陇客。又慕居易七老之会，得宋琪等八人，为九老会。
　　同上
　　笔法五事
　　钱邓州若水尝言：古之善书鲜有得笔法者，唐陆希声得之，凡五字擫押钩格抵，仍用笔双钩，则点画遒劲而尽妙，谓之撜镫法。希声言：自斯翁及二王以至阳冰皆传此法，希声以授沙门{上巩下言}光，{上巩下言}光入长安为翰林供奉。今待诏尹熙古亦得之，而所书为一时之绝。查道始篆，患其体势柔弱，熙古教以此法，仍双钩用笔，经半年，始习熟而篆体劲直甚佳。刁衍言江南后主得此法，书绝劲，复增二字，曰导送。
　　《新安志》卷十
　　筑太一宫
　　太平兴国中，方士楚芝兰上言：「按《太一经》，五福太一为天九贵神，凡行五宫，四十五年一徙，今当入吴分，五福所至，民获其佑，宜筑宫于苏州。」太宗从之。宫成，芝兰又言：「祠太一于吴，但福及吴民，可徙筑京城南三十里苏村。」遂改筑新宫，凡十殿，曰君棋太一、臣棋太一、民棋太一、九气太一、大游太一、小游太一、十神太一、天太一、地太一，并五福为十八。
　　《类说》
　　洛阳宫阙似兜率天宫
　　西晋时有胡僧至洛阳，见宫阙，叹曰：「此正是兜率天宫，但生人之力营构，非道力所成耳。」将终，与徒众别曰：「山河天下皆变灭，而况人身，何得长久？但能专心清净，屏除三毒，形数虽乖，其会必同。」
　　同上
　　毁铜佛铸钱
　　周世宗毁铜佛像铸钱，曰：「佛教以为头目髓脑有利于众生，尚无所惜，宁复以铜像为爱乎？」镇州大悲铜像甚有灵应，击毁之际，以斧镢自胸镜破之，彼世宗北征，病疽发胸间，咸谓报应。
　　同上
　　谒金门词
　　江南成幼文为大理卿，好为歌词，尝作《谒金门》曲，有「风乍起，吹皱一池春水」之句，后因奏牍稽滞，中主曰：「卿试与行一池春水，又何缺于卿哉！」
　　同上
　　葑田
　　两浙有葑田，盖湖上有茭葑所相缪结，积久，厚至尺余，润沃可殖蔬种稻，或割而卖与人。有任浙中官，方视事，民诉失蔬圃，读其状甚骇，乃葑园为人所窃，以小舟撑引而去。
　　《能改斋漫录》卷十四
　　杨玢诗
　　扬玢靖夫，虞卿之曾孙也。仕伪蜀王建，至显官，随王衍归后唐，以老，得工部尚书，致仕，归长安。旧居多为邻里侵占，子弟欲诣府诉其事，以状白玢，玢批纸尾云：「四邻侵我我从伊，毕竟须思未有时。试上含元殿基望，秋风禾黍正离离。」子弟不复敢言。
　　《诗话总龟》卷一
　　王彦威粗官诗
　　长安旧以不历台参省使出镇廉车节镇者为粗官，大率重内而轻外，今东都干元门旧宣武军鼓角门，节度王彦威有诗刻其上云：「天兵十万勇如貔，正是酬恩报国时。汴水波涛喧皷角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。」彦威自太常博士出辟使府，至兹镇，故有是句，至今不知所在。薛能亦有《谢寄茶》诗，云：「粗官寄与真抛掷，赖有诗情合得尝。」
　　《诗话总龟》卷三
　　卢延让诗浅近自成一体
　　卢延让诗浅近，人多笑之，惟吴融独重其作，盛称于时，且云：「此公不寻常，后必垂名。」延让诗至今传之，亦有绝好者。《宿东林》云：「两三条霓欲为雨，七八个星犹在天。」《旅舍言怀》云：「名纸毛生五门下，家僮骨立六街中。」《赠玄上人》云：「高僧解语牙无水，老鹤能飞骨有风。」《蜀路》云：「云间闻驿骡驮去，雪里残骸虎拽来。」《怀江上》云：「饿猫临鼠穴，馋犬舐鱼砧。」《八月十六夜》云：「只讹些子缘，应耗没多光。」《寄人》云：「吟成一个字，捻断数茎髭。」又云：「树上谘诹批颊鸟，窗间壁驳叩头虫。」余在翰林尝召对，上举延让诗云：「臂鹰健卒一毡帽，骑马佳人卷画衫。」虽浅近，亦自成一体。
　　《诗话总龟》卷八
　　思贾谊诗
　　钱邓师尝举思贾谊两句云：「可怜半夜虚前席，不问苍生问鬼神。」后人何可及。
　　《诗话总龟》卷十二
　　杜牧诗
　　牧之《寄人》云：「世味嫌为枳，时光怨落冥。」《闲居》云：「歌怀饭牛起，书愤抱麟成。」《蝉》云：「二子自不食，三闾何独清。」《登楼》云：「远水净林色，微云生夕阳。」《尘》云：「已伤花榻满，休妬画屏飞。」
　　同上
　　刘经野韭诗
　　刘经为虏政事舍人，来奉使，路中有野韭可食，味绝佳，作诗云：「野韭长犹嫩，沙泉浅更清。」
　　《诗话总龟》卷十七
　　畬田
　　江南人多畬田，先熂炉。熂音饩，纵火燎草也；炉，火烧山界也。俟经雨乃下种，历三岁，土脉竭，不可复种艺，但生草木，复熂傍山。宋西阳王子尚所部鄞县有疁田，音嘐留，畬田也。子尚言：「山湖之俗，熂山封水泽，山须熂炉后种。」刘禹锡谪连州，作《畬田诗》云：「团团缦山腹，钻龟得雨卦，上山烧卧木。」又云：「下种暖灰中，乘阳拆牙蘗。苍苍一雨后，苕颖如云发。」白乐天《子规歌》云：「畬田有粟何不啄？石楠有枝何不栖？」畬，音羊诸反。《尔雅》云：「一岁曰菑，二岁曰新，三岁曰畬。《易》曰不菑畬。」皆同音，凡三岁而不可复种，盖取畬之义也。
　　《诗话总龟》卷二十七
　　江东士人深于学问
　　淮南张佖知举进士，试「天鸡弄和风」，佖但以《文选》中诗句为题，未尝详究也。有进士白试官云：「《尔雅》：螒，天鸡、鶾，天鸡，天鸡有二，未知孰是？」佖大惊不能对，亟取《尔雅》，检《释虫》有「螒，天鸡，小虫，黑身赤头，一名莎鸡，一名樗鸡。」《释鸟》有「鶾，天鸡，赤羽，《逸周书》曰：文鶾若彩鸡，成王时蜀人献之」。江东士人深于学问有如此者。
　　同上
　　灭蜀之兆
　　伪蜀每岁除日，诸宫门各给桃符，书「元亨利贞」四字，时昶子善书札，取本宫策勋府书云：「天垂余庆，地接长春。」干德中伐蜀，明年，蜀除，二月，以兵部侍郎吕余庆知军府事，以策勋府为治所，太祖圣节号长春，此天垂地接之兆也。
　　同上
　　乐人王感化善诗
　　江南李氏乐人王感化，建州人，隶光山乐籍，建州平，入金陵教坊。少聪敏，未曾执卷而多识，善为词，口谐捷急，滑稽无穷，时本乡节帅更代饯别，感化前献诗曰：「旌旆赴天台，溪山晓色开。万家悲更喜，迎佛送如来。」至金陵宴，苑中有白野鹊，李景令赋诗，应声曰：「碧岩深洞恣游遨，天与芦花作羽毛。要识此来栖宿处，上林琼树一枝高。」又题怪石九八句，皆用故事，但记其一联云：「草中误认将军虎，山上曾为道士羊。」
　　《诗话总龟》卷四十六
　　余恕赞义山徐铉诗文
　　余知制诰日，与余恕同考试。恕曰：「夙昔师范徐骑省为文，骑省其有《徐孺子亭记》，其警句云：『平湖千亩，凝碧乎其下；西山万迭，倒影乎其中。』他皆常语。近得舍人所作《涵虚阁记》，终篇皆奇语，自渡江来，未尝见此，信一代之雄文也。」其相推如此。因出义山诗共读，酷爱一绝云：「珠箔轻明拂玉墀，披香新殿斗腰支。不须看尽鱼龙戏，终遣君王怒偃师。」击节称叹曰：「古人措辞寓意，如此深妙，令人感慨不已。」
　　《诗话总龟》后集卷五
　　太祖御将恩威并济
　　王全斌代蜀之岁，是时大寒，太祖着帽絮被裘，御讲武殿毡帐曰：「此中寒尚不能御，况伐蜀将士乎？」即脱所服裘帽，遣使持赐全斌。其伐江南也，曹彬、李汉琼、田钦祚入辞，以匣剑授彬曰：「副将而下，不用命，斩之。」汉琼等皆股栗畏慑，此所以见御将之恩威，皆出于一。
　　《类苑》卷一
　　太祖服用俭素
　　太祖服用俭素，退朝常衣絁袴麻鞵，寝殿用悬青布缘帘，殿中设青布缦。
　　同上
　　太祖不许公主服翠襦
　　魏咸信言：故魏国长公主在太祖朝，尝以贴绣铺翠襦入宫中，太祖见之，谓主曰：「汝当以此与我，自今勿复为此饰。」主笑曰：「此所用翠羽几何？」太祖曰：「不然，主家服此，宫闱戚里皆相効，京城翠羽价高，小民逐利，展转贩易，伤生寝广，实汝之由。汝生长富贵，当念惜福，岂可造此恶业之端？」主惭谢。主因侍坐，与孝章皇后同言曰：「官家作天子日久，岂不能用黄金装肩舁，乘以出入？」太祖笑曰：「我以四海之富，宫殿悉以金银为饰，力亦可办，但念我为天下守财耳，岂可妄用？古称以一人治天下，不以天下奉一人。苟以自奉养为意，使天下之人何仰哉？当勿复言。」
　　同上
　　太祖杵碎孟昶宝器
　　太祖平蜀，得孟昶七宝装溺器，掷之于地，令杵碎之，曰：「汝以何器贮食？似此，不亡何待？」
　　同上
　　太祖祷雨霁
　　宋白言：开宝九年，雩祀西洛，阴雨踰月，斋宿之旦，尚未霁，太祖遣中使祷无畏三藏塔，与之誓言，傥不止，即毁其浮图。又俾近臣赍三木与岳神宿，斋日雨不止，当施桎梏于汝。至太极殿宿斋，辰巳间雨霁，洛阳令督役夫辈除道上泥，布干土。及郊祀还，御明德门赐赦，观卫士归营，车驾还宫，雨复作。无畏，胡僧，唐开元中至长安，玄宗甚礼重之，每祈雨輙应，事具李德裕《次柳氏旧闻》及李华碑。
　　同上
　　江南后主遗银五万两
　　开宝中，赵普犹秉政，江南后主以银五万两遗普，普白太祖，太祖曰：「此不可不受，但以书答谢，少赂其来使可也。」普叩头辞让，上曰：「大国之体，不可自为寝弱，当使之勿测。」既而后主遣其弟从善入贡，常赐外，密赍白金如遗普之数，江南君臣始震骇，服上之伟度。
　　《类苑》卷一、《类说》卷五十三、《五朝名臣言行录》卷一
　　太祖遣周广使吴越
　　周广者，开宝中为内外马步军都头，亲近，好言外事。一日白太祖曰：「朝廷遣使吴越，钱俶南面坐，傍设使者位。俶虽贵极人臣，况尊无二上，而奉命者不能正其名，此大辱国。」太祖曰：「汝颇能折之否？」广曰：「臣请行。」俶生辰，即遣广为使，俶犹袭故态，广曰：「比肩事主，不敢就席。」俶遂移床西向，正宾主之礼。复命，广气甚骄，将希宠赏。太祖曰：「汝盖倚朝廷威势，不然者，俶何有于汝哉？」广大惭，其御下之英略如此。
　　《类苑》卷一
　　刘鋹不敢饮御赐酒
　　刘鋹性绝巧，自结真珠鞍勒，为戏龙之状，献太祖，太祖以示尚方工，皆骇伏，偿以钱三百索。上谓左右曰：「移此心以勤民政，不亦善乎？」鋹在国中，多置酖以毒臣下。太祖幸讲武池，从官未集，鋹先至，诏赐巵酒，鋹心疑之，棒杯泣曰：「臣承父祖基业，违拒朝廷，烦王师致讨，罪在不赦。陛下既待臣以不死，愿为大梁布衣，观太平之盛，未敢饮此酒。」太祖笑谓之曰：「朕推赤心于人腹中，安有此事？」即取鋹酒自饮，别酌以赐鋹，鋹惭谢。
　　同上
　　太祖善御豪杰
　　太祖善御豪杰，得人之死力。居常多幸讲武池，临流观习水战，因谓左右曰：「人皆言忘身为国，然死者人之所离，言之易耳。」时禁卫将帅军厢主皆侍侧，有天武厢主李进卿前对曰：「如臣者，令死即死耳。」遂跃入池中，上急令水工数十人救之，得免，几于委顿。左右内侍数十人，皆善武艺，伉健，人敌数夫，骑上下山如飞，其慰抚养育，无所不至，然未尝假其威权。泗州槛生虎来献，上令以全羊臂与之，虎得全肉，决裂而食，气甚猛悍，欲观之也。俄口呿不合，视之，有骨横鲠喉中，上目左右，内侍李承训即引手探取，无所伤。尝因御五凤楼，有风禽罥东南角楼鸱尾上，上顾左右曰：「有能取之否？」一内侍，失其姓名，摄衣攀屋桷以登缘，历危险，取之以献，观者胆落，盖试其趫捷也。
　　同上
　　太祖善训戎旅
　　太祖始自总戎，为士众畏服，及践祚，善训戎旅，隶兵籍者多以配雄武军。自此或习试武艺，或角力斗殴，以较胜负，渐增俸缗，迁隶上军。十月后，骑兵皆侵晨出城习马，至暮归饲马，不令饱，虽苦寒，马常汗洽，耐辛苦，不甚肥盛。初议取蜀，有天武军主武超曰：「西川除在天上不可到，若舟车足迹可至，必取之耳。」士皆贾勇思奋，平蜀止六十日，用精兵纔七千人。居常卫士直庐中，咸给以棋枰，令对弈为乐，曰：「此徒端居终日，无他思虑，以此使之适情耳。」
　　同上
　　太祖御下严峻
　　太祖平蜀，择其亲兵骁勇者百余人，补内殿直，别立班院，号川殿直。南郊赏给，比本班减五千，遂相率击登闻鼓诉其事，上大怒曰：「朝廷给赐，自我而出，安有例哉？」尽捕连状者四十余人，斩于市，余悉配隶下军，遂废其班。一日，内酒坊火，悉以监官而下数十人弃市，诘得遗火卒，缚于火中，自是内司诸署，莫不整肃。
　　同上
　　太宗署名祈雨
　　至道二年夏，大旱，遣中使分诣五岳祈雨，学士草祝，上自书名，随其方设香，再拜而遣之。王禹偁时在翰林，上言：「五岳视三公，从前祝版御署，已踰礼典，固无君上亲书之理。」上署之纸尾云：「昔成汤剪爪断发，祷桑林之社，尚无爱，矧为百姓请命，岂于笔札而有所惜哉？」
　　《类苑》卷二
　　太宗不欲宦者预政
　　内侍王继恩平李顺之乱，中书议欲以为宣徽使，太宗曰：「宣徽者，执政之阶也，朕览前籍多矣，皆不欲宦者预政，止可授以他职。」宰相等恳言，继恩有大功，今任昭宣使，河北团练使，非此拜不足以为贵。上不悦，因召翰林学士张洎、钱若水，议置宣政使之名，班在昭宣使之上，以授之，加领顺州防御使。
　　同上
　　太宗不事畋游
　　登州海岸林中，常有鹘，自高丽一夕飞度海岸，未明至者绝俊，号曰「海东青」。淳化中，夏帅赵保忠得献上，上报曰：「朕久罢畋游，尽放鹰犬，无所事此，今却以赐卿，当领之也。」
　　同上
　　三馆
　　史馆，贞观三年置，以宰相监修，复有修国史、史馆修撰、直馆之员。集贤院，自开元五年置丽正修书院于集仙殿，十三年改为集贤殿，以丽正书院为集贤书院，有学士、侍讲学士之名，后置大学士，以宰相领之，并有修撰、校理、直院之职。贞元中，增置校书、正字。梁氏都汴，贞明中，以今古长庆门东北小屋十数间为三馆，湫隘卑庳，周庐徼道在旁，卫士驺卒喧杂，每受诏有所撰述，徙它所以就之。太宗即位，因临幸周览，曰：「若此之陋，何以待天下贤俊耶？」即日诏有司，度左升龙门东北车府地为三馆，楝宇宏大，自举役，车驾再临视，劳赐工卒。又令作园囿，植卉木，引金水河以注焉。西序启便门通干元殿，以俟行幸。三年春，新馆成，赐名崇文院。悉迁西馆书分布西廊，为昭文书库，南廊为集贤书库。西廊为经史子集，南廊为史馆书库。初平蜀得书一万三千卷，平江左又得二万卷，参以旧书，为八万卷，凡六库，皆周雕木架，青绫帕幂之。昭文馆、集贤殿大学士，监修国史，常以宰相兼领。此外有史馆修撰、直史馆、集贤院直学士、校理之名。淳化中，复置直昭文馆、直集贤院，亦有修国史、崇文院检讨、编修、祗候，皆无定员，不常置。
　　同上
　　太宗读太平御览
　　大宗诏诸儒编故事一千卷，曰《太平总类》。文章一千卷，曰《文苑英华》。小说五百卷，曰《太平广记》。医方一千卷，曰《神医普救》。《总类》成，帝日览三卷，一年而读周，赐名曰《太平御览》。
　　同上
　　太宗赞日本颇有古道
　　太平兴国八年，日本国僧奝然至，言其国王传袭六十四世矣。文武僚吏，皆是世官。上顾宰臣等曰：「此蛮夷耳，而嗣世长久，臣下亦世官，颇有古道。中国自唐季，海内分裂，五代世数尤促。又大臣子孙鲜能继述父祖基业。朕虽德不及往圣，然而孜孜求治，未尝敢自暇逸，深以畋游声色为戒。所冀上穹降鉴，亦为子孙长久计，使皇家运祚永久，而臣僚世袭禄位。卿等各思尽心辅朕，无使远夷，独享斯美。」
　　同上
　　太宗重内外制之任
　　太宗尤重内外制之任，每命一舍人，必咨询宰辅，求才实兼美者，先召与语，观其器识，然后授之。尝谓近臣曰：「词臣之选，古今所重，朕尝闻人言，朝廷命一舍人，六姻相贺，谚以谓一佛出世，岂容易哉？郭贽，南府门人，朕初即位，以其乐在词笔，遂命掌诰，颇闻制书一出，人或哂之，亦其素无时望，不称厥任，朕亦为之腼颜，业已进用，亦终不令入翰苑。后因览《唐书》故事，见其多自卑位作学士者，遂令杜镐检阅录唐朝学士，不拘品秩，自校书正字畿尉至尚书，皆得为之。」会光禄丞尹少连上书，引马周遇太宗事，其词多捭阖，上异其才，召试何以措刑论，文理可观，即欲超擢，询及枢宰，无有知少连名者，虑不协时望，遂止。苏易简荐吴人浚仪尉周亨俊拔可任，因御试贡举人，遂令亨考校，临观与语，以察器局，俾易简索其文章，得《白花鹰赋》，以比张茂先《鹪鹩》之作，文彩亦可尚。上意其非大器也，语易简曰：「且可令序迁京秩，更徐观之。」改光禄寺丞，月余，暴遇疾卒。上之衡鉴精审如此。
　　同上
　　太宗论内患外忧
　　太宗尝谓侍臣曰：「国若无内患，必有外忧；若无外忧，必有内患。外忧不过边事，皆可预为之防。惟奸邪无状，若为内患，深可惧焉。」帝王当合用心于此。
　　同上
　　太宗欲蠲租税不果
　　太宗初即位，幸左藏库，视其储积，语宰相曰：「此金帛如山，用何能尽？先皇居常焦心劳虑，以经费为念，何其过也！」薛居正等闻上言，皆喜。其后征晋阳，讨幽蓟，岁遣戍边，用度寖广，盐铁榷酤，关市矾茗之禁弥峻。太宗尝语近臣曰：「俟天下无事，当尽蠲百姓税。」终以多故，不果。
　　同上
　　太宗不许大臣具草
　　故钱侯若水言：至道中，尝知枢密，太宗尝召至玉华殿议边事，议既定，向敏中取纸笔将批之，上曰：「卿大臣，不当自作文。李揆在外否？」即召入，授其意，令具草之。揆，副承旨也。
　　同上
　　太宗奖励循吏
　　太宗留心政事，淳化五年，自署一幅云：「勤公洁己，奉法除奸，惠爱临民，始可称良吏。本官有俸，并给见缗。」凡手札三十余通，命有司择京朝官之有课最者赐之。殿中丞李虚己以循良清白预其选，得知遂州，虚己作叙感诗以献，自陈祖母年八十余，喜闻其孙中循吏之目。上喜甚，批纸尾云：「吾真得良二千石矣。」赐钱五十万以遗祖母，翌日，对宰相言及之，云：「已与五十缗。」宰相曰：「前日所赐盖五百缗。」上曰：「此误也，不可以追改。」虚己父寅，举进士，年六十余，以母老，求致仕，得著作佐郎，有词学，清苦。虚己亦纯学笃慎，家极贫，虽至尊之误笔，乃天之所赐，如郭巨得金、黄寻飞钱之比欤？然自是诏合门，不得受羣臣诗赋杂文之献，欲自荐者，授文于中书宰臣，第其臧否上之。
　　同上
　　太宗以唐庄宗为鉴戒
　　太宗淳化五年《日历》载，上谓侍臣曰：「听断天下事，直须耐烦，方尽臣下之情。昔庄宗可谓百战得中原之地，然而守文之道，可谓懵然矣。终日湛饮，听郑卫之声，与胡家乐合奏，自昏彻旦，谓之聒帐。半酣之后，置畎酒篦，沈醉射弓，至夜不已，招箭者但以物击其银器，声言中的。与徘优辈结十弟兄，每略与近臣商议事，必传语伶人，叙相见迟晚之由。纵兵出猎，涉旬不返，于优倡猱杂之中，复自矜写春秋，不知当时刑政如何也？」苏易简书于《时政》曰：「上自潜跃以来，多详延故老，问以前代兴废之由，铭之于心，以为鉴戒。」上来数事，皆史传不载，秉笔之臣，以记录焉。
　　同上
　　太宗以剑舞惧敌
　　太宗将讨太原，选军中骁勇趫捷者数百人，教以舞剑，皆能掷剑高丈余，袒裼跳跃，以身左右承之，妙绝无比，见者莫不震惧。会北戎使至，宴便殿，因令剑舞者数百人，科头露股，挥剑而入，跳掷承接，霜锋雪刃，飞舞满空，戎使惧形于色，淮海国王钱俶等惊惧不敢仰视。俶言于上曰：「此《尚书》所谓『如熊如罴，如虎如貔』者也。」上甚悦，及亲征，每巡城督战，必令前导逞技，贼乘城望之，破胆。
　　同上
　　太宗作上清宫
　　太宗诏作上清宫，谓左右曰：「朕在藩时，太祖特锺友爱，赏赍不可胜纪，今悉贸易以作一宫，为百姓请福，不令费库物。」王沔曰：「土木之作，必有劳费，不免取百姓脂膏耳。」上嘿然。既营缮，命中人董役，役夫常不满三千人，三司率多移拨三五百人给它作。中人言于上，上曰：「有司所须之人，皆要切，汝当自与计议圆融，勿令有妨。」既而数年功不就，言事者多指之，遂令罢役。岁余，内道场与道流言及之，上即令出南宫旧金银器数万两，鬻于市以给工钱，讫其役。宫成，常服一诣，焚香而已。
　　同上
　　太宗以强弓示威
　　至道初，李继迁遣其大校张浦入贡。上御便殿，召卫士数百辈，习射御前，所挽弓皆一石五斗以上。先是，赐继迁一弓，皆一石六斗，继迁但以朝廷威示戎虏，识非人方所能挽，至是，卫士皆引满平射，有余力。上问浦：「戎人敢敌否？」浦曰：「藩部弓弱矢短，但见此长大，固已逃遁，岂敢拒敌？」上悦，后以浦为郑州防御使，留京师。
　　同上
　　修河桥
　　有司岁调竹索以修河桥，其数至广，太宗曰：「渭川竹千亩，与千户侯等，自河渠之役岁调寖广，民间竹园率皆芜废，为之奈何？」吕端曰：「芟苇亦可为索，后唐庄宗自扬留口渡河，为浮梁，用苇索。」上然之，分遣使臣诣河上刈苇为索，皆脆不可用，遂寝。当庄宗渡河，盖暂时济师也。
　　同上
　　太宗善书
　　太宗善飞白，其字大者方数尺，善书者皆伏其妙。又小草特工，语近臣曰：「朕君临天下，亦何事笔砚？但心好之，不能舍耳。江东人多称能草书，累召诰之，殊未知向背，但填行塞白，装成卷帙而已。小草字学难究，飞白笔势难工，吾亦恐自此废绝矣。」以数十轴藏秘府。
　　同上
　　修太宗实录
　　咸平初，修《太宗实录》，命钱若水主其事。若水举给事中柴成务、起居舍人李宗谔，侍御史宗度洎予及职方员外郎吴淑。上指宗谔曰：「自太平兴国八年已后，昉皆在中书，日事史策，本凭直笔，傥子为父隐，何以传信于后代乎？」除宗谔不许，余悉可之。
　　《类苑》卷三
　　编次太宗法书
　　太宗善草、隶、行、八分、篆、飞白六体，皆极其妙，而草书尤奇绝。今上悉赂求编次，凡三十余卷，以于阗玉水晶檀香为轴，青紫绫摽文绵绦，黄绡帕，金漆柜，作龙图阁于含元殿之西南隅以藏之。频召近臣观览称叹，上自作《太宗圣文神笔颂》，亲书刻碑，以美其事。碑阴列其部袟名题，以墨本赐迎臣焉。
　　同上
　　苏易简最被恩遇
　　苏易简为学士，最被恩遇。初与贾黄中、李沆同时上擢，黄中、沆参知政事，以易简为中书舍人，充承旨，并赐白金三千两，谕旨曰：「朕之待卿，非必执政而为重矣。」上作五七言诗各一首赐之，为真草行三体，刻于石。又飞白书「玉堂之署」四字以赐本院，今龛于堂南门之上。易简以御三体书石本，分遗秘书监李至及从祖修撰江陵公洎梁周翰，知制诰柴成务，吕佑之，钱若水、王旦，直秘阁潘慎修，翰林侍书王着，侍读吕文仲等凡十五人。及召至等宴于翰林，以观神笔之迹，上遣内可供拟坐客，各赋诗。宰相李昉等亦以诗贻易简，易简悉以奏御。上谓昉等曰：「易简以卿等诗来上，有以见儒墨之盛，而学士之光也，可别录一本进入。」以其本赐易简。
　　《类苑》卷六
　　郭进
　　郭进少以壮勇，依汉祖于太原，开国，历刺史、团练使。国初，迁洛水防御使，为西山巡检，以扞太原。进御军严而好杀，部下整肃，每帅师入晋境，无不克捷，太祖因遣戍西山，必语之曰：「汝辈当谨奉法，我犹赦汝，郭进杀汝矣。」尝择御龙官三十人隶麾下押阵，适与晋人战，多退却，进斩十余人。奏至，上方御便殿阅武，厉声曰：「御龙官千百人中始选择得一二，而郭进小违节度，遽杀之，诚如此龙种健儿，亦不足供矣。」潜遣中使谕进曰：「恃其宿卫亲近，骄倨不禀令，戮之甚得宜矣。」进感泣，由是一军精勇无敌。上为治第，令厅堂悉用?瓦，有司言，亲王公主始得用此。上曰：「进事国尽忠，我待之岂不比吾子，有何不可哉？」太宗征太原，北戎自石岭关入援，进大破之，献俘行在，暴于城下，并人丧气，遂约降。进功高负气，监军田钦祚所为不法，进屡以语侵之，钦祚心衔，因诬以佗事，进不能甘，自缢死。太宗微知之，黜钦祚，终其身不复用。
　　同上
　　窦偁面叱贾琰
　　窦偁为晋府宾佐，后至左谏议大夫、参知政事。僖起居郎，俨文甚高，皆有集在秘阁。偁亦有文，为晋府记室。贾琰为判官，每诸王宗室宴集，琰必怡声下气，动息褒赞，谄辞捷给，偁叱之曰：「贾氏子，何巧言令色之甚？独不惧于心邪！」太宗甚怒，白太祖，斥出为泾州节判。后即位，思之，召为枢密直学士，数月参政，中谢，语之曰：「汝知何以及此？」偁曰：「陛下以臣往年霸府遭逢所至耳。」上曰：「不然，以卿尝面折贾琰，故任卿左右，思闻直言耳。」
　　同上
　　董遵诲
　　董遵诲父宗本，尝为随州将，太祖微时往依，宗本令与遵诲游。常共臂鹰逐兔，小不如意，为遵诲所辱，太祖遂辞去，宗本固留，厚给遣之。即位之初，访求遵诲，遵诲欲自杀，其妻止之，曰：「等死，亦未晚耳。万乘之主，岂念旧恶？将因祸致福，岂可测哉？」遵诲感其言，幅巾见于便殿，叩头请死。上笑曰：「汝昔日豪荡太过，我方将任汝事。」即命左右掖起，赐冠带，设食案，赐食上前。语及旧故欢笑，以为通远军使，专委一面之事，市租悉以给军用，不藉于有司。每岁赐予无数，幕府许自辟署，选精甲数千人，隶麾下，不复更代。隔岁以春夏令归，营省妻子。遵诲至，申严边候，镇抚蕃部，号令如一，戎族之强盛者，倚为腹心，有谋为寇者，必立以告，发所部袭之，剪灭无噍类。凡再出师，大克捷，党项诸羌，畏威惕息。养马数千匹，择其良以入贡，亲仆数百人，皆厚给衣食，日夕驰射畋猎，击鞠呼卢，饮食作鼓吹为乐。羌中动静，实时知之，朝廷不复西顾。岁时，其亲表押马来献，上必召问遵诲晨夕所为，击节大喜曰：「是能快活也。」多解服御衣物珠贝珍异以为赐，遵诲捧之，未尝不泣下。三数岁一来朝，赐食御前，笑语移晷，赐御膳羊，上樽酒，皆五百数，金帛累万，复遣去。终太祖朝，不易其任。末年，稍迁罗州刺史，有判官者，因朝廷访利害，上言通远军养兵，每岁转运使调发内地钱粟，劳费民力，本军关榷之入，自可市籴给用。上遣录判官所奏，下本军，及申约外，计凡岁调如故，不得窃议市租，徙判官于佗郡。遵诲感激流涕，左右皆泣。
　　《类苑》卷七
　　李沆
　　公尝言：李丞相沆重厚淳质，言无枝叶，善属文，识治体，好贤乐善，为丞相，有长者之誉。颇通释典，尤厌荣利，世务罕以婴心。其自奉甚薄，所居陋巷，厅事无重门，其偪下已甚，颓垣坏壁，沆不以屑虑。堂前药栏坏，妻戒守舍者勿令葺，以试沆。沆朝夕见之，经月，终不言。妻以语沆，沆笑谓其弟维曰：「岂可以此动吾一念哉？」家人劝治居第，未尝答。维与言，因语次及之，沆曰：「身食厚禄，时有横赐，计囊装亦可以治第。但念内典以此世界为缺陷，安得圆满如意，自求称足？今市新宅，须一年缮完，人生朝暮不可保，又岂能久居？巢林一枝，聊自足耳，安事丰屋哉？」后遇疾，沐浴右胁而逝，时盛暑，停尸七日，室中无秽气，亦履行之报也。沆在相位，接宾客常寡言。马亮与沆同年生，又与维善，语维曰：「外议以大兄为无口匏。」维乘间尝达亮语，沆曰：「吾非不知也，然今之朝士，得升殿言事，上封论奏，了无壅蔽，多下有司，皆见之矣。若邦国大事，北有强虏，西有戎迁，日旰条议，所以备御之策，非不详究。荐绅中如李宗谔、赵安仁，皆时之英秀，与之谈，犹不能启发吾意。自余通籍之子，坐起拜揖，尚周章失措。即席必自论功最，以希宠奖，此有何策而与之接语哉？苟屈意妄言，即世所谓笼罩，笼罩之事，仆病未能也。为我谢马君。」沆常言，居重位，实无补万分，唯中外所陈利害，一切报罢之，唯此少以报国尔。朝廷防制，纤悉备具，或徇所陈请施行一事，即所伤多矣。此盖陆象先「庸人扰之」之论也。
　　范质识大体
　　范质初作相，与冯道同堂，道最旧宿，意轻其新进，潜视所为。质初知印，当判事，语堂吏曰：「堂判之事，并施签表，得以视而书之，虑临文失误，贻天下笑。」道闻叹曰：「真识大体，吾不如也。」质后果为名相。
　　《类苑》卷九
　　不信异端
　　李司空家，累世不置佛堂，不畜内典经文。王似宗家，不然楮镪，祀其先人，酒炙而已。
　　同上
　　窦仪不攻人之短
　　窦仪，开宝中为翰林学士，时赵普专政，帝患之，欲闻其过。一日召仪，语及普所为多不法，且誉仪早负才望之意。仪盛言普开国勋臣，公忠亮直，社稷之镇。帝不悦，仪归，言于诸弟，张酒引满，语其故曰：「我必不能作宰相，然亦不诣朱崖，吾门可保矣。」既而召学士卢多逊，尝有憾于普，又喜于进用，遂攻普之短，果罢相，出镇河阳。普之罢甚危，赖以勋旧脱祸。多逊遂参知政事，作相。太平兴国七年，普复入相，多逊有崖州之行，是其言之验也。仪弟俨、侃、偁、僖，并举进士，父禹钧，范阳人，为左谏议大夫致仕，诸子皆成名，士风家法，为一时之表。冯道赠禹钧诗云：「燕山窦十郎，教子有义方。灵椿一株老，仙桂五枝芳。」人多传诵。仪至礼部尚书，俨至礼部侍郎，皆为翰林学士；侃左补阙；偁为晋府宾佐，后至左谏议大夫，参知政事；僖起居郎。俨文甚高，皆有集，在秘合。偁亦有文，为晋府记室。
　　《类苑》卷十一
　　潘承裕
　　潘承裕，建安人，有才识，名重于州里。王延政建国，欲以为相，承裕力谏其僭号，不受伪署，延政将杀之，虑失人心，囚于私第。江南平建州，甚礼重之，以为礼部侍郎，判福建道。凡一道之征租、狱刑、选举人物，皆取决焉。告老，以尚书致仕，归洪州西山。子慎修，亦为要官，台城危蹙，入都为置宴使，馆怀信驿，时后主弟从镒先入贡，亦留驿中。每王师克捷，外庭入贺，邸使督金帛之献，慎修独建议，以国将亡，而旅贺非礼，但奉方物，以待罪为名，斯可也。太祖大喜，谓使者有礼，立遣易供帐物，加赐牢醴，深叹重之。
　　《类苑》卷十三
　　冯起
　　冯起，父炳，有清节，任知杂卒。起官，僦舍圃田。时侍御史赵承嗣掌市征，炳历任宪府，承嗣以官联，素重之。屡往见起，知其赁庑，为出己俸百千市之，起固辞不受。未几，承嗣以奸赃败，弃市，由是名闻。于是苏易简在翰林，夜召语及此事，太宗因此知起名，后擢知制诰。
　　同上
　　李至
　　李至为参知政事，今上初即位，朝士韩见素、彭绘、淳于雍等数人，连乞致仕，上颇讶之，谓宰相曰：「搢绅中多求退迹，何也？」至对曰：「退迹者几何人？躁进者盖甚众矣。」上默然。后或引疾者，皆遂其请，亦仁者之言也。
　　《类苑》卷十五
　　更改礼记月令篇次序
　　《礼记?月令篇》，旧第四，郑玄注，孔颖达作疏，皆依此篇。自开元中，李林甫受诏，与学者重加增损，多所改易旧文，升其篇居第一，至今用之。李至任秘书监日，因召对，言其事。至道末，遂下馆阁议，胡旦草议状，取郑、李二家对驳之，凡数百言，攻林甫之失。兼云：「贡举三礼，所试用孔疏，而文注乃用林甫，甚相矛盾，请复用郑玄为是。」宰相吕端不能决，报罢之。后至参政，亦不能厘正其事。
　　同上
　　诸监炉铸钱
　　江南因唐旧制，饶州置永平监铸钱，岁六万贯。江南平，增为七万贯，常患铜少。张齐贤任转运使，求得江南旧承旨丁钊，尽知信、建等州各铜铅处，齐贤即调发丁夫采之。初年增十数倍，明年得铜铅八十五万斤，锡六十万斤，因杂为铅锡钱铸三十六万贯，以钊为殿前承旨，领三州铜山。先是永平监所铸钱，用开通元宝钱法，肉好周郭精好。至是杂用铅锡，兼失古制，数虽增而钱恶。其后信州铅山县出铜无筭，常十余万人采凿，无赖不逞之徒，萃于渊薮。官所市铜钱数千余万斤，大有余羡，而铜山所出益多，有司议减铜价，凿山者稍稍引去。饶州官市薪炭不能给鼓铸，分于池州置永宁监，建州置永丰监，并岁铸钱二十万贯，以铅山铜给之。既有所泄，价乃复旧，而工徒并集。杭州置保兴监，凡四监，岁铸百余万贯，为极盛矣。唐天宝之制，绛、扬、润、宣、鄂、蔚、益、柳十州，共置九十九炉，铸钱一炉役丁匠三十人。每年六七月停，余十月作十番。一炉约用铜二万一千二百三十斤，白镴三千七百九十斤，黑锡五百四十斤，每炉铸钱三千三百贯，计一工日可铸钱三百余。国家之制，一工日千余，用铜铅镴之法亦异于古，其数虽倍，而钱稍恶，每系掷亦多缺。予在史局，因录唐制与今王丞相，后数月，有诏暑月诸监减半工，盖主上勤恤之至也。
　　《类苑》卷二十一
　　榜刻仪制令四条
　　孔承恭为大理正，太平兴国中上言，仪制令云：「贱避贵，少避长，轻避重，去避来。」望令两京诸州于要害处刻榜以揭之，所以兴礼让而厚风俗。诏从之，处处衢肆刻榜，讫今多有焉。
　　同上
　　江翱
　　江翱，建安人，文蔚之兄子也。为汝州鲁山令，邑多旷土，连岁枯旱，艰食。翱自建安取旱稻一种，此稻耐旱，繁实可久蓄，宜高原，至今邑人多种之，岁岁足食。
　　《类苑》卷二十三
　　赐衣服
　　国朝之制，文武官诸军校在京者，端午、十月旦、诞圣节，皆赐衣服。其在外者，赐中冬衣袄，遣使将之。旧制，在内者，中书、枢密、察院、节度使至刺史，诸军列校以上，学士、金吾、驸马，冬给袍有差。而学士给黄师子锦，品极下，淳化中，改给盘鵰法锦，在晕锦之亚。凡袍锦之品四，曰天下乐晕锦，以给枢宰、亲王、皇族、观察使以上，侍卫步军都虞候以上，节度使。盘鵰法锦，以给学士、中丞、三司使、观察使、厢主以上，军头团练使以上，皇族、将军以上，驸马都尉，旧宰相。翠毛细锦，以给防团刺史、军主军头领刺史者。黄师子，以给三司副使、知开封府、审刑、登闻、龙图直学士。旋栏锦之品十，曰天下乐晕，以赐节度、观察使、领部署者。次晕锦，以赐尚书以上及学士管军者。盘鵰，以赐观察使、丞郎。翠毛，以赐合门使以上、防团刺史管禁军者。倒仙牡丹，以赐刺史以上。方胜宜男，赐诸司使领郡以上。盘球云鴈，赐诸司使。方胜练鹊，赐河北、河东、陕西转运使副。余军校，复有黄师子，宝照之品焉。
　　《类苑》卷二十五。《岁时广记》卷三十七引首五句。
　　赐带
　　腰带，凡金玉犀银之品，自枢宰、节度使赐二十五两金带，旧用荔枝、松花、倒仙三品。端拱中，诏作瑞草、地球、文路方圆胯带，副以金鱼，赐中书密院。其武臣有宣徽枢密使者，仍旧制。学士三司使、中丞观察使、管军四厢主而下，赐二十两金带。知制诰赐犀带涂金鱼，亦尝赐金饰牯犀，副以金鱼，非常例。凡面赐紫者，给犀带。赐绯者，涂银宝瓶带。其赐伎术官，虽紫绿，皆给银带。出使赐金束带，雨数如其官秩，刺史而上受边寄者，辞日亦赐二十两金束带。其赴任者，出赐涂金银带。诸司使至崇班，出为边城钤辖者、都监者，亦赐金束带，十五两、十二两凡二等。唯驸马都尉初选尚，赐白玉带。自亲王皇族皆许通服工夫金带，雕玉、白玉、通犀、牯犀等带。
　　《类苑》卷二十五
　　赐鞍辔
　　鞍辔，除乘舆服，黄金、白玉、雕玉、玳瑁、真珠等鞍，垂六鞘辔，有三颔，诸王或赐金鞍者得乘之。宰相、使相赐绣宝百花鞯，八十两闹装银裹衔镫。参政、副枢、宣徽、节度使、驸马，绣盘凤杂花鞯，七十两陷银衔镫。学士、中丞、三司使、观察使，麻皮锦鞯，五十两撤皇素衔镫。复有三十两决束鞍，以赐东宫官属。
　　同上
　　宪衔
　　唐德宗幸奉天还京，应诸州郡衙吏并假宪衔，后至有郡王者，讫今用之。
　　同上
　　勑书楼
　　太祖朝令天下置勑书楼。
　　同上
　　学士预曲宴承旨预肆赦
　　故事，便殿宴劳将帅，翰林学士预坐。开宝中，阁门使梁迥轻鄙儒士，启太祖以曲宴将相，安用此书生辈？遂罢之。淳化中，苏易简为参知政事，始引故事为请。诏自今后，当直学士与枢密直学士并预长春殿曲宴。又引元积《承旨厅记》：「御楼肆赦，唯承旨得升丹凤楼之西南隅。」
　　《类苑》卷二十六
　　驾亲临问臣僚
　　邢昺常被疾，请告，真宗亲临问，赐药一奁、银器千两、彩千匹。国朝故事，非宗戚将相，问疾临奠，帝不亲行，惟昺与郭贽以恩旧，特用此礼，儒者荣之。邢止问疾，郭上复临丧。
　　《类苑》卷二十八
　　白麻
　　翰林规制，自妃后、皇太子、亲王、公主、宰相、枢密、节度使并降制用白麻纸书，每行四字，不用印。进入后，降付正衙宣读，其麻即付中书门下。当日本院官告院取索绫纸，待诏写官告，只用麻词。官告所署，中书三司官宣奉行，并依告身体式，常用阁长一人衔位。
　　《类苑》卷二十九
　　江南书籍
　　雍熙中，太宗以板本九经尚多讹谬，俾学官重加刊校。史馆先有宋臧荣绪、梁岑之敬所校《左传》，诸儒引以为证。祭酒孔维上言，其书来自南朝，不可案据。章下有司，检讨杜镐引贞观四年勑：「以经籍讹舛，盖由五胡之乱天下，学士率多南迁，中国经术浸微之致也。今后并以六朝旧本为正。」持以诘维，维不能对。王师平金陵，得书十余万卷，分配三馆及学士舍人院，其书多雠校精当，编帙全具，与诸国书不类。
　　《类苑》卷三十
　　干德铸印
　　干德三年，重铸中书门下、枢密院、三司使印。先是，旧印缘五代旧文非工，至是得蜀铸印官祝温集，自言其祖思，唐礼部铸印官，世习缪篆，即《汉志》所谓屈曲缠绕以摹章者也。台省寺监及开封、兴元尹印，悉令温集政铸。
　　《类苑》卷三十二
　　王化基
　　王化基言：任中丞日，鞫祖吉狱，吉知晋州，受赇事败。询其土豪王某者云：「吾小民，见州将贫乏，相醵率为一日之寿，岂知其犯法哉？」怅叹不已。化基诘其前后郡守，王某言，三十年已来，唯梁都官不受一钱，余无免者。乃梁勖也。勖，汉干佑中司徒诩下进士及第，有文词，太祖欲令知制诰，为时宰所忌，遂止。化基言于太宗，时勖以老病不任吏事，特授华州行军司马，给郎中俸料。其子昭琏，亦举进士，得杭州从事。化基送以诗曰：「文章换柱双枝秀，清白传家两地贫。」人多传诵。
　　《类苑》卷三十六
　　干越亭诗
　　公言：咸平初罢处州赴阙，道经饶州余干县，登干越亭，前瞰琵琶洲，后枕思禅寺，林麓森郁，千峯竞秀，真天下之绝境。古今留题者百余篇。张祜云：「扁舟亭下驻烟波，十五年游重此过。洲觜露沙人渡浅，风梢藏行鸟啼多。层栏涨水痕犹在，古板题诗字已讹。况是高秋正圆月，可堪闻听异乡歌。」刘长卿云：「天南愁望绝，亭下柳条新。落日独归鸟，孤舟何处人？生涯投越峤，世业陷胡尘。草色迷征路，莺声傍逐臣。秦台悲白首，楚渚怨青苹。杳杳锺陵暮，悠悠鄱水春。独醒翻取笑，直道不容身。得罪风霜苦，全生天地仁。青山数行泪，沧海一穷鳞。流落机心尽，空怜鸥鸟亲。」二篇绝唱也。
　　《类宛》卷三十七
　　雍熙以来文士诗
　　公言：自雍熙初归朝，迄今三十年，所闻文士多矣，其能诗者甚鲜。如侍读兵部，夙擅其名，而徐铉、梁周翰、黄夷简、范杲皆前辈。郑文宝、薛映、王禹偁、吴淑、刘师道、李宗谔、李建中、利瓦伊、姚铉、陈尧佐，悉当时侪流。后来之着声者，如路振、钱熙、丁谓、钱易、梅询、李拱、苏为、朱严、陈越、王曾、李堪、陈诂、吕夷简、宋绶、邵焕、晏殊、江任、焦宗古。布衣有钱塘林逋、缙云周启明。钱氏诸子有封守惟济、供奉官昭度。乡曲有今南郑殿丞兄故黎州家君，及高安簿觉宗人字牧之子。并有佳句，可以摘举，而钱惟演，刘筠特工于诗，其警策殆不可遽数。自兵部而下，公之所尝举，今略记之。兵部《春望》云：「杳杳烟芜何处尽，摇摇风柳不胜垂。」《江行》云：「新霜染枫叶，皓月借芦花。」《嘉阳川》云：「青帝已教春不老，素娥何惜月长圆。」《元夜》云：「云归万年树，月满九重城。」徐铉《游木兰亭》云：「兰烟破浪城阴直，玉勒穿花苑树深。」《观习水战》云：「千帆日助阴山势，万里风驰下濑声。」《病中》题云：「向空咄咄频书字，举世滔滔莫问津。」《谪居》云：「野日苍茫悲鹏舍，水风阴湿弊貂裘。」《陈秘监归泉州》云：「三朝恩泽冯唐老，万里江关贺监归。」《宿山寺》云：「落宿依楼角，归云拥殿廊。」梁周翰《应制》云：「百花将尽牡丹拆，十雨初晴太液春。」黄夷简《题人山居》云：「宿雨一番蔬甲拆，春山几焙茗旗香。」范杲《讲圣》云：「千里版图来浙右，一声金鼓下河东。」郑文宝《春郊》云：「百草千花路，华风细雨天。」《重经贬所》云：「过关已跃樗蒲马，误喘犹惊顾兔屏。」《洛城》云：「星沈会节歌锺早，天半上阳烟树微。」《张灵州》云：「越绝晓残蝴蝶梦，单于秋引画龙声。」《长安送别》云：「杜曲花光浓似酒，灞陵春色老于人。」《送人归湘中》云：「满帆西日催行客，一夜东风落楚梅。」《南行》云：「失意惯中迁客酒，多年不见侍臣花。」《凄灵》云：「旧井霜封仙界橘，双溪晴落海边鸥。」《送人知韶州》云：「人辞碧落春风晚，花老朱陵古渡头。」《永熙陵》云：「承露气清驹送日，觚棱人静鸟呼风。」《边上》云：「鬓间相似雪，峯外寂寒烟。」薛映《送人鄂州》云：「黄鹄晨霞傍楼起，头陀秋草绕碑荒。」吴淑《送朱致政》云：「浴殿夜凉初阁笔，渚宫岁晚得悬车。」刘师道《寄别》云：「南浦未伤春草碧，北山仍愧晓猿惊。」《与张泌》云：「久师金马客，勍敌玉溪生。」《荷花》云：「有路期奔月，无媒与嫁春。」《残花》云：「金谷路尘埋国艳，武陵溪水泛天馨。」《寄陈龙图》云：「城瞻北斗天何远，梦断南柯日未沉。」《叹世》云：「野马飞窗日，酰鸡舞瓮天。」《春雪》云：「青帝翠华沈物外，素娥孀影吊云端。」又《雪》云：「三千世界银成色，十二楼台玉作层。」《湘中》云：「逝波帝子魂何在？芳草王孙怨未归。」李宗谔《春郊》云：「一溪晚绿浮鸂?，万树春红叫杜鹃。」《苏承旨》云：「金鸾后记人争写，玉署新牌帝自书。」李建中《送人》云：「山程授馆闻鸿夜，水国还家欲雪天。」利瓦伊《渚宫亭》云：「故宫芳草在，往事暮江流。」《朱致政》云：「清朝纳禄犹强健，白首还乡正太平。」《和人赠马太保》云：「转眄回岩电，分须磔猬毛。」《寄洪湛》云：「谪去贾生身健否？秋来潘岳鬓斑无？」姚铉《钱塘郡》云：「疏钟天竺晓，一鴈海门秋。」陈尧佐《潮州征还》云：「君恩来万里，客路出千山。」《送种放》：「风樵若邪路，霜橘洞庭秋。」《送朱荆南》云：「部吏百亟通爵里，从兵千骑属鞬橐。」钱熙《送人金陵拜扫》云：「鹤归已改新城郭，牛卧重寻旧墓田。」丁谓《和钱易》云：「珊瑚新笔架，云母旧屏风。」《送章南安》云：「梅花过岭路，桃叶渡江舡。」《章明州》云：「泣珠泉客通关市，种玉仙翁寄版图。」《陈荆南》云：「楚呼梦云铃阁密，郢人歌雪射堂开。」钱易《画景》云：「双蜂上帘额，独鹊袅庭柯。」《芭蕉》云：「绿章封奏缄初启，青凤求皇尾乍开。」梅询《阴陵》云：「千重汉围合，一夜楚歌声。」李拱《春题村舍》云：「犬眠花影地，牛牧雨声坡。」苏为《湖亭》云：「春波无限绿，白鸟自由飞。」《刘端州》云：「夜浪珠还浦，春泥象印踪。」朱严《赠徐常侍》云：「寓直有谁同骑省？立班独自戴貂冠。」陈越《侍宴》云：「十锺人既醉，九奏凤来仪。」《与刘从》云：「谁哀城下酌？不废洛中吟。」《李秦州》云：「拥路东方骑，悬腰左顾龟。」王曾《李驸马拜陵》云：「人畏轩台久，春归雨泽多。」李堪《哭黎州家君》云：「桐乡留语葬，丝路在生悲。」《周建州》云：「海月随帆落，溪花绕驿流。」《送人》云：「雷风有约春虬振，霜雪无情紫蕙枯。」《退居》云：「雨密丝桐润，潮平钓石沈。」陈诂《闲居》云：「笼鸡对窗语，三雀遶门飞。」吕夷简《早春》云：「梅无驿使飘零尽，草怨王孙取次生。」《九日呈梅集仙》云：「人归北阙知何日？菊映东篱似去年。」《寒食》云：「人为子推初禁火，花愁青女再飞霜。」宋绶《送人知江陵》云：「奇才剑客当前队，丽赋骚人托后车。」《送人洪州》云：「江涵帝子翚飞阁，山际真君鹤驭天。」《周贤良》云：「楚泽伤春悲鹖鵊，长安索米愧侏儒。」邵焕《送晏集贤南归》云：「舡官风破浪，关吏鼓通晨。」晏殊《与张临川》云：「篱边菊秀先生醉，桑下鶵娇稚子仕。」又云：「东阳诗骨瘦，南浦别魂消。」《章明州》云：「骚客江山知有助，秦源鸡犬更相闻。」《送人洪州》云：「冲斗气沉龙已化，置刍人去榻犹悬。」江任《送人》云：「珠盘临路泣，斗印入乡提。」焦宗古《送人游蜀》云：「芳树高低啼蜀魄，朝云浓淡极巴天。」《赠周贤良》云：「南阳客自称龙卧，东鲁人应叹凤衰。」林逋《湖山》云：「片月通萝径，幽云在石床。」周启明《近臣疾愈》云：「一丸童子药，五返使人车。」《皇甫提刑》云：「鸱夷江上畬田稔，牛斗星边贯索空。」钱惟济《太一宫醮》云：「庭下焚香连宿雾，林间鸣佩起栖鸾。」《从驾西巡》云：「晓陌壶浆满，春风骑吹长。」《故王第》云：「凤箫通碧落，星石辨灵源。」钱昭度《村居》云：「黄蜂衙退海潮上，白蚁战酣山雨来。」《大寒》云：「雨被北风须作雪，水愁东海亦成冰。」《金陵》云：「西北高楼在，东南王气销。」《梅花》云：「东北风吹大庾岭，西南日映小寒天。」《雁》云：「三年别馆风吹入，万里长沙月照来。」《秋日华山》云：「人间路到三峯尽，天下秋随一叶来。」又《郑殿丞》云：「青鸟几传王母信，白鹅曾换右军书。」《将至京》云：「近阙已瞻龙虎气，思乡犹望斗牛星。」家君《黎州赦至》云：「山川百蛮国，雨露九天书。」《寄远》云：「胡越自为迢递国，参商元是别离星。」《自遣》云：「天上羲轮都易失，人间尧历自难逢。」《哭储屯田》云：「部中军雨春无润，天上郎星夜殒光。」《感悟》云：「顿缨狂走鹿，喣沫倦游鳞。」《心知》云：「远别苦惊云聚散，相逢多倍月亏盈。」《自咏》云：「刚肠欺竹叶，衰鬓怯菱花。」《泪》云：「一斑早寄湘川竹，万点空遗岘首碑。」《春昼》云：「人归汉后黄金屋，燕在卢家白玉堂。」《寄人》云：「世味嫌为枳，时光怨落蓂。」《闲居》云：「歌怀饭牛起，书愤抱麟成。」《蝉》云：「二子自不食，三闾何独清？」《登楼》云：「远水净林色，微云生夕阳。」《咏尘》云：「已伤花榻满，休妬画梁飞。」凡公之所举者甚多，值公病心烦，不喜人申问，今聊托其十之一二耳。
　　同上
　　钱惟演刘筠警句
　　近年钱惟演、刘筠首变诗格，学者争慕之，得其标格者，蔚为嘉咏。二君丽句绝多，如惟演《奉使涂中》云：「雪意未成云着地，秋声不断鴈连天。」又云：「客亭厌见名长短，村酒那能辨圣贤。」《送僧游楚》云：「宿舍孤烟起，行衣梦雨凉。」《张并州》云：「戈矛巡雾夕，锺鼓宴箫晨。」《章衢州》云：「平槛晓波吴舫渡，边城春树越禽飞。」《章南安》云：「离人南浦多春草，越鸟栖枝有早梅。」《刘潭州》云：「坐激鲜飙湘竹晚，树含凉雨越禽归。」《李太仆北使》云：「汉帜随移帐，燕鸿伴解鞍。」《何袁州》云：「疎锺静起军城晚，华表双高水国秋。」《陈江陵》云：「深沈珠网通归梦，紫翠春山接去舟。」《太一宫》云：「神庭古柏啼乌起，斋室虚帘宿雾通。」《送人》云：「思满离堂酒，魂惊客舍乌。」《高泉州》云：「东南一尉宵烽息，西北高楼晚望迷。」《章分宁》云：「小雨郊原连苦雾，夕阳楼阁照丹枫。」《东封应制》云：「羽毛襄野驾，宴喜鲁郊民。」《送予知处州》云：「轻飙使车远，明月直庐空。」《张仆射判河阳》云：「绣野桑麻连四水，黄堂歌吹拥千兵。」《孙永兴》云：「鱼尾故宫迷草树，龙鳞平隰自风烟。」《汉武》云：「立候东溟邀鹤驾，穷兵西极待龙媒。」《公子》云：「歌飜南国桃根曲，马过章台杏叶鞯。」《槿花》云：「欲作飞烟散，犹怜反照迟。」《荷花》云：「泪有鲛人见，魂须宋玉招。」《禁中鹤》云：「天渊风雨多秋思，辽海烟波失旧期。」《无题》云：「有时盘马看犹懒，尽日投壶笑未回。」又云：「春瘦已宽连理带，夜长谁有辟寒金？」《元夜》云：「千枝火树连金狄，万里霜轮上璧珰。」《马延州》云：「沃野桑麻涵细雨，严城鼓角送残阳。」刘筠《禁直》云：「雨势宫城阔，秋声禁树多。」《陕州从事》云：「角迥含商气，桥长断洛尘。」《周贤》云：「崎岖一乘传，憔悴五羊皮。」《章南郑》云：「渝舞气豪传汉俗，丙鱼味美敌吴乡。」《李太仆北使》云：「惟月卿曹重，占星使者贤。」《送僧》云：「卷衲城钟断，榰笻岳雨余。」《僧崇惠》云：「醉令难同社，仙鹅有换书。」《叶金华》：「柔桑蔽野鸣雏雉，高柳含风变早蝉。」《刘潭州》云：「膝席久虚温树老，心旌无奈楚风长。」又云：「沙禽两两穿铃阁，江草依依接射堂。」《章九陇》云：「溪笺未破冰生砚，炉酒新烧雪满天。」又《周贤良》云：「春风乱莺啭，夕雾一鸿冥。」《张岭南》云：「山月愁子，风涛怒鳄鱼。」《西巡》云：「龙驾昌明御，天旗太一神。」《张婺州》云：「大野几星分婺女，清风万古感颜乌。」《章南安》云：「岭云夏变梅蒸早，越贾秋藏桂蠹多。」《西京首坐》云：「荣河带遶中天阔，空乐星悬大士居。」《题雪》云：「刘伶醉席梅花地，海客仙槎枌树天。」《利州转运》云：「鸱蹲野芋难为尹，雪积众盐久置宫。」《章分宁》云：「鹤伴鸣琴听事晚，鸟惊调角武城秋。」《杨处州》云：「朱饰两轓巡属邑，月留双笔在中台。」《阁宿》云：「三让月临承露掌，九雏鸟遶守宫槐。」又云：「酒供砚滴濡毫冷，火守更筹沃漏长。」《云月》云：「已回邻面三年粉，又结寒丝几茧冰。」《汾阳道中》云：「鼓音记里绳阡远，舞节鸣銮玉步徐。」《杨洪州》云：「桃叶横波人共醉，剑光牛斗狱常空。」《李秦州》云：「右墄独登温树密，前旌双抗岭云高。」《刘潭州》云：「洛田荒二顷，楚浪涨三篙。」《槿花》云：「吴宫何薄命？楚梦不终朝。」《宫词》云：「难销守宫血，易断舞鸾肠。」又云：「虹跨层台晚，萤飞下苑凉。」《夏日》云：「云容倏变千峯险，草色相沿百带长。」《新蝉》云：「翼薄乍舒宫女鬓，蜕轻全解羽人尸。」《公子》云：「行庖爨蜡雕胡熟，求埒铺金汗血骄。」《明皇》云：「黎园法部兼胡部，玉辇长亭更短亭。」《荷花》云：「湔裙无限水，鄣袂几多风。」《别墅》云：「云际寻橦技，花间笑躄楼。」《无题》云：「荷心出水终无定，萝蔓从风莫自持。」又云：「藻井风高蛛坏网，杏梁春暖燕争泥。」《咏梨》云：「先时樱熟烦羊酪，远信梅酸捐瓠犀。」《洞户》云：「密鏁香云深处户，乱飘梨雪晚来天。」《赠希画》云：「吟余云散叶，话久尘遗毛。」《夕阳》云：「塞迥横烟紫，江清照叶丹。」《闺中》云：「笼禽思陇树，洞犬识秦人。」《柳絮》云：「平沙万里经春雪，广陌三条尽日风。」《属疾》云：「风帘鸱啸厨烟绝，月树乌惊药杵喧。」《灯夕》云：「金吾抱箭催壶水，玉宇来风满砌蓂。」《禁中》云：「万年宫省树，五色帝家禽。」其警句绝多，此但所记者耳。
　　同上
　　近世释子诗
　　公常言，近世释子多任务诗，而楚僧惠崇、蜀僧希昼为杰出。其江南僧元净、梦真，浙右僧宝通、守恭、行肇、鉴征、简长、尚能、智仁、休复，蜀僧惟凤，皆有佳句。惠崇《赠裴太守》云：「行县山迎舸，论兵雪遶旗。」《高生山阁》云：「劝酒淮潮起，题诗楚月新。」《周建州》云：「鏁城山月上，吹角海鸥惊。」《东林寺》云：「鸟归杉堕雪，僧定石沉云。」《光梵师》云：「梵容存古像，唐语入新经。」《明大师》云：「门掩前朝树，心悬别郡峯。」《送李堪》云：「秋声动羣木，暮色起千山。」希昼《鴈荡山》云：「长天来月正，危木度猿稀。」《答黄桂州》云：「来书逢岁阙，去梦历峯危。」《广南陈转运》云：「春生桂岭外，人在海门西。」《僧东归》云：「帆影先寒雁，经声隐暮潮。」《宋承旨林亭》云：「雪溜悬危石，棋灯射远林。」《赠僧》云：「漱齿冰溪远，开禅雪屋深。」《送人》云：「玉绳天阙远，金柝海城秋。」《句学士》云：「晓天金马路，晚岁石霜心。」《寄人》云：「山日秋光短，江虹晚影低。」《新津尉》云：「剑月啼猿苦，江沙濯锦寒。」《北宫书亭》云：「花露盈虫穴，梁尘堕燕泥。」《登上人》云：「寄禅关树老，乞食塞城荒。」《僧归新安》云：「风泉旧听僧窗改，云穴曾行鸟径残。」《春山》云：「芳树寻云老，孤泉落石危。」《送人南归海》云：「落日横秋岛，寒涛兀夜舡。」宝通《题相国寺》云：「下朝人带天香入，出定僧迎御杖来。」守恭《佛迹峯》云：「布发人来绝，衔花鹿去多。」《朝海峯》云：「影落扬侯宅，根连觉帝居。」行肇《送僧》云：「听钖樵停斧，窥蝉鸟立槎。」《送人之斳江》云：「江声鳌背出，帆影斗边飞。」简长《送人归宁》云：「烟垒沈寒角，霜空击怒鵰。」尚能《送僧归浙右》云：「霜洲枫落尽，水馆月生寒。」《送僧归四明》云：「古寺山光满，重城海气围。」《送人》云：「西风随雁急，寒柳向人疎。」《孙大谏知永兴》云：「关河虎符重，殿阁兽罇闲。」智仁《溪居》云：「寒声病叶落，晓色冻云开。」《僧归天台》云：「路遥无去伴，山迭有啼猿。」《冬夕》云：「风窗灯易灭，雪屋夜偏寒。」休复《送道士西游》云：「日暮长安道，秋深太白峯。」惟凤《秋日送人》云：「去路正黄叶，别君堪白头。」《哭度禅师》云：「海客传遗偈，林僧写病容。」皆公之所举，略记十之二三。公又言，因集当代名公诗为《笔苑》，辇下江吴僧闻之，竟以诗为贽，择其善者，多写入《笔苑》中。
　　同上
　　唱和联句
　　唱和联句之起，其源远矣。自舜作歌，皋繇扬言赓载，及栢梁联句，颜延年有和谢监玄晖，谢监有《和伏武昌登孙权故城》等篇。梁何逊集中多联句，至唐朝文士唱和联句固多。元稹作《春深》题二十篇，并用家、花、车、斜四字为韵，白居易、刘禹锡和之，亦同此四字。令狐楚所和诗，多次韵，起于此。凡联句，或两句、四句，亦有对一句，出一句者，谓之辘轳体。
　　同上
　　大言赋
　　苏易简为学士承旨日，太宗亲书宋玉《大言赋》赐之。易简因效玉，亦作《大言赋》以献，曰：「皇帝书白龙笺，作《大言赋》，赐玉堂易简。御笔煌煌，雄辞洋洋，瓌玮博达，不可备详。诏易简升殿，躬指其理，叹宋玉之奇怪也，因伏而奏言，恨宋玉不与陛下同时。帝曰：『噫，何代无人焉！卿为朕言之。』易简曰：『圣人兴兮告成功，登昆仑兮展升中，地为席兮飨祖宗，天起籁兮调笙镛。日乌月兔，曜文明也。参旗井钺，严武卫也。执北斗兮，奠玄酒也。削西华兮，为石?也。迅雷三发，出神呼也。流电三激，爟火举也。礼册献兮淳风还，君百拜兮天神欢，四时一周兮万八千年。泰山夷兮溟海干，圆盖空兮方舆穿，君主之寿兮无穷焉。』」殿上皆呼万岁，上览之大喜，又作《大言赋铭》四句以褒之，易简刻石于院内之北壁。
　　《类苑》卷三十九
　　潘佑
　　大祖尝谕旨江南，令遣使说岭南归顺。后主令近臣数人作书，惟潘佑所作千余言，词理精当，雄富典丽，遂用之。江南莫不传写讽诵，中朝士人，多藏其本，甚重之，真一时之名笔也。
　　《类苑》卷四十
　　赵邻几
　　赵邻几善属文，有名于时，太宗用知制诰，未数旬卒，中使护葬。淳化末，苏易简上言，邻几有子柬之，亦好学，善属文，任北地邑，佐部送刍粟，死塞下，家睢阳。邻几平生多着文，家有遗稿。上遣直史馆钱熙往访之，得《补会昌以来日历》二十六卷，文集三十四卷，所著《鲰子》一卷，《六年帝略》一卷，《史氏懋官志》五卷，及佗书五十余卷来上。皆邻几点窜之迹，令宋州赐其家钱十万。
　　同上
　　徐锴
　　徐锴仕江左，至中书舍人，尤嗜学该博，领集贤学士。校秘书时，吴淑为校理，古乐府中掺字者，淑多改为操，盖章草之变。锴曰：「非可以一例，若渔阳掺者，音七鉴反，三挝鼓也。祢衡作《渔阳三挝》鼓歌词云：『边城晏开渔阳掺，黄尘萧萧白日暗。』」淑叹服之。又尝召对于清暑阁，阁前地悉布砖，经雨，草生缝中，后主曰：「累遣薙去，雨润复生。」锴曰：「《吕氏春秋》云：『桂枝之下无杂木。』盖桂味辛螫故也。」后主令于医院取桂屑数斗，匀布缝中，经宿草尽死，其博物多识如此。尝欲注李商隐《樊南集》，悉知其用事所出，有《代王茂元檄刘稹书》云：「丧见跻陵，飞走之期既绝；投戈散地，灰钉之望斯穷。」独恨不知灰钉事，乃后汉杜笃《论都赋》云：「焚康居，灰珍奇，椎鸣镝，钉鹿蠡。」商隐之雕篆如此。
　　同上。《类说》、《诗话总龟》卷二、《岁时广记》卷十一、《梦溪笔谈》卷四、《埤雅》卷十四节引此文。
　　钱昭序
　　钱昭序，邓王俶之族子也。为如京副使，知通利军。至道初，获赤乌白兔，昭序表献曰：「乌乃阳精，兔惟阴类。告火德蕃昌之盛，示金方驯服之征。懿兹希世之珍，罕有同时而见。」当时多传诵。昭序有文词，作数赋，自一至十，凡十篇，甚为苏易简及江陵从祖所传诵。
　　《类苑》卷四十
　　汤悦
　　汤悦父殷举，唐末有才名。悦本名崇义，仕江南为宰相。建隆初，宣祖讳，改姓汤。初在吴为舍人，受诏撰扬州孝先寺碑，世宗亲往，驻跸此寺，读其文赏叹。画江后，中主遗悦入贡，世宗为之加礼。自淮上用兵，凡书诏多悦之作，特为典赡，切于事情。世宗每览江南文字，形于嗟重，当时朝臣沈遇、马士元皆以不称职，改授他官。复用陶谷、李昉为舍人，其后擢用扈载，率由此也。
　　同上
　　陈搏
　　陈搏，谯郡真源人，与老聃同乡里，生尝举进士不第，去隐武当山九室岩辟谷练气。作诗八十一章，号《指玄篇》，言修养之事。后居华山云台观，多闭门独卧，经累月至百余日不起。周世宗召至阙下，令于禁中扃户以试之，月余始开，搏熟寝如故，甚异之。因问以神仙黄白修养之事、飞升之道，搏曰：「陛下为天下君，当以苍生为念，岂宜留意于为金乎？」世宗弗之责，放还山，令长吏岁时存问。讫太祖朝，未尝召。太宗即位，再召之。雍熙初，赐号希夷先生。为修所居观，留阙下数月，多延入宫中书合内与语，颇与之联和诗什。谓宰相宋琪等曰：「陈搏独善其身，不干势利，真方外之士。入华山已四十年，计其年近百岁，且言天下治安，故来朝觐，此意亦可念也。」遣中使送至中书。琪等问曰：「先生得玄默修养之道，可以授人乎？」曰：「搏遁迹山野，无用于世，神养之事，皆所不知，亦未尝习练吐纳化形之术，无可传授。拟如白日升天，何益于治？圣上龙颜秀异，有天人之表，洞达古今治乱之旨，真有道仁圣之主，正是君臣合德以治天下之时，勤行修练，无以加此。」琪等表上其言，上览之甚喜。未几，放还山。端拱二年夏，令其徒贾德于张超谷凿石室，室成，手书遗表曰：「臣搏大数有终，圣朝难恋，于七月二十九日化形于莲花峯下张超谷中。」缄封如法，至期卒于石室中，启封视之，乃预知也。死七日，支体犹温，有五色云闭塞洞口，终月不散。
　　《类苑》卷四十一
　　江直木
　　江直木，隐居庐山，有至行。一夕，有盗入斋中，直木假寐不动，清贫无它物，唯持药鼎而去，遗其盖。直木俟其出户，随后掷盖与之。来日谓人曰：「器不全成，得之安用？」报晓鸡为狸所食，直木怅然，将有以报鸡之寃者。来日持百钱坐路隅以俟，有持死兔过者，即市之，割以祭鸡。人或谓直木，此非狸。直木曰：「亦是其类也。」
　　同上
　　种放
　　种放字明逸，河南洛阳人，父故吏部令史，满，调补长安簿，卒官。放七岁能属文，既长，父勖令赴举，放辞以业未成，不可妄动。父卒，兄数人皆从赋，放与母隐终南山豹林谷，结草茅为庐，以讲习为业，后生多从之学问，得其束修以自给。著书十卷，人多传写之。工为歌诗，亦播人口。宋维翰为陕西转运使，表荐之，太宗令本州岛给装钱三万，遣赴阙，量其才收用。放诣府受金，治行。素与张贺善，贺适自秦州从事公累免官，居京兆。放诣贺谋其事，贺曰：「君今赴召，不过得一簿尉耳。不如称疾，俟再召而往，当得好官。」放然之，即托贺为奏草，称疾。太宗曰：「此山野之人，亦安用之？」令本府岁时存问，不复召。其母甚贤，闻有朝命，恚曰：「常劝汝勿聚徒讲学。身既隐矣，何用文为？果为人知，而不得安处，我将弃汝深入穷山矣。」放既辞疾，母悉取其笔砚焚之，与放转诣穷僻，人迹罕至。后母卒，无以葬，遣僮奴持书于钱若水、宋湜。若水、湜同上言，以为先朝尝加召命，今贫不能葬其母，欲以私觌，是掠朝廷之美。诏京兆府赐钱三万、帛三十疋、粟三十石。咸平末，张齐贤知京兆府，表荐，召为左司谏，直昭文馆，赐五品服。
　　《类苑》卷四十二
　　吕洞宾
　　吕洞宾者，多游人间，颇有见之者。丁谓通判饶州日，洞宾往见之，语谓曰：「君状貌颇似李德裕，它日富贵皆如之。」谓咸平初，与予言其事，谓今已执政。张洎家居，忽外有一隐士通谒，乃洞宾名姓，洎倒屣见之。洞宾自言吕渭之后，渭四子，温、恭、俭、让。让终海州刺史，洞宾系出海州房，让所任官，《唐书》不载。索纸笔，八分书七言四韵词一章，留与洎，颇言将佐鼎席之意。其末句云「功成当在破瓜年」，俗以破瓜字为二八，洎年六十四卒，乃其谶也。洞宾诗什，人间多传写，有《自咏》云：「朝辞百越暮三吴，袖有青蛇胆气麄。三入岳阳人不识，朗吟飞过洞庭湖。」又有「饮海龟见人不识，烧山符子鬼难看。一粒粟中藏世界，二升铛内煮山川」之句，大率词意多奇怪类此，世所传者百余篇，人多诵之。
　　《类苑》卷四十三
　　华阴隐人
　　华山南有川，广袤数百里，连山洞，不知其极。人有登莲华峯绝顶俯瞰，人烟舍屋相望，四时常有花木，疑灵仙之窟宅。又云秦人避难者居此，其后裔也。开宝中，有数人衣服异制，出华阴市中，人诘之，曰：「我居华阴川，因采药迷路至此，何所也？」后不知所诣，或疑其地仙。
　　同上
　　佛经
　　佛经之入中国，自竺法兰、摩腾二师。以后汉明帝时，暨至白马寺，首译《四十二章经》。历晋及十六国南北朝暨唐，皆有梵僧自五天竺来，及华人之善竺音者，迭相翻译，讫开元，录凡大小乘经律论圣贤集共五千四十八卷。至贞元，又别录新经二百余卷。元和之后，译经遂废。太宗太平兴国初，有梵僧法贤、法天、施护三人，自西域来，雅善华音，太宗宿受佛记，遂建译经院于太平兴国寺。访得凤翔释清照，深识西竺文字，因尽取国库新贮西来梵夹，首令三梵僧诠择未经翻者，各译一卷，集两街义学僧评议。论难锋起，三梵僧以梵经华言对席读，众僧无以屈，译事遂兴。后募童子五十人，令习梵学，独得惟净者，乃江南李王之子，惠悟绝异，尽能通天竺文字。今上即位初，陈恕达议，以为费国家供亿，愿罢之。上以先朝所留意，不许。讫今所译新经论学，凡五百余卷，自至道以后，多惟净所翻也。大中祥符四年，译众上言，请如元正造录，诏令润文官参知政事赵安仁与翰林学士杨亿同编修，凡为二十卷。乃降赐太宗所作释门文字，令编其名题入录。安仁等及释众再上表，请御制释门文章，许之。六年三月，赐御制法音前集七卷，共论次其文理，以附于先皇之次，而冠于东土圣贤集之首。译经院置润文官，尝以南北省官学士充，中使一人监院事。译经常以梵僧，后令惟净同译，经梵学笔受二人，译缀文二人，评议二人，皆选名德有义学僧为之。
　　同上。《事物纪原》卷七节引此文。
　　喻浩造塔
　　钱镠曰：「释迦真身舍利塔，见于明州鄞县，即阿育王所造八万四千，而此震旦得十九之一也。」镠造南塔以奉安，俶在国，天火屡作，延烧此塔，一僧奋身穿烈焰，登第三级，持之而下，衣裳肤体多被烧灼。太平兴国初，俶献其地，太宗命取塔禁中，度开宝寺西北阙地，造浮图十一级，下作天宫，以葬舍利。葬日，上肩舁微行，自安置之，有白光由塔一角而出。上雨涕，其外都人万众皆洒泣，燃指焚香于臂掌者无数。内侍数十人，愿出家扫洒塔下，悉度为僧。上谓近臣曰：「我曩世尝亲佛座，但未通宿命，不能了了见之耳。」初造塔，得浙东匠人喻浩，浩不食荤茹，性绝巧，先作塔式以献。每建一级，外设帷帟，但闻椎凿之声，凡一月而一级成。其有梁柱龊龉未安者，浩周旋视之，持搥橦击数十，即皆牢整，自云此可七百年无倾动。人或问其北面稍高，浩曰：「京城多北风，而此数十步，乃五丈河，润气津浃，经一百年，则北隅微垫，而塔正矣。」塔成，而浩求度为僧，数月死，世颇疑其异。
　　《类苑》卷四十三
　　建寺
　　太平兴国寺，旧龙兴寺也，世宗废为龙兴仓。国初，寺主僧屡击登闻鼓，求复为寺，上遣中使持剑以诘之，曰：「此寺前朝所废，为仓敖以贮军粮，汝何故烦渎帝庭？朝命令断取汝首。」仍戒之曰：「傥偃蹇怖畏，即斩之。或临刑无惧，即未可行刑。」既讯，其僧神色自若，引颈就戮。中使以闻，上大感叹，复以为寺。官为营葺，极于宏壮。又修旧封禅寺为开宝寺，前临官街，北镇五丈河，屋数千间，连数坊之地，极于巨丽。
　　同上
　　西域僧觉称
　　大中祥符初，有西域僧觉称来，馆于传法院，其僧通四十余本经论，年始四十余岁。丁谓延见之，嘉其敏惠，遣人送至予处，与译同来，设茶果。问之，译云：「入此国，见屠杀猪羊，县肉市肆，甚不忍观，见此方人心颇恶。彼西土，或一国人全不食肉。」予问能留此土否？觉称云：「愿至五台，谒文殊即还。」乃心思恋本国，不乐居此。因索纸以竹笔作梵书，横行数十字，请净公译云：「稽首摧伏诸魔力，我智者本名觉称，出家至今十九腊，渠胝偈句义能说。」后复作《圣德颂》以上，文理甚富。上问其所欲，但求全襕袈裟，归置金刚坐而已，诏尚方造以给之。觉称自言酤兰左国人剎帝利，性善画，于译堂北壁画释迦面，与此方绝异。
　　同上
　　云豁入定
　　吉州西峯宝龙院僧云豁，常入定，岁余一出。大中祥符三年，上遣中使赵履信取至阙下，宣于北御园舍中，扃鐍之，月余始出定。苦告求归，厚赐以遣之。
　　同上
　　郭忠恕
　　郭忠恕，字恕先，以字行。能属文，善史书。周广顺中，累为《周易》博士，贬干州司户。秩满，遂不复仕。多游岐、雍、宋、洛间，纵酒，逢人无贵贱，常口称猫。遇山水佳处，绝粮数日不食。盛夏暴于日中，体不沾汗；穷冬大寒，凿河冰而浴，溶傍冰凘皆释。太宗召授国子监主簿，纵酒自肆，谤讟时政。太宗怒，决杖配登州。行至齐州临邑，谓部送吏曰：「我逝矣。」因掊地，窟才容面而卒。遂藳葬于道左，后数日，有取其尸改葬，视之空空，若蝉蜕然。
　　同上。《苏文忠诗合注》卷二十王注节引此文。
　　赵抱一
　　秦州赵抱一者，初尝牧牛田间，一夕，有人叩门召之，以杖引行，杖端有气如烟，其香可悦。俄至山崖绝顶，见数人会饮，音乐交奏，抱一骇莫能测。会巡检过其下，闻乐声，以为羣盗欢集，令呼民梯山而上，至则无所覩，唯抱一独在，援以下之，自是不食。大中祥符四年至京师，犹丱角，诏赐名为道士。
　　《类苑》卷四十四
　　黑杀将军
　　开宝中，有神降于终南道士张守真，自言：我天之尊神，号黑杀将军，与玄武、天蓬等列为天之三大将。言祸福多验，每守真斋戒请之，神必降室中，风肃肃然，声如婴见，独守真能晓之。太祖不豫，驿召守真至阙下，馆于建隆观，令下神。神曰：「天上宫阙已成，玉鏁开，晋王有仁心。」言讫，不复降。太祖以其妖，将加诛。会晏驾，太宗即位，筑宫于山阴，将塑像，请于神。神曰：「我人形，怒目被发，骑龙按剑，前指一星。」如其言造之。太平兴国六年，宫成，封神为翊圣将军，每岁春秋，遣中使祈醮，立碑记其事。守真时来京师，得召见。至道三年春，太宗弗豫，召守真至，令为下神。守真屡请，神不降。归，纔至而卒。后数日，宫车晏驾，此事异也。
　　同上
　　王处讷
　　王处讷，洛阳人，少时有老叟至其家，煮洛河石为面以食之。又尝梦人持巨鉴，众星灿然满中，剖其腹纳之，后遂通星历之学，特臻其妙。依汉祖于太原，开国为尚书博士，判司天监事。周祖素与处讷厚善，举兵向阙，以物色求之，得之甚喜。因言及刘氏祚短事，处讷曰：「汉氏历数悠远，盖即位之后，专以复雠杀人及夷人之族，结怨天下，所以社稷不得长久。」周祖蹶然叹息。适以兵围苏逢吉、刘铢第，待旦加戮，遂命置之。逢吉已自缢死，但诛铢，余悉全活。国初历司农少卿，进拜司天监。有子熙元，今为司天少监。
　　《类苑》卷四十五
　　陈洪进
　　陈洪进与张汉恩为刘从効左右将，有沙门行云者，若狂人，自福州来。洪进供僧有礼，行云语洪进曰：「汝当为此山河主，不出此岁。我且归长乐，秋后至此。」时建隆二年也。是春，从効卒，子绍錤典留务，至秋，洪进诬绍錤将召越人，执送金陵，汉恩为留后，自为副使。汉恩老且懦，洪进实专郡政，行云果来，谓洪进曰：「凡世报前定，但人有千钱之禄，不可以图之，况将相之位，岂能力取？今留公多疑人，前后诛杀甚众，王者不死，岂能害君哉？当须坦然任运，他日善终牖下，子孙蕃盛。苟怀疑杀人，蒙不善之报，鲜克令终矣。」洪进后废汉恩，幽于别墅，诸子屡劝除之，终不许，汉恩竟以寿终。行云秃首而不衣僧服，尝服紫皂揆衫，束带悬银鱼为饰，馆于州廨十余年。忽谓人曰：「陈氏当有五侯之象，去此五年后，有戎马千万众，前歌后舞，入此城，喜而不怒，未知何故也。」恳求出舍外宅。洪进次子文颢，牧漳州，将归宁，行云曰：「吾不及见矣。」遂沐浴右胁而逝。语馆人曰：「过三日，乃得棺敛。」明日，文颢至，亟哭之，行云遽起坐，执手谈至暮，乃入灭。泉人疑所管二州，何以容五侯，当克取汀建以自益耳。后洪进来朝，献其地，改镇徐州，文显通州团练使，文颢、文顗、文顼三人并授诸州刺史，是为五侯。王师入城，垂橐作笳鼓为乐，悉如其言。洪进感行云之言，帅泉十六年，未尝妄杀人，有犯极刑而情可恕者，多贷其死。
　　同上。《莆阳比事》卷二节引此文，注出《谈苑》。
　　升元寺石记
　　江南将亡数年前，修升元寺殿，掘得石记，视之，诗也。其辞云：「莫问江南事，江南事可凭。抱鸡升宝位，趁犬出金陵。子建居南极，安仁秉夜灯。东邻娇小女，骑虎踏河冰。」王师以甲戌渡江，后主寔以丁酉年生。曹彬为大将，列棚城南，为子建也。潘美为副将，城陷，恐有伏兵，命卒纵火，即安仁也。钱俶以戊寅年入朝，尽献浙右之地。
　　《类苑》卷四十七
　　秦淮石志
　　江南保大中，浚秦淮，得石志。案其刻，有「大宋干德四年」凡六字，他皆磨灭不可识。令诸儒参验，乃辅公祏反江东时年号。后太祖受命，国号宋，改元干德，江左始衰弱。岂非威灵将及，而符谶先着也？
　　同上
　　千叶牡丹
　　李司空昉，淳化中，家园牡丹一岁中有千叶者五苞，特为繁艳，李公致酒张乐，召宾客以赏之。自是，丙岁内，长幼凡五丧，盖地反物之验。
　　同上
　　蜀中桃符
　　辛寅逊仕伪蜀孟昶为学士，王师将致讨之前，岁除，昶令学士作诗两句，写桃符上。寅逊题曰：「新年纳余庆，佳节契长春。」明年蜀亡。吕余庆以参知政事知益州。长春乃太祖诞节圣节名，寅逊归朝，为太子中允，上疏谏猎，诏褒之。
　　同上
　　陈昭遇
　　陈昭遇者，岭南人，善医，随刘鋹归朝。后为翰林医官，所治疾多愈，世以为神医。绝不读书，诘其所习，不能答，尝语所亲曰：「我初来都下，持药囊，抵军垒中，日阅数百人。其风劳冷气之候，皆默识之，然后视其老幼虚实，按古方用汤剂，鲜不愈者，实未尝寻脉诀也。」庄周所谓悬解，董遇以为读书百遍义自见，岂是之谓欤？
　　《类苑》卷四十八
　　钱镠治目疾
　　公言钱镠年老，一目失明，闻中朝国医胡某者善医，上言求之。晋祖遣医泛海而往，医视其目曰：「尚父可无疗此，当延六七岁寿。若决瘼去内瘴，眼即复旧，但虑损福尔。」镠曰：「吾得不为一目鬼于地下足矣。愿医尽其术以疗之，当厚报。」医为治之，复故。镠大喜，凡赂医金帛宝带计五万缗，具舟送医归京师。医至，镠卒，年八十一矣。医之孙收得镠与其祖书数幅，镠曾孙惟演赎得之，亲见焉。
　　同上
　　治面疡
　　杨嵎为光禄寺丞直史馆，疡生于颊，连齿，辅车外肿若覆瓯，内溃出浓血，不辍吐之，甚痛楚，医为疗之百方，弥年不差。人有语之曰：「天官疡医中有名方，何不试用？」嵎乃案疡人疗疡，必攻以五毒，合黄堥、买石胆、丹砂、雄黄、矾石、磁石其中，烧之三日三夜，烟上着，以鸡羽扫取，以注创，恶肉破骨尽出。嵎即依方，注药创中，少顷，朽骨连两牙溃出，疾遂愈，至今十五年。嵎见任主客员外郎。
　　《类苑》卷四十九
　　秘阁藏书
　　端拱元年，以崇文院之中，常置秘阁，命吏部侍郎李至兼秘书，提点供御图书，选三馆正本书万卷实之。置直秘阅及校理之职，命至，择其人奏署吏，以内侍监之。其外省自隶百司，秘阁列于集贤之下，写御书及百余卷，即秘监以奉进御，退藏于秘阁，内居从中降图画及前贤墨迹数千轴以藏之。淳化中，始造阁成，上飞白书额，亲幸，召近臣纵视图籍，赐宴。又以供奉僧元蔼所写御容二轴藏于阁。
　　《类苑》卷五十
　　置御书院
　　翰林学士院，自五代已来，兵难相继，待诏罕习王书，以院体相传，字势轻弱，笔体无法，凡诏令刻碑，皆不足观。太宗留心笔札，即位之后，募求善书，许自言于公交车。置御书院，首得蜀人王着，以士人任簿尉，即召为御书院祗候，迁翰林侍书。着善草隶，独步一时，永禅师真草《千字文》，缺数百宇，着补之，刻石，但得形范，而无神妙，世亦宝重之。修东岳庙，立碑，命著书。着时任著作佐郎，辞以官卑不称题刻，即日迁著作郎。时吕文仲为翰林侍读，与着更宿禁中。太宗每岁九月后，至暮夜，即召宿直侍书，及待诏书艺于内东门北偏小殿内，张烛令对御书字，或问以外事，常以至乙夜而罢。着善大书，其笔甚大，全用劲毫，号散卓笔，市中鬻者一管百钱。初以纸一番令书八字，又一番令书六字，又一番四字，又一番两字，又一番一字，皆极于遒劲，上称善，厚赏之。着后官至殿中侍御史，赐金紫。太平兴国中，选善书者七人，补翰林待诏，各赐绯银鱼袋，钱十万，并兼御书院祗候，更配两院。余者以次补外官。自是内署书诏，笔体一变，灿然可观，人用传宝，远追唐室矣。
　　同上
　　太宗棋品第一
　　太宗棋品至第一，待诏有贾玄者，臻于绝格，时人以为王积薪之比也。杨希紫、蒋元吉、李应昌、朱怀璧亦皆国手，然非玄之敌。玄嗜酒，病死，上痛惜之。末年得洪州人李仲玄，年甚小，而棋格绝胜，可侔于玄，岁余亦卒。朝臣有潘慎修、蒋居才，亦善棋，至三品。内侍陈好玄至第四品，多得侍棋。自玄而下，皆受三道，慎修受四道，好玄受五道。慎修尝献诗云：「如今乐得仙翁术，也怯君王四路饶。」又作《棋说》千余言以献，上喜叹之，皆涉治道。
　　同上
　　草书
　　凡章草小草，点画皆有法，不可率意辄书。近年李居简善草书，太宗甚爱之，以赞书大夫直御书院。王嗣宗亦习而不能精，谚云：「信速不及草书，家贫不办素食。」言其难卒置也，然小草尤难。
　　同上
　　僧善书
　　近年释子中多善书者，庐山僧颢彬茂蒋善王书，关右僧梦英善柳书，浙东僧元基善颜书，多写碑石印板，皆不下前辈。寿春惠崇善王书，又其次。
　　同上
　　张维
　　公言：张维者，蜀人也，为沙门，后反初。尤善王书，绝得怀素之骨，世鲜能及之。王嗣宗曾荐于今上，召试御书院。维自负其能，少肯降屈，入院内，环视诸人所书，不觉微哂，众怒，非排之，止得隶秘阁，为楷书，不就。景德末，扈驾谒陵，还经郑州，从幸开元寺，观新塔，僧前揖言，闻公深信内典，愿为之碑，因诺之。后为撰碑，维为书，真一时之绝也。维贫薄甚，后寄死人家。
　　同上
　　缙云酝匠
　　缙云搉署一匠，善酝，经手者罔不醇美。尝令写其方，俾建安姻家造之，味不绝佳。因召匠诘传方之谬，匠曰：「方尽于是矣。然其酘浆，随天气温炎寒凉，量多少之数，均冷暖之节，揽匀洽，尝味体测，此不可口授，但心能晓耳。家有二子，亦不能传其要。」此亦《庄子》斲轮之义也。
　　同上
　　陈乔
　　陈乔仕江南，为门下侍郎，掌机密。后主之称疾不朝，乔预其谋。及王师问罪，誓以固守，时张洎为乔之副，常言于后主，苟社稷失守，二臣死之。城陷，乔将死，后主执其手曰：「当与我同北归。」乔曰：「臣死之，即陛下保无恙。但归咎于臣为陛下建不朝之谋，斯计之上也。」掣其手去，入视事厅内，语二亲仆曰：「共缢杀我。」二仆不忍，解所服金带与之，遂雉经。后主求乔不得，或谓张洎曰：「此诣北军矣。」乔既死，从吏撒扉而瘗之。明年，朝廷嘉其忠，诏改葬。后见其尸如生而不僵，髭发郁然。初求尸不得，人或见一大夫衣黄半臂举手影，自南廊而过。掘得尸，以右手加额上，如所覩者。
　　《类苑》卷五十三
　　相州部民张某
　　张洎言：典相州日，有部民张某杀一家六人，诣县自陈。县上州，洎诘之，曰：「某家之姻贫困，常取息少有所负，被其诟辱，我熟见而心不平，思为烟家报仇，幸毕其志。然所恨七口而遗其一，使有噍类。私雠己报，愿就公法。」洎曰：「杀人一家，宁无党乎？」对曰：「某既出身就死，肯复连及同谋？」又曰：「汝何不亡命？」对曰：「姻家即其邻，苟不获盗，岂得安堵？」又曰：「汝不即死，何就缧绁？」曰：「我若灭口，谁当辨吾姻之不与谋？又孰与暴其事于天下？等死，死义可乎？」洎曰：「吾将闻上，免汝之死。」曰：「杀人一家而苟活，且先王以杀止杀，若杀人不诛，是杀人终无已，岂愿以一身乱天下法哉？速死为幸。」洎嗟叹数四，卒案诛。河朔间无不传其事者。
　　《类苑》卷五十四
　　曹彬讨金陵
　　曹彬事太祖，时将讨金陵，责后主称疾不朝之罪。以彬长者，令为统帅，将终全其城，彬累遣言城中：大军决取，十一月二十七日破城，宜早为之图。后主将遣其爱子清源郡公仲寓入觐，至仲冬下旬，日日克期仲寓将出，彬屡遣督之，言郎君到寨，即四面罢攻。终惑左右之言，以为坚垒如此，天象无变，岂可计日而取？盖敌人之言，岂足为信？但报言行李之物未备，宫中之宴饯未毕，将以二十七日出。彬又令恳，言至二十六日亦无及矣，果以是日城陷。整军成列，至其宫城门，后主方开门奉表纳降，彬答拜，为之尽礼。先是，宫中预积薪，后主誓言，若社稷失守，当携血属以赴火。既见彬，彬谕以归朝，俸赐有限，费用至广，当厚自赍装，既归有司之籍，则无及矣。遣后主入治装，裨将梁迥、田钦祚皆力争，以为苟有不虞，咎将谁执？彬但笑而不答，迥等切谏，彬曰：「非尔所知，观煜神气，懦夫女子之不若，岂能自引决哉？」煜果无他。彬遣五百人为伴，致辎重登舟，有一卒负笼下道旋，彬立命斩之，负担者罔敢蹉跎。后主既失国，殊无心问家计，既升舟，随军官吏入观宫屏帏几砚什器，皆设不动，所赍持鲜矣。后贾黄中知州，因领宾客历览宫内，见一斜门封锁甚固，即召官吏同启锁视之，得金宝受用物计直三百万缗。城之陷也，有净德尼院近四士余众，皆宫中人出家者也，城危，亦积薪于院庭，后主悔之，约如有不虞，宫中举火为应，当皆焚死，是日浙兵纵火，净德遥观其焰起，一院四十人皆赴火死，无一人肯脱者。
　　同上
　　武行德
　　武行德，太原榆次人，身长八尺余，绝有膂力，以负薪自给，里人号为一谷柴，晋祖在镇州日，因出猎，行德方入城鬻薪，避道左。晋祖见其魁岸，驻马问之，怪所负薪异于常，令左右数人不能举，奇其材，因留帐下，后至节帅中书令。国初，终太子太傅。
　　《类苑》卷五十五
　　呼延赞
　　呼延赞以武勇为卫士直长，自言受国恩深，誓不与契丹同生，徧?其体作赤心杀契丹字，湼以黑文，反其唇内，亦?之。鞍鞯兵仗，戎具什器，皆作其字，或?绣雕刻朱重为之。召善黥之卒，横剑于膝，呼其妻，责以受重禄，无补报，当黥面为字，以表感恩之意，苟不然者，立断其首。举家皆号泣，以谓妇人黥面非宜，愿刺臂，许之。诸子及仆妾亦然。尝延一举子，亟走不敢还顾，赞曰：「是家心与我异，卒不留之矣。」赞作破阵刀、降魔杵、铁鞭，幞头两旁有刃，皆重数十斤，乘乌骓马，绯抹额，慕尉迟鄂公之为人，自称小尉迟。母姓李，拜郑州灵显王像为舅，自称甥以祭。子病，割股肉以为羹食之。数子亦有勇力，日夕课其击剑、驰射、枪斗、蹶张、挽强，持棰梃相击挞，殆无完肤。幼子纔百晬，服襁褓，持登城楼，掷于地不死。人问其故，曰：「聊试其命耳。」为忠佐都军头，每至直舍中，内侍近臣多环绕之。赞取佩刀刺胸出血，召从吏濡墨为书，奏言乞捍边杀虏。内侍或戏曰：「何不割心以明忠？」赞笑曰：「我非爱死，但契丹未灭，徒虚掷其躯耳。」出刺保州，奏太宗曰：「臣服饰奇异，所过必观者壅遏，愿勑郡县发卒遮迾清道。」上笑而不许。至团练使领军头。
　　同上
　　杨业
　　杨业，麟州人，少倜傥任侠，以射猎为事，所获比同辈尝倍。谓人曰：「我他日为将用兵，亦如用鹰犬逐雉兔耳。」仕太原刘氏，至建雄军节度，频立战功，国人号为无敌。太原平，太宗得之甚喜，释缚授大将军，数月擢为郑州防御使。以其知边事，俾为三交部署知代州，虏寇雁门北，日南向，业从后击之，虏大败，以功迁云州观察使。雍熙中，副潘美进讨，自云应路，以王侁、刘文裕监其军，连接云、应、寰、朔四州，次筑干羽。会歧沟大军不利，班师，美部迁四州民于内地。虏齐妃及耶律汉宁、北皮室、五押惕隐众十余万，复陷寰州，业谓美等曰：「贼盛，未可战。朝廷指令取四州民，今但领兵出大石路，先遣告云朔守将，俟大军离代州，即云州之众先出。我师次应州，虏必悉众来拒，即令朔州吏民悉入石碣谷，分强弩千人觇谷口，骑士援于中路，三州之众万全矣。」侁沮之曰：「今精兵数万，何畏懦如此？趍雁门北川中，鼓行而往可也。」文裕亦赞成之，业曰：「不可，必败之势也。」侁曰：「君侯素号无敌，逗挠不战，岂有他志乎？」业泣下曰：「业非爱死耳，但时有未利，杀伤士众，而功不立。今君责业以不死，当为诸君先死耳。」即部帐下骑兵数百人，自石碣路趍朔州，将行，泣谓美曰：「业本太原降将，当死，上不杀，宠以爵位，委我以兵柄，固愿立尺寸功为报，岂肯纵虏不击，而怀他志哉？今诸君责以避敌，当先死于虏。」因指陈家谷口曰：「公于此张步兵，分强弩，为左右翼为援，业转战至此，以步兵击之，不然无遗类矣。」美如其言，与侁等陈谷口，自寅至巳，侁使人登托逻台望，以为虏寇遁走，欲争其功，领兵离谷口，美不能制。乃沿灰河而西南行二十里，闻业败，麾兵却走。业至暮达谷口，望见无人，抚膺大哭，再率帐下决战，身被十数鎗。业抚下有恩，时从卒尚百余人，业谓曰：「汝等各有父母妻子，傥鸟兽散，尚有还报天子者，无与我俱死。」军士皆泣不肯去。其子延昭死之，业独手刃数百人后就擒，太息曰：「上遇我厚，为奸臣所逼致败，何面目虏中求活哉？」遂不食三日，死。天下寃之，闻者为流涕。上闻之，侁、文裕并除名，配隶诸州。厚赎业家，录其五子，诏褒赠业太尉、大同军节度使。业子延朗骁勇，为边将有威名，戎人畏之。
　　同上
　　崔翰
　　崔翰风仪伟秀，有勇干，为天武左厢主。太宗亲征太原，讲武于西京，时殿前都将杨义失瘖，不能言，指挥非便，命翰代之。翰执金鼓，周旋进退，军容甚整。上悦，遣中使密以金带赐之，曰：「此我藩邸时所服者。」因谓左右曰：「若崔翰者，必不事晋朝矣。」盖言晋政多门，武经废紊也。后为殿前都虞候，从平晋阳，时军士立功未行赏赉，遽有平燕之议，诸将莫敢言。翰曰：「此一事不可再举，乘破竹之势，取之甚易。」上信然之。既而范阳班师，至金台驿，中黄门阎承翰驰奏，大军不整，南面而溃。上令翰率卫士十余人止之，翰请单骑径往，告谕众，稍稍乃定，不戮一人，上甚嘉之。后迁领节镇。
　　同上
　　刘吉
　　刘吉，江左人，有膂力，尚气，事后主为传诏承旨，忠于所奉。归补供奉官，以习知河渠利害，委以八作之务。太平兴国中，河大决，吉护之，与丁夫同甘苦。使者至，访吉不获，甚怒，乃着皂帩头短布褐，独负二囊土为先道，戒从吏勿敢言，使者密访得之，白太宗，太宗厚赐之。内侍石全振者，领护河堤尤苛急，自谓石爆裂，言其性多暴怒也。居常侵侮吉，吉默然不校。一日，与吉乘小艇督役，至中流，吉语之曰：「君恃贵近，见凌已甚，我不畏死，当与君同见河伯耳。」遂荡舟覆之，全振号哭，搏颊求哀乞命，乃止，自是不复敢侵吉。其父本燕蓟人，自受李氏恩，常分禄以济其子孙，朔望必诣其第，求拜后主，自李氏子姓，虽童幼必拜之，执臣仆之礼。后迁崇仪使，其刺字谒吴中故旧，题僧壁驿亭，但称江南人刘吉，示不忘本也，有诗三百首，目为《钓鳌集》，徐铉为之序。其首篇《赠隐者》，有「一箭不中鹄，五湖归钓鱼」之句，人多诵之。以其塞决河有方略，人目为刘跋江，名震河上。
　　同上
　　王隐
　　王隐，本期门健步，隶皇城司。太平兴国中，河大决，调发缘河丁夫数十万塞之，将下大楗合堤口，日遣健步数辈来往侦报。将合龙门，凡健步两辈至，上召问，云：「河决已塞，水复故道。」隐续至，其言亦然，且云：「初来时，颇见津流未断，恐尚烦圣念。」上怒，令拘之。少顷，报至，果水势猛暴，冲大楗，复溃注数郡。上召隐慰谕，立迁小校。自是或补拟亲从列校，必首记其名，多蒙超擢。至道初，东宫建，择亲卫指挥使二人，已得刘谦，尚阙一名，上曰：「王隐忠直不妄语，可以补之。」后至侍卫步军都指挥使、保顺军节度使。隐无他能，由一言之不诳人主，而克享世福，况积德者乎？
　　同上
　　张继能
　　内侍张继能，尝为镇戎军钤辖。初古原州自唐已来，陷于党项，徙治平凉县。继迁之叛，李继隆、继和建议城古原州，以保障内属藩部，并力御贼，是为镇戎军。以隆、和知军事，几七八年，继能为钤辖，题诗于厅事曰：「夜闻碛外铃声苦，晓听城头角调哀。不是感恩心似铁，谁人肯向此中来？」继能读书有识略，忠直好谈论，知治体，今为入都内领郡。
　　同上
　　张洎见龙
　　张洎使高丽，方泛舟海中，因问舟人，龙可识乎？对曰：「常因云起，多见垂尾于波澜间，动摇舒缩。良久，雨大作，未尝见其全体及头角也。」洎因冠带焚香，祝以见真龙。时天清霁，忽有龙见于水际，少顷渐多，以至弥望矗然无数，洎甚震骇，良久而没。
　　《类苑》卷五十八
　　百药枕
　　益州有药市，期以七月七日，四远皆集，其药物多品甚众，凡三日而罢，好事者多市取之。淳化中，有右正言崔迈，任峡路转运。迈苦多病，素有柏枕，方令赍万钱，遍市药百余品，各少取置柏枕中，周环钻穴，以彻其气。卧数月，得癞病，眉须尽落，投江水死。说者以为药力熏发骨节间疾气。
　　《类苑》卷五十九
　　湿纸化为菌
　　钱若水言：壬午年洛中大水，室庐多污潴。太师之第，屋木有存者，视书屋床榻尚在，无复卷册，悉化为菌，熟视尚有墨痕文字，若可识，盖楮之变也。
　　同上
　　蜀人以去声呼平声字
　　今之姓胥姓雍者，皆平声，春秋胥臣，汉雍齿，唐雍陶，皆是也。蜀中作上声去声呼之，盖蜀人率以平为去。
　　同上
　　刘吉论食鱼
　　刘吉护治京东河决，时张去华任转运使，巡视河上，方会食，坐客数十人，鲙鲤为馔。去华顾谓四坐曰：「南人住水乡，多以鱼为食，殊不厌其腥也。」意若轻鄙南士。吉奋然对曰：「运使举进士状元，曾不读书，何自彰其寡学？《尚书》：禹决九川，有鱼鳌，使民鲜食，『淮夷蠙珠暨鱼。』《易?姤》之九二『庖有鱼』，又下系『庖牺氏以畋以渔，盖取诸离。』《周官?人》：「掌以时为梁，辨鱼物，供王膳羞。』《诗》载《嘉鱼》、《鱼藻》、《九罭》之篇，《小雅》云『庖鳌脍?』，『张仲孝友』。《国风》云：『岂其食鱼，必河之鲂？』又曰：『维能烹鱼？溉之釜鬵。』《戴记》云：『小潦降，不献鱼鳌。不中杀，不鬻于市。居山者，不以鱼鳌为礼。』『三月，天子乘舟，荐鲔于寝庙。孟秋，天子食稻与鱼。又食鱼者，去乙。』孔子，鲁人，云：鱼馁不食。赵盾，晋人，鱼飱。田文，齐人，其上客皆食有鱼。子产，郑人，而人献生鱼。子公，亦郑人，解鼋染指于鼎。公父文伯，鲁人，羞鳖致客怒而出。大舜渔于雷泽，吕望钓于渭滨，又何必皆南州之人？况今太官之盛馔，宗祊之备物，皆荐是品，而商旅贩鬻，闾阎啖食，其济民食广矣。何谈之容易？」去华色沮，不能酬其言。
　　同上
　　建州蜡茶
　　建州，陆羽《茶经》尚未知之，但言福建等十二州未详，往往得之，其味极佳。江左日近方有蜡面之号，李氏别令取其乳作片，或号曰京挺的乳，及骨子等，每岁不过五六万斤，讫今岁出三十余万斤。凡十品，曰龙茶、凤茶、京挺的乳、石乳、白乳、头金、蜡面、头骨、次骨，龙茶以供乘舆及赐执政亲王长主，余皇族学士将帅皆得凤茶，舍人近臣赐京挺的乳，馆阁白乳。龙、凤、石乳茶皆太宗令造，江左乃有研膏茶供御，即龙茶之品也。丁谓为《北苑茶录》三卷，备载造茶之法，今行于世。
　　《类苑》卷六十
　　仕宦岭南
　　岭南诸州多瘴毒，岁闰尤甚。近年多选京朝官知州，及吏部选授三班使臣，生还者十无二三，虽幸而免死，亦多中岚气，容色变黑，数岁发作，颇难治疗。旧日小郡及州县官，率用土人摄官莅之，习其水土。后言事者以为轻远任，朝廷重违其言，稍益俸入，加以赐赉，贪冒之徒，多亦愿往，虽丧躯不悔也。
　　《类苑》卷六十一
　　小窑李
　　许州小窑出好李，太常少卿刘蒙正有园在焉，多植之。每遣人负担归京师，以遗贵要，窃得尝之，绝大而味佳，所未曾知也。
　　同上
　　沈香木
　　岭南雷州及海外琼崖，山中多香树，山中夷民斫来卖与人。其一树出香三等，曰沈香，曰笺香，曰黄熟香。沈、笺皆二品，曰熟结，曰生结。熟结者，树自枯烂而得之。生结，伐仆之，久烂脱而剔取。黄熟有三品，曰夹笺，其破者为黄散香。夷民率以香树为槽，以饲鸡犬。郑文宝诗曰：「沈檀香植在天涯，贱等荆衡水面槎。未必为槽饲鸡犬，不如煨烬向豪家。」
　　同上
　　麝裂脐狨牦牛断尾
　　公尝言，商汝山多羣麝，所遗粪，尝就一处，虽远逐食，必还走之，不敢遗迹他所，虑为人获，人反以是求得，必掩羣而取之。麝绝爱其脐，每为人所逐，势且急，即自投高岩，举爪裂出其香。就絷而死，犹拱四足保其脐。李商隐诗云「投岩麝退香」，许浑云「寻麝采生香」是也。狨类鼠而大，尾长而金色，生川峡深山中，人以药矢射杀之，取其尾，为卧褥鞍被坐毯之用。狨甚爱其尾，既中毒，即齿断其尾以掷之，恶其为身患。杜甫诗云「狨掷寒条马见惊」，盖轻揵善缘木，猿狖之类也。牦牛出西域，尾长而劲，中国以为缨，人或射之，亦自断其尾。盖左氏所谓雄鸡自断其尾，而庄周以牛之白颡，猪之亢鼻与自痔病者，巫祝不以适河，乃无用之为大祥也。
　　同上
　　猩猩
　　猩猩，南中兽。《山海经》云：「如豕而人面。」《汲冢周书》云：「状如黄狗，人面，头如雄鸡。」郦元《水经》云：「形如黄狗，而面目端正，善与人言，声音妙丽，如妇人对语，闻之无不酸楚。其血可以染纨素，尤为绝好。」太祖平岭南，求得猩猩，如雄鸭而大，取其血以染，色如渥丹，与传记所载不类。
　　同上
　　病瘿
　　夫颈处险而瘿，今汝洛间多，而浙右、闽、广山岭重阻，人鲜病之者。按《本草》：「海藻昆布，主瘿瘤。」注云：「凡海菜，皆疗瘤结气。青苔紫菜亦然。」盖被海之邦，食其惟错之味，能疗之也。
　　同上
　　土厚水深无病
　　公尝言，《春秋传》曰：「土厚水深，居之不疾。」言其高燥。予往年守郡江表，地气卑湿，得痔漏下血之疾，垂二十年不愈，未尝有经日不发。景德中，从驾幸洛，前年从祀汾阴，往还皆无恙。今年，退卧颍阴滨，嵩少之麓，并水深数丈，而绝甘，此疾遂已。都城土薄水浅，城南穿土尺余已沙湿，盖自武牢已西，接秦晋之地，皆水土深厚，罕发痼疾。
　　同上
　　白鹿洞藏书
　　江州庐山白鹿洞，李公择常聚书籍，以招徕四方之学者，有善田数十顷给之。选太学中通经者，授以他官，领洞事，以职教授，自江南北，为学者争凑焉，常不下数百人，厨廪丰给。太平兴国初，洞主明起建议，以田入官，而齿仕籍，得蔡州褒信簿。既乏供馈，学徒日散，室庐隳坏，因而废焉。
　　同上
　　建州多佛剎
　　公言：吾乡建州，山水奇秀。梁江淹为建安令，以为碧水丹山，灵木珍草，皆平生所至爱，不觉行路之远，即吾邑也。而岩谷幽胜，土人多创佛剎，落落相望。伪唐日州所领十一场县，后分置邵武军，割隶剑州。今所管六县，而建安佛寺三百五十一，建阳二百五十七，浦城一百七十八，崇安八十五，松溪四十一，关隶五十二，仅千区，而杜牧江南绝句云：「南朝四百八十寺。」六朝帝州之地，何足为多也！
　　同上
　　五丈河
　　京水自荥阳来至于汴。有陈承昭者，本江南节度使，将兵淮上，为世宗所擒，以为上将军，习知水利。国初上言，可导京水入，踰汴东北注为河，通山东之漕，遂遣按行京东地。任下，遂调民穿渠，贯曹郓入于黄河，以大木架汴流上，道京水以过，将引流，车驾临观。两淮未合，联木施刍草毡絮，涂茭泥，水即随过，北流为河，其广五丈，号五丈河。岁运京东诸州刍粟五十万斛，商旅交凑，至今赖其利。
　　《类苑》卷六十二。《事物纪原》卷六节引。
　　朱贞白善嘲咏
　　朱贞白，江南人，不仕，号处士。子铣，举进士，至知制诰。贞白善嘲咏，曲尽其妙，人多传诵。《咏刺猬》云：「行似针毡动，卧似栗裘圆。莫欺如此大，谁敢便行拳。」尝谒一贵公，不甚加礼，厅事有一格子屏风，贞白题诗其上云：「道格何曾格，言糊又不糊。浑身总是眼，还解识人无？」又《题棺木》云：「久久终须要，而今未要君。有时闲忆着，大是要知闻。」《题狗蚤》云：「与虱都来不较多，?挑筋斗大娄罗。忽然管着一篮子，有甚心情那你何？」《咏月》云：「当涂当涂见，芜湖芜湖见，八月十五夜，一似没柄扇。」建师陈晦之子得诚罢管沿江水军，掌禁卫，颇患拘束，方宴客，贞白在坐，食螃蟹，得诚顾贞白曰：「请处士咏之。」贞白题曰：「蝉眼龟形脚似蛛，未尝正面向人趋。如今饤在盘筵上，得似江湖乱走无？」众客皆笑绝。又《咏莺粟子》，其警句云：「倒排双陆子，稀插碧牙筹。既似柿牛奶，又如铃马兜。鼓搥并?箭，直是有来由。」
　　《类苑》卷六十三
　　李涛题不动尊前诗
　　李涛相国，性滑稽，为布衣时，往来京洛间。汜水关有一僧舍，曰不动尊院，院中有不出院僧，十余载，涛每过尝憩其院，必省其僧。未几，寺为火所焚，僧众皆徙他所，涛后过，但门扉犹在，题诗其上云：「走却坐禅客，移将不动尊。世间颠倒事，八万四千门。」
　　同上
　　造五凤楼手
　　韩浦、韩洎，晋公滉之后，咸有辞学。浦善声律，洎为古文，意常轻浦，语人曰：「吾兄为文，譬如绳枢草舍，聊庇风雨。予之为文，是造五凤楼手。」浦性滑稽，窃闻其言，因有亲知遗蜀笺，浦题作一篇，以其笺贻洎曰：「十样蛮笺出益州，寄来新自浣溪头。老兄得此全无用，助尔添修五凤楼。」
　　同上
　　苏协
　　苏易简父协，蜀中举进士，性滑稽。易简任翰林学士，协为京府掾，时亲王为尹。每朔旦，父子冠带晨起，协诣府，易简入禁中。协笑谓人曰：「父参其子，子朝其父，斯事亦倒置矣。」初协为汝州司户，易简通判苏州，书与易简曰：「吾在汝，汝在吴，吾思汝，汝知之乎？」其好谈谐如此。
　　同上
　　刘鋹欲为降王之长
　　太平兴国初，陈洪进自漳泉归阙，钱俶由吴越来朝。江南后主与刘鋹同列，因侍宴，鋹自言：「朝廷威灵，僭窃之主，皆不能保其社稷，今日尽在坐中。陛下明年平太原，刘继元又至。臣于数人中，率先归朝，愿得持挺，为诸国降王之长。」太祖大笑，赏赐甚厚，其谈多此类。
　　《类苑》卷六十四
　　党进
　　党进，北戎人，幼为杜重威家奴，后隶军籍，以魁岸壮勇，周祖擢为军校。国初至骑帅，领节镇。太祖征太原，我师未成列，贼骁将杨业帅精锐二百余骑突我师，进挺身与麾下逐业，败走入城濠，会援兵至，业缘缒得入城，获免。军中服进之勇，太祖屡对众称之。进不识文字，不知所董禁兵之数，上忽问及军中人数，先其军校皆以所管兵骑器甲之数细书，着所持之梃，谓之杖记，如笏记焉。进不举，但引梃以对曰：「尽在是矣。」上笑，谓其忠实，益厚之。徼巡京师市井间，有畜鹰鹞音禽者，进必令左右解纵之，骂曰：「不能买肉供父母，反以饲禽乎？」太宗在藩邸，有名鹰鹞，令圉人调养，进忽见，诘责欲解放，圉人曰：「晋王令养此。」且欲走白晋王，进遽止之，与钱令市肉，谓之曰：「汝当谨视此，无使为猫狗所伤。」小民传之为笑。镇许日，幕中宾佐有忤意，必命批其颊。尝病疮，宾佐入视疾，进方拥锦衾，一从事窃语曰：「烂兮。」进闻之，命左右急捉从事，批其颊，殆于委顿，大骂曰：「吾正契丹，何奚之者？脚患小疮，那至于烂？」盖谓奚之种贱也。过市，见缚栏为戏者，驻马问：「汝所诵何言？」优者曰：「说韩信。」进大怒，曰：「汝对我说韩信，见韩即当说我，此三面两头之人。」即命杖之。进名进，居常但称晖，或以为言，曰：「自从其便耳。」啖肉至数斤，饮酒斗余，宴会对宾客甚温雅嬉笑。忽擐甲冑，即髭髯皆磔竖，目光如电，视之若神人。故为杜氏奴，后见其子孙，必下拜，常分俸以给之，其所长也。
　　同上
　　卢文纪追兄草诏
　　后唐卢文度、文纪，俱在翰林，文度喜属文，文纪思迟涩，每事诏事填委，多文度代草之。一日休暇，文纪当直，文度以禁中无事，送客郊外。会有密诏数道，亟遣僮骑追其兄还，不及饯饮。缙绅闻而笑之，咸曰：「文度自外来，跃马赴其弟之急难。逮至翰苑中，文纪以书册围合矣。」盖言文纪检阅旧本仓卒也。
　　同上
　　徐铉信鬼神
　　徐铉不信佛，而酷好鬼神之说，江南中主常语铉以「佛经有深义，卿颇阅之否」？铉曰：「臣性所不及，不能留意。」中主以《楞严经》一帙授之，令看读，可见其精理。经旬余，铉表纳所借经求见，言曰：「臣读之数过，见其谈空之说，似一器中倾出，复入一器中，此绝难晓，臣都不能省其义。」因再拜。中主哂之，后尝与近臣通佛理者说以为笑。专搜求神怪之事，记于简牍，以为《稽神录》。尝典选，选人无以自通，诡言有神怪之事，铉初令录之，选人言不闲笔缀，愿得口述。亟呼见，问之，因以私祷，罔不遂其请。归朝，有江东布衣蒯亮，年九十余，好为大言夸诞，铉馆于门下，心喜之。《稽神录》中事，多亮所言。亮尝忤铉，铉甚怒，不与话累日。忽一日，铉将入朝，亮迎呼为中闑，云：「适有异人，肉翅自厅飞出，升堂而去，亮目送久之，方灭。」铉即喜笑，命纸笔记之，待亮如故。江陵从祖重内典，尝谓铉曰：「公鄙斥浮屠之教，而重神变之事，瞿昙岂不得作黄面神人乎？」铉笑而不答。
　　《类苑》卷六十五。《郡斋读书志》「稽神录」条节引此文。
　　嚼舌而死
　　金陵道士章齐一，善为诗，好嘲咏，一被题目，即日传诵，人皆畏之。凡四百余篇，曲尽其妙。后得疾，嚼舌而死。
　　《类苑》卷六十六
　　张格献曲
　　孟蜀后主，凡命宰相，必征《感皇恩》二章为谢。有张格者拜相，其所献之曲，有「最好是，长街里，听喝相公来」之句，人传为笑。
　　同上
　　铜雀台古瓦
　　徐铉工篆隶，好笔砚。归朝，闻邺中耕人，时有得铜雀台古瓦，琢为砚，甚佳。会所亲调补邺令，嘱之，凡经年，寻得古瓦二，绝厚大，命工为二砚持归，面以授铉。铉得之喜，即注水，将试墨，瓦瘗土中，枯燥甚，得水即渗尽。又注之，随竭，湆湆有声啧啧焉。铉笑曰：「岂铜雀之渴乎？」终不可用，与常瓦砾无异。
　　同上
　　执政戏授钱仪钱信官
　　钱俶献地，弟仪以越州安抚使授慎、瑞、师等州观察使，信以湖州安抚使授新、妫、儒等州观察使。仪好昼寝，多以夜决府事及游宴。信为沙门返初，执政戏之也。
　　同上
　　宣徽角抵士
　　徐铉所居，逼五龙堂，宣徽角抵士将内宴，必先肄习于其中，观者云集。铉方蔬食，坐道斋中诵《黄庭》，闻外暄甚，立遣小童视之。还白云：「许、赵二常侍与诸常侍习角抵。」铉笑曰：「此诸同寮，难可接其欢也。」京师呼宣徽角抵士皆为常侍故。
　　同上
　　卢文纪为相
　　文纪性滑稽，孟知祥之僭号，尝奉使于蜀，适会改元。方春社，知祥张宴，设彘肉，语文纪曰：「上戊之辰，时俗所重，不可废也，愿尝一脔。」文记笑曰：「家居长安，门族豪盛，彘肩不登于俎。时从叔伯祖颇欲大嚼，终不可致。一家奴慧黠，众以情语之。宅后园有古冢空旷，奴扫除其中，设肉数盘，私命诸从祖食之，珍甚，五房不觉言珍。五房曰：『匪止珍哉，今日乃大美元年也。』良久，冢中二鬼骤至，呼曰：『诸君窃食糟彘，败乱家法，其过已大，乃敢擅改年号乎？』」知祥有愧色。清泰即位，将命相，取达官名十人致瓶中探取之，首得文纪，遂为宰相。
　　《类苑》卷六十七
　　坡拜
　　先文正公言：今呼谏议为坡拜，盖唐朝旧语。自外入为谏议，班在给舍之上，岁满迁给事中，又岁满迁舍人。故两省同列谑谏议云：「君今上坡后，当复下坡矣。」刘公《嘉话录》载：初拜谏议者，给舍戏之曰：「何人骤居我上？」彼曰：「以我不才，何不拽下着？」乃迁也。
　　同上
　　湫神
　　宁州真宁县要册湫，自唐天后、中宗朝，多祈雨有验，岁旱，遣中使持锦织，及镇宣徽乐工三五十人作乐于祠庭。僖宗干符中，封神为应圣侯，昭宗光化中，进封普济王。开宝九年，太宗在南府，遣亲吏市马秦州，过宿于湫房，梦人告云：「晋王登帝位。」至长安，赦至，果符其言，遂以闻。明年五月十三日，白龙见池中，长数丈，东乡吐云，云白色，自辰至午而没，见者数千人，郡以闻，遂下诏封显圣王，增修祠宇。先是，泾州界有湫，方四十里，水停不流，冬夏不增减，水清澈，不容秽浊，或有喧污，輙兴云雨。岁旱，土人多祈雨于此，传云龙之所居。《汉书?郊祀志》云：「春祠官所领湫渊，安定朝那者是也。」其后屡称湫有灵应，朝那无闻焉。而天下山川限曲，亦往往有之，皆神龙之所蟠螫。建州浦城县福罗山有龙潭，岁旱，土人祀之，或投铁，龙立致雨。
　　《类苑》卷六十九
　　担夫顶有圆光
　　秘书丞程希道，庆历中，为果州判官。遇提刑按部，率之同行。至南山中，日初出，薄雾未散，见一荷担夫，顶有紫光，圆径二尺许。召问之，云：「向于石罅中得一物，方数寸，色如紫玉，置头巾带中，不知其它。」取令他夫戴之，亦然，疑是昔人所炼之大丹。宪使以百钱易之。
　　同上
　　李符知春州
　　卢多逊贬朱崖，谏议大夫李符适知开封府，求见赵普，言朱崖虽在海外，而水土无他恶，流窜者多获全。春州在内地而近，至者必死。望追改前命，亦以外彰宽宥，乃置于必死之地。普颔之。后月余，符坐事贬宣州行军司马，上怒未已，令再贬岭外，普具述其事，即以符知春州，到郡月余卒。
　　《类苑》卷七十四
　　穆修
　　文章随时风美恶，咸通已后，文力衰弱，无复气格。本朝穆修，首倡古道，学者稍稍向之。修性褊忤少合，初任海州参军，以气陵通判，遂为捃摭，贬籍系池州，其集中有《秋浦会遇》诗，自叙甚详。后遇赦释放，流落江外。赋命穷薄，稍得钱帛，即遇盗，或卧病，费竭然后已，是故衣食不能给。晚年得《柳宗元集》，募工镶板，印数百帙，携入京相国寺，设肆鬻之。有儒生数辈，至其肆，未评价直，先展揭披阅，修就手夺取，瞋目谓曰：「汝辈能读一篇，不失句读，吾当以一部赠汝。」其忤物如此。自是经年不售一部。
　　同上
　　交州驯象
　　景德中，交州黎桓献驯象四，皆能拜舞山呼中节，养于玉津园。每陈卤簿，必加莲盆严饰，令昆仑奴乘以前导。《晋?舆服志》有象车以试桥梁，亦古制也。
　　《类苑》卷七十七
　　交州占城驯犀
　　淳化中占城国、景德中交州黎桓，并以驯犀为献。性绝躁，留养苑中，数日死。大中祥符中，交州复献驯犀，至海岸，诏放还本国，令遂其性。
　　同上
　　高丽王论中国族望
　　高丽自五代以来，朝贡不绝，朝廷每加爵命，必遣使以奖之。故吕相国端、吕侍郎文仲、佑之，皆相继为使。三人者，皆宽厚文雅，有贤者之风。如孔维辈，或朴鲁，举措为其所哂，或贪猥，不能无求索，甚辱朝命。后刘式、陈靖至其国，国王王治者，因语及中国族望，必有高下，如唐之崔、卢、李、郑。式等言，但以贤才进用，亦不论族姓。治曰：「何姓吕者多君子也？」盖斥言三吕，亦因以警使者。
　　同上
　　高丽求赐板本九经
　　高丽国王王治上言，愿赐板本九经书以夸示外国，诏给之。
　　同上
　　契丹邪律某诗
　　北虏中，多有图籍，亦有文雅相尚。王矩为工部郎中，本燕人，为虏将邪律忘其名。掌其书记，常从其出入。邪律兄及兄之子，太平兴国中，战没于代郡。后邪律经旧战处，览其迹，悲涕作诗，记其两句云：「父子并随龙阵没，弟兄空望鴈门悲。」
　　《类苑》卷七十八
　　耶律琮求通好书
　　开宝中，虏涿州刺史耶律琮遗书于我雄州刺史孙全兴，求通好曰：「兵无交于境外，言即非宜；事有利于国家，事之亦可。」其文釆甚足观。
　　同上
　　高昌
　　高昌国，唐以车师前王庭地所置西州也。自安史之乱，复陷西戎。太平兴国中，遣使来贡，命供奉官王延德报聘，往复数载。其国无雨，人皆以白垩涂屋以居，尝雨数寸，室庐皆坏。有勑书楼，藏唐朝格律勑诏。开元九年三月九日寒食，至今用之。延德后为度支使、舒州团练使。
　　同上
　　潞州李筠
　　潞州节度使李筠谋反，其长子涕泣切谏，不听，使其长子入朝，且诇朝廷动静。太祖迎谓曰：「太子，汝何故来？」其子以头击地，曰：「此何言？必有谗人谤臣父耳。」上曰：「吾亦闻汝数谏争，老贼不听汝耳。汝父使汝来者，不复顾惜，欲杀之耳。吾令杀汝何为？归语汝父，我未为天子时，任自为之。我既为天子，汝独不能少让之耶？」其子归，具以白筠。筠反，有僧素为人所信向，筠乃召见，密谓之曰：「吾军府用不足，欲借师之名以足之，吾为师作维那教化钱粮各三十万，且寄我仓库，事毕之日，中分之。」僧许诺，乃令僧积薪，坐其上，克日自焚。筠穿地道于其下，令通府中，曰：「至日，走归府中耳。」筠乃与夫人先往，倾家财尽施之，于是远迩争以钱粮馈之，四方辐凑，仓库不能容，旬日，六十万俱足。筠乃塞其地道，焚僧杀之，尽取其钱粮，遂反，引军出泽州。车驾自往征之，山路隘狭，多石，不可行。上自于马上抱数石，羣臣六军皆负石，即日开成大道。筠战败于境上，走入泽州，围而克之，斩筠，遂屠泽州。进至潞州，其子开城降，赦之。
　　同上
　　侯舍人
　　太宗末年，关中羣盗有马四十匹，常有怨于富平人，至必屠之，驱略农人，使荷畚锸随之。曰：「吾克富平，必夷其城郭。」富平人恐，羣诣荆姚，见同州巡检侯舍人告急。舍人素有威名，率众伏于邑北，羣盗闻之，舍富平不攻而去，舍人引兵于邑西邀之，令士皆传弩，戒勿得妄发，曰：「贼皆有甲，不可射，射其马，马无具装。又劫略所得，非素习战也，射之必将惊溃。」既而合战，众弩俱发，贼马果惊跃散走，纵兵击之，俘斩略尽。余党散入他州，巡检获之，自以为功，送诣州邑，盗固称我非此巡检所获，乃侯舍人所获也。巡检怒，自诣狱责之，曰：「尔非我获而何？」盗曰：「我昔与君遇于某地，君是时何不擒我邪？我又与君遇某地，君是时弃兵而走，何不擒我邪？我为侯舍人所破，狼狈失据，为君所得，此所谓败军之卒，举帚可扑，岂君智力所能独辨邪？」巡检惭而退。
　　同上
　　室种
　　室种者，虏相昉之子，来奔于我。以为诸卫将军、领刺史、西京巡检。种好驰逐射猎，洛中水竹尤胜，种常语人曰：「洛阳大好，但苦于园林水竹交络翳塞，使尽去之，斯可以击兔伐狐，差足乐耳。」
　　同上
　　论义山诗
　　义山诗包蕴密致，演绎平畅，味无穷而炙愈出，钻弥坚而酌不竭，使学者少窥其一斑，若涤肠而浣骨。
　　《韵语阳秋》卷二
　　鸭能人言
　　陆龟蒙居笠泽，有内养自长安使杭州，舟经舍下，弹绿头鸭，龟蒙遽从舍出大呼云：「此绿鸭有异，善人言，适将献天子，今将此死鸭以诣官。」内养少长宫禁，信然，厚以金帛遗之，因徐问龟蒙曰：「此鸭何言？」龟蒙曰：「常自呼其名。」内养愤且笑，龟蒙还其金，曰：「吾戏耳。」
　　《苕溪渔隐丛话》后集卷二十七
　　太宗谒安陵
　　上自西京还，乃谒安陵。
　　《长编》卷十七
　　审刑房
　　审刑院本中书刑房，宰相所领之职，于是析出。
　　《长编》卷三十二
　　用其长护其短
　　太祖常与赵普议事不合，太祖曰：「安得宰相如桑维翰者与之谋乎？」普对曰：「使维翰在，陛下亦不用，盖维翰爱钱。」太祖曰：「苟用其长，亦当护其短，措大眼孔小，赐与十万贯，则塞破屋子矣。」
　　《五朝名臣言行录》卷一。孔平仲《谈苑》卷四亦有此条。
　　后主赐近臣黄金
　　金陵之陷，后主以藏中黄金分赐近臣办装，张佖得二百两，诣曹彬自陈不受，愿奏其事，彬以金轮官而不以闻。
　　《五朝名臣言行录》卷一
　　钱若水全进退之道
　　至道初，吕蒙正罢相，以仆射奉朝请，上谓左右曰：「人臣当思竭节以保富贵，吕蒙正前日布衣，朕擢为辅相，今退在班列寂寞，想其目穿望复位矣。」刘昌言曰：「蒙正虽骤登显贵，然其风望不为忝冒。仆射师长百僚，资望崇重，非寂寞之地，且亦不闻蒙正之郁悒也。况今岩穴高士，不求荣达者甚多，惟若臣辈，苟且官禄，不足以自重耳。」上默然。又尝言：「士大夫遭时得位，富贵显荣，岂得不竭诚以报国乎？」钱若水言：「高尚之人，固不以名位为光宠，忠正之士，亦不以穷达易志操，其或以爵禄恩遇之故而効忠于上，此中人以下者之所为也。」上然之。及刘昌言罢，上问赵镕等曰：「频见昌言否？」镕等曰：「屡见之。」上曰：「涕泣否？」曰：「与臣等谈，多至流涕。」上曰：「大率如此，当在位之时，不能悉心补职，一旦斥去，即汍澜涕泗。」若水曰：「昌言实未尝涕泣，镕等迎合上意耳。」若水因自念，上待辅臣如此，盖未尝有秉节高迈，不贪名势，能全进退之道，以感动人主，遂贻上之轻鄙，将以满岁移疾，遂草章求解职，会晏驾，不果上。及今上之初年，再表逊位，乃得请。
　　《五朝名臣言行录》卷二
　　太宗厚遇李昉
　　李昉文正公，太宗遇之甚厚，年老罢相，每赐宴，必先赴座，尝献诗曰：「微臣自愧头如雪，也向钧天侍玉皇。」
　　《翰苑新书》后集卷十九
　　南唐帑藏丰盈
　　南唐保有江淮，帑藏颇盈，德昌宫其外府也，金帛货泉多在焉。
　　《舆地纪胜》卷十七
　　淮南道院
　　通州南阻江，东北濒海，士大夫罕至，民居以鱼盐自给，不为盗贼，讼稀事简，仕宦者最为逸，士大夫号通州为淮南道院。
　　《舆地纪胜》卷四十三
　　检书苍头
　　本朝石元懿熙载游富阳，道中遇一叟，熟视之，曰：「真太平良弼也。吾幼为唐相房玄龄检书苍头，公酷如房公。」语讫即灭。太宗朝，石为左仆射。
　　《锦绣万花谷》前集卷二十三
　　凤阁王家
　　唐王易从昆弟四人，开元中，三至凤阁舍人，故号「凤阁王家」。
　　同上
　　王延范误惑于术人
　　广西转运使王延范，本江陵贵家子，又富于财，尝以豪杰自许。精于卜者如刘昂则许之曰：「君素有偏方王霸之分。」精于算者如徐肇则许之曰：「君当八少一，当大贵不可言。」精于风鉴者如田辨则许之曰：「君形如坐天王，眼如嚬伽，鼻如仙人，耳如雌龙，望视如虎，当大有威德。」延范皆然之，不知其言之不足据也。于是日益矜负，因寓书左拾遗韦务升，作隐语讽朝廷事，为人所告，鞠实抵罪，籍没其家，藁葬南海城外，然则三子向者之说果安在哉？大抵术人谬妄，但知取悦一时，不知误惑于人，其祸有至于如此者。
　　《乐善录》卷上
　　罗江犬
　　淳化中，（绵）州贡罗江犬，常循于御榻前，太宗不豫，犬不食，及上僊，号呼涕泗，以至疲瘠，见者陨涕。参政李至作《桃花犬歌》，以寄钱若水，末句云：「白麟赤鴈且勿书，愿君书此警浮俗。」
　　《方舆胜览》卷五十四
　　以蜥蝪求雨
　　魏庠言：昔游关中佛寺，值村民祈雨，沙门有善胡法者，求得蜥蜴十数，置瓮中，以树叶渍水，童男数人持柳枝呪曰：「蜥蜴蜥蜴，兴云吐雾，雨今滂沱，放汝归去。」咸平初，余守缙云，适闵雨，用此有验，具奏其事。蜥蜴盖龙类也。
　　《苏文忠诗合注》卷十五施注
　　给诰侍母
　　鱼崇谅为学士，周祖革命，所下诰令，皆其词也，甚得典诰之体。以母病再求解职，给长诰，赐其母衣服缯帛，茶药缗钱。百日满，令本州岛月给钱三万，米面五十石，屡遣使存问。俄拜礼部侍郎，充学士，令伏侍归阙。
　　《永乐大典》卷一○八一二第一七页
　　王延范顶戴金像
　　初王延范通判梓州，有妖人称先生，以左道惑众，尝语延范曰：「有急当相救。」延范铸黄金为其像，常顶戴之。
　　《永乐大典》卷一八二二三第一四页引《杨内翰谈苑?恶成篇》
　　王彦超致仕
　　王彦超历数镇节制，罢为金吾上将军，与李昉、宋白善。一日，昉、白诣之，时彦超年六十九岁，谓昉、白曰：「人言七十致仕，出何书？」昉曰：「《礼》大夫七十而致仕，若不得谢，赐之几杖，杖于朝，盖筋力尚可从政，时君所赖也。」彦超曰：「我前朝旧臣，于时无用，岂可食爵位而昧廉耻？」遂托白草求致仕表，来年假开日之上。再表得请，以太子太保致仕，给上将军俸。居常白衣出入故旧家，仆从简省，无童骑，惟嗜张进酒、软骨鱼，语亲旧曰：「有此二物，吾当不召自往矣。」张进者，建州人，隶内酒坊，善酿，味绝美，品在法酒之亚，善饮者多好之。
　　《宋会要辑稿》职官七七之二九
　　聪明绝人
　　阮思道子昌龄，长不满三尺，丑陋吃讷，其聪明绝人，善属文，年十八，海州试《海不扬波赋》，即席一笔而成，文不加点。其警句云：「收碣石之宿露，敛苍梧之夕云。」又云：「三山神阙，湛清影以遥连；八月灵槎，泛寒光而静去。」全篇皆类此，人多讽诵，真奇才也。
　　《永乐大典》卷二九九九第二至三页
　　愿代女死
　　陈国夫人耿氏，太宗乳母也，生秦王廷美。初宣祖总兵，以燕国公主嫁军国小校，会队长外戍谋叛，营中无长少者籍名当诛，太后爱其女，忧恼不知为计，耿氏曰：「愿代大女死。」即盛饰跨驴以黄帕冑首，太祖自御以入，留处舍内，燕国乘驴而出。太后先以厚赂抱关卒，当其出为他卒所见，犹呵诘，挝趁疾驱得免。会尽赦营中死，耿氏卒无恙。
　　《永乐大典》卷一○三一○第一七页
　　杨文公谈苑[宋]杨亿口述　黄鉴笔录　宋庠整理
　　《杨文公谈苑》是杨亿口述、黄鉴笔录、宋庠整理而成的笔记。
　　杨亿(974-1020)，字大年，建州浦城（今属福建）人。七岁能文，十一岁时，宋太宗诏送阙下试诗赋，授秘书省正字。淳化三年(992)，命试翰林，赐进士第，直集贤院。真宗即位，超拜左正言，预修《太宗实录》。景德二年(1005)与王钦若同修《册府元龟》。三年，召为翰林学士，又同修国史。天禧二年(1018)，拜工部侍郎。四年，复为翰林学士，兼史馆修纂、判馆事。十二月卒。仁宗时追谥「文」。亿为西昆体主要作家，着有《武夷新集》、《西昆酬唱集》等传世。而《谈苑》则为其门人黄鉴为他作的谈话记录。
　　黄鉴(?-1031)，字唐卿，是杨亿的同乡，真宗祥符八年(1015)举进士后，为国子监直讲。杨亿以其善文，延置门下，故其记录杨亿言谈，自然真实可信。黄鉴所作的记录，大致与语录体相仿，并无一定的体例，彚为一书，初名《南阳谈薮》。以后，又经宋庠作了删订。
　　宋庠(966-1066)，字公序，安陆人。天圣二年(1024)状元，后官至宰相。庠对是书进行了「掇去重复，分为二十目，勒成一十二卷」的整理工作，改名《杨文公谈苑》，并为之序，时为宋仁宗庆历丁亥岁(1047)。
　　《杨文公谈苑》，《郡斋读书志》着录八卷，《直斋书录解题》作十五卷。此书明代尚存，大约明清之间散佚，今有《说郛》辑文。此书内容包罗万象，以时间而论，宋初最多，其次为五代十国，又次为唐代。以地域而论，从京师到边远地区，甚至远及日本、交州、高丽等国。就涉及的领域而论，以人事、诗文居多，旁及科学技术、宗教、艺术、典章制度、手工业、农业、民俗、特产、医学、军事等。为后世研究唐宋时社会提供丰富的资料。（以上按《中国文学大辞典》，上海辞书出版社，2000年及李裕民《杨文公谈苑》前言）
　　是次录文，据李裕民辑校之《杨文公谈苑》（上海古籍出版社，1993年）。该书首列《说郛》辑本各条，并从多种类书如《宋朝事实类苑》、《类说》、《诗话总龟》、《锦绣万花谷》、《永乐大典》等所引《谈苑》共辑得二百三十三条。《说郛》本宋庠序乃节文，过录时据《全宋文》卷四三○补入全文。又为省篇幅，网络版暂不出校记，但个别字则据校语有所补订。
　　2005年3月21日ver.1.0
　　目录
　　谈苑序
　　王彦超
　　太宗作弈棋三势
　　徐铉改棋图之法
　　禁教坊以夫子为戏
　　陶谷草祭文
　　钱若水草祝辞
　　勅字
　　砌台
　　铜牌记
　　麻胡
　　学士草文
　　白氏六帖
　　日本僧奝然朝衡
　　寂照
　　金鸡肆赦
　　左右侍禁
　　三班奉职
　　三班借职
　　通判
　　禁节帅贩易
　　本朝武人多能诗
　　蛙变为鹑
　　芋萝卜
　　菩萨石
　　倚卓
　　王感化善诗
　　宋捷
　　重戴
　　永昌陵
　　冯道使虏
　　卧榻侧他人鼾睡
　　吴绫汗衫写诏
　　獭祭鱼
　　题翠微诗
　　辜负口眼
　　太平兴国
　　灵棋经
　　脐裂
　　周世宗作诗
　　地狱受苦
　　不欺神明
　　三多
　　比试制诰
　　两制作诗赋
　　五禽以客名
　　笔法五事
　　筑太一宫
　　洛阳宫阙似兜率天宫
　　毁铜佛铸钱
　　谒金门词
　　葑田
　　杨玢诗
　　王彦威粗官诗
　　卢延让诗浅近自成一体
　　思贾谊诗
　　杜牧诗
　　刘经野韭诗
　　畬田
　　江东士人深于学问
　　灭蜀之兆
　　乐人王感化善诗
　　余恕赞义山徐铉诗文
　　太祖御将恩威并济
　　太祖服用俭素
　　太祖不许公主服翠襦
　　太祖杵碎孟昶宝器
　　太祖祷雨霁
　　江南后主遗银五万两
　　太祖遣周广使吴越
　　刘鋹不敢饮御赐酒
　　太祖善御豪杰
　　太祖善训戎旅
　　太祖御下严峻
　　太宗署名祈雨
　　太宗不欲宦者预政
　　太宗不事畋游
　　三馆
　　太宗读太平御览
　　太宗赞日本颇有古道
　　太宗重内外制之任
　　太宗论内患外
　　太宗欲蠲租税不果
　　太宗不许大臣具草
　　太宗奖励循吏
　　太宗以唐庄宗为鉴戒
　　太宗以剑舞惧敌
　　太宗作上清宫
　　太宗以强弓示威
　　修河桥
　　太宗善书
　　修太宗实录
　　编次太宗法书
　　苏易简最被恩遇
　　郭进
　　窦偁面叱贾琰
　　董遵诲
　　李沆
　　范质识大体
　　不信异端
　　窦仪不攻人之短
　　潘承裕
　　冯起
　　李至
　　更改礼记月令篇次序
　　诸监炉铸钱
　　榜刻仪制令四条
　　江翱
　　赐衣服
　　赐带
　　赐鞍辔
　　宪衔
　　勑书楼
　　学士预曲宴承旨预肆赦
　　驾亲临问臣僚
　　白麻
　　江南书籍
　　干德铸印
　　王化基
　　干越亭诗
　　雍熙以来文士诗
　　钱惟演刘筠警句
　　近世释子诗
　　唱和联句
　　大言赋
　　潘佑
　　赵邻几
　　徐锴
　　钱昭序
　　汤悦
　　陈搏
　　江直木
　　种放
　　吕洞宾
　　华阴隐人
　　佛经
　　喻浩造塔
　　建寺
　　西域僧觉称
　　云豁入定
　　郭忠恕
　　赵抱一
　　黑杀将军
　　王处讷
　　陈洪进
　　升元寺石记
　　秦淮石志
　　千叶牡丹
　　蜀中桃符
　　陈昭遇
　　钱镠治目疾
　　治面疡
　　秘阁藏书
　　置御书院
　　太宗棋品第一
　　草书
　　僧善书
　　张维
　　缙云酝匠
　　陈乔
　　相州部民张某
　　曹彬讨金陵
　　武行德
　　呼延赞
　　杨业
　　崔翰
　　刘吉
　　王隐
　　张继能
　　张洎见龙
　　百药枕
　　湿纸化为菌
　　蜀人以去声呼平声字
　　刘吉论食鱼
　　建州蜡茶
　　仕宦岭南
　　小窑李
　　沉香木
　　麝裂脐狨牦牛断尾
　　猩猩
　　病瘿
　　土厚水深无病
　　白鹿洞藏书
　　建州多佛剎
　　五丈河
　　朱贞白善嘲咏
　　李涛题不动尊前诗
　　造五凤楼手
　　苏协
　　刘鋹欲为降王之长
　　党进
　　卢文纪追兄草诏
　　徐铉信鬼神
　　嚼舌而死
　　张格献曲
　　铜雀台古瓦
　　执政戏授钱仪钱信官
　　宣徽角抵士
　　卢文纪为相
　　坡拜
　　湫神
　　担夫顶有圆光
　　李符知春州
　　穆修
　　交州驯象
　　交州占城驯犀
　　高丽王论中国族望
　　高丽求赐板本九经
　　契丹邪律某诗
　　耶律琮求通好书
　　高昌
　　潞州李筠
　　侯舍人
　　室种
　　论义山诗
　　鸭能人言
　　太宗谒安陵
　　审刑房
　　用其长护其短
　　后主赐近臣黄金
　　钱若水全进退之道
　　太宗厚遇李昉
　　南唐帑藏丰盈
　　淮南道院
　　检书苍头
　　凤阁王家
　　王延范误惑于术人
　　罗江犬
　　以蜥蝪求雨
　　给诰侍母
　　王延范顶戴金像
　　王彦超致仕
　　聪明绝人
　　愿代女死
　　谈苑序
　　宋庠
　　故翰林杨文公大年，在真宗朝掌内外制，有重名，为天下学者所服。文辞之外，其博物殚见又绝人甚远。故常时与其游者，辄获异闻奇说。门生故人，往往削牍藏弆，以为谈助。江夏黄鉴唐卿者，文公之里人，有俊才，为公奖重，幼在外舍，逮于成立，故唐卿所纂，比诸公为多。余虽耳剽有年，而求本未获。前年春，始得其稿于宗人秘书郎敏求。秘书郎，宣献公之令嗣。宣献与杨为中表昆弟，文采风尚，皆一代之宗师。绪立所传，可谓审而无愧。然按本录，但杂抄旁记，交错无次序，好事者相与名曰《谈薮》。余因为掇去重复，分为二十目，勒成一十二卷。昔隋有阳松玠纪南北朝事，已着此号行于世，今袭之，将为后生所惑，辄改题曰《杨公谈苑》。其间有云公言某事云云者，皆黄志也。杨于国史自有传。唐卿，天圣中预修正史，位太常博士、直集贤院。年未四十卒，搢绅痛悼。余昔与之善，因详录之。庆历丁亥孟春中书后阁宋庠书。
　　右《谈苑》计二十类，曰《圣范》、曰《德量》、曰《风节》、曰《才品》、曰《武干》、曰《奇逸》、曰《旧闻》、曰《记异》、曰《杂评》、曰《事志》、曰《正误》、曰《名式》、曰《书艺》、曰《方技》、曰《叙释》、曰《僭乱》、曰《豪侈》、曰《恶戒》、曰《戏谑》、曰《夷纪》，共十二卷。
　　《宋元宪集》卷三五，又见《杨文公谈苑》卷首，道光《福建通志》卷四九，光绪《浦城县志》卷三四
　　________________________________________
　　王彦超
　　太祖微时，尝游凤翔，王彦超遗十千遣之。后即位，悉征藩侯入觐，宴苑中，纵酒为乐。诸帅竞论畴昔功勋，惟彦超独言：「久忝藩寄，无功能可纪，愿纳符节，入备宿卫。」上喜曰：「前朝异世事安足论？彦超之言是也。」后从容语彦超曰：「卿当日不留我，何也？」对曰：「蹄涔之水，安可容神龙？万一留止，又岂有今日之事？帝王受命，非细事也。」上益喜，曰：「当复遣卿还镇，一政以为报。」余诸帅悉归班。
　　《说郛》商务本卷二十一
　　太宗作弈棋三势
　　太宗作弈棋三势，使内侍裴愈持以示馆阁学士，莫能晓者。其一曰独飞天鹅势，其二曰对面千里势，其三曰大海取明珠势，皆上所制。上亲指授，诸学士始能晓之，皆叹伏神妙。前后待诏等众对弈，多能覆局，为图藏于秘阁。
　　《说郛》商务本卷二十一
　　徐铉改棋图之法
　　古棋图之法，以平上去入分四隅为记，文杂难辨。徐铉改为十九字：一天、二地、三才、四时、五行、六官、七斗、八方、九州岛、十日、十一冬、十二月、十三闰、十四雉、十五望、十六相、十七笙、十八松、十九客。以此易故图之法，甚为简便。
　　《说郛》商务本卷二十一
　　禁教坊以夫子为戏
　　至道二年重阳，皇太子、诸王宴琼林苑，教坊以夫子为戏者，宾客李至言于东朝，曰：「唐大和中，乐府以此为戏，文宗遽令止之，笞伶人，以惩其无礼。鲁哀公以儒为戏尚不可，况敢及先圣乎？」东朝惊叹，言于上而禁止之，此戏遂绝。
　　同上
　　陶谷草祭文
　　陶谷，开运中为词臣，时北戎来侵晋，杨光远以青州叛，大将为节帅卒。少帝命草文以祭之，谷立具草以奏，曰：「漠北有不宾之寇，山东起伐叛之师。云阵未收，将星先落。」少帝甚激赏。
　　钱若水草祝辞
　　钱若水为学士，一日，太宗自作祝辞，久而不成，令左右持诣翰院中，命即草之。若水对使者撰成，其首句云：「上帝之休，虽眇躬是荷；下民之命，乃明神所司。」上喜曰：「朕阁笔思之久矣，不能措辞。」尤激赏其才美。
　　同上
　　勅字
　　《千字文》题云：「勅员外散骑侍郎周兴嗣次韵。」勅字乃梁字传写误尔，当时帝王命令尚未称勅。至唐显庆中始云：「不经凤阁鸾台，不得称勅。」勅之名始定于此。
　　同上
　　砌台
　　砌台即今之擦台也。王侯家多作砌台，以为林观之景。唐张仲素诗云：「写望临香阁，登高下砌台。林间见青使，意上直钱来。」即知唐来有之。太祖朝大王都尉家，其子曰承裕，幼时其父戏补砌台使。
　　同上
　　铜牌记
　　梁沙门宝志铜牌记，多谶未来事，云：「有一真人在冀川，开口张弓在左边，子子孙孙万万年。」江南中主名其子曰弘冀，吴越钱镠诸子皆连弘字，期以应之，而宣祖讳正当之也。
　　同上
　　麻胡
　　冯晖为灵武节度使，其威名羌戎畏服，号「麻胡」，以其面有黥文也。
　　同上
　　学士草文
　　学士之职，所草文辞，名目浸广。拜免公王将相妃主曰制，赐恩宥曰赦书、曰德音，处分公事曰敕，榜文号令曰御札，赐五品以上曰诏，六品以下曰敕书，批羣臣表奏曰批答。赐外国曰蕃书，道醮曰青词，释门曰斋文，教坊宴会曰白语，土木兴建曰上梁文，宣劳锡赐曰口宣。此外更有祝文、祭文、诸王布政、榜号、薄队、名赞、佛文、疏语，复有别受诏旨作铭、碑、墓志、乐章、奏议之属。此外文表歌颂应制之作。旧说：唐朝宫中，常于学士取眠见歌，伪蜀学士作桃符，孟昶学士辛寅逊题桃符云：「新年纳余庆，佳节号长春」是也。
　　同上
　　白氏六帖
　　人言白居易作《六帖》，以陶家缾数千各题门目作七层架，列置斋中，命诸生采集其事类投缾，倒取之，抄录成书，故其所记时代多无次序。
　　同上
　　日本僧奝然朝衡
　　公言：雍熙初，日本僧奝然来朝，献其国《职员令》、《年代记》。奝然依录自云：姓藤原氏，为真连，国五品官也。奝然善笔札而不通华言，有所问，书以对之。国有《五经》及释氏经教，并得于中国。有《白居易集》七十卷。地管州六十八，土旷而人少，率长寿，多百余岁，国王一姓，相传六十四世。文武僚吏皆世官。
　　予在史局阅所降禁书，有《日本年代记》一卷及奝然表启一卷，因得修其国史，传其详。奝然后归国，附商人船奉所贡方物为谢。案日本，倭之别种也，以国在日边，故以日本为名。或言恶倭之名不雅，改之。盖通中国文字，故唐长安中遣其大臣真人来贡，皆读经史，善属文，后亦累有使至，多求文籍释典以归。开元中，有朝衡者，隶太学，应举，仕至补阙，求归国，授检校秘书监，放还。王维及当时名辈皆有诗序送别，后不果去，历官至右常侍、安南都督。
　　吴越钱氏多因海舶通信，《天台智者教》五百余卷有录而多阙，贾人言日本有之，钱俶置书于其国王，奉黄金五百两，求写其本，尽得之，讫今天台教大布江左。
　　《参天台五台山记》卷五
　　寂照
　　景德三年，予知银台通进司，有日本僧入贡，遂召问之。僧不通华言，善书札，命以牍对，云：「住天台山延历寺，寺僧三千人，身名寂服，号圆通大师。国王年二十五，大臣十六七人，郡寮百许人。每岁春秋二时集贡士，所试或赋或诗，及第者常三四十人。国中专奉神道，多祠庙，伊州有大神，或托三五岁童子降言祸福事。山州有贺茂明神，亦然。书有《史记》、《汉书》、《文选》、《五经》、《论语》、《孝经》、《尔雅》、《醉乡日月》、《御览》、《玉篇》、《蒋鲂歌》、《老》、《列子》、《神仙传》、《朝野佥载》、《白集六帖》、《初学记》。本国有《国史》、《秘府略》、《交观词林》、《混元录》等书。释氏论及疏钞传集之类多有，不可悉数。」寂照领徒七人，皆不通华言。国中多有王右军书，寂照颇得其笔法。上召见，赐紫衣束帛，其徒皆赐以紫衣，复馆于上寺。寂照愿游天台山，诏令县道续食。三司使丁谓见寂照，甚悦之。谓，姑苏人，为言其山水可见，寂照心爱，因留止吴门寺，其徒不愿住者，遣数人归本国，以黑金水瓶寄谓，并诗曰：「提携三五载，日用不曾离。晓井斟残月，春炉释夜渐。鄱银难免侈，莱石自成亏。此器坚还实，寄君应可知。」谓分月俸给之，寂照渐通此方言，持戒律精至，通内外学，三吴道俗以归向。寂照东游，予遗以印本《圆觉经》并诗送之。后寄书举予诗中两句云：「身随客槎远，心学海鸥亲。」不可忘也，《圆觉》固目不暂舍云。后南海商人船自其国还，得国王弟与寂照书，称野人若愚，书末云：「嗟乎！绝域殊方，云涛万里。昔日芝兰之志，如今胡越之身。非归云不报心怀，非便风不传音问，人生之限，何以过之？」云云，后题宽弘四年九月。
　　又左大臣藤原道长书，略云：「商客至，通书，谁谓宋远？用慰驰结。先巡礼天台，更攀五台之游。既果本愿，甚悦。怀土之心，如何再会？胡马独向北风，上人莫忘东日。」后题宽弘五年七月。
　　又治部卿源从英书，略云：「所谘《唐历》以后史籍，及他内外经书，未来本国者，因寄便风为望。商人重利，唯载轻货而来。上国之风绝而无闻，学者之恨在此一事。」末云：「分手之后，相见无期，生为异乡之身，死会一佛之土。」书中报寂照俗家及坟墓事甚详悉。后题宽弘五年九月。
　　凡三书，皆二王之迹，而野人若愚章草特妙，中土能书者亦鲜及。纸墨尤精。左大臣乃国之上相，治部九卿之列。
　　同上
　　金鸡肆赦
　　杜镐言金鸡肆赦，不知起于何代。《关东风俗传》曰：「宋孝王问司马膺之后魏北齐赦日立金鸡事，膺之曰：『按《海中星占》云：天鸡星动为有赦，盖王者以天鸡为度。』」《隋书?刑法志》：「北齐赦日，令武库设金鸡及鼓于阊阖门右，挝鼓千声。」宣赦建金鸡，或云起于西凉吕光，未知孰是。究其旨，盖西方主兑，兑为泽。鸡者巽神，巽主号令，故合二物，置其形，楬于长竿，使众覩之。
　　《事物纪原》卷三
　　左右侍禁
　　本朝太宗雍熙四年，增置左右侍禁。
　　同上卷六
　　三班奉职
　　宋朝建国之初，承旧制，有殿前承旨。雍熙四年，改为三班奉职。
　　同上
　　三班借职
　　旧制有借职承旨，太宗雍熙中，改曰三班借职。自供奉至借职，其员无数，亦汉三郎署比也。
　　同上
　　通判
　　通判，太宗始置，即古监郡也。
　　同上
　　禁节帅贩易
　　五代以来，节帅牧专多遣亲吏往诸道往来贩易，所过不收算，率以致富，养马至千匹，仆厮至一千余人。国初，大功臣十数人犹袭旧风，太祖患之，未革其弊。太平兴国初，遂下诏禁之，侯伯但给其俸及盐酒商税课利分数钱，后又罢之，定岁给公用自三万贯及千贯，自此藩镇量入为用，无复向之豪侈。
　　太平兴国初，右拾遗李干上言：诸道藩镇所管支郡，多遣亲吏掌其市征，留滞商贾不便。诏邠、宁、泾、原、渭、鄜、坊、延、丹、陕、虢、襄、均、房、复、邓、唐、澶、濮、宋、亳、郓、济、曹、单、青、淄、兖、沂、贝、冀、滑、卫、镇、深、赵、定、祁等支郡，并直属京师，不隶节镇。
　　《职官分纪》卷三十九。《类苑》卷二十一节引此文。
　　本朝武人多能诗
　　本朝武人多能诗，若曹翰句有：「曾经国难穿金甲，不为家贫卖宝刀。」刘吉父诗云：「一箭不中鹄，五湖归钓鱼。」
　　《临汉隐居诗话》
　　蛙变为鹑
　　至道二年夏秋间，京师鬻鹑者，积于市门，皆以大车载而入，鹑纔直二文。是时雨水绝，无蛙声，人有得于水次者，半为鹑，半为蛙。《列子?天瑞篇》曰：「蛙变为鹑。」张湛注云：「事见《墨子》。」斯不谬矣。又田鼠亦为鹑，盖物之变，非一揆也。
　　《政和本草》卷十九
　　芋萝卜
　　江东居民，岁课种艺，初年种芋三十亩，计省米三十斛。次年种萝卜二十亩，计益米三十斛，可知萝卜消食也。《尔雅》：「葖，芦萉。」郭璞注：「萉为菔，芦菔芜菁属，紫花大根，俗呼雹葖。」更始败，掖庭中宫女数百人幽闭殿门内，掘庭中芦菔根食之，今萝卜是也。
　　《政和本草》卷二十七
　　菩萨石
　　嘉州峨眉山有菩萨石，人多采得之。色莹白，若太山狼牙石、上饶州水晶之类。日光射之，有五色，如佛顶圆光。
　　《政和本草》卷十二、《类苑》卷六十一
　　倚卓
　　咸平、景德中，主家造檀香倚卓一副。
　　《靖康缃素杂记》卷三
　　王感化善诗
　　伶人王感化，少聪敏，未尝执卷，而多识故实，口谐捷急，滑稽无穷。会中主引李建勋、严续二相游苑中，适见系牛于株枿上，令感化赋诗，应声曰：「曾遭宁戚鞭敲角，几被田单火燎身。独向残阳嚼枯草，近来问喘更何人。」因以讥二相也。又中主徙豫章，浔阳遇大风，中主不悦，命酒独酌。指北岸山问舟人，云皖公山，愈不怿。感化独前献诗曰：「龙舟万里架长风，汉武浔阳事正同。珍重皖公山色好，影斜不落寿杯中。」中主大悦，赐束帛。
　　《靖康缃素杂记》卷七
　　宋捷
　　大平兴国四年，北戎寇边，车驾幸大名府。方渡河，有人持手版邀乘舆，前驱斥之，号呼通旁，自言献封事。太宗令接取视之，乃临河主簿宋捷，上甚喜，即以为将作监丞。
　　《靖康缃素杂记》卷九
　　重戴
　　重戴者，大裁帽也。本野夫岩叟之服，以皂为之。后魏孝文帝自云中迁代，以赐百寮。五代以来，惟御史服之。淳化初，宰相、学士、御史台，比省官、尚书两省五品以上，皆令服之。
　　《石林燕语辨》卷三
　　永昌陵
　　太祖生洛阳夹马营，乐其风土，国初营缮宫室，有迁都之志。九年四幸郊祀，而宫殿宿卫多不安处，或见怪异，遂东归。叹曰：「我生不得居此，死当葬于此。」登阙发鸣镝，指其所曰：「后当葬此。」永昌陵即其地也。
　　《类说》
　　冯道使虏
　　晋天福中，奏宝策戎衣之号，辅相中当一人为使，赵莹、桑维翰、文崧咸惧，将命冯道，索纸书云：「道去。」遣人语妻子，不复归家。不数日，北行，虏主以道有重名，留之，赐牛头牙笏为殊礼，道作诗曰：「牛头徧得赐，象笏更容持。」道凡得赐，悉市薪炭，云：「北地苦寒，老年所不堪，当为之备。」戎人颇感其意，乃遣归。道三上表乞留，固遣始去，更住月余。既行，所至留驻，凡两月，出境即驰归。左右曰：「得生还，恨无羽翼，公独宿留，何也？」道曰：「戎人多诈，总急还，以彼筯脚，一夕即追及，亦何可脱？但徐缓，即不能测矣。」道归作诗云：「去年今日奉皇华，只为朝廷不为家。殿上一杯天子泣，门前双节国人嗟。龙荒冬住时时雪，兔苑春归处处花。上下一行如骨肉，几人身死掩风沙。」道在虏中有诗云：「朝披四袄专藏手，夜盖三衾怯露头。」其苦寒如此。
　　同上
　　卧榻侧他人鼾睡
　　开宝中，王师围金陵，李后主遣徐铉入朝，对于便殿，恳述江南事大之礼甚恭，徒以被病未任朝谒，非敢拒诏。太祖曰：「不须多言，江南有何罪？但天下一家，卧榻之侧，岂可许他人鼾睡？」铉复命。未几，城陷，随后主归期。铉性质直，见士大夫寒日多被褐，曰：「中朝自五胡猾乱，其风未政，荷毡被毳，实烦有徒。」一日，见其壻亦被毛裘，责曰：「吴郎上流，安得效此？」淑曰：「晨兴苦寒，朝中服者甚众。」铉曰：「士君子有操者亦未尝服。」盖自谓也。
　　同上
　　吴绫汗衫写诏
　　唐末，有朱书御札征兵方镇，盖危难中以此示信。昭宗以吴绫汗衫写诏，间道与钱镠，告以国难。
　　同上
　　獭祭鱼
　　旧说李商隐为文，多检阅书册，鳞次堆积，时号獭祭鱼。
　　同上
　　题翠微诗
　　翠微寺在骊山绝顶，旧离宫也，唐太宗避暑于此。后有人题诗云：「翠微寺本翠微宫，楼阁亭台几十重。天子不来僧又去，樵夫时倒一枝松。」
　　同上
　　辜负口眼
　　谚曰：「不到长安辜负眼，不到两浙辜负口。」
　　同上
　　太平兴国
　　太宗改元太平兴国，识者谓太平字一人六十也，太宗寿六十九，中间岁内改元，亦叶其数。
　　同上
　　灵棋经
　　《灵棋经》乃黄石公法，南齐江谧尝以棋占，得金益玉杯之卦。《唐?经籍志》五行部有《十三灵棋经》十一卷，盖所传旧矣。凡一字再卜，卒不验。
　　同上
　　脐裂
　　殿中丞王全嗜酒，忽脐裂有声，以盎承之，得清酒斗余而卒。
　　同上
　　周世宗作诗
　　周世宗尝作诗以示学士宝俨，曰：「此可宣布否？」俨曰：「诗，专门之学。若励精叩练，有妨几务；苟切磋未至，又不尽善。」世宗解其意，遂不作诗。
　　同上
　　地狱受苦
　　人或疑释经所述地狱受苦之期太长，公曰：「律文有流三千里，地甚远；徒三年，日甚长。造罪之初，止一念顷耳。」
　　同上
　　不欺神明
　　江南处士朱真曰：「世云不欺神明，但不欺心，即不欺神明也。」
　　同上
　　三多
　　学者当取三多：看读多、持论多、著述多。三多之中，持论为难。
　　同上。《锦绣万花谷》前集卷二十节引。
　　比试制诰
　　张去华任拾遗，上言：「今制诰张淡不才，愿得比试。」诏令中书引试，淡果不胜，去华迁补阙，淡罢知制诰。去华负时名，虽胜，遂为清议所鄙，而淡亦当引退，岂宜与新进士争锋？其亦失也。
　　《类说》
　　两制作诗赋
　　晋开运中，诏两制各作诗赋一篇，付礼部，为考试之目。李怿独曰：「怿识字有数，因人成事，使令衣白袍入贡部，下第必矣，胡能作文章，为世楷模？」终不肯作。
　　同上
　　五禽以客名
　　李昉为诗慕白居易，园林畜五禽，皆以客名，白鹇曰佳客，鹭鹚曰白雪客，鹤曰仙客，孔雀曰南客，鹦鹉日陇客。又慕居易七老之会，得宋琪等八人，为九老会。
　　同上
　　笔法五事
　　钱邓州若水尝言：古之善书鲜有得笔法者，唐陆希声得之，凡五字擫押钩格抵，仍用笔双钩，则点画遒劲而尽妙，谓之撜镫法。希声言：自斯翁及二王以至阳冰皆传此法，希声以授沙门{上巩下言}光，{上巩下言}光入长安为翰林供奉。今待诏尹熙古亦得之，而所书为一时之绝。查道始篆，患其体势柔弱，熙古教以此法，仍双钩用笔，经半年，始习熟而篆体劲直甚佳。刁衍言江南后主得此法，书绝劲，复增二字，曰导送。
　　《新安志》卷十
　　筑太一宫
　　太平兴国中，方士楚芝兰上言：「按《太一经》，五福太一为天九贵神，凡行五宫，四十五年一徙，今当入吴分，五福所至，民获其佑，宜筑宫于苏州。」太宗从之。宫成，芝兰又言：「祠太一于吴，但福及吴民，可徙筑京城南三十里苏村。」遂改筑新宫，凡十殿，曰君棋太一、臣棋太一、民棋太一、九气太一、大游太一、小游太一、十神太一、天太一、地太一，并五福为十八。
　　《类说》
　　洛阳宫阙似兜率天宫
　　西晋时有胡僧至洛阳，见宫阙，叹曰：「此正是兜率天宫，但生人之力营构，非道力所成耳。」将终，与徒众别曰：「山河天下皆变灭，而况人身，何得长久？但能专心清净，屏除三毒，形数虽乖，其会必同。」
　　同上
　　毁铜佛铸钱
　　周世宗毁铜佛像铸钱，曰：「佛教以为头目髓脑有利于众生，尚无所惜，宁复以铜像为爱乎？」镇州大悲铜像甚有灵应，击毁之际，以斧镢自胸镜破之，彼世宗北征，病疽发胸间，咸谓报应。
　　同上
　　谒金门词
　　江南成幼文为大理卿，好为歌词，尝作《谒金门》曲，有「风乍起，吹皱一池春水」之句，后因奏牍稽滞，中主曰：「卿试与行一池春水，又何缺于卿哉！」
　　同上
　　葑田
　　两浙有葑田，盖湖上有茭葑所相缪结，积久，厚至尺余，润沃可殖蔬种稻，或割而卖与人。有任浙中官，方视事，民诉失蔬圃，读其状甚骇，乃葑园为人所窃，以小舟撑引而去。
　　《能改斋漫录》卷十四
　　杨玢诗
　　扬玢靖夫，虞卿之曾孙也。仕伪蜀王建，至显官，随王衍归后唐，以老，得工部尚书，致仕，归长安。旧居多为邻里侵占，子弟欲诣府诉其事，以状白玢，玢批纸尾云：「四邻侵我我从伊，毕竟须思未有时。试上含元殿基望，秋风禾黍正离离。」子弟不复敢言。
　　《诗话总龟》卷一
　　王彦威粗官诗
　　长安旧以不历台参省使出镇廉车节镇者为粗官，大率重内而轻外，今东都干元门旧宣武军鼓角门，节度王彦威有诗刻其上云：「天兵十万勇如貔，正是酬恩报国时。汴水波涛喧皷角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。」彦威自太常博士出辟使府，至兹镇，故有是句，至今不知所在。薛能亦有《谢寄茶》诗，云：「粗官寄与真抛掷，赖有诗情合得尝。」
　　《诗话总龟》卷三
　　卢延让诗浅近自成一体
　　卢延让诗浅近，人多笑之，惟吴融独重其作，盛称于时，且云：「此公不寻常，后必垂名。」延让诗至今传之，亦有绝好者。《宿东林》云：「两三条霓欲为雨，七八个星犹在天。」《旅舍言怀》云：「名纸毛生五门下，家僮骨立六街中。」《赠玄上人》云：「高僧解语牙无水，老鹤能飞骨有风。」《蜀路》云：「云间闻驿骡驮去，雪里残骸虎拽来。」《怀江上》云：「饿猫临鼠穴，馋犬舐鱼砧。」《八月十六夜》云：「只讹些子缘，应耗没多光。」《寄人》云：「吟成一个字，捻断数茎髭。」又云：「树上谘诹批颊鸟，窗间壁驳叩头虫。」余在翰林尝召对，上举延让诗云：「臂鹰健卒一毡帽，骑马佳人卷画衫。」虽浅近，亦自成一体。
　　《诗话总龟》卷八
　　思贾谊诗
　　钱邓师尝举思贾谊两句云：「可怜半夜虚前席，不问苍生问鬼神。」后人何可及。
　　《诗话总龟》卷十二
　　杜牧诗
　　牧之《寄人》云：「世味嫌为枳，时光怨落冥。」《闲居》云：「歌怀饭牛起，书愤抱麟成。」《蝉》云：「二子自不食，三闾何独清。」《登楼》云：「远水净林色，微云生夕阳。」《尘》云：「已伤花榻满，休妬画屏飞。」
　　同上
　　刘经野韭诗
　　刘经为虏政事舍人，来奉使，路中有野韭可食，味绝佳，作诗云：「野韭长犹嫩，沙泉浅更清。」
　　《诗话总龟》卷十七
　　畬田
　　江南人多畬田，先熂炉。熂音饩，纵火燎草也；炉，火烧山界也。俟经雨乃下种，历三岁，土脉竭，不可复种艺，但生草木，复熂傍山。宋西阳王子尚所部鄞县有疁田，音嘐留，畬田也。子尚言：「山湖之俗，熂山封水泽，山须熂炉后种。」刘禹锡谪连州，作《畬田诗》云：「团团缦山腹，钻龟得雨卦，上山烧卧木。」又云：「下种暖灰中，乘阳拆牙蘗。苍苍一雨后，苕颖如云发。」白乐天《子规歌》云：「畬田有粟何不啄？石楠有枝何不栖？」畬，音羊诸反。《尔雅》云：「一岁曰菑，二岁曰新，三岁曰畬。《易》曰不菑畬。」皆同音，凡三岁而不可复种，盖取畬之义也。
　　《诗话总龟》卷二十七
　　江东士人深于学问
　　淮南张佖知举进士，试「天鸡弄和风」，佖但以《文选》中诗句为题，未尝详究也。有进士白试官云：「《尔雅》：螒，天鸡、鶾，天鸡，天鸡有二，未知孰是？」佖大惊不能对，亟取《尔雅》，检《释虫》有「螒，天鸡，小虫，黑身赤头，一名莎鸡，一名樗鸡。」《释鸟》有「鶾，天鸡，赤羽，《逸周书》曰：文鶾若彩鸡，成王时蜀人献之」。江东士人深于学问有如此者。
　　同上
　　灭蜀之兆
　　伪蜀每岁除日，诸宫门各给桃符，书「元亨利贞」四字，时昶子善书札，取本宫策勋府书云：「天垂余庆，地接长春。」干德中伐蜀，明年，蜀除，二月，以兵部侍郎吕余庆知军府事，以策勋府为治所，太祖圣节号长春，此天垂地接之兆也。
　　同上
　　乐人王感化善诗
　　江南李氏乐人王感化，建州人，隶光山乐籍，建州平，入金陵教坊。少聪敏，未曾执卷而多识，善为词，口谐捷急，滑稽无穷，时本乡节帅更代饯别，感化前献诗曰：「旌旆赴天台，溪山晓色开。万家悲更喜，迎佛送如来。」至金陵宴，苑中有白野鹊，李景令赋诗，应声曰：「碧岩深洞恣游遨，天与芦花作羽毛。要识此来栖宿处，上林琼树一枝高。」又题怪石九八句，皆用故事，但记其一联云：「草中误认将军虎，山上曾为道士羊。」
　　《诗话总龟》卷四十六
　　余恕赞义山徐铉诗文
　　余知制诰日，与余恕同考试。恕曰：「夙昔师范徐骑省为文，骑省其有《徐孺子亭记》，其警句云：『平湖千亩，凝碧乎其下；西山万叠，倒影乎其中。』他皆常语。近得舍人所作《涵虚阁记》，终篇皆奇语，自渡江来，未尝见此，信一代之雄文也。」其相推如此。因出义山诗共读，酷爱一绝云：「珠箔轻明拂玉墀，披香新殿斗腰支。不须看尽鱼龙戏，终遣君王怒偃师。」击节称叹曰：「古人措辞寓意，如此深妙，令人感慨不已。」
　　《诗话总龟》后集卷五
　　太祖御将恩威并济
　　王全斌代蜀之岁，是时大寒，太祖着帽絮被裘，御讲武殿毡帐曰：「此中寒尚不能御，况伐蜀将士乎？」即脱所服裘帽，遣使持赐全斌。其伐江南也，曹彬、李汉琼、田钦祚入辞，以匣剑授彬曰：「副将而下，不用命，斩之。」汉琼等皆股栗畏慑，此所以见御将之恩威，皆出于一。
　　《类苑》卷一
　　太祖服用俭素
　　太祖服用俭素，退朝常衣絁袴麻鞵，寝殿用悬青布缘帘，殿中设青布缦。
　　同上
　　太祖不许公主服翠襦
　　魏咸信言：故魏国长公主在太祖朝，尝以贴绣铺翠襦入宫中，太祖见之，谓主曰：「汝当以此与我，自今勿复为此饰。」主笑曰：「此所用翠羽几何？」太祖曰：「不然，主家服此，宫闱戚里皆相効，京城翠羽价高，小民逐利，展转贩易，伤生寝广，实汝之由。汝生长富贵，当念惜福，岂可造此恶业之端？」主惭谢。主因侍坐，与孝章皇后同言曰：「官家作天子日久，岂不能用黄金装肩舁，乘以出入？」太祖笑曰：「我以四海之富，宫殿悉以金银为饰，力亦可办，但念我为天下守财耳，岂可妄用？古称以一人治天下，不以天下奉一人。苟以自奉养为意，使天下之人何仰哉？当勿复言。」
　　同上
　　太祖杵碎孟昶宝器
　　太祖平蜀，得孟昶七宝装溺器，掷之于地，令杵碎之，曰：「汝以何器贮食？似此，不亡何待？」
　　同上
　　太祖祷雨霁
　　宋白言：开宝九年，雩祀西洛，阴雨踰月，斋宿之旦，尚未霁，太祖遣中使祷无畏三藏塔，与之誓言，傥不止，即毁其浮图。又俾近臣赍三木与岳神宿，斋日雨不止，当施桎梏于汝。至太极殿宿斋，辰巳间雨霁，洛阳令督役夫辈除道上泥，布干土。及郊祀还，御明德门赐赦，观卫士归营，车驾还宫，雨复作。无畏，胡僧，唐开元中至长安，玄宗甚礼重之，每祈雨輙应，事具李德裕《次柳氏旧闻》及李华碑。
　　同上
　　江南后主遗银五万两
　　开宝中，赵普犹秉政，江南后主以银五万两遗普，普白太祖，太祖曰：「此不可不受，但以书答谢，少赂其来使可也。」普叩头辞让，上曰：「大国之体，不可自为寝弱，当使之勿测。」既而后主遣其弟从善入贡，常赐外，密赍白金如遗普之数，江南君臣始震骇，服上之伟度。
　　《类苑》卷一、《类说》卷五十三、《五朝名臣言行录》卷一
　　太祖遣周广使吴越
　　周广者，开宝中为内外马步军都头，亲近，好言外事。一日白太祖曰：「朝廷遣使吴越，钱俶南面坐，傍设使者位。俶虽贵极人臣，况尊无二上，而奉命者不能正其名，此大辱国。」太祖曰：「汝颇能折之否？」广曰：「臣请行。」俶生辰，即遣广为使，俶犹袭故态，广曰：「比肩事主，不敢就席。」俶遂移床西向，正宾主之礼。复命，广气甚骄，将希宠赏。太祖曰：「汝盖倚朝廷威势，不然者，俶何有于汝哉？」广大惭，其御下之英略如此。
　　《类苑》卷一
　　刘鋹不敢饮御赐酒
　　刘鋹性绝巧，自结真珠鞍勒，为戏龙之状，献太祖，太祖以示尚方工，皆骇伏，偿以钱三百索。上谓左右曰：「移此心以勤民政，不亦善乎？」鋹在国中，多置酖以毒臣下。太祖幸讲武池，从官未集，鋹先至，诏赐巵酒，鋹心疑之，棒杯泣曰：「臣承父祖基业，违拒朝廷，烦王师致讨，罪在不赦。陛下既待臣以不死，愿为大梁布衣，观太平之盛，未敢饮此酒。」太祖笑谓之曰：「朕推赤心于人腹中，安有此事？」即取鋹酒自饮，别酌以赐鋹，鋹惭谢。
　　同上
　　太祖善御豪杰
　　太祖善御豪杰，得人之死力。居常多幸讲武池，临流观习水战，因谓左右曰：「人皆言忘身为国，然死者人之所离，言之易耳。」时禁卫将帅军厢主皆侍侧，有天武厢主李进卿前对曰：「如臣者，令死即死耳。」遂跃入池中，上急令水工数十人救之，得免，几于委顿。左右内侍数十人，皆善武艺，伉健，人敌数夫，骑上下山如飞，其慰抚养育，无所不至，然未尝假其威权。泗州槛生虎来献，上令以全羊臂与之，虎得全肉，决裂而食，气甚猛悍，欲观之也。俄口呿不合，视之，有骨横鲠喉中，上目左右，内侍李承训即引手探取，无所伤。尝因御五凤楼，有风禽罥东南角楼鸱尾上，上顾左右曰：「有能取之否？」一内侍，失其姓名，摄衣攀屋桷以登缘，历危险，取之以献，观者胆落，盖试其趫捷也。
　　同上
　　太祖善训戎旅
　　太祖始自总戎，为士众畏服，及践祚，善训戎旅，隶兵籍者多以配雄武军。自此或习试武艺，或角力斗殴，以较胜负，渐增俸缗，迁隶上军。十月后，骑兵皆侵晨出城习马，至暮归饲马，不令饱，虽苦寒，马常汗洽，耐辛苦，不甚肥盛。初议取蜀，有天武军主武超曰：「西川除在天上不可到，若舟车足迹可至，必取之耳。」士皆贾勇思奋，平蜀止六十日，用精兵纔七千人。居常卫士直庐中，咸给以棋枰，令对弈为乐，曰：「此徒端居终日，无他思虑，以此使之适情耳。」
　　同上
　　太祖御下严峻
　　太祖平蜀，择其亲兵骁勇者百余人，补内殿直，别立班院，号川殿直。南郊赏给，比本班减五千，遂相率击登闻鼓诉其事，上大怒曰：「朝廷给赐，自我而出，安有例哉？」尽捕连状者四十余人，斩于市，余悉配隶下军，遂废其班。一日，内酒坊火，悉以监官而下数十人弃市，诘得遗火卒，缚于火中，自是内司诸署，莫不整肃。
　　同上
　　太宗署名祈雨
　　至道二年夏，大旱，遣中使分诣五岳祈雨，学士草祝，上自书名，随其方设香，再拜而遣之。王禹偁时在翰林，上言：「五岳视三公，从前祝版御署，已踰礼典，固无君上亲书之理。」上署之纸尾云：「昔成汤剪爪断发，祷桑林之社，尚无爱，矧为百姓请命，岂于笔札而有所惜哉？」
　　《类苑》卷二
　　太宗不欲宦者预政
　　内侍王继恩平李顺之乱，中书议欲以为宣徽使，太宗曰：「宣徽者，执政之阶也，朕览前籍多矣，皆不欲宦者预政，止可授以他职。」宰相等恳言，继恩有大功，今任昭宣使，河北团练使，非此拜不足以为贵。上不悦，因召翰林学士张洎、钱若水，议置宣政使之名，班在昭宣使之上，以授之，加领顺州防御使。
　　同上
　　太宗不事畋游
　　登州海岸林中，常有鹘，自高丽一夕飞度海岸，未明至者绝俊，号曰「海东青」。淳化中，夏帅赵保忠得献上，上报曰：「朕久罢畋游，尽放鹰犬，无所事此，今却以赐卿，当领之也。」
　　同上
　　三馆
　　史馆，贞观三年置，以宰相监修，复有修国史、史馆修撰、直馆之员。集贤院，自开元五年置丽正修书院于集仙殿，十三年改为集贤殿，以丽正书院为集贤书院，有学士、侍讲学士之名，后置大学士，以宰相领之，并有修撰、校理、直院之职。贞元中，增置校书、正字。梁氏都汴，贞明中，以今古长庆门东北小屋十数间为三馆，湫隘卑庳，周庐徼道在旁，卫士驺卒喧杂，每受诏有所撰述，徙它所以就之。太宗即位，因临幸周览，曰：「若此之陋，何以待天下贤俊耶？」即日诏有司，度左升龙门东北车府地为三馆，楝宇宏大，自举役，车驾再临视，劳赐工卒。又令作园囿，植卉木，引金水河以注焉。西序启便门通干元殿，以俟行幸。三年春，新馆成，赐名崇文院。悉迁西馆书分布西廊，为昭文书库，南廊为集贤书库。西廊为经史子集，南廊为史馆书库。初平蜀得书一万三千卷，平江左又得二万卷，参以旧书，为八万卷，凡六库，皆周雕木架，青绫帕幂之。昭文馆、集贤殿大学士，监修国史，常以宰相兼领。此外有史馆修撰、直史馆、集贤院直学士、校理之名。淳化中，复置直昭文馆、直集贤院，亦有修国史、崇文院检讨、编修、祗候，皆无定员，不常置。
　　同上
　　太宗读太平御览
　　大宗诏诸儒编故事一千卷，曰《太平总类》。文章一千卷，曰《文苑英华》。小说五百卷，曰《太平广记》。医方一千卷，曰《神医普救》。《总类》成，帝日览三卷，一年而读周，赐名曰《太平御览》。
　　同上
　　太宗赞日本颇有古道
　　太平兴国八年，日本国僧奝然至，言其国王传袭六十四世矣。文武僚吏，皆是世官。上顾宰臣等曰：「此蛮夷耳，而嗣世长久，臣下亦世官，颇有古道。中国自唐季，海内分裂，五代世数尤促。又大臣子孙鲜能继述父祖基业。朕虽德不及往圣，然而孜孜求治，未尝敢自暇逸，深以畋游声色为戒。所冀上穹降鉴，亦为子孙长久计，使皇家运祚永久，而臣僚世袭禄位。卿等各思尽心辅朕，无使远夷，独享斯美。」
　　同上
　　太宗重内外制之任
　　太宗尤重内外制之任，每命一舍人，必咨询宰辅，求才实兼美者，先召与语，观其器识，然后授之。尝谓近臣曰：「词臣之选，古今所重，朕尝闻人言，朝廷命一舍人，六姻相贺，谚以谓一佛出世，岂容易哉？郭贽，南府门人，朕初即位，以其乐在词笔，遂命掌诰，颇闻制书一出，人或哂之，亦其素无时望，不称厥任，朕亦为之腼颜，业已进用，亦终不令入翰苑。后因览《唐书》故事，见其多自卑位作学士者，遂令杜镐检阅录唐朝学士，不拘品秩，自校书正字畿尉至尚书，皆得为之。」会光禄丞尹少连上书，引马周遇太宗事，其词多捭阖，上异其才，召试何以措刑论，文理可观，即欲超擢，询及枢宰，无有知少连名者，虑不协时望，遂止。苏易简荐吴人浚仪尉周亨俊拔可任，因御试贡举人，遂令亨考校，临观与语，以察器局，俾易简索其文章，得《白花鹰赋》，以比张茂先《鹪鹩》之作，文彩亦可尚。上意其非大器也，语易简曰：「且可令序迁京秩，更徐观之。」改光禄寺丞，月余，暴遇疾卒。上之衡鉴精审如此。
　　同上
　　太宗论内患外忧
　　太宗尝谓侍臣曰：「国若无内患，必有外忧；若无外忧，必有内患。外忧不过边事，皆可预为之防。惟奸邪无状，若为内患，深可惧焉。」帝王当合用心于此。
　　同上
　　太宗欲蠲租税不果
　　太宗初即位，幸左藏库，视其储积，语宰相曰：「此金帛如山，用何能尽？先皇居常焦心劳虑，以经费为念，何其过也！」薛居正等闻上言，皆喜。其后征晋阳，讨幽蓟，岁遣戍边，用度寖广，盐铁榷酤，关市矾茗之禁弥峻。太宗尝语近臣曰：「俟天下无事，当尽蠲百姓税。」终以多故，不果。
　　同上
　　太宗不许大臣具草
　　故钱侯若水言：至道中，尝知枢密，太宗尝召至玉华殿议边事，议既定，向敏中取纸笔将批之，上曰：「卿大臣，不当自作文。李揆在外否？」即召入，授其意，令具草之。揆，副承旨也。
　　同上
　　太宗奖励循吏
　　太宗留心政事，淳化五年，自署一幅云：「勤公洁己，奉法除奸，惠爱临民，始可称良吏。本官有俸，并给见缗。」凡手札三十余通，命有司择京朝官之有课最者赐之。殿中丞李虚己以循良清白预其选，得知遂州，虚己作叙感诗以献，自陈祖母年八十余，喜闻其孙中循吏之目。上喜甚，批纸尾云：「吾真得良二千石矣。」赐钱五十万以遗祖母，翌日，对宰相言及之，云：「已与五十缗。」宰相曰：「前日所赐盖五百缗。」上曰：「此误也，不可以追改。」虚己父寅，举进士，年六十余，以母老，求致仕，得著作佐郎，有词学，清苦。虚己亦纯学笃慎，家极贫，虽至尊之误笔，乃天之所赐，如郭巨得金、黄寻飞钱之比欤？然自是诏合门，不得受羣臣诗赋杂文之献，欲自荐者，授文于中书宰臣，第其臧否上之。
　　同上
　　太宗以唐庄宗为鉴戒
　　太宗淳化五年《日历》载，上谓侍臣曰：「听断天下事，直须耐烦，方尽臣下之情。昔庄宗可谓百战得中原之地，然而守文之道，可谓懵然矣。终日湛饮，听郑卫之声，与胡家乐合奏，自昏彻旦，谓之聒帐。半酣之后，置畎酒篦，沉醉射弓，至夜不已，招箭者但以物击其银器，声言中的。与徘优辈结十弟兄，每略与近臣商议事，必传语伶人，叙相见迟晚之由。纵兵出猎，涉旬不返，于优倡猱杂之中，复自矜写春秋，不知当时刑政如何也？」苏易简书于《时政》曰：「上自潜跃以来，多详延故老，问以前代兴废之由，铭之于心，以为鉴戒。」上来数事，皆史传不载，秉笔之臣，以记录焉。
　　同上
　　太宗以剑舞惧敌
　　太宗将讨太原，选军中骁勇趫捷者数百人，教以舞剑，皆能掷剑高丈余，袒裼跳跃，以身左右承之，妙绝无比，见者莫不震惧。会北戎使至，宴便殿，因令剑舞者数百人，科头露股，挥剑而入，跳掷承接，霜锋雪刃，飞舞满空，戎使惧形于色，淮海国王钱俶等惊惧不敢仰视。俶言于上曰：「此《尚书》所谓『如熊如罴，如虎如貔』者也。」上甚悦，及亲征，每巡城督战，必令前导逞技，贼乘城望之，破胆。
　　同上
　　太宗作上清宫
　　太宗诏作上清宫，谓左右曰：「朕在藩时，太祖特钟友爱，赏赍不可胜纪，今悉贸易以作一宫，为百姓请福，不令费库物。」王沔曰：「土木之作，必有劳费，不免取百姓脂膏耳。」上嘿然。既营缮，命中人董役，役夫常不满三千人，三司率多移拨三五百人给它作。中人言于上，上曰：「有司所须之人，皆要切，汝当自与计议圆融，勿令有妨。」既而数年功不就，言事者多指之，遂令罢役。岁余，内道场与道流言及之，上即令出南宫旧金银器数万两，鬻于市以给工钱，讫其役。宫成，常服一诣，焚香而已。
　　同上
　　太宗以强弓示威
　　至道初，李继迁遣其大校张浦入贡。上御便殿，召卫士数百辈，习射御前，所挽弓皆一石五斗以上。先是，赐继迁一弓，皆一石六斗，继迁但以朝廷威示戎虏，识非人方所能挽，至是，卫士皆引满平射，有余力。上问浦：「戎人敢敌否？」浦曰：「藩部弓弱矢短，但见此长大，固已逃遁，岂敢拒敌？」上悦，后以浦为郑州防御使，留京师。
　　同上
　　修河桥
　　有司岁调竹索以修河桥，其数至广，太宗曰：「渭川竹千亩，与千户侯等，自河渠之役岁调寖广，民间竹园率皆芜废，为之奈何？」吕端曰：「芟苇亦可为索，后唐庄宗自扬留口渡河，为浮梁，用苇索。」上然之，分遣使臣诣河上刈苇为索，皆脆不可用，遂寝。当庄宗渡河，盖暂时济师也。
　　同上
　　太宗善书
　　太宗善飞白，其字大者方数尺，善书者皆伏其妙。又小草特工，语近臣曰：「朕君临天下，亦何事笔砚？但心好之，不能舍耳。江东人多称能草书，累召诰之，殊未知向背，但填行塞白，装成卷帙而已。小草字学难究，飞白笔势难工，吾亦恐自此废绝矣。」以数十轴藏秘府。
　　同上
　　修太宗实录
　　咸平初，修《太宗实录》，命钱若水主其事。若水举给事中柴成务、起居舍人李宗谔，侍御史宗度洎予及职方员外郎吴淑。上指宗谔曰：「自太平兴国八年已后，昉皆在中书，日事史策，本凭直笔，傥子为父隐，何以传信于后代乎？」除宗谔不许，余悉可之。
　　《类苑》卷三
　　编次太宗法书
　　太宗善草、隶、行、八分、篆、飞白六体，皆极其妙，而草书尤奇绝。今上悉赂求编次，凡三十余卷，以于阗玉水晶檀香为轴，青紫绫摽文绵绦，黄绡帕，金漆柜，作龙图阁于含元殿之西南隅以藏之。频召近臣观览称叹，上自作《太宗圣文神笔颂》，亲书刻碑，以美其事。碑阴列其部袟名题，以墨本赐迎臣焉。
　　同上
　　苏易简最被恩遇
　　苏易简为学士，最被恩遇。初与贾黄中、李沆同时上擢，黄中、沆参知政事，以易简为中书舍人，充承旨，并赐白金三千两，谕旨曰：「朕之待卿，非必执政而为重矣。」上作五七言诗各一首赐之，为真草行三体，刻于石。又飞白书「玉堂之署」四字以赐本院，今龛于堂南门之上。易简以御三体书石本，分遗秘书监李至及从祖修撰江陵公洎梁周翰，知制诰柴成务，吕佑之，钱若水、王旦，直秘阁潘慎修，翰林侍书王着，侍读吕文仲等凡十五人。及召至等宴于翰林，以观神笔之迹，上遣内可供拟坐客，各赋诗。宰相李昉等亦以诗贻易简，易简悉以奏御。上谓昉等曰：「易简以卿等诗来上，有以见儒墨之盛，而学士之光也，可别录一本进入。」以其本赐易简。
　　《类苑》卷六
　　郭进
　　郭进少以壮勇，依汉祖于太原，开国，历刺史、团练使。国初，迁洛水防御使，为西山巡检，以扞太原。进御军严而好杀，部下整肃，每帅师入晋境，无不克捷，太祖因遣戍西山，必语之曰：「汝辈当谨奉法，我犹赦汝，郭进杀汝矣。」尝择御龙官三十人隶麾下押阵，适与晋人战，多退却，进斩十余人。奏至，上方御便殿阅武，厉声曰：「御龙官千百人中始选择得一二，而郭进小违节度，遽杀之，诚如此龙种健儿，亦不足供矣。」潜遣中使谕进曰：「恃其宿卫亲近，骄倨不禀令，戮之甚得宜矣。」进感泣，由是一军精勇无敌。上为治第，令厅堂悉用?瓦，有司言，亲王公主始得用此。上曰：「进事国尽忠，我待之岂不比吾子，有何不可哉？」太宗征太原，北戎自石岭关入援，进大破之，献俘行在，暴于城下，并人丧气，遂约降。进功高负气，监军田钦祚所为不法，进屡以语侵之，钦祚心衔，因诬以佗事，进不能甘，自缢死。太宗微知之，黜钦祚，终其身不复用。
　　同上
　　窦偁面叱贾琰
　　窦偁为晋府宾佐，后至左谏议大夫、参知政事。僖起居郎，俨文甚高，皆有集在秘阁。偁亦有文，为晋府记室。贾琰为判官，每诸王宗室宴集，琰必怡声下气，动息褒赞，谄辞捷给，偁叱之曰：「贾氏子，何巧言令色之甚？独不惧于心邪！」太宗甚怒，白太祖，斥出为泾州节判。后即位，思之，召为枢密直学士，数月参政，中谢，语之曰：「汝知何以及此？」偁曰：「陛下以臣往年霸府遭逢所至耳。」上曰：「不然，以卿尝面折贾琰，故任卿左右，思闻直言耳。」
　　同上
　　董遵诲
　　董遵诲父宗本，尝为随州将，太祖微时往依，宗本令与遵诲游。常共臂鹰逐兔，小不如意，为遵诲所辱，太祖遂辞去，宗本固留，厚给遣之。即位之初，访求遵诲，遵诲欲自杀，其妻止之，曰：「等死，亦未晚耳。万乘之主，岂念旧恶？将因祸致福，岂可测哉？」遵诲感其言，幅巾见于便殿，叩头请死。上笑曰：「汝昔日豪荡太过，我方将任汝事。」即命左右掖起，赐冠带，设食案，赐食上前。语及旧故欢笑，以为通远军使，专委一面之事，市租悉以给军用，不藉于有司。每岁赐予无数，幕府许自辟署，选精甲数千人，隶麾下，不复更代。隔岁以春夏令归，营省妻子。遵诲至，申严边候，镇抚蕃部，号令如一，戎族之强盛者，倚为腹心，有谋为寇者，必立以告，发所部袭之，剪灭无噍类。凡再出师，大克捷，党项诸羌，畏威惕息。养马数千匹，择其良以入贡，亲仆数百人，皆厚给衣食，日夕驰射畋猎，击鞠呼卢，饮食作鼓吹为乐。羌中动静，实时知之，朝廷不复西顾。岁时，其亲表押马来献，上必召问遵诲晨夕所为，击节大喜曰：「是能快活也。」多解服御衣物珠贝珍异以为赐，遵诲捧之，未尝不泣下。三数岁一来朝，赐食御前，笑语移晷，赐御膳羊，上樽酒，皆五百数，金帛累万，复遣去。终太祖朝，不易其任。末年，稍迁罗州刺史，有判官者，因朝廷访利害，上言通远军养兵，每岁转运使调发内地钱粟，劳费民力，本军关榷之入，自可市籴给用。上遣录判官所奏，下本军，及申约外，计凡岁调如故，不得窃议市租，徙判官于佗郡。遵诲感激流涕，左右皆泣。
　　《类苑》卷七
　　李沆
　　公尝言：李丞相沆重厚淳质，言无枝叶，善属文，识治体，好贤乐善，为丞相，有长者之誉。颇通释典，尤厌荣利，世务罕以婴心。其自奉甚薄，所居陋巷，厅事无重门，其偪下已甚，颓垣坏壁，沆不以屑虑。堂前药栏坏，妻戒守舍者勿令葺，以试沆。沆朝夕见之，经月，终不言。妻以语沆，沆笑谓其弟维曰：「岂可以此动吾一念哉？」家人劝治居第，未尝答。维与言，因语次及之，沆曰：「身食厚禄，时有横赐，计囊装亦可以治第。但念内典以此世界为缺陷，安得圆满如意，自求称足？今市新宅，须一年缮完，人生朝暮不可保，又岂能久居？巢林一枝，聊自足耳，安事丰屋哉？」后遇疾，沐浴右胁而逝，时盛暑，停尸七日，室中无秽气，亦履行之报也。沆在相位，接宾客常寡言。马亮与沆同年生，又与维善，语维曰：「外议以大兄为无口匏。」维乘间尝达亮语，沆曰：「吾非不知也，然今之朝士，得升殿言事，上封论奏，了无壅蔽，多下有司，皆见之矣。若邦国大事，北有强虏，西有戎迁，日旰条议，所以备御之策，非不详究。荐绅中如李宗谔、赵安仁，皆时之英秀，与之谈，犹不能启发吾意。自余通籍之子，坐起拜揖，尚周章失措。即席必自论功最，以希宠奖，此有何策而与之接语哉？苟屈意妄言，即世所谓笼罩，笼罩之事，仆病未能也。为我谢马君。」沆常言，居重位，实无补万分，唯中外所陈利害，一切报罢之，唯此少以报国尔。朝廷防制，纤悉备具，或徇所陈请施行一事，即所伤多矣。此盖陆象先「庸人扰之」之论也。
　　范质识大体
　　范质初作相，与冯道同堂，道最旧宿，意轻其新进，潜视所为。质初知印，当判事，语堂吏曰：「堂判之事，并施签表，得以视而书之，虑临文失误，贻天下笑。」道闻叹曰：「真识大体，吾不如也。」质后果为名相。
　　《类苑》卷九
　　不信异端
　　李司空家，累世不置佛堂，不畜内典经文。王似宗家，不然楮镪，祀其先人，酒炙而已。
　　同上
　　窦仪不攻人之短
　　窦仪，开宝中为翰林学士，时赵普专政，帝患之，欲闻其过。一日召仪，语及普所为多不法，且誉仪早负才望之意。仪盛言普开国勋臣，公忠亮直，社稷之镇。帝不悦，仪归，言于诸弟，张酒引满，语其故曰：「我必不能作宰相，然亦不诣朱崖，吾门可保矣。」既而召学士卢多逊，尝有憾于普，又喜于进用，遂攻普之短，果罢相，出镇河阳。普之罢甚危，赖以勋旧脱祸。多逊遂参知政事，作相。太平兴国七年，普复入相，多逊有崖州之行，是其言之验也。仪弟俨、侃、偁、僖，并举进士，父禹钧，范阳人，为左谏议大夫致仕，诸子皆成名，士风家法，为一时之表。冯道赠禹钧诗云：「燕山窦十郎，教子有义方。灵椿一株老，仙桂五枝芳。」人多传诵。仪至礼部尚书，俨至礼部侍郎，皆为翰林学士；侃左补阙；偁为晋府宾佐，后至左谏议大夫，参知政事；僖起居郎。俨文甚高，皆有集，在秘合。偁亦有文，为晋府记室。
　　《类苑》卷十一
　　潘承裕
　　潘承裕，建安人，有才识，名重于州里。王延政建国，欲以为相，承裕力谏其僭号，不受伪署，延政将杀之，虑失人心，囚于私第。江南平建州，甚礼重之，以为礼部侍郎，判福建道。凡一道之征租、狱刑、选举人物，皆取决焉。告老，以尚书致仕，归洪州西山。子慎修，亦为要官，台城危蹙，入都为置宴使，馆怀信驿，时后主弟从镒先入贡，亦留驿中。每王师克捷，外庭入贺，邸使督金帛之献，慎修独建议，以国将亡，而旅贺非礼，但奉方物，以待罪为名，斯可也。太祖大喜，谓使者有礼，立遣易供帐物，加赐牢醴，深叹重之。
　　《类苑》卷十三
　　冯起
　　冯起，父炳，有清节，任知杂卒。起官，僦舍圃田。时侍御史赵承嗣掌市征，炳历任宪府，承嗣以官联，素重之。屡往见起，知其赁庑，为出己俸百千市之，起固辞不受。未几，承嗣以奸赃败，弃市，由是名闻。于是苏易简在翰林，夜召语及此事，太宗因此知起名，后擢知制诰。
　　同上
　　李至
　　李至为参知政事，今上初即位，朝士韩见素、彭绘、淳于雍等数人，连乞致仕，上颇讶之，谓宰相曰：「搢绅中多求退迹，何也？」至对曰：「退迹者几何人？躁进者盖甚众矣。」上默然。后或引疾者，皆遂其请，亦仁者之言也。
　　《类苑》卷十五
　　更改礼记月令篇次序
　　《礼记?月令篇》，旧第四，郑玄注，孔颖达作疏，皆依此篇。自开元中，李林甫受诏，与学者重加增损，多所改易旧文，升其篇居第一，至今用之。李至任秘书监日，因召对，言其事。至道末，遂下馆阁议，胡旦草议状，取郑、李二家对驳之，凡数百言，攻林甫之失。兼云：「贡举三礼，所试用孔疏，而文注乃用林甫，甚相矛盾，请复用郑玄为是。」宰相吕端不能决，报罢之。后至参政，亦不能厘正其事。
　　同上
　　诸监炉铸钱
　　江南因唐旧制，饶州置永平监铸钱，岁六万贯。江南平，增为七万贯，常患铜少。张齐贤任转运使，求得江南旧承旨丁钊，尽知信、建等州各铜铅处，齐贤即调发丁夫采之。初年增十数倍，明年得铜铅八十五万斤，锡六十万斤，因杂为铅锡钱铸三十六万贯，以钊为殿前承旨，领三州铜山。先是永平监所铸钱，用开通元宝钱法，肉好周郭精好。至是杂用铅锡，兼失古制，数虽增而钱恶。其后信州铅山县出铜无筭，常十余万人采凿，无赖不逞之徒，萃于渊薮。官所市铜钱数千余万斤，大有余羡，而铜山所出益多，有司议减铜价，凿山者稍稍引去。饶州官市薪炭不能给鼓铸，分于池州置永宁监，建州置永丰监，并岁铸钱二十万贯，以铅山铜给之。既有所泄，价乃复旧，而工徒并集。杭州置保兴监，凡四监，岁铸百余万贯，为极盛矣。唐天宝之制，绛、扬、润、宣、鄂、蔚、益、柳十州，共置九十九炉，铸钱一炉役丁匠三十人。每年六七月停，余十月作十番。一炉约用铜二万一千二百三十斤，白镴三千七百九十斤，黑锡五百四十斤，每炉铸钱三千三百贯，计一工日可铸钱三百余。国家之制，一工日千余，用铜铅镴之法亦异于古，其数虽倍，而钱稍恶，每系掷亦多缺。予在史局，因录唐制与今王丞相，后数月，有诏暑月诸监减半工，盖主上勤恤之至也。
　　《类苑》卷二十一
　　榜刻仪制令四条
　　孔承恭为大理正，太平兴国中上言，仪制令云：「贱避贵，少避长，轻避重，去避来。」望令两京诸州于要害处刻榜以揭之，所以兴礼让而厚风俗。诏从之，处处衢肆刻榜，讫今多有焉。
　　同上
　　江翱
　　江翱，建安人，文蔚之兄子也。为汝州鲁山令，邑多旷土，连岁枯旱，艰食。翱自建安取旱稻一种，此稻耐旱，繁实可久蓄，宜高原，至今邑人多种之，岁岁足食。
　　《类苑》卷二十三
　　赐衣服
　　国朝之制，文武官诸军校在京者，端午、十月旦、诞圣节，皆赐衣服。其在外者，赐中冬衣袄，遣使将之。旧制，在内者，中书、枢密、察院、节度使至刺史，诸军列校以上，学士、金吾、驸马，冬给袍有差。而学士给黄师子锦，品极下，淳化中，改给盘鵰法锦，在晕锦之亚。凡袍锦之品四，曰天下乐晕锦，以给枢宰、亲王、皇族、观察使以上，侍卫步军都虞候以上，节度使。盘鵰法锦，以给学士、中丞、三司使、观察使、厢主以上，军头团练使以上，皇族、将军以上，驸马都尉，旧宰相。翠毛细锦，以给防团刺史、军主军头领刺史者。黄师子，以给三司副使、知开封府、审刑、登闻、龙图直学士。旋栏锦之品十，曰天下乐晕，以赐节度、观察使、领部署者。次晕锦，以赐尚书以上及学士管军者。盘鵰，以赐观察使、丞郎。翠毛，以赐合门使以上、防团刺史管禁军者。倒仙牡丹，以赐刺史以上。方胜宜男，赐诸司使领郡以上。盘球云鴈，赐诸司使。方胜练鹊，赐河北、河东、陕西转运使副。余军校，复有黄师子，宝照之品焉。
　　《类苑》卷二十五。《岁时广记》卷三十七引首五句。
　　赐带
　　腰带，凡金玉犀银之品，自枢宰、节度使赐二十五两金带，旧用荔枝、松花、倒仙三品。端拱中，诏作瑞草、地球、文路方圆胯带，副以金鱼，赐中书密院。其武臣有宣徽枢密使者，仍旧制。学士三司使、中丞观察使、管军四厢主而下，赐二十两金带。知制诰赐犀带涂金鱼，亦尝赐金饰牯犀，副以金鱼，非常例。凡面赐紫者，给犀带。赐绯者，涂银宝瓶带。其赐伎术官，虽紫绿，皆给银带。出使赐金束带，雨数如其官秩，刺史而上受边寄者，辞日亦赐二十两金束带。其赴任者，出赐涂金银带。诸司使至崇班，出为边城钤辖者、都监者，亦赐金束带，十五两、十二两凡二等。唯驸马都尉初选尚，赐白玉带。自亲王皇族皆许通服工夫金带，雕玉、白玉、通犀、牯犀等带。
　　《类苑》卷二十五
　　赐鞍辔
　　鞍辔，除乘舆服，黄金、白玉、雕玉、玳瑁、真珠等鞍，垂六鞘辔，有三颔，诸王或赐金鞍者得乘之。宰相、使相赐绣宝百花鞯，八十两闹装银裹衔镫。参政、副枢、宣徽、节度使、驸马，绣盘凤杂花鞯，七十两陷银衔镫。学士、中丞、三司使、观察使，麻皮锦鞯，五十两撤皇素衔镫。复有三十两决束鞍，以赐东宫官属。
　　同上
　　宪衔
　　唐德宗幸奉天还京，应诸州郡衙吏并假宪衔，后至有郡王者，讫今用之。
　　同上
　　勑书楼
　　太祖朝令天下置勑书楼。
　　同上
　　学士预曲宴承旨预肆赦
　　故事，便殿宴劳将帅，翰林学士预坐。开宝中，阁门使梁迥轻鄙儒士，启太祖以曲宴将相，安用此书生辈？遂罢之。淳化中，苏易简为参知政事，始引故事为请。诏自今后，当直学士与枢密直学士并预长春殿曲宴。又引元积《承旨厅记》：「御楼肆赦，唯承旨得升丹凤楼之西南隅。」
　　《类苑》卷二十六
　　驾亲临问臣僚
　　邢昺常被疾，请告，真宗亲临问，赐药一奁、银器千两、彩千匹。国朝故事，非宗戚将相，问疾临奠，帝不亲行，惟昺与郭贽以恩旧，特用此礼，儒者荣之。邢止问疾，郭上复临丧。
　　《类苑》卷二十八
　　白麻
　　翰林规制，自妃后、皇太子、亲王、公主、宰相、枢密、节度使并降制用白麻纸书，每行四字，不用印。进入后，降付正衙宣读，其麻即付中书门下。当日本院官告院取索绫纸，待诏写官告，只用麻词。官告所署，中书三司官宣奉行，并依告身体式，常用阁长一人衔位。
　　《类苑》卷二十九
　　江南书籍
　　雍熙中，太宗以板本九经尚多讹谬，俾学官重加刊校。史馆先有宋臧荣绪、梁岑之敬所校《左传》，诸儒引以为证。祭酒孔维上言，其书来自南朝，不可案据。章下有司，检讨杜镐引贞观四年勑：「以经籍讹舛，盖由五胡之乱天下，学士率多南迁，中国经术浸微之致也。今后并以六朝旧本为正。」持以诘维，维不能对。王师平金陵，得书十余万卷，分配三馆及学士舍人院，其书多雠校精当，编帙全具，与诸国书不类。
　　《类苑》卷三十
　　干德铸印
　　干德三年，重铸中书门下、枢密院、三司使印。先是，旧印缘五代旧文非工，至是得蜀铸印官祝温集，自言其祖思，唐礼部铸印官，世习缪篆，即《汉志》所谓屈曲缠绕以摹章者也。台省寺监及开封、兴元尹印，悉令温集政铸。
　　《类苑》卷三十二
　　王化基
　　王化基言：任中丞日，鞫祖吉狱，吉知晋州，受赇事败。询其土豪王某者云：「吾小民，见州将贫乏，相醵率为一日之寿，岂知其犯法哉？」怅叹不已。化基诘其前后郡守，王某言，三十年已来，唯梁都官不受一钱，余无免者。乃梁勖也。勖，汉干佑中司徒诩下进士及第，有文词，太祖欲令知制诰，为时宰所忌，遂止。化基言于太宗，时勖以老病不任吏事，特授华州行军司马，给郎中俸料。其子昭琏，亦举进士，得杭州从事。化基送以诗曰：「文章换柱双枝秀，清白传家两地贫。」人多传诵。
　　《类苑》卷三十六
　　干越亭诗
　　公言：咸平初罢处州赴阙，道经饶州余干县，登干越亭，前瞰琵琶洲，后枕思禅寺，林麓森郁，千峯竞秀，真天下之绝境。古今留题者百余篇。张祜云：「扁舟亭下驻烟波，十五年游重此过。洲觜露沙人渡浅，风梢藏行鸟啼多。层栏涨水痕犹在，古板题诗字已讹。况是高秋正圆月，可堪闻听异乡歌。」刘长卿云：「天南愁望绝，亭下柳条新。落日独归鸟，孤舟何处人？生涯投越峤，世业陷胡尘。草色迷征路，莺声傍逐臣。秦台悲白首，楚渚怨青苹。杳杳钟陵暮，悠悠鄱水春。独醒翻取笑，直道不容身。得罪风霜苦，全生天地仁。青山数行泪，沧海一穷鳞。流落机心尽，空怜鸥鸟亲。」二篇绝唱也。
　　《类宛》卷三十七
　　雍熙以来文士诗
　　公言：自雍熙初归朝，迄今三十年，所闻文士多矣，其能诗者甚鲜。如侍读兵部，夙擅其名，而徐铉、梁周翰、黄夷简、范杲皆前辈。郑文宝、薛映、王禹偁、吴淑、刘师道、李宗谔、李建中、李维、姚铉、陈尧佐，悉当时侪流。后来之着声者，如路振、钱熙、丁谓、钱易、梅询、李拱、苏为、朱严、陈越、王曾、李堪、陈诂、吕夷简、宋绶、邵焕、晏殊、江任、焦宗古。布衣有钱塘林逋、缙云周启明。钱氏诸子有封守惟济、供奉官昭度。乡曲有今南郑殿丞兄故黎州家君，及高安簿觉宗人字牧之子。并有佳句，可以摘举，而钱惟演，刘筠特工于诗，其警策殆不可遽数。自兵部而下，公之所尝举，今略记之。兵部《春望》云：「杳杳烟芜何处尽，摇摇风柳不胜垂。」《江行》云：「新霜染枫叶，皓月借芦花。」《嘉阳川》云：「青帝已教春不老，素娥何惜月长圆。」《元夜》云：「云归万年树，月满九重城。」徐铉《游木兰亭》云：「兰烟破浪城阴直，玉勒穿花苑树深。」《观习水战》云：「千帆日助阴山势，万里风驰下濑声。」《病中》题云：「向空咄咄频书字，举世滔滔莫问津。」《谪居》云：「野日苍茫悲鹏舍，水风阴湿弊貂裘。」《陈秘监归泉州》云：「三朝恩泽冯唐老，万里江关贺监归。」《宿山寺》云：「落宿依楼角，归云拥殿廊。」梁周翰《应制》云：「百花将尽牡丹拆，十雨初晴太液春。」黄夷简《题人山居》云：「宿雨一番蔬甲拆，春山几焙茗旗香。」范杲《讲圣》云：「千里版图来浙右，一声金鼓下河东。」郑文宝《春郊》云：「百草千花路，华风细雨天。」《重经贬所》云：「过关已跃樗蒲马，误喘犹惊顾兔屏。」《洛城》云：「星沉会节歌钟早，天半上阳烟树微。」《张灵州》云：「越绝晓残蝴蝶梦，单于秋引画龙声。」《长安送别》云：「杜曲花光浓似酒，灞陵春色老于人。」《送人归湘中》云：「满帆西日催行客，一夜东风落楚梅。」《南行》云：「失意惯中迁客酒，多年不见侍臣花。」《凄灵》云：「旧井霜封仙界橘，双溪晴落海边鸥。」《送人知韶州》云：「人辞碧落春风晚，花老朱陵古渡头。」《永熙陵》云：「承露气清驹送日，觚棱人静鸟呼风。」《边上》云：「鬓间相似雪，峯外寂寒烟。」薛映《送人鄂州》云：「黄鹄晨霞傍楼起，头陀秋草绕碑荒。」吴淑《送朱致政》云：「浴殿夜凉初阁笔，渚宫岁晚得悬车。」刘师道《寄别》云：「南浦未伤春草碧，北山仍愧晓猿惊。」《与张泌》云：「久师金马客，勍敌玉溪生。」《荷花》云：「有路期奔月，无媒与嫁春。」《残花》云：「金谷路尘埋国艳，武陵溪水泛天馨。」《寄陈龙图》云：「城瞻北斗天何远，梦断南柯日未沉。」《叹世》云：「野马飞窗日，酰鸡舞瓮天。」《春雪》云：「青帝翠华沉物外，素娥孀影吊云端。」又《雪》云：「三千世界银成色，十二楼台玉作层。」《湘中》云：「逝波帝子魂何在？芳草王孙怨未归。」李宗谔《春郊》云：「一溪晚绿浮鸂?，万树春红叫杜鹃。」《苏承旨》云：「金鸾后记人争写，玉署新牌帝自书。」李建中《送人》云：「山程授馆闻鸿夜，水国还家欲雪天。」李维《渚宫亭》云：「故宫芳草在，往事暮江流。」《朱致政》云：「清朝纳禄犹强健，白首还乡正太平。」《和人赠马太保》云：「转眄回岩电，分须磔猬毛。」《寄洪湛》云：「谪去贾生身健否？秋来潘岳鬓斑无？」姚铉《钱塘郡》云：「疏钟天竺晓，一鴈海门秋。」陈尧佐《潮州征还》云：「君恩来万里，客路出千山。」《送种放》：「风樵若邪路，霜橘洞庭秋。」《送朱荆南》云：「部吏百亟通爵里，从兵千骑属鞬橐。」钱熙《送人金陵拜扫》云：「鹤归已改新城郭，牛卧重寻旧墓田。」丁谓《和钱易》云：「珊瑚新笔架，云母旧屏风。」《送章南安》云：「梅花过岭路，桃叶渡江舡。」《章明州》云：「泣珠泉客通关市，种玉仙翁寄版图。」《陈荆南》云：「楚呼梦云铃阁密，郢人歌雪射堂开。」钱易《画景》云：「双蜂上帘额，独鹊袅庭柯。」《芭蕉》云：「绿章封奏缄初启，青凤求皇尾乍开。」梅询《阴陵》云：「千重汉围合，一夜楚歌声。」李拱《春题村舍》云：「犬眠花影地，牛牧雨声坡。」苏为《湖亭》云：「春波无限绿，白鸟自由飞。」《刘端州》云：「夜浪珠还浦，春泥象印踪。」朱严《赠徐常侍》云：「寓直有谁同骑省？立班独自戴貂冠。」陈越《侍宴》云：「十钟人既醉，九奏凤来仪。」《与刘从》云：「谁哀城下酌？不废洛中吟。」《李秦州》云：「拥路东方骑，悬腰左顾龟。」王曾《李驸马拜陵》云：「人畏轩台久，春归雨泽多。」李堪《哭黎州家君》云：「桐乡留语葬，丝路在生悲。」《周建州》云：「海月随帆落，溪花绕驿流。」《送人》云：「雷风有约春虬振，霜雪无情紫蕙枯。」《退居》云：「雨密丝桐润，潮平钓石沉。」陈诂《闲居》云：「笼鸡对窗语，三雀遶门飞。」吕夷简《早春》云：「梅无驿使飘零尽，草怨王孙取次生。」《九日呈梅集仙》云：「人归北阙知何日？菊映东篱似去年。」《寒食》云：「人为子推初禁火，花愁青女再飞霜。」宋绶《送人知江陵》云：「奇才剑客当前队，丽赋骚人托后车。」《送人洪州》云：「江涵帝子翚飞阁，山际真君鹤驭天。」《周贤良》云：「楚泽伤春悲鹖鵊，长安索米愧侏儒。」邵焕《送晏集贤南归》云：「舡官风破浪，关吏鼓通晨。」晏殊《与张临川》云：「篱边菊秀先生醉，桑下鶵娇稚子仕。」又云：「东阳诗骨瘦，南浦别魂消。」《章明州》云：「骚客江山知有助，秦源鸡犬更相闻。」《送人洪州》云：「冲斗气沉龙已化，置刍人去榻犹悬。」江任《送人》云：「珠盘临路泣，斗印入乡提。」焦宗古《送人游蜀》云：「芳树高低啼蜀魄，朝云浓淡极巴天。」《赠周贤良》云：「南阳客自称龙卧，东鲁人应叹凤衰。」林逋《湖山》云：「片月通萝径，幽云在石床。」周启明《近臣疾愈》云：「一丸童子药，五返使人车。」《皇甫提刑》云：「鸱夷江上畬田稔，牛斗星边贯索空。」钱惟济《太一宫醮》云：「庭下焚香连宿雾，林间鸣佩起栖鸾。」《从驾西巡》云：「晓陌壶浆满，春风骑吹长。」《故王第》云：「凤箫通碧落，星石辨灵源。」钱昭度《村居》云：「黄蜂衙退海潮上，白蚁战酣山雨来。」《大寒》云：「雨被北风须作雪，水愁东海亦成冰。」《金陵》云：「西北高楼在，东南王气销。」《梅花》云：「东北风吹大庾岭，西南日映小寒天。」《雁》云：「三年别馆风吹入，万里长沙月照来。」《秋日华山》云：「人间路到三峯尽，天下秋随一叶来。」又《郑殿丞》云：「青鸟几传王母信，白鹅曾换右军书。」《将至京》云：「近阙已瞻龙虎气，思乡犹望斗牛星。」家君《黎州赦至》云：「山川百蛮国，雨露九天书。」《寄远》云：「胡越自为迢递国，参商元是别离星。」《自遣》云：「天上羲轮都易失，人间尧历自难逢。」《哭储屯田》云：「部中军雨春无润，天上郎星夜殒光。」《感悟》云：「顿缨狂走鹿，喣沫倦游鳞。」《心知》云：「远别苦惊云聚散，相逢多倍月亏盈。」《自咏》云：「刚肠欺竹叶，衰鬓怯菱花。」《泪》云：「一斑早寄湘川竹，万点空遗岘首碑。」《春昼》云：「人归汉后黄金屋，燕在卢家白玉堂。」《寄人》云：「世味嫌为枳，时光怨落蓂。」《闲居》云：「歌怀饭牛起，书愤抱麟成。」《蝉》云：「二子自不食，三闾何独清？」《登楼》云：「远水净林色，微云生夕阳。」《咏尘》云：「已伤花榻满，休妬画梁飞。」凡公之所举者甚多，值公病心烦，不喜人申问，今聊托其十之一二耳。
　　同上
　　钱惟演刘筠警句
　　近年钱惟演、刘筠首变诗格，学者争慕之，得其标格者，蔚为嘉咏。二君丽句绝多，如惟演《奉使涂中》云：「雪意未成云着地，秋声不断鴈连天。」又云：「客亭厌见名长短，村酒那能辨圣贤。」《送僧游楚》云：「宿舍孤烟起，行衣梦雨凉。」《张并州》云：「戈矛巡雾夕，钟鼓宴箫晨。」《章衢州》云：「平槛晓波吴舫渡，边城春树越禽飞。」《章南安》云：「离人南浦多春草，越鸟栖枝有早梅。」《刘潭州》云：「坐激鲜飚湘竹晚，树含凉雨越禽归。」《李太仆北使》云：「汉帜随移帐，燕鸿伴解鞍。」《何袁州》云：「疎钟静起军城晚，华表双高水国秋。」《陈江陵》云：「深沉珠网通归梦，紫翠春山接去舟。」《太一宫》云：「神庭古柏啼乌起，斋室虚帘宿雾通。」《送人》云：「思满离堂酒，魂惊客舍乌。」《高泉州》云：「东南一尉宵烽息，西北高楼晚望迷。」《章分宁》云：「小雨郊原连苦雾，夕阳楼阁照丹枫。」《东封应制》云：「羽毛襄野驾，宴喜鲁郊民。」《送予知处州》云：「轻飚使车远，明月直庐空。」《张仆射判河阳》云：「绣野桑麻连四水，黄堂歌吹拥千兵。」《孙永兴》云：「鱼尾故宫迷草树，龙鳞平隰自风烟。」《汉武》云：「立候东溟邀鹤驾，穷兵西极待龙媒。」《公子》云：「歌飜南国桃根曲，马过章台杏叶鞯。」《槿花》云：「欲作飞烟散，犹怜反照迟。」《荷花》云：「泪有鲛人见，魂须宋玉招。」《禁中鹤》云：「天渊风雨多秋思，辽海烟波失旧期。」《无题》云：「有时盘马看犹懒，尽日投壶笑未回。」又云：「春瘦已宽连理带，夜长谁有辟寒金？」《元夜》云：「千枝火树连金狄，万里霜轮上璧珰。」《马延州》云：「沃野桑麻涵细雨，严城鼓角送残阳。」刘筠《禁直》云：「雨势宫城阔，秋声禁树多。」《陕州从事》云：「角迥含商气，桥长断洛尘。」《周贤》云：「崎岖一乘传，憔悴五羊皮。」《章南郑》云：「渝舞气豪传汉俗，丙鱼味美敌吴乡。」《李太仆北使》云：「惟月卿曹重，占星使者贤。」《送僧》云：「卷衲城钟断，榰笻岳雨余。」《僧崇惠》云：「醉令难同社，仙鹅有换书。」《叶金华》：「柔桑蔽野鸣雏雉，高柳含风变早蝉。」《刘潭州》云：「膝席久虚温树老，心旌无奈楚风长。」又云：「沙禽两两穿铃阁，江草依依接射堂。」《章九陇》云：「溪笺未破冰生砚，炉酒新烧雪满天。」又《周贤良》云：「春风乱莺啭，夕雾一鸿冥。」《张岭南》云：「山月愁子，风涛怒鳄鱼。」《西巡》云：「龙驾昌明御，天旗太一神。」《张婺州》云：「大野几星分婺女，清风万古感颜乌。」《章南安》云：「岭云夏变梅蒸早，越贾秋藏桂蠹多。」《西京首坐》云：「荣河带遶中天阔，空乐星悬大士居。」《题雪》云：「刘伶醉席梅花地，海客仙槎枌树天。」《利州转运》云：「鸱蹲野芋难为尹，雪积众盐久置宫。」《章分宁》云：「鹤伴鸣琴听事晚，鸟惊调角武城秋。」《杨处州》云：「朱饰两轓巡属邑，月留双笔在中台。」《阁宿》云：「三让月临承露掌，九雏鸟遶守宫槐。」又云：「酒供砚滴濡毫冷，火守更筹沃漏长。」《云月》云：「已回邻面三年粉，又结寒丝几茧冰。」《汾阳道中》云：「鼓音记里绳阡远，舞节鸣銮玉步徐。」《杨洪州》云：「桃叶横波人共醉，剑光牛斗狱常空。」《李秦州》云：「右墄独登温树密，前旌双抗岭云高。」《刘潭州》云：「洛田荒二顷，楚浪涨三篙。」《槿花》云：「吴宫何薄命？楚梦不终朝。」《宫词》云：「难销守宫血，易断舞鸾肠。」又云：「虹跨层台晚，萤飞下苑凉。」《夏日》云：「云容倏变千峯险，草色相沿百带长。」《新蝉》云：「翼薄乍舒宫女鬓，蜕轻全解羽人尸。」《公子》云：「行庖爨蜡雕胡熟，求埒铺金汗血骄。」《明皇》云：「黎园法部兼胡部，玉辇长亭更短亭。」《荷花》云：「湔裙无限水，鄣袂几多风。」《别墅》云：「云际寻橦技，花间笑躄楼。」《无题》云：「荷心出水终无定，萝蔓从风莫自持。」又云：「藻井风高蛛坏网，杏梁春暖燕争泥。」《咏梨》云：「先时樱熟烦羊酪，远信梅酸捐瓠犀。」《洞户》云：「密鏁香云深处户，乱飘梨雪晚来天。」《赠希画》云：「吟余云散叶，话久尘遗毛。」《夕阳》云：「塞迥横烟紫，江清照叶丹。」《闺中》云：「笼禽思陇树，洞犬识秦人。」《柳絮》云：「平沙万里经春雪，广陌三条尽日风。」《属疾》云：「风帘鸱啸厨烟绝，月树乌惊药杵喧。」《灯夕》云：「金吾抱箭催壶水，玉宇来风满砌蓂。」《禁中》云：「万年宫省树，五色帝家禽。」其警句绝多，此但所记者耳。
　　同上
　　近世释子诗
　　公常言，近世释子多任务诗，而楚僧惠崇、蜀僧希昼为杰出。其江南僧元净、梦真，浙右僧宝通、守恭、行肇、鉴征、简长、尚能、智仁、休复，蜀僧惟凤，皆有佳句。惠崇《赠裴太守》云：「行县山迎舸，论兵雪遶旗。」《高生山阁》云：「劝酒淮潮起，题诗楚月新。」《周建州》云：「鏁城山月上，吹角海鸥惊。」《东林寺》云：「鸟归杉堕雪，僧定石沉云。」《光梵师》云：「梵容存古像，唐语入新经。」《明大师》云：「门掩前朝树，心悬别郡峯。」《送李堪》云：「秋声动羣木，暮色起千山。」希昼《鴈荡山》云：「长天来月正，危木度猿稀。」《答黄桂州》云：「来书逢岁阙，去梦历峯危。」《广南陈转运》云：「春生桂岭外，人在海门西。」《僧东归》云：「帆影先寒雁，经声隐暮潮。」《宋承旨林亭》云：「雪溜悬危石，棋灯射远林。」《赠僧》云：「漱齿冰溪远，开禅雪屋深。」《送人》云：「玉绳天阙远，金柝海城秋。」《句学士》云：「晓天金马路，晚岁石霜心。」《寄人》云：「山日秋光短，江虹晚影低。」《新津尉》云：「剑月啼猿苦，江沙濯锦寒。」《北宫书亭》云：「花露盈虫穴，梁尘堕燕泥。」《登上人》云：「寄禅关树老，乞食塞城荒。」《僧归新安》云：「风泉旧听僧窗改，云穴曾行鸟径残。」《春山》云：「芳树寻云老，孤泉落石危。」《送人南归海》云：「落日横秋岛，寒涛兀夜舡。」宝通《题相国寺》云：「下朝人带天香入，出定僧迎御杖来。」守恭《佛迹峯》云：「布发人来绝，衔花鹿去多。」《朝海峯》云：「影落扬侯宅，根连觉帝居。」行肇《送僧》云：「听钖樵停斧，窥蝉鸟立槎。」《送人之斳江》云：「江声鳌背出，帆影斗边飞。」简长《送人归宁》云：「烟垒沉寒角，霜空击怒鵰。」尚能《送僧归浙右》云：「霜洲枫落尽，水馆月生寒。」《送僧归四明》云：「古寺山光满，重城海气围。」《送人》云：「西风随雁急，寒柳向人疎。」《孙大谏知永兴》云：「关河虎符重，殿阁兽罇闲。」智仁《溪居》云：「寒声病叶落，晓色冻云开。」《僧归天台》云：「路遥无去伴，山叠有啼猿。」《冬夕》云：「风窗灯易灭，雪屋夜偏寒。」休复《送道士西游》云：「日暮长安道，秋深太白峯。」惟凤《秋日送人》云：「去路正黄叶，别君堪白头。」《哭度禅师》云：「海客传遗偈，林僧写病容。」皆公之所举，略记十之二三。公又言，因集当代名公诗为《笔苑》，辇下江吴僧闻之，竟以诗为贽，择其善者，多写入《笔苑》中。
　　同上
　　唱和联句
　　唱和联句之起，其源远矣。自舜作歌，皋繇扬言赓载，及栢梁联句，颜延年有和谢监玄晖，谢监有《和伏武昌登孙权故城》等篇。梁何逊集中多联句，至唐朝文士唱和联句固多。元稹作《春深》题二十篇，并用家、花、车、斜四字为韵，白居易、刘禹锡和之，亦同此四字。令狐楚所和诗，多次韵，起于此。凡联句，或两句、四句，亦有对一句，出一句者，谓之辘轳体。
　　同上
　　大言赋
　　苏易简为学士承旨日，太宗亲书宋玉《大言赋》赐之。易简因效玉，亦作《大言赋》以献，曰：「皇帝书白龙笺，作《大言赋》，赐玉堂易简。御笔煌煌，雄辞洋洋，瓌玮博达，不可备详。诏易简升殿，躬指其理，叹宋玉之奇怪也，因伏而奏言，恨宋玉不与陛下同时。帝曰：『噫，何代无人焉！卿为朕言之。』易简曰：『圣人兴兮告成功，登昆仑兮展升中，地为席兮飨祖宗，天起籁兮调笙镛。日乌月兔，曜文明也。参旗井钺，严武卫也。执北斗兮，奠玄酒也。削西华兮，为石?也。迅雷三发，出神呼也。流电三激，爟火举也。礼册献兮淳风还，君百拜兮天神欢，四时一周兮万八千年。泰山夷兮溟海干，圆盖空兮方舆穿，君主之寿兮无穷焉。』」殿上皆呼万岁，上览之大喜，又作《大言赋铭》四句以褒之，易简刻石于院内之北壁。
　　《类苑》卷三十九
　　潘佑
　　大祖尝谕旨江南，令遣使说岭南归顺。后主令近臣数人作书，惟潘佑所作千余言，词理精当，雄富典丽，遂用之。江南莫不传写讽诵，中朝士人，多藏其本，甚重之，真一时之名笔也。
　　《类苑》卷四十
　　赵邻几
　　赵邻几善属文，有名于时，太宗用知制诰，未数旬卒，中使护葬。淳化末，苏易简上言，邻几有子柬之，亦好学，善属文，任北地邑，佐部送刍粟，死塞下，家睢阳。邻几平生多着文，家有遗稿。上遣直史馆钱熙往访之，得《补会昌以来日历》二十六卷，文集三十四卷，所着《鲰子》一卷，《六年帝略》一卷，《史氏懋官志》五卷，及佗书五十余卷来上。皆邻几点窜之迹，令宋州赐其家钱十万。
　　同上
　　徐锴
　　徐锴仕江左，至中书舍人，尤嗜学该博，领集贤学士。校秘书时，吴淑为校理，古乐府中掺字者，淑多改为操，盖章草之变。锴曰：「非可以一例，若渔阳掺者，音七鉴反，三挝鼓也。祢衡作《渔阳三挝》鼓歌词云：『边城晏开渔阳掺，黄尘萧萧白日暗。』」淑叹服之。又尝召对于清暑阁，阁前地悉布砖，经雨，草生缝中，后主曰：「累遣薙去，雨润复生。」锴曰：「《吕氏春秋》云：『桂枝之下无杂木。』盖桂味辛螫故也。」后主令于医院取桂屑数斗，匀布缝中，经宿草尽死，其博物多识如此。尝欲注李商隐《樊南集》，悉知其用事所出，有《代王茂元檄刘稹书》云：「丧见跻陵，飞走之期既绝；投戈散地，灰钉之望斯穷。」独恨不知灰钉事，乃后汉杜笃《论都赋》云：「焚康居，灰珍奇，椎鸣镝，钉鹿蠡。」商隐之雕篆如此。
　　同上。《类说》、《诗话总龟》卷二、《岁时广记》卷十一、《梦溪笔谈》卷四、《埤雅》卷十四节引此文。
　　钱昭序
　　钱昭序，邓王俶之族子也。为如京副使，知通利军。至道初，获赤乌白兔，昭序表献曰：「乌乃阳精，兔惟阴类。告火德蕃昌之盛，示金方驯服之征。懿兹希世之珍，罕有同时而见。」当时多传诵。昭序有文词，作数赋，自一至十，凡十篇，甚为苏易简及江陵从祖所传诵。
　　《类苑》卷四十
　　汤悦
　　汤悦父殷举，唐末有才名。悦本名崇义，仕江南为宰相。建隆初，宣祖讳，改姓汤。初在吴为舍人，受诏撰扬州孝先寺碑，世宗亲往，驻跸此寺，读其文赏叹。画江后，中主遗悦入贡，世宗为之加礼。自淮上用兵，凡书诏多悦之作，特为典赡，切于事情。世宗每览江南文字，形于嗟重，当时朝臣沉遇、马士元皆以不称职，改授他官。复用陶谷、李昉为舍人，其后擢用扈载，率由此也。
　　同上
　　陈搏
　　陈搏，谯郡真源人，与老聃同乡里，生尝举进士不第，去隐武当山九室岩辟谷练气。作诗八十一章，号《指玄篇》，言修养之事。后居华山云台观，多闭门独卧，经累月至百余日不起。周世宗召至阙下，令于禁中扃户以试之，月余始开，搏熟寝如故，甚异之。因问以神仙黄白修养之事、飞升之道，搏曰：「陛下为天下君，当以苍生为念，岂宜留意于为金乎？」世宗弗之责，放还山，令长吏岁时存问。讫太祖朝，未尝召。太宗即位，再召之。雍熙初，赐号希夷先生。为修所居观，留阙下数月，多延入宫中书合内与语，颇与之联和诗什。谓宰相宋琪等曰：「陈搏独善其身，不干势利，真方外之士。入华山已四十年，计其年近百岁，且言天下治安，故来朝觐，此意亦可念也。」遣中使送至中书。琪等问曰：「先生得玄默修养之道，可以授人乎？」曰：「搏遁迹山野，无用于世，神养之事，皆所不知，亦未尝习练吐纳化形之术，无可传授。拟如白日升天，何益于治？圣上龙颜秀异，有天人之表，洞达古今治乱之旨，真有道仁圣之主，正是君臣合德以治天下之时，勤行修练，无以加此。」琪等表上其言，上览之甚喜。未几，放还山。端拱二年夏，令其徒贾德于张超谷凿石室，室成，手书遗表曰：「臣搏大数有终，圣朝难恋，于七月二十九日化形于莲花峯下张超谷中。」缄封如法，至期卒于石室中，启封视之，乃预知也。死七日，支体犹温，有五色云闭塞洞口，终月不散。
　　《类苑》卷四十一
　　江直木
　　江直木，隐居庐山，有至行。一夕，有盗入斋中，直木假寐不动，清贫无它物，唯持药鼎而去，遗其盖。直木俟其出户，随后掷盖与之。来日谓人曰：「器不全成，得之安用？」报晓鸡为狸所食，直木怅然，将有以报鸡之寃者。来日持百钱坐路隅以俟，有持死兔过者，即市之，割以祭鸡。人或谓直木，此非狸。直木曰：「亦是其类也。」
　　同上
　　种放
　　种放字明逸，河南洛阳人，父故吏部令史，满，调补长安簿，卒官。放七岁能属文，既长，父勖令赴举，放辞以业未成，不可妄动。父卒，兄数人皆从赋，放与母隐终南山豹林谷，结草茅为庐，以讲习为业，后生多从之学问，得其束修以自给。着书十卷，人多传写之。工为歌诗，亦播人口。宋维翰为陕西转运使，表荐之，太宗令本州岛给装钱三万，遣赴阙，量其才收用。放诣府受金，治行。素与张贺善，贺适自秦州从事公累免官，居京兆。放诣贺谋其事，贺曰：「君今赴召，不过得一簿尉耳。不如称疾，俟再召而往，当得好官。」放然之，即托贺为奏草，称疾。太宗曰：「此山野之人，亦安用之？」令本府岁时存问，不复召。其母甚贤，闻有朝命，恚曰：「常劝汝勿聚徒讲学。身既隐矣，何用文为？果为人知，而不得安处，我将弃汝深入穷山矣。」放既辞疾，母悉取其笔砚焚之，与放转诣穷僻，人迹罕至。后母卒，无以葬，遣僮奴持书于钱若水、宋湜。若水、湜同上言，以为先朝尝加召命，今贫不能葬其母，欲以私觌，是掠朝廷之美。诏京兆府赐钱三万、帛三十疋、粟三十石。咸平末，张齐贤知京兆府，表荐，召为左司谏，直昭文馆，赐五品服。
　　《类苑》卷四十二
　　吕洞宾
　　吕洞宾者，多游人间，颇有见之者。丁谓通判饶州日，洞宾往见之，语谓曰：「君状貌颇似李德裕，它日富贵皆如之。」谓咸平初，与予言其事，谓今已执政。张洎家居，忽外有一隐士通谒，乃洞宾名姓，洎倒屣见之。洞宾自言吕渭之后，渭四子，温、恭、俭、让。让终海州刺史，洞宾系出海州房，让所任官，《唐书》不载。索纸笔，八分书七言四韵词一章，留与洎，颇言将佐鼎席之意。其末句云「功成当在破瓜年」，俗以破瓜字为二八，洎年六十四卒，乃其谶也。洞宾诗什，人间多传写，有《自咏》云：「朝辞百越暮三吴，袖有青蛇胆气麄。三入岳阳人不识，朗吟飞过洞庭湖。」又有「饮海龟见人不识，烧山符子鬼难看。一粒粟中藏世界，二升铛内煮山川」之句，大率词意多奇怪类此，世所传者百余篇，人多诵之。
　　《类苑》卷四十三
　　华阴隐人
　　华山南有川，广袤数百里，连山洞，不知其极。人有登莲华峯绝顶俯瞰，人烟舍屋相望，四时常有花木，疑灵仙之窟宅。又云秦人避难者居此，其后裔也。开宝中，有数人衣服异制，出华阴市中，人诘之，曰：「我居华阴川，因采药迷路至此，何所也？」后不知所诣，或疑其地仙。
　　同上
　　佛经
　　佛经之入中国，自竺法兰、摩腾二师。以后汉明帝时，暨至白马寺，首译《四十二章经》。历晋及十六国南北朝暨唐，皆有梵僧自五天竺来，及华人之善竺音者，迭相翻译，讫开元，录凡大小乘经律论圣贤集共五千四十八卷。至贞元，又别录新经二百余卷。元和之后，译经遂废。太宗太平兴国初，有梵僧法贤、法天、施护三人，自西域来，雅善华音，太宗宿受佛记，遂建译经院于太平兴国寺。访得凤翔释清照，深识西竺文字，因尽取国库新贮西来梵夹，首令三梵僧诠择未经翻者，各译一卷，集两街义学僧评议。论难锋起，三梵僧以梵经华言对席读，众僧无以屈，译事遂兴。后募童子五十人，令习梵学，独得惟净者，乃江南李王之子，惠悟绝异，尽能通天竺文字。今上即位初，陈恕达议，以为费国家供亿，愿罢之。上以先朝所留意，不许。讫今所译新经论学，凡五百余卷，自至道以后，多惟净所翻也。大中祥符四年，译众上言，请如元正造录，诏令润文官参知政事赵安仁与翰林学士杨亿同编修，凡为二十卷。乃降赐太宗所作释门文字，令编其名题入录。安仁等及释众再上表，请御制释门文章，许之。六年三月，赐御制法音前集七卷，共论次其文理，以附于先皇之次，而冠于东土圣贤集之首。译经院置润文官，尝以南北省官学士充，中使一人监院事。译经常以梵僧，后令惟净同译，经梵学笔受二人，译缀文二人，评议二人，皆选名德有义学僧为之。
　　同上。《事物纪原》卷七节引此文。
　　喻浩造塔
　　钱镠曰：「释迦真身舍利塔，见于明州鄞县，即阿育王所造八万四千，而此震旦得十九之一也。」镠造南塔以奉安，俶在国，天火屡作，延烧此塔，一僧奋身穿烈焰，登第三级，持之而下，衣裳肤体多被烧灼。太平兴国初，俶献其地，太宗命取塔禁中，度开宝寺西北阙地，造浮图十一级，下作天宫，以葬舍利。葬日，上肩舁微行，自安置之，有白光由塔一角而出。上雨涕，其外都人万众皆洒泣，燃指焚香于臂掌者无数。内侍数十人，愿出家扫洒塔下，悉度为僧。上谓近臣曰：「我曩世尝亲佛座，但未通宿命，不能了了见之耳。」初造塔，得浙东匠人喻浩，浩不食荤茹，性绝巧，先作塔式以献。每建一级，外设帷帟，但闻椎凿之声，凡一月而一级成。其有梁柱龊龉未安者，浩周旋视之，持搥橦击数十，即皆牢整，自云此可七百年无倾动。人或问其北面稍高，浩曰：「京城多北风，而此数十步，乃五丈河，润气津浃，经一百年，则北隅微垫，而塔正矣。」塔成，而浩求度为僧，数月死，世颇疑其异。
　　《类苑》卷四十三
　　建寺
　　太平兴国寺，旧龙兴寺也，世宗废为龙兴仓。国初，寺主僧屡击登闻鼓，求复为寺，上遣中使持剑以诘之，曰：「此寺前朝所废，为仓敖以贮军粮，汝何故烦渎帝庭？朝命令断取汝首。」仍戒之曰：「傥偃蹇怖畏，即斩之。或临刑无惧，即未可行刑。」既讯，其僧神色自若，引颈就戮。中使以闻，上大感叹，复以为寺。官为营葺，极于宏壮。又修旧封禅寺为开宝寺，前临官街，北镇五丈河，屋数千间，连数坊之地，极于鉅丽。
　　同上
　　西域僧觉称
　　大中祥符初，有西域僧觉称来，馆于传法院，其僧通四十余本经论，年始四十余岁。丁谓延见之，嘉其敏惠，遣人送至予处，与译同来，设茶果。问之，译云：「入此国，见屠杀猪羊，县肉市肆，甚不忍观，见此方人心颇恶。彼西土，或一国人全不食肉。」予问能留此土否？觉称云：「愿至五台，谒文殊即还。」乃心思恋本国，不乐居此。因索纸以竹笔作梵书，横行数十字，请净公译云：「稽首摧伏诸魔力，我智者本名觉称，出家至今十九腊，渠胝偈句义能说。」后复作《圣德颂》以上，文理甚富。上问其所欲，但求全襕袈裟，归置金刚坐而已，诏尚方造以给之。觉称自言酤兰左国人剎帝利，性善画，于译堂北壁画释迦面，与此方绝异。
　　同上
　　云豁入定
　　吉州西峯宝龙院僧云豁，常入定，岁余一出。大中祥符三年，上遣中使赵履信取至阙下，宣于北御园舍中，扃鐍之，月余始出定。苦告求归，厚赐以遣之。
　　同上
　　郭忠恕
　　郭忠恕，字恕先，以字行。能属文，善史书。周广顺中，累为《周易》博士，贬干州司户。秩满，遂不复仕。多游岐、雍、宋、洛间，纵酒，逢人无贵贱，常口称猫。遇山水佳处，绝粮数日不食。盛夏暴于日中，体不沾汗；穷冬大寒，凿河冰而浴，溶傍冰凘皆释。太宗召授国子监主簿，纵酒自肆，谤讟时政。太宗怒，决杖配登州。行至齐州临邑，谓部送吏曰：「我逝矣。」因掊地，窟才容面而卒。遂藳葬于道左，后数日，有取其尸改葬，视之空空，若蝉蜕然。
　　同上。《苏文忠诗合注》卷二十王注节引此文。
　　赵抱一
　　秦州赵抱一者，初尝牧牛田间，一夕，有人叩门召之，以杖引行，杖端有气如烟，其香可悦。俄至山崖绝顶，见数人会饮，音乐交奏，抱一骇莫能测。会巡检过其下，闻乐声，以为羣盗欢集，令呼民梯山而上，至则无所覩，唯抱一独在，援以下之，自是不食。大中祥符四年至京师，犹丱角，诏赐名为道士。
　　《类苑》卷四十四
　　黑杀将军
　　开宝中，有神降于终南道士张守真，自言：我天之尊神，号黑杀将军，与玄武、天蓬等列为天之三大将。言祸福多验，每守真斋戒请之，神必降室中，风肃肃然，声如婴见，独守真能晓之。太祖不豫，驿召守真至阙下，馆于建隆观，令下神。神曰：「天上宫阙已成，玉鏁开，晋王有仁心。」言讫，不复降。太祖以其妖，将加诛。会晏驾，太宗即位，筑宫于山阴，将塑像，请于神。神曰：「我人形，怒目被发，骑龙按剑，前指一星。」如其言造之。太平兴国六年，宫成，封神为翊圣将军，每岁春秋，遣中使祈醮，立碑记其事。守真时来京师，得召见。至道三年春，太宗弗豫，召守真至，令为下神。守真屡请，神不降。归，纔至而卒。后数日，宫车晏驾，此事异也。
　　同上
　　王处讷
　　王处讷，洛阳人，少时有老叟至其家，煮洛河石为面以食之。又尝梦人持巨鉴，众星灿然满中，剖其腹纳之，后遂通星历之学，特臻其妙。依汉祖于太原，开国为尚书博士，判司天监事。周祖素与处讷厚善，举兵向阙，以物色求之，得之甚喜。因言及刘氏祚短事，处讷曰：「汉氏历数悠远，盖即位之后，专以复雠杀人及夷人之族，结怨天下，所以社稷不得长久。」周祖蹶然叹息。适以兵围苏逢吉、刘铢第，待旦加戮，遂命置之。逢吉已自缢死，但诛铢，余悉全活。国初历司农少卿，进拜司天监。有子熙元，今为司天少监。
　　《类苑》卷四十五
　　陈洪进
　　陈洪进与张汉恩为刘从効左右将，有沙门行云者，若狂人，自福州来。洪进供僧有礼，行云语洪进曰：「汝当为此山河主，不出此岁。我且归长乐，秋后至此。」时建隆二年也。是春，从効卒，子绍錤典留务，至秋，洪进诬绍錤将召越人，执送金陵，汉恩为留后，自为副使。汉恩老且懦，洪进实专郡政，行云果来，谓洪进曰：「凡世报前定，但人有千钱之禄，不可以图之，况将相之位，岂能力取？今留公多疑人，前后诛杀甚众，王者不死，岂能害君哉？当须坦然任运，他日善终牖下，子孙蕃盛。苟怀疑杀人，蒙不善之报，鲜克令终矣。」洪进后废汉恩，幽于别墅，诸子屡劝除之，终不许，汉恩竟以寿终。行云秃首而不衣僧服，尝服紫皂揆衫，束带悬银鱼为饰，馆于州廨十余年。忽谓人曰：「陈氏当有五侯之象，去此五年后，有戎马千万众，前歌后舞，入此城，喜而不怒，未知何故也。」恳求出舍外宅。洪进次子文颢，牧漳州，将归宁，行云曰：「吾不及见矣。」遂沐浴右胁而逝。语馆人曰：「过三日，乃得棺敛。」明日，文颢至，亟哭之，行云遽起坐，执手谈至暮，乃入灭。泉人疑所管二州，何以容五侯，当克取汀建以自益耳。后洪进来朝，献其地，改镇徐州，文显通州团练使，文颢、文顗、文顼三人并授诸州刺史，是为五侯。王师入城，垂橐作笳鼓为乐，悉如其言。洪进感行云之言，帅泉十六年，未尝妄杀人，有犯极刑而情可恕者，多贷其死。
　　同上。《莆阳比事》卷二节引此文，注出《谈苑》。
　　升元寺石记
　　江南将亡数年前，修升元寺殿，掘得石记，视之，诗也。其辞云：「莫问江南事，江南事可凭。抱鸡升宝位，趁犬出金陵。子建居南极，安仁秉夜灯。东邻娇小女，骑虎踏河冰。」王师以甲戌渡江，后主寔以丁酉年生。曹彬为大将，列棚城南，为子建也。潘美为副将，城陷，恐有伏兵，命卒纵火，即安仁也。钱俶以戊寅年入朝，尽献浙右之地。
　　《类苑》卷四十七
　　秦淮石志
　　江南保大中，浚秦淮，得石志。案其刻，有「大宋干德四年」凡六字，他皆磨灭不可识。令诸儒参验，乃辅公祏反江东时年号。后太祖受命，国号宋，改元干德，江左始衰弱。岂非威灵将及，而符谶先着也？
　　同上
　　千叶牡丹
　　李司空昉，淳化中，家园牡丹一岁中有千叶者五苞，特为繁艳，李公致酒张乐，召宾客以赏之。自是，丙岁内，长幼凡五丧，盖地反物之验。
　　同上
　　蜀中桃符
　　辛寅逊仕伪蜀孟昶为学士，王师将致讨之前，岁除，昶令学士作诗两句，写桃符上。寅逊题曰：「新年纳余庆，佳节契长春。」明年蜀亡。吕余庆以参知政事知益州。长春乃太祖诞节圣节名，寅逊归朝，为太子中允，上疏谏猎，诏褒之。
　　同上
　　陈昭遇
　　陈昭遇者，岭南人，善医，随刘鋹归朝。后为翰林医官，所治疾多愈，世以为神医。绝不读书，诘其所习，不能答，尝语所亲曰：「我初来都下，持药囊，抵军垒中，日阅数百人。其风劳冷气之候，皆默识之，然后视其老幼虚实，按古方用汤剂，鲜不愈者，实未尝寻脉诀也。」庄周所谓悬解，董遇以为读书百遍义自见，岂是之谓欤？
　　《类苑》卷四十八
　　钱镠治目疾
　　公言钱镠年老，一目失明，闻中朝国医胡某者善医，上言求之。晋祖遣医泛海而往，医视其目曰：「尚父可无疗此，当延六七岁寿。若决瘼去内瘴，眼即复旧，但虑损福尔。」镠曰：「吾得不为一目鬼于地下足矣。愿医尽其术以疗之，当厚报。」医为治之，复故。镠大喜，凡赂医金帛宝带计五万缗，具舟送医归京师。医至，镠卒，年八十一矣。医之孙收得镠与其祖书数幅，镠曾孙惟演赎得之，亲见焉。
　　同上
　　治面疡
　　杨嵎为光禄寺丞直史馆，疡生于颊，连齿，辅车外肿若覆瓯，内溃出浓血，不辍吐之，甚痛楚，医为疗之百方，弥年不差。人有语之曰：「天官疡医中有名方，何不试用？」嵎乃案疡人疗疡，必攻以五毒，合黄堥、买石胆、丹砂、雄黄、矾石、磁石其中，烧之三日三夜，烟上着，以鸡羽扫取，以注创，恶肉破骨尽出。嵎即依方，注药创中，少顷，朽骨连两牙溃出，疾遂愈，至今十五年。嵎见任主客员外郎。
　　《类苑》卷四十九
　　秘阁藏书
　　端拱元年，以崇文院之中，常置秘阁，命吏部侍郎李至兼秘书，提点供御图书，选三馆正本书万卷实之。置直秘阅及校理之职，命至，择其人奏署吏，以内侍监之。其外省自隶百司，秘阁列于集贤之下，写御书及百余卷，即秘监以奉进御，退藏于秘阁，内居从中降图画及前贤墨迹数千轴以藏之。淳化中，始造阁成，上飞白书额，亲幸，召近臣纵视图籍，赐宴。又以供奉僧元蔼所写御容二轴藏于阁。
　　《类苑》卷五十
　　置御书院
　　翰林学士院，自五代已来，兵难相继，待诏罕习王书，以院体相传，字势轻弱，笔体无法，凡诏令刻碑，皆不足观。太宗留心笔札，即位之后，募求善书，许自言于公车。置御书院，首得蜀人王着，以士人任簿尉，即召为御书院祗候，迁翰林侍书。着善草隶，独步一时，永禅师真草《千字文》，缺数百宇，着补之，刻石，但得形范，而无神妙，世亦宝重之。修东岳庙，立碑，命着书。着时任著作佐郎，辞以官卑不称题刻，即日迁著作郎。时吕文仲为翰林侍读，与着更宿禁中。太宗每岁九月后，至暮夜，即召宿直侍书，及待诏书艺于内东门北偏小殿内，张烛令对御书字，或问以外事，常以至乙夜而罢。着善大书，其笔甚大，全用劲毫，号散卓笔，市中鬻者一管百钱。初以纸一番令书八字，又一番令书六字，又一番四字，又一番两字，又一番一字，皆极于遒劲，上称善，厚赏之。着后官至殿中侍御史，赐金紫。太平兴国中，选善书者七人，补翰林待诏，各赐绯银鱼袋，钱十万，并兼御书院祗候，更配两院。余者以次补外官。自是内署书诏，笔体一变，灿然可观，人用传宝，远追唐室矣。
　　同上
　　太宗棋品第一
　　太宗棋品至第一，待诏有贾玄者，臻于绝格，时人以为王积薪之比也。杨希紫、蒋元吉、李应昌、朱怀璧亦皆国手，然非玄之敌。玄嗜酒，病死，上痛惜之。末年得洪州人李仲玄，年甚小，而棋格绝胜，可侔于玄，岁余亦卒。朝臣有潘慎修、蒋居才，亦善棋，至三品。内侍陈好玄至第四品，多得侍棋。自玄而下，皆受三道，慎修受四道，好玄受五道。慎修尝献诗云：「如今乐得仙翁术，也怯君王四路饶。」又作《棋说》千余言以献，上喜叹之，皆涉治道。
　　同上
　　草书
　　凡章草小草，点画皆有法，不可率意辄书。近年李居简善草书，太宗甚爱之，以赞书大夫直御书院。王嗣宗亦习而不能精，谚云：「信速不及草书，家贫不办素食。」言其难卒置也，然小草尤难。
　　同上
　　僧善书
　　近年释子中多善书者，庐山僧颢彬茂蒋善王书，关右僧梦英善柳书，浙东僧元基善颜书，多写碑石印板，皆不下前辈。寿春惠崇善王书，又其次。
　　同上
　　张维
　　公言：张维者，蜀人也，为沙门，后反初。尤善王书，绝得怀素之骨，世鲜能及之。王嗣宗曾荐于今上，召试御书院。维自负其能，少肯降屈，入院内，环视诸人所书，不觉微哂，众怒，非排之，止得隶秘阁，为楷书，不就。景德末，扈驾谒陵，还经郑州，从幸开元寺，观新塔，僧前揖言，闻公深信内典，愿为之碑，因诺之。后为撰碑，维为书，真一时之绝也。维贫薄甚，后寄死人家。
　　同上
　　缙云酝匠
　　缙云搉署一匠，善酝，经手者罔不醇美。尝令写其方，俾建安姻家造之，味不绝佳。因召匠诘传方之谬，匠曰：「方尽于是矣。然其酘浆，随天气温炎寒凉，量多少之数，均冷暖之节，揽匀洽，尝味体测，此不可口授，但心能晓耳。家有二子，亦不能传其要。」此亦《庄子》斲轮之义也。
　　同上
　　陈乔
　　陈乔仕江南，为门下侍郎，掌机密。后主之称疾不朝，乔预其谋。及王师问罪，誓以固守，时张洎为乔之副，常言于后主，苟社稷失守，二臣死之。城陷，乔将死，后主执其手曰：「当与我同北归。」乔曰：「臣死之，即陛下保无恙。但归咎于臣为陛下建不朝之谋，斯计之上也。」掣其手去，入视事厅内，语二亲仆曰：「共缢杀我。」二仆不忍，解所服金带与之，遂雉经。后主求乔不得，或谓张洎曰：「此诣北军矣。」乔既死，从吏撒扉而瘗之。明年，朝廷嘉其忠，诏改葬。后见其尸如生而不僵，髭发郁然。初求尸不得，人或见一大夫衣黄半臂举手影，自南廊而过。掘得尸，以右手加额上，如所覩者。
　　《类苑》卷五十三
　　相州部民张某
　　张洎言：典相州日，有部民张某杀一家六人，诣县自陈。县上州，洎诘之，曰：「某家之姻贫困，常取息少有所负，被其诟辱，我熟见而心不平，思为烟家报仇，幸毕其志。然所恨七口而遗其一，使有噍类。私雠己报，愿就公法。」洎曰：「杀人一家，宁无党乎？」对曰：「某既出身就死，肯复连及同谋？」又曰：「汝何不亡命？」对曰：「姻家即其邻，苟不获盗，岂得安堵？」又曰：「汝不即死，何就缧绁？」曰：「我若灭口，谁当辨吾姻之不与谋？又孰与暴其事于天下？等死，死义可乎？」洎曰：「吾将闻上，免汝之死。」曰：「杀人一家而苟活，且先王以杀止杀，若杀人不诛，是杀人终无已，岂愿以一身乱天下法哉？速死为幸。」洎嗟叹数四，卒案诛。河朔间无不传其事者。
　　《类苑》卷五十四
　　曹彬讨金陵
　　曹彬事太祖，时将讨金陵，责后主称疾不朝之罪。以彬长者，令为统帅，将终全其城，彬累遣言城中：大军决取，十一月二十七日破城，宜早为之图。后主将遣其爱子清源郡公仲寓入觐，至仲冬下旬，日日克期仲寓将出，彬屡遣督之，言郎君到寨，即四面罢攻。终惑左右之言，以为坚垒如此，天象无变，岂可计日而取？盖敌人之言，岂足为信？但报言行李之物未备，宫中之宴饯未毕，将以二十七日出。彬又令恳，言至二十六日亦无及矣，果以是日城陷。整军成列，至其宫城门，后主方开门奉表纳降，彬答拜，为之尽礼。先是，宫中预积薪，后主誓言，若社稷失守，当携血属以赴火。既见彬，彬谕以归朝，俸赐有限，费用至广，当厚自赍装，既归有司之籍，则无及矣。遣后主入治装，裨将梁迥、田钦祚皆力争，以为苟有不虞，咎将谁执？彬但笑而不答，迥等切谏，彬曰：「非尔所知，观煜神气，懦夫女子之不若，岂能自引决哉？」煜果无他。彬遣五百人为伴，致辎重登舟，有一卒负笼下道旋，彬立命斩之，负担者罔敢蹉跎。后主既失国，殊无心问家计，既升舟，随军官吏入观宫屏帏几砚什器，皆设不动，所赍持鲜矣。后贾黄中知州，因领宾客历览宫内，见一斜门封锁甚固，即召官吏同启锁视之，得金宝受用物计直三百万缗。城之陷也，有净德尼院近四士余众，皆宫中人出家者也，城危，亦积薪于院庭，后主悔之，约如有不虞，宫中举火为应，当皆焚死，是日浙兵纵火，净德遥观其焰起，一院四十人皆赴火死，无一人肯脱者。
　　同上
　　武行德
　　武行德，太原榆次人，身长八尺余，绝有膂力，以负薪自给，里人号为一谷柴，晋祖在镇州日，因出猎，行德方入城鬻薪，避道左。晋祖见其魁岸，驻马问之，怪所负薪异于常，令左右数人不能举，奇其材，因留帐下，后至节帅中书令。国初，终太子太傅。
　　《类苑》卷五十五
　　呼延赞
　　呼延赞以武勇为卫士直长，自言受国恩深，誓不与契丹同生，徧?其体作赤心杀契丹字，湼以黑文，反其唇内，亦?之。鞍鞯兵仗，戎具什器，皆作其字，或?绣雕刻朱重为之。召善黥之卒，横剑于膝，呼其妻，责以受重禄，无补报，当黥面为字，以表感恩之意，苟不然者，立断其首。举家皆号泣，以谓妇人黥面非宜，愿刺臂，许之。诸子及仆妾亦然。尝延一举子，亟走不敢还顾，赞曰：「是家心与我异，卒不留之矣。」赞作破阵刀、降魔杵、铁鞭，幞头两旁有刃，皆重数十斤，乘乌骓马，绯抹额，慕尉迟鄂公之为人，自称小尉迟。母姓李，拜郑州灵显王像为舅，自称甥以祭。子病，割股肉以为羹食之。数子亦有勇力，日夕课其击剑、驰射、枪斗、蹶张、挽强，持棰梃相击挞，殆无完肤。幼子纔百晬，服襁褓，持登城楼，掷于地不死。人问其故，曰：「聊试其命耳。」为忠佐都军头，每至直舍中，内侍近臣多环绕之。赞取佩刀刺胸出血，召从吏濡墨为书，奏言乞捍边杀虏。内侍或戏曰：「何不割心以明忠？」赞笑曰：「我非爱死，但契丹未灭，徒虚掷其躯耳。」出刺保州，奏太宗曰：「臣服饰奇异，所过必观者壅遏，愿勑郡县发卒遮迾清道。」上笑而不许。至团练使领军头。
　　同上
　　杨业
　　杨业，麟州人，少倜傥任侠，以射猎为事，所获比同辈尝倍。谓人曰：「我他日为将用兵，亦如用鹰犬逐雉兔耳。」仕太原刘氏，至建雄军节度，频立战功，国人号为无敌。太原平，太宗得之甚喜，释缚授大将军，数月擢为郑州防御使。以其知边事，俾为三交部署知代州，虏寇雁门北，日南向，业从后击之，虏大败，以功迁云州观察使。雍熙中，副潘美进讨，自云应路，以王侁、刘文裕监其军，连接云、应、寰、朔四州，次筑干羽。会歧沟大军不利，班师，美部迁四州民于内地。虏齐妃及耶律汉宁、北皮室、五押惕隐众十余万，复陷寰州，业谓美等曰：「贼盛，未可战。朝廷指令取四州民，今但领兵出大石路，先遣告云朔守将，俟大军离代州，即云州之众先出。我师次应州，虏必悉众来拒，即令朔州吏民悉入石碣谷，分强弩千人觇谷口，骑士援于中路，三州之众万全矣。」侁沮之曰：「今精兵数万，何畏懦如此？趍雁门北川中，鼓行而往可也。」文裕亦赞成之，业曰：「不可，必败之势也。」侁曰：「君侯素号无敌，逗挠不战，岂有他志乎？」业泣下曰：「业非爱死耳，但时有未利，杀伤士众，而功不立。今君责业以不死，当为诸君先死耳。」即部帐下骑兵数百人，自石碣路趍朔州，将行，泣谓美曰：「业本太原降将，当死，上不杀，宠以爵位，委我以兵柄，固愿立尺寸功为报，岂肯纵虏不击，而怀他志哉？今诸君责以避敌，当先死于虏。」因指陈家谷口曰：「公于此张步兵，分强弩，为左右翼为援，业转战至此，以步兵击之，不然无遗类矣。」美如其言，与侁等陈谷口，自寅至巳，侁使人登托逻台望，以为虏寇遁走，欲争其功，领兵离谷口，美不能制。乃沿灰河而西南行二十里，闻业败，麾兵却走。业至暮达谷口，望见无人，抚膺大哭，再率帐下决战，身被十数鎗。业抚下有恩，时从卒尚百余人，业谓曰：「汝等各有父母妻子，傥鸟兽散，尚有还报天子者，无与我俱死。」军士皆泣不肯去。其子延昭死之，业独手刃数百人后就擒，太息曰：「上遇我厚，为奸臣所逼致败，何面目虏中求活哉？」遂不食三日，死。天下寃之，闻者为流涕。上闻之，侁、文裕并除名，配隶诸州。厚赎业家，录其五子，诏褒赠业太尉、大同军节度使。业子延朗骁勇，为边将有威名，戎人畏之。
　　同上
　　崔翰
　　崔翰风仪伟秀，有勇干，为天武左厢主。太宗亲征太原，讲武于西京，时殿前都将杨义失瘖，不能言，指挥非便，命翰代之。翰执金鼓，周旋进退，军容甚整。上悦，遣中使密以金带赐之，曰：「此我藩邸时所服者。」因谓左右曰：「若崔翰者，必不事晋朝矣。」盖言晋政多门，武经废紊也。后为殿前都虞候，从平晋阳，时军士立功未行赏赉，遽有平燕之议，诸将莫敢言。翰曰：「此一事不可再举，乘破竹之势，取之甚易。」上信然之。既而范阳班师，至金台驿，中黄门阎承翰驰奏，大军不整，南面而溃。上令翰率卫士十余人止之，翰请单骑径往，告谕众，稍稍乃定，不戮一人，上甚嘉之。后迁领节镇。
　　同上
　　刘吉
　　刘吉，江左人，有膂力，尚气，事后主为传诏承旨，忠于所奉。归补供奉官，以习知河渠利害，委以八作之务。太平兴国中，河大决，吉护之，与丁夫同甘苦。使者至，访吉不获，甚怒，乃着皂帩头短布褐，独负二囊土为先道，戒从吏勿敢言，使者密访得之，白太宗，太宗厚赐之。内侍石全振者，领护河堤尤苛急，自谓石爆裂，言其性多暴怒也。居常侵侮吉，吉默然不校。一日，与吉乘小艇督役，至中流，吉语之曰：「君恃贵近，见凌已甚，我不畏死，当与君同见河伯耳。」遂荡舟覆之，全振号哭，搏颊求哀乞命，乃止，自是不复敢侵吉。其父本燕蓟人，自受李氏恩，常分禄以济其子孙，朔望必诣其第，求拜后主，自李氏子姓，虽童幼必拜之，执臣仆之礼。后迁崇仪使，其刺字谒吴中故旧，题僧壁驿亭，但称江南人刘吉，示不忘本也，有诗三百首，目为《钓鳌集》，徐铉为之序。其首篇《赠隐者》，有「一箭不中鹄，五湖归钓鱼」之句，人多诵之。以其塞决河有方略，人目为刘跋江，名震河上。
　　同上
　　王隐
　　王隐，本期门健步，隶皇城司。太平兴国中，河大决，调发缘河丁夫数十万塞之，将下大楗合堤口，日遣健步数辈来往侦报。将合龙门，凡健步两辈至，上召问，云：「河决已塞，水复故道。」隐续至，其言亦然，且云：「初来时，颇见津流未断，恐尚烦圣念。」上怒，令拘之。少顷，报至，果水势猛暴，冲大楗，复溃注数郡。上召隐慰谕，立迁小校。自是或补拟亲从列校，必首记其名，多蒙超擢。至道初，东宫建，择亲卫指挥使二人，已得刘谦，尚阙一名，上曰：「王隐忠直不妄语，可以补之。」后至侍卫步军都指挥使、保顺军节度使。隐无他能，由一言之不诳人主，而克享世福，况积德者乎？
　　同上
　　张继能
　　内侍张继能，尝为镇戎军钤辖。初古原州自唐已来，陷于党项，徙治平凉县。继迁之叛，李继隆、继和建议城古原州，以保障内属藩部，并力御贼，是为镇戎军。以隆、和知军事，几七八年，继能为钤辖，题诗于厅事曰：「夜闻碛外铃声苦，晓听城头角调哀。不是感恩心似铁，谁人肯向此中来？」继能读书有识略，忠直好谈论，知治体，今为入都内领郡。
　　同上
　　张洎见龙
　　张洎使高丽，方泛舟海中，因问舟人，龙可识乎？对曰：「常因云起，多见垂尾于波澜间，动摇舒缩。良久，雨大作，未尝见其全体及头角也。」洎因冠带焚香，祝以见真龙。时天清霁，忽有龙见于水际，少顷渐多，以至弥望矗然无数，洎甚震骇，良久而没。
　　《类苑》卷五十八
　　百药枕
　　益州有药市，期以七月七日，四远皆集，其药物多品甚众，凡三日而罢，好事者多市取之。淳化中，有右正言崔迈，任峡路转运。迈苦多病，素有柏枕，方令赍万钱，遍市药百余品，各少取置柏枕中，周环钻穴，以彻其气。卧数月，得癞病，眉须尽落，投江水死。说者以为药力熏发骨节间疾气。
　　《类苑》卷五十九
　　湿纸化为菌
　　钱若水言：壬午年洛中大水，室庐多污潴。太师之第，屋木有存者，视书屋床榻尚在，无复卷册，悉化为菌，熟视尚有墨痕文字，若可识，盖楮之变也。
　　同上
　　蜀人以去声呼平声字
　　今之姓胥姓雍者，皆平声，春秋胥臣，汉雍齿，唐雍陶，皆是也。蜀中作上声去声呼之，盖蜀人率以平为去。
　　同上
　　刘吉论食鱼
　　刘吉护治京东河决，时张去华任转运使，巡视河上，方会食，坐客数十人，鲙鲤为馔。去华顾谓四坐曰：「南人住水乡，多以鱼为食，殊不厌其腥也。」意若轻鄙南士。吉奋然对曰：「运使举进士状元，曾不读书，何自彰其寡学？《尚书》：禹决九川，有鱼鳌，使民鲜食，『淮夷蠙珠暨鱼。』《易?姤》之九二『庖有鱼』，又下系『庖牺氏以畋以渔，盖取诸离。』《周官?人》：「掌以时为梁，辨鱼物，供王膳羞。』《诗》载《嘉鱼》、《鱼藻》、《九罭》之篇，《小雅》云『庖鳌脍?』，『张仲孝友』。《国风》云：『岂其食鱼，必河之鲂？』又曰：『维能烹鱼？溉之釜鬵。』《戴记》云：『小潦降，不献鱼鳌。不中杀，不鬻于市。居山者，不以鱼鳌为礼。』『三月，天子乘舟，荐鲔于寝庙。孟秋，天子食稻与鱼。又食鱼者，去乙。』孔子，鲁人，云：鱼馁不食。赵盾，晋人，鱼飱。田文，齐人，其上客皆食有鱼。子产，郑人，而人献生鱼。子公，亦郑人，解鼋染指于鼎。公父文伯，鲁人，羞鳖致客怒而出。大舜渔于雷泽，吕望钓于渭滨，又何必皆南州之人？况今太官之盛馔，宗祊之备物，皆荐是品，而商旅贩鬻，闾阎啖食，其济民食广矣。何谈之容易？」去华色沮，不能酬其言。
　　同上
　　建州蜡茶
　　建州，陆羽《茶经》尚未知之，但言福建等十二州未详，往往得之，其味极佳。江左日近方有蜡面之号，李氏别令取其乳作片，或号曰京挺的乳，及骨子等，每岁不过五六万斤，讫今岁出三十余万斤。凡十品，曰龙茶、凤茶、京挺的乳、石乳、白乳、头金、蜡面、头骨、次骨，龙茶以供乘舆及赐执政亲王长主，余皇族学士将帅皆得凤茶，舍人近臣赐京挺的乳，馆阁白乳。龙、凤、石乳茶皆太宗令造，江左乃有研膏茶供御，即龙茶之品也。丁谓为《北苑茶录》三卷，备载造茶之法，今行于世。
　　《类苑》卷六十
　　仕宦岭南
　　岭南诸州多瘴毒，岁闰尤甚。近年多选京朝官知州，及吏部选授三班使臣，生还者十无二三，虽幸而免死，亦多中岚气，容色变黑，数岁发作，颇难治疗。旧日小郡及州县官，率用土人摄官莅之，习其水土。后言事者以为轻远任，朝廷重违其言，稍益俸入，加以赐赉，贪冒之徒，多亦愿往，虽丧躯不悔也。
　　《类苑》卷六十一
　　小窑李
　　许州小窑出好李，太常少卿刘蒙正有园在焉，多植之。每遣人负担归京师，以遗贵要，窃得尝之，绝大而味佳，所未曾知也。
　　同上
　　沉香木
　　岭南雷州及海外琼崖，山中多香树，山中夷民斫来卖与人。其一树出香三等，曰沉香，曰笺香，曰黄熟香。沉、笺皆二品，曰熟结，曰生结。熟结者，树自枯烂而得之。生结，伐仆之，久烂脱而剔取。黄熟有三品，曰夹笺，其破者为黄散香。夷民率以香树为槽，以饲鸡犬。郑文宝诗曰：「沉檀香植在天涯，贱等荆衡水面槎。未必为槽饲鸡犬，不如煨烬向豪家。」
　　同上
　　麝裂脐狨牦牛断尾
　　公尝言，商汝山多羣麝，所遗粪，尝就一处，虽远逐食，必还走之，不敢遗迹他所，虑为人获，人反以是求得，必掩羣而取之。麝绝爱其脐，每为人所逐，势且急，即自投高岩，举爪裂出其香。就絷而死，犹拱四足保其脐。李商隐诗云「投岩麝退香」，许浑云「寻麝采生香」是也。狨类鼠而大，尾长而金色，生川峡深山中，人以药矢射杀之，取其尾，为卧褥鞍被坐毯之用。狨甚爱其尾，既中毒，即齿断其尾以掷之，恶其为身患。杜甫诗云「狨掷寒条马见惊」，盖轻揵善缘木，猿狖之类也。牦牛出西域，尾长而劲，中国以为缨，人或射之，亦自断其尾。盖左氏所谓雄鸡自断其尾，而庄周以牛之白颡，猪之亢鼻与自痔病者，巫祝不以适河，乃无用之为大祥也。
　　同上
　　猩猩
　　猩猩，南中兽。《山海经》云：「如豕而人面。」《汲冢周书》云：「状如黄狗，人面，头如雄鸡。」郦元《水经》云：「形如黄狗，而面目端正，善与人言，声音妙丽，如妇人对语，闻之无不酸楚。其血可以染纨素，尤为绝好。」太祖平岭南，求得猩猩，如雄鸭而大，取其血以染，色如渥丹，与传记所载不类。
　　同上
　　病瘿
　　夫颈处险而瘿，今汝洛间多，而浙右、闽、广山岭重阻，人鲜病之者。按《本草》：「海藻昆布，主瘿瘤。」注云：「凡海菜，皆疗瘤结气。青苔紫菜亦然。」盖被海之邦，食其惟错之味，能疗之也。
　　同上
　　土厚水深无病
　　公尝言，《春秋传》曰：「土厚水深，居之不疾。」言其高燥。予往年守郡江表，地气卑湿，得痔漏下血之疾，垂二十年不愈，未尝有经日不发。景德中，从驾幸洛，前年从祀汾阴，往还皆无恙。今年，退卧颍阴滨，嵩少之麓，并水深数丈，而绝甘，此疾遂已。都城土薄水浅，城南穿土尺余已沙湿，盖自武牢已西，接秦晋之地，皆水土深厚，罕发痼疾。
　　同上
　　白鹿洞藏书
　　江州庐山白鹿洞，李公择常聚书籍，以招徕四方之学者，有善田数十顷给之。选太学中通经者，授以他官，领洞事，以职教授，自江南北，为学者争凑焉，常不下数百人，厨廪丰给。太平兴国初，洞主明起建议，以田入官，而齿仕籍，得蔡州褒信簿。既乏供馈，学徒日散，室庐隳坏，因而废焉。
　　同上
　　建州多佛剎
　　公言：吾乡建州，山水奇秀。梁江淹为建安令，以为碧水丹山，灵木珍草，皆平生所至爱，不觉行路之远，即吾邑也。而岩谷幽胜，土人多创佛剎，落落相望。伪唐日州所领十一场县，后分置邵武军，割隶剑州。今所管六县，而建安佛寺三百五十一，建阳二百五十七，浦城一百七十八，崇安八十五，松溪四十一，关隶五十二，仅千区，而杜牧江南绝句云：「南朝四百八十寺。」六朝帝州之地，何足为多也！
　　同上
　　五丈河
　　京水自荥阳来至于汴。有陈承昭者，本江南节度使，将兵淮上，为世宗所擒，以为上将军，习知水利。国初上言，可导京水入，踰汴东北注为河，通山东之漕，遂遣按行京东地。任下，遂调民穿渠，贯曹郓入于黄河，以大木架汴流上，道京水以过，将引流，车驾临观。两淮未合，联木施刍草毡絮，涂茭泥，水即随过，北流为河，其广五丈，号五丈河。岁运京东诸州刍粟五十万斛，商旅交凑，至今赖其利。
　　《类苑》卷六十二。《事物纪原》卷六节引。
　　朱贞白善嘲咏
　　朱贞白，江南人，不仕，号处士。子铣，举进士，至知制诰。贞白善嘲咏，曲尽其妙，人多传诵。《咏刺猬》云：「行似针毡动，卧似栗裘圆。莫欺如此大，谁敢便行拳。」尝谒一贵公，不甚加礼，厅事有一格子屏风，贞白题诗其上云：「道格何曾格，言糊又不糊。浑身总是眼，还解识人无？」又《题棺木》云：「久久终须要，而今未要君。有时闲忆着，大是要知闻。」《题狗蚤》云：「与虱都来不较多，?挑筋斗大娄罗。忽然管着一篮子，有甚心情那你何？」《咏月》云：「当涂当涂见，芜湖芜湖见，八月十五夜，一似没柄扇。」建师陈晦之子得诚罢管沿江水军，掌禁卫，颇患拘束，方宴客，贞白在坐，食螃蟹，得诚顾贞白曰：「请处士咏之。」贞白题曰：「蝉眼龟形脚似蛛，未尝正面向人趋。如今饤在盘筵上，得似江湖乱走无？」众客皆笑绝。又《咏莺粟子》，其警句云：「倒排双陆子，稀插碧牙筹。既似柿牛奶，又如铃马兜。鼓搥并?箭，直是有来由。」
　　《类苑》卷六十三
　　李涛题不动尊前诗
　　李涛相国，性滑稽，为布衣时，往来京洛间。汜水关有一僧舍，曰不动尊院，院中有不出院僧，十余载，涛每过尝憩其院，必省其僧。未几，寺为火所焚，僧众皆徙他所，涛后过，但门扉犹在，题诗其上云：「走却坐禅客，移将不动尊。世间颠倒事，八万四千门。」
　　同上
　　造五凤楼手
　　韩浦、韩洎，晋公滉之后，咸有辞学。浦善声律，洎为古文，意常轻浦，语人曰：「吾兄为文，譬如绳枢草舍，聊庇风雨。予之为文，是造五凤楼手。」浦性滑稽，窃闻其言，因有亲知遗蜀笺，浦题作一篇，以其笺贻洎曰：「十样蛮笺出益州，寄来新自浣溪头。老兄得此全无用，助尔添修五凤楼。」
　　同上
　　苏协
　　苏易简父协，蜀中举进士，性滑稽。易简任翰林学士，协为京府掾，时亲王为尹。每朔旦，父子冠带晨起，协诣府，易简入禁中。协笑谓人曰：「父参其子，子朝其父，斯事亦倒置矣。」初协为汝州司户，易简通判苏州，书与易简曰：「吾在汝，汝在吴，吾思汝，汝知之乎？」其好谈谐如此。
　　同上
　　刘鋹欲为降王之长
　　太平兴国初，陈洪进自漳泉归阙，钱俶由吴越来朝。江南后主与刘鋹同列，因侍宴，鋹自言：「朝廷威灵，僭窃之主，皆不能保其社稷，今日尽在坐中。陛下明年平太原，刘继元又至。臣于数人中，率先归朝，愿得持挺，为诸国降王之长。」太祖大笑，赏赐甚厚，其谈多此类。
　　《类苑》卷六十四
　　党进
　　党进，北戎人，幼为杜重威家奴，后隶军籍，以魁岸壮勇，周祖擢为军校。国初至骑帅，领节镇。太祖征太原，我师未成列，贼骁将杨业帅精锐二百余骑突我师，进挺身与麾下逐业，败走入城濠，会援兵至，业缘缒得入城，获免。军中服进之勇，太祖屡对众称之。进不识文字，不知所董禁兵之数，上忽问及军中人数，先其军校皆以所管兵骑器甲之数细书，着所持之梃，谓之杖记，如笏记焉。进不举，但引梃以对曰：「尽在是矣。」上笑，谓其忠实，益厚之。徼巡京师市井间，有畜鹰鹞音禽者，进必令左右解纵之，骂曰：「不能买肉供父母，反以饲禽乎？」太宗在藩邸，有名鹰鹞，令圉人调养，进忽见，诘责欲解放，圉人曰：「晋王令养此。」且欲走白晋王，进遽止之，与钱令市肉，谓之曰：「汝当谨视此，无使为猫狗所伤。」小民传之为笑。镇许日，幕中宾佐有忤意，必命批其颊。尝病疮，宾佐入视疾，进方拥锦衾，一从事窃语曰：「烂兮。」进闻之，命左右急捉从事，批其颊，殆于委顿，大骂曰：「吾正契丹，何奚之者？脚患小疮，那至于烂？」盖谓奚之种贱也。过市，见缚栏为戏者，驻马问：「汝所诵何言？」优者曰：「说韩信。」进大怒，曰：「汝对我说韩信，见韩即当说我，此三面两头之人。」即命杖之。进名进，居常但称晖，或以为言，曰：「自从其便耳。」啖肉至数斤，饮酒斗余，宴会对宾客甚温雅嬉笑。忽擐甲冑，即髭髯皆磔竖，目光如电，视之若神人。故为杜氏奴，后见其子孙，必下拜，常分俸以给之，其所长也。
　　同上
　　卢文纪追兄草诏
　　后唐卢文度、文纪，俱在翰林，文度喜属文，文纪思迟涩，每事诏事填委，多文度代草之。一日休暇，文纪当直，文度以禁中无事，送客郊外。会有密诏数道，亟遣僮骑追其兄还，不及饯饮。缙绅闻而笑之，咸曰：「文度自外来，跃马赴其弟之急难。逮至翰苑中，文纪以书册围合矣。」盖言文纪检阅旧本仓卒也。
　　同上
　　徐铉信鬼神
　　徐铉不信佛，而酷好鬼神之说，江南中主常语铉以「佛经有深义，卿颇阅之否」？铉曰：「臣性所不及，不能留意。」中主以《楞严经》一帙授之，令看读，可见其精理。经旬余，铉表纳所借经求见，言曰：「臣读之数过，见其谈空之说，似一器中倾出，复入一器中，此绝难晓，臣都不能省其义。」因再拜。中主哂之，后尝与近臣通佛理者说以为笑。专搜求神怪之事，记于简牍，以为《稽神录》。尝典选，选人无以自通，诡言有神怪之事，铉初令录之，选人言不闲笔缀，愿得口述。亟呼见，问之，因以私祷，罔不遂其请。归朝，有江东布衣蒯亮，年九十余，好为大言夸诞，铉馆于门下，心喜之。《稽神录》中事，多亮所言。亮尝忤铉，铉甚怒，不与话累日。忽一日，铉将入朝，亮迎呼为中闑，云：「适有异人，肉翅自厅飞出，升堂而去，亮目送久之，方灭。」铉即喜笑，命纸笔记之，待亮如故。江陵从祖重内典，尝谓铉曰：「公鄙斥浮屠之教，而重神变之事，瞿昙岂不得作黄面神人乎？」铉笑而不答。
　　《类苑》卷六十五。《郡斋读书志》「稽神录」条节引此文。
　　嚼舌而死
　　金陵道士章齐一，善为诗，好嘲咏，一被题目，即日传诵，人皆畏之。凡四百余篇，曲尽其妙。后得疾，嚼舌而死。
　　《类苑》卷六十六
　　张格献曲
　　孟蜀后主，凡命宰相，必征《感皇恩》二章为谢。有张格者拜相，其所献之曲，有「最好是，长街里，听喝相公来」之句，人传为笑。
　　同上
　　铜雀台古瓦
　　徐铉工篆隶，好笔砚。归朝，闻邺中耕人，时有得铜雀台古瓦，琢为砚，甚佳。会所亲调补邺令，嘱之，凡经年，寻得古瓦二，绝厚大，命工为二砚持归，面以授铉。铉得之喜，即注水，将试墨，瓦瘗土中，枯燥甚，得水即渗尽。又注之，随竭，湆湆有声啧啧焉。铉笑曰：「岂铜雀之渴乎？」终不可用，与常瓦砾无异。
　　同上
　　执政戏授钱仪钱信官
　　钱俶献地，弟仪以越州安抚使授慎、瑞、师等州观察使，信以湖州安抚使授新、妫、儒等州观察使。仪好昼寝，多以夜决府事及游宴。信为沙门返初，执政戏之也。
　　同上
　　宣徽角抵士
　　徐铉所居，逼五龙堂，宣徽角抵士将内宴，必先肄习于其中，观者云集。铉方蔬食，坐道斋中诵《黄庭》，闻外暄甚，立遣小童视之。还白云：「许、赵二常侍与诸常侍习角抵。」铉笑曰：「此诸同寮，难可接其欢也。」京师呼宣徽角抵士皆为常侍故。
　　同上
　　卢文纪为相
　　文纪性滑稽，孟知祥之僭号，尝奉使于蜀，适会改元。方春社，知祥张宴，设彘肉，语文纪曰：「上戊之辰，时俗所重，不可废也，愿尝一脔。」文记笑曰：「家居长安，门族豪盛，彘肩不登于俎。时从叔伯祖颇欲大嚼，终不可致。一家奴慧黠，众以情语之。宅后园有古冢空旷，奴扫除其中，设肉数盘，私命诸从祖食之，珍甚，五房不觉言珍。五房曰：『匪止珍哉，今日乃大美元年也。』良久，冢中二鬼骤至，呼曰：『诸君窃食糟彘，败乱家法，其过已大，乃敢擅改年号乎？』」知祥有愧色。清泰即位，将命相，取达官名十人致瓶中探取之，首得文纪，遂为宰相。
　　《类苑》卷六十七
　　坡拜
　　先文正公言：今呼谏议为坡拜，盖唐朝旧语。自外入为谏议，班在给舍之上，岁满迁给事中，又岁满迁舍人。故两省同列谑谏议云：「君今上坡后，当复下坡矣。」刘公《嘉话录》载：初拜谏议者，给舍戏之曰：「何人骤居我上？」彼曰：「以我不才，何不拽下着？」乃迁也。
　　同上
　　湫神
　　宁州真宁县要册湫，自唐天后、中宗朝，多祈雨有验，岁旱，遣中使持锦织，及镇宣徽乐工三五十人作乐于祠庭。僖宗干符中，封神为应圣侯，昭宗光化中，进封普济王。开宝九年，太宗在南府，遣亲吏市马秦州，过宿于湫房，梦人告云：「晋王登帝位。」至长安，赦至，果符其言，遂以闻。明年五月十三日，白龙见池中，长数丈，东乡吐云，云白色，自辰至午而没，见者数千人，郡以闻，遂下诏封显圣王，增修祠宇。先是，泾州界有湫，方四十里，水停不流，冬夏不增减，水清澈，不容秽浊，或有喧污，輙兴云雨。岁旱，土人多祈雨于此，传云龙之所居。《汉书?郊祀志》云：「春祠官所领湫渊，安定朝那者是也。」其后屡称湫有灵应，朝那无闻焉。而天下山川限曲，亦往往有之，皆神龙之所蟠螫。建州浦城县福罗山有龙潭，岁旱，土人祀之，或投铁，龙立致雨。
　　《类苑》卷六十九
　　担夫顶有圆光
　　秘书丞程希道，庆历中，为果州判官。遇提刑按部，率之同行。至南山中，日初出，薄雾未散，见一荷担夫，顶有紫光，圆径二尺许。召问之，云：「向于石罅中得一物，方数寸，色如紫玉，置头巾带中，不知其它。」取令他夫戴之，亦然，疑是昔人所炼之大丹。宪使以百钱易之。
　　同上
　　李符知春州
　　卢多逊贬朱崖，谏议大夫李符适知开封府，求见赵普，言朱崖虽在海外，而水土无他恶，流窜者多获全。春州在内地而近，至者必死。望追改前命，亦以外彰宽宥，乃置于必死之地。普颔之。后月余，符坐事贬宣州行军司马，上怒未已，令再贬岭外，普具述其事，即以符知春州，到郡月余卒。
　　《类苑》卷七十四
　　穆修
　　文章随时风美恶，咸通已后，文力衰弱，无复气格。本朝穆修，首倡古道，学者稍稍向之。修性褊忤少合，初任海州参军，以气陵通判，遂为捃摭，贬籍系池州，其集中有《秋浦会遇》诗，自叙甚详。后遇赦释放，流落江外。赋命穷薄，稍得钱帛，即遇盗，或卧病，费竭然后已，是故衣食不能给。晚年得《柳宗元集》，募工镶板，印数百帙，携入京相国寺，设肆鬻之。有儒生数辈，至其肆，未评价直，先展揭披阅，修就手夺取，瞋目谓曰：「汝辈能读一篇，不失句读，吾当以一部赠汝。」其忤物如此。自是经年不售一部。
　　同上
　　交州驯象
　　景德中，交州黎桓献驯象四，皆能拜舞山呼中节，养于玉津园。每陈卤簿，必加莲盆严饰，令昆仑奴乘以前导。《晋?舆服志》有象车以试桥梁，亦古制也。
　　《类苑》卷七十七
　　交州占城驯犀
　　淳化中占城国、景德中交州黎桓，并以驯犀为献。性绝躁，留养苑中，数日死。大中祥符中，交州复献驯犀，至海岸，诏放还本国，令遂其性。
　　同上
　　高丽王论中国族望
　　高丽自五代以来，朝贡不绝，朝廷每加爵命，必遣使以奖之。故吕相国端、吕侍郎文仲、佑之，皆相继为使。三人者，皆宽厚文雅，有贤者之风。如孔维辈，或朴鲁，举措为其所哂，或贪猥，不能无求索，甚辱朝命。后刘式、陈靖至其国，国王王治者，因语及中国族望，必有高下，如唐之崔、卢、李、郑。式等言，但以贤才进用，亦不论族姓。治曰：「何姓吕者多君子也？」盖斥言三吕，亦因以警使者。
　　同上
　　高丽求赐板本九经
　　高丽国王王治上言，愿赐板本九经书以夸示外国，诏给之。
　　同上
　　契丹邪律某诗
　　北虏中，多有图籍，亦有文雅相尚。王矩为工部郎中，本燕人，为虏将邪律忘其名。掌其书记，常从其出入。邪律兄及兄之子，太平兴国中，战没于代郡。后邪律经旧战处，览其迹，悲涕作诗，记其两句云：「父子并随龙阵没，弟兄空望鴈门悲。」
　　《类苑》卷七十八
　　耶律琮求通好书
　　开宝中，虏涿州刺史耶律琮遗书于我雄州刺史孙全兴，求通好曰：「兵无交于境外，言即非宜；事有利于国家，事之亦可。」其文釆甚足观。
　　同上
　　高昌
　　高昌国，唐以车师前王庭地所置西州也。自安史之乱，复陷西戎。太平兴国中，遣使来贡，命供奉官王延德报聘，往复数载。其国无雨，人皆以白垩涂屋以居，尝雨数寸，室庐皆坏。有勑书楼，藏唐朝格律勑诏。开元九年三月九日寒食，至今用之。延德后为度支使、舒州团练使。
　　同上
　　潞州李筠
　　潞州节度使李筠谋反，其长子涕泣切谏，不听，使其长子入朝，且诇朝廷动静。太祖迎谓曰：「太子，汝何故来？」其子以头击地，曰：「此何言？必有谗人谤臣父耳。」上曰：「吾亦闻汝数谏争，老贼不听汝耳。汝父使汝来者，不复顾惜，欲杀之耳。吾令杀汝何为？归语汝父，我未为天子时，任自为之。我既为天子，汝独不能少让之耶？」其子归，具以白筠。筠反，有僧素为人所信向，筠乃召见，密谓之曰：「吾军府用不足，欲借师之名以足之，吾为师作维那教化钱粮各三十万，且寄我仓库，事毕之日，中分之。」僧许诺，乃令僧积薪，坐其上，克日自焚。筠穿地道于其下，令通府中，曰：「至日，走归府中耳。」筠乃与夫人先往，倾家财尽施之，于是远迩争以钱粮馈之，四方辐凑，仓库不能容，旬日，六十万俱足。筠乃塞其地道，焚僧杀之，尽取其钱粮，遂反，引军出泽州。车驾自往征之，山路隘狭，多石，不可行。上自于马上抱数石，羣臣六军皆负石，即日开成大道。筠战败于境上，走入泽州，围而克之，斩筠，遂屠泽州。进至潞州，其子开城降，赦之。
　　同上
　　侯舍人
　　太宗末年，关中羣盗有马四十匹，常有怨于富平人，至必屠之，驱略农人，使荷畚锸随之。曰：「吾克富平，必夷其城郭。」富平人恐，羣诣荆姚，见同州巡检侯舍人告急。舍人素有威名，率众伏于邑北，羣盗闻之，舍富平不攻而去，舍人引兵于邑西邀之，令士皆传弩，戒勿得妄发，曰：「贼皆有甲，不可射，射其马，马无具装。又劫略所得，非素习战也，射之必将惊溃。」既而合战，众弩俱发，贼马果惊跃散走，纵兵击之，俘斩略尽。余党散入他州，巡检获之，自以为功，送诣州邑，盗固称我非此巡检所获，乃侯舍人所获也。巡检怒，自诣狱责之，曰：「尔非我获而何？」盗曰：「我昔与君遇于某地，君是时何不擒我邪？我又与君遇某地，君是时弃兵而走，何不擒我邪？我为侯舍人所破，狼狈失据，为君所得，此所谓败军之卒，举帚可扑，岂君智力所能独辨邪？」巡检惭而退。
　　同上
　　室种
　　室种者，虏相昉之子，来奔于我。以为诸卫将军、领刺史、西京巡检。种好驰逐射猎，洛中水竹尤胜，种常语人曰：「洛阳大好，但苦于园林水竹交络翳塞，使尽去之，斯可以击兔伐狐，差足乐耳。」
　　同上
　　论义山诗
　　义山诗包蕴密致，演绎平畅，味无穷而炙愈出，钻弥坚而酌不竭，使学者少窥其一斑，若涤肠而浣骨。
　　《韵语阳秋》卷二
　　鸭能人言
　　陆龟蒙居笠泽，有内养自长安使杭州，舟经舍下，弹绿头鸭，龟蒙遽从舍出大呼云：「此绿鸭有异，善人言，适将献天子，今将此死鸭以诣官。」内养少长宫禁，信然，厚以金帛遗之，因徐问龟蒙曰：「此鸭何言？」龟蒙曰：「常自呼其名。」内养愤且笑，龟蒙还其金，曰：「吾戏耳。」
　　《苕溪渔隐丛话》后集卷二十七
　　太宗谒安陵
　　上自西京还，乃谒安陵。
　　《长编》卷十七
　　审刑房
　　审刑院本中书刑房，宰相所领之职，于是析出。
　　《长编》卷三十二
　　用其长护其短
　　太祖常与赵普议事不合，太祖曰：「安得宰相如桑维翰者与之谋乎？」普对曰：「使维翰在，陛下亦不用，盖维翰爱钱。」太祖曰：「苟用其长，亦当护其短，措大眼孔小，赐与十万贯，则塞破屋子矣。」
　　《五朝名臣言行录》卷一。孔平仲《谈苑》卷四亦有此条。
　　后主赐近臣黄金
　　金陵之陷，后主以藏中黄金分赐近臣办装，张佖得二百两，诣曹彬自陈不受，愿奏其事，彬以金轮官而不以闻。
　　《五朝名臣言行录》卷一
　　钱若水全进退之道
　　至道初，吕蒙正罢相，以仆射奉朝请，上谓左右曰：「人臣当思竭节以保富贵，吕蒙正前日布衣，朕擢为辅相，今退在班列寂寞，想其目穿望复位矣。」刘昌言曰：「蒙正虽骤登显贵，然其风望不为忝冒。仆射师长百僚，资望崇重，非寂寞之地，且亦不闻蒙正之郁悒也。况今岩穴高士，不求荣达者甚多，惟若臣辈，苟且官禄，不足以自重耳。」上默然。又尝言：「士大夫遭时得位，富贵显荣，岂得不竭诚以报国乎？」钱若水言：「高尚之人，固不以名位为光宠，忠正之士，亦不以穷达易志操，其或以爵禄恩遇之故而効忠于上，此中人以下者之所为也。」上然之。及刘昌言罢，上问赵镕等曰：「频见昌言否？」镕等曰：「屡见之。」上曰：「涕泣否？」曰：「与臣等谈，多至流涕。」上曰：「大率如此，当在位之时，不能悉心补职，一旦斥去，即汍澜涕泗。」若水曰：「昌言实未尝涕泣，镕等迎合上意耳。」若水因自念，上待辅臣如此，盖未尝有秉节高迈，不贪名势，能全进退之道，以感动人主，遂贻上之轻鄙，将以满岁移疾，遂草章求解职，会晏驾，不果上。及今上之初年，再表逊位，乃得请。
　　《五朝名臣言行录》卷二
　　太宗厚遇李昉
　　李昉文正公，太宗遇之甚厚，年老罢相，每赐宴，必先赴座，尝献诗曰：「微臣自愧头如雪，也向钧天侍玉皇。」
　　《翰苑新书》后集卷十九
　　南唐帑藏丰盈
　　南唐保有江淮，帑藏颇盈，德昌宫其外府也，金帛货泉多在焉。
　　《舆地纪胜》卷十七
　　淮南道院
　　通州南阻江，东北濒海，士大夫罕至，民居以鱼盐自给，不为盗贼，讼稀事简，仕宦者最为逸，士大夫号通州为淮南道院。
　　《舆地纪胜》卷四十三
　　检书苍头
　　本朝石元懿熙载游富阳，道中遇一叟，熟视之，曰：「真太平良弼也。吾幼为唐相房玄龄检书苍头，公酷如房公。」语讫即灭。太宗朝，石为左仆射。
　　《锦绣万花谷》前集卷二十三
　　凤阁王家
　　唐王易从昆弟四人，开元中，三至凤阁舍人，故号「凤阁王家」。
　　同上
　　王延范误惑于术人
　　广西转运使王延范，本江陵贵家子，又富于财，尝以豪杰自许。精于卜者如刘昂则许之曰：「君素有偏方王霸之分。」精于算者如徐肇则许之曰：「君当八少一，当大贵不可言。」精于风鉴者如田辨则许之曰：「君形如坐天王，眼如嚬伽，鼻如仙人，耳如雌龙，望视如虎，当大有威德。」延范皆然之，不知其言之不足据也。于是日益矜负，因寓书左拾遗韦务升，作隐语讽朝廷事，为人所告，鞠实抵罪，籍没其家，藁葬南海城外，然则三子向者之说果安在哉？大抵术人谬妄，但知取悦一时，不知误惑于人，其祸有至于如此者。
　　《乐善录》卷上
　　罗江犬
　　淳化中，（绵）州贡罗江犬，常循于御榻前，太宗不豫，犬不食，及上僊，号呼涕泗，以至疲瘠，见者陨涕。参政李至作《桃花犬歌》，以寄钱若水，末句云：「白麟赤鴈且勿书，愿君书此警浮俗。」
　　《方舆胜览》卷五十四
　　以蜥蝪求雨
　　魏庠言：昔游关中佛寺，值村民祈雨，沙门有善胡法者，求得蜥蜴十数，置瓮中，以树叶渍水，童男数人持柳枝呪曰：「蜥蜴蜥蜴，兴云吐雾，雨今滂沱，放汝归去。」咸平初，余守缙云，适闵雨，用此有验，具奏其事。蜥蜴盖龙类也。
　　《苏文忠诗合注》卷十五施注
　　给诰侍母
　　鱼崇谅为学士，周祖革命，所下诰令，皆其词也，甚得典诰之体。以母病再求解职，给长诰，赐其母衣服缯帛，茶药缗钱。百日满，令本州岛月给钱三万，米面五十石，屡遣使存问。俄拜礼部侍郎，充学士，令伏侍归阙。
　　《永乐大典》卷一○八一二第一七页
　　王延范顶戴金像
　　初王延范通判梓州，有妖人称先生，以左道惑众，尝语延范曰：「有急当相救。」延范铸黄金为其像，常顶戴之。
　　《永乐大典》卷一八二二三第一四页引《杨内翰谈苑?恶成篇》
　　王彦超致仕
　　王彦超历数镇节制，罢为金吾上将军，与李昉、宋白善。一日，昉、白诣之，时彦超年六十九岁，谓昉、白曰：「人言七十致仕，出何书？」昉曰：「《礼》大夫七十而致仕，若不得谢，赐之几杖，杖于朝，盖筋力尚可从政，时君所赖也。」彦超曰：「我前朝旧臣，于时无用，岂可食爵位而昧廉耻？」遂托白草求致仕表，来年假开日之上。再表得请，以太子太保致仕，给上将军俸。居常白衣出入故旧家，仆从简省，无童骑，惟嗜张进酒、软骨鱼，语亲旧曰：「有此二物，吾当不召自往矣。」张进者，建州人，隶内酒坊，善酿，味绝美，品在法酒之亚，善饮者多好之。
　　《宋会要辑稿》职官七七之二九
　　聪明绝人
　　阮思道子昌龄，长不满三尺，丑陋吃讷，其聪明绝人，善属文，年十八，海州试《海不扬波赋》，即席一笔而成，文不加点。其警句云：「收碣石之宿露，敛苍梧之夕云。」又云：「三山神阙，湛清影以遥连；八月灵槎，泛寒光而静去。」全篇皆类此，人多讽诵，真奇才也。
　　《永乐大典》卷二九九九第二至三页
　　愿代女死
　　陈国夫人耿氏，太宗乳母也，生秦王廷美。初宣祖总兵，以燕国公主嫁军国小校，会队长外戍谋叛，营中无长少者籍名当诛，太后爱其女，忧恼不知为计，耿氏曰：「愿代大女死。」即盛饰跨驴以黄帕冑首，太祖自御以入，留处舍内，燕国乘驴而出。太后先以厚赂抱关卒，当其出为他卒所见，犹呵诘，挝趁疾驱得免。会尽赦营中死，耿氏卒无恙。
　　《永乐大典》卷一○三一○第一七页
　　
　　
