枢言 （清）王柏心
　　
　　
　　序 
　　
　　昔人云有治人无治法，吾以为有治人即有治法。法者，依人以立者也，人之所不至，而法生焉。法制于人之所显为，而人遁乎法之所不及，于是乎法穷。枢言者，所以济乎法之所不及，而使人以自为者也。监利王君柏心，字子寿，博学笃行，名闻诸方，而吾以为是天资近道人也。尝客游西塞，以所见闻综辑为是编。予来楚中，读而爱之。君之为书，通达似荀悦，激发似王符，纯粹似徐干，不为危言极论，迂词诞语，而使人悠然自得于简编之外。读之掩卷，而慨然有余思也。君志行醇洁，有慕东汉诸君子，有所著书亦辄近之。有宋曾巩氏谓，中论之书不悖乎理，又能充其所得乎内者。既察其意而贤之，而又知其行之可贤，况予之亲见君而得之。又其文词明白昭箸如此，虽未知他日所以见诸行事者何若，而执志纯固较然不欺，岂非所谓天资近道者与！易系辞之言曰，言行君子之枢机。昔之人有因言而信其行者矣，况予之亲见君之行如此者哉。或曰，子引曾氏之美中论以美是书，当矣，顾曾氏又有言曰，法者所以适变也，不必尽同。盖亦因其所遇之时、所遭之变，而为当世之法，使之不失乎先王之意而已。而子乃欲废法而任意，得毋过欤？予曰，所贵乎法者，贵其能适变也。有不适，则虽圣人之法，亦有可议者矣。孔子所谓与时损益者也。王子之意，非谓废法而任人，乃欲任人而用法也。而子乃以刺缪讥之，子则过矣。且王子方为世之贤智者言之，而子顾以庸陋乖刺为虑，岂其然与？客既退，遂书以为序。道光十九年季春朔日娄姚椿序于鄂城之古楚楼 
　　
　　续枢言叙 
　　
　　曩在陇右，为枢言十六篇。甲辰春至都，益阳汤海秋农部见而称之，曰：是当在昌言、潜夫间，盍多为之？亡何，海秋殁。感其言，时休沐少事，岁行尽矣，意有所触，次第成之。得九篇，而止名之曰续枢言。道光甲辰季冬旬有八日子寿自识 
　　
　　
　　
　　枢言目录 
　　
　　审宜　旌意　责实　修约　核才　广议　择吏　寓政　禁末　导俗　王言　正谀　学誉　疑信　量交　辨言 
　　
　　续枢言 
　　
　　君臣　信臣　明是　官才上　官才下　谋备　七蠹　防侈　纠慢 
　　
　　
　　
　　枢言 清 监利王柏心着 
　　
　　
　　
　　审宜 
　　
　　顺而布之谓之政贞而守之谓之法揆而协之谓之宜政虽善弗宜则滞法虽良弗宜则格投丸于峻阪六翮逊其疾者形便也决水于上游驰马谢其速者势利也毂之转者善驰骤枢之运者善开阖治之宜者善张弛度其宜慎厥谋罔弗修操其宜率厥功罔弗从知以辨之仁以达之义以断之信以固之审宜而治道得矣宜有四因因天因地因时因民温肃肖春秋舒惨肖阴阳风雷雨露絻钺之用也七政五纬宪令之符也朒朓飞孛詧过者也淫潦亢旱儆愆者也耕敛有候开塞有期先者躁也后者慢也是曰因天九州岛之土不同性五土之性不同植下者谨蓄泄高者广井渠麓丰林木泽任蒲鱼毋封其利毋开其争毋逆其理毋竭其源是曰因地承弊则救焉蒙业则安焉汉高之除秦法世祖之并郡国减吏员宋艺祖之削藩镇承弊则救也曹参之清净霍光之与民休息宋璟之善守法蒙业则安也井田封建肉刑汉以下不能复者也府兵租庸调之法唐以下不能复者也虚美不必崇浮文不可尚齐纨阿缟以敌寒不若羊裘垂棘连城以通商不若泉布酌其变济其穷是曰因时风气有强弱习尚有文质勿炫之以智所未周勿强之以情所弗安翱翔乎云霓饮啄乎江海者鸟之常也设组帐以处之陈钟鼓以飨之则膑而悲矣驯服乎衔勒餍饫乎刍豆者马之常也饰缯绨以衣之列醓醢以荐之则骇而蹏矣民可顺不可拂可安不可扰微而导之使自蹈之徐而喻之使自赴之是曰因民夫为治者无忧政令之不行也忧其弗宜而已如注尊然不溢不竭如操尺然不赢不缩下之从上犹景响也得其宜何患弗从若夫矜私智泥古典矫焉过正胶焉罕通譬却行而求前吾不知其可矣 
　　
　　旌意 
　　
　　任左右尚姑息爵及私昵罚弛奸慝是谓妇寺之政纳佞谀务虚美上达道以欺下下矫诬以罔上是谓聋瞶之政刑赏亏替禁防隳败情不足相系制不足相维是谓痿痹之政科指备具纲目繁猥可否必稽于法轻重必依于令妇寺聋瞶痿痹之政举非所患中主以下率而行之可以无大纵轶若夫英主则在能旌吾严断之意而已矣法之必行者非严也意之能行则严也命之必行者非断也意之能行则断也且所谓严断者岂待峻刑鲸之典设斩劓之科哉亦取夫相蒙相习者以吾意破除之已尔意不可淆淆则乱意不可渎渎则玩英主当有所纵舍以蓄其果决之气有所简略以养其清明之体一旦机括所在则出吾意以震动之无少濡回牵制出乎法令之外入乎民情之中为揣摩迁避者所不能及然后真才奋焉诡随詟焉四方说焉如日月之行乎中天而无不瞻仰也如雷雨之作解而百果草木无不甲坼也夫君者制法者也非奉法者也出令者也非守令者也应龙之蜚腾变化者颔必有尺木猛虎之制伏百兽者胁必有威骨汉孝宣之世吏多虚增户口所上风俗悉虚词饰说孝明之世朝廷皆争为严切以避诛责以二帝之明弊尚若此岂非狃于法令而意不伸欤或曰唐德宗宋神宗明世宗能伸其意矣而严断之弊祸甚庸主何哉曰三君者仁不足刚有余焉明不足愎有余焉不善用其意则又刚愎之过而非严断之过也 
　　
　　责实 
　　
　　为其事未有无其实者也计其功未有不自实始者也实立则名从矣是置表以取影也名存则实亡矣是按图以索骏也舍名就实者万举而万有功得名遗实者万举而万有弊天下所以赴功远罪者非恃吾能赏之罚之也又非恃吾能信赏必罚也恃吾赏当功罚当罪伪者不敢蒙而似者不敢乱也由君身而大臣而庶僚百职事由国而邑而乡合之若一人运之若一身岂操术异哉严杜其浮罔切中其要会焉尔是故令简而易明法成而可守明如日月疾如风雨贞如金石此责实之效也治之敝也上以名责下下以名报上上曰必求诸法令下亦曰必求诸法令法令至繁多也君若臣非能周览而尽识之也则必举而任之府史之徒夫英君詧相盱衡默运于庙堂百官有司奔走勤劳宣布于职守卒之制取舍进退者皆出于府史之徒听其颠倒而失序则甚矣狃于名之过也狃于名必好察必好详察者数也详者末也有天下者任智不任数操本不操末无所不察则无所不蔽无所不详则无所不遗上所句检者唯名是从下所覆告者唯名是应非不励精也而稽滞者如故非不综理也而增饰者相仍名与名相求名与名相蒙然则法何由不蠹令何由不圯乎有匠于此虚语般倕实未尝亲斧斤也而信之则主人不免风雨之嗟有医于此巧陈卢扁实未尝运针石也而信之则病者将有浸淫之困一身之微焉凡求安与生者犹必务其实柰何举国家之政而相徇于名属有丛脞之咎将谁任之且夫天下之心意摄以神明者恒肃摄以耳目者易玩天下之事功厉以志气者必集厉以文法者多隳与其法多而伪者蒙之不如减法而去伪与其令繁而似者乱之不如蠲令而绝似伪之生唯实可以已之似之淆唯实可以正之夫猎捕禽兽者置罼也操纵掩合者人也名置罼之类也实操纵掩合之用也委置罼于野而曰吾纲目毕具将坐待其获委法令于府史而曰吾纲目毕具将坐致其效焉虽大愚者犹信其不可已 
　　
　　修约 
　　
　　天下有要术焉修约之谓也以约则明以约则定以约则逸不知夫为政者将求其明欤抑求其蔽欤求其定欤抑求其扰欤求其逸欤抑求其劳欤行沧海者詧斗杓而已矣齐方员者执规矩而已矣古者事简治亦简后世不能不趋于繁者势也事繁而吾之繁者又倍焉至乃疲耳目殚神明卒无以胜之甚非驭繁之要也夫政莫大于赏罚善制赏罚者取其巨者着之令典余则默司吾意使巧者无所探测坚守其常使后者无可推移是故有不形之谕告而谕告不能逮其神有不勒之金石而金石不能并其贞无他约故也不善制赏罚者无所不备无所不详千科万品日以增加奸未起而以智兆之弊未开而以端启之凡吾所为疲耳目殚神明者将禁奸祛弊也今乃适以兆奸启弊则何为劳劳焉增加无已哉况夫未来之奸有不能胜穷未来之弊有不能胜料者乎是故关防之令繁而士益伪比附之条繁而狱日滋何者立法之始本欲其筦于法之中不知反遁于法之外本欲其持于法之后不知已骫于法之先本欲召奇杰而侥幸者辐辏焉本欲杜豪猾而诪张者萌芽焉且夫关防之多至不足召奇杰比附之多至不足杜豪猾亦无为贵多法矣镜之含明非逐物而预构其形也钟之储声非厉响而起迎其叩也老氏曰圣人抱一为天下式又曰我无为民自化我好静民自正其知约也夫其知约也夫 
　　
　　核才 
　　
　　古之核才也俭于数而宽于涂后世之核才也狭于涂而丰于数古之核才也易于取而慎于用后世之核才也慎于取而轻于用古之核才也略于言而详于事后世之核才也密于言而疏于事此真伪之所由各判而功效之所由相远也欤成周选造之法尚已汉制郡国口二十万人者令岁举孝廉二人百万者举五人合天下计之岁不过百余人数至俭也然此外又有贤良文学直言极谏茂材异等之举已又设四科最后岩穴幽隐者天子至以元纁玉帛亲聘其庐则涂又未尝不广也贤良文学等应制策皆访时务不合者罢遣优者补博士议郎居官风议必时政得失不复以虚言相试及出典牧守入居九卿必行能尤异故其时人无浮竞之心而咸自奋于事功唐以后则举天下之才悉约之于进士之途优第者予馆职试必以声律对偶之言循资计俸高者擢谏垣跻卿列次亦不失为牧守故轻躁者怀进阘冗者取容而才猷智略之士无由自见夫古之制爵非加贵也古之授糈非加厚也俊伟卓荦之流古非尽降于苍昊求诸域外也然而人才毕萃于朝智能毕展于下者激励得其权而综核得其实故也盖俭于数则浮滥绝矣宽于涂则俊乂出矣慎于用则巧伪革矣详于事则功能见矣后世不然恒使英奇者裹足而侥幸者攘臂则其弊亦略可睹矣刻木为鹄羽翮虽具终不覩翰飞之疾也范金为骥骨骼虽具终不睹步骤之奇也人主诚欲核当世之真才唯使之献替可否讲求经国远猷随其才用试之以事较能否为迁黜如此则才无不奋政无不举功无不立其与按虚名而索实效必相去万万也 
　　
　　天下之怀忠爱矢亢直感激而不顾其它者山林敦朴之士是也汉唐之世置台谏矣又置博士议郎又设直言极谏科凡以招徕山林敦朴之士或值主德有阙或遇时政有諐博士议郎及应诏之士皆得上封事伏阙犯颜其言之激切往往天子变色宰相避席岂其时士独敢言哉拔之尤异以作其气容之至广以开其涂起新进则无系恋顾忌之私由特达则无门户党援之习此士所以乐陈鲠亮而前世恒收其效也且夫朝廷置官唯宰相与谏臣不可用资格宰相代天理物非道足经邦莫能居之在乎人主之慎择而已以资格用之则鼎铉轻矣谏臣职在绳愆纠缪与其通敏不如其戆直也与其华辨不如其謇谔也由资格则螽气销磨必多瞻循必立朋党弹劾有所避攻讦有所私建白者唯科指之纤悉而已宫廷谠论则未尝闻也纠讥者唯吏事之短长而已利弊大端则未能及也苟幸无过徐待迁秩尔人情谁乐舍坐致之效而蹈不测之害哉诚如博士议郎得应诏上封事则宜无此弊也何者立朝尚浅爵秩尚卑有威激之心无回枉之气与由资格居谏垣者固不可同日语矣论者曰山林之士狃于古戾于今言之未必可行行之未必有利恶用是喋喋者为应之曰世未尝无贾谊陆贽也才如二子尚谓其狃于古而戾于今乎人主诚有意乎山林敦朴之士以其言考之不可采者罢遣其有议论达政体忠款结丹素者处以博士议郎之职使益练习时事若当职唯诺则不得迁詧其谋謩英亮志存献替者擢之使居台谏激励而用之则固执政之才也夫太阿之陆剸犀象水截鸿鹄者锋铦也鹰隼之排疾风而上征撇层云而下击者翮劲也匣而悬之绦而絷之则无割断搏击之用矣今夫封驳之制久废于门下中书当英君詧相时必无过举设万有一焉言官抗章而争之固已后矣何如博士议郎先事风议之为尤善也 
　　
　　择吏 
　　
　　自古世虽极治奸民之轻险者不能绝也小则鬬暴劫夺触法抵禁大则窃铸鬻盐吏人莫敢谁何又其甚者倡邪术诱愚民譬虺蛇莽蜂无时而忘毒螫其所潜伏大抵山谷峻僻及缘边州邑所恃乎遏奸于未萌销患于未形者在良吏而已凡此州邑其择吏视他邑宜尤重其良吏之被荐擢视他邑宜最先而世之从政者往往反此谓地僻则政简壤狭则功寡不足容才吏唯初从政或左迁及疲老者始往视事报最不得预禄入不能以自给官其地者与谪斥同强者则以为大吏且弃我修廉洁勤吏事终无由上闻也行吾掊克而已弱者即不敢肆为朘削然民之疾苦不闻山川阸塞险易之涂不知戚戚焉以不得去此为忧何暇治诡随击强御怀远大之谋哉夫民也以僻远之故累数十百年不见贤长吏繇是黠桀不逞者无所顾忌从而侵暴之又从而迷罔之乃始嚣然弗静也属有水旱之菑乘间窃发旁郡邑不得高枕而执政者虑不至此何其智乃居曲突徙薪下也始也慎简司牧不过一指撝之劳继也征师糜饷或穷岁月未能定无乃好难而恶易也乎且僻远之于近邑犹四肢之于心腹也今有人于手足则任其拘挛炙盭而惟心腹之是治岂得谓善养生者哉诚令岩疆边邑之吏皆择其简重有方略者宽而不弛严而不残明而不苛安善良纠豪强联什伍禁游惰广德惠以招徕之察荒歉以绥辑之操纵设施视便宜所在试之三年有异绩则居课最之先或就加推擢或移治繁剧一切比近邑令长为优如此则所选得人争自奋励不期而边僻州邑大治边僻州邑治而近邑莫不治斯诚遏奸之上策销患之良图也夫龚遂治渤海李固莅泰山当桴鼓仓皇犹能宣布威信折冲千里皆良吏已然之效也而况使遏之于未萌销之于未形者哉 
　　
　　寓政 
　　
　　行什伍而不开告坐之门不如无行也开告坐而不设赏罚之科不如无开也周官大司徒之教有保受赒救凡以敦任恤厚风俗而已其时民皆同井而居三时务农隙则讲武无暇为奸奸亦无所容奚取乎告坐赏罚管敬仲治齐立轨里连乡以寄军令而齐大强商鞅治秦严什伍力耕守法而秦帝天下唯能开告坐设赏罚也后世保甲起此然效未见而弊日滋何哉充之不择人遇之不以礼徭役征索悉在其身胥吏又从而凌轹之猾者乃与胥吏比以困齐民每遇赈贷则张虚籍抑贫穷无敢与校者至于奸宄之出入盗贼之剽掠未尝发举罚固不及也发举焉赏亦不及也若然则法之所重意之所轻也名之所从实之所违也而世之求遏奸止暴者犹一则曰保甲再则曰保甲吾不知其效安在也今诚使慎择其人一切罢其徭役稍加以礼貌吏胥无得侵暴之其什伍相附听民自为联属减去文籍唯专其责于保长里有通奸徒宿匪党者以告于令长所告实予之赏或不及发举而先时掩捕所捕实予重赏告与掩捕不实有重罚隐匿阿纵有重罚令责之保长保长责之什什责之伍如此而奸不遏暴不止者未之有也或曰盐徒公行邪术煽诱岂保长所能制乎曰有寓政之法在寓之如何视州邑有山谷险险则仿三老游徼之职因其地稍增置之稍募丁壮村立农官市立市正又开丑徒以自相告捕皆策之宜行者也三老书其孝弟训其不率游徼主访捕谨障塞民有强力愿习技击者游徼以时教阅有追胥则预农官训课耕桑旱潦以时闻市正讥转鬻奇淫与不轨之物有则以告其盐徒教匪募有能自相告捕者赏其辠擒捕首剧者予之赏使彼腹心自攻则支党披散此赵广汉张敞虞诩之策也凡此诸法尤在令长督察振励之则民安而俗善矣夫政之必行者虽酷如徙木弃灰人无异议政之不行者虽惠如赐酺贷种恩不下究肃与玩殊也故曰虚舟不能以自运虚车不能以自驰制备法良而归于有弊无效则行之之过也保甲其一端矣 
　　
　　禁末 
　　
　　末亦多途矣商为之首先王为其妨农也恒抑之秦发民戍边先辠谪次市籍汉高即位复取贾人子折辱之顾趋商者益多以天子之威不能伸令于庶民诚事势之不可解者故晁错之言曰法律贱商人商人已富贵矣尊农夫农夫已贫贱矣然其时商犹有功于农未甚困农也农之所挟粟米布缕所需百物之用所挟不能流转所需不能罗致商从而懋迁之于农甚便独柰何重折辱之今之商非昔之商矣不唯妨农且困农不唯困农上自贵流下逮舆台商皆钩取其赢余而困之何者敦朴之源绝而奇袤之风炽也百室之聚必有数十家之市千室之聚必有数百家之市万室之聚必有数千家之市核其器用裨衣食者财什二三余皆炫耳目荡心志者也且夫商之所以奔走人者在役末技在通番货二者殃之门蠹之府也古者造作之区官考其效工执其艺必中程必利用非是者有禁故诈伪毋敢作今也工之习恒业者困与农民等而末技之徒穷极工巧日日增加财之源有尽巧之窦无涯以有尽徇无涯安得不竭其番贷之奇淫又千百倍于末技挟无形之酖毒烁九州岛之膏血开尾闾之大壑荡四民之筐箧此二者商皆笼而有之夫利散于末技犹曰吾民也使利散于番舶是岂不可为痛心者乎然则返之之术唯在躬行节俭倡之于上始自贵近及乎编氓然后优为之恤厉为之禁而已矣农宜恤者也今令农有能力耕倍收不出乡里者复赐爵之例宽其徭役则趋农者必益奋商之通有无佐衣食者如故其有敢役游技通番货与为游技者厉禁之禁之不率则着之下籍别其衣冠徭役不得代子弟不得预试入仕宦令吏以时阅市之百物有奇袤不中法度者售与购皆有罪州县举其要以此定课绩殿最行之十年或者末流稍衰乎不然吾惧夫公私之财力毕归漏卮后欲救之而无及也 
　　
　　导俗 
　　
　　俗之薄由让道之不达俭德之不昭也古者君让善于天臣让善于君子让善于亲士之应选举也有让受爵位也有让下及觞酒豆肉道路州巷之闲不期而让道达焉古者天子卑宫菲食诸侯制节谨度羣臣大法小廉以逮庶民食时用礼不期而俭德昭焉何俗之厚也导源于上而民皆敦劝于下也今自一介之士其视禄位皆僩然有欲得之心居之不辞营之无已百金之子靡衣偷食与赀累巨万者等朝廷教化非不行也法度非不具也而俗以浸薄则士大夫所以倡率之者过也让不达斯争竞起矣忠信衰矣俭不昭斯品制隳矣财用匮矣此蠹化伤教之大亏法败度之深而有位君子不急图所以矫之靡靡之俗日甚一日不知其何所终极也夫所谓让非虚崇美节也必有好善之实有知人审己之明所谓俭非苟为孅啬也必内检其纵佚外酌其品式唯士大夫始能深求而力行之彼愚民何知视其表而随其流斯翕然从之已耳且是二者嚣凌之堤防骄僭之衔勒也决川渎于平原无堤防以御之则横流弥野矣骋驷马于交衢无衔勒以制之则奔轶偾辕矣俗之浇漓固无形也然较有形之患为尤切士大夫任风化之责既恬不为虑又不躬行俭让以先之欲俗之复归于厚安可得也 
　　
　　王言 
　　
　　王言者敷治之鼗铎达化之枢机择其人以代言不可不慎也书曰出纳惟允诗曰王之喉舌唯得人也虞夏商周之间君臣兢业圣贤相遇其咨命陈谟矢言诞告莫不闳以远典以则繇当时代之言者皆圣贤之徒也继是以降其莫善于汉之诏令乎有恤民之仁有谦约之德直而不僿文而不靡其策命则肃以正其延访则温以丽其戒厉则严以断其襃勉则和以裕贾山曰臣闻山东吏布诏令民虽老羸癃疾扶杖往听之愿须臾毋死思见德化之成第五伦为督掾每读诏书常叹息曰此圣主也一见决矣盖言之效如此及东汉之季尚书陈忠上疏曰诸郎多文俗吏罕有雅才每为诏书转相求请词多鄙固汉之文词自是少衰矣唐宋皆中书职制诰择文学尤异者使视草时主好文则益趋于浮侈矫之者悉返以质或徒类乎律令文者过矣质者亦未得也然唐臣如杨绾陆贽李德裕辈率能捄过失中机宜虽阽危之际而勅书所下骄将悍卒无不惕息感激况施于政事修明之时者哉由此观之言固未尝无效也天之所以章者象也雷之所以诏者声也日之所以丽者光也王之所以播者言也象不着无以仪羣动声不奋无以震远迩光不耀无以烛幽隐言不修无以昭法守夫经国之本非系乎言然王者有言将以决百代之嫌疑定万方之轨则布之史策垂之子孙当朝政方隆动作可书于后而代言者务择其人纶綍之美岂惟远追乎汉唐之盛而已 
　　
　　正谀 
　　
　　谀之兴也非一日矣其始以贱导贵以愚导贤而谀犹可正也其后以贵应贱以贤应愚而谀不可正矣凡人之纳谀也有渐才高而自矜者则谀中之内柔而自恕者则谀入之好同而恶异者则谀迎之人之习于谀也亦有渐轻其不足讥也而以谀欺之惮其不可忤也而以谀谢之悦其不我违也而以谀答之此皆未至趋势蹈利之甚明智君子咸能知其失然渐之不谨则流于谀而弗自觉甚哉其可惧也凡谀者溢量之施将有所中其欲也所欲既中必有所反反而愈骋必加溢焉是谤之梯也谗之媵也骄之蘖也明智君子柰何甘纳之而甘习之且夫己嫉谀而乐受人之谀譬不为都市之盗而攫锱铢于縢箧终为有窃疾人也己从谀而欲禁人之受谀譬以桀之徒诮跖之行也昔张子寿之鲠亮然惮严挺之而悦萧诚司马君实与韩稚圭廷争侃侃不阿及柄国变差役则格范纯仁苏辙之议而用蔡京彼皆贤者犹有所蔽况不逮二公者邪或曰巽以行权不犹愈于讦以沽名乎卑以自牧不犹愈于亢以忤众乎曰巽者顺乎道也谀则违乎道卑者正其身也谀则枉其身士行谀而砥砺之意衰臣行谀而謇谔之风替众谀既盛孤直自沮若黑之变丝蓬之变麻不与之俱化不止故夫丧人之善长人之失蔽是非而掩功罪莫甚乎谀明智有位之君子欲正人心矫时弊必自去谀始矣 
　　
　　学誉 
　　
　　有积学以致誉者矣未有积誉以为学者也天积气而势崇焉山积德而壤附焉川积刑而流归焉士积学而誉至焉古之君子无求誉之心也皇皇忧其学之不足而已始之孝弟以基其行本之诗书以研其虑循之礼乐以涤其邪率之仁义以长其善体之忠信贞廉以端其轨稽之理乱兴废以扩其识其未得之也蹙然不敢自安其既得之也抑然不敢自是潜而不耀充而不溢夫然故道立于此行动于彼播乎家庭达乎州党闻乎朝廷名誉之来也匪伊朝夕已后之君子非学是积唯誉是求非唯求之又捷得之以虚声炫实听以伪行猎高名考其本末经纬未有见也而藉藉者相属焉謷然自以为得计方讥积学者之拙于应时也亦已谬矣故曰枝叶之言上士弗称飞蓬之闻王者弗宾谓誉之无本也夫学犹染也渐渍深而丹黄黼黻之文烂焉不然则缋画而已矣久且继之以剥落学犹耕也穮蓘力而颖栗坚好之收倍焉不然则卤莽而已矣甚且杂之以秕稗层青生于幽崖而梯山者不惮其远明珠产于赤水而采渊者不避其深火不言烈而焰灼焉石不言坚而体贞焉林之茂鸟斯集矣饵之芳鱼斯至矣君子审此有积学以致誉无积誉以为学诗曰风雨如晦鸡鸣不已盖言学也又曰鼓钟于宫声闻于外盖言誉也 
　　
　　疑信 
　　
　　有信有不信信也无不信则惑也有疑有不疑亦信也无不疑则惑也信可信信也疑可信则惑也疑可疑亦信也信可疑则惑也天下有是非焉是其可是非其可非而是非定矣天下无是非焉是者以非为是非者以是为非而是非淆矣适南者谓去北而南矣俄而犹未离乎南也适东者谓去西而东矣俄而犹未离乎东也臧之亡羊也以博弈谷之亡羊也以挟册皆大惑之类也学者之疑信何以异是古之君子虽明不如离朱聪不如伶伦算不如隶首推步不如大挠而不害为大智唯慎其信而阙其疑也后之君子虽论穷六合之表心探二气之先著书多于五车放失罗乎百代而不害为大愚唯舍其信而求其疑也文得尚而载之武得箕而访之颜得孔而师之信可信也衍雕龙而侈之惠坚白而鸣之列御风而行之信可疑也夫身心之间伦纪之地若经之言若史之言理乱成败之机生民利害之大此宜求其信者也亦既博且闳矣今舍其昭昭而求诸冥冥譬索白日于长夜征飞霞于炎洲也故曰言天地解者谬也言不解者谬也言解与不解之谬者亦谬也且绌于理者必伸于气气盛则辨辨盛则争如市贾焉如聚讼焉亦安睹疑信之所从邪然则何以专信曰莫如存疑何以别疑曰莫如崇信 
　　
　　量交 
　　
　　巽而正恭而无失处上交之道也肃而不慢惠而不昵处下交之道也虚而有容和而不流处泛爱之交也善则相劝过则相规处同心之交也敬以远狎厚以远薄处故旧之交也开之而后达其衷测之而后入其言处新集之交也交必信未有己不信而能孚于人者也交必慎未有始不慎而能固其终者也信矣慎矣择之以明推之以恕而交之道得矣易合者必易睽好誉者必好毁多同者必多异怨莫大于恃望深隙莫大于求无已衅莫大于广攀援殃莫大于痛绳人尚其公无尚其通交乃有功执其贞无执其情交乃可成贵玄黄之适于色也不贵琴瑟之胶于一也贵淄渑之呈其味也不贵甘醴之湛于醉也贵椒兰之袭于久也不贵荃茅之变于后也易着三人之损复昭二人之同诗陈伐木之仁复戒阴雨之薄百尔君子敬哉敬哉交而后量则必败量而后交则无悔 
　　
　　辨言 
　　
　　言有要匪理无言也匪事无言也言而弗涉乎事理是去薪求火之类也言而弗当乎事理是歧路亡羊之类也君子之于言无所苟也无弗辨也辨之柰何衷之于理而核之于事事理合矣进而察其言之气象则罔有遁矣或曰庄论未必无佥壬正议未必无浮伪辨亦綦难曰无难也膏盛则液流波盛则澜动珠玉之伏于幽深者其光华必见乎山川兰芷之秀于磵谷者其芳馨必扇乎林莽心之精结而为言是衷之旗也言之蕴溢而为气象是诚之纛也安可掩安可诬故言之宽以裕和以畅者其人之慈仁温良可知也言之静以正肃以悫者人之恭俭好礼可知也言之疏以达闳以远者人之英亮开济可知也言之庄以敬廉以洁者人之亢直不回可知也为险陗察慧之言者其人必刻深为劲悍鸷戾之言者其人必果躁为曲谨和媚之言者其人必谄佞为浮艳夸毗之言者其人必侈荡凡若此者考之于事理察之于气象皆昭然可辨也夫事理之于言犹组织之有机杼机杼设而绨纨锦绮无不禀以受成焉犹肌肤之有筋骸筋骸具而运行止息无不率以听命焉气象之于言亦犹染采之有浅深血脉之有荣悴也推此以求其于辨言也弗难矣且言非徒以醇疵求也诸子百家未必悉协于理济于事其偏倚瑕颣或不可胜举然持之也有故如水火金石较然不渝其性以待取者而各适于用后世之言芜矣薾矣溺矣蒙矣附于理而实离托于事而益疏辨之无足辨者则立言者又当自植其本哉  
　　
　　
　　
　　绩枢言 
　　
　　君臣篇 
　　
　　君道莫大于去疑臣道莫大于去私君莫急于选贤臣莫先于不欺君能断仁乃全不能断伤其仁臣能公才乃裕不能公丧其才君尚察则臣饰诈君好名则臣进伪君治事则臣避事有君于此却封禅罢贡献躬服弋绨器无文饰则恭俭之君也然舍其大而图其细谓之贤于佚奢可矣无益于治也汉成帝临朝渊默尊严若神有恭之容矣而外戚卒攘其权唐文宗袖经三澣有俭之节矣而奄竖实制其柄综核句稽章奏皆亲览牧令皆召对则励精之君也然周于近而遗于远谓之贤于丛脞可矣无益于治也隋之文帝唐之德宗明之世宗是已不妄谴呵不轻杀戮则慈惠之君也然不操威福而行姑息谓之贤于刻薄可矣无益于治也汉元帝明建文是已畏慎者人臣之节也孔光不言温室树而输情王氏李息慑于张汤胡广赵戒屈首于梁冀夫安取畏慎乎报称者人臣之职也以诗书进取而以刀笔事上阴阳人主之意议平准均输议告缗榷算不闻其引义慷慨也夫安取报称乎宽靖者人臣之度也王导不诛郭默而陶侃讥之萧俛崔植议销兵而朱克融卒乱幽州夫安取宽靖乎有小国之君有大国之君有天下之君有修职奉法之臣有表率之臣有社稷之臣制节谨度小国之君也恤邻字小翼戴王室干不庭方大国之君也豁达大度知人善任使天下之君也举其职业布其宪令早夜以思无敢越畔修职奉法之臣也甄功过慎举动虚公以济之廉洁以倡之表率之臣也忧国如家能断大事患未至则思防之奸未进则思遏之日夜询求天下之贤才察其文武干略缓急需人则以告于其主而任之是社稷之臣也凡君积疑必矜明矜生愎愎生蔽而情之通者寡矣臣营私必怙宠怙生骄骄生忌而才之进者寡矣故贤君如天贤臣如众星天积刚以运其健积阳以盛其光廓然大公执真宰而御万物贤君法之故政无不理众星顺南北以经纬乘寒暑以伏见粲然成行准躔度而佐二曜贤臣法之故纪无不肃 
　　
　　信臣篇 
　　
　　记曰为上可望而知也为下可述而志也贤君于其臣礼貌以隆之诚意以孚之爵赏刑罚以驭之明示好恶唯其信而已矣不信则情弗通也情弗通则事弗济也凡君之不信其臣者必曰植党营私于是有挟术任数以示不测者矣有违众用舍以矜独断者矣不知实导之植党营私也奚以明其然邪术数者韩非晁错以此教始皇汉景始皇能劫制其臣下而不能制赵高之为乱汉景用错言衅启七国幸错诛而止任术数则必尚察尚察则必寄耳目所寄耳目不必皆正人也则必有小人起而迎合之以发阴私举苛细为忠谨于是小人又引其党阳示孤立无所附丽实阴相比党而潜倾善类人君顾喜之以为能破除朋党其有二三忠直志同道合偶涉论荐则必以朋党疑之忠直者虽欲以其信自结于主而主愈不信此任术数之过也人主欲用舍之权操之于己宜也然议论必采之至公以众论为朋党而违众独断任谋议者不必达治体任兵戎者不必明孙吴则燕失之于骑劫楚失之于子兰唐玄宗失之于李林甫德宗失之于卢杞文宗失之于郑注李训此违众之过也夫君子自不为党而不能不自为类何者律身之廉相类也体国之忠相类也任事之果毅相类也相类必相悦相悦必相引又皆显然为之昌言于廷无所避饰小人异是虽隐相比周而外示孤立善匿其形迹人主不察反以君子为植党营私以小人为危身奉上一不信其臣而举错失当至于如此其视公听并观按功罪定赏罚动合人情者得失相去岂不悬绝矣哉且人主挟不信其臣之见凡廷臣有以公正相取者即疑为朋党则中材以下皆将习于唯诺依违以文具相蒙幸免咎责朋党诚破除矣吾恐廉耻气节之亦相从而俱尽也 
　　
　　明是篇 
　　
　　人君者听羣臣之言因其当否而定从违行黜陟以明国是者也欲明国是莫先于取谏臣所言别白焉明着议论之是非而昭示庙堂之裁决谏臣以言为职又当盛隆之时人主宽仁大度使得奋口舌展胸臆直陈无隐未尝有建言获罪之事不患其不言也患其浮举不急无当治要或窥测风旨上下而傅会之人主又一切优容无所责从违不繇此定黜陟不繇此行于是鲠亮者无所伸其批鳞补牍之气而脂韦庸下者反得喋喋充位自名报称斯则国是之所以不明也人主置谏臣以自辅岂乐其喋喋充位自名报称哉毋亦有所鉴而矫之欤窃意矫之之故不过曰前世台谏多受大臣指纵门户攻讦盈廷如水火淆乱黑白荧渎视听相与倍公死党置国是于不论故为是以矫之夫谏臣果出于倍公死党则取其尤者逐斥之余自不敢比周以罔上若其无此则不当取前代已往之弊防其将然故设是矫之以消磨俊杰忠谠之气徒使庸庸者得计而于国计毫无稗益也是故明主之于谏臣所言善则从而行之奖而陟之不第以优诏报闻博容受直言之美名也所言徒窥测风旨上下傅会则从而黜之不第以优容无责且推行其言也若是者凡以明国之有是而已今夫人主恶倍公死党之臣而矫枉太过但取充位则忠谠之士受转于无形之销磨者盖什凡五六矣大臣又承是意遇保荐言官之时阳戒而阴喻之欲其摧锋敛锷无咎无誉则忠谠之士受转于无形之销磨者什又七八矣其謇谔不挠者惟二三俊杰耳虽不见谴责而无所表异迁擢亦不及久之而窥测风旨上下傅会者且循资格转高秩矣而望国是之有稗不已左乎然后知容言之无以胜于拒言也然后知开言路之适以塞言路也 
　　
　　官才篇上 
　　
　　或曰取士之数今则浮于古矣而才不适用意者官才之法宜变也盍复帖经若策论乎曰无益也徒长其伪盍复九品中正与上书自荐曰无益也适启其偷然则法无善于今之科目乎曰未易言也近世用才惟进士一科礼闱既有常额遇庆典复增置以十年约之当取士二三百人何才之多且易也奇伟非常之士或不入其中而浅夫小智及束发之董反攘臂得之国家设科以待奇伟非常之士非以待浅夫小智束发之童也而所取若此则法之不足恃也明矣且夫以天下之大需才之急所取又如是之多且易则宜有贤儁者出乎其间然而才恒不适于用是非尽士之过亦法之过也凡才视乎其自养与上之所养之得之既易取之又多人人有速化之心则气不靖气不靖则蓄不深蓄不深则以其涂泽附会之术施之政事庸有济乎又况所业非所用乎今纵不能尽变取士之法则请减礼闱之额三存其一遇庆典无增置留此一途以处中才若夫奇伟非常之士则惟天子亲行制科始能得之勿专取词艺惟贤良方正直言极谏茂才异等乃得举或参用司马光十科之议闲五六岁或八九岁一行之责行省大吏应诏举才天子凭轩策之所取无常额取者皆俾其自占授以职事效则迁职举者有赏不效则罢斥罚及举者又令学士仿唐制得荐举山林有道之士时时为天子纳说视所荐真伪定赏罚此则养之厚而进之广不变法而辅法以收才庶几少有补乎或曰减常额则诚然矣若所言制科荐辟诸法亦有冒进者是安保无弊曰等弊也坐视其弊而不变与逆料其弊而格不行均之无当于官才王者之于人才始之甄陶变化以靖其气其气既靖则磨砺激扬振拔而鼓舞之使奋于功名之路以致其用夫以四海之广士民之数能言之类其指事陈政言成文章质之先圣而不缪施之当世合时务者未尝无人也事会交乘文武干略中外待以救时而纡困者又未尝不旦夕引领也诚于此时稍破常格广其途而进之核其真而用之精神意气足以感召天下之豪杰使之呈才效异奔走阙廷昔燕昭弱国之主耳筑台拜士士争趋之卒以强雄况乎总壹海内陈爵赏以风示四方之士者哉如必逆计其弊谓不若专守今之所行则此法行之且五六百年矣三代之制皆可变此法独胜于三代乎且治天下者欲得士而任之将任之奇伟非常者乎抑任之浅夫小智束发之童乎 
　　
　　官才篇下 
　　
　　天下之才既广其途以进之矣能使官当其才展布干用上佐君相知人之明者则在吏兵二尚书非知人与知兵者不得居此职二尚书得人则文武之士竭尽智能何政不修不得人则阘宂在位张官布职尽虚设也此最国政治忽之本不可轻也所谓铨选者在辨别贤否与材器所宜不仅以年劳为高下也董生有言小才虽累日不离于小官贤才虽未久不害为辅佐诚贤邪当先以告诚否邪当先以告何待计典而后署上邪本兵亦然察才为上其能周知四方及缘边阸塞形便晓兵家进退决策制胜者与和辑士卒兴屯田规兵食者与武力魁杰跳荡无前者皆疏其姓名为别籍不时以告于上不必待军政考察也兵曹选寮属必其晓畅军机凡出为兵备任边郡太守者必取才于兵部此皆异时御侮干城之选也朝廷惟宰辅卿贰必人主自择其余人才未有不自吏兵二部出者也欲官当其才必先知其才欲知其才必延见谘访始能得之若使掌铨与本兵不拘私第通宾之禁四方迁擢至部者许于私第或广廷皆得接见听其议论察其才略考其职业又各令陈举交游知识中有才能出众者密疏于籍徐试以职事觇其验否日夜孜孜惟人才为念广诹博采虽不能什得其五六亦可什得其三四矣今也不然资格当迁则二尚书曰予之迁稍不及格则曰不当迁合格虽庸下亦予迁不及格虽俊杰不得迁非揆之才也听之例也非尽例也听之吏也夫文武二途国家用才之地政事之根本孰有大于此而一听之例与吏其何才之能官易曰正其本万事理欲官才而不知才因以不得才又诋天下为无才噫法自不能得才耳柰何以此诬天下才哉 
　　
　　或曰私第通宾恐开请谒苞苴之门此法所宜禁也吾子之言无乃启幸进乎曰不然天子置吏兵二尚书必择贤者为之其人贤则请谒苞苴无繇至其门也二尚书而通请谒苞苴是不贤也焉有不贤而可任尚书者乎亟黜之以进贤者则请谒苞苴之窦自绝昔裴晋公居相位时淮蔡用兵请于私第得延见士大夫以咨筹划未闻晋公之门有请谒苞苴者吕文穆为相疏人才置夹袋朝廷用人则取诸囊中无不称职虞雍公为相疏人才高下为三等号材馆录未闻两公之门有请谒苞苴之客也自非延见款曲无以周知人才宰相且不禁私第见宾而独禁二尚书乎 
　　
　　谋备篇 
　　
　　虎豹穴于山林不恃山林为卫也而恃爪牙蛟龙蛰于深渊不恃深渊为卫也而恃鳞鬐今自干金之子以至王公有土之君无不知申警设防以谋其备虑患故也太上先患而备其次因患谋备最下见患而忘备先患而备者能制人者也因患谋备者人不能制者也见患忘备者为人所制者也谋备有二有在有形者有在无形者山川险要卒乘器械是谓有形之备信赏罚修政事选择贤能是谓无形之备善备者备有形先备无形无形之备胜有形故有战胜于庙堂而折冲于尊俎者矣所患于款抚者非款抚之患款抚而忘备之为患也凡主此者始之有怯心继之有幸心虞其议之不成也则倾资以奉之启关津以悦之饰大度以安之于是敌忾同仇之气沮抑不振彼未至弱我我先自弱我忘其备彼反得修备而乘隙以谋我昔之修好约和者惟太王句践能以屈为伸以弱为强耳其余六国南北宋鲜有不败者夫大国南北宋势有不敌不得已而出此明者犹非之设也席九州岛全盛之势一遇白徒市贾乌合岛夷金鼓未振锋刃未交无故望风自慑犒之金币纵其杂处俾得瞷焉招聚逋逃窥伺利便无敢过而诘者则何为哉嗟乎此贾生所以流涕江统所以着论也主此议者不过曰我非不敌也恬嬉已久人不知兵姑且羁縻彼固无远志而我得以其闲修军实缮城郭练将士一旦有警则我之备豫已具夫果退而谋备豫议未尽失也然军实果修乎城郭果缮乎将士果练乎抑但为便文以自营乎此何异与人鬬不扼其吭反自絷手足犹号于众曰吾有备矣有不制于人者乎故夫见患而忘备谋国之大患也孙武曰夫惟无虑而易敌者必制于人又曰无恃敌之不来恃吾有以待之无恃敌之不攻恃吾有所不可攻岂不信哉岂不信哉 
　　
　　七蠹篇 
　　
　　国可富乎曰奚不可强本而啬用王霸皆以之国贫可富乎曰奚不可强本而啬用王霸皆以之议者曰岁入渐不逮初矣蠲赈可不行乎河堤可不治乎远夷可不抚慰乎边戍可不资遣乎财将安出曰天地生财备人主之用人主按天下之财制天下之用不患不足也患耗不患用水旱兵戎何世无之奚至今而度支独绌邪耗之于未用之先及其用也所耗又倍所用耗之甚者厥蠹有七七蠹尽去强本而啬用举内外府所储令当国者得周知赢绌之数预为筹划因事而济变其有军旅河渠诸大役必择才而使之宽文法专责任以之御侮澹菑必效且速用何至匮七蠹不除虽日进算缗之羡岁增贡赋之额犹无救于匮也请言七蠹府藏之蠹在奸胥州邑之蠹在供亿征榷之蠹在琐才农之蠹在末技糈之蠹在宂官饷之蠹在将弁之贪懦士之蠹在置科之稠迭凡此七者皆岁耗左藏之大半者也今使减府史之额凡筦库出纳皆遣士人司之则府藏之蠹可去方镇大吏及衔命奉使者皆洁清不扰无营不急假兴作为科敛有司不得旁缘为奸利则供亿之蠹可去所遣榷税之吏必清强知大体无任私昵无进羡余无尚掊克无资侵盗则征榷之蠹可去营末技者无虑皆奇淫奢丽之物荡心志败风俗糜钱刀甚者交通蛮夷输致琛诡射利取赢是率天下而离南畮者也今一切禁之使着于本则农之蠹去矣唐太宗置官六百七十员曰吾以此待天下贤士足矣其时事无不治今内外文武几十余万员矣而事不加治一人能治之事析而为十人为数十人此犹百夫舆瓢不裂不止自台省府寺之属盐河漕之需次与郡邑之丞佐其为可汰者多矣省而并之凡在宂散十减其三则糈之蠹去矣有正兵则有额饷饷如故也而兵不充伍饷安归乎归将弁之囊橐耳将弁贪则不能律兵兵反以劫制将弁于是在伍者非羸则骄一方有警战守不足任纷纷调客兵烦馈餫四境皆骚然矣今察将弁之尤贪懦者诛斥之去孱弱选票锐饷必按兵兵必充伍则饷之蠹去矣业举子者盈天下礼闱常额及庆典增置约十岁五置科取之至多才不适用盍稍减常额三之一有庆典勿增科则士之蠹去矣七蠹既去加之以强本啬用有外患及菑害择人以捍御之行之十年虽未见富决不患贫议者又曰若所言近正然缓不切事汉世以来尝有募资赐爵矣取闾左之有余佐县官之缓急不加赋而用自足其于富国不较捷乎况塞上多未垦之田徼外有未辟之矿举而行之国奚虑贫曰此权宜之计非经常之策也何者归财于官不若藏富于民民之于财犹鱼之于水民恃财而生鱼恃水而游水竭则鱼困矣财竭则民扰矣括财以济事事未济而财已竭又将启事外之事财不可再集也何恃以济乎以今所急莫若先去七蠹其次则强本而啬用而其要尤在择人舍此而求富国以为奇论可矣以为至计则未也 
　　
　　防侈篇 
　　
　　风俗非细故也波靡颓荡如水之走下不以教化堤防之不能止也古者自民间养生送死嫁娶宾客之节圣王皆制为仪品贵贱有等无敢或侈者非独节财亦以正性故其时民安其业有乐生之心有仁让之风繇教化始然也若未尝防民以礼又纵其侈转相仿效至于无所纪极尚得曰细故乎诗云商邑翼翼四方之极匡衡曰长安天子之都亲承圣化然其习俗无以异于远方郡国来者无所法则或见侈靡而转效之以今所见殆有甚于衡言者矣都下之民其葬薶也轊车袭以重翣皆用彩绣纨锦缀以流苏五色陆离陈偶车寓马旌旗幢盖卤簿音乐杂奏属于路者将千人其于嫁娶也皆用缯彩金翠珠玑饰舆马辎軿塞道卤簿音乐前导筐篚珍异之物不胜名也属于路者亦将千人其宴饮宾客必于酒楼盛陈乐部伶童必曲尽亵昵之态为笑乐尊卑少长洋洋纵观无所避或继以夜一宴之费至数百缗其妇女不坐房闼盛饰观剧觞宴酒楼被服器用必取琛丽工巧相胜市之江淮南粤不足又市之数万里之番舶夷货辐辏萃都下其始犹贵家为之后则富商大贾为之后则中户为之最后则极贫下户亦为之询其故大抵取办于子饯醵金不若是者不得齿于平民昔西晋之时石崇王恺最号为汰侈武帝又纵之民化于奢遂成风俗唐中宗玄宗时亦然厥后卒召祸乱彼犹豪者为之今则窭人子尽为之争相炫耀为奢丽至如此京尹不之诘公卿大夫不之忧贾谊曰俗流失世败坏因恬不知怪虑不动于耳目以是为适然嗟乎此岂细故哉因是奢丽遂生巧伪失四民之业趋末作之途耗物力弃廉耻渐且至于冒上亡等然后以刑罚随其后不能正矣古之良吏为民条嫁娶丧葬仪品卖偶车马下里伪物者弃之道俗遂化于礼让夫法禁已然之后礼施将然之前俗侈靡极矣法既不禁教又不施嗟乎将听其自转邪抑且以为细故而忽之邪 
　　
　　纠慢篇 
　　
　　政非能慢也法为之也法非能慢也法繁者为之也立法以防弊法固不能胜弊也在神明其意而已谓法不足防弊朝取一法焉增设之暮取一法焉增置之立法外之法又立法外之人互相程督互相检校事功在簿书殿最在奏报赏罚进退在稽核法愈繁密奉法者愈受牵制举动日在咎过中知有法而不知有政胥吏之黠者乘其牵制反得高下比附罔利营私无所不至故以言乎纪纲非不日求整饬也而旷废偷惰者如故以言乎财赋非不日求撙节也而侵冒耗减者如故以言乎农田水利户口保甲非不日求修举也而饰虚词寡实效以言乎军戎非不日求搜练也而将贪士懦器甲朽钝战守无可任中外上下皆务为宽靖周详一切爱民课吏澹菑恤刑诸美政大抵取文具而已甚者大臣无敢为独任之誉谤人主不能为破格之威惠而匹夫反得以恣睢无忌自行其意嘻其慢甚矣是岂非法繁不能举其政积渐以至于此欤此而不纠无为贵政纠之如何曰上者莫如断其次莫如质断则果而必行政斯肃矣质则简而易行政斯达矣人君举事揆之于理询之于众稽之于古度之于今可以无失矣断而行之法随之以出者也文胜则法胜救文之弊必任质断且质何有于慢昔诸葛亮尝以此治蜀矣非独亮也东汉之末政体极慢矣自仲长统崔寔之流皆欲以猛纠之蜀先主魏武帝吴大帝亦皆用综核之术绳宽而警惰诚救其弊也或曰子所称特治一国之术耳治天下者岂尚猛哉曰猛非治道之中然以之纠慢则宜以其断且质也汉文帝最为宽仁矣然勋贵如绛侯有过则免就国亲如淮南薄昭不少贷始虽以金缯饵匈奴后乃赫然讲武命三将屯军备边逐虏出塞此岂牵制于法者所能哉善乎管夷吾之言曰独断者微密之营垒也又曰未有能多禁而多止者也荀卿之言曰法者治之端也君子者法之原也又曰主好要则百事详察此数言昭然于政体所在断以定之简以运之而慢无不纠矣 
　　
　　
　　
　　书续枢言后 
　　
　　续枢言九篇，监利王子寿官刑曹时之所著也。子寿曩作枢言十六篇，规切时事，姚子春木比之申鉴、中说。今时又异矣，天下苦于财力之绌，海疆晏然，抱无形之忧，而边地盗贼时时窃发。子寿尝为予言：天下之事，任法者敝，任人者强，兵虽疲，财虽匮，得其人而治之，不难振也。故其所著书，曰君臣、曰信臣、曰明是、曰七蠹、曰谋备、曰防侈、纠慢，独于官才，恳恳详言之，分上下篇。其意以谓天下之要，人才而已；人才之为我用，赏罚而已。今之为法，限于成格，或疏于巨而核于细，至其取士止进士一途，不足以尽天下之才之选。宜设特科，如古之贤良方正、直言极谏，以收天下方闻硕儒、趋死不顾利害之士，严其功罪而甄拔之。又谓官人之柄在吏、兵二尚书，非知兵知人者不得居其职；朝廷惟宰执卿贰，天子自简，其余尽以责吏兵二部，使官必当其才，才必尽其用也。诚推是言以施于世，其补于治道岂少哉！惜乎子寿将归，而其道莫之行，其官又卑，而言亦莫之信也！古之君子，不有得于身，必有得于后。子寿归矣，固不与驰骋当世求声利者较一时得失，养亲著书，诚有以自乐也。吾独谓子寿退居荆湘间，举酒放歌，登高以望大湖，滔滔而莫之拯也，其能恝然无所动于中邪？乙巳仲冬桂林愚弟朱琦 
　　
　　
　　
　　
