枫窗小牍 宋 百岁寓翁

    ●序
    余迫猝渡江，侨寓临安山中，父书手定都为乌有，第日对窗西鸟，相省念旧，闻得数十事录之，以备遗忘。时晚秋萧瑟，喜有丹叶残霞来射几案。会录成，辄呼酒落之，名曰“枫窗小牍”。
    ●卷上
    艺祖受命元年秋，三佛齐来贡，时尚不知皇宋受禅也。贡物有通天犀，中有形如龙，檠一盖。其龙形腾上，而尾少左向。，其文即宋字也。真主受命，岂偶然哉。艺祖即以此犀为带，每郊庙则系之。
    丁侨家后圃有一大井，是武肃王外祖家旧物。井上有文曰：“于维此井，氵亭育坎灵，有萃有邰，实此储英。时有长虹，上贯青冥，是惟王气，宅相先征。爰启霸主，奠妥苍氓，沛膏渐泽，配德东滇。臣罗隐谨颂。”
    太祖征李筠，以太宗为大内都点检，都民惊曰：“点检作天子矣，更为一天子地邪？”此又人口木简也。
    太平兴国中，蜀人张思训制上浑仪。其制与旧仪不同，最为巧捷，起为楼阁数层，高丈余，以木偶为七直人，以直七政，自能撞钟击鼓。又为十二神，各直一时，至其时即自执辰牌循环而出。余大王父赞善公尝入文明殿漏室中见之。
    国初，杭粤蜀汉未入版图，总户九十六万七千五百五十三。至开宝末，增至二百五十万八千六十五户。太宗拓定南北，户犹三百五十七万四千二百五十七。此后递增至徽庙，有一千八百七十八万之多。噫！可谓盛矣。及乘舆南渡，江淮以北悉入虏庭。今上主户亦至一千一百七十万五千六百有奇。生息之繁，视宣和已前仅减七百万耳。尚令此虏假气游魂何也？
    太宗命儒臣辑《太平广记》，时徐铉实无编纂。《稽神录》，铉所著也。每欲采撷，不敢自专，辄示宋白，使问李，曰：“徐率更以博信天下，乃不自信，而取信于宋拾遗乎？讵有率更言无稽者，中采无疑也。”于是此录遂得见收。
    杨亿作《二京赋》既成，好事者多为传写。有轻薄子书其门曰：“孟坚再生，平子出世，文选中间，恨无隙地。”杨亦书门答之曰：“赏惜违颜，事等隔世，虽书我门，不争此地。”余谓此齐东之言也，杨公长者，肯相较若尔耶？
    道君皇帝改元宣和，人或离合其字曰：“一旦宋亡。”此与萧岿离合后周宣政为“宇文亡日”同。
    太常音律官田琮家庭中尝有光怪，掘地得古铎三枚：一黄钟，一中吕，一土死无声。又一玉管，校长于古玉管，盖汉晋间物也。其年遂迁职。
    赵韩王疾，夜梦甚恶，使道流上章禳谢。道流请章旨，赵难言之，从枕跃起，索笔自草曰：“情关母子，弟及自出于人谋，计协臣民，子贤难违乎天意。乃凭幽祟，逞此强阳，瞰臣气血之衰，肆彼魇呵之厉。倘合帝心，诛既不诬管蔡；幸原臣死，事堪永谢朱均。”云云。密封令勿发，向空焚之。火正燕亟，而此章为大风所掣，吹堕朱雀门，为人所得，传诵于时，竟不起。
    淳化三年冬十月，太平兴国寺牡丹红紫盛开，不逾春月，冠盖云拥，僧舍填骈。有老妓题寺壁云：“曾趁东风看几巡，冒霜开唤满城人。残脂剩粉怜犹在，欲向弥陀借小春。”此妓遂复车马盈门。
    古人称士农工商为四民，今有六民。真宗初即位，王禹上五事，有云：“古者井田之法，农即兵也，今执戈之士不复事农，是四民之外又一民也。自佛教入中国，度人修寺，不耕不蚕而具衣食，是五民之外又一民也。”
    李文靖，贤相也，与张齐贤稍不协。齐贤竟以被酒失仪罢相。时人语曰：“李相太醒，张相太醉。”此亦里巷公论也。
    汴京闺阁妆抹凡数变。崇宁间，少尝记忆作大鬓方额。政宣之际，又尚急扌匕垂肩。宣和以后，多梳云尖巧额，鬓撑金凤，小家至为剪纸衬发，膏沐芳香，花靴亏履，穷极金翠，一袜一领，费至干钱。今闻虏中闺饰复尔，如瘦金莲、方莹面丸、遍体香，皆自北传南者。
    邢以九经及第，郁为儒者，乃倾意钦若，纳身垢污，为士流所薄。尝奉校撰《尔雅疏义》，其后太学生邹盛言：“昔人不分老子与韩非，同传郭注邢疏，无论周公不享其意，即先人得无称冤地下。且郭迕逆敦，邢附钦若，《尔雅》近正，今则近邪。”盛举九经，乞辞此疏。时邢自称子才之裔，太学中语曰：“景纯有孙，子才无后。”
    宣和中，有反语云：寇莱公之知人则哲，王子明之将顺其美，包孝肃之饮人以和，王介甫之不言所利，此皆贤者之过。人皆得而见之者也。
    祥符中，天书既降，复有道士赵寿国来上《灵宝大洞人皇经》。稍记其首篇云：“尔时玉清虚皇上帝在玉清景灵之宫，忽从自明帘内传下玉音，清越嘹亮三十三天。一时耳根共感，是诸天众，速驾云车，龙鸾填隘，天路皆满。诸天既集，面觐虚皇于云阶之下，剑佩，交映左右，虚皇曰：嗟尔诸天，听予涣号。夫天有天皇，地有地皇，人有人皇，天得清皇，地得宁皇，惟此林林众满太苍，下方大乱，予闵是恫，爰召宓羲，遣兹讼灵，下抚方州。二亥后先，命处天门，八方归工，天下太平。今兹嗣皇，实惟圣神，合寿千春，东封泰山，西封金天，威镇幽朔鬼方血腥云云。”其言诞誉不经，皆若此类。朝廷虽知其妄，亦赐金帛，设朝受之，供奉大内。
    吕夷简有总髻交王至清，以屡试不第隐遁山壑。后以子簿畿县簿游京师，吕折简召之，不赴会。仁宗诏废郭后，吕实赞之。至清寓书夷简曰：“仆初与坦夫读书山寺，论“家人”一卦，坦夫独以孔子反身二字为此卦入证语，乃今天子第有取于威如之吉，使天下夫妇之主不得终始其义。坦夫独不可以反身之说谏之，而将顺至此乎？安在其有证于尼父一言也？仆今知读书与仕宦自是两截事。幸哉，天以布衣终我身也。虽然，坦夫自今永保禄位矣。何者？有所废，必有所爱。能从人主，所爱处有勋力焉，亦必不爱爵禄，以爱其人于众人之外也。此一牍也，先为相业唁，后为相位贺。惟坦夫两受之。”夷简大怒，并其子逐焉。
    贤士大夫亦有天理抹煞处，如钱惟演之下石寇莱公是也。凶忍大奸亦有天理不泯处，如秦桧之不尽杀鄂国子孙是也。
    洪驹父才而傲，每读时辈篇什，大叫云：“使人齿颊皆甘。”其人喜而问之曰：“似何物？”驹父曰：“不减树头霜柿。”人每面而去。比汴京失守，粘没喝勾括金银。驹父以奉命行事，日惟觞酌，幸醉中不见。此时情状竟为纲纪自利峻干搜索，坐贬沙门，亦大冤也。
    余少长大梁，豢养于保抱之手，即淮泗之间近在襟带，未尝眼见身到。比一旦崩乱，将母则弃妻，挈妻则掷女，屈身孤蓬之底，乘风渡淮，浊浪掀空，几葬于宝应鱼腹，魂魄尽丧，相顾失色。及至江上，于时海潮上逆，狂涛东泻，渺逆极望，虽腾价买舟，犹与僧尼杂贩共载一船，母妾悲号，至不欲渡，愿投江流。舟发未几，樯为风折，半欹浪中，满船狂叫，人心先覆。幸呼它舟掷缆，得抵润州。此盖生平未遭之危，合门未遘之苦也。后尝问人曰：“江必从此渡乎？必当更有狭处。”其人亦不知答。既而，司谏吴表臣上疏言：大江之南，上自荆鄂，下至常润，不过十郡之间。其要不过七渡，上流最急者三：荆南之公安、石首，岳之北泽。中流最急者二：鄂之武昌、太平之采石。下流最急者二：建康之宣化，镇江之瓜洲。此七渡，当择官兵守之，其余数十处，或道路迂曲，水陆不便，非大军往来径捷之处。于是始知前问之失也。望洋之喻，岂虚也哉。
    庆历三年三月，吕夷简以司徒归第，夏竦召至国门而罢诏，以贾昌朝参知政事，杜衍为枢密使，富弼为枢密副使。弼固辞，改资政殿学士，乃以范仲淹代弼。又以欧阳修、余靖、蔡襄、王素充谏官。一时朝野欢欣至酌酒相庆，太学博士石介因作《庆历圣德颂》，其词太激，邪佞切齿。其颂至范仲淹曰：“太后乘势，汤沸火热，汝时小臣，危言显で。”太后一语，仁宗含之在中不敢出之口者，所不宜言。其最儆心目者，如“众贤之进，如茅斯拔。大奸之去，如距斯脱”。又曰：“神武不杀，其默如渊；圣人不测，其动如天。”时韩魏公与范文正公适自陕来朝，竦之密姻有令于阌者手录此颂，进于二公，且口道竦非为诸君子庆。二公去阌，范拊股谓韩曰：“为此怪鬼辈坏之也。”韩曰：“天下事不可如此，必□。”孙复闻之亦曰：“石守道祸始于此矣。”
    汴中呼余杭百事繁庶，地上天宫。及余邸寓山中，深谷枯日，林莽塞日，鱼屏断，鲜适莫扌业，惟野葱苦ペ，红米作炊，炊汁许许代脂供饮。不谓地上天宫有此受享也。国朝妇人封，自执政以上封夫人，尚书以上封淑人，侍郎以上封硕人，太中大夫以上封令人，中散大夫以上封恭人，朝奉大夫以上封宜人，朝奉郎以上封安人，通直郎以上封孺人。然夫人有国郡之异，而武臣一准文阶，其后三公大将封带王爵者，妾亦受封，特视正妻减阶耳。若郡县君则先曾王太母亦封县君，正和二年诏□之。本朝以童子举，如国初贾黄中举。自五代不论，若太宗朝洛阳郭忠恕通九经，七岁举童子科。淳化二年赐泰州童子谭孺卿出身。雍熙间得杨亿，年十一，以童子召对，授秘书正字。咸平间得宋绶。景德间，抚州进士晏殊年十四，大名府进士姜盖年十三。祥符间又得李淑，又赵焕以童子召封，令从秘阁读书，时年十二。蔡伯希年四岁，诵诗百余篇，召为秘书正字。神宗朝元丰七年，赐饶州童子朱天锡五经出身，年九岁，赐钱五万。又天锡从兄天申年十二，试十经，皆通，赐五经出身。绍兴七年，赐处州孝童周智出身。乾道、淳熙间吕嗣与王克勤赐童子出身。先君子以十岁通九经，以不谒丁晋公，摈不以闻，竟不得与诸君子同声治朝也。寿山艮岳在汴城东北隅，徽宗所筑，初名凤凰山，后改寿山。艮岳周围十余里，其最高一峰九十步，上有介亭，分东西二岭，直接南山。山之东有萼绿华堂，家大夫尝承命作颂曰：“玉皇御天，金母嫁女，雕璧成车，裁瑛作麈。龙驭昆丘，鸟发玄圃，笑月光微，看云色阻。荷露添华，柳烟生妩，九重欢眷，六宫逊处。乃构椒房，用当金宇，碌碌宜阶，瑟瑟为户。碧落深沉，青霞墉堵。小臣献颂，庶叶万舞。”书馆、八仙馆、紫石岩楼、真登览秀轩、龙吟堂。山之南则寿山，两峰并峙，有雁池、雁雁亭。山之西有药寮西庄、巢霁亭、白龙氵片、濯龙峡、蟠秀、练光、跨云三亭、罗汉岩，又西有万松岭，岭畔有倚翠楼，上下设两阁，阁下有平地，凿大方沼，沼中作两洲，东为芦渚浮阳亭，西为梅渚雪浪亭。西流为凤池，西出为雁池，中分二馆，东曰流碧，西曰环山，有巢凤阁，三秀堂，东池后有挥雪亭。
    复由嶝道上至介亭，亭左有极目亭、萧森亭，右有<百百>雪亭。半山北俯，景龙江引江之上流注山涧。西行为漱琼轩，又行石间为炼丹、凝观、圜山三亭。
    下视江际，见高阳酒肆及清澌阁。北岸有胜筠庵、蹑云亭、萧闲阁、飞岑亭，支流别为山庄，为回溪。又于南山之外为小山，横亘二里，曰芙容城，穷极巧妙。而景龙江外则诸馆舍，尤精。山之西北有老君洞，为供奉道像之所，其地又因瑶华宫火取其地作太池，名曲江，中有堂曰蓬壶，东尽封丘门而止，西则是天波门。桥引水直西殆半里，江乃折南，又折北，折南者过阊阖门，为复道通茂德帝姬宅；折北者四五里属之龙德宫。
    既成，帝自为《艮岳记》，以为山在国之艮位，故名艮岳。岳之正门名曰阳华，故亦号阳华宫。
    宣和五年，朱π于故湖取石，高广数丈，载以大舟，挽以千夫，凿河断桥，毁堰折闸，数月乃至。会初得燕山之地，因赐号敷庆神运石。石傍植两桧，一夭矫者名朝日升龙之桧，一偃蹇者名卧云伏龙之桧，皆五牌金字书之。徽宗御题云：“拔翠琪树林，双桧植灵囿。上稍蟠木枝，下拂龙髯茂。撑拿天半分，连卷虹南负，为栋复为梁，夹辅我皇构。”嗟乎！桧以和议作相，不能恢复中原已兆于“半分”、“南负”，而一结更是高庙御名，要皆天定也。岩曰玉京独秀太平岩，峰曰庆云万态奇峰。又作绛宵楼，直山北，势极高峻，出云表，盖工艺之巧。其后群阁兴筑不已，四方花竹奇石悉萃于斯；珍禽异兽无不毕集，命市人薛翁豢扰驯狎，驾至迎立鞭扇间，名万岁山珍禽命，局曰来仪所。及金芝产于艮岳，万寿峰只改名寿岳。
    先三老碑在扶沟石牛庙，役徙墓下，碑横裂为二，上复破泐如圭然，光莹可鉴。少尝从祖父诣碑，拜读至“斩贼公先勇，食邑遗乡六百户”事，考之东汉先人列传，了不可得。后从驾南渡，得欧阳公《集古录》，第释序世次及缺文而已。最后得赵明诚《金石录》，始知公先勇为公孙勇，又不知出自何书。今耄矣，目不能观书，徒悒悒此事未了，忽从宇文学博处得鄱阳洪景伯碑跋，方知此事在范书《田广明传》，传云：“故城父令公孙勇谋反，衣绣衣，乘驷马车至圉，圉使小吏侍之，知其非是守尉，魏不害等共收捕之。上封四人为侯，小吏窃言，上问之，对曰：‘为侯者得东归否？’上曰：‘汝乡名为何？’对曰名遗乡，上曰‘用遗汝矣。’于是赐小吏爵关内侯，食邑遗乡六百户。”不觉快跃而起，箨冠堕地，老发εε，弗暇手握也。家世读书，碑碣尚在，至一千年不知碑石上事，愧已愧已。
    余尝见内库书《金楼子》有李后主手题曰：梁孝元谓王仲宣昔在荆州著书数十篇，荆州坏，尽焚其书。今有者一篇，知名之士咸重之。见虎一毛，不知其斑。后西魏破江陵，帝亦尽焚其书，曰“文武之道，尽今夜矣。”何荆州坏、焚书二语，先后一辙也。诗以概之曰：“牙签万轴裹红绡，王粲书同付火烧。不是祖龙留面目，遗篇那得到今朝。”书卷皆薛涛纸所抄，惟“今朝”字误作“金朝。”徽庙恶之，以笔抹去，后书竟如谶入金也。
    丁谓倾意以媚莱公，冀得大拜，然事未可必。生平最尚礻几祥，每晨占鸣鹊，夜看灯蕊，虽出门归邸，亦必窃听人语，用卜吉兆。特有无赖于庆贫寒不振，计且必死冻饿，谋于一落第老儒，老儒曰：“汝欲自振，必易姓名，当大济耳。幸无忘我。”庆拜而听之，老儒遂改于为丁，易名宜禄，使投身于谓，谓大喜，收之门下。皆怪问之，谓不答，第曰：“吾得此人，大拜必矣。”不旬月而谓果入相，此人遂以宠冠纪纲，虽大僚节使无弗倚藉关说。不逾年，而宜禄家十万矣。老儒亦以引见，竟得教授大郡。至今相传不解所谓。顷偶读沈约《宋书》曰：宰相苍头呼为宜禄。宜复姓丁，愈惬所念。莫谓，晋公眼不读书也。
    道君皇帝以于阗玉益八宝为九宝，其文云：“范围天地，幽赞神明，保合太和，万寿无疆。”王初寮草诏曰：“太极函三，运神功于八索；乾元用九，增宝历于万年。”八索、用九，可谓切事。徽庙以银碗盛苏合香赐之。
    司马温公《保身说》云：“天下有道，君子扬于王庭，以正小人之罪，而莫敢不服；天下无道，君子括囊不言，以避小人之祸，而犹或不免。倘人生昏乱之世，不在其位，四海横流而欲以口舌救之，臧否人物，激浊扬清；撩蛇虺之头，践虎狼之尾，以至身被淫刑，祸及朋友，士类歼灭而国随以亡，不一悲乎！夫惟郭泰既明且哲以保其身，申屠蟠见机而作，不俟终日，卓乎其不可及也。”先君书此以置座右，盖自鉴其生平所遭耳。吴赵诸公惜不早见及此，遂陷秦氏酷祸，悲哉！
    杭州江堤，筑自梁开平四年八月。时钱氏始伯武肃王以候潮通江，二门之外，潮水冲啮，版筑不就，命强弩数百射之，潮水为避击西陵，遂以竹笼石植大木圉之，率数岁辄复坏。祥符七年，潮直抵郡城，守臣戚纶、漕臣陈尧佐议累木为岸，实薪土以捍之。或言非，便命发运使李溥按视，十月壬戌，溥请如钱氏旧制，立木积石以捍潮波。从之，其后逾年堤不成，卒用薪土。天圣四年二月辛酉，侍御史方谨言请修江岸二斗门。庆历六年，漕臣杜祀筑钱塘堤，起官浦至沙陉，以捍风涛。浙江石塘创于钱氏。景中，工部郎中张夏为转运使，置捍江兵采石修塘，人为立祠。绍兴二十年，修石堤。二十二年十一月二十五日，吏部尚书林大鼐言：潮为吴患，其来已久，捍御之策，见于浙江亭碑。自江流失道，潮与洲门，怒号激烈，千霆万鼓，民以不宁。宜专置一司，究利病而后兴工。乾道七年十一月十八日，帅臣沈修石堤成，增石塘九十四丈。
    武肃王还临安，与父老饮，有三节还乡之歌，父老多不解，王乃高揭吴音以歌，曰：“你辈见侬底欢喜，别是一般滋味子，长在我侬心子里。”至今狂童游女借为奔期问答之歌，呼其宴处为欢喜地。
    汴京故宫，蹑云蔽日，常在梦寐，稍能记忆，条载于此。宫城本五代周旧都，宋因之，建隆三年，广皇城东北隅，命有司画洛阳宫殿，按图修之。周围五里，南三门中曰乾元、东曰左掖、西曰右掖，东西面门曰东华西华，北一门曰拱宸。乾元门内正南门曰大庆。东西横门曰左右升龙。左右北门内各一门曰左右银台。东华门内一门曰左承天祥将，西华门内一门曰右承天。左承天门内道北门曰宣祜。正南门内正殿曰大庆。东西门曰左右太和。正衙殿曰文德。两掖门曰东西上阁。东西门曰左右嘉福。大庆殿北有紫宸殿，视朝之前殿也。西有垂拱殿，常日视朝之所也。次西有皇仪殿，又次西有集英殿，宴殿也。殿后有需云殿，东有升平楼，宫中观宴之所也。宫后有崇政殿，阅事之所也。殿后有景福殿，殿西有殿，北向曰延和，便坐殿。凡殿有门者，皆随殿名。宫中有延庆、安福、观文、清景、庆云、玉京等殿，寿宁堂、延春阁。福宁殿东西有门曰左右昭庆。观文殿西门曰延真，其东真君殿。积庆前建感真阁，又有龙图阁，下有资政、崇和、宣德、述古四殿。天章阁下有群玉、蕊珠二殿。有宝文阁，阁东西有嘉德、延康二殿，前有景辉门。后苑东门曰宁阳，苑内有崇圣殿、太清楼。其西又有宣圣、化成、金华、西凉、清心等殿，翔鸾、仪风二阁，华景、翠芳、瑶津、三延。延福宫有穆清殿，延庆殿北有柔仪殿，崇徽殿北有钦明殿。延福宫北有广圣宫，内有太清、玉清、冲和、集福、会祥五殿。建流杯殿于后苑，又有慈德殿、观稼殿、延曦阁、迩英殿、隆儒阁、慈寿殿、庆寿宫、保慈宫、玉华殿、基春殿、睿思殿、承极殿、崇庆隆祜二宫、睿成宫、宣和殿、圣瑞宫、显谟阁、五虚殿、玉华阁、亲蚕宫、燕宁殿。
    延福宫政和三年春作，新宫始南向，殿因宫名曰延福，次曰蕊珠，有亭曰碧琅，其东门曰晨晖，其西门曰丽泽。宫左复列二位，其殿有穆清、成平、会宁、睿谟、凝和、昆玉、群玉。其东阁则有蕙馥、报琼、蟠桃、春锦、叠琼、芬芳、丽玉、寒香、拂云、偃盖、翠葆、铅英、云锦、兰薰、摘金。其西阁有繁英、雪香、披芳、铅华、琼华、文绮、绛萼、稼华、绿绮、瑶碧、清阴、秋香、丛玉、抉玉、绛云。会宁之北叠石为山，山上有殿曰翠微，旁为二亭曰云岿、曰层。凝和之次阁曰明春，其高逾一百一十尺，阁之侧为殿二曰玉英、曰玉润，其辈附城筑土植杏名杏冈，覆茅为亭，修竹万竿，引流其下。宫之右为位二阁曰晏春，广十有二丈，舞台四列，山亭三峙。凿圆池为海，跨海为亭，架石梁以升山，亭曰飞华，横度之四百尺有畸，纵数之二百六十有七尺。又流泉为湖，湖中作堤，以亭堤中作梁，以通湖，梁之上又为茅亭、鹤庄、鹿寨、孔翠诸扌冉，蹄尾动数千。嘉花名木，类聚区别，扌冉胜宛若生成，西抵丽泽，不类尘境。其东直景龙门，西抵天波门，宫东西二横门皆视禁门法，所谓晨晖丽泽者也。而晨晖门出入最多，其后又跨旧城修筑，号延福。第六位跨城之外，浚豪深者水三尺。东景龙门桥、西天波门桥二桥之下，叠石为固，引舟相通，而桥上人物外自通行不觉也，名曰景龙江，其后又辟之，东过景龙门，至封丘门，此特大概耳。其雄胜不能尽也。
    余汴城故居，近陈州门内、蔡河东畔，居后有圃，乔林深竹映带。城隅中有来鹤亭，王大父时有野鹤来栖，遂驯狎不去。苏子瞻有诗云：“鸿渐偏宜丹凤南，冠霞披月羽毵毵。酒酣亭上来看舞，有客新名唤作耽。”每诵此诗，未尝不泪满青衫也。
    子瞻又有与王大父手墨一纸云：“累日欲上谒，竟未暇辱教，承足疾未平，不胜驰系。足疾惟葳灵仙、牛膝二朱为末蜜丸，空心服，必效之药也。但葳灵仙艰得真者，俗医所用多藁本之细者尔，其验以味极苦而色紫黑，如胡黄连状，且脆而不韧，折之有细尘起，向明示之，断处有黑白晕，俗谓之有鸲鹆眼，此数者备然，后为真，服之有奇验，肿痛拘挛皆可已，久乃有走及奔马之效。二物当等分，或视脏气虚实酌饮，牛膝酒及熟水皆可下，独忌茶耳，犯之不复有效。若常服此，即每岁收槐皂荚芽之极嫩者，如造草茶法贮之，以代茗饮。此效屡尝目击。知君疾苦，故详以奉。”白元素书已作，稍暇诣见轼，白彦方足下王大父有末疾，故以此方见示。此纸尚存箧中，渡江已来与妻拿共宝者。
    徽庙尝乘骢马至太和宫前，忽宣平日所爱小人马至御前，足不肯进，左右鞭之，益鸣跳，不如调训。时圉人进曰：“此愿封官耳。”上曰：“猴子且官供奉，况使小乌白身邪？”敕赐龙骧将军，然后贴然就辔。
    荆公柄国时，有人题相国寺壁云：“终岁荒芜湖浦焦，贫女戴笠落柘条。阿侬去家京洛遥，惊心寇盗来攻剽。”人皆以为夫出妇忧荒乱也。及荆公罢相，子瞻召还，诸公饮苏寺中，以此诗问之，苏曰：“于贫女句可以得其人矣。终岁十二月也，十二月为青字。荒芜田有草也，草田为苗字。湖浦焦，水去也，水旁去为法字。女戴笠为安字。柘落木条剩石字。阿侬是吴言，合吴言为误字。去家京洛为国。寇盗为贼民。盖言青苗法安石误国贼民也。”
    □大夫尝谓曾子固《南齐书序》是一部十七史序，不可不熟看。其要处云：“所谓良史者，其明必足以周万事之理，道必足以适天下之用，智必足以通难知之意，文必足以发难显之情，然后其任可得而称也。昔者唐虞有神明之性，有微妙之德，使由之者不能知，知之者不能名，其言至约，其体至备，而为之二典者，推而明之。所记者岂独其迹，并与其深微之意而传之无不尽也。至于后世诸史，事迹扰昧，虽有随世以就功名之君，相与合谋之臣，未有得赫然倾动天下之耳目。而一时偷夺悖理之人，亦幸而不暴著于世，岂非所托不得其人故邪？”第其中反覆照应处，多累句重叠，为可惜耳。
    汴京河渠凡四：曰蔡河，自陈蔡由西南戴楼门入京城，缭绕向东南陈州门出；曰汴河，自西京洛口□水，从东水门入京城，绕州桥御路水西门出；曰五丈河，表自济郓，自新曹门入通汴河；曰金水河，自京城西南分京索河筑堤，从汴河上用水槽架过，从西北水门入京城，夹墙遮拥入大内，灌后苑池浦。先是诏析金水河透槽，回水入汴北，引洛水入禁中，赐名天源河。然舟至即启槽，频妨行舟，乃自城西超宇坊引洛，由咸丰门立堤凡三千三十步，水遂入禁而槽废。
    吴越忠懿王以天成四年八月二十四日四鼓生，以端拱元年八月二十四日四鼓薨，年政六十。是夕大流星坠于正寝之上，光烛满庭。
    罗昭谏投身武肃，特加殊遇，复命简书辟之曰：“仲宣远记娄荆州，都缘乱世；夫子辟为鲁司寇，只为故乡。”以刘为娄，避武肃嫌名也。
    余邸寓于钱氏之旧乡，苍山碧树，想见衣锦风烟，因念余昔家京邑，每遇南宫城太学左方礼贤宅，未尝不钦仰忠懿之贤，虽乔木垂杨朱门雕砌宛若犹在。于时子姓贫寒，至有衣食不周者，尝读两朝供奉录，太祖、太宗虽所赐金器六万四千七百余两，银器四千万八千八百余两，玉石器皿一万七千事，宝玉带四十二条，锦绮一千六万六千三百余匹，然忠懿入贡，如赭黄犀、龙凤龟、鱼仙人、鳌山宝树等通犀带凡七十余条，皆希世之宝也。玉带二十四，紫金狮子带一，金九万五千余两，银一百一十万二十余两，锦绮二十八万余匹，色绢七十九万七十余匹，金饣希玳器一千五百余事，水晶玛瑙玉器凡四千余事，珊瑚十万三尺五寸，金银饰陶器一千四万余事，金银饰龙凤船舫二百艘，银妆器械七十万事，白龙脑二百余斤。及归国之初，举朝文武、阉寺，皆有馈遗，盖有国已来所积一空矣。
    旧京工伎固多奇妙，即烹煮盘案亦复擅名，如王楼梅花包子、曹婆肉饼、薛家羊饭、梅家鹅鸭、曹家从食、徐家瓠羹、郑家油饼、王家乳酪、段家キ物、不逄巴子、南食之类，皆声称于时。若南迁，湖上鱼羹宋五嫂、羊肉李七儿、奶房王家、血肚羹宋小巴之类，皆当行不数者。宋五嫂，余家苍头嫂也，每过湖上时，进肆慰谈，亦它乡寒故也，悲夫！
    比部郎洪湛，以王钦若贿卖任懿及第，累谪儋州，竟死海外。忽有相识遇洪大庾岭，犹仪卫赫然，若有官者。相识谓是赦还，与执手庆慰，洪曰：“我往捕王钦若耳。”言讫不见，其人愕然。已而钦若病甚，口呼“洪卿宽我，我以千金累卿，然惠秦已橐百两，不难偿卿九百也。”观此则二百五十金之说，犹当时鞫者嘿为钦若减贯也，然湛冤极矣。
    ●卷下
    名画李成以山水供奉禁中，然以子姓饶赀为宫市珠玉大商，不易为人落笔，惟性嗜香药名酒，人亦不知，独相国寺东宋药家最与相善，每往，醉必累日，不特楮素，挥洒盈满箱箧，即铺门两壁亦为淋漓泼染。识者谓壁画家入神妙，惜在白垩上耳。
    思陵神舆就祖道祭，陈设穷极工巧，百官奠哭，纸钱差小，官家不喜。谏官以为俗用纸钱乃释氏使人以过度其亲者，恐非圣主所宜以奉宾天也。今上抵于地曰：“邵尧夫何如人，而祭先亦用纸钱，岂生人处世如汝，能日不用一钱否乎？”
    岳少保既死狱，藉其家，仅金五犀带数条，及锁铠、兜鍪、南蛮铜弩、镔刀、弓、剑、鞍辔、布绢三干余匹、粟麦五千余斛、钱十余万、书籍数千卷而已。视同时诸将如某某辈，莫不宝玩满堂，寝田园占几县，享乐寿考，妻儿满前。祸福顿悬，不意如此。天道亦自有不可知者。
    本朝历凡十变，在建隆则曰应天，在太平兴国则曰乾元，在咸平则曰仪天，在天圣曰崇天，在治平曰明天，在熙宁曰奉天，在元祜曰观天，在崇宁曰占天，未几又改曰纪元，在绍兴曰统元。
    真宗时，贾昌朝撰《国朝时令》。初景中，丁度等承诏约唐时令为国朝时令，以备宣读。最后昌朝又参以秦邕、高诱、李林甫诸家月令之说为《集时》。刘安靖撰《时镜》，所书以四时分十二月，各系其事。孙屺撰《备用时令》，见贾昌朝所奏时令。见夫绍兴中虽访得之，非复旧本，乃以景历书者日月之合疏列分度并取一二名数，注字音于下，以备阅时之宜焉。
    余少从家大夫观金明池水战，见船舫回旋，戈甲照耀，为之目动心骇。比见钱塘水军戈船飞虎，迎弄江涛，出没聚散，忽如神，令人汗下，以为金明池事故如儿戏耳。至如韩蕲王困虏王天荡，飞轮八楫蹈军盘回江面者，更不知何如也。
    熙宁元年十月，诏颁河北诸军教阅法，凡弓分三等：九斗为第一，八斗为第二，七斗为第三。弩分三等：二石七斗为第一，二石四斗为第二，二石一斗为第三。
    余始寓京邸，于绍兴二年五月大火，仅挈母妻出避湖上。此时被毁者一万三千余家。及家山中，六年十二月，京师复火，更一万余家。人皆以为中兴之始，改元建炎致此，然周显德五年夏四月辛酉，城南火作，延于内城，忠懿王避居都城驿，诘旦且焚镇国仓，王泣祷而灭，计一万九千余家。但临安扑救视汴都为疏，东京每坊三百步有军巡铺，又于高处有望火楼，上有人探望，下屯军百人及水桶、洒帚、钩锯、斧权、梯索之类，每遇生发，扑救须臾便灭。
    高庙在建康，有大赤鹦鹉自江北来集行在，承尘上，口呼万岁，宦者以手承之，鼓翅而下，足有小金牌，有宣和二字。因以索架置之，稍不惊怪。比上膳，以行在草草无乐，鹦鹉大呼卜尚乐起，方响久之，曰卜娘子不敬万岁。盖道君时掌乐宫人以方响引乐者，故犹以旧格相呼，高庙为罢膳泣下。后北鸟持至临安，忽死。高宗亲为文祭之云：“金钜绛裳，何意朱紫，乘轩骇散，缠罗斗死。不远长江，来自汴水，匪饥则附，曰忠自矢。谢迹云端，投身禁里，每呼旧人，以励近侍。禽言若斯，鸟官谁似，云胡委羽，归魂鹑尾。借号有鸟，来朝死雉，渐肯为仪，历仍辉纪。尚飨。”宸翰洒洒，一时大手当为置笔。
    真宗皇帝祀汾而还，驾过伊关，亲洒宸翰为铭勒石，文不加点，群臣皆呼万岁。其文曰：“夫结而为山，融而为谷，设险阻于地理，资手距于国都，足以表坤载之无疆，示神州之大壮者也。矧复洪源南导，高岸中分，夏禹浚川，初通关塞；周成相宅，肇建王城，风雨所交，形势斯在。灵葩珍木接畛而扬芬，盘石槛泉奔流而激响。宝塔千尺，苍崖万寻，秘等觉之，真身刻大雄之尊像，岂独胜游之是属，故亦景贶之潜符，躬荐两圭，祝汾阴而祈民福；言旋六辔，临雒宅而观土风。既周览于名区，乃刊文于真铭，曰：高阙巍峨，群山迤逦，乃固王域，是通伊水。形胜居多，英灵萃止，螺髻偏摩，雁塔高峙。奠玉河滨，回舆山趾，鸣跸再临，贞氓斯纪。”
    国朝开献书之路。祥符中，献书者十九人赐出身，得书万七百五十四卷。宣和五年，三馆参校荣州助教张颐所进书二百二十三卷，李东一百六十二卷，皆系阙逸，乞加褒赏，颐赐进士出身，东补迪功郎。七年，取索到王阐、张宿等家藏书，以三馆秘阁中书比对，所无者凡六百五十八部二千四百一十七卷，阐补承务郎，宿补迪功郎。
    余从祖姑婿陈从易得与太清楼校勘，天圣三年六月，陈以《十代兴亡论》，妄加涂窜，同官皆降一职。
    崇宁二年五月，秘阁书写成二千八十二部，未写者一千二百十三部，及阙卷二百八十九，立程限缮录。政和七年十一月十四日戊戌，校书郎孙觌奏：四库书尚循崇文旧目，顷访求遗书，总目之外，凡数百家，几万余卷，请撰次增入总目，合为一卷。诏觌等撰次，名曰《秘书总目》。及汴京不守，悉为金虏辇去。车驾渡江，诏搜江浙闽粤载籍，四库至四万四千四百八十六卷，较崇文旧目多一万三千八百十七卷，又思陵以万几之暇，御书“六经”、《论浯》、《史记?列传》，刊石立于太学，典籍之盛无愧先朝。第奇秘阙逸较前少损，所增多近代编述耳。
    余向从汴中得见钱武肃王铁券，其文曰：“维乾宁四年，岁次丁巳八月甲辰朔四日丁未，皇帝若曰：咨尔镇海镇东等军、节度浙江东西等道、观察处置营田招讨等使、兼两浙盐铁制置发运等使、开府仪同三司检校太尉、兼中书令持节润越等州、刺史上柱国彭城郡王、食邑五千户、实封一百户公Α：朕闻铭邓骘之动，言垂汉典；载孔悝之德，事美鲁经。则知褒德荣勋，古今一致。顷者董昌僭伪，为昏镜水，狂谋恶迹，渐染齐人。尔能披攘凶渠，荡定江表，忠以卫社稷，惠以福生灵，其机也氛礻┪清，其化也疲羸泰。拯永粤于涂炭之上，师无私焉；保余杭于金汤之固，政有经矣。志奖王室，绩冠侯藩，溢于旗常，流在丹素，虽钟繇刊五熟之釜，窦宪勒燕然之山，未足显功。抑有异数，是用锡其金板，申以誓词，长河有似带之期，泰华有如拳之日。惟我念功之旨，永将延祚子孙，使卿长袭宠荣，克保富贵。卿恕九死，子孙三死，或犯常刑，有司不得加责。承我信誓，往惟钦哉。宜付史馆，颁于天下。”赍券中使，则焦楚钅皇也。
    欧阳文忠公《樊侯庙灾记》真稿，旧存余家，其中改窜数处，如“立军功”三字，稿但曰“起家”；“平生”曰“生平”；“振日”曰“目”；“勇力”曰“威武”；“雄武”曰“英勇”；“生能万人敌，死不能庇一躬”曰“生能喑哑叱咤之主，死不能保束草附上之形”；“有司”曰“残暴”；□喑呜叱咤四字，无茅曰使风驰电击，平北咆哮。凡定二十三字，书亦遒劲。时余家从祖ヘ郑，故得其稿，今竟失去，不得与苏公手书并存，惜哉！
    绍兴九年十月二十一日，诏皇太后宫殿名慈宁，三十日毕功，群臣上表云：“臣等言：德之大者，必尽万物之报，以称其礼；孝之至者，必得四表之心，以宁其亲。天祚文武之隆，世基任姒之德，仰模太紫，前考异宫，宜昭揭于鸿名，以答扬于流泽。臣中贺，窃以东朝置卫，远存长乐之鸿名；中禁承颜，近著宝慈之茂实。皆以体王居于宸极，据宝执于坤灵。广一人钦爱之风，极万世尊崇之奉，载新令典，允属圣时。伏惟皇帝达孝通于神明，要道形于德教。绍复大业，对越祖宗在天之灵；抑畏小心，躬蹈帝王高世之行。人与能而乐戴，天复命以中兴。上推履武之祥，丕启生商之庆。方且致天下之养，用寅奉于母仪；成路寝之威，示日严于子道。臣等率吁众志，恳款一词，爰籍合于前章，极崇施于显号，叶情文而并举，焕典册以增华。辇道中通，朝夕燕两宫之奉；佩环入觐，时节奉万年之觞。示垂褡于无疆，益储休于有美。伏请建皇太后宫殿以慈宁为名。”时显仁太后尚羁虏庭，读此真堪为高庙泣下也。
    鸡冠花，汴中渭之洗手花。中元节则儿童唱卖以供祖先。今来山中，此花满庭，有高及丈余者，每遥念坟墓，涕泪潸然。乃知杜少陵“感时花溅泪”，非虚语也。
    顷从临安得见石晋授文穆王玉册，文曰：“惟天福八年，岁次癸卯十月丙午朔六日辛亥，皇帝若曰：在天成象，拱辰分将相之星；惟帝念功，启土列侯王之国。朕所以法昊穹而光宅，稽典礼以疏封。而况世著大勋，时推合器，探宝符而嗣位，仗金钺以宣威。羽翼大朝，藩篱东夏，宜列诸侯之上，特隆一字之封。简自朕心，叶于舆论。咨尔保邦宣化、忠正翊戴功臣，起复镇国大将军、右金吾卫上将军、员外置同正员检校太师、兼中书令、杭州越州大都督、充镇海镇东等军、节度浙江东西等道、管内观察处置、兼两浙盐铁制置发运营田等使、上柱国吴越国王、食邑一万七千户、实封四千户钱佐：为时之瑞，命世而生，负经文纬武之才，蕴开物成务之志；英华发外，精义入神，亚夫继社稷之勋，顾荣增东南之美。眷言祖考，志奉国朝，清吴越之士强，执桓文之弓矢。天资厥德，代有其人，荷基构以克家，事梯航而述职。殊庸斯在，信史有光，是举彝章，爰行盛典。土茅符节，方推翼世之资；黻冕辂车，更重荣勋之礼。斯为异数，允属真王。今遣光禄大夫、检校司徒、行太子宾客、上柱国太原县开国男、食邑三百户王交，使副正议大夫、行尚书吏部郎、中柱国赐紫金鱼袋赵熙等，持节备礼，册尔为吴越国王。于戏！周宠元臣，四履锡命；汉封异姓，八国始王。指河岳以誓功，俾子孙而袭爵。尔纂服旧业，朕考前文，勿忘必复之言，更广无穷之祚。懋昭前烈，尔惟钦哉！
    余家藏《春秋繁露》，中缺两纸，比从藏书家借对，缺纸皆然，即馆阁订本亦复尔尔，不知当时校勘受赏银绢者得无愧乎？后从相国寺资圣门买得抄本，两纸俱全，此时欢喜，如得重宝，架橐似为生气。及离乱南来，缺本且不可得矣。
    东坡《欧公集序》云：“宋兴七十余年，民不知兵，富而教之，至天圣、景极矣，而斯文终有愧于古。士亦因陋守旧，论卑而气弱。自欧阳子出，天下争自濯磨，以通经学古为高，以救时行道为贤，以犯颜纳谏为忠，长育成就，至嘉末号称多士。欧阳子之功为多。”刘惰《司马温公文集序》云：“是文也，君天下者得之，足以鉴兴衰、通治体；公卿大夫得之，足以为忠嘉、尽臣节；士庶人得之，足以检身厉行，为君子之归。以至山颠水涯幽人放客得之，则浩歌流咏，斟酌厌饫，随取随足。”两公之文，真不愧苏、刘序言也。
    国朝自建隆至靖康，自建炎至乾道，大赦凡一百二十有三，恩洽率土，可谓至矣。尝读神宗即位大赦诏曰：“夫赦令，国之大恩，所以荡涤瑕秽，纳于自新之地，是以圣王重焉。中外臣僚多以赦前事捃摭吏民，兴起讼狱，苟有诖误，咸不自安，甚非持心近厚之谊，使吾号令不信于天下。”其曰诏内外言事按察司毋得依前举劾，且按取旨，否则科违制之罪。知谏议司马光上言：“切惟御史之职半以绳按百辟，纠植奸邪之状，固非一日所为。国家素尚宽仁，数下赦令，或一岁之间至于再三。若赦前之事皆不得言，则其可言者无几矣。万一有奸邪之臣，朝廷不知，误加进用。御史欲言，则违今日之诏；若其不言，则陛下何从知之。臣恐因此言者得以箝口偷安，奸邪得以放心不惧，此乃人臣之至幸，非国家之长利也。请迫改前诏，刊去言事两字。”帝命光送诏于中书。
    周显德中，尝诏王朴考正雅乐，朴以为十二律管互吹，难得其真，乃依京房为律准，以九尺之弦十三，依管长断分寸设柱，用七声为均，乐乃和。至景元年九月，帝御观文殿，诏取王朴律准观视，御笔篆写律准字于其底，复付太常秘藏本寺模勒刻石于厅事。博士直史馆宋祁为之赞，其词曰：“有周有臣，嗣古成器，弦写音，柱分律位。俾授攸司，谨传来世，上圣稽古，规庭阅视。嘉御正声，亲铭宝字，奎钩奋芒，河龙献势。乐府增荣，乾华俯贲，用协咸韶，永和天地。”
    元六年七月朔，皇帝既视文德朝，翰林学士拜疏于庭曰：“陛下即位，尊有德，亲有道，昭举贤良方正经明行修艺文之士，欲以幸教天厂，甚惠。夫太学者，教化之原也。且先皇帝初斥三学舍，增弟子至三千员。惟圣上幸照临其宫。”上以问丞相，丞相曰：“学士议是，今岁屡丰贺，海内诚无事，而陛下聪明仁孝，好学出天性，不因是以风动四方，则事尚何可为者。况祖宗之旧章，皆在可考，请下有司讨沦以进。”制曰可。以岁十月庚午，驾自景灵宫移，伏谒孔子祠，入门降辇，步就小次，由东阶以升，奠爵再拜，礼官告礼成，然后退。幸太学，诏博士皆升堂，坐诸生两庑下，乃命国子祭酒讲《书》之《无逸》，终篇，因而幸武成王庙而过。左丞相实从，于是率诸公赋诗以形容之，在位者皆属和。十二月，许至太学。祭酒、司业仝其僚属以谋之曰：“此太平希阔盛事也，太学何敢私有，必刻金石以传之天下为称。”且属格非序其本末：“格非窃惟成周之隆，其人君起居动作之美，载于诗、声于乐者，多出于左右辅弼之臣，而王之德意志虑，至设官而传道之，不为区区也。今丞相诸公赋诗，与雅颂之作无异；祭酒欲传之天下，与道王之德意无异，宜刻石不疑。元七年正月丁酉谨序。”此李公格非笔也。诸公诗皆七言，以章庠行王堂为韵。赋诗诸公为：吕公大防、苏公颂、韩公忠彦、苏公辙、冯公京、王公岩叟、范公百禄、梁公焘、刘公奉世、顾公临、李公之纯、孙公升、马公默、范公纯礼、王公钦臣、孔公武仲、陈公轩、吴公安持、丰公稷、赵公挺之、李公师德、李公阶、王公谊、许公彦、孙公谔、蔡公肇、周公知默、傅公楫、宋公彬周、宋公商、吴公师仁、张公敦义、刘公符、陈公祥通、邓公忠臣、李公格非，凡三十六人。
    东坡谓食河豚值得一死。余过平江姻家，张谏院言南来无它快事，只学得手煮河豚耳。须臾烹煮，对余方且共食，忽有客见顾，俱起延款，为猫翻盆，犬复佐食，顷之猫犬皆死，幸矣哉，夺两人于猫犬之口也。仍汴中食店以假河豚饷人，以今念之，亦足半死。
    余家所藏《燕丹子》一序甚奇，附载于此：“目无秦，技无人，然后可学《燕丹子》。有言不信，有剑不神，不可不读《燕丹子》。从太虚置恩怨，以名教衡意气，便可焚却《燕丹子》。此荆轲事也，有燕丹而后有荆轲也。秦威太赫，燕怨太激，威怨相轧，所为白虹贯日，和歌变征。我固知其事之不成，倚柱一笑，所谓报太子而成其为荆卿者乎？”余本孱夫，不能学，亦不须读，第不忍付之宵烛而录之，以副子家卷轴。惜无作者姓名耳。
    靖康已前，汴中家户门神多番样，戴虎头盔，而王公之门至以浑金饰之。识者谓虎头男子是虏字，金饰更是金虏在门也。不三数年而家户被虏，王公被其酷尤甚。
    政和四年，汝蔡有司上言：“连山岩石往往采击，多变玛瑙。地不爱宝，圣瑞非常，乞下诏封禁，以供御用。”时遣中使出采粗者以供屏牖，妆嵌而晶莹成形，巧绝天工者，盖充满内府矣。然此亦靖康预征也。山者以譬国家磐石之安，变为玛瑙者，马为南方火，当国家以火德应之；瑙者，恼也。变磐石之安为火德忧恼也。
    宣和三年二月，新郑门官夫淘沟，从助产朱婆婆墙外沟底得一铜器如壶，两旁有环，腹上有线，其色翡翠，间之以绿，其文曰：“绥和元年，供三昌为汤宜造三十炼铜黄涂壶，容二斗，重十二斤八两，涂工乳护纹级样。”临主守在亟同守令宝省，第重六斤耳。汉权虽减，不宜如许，权知开封府王革上之内府。
    花石纲，百卉臻集，广中美人蕉，大都不能过霜节，惟郑皇后宅中鲜茂倍常，盆盎溢坐，不独过冬，更能作花。此亦后随扌匕驾，美人憔悴之应也。
    先正有《洛阳名园记》，汴中园圃亦以名胜当时，聊记于此。州南则玉津园，西去一丈佛园子、王太尉园、景初园。陈州门外园馆最多，著称者，奉灵园、灵嬉园。州东宋门外麦家园、虹桥王家园。州北李驸马园。西郑门外下松园、王太宰园、蔡太师园。西水门外养种园。州西北有庶人园。城内有芳林园、同乐园、马季艮园。其它不以名著约百十，不能悉记也。
    王荆公《字说序》云：“文者，奇耦刚柔，杂比以相承，如天地之文，故谓之文；字者，始于一二而生于无穷，如母之字子，故谓之字。其声之抑扬、开塞、合散、出入，其形之衡从、曲直、邪正、上下、内外、左右，皆有义。皆出于自然，非人私知所能为也。”其言甚佳，奈《字说》多出私智，何耶？
    程泰之《演繁露》云：“唐人婚礼多用百子帐，特贵其名与婚宜，而其制度则非有子孙众多之义。盖其制本出戎虏，特穹庐拂庐之具体而微者耳。卷柳为圈以相连锁，百张百阖为其圈之多也，故以百子名之，亦非其有百圈也。其弛张既成，大抵如今尖顶圆亭子，而用青毡通冒四隅上下，便于移置耳。”若今禁中大婚，百子帐则以锦绣织成，百小儿嬉戏状，非若程说矣。
    太宗兴国五年，泾州言定县妇人怒夫前妻之子妇，断其喉而杀之。下诏曰：“刑宪之设，盖厚于人伦；孝慈所生，实由乎天性。矧乃嫡继之际，固有爱憎之殊。法贵原心，理难共贯。自今继母杀伤夫前妻之子，及姑杀妇者，并以凡人论。”庆历间，宁州童子年九岁，殴杀人，当弃市，帝以童孺争斗，无杀心，止命罚金入死者家。开封民聚童子教之，有因夏楚死者，为其父母所讼，府上具狱当抵死，宰相以为可矜，帝曰：“情虽可矜，法亦难屈。”命杖脊赦之。九重之上，乃能究极民情如此。
    临安有谚语，凡见人不下礼呼曰“强团练”，余不知其所自来。后得之长老云：钱氏有国时，攻常州，执其团练使赵仁泽以归，见王不拜，王怒，命以刀抉其口至耳，丞相元德昭救解云：“此强团练，宥之足以劝忠也。”遂以药附创送归于唐。故至今以为美谚。
    皇朝玉牒于至道，所载自太祖、太宗、秦王以下子孙凡六百六人，公主附之，书以销金花白罗纸，黄金轴，销金红罗标带，复墨漆饰金匣红绵裹，金锁钥。宗室始本支，次女氏，次始生，次宗妇，次宗女，次宫院，次官爵，次寿考，次赐赍，然秦王以下太祀本支第云同姓，惟太□已来，称宗室云。
    庆元四年九月朔，太史言日食于夜，而草泽言食在昼，验视如草泽言。嘉泰二年日食五月朔，太史以为午正，草泽赵太献言午初三刻食三分，诏著作张嗣古监视浑仪，秘丞朱钦则等覆验，卒如大猷所言，史官乃抵罪。盖自渡江后，历差多矣。
    范文正之同寅而失欢于韩魏公，程伊川之儒正而见诮于苏子瞻，丁谓之小人而始荐于王元之，蔡京之奸邪而见取于司马温公，李丞相之拮据于建炎而有不展之讥，韩蕲王之威宣于金虏而有畏懦之议，皆不知其然而然者也。
    乾德四年三月，遣僧行勤等一百五十七人访经西域。兴国五年，北天竺僧天息灾与施护各持梵策来献，及中天竺僧法天有意翻译，乃诏内侍郑守钧于太平兴国寺大殿两度地作译经院，中设译经堂，其东序为润文堂，西序为正义堂。七年六月院成，召息灾等三人入院，以所赍梵本各译一经，命光禄卿汤悦、兵部郎张洎润色，法进等笔受缀文，慧达苛证义。七月十二日，息灾等各上新译经二卷，诏镂版入藏。自是取禁中梵策藏录半载者译之，每诞圣节。五月一日即献新经。八年改译经院为传法院，又置印经院。十月甲申出新译经五卷示宰相。天禧五年十一月丁丑以宰臣丁谓、王钦若为译经使。四年十二月丙子夏，竦上《译经音义》七十卷。景二年九月，法护惟净以华梵对参为《天竺字源》七卷。
    《册府元龟》，凡一千卷，三十一部，千一百四门。门有小序，撰自李维等六人，而窜定于杨亿。其书止采六经、诸史、《国语》、《国策》、《管》、《晏》、《孟》、《晏》、《淮南》、《吕览》、《韩诗外传》，及《修文》、《御览》、《艺文类聚》、《初学》等书。即如《两京杂记》、《明皇杂录》等，皆摈不采。其编修官供帐饮馔，皆异常等。王钦若以《魏书》、《宋书》有索虏岛夷之号，欲改去。王文正公谓旧文不可改。又如杜预以长历推甲子多误，皆以误注其下而不改。帝下手诏，凡悖逆之事，不足为训者，删去之。复亲览，摘其舛误，多出手书诘问，或召对指示商略，凡八年而成。然门卷皆常目所见，无罕觏异闻，不为艺家所重。
    张佛子名庆，京师人也，以淳化元年生，生三岁而父母俱亡，亦无伯仲昆季，遂养于外戚赵氏。洎长，因袭姓赵，亦未知自明。赵氏之邻有郭荣者，世为右军巡院吏，赵氏因以庆属焉。郭氏告老，庆遂补郭氏之阙，实祥符三年也。庆之司狱，常以矜慎自持，好洁，狱囚必亲沐之，暑月尤数，每戒其徒曰：“人之丽于法，岂得已哉。我辈以司狱为职，若不知恤，则罪者何所赴诉耶？饮食、汤药、卧具必加精洁。”常为其徒悔之曰：“若区区为此，乃欲要福乎？庆亦莫之顾也。”好看《法华经》，每有重囚就戮，则为之斋素诵佛，一月乃止。囚有无辜者，欲私释也，取具去，乃祝之曰：“若无举，我愿以具赎若也。”坐罪，后遇囚得报，必自免其囚。狱有讹鞫者，庆以致误于画条令，美言以喻之也。不讯考而疑狱常决，狱官往往属意焉。后庆年八十有二，无病而卒。其子亨，官三班借职。亨六子，洪左藏库副使，锷、、铎，元丰五年同登黄裳榜，镐、锐并显荐闻，封阴德，有后乃如此。
    转运使卢之翰为李继隆诬奏转运乏粮，太宗怒召中使取之翰等三人首。时丞相吕端不敢言，枢密副使钱若水犯颜力诤之，翰等得免，黜为行军副使。后之翰于都堂见钱，长揖不谢，吕丞相在坐，谓卢曰：“君言枢相更生耶？”卢大言曰：“钱公此举，使明主不拒谏，大臣敢直言，律法无枉滥。所当谢者在彼不在翰也。”吕为怃然。
    《太玄》极为本朝儒旧诋议，然司马温公法之以著《潜虚》。邵康节每谓扬雄《太玄》不独知历法，且知历理。
    有仇生者，少与富郑公善，后以失欢游于韩公之门。未几，韩、富不协，迁怒仇，谓背有所短也。及魏公卒，富公至，不往吊，且欲甘心于仇。或谓仇须面诣谢，仇曰：“刺骨之恨，岂送面可消。但富公正人，韩公君子，短正人于君子之前，能不入于妒妇之条乎？”富公闻之，于是释然。所谓难以情求、可以理论也。第不吊韩公，至竟为富公身后名累。
    余尝见太子玉册用珉玉简六十枚，前后四枚，刻龙填金，贯以金丝，籍以锦褥，盛以漆匣，装以金华，饰以螭首。今请用珉简七十五枚。
