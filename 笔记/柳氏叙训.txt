柳氏叙训　　（唐）柳玭 撰 

　　先祖河东节度使公绰，在公卿间最名有家法。中门东有小斋，自非朝谒之日，每平旦辄出小斋，诸子皆束带晨省于中门之北。公绰决私事，接宾客，与弟公权及群从弟再会食，自旦至暮，不离小斋。烛至，则命子弟一人执经史，躬读一过讫，乃讲议居官治家之法，或论文听琴，至人定钟，然后归寝，诸子复昏定于中门之北。凡二十余年，未尝一日变易。其遇饥岁，则诸子皆蔬食，曰：“昔吾兄弟侍先君为丹州刺史，以学业未成，不听食肉，吾不敢忘也。”祖母韩夫人，相国休之曾孙，相国滉之孙，仆射贞公皋之长女。家法严肃俭约，为搢绅家楷范。归我家三年，无少长，未尝见启齿。贞公在省为仆射，先公于襄阳加端揆，常衣绢素，不用绫罗锦绣。贞公亲仁里有宅，每归觐，不乘金碧舆，祗乘竹兜子，二青衣步屣以随，贞公叹乃御下之俭也。常命粉苦参、黄连、熊胆，和为丸，赐先公及诸叔，每永夜习学含之，以资勤苦。 

　　先公居外藩，先公每入境，郡邑未尝知。既至，每出入，常于戟门外下马，呼幕宾为丈，皆许纳拜，未尝笑语款洽。牛相国辟为武昌从事，动遵礼法。奇章公叹曰：“非积习名教，不及此。” 

　　先公以礼律身，居家无事，亦端坐拱手。出内斋，未尝不束带。三为大镇，厩无良马，衣不薰香。公退必读书，手不释卷。家法在官不奏祥瑞，不度僧道，不贷赃。吏法：凡理藩府，急于济贫卹孤，有水旱必先期假贷，廪粟军食必精丰，逋租必贳免，馆传必增饰，宴宾犒军必华盛，而交代之际，仓储帑藏，必盈溢于始至。境内有孤贫衣缨家女及笄者皆为选婿，出俸金为资装嫁之。 

　　叔祖少保公权，字诚悬。玭兄弟尝从诸季父送别东郊，仆马在门，会阴晦，多雨具。少保因言：“我少时家贫，当房严训。年十六，当房往鲍陂人家致祭处分，先往撰文。时甚雪，只得一驴，女家人清净，随后得一破褥子，披至鲍陂，为庄客所哀，为燔薪，得附火为文，写上板子。当房朝下到庄呈祝版，此时免科责便满望，岂暇知寒。今日虽散退，还得尔许官。尔等作得祭文者有几人，皆乘马有油衣，吾为尔等忧。”太保晓声律而不好乐，常云：“闻乐令人骄惰。” 

　　先妣韦夫人外王父相国文公贯之，奕世以贞谅峻鲠称。先夫人事君舅君姑凡十一年，晨省于鸡鸣，昏定于初夕，未尝阙。梁国夫人有疾，先夫人一月不下堂，早夜奉养，疾愈始归院。文公及第，登谏科，判入高等，授长安尉，秩满困穷，穴地燔薪，啖豆糜以御冬。 

　　孝公房舅谓余弟兄曰：“尔家虽非鼎甲，然中外名德冠冕之盛，亦可谓华腴右族。”玭自闻此言，刻骨畏惧。夫门地高，可畏不可恃。可畏者，立身行己，一事有坠先训，则罪大于他人。虽生可以苟取爵位，死亦不可见祖先于地下。不可恃者，门高则自骄，族盛则为人窥嫉，实艺懿行，人未必信，纤瑕微累，十手争指矣。所以承地胄者，修己不得不恳，为学不得不坚。 

　　夫士君子生于世，己无能而望他人用之，己无善而望他人爱之，亦犹农夫卤莽种之，而怨大泽之不润，虽欲弗馁，其可得乎！余幼时，每闻先公仆射与太保房叔祖讲论家法，莫不言立己以孝弟为基，以恭默为本，以畏怯为务，以勤俭为法，以交结为末事，以气焰为凶人，肥家以忍顺，保交以简敬，百行备矣。体之未臧，三缄密虑，言之或失，广记如不及，求名如傥来，去吝与骄，庶几寡过。莅官则洁己省事，而后可以言守法，守法而后可以言养人，直不近祸，廉不沽名，廪禄虽微，不可易黎氓之膏血；榎楚虽用，不可恣褊狭之胸襟。忧与祸不偕，洁与富不并。 

　　余又比见名家子孙，其祖先正直当官，耿介特立，不畏疆御者，及其衰也，则但有暗劣，莫知所宗，此际几微，非贤不达。 

　　夫坏名灾己，辱先丧家，其失有尤大者五，宜深记之：一是自求安逸，靡甘淡泊，苟便于己，不恤人言；二是不知儒术，不闲古道，懵前经而不耻，论当世而解顺，自无学业，恶人有学；三是胜己者厌之，佞己者悦之，唯乐戏谈，莫思古道，闻人之善嫉之，闻人之恶扬之，浸渍颇僻，销刓德义，簪裾徒在，厮养何殊；四是崇好慢游，耽嗜曲蘖，以衔杯为高致，以勤事为俗人，习之易荒，觉已难悔；五是急于名宦，昵近权要，一资半级，虽或得之，众怒群猜，鲜有存者。兹五不韪，甚于痤疽，痤疽则砭石可瘳，五失则神医莫理。前朝炯戒，方册具存；近世覆车，闻见相接。 

　　夫中人已下，修词力学者，则躁进患失，思展其用；审命知退者，则业荒文芜，一不足操。唯智者研其虑，博其闻，坚其习，精其业，用之则行，舍之则藏。苟异于斯，孰为君子！ 

　　余自幼奉严训，实自恳克，不敢以资冒明进。分为州邑冗吏，未尝以一言求伸于公卿间。今优游清切，乃逾心期，至于披阅坟史，研味秘奥，犹惜寸阴，不知老之将至。噫！君臣父子之道，礼乐刑政之规，在于儒术，是乃本源。夫以忧虞疾有限之年，自少及衰，从旦至暮，孜孜于本教之事，尚不得一二，矧以他事挠之耶？ 

　　《语》曰：“不有博奕者乎，为之犹贤乎已。”此一章，意义全在已字。已者，饱食终日，无所用心之人也。如是者，心智昏懒，兼不及于博奕。夫子以博弈为喻者，乃深切于戒劝，明言博奕为鄙事，非许儒学，不务经术，但博奕耳。吴宫之论，可为格言。近者又有叶子戏，或闻其名本起妇女，既鄙于握槊，乃赌钱之流，手执青蚨，坐销白日，进德修业，其若是乎！ 

　　夫世族之源长庆远，与命位之丰约否泰，不假征蓍龟，不假徵星数，处心行事而已。今昭国里崔山南昆弟子孙之盛，乡族罕比。山南曾祖母长孙夫人，年高无齿，祖母唐夫人事姑孝，每旦栉纵笄，拜于阶下，即升堂乳其姑。长孙夫人不粒食数年而康宁，一日疾病，长幼咸萃，宣言无以报新妇恩，愿新妇有子有孙，皆得如新妇孝敬，则崔之门安得不昌大乎！ 

　　今东都仁和里裴尚书宽，子孙众盛，实为名阀。天后时，宰相魏元同选尚书之先为长婿，未成婚而魏陷罗织狱，一家徙于岭表。来俊臣辈既死，始沾恩还北。魏之长女已逾笄，及湖外，其家议北裴必不复求婚，沦落贫窭，无以为衣食资，诣老比邱尼，祈披缁居其寺，女亦甘愿下发有日矣。有客尼自外至，闻其议曰：“一见魏氏女，可乎？”见之，曰：“此女俗福丰厚，必有令匹，子孙将遍天下，宜事北归。”言讫而去，遂不敢议。及荆门。则裴自京洛赍资聘，俟魏氏之北反，已数月矣。今势利之徒，奉权幸如不及，舍信誓如反掌，则裴之蕃衍，乃天之报施也。郑司徒言于河南文公云：裴某作剌史，儿女皆饭饼饵。人言其为吏清白，与周给亲爱，不可不信矣。 

　　余季妹适弘农杨堪，在蒋相国幕，清刻自持。属吏有馈献，皆不纳。尝言：“不唯自清，抑亦内助焉。”余旧府高公先侍郎兄弟三人，俱居清列，非速客不二羹胾，夕食匏葡匏而已，皆保重名于世。 

　　永宁王相国（按王相涯）方居相位，掌利权。窦氏女归，请曰：“玉工货钗奇巧，须七十万钱。”王曰：“七十万，我一月俸金尔，岂于女惜，但一股钗七十万，此妖物也，必与祸相随。”女不复敢言。数月，女自婚姻会归，告王曰：“前时钗为冯外郎妻首饰矣。”乃冯球也。王叹曰：“冯为郎吏，妻之首饰有七十万钱，其可久乎，其善终乎！”冯为贾相门人，最密，（按贾相餗）贾为东户，又取为属郎。贾有苍头，颇张威福，冯于贾忠，将发之未能。贾入相，冯一日遇苍头于门，召而最之曰：“户部中谤词不一，苟不悛，必告相国。”奴泣，拜谢而去。未浃旬，冯晨与贾未兴时，方命设火内斋，曰冠当出。俄有二青衣，赍银罂出曰：“相公恐员外寒，命奉地黄酒三杯。”冯悦，尽举之。青衣入，冯出告其仆御曰：“渴且咽。”粗能言其事，食顷而终。贾为冯兴叹出涕，竟不知其由。又明年，王、贾皆遘祸。噫！王以珍玩奇货为物之妖，信知言矣，而徒知物之妖，而不知恩权隆赫之妖甚于物邪！冯以卑位贪宝货，已不能正其家，尽忠所事而不能保其身，斯亦不足言矣。贾之臧获，害门客于墙庑之间，而不知欲始终富贵，其可得乎！此虽一事，作戒数端。 

　　又李相国泌居相位，请征阳道州为谏议大夫。阳既至，亦甚御恩。未几，李薨于相位，其子蘩居丧，与阳并居。阳将献疏斥裴延龄之恶，嗜酒目昏，以恩故子弟待蘩，召之写疏。繁强记，绝笔诵于口，录以呈延龄，递奏之云：“城将此疏行于朝数日矣。”道州疏入，德宗已得延龄稿，震怒，俄斥道州，竟不反。蘩后为谯郡守，虐诛巨盗，不以法。舒相元舆布衣时，以文贽蘩。蘩曰：“自此有一舒家。”衔之。及为御史，鞫谯狱，入蘩罪，不可解，数年舒亦及祸。今世人各盛言宿业报应之说，曾不思视履考祥之事，不其惑欤！ 

　　余又见名门右族，莫不由祖考忠孝勤俭以成立之，莫不由子孙顽率奢傲以覆坠之。成立之难如升天，覆坠之易如燎毛，言之心痛心，尔宜刻骨。 

　　又余家世，本以学识礼法称于士林间，比见诸家于吉凶礼制有疑文者，多取正焉。丧乱以来，门祚衰落，清风素范，有不绝如线之虑。当礼乐崩坏之际，荷祖先名教之训，弟兄两人，年将中寿，基构之重，属于后生，纂续则贫贱为荣，隳坠则富贵可耻。令所纪旧事，十忘三四，昼览而夜思，栖心讲求，触类滋长。夫行道之人，德行文学为根株，正直刚毅为柯叶。有根无叶，或可俟时，有叶无根，膏两所不能活也。苟懵斯理，欲绍家声，则今之流传，反成灾害，谛听熟念，以保令名。至于孝慈友悌，忠信笃行，乃食之醯酱，不可一日无也，岂必言哉！比史官皆有序传，以纪宗门，余初及行在，尚守左史，故敢以序训为目。 

　　○逸文 

　　夫门地高者，一事坠先训，则异它人，虽生可以苟爵位，死不可见祖先地下。门高则自骄，族盛则人窥嫉。实艺懿行，人未必信；纤瑕微累，十手争指矣。所以修己不得不至，为学不得不坚。 

　　董生有云：“吊者在门，贺者在闾。”言忧则恐惧，恐惧则福至。又曰：“贺者在门，吊者在闾。”言受福则骄奢，骄奢则祸至。故世族远长与命位丰约，不假问龟蓍星数，在处心行事而已。（以上见《新唐书》卷一六三） 

　　在蜀时尝阅书，字书小学，率雕板印纸。（《石林燕语》卷八） 
