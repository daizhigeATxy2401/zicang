梅花草堂笔谈　明　张大复撰

病居士自传

　　居士姓父姓名父名然不能如父志丑之又多病故自号病居士少习举子业为诸生诸习举业者呕心刳肝多病悸居士故不喜雕虫所作制义居下下然亦病悸吴地下湿处则病肿父尝为木阁居之亦病肿或数月不跬步所饮竟日夜不满五合然病下血甚于豪饮者好书及色而性粗浮不期尽解所求于人甚备然病肾水竭目昏昏不能视祖父产粗足自给所得修脯常中上又无贫乏施与及为人报仇或藏亡破产之事往往病穷贳米养其老母或贷之友而久负之性懦闻催租剥啄声心摇摇不能定而强宗大猾负其势以侮众即不吾犯必辱之病傲已无能不欲言人之不及而遇诸非法者故为强词以夺正者必折之无所容然后已病戆见义或不能为而好谈节义若飞六月之霜振齐台之风寒易州之水则毛骨竦竖隐隐若刺猬乱起病躁尽其足力不数里每至佳山水必攀涯汨流竟日徙倚不能去或暮夜无侣则独往来庭宇间至乌啼月落欣然忘倦病爱缓步详视必求如礼而广坐绮筵不耐谭款或虱痒不可忍辄扪而啖之病草野而倨行年四十弃去举子业人以题请便欣然为之仍镌而悬之国门为时伧父病结习客谓居士曰子病奈何居士曰固也吾闻之师造化劳我以生佚我以老息我以死我未老而化物者且息我我则幸矣又何病焉居士块处一室梦游千古以此终其身


卷一

    品泉

    料理息庵方有头绪便拥炉静坐其中不觉午睡昏昏也偶闻儿子书声心乐之而炉间翏翏如松风响则茶且熟矣三月不雨井水若甘露兢扃其门而以缸罂相遗何来惠泉乃厌张生馋口讯之家人辈云旧藏得惠水二器宝云泉一器亟取二味品之而令儿子快读李秃翁焚书惟其极醒极健者因忆壬寅五月中着屐烧灯品泉于吴城王弘之第自谓壬寅第一夜今日岂减此耶

    李绍伯夜话

    辛丑正月十一日夜冰月当轩残雪在地予与李绍伯徘徊庭中追往谈昔竟至二鼓阒无人声孤雁嘹呖此身如游皇古如悟前世予谓绍伯二十年前中夜闻霰声击射亟起呼兄偕行雪中冰凝屐底高不可步则相与攀树敲斫而行闻人鼻鼾笑之为蠢夜来听窗外折竹声亦当命奴子启扉视之酸风裂鼻头岑岑作痛自笑曩时拍马踏雪不如拥絮酣卧

    画

    陈白阳画山水六幅所谓意到之作未尝有法而不可谓之无法也倪伯远持视世长相与绝叫奇特予非知画者忽然见之亦觉心花怒开因与伯远世长究问今人不及古人处其说不能一予笑曰自白阳此等画出所以今人不如古人也两人莫对予曰今日但见白阳意到之作淡墨淋漓纵横自在便失声叫好不知其平日经几炉锤经几推敲大山长水丘阜溪壑一一全具于胸中不差毫末然后抛却影像振笔直遂所以方尺之纸势若千里模糊之处具诸生韵所谓死枯髅上活眼再开者也今人写得一草一木一壑一丘未有几分相似便从古人意到之作学起都成澹薄了无意致又何怪哉

    章田镌麻姑僊坛

    章简甫之从孙曰章田尝游益邸时华亭季鹰守建昌麻姑坛碑板久为库吏所跌召田新之既入石矣田忽病眼因念言姑僊许我从事当佑我诘旦有老僧信步而至状似婆子以丝系小瓶腰下田恳焉僧口可瘥也取药敷之应手皙然既去田问寓何所曰暂住从姑山斗母庙有郭良医者知状访之不得更问庙祝绝无老僧腰药瓶者田木讷少文生平无妄言尝为余语其事今日见田刻于王孺和家疗眼之说当不虚耳

    雨势

    大雨狂骤如黄河屈注沸喊不可止雷鸣水底砰砰然往而不收如小龙漫吟如伐湿鼓电光闪闪如列炬郊行来着门户明灭不定仰视暗云垂垂欲坠道上无弗揭而行者藉肩曳踵人坎大叫如长啼深林鬼啸云外而裂垣败屋之声隐隐远近间雨势益恣每倾注食许时天辄明旋即昏暗如盛怒狂走气尽忿舒稍稍喘息而后益纵其所如者此时胸中亦绝无天青日朗境界吾其风波之民欤

    樊父语

    立春前一日迎芒神土牛野人竞观以铺张美丽为时和年丰之兆而留心民事者亦号召妓女乐工声歌杂沓结束鲜丽然黠胥亦有夤缘为奸利者今岁迎春贰尹及广文先生颇从臾樊父父笑曰有兴者听之吾不禁也有道之士辞气自别

    言志

    净煮雨水泼虎丘庙后之佳者连啜数瓯坐重楼上望西山爽气窗外玉兰树初舒嫩绿照日通明时浮黄晕烧笋午食抛卷暂卧便与王摩诘苏子瞻对面纵谈流莺破梦野香乱飞有无不定杖策散步清月印水陇麦翻浪手指如冰不妨敝裘着罗衫外敬问天公肯与方便否

    古人不知痛痒

    欧阳永叔作文每用故实辄虚之往咨刘贡父乃下贡父曰好个欧九只是不曾读书耳张安道闻二苏再看汉书讶曰文字尚看两遍耶明允退语子瞻曰此老不知世间尽有看三遍者古人不知痛痒大率如是世人笑何不食肉糜乃是痴语平其气以观之此与贡父安道明允何异

    降僊

    有张文芝者知符咒能运乩降僊言亦多验人或谤之以为文芝自为之也万历丁亥文芝降僊周长茂家能言其祖母强梦中所见事未尝告人者余时方衣蓝衣急急如世人状以情叩乩乩判云急亦来乎其答曰不来又判云急亦不来急亦何用余时竦然以为真僊人语也今日偶出古文示赵纶叔纶叔亟称之曰谁以兄年来多病为不幸哉脱幸不病必衣蓝衣如曩者急急时事心境安得若此以兄今日之病弃去举子业知兄故不当为举子也余因忆降乩语书于苏斋雨窗下

    食笋

    冻笋出土中味醇而滑肥而不滓盖所谓纯气之守也入春未十日而笋理苏硬食后犹存齿颊间岂化之漓也出胎稚子便解触忌乎书此一笑

    沈先生

    沈先生自言其少时骑马或骡道遇桥堑辄挟之而走或言先生能格斗牛予不敢信先生笑曰有之然非牯牛也

    谜

    以布帛求染者必书姓氏一角染人迭而结之不令占色也主者来索则按姓氏与之有一谜云身居色界中不染色界尘解结解冤结见性自分明又臂鹰者恐鹰之足伤其手也必作一皮囊着手上然后鹰立而手不伤一谜云为这脚做来着做了脚不着着了脚不着

    冤报

    海上人有扑杀其仆而以石沈之吴淞江者其仇家得之讼之官而不白以其尸置之杀者之门棺既裂矣一日有巨蛇出焉其家之狗见而噬之蛇且毙尽其毒螫狗蛇啮死狗亦毒死家人奔告杀仆者杀仆者跣而视之以足指伺死狗不意狗之蓦起而噬杀其主也或曰此冤报也死仆化为蛇蛇不自啮而毒其狗以雪负石不白之冤亦奇矣盖闻之馆于海上者云

    张灯

    上元张灯莫盛于唐开元间神龙以后尤极严丽士女阗塞有浮行数十步者自汉以来但云宫中祀太乙民家祀门而已尝考竺坟云上元日天人围绕步步燃灯十二里又云上元日观菩萨放光雨花则知灯之盛未有如极乐界者予家居片玉坊中犹记嘉靖丙寅丁卯之间大梁王公为宰上元行学举卿饮礼既毕公使吏执牌许民家放灯否者有罚民竞剪彩按故事作鸟兽人物千门万户星罗炬列自后岁岁有之大都先君子与许先生为之倡而里人杜谷塘金玉涵又敛钱买灯望门分派一时里中颇不寂寞自十二至十七日烟花缭乱金鼓喧填子夜后犹闻箫管之声今夕月明如水独立庭中寂无启扉者盖亦时运然矣因忆昔寓长安偶谈灯市之丽有一二官人自号清节者极恶之以为伤时废事无过于此予谓清素可以持身不可以御俗俗尚清素终是衰飒气象雍雍博大之世当不尔众皆愕然

    苏斋纪兴

    卧听啼鸟忽疏雨堕瓦裂裂然起坐苏斋兰气芬馥地下蒸湿欲流午余开霁万里空碧胸中洒然若有得者支颐坐梅花下因念去岁正月十七花已烂开忽觉神爽自谓人生意思如此时绝少乃明日遂卧病淹流至今今日大有情致不审来朝又何如也洒扫斋中端坐待月而浓云倏布雨意垂垂且闻王伯符死矣一日之间天时人事之变不亦悲夫

    王伯符

    花朝雨甚觅肩舆唁伯符哭之其妇出所遗祝语相视大都穷独无聊之念可涕也因忆余年十七时就试荆溪姓名与伯符适先后因是识面遂相约为兄弟其中牢落彼此何所不有至今三十一年而伯符死矣嗟乎人有三十余年之交老且死亦安足怪乎

    贯休罗汉

    景德寺澹云房有十六罗汉相传是贯休笔予闻之二十年矣今日偶过得观其七笔势遒简精丽凛凛有生色薛君淑云不是说古人便道佳果然奇特予曰古人亦决有不好处只是我与君淑不及见耳是日戴孟千具斋选佛场同观者王世周僧云居默全定空无念

    学安闲

    病寒而咳竟逾半月风来着形骫骫如裂痰壅呕逆烟生舌端向火则热偃卧则寒一日一夜不知生死之几迁变也偶检真歇禅师倡云访旧论怀实可伤经年独卧涅盘堂门无过客窗无纸炉有寒灰席有霜病后始知身是苦健时多为别人忙老僧自有安闲法八苦交煎总不妨读罢洒然顿觉鼻孔通利眼花尽彻从今发愿誓学安闲但求自度

    钦李

    长蘅好外泪湿张筌曰舍予无能好张生者愚公好内愁饶冯伴曰舍予无能好冯郎者异哉两人自谓子期之耳而郢人之质也而两人者又更相笑也此所谓吾辈情深自是天壤间希遘者耶而世共痴之而癖之此系风捕影之流岂足语于道哉读窈窕闲情诸编但见性情不见文字记此以复两人

    独坐

    月是何色水是何味无触之风何声既烬之香何气独坐息庵下默然念之觉胸中活活欲舞而不能言者是何解

    今日

    太学三万人嘘枯吹生卒召党锢之祸故易曰焕其群元吉不焕不足以治天下又曰君子以同而异不异不得为君子后生不解事漫附清流妄生气节而上之人又开衅门以召之今日之事吾未知所税驾也癸卯二月廿六日书

    白民

    万历甲午朱白民读书展桂堂春初方食河豚白民言烹煮之法未尽乃脱帽衣短衣手执刀匕屠脍众客称善白民亦掀髯自谓得法也尝谓聪明男子无所不可今日偶阅志林见东坡在钱塘日尝煮鱼羹以食仲天贶王元直秦少章众皆异之谓此味超然有高韵非寻常庖人所及而坡亦自喜便欲常作此以发一笑亟命儿子识之他日视白民更一掀髯也

    卍字

    予阅妓多矣岂必都无一长然未有往来予胸者独时念沈生纳少橘皮口中顷刻制卍字细秀整洁令人惊赏而失笑也宋辅卿极称王幼昭之侠而不能举其事因念沈生益甚然王生言诸少年冶游不遗余力然绝无解游者予闻之冁然

    疑

    里有疑盗者患盗之入其室也夜半隙其门而窥之其仆出见之以盗之睨己也奋其臂击焉几毙之矣而其人以为盗击之也噤而不言恐言而盗竟杀我也张子闻之曰智矣哉是主仆之相盗也闻者不省张子曰果然盗至而窥之奋臂而击之噤其口而诈之世未有不智之者也夫人之相疑而智愚生焉吾未知其果安在也

    眉公语

    今日眉公见访会将嫁女盂氏言次及之眉公叹曰大地一梨园也伶人演戏先离后合人生不然父母妻子乃至骨肉齿发刚合即离真可发一笑耳斯语甚警辄录之眉公与予言大都皆日用切实之务然别后每觉意思翛远寝食有味真君子之言也甲辰中秋前三日

    诙语

    范文正公黄薤词云陶家瓮内酿成碧绿青黄措大口中嚼出宫商角征读之令人绝倒方正人作诙语意味自别

    记先君子梦

    万历丙子正月六日先君子率予谒山人憩狄娄云陟岵轩中轩故王氏墓屋短垣瘦梅庭中瓦石纷委窗枕峭壁先君子惘然久之曰此予梦中所见也因话永叔梦黄牛庙事既出见石马相向笑曰殆文忠所谓石马系祠门者耶今日读子瞻书黄牛庙诗后废卷哭失声辛丑距丙子已二十六年盖先君子既殁之十四年也娄云死亦三年矣

    五十赠言

    始衰之年忽焉已至马齿日长童心正狂上负所畏下惭余子而世周孺和士琰季思率吐珠玉投我秽旁漫录其辞以彰芰好世周诗云幽径蓬蒿满逍遥纵晏眠将无因善病翻更得长年座有忘忧物门多问字贤莲花一卷在翻罢意超然士琰云仲蔚闲居日清风满敝庐故人一以过高论在玄虚左病非关史虞贫合有书百年俱半度踪迹转嫌疏孺和云五十风尘鬓色残为君长啸未须叹尚余彩笔千秋健不尽玄言六月寒侠骨每凭龙剑动雄心欲耗唾壶难百年天地惟杯酒白眼何能世上看季思云量力守贫贱曲士固应尔谁能不羁才脱踪繁华里十年负疴同韫椟非君比歧路四茫茫颓波逝靡靡燕雀帷幕间黄鹄举千里扰扰竞名徒视我元长子

    煎茶

    童子鼻鼾故与茶声相宜水沸声喧致松口之叹梦眼特张沫溅灰怒亦是煎茶蹭蹬舟中书

    病疟

    水国多疟每每遇符咒而愈小夫妇人奉之如佛应亦如响白面鲰生心知其不然窘或用之辄亦不效张子曰天下之言最无用者其书生乎眼中读不上数行书又不能深入其义依旁古人成语含糊似解漫言吾道一贯异学可诛此宁不然及其沾一灾一疾叩头请命以行其不信之说岂有异乎固不若小夫妇人其诚实心有所注而取效速也昔中峰和尚尝造面以食大众大行菩萨下之据狮子座绕香积而行中峰取面板扑头便打曰『任汝作模样决不汝信』大解脱人其手段自尔若此者入水不濡入火不焦彼江头之鬼敢拾其呕哕之余乎中元日僵卧斋中自笑符水不灵书此

    智量

    文待诏好奖许后进晚年人有乞书者辄云吾老且倦即书亦不佳盍往周公瑕公瑕书不减吾则神情正旺于君何如有乞书者辄又云当吾世而有钱叔宝安用我为人谓二公之名起于待诏然不谓待诏之书画故出二公下也吾乡某某皆藉弇州公以成其名颇与诸英少往还而人有称后来之俊者两人绝无一字然弇州终不以此少两人盖智量之相越大抵然矣

    结伴

    学问到得有商量时已自几分相应不可轻觑否则惟默识有力中阿含经云尊者阿那律陀尊者难提尊者金毗罗共住林中后先乞食各归坐禅至于晡时先从坐起者或汲瓶水能胜独举如不能胜则便以手招一比丘两人共举各不相语五日一集或两说法或坐默然云栖曰此万世结伴修行之良法也

    草玄

    吴兴老儒之女小字瑞玄颇解琴理能写山水竹石予尝以扇请之为书淡云疏树而置一草堂其下颇得空山无人之致且题之曰问奇人去后寂寞子云亭盖赠语也扇亡久矣女亦不知所在梦中闻有歌之者思之惘然旦起公亮以竹纸百幅见贻旁皆有朱文草玄二字笑而记之

    陆小拙

    尝恨陆小拙之技不能殚其岁月之力淬成良剑利匕以传后世而好制小刀缕大蝇字轻若羽毛盖陆生之言曰非是则莫我肯售也予闻而怜焉世人拙于用大工者不能待时固如是耳予生平不好佩刀然陆生每有会意者辄驰口予今日招而酒之而王世周偕僧海从持一诗册相访会李季鹰沈卫安在座吹箫度曲杂以谐语海从呈一倡云慕居士而来见居士而止长啸不谈禅乃净名师子众客观笑乐甚予亦竟醉

    中节

    樊侯作旌孝匾贻孺和孺和恳辞之父云辞者君德旌者吾位正不相妨孺和嘱主行者默遣人携以归予谓孺和之孝宜旌旌宜辞辞之不得宜默携以归此举固恰中节耳人生宇内岂独恶不可纵为即善亦不可显为至于年老居贫尤宜退缩节省一事免见一人其益无量薛文清公曰洗心退藏于密以约失之者鲜矣老少若能奉行大地齐成佛道

    上床法

    高峰禅师云一盏孤灯照夜台上床别了袜和鞋三魂七魄梦中去未委明朝来不来予年来颇学上床法殊恨未能夜过景德寺有妪诵此偈者不觉唤醒前念顾视沟中卧一醉人鼻息如雷大笑云如此方是上床法也

    摹古

    昔有从云间归者遗纸数幅颇类苔色而朱写藻荇其旁盖裱竹纸为之不知何名也今恶读志林云昔人有海苔纸今世无有予所见殆仿是耶云间新安人好摹古法每恶其着迹可厌然使后世得见古人之遗似亦不可无好事者按杨用修录云古人与朋侪往来者以漆板代书帖又恐其露泄遂作二板相合以片纸封其际故曰简板亦云赤牍尝戏作二板藏斋中见者莫识也王孺和闻之笑谓予曰君仿此甚善但俟君家惠书时不作报章吾事办矣予答云千秋后谓吾以古物相贶不亦可乎

    书田孙二监事

    宦者孙隆以织造久住杭州梵宇天宫多所修建的是西湖大功德主筑长堤横亘湖中与苏公堤相映带人称之曰孙堤世或笑之然其人故不可废非特阉尹中之好事者已也杭城故无水自李长源白乐天沈文通陈述古苏子瞻递造六井以通水利杭人至今赖之而孙尹欲尽出其羡余开渠清河为城中永永无穷之利竟为当道所格可怪也今年夏士琰从西湖归为予言如此士琰又言杭有监税宦者某进集翠裘一以媚上田司礼抑之不以进御封送孙尹且盛言此事不可开端孙立访织者主名重责之又罚银三千使重建湖心亭宏伟特甚世称阉尹之祸如毒药猛兽未有不裂肝碎首者也田孙所立卓卓如是讵谓今世无吕疆张承业哉田司礼名义其救免宰相某事尤伟

    诗句

    金山一点大如拳打破维扬水底天醉倚妙高台上月玉箫吹彻洞龙眠此王文成公十岁时过金山诗也虚幻超忽如龙蛇虎豹怒飞蹶张不可捕缚之状丘文庄东坡祠诗云儿童到处知迂叟草木犹堪敬醉翁亦是九岁时作气象和宛盖彬彬理学之士矣

    夜

    王摩诘云北陟玄灞清月映郭夜登华子岗辋水沦涟欤月下上寒山远火明灭林外深巷寒犬吠声如豹村墟夜春复与疏锺相闻秦太虚云元丰二年中秋后一日天宇开霁林间月明可数毫发自普宁凡经佛寺十五皆寂不闻人声道旁庐舍或灯火隐显草木深郁流水止激悲鸣殆非人间之境二境澹宕凄清真文中画也予少时喜夜游务穷搜奇胜老来怯风露不复窥户久矣读二公语黯然欲涕

    罢镇

    武宗朝命宦者出镇各省刺史以下皆伏谒得便宜劾奏府县非法事气焰纵横可畏世庙即位春秋甫十六耳是时永嘉骤相君臣相得欢甚每上殿辄赐绣墩命坐一宦者过殿下永嘉故改容起立上注目熟视久之明日竟罢镇曰张先生犹畏此辈况其它乎万历二十六年有诏加税诸省府黄头使者旁午于道武康太守吴宝秀为中使诬奏槛征京师其妻怖死今年清明日偶见科臣救宝秀状辄思先朝之盛云

    句法

    项羽传学书不成去学剑又不成去字为句则文义自出韩昌黎张中丞传后南八男儿死耳不可为不义屈旧以南八为句不若南八男儿为句乃有味也夏白庵亦云

    梦

    汝宁苏商岩从其父司训公议居昆五年与予辈游甚密好作诗写字兼通书竹法既别数年音问时至尝寄予隔江遥望图以通其意又尝作七言律悼先子每感其情至时念之今夜梦商岩来访神情如昨若有所待者俄一僧至演作天魔状高唱苏子瞻大江东去词后又吟一绝云佛印烧猪待子瞻子瞻犹伴晓云眠醒时吃酒醉时唱勘破人间棒与禅

    奸伪之辨

    太公七害其三曰朴其身躬恶其衣服语无为以求名言无欲以求利此伪人也王者谨勿近四曰奇其冠带伟其衣服博文辩辞虚谈高议以为美容穷居静处而诽时俗此奸人也王者谨勿宠雕巧素朴两者皆害而素朴之伪至于不可近况可宠耶然则伪与奸盖有辨乎

    纪文

    经生入场有集其说而不能下者以其说告同舍生将祈润焉同舍生默用其说而秘之弗出其业以相视也其人方窘甚会同舍生抱疾亟呼曰以为若德遂选是卷为礼经冠后对公交车窘自若也一生见其姓名讶曰吾故诵其卷以为一时治高唐生学者莫逾之也乃今日相见幸甚持其草再拜请教生又窃之遂登第嗟乎同舍生忍其病以定窘者之魁而窘者又籍其余以中礼闱之式功名出处岂偶也哉

    纪异

    丙申苦脚痛神思愦愦然正月八日忽见金冠真人坐床边上将及予足念痛且极坐即不能忍矣心怦怦久之睡熟而觉痛乃大减又半月而僧性仁遗我淮香两束问所从来僧答云近礼云台云台三元真人道场也知君脚痛私为祝之亟问以何日往答云人日闻之恍然尝欲作一小记镌石因僧送至云台顶多病未果附纪其事

    食橘

    橘之品出衢福二地者上衢以味胜福以色香胜衢味与口相习所谓温温恭人亲之忘倦者也福产小露尊重如远方贵客结驷联骑令人迎承不暇洞庭有张樵海者尝贶予冉柑四颗甘脆异常然是一丘一壑之秀物外逍遥者耳世长怀福橘相遗剖而甘之书此

    不幸

    顾朗仲叙云居常妄想恨不见膑起斗兵贲育斗力龙施斗辨张许斗法倕般斗巧秋杜斗奕此数人者非幸而不遇其敌以独擅其名盖不幸而不得其偶以各尽其奇也予读之冁然虽然此犹各有所试以成其名于后世是未为不幸者祝允明作王昌传曰王昌或久虚其力辄手足掉撼不自休速奔山中擢林木数株运弄之或提顽石行百匝雨无为于室则索绦如杵数十丈寸寸掐断之力稍解嗟乎故有不幸无所事事而不见其奇之所止者矣天下岂少王昌之徒欤

    试酒

    生平无酒才而善解酒理能以舌为权衡也今夜许仲嘉出新醅尝客予爱其醇滑似不从喉间下者盖所谓和而力严而不猛者欤然滑故应尔而微少新兴岂出厩之驹遂无翩翩试步之性耶张时可曰异美甚恐其不耐久时可之才十倍余其言如此故曰余能以舌为权衡者也放饮酣甚遂不成寐戏命桐书之

    梦

    梦中见行辈纷纷悲喜违顺之态略具又有老人既死强焉更生又更死者又一妇人衣其宝玉端然自焚焚已惟余两手余笑曰活烧的人也剩一双空手此语颇有省记之

    顾道民

    江上顾道民往来常润问与人一面善雅非相好也一日复过之见其人子母相抱哭甚哀道民问故其人曰吾父小逐什一于下邳有传言父猝死而家窘甚不能遂赴所在故悲耳道民慰之曰姑自宽稍停当有的耗后七日来报汝父甚无恙则已索其父手书出怀中款慰而去道民日行六百里顷刻能啖百器又能数日不食异人也一时莫详其异云

    许先生

    子瞻在海外携叔党自随尝语人每幼子过出一篇相视便欣然竟日觉寝食有味父子情深读之可涕也许公旦先生尝冬月课其子设短屏自障曰作文须意思舒展方尽所长一日会风雨疾甚久乃呈稿先生赋诗云冬来文史未应疏手掩寒茅试课渠风雨满堂灯火映真成今日是三余一檐风雨绕书釭忍冻呵毫意未降若个珥貂温室里初来能不困寒窗又为代和二首雨扑寒窗点点疏酾风酿雪总关渠书生耐识三冬味坐暖青毡丙夜余膏火频添续短釭寒威纵横也须降夜深风雨归何处西月窥人到半窗吟罢手酌巨卮饮三子曰今夕劳苦不汝量也昔苏子美每夕读书辄尽一斗有如此下酒物一斗未足多耳元倩兄弟常诵斯语辄呜咽不胜

    三姐

    往寓长安闻弃水巷有江岳者甚奇然莫知其事也今日过王祖玉第见眉公道江事其妾号三姐者尤异江常往来华亭以其妾并二箱寄友人家而独身走四方每数月不归时有音问必付眉公家一小奚奴诵之率以为常主人旦晚使妇女进馔出即掩其门竟日危坐三年而不变会主人当贺江妾具礼物甚腆而后主人之妇女窥视其箱多金宝锦绣真奇事也一日眉公见江老问曰如夫人故秀何所取公信乃尔江曰此妾故大同将官女十六来归能骑会驴高不可上倩驴者翼之而驴者戏翼以上行至水侧佯呼驴者饮驴乃出铁简扑杀之江中嗟乎江翁即奇恐无逾其妾三姐矣

    第一不可说

    李卓吾焚书载康昆仑琵琶是天下第一等奇事又载若无母书是天下第一篇文章却又着卓吾子曰便觉气韵索然议论酸腐此老胸中垒块下笔无状其种种可喜可愕之谈载在他书者且与天壤俱敝矣乃独见短于第一奇文奇事之下何欤盖唯第一则不可说所以夫子之道游夏不能赞一辞此是游夏不可及处语称佛头上着粪亦曰佛头上不可有着着则是粪耳

    自警

    续齐谐记云阳羡书生寄鹅笼中笼亦不更广书生亦不更小宛然与双鹅并坐鹅亦不惊世间有如此可人耶将北面师事之东坡先生有言吾眼中未尝见不好人此又是如来心髓未易轻觑虽然由坡之道直入菩提如书生旨亦非二乘净名经云外道六师彼所堕者此与随堕何难入鹅笼中乎吾碍世久矣近颇学耐烦法亦时时同得几分去无奈有物顿喉间颈面亦时时发赤危哉危哉吾亡无日矣

    前辈

    有一人形俯捺屐行者居尚书里其主人刑部公自外归群鹊乱噪于傍刑部问故或云捺屐者取其雏故噪刑部召责之云汝捺屐而行故是往生业报奈何复取鹊雏汝亟纵之去免汝挞捺屐者取雏悬树而上纳之巢中仍悬而下略无艰苦态刑部叹曰天下之无是理有是事者岂少哉吾为刑部脱有告讦者云『捺屐者上树如飞』吾岂信之乎反复自惟民之冤于吾者多矣盖前辈每事警省犹如此偶憩东林静室舅氏省吾为余言如此

    自砺

    药气蒸鼻愁声溢耳僵卧床上如坐釜甑中起则蚊蚋撩乱窗间摗摗来嘬人徐步庭中见月英和露欲滴曙光隐隐东方新丽夺目心颇乐之然自顾粟无征君之瓶薪无怪魁之山庭无高安之菊日且旦室人洗釜而待炊索我枯鱼之肆矣忽自念言前境尽恶已复哑然自笑吾所居大是学问之具奈何若受茅狂狙愁喜为用哉书此自砺

    疟

    子璋髑髅血模糊手提掷还崔大夫昔有病疟人诵此霍然者遂相传告杜诗能已疟此不然三年犹病疟一鬼不消亡隔日搜脂髓增寒抱雪霜非杜陵诗耶由此观之老杜正自不免予今岁病疟稍寒而壮热如坐甑中狂歌蜀道难至飞湍瀑流争喧豗砯崖转石万壑雷不觉飒飒有爽气其明日则寒沁肌骨矣方恨此苦只自知忽忆秦少游云发于颈中起于毛端欠伸乃作其始也凄风转雨洒然薄人如冱壑阴崖单衣犯雪龟穹蠖窟奄奄欲绝寒威既替热复大来方毕煤毒回禄嗣灾躁外渴中卧已复兴欲挟斗杓东适渤澥酌以注嗌未足为快此老更道得吾眼前事也医经云圣人因病而发药非为方以待病如病疟而必求愈于子璋髑髅之句几谓文章无用矣

    唐子畏

    我观古昔之英雄慷慨然诺杯酒中义重生轻死知己所以与人成大功吾观今日之才彦交不以心惟以面面前斟酒酒未寒面未变时心已变区区已作老村庄英雄才彦不敢当但恨今人不如古高歌伐木天苍苍感君称我为奇士又言天下无相似庸庸碌碌我何奇有酒与君斟酌之此唐子畏席上酬王履吉诗也李青莲云不同珠履三千客别欲论交一片心一片有心人即在三千珠履中子畏此诗定是徐经事败后作人言子畏跳浪不自贵重乃不知其岁宸濠之席投金滩上竟以身免轻狷人有此作用否士抱不世之才偶遭负俗之累委身草泽与卖菜佣编户而处而角巾措大犹指之为狷为佻也不亦悲夫

    习

    人生以后却无性只有习婴儿堕地贫者浴水富者怯风水非儿之宜风非贫之拒盖所居则然矣居之限而习成焉浴水者肥黑多力怯风者羸弱易病鸩毒胎于豢养药石进于穷劳如是而曰贵贱殊禀贫富异骨谬哉

    顾而尹

    松陵顾而尹性度方雅故有子美惊人之癖每罢公交车对意不自怡忽忽行吟见者痴之尝谓予曰某于此道良苦乙未之役主司摈予予不能降请故牍观焉其罪言曰怪归而屈首三年未尝窥户自谓得之矣又不然又得其罪言曰庸嗟乎吾无路矣予笑曰君无恐悠悠者不足存也若果巨眼则兄之病不可疗耳因大笑别去今复三年矣癸卯春偶读其行卷果秀雅却微泥苦心人也不知造物者背竟解其缚否

    闷题

    子瞻题孟德传后述云安婴儿摄虎事以信虎之畏不思己者其说有理小生作闷题便解开阖擒刺而老儒下笔格格然岂亦为题所摄耶题亦畏不思己者乎李宏父自言吐词为经落笔惊人我有二十分识二十分才二十分胆安得起若人而问之


卷二

    释耒

    周茂仍性好闲适率谢人事卜居西郭外数里许引流种竹斗酒自劳南有小轩颜之曰释耒殆是昔人观田里所行故以为抚掌之资耶陶渊明云开轩面场圃把酒话桑麻此老不解事世间哪得如许闲人知者不为为者不知境与人不相值久矣今日再过庙泾凝望树色隐隐可见又风雨暂停桃花烂漫想见七郎婆娑其下把酒胡庐也书此以为相见时一笑茂仍尝语余云村居故自人世但入城时见故人话时事不觉莞尔有喜此语真有味也

    巢居

    雨气淫蒸浮纷几席之上古簟绳床无复着手足处支颐默想岂多生以前吾其巢居之民欤

    三音

    果之橄榄书之骚卉之兰自是天壤间三奇绝未有俪之者友人某解衣质钱原为典花主而念不及兰见骚经辄掩其卷但能啖橄榄尽一枚此举又是强解事不如无啖为直色耳偶在息庵下种兰思之不觉失笑

    兰蕙

    语云山林问十蕙而一兰故曰蕙贱而兰贵兰少而蕙多也此不然众与少岂贵贱之征欤兰气醇远不射而蕙艳发兰韵长而蕙微短等是国香政堪伯仲耳必贵贱人物于众少之间则荀氏八龙当以多故减贵而李白萧颖士仅然有子将亦曰少者固不贱耶楚经云既艺兰之九畹兮又种蕙之百亩盖所谓有此内美故不为贵贱之证

    醉胥

    偶粘樊侯小记于壁一少年醉毁之既醒来谢讯之则胥也予告之曰君毋忆记中有狷吏豪胥字耶君其人也父茹冰蘖一时从事闭阖学书久为人间佳话公等与有荣焉即君苦清冷门可罗雀独不思数十年后不逞之徒有诈讦前件者宁有樊父时事否庞德公隐居躬耕人有勤其立产业遗子孙者德公辄谓之曰『吾贻之以安』此真父母之心不可忘也其人感动而去

    薛捕

    海虞有捕盗者薛某能察人之颜色而知其所向卒然掩之无弗中也有盗四十余人主者使他捕私掠之既伏矣久之无验以问薛薛请见之群盗敝敝然坐日中薛呼主者曰天寒甚何不多市牛酒市具纵群盗大嚼尽解其缚盗亦惊泣而去薛笑曰竖奴几败乃公事脱四十余人中有一人曾为盗者即啖以牛酒必不去脱不去安听辞私掠乎主者面然其说私心怏怏薛曰姑迟我十日十日来告已得盗矣问之则主者之亲某又温室也主者益讶之且疑纵盗情叵测薛佯谢曰吾过矣然原勿泄也夜半驾小舡直抵其所指盗者家盗闻薛来神沮矣盗方出户薛执其手曰某家财愿若分我某尸居余气无能为也盗手颤亟命家人拿一箱来箱至辄缚之嗟乎薛可谓知擒纵矣海虞顾明卿为余言

    书

    真生行行生草真如立行如行草如走未有未能行立而能走者也此善论也字渐玄妙方可草书而世人竞率意为之自谓天放岂复有书意乎古人云事忙不及草书尝举以戏草草者其人辄妄对云章草固不易作此尤可笑古来疾书无如怀素颠旭古诗云兴来绝叫三两声粉壁纵横千万字读此者要得其踌躇满志之态正不当先以豪放目之也病久废书今日独坐息庵下戏取粉板作掌大数十字如壮士囚缚愈法愈野不觉哑然自笑吾书不减蝌蚪当存之以俟识者

    风筝

    风筝一名纸鸢吴中小儿好弄之然当其抟风而上盖亦得时则驾者欤梁伯龙戏以彩缯作凤凰吹入云端有异鸟百十拱之观者大骇伯龙死久矣其新翻杂调往往散入侯王将帅家至今为侠游少年所传咏其好事故亦一时之冠也

    此坐

    一鸠呼雨修篁静立茗椀时供野芳暗度又有两鸟吚嘤林外均节天成童子倚炉触屏忽鼾忽止念既虚闲室复幽旷无事此坐长如小年

    举业

    举业尽可寄兴予实无所得尝戏为之以视练川李子李子曰君病应尔何有以儒生酸腐之技肆其从来未剖之谈不虞招妒何予意下然恨非儒生耳果儒生肯拾已落之唾耶李子笑曰若者任为之今日澄伯书来道某稿多会心乞之以去归时且问之何语是会心处耶

    牡丹

    洛阳人呼牡丹曰花盖重之也东坡看花吉祥寺指为智巧便佞之物止抑其为时眼所逐耳今托于修竹之下丛梢破栏而出窘接无余而花犹悴悴然试其本色而不复自怜其力之尽也智巧便佞岂亦有时不幸耶柳堤闲步花气迎人顾谓儿子一笑

    南庭

    云情叆叇石楚流滋麦鸟骇飞蝼蝈正咽亦有怒蛙拱息草下张口噤舌若候雷鸣狂飙忽卷万马奔沸疏雨堕瓦忽复鸣琅百道金蛇迅霆如裂气散溽收浮腻亦敛灯火青煌南庭閴寂橕颐解寐故自悠然

    张胡嘴

    须者张某尝举网得一巨鲤额有朱文云三跃龙门关九饮大湖水毕竟不成龙付与张胡嘴陆仰山见凌醉樵尝云

    晋翁

    晋翁虞阳余祖舅也长先君八岁其游如兄弟然先君既殁翁必迂道过予里尝谓予曰如腹痛何今年十月十二日见翁里第老屋瓦盆敝裘短帻楚楚如三十年前事相与追论往昔歔欷泣下翁性忼慨每饮辄醉醉必放歌自快至八十犹然而年来齿豁矣会童子来报练水姚适之在舍惆怅而别翁送及门浪吟云眼前风景还依旧世外人情几变迁

    云栖食

    杭州人有其母溺江求尸不得计无复之矣忽妇人踵门告曰予夫某先年堕潮死予闻云栖放食无不度也曾以银五分附荐事且数年昨梦予夫告我曰『吾向与潮偕往来藉汝顾力得为行潮者若再一得食当离此苦图之不得其便吾行潮能取诸溺者尸藏之则某人之母在焉汝往告之请以云栖食相报可乎』溺者子按其言求之果得尸于江之浒盖闻之陈绳伯云

    陆仰山

    里中陆仰山好辨六书其辞坚不可屈然作诗颇有俊句其感怀诗云漏人梦回枕寒生愁际衾纸窗残月上应照未磨心又云一室凄凉况半生牢落人冷澹萧瘦颇似贾孟风骨许元倩偶诵其语灯下记之

    嘉善廉吏

    许镃号石塘云南人世庙时以进士令嘉善刚介廉直多惠爱岁大饥囊空不能觅肩舆竟跨驴而去至邸中杜门待命与人绝无交涉后征入为御史随以年例佥宪不久致仕偶谈樊侯清操古今希有朱砚山曰往见许公如此

    应卒

    耿天台提学南省行县至昆山长至习仪有狂生出班白事曰纠举某生员大不敬天台顿足少顷徐曰如此大节乃尔狂躁大不敬即汝当之谁为不敬者付吏系去后亦竟不问语云卒观量顿足时正复难

    效膑

    子瞻桃花诗云戏将桃核裹红泥石间散掷如风雨坐令空山作锦绣倚天照海光无数予尝令童子裹核投之文笔迭浪间偶发一枝辄为樵者乱拾以去颇恨之今日读此诗自幸种桃不成不作效膑妇也

    读酒经

    数朵蔷薇袅袅欲笑遇雨便止几上移蕙一本香气浓远举酒五酌颓然竟醉命儿子快读酒经一过并书中郎所作醉乡调笑引于末吾观画工写生大都于梅花下着水僊盖其臭味则有然矣

    梅庵柬

    戊子春先君既殁之二日诸备未毕雷声隐隐起西北电光如线予时哀号踣地奴子持一柬至则先君之友周梅庵先生柬也其略云延陵季子之丧其殓也以时服则既有闻于君子矣予每感其意自愧久不报今年先君大痛之辰饭僧苏斋追忆往事而僧有问周先生故居无恙者辄挥涕纪之

    东坡作墨

    志林云己卯腊月二十二日夜墨灶火发几焚屋救灭遂罢作墨得佳墨大小五百丸入漆者几百丸足以了一世著书仍以遗所不知何人也余松明一车留以照夜二十八日二鼓作此纸按年谱己卯先生年六十四在儋州盖元符二年也考之外传云宣和初有潘衡者卖墨江西自言尝为子瞻造墨海上得其秘法故人争趣之或问其季子过过大笑曰先人在儋耳无聊衡适来见因使之别室为煤中夜遗火几焚庐翌日煨烬中得煤数两而无胶法取牛皮胶以意自和之不能为锭磊块仅如指者数十公亦绝倒衡因谢去叔党此言可信不谬而坡公饶兴致亟于奖善故云尔然闻衡墨自佳可与九华朱觐相上下借坡名以行故是墨贾常态不足怪也

    梦

    有徐应禄者白皙长爪尝为县胥又尝卖药于市予亦尝过其肆中相与语欢甚今死数年矣夜梦至道院堂有三额中曰紫薇宫左曰仁义之民右曰池仁义皆金文大书舍字鲜洁应禄着帽衣青衣楚楚出迓欢语如平生既觉侍慈氏予问故人吴文秀家慈曰此徐应禄兄也相对恍然记之

    渡巴城湖

    巴城湖盖湖之小者辛丑深秋予归自海虞阻风湖口四日去冬将访公亮舟胶崇宁寺下坚不可动者亦复五日谁谓尺水无波天下事可以凭臆而断也今日风厉甚过湖坦然此甚常事然予心自喜盖由往时之胶阻为之绿影耳默默自照亦足以破流转之妄矣胶之日公亮以露舆相迎欣然乘之过田间老妇稚子无弗窃笑者道遇仲纯相与藉草而坐老氓出茶饵食予拉往马泾庵遂留宿诘且求诊于仲纯为定两方而别同游者邵兵部莲墟缪仲纯谭公亮公亮之子元龙

    戏书

    今夜被酒得邹公履书恨仆不宜病废全其微尚须与骄奢淫佚消磨殆尽始得故是此兄盛念吾自秋入冬来无日不病无病不剧颇觉意思都尽今日庆长载酒相邀与王幼昭恣意欢谑亦既骄矣奢矣淫而佚矣灯前捉笔作文一章诗二章颇有生韵始知骄奢淫佚不足消吾之富还能豪吾之兴也记此以复公履一笑

    许家郎

    许家郎名士翀十三能文章未及炊黍时三题立就风义遒上颇有落地食牛之气三年后昆山又一名士也此道真如积薪后来者上耶

    戒杀

    有烹鱼而蓄其子水中者以为所全多矣孰若并其鱼不烹之得乎东坡买一鲤长尺有咫置之盎中俟其死然后食之不即纵之去也此可为吾辈食荤者之法传孝玄言鳝鱼就烹时必以首尾抵釜护其怀中之子念之心怦怦焉谁无父子之性而谓水族痴浊不然耶宋神宗见一羊特起道左问左右曰已取其羔进御遂不御羔予尝见光禄寺侧有群鸡乱扑鸣不成声视之则其股巳充膳矣侯王宰官福尽每受业报岂诬也哉里贵介子有好食鳖者庖人思悦之乃置数孔釜盖上文火煨之鳖燥甚其首向孔中出则取酥与浆沃之沃数次而鳖乃大醉其味美特甚贵介子后病火症索浆甚急辄昂其首如鳖状其疱者之死亦然如如居士曰生前吃尽味千般死后只添油几滴亦可以少惩矣况果报若此之昭彰乎可不戒哉

    陆翁承

    陆翁承名应鳌先君之友也苍面棘须多瘢痕笑辄摇首攒眉所居处曰白鱼段老屋木器庭中小艺花竹摊书危坐意洒如也年六十时先君与陈员外王道往贺之欢醉竟日先君诗云未叙寒暄惭予懒乱呼茶酒爱君忙其后先君殁每见予辄相对而泣曾作挽词三绝见贻有一度花开一断肠之句

    樊侯

    朱仲卿为桐乡啬夫有德于其民死而告其子必葬我桐乡后世子孙奉尝我不如桐乡民既而桐乡祠之不绝此所谓沾沾自喜者樊侯治昆三年将入观诫父老不得攀送有四人持红纱灯傍舆至水侧挥泪再拜而别樊受之唯唯竟不问为何人

    墨窗二僧

    僧伴云南京人长身玉立机锋甚敏癸巳岁从雪浪来顾予墨窗下时小雨甫晴秋气渐肃相与谈无生理甚浃语不及之默坐若忘似一无知识者又有观如亦学于雪浪议论亹亹而面有不齐之色为言其师教人只是空诸所有实诸所无伴云唯唯而巳未一年云死莲花庵如亦不知所往

    送春

    己亥过长安三月三十日卧于德州之逆旅土床湿蒸遂不成寐明辰跨马将行命侍者书一绝于壁其一云灯魂随焰死居人鼾不禁中有伤春客披衣看启明一云东方有启明行人不成寐枥马亦长嘶疑为春归去今年三月二十九日折得牡丹着瓶中忽忆前语而燕子偶入予室若将营巢者又戏赋二绝云万卉为春忙春归卉亦老独有双双燕寻春拾春草吾闻双燕子不入愁人家何事偏追逐应知问落花

    罂粟

    罂粟花之无香韵者也朱宓侯种之盈亩万朵烂然亦足夺目鲍我生问予此堪作何比予昔过卢沟桥一庄院僧驱骡百许头纵食枥下其色相错如绣始知昔人云锦之比殆非虚妄今日所见颇为似之二生皆绝倒

    郑笔峰

    新安郑笔峰名约以减塑有声彷人佛像往往逼真多于神处得想尝与予纵观南朝神像问谁最者郑指金乙总管曰此其最矣周太尉次之予曰何也郑曰凡神像耳目口鼻其高下大小皆板对而二像不然不然则神活所以最也会左髻昙阳子羽化娄东祈塑者相踵于门竟以悴死死之时眼根先绝或曰以塑故多得镪神弗佑之此不必然神竭乌能久视人世哉

    文移

    今之文移古训诰也群胥会言某官行文移将倩某往众皆从吏之一胥叹曰不可此人去彼中民受其害矣众莫然之有间复曰某三家村讼师也讼师告讦主于扎陷辩驳而巳岂念彼人利害乎文移则不然必须委曲婉转两无弊而后即安故凡胥之老于供者庶足办此众皆叹服袁中郎为吴县其弟小修自楚来见案上招申谛观不置中郎问故小修叹曰常恨国朝无文章乃在此世庙时有大狱招拟肖物处不减太史公闻周孟起家有抄本当借观之

    谈言微中为英雄所窥

    高皇帝时有僧受法于师博通教乘高皇欲迎入大内供养诣师言别师无言但云上苑已无苹婆果且留残命吃酸梨僧方盛气欲往不能省后召对不称旨将杀之僧笑曰悔不用吾师之言高皇究得之槛其师至京问所以其师曰偶诵大藏中偈何意也按藏中果得此偈遂舍之僧慕上苑见杀故不足道彼师残命盖亦岌岌矣故谈言微中鲜不为英雄所窥而世竟以智先人哓哓咸辅乃欲久居人世无灾祸乎隰子家之树蔽田成子之台田子未言也何为乎伐之斧离数创而止智矣哉智矣哉

    放生

    宋天禧中宰相王钦若奏以杭州西湖为放生池禁捕鱼鸟为人主祈福每岁四月八日郡人数万会于湖上所活羽毛鳞介以万万计此王侯宰官今生作者之因也吾乡亦有放生会每朔望输钱于柜至期买羽水二族放之亦是一事第流浪陋劣之徒乘机捕逐甚有伺其释放而网罟之者又不知作何慈悲可免此厄可度此等人也正旦放生人竞逐之论者以为不如勿放此亦一时不得已之谈广大教化当不如是僧本源欲建放生堂于玉柱塔之侧不知何时可了此愿塔在三江口地阔天空即不能禁民勿捕于此放生必多得所者

    夏龙衢

    古歙王民辉字惟华以传神寓居世长许尝令写先贤遗像可七十余人方购王理之先生镜容赵纶叔言镜容藏夏氏子果访得之夏氏子云二十年前先君龙衢曾梦王先生偕顾桴斋周秋汀高归田朱逊庵数十先辈列坐堂中既觉尝私识之于历出视余手迹宛然因与纶叔叹梦见二十年前而数十先辈遗像聚于一卷之间乃在二十年后谁谓事非前定偶然而已也龙衢善谐谑而声奇峭如鬼啸猿号闻者绝倒然好读书喜作诗尝见其从薛君淑借书一帙手携以归疾吟其所自为诗有无奈廉纤下伤情怕倚楼之语龙衢死久矣其子号青岑者有父风

    交情

    万历戊子先君子殁于家有传讣李先生者先生即为位中门外哭尽哀斋三日而后遗使赍文来吊其辞酸楚令人不能竟读又七年不肖始克葬先生会有黔阳之役休沭里第不肖以志文请先生挥涕许之其明日来奠一牲一饭必令家人涤器再三而亲视其烹调之节自辰至未不欲尝食曰吾所自通于亡友者此一念耳又明年使书记陆弢持志文来不肖且拜且泣弢亦挥涕言曰自参政之为此文旦起仲纸和墨辄呜咽不胜其泪洒长江者不知几何所矣丙申冬日记

    自逆

    债负山积鼠雀云扰对境惘惘自念处堂之燕不知作何结束也境远念息复是洒然谁不为燕之处堂者于是游览古初返照无始不复知吾丧我也一日一夜万死万生凡夫哉凡夫哉夫谁与接构而不以心斗者乎袁中郎有言学问须从逆字长人不吾犯即须自逆有味乎其言之矣

    初二月

    朔之三日月始再魄于西所谓侧视之则粉处如钩者也戊戌中元二日月有辉里父老皆见之予未之信也今岁三月七日至五月一日霪霖倾注见日者仅四五而夜又无月初二晚忽然开霁万里空碧顾此时独不得月耳仰视林间新钩斜挂时有赤英射人久之乃落岂日月之行亦与时异乎抑所云岁差者乎往在京师尝见己亥新历闰五月已又刊定闰四月或云是岁差果然奈何其弗之正也

    北亭梅花

    宋广平作梅花赋清便艳发得南朝徐庾体皮鹿门怪之谓此老铁心石肠与赋小类是不知梅花者世无铁石人堪作梅花赋否谭公亮北亭外有梅一株倚窗敷葩白如拥雪恨脚痛不能坐卧其下时候消息于童子而巳今日奇香破窗而入而侍者来报雨意垂垂岂梅将别我乎令桐快读宋赋酬之梅哉梅哉应不恨我隔断窗前月也

    夜坐

    月色如银信步至景德寺闻净院禅诵声甚肃心乐之遣童邀守源源辄诵而出然默持不懈已邀云居谢曰少顷吾完课也已默全至三僧意皆自得相与谈顿渐法门予笑曰天下决无顿教悟处皆顿学处皆渐耳云居曰六祖不顿耶予曰此为宿根元来是渐四人相对大笑因念二十年前予读书大树斋寺中作课者独本源一人耳然不能谈今日尔尔可为拊掌

    黄沅

    古赤壁在武昌嘉鱼县子瞻在黄州时所游者盖赤鼻非赤壁也坡特借之以了吊古一事耳其赋云西望夏口东望武昌则直指嘉鱼之赤壁矣不然武昌在黄州西南境安得云东望耶此老胸际洒落故黄州可以有赤壁而临文考索便为千古不朽计故是宇宙间讨便宜人金先生汝砺自楚返尝至黄州赤壁矶下有堂三楹祠子瞻旁刻赵文敏手书前赋于壁又尝泛沅江见斗崖上石洞深阔三四室者所在多有其一曰钟鼓洞此地流平径阔易为登览中有二石乳如柱使童扣之一钟声一鼓声石之铿然者绿江处处有之然未有若斯之洪亮悠远者也郦道元石钟山注云下临深潭微风鼓浪水石相搏声如洪钟坡老常与子迈夜乘小舟至绝壁下听之谓郦元之说信然而唐应德氏亦云江自蜀走海数万里寂然未尝有声一经石钟山下则铿訇镗鞳骤发而骇作夫声藏于水本非无声偶遇空洞之石与之相得而一露其奇尔二公所见殆是宇宙间一段议论决不可易而由钟鼓洞观之又不可谓石钟之说皆非也唐李渤得双石于潭上扣而聆之南声函胡北音清越其所见不逮铜鼓洞远矣

    上元

    东坡夜入延祥寺为观灯也僧舍萧然无灯大败人意坡乃作诗云门前歌舞闹分明一室清风冷欲冰不把琉璃闲照佛始知无烬亦无灯此老胸次洒落机颖圆通聊作此志笑耳崔液云玉漏铜壶且莫催铁关金锁辄明开谁家见月能闲坐何处闻灯不看来方是真实语老盲不能夜游晚来月色如银意欲随逐行辈稍穿城市而疟鬼恼人裹足高卧幼女提一莲灯戏视亦自灿然书之以为壬寅上元之感

    梦

    楚中有师弟二人后先举于乡尝梦人语之曰先生是弟子中弟子是先生中万历丁酉翰林冯有经典试其弟子先中式庚子其师亦举于乡出兵部张其廉门下其廉故冯翰林门下士戴仲豪候兵部于京师楚中二举子来谒闻之云

    人面桃

    桃之品亡虑数十绛碧夭绯总堪极目然夭夭者其正色耶至人面桃而变极矣莹白如雪光昱白外素者故艳不艳于此方之梅花则今古雅俗正复迥然藉使敷葩一时堪作梅花嬖夭夭者云从可也

    徐公善谑

    傅海墟状貌魁硕读书多远略晚岁贡为博士徐五湖与人书云适晤海墟毡帽绒裘据胡床而坐严然一戎王也乃就广文选意思太贬损矣徐公善谑多识字嘉靖辛酉吾乡大水雨十日不止公作书寄燕客云故吴越之区鱼龙杂处今雨势如此天意殆欲复古耶见者失笑

    灯下书

    岁己丑朱宓侯从予万卷楼中盖赠公顾图南实主之楼去翁舍几三百步每旦必肃衣冠揖予寒署阴晴无间是时予方读礼书不甚亲举子业公辄为温语相督曰日出事生天下宁有无事之日耶且先公既捐馆舍从此欲求无事更不可得辛丑十月十九日与叔颙送公之葬偶记于此

    王伯钦

    王伯钦三上公交车不第庚午其弟幼文举于乡伯钦瞿然曰何有遮阴帽先进贤冠而走者乎乃避喧树中阁改窜经义一目才就即呈家先尊偶及生财义尊曰此经国体面好举子手下见得乃佳以吾而论生众云云可彷州里四段为之伯钦笑曰迟我十年当能今无及矣明年伯钦中式邓卷出伯钦以为非人间物也而终身诵先尊语为不可及云

    雪夜

    小饮周叔明第雨霰纷集默念畴昔此时便着屐登山去也归拥牛衣寒灯无焰辗转久之乃遂酣卧远鸡乱啼纸窗如昼启扉谛视则雪深半尺矣昨岁孺和卧病予亦倦游窗外玉尘无情照管曾作调瑶华相视检之箧中墨痕未旧忽忽又一年往矣头颅如许半事无成言念童游犹如昨梦偶检中峰语录有雪夜示众一偈云冻云四合雪漫漫孰解当机作水看只为眼中花未瞥启窗犹看玉琅玕

    口业

    辛丑腊月初一日王孟夙约会放生世长先往予与陈绳伯沈修幻至西禅礼白衣大士然后登舟偶言友辈中有梦游地狱者不觉出一戏语孟夙云方与世长约会日勤勤念佛不作戏语如兄言依约受罚予闻悚然年几半百尤俟人鞭策然后知戒可愧也因默自观省三十年来口业种种不可胜忏所恃平日绝无讥刺短长之心第事触于前言冲于口恰中戏解即心知其非是莫能禁也从今忏悔永不复作然恐强制口业增长意业书此以自惕

    东坡石竹

    文与可寄子由书云墨竹一派近在彭城可往求之蔑材萃于子矣时坡守徐州故戏云予故未见与可墨竹而窃谓坡翁之作决不依放与可不然章子厚日临兰亭一本坡谓章七书必不佳正恶其从门入耳自写墨竹乃必有派耶今日得石刻于吴郡陈云卿简远萧放绝类坡之为人刻本后又载姚江钱德洪跋颇恨苏氏之学杂于艺而未精德洪尝游阳明先生之门意欲借竹以排苏氏夫使阳明见此竹必好之矣予然后知从门入者果不佳也

    戏书

    梅花方开新酿方熟河豚方出水是时绝新光景花之有兰果之有橄榄书之有离骚亦是从来绝异滋味若夫花之光水之色岕茶之气世界都空无所著其耳目口鼻矣

    牝马之贞

    癸卯季秋五日访雪浪师于海音庵师问牝马之贞如何予举朱注顺健以对师笑曰不然大地众生皆因淫欲而正性命然却无正知见故曰众生马则否予家厩中畜一牝者牧人言他牛骡等行淫无度独牝马受妊绝不与牡相交故知坤不取牛非从顺起义也牝必言马谓正知见也吾少时从先府君受易尝问小过之飞鸟广震之戒反生府君曰如此如此圣人是真语者实语者

    范文穆公

    范文穆公成大昆山人也读书邑之荐严寺十年不出口取口人只在此山中句自号此山居士今寺左有范公亭老桂扶疏相传是文穆手植晚又号石湖居士有集一百三十卷郡志称公吴县人始此亦犹李青莲慕谢东山自称东山李白而刘晌修唐志便以白为东山人曾子固据成都志谓白生彰明县之青莲乡称白蜀郡人范传正志李白墓谓白父客西域逃居绵之巴西而白生焉亦称蜀郡人也古今人物名垂宇宙争欲得其人而乡之斯无足怪范长白得石刻于石湖之阳有文穆田家杂咏四十八首语逼中唐字亦遒媚知为百三十卷中物也长白遂就其地为崇祠龛碑四壁此举亦何让古人独肖其父兄遗像于左右使人怏怏范氏世谱文正后何得不信古而直行其意耶

    王性海

    王性海现身宰官既参云楼便修苦行担水斫柴和众作务斯亦根性之最利者矣常作戒杀文以劝世其言浅而易晓通而无碍贩夫稚子无不了知然袁小修语人曰吃斋念佛无甚奇特而性海乃以吃斋念佛闻天下亦属可羞参透此语于修行更是着实雪浪师云不可无道心不可泥道貌不可有世情不可忽世相呜呼尽矣

    试茶

    茶性必发于水八分之茶遇水十分茶亦十分矣八分之水试茶十分茶只八分耳贫人不易致茶尤难得水欧文忠公之故人有馈中泠泉者公讶曰某故贫士何得致此奇贶其人谦谢泠解所谓公熟视所馈器徐曰然则水味尽矣盖泉冽性驶非局以金银未必破器而走故曰贫士不能致此奇贶也然予闻中泠泉故在郭璞墓墓上有石穴罅取竹作筒钩之乃得郭墓故当急流间难为力矣况必金银器而后味不走乎贫人之不能得水亦审矣予性蠢拙茶与水皆无拣择而云然者今日试茶聊为茶语耳

    纪遗

    永乐甲午昆庠起送生员止五人一曹瑜一戴义一陈劭一王永和一夏昶是年皆中选而永和昶皆为名臣此亦一时之盛矣邑志详列姓名而不及起送者止五人五人者皆中选事载偶武孟醉吟录中

    寒食

    介子推被焚事左史皆无之其说见于刘向新序司马彪续汉书周举为太原令乃以寒食禁烟人多疫死遂移书子推止禁烟三日真是白日说鬼话耳子推有知未有不笑倒地下者晋文公封子推绵上之田曰以志吾过夫既信而可征矣安有恨于无禄逃之介山不出至于燔木以死乎周书司烜氏仲春以木铎徇火禁于国中注云为季春将出火也此是寒食之据

    三老

    孙雷号怀甪卒时年七十五少客魏氏能言恭简公事亦能歌能箫能丝长指爪雪鬓面微红状如世间所画东方曼倩者手操斧锯营丈室墙壁栋椽皆以意造而与法合雷时时坐啸其中又尝制柏如意以相贶颇工巧其妇甚孝雷往信义村妇问其夫去此几何夫曰二十里妇亟熟饼饵倩童子追之毋令翁馁也吴豫号心田其父默田以装潢起家师事屈可庵得画竹法其佳者杂大常公笔墨中或不能辨豫亦善画竹洒然有致状貌魁硕如武人介士轩轩行市中项出人顶上好啖饼饵不饮酒其言粗爽阔大聪者鼓掌年八十犹与小儿争没经时伏水不出卒时年八十二黄彪故尝貌之真得性情者也伊伯阳号古峰长而硕少纵酒及色绝不喜谈养生事卒时年九十四八十时陈员外王道贻之杖伯阳持而往谢焉归则曳之而行明日不复御矣人问之曰空手行何不便而以杖为年九十余始绝欲所啖食颇多而饮亦不下数斗予尝过之伯阳方啖西瓜其大如茶瓯笑曰安期之枣如瓜此瓜欲枣矣

    沈{禾同}

    杭州沈先生{禾同}妙解佛法偶与友人五六辈诣山中遇巨蛇当道或欲逐之或欲避之沈曰是必有异将往问焉问曰汝非有仇欲报乎愿解之蛇昂首向沈不去又问曰汝仇将毋在我辈中乎愿相与解之其蛇昂首如故也又问曰即吾非汝仇耶吾莫知其因吾恐雠雠相报无已时也愿终解之蛇俯首去沈归就寝梦一人持刀欲杀沈惊觉已复寝又梦持刀者断其一指楚甚顿觉则一指为蛇噬矣觅之床即山中所遇蛇也戒纵者勿逐遂去不知所在

    吴因之语

    吴因之曰造谤者甚忙受谤者甚闲忙者不能造闲者之命闲者则能定忙者之品此亦名言

    许谷

    薛方山应旗乙未北上谓天下才无予选者荆川翁语之曰兄居榜首何惑焉虽然白下许石城其文温润典雅元品也兄谨备之薛访得许乃大服是岁许第一薛第二语云文章如金玉珠贝是有定价然惟作者知之

    林春

    嘉靖壬辰林会元春其父故漕卒家贫善养其老母尝日中不炊林拾穗行歌悠然自得后官吏部卒于邸橐中仅余四金几不能敛先是大学士张玉阳评其卷曰布帛菽粟之文此必笃行君子

    张民表

    大梁尉氏县张林宗名民表自言十七岁时病且死忽自念言竹林之胜在汴城将往生焉其神遂出尉氏北门入汴东门且至竹林矣见鞠母遂托之以生甫洗沐辄言曰我故尉氏县张民表慕胜地来此母大怪将杀之有神人被甲者言曰汝家世有善根故付此儿若欲见杀请携以归遂双手捧儿出汴东门入尉北门则林宗瞑一日矣既苏使人至汴访之鞠母曰儿堕地忽言将加害辄死异哉佛言随念往生林宗其证欤陈古白之父尝为尉氏尉闻之林宗云汝南王桢伯亦为予言林宗夙根甚异自结缡至今夫妇设榻相对晨夕礼佛其母刘夫人默察之皆童身也伯桢与林宗同举于乡其人凝远真素苦心学道今之友辈罕见其俦

    齿豁

    韩退之云发秃齿豁不见知己故自此老上书时语耶知己何容易乎予尝有言豪杰无平交真人无知己近世以来如张江陵必杀何心隐而心隐自谓必就江陵之缚夫心隐何如人耶当其面面相觑不交一谈一恢弥天之网沼之釜中一投必死之渊驯其机彀目精相喻肝胆尽出心隐再活不得一着江陵再宽不得一筹所谓真人之知己非耶今日食樱桃亡一齿三分之一无端冷风闲闲从隙处人也因忆退之齿豁语慢及知己用解其无聊云尔




卷三

    周友山

    周友山思敬江陵门下士也与耿天台友善天台忤新郑家居侍郎尝为江陵言之穆庙改元江陵以郎署起天台田间迟迟不进江陵谓侍郎曰为语耿天台当一出及吾在事侍郎颦蹙曰天台老矣岂复能婆娑即署间仆仆作盘折态乎江陵目侍郎良久未几改太仆少卿天台乃出又邹南皋劾奏政府夺情非法政府怒甚欲毙之杖下侍郎忧之请与解围遂入见问江陵何怒语之故侍郎笑曰竖子何足图一金吾校尉多着气力竖子乌有矣天下事大此者凡几皆政府身肩之奈何以天下之身为一竖子伐性乎不虞天下窥喜怒耶江陵色定侍郎出语人曰已解围矣邹竟免死

    论文

    作文无他法只要深入题髓跳出题外深入题髓观题之意跳出题外写题之情观题之意下语不疏写题之情运笔不滞冯先生教人深处更深一步直入针孔然后尽从笔尖上拈出近世文士亦知深一步法欲从笔尖上拈出非大圆通不可几也

    赵道人

    庚子冬律僧洞十禁足玄秘阁赵道人年七十余事师甚谨每夜半辄煮汤温饼饵候俟虽禁寒不懈其徒从外归有遗道人枣栗者必盥手藏之以奉洞十洞十益不自安谓吾何德行徒勤苦老人吾宁高枕卧不经行念佛矣而道人意弥虔不少怠顾僧孺言但看玄秘阁僧两颐翕翕如洞十师则道人之处是不虚耳

    心月

    赵玉林之徒孙心月白皙微斑举止恂恂昕夕持圆觉经甚诚年二十余病死将寂始取衣置榻上笑曰着何衣某初堕地时着何衣来耶请留之以供堂众何不得而殉死人乎速如法毗我有问及者但云朝海去矣遂瞑

    度曲

    喉中转气管中转声其用在喉管之间而妙出声气之表故曰微若系发若括真有得之心应之手与口出之手与口而心不知其所以者尝听张伯华吹箫王季昭度曲庶几至无供其求时骋而要其束今日纳凉张时可北亭上闻徐生歌大有故人风味不觉快然季昭歌者也微言冷谑雅冠一时后为尼数年化去五月廿六日记

    沈生

    少不解事颇好狭邪游每与沈生清吹剧饮往往达旦有居先生东玉者年七十余与生狎客多笑之而予独爱其婆娑自喜之状生或怒辄与解围或又笑予君奈何左袒老人予曰正恐后人复哀后人耳众客皆大笑去今已二十余年予忽五十沈生来自吴兴觞于草堂坐客几三十人无深识者孺和为歌一绝句云满堂弦管间清歌宿昔风流较若何暗指少年都不识故交一别已无多

    仁脉

    达摩面壁九年影留石上魏恭简使人凿之深三尺有血濡濡出石端工乃止闻者惊相讶也优填王思佛命刻旃檀像世尊下忉利天像亦出迎三唤三应世尊云无为真佛实在我身此非神通故是仁脉耳易中孚之辞曰豚鱼吉解者曰豚鱼无知之物以况不可化诲之人览之失笑

    顾惟讷

    故人夏惟讷好求遗书能识字土风世故多所抄录尝藏一箧甚秘其妻莫能见也惟讷且死妻往视之仅秃管数百枚抄录杂记可万余纸奇人也故尝为立一小传今日得备倭始末一卷载任公寄子二书辞旨忠壮附录于此其一云儿辈莫愁人生自有定数恶滋味尝些也受用苦海中未必不是极乐国也读书孝亲无贻父母之忧便是常常聚首奚必一堂哉其一云我儿细细叨叨千言万语只欲乃父回衙何风霜气少儿女情多耶你老子领兵不能讨贼多少百姓不得安家啮毡裹革此其时也安能学楚囚对儿等相泣帏榻耶以后世事不知若何幸而承平则父子享太平之乐不幸而战不胜则夫死忠妻死节子死孝咬定牙关大家成就一个是而已可与汝母言之不必多话

    王伯钦

    王伯钦先生古貌慧心好吟喜饮尝自号醉愚又号倚梧吟叟辛未释褐即遗先君书云秋风渐肃池上夫容烂开两人徘徊山中若蓬壶僊岛相知三四人举酒相属叫呼乌乌宁复念王大拘迫拳挛之苦乎又曰黄花白酒偃仰泉壑何日忘之又曰麋鹿野性终在长林丰草间耳已令历城迁临安竟以懒罢时提一壶与张师文周芝孙辈酣饮山阿吟咏不辍视世事泊如也与弟德安守幼文至性友爱晚年弥笃尝邀先君过西园坐卧万梅馆中辄怀母太夫人德安公不置其诗云狂风号五月一夜水溰溰细竹鸟雀度闭门霰雪飞所嗟母子远复嗟兄弟违如何酒未醒梦逐泪沾帏又尝与先君书云暇则纵帙猎奇倦则拥姬酣卧大丈夫不得志便当声色自娱情辞亹亹累百千言予尝集其书置一簏高可三尺字画遒远不减予更令惜为人取去今日偶得倚梧吟追想故人风味遂不成寝其词曰饮酒未必醉倚梧便长吟凉风吹苎衣逍遥开我襟朝朝白云飞飞彼高山岑暮暮孤禽还想在中树林白云共飞鸟孰知浮与沈朝朝复暮暮孰知古与今

    论交

    四方兄弟欢聚累日紫翠互施宫羽迭变真有无量快活无量进益今夜舟中被酒达旦无寐忽思里中五六兄弟惄如调饥也乃知附近深交如饭如茶如肉如酒但有醉饱时那有厌弃时不知味者妄谓常品无奇此仓皇下咽不经齿嚼者耳海内慕尚之交譬如亲宾设席鸡猪鱼鸭大略与常用等第一经庖人俎脍宾人铺设便增气色令人有且敬且感意若夫意气之友故是山海奇错卒然遇之食指自动虽裂鼻析吻缩舌涩齿若自见其所甚欲不能不食然亦不宜久食至于真正相知则人身之元神也非饭非茶非肉非酒无色无声无香无味但觉有之则肢体轻安肌脑满壮一日损之神气消缩缓急失之腰背麻痿吾乌乎知其所以然而然耶故夫相知谈何容易管鲍之交遇其匹子长之传通其意漆园之相视而笑莫逆于心传其神

    三境

    抱影寒庐夜深无寐漫数乐事得三境焉其一曰禅喜一室十圭寒蛩声喑折脚铛边敲石无火冰月在轩灯魂未灭揽衣独坐如游皇古意思虚闲世界清净我身我心了不可取此一境界名最第一亦有倚红大师莲花不染苦吟乞士不碍真空一动道场方斯邈矣其一曰人杀穷阴杀节悲笳乱鸣扑面惊尘穿骨飞雪衔枚寂寂捣截阴山万里沙场仅余鬼哭肃阵归营冰月当户满引清啸指堕肤裂此一境界差足神王亦有专城老将出境便还长胜名家尚留残孽非曰能之愿姑舍是其一曰豪举画屋曲房拥炉列坐鞭车行酒分队征歌一笑千金樗蒲百万名妓持笺玉儿捧砚淋漓挥洒冰月流虹我醉欲眠鼠奔鸟窜罗襦轻解鼻息如雷此一境界亦足赏心凡有年少王孙拥姬酣卧蠹鱼墨士典衣论文既腐既酸所乐不在

    陆彦先

    彦先怯虫而怖鬼性不好洗沐友人强之掉臂遁去尝行山中有蝤集其裾截裾而走喘行百十步犹不能休偶夏月宿友人家诫主人必使两童子候伺毋令鬼瞰也俄而觉则童子已视寝休沐矣彦先怖甚取被蒙其首屏息门间后童子至惶遽从门间出持童子肩狂叫欲绝童子疑其鬼也骇汗病几死客谓彦先曰君怖鬼而鬼乃凭君为童子祟非鬼祟童子也君直鬼耳彦先笑曰吾故幸童子之来以为脱于鬼矣而乌知为祟耶

    先辈

    予自草角及冠侍先君子往来亲宾家绝未尝有抗礼之交每见朝列大夫王先生揖后北向坐方令童子布席呼予就位少呼行长呼字至予年五十犹然见叶先生云屿稍稍款曲予心愳甚以为先生之外我也今世少年周旋长者间言笑自若岂人心之不昔欤予与吾乡名兄弟间犹及侍四王三顾如奉政之和毅朝列之清真临口口古浑德安之坦亮莒州之豪雅瓯宁之沈敏孝廉之开霁许人如礼无惕于心

    见玄

    僧见玄周姓坦质无他肠自少重听见人则笑人或语之不能了则笑不可止喜从予语知予病目玄心怜之今夜予乘月色访古松于玄舍予却立柏影下使童子问曰松师在乎玄掉头不顾而去予心知为玄也亟呼之玄大喜遍告其徒曰元长眼差矣乃能从柏影下识予因跳跃不自休予笑曰借使君能酬童子问几失君矣因与松师霁澄辈话其事不觉凄然昔庞安常病聋求诊者必相视以笔东坡居士云君以眼为耳吾以手为口皆一时异人也万历年月日

    安孙

    庞德公释耕垄上不就官禄刘表问之曰何以遗子孙公笑曰吾遗之以安至哉言也吾指众食贫曾无十金之业而朝来桐复举十指可呼其乳名曰安盖吾故有以遗之矣若能浑其好丑之见而免于黑白之劳吾之所遗较德公更为胜之乙巳正月廿三日书于息舫中

    登惠山

    琼州三山庵有泉味类惠山苏子瞻过之名之曰惠通其说云水行地中出没数千里外虽河海不能绝也二年前有饷惠水者淡恶如土心疑之闻之客云有富者子乱决上流几害泉脉久乃复之味如故矣泉力能通数千里之外乃不相浑于咫尺之间此惠之所以常贵也欤李文饶置水驿以汲惠泉而不知脉在长安昊天观下鲜能知味大抵然耳今日与邹公履茹紫房陈元瑜登惠山酌泉饮之因话其事顾谓桐曰凡物行远者必不杂岂惟水哉时丙午冬仲十二日月印梁溪风谡谡着听松上公履再命酒数酌颓然别去

    王先生召张伯华吹箫

    大梁王松筠先生治昆山酌泉茹冰风流自赏至今人犹思之立祠江干口碑载道先生尝闻部民张伯华善吹箫使人召之诫不得辞伯华窘甚着布帽衣青衣偻行而前先生揖之入命口设酒脯慰劳谈言欢谑令奏新声伯华殚技驰骋先生倚歌和之有白金纯棉之赐明旦伯华移家匿吴门聚徒授书竟先生之任不归先生亦不复问

    月能移世界

    邵茂齐有言天上月色能移世界果然故夫山石泉涧梵剎园亭屋庐竹树种种常见之物月照之则深蒙之则净金碧之彩披之则醇惨悴之容承之则奇浅深浓淡之色按之望之则屡易而不可了以至河山大地邈若皇古犬吠松涛远于岩谷草生木长闲如坐卧人在月下亦尝忘我之为我也今夜严叔向置酒破山僧舍起步庭中幽华可爱旦视之酱盎纷然瓦石布地而已戏书此以信茂齐之语时十月十六日万历丙午三十四年也同游者朱白民邵茂齐顾僧孺茂齐之弟仲范严叔向沈云父予子桐侄桢

    我辈怕老成

    丙午冬虞山钱受之初试鹿鸣予见之舟中着浣衣甚敝心疑之以语瞿元初王季和二公曰不然受之即年少高捷肯着意耶今日方有外祖母之戚故尔予笑曰故疑之非我辈人得意怕不老成我辈人得意正怕老成耳二公绝倒

    云雾茶

    洞十从天台来以云雾茶见投亟煮惠水泼之勃勃有荳花气而力韵微怯若不胜水者故是天池之兄虎丘之仲耳然世莫能知岂山深地迥绝无好事者赏识耶洞十云他山焙茶多夹杂此独无有果然即不见知何患乎夫使有好事者一日露其声价若他山山僧竞起杂之矣是故寖衰于知名物敝于长价

    喜泉

    早起发惠泉将燕火烹之味且败意殊闷闷而王辰生来告朱子将所得近业小有花木可观清泉滃然出屋下甘冷异常石甃甚古闻之喜甚当遣奴子乞之名曰喜泉他日过子将斋中当作一泉铭以贻好事者我之心净安往不得欢喜哉病居士记

    吾不如

    归季思死吾辈无此清真之友矣独居修行远绝尘嚣吾决不如季思托志简远固窍自完吾决不如王孺和两岁之中二人者皆全其傲而吾以残败之面目向人日受其颜色而不得自休悲夫东坡有言此处有甚么歇不得要是谈理不谈事耳虽然夫事则何穷之有吾言妄矣

    里节

    予友许公舜忠雅多情徐叔行翩翩自喜皆一时快士也亡何后先夭殁而公舜之妇汪抚遗腹子孺瞻未三十年诸孙绕膝叔行之妇朱严冷自持三孤迄有成立麟趾振振今年丁未皆五十善饭无恙操作如常此亦里中一盛事也尝因是观之吾兴贤里不过数十百家之聚志士才人往往比肩而女子之祥如汪如朱如周汝蕙之妇孟如曹秉鉴之妇朱如周迥之妇葛或倚嗣子或抚稚女皆白瓯自保冰玉让清语云十室之邑必有忠信尧之时比屋可封于斯特盛矣

    别澄伯

    澄伯从雪浪师将归白门过予言别予方患脚气受诸痛楚不能发一言澄请教为书东坡游庐山诗一首贻之诗云横看成岭侧成峰是处看山迥不同不识庐山真面目却因身在此山中雪浪庵闻于天下他日澄归请问此行作么看

    千叶绿梅

    梅之品萼绿者最然予故未见千叶绿梅也昨岁正月二十九日遇于魏孝廉书舍之南奇香鲜绿英英逼人燃灯照之光态浮莹时有吴生搊弹沈生吹箫李生度曲予素不解饮酒竟沈醉今忽一年矣寒威且转梅萼再敷偶想见其处以语虞山王维烈辄写一幅见投命儿子挂息舫中泼洞山岕赏之觉香气馥馥从壁间出盖丁未之元日也

    人日

    俗以人日阴晴占一岁人物休咎出田家杂志然杜子美诗一日至人日无有不阴时则忧悯之情直现乎词矣朝来云物澄和日光明丽偕子将子琴步西林憩默全僧舍因话颜子亦足以发正是春和之色偶得句云天机发于会心之候颦笑举止忽改其平日之常形容变于快意之时神情意态尽更其步趋之旧笑谓二子此吾人日气色也徐步抵舍月印澄谭觉风物一新无所不适

    张先生

    黄门张先生伯任面冷肠刚投闲物外可谓涉世之雄其诗曰大隐从教近市城浮云无迹与同清只愁史氏搜遣逸拟向深山护姓名又云懒病须从习懒成余生无事可关情几回欲把鱼竿弄犹恐人疑似钓名千杵万锻非念念不忘天下不作此语也昔周钱叔偕费令游山亦有诗云是处尘劳皆可息时清终未忍辞官学道之人更觉妩媚

    东坡贺诞

    丁未腊月十九日命桐持瓣香过容安馆为东坡先生贺诞僧蕴虚澄伯朗僧仲远各诵圆觉经一卷相与礼白衣大士憩精舍久之过澄浴室洗次已与客饮数盏颓然竞醉因思坡在泗州浴雍熙塔下作如梦令二阕记之考其时盖元丰七年十二月岂亦岁俗涤除之意欤从游者陈元瑜陈纯伯沈云甫朱子将子桐侄槚隶而从者石氏子坤

    容安馆

    苏子瞻取渊明语欲作一小轩以容安名之多患未果予尝以所得子瞻像供奉苏斋不久斋废已寄守源僧舍未久舍又废然则容膝之安可易而谈耶公之存也既不能酬斯语于流离转徙之乡而殁数百年后又曾不得妥一小像于僧俗方丈之地此无与公事而吾重有感矣今日澄伯来云有丈室迎子瞻常住快哉澄又言公谪惠州寄居佛寺随僧一饭吾免一饭之供而晨夕与公共享容安之适道人怜闵其许吾予嘉澄意取世长所临龙眠本并长洲文文起书容安馆三字付之且与之约凡良晨永夕愿燕香煮茗如仪否则贮清水为供戒一切妄庸人不得嬉戏鼾睡其旁何者吾悲妄庸人尔时不自安耳上可侍玉皇大帝下陪卑田院乞儿则子瞻故言之矣

    水势

    臣浸不十日市中犬羊肉不论钱闻者怪之然莫知其故朱简庵云茅檐四壁鱼虾杂处而犬羊鸡鸭与民竞争寝息之处用是不免见杀其多宜矣忆昔己卯岁吴中大水然犹有薄熟游青二项冬初有老氓输租求免曰念某插秧时无所得羹杀一猫以充之予时悚然嗟乎己卯之乱民家犹存猫以代羹而令仅仅数日之间争杀犬羊鸡鸭以谋寝较论水势今昔竟何如耶

    猫

    万历庚辰先君从济上得一白猫尾黑如漆时奋五爪声如吼鼠辄从壁上堕扼其吭死辄弃之先君爱之特甚家人具食必先饲猫即坐有重客勿间也既八年而先君殁猫伏不见者三日既殓敝敝然从仓间出伏柩左饲之辄哀鸣数声终不食凡五日死尝戏谓猫者虎之流也人力不能驯虎必畜一猫以存其武健尚有典刑焉自此猫死弗忍畜也昨岁光甫弟贻一黄者貌甚庸然能腾空搏鼠又能腾跃而下追得其已逸者亦力矣戊申五月十九日夜书

    适

    向苦头风未能除服朝来谋之小妇尽其橐质钱亦足为先夫人礼忏行除服礼儿子桐为我制葛冠野服修见客之仪吾事岂不小康也哉早起沭发方忧发甚落童子讶焉倩郎歌曰随梳落去何须惜不落终须变作丝此三事亦吾今日之适也

    运水

    有人运惠水于白下而车致之句曲者且夸于众明日当会茶车至而亡其水主人诘之对曰相公故运坛水耳何运焉坐客大笑主人怒不止然因是以水癖特闻拙者之功不可没也戊申四月十五日榜人顾三能为予买坛置水得二十斛喜甚戏书所闻贻之

    船不坊

    虞山北关外曰李家桥竹树参差河山明豁其胜与西郭之湖田相伯仲邵兵部墟莲厌阛阓嚣杂置别业于两地造一舫济之来往莫定榜人请作坊荫舟兵部不可曰吾以舡寄吾浮踪兴至则掉矣何用坊为且计坊之费不下廿金吾存其金而买田收其息岁岁新之何如洗吾橐而胶吾舟哉吾闻兵部负英雄之略不可则止有船不坊殆是寓言也夫昔有倦游而名其室曰壑舟者此梦后思梦之侣较之兵部竟何如耶

    燕垒

    礼部丁长孺布席中堂诫家人辈即客至不得移席方双燕欲垒其上正营度时丁喜心念燕主我不与客等当徙席护之然未言也明旦燕营东偏度其地刚避席耳志壹则动气岂不信哉此闻之陈惺源云惺源性恫忿善鼓琴尝主礼部家见其如此后客死长安

    刘夫人

    娄东张起潜先生以雄文素节表于世宗朝海内宗师之配刘夫人志性公勤允称伉俪夫人在室时家壁立有议姻非其族者父以贫故将许之夫人与兄相持对月而泣月英射人忽见桂树浮空森发丹葩翠叶谛视愈真久之乃灭后配张先生荣名福禄至今上甲辰考终予与袁在心为文祭之有云御龙钟瑞光腾月内之辉其子苍崖公与孙九服读之泫然夫人兄名大纶有学行晚岁乡贡通判严州

    二仲

    近有二张仲一华仲一声仲华韶颖可喜见人敛容不发言更似有致尝偕予看月恨不识王孺和予告孺和如月色政复冷淡耳华喜孺和闻之作诗酬予其诗曰点点黄花贴地霜西风一雁下寒塘故人此夜思颜色落月应怜照屋梁碧天如洗月如霜遥忆相看共话长我欲将心寄明月清光落处到君傍孺和死风流顿绝而华仲亦流寓他方遂不复见年来声仲时过予与人谈备诸款曲而绝无违心之色貌娟好多诗料惜乎孺和不及见此郎也

    度荒

    每日但吃陈米粥六瓯渴则煮绿豆汤饮之煮豆法俟一二沸后取粥器之净者滤去其壳存实煎化少许蜜和之除烦解渴极与神气相宜水乡多芡稚女日剖其实升许以佐午前后寂寞儿子命倩录香山绝句百余章时一歌之吾意中事无所不能写此亦夏秋间度荒之一适也

    邵仲书

    海虞邵仲书隐居竹村图史外无长物而急人贫患尝有挥金不顾之略读书破万卷意殆不可一世而俯首灌园随众作务不以为苦神气不能当风日而科头万竹坡下临流清啸竟日夕无倦色斯其人亦奇矣仲书之兄茂齐雅务经济坎壈不偶吾未尝见其闷郁之色弟叔文恂恂言若不出诸友季狂游于酒人而不放何邵氏之多才欤或曰其家太丘先生实成之予尝过茂齐西爽阁流水鸣琅风鸟聚和先生匡坐高歌随水风声下上尔时如遇君家康节于洛阳桥低徊不欲去

    顾明卿

    顾明卿长不满五尺喜谈谑偕予至吾谷看枫树明卿惊喜曰何物满庭芳竟尔干霄予笑曰君言干霄当是满庭芳耶明卿亦大笑明卿名国贤作字端楷而面多不可之色雅通岐黄家言

    服药自在法

    吾少时好事多服药了不知劳苦年来畏事如避敌而饮药之时不啻茹荼啮药肌骨俱动此吾衰甚也华亭李恩甫能以手按诸穴而知病之所在摹运数番不药自愈服之亦颇有验尝自笑衰野之习不堪法缚人亦无有以法缚之者独服药一事如法而止颇不自在李生之术可久又得服药自在法矣

    真

    严中翰道普不务结客名而客有登其座者如饮醇醪心骨俱醉如啖哀梨喉吻欲僊殆是真性多情表如其里也耶山人金雅少素负惊人之癖而多酒过至中翰所脱帽岸帻箕踞自便坐客讶之而中翰礼意如平时一日不见辄候无恙于山人馈遗勿绝予尝与山人语温温耳而觉其中有不能自吐之垒块被酒辄发中翰心知其非酒过也惟真感真惟真忘真不亦信夫

    识字

    倩郎粗识字读书尝不能句问何故子曰只是不识字耳倩曰能句者已识字耶其言有理书之

    自忏

    夜来与朱白民自忏往业吾等自是天壤间讨便宜人即不敢自附清名不可不谓之清福如此受用更一传二传倘带夹杂基德荡尽吾后世必有不可知之祸矣教养子孙甘心埋没庶几少损愆尤斯吾等今日讨便宜之上策也戊申四月廿五日

    姚孟长

    姚孟长将有所之拉友人同行不得亟命菩提子作伴吾悚然有动其言真正学问人常愳无消受处三月十二日月下书

    梦

    邵茂齐既有子心念之夜宿严中翰家梦其子跌惊焉亟走归子方与乳母戏无恙也茂齐喜置怀中绕行庭除间无何失手坠地茂齐大惊岂人生小小扑跌故不可免欤夫如是则茂齐不归儿未跌耶虽然诚不免跌茂齐必归万历丁未初夏日

    马士龙

    湖州马耘石士龙镌石为业喜饮酒戊戌冬过予请镌先府君志墓石端劲有法度孺和赏之别十年矣昨日率其子白眉来挂杖声历历然讯之眼翳三光已周乙岁医经云镌刻蝇文一不治此殆是耶时方流火士龙衣麻衣短襦囊中惟印色数十两且云受异人脑漏诸奇方将以施病者士龙故信士其言当不妄也

    偏头风

    偏头风之苦病者莫能自言方亦多岐而罕效戊申予忽病此政闷郁时周叔明以饼法见寄未服也五月五日顾民服贻二饼贴太阳上一夕良已法用南星半夏白芷三味等末烂捣生姜葱头为饼不服不吹不熏视诸方更简径也头风与赤眼相表里患药气相触而数味独不触朝来真如挂钩之鱼忽得解脱但右眼微赤耳民服语我留以济人故记之

    过海虞

    今日过海虞舟从田间破浪而走水光接天庐舍半浮水上每苇声淅沥涉涯如泻舟人不辨南北但望虞山时忽不见盖云水掩映谛视乃隐隐得之然相讶以为迷失道者数矣午炊抵虞偕叔向过竹村访邵仲书始闻桔槔声相讶为祥

    吾力

    吾力无如之何矣不得不痛自俭削以存吾耻但亲宾丧事不敢不勉过此恐无所用吾情要之意到可也

    青溪犬

    有自青溪来者舟经古墓前有数十饿犬傍徨其上见舟至竞跃而入依依作乞怜状盖垣舍陆沈犬无所归过此将攫人亦不复摇尾矣而我城中诸贵游日来多市犬食之以为肥而美此犬殆未及冢上而粥者耶闻斯语想亦投箸

    洞山茶

    王祖玉贻一时大彬壶平平耳而四维上下虚空色色可人意今日盛洞山茶酌已饮倩郎问此茶何似答曰似时彬壶予冁然洗盏更酌饮之

    王先生

    王先生长干昂首吐音清畅与人谈必固城垒不能相下不胜便有忿忿之色其人既去但称说所长不訾其不及人以此思之垂老家益贫而被服襜洁无惨悴之仪许仲嘉尝访之时已病甚须杖乃起然犹盛惰杖容俯而不顿又尝作书与予诀曰岁月逼人亦复何怖但恐杖头之赠不及尽雅负多情言之哽咽不三日先生死先生名廷璧后更去北

    盗有子

    张某者贩槎溪闻妇病橐其金而驰中道呼舟有父子并橹摇者渡之张取裹纳舡中仰而坐舟父问张所往来颇以情对父有欣跃之色有顷至漫水江多断岸寂无履声父奋橹床扑张张中扑坠水其子惊呼曰父被祟耶若者欲自予且以遗儿子乎亟持其裹投岸上指张曰从此取道而北不须舟有问及者亦勿言吾翁痴若此其父噤无语张行既远犹诟让不止嗟乎盗可谓有子矣使天下之父闻其言不泚然汗者亦盗也

    周先生

    王孺和读周先生传作诗歌之览者如见其嚼齿骂坐奋肘争言之状末乃云元长有舌在不律写公神情得公癖临楮呼之惊欲出呜呼芝孙不死死亦得此殆相好之语先生不死正由孺和之歌耳每忆先生属纩时予见之春和坊小楼下喘喘尽矣强执予手言曰吾生平多酒失都无所恨但气不平时颇亦开罪于未必不善者则吾死有愧耳又曰往从传孝雍读公悟言吾眼中未见此人尝欲倩之写一通今已矣公其勉之又以予所赠七十寿言付侍者小三竟瞑

    东皋

    出海虞小东门五百步得径豁如则何季穆之东皋在焉疏林修竹精宇广道尝与邵茂齐瞿元初龚渊孟王季和钱受之陆孟凫沈雨若饮其下欢甚有荷一亩碧叶亭峙一花初出水上日曜之愈丽如僊姝蹔诣人间羽盖簇拥而立予乐之笑谓季穆昔王无功居东皋与仲长子光为友此地故隶醉乡今君负济世之略世必不能相舍故不似三升美酝主人诸君子大笑今去此忽忽一年余矣昨日季穆来过与予谈亹亹不欲别予正病疡亦复不觉痛谓季穆曰东皋主人好结客非喑则盲云何季穆复大笑而去

    病

    木之有瘿石之有鸜鹆眼皆病也然是二物者卒以此见贵于世非世人之贵病也病则奇奇则至至则传天随生有言木病而后怪不怪不能传其形文病而后奇不奇不能骇于俗吾每与圆熟之人处则胶舌不能言与骛时者处则唾与迂癖者则忘至于歌谑巧捷之长无所不处亦无所不忘盖小病则小佳大病则大佳而世乃以不如己为予病果予病乎亦非吾病怜彼病也天下之病者少而不病者多多者吾不能与为友将从其少者观之

    世长初度

    予一生善病而神全病亦不及胸膈以故旋作旋止止即忘之凡一切时俗占验都无关涉世长力不及予不免为诸恼所怖病辄作闷喘喘不能吐思之殊令人骨战也今日是其初度云物澄和不觉洒然岂从今不复病之验欤然回视往年予所见不及尔此何故记之以问世长俾有省发焉戊申孟冬二日书于严叔向斋中

    沈雨若

    沈雨若恂恂耳而笔下乃有如许输泻跳促之势回旋往覆而不肯自休奇哉雨若好读书无寒暑昼夜时呕血数升面辄如土顷之作紫青色观者大恐则雨若已构思作文矣今日读其稿三篇语语呕心殆是青紫时作耶

    猎心

    徐于王居恒斋素动止翩翩可谓素心人非独一时佳公子也尝出其文相示多不衫不履气色读之喜回旋室中石倩忽磨墨汁不肯休予诘之曰主有猎心顷之呼子琴口焉琴腕下时不给晷余得二题亦颇有致然不得其似也琴取一书读云王献之书如凌冬枯树寒寂劲硬不置枝叶疾读一遍复咏一遍予默不敢应

    钱先生

    钱先生景行古貌赤心好谈名理闻之者如从避秦人话桃花豁中事心形俱远烦悴都消尝下帷与其子孝廉治春秋家言冥志搜讨忘飡检括每雨窗閴口互以所得题决赌作酒脯慰劳太史公云其游如父子然盖观先生而后见父子之游令人惭负欲死或曰先生处大事引经据传议论凿凿虽贲育之勇弗能夺之矣


卷四

    王祖玉

    苏泗水初到娄东镌价未定祖玉为置佳石伯十枚语之曰但为某作众始翕然某向苏索乌丝纸祖玉闻之辄投三千幅诸人偶集某许挥洒略尽

    沈参政

    参政沈全吾归德门下士甚相知爱参政雅自重都无所请其孙雨若幼孤意怜之令就童子试贻书归德祈共奖成答曰公善人也后必有兴者都无一字而是岁雨若补博士弟子参政愈益诵归德之相成至老不替焉某尝从雨若游参政喜为置酒具乐歌阑舞罢不肯止性又不饮对客危坐啖果微笑而已尝夜罢酒天且雨与客着屐而去客强之舆不听曰毋令后生辈笑老人惫也

    阿声

    吾每思阿声半亸临池令人欲忘洒栉尝得句云世间亦有传神笔谁识披襟解带情

    高杏东先生

    高杏东先生予祖行也丰颐长眉清约为务多质古之仪一冠十年不换为鼠所伤补缀而冠之或以他冠进谢弗御也尝为予父讲说经史号称淹博习戴氏礼为远近所推誉会稽陶文僖公尝延致之还得杜氏通典一部唐子畏所校也子畏每夜尽一卷用朱黄识其旁卷尽辄写山水人禽竹木其端或书小诗或括前意为一二语或纪日月诚一时佳玩也先生甚加秘惜不欲示人予特爱其绘像请之辄得怜予稚小故今书不知所在矣

    马天闲

    马天闲于萟无所屈心独下予尝尊称之于人此天闲所以未至也予何萟乎天闲负灵秀之姿意在浅出而未尽深入此其未至也今入矣至矣笔之所到而境开焉若有使焉我何以益天闲哉昔者梁丘据问晏子曰吾至死不及夫子矣晏子曰为者常成行者常至婴非甚异于人也常为而不休常行而不息而已矣

    梦张伯起

    生平不识张伯起己丑之岁一邂逅李仲和旧居而已其弟幼于之亡其身也伯起诫不发丧予闻而正之客岁晤孟长于故王孝子宅与文起期久之乃至文起曰会与张伯起诀故迟因言伯起都无所苦殊不失洁清之概予又闻而善之予与伯起如是焉已昨梦款伯起别署容止都雅居然己丑所见谓予言五味之节可以养生其要在均调之时不偏其用斯保合太和山泽之民不食盐醢终于羸惫而无力又言物有土有人土和者上人和者次如蛰生于海水能伤人经某俎则不伤推此类具言之其言骈联而不可穷其仪楚楚自贵而遗物殆是伯起也耶

    夜书

    伍子胥知王僚好之每人与语遂有勇壮之气稍及其雠而有切切之色读书至此未尝不愤懑而嗟吁也丈夫具须麇成天下事竟不免向人喉下取气哉偶有所譔牍令子琴诵之欣然自得也而门外隐隐呵导声甚壮小妇曰有如蒙子进贤冠则必有就矣安所得纸上快人事乎又曰有如此象意物足可无愁然不免虽曰安贫吾斯之未能信矣尔时深有愧其言

    平淮西

    韩昌黎平淮西碑政堪与段碑并传譬之举业焉韩者程义也段者墨义也后生强解事往往左韩而右段非之非者也不见程义以式士不以取士乎韩子曰小称意则人小怪之大称意即人必大怪之也又曰贤公卿大夫在上比肩始进之贤士在下比肩彼其得之必有以取之也由是观之然则韩子既自知之又知其人有以取之矣而左右袒焉何哉

    奉养

    人子之所不能自必以致之亲者进士也既登进士则其力可以无所不竭无不可必之心然有一焉匏系官守地远暌隔而国家功令得予告终养皇祖以孝治天下恩孰大焉然制曰一子许终养有以其弟出为人后请之而得者吾乡刑部主事王先生执礼也制曰母老虽有兄弟同父异母者准归养有以嫡子既殁庶长子请之而得者上虞廉宪郑先生一麟也噫宽奉养之路广求忠之门其至矣哉而世又有借以行巧者朝廷亦往往知而不问也

    卫叔宝言

    言发于心而冲于口吐之则逆人茹之则逆予与其逆予也宁逆人故卒吐之此东坡养生之说也予每逆人而久之愈不能平逆予而顷就消落斯知东坡之澹断乎不可及已夫既不及之而犹为其事岂不谬哉卫叔宝有言人有不及可以情恕非意相干可以理遣吾将行之终身焉盖年老境逼苟动于气自知其不能堪故虽所尊信如东坡要不以其说为是也

    刘管

    刘遗民就舡作鲙虽曰不要名吾不信也管幼安怀宝遁世洒澡手足始窥园圃噫幼安秀幼安真

    朱夫人

    顾莒州妻朱夫人女丈夫也性挟风霜尤攻文藻难复流离颠沛之际朱黄不去其手惨悴不形其口口之近古杨用修妇莫能过也有集未行世知者憾焉偶检其送茂俭之箑一律漫录之以俟璧合茂俭莒州初字也

    长亭柳色渐移阴一曲骊驹酒漫斟春梦每惊巫峡远离情还共楚江深无鱼羁旅休弹铗有雁来宾好寄音别后试看清漏月关山千里鉴同心

    尔章痘

    今日遣讯尔章且悲且喜吾女能留一块肉人间矣往岁婢子荷花言吾女大病时乳母剑二遗立于旁相视流泪尤不能忘其子今幸脱此关觉人情安安妥妥须其成也尔章痘疹自月之十七日陈与培贻书来告即稠密犹堪胜载吾尔时眼光落江南树色矣今日敢笔其事岂不幸哉捱过三十刻许当又得痘回消息也小者虽未然顾神气可仗吾且必之于理无恐耳

    世长

    先世长去年此日犹着新衣觞予草堂予谓之曰君宜自逸不须便作主人世长依依久之而去步步回头是日午余缪仲醇自娄东闻世长病来访予喜甚偕诣西林看之冠帻俨然意亦甚喜仲醇为好语慰藉而私予曰元长何得无弟除赤身入山便能无念乃活耳予固强之仲醇曰此症酿久所致但患其发今发矣如之奈何既别予步不能前而世长迎予笑曰窃观仲醇之色我已知倘犹事在我乎兄毋恐予归草堂而座上三十二客竞相劳问予唯唯不能措一词也盖予之忧世长自知其病已切而雅信仲醇聊试以其言卜之耳自是以后亦屡见减可予忧之甚自世长殁而后痛其相好神完不似便止于五十三岁人也悲夫甲寅六月二日记

    故邻

    里人七十有请为祝词者率尔应之不暇深思也七十翁岂所谓许老名堂者郎耶予兴贤宅后凡六姓曰瞿曰许曰吴曰陆曰汤曰吴皆小有坦屋多坟墓互相婚媾颇能自食其力而瞿为之长故比部伯旸先生裔孙也后徙而东不百步许氏常卖卜祀玄武至虔予发未燥辄祈之许老多语言之赠乃不意其即便为七十岁人也陆老名尚文遇事辄办与许隔坦而处而许氏房巍然独存不啻鲁灵光矣吴老文秀墓赖其甥名寿者保之寿之子今给事县庭不复食其力如初汤子恩侍光甫弟为县守城卒其一吴某故镊者颇有风仪恂恂然言不出其口后绝诗云维桑与梓必恭敬止而予不免率尔于许氏之请毋乃非其义乎

    破山长老

    甲辰访破山寺始识长老无着遒爽有气开士巾了了人也达禅师尝入此山有乞施者师署其册云某甲舍银一分以付长老曰可亦尔长老曰贫道为十方主进安所得一分而施焉禅师默然盖其锋颖如此其后破山常住为钵庵长老精修净土而无色力纯以身教化人不久谢世其徒六空者威眼辩舌盛有血气能言其父为何心隐所连系江右狱中事神情都往今亦称古人矣人之云亡破山寺安能无寂寂乎无着故具眼然见予辄多俊语可追而忆也钵庵雅不欲以言自损其气而为予指授方药则亹亹而不休六空倒屣欲倾香积岂其有夙因耶伊君弢自破山归具言今日状为之慨然盖去来本无而情锺吾辈东坡故言之矣

    真澄

    川僧真澄号海宇募造旃檀佛像一座请予疏焉予昔与洞十师约贫人念无可舍意欲以笔墨作佛事无问根智师许之迄今不敢忘然予言故不足重而事各有缘往往愿而不至澄勤苦昼夜具四威仪将必就眉山有高明者尝于西林燃指供佛务苦瘠其身具足诸愿而去予亦稍施笔墨助之不知别来精进何如澄顺庆人出家兴福寺尝为王平倩先生主能言其居家孝友状又能诵其所作诸义累牍不遗澄亦可喜人也

    支和亭

    昔与沈元澄戏多流连弥日支和亭尝与焉丙申而后遂不复见今日与仲开季淳同诣某所须发皤如而言笑举止宛然无异盖其人但取自适而无甚感慨不平之惕其怀得之故有道矣元澄遒然天放今之古人昔之吾友见和亭不觉傍皇竟日

    王世周

    王世周先生扪虱谈诗故自修远而鸡骨支床俯首便睡时有带梦骫骫之容哺啜亦不及曩时可念也可惜也邦有先生所谓山川之秀而世未有能安之者真隐之于人远矣哉钱受之为关尹马仲良言之意欲相邀听其谈义不知如先生者政不须谈岂二公知之不尽耶王右军晚岁与人别辄作数日恶某于先生盖有甚焉

    二奇

    今日得二奇士曰魏肇曾曰支世程皆终童之年耳魏挥洒自如无不满志其博浪椎斗蟋蟀诸论琅琅有作述意支醇远华腴才料可兼十人自有耳目未见如此眉公目魏如凤雏破鷇虎子食牛某亦目支如孙策遇刘便恐英雄忌人

    顾靖父先生诗

    某作日记意欲随所得多少书之然终不能尽今日偶阅顾靖甫先生诗则又未恐其不尽矣先生诗文至多而世未有传者此卷得之谢含之所藏云含之事先生久能周旋于贫苦患难无聊之中又尝自卖一吏部家为先生白冤状而先生用是卒显于时及先生之殁也含之绘像而祠之饮食必祭语及则泪霪霪不可止世人谓饮食谈笑之交未必可仗岂尽然哉然因是可以知先生怜才之素矣诗十九篇

    重来歌舞地一望一魂销杨柳楼前塔芙蓉院里桥梦饮今夜枕曲远旧时箫纵有空梁燕谁能认玉镳(感旧)

    忆昔千金散频将百宝装厌厌成夜醉点点是春光大树烟迷席云屏月映裳试看今日径宁似旧时堂虹玉光俱尽骊珠影尚悬一朝辞书栋何处照华筵抚已知膏铄逢人悟火传所嗟违壮志无兴览韦编(灯欢)

    壮志辞尘鞅禅心就法林入山春欲半去路雪犹深茶乳时来雀花香屡变禽不知晨涌处几度绿萝阴(送张仲立读书虎丘)

    地远机能息群鸥狎不飞渔人催鼓哄蚕女抢筐肥雨气来峰色烟波散月辉平生湖上意于此澹忘归(过柴凝甫湖上新居)

    念尔居偏寂经旬长绿苔隔城看月过出径问花开扶病惟余骨题诗揔擅才门前新景合春水泛渠来(含之病起贻赠以诗)

    入秋常作客向晚尚寻僧榻与云同卧台因雨未登寂喧俱幻境去住揔离形夜半看明月松萝色满庭(宿镜湖上人房)

    海色逢君思不禁共携轻屐快登临客迷芳草春初半人问桃花岁已深坐久城霞微敛黛晚来山翠尚成阴尊前惜别须沈醉每负年华折寸心(孙齐之招饮桃花涧)

    同游流落恨如何转惜年华逐逝波青镜罢窥违壮志绿樽频御且狂歌书从庭下披芸草衣向山中恋薜萝书静掩关无过客祗堪趺坐学维摩(柬张仲立)

    僊郎标格玉壶清绿鬓青袍乌帻轻展墓已酬人子志到京重喜大官迎山中不饮茱萸酒天上惟调芍药羹明日登高君已别何缘笑语嗣参军(重阳前一日送孟光禄)

    少年报国欲从戎万里长驱逐塞鸿误被铄金成积毁羞论射石建奇功枥前荒草无嘶马匣底寒霜有螫龙闻道君王方拊髀谁将魏尚起云中(赋得弃将一首)

    伤心万事独凄凉贫贱那堪别故乡名愧仲宣还寓楚才非贾傅亦浮湘雁书天外凭妻寄鱼鲜江头忆母将芳杜汀汀随处绿祗飞春梦到池塘(别家一首)

    春山西硐几登临坐倚长藤玩夕阴客至可方招桂隐兴来何异抚松吟缠绵心事滋新蔓俯仰风光隔旧林纵道南枝怀越鸟亦将无住卧禅心(山之西有藤萝春凡四宿其下感悟命篇)

    东郊已见三阳历北苑仍看五出花应是随风迷蝶舞还疑照水傍梅斜避寒祗许扃袁户乘兴无须访戴家纵有妍辞能作赋梁园今不重才华(春雪词)

    夜月惊乌影寂寥泷云飞处下亭皋群飘孤寺迷苍径乱洒重河响碧涛客谢平原珠履散兵残楚帐铁衣凋谁将薄命题诗句流向春沟出御桥(咏落叶)

    江水风吹最可怜随春飘泊向谁边飞成小蝶犹疑梦散入群鸥亦是缘谢女才情凝夜雪魏妃愁思乱朝烟韶华未离人间劫灭度无余始悟禅(尼院杨花)

    人世流光捻易遒芙蓉欲放又惊秋山中到处携轻屐湖上重来浮小舟百里土风元自合五陵豪兴未全休逢君妙曲当杯诉忘却平原十日留(携沈生泛秋累日诗以赠之)

    扁舟桃叶倚吴歌秋思如春可奈何神女台前弄云雨渔郎溪上狎风波宜颦西子容颜在苦睐东邻岁月多自是鹊桥非易度笑将泽国比银河(无题)

    北邙山头啼破春野田棠梨愁杀人松枯石碎麒麟死风干草露吹行尘千年碧十埋香玉有酒无魂向谁哭垂杨袅袅逗轻烟下马东城挽新绿(北邙行)

    金翁

    先从姑嫁金翁名汝砺少与支有功张伯任诸老称尔汝交赋诗饮酒凝然有大家之气诸老既起家为大官翁独浮沈诸生间时蹶时起不甚屑意伯暗既知名当世便谢去其诸生掀髯万卷中邑人自推重之尝游楚黄归为某道其江山之胜历历在目今日读翁大树斋诗如见古人辄为纪之伯暗能文章定有纪录为翁颊上加三毫也从姑甚爱于王叔健甫君择婿得翁齐眉举案至老勿衰说者为有梁孟之风焉

    严公调

    往在沈先生许见严公调陈公虞王孝然作义叹为方今之俊而公虞孝然遂相继脱泥涂虽未完局可俟旦暮公调独肮脏诸生中意思都尽昔孟夙读严义深相赏识谓可当世一人今日阅贻清堂诸篇故当不负孟夙

    狭邪

    某年少时颇好狭邪游然未尝不自贵重所以往往诎其强有力者而绝未尝有辞色之伤花风柳月岂必召侮启羞要以求为当家好行小慧则不免僇辱不然倩女歌儿将成长物也哉李世民不衫不履裼裘扬扬而至遂令天下有心人销殒殆尽韩淮阴驱市人而用之提百万兵如使左右臂是遵何术乎虎有伥火有焰皆物之不自知者也

    昆山社

    吾乡文社最盛于顾文康之十一人其后皆去为大官得谥者三腰犀玉者四其规人受一目目之难就者必方奉常魏恭简受之予犹及见其社刻一匾于顾元宰之东园彬彬质有其文者也归太仆有南北二社同日并举太仆卯午之南未酉之北饮酒谈笑宽然有余于时文学之士霞布云蒸如李廉甫方思曾张自新其最着矣而又时就政于吴孝廉秀甫今文而步古文之脉自吾乡始也穆宗章皇帝初元有诏限字短调聿新则陈晋卿许公旦顾茂善主其盟王伯钦顾实甫王幼文踵其盛二社人文后先熠爚迩年以来多废阁为老成狎主为迂妄四方修文之彦间数鹿城竖指而过之矣考其藻丽岂曰无人而合志者寡有美不着王淑士张宗晓辈力振其衰旗鼓相望然出处后先社友离合晖映先哲领袖后进其在遗清堂诸君子耶癸丑之冬有介金伯暗俾予为序者会先世长之变不果自今观之钟鼓管龠筝篴琵琶叶唱齐鸣而某欲操豚蹄盎浆为诸君子一击缶也岂不谬哉读社草孟义之四漫题数行以谢不能作序之过非独为先世长之变而辄止者也

    元神

    寒暑之变至于折胶流金而人能堪之者元神在也童子琢冰以为乐田唆贾竖赤日焦面饮啖如常此岂有异术哉四时之序成功者退将来者进天之生物栽者培之倾者覆之谓吾性怯暑久而弥甚者此讳老之谈也降地之魄斯须则坚夏死之人不日而腐今吾喘喘之形所争不能尺寸矣危哉危哉

    悸

    少事伊吾苦心拟议戊寅在大树斋每构一目辄扃其户有十易草不得者政营度时狄仲鲁相诣闻呼厥然而惊怦怦若坠仲鲁曰此悸也故尝有之但食荔奴乃止然亦旋已不知奴之效也又一日侍先君子奕落子发之医者教服天王补心丹未竟而已已不竟服自是每有惊悼辄发不药自止癸丑先世长之痛发渐数今年四月十五日至于今发不可止矣若骑追若椎击若带梦相视惘惘不知身何处所若有不得已之出戃之无深楚而有久闷茫昧揔怳而已或对客谈笑或听童子读书或潜思小令小诗则差减久亦大剧不知何为也所藏方书既漫漶不可检童子不健于视字又不能句不知检但忆经云心痛九种悸处其一又云久病无寒暴病非热予所患殆热厥乎予自二十岁后无月不病无病不剧所最苦一脚气一怔忡脚气类伤寒其楚无类者顾守中云冲心则不治尔时多服杨梅仁及膝而止遂不复作今之为患其与生俱者乎死而已乎

    邓文洁

    邓文洁公为举子时屏处山中独与李某为友李至必出所构义相商质遂命局其后但命局耳李讶之公笑曰会元文难就更不易看辛未在场中与王伯钦先生连舍王颇自负见邓卷愕然出语人曰未见邓时妄意场中无如予者既见邓场中莫须尽如邓者

    梦王季和

    梦访王季和山中临涧依谷颇极野宕之致季和敝服乱头教小学生数人闻某至撤讲而出已入毕讲床上图书纷披庭中小桂烂发粟委香浮逼人鼻观某为致南零水两坛而去昔与季和别在癸丑正月之八日今岁正月十日询受之知季和山居耳如水之交梦寐无异岂晋孟嘉使还当有山中人消息耶南零之饷殊有异意更觅便羽告之

    孟光禄景淳

    某与孟光禄交几四十年每见其门户之扰意外之事多有非常光禄处之晏如绝不见其矜蹙之容未久辄定故是可用之才非赀郎之匹也家仍素封世眼所瞩而征仕公当晏然之日厚施戚属为力颇易于光禄斯亦彼此各一时矣由是观之宁能免参差之舌乎藉使光禄为一介书生当在有志之列即不然富非指名亦必与于厚伦睦族之品欲以吾说作一祭光禄文病甚未果乃因吊而志之

    朱怀东

    丹行热不可忍与杜醒陶小憩子鱼郊园则朱明卿在焉晤言之际默然久之念怀东先生见某嗟赏将有郄公坦腹之观虽未竞约终不忘北海伟器之待丰神谈笑宛然在目而某一生坎壈使先生不名知人惭负何极既别去犹复卒卒自语

    三文

    昨公亮携三文见访未尝吐音发韵酬答之际虚室冷然或难其暑月侨居羸瘦之甚政不知笼禽婉慧故由樊绁中取胜耳

    许寅季

    昔许寅季访某草堂甫入座便奏新声两阕笑咏而去某甚重之愧不能操阮千里琴与之相答响也寅季上虎丘石歌吹寂然斯亦独诣于此道者矣又有李奉虞者貌古浑声若老人之咳且哗而寅季自以为不及此意未深解也某尝识李于邹先生座上周旋竟日其意亦自云尔腔推昆山音称无锡而许李皆吴中人政犹文在邹鲁而风必吴会也耶

    病暑

    人有病暑者不健七箸肌肉暗削乃至不能自言其所苦某则不然见家人具食彻体都汗性好茗荈涤壶列水动以数十次第引啜童不暇炊至五六月都不得尽一器烟生喉舌腑膈焦枯少啖时果差觉小润肤汗颡泚如荷缧绁拍蚊沾血竟夕无眠清蝉嘶露皮毛猬起而体不加羸心情殆尽此则某病暑之候也加以颓年害悸百感具兴空谷乍响如追突至谈笑喧湛不异平日被发朝吟俯首思睡凉风短夜或不就床又瓶储尝耻黄口嗷嗷计算米盐朝支暮诎宁有好怀消此永日然而纷床盈几无非蠹册开径延宾时来英彦砌卉盆花奇香馥鼻池鲜树嫩足比莼鲈虽云寄视坤筠故自洋洋盈耳敢唏不足妄有遐思偶三伏之云徂聊支颐而纪日

    陶写

    谢太傅疲暮之年赖丝竹陶写王右军观田里所行故以为拊掌之资此二境真摄养之妙旨某佩王理自入春不诣游晏间课弱孙句读既成诵亦自欣尔有喜今日听周小一歌觉谢理更优然终不欲以寒俭向人使陶写之致未秀

    玉柱塔

    经玉柱塔下闻铎声铮然徙倚久之念建塔之议始于江右刘先生文正其说云昆无百年之家难为长族建此则一变矣今李中丞济美实闻此言其后二十年白之观察邢子愿侗得赎爰八百金而侍御刘在田应龙为县命性长老董其事十年而成其始末中丞之力多焉长老故汝宁人饶血气有为之功往往而就晚岁始畜徒持诵竟为僧户长然非营私所致也徒昵匪人不免破碎或疑长老之果无招迂曲因此不然长老端然坐化自因自果而比匪破碎则其徒之因果明矣某与长老为世外交几四十年未尝见其喜愠之色

    王房仲故宅

    路逢九服使知在陈道安许亟诣之则房仲故宅也长廊栖鸥穴鼠窜瓦问所为房仲嗣者则以不类归宗矣潘嫂亦老病力支故业多买金为房仲收拾遗文可敬也延道安课其从子聊以遣昕夕庭户肃然问逸季所居则阒无一人门施扃鐍独三殡在焉伤哉伤哉昔游房仲仲季间甚相钦重其后祖玉视予真有通家肉骨之谊间一候之必迎予曲巷中握手之情可掬每过予极观乃罢但以一童自随便令给役曰张先生家故贫毋令奴辈从旁揶揄也一日与子颙偕访予默坐听其兄弟自相往覆各数十交不倦真王谢家佳子弟也祖玉已逝子颙病且久使人不欲以刺字通此日我心何如哉

    偶纪

    有孝廉将对公交车以素箑留别所私妓援笔书云我携长铗赴神京君向秦楼理旧筝已袖手久之未下一同游续之曰正是将军不下马果然各自奔(去声)前程

    金子鱼

    金子鱼方强仕去不诣公交车居乡务行其德不求道广故是陈太丘以上人宅后有园因竹树于邻舍周遭菁葱参差蓊郁独坐弥月时呼子柔叔达欢饮其间境与人尝相得矣予至见其二子止予宿不可子鱼曰吾与若皆老矣地且隔安所接昕夕而轻别焉予曰然故不欲冒暑相就作一番交际耳既别予亦依依久之因忆子鱼无子之时意甚忧子柔独否今两家郎已见头角子鱼指其长郎额乃出予顶上子柔郎见予令小坐闻同舍生读亟驰去前际后际宁有穷乎

    子柔

    子柔栉而揖予予知子柔休夏不栉也见所知何栉焉子柔曰不栉非例也取适而已矣子来我不能为主然必有主者子在我必为客且勿问主矣今日不解栉矣已而仲和主予果以休夏不及子柔而子柔至于是众客大喜江生援掐而歌其声泠泠然轻重疾徐无不均节讯之则江文宇之子杂歌新令者也座客凡六人叔达寔甫公路吉父子柔暨予

    杨长倩

    杨长倩宅湖之中秋水长天渺然一色远睇飞鸢踮踮水际故不减武陵畏垒夏秋间龙吟湖底烟雾翔涌吴在大云此时却疑身处混沌矣予每想至其处一水之隔仅仅朝暮而不知途者邈若河山可笑也长倩许我莼丝千缕当乘兴访之

    王公子

    故侯王松筠先生去昆五十年吏民几无在者闻其即至争雨汗观之咨嗟载道无问所不知何人此可以占人心矣神明之后行李萧然不知有大力者将何以谋之先生晚岁得子三人而此中讹传先生无子惊相告语谓天之报施何如也李中丞保厘东郊始识其次君一见宛然尝语某举体无弗肖者先生辱与先君善而某亦以童子就试得当于先生仅能随诸父老咨嗟惋叹而已可不哀哉二子名廷枢廷栋天启甲子乡荐

    修梵

    访祥符二王因过晋长倩许修梵出迓既揖不知涕之何从也先世长颇物色修梵谓可成名而梵与处三事世长危急之中周旋甚力动止之际舍二士无当者世长既殁二士哭之恸可谓方外情深今不知其近诣何如方梗咽时故不及详也

    秋暑

    是月之五日至于今年来无此秋暑矣今日颇有风而无凉飔然树杪时作淅沥声藕花瓣亦稍露筋脉秋后热为时几许耶为之慨然

    曹周翰

    曹周翰患风痃势渐平复躁更非常顾端木云恐无瘥理予谓不然凡症恶相反周翰之非常固其常耳端木笑曰乃不畏尽耶周翰盖功名之士双眼不可一世其才故足相当老而弥困而世人竟以富人之苛礼责周翰即非周翰之才性将不免躁犹忆乙巳岁周翰别某诣长安曰设有尽得吾产者奉我二顷村田三亩园圃数廛精舍万卷图书至老而不间吾安肯衣蓝衣冠幞头仆仆长安贵人马足间耶某闻惋然去今九岁矣蓝衣如故能无怼乎昔王逸季既殁论房仲事者多异同周翰在青丘梅花楼上坠楼而白其不然此何如肝膈哉世人欲杀周翰恶其骄而自矜故诚有之然某与孺和务以气凌周翰几二十年无间言陈登曰所敬若此何骄之有

    闻蟋蟀

    候虫时鸟所知不过春秋晦朔之交所居不越灌莽庭户之际然犹为天宣化应时而发虽复悠扬均节自咏其减若自喜之情而田夫闺妇为之感动奋起不忘其所有事饱食终日无所用心独老不复振如其者矣夜闻蟋蟀于砌下搔首慨然但喜暑随三伏去不知秋送二毛来

    西瓜

    夏秋间多病肺热沃以瓜液则顿然而消昨在练川问瓜于栅桥色味淡恶不及常品某怪之疑其非种土人曰不然直是土变耳今其瓜在黄庆出练川之北城门五里曰黄庆也往购之亦不佳连啜数十座皆曰黄庆皆无故栅桥者既抵舍晋长倩见贶数颗稍甘令奴子索之玄明村甘而脆矣吾乡土故得不变耶有问邵平瓜当何所似某啖不彻又问曰如后妃葛如九畹兰如东篱菊如天随蟹如小龙团茶如篔筜谷笋

    姜顾

    某好自放少尝问射于顾生惟讷多所指发终不能身其事人尝问数于姜老云峰广试射覆以为乐随所观变必布之以卦如郭璞王早隗照之能所言立验虽久远无僭者自姜老殁而某所试射覆家无虑十数大都取咎而已矣言无当也丁亥之岁周仲昭求卦于先春馆中得干之亢其占曰龙亢而战血玄以黄阴阳相搏五岁偕亡爰此宅兆无首在堂不六年夫妇相继夭殁堂更他主中祀一阵亡者今塑像在焉可异也庚寅秋姜老在某许有医者杨拥盖策良扬扬而至见老蹙然改容曰翁真僊人耶某问故杨曰三十年前翁肆如市予抱一儿往观之翁笑曰『此非若子若苦无金吾政忧若无子耳后十五年吾肆且东吾门可以罗雀而若黄金满赢矣吾随兔走当与若相见』翁斯语常在心头也今日再见翁真僊人耶第兔走云何老曰吾行在卯君不知明年辛卯乎卒如其言杨亦终无子老好黄白之术为之辄败不剩一钱某尝戏之曰神僊恍惚不如粥数老曰吾数不可粥纵得金如山终不给殓耳嗟乎翁岂自知其无成而故以黄白耗其日月哉要之亦数矣惟讷论射以心手眼若一为用养气为体某尝语惟讷昔人射牛一矢拂脊再矢摩腹皆附肤落毛上下如一岂心手眼到耶惟讷曰养之将自及吾愧未能也惟讷好异书又能曲其才力得之手自抄录寒暑昼夜不辍噫前后际人多不相逮昔者吾友已成古今矣伤哉梦里音容宛然如故因援笔纪其一二某尝为惟讷作传犹未尽而云峰之奇不可殚数当若之何

    梦

    冷枕单床未酉而息多梦山石玲珑与之曲折上下而绝无林木之观意亦不怡若有所赴而求至者解者曰此劳力之象米盐迫逐之应也顷风流得意之事凭仗梦神政可得半及其衰也山骨都来碍人欠伸而觉两胁殊苦



卷五

    里社

    吾乡之社始月之十三竟十六邑乘所谓喧填三日一国之人若狂指此予自少不喜观社而好当其时盖淑气清和卉物条畅鼓吹近远士女云集亦歌风贡俗者所不废也亡何国丁其戚吏息其民素车踯躅以避泞湿鼓函胡而乏响言念曩昔感兹旧笥笔墨如新日纪可述甲辰开卷注子女婚嫁之期乙巳空文垂海虞顾李之号丙午失恃于蘐庭何知岁月丁未剖书于双鲤独纪南昌戊申大雨如澍鱼虾杂处之灾为之兆也已酉好赋闲情有美蕣花之咏乐忘死矣庚戌珠沈掌上谁能对景不伤心辛亥茶斗同人喜听搊磾邀夜月壬子之欢会合尊促坐者十二人宁知豆寇花先埋尘土癸丑之索居冷醉闲吟者如平日不信同林鸟且欲离群泪洒空花灯寂寂游魂昨梦漏沉沉紫艳离披霂雨洗来香独腻乌衣嚄唶麦风吹起燕将雏自喜门前息交人传帘外赛会神面自新衣冠礼乐日增其旧民情渐减狂歌醉舞浸失其初何人能故贫病老敢信十年阅世弥穷丙庚癸那堪三痛感时序之无情悲遇甲而犹载

    雨洗

    雨洗碧落多作青锦幂玫花鲜芬照日风流近远如啖陈家紫甘香不可定重罗楚楚指端时有冰气

    奚亨之

    奚亨之浮沈诸生间恹恹耳一行诊视裘马增色儒家无小康方技多速效此定理也越张五河元举为诸生庭可罗雀及以绘显其门如市先是张有弟元士号支峄眇一目善写生为时人所物色张颇题之其后张显而支峄之价稍落盖技之上下不可诬云然举用山水显士以花鸟着政不妨二难举先世长所从受染者也

    经元坊

    方奉常曾建经元坊于兴贤里曰念吾姊归于张甚贫有妇而嫠坚柏舟之节里人倘以予之故莫侮乎其后铜仁公徙坊于北塘新第先君呜咽不已顾谓予异日倘足于赀必复之毋忘奉常之谊而今已矣会有问经元坊下张家者辄纪之

    讨便宜人

    世间会讨便宜人已是世间曾吃亏过者何也会讨便宜的人灵利玄通其于天下一切情形精徽透脱无不照了然后熟审便宜所在而力就之如老聃冯道之徒胸中垒块无所不抹杀故无所不便宜此岂落地便便宜也哉僧孺曰故不如没孔窍人饥食渴饮夏葛冬绵胡乱酣酣醉随地昏昏睡为讨便宜之尤者耶予曰诚如君言一切眉眼唇舌恶乎知之矣僧孺曰此非我所谓便宜也其必眉眼唇舌之所必不及而终其身豢养圈牢不知吃亏便宜为何物者乎快论快论

    杜醒陶

    杜醒陶见访辄挥涕非今世人也醒陶言去年此日世长求诊于顾昌甫颇自危即昌甫亦为世长危之矣独予不知耳经云讳疾一不治痛哉令世长早自宽无料理之劳莫须免醒陶曰诚不免必不肯自宽必且劳痛哉痛哉甲寅四月十七日

    李公嘉

    李公嘉生不失权量对人不能款曲殆与予同年未五十便能移家僻壤欲以农圃自老较予故为胜之公嘉云恼人情性莫如馆宾必免此然后眠食有味吾不能不记其言

    梁伯龙

    粱伯龙风流自赏修髯美姿容身长八尺为一时词家所宗艳歌清引传播戚里间白金文绮异香名马奇技谣巧之赠络绎于道每传柑禊饮竟渡穿针落帽一切诸会罗列丝竹极其华整歌儿舞女不见伯龙自以为不祥人有轻千里来者而曲房眉黛亦足自雄快一时佳丽人也独诗文不敌古人骈瞻而已今日得刻稿于其从孙雪士虽不尽读览其品目多胜游名侣居然不俗中有甲寅二诗亦多伤感之致摘附于此

    晋世铜驼荆棘满石家金谷水云屯

    白头空作江南赋青草谁招塞北魂

    此日燕归空有树当年鹿去已无台

    凭高一望千山暮零落浮云天际来

    水学

    当与王先生夜谈水学及会通要害先生曰汶接东平有戴村坝云盖前为漕梗乃导百余泉入汶筑坝戴村横亘五里遏汶全流出于南旺四分南流达于淮泗六分北流达于漳卫而国家数百年刍挽之利赖焉其计乃出白英白英者汶上老人也永乐中宋司空礼寻胜国会通故道英乃献策永便国计亦奇矣至今分水庙庑中有英木主而戴村又有英专祠世给冠带其子孙一人主祀庶几古乡先生殁祭于社者哉王先生故经世才好谈治河事语及之津津欲吐矣今日阅汶志见檀户部芳邃序云备湖泉源流并悉漕渠利害不觉心动因录汶志五则以便查考先生又言遏汶流便漕不便于汶择利莫如大利大不得不计故末又录漕坝如左

    邑之川为汶其源有三一发泰山僊台领一发莱芜原山之阳一发于其寨子村会泰山诸泉之水至静封镇合而为一谓之大汶又小汶出新泰宫山之下西流至徂徕山阳入于大汶乃西南合流径桃乡无盐及寿张故城北由安民亭合济渎东北入海此故道也永乐九年尚书宋礼始筑坝于戴村遏汶全流出于南旺四分南流达于济宁会沂泗诸水入淮六分北流达于临清会漳卫诸水入海然秋夏水涨犹得自坎河入故道漕与邑俱利焉

    汶之自戴村入漕渠也委折数十里随所经流有异名焉在戴村以下为席桥河西南流至草桥堰受龙斗诸泉及蒲湾泺水为草桥河又西南流为白马河圣泉河为鹅河至南旺分流为会通河南抵嘉祥界首北抵东平靳家口凡七十有二里夫水一也其源之发则为泉委之汇则为湖导于遂而通焉则为沟域于隰而止焉则为洼为泊溢于堤堰而决焉则为口

    泊之关于漕者为蒲湾距邑北三里一名仲勾泊一名五花池盖鲁沟自军德桥而下遂为堤岸水因漫出合于停潦民田多没焉其水出相浪桥径周家河入汶邑之东南为堑王石桥泊拔剑泉水汇焉西南为钩台泊则马踏之余浸也若鱼营石楼二泊秋夏水涨禾用不植然来弁之人常备余田是称沃土矣

    按南旺会通河之脊也元人遏汶奉符以达任城每至此而舟胶焉自宋司空分汶于此而漕始利矣然汶之裨于漕者八十有八之泉也非潦也故坝于戴村以防其泄而坎河岁筑沙坝以听潦之决焉盖以潦水汨浊性复湍悍势惟分泄则力之所冲始微淤之所挟始寡堤不岁溃浅不岁填民田亦不岁没厥利溥矣万历戊子间岁旱泉涸疏浚复废而漕艘始梗行水者见四汶河身渐以浅狭上流之势危欲西趋石坝聿筑潦始为害畚锺之役无岁不动夫额弗充渐及里甲崇原平垄变为沮洳结茅积稼或随浮苴舒司空开渠河口之下盖深知前人之非而重毁其功也然汶水汶挟潦而注西触于石骤拆以南其势弥怒故患终不免耳或疑潦尽泄则湖水或减不知沙坝之时潦非尽西也若今之泛滥则尽启诸闸及斗门泄之犹襄堤没岸舟禁不行岂湖之所能蓄耶顾司水衡者浚泉防湖监临闸座复于泗汶河身务求深广如宋司空时则南注之势驶矣若流潦是需待命于天脱值亢旱将何以济讵所以为国家长计哉按漕之坝一曰滚水石坝汶之坝二曰何家石坝曰草桥土坝具接邻境而关于邑之利害者三曰坎河石坝曰戴村土坝曰长沟石坝按自沙坝废而汶流入海之道遂塞于坎河浊潦怒湍沃壤为浸长沟之间又私增土坝以捍其壑此邑之所以叹怀襄也陆水部撤土坝害减十二乃汶犹挟潦括沙底于分水以为漕梗故大挑之役岁为民病而始则筑隔继则起水终则挑隔每用力于无益之地曷若于上原筑坝之处建石闸一座欲行浚捞扎板断流不用椿草无力之烦又无旷日稽迟之苦即不能如沙坝时浅不岁终不犹力少而功多乎

    谭公亮书

    谭氏篡嗣于草野之乡而公亮梦其父风泉颦顣告诫于燕台之下皆以癸丑八月十七日公亮既觉即为沈湛老言之非已事而神之也公亮面令头方常若不可一世世人竟拾其阔达高华之好以相訾诟有识者或和之然而非也大德不逾闲今日友辈中吾信之公亮矣顷得其书云父子恩深音容相召三千里外如对面谈弟是以拊心自誓糜烂为期决不之为自全之计乃不意抄家斩嗣之揭歹出其氏夫挟通神之资连销骨之舌其势应尔我又何辞但不为知己羞无憾耳览之欲涕漫纪于此

    董解元西厢

    董解元西厢吴中百年前罕全本文寿承家得之西山汪氏首尾俱缺其后何拓湖得完书于杨南峰而三吴好事者皆着一编矣又数十年袁石公为吴令酷嗜之称为几上之书而此谱益着海虞严伯梁索周氏全集付之剞劂然急于成书疏于考订未为善本识者憾之予尝见顾明卿手写一册字画遒楷圈识截然云录之冯嗣宗家今不知所在顾全书既出缮写不难惜乎世未有传其法者先君云予发未燥时曾见之卢兵部许一人援弦数十人合坐分诸色目而递歌之谓之磨唱卢氏盛歌舞然一见后未有继者赵长白云一人自唱非也天雨无为于室偶与李季鹰梁雪士谈因纪其事

    袁陶

    袁石公游盘山记如春花美女婉媚多风陶周望台宕路程绰有烟霞气色

    燕

    燕梦相恐闻鷇音辗然然未成声也朝听之娓娓儿语矣核而花卵而飞胎而走皆宇宙至奇之变而人以为常也

    祈禳

    祈禳之说吾所不然近见五行家按星辰飞流躔次之度为休祥之符往往而验此又何也岂昔不然而今然耶气盛时不然而衰则然耶将气盛之时一切抹倒则我旺而神衰而今反是也耶母病瘦死生贫恼忧患惕其中而神凭之也耶迟暮之人历日所不载与俗委顺斯理之常每闻日者言焚香熏扫正襟危坐此吾祈禳之法也必不免视力所能为行之久之病患亦良已吾欲推之人事辄纪于此昔有苦狮子吼者或告之力与之角将毋免周公驰先生笑曰俗言凶星过度侧身修行以禳之凛不可犯此河东者吾凶星也敬之禳之不暇而角之也哉闻者绝倒然而此非戏论也

    朱子鱼

    朱子鱼超颖可喜时有诙气顷见之又似凝远已读其可禅草紫金政与瓦石相错较是宝色胜不可灭也闻之赵九如子鱼方治园亭竹木纷委匠石喧杂料理之下不废研席斯真可人矣紫金光相要从尾石中洗出

    破戒

    里中多饮酒之会而吾家特贫宾而不主吾齿特长首而不二吾面目语言特不祥秽戆而不可近吾七筋不能自主寄与人淋漓而不稳便念春秋六十一切谢免而支季淳设席徐天倪馆邀之必赴曰不令君破戒而行吾意焉予亦欣然就之二鼓乃别已自惟吾舍近而就远去故而即新辞鸡豚之雅而诣声歌罗绮之欢何论人非吾将毋眊耶孔子曰过而不改是谓过矣

    无锡恇

    今岁三月廿六日无锡人忽恇扰不知所定守城卒捍之蹂践益不可止卒亦乘机相煽暴劫民家姜侯敕守者纵开城门民乃息然未午至酉舟乱于河尸横于道弃子女相枕藉死者不下二百余人而北城门尤甚或日盖孟河监徒相搏讹传至此江阴一带皆然或曰监贩杀人潘葑自潘葑始已按之绝无杀人之事亦绝无被劫之家此殆不可晓也军中夜惊于传有之然是带梦惘惘未有白昼若狂口粉二百人者往岁辛卯七月某日吾乡讹言寇至惊扰逾时民多弃子女而遁然未尝相践死惨烈如此不知尔时士大夫作何解乎日月之食也阴阳厄也宋儒犹曰圣人侧身修行庶几可弭灾戾士大夫作何弭乎陈按察榜掠城卒为倡乱者戒虽不然今日事势故应尔金雅少言严中翰雇舡无锡舡上人指其舡言曰是日曾渡一百五十余人伏湖口舡相接如箔蚕汀凫顾视天日一片函叆阴风袭人姺姺矣

    祝侯书

    祝侯述之有所取士某贻书乞怜者侯答书曰忧之而不能去者贫也却之而惟恐其复来者俗也贫俗二字横据胸中岂有清风飒至乎侯与人多沃泽故既去而人望之如此录其言为读书自守者式焉

    石岩花

    吾乡傅家旧有石岩花六株傅君值之数年每岁花开鲜艳夺目弇州先生归其所售田数十亩取置小楼下用云母石纸装四壁花光浮昱都作映红宝色此亦风流之极致也年来市花者颇多易得绝不闻有如此好事者人与花不相值耳花出温台间江阴人偏解南中花木意接植颇繁三四停辄售售辄萎而花故不逮温台或曰其地气云偶与晋孟嘉谈得种花诀决曰种用黄泥细细拣夏日遮阴冬不管羊矢浸水续续浇岁岁花开枝枝满

    壁箴

    多情爽口是汝之质易事轻怒是汝之习汝乎老矣汝眊不识何物蘼蘼层篱重棘

    姚孟长

    姚孟长为诸生时尝草疏盟于佛曰某甲自知黑业深重白法轻微叨勔人间局蹐天地何敢争衡皇路问径云逵但母氏劬劳涓涘未报而今病躯多瘁泪眼欲枯松柏徂冬桑榆傍晚偿此生不资于世福将捐糜何当于显扬览之令人凄咽孟长既举于乡而行益加修可谓孝子当节妇始嫠时人谓节妇妇于姚而女于文即少寡可幸无患乃不知孟长以十月之孤几困重役节媍乳之哭付大母大母抱之哭于公庭其当日情形何如哉盖是孟长为诸生湘南先生致少府归而节妇始得安其孤寡之常距其始十六年矣予尝读黄节妇旌门铭颂叹姚氏门辉代有妇节云金华宋文宪公铭曰寒飓萧萧青灯在壁月落参横犹闻夜织眉山苏编修颂曰霜风凄其落月照帷间关机杼形与影随览斯言不凄然泣者无父无母之人也今天子仁圣显贞遂良表厥宅里姚一门双节岂顾问耶

    夏德元

    夏德元久不过予谈眉宇间多感奋之色而口不言所言皆后来英妙无贫戚容真白庵先生子也试义清饬暗然而不耀当必有进焉

    王孺和诗余

    孺和诗稿犹存什七癸丑以后诗余殆不复见辛巳岁曾阅其手录一册几半咫菁华艳发号称得体壬午而后遂不多作壬寅岁端易日有点绛唇一阕虽复神情萧散而感慨有余不无张氏爱姬双鬓黄寇之意矣先世长唾不可止正在去年此日无聊检阅复得此义我痛何如

    大母生忌

    晋大母闰生其后七十年设帨之辰都不相值先父母以觞进笑曰待闰月始为之后六十当贺会三姑丧未久先父母不敢言今上辛未为大母七十在床褥四寒暑矣先是母四十病痞辄剧至五十大剧不绝如丝然犹淹淹二十年至属纩神气湛然不乱分缣析钏井井均适曰若为奁中物若为姑家物绝未尝有丝缕铢两之废先子泣曰母少孤贫更大病三十年非艰心倍人数等某辈安所得先世手泽而见之即曩者更窘乏不可缕状亦绝不见母出此质钱也小子识之守成者不当如是耶先子言犹在耳而母亡三十一年矣近死之孙母忌不能竭家庙命桐代之因述其事甲寅五月三日

    偶句

    刚肠难忍英雄泪死地谁堪儿女怜

    病眼

    癸巳予馆周元裕家四月十六日夜里社送神观焉眼迷炬翌日发肿心患之而南昌饶先生适行县得失之念扰扰矣饶至病假又二十日为五月初六始试昆山目已皙然无恙也甫就位不辨天日岂非数哉时有同学生沈玉涵名存孝者忘其试翼予见饶先生又有王司训名体仁者为先生具言某平日状饶颇惋惜免色词之辱未午放归又有两堂役顾某沈某送予归舍亦一时患难交也归至草堂先母忧惶不知所措先世长从外入面予无言先叔父多好语慰藉吾尔时已不复作全人之想矣其后十七年己酉不免为铁鞋道人所绐床头金殆尽病者思起其信然乎然予故知道人非相绐技尽无复之耳脱逃而去则真可笑既去先世长语予曰每见道人视眼其始渐有欣喜之色后额渐顣摇首顿足不言知无能为矣

    山神庙

    慧聚寺四柱有张僧繇画龙阴雨晦冥麟甲加润诏僧繇尽锁锁之此吾乡毕闻也向公方经营寺址山神役五丁助之一夕而就台名鬼垒自县官建崇功祠而所谓广十七丈高一丈者不知何所矣其存者独山神庙耳庙建于唐中和着于梁天监更额于宋秩祀于明毁而复新若持左券岂神效一夕之灵非幻不灭耶顾元锡请作山神庙募疏检志慨然大凡物之废兴成毁皆不可得而知也慧聚寺昆山一隅物耳如杨惠之之天王李后主之书额张僧繇之画龙向公之讲堂竟何有哉

    龚张

    先甲寅倭寇吴中前辈张仲起龚瑞周为寇所执令担张担而龚不能忍语多嚄唶张指地曰此岂若死所耶龚终恨恨然寇饮辄令之歌张取所忆诗歌之语言动止辄以身翼蔽龚一夕令渔张以席置池中奋手击水鱼跃而上寇喜而张又睨旁舍有酿方熟者取以来酿而饮之大醉遂与龚遁去其后龚偃蹇仕路终杞县令不能敛张经纪其事甚悉王奉常为作志曾见之其从孙季弘家龚可谓孤愤人矣始教定州抗州守入帘抗主试司大理抗理卿后令杞抗御史岂古之强直自遂者耶张生曰龚先生不能忍寇孰可忍乎仲起名振之瑞周名起凤

    居息奄

    归先生居项脊轩辄扃其户久之能以足音辨人意当时人知之谓之蹈井蛙耳乃不知其有丹穴陇中之想如先生真功名富贵人也予所居息奄不减项脊每旦计米而炊不继则缩步偻行与小媍踌躇久之而出岂复有他念乎独燕坐寂然邻家树能分绿荫娱人春鸟滑滑如簧则先生所谓扬眉瞬目谓有奇景耳有沈妪者时卖丝予家多见予坐起庵中阒若无人尝私于小妇曰郎老矣犹类闺阁中物予闻之唯唯否否

    性

    扶善锄恶人之性也予性鄙不能锄恶然愿扶善微显阐幽文之道也予道浅不必微显但务阐幽

    文墨

    南充王都御史廷作侍郎王思质传颇详密已读李于鳞作如盛暑临流披襟解带又如乍脱冬衣彻体轻利文章故有定价非世人之憎爱所能损益也弇州为父叩阍冤沈痛至其情结郁而文加条畅援引旧例卒用其言其言曰查得先年尚书王文于谦因石亨等夺门诬枉重罪伊男王宗彝于冕奏辨各复原职钦赐祭葬赠谥臣父事体委与相同循览颠末要知为人子者不可不知文墨也大喜峰口一拥至于遵化当时之惨亦烈矣而城寨故未陷也相嵩父子安得妄引条例耶至兵部附葬弇州一疏可谓奕叶重光其言曰臣父属纩之际遗书戒臣滥受国恩死不暝目不可复布身后之荣裸身而葬以奉先灵是吾志也嗟乎王侍郎真不死矣

    文章独行

    睡庵两孙文序云时文者攫时之物耳髻之高下眉之广纤娼者之笑颦贾者之贵贱朝更夕易而不能以自主且人亦走其便秀易与者耳迎世之心急而独行之思寡岂惟举业哉嗟乎夫子啬可谓独行于文矣往岁求子啬文不可得癸丑得之王元孚以为非复人间世人也王驾部书云此中如郭尔光孙子啬诸人雅相慕尚尊稿至辄便持去此何如解欤岂亦不与于便秀易与者乎眼中识字以来灵异莫如孙郭皆出睡庵门下真最奇事周自淑尝言高玄圃先生其人可方子啬惜不见其作义然亦汤先生门下士也先生评两公卷数言耳令人无限洗发录置几上为独行者之助云

    今人举业从坊刻入从试录策论入安得有佳子往往独造其人处居然先辈无复嘉隆以后模子孟义尤最百年来惟归太仆先生差解此也(子啬)

    韶年耶老宿耶才子耶学人耶总之其目中不曾留一书留一人空空如也云尔吾是以惊就之(尔光)

    思二遗

    女若有乳母子甫三岁母弃之为乳母东仓与其兄依怙居而怙故县逻卒守城每夜辄依他媪无常处予视之真萍梗飘飘不知栖泊何所矣騃稚不知念母皇皇逐眠食耳予每见其颠踬离披之状心怜之未尝不思吾江南二遗也大遗养于嗣母就外傅光禄言其读书时能以意旁晓他旨小者整秀如其母绝不肯向人索枣栗继亦慈抚之然而眉眼之间吾不忍转吾念矣

    此女

    汶志烈女传有此女盖正德中流贼掠西南村落获一女欲污之女大骂贼遂见杀贼感悟以衣溅血书此女可旌四字于壁王又新先生作志特表出之且云漆室忧国得名以地义姑退兵得名以属而此女绝无姓氏可凭里井可据特系之烈女之末噫亦良史矣先生雅志维风阐幽为务录白英于人物存此女于贞素诸家志乘未数数也吾乡有房氏者嫁于顾甫结褵而夫客外境邻家失火延烧里中氏居小楼夜仓皇起亡中衣将出户忽自讼曰吾妇也且倥偬时而奈何以亵见舅姑且不令外人睨耶亟入楼焚死明旦出其尸瓦石间烧过半矣面目俨然上衣如故亦烈矣哉

    女仲

    女仲乙酉生其明年丙戌秋孟光禄将问名仲诘朝行矣予时读书大树斋本源之僧舍卜之梦梦仲四岁死意乃大恶念欲罢约而有成言且期逼不可遂许之常欲自忘其梦甲辰仲嫁孟氏梦无验矣而于心终不忘庚戌春季仲卒其子尔章方四岁岂不异哉今日读归先生所为母夫人志自言见家人哭某亦哭然以为母寝也又曰家人召画工画出示某某曰鼻以上画某鼻以下画大姊以其肖也吾尔时大恸几欲绝忆庚戌之日闻仲讣检箧中不得一钱解衣质之亦不满半两许而风狂雨暗不可渡呼舟无应者其明日始往哭仲姆抱二遗于侧问之亦云母寝无恙也予既不能赠仲含与予妇泪眼相对留妇视含而予亟驰归光禄送之予再叩首而别意欲以无使后人悔祈光禄且知光禄之德吾女且爱其孙不令其既长而遗之憾也其地即今孟主簿攘夺之处予性绝怜爱儿女而仲特慧又绝爱之然于仲死绝无所自尽于仲念二遗特甚而家贫又竟无所致抚时感事潸然流涕尝谓吾父子之情惟枕知之即同卧者莫能知也仲死五岁绝不忍闻仲死时何所言予妇云仲方无恙抱尔章问曰『儿将以何报母儿长盍为母持三岁斋』仲死而予妇斋至今不肯罢岂念尔章幼不如约乎予亦不忍问也当年风雨仓皇惘惘而出惘惘而归其它一切皆成涕泪而又不能召画工留以视二遗若归先生以上画某以下画某则予更添一斛泪矣偶与桐语书而藏之令尔章异日者得以观焉

    拟古

    拟古之作常患其类徐昌谷五言诗学汉魏而不类所以为高故常欲另写一编杂汉魏歌之北地信阳多类之矣或言昌谷无近体故亦宜然

    王子颙

    王子颙绝无少年伤生之事而一病几危殊愁朋友是何故子颙措意周谨于事都不能忘其禀受或未必尔昨又遣人致粟于其览其书讯其使其为霍然无疑而予不能嚄唶于拜赐之时人既去而犹为之踌躇却顾也子颙于四方合志之交何所不适宁独某即某之无似或必不能忘念于子颙今何时乎甫脱万有一起之危庸情所好为之肃书运米周急以时则岂非不能忘之性欤使还某无所致子颙但附语袁夫人无令而郎不自逸一切后其身图也甲寅五月十二日

    恩宥

    恩宥天之施也然不能及良民何也良民于法无抵也于租无逋也昔人慎无赦岂无见耶近诏徒流以下量加宽恤犹以为恩之未旷也此非君子之言也

    胜场

    古文大家各有最胜如昌黎之志柳州之记香山之绝端明之表更无一篇可参因知孔子博学无所成名则全体无可参订耳然胜场之中又有最胜如昌黎殿中马少监志是也李献吉颇为诸王志墓亦无所不佳其志僖顺王云王好夜宴钟鼓管龠阗喧彻霄鸡鸣月坠香粉销落舄履杂糅而其兴愈酣或劝焉王弗之从也竟以此殂殆非高华公子游闲少年酒色之事斯亦化工之笔矣

    海漕

    海运必由淮逾青莱多山少壤舟避之则益迂有内地经胶莱河二百余里差近三之二而忘覆溺有故址可复江陵初山东漕河阏海虞徐少司寇栻与其长刘公应节上疏具言海运事刘公莱人也徐公倚之为信遂秉宪职往用军兴法不能亡所调发人以为扰争言之两宪台其后刘公秉戎政诏往勘处乡人狎公噪而从之江陵不能决议遂寝徐公既谢政虽暮年犹扼腕谈灭下事每及海运辄曰天乎以一时害而废百世利固难与虑始哉予尝闻江陵在政府集诸门下谈治河刑曹商公为正独无言公问之商曰河不可治江陵默然以为得遂迁入御史台出按山东江陵身天下之重而敏于用人类如此当时忮江陵者谓欲立奇功自固朝端争言治河便不效又纷纷争言海运矣嗟乎譬之操舵于江河风掀浪舞岂能刻程而趋即多方行之而有一便顾不快哉而况乎海漕并运皇祖之法断断乎不可易者耶

    惧心恕心

    予悸不栉声远与祥冶过之问所疾苦祥冶曰大抵灵利人多作悔无及事而又曰某政不免故知之而又曰韩某有言垂老之祸莫大于偶然试之而不觉其习之生常也此猩猩之醉也其始有戒心焉何知其醉也张靖孝先生曰欲心起当以惧心制之又曰常要认得他人本无忤我意思恕心自生此两言者易晓耳其孰能知之虽知之临事忽焉失之矣

    赵御史

    江山赵御史方泉先生镗以嘉靖壬子督学南畿受命迫期三阅月而事竣所阅卷不下万有几矣明年岁试先君饩于庠御史校文但得机牙不责声句或弹削竟牍而名第乃独冠或次少后而独于众中抽扬之闻者不测后乃大服先君卷盖弹削而亟赏之者也尝闻之大父云先君领牍时始无不削者窃讶之经义未始有批识及韩非作说难一论则朱铅互覆赏识殆尽矣又大署其尾云此杰才也亹斐该博有倾山倒峡之势右先君者何公天衢陈公王道周公毂马公致远陈公允升先君御史第六人也其后其浮沈黉校落落无所向偶一合于德清房御史寰

    用第六人增广右予者狄绍程张振得沈廷用陈梦龙徐绍伊先是辛巳岁予就郡试祈韦苏州祠梦学掾胡守朴者语予子所得半尊人予心莫善也自今观之先君授饩而予增广先君胶庠者二十七年予十四年不半哉梦学掾语者先君晚贡入太学而予濡首黉宫病废也

    城居之乐

    周茂仍尝夸我村居之乐莫最于不闻户外事但苦索居乃不知城居更有乐焉莫最于索居不闻户外事也须其来语之

    息

    寝之义息也息则生易曰君子以晌晦入宴息记曰鸡初鸣咸盥漱圣人垂世之书后世养生之节也王龙溪先生有言今人全靠夜来一觉酣酣睡足补一日之用所谓后天安乐法也今寝而不睡睡又不能起息乎睡梦扰扰若劳极骫骫不知身何处所息乎意烦肢楚唇燥而口不润息乎未寝辄鼾息乎医经云顺之征生逆之征死夫既息矣而若是顺乎逆乎生乎死乎庄子曰其寝不梦息也孔子终夜不寝不知老之将至息则生也有问却老方者答曰但眠食恰好处噫后天而奉天时中庸不可能也或利而行之其庶乎

    清和社

    先君晚岁每逢花开莺啭蛩吟霰集乃至寒食重九坊灯里社为欢如不及惟恐后时既往而黯然自失也予既病于事多不相关清和之夕独喜闻穿街箫鼓隐隐入座辄思与陈更生王孺和顾元罕辈取间道逐灯火岂可得哉有令民家不得赛神而今夕亦寂无继者盖借口于上之令以藏其贫乎为之慨然

    理官

    陈鄂州理台子病悸不能送为书咎繇篇寄之六经之言于今世未必可试试亦不尽效其断然可试而立效者惟好生一念耳生死之门宜属老吏而此官必筮仕者为之庶几寡过不在此念耶往岁与王又新先生夜论文极称王文恪公充类至义之尽篇而劣马孟河予问故先生曰文恪主开孟河入之岂义也哉予笑曰理官之言也先生亦大笑

    张马谈

    偶阅马君常澹宁居删而爽然自失也譬之避秦人听渔父说汉晋事不觉欣尔有喜作食慰藉求与之浃而惊避之也技至此耶庚戌以前果哉未之难矣君常言宁为缺陷毋为圆满夫未有缺陷者不圆满而效也张冶生曰效则效矣何与十八房事祗费一揣摹耳快论哉虽然二兄故武陵溪上人何得相愕晋代衣冠事


卷六

    三念

    尝欲作一文吊王孺和如有物梗塞喉间不能吐吐亦不出吊归季思则废卷而屡叹如临流伤逝不若无言吊顾朗仲如观玉碎惊魂动魄而故匿其口口之状不忍示人此三念殆未晓何故也盖茹素发愿作而复却者数矣姚孟长曰方今友道衰薄但作一篇祭文便结一重公案吾深有惕乎其言

    八文

    谭公亮有歌儿八文皆极一时之选后来如马如费更自遒举或云物聚于所好而常得于有力之强此不尽然聚而不能尽其才即尽其才不免淫焉以骋虽得之必失之公亮故有家法诸伶歌舞达旦退则整衣肃立无昏倚之容举止恂恂绝无谑语诙气考订音律展玩法书济如也八文见予至辄大喜多燖伎以待今日偶与文筝语筝出其主所为岁寒篇相视口诵无遗且曰主人倦于笔砚聊试一曲尔客至乃具乐否则竟月习字耳友辈如公亮亦乐矣殚力征歌乃不忘买金急友年来才料俱老厚自检押故是天壤间有心人非有情痴也其岁寒篇首云世多脆薄之人而又值寻常之会萎然听命于造物者有由然矣每诵斯语不觉眉竖

    十损

    有从不佞谈者其损凡五面目残破对之不祥一损也语言率直无益于数二损也世之所是我之所非三损也向人输写了无避匿四损也衰老无心过即忘之五损也不佞与人谈其损亦五未见颜色动悟深衷一损也多言损气屑越神明二损也谈言无味衾影怀惭三损也吐之逆人茹之逆予四损也老人嚄唶旁鬼揶揄五损也具此十损而来者不已应者不休不亦癖乎聊书此自警

    龙

    驱驾风雷腾骧万状而物不伤此应龙之所以为神也发屋拔木惊怖有情而席卷之委诸奔荡之野人物遂死则蛟虬之事龙无与焉易曰神武不杀盖神龙之谓欤然使鞭刘累久豢之物令从事风云之劳其势必不得故夫天下之可豢者非龙也

    父子兄弟之乐

    王淑士有二弟两郎皆擅人伦之隽磷斑熠爚一时罕有俪者近日休沐里第读书不辍如诸生多研丹砂为子弟批阅竟日达夜耳目应接不暇其年固未四十也快哉父子兄弟之乐古来多有文章相聚莫如眉山苏氏东坡自言子由之文宝胜仆又云幼子过每出一篇见娱欣然竟日觉寝食有味此殆近之然叔党文妙时坡年且暮矣

    张氏

    屠者沈蕃负责死妻张氏年二十一抱二岁孤呜呜而泣泪尽流血蔽面垂缨见者凄惨既三年孤已断乳其舅姑为蕃礼忏扰扰不知所为张抱孤复乳之孤不吮张泣曰儿今夕以往安所得汝母乳而不吮耶抱以贻其姑而入既入复出复抱乳之呜咽不成声其姑未之察也忏毕呼张寂不应竞闭阖缢死服衰执杖悴悴如生事在万历己卯前后间邑中颇有知其事者而蕃死责事不可白更有人持之遂寝张与予同里尝召其奴李钺者问之道如此今丽泽门外有市房面门而峙者张死节处也乙巳秋为晋陵沈先生言之先生欣然欲叙其事付库中以便查照会迁去不果或曰其孤六岁亦死嗟乎使张幸不为屠家妇即归于屠家而夫不死责或其子有成立则名不没即无子而当时有大力者不畏强御力任之则名亦不没然而没不没于张故无与也三年茹茶流血自矢以乳别子以衰见夫风霜不寒芒刃不利张亦烈矣哉

    孙道光

    同学生孙道光与予同年生居同里既长徙居湓渎村不复相见一日见道光被鬓行市中予拱揖光不顾而去或云癫或曰佯狂不癫也予念道光故浑浑尔无佯狂性赵纶叔亦居湓渎村近语予曰道光可谓孝子予惊喜问状曰光赤贫隆冬衣鹑衣足无履而时时买鲜以奉母其母或穷愁不欲食必多方劝慰之尽鲜乃止每入门呼母柔声下气闻者多感动之色异哉予亟访之则道光死一月矣

    周霏霏

    张蕣如别我游吴兴且曰迟圆情客来当往虎林看尽西湖落花乃返快哉圆情故是少年场一法而蕣如乐此不倦殆是一癖也朱白民云槜李有周霏霏者名文作诗多佳句近游十八涧诗云烟深鸟不语归路正漫漫格力遒上绝无儿女子可怜之色又好读书见灯辄不欲寐时时达旦此真可人矣蕣如自恨不识字誓愿随念往生作蠹鱼万卷中使一时文人不能傲之以其所不知槜李现有嘉宾慎毋交臂失之

    业钱

    海虞邵茂齐瞿元初辈以除夕运米六十斛来曰为子三月糜饭之资夫使尽室不糜午炊不辍二尸间亦安用许多粟耶穷阴杀节蚕凫纷然粟至应手而尽乃得晷刻清旷自笑从今三月枵腹愈于众口怜噪者多矣戊申之水黄州樊季常使两奴间关数千里赍二十斛相饷予命家人舂而藏之取供山憎野老游女韵士不充他用较是去岁之情闲于今日今年之橐贫于戊申也语云不使人间作业钱无事而食其为业也又多乎哉奈何

    娄子柔

    娄子柔既斋素不饮酒晨夕啖糜饭不过六器稍饥辄用饧糕少许不食饼饵子柔曰饼饵难化糕犹有滓也吾欲取糯米之良者炒熟置瓶中仍净炒胡麻伴之置无风处以备午前后未舂之用盖风则韧不可食其说有理然予于养生二字故未之及也子柔与予同庚先予一月生其言若此而予方从声酒间跳浪度日以舒其愤懑牢骚不平之气人之智量相越故尔耶珠玉在傍觉我形秽聊用识之

    莲叶巾

    朱白民着莲叶巾多风韵可喜要当用荷衣芒厢行老耶溪上韵乃全也白民于世都无所染而食物服用多好行其意不便于人而人亦不见其相碍者盖其所须者简而于物无必人故乐而忘之昨劝予省事自便以安晚节其言甚有味白民不能忘世自丙午罢试不复谈举子业将买山筑室写竹自给省事自便此其得力处耶世呼白民僊人而白民亦自谓散人僊耶散耶竹耶莲叶耶苏子云与五为六居士不可见矣

    仿佛会真语

    张蕣如能琴能歌能圆能骑能博而耻言其长语及之辄不应但不能识字而能解文义喜听人说书史不能发言而能辨答款款微中可以解纷不能见俗下人而能容顺予曰此老不时可与语微者不能容仆之小疵务逆予所从出而夹击之忿若不胜而世所訾予者辄以为佳亦奇矣故尝欲写数行纪其概临文辄止今日读会真记大略崔之出人者艺必穷极而貌若不知词则敏辩而寡于酬对待张之意甚厚未尝以词寄之庶几仿佛其人亦仿佛吾意中语

    冯先生

    冯开之先生喜饮茶而好亲其事人或问之答曰此事如美人如彝鼎如古法书名画岂宜落他人手闻者叹美之然先生对客谈辄不止童子涤壶以待会盛谈未及着茶时倾白水而进之先生未尝不欣然自谓得法客亦不敢不称善也世号白水先生云

    偃松

    外舅顾孚承藏得东坡先生偃松图根翳草中其假偃根左都无枝叶一新枝怒发根上针笔萧散意欲挺茂而力不可假作苍鳞翠藓具诸生意亦有一二欲荄处此真化工手也予于他画无所好而此图独往来胸中去今四十余年矣画亦不知所在

    游松陵

    连日饮陈孝将来云阁风和气明果鲜茶嫩颇极友朋觞咏之乐夜来周季侯使其侍官者周臣杂歌新令臣时苦胁谢不任强之歌一阗冷冷鸾鹤声也众客乐甚举酒相属臣亦竟忘其胁而殚技焉予谓季侯歌若此不乃混鸡群作苦耶季侯笑曰有之愿受一卮沈知乐曰松陵俗以赛会张水戏有歌者赵无瑕在兄岂有意乎赵伯邕曰诚得请计安期亦从虎林归矣孝将科跣狂叫如是如是毋败乃公意予心念顾蔡与约不果留既抵舟漏五鼓矣遂不成寐书以寄周安期有便羽到分湖并寄叶仲韶一笑也

    记徐公语

    南昌王先生间访予谈言甚浃同事者讶之栗水公徐某曰世叶元长于未病之先而止敬独收之既病之后夫又何疑盖予闻之受之云尔时不觉内自惭奈何以某故污诸公齿颊乎今日汶上王先生惠然见顾命为馆宾且曰闻之释氏称孔子为儒童菩萨请授此例于君何如尔时更不知愧自内生矣吾何长辄溷海内异人耶

    记朱白民语

    朱白民读书展桂堂时与孺和辈常诣予时僧孺方年少多在某所裘马翩跹解音善谑白民辄嗟赏不置今日复会某座讶曰君面多不可之色岂复吴下蒙耶然而吾殆老矣昔欧阳永叔谓石曼卿予乃见君盛衰某闻之惋然而僧孺心窃喜谓白民知我也世人弃僧孺僧孺亦厌而去之于事都无所涉年来甚得闭居之适益好读书不入城市必予呼之一命屐而已

    午睡

    睡魔恼人最是当午不可止稍置思便结为境时混时清悲喜违顺其状多端今日馆人告餐强承之放箸而鼾矣夜就寝鼾声颇怪耳惊辄省省不复睡卧听衙鼓咚咚彻明湛然梳栉后昏昏如也或云气浊多睡或云血衰少睡云何当午血不衰暮夜气乃得不浊耶神懒境浅今而后故不知所止矣壬子四月嘘云轩中记

    暑蒸

    暑气蒸湿础汗交流枕席衣被间如带胶粘饧痈溃疽败至使人以手承之眉眼口鼻俱蹙悒悒无欢境与情之不相安甚矣何物老龙鞭驾雷电令在必行而风伯雨师承而行之轰腾澎湃了无吹生滋长之形须臾气收云物清朗神情舒畅岂不妙哉世无无忌惮之君子如火烈烈莫我敢遏而下多有忌惮之小人举前曳后首鼠两端欲使天下人情释此甈臲斯亦难矣

    王先生善交人

    汶上祝时斋瑞王觐墀登对皆一时异人王先生莫逆友也先生善交人不守一行两公者喜就先生谈雨必命屐屑必张灯退而各自得也祝性周谨读书外泊然无所嗜好顾独好石其癖乃不减米南宫而蒙山故有异石雨后辄露光气土人按而求之红黄青白五色灿然祝裹粮时往购工者就石大小制为环玦簪导乃至镇坠之属穷工尽态辄佩之以行其声锵锵然自谓衣褐怀宝莫如予者友人间夺以去亦不复念所制方圆砚尤奇予息庵中藏得乌石圆砚黝然如漆盖得之王先生其一也观墀有兼人之形不拘小节好谐谑矢口纵心罔与世合即世人竞欲杀之弗为动尝以书抵元孚令具载仆之性情状貌语言动止以来予笑曰昔曹孟德云岂有四目两口其言甚大若仆者即两目不能有此外更何有乎先生又言周自淑邹人曹惺倪寿张人其人决定无疑当从先生求之

    谈局

    谈文则让谈局则争世人之情也吾每见国手推枰默然无语而文章大家惟所赞颂颔之而已矣乃知价定者忘言拔萃者多暇

    易醉

    朝来饮酒不满三蕉叶彻体都醉当由左臂作楚神气不足以堪之邪吾寓清署中多卯饮饮常五合陶陶而已今何为至此吾虫臂也被之以年而楚若足饮宜削耳倩语我风日甚新因移席庭间昏然便睡闻鹊噪声内自喜谓可占今日疾愈也吾哀乎吾衰乎壬子十月记

    怜才

    夜来语次偶及后来之俊愈出愈奇受之因诵其所识周君名迪文不下数题凌厉顾盼真一时雄才也然而受之之怜才亦少概见矣含香视草之客翩翩年少宁复念绳瓮间浮沈颠顷未列青衿之士而口诵其辞惟恐一日不闻于世乎近日王又新先生行县还喜甚盖得一莫生云生名汝玙且谓予曰此生文有首尾都不作秦以后调度而世未有知者将使就龙城会课心念生方护落应童子科而令婆娑诸多士间恐损其气遂止此老婆心更是真切顾谓桐识之且归告吾乡朱子鱼海虞冯已仓晋陵蒋九叙弘奖之路于斯方盛君等不落寞如前矣

    王鸣皋

    云阳姜清源与弟长源偕王鸣皋诣予王故武将饶臂力夙闲名理三人徐商文史稍及品目王委听之尝恐其尽引觞低回状如美人不胜杯酌鼓动促别虽复不能少留觉中怀自吐都无所恨

    诣张

    闰初诣张冶生庭除阒寂一童子候门不满五尺云主人且起久之张出迓止予云刘元美当来已元美至予识冶生元美始此已马君常与弟君闇及瞿公琛至遂命酌供食鲜芬杯巡云泻张都不作主予等亦复不知为客欢呼久之予告去君闇曰主为咄嗟之具而客无信宿之欢于情不胜予欣然听之及暝分手犹复步步惜别

    将还

    岁晏将还元孚邀有之觞焉杯酌之际各叙所怀元孚警敏殊异有之深情独往予谓今世丈夫皆从个里出然须有先天在可无疑于二君元孚曰某于此道中有志未信他日必为师门弟子则所自许至于表里皆真不能不推有之有之退然色若不足予叹谓元孚如君言政复真于是洗盏更酌嗟咨良久惜乎凌云既东不闻斯语吾近与凌云笺舞雩一片石定属元孚志行不饬请以有之凌云自砺也暮年形影何妨岑寂虽复饮酒欢呼之谈岂虚也哉并记于此以贻桐儿漏三下矣时壬子腊初六日

    周自强

    邹县周自强贻书王先生倒书名讳用笔钩转先生笑曰此事吾未尝作予观自强书蕳淡凝远灵气袭人当是见影而驰者耶倒钩书误正从清净流出故可喜耳自强名愿孔与兄自淑齐名

    杜小韦

    杜小韦不施膏沐举止恂恂殆非风尘中物所居面锦峰石骨玲珑细皱类高房山画所谓伊人知其所止者也有至性孝事其母会葬冠盖相望于道小韦躃踊如礼送者肃然

    醉生

    夜与诸公饮甚欢有醉生败之意殊不怿偕元龙蔡与辈闲步庭中犹闻朱元越与醉生辩从门间听之生语不可了而意似旁皇颇知自悔者或云深夜醉后不宜复呼与语予曰不然此必不更事人因醉而发醉醒则惭耳盍以少言慰之不尔将令之展转终夕岂吾意乎且或有他念焉乃启靡出微言冷击不数语辄遁去旦起亦绝无影响使人侦之果善人不更事者也生平尝不能忍于此事颇自觉其有进然而气衰矣壬子十一月望日记

    为子将喜

    今日闻朱子晋娶妇心窃喜盖为子将喜也子将悼亡时尝诣予形懒神悴如饵钩之鱼惝惝浮水面上予谓君无妇有母且糊口四方将奈何子将曰故筹之天不欲令某有室不二年夺之敢与抗耶近累数金将为弟聘妇但有一妇事母母情不大伤某可无家念矣予曰甚好君家事体合如此但恐聚沙成塔力正不易今日塔就矣

    杜夫人

    苏才翁官尚书郎夫人刘封仁寿县太君卒年八十一孙曾男女五十七人才翁与弟子美圣钦既名家其子孙多郎官大夫可谓盛矣于乡李中丞罗村之配杜氏以公贵诰封夫人死时年九十三子孙曾玄几五十人女孙二十余人苫次林列班行相向盖亦一时之盛欤今日偶读刘太君墓志信笔书之杜夫人少归中丞日夜织纴虽贵显不辍然衣无重帛所居处竟日不闻罄欬声孙曾有不见其笑语者又不知当时太君能如是否刘志云薄于养身而厚于施人严于教子而宽于御下盖古今命妇享其福禄荣名者大都非偶矣

    东坡改乐天诗

    乌啼鹊噪昏乔木清明寒食谁家哭风吹旷野纸钱飞古墓垒垒春草绿棠梨花映白杨路尽是死生离别处冥漠重泉哭不闻萧萧暮雨人归去此东坡改白乐天诗使郭生歌之者也而祝和父便谓郭生改乐天诗误矣坡尝言寒食重九不可挫过今观其感时伤悼悲歌泫然真能尽四时之乐者

    齐云书石

    齐云岩奇瑰尖秀天门石罅尤胜绝但碑碣填塞不遣卷石袁中郎极厌之谓当与盗山伐矿同科然闻石壁上有二句云道人控卧龙鳅背寒露满身披月华虽无胜情却是胜语此等当从末减

    顾三娘

    春雨过春城春庭春草生春闺动春思春树叫春莺此李丞妇顾三娘诗也顾蔚有才华尤贤女则母皇甫淑人绝怜爱之所遣资装奇服不下数千金而李多外嬖不轨于物数年挥斥殆尽顾视之泊如也兄懋仁靖甫并擅菁华每加钦重晚岁葛披练裙荆饰髽髻与嫂朱夫人读书不辍绝未尝有自怜之容

    别元孚语

    元孚东矣所欲与元孚言者无穷猝不能尽念之有一二欲吐者虽腐不能默默也天与元孚如许才情如许志局政以磨砻之具厚元孚耳自谓吾性固然惟其意之所至不缺则割

    尝怪世人读书汲汲以及程限为意凡书随意翻阅当无不可要须必有所入速则易终而无味

    吾乡徐尚书素奇其子谓是必得之技尚书既贵见其子罗列图史肃整玩好讶曰失之矣凡读书如为官东西南北惟上所使心在长安者得焉吾入子之室而知八股文字中无汝心也其后言竟验元孚在家未必作文但所见无非举业乃得之耳

    门第清峻鬼神且将瞷之况天下之耳目哉元孚仰大荫政复难耳循理无过故是甚高论虽复饮酒谈笑间易为世眼所物色虽然若者非元孚事也吾过矣

    奴子束装且行复书此纸有之凌云相访可令一见

    仁言

    粤东刘乔黠士也以雠诬告廪生谈大韶盗掘祖茔论死时傅爰者亦莫辨死骨之为男女而徒以黠取胜人颇冤之然莫能决累年未白也韶既系狱子某为诸生坐从恶免孙某聘某氏亦以家难故不竟约吾昆李晴原先生分守某处当按狱读爰书闷然乃温语刘乔曰汝即与谈有隙今已残其两世矣而所发之冢不辨男女事不可结汝故有口岂能无心试自证之得母有默默不容自欺者乎汝争地理吾与汝言天道汝心谓何乔口噤不发词徒叩头请罪曰刘乔从此不敢置对矣先生旋以其言白观察某观察召乔诘之乔叩头请如对先生语谈事遂白时学道某闻之从先生问状先生语之故某曰乌有大韶非首恶而子乃以从免耶予误矣遂檄县复其子廪饩如初其孙婚事亦如约嗟乎一黠者能残人三世而先生以数语全之仁人之言岂不溥哉

    栽桧

    先垄桧柏为大风所拔先君偶有触树以杉不数年挺而茂先君大喜已焦然枯色如赭殆不晓何故通客野曰杉性高不宜水壤然须水而发宜其不数年挺茂不数年焦枯也其说有理今年春予受豫章王先生之惠召山人顾玙栽桧柏如初而又以其余建风木轩左松右藤玉峰在望憩者欢甚亡何巨浸稽天舟人破涯而渡楼泊轩下汹汹不知所为予橐且尽工亦停止

    兰

    与兰俱化故有是言然而非也今日倚兰而坐游香氤氲随风近远时有爽致逼人鼻观间急起从之则不知所如矣无人自芳久而愈奇者兰耶

    士风

    一少年初与科试予闻之喜问名第几答曰苟不至落格耳已按之则高等也尔时不觉欲呕至今羞见此人新羁之马须有翩翩试步之兴异日者可望绝尘甫出厩便作昂首悲鸣态岂吉事之祥乎是故士风之鄙莫厌于诈老成人貌之薄莫夭于妄言不得意

    恤囚

    滨州杜公钦恤河南沈先生为裕州往见公公问裕州虑囚有平反否先生曰如郭某者合反公问何也先生具颠末以对曰安有杀人无验而辟者乎公欣然取册示先生则已删抹如先生旨口口口夏先生将恤山东为予述其事且曰此事大难除是一寸心可无误耳予曰昔欧阳崇公夜治书娄废而叹郑太夫人问故公曰『此死狱也吾求其生不得耳』夫人问『生可求乎』公曰『求其生而不得则死者与我俱无憾也』矧求之而有得耶先生欣然曰吾意也

    钓雪

    赵凡夫倩人制茶壶式类时彬辄毁之或云求胜彬壶非也时彬壶不可胜凡夫恨其未极壶之变故尔尔闻有钓雪藏钱受之家僧纯如云状似带笠而钓者然无牵合意亦奇矣将请观之

    顾蔡与

    顾蔡与饮酒不下数升时或潦倒一言劝阻便能减削自言近来颇得少饮之适与人弈不能对手求让数子卒不可胜四十日间便能胜之今反饶二诵习香山诗百首手自抄录字画清润居然不俗此予别后之快也今日过草堂强之使醉亦复欣然

    甲寅元日

    年来不复知贺节之礼独世长早诣卧所起居眠食便驰去各闭合谢客矣今日目断窗际那得履声如尔时耶且恨当尔时茕茕相对神多不怡何知白首兄弟对景述怀之乐乎日满南窗云物依旧不觉无言之涕自零一往之痛欲绝

    腊酿

    腊酿颇烈诫家人不得浪饮留候梅花朝来取三升令三倩浇庭中卉木然不能尽笑曰袁石公诗花无百枝亦藏鸟茶到三锺也醉人却为某作

    问元孚

    乐天寄书微之作诗云五声宫漏初鸣夜一点窗灯欲灭时此善道相思况者吾久欲致书汶上公苦无羽便既得泗水力矣临书却不能下下则不能止膏烬漏沈展转无寐何故记以问元孚

    陆士彦

    小步城西观群少年跃马青紫红黄烂然已谒武穆王像凛凛如生徘徊久之与客相携而返路逢故人陆士彦自言去乡二十三年今已归故里且将访予予甚喜复念二十三年间彼此况味亦何所不有为之慨然

    自在赏心

    昆山一卷石不至其巅者三年矣今日与僧孺辈饭讫鼓势而往怯风而归循城坐者再倚堞者再晚归过限左右胁隐隐作楚逾时喘息请佩世长临逝之语兄且老春花秋月但宜自在赏心不须共少年生活

    中表

    中表兄李绍伯善叔皆一时开爽士予少无侣独与中表游最密其后各居守贫落落不复如曩时每相见慨然太息而已昨除夕绍伯语予见叔而自省不免堕泪后四日叔亦念伯病匍匐往候依依不能置善哉然予闻绍伯一病辄见城郭宫室市桥田舍老幼子女杂然更换此气衰之征也善叔遣其子聚徒村舍亦复呜咽不胜医经云先富后贫病自内生甚为二兄忧之

    梦

    予不识臧古渚安识其子夜梦与一人饮面色微苍美髭髯善谈谑年可四十许人云是古渚之子杯巡甚促谈笑以时遥望路傍一带皆杜鹃花方开鲜丽可爱又有似榆荚钱而白如雪者芳馨袭人臧云此滇中银钱花与江南不类展玩间一小舫蹙波而至顾见瞿元初陆孟凫招予趣驰之遂觉

    春雪

    春雪不盈咫光着轩幔亦便似明月窥人童子持米汁候帐前曰风厉甚饮此可以酿和倚枕一吸尽五合许暗想当年僵卧人剧有惭色

    我三人

    子柔子鱼冲寒来访予意欲小饮不可辄辞去期以春和日舟渡娄水子柔与予同年生子鱼后三岁其生为丁巳然皆老矣吾年来对客不复问后期如我三人乃可期耳

    移喜泉

    朱方黯宅有喜泉每斋中惠泉竭辄取之其味故在季孟间而炊者不知悉以供盥濯贵耳贱目古今智愚一也

    三适

    荆溪史翰林家藏苏子瞻自写三适图梳洗摩按皆有法外之适世长得之以视予相与叹赏不置神逸品也朝来镊已而摩适矣客至竟彻洗三者故不可得兼耶

    玫瑰

    玫瑰花之最浓艳者而好腴壤得壤则香韵尤绝人多笑之此不然若耶溪上浣纱女三三两两曾有几夷光否凌寒耐瘦古今之品独梅花耳水僊花虽凌寒已不耐瘦心日气玫瑰于绍伯书此

    顾影

    友生招饮雅不欲以服为解而摄衣顾影则不知涕之何从矣七筋间那堪他人作相耶伯玄闻之吁嗟而去

    处三

    处三学染于世长服勤如礼而皆发于情世长德之不减修梵今日相对惘然亦由人事多端匪独死生动念

    蔷薇

    蔷薇花最古美而艳三十年来种类竞异至于今丽极矣其丛生路旁花四出而香特媚者曰野蔷薇近亦有千叶红晕者香差减乐天栽蔷薇诗云移根易地莫憔悴野外庭前一种春少府无妻春寂寞花开将尔当夫人疑是前品盖东篱黄菊故未与乎茸幢之观想当然矣

    蕣如兰

    张蕣如写兰相赠世长称之曰如此风调会须拔起但恐未脱羁绁不免向人作应酬文字耳蕣如黯然其明日世长病渐剧盖癸丑十月十三日也展扇凄绝聊复记之

    歌

    予于歌无所入但征声耳然听还魂传惟恐其义之不晰听西厢拜月则按节了然岂初盛盛初之说乎汤先生自言此案头之书非房中之曲而学语者辄有当行未当行之解此真可笑也诸君会歌于元越西第酒醒后耳中犹自作响

    云水诗

    寂上人惠示云水放言多羁旅穷愁感愤栖屑之致而自恨不闲于藻则未免有作诗之意也夫篇名云水于世宜若泊然无所起而卒不能自匿其真诗以道情性庶几近之

    夏东隐

    夏东隐立愈修倩三齿便能饮酒数升快哉吾日来政患此食冷则痛啖热亦痛试问东隐我何如修倩本不祈饮修倩愈故不当独后耳

    嘘云轩稿

    土坦老征嘘云轩稿甚急质明且亟其板而归之念家无藏本此中友人有请之至再而未如约者将奈何闻之太质云小筑方更事黎枣不识就否

    庭梅

    庭中梅花为阴雨所勒半妆辄止朝来霁色可喜花亦烂开如雪阵阵游蜂作深夜箜篌声戏取昨岁赠语令倩亟杂歌之命酒再酌僧孺夸吾山头万树何如此三尺地一番香雪也诗句歌如左千卷不凭双眼猎寸心长吐万珠寒(王世周)鸿鹄翔遥海不饮华池浆麒骥蹑昆仑不服千里箱(薛君淑)半生皂帽堪图画一顾红绡借品题(陈眉公)爰挹僊掌露和以玉井浆携归当远饷苏斋佐一觞(朱白民)苍茫愁日月潇洒动江湖倒屣怜才子调筝狎酒徒贫缘金易散健以药能扶静籁时闻竹疏阴欲据梧(夏士琰)松涛浣耳清吹湿芰荷衣(徐元果)草堂日落飞香雪蓬鬓春深映铁龙(龚秀弘)酒结孔融贫后客兴乘王子雪中舡何必有钱称侠骨肯因无事废婆娑草堂今夜春风满几树梅花发旧柯(沈雨若)别有文心供汗漫任将侠骨付支离(王开美)清时见丘史白屋隐田文(顾民服)琼浆擎出花奴手白苎翻来倩女裾(顾仲从)静听松风常对客惯移渔艇作浮家(张叔维)玉峰一卷秀兴贤五世芦(张伯安)夜雪挑灯闲纵屐春风闭户促飞觞(僧朗僧)源口共谈秦世事城居聊着晋衣冠(王尔瞻)香清尘尾僧题句花落檐头客送赀(邹荣公)短发未愁暮长吟以不朽(曹襄仲)海内豪骏望颜色门外饥寒乞恩泽(张夷令)病里烟云居士观醉中风雨谪僊才西山爽气藏秋籁北海残樽湿暮烟彩笔旧传鹦鹉赋红牙新按凤凰歌(顾端木)风来松径诗初就月在梅花意更闲篱落纤云流紫翠苔阶新雨弄潺湲(沈庸之)绿尊呼夜月白雪赋梅花(僧涵虚)季鹰秋老一杯酒仲尉春深满地蒿(顾良弼)

    沈雨若

    沈雨若病后索居不通宾客入春一月便了二十七题见予口诵其九皆辩爽可喜顾盼伟如也问何以益我雨若不闻乎意气正到发扬时便翕然收敛得

    春兰

    春兰出阳羡山一名兴兰土人丛移者久而芬茂枝植者不再岁盖气聚而根不伤散而失其故此易晓耳南郭有傅家兰藏可十许年花叶竞爽里人赵氏尝窃其法亦颇验云妙在若子若弃间予用之辄败知非九畹中人也栽兰不成书此一笑

    顾九扈

    张慎其传视顾所建郎九扈文终军之年耳风义若此芝兰盖有种耶所建故将家子气横才飞然知天下事无可为者去纵情山水文集间尝与夜语多瑰异可喜当世伟男子也汗血之驹三日超其母郎之谓欤

    梦女仲

    女孝仲殡张浦旧地既五年杳然未有梦也辛亥秋一见梦于虞山十五松下尝有纪录昨梦仲复苏貌莞尔气不甚舒既觉欲言未忍旦方午闻其族之黠者既已据仲之宅又谋所以移仲殡而尽有之矣仲灵在天焉可诬哉今日诣光禄请之许以事白乃窀穸焉势故如此然闻黠者将纵火仲之祸未知所税驾矣生则孝姻任睦周于三党殁不能庇其一身仲乎仲乎命耶人耶

    谒方改亭先生墓

    从父家抵南新渎里因便拜改亭先生墓仰视松楸悲涕横集某少读二方先生与先半闲手剳弟兄姊妹间悲喜忧快无不相关四传耳周甲之孙乃始识先生墓道耶先生有知应念当年张德升(高祖字)有孙而僝若此悲夫悲夫

    齿脱

    己酉清明日卧苏斋中无端脱一齿对客惘惘竟日不怡未久更生及半辄止人皆见某之已脱齿也今岁上元日患齿痛至今既胜叩嚼内逸其半吾舌自觉而人不知亦便安然六十人脱齿不足言而欣戚易情故以知吾意之减耳

    谒方长史墓

    垂髫时父祖课某下文字必称方师曾先生一代隽人也九岁未属文侍御公取白简令试破先生以意为之尽简而破不休名言终绎侍御公喜戏称作者肃皇帝庚子魁南服意殊不屑独好神僊冲举之事坐卧百尺楼上往往竟月不窥庭户与同里归熙甫季子升为莫逆交该达强识号三杰云死时年四十至今人犹思之今日拜古岩长史墓聊识其概古岩先生尊也

    坐息庵

    舟行两日百事凄感深夜坐息庵下悒悒尔小妇为置茗笋黎橘而侑之以兰尽图书所前后花影凌乱香魂夜发予亦冁然而喜烛既烬而不能寐也昔李端叔一生坎坷晚景更牢落正赖鱼轩贤德能委曲相顺适以忘百忧苏子瞻闻之曰此岂细事不尔人生岂复有佳味乎

    海上

    严汉滨参补陀还同饮徐氏拂石轩中具言海上诸庵胜概如白花之精舍梅福之丹泉修竹之苍翠{穴叫}窱令人心目开爽滨又言世长所尽龙树庵紫竹观音大士像与予庵记颇为武弁貂珰山人香客所购僧意苦之将奈何世长既死一片石犹复苦人海外耶虽然像果流通僧必不以为苦



卷七

    吾女

    沈声远门工甫毕复为邻火延烧其家老少子女争保囊橐而吾孝伯独移二稚避火竹林下动止如常斯亦不愧吾家女也人言贫累重乃不知以处忧患故独轻乙卯元日

    先

    归季思得气之先落墨成趣可冠春闱惜乎其年不至自后为朱浚吉为戴仲豪为周伯绳为顾元昭为葛方锡皆宇内先手所谓出厩良驹见鞭影而行者也徐稚昭先而不至竟厄于年冯开之先生言此道但虚心养性人人可学然学者多不至惟聪明人至之则某一人焉是已张宗晓顾九畴殆其人耶绮思层迭俱从笔尖上拈出意尽而词不伤

    艮龙

    白止祥梦其母夫人更生问何得此母曰以葬艮龙故生时雉衡方谋相地待其客谢明宇至或云谢已物故雉衡忧之而是日谢以书来即病不故也谢庐州舒城人孙子桑尝称其术可以压倒名下艮龙之梦莫须待谢然后得地耶雉衡携其七岁无母之子共客夜话乃不知某寸肠欲绝魂飞江南张浦上矣白家郎与兄戏不胜诉之父情词岸然而吾尔章见人辄低头稚女虽复作骄终有视人颜面之情个里谁能放下得

    飞雾

    飞雾如雨或云雨也旋止傍午又作亦时闻滴溜声竟日恹恹但濡土成泞耳王与游尝言数月以来多十日一雨不破块可称皇古从此渐缩而微乃至如雾旱极矣安所得月离毕施滂沱耶

    谑

    诗曰善戏谑兮不为虐兮虐者词不雅驯之谓太史公谈言微中虽虐不害矣晋人嘲谑都以一言案之更翻一案则不复作令人可思而不可究故足述耳活剥生吞尽意丑诋此何谑乎善耶虐耶然有才情滚滚联翩络绎者不可无一以供喷饭痃甚无观书想聊纪连枝秀募疏一篇或云华亭陆宅之居仁作京师第一部教坊占排场曾使万人喝采道德五千言公案抽锁钥只因词组投机向林下得大道高风指云间问前缘福地一跳身才离了百戏棚中圈子双摆手便作个三清门下闲人赤紧地无是无非到大来自由自在识尽悲欢离合幻打开老病死生关交媾功成阴阳炭烧空欲海修持行满雌雄剑劈破愁城七星冠刚替下凤头钗合欢带生纫做鹿皮袋空非空色非色色即是空道可道名可名强名曰道往常时红裙翠袖生绡帕猛可里草履麻衣匾皂绦销金帐冷落风情养丹炉消磨火性半世连枝带叶美从前历尽虚花一朝刬草除根到此际方成结果寻几个烟霞外逍遥伴侣抵多少尘埃中浮浪男儿存一点志诚心百事可做少几处风流债一笔都勾试问他浊酒狂歌争如我清茶淡话迷魂阵当时落陷人负我我负人总是虚脾玄关窍今日点拨心即道道即心无非妙用牢着眼看鸟飞兔走急回头怕鹤怨猿啼五陵人买笑追欢掉头不顾三岛客谈玄论道稽首相迎大都来几个知音多管是前生有分玉楼花下千锺酒几番歌白苎遏行云纸帐梅边一炷香从此诵黄庭消永日桃花扇深藏明月影椰子瓢长醉白云乡皓齿细腰打迭少年歌舞锦心绣口宣扬老子经文发科打诨不离机锋课嘴撩牙长存道服烧夜香非寻佳偶披鹤氅星月下礼拜茅君登春台不望远人驾鸾车云霄上追寻箫史歌馆化为僊馆静戏房番作道房幽净洗胭脂见全真本来面目轻敲檀板听步虚别是宫商人尽夸七真堂添上个小孙姑我只道五城山册立下新王母不比寻常钩子曾经老大钳锤炼链不回万夫难敌畴昔微通一笑白面郎争与缠头如今顿悟三生青眼客便当抬手既不作入梦朝云暮雨也须撇等闲秋月春风若教了蒲团上工夫便可到蓬壶中境界肯装严一处千年香火是成就到头陆地神僊金银钞等物是必大块子舍来福禄寿利钱拟定加倍儿还你得道者多助看琳宫宝殿日月交辉爱人者必亲仗玉盘金钟晨昏报德

    西施乳

    东越有西施乳状类舌而长莹白顽然一物耳但能卷舒饥则舒有数十小蟹旁行觅食饱则聚舌端乃卷盖此物之饥饱寄于他物饮食或取置数蟹不令复聚则死不复卷往周伯绳从新会归为予说如此今日与朗僧言一人食时众人饱否嗟乎故有众食而一物独饱者乎为抚掌一笑

    山溪泉

    山溪桥有新泉味极冷澈日可濡百十户闻之僧孺云雨霁且访之

    夜饮

    夜与子颙子器子彦孝若饮子彦请与孝若对垒各往覆数交谈言清幻子器把盏胡卢而已某既易醉子颙但饮少许药酒辄止袖手以观之默想当年识子颙政在韶岁不啻刘玄德见孙仲谋也一经病患居然老成石火几何隐几三叹

    三上人

    古松晋蒲州人年九十余貌似阿罗汉肤凝脂常参少室受具戒戒师命取库钱使知人事松伏地不敢仰泪苏苏沾具戒师怜而受之持如律既九十有侍松浴室者侦之故童身也松参访遍五岳多结庐其间常为某言天柱峰之胜且曰吾蜕后犹当游此又自言旧题壁云飞泉数点雨非雨空翠几重山又山

    洞十楚当阳人为县诸生性流逸然知自惧弃之出家乃至持戒律如仪犹自言猿心不灭尝掩关海潮奄某访之挥扇与语十游目圆光间能举扇端十绝而分其好丑既相语又默然挥涕自忏也某承慈旨甚悉无所进然予数年方外交独心推十十奉戒不肯以手捉钱有持铤金固请者倩人捉之呼渡辄授金渡者此事于律甚常而他律者弗能为某故独心推十也

    口白楚人尝休夏守源僧舍见人将与语辄深匿人莫能近某以此故异之每持钵乞食食已辄休树下晚乃就源舍宿质明旋去某与孟夙常饮食之其久不问主名人有碎其钵者诣某草堂求食既毕语某甚面善也尝访洞十关次故为其踞而观之十不能甚呵彼少年威仪安在白低头作礼而出知十之未忘境也白与古松后先抵昆一时学人谓之老松少白病居士曰某喜交方外人顾自幸识此三上人者犹谓其获未艾也今日与澄伯语才难不其然乎

    朱伯还

    朱伯还抵暮相访数语别去何似不停桡乘夜发乎孤舟浅沙风寒甚万乃力辞知己斗酒之欢于伯还自为计大非便深炉暖坐中怀耿耿

    蔡蓝田

    陈眉公尝谓予言蔡蓝田老而笃学胸中多奇字夜来同宿慧文阁乃端然危坐彻明而去斯真得力于学问者矣弇州洞庭记有蔡丈人年逾九十能登缥缈峰为众先导蓝田丈人孙也王氏子弟周恤之至今

    梅花下

    尽日梅花下白民写竹不下数十纸某据石颓堕而已世间适兴事一有程限尽可作懒不免沾滞语云日长似岁闲方觉事大如天醉亦休岂易哉方欠伸岸侧而背后有相呼者促视之则姚孟长偕王鸣皋从郡城迂道而至挑灯纵谈不觉午夜

    杨扇

    淀湖西雪杨扇以杨氏名扇方语也或云地名冷湾环湖而处冰坚时多得不冻或曰地暖故此不然左右皆湖长风破之不成冰耳土人言三十年前夕人风夜闻摧崖裂石声又有若版筑而哗者或启扉晌之若漫天白雪多红灯蠕蠕其上旦视之则冰山也高五丈许奄观古木状宛然中多径犬牙错互尽人攀陟此异事也杨太权又言万历壬午七月十三大风雨湖水东吼壁立如城垣湖西顿涸居人乱走其上所得古器古钱甚多亦有得金宝饰者久之风止湖水汩汩而下无倒泻状或云河奔海立政可不作形容语

    此君

    朱白民携此君相过寒斋四壁都作青翠色风飒飒然当得数日篔筜之游也

    西林

    晚食讫偕雪士子琴三倩步至西林龛灯无火台殿寂然雪士作曼声数阕栖鹃答响而已俗以此夜占月影隔岸可望而不甚辨斯为大有年庶几近之更余月出更复宜人

    陈元

    墓邻陈元者饥饿所迫自缢罗汉松下此松是先人手植也有劝某伐松者某谓不必然元即饿死不肯为非义松又何患乎但恨某力不能周之于平日又不能尽理其送死事耳已告先灵去其所缢一枝然未免有俗之见矣是夕五更时夏卿梦有乞者踉跄入墓门肩一树枝而去亦奇矣哉万历乙卯正月一十六日

    王子彦

    王子彦笔阵玲珑关捩敏便故云天纵绰有家风再检四义亹亹近人

    归季思

    归季思一见姚孟长觉胸中闷塞颇有开省而孟长之念季思弥久益敦可称存殁之谊昨出季思赠贻诗三首购文休书之某录其诗于此白民见文休作字极称其有法于竹则否人各爱其鼎故是尔尔然白民之竹殆未易相比也

    道同不用结气同不用求神在未有先彼此潜相投感君嘐嘐志高广无匹俦慷慨灯前言奚止情绸缪男子患无志有志良难酬怀居易随俗安乐生烦尤可怜早春色风雨维扬舟不知何所牵行止不自由殷勤盂秋约期届无淹留

    顾民服

    顾民服约饮孟长王尔瞻携两生侍酒吹箫度曲甚欢未几沈醉辞去而李生歌益酣惜所忆杜女还魂传不什一孟长云自有此传遂令古今学步不免蹒跚某笑曰言及此已是妩媚

    元昭书

    得元昭书多自悔一悔不知养身故病一悔不知治生故贫一悔不知读书故无成立受此途穷之苦某谓资性如元昭但恐不知悔耳诚悔事政可为何患焉又云太尊念某深至恨友便不偕来太尊沈汀州也此海外猝遇舞忭仓皇之语不尔乃不知某精已销亡惟茂林松柏耶

    出

    每出辄悔本不忤物物亦无加于我而然者今非应出时即是可悔事冷暖自知故不以相触不相触为断也几番起念毕竟不可罢是何故苏子云此处有甚么歇不得雨后清霁辄思野步书此

    耻

    幸福不可处处而无患终惭儿女孟子曰人不可以无耻无耻之耻无耻矣或问云栖师何功课答云但一句弥陀常生惭愧

    春光

    九十日春光半消风雨中人皆惜之不知风雨中春光政自佳但笑世人不能领耳某无宠辱忧欢之事而晨起急急不知所为至与白民周旋风木轩亦仅了友朋谈款之具故是真负春光人夜别长倩与安期元玉子鱼同饮数杯舟泊信义村官舡伐鼓声彻晓不绝我何为于此

    霁

    朝来霁色可喜庭间卉物茁然岂所谓怒生者耶阴寒所勒得雨而滋见日则长物之道也作诗云闲看草木生如怒戏泼汤茗味政新从此韶光知几许风风雨雨莫愁人

    月华

    风雨如晦竟日坐息庵中无佳思既就寝而小妇言月下五色云烂烂如绮其初白云飞耳着月则丽而色各殊周环如轮盖月华也月者水之精其华应在雨后秋冬间多有春亦尔耶岂久旱而雨水气映发固亦宜乎乙卯二月十六日

    王怡庵

    王怡庵教人度曲闲字不须作腔闲字作腔则宾主混而曲不清又言谐声发调虽复余韵悠扬必归本字此宇宙间不易之程非独一家事也王在长安薄游营妓间戏演张敏员外识者绝倒诸部闻之竞相延致至马足不得前斯岂无挟而然耶然诸部政不知此剧其一班耳擅场事故在崔徽传予尝叩之两颐翕翕自动嵇谈阮笑谁不自喜周旋竟日绝不及牡丹传予问故曰政复难然难处最佳又问难处逡巡久之曰迭下数十余闲字着一二正字作么度予笑曰难难政复佳

    蔷薇

    三日前将入郡架上有蔷薇数枝嫣然欲笑心甚怜之比归则萎红寂寞向雨随风尽矣胜地名园满幕如锦故不如空庭袅娜若儿女骄痴婉恋未免有自我之情也

    花木事

    花木事当家人以消遣心为之动得其理不更事人以急就心为之必乘其节孔子曰吾不如老圃未尝经历体验而能为是言者真圣人也每见僧孺栽兰蒡而不花其植玫瑰则不如某毋其消遣之兴故不胜急就之心耶如某者即幸有获亦所谓卤莽报予者耳苏氏父子为文至多而未尝敢有作文之意纯是消遣此谓当家易曰不耕获不菑畲则利有攸往盖计功谋利之极而自然生焉孟子勿助勿忘不觉道出

    有耳

    有耳不得无闻尝试接之凡吾耳之所有都为心之所无故尝忿盈不可吐至竟日周行屋壁间格格如在者伐生之事非一惟怒为苠安得洗耳莽苍之野清净自快昔人云请君坠塞两耳勿听言者是或一道然塞已怒矣简出以当贵抑其次乎

    志幸

    女仲卒取材于千墩沈氏仅周衣衣亦周身而已权殡所居右厢无铭无帏无郭未一月所居房又为孟主簿见夺辰午之奠禁不得举每年某一省其所挥泪三爵担榼而出伤心惨目忍不欲言香山所谓年年寒食一开门不意身之然自念寒俭之家子女无命其境应尔了无所恨今日再往闻婿有改殡墓傍之意从今其母呜咽亦可得失声野外矣岂不痛哉然五年来都不欲言而今云云者寔志幸耳作归书息庵下尔章长亦令见之

    徐道士

    真君殿故有徐道士守之道士号乐闲面瘦而一眼白某尝质钱为亡儿忏道士与其徒周敬山者辄婆娑其间去今几四十年矣顷过之有道士捧茶而出自言乃敬山子问存殁则敬山亦已物故久矣白香山言若学多情寻往事人间何处不伤神

    白龙

    有白龙见西方蜿蜒食许时朗僧呼倩观之头角隐然冉冉而上雨丝霏霏风光澹荡或云龙见不即雨必且滂沱果然此野人所愿也但二麦之占又在月八云上于天莫须不出此三日间雨耶

    绸雨

    彻明绸雨不没马足檐声亦愁而不扬如悠悠辈人竟夕相语了无满志之事易所谓屯其膏施未光者耶虽至治之世雨不破块顾久旱非治象也田者布种荄而未拆骤则有决溢之患此可喜耳

    病甚

    病甚然不能自言所苦脑中昱昱浮动眼光滟滟无定色步不知所如往每过限婢子停纺注视予故自知贸贸然行也念他日落暗界亦当如是但须省得如觉婢子注视时求省得须如东坡老人所谓第一五更起可以勾当自家将得去者

    沈子诲

    沈公路以其郎子诲来访故是濯濯之器非屋宇下物也公路久病后不堪与人作缘听其辞去然公路病根故可量不似九服雨若子颙缠缚而不可见也

    卖花

    卖花古之遗事然未有无所不卖如今日者少游白下闻卖花声心乐之吾乡故未有也然止茉莉一品玫瑰时一二卖而其人皆有聊试高华之色无得失想年来老妇稚子敝敝于道典花取钱市贾无异插串谬种非意所及至有豪右之族闺房之隽转相效慕与倚门儿女争半钱之息拔葵去妇之风哆为迁浪久矣好华而甘伪世贫而情窄呜呼知其所终也哉

    十姊妹

    十姊妹花之小品而貌特媚嫣红古白袅袅欲笑如双环邂逅娇痴离落间故是蔷薇别种伯宗云折取柔枝插梅雨中一岁便可敷花故知其性流艳不必及瓜时发也

    渥丹

    渥丹俗名石榴红色似安南且相先后政当照眼前锋耳先君植之砌下种犹不绝今岁一茎数花特肥艳着雨脂透焰焰欲燃掘置几案间可取醉五日石倩曰金谷园中甲乙者多把玩者少不乃非其幸乎

    作解

    女仲奄忽怕看儿女婉娈之欢世长背捐无复友朋燕喜之适非独触景生情兼之解人不再自分今生已矣转思前境茫然若云殁后有知可信重逢不远则膝下樽前较是现在少而将来多何如恋生离而忍死别依此作解似落便宜

    苦痃

    窭人之子畏寒殊负者多也伐生之家惧老作敌者众也吾三日苦痃其始翏翏焉已若有压者汹汹欲崩屋矣赖有人焉坚壁而守之任其拔木扬沙四面受敌而不敢小开隙穴以延之入也久之而条条而刀刀集虑视之逆旅之馆岿然然视其栋圯而不支其础腐而垣败矣客曰子何孽致是予唯唯且忘之客笑曰彼恶得忘然则奈何客曰坚壁其人何在请与谋之

    酒政

    梅雨既时心情舒畅偶阅中郎酒政大都依仿宣尼无量不及乱之旨温克为务者耶然不知政有方而口无方譬之嵇谈阮啸各尽所长斯为圣耳如中郎言殆是游方之内矣至其评列诸人亦何尝不自适其适哉政何用焉虽然大雅不作瓦缶杂鸣则顾请中郎为政评附后

    刘元定如雨后鸣泉一往可观苦其易竟

    陶孝若如俊鹰猎兔击搏有时

    方子公如游鱼狎浪喁喁终日

    丘长孺如吴牛啮草不大利快容受颇多

    胡仲修如徐娘风情追念其盛时

    刘元质如蜀后主思乡非其本情

    袁平子如武陵年少说剑未入战场

    龙君超如德山未遇龙潭时自着胜地

    袁小修如狄青破昆仑关以少服众

    放萤

    隋炀帝聚萤火数斛登山放之光照林谷诚赏心戏事顾难为捕耳然不闻群臣呼万岁颂功德其风朴略一至于此偶季弘谈剧书此一笑时五月六日乙卯岁也

    枇杷

    文选卢橘夏熟注云卢橘枇杷也色正黄味甘而差小一核曰金丸瓤作鹅黄色肤冷白液多昧蜜曰白沙二种为异吴阊市上多白沙而少金丸吾乡王氏清梦轩旁有金丸一株以啖客多怀其核而去然不闻有他本岂亦贵重之征欤或云秋萼冬花春果夏熟备四时之气东坡枇杷多核以为恨至与文字雅俗并称盖贵之也昨食枇杷而酸客有进者置之都不复作甘想今日啖可三十许枚瓤如饴核亦累累然笑语若曰此雅俗间文字政未俗下耳

    境地

    少年悲愤总属多情老去多情转生凄感譬之落红春沼增其点缀绕砌寒花助其吁郁又如载生之魄吾见其新下弦之光倍为惨悴非独人心为之境也故尔

    天竹

    秣陵勋卫家多植天竹或云能辟火不知何处寒窗素壁雪压丹丸腥红映发良可爱赏先府君尝植之闻雁斋中一时特艳后落他人手辄萎败至今恨之篱间数枝植可四五年悴悴耳昨岁始发今盛敷荣可异也己卯庚辰间尝游碧梧僧舍见枝上珊瑚累累如斗大惊询年月政与某甲齐生后数载同盂幼嘉再访之则为墟矣身与物形气桕值偶同年岁不无仳倩之感今此数枝亦复荄于甲寅之年心独喜辄纪其概生平不解南中花木事辟火之说尚更考之

    闻夫人

    许元倩之嫂闻夫人毕竟不复起伤哉或言夫人信巫其疾不可治某谓殆将不治所以信巫不然嫂一生拮据了不以门第自逸其肯容心于不可知之神作无益损有益哉往年嫂善病且亟元倩负汗旁皇召工为槥多呼先世长与偕为世长曾为槥自防度用材几何当知之当是时世长宁自念先溘朝露耶电光几何河清难俟癸丑以后觉岁月逼人眼前多泪

    庚戌纪

    偶曝乱帙得庚戌纪游一册载是岁九月十二日别邵茂齐于严道普舟中是日访薄味玄外第自今思之某与二兄此后皆不复见盖永别也一日之间别两知己生死之隔此岂细故哉册纪云夜泊南关将诣郡念茂齐久病饮啖不甚异曩时而面黧黑时有呆状然自谓病已去不烦人念可虑也味玄神气索如音亦稍变动止间多强免之色载酒征歌故是情胜然恐只此是病矣昨岁八月五日复于神情间重忧愚公竟于不起动乎四体或远或近可不惧哉顷饮徐伯衡第伯衡觉某神不洽退语僧孺曰吾惊焉岂亦有先告之者耶但此日我心自知其不甚洽差足自解云尔夜梦大不佳又览斯册不觉惘惘然自念生平无一事当不罹世网如梦如梦定是生死关捩也鸡猪鱼蒜遇着便吃生老病死符到即行且守之

    王仲宣

    金沙王仲宣见视秋洗近社一时翩翩才也今世佳作多高华矜喜之色不务透出题髓间有人者必另鉴户牖无关本目袁伯修曰子不见绘者之貌人乎丰干玉立风标秀举颀然美也然而不肖其人观者争嗤其弗工诸君子直肖之矣神情骨态间尚少如生在仲宣许我将访草堂书之以俟其至社者四人龚季常铭邓尔建之旹邓晋伯藩锡及王仲宣明俊

    乙卯初度

    某以癸巳四十方病目甚闷家人故洗淟召客以相娱悦草堂初度之会自此始也是日偶问先世长顾敬亭家盆中山栀何以年年如雪世长援笔作山栀图以进殊肖众客大咱又十年癸卯时年五十饮者不下三十人世长为作怪松图真有龙挛虎跛壮士囚缚之致癸丑六十世长病且甚犹欲为某鼓势作图而喘喘倦笔砚矣今年夏常不能理薪水客有如期至者采葵蓼佐饮意亦甚欢漫追往事注视目前当年会饮之客亡者几半世长外如芝孙文园孺和幼聃季思行可沈文卿之徒更堪挥泪也

    六月五

    己酉夏朱美甫在顾叔来许搊弹清啸各畅所怀蕣夫人存焉夜半舆出关雨甚火燎明灭杂烧铜花以佐照予又舆而尾焉视其键然后归去今七年曾复有斯致否今日会饮叔来雨如前屐弢解履行泞泥中而暗特甚灯荧荧如鬼火自笑境恶匪徒意减乙卯六月初五日也

    俞娘

    俞娘丽人也行三幼婉慧体弱常不胜衣迎风辄顿十三疽苦左胁弥连数月小差而神愈不支媚婉之容愈不可逼视年十七夭当俞娘之在床褥也好观文史父怜而授之且读且疏多父所未解一日授还魂传凝睇良久情色黯然曰书以达意古来作者多不尽意而出如生不可死死不可生皆非情之至斯真达意之作矣饱研丹砂密圈旁注住往自写所见出人意表如感梦一出注云吾每喜睡睡必有梦梦则耳目未经涉皆能及之杜女故先我着鞭耶如斯俊语络绎连篇顾视其手迹遒媚可喜当家人也某尝受册其母请秘为草堂珍玩母不许曰为君家玩孰与其母宝之为吾儿手泽耶急急令倩录一副本而去俞娘有妹落风尘中标格第一时称僊子而其母私与某曰恨子不识阿三吾家所录副本将上汤先生谢耳伯愿为邮不果上先生尝以书抵某闻太仓公酷爱牡丹亭未必至此得数语入梅花草堂并刻批记幸甚又虞山钱受之近取西厢公案参倒洞闻汉月诸老宿请俞娘本戏作传灯录甚急某无以应也世间好物不坚牢彩云易散琉璃脆斯无足怪不朽之业亦须屡厄后出耶挑灯三叹不能无憾于耳伯焉

    促舆

    富势之家偶沾一疾百计医祷惟恐无他谬巧以苟活旦夕此亦天理所安而东街老媪无端仰药命如腐鼠不幸过之故知其犹在呼吸间促舆忙进而已何也吾力无如之何也客冬闻寡妇夜哭低回无奈发意不复间游两月病痃裹帽强出又有不忍闻问之事此土缺陷不净何处安身

    此方

    凌晨是怯冷雨气混蒙故似小满以前凉风萧萧天亦迥寂又似秋分以后城社之鼓喧填岐黄之舌同异斯乃天之道不可得而违吾欲熏扫以当祈疗节啬以养天和抑正法乎禀弱不喜睡每夜启燑火炷兰艾赤坐帐中左右换摹涌泉百十次少许乃止亦时触床卧不及鼾觉神血清稳梦亦无异故尝为家人布告此方聊复纪之东坡云贫家净扫地贫女巧梳头下士晚闻道聊以拙自修吾意一切如此

    偶忆

    古坛蜀人其学止静为务每七日与人一交语或自吐所欲未期即贵势人问之莫对也尝参访听受后亦弗往时应坐期辄跏趺百日而去

    蕴辉南畿人住虎踞关侧种竹及韭各数亩以给往来瓶锡衣履垢敝不更为问佛法弗应坦直而已时人呼为懒辉

    竹壑住天界寺毗庐阁畔年三十参牛山为恶党所怖辄禁足日念豆儿佛数升或访之辄以相与为客供而客之施豆者亦源源不绝不出山者四十年矣不知在否

    月山住旱犀门内结屋数间以安行脚一麻一豆无不平等匮则忍饥常至数日居人信之施舍络绎不绝未尝求募

    艾衲住天界寺唐宜之好与游处衲性敏慧孜孜力学澄伯言后生可畏吾于白下必以衲为首

    印海住石门坎警敏绝人听受晷刻可兼十人之悟而法侣未有振之使竟学者利根人应须自至

    止非或曰指非金沙人工行草尝衣垢敝衣自免而光愈莹识者曰梨花溶月不足当其丽也

    觉月玄秘阁僧温克之性宛宛可悒故尝欲书酒归月下以名之

    幻初荐严僧尝自秘精舍中勿令看杀时有莲生者相伯仲谓之幻莲

    梦因

    梦生于因故多见生亲亡友而谈笑举止则自成境不必相袭盖借因为端而游魂变焉或曰劳心漏血多见畴昔故气盛梦猎腹饥梦取类可推也先君常与顾惟讷处张华阳至必命局其交沈子行岁不数矣然张沈之情特昵出处必偕昔昔之梦华阳为主子行为客惟讷雁行先君秉礼甚恭各不相期也卒然相遇于林麓之间华阳拉先君往惟讷从之子行侧身详视拱揖于道虽当年未有此境而宛然四公之神情进反旋折各肖其度既觉令人依依犹在目中也则岂非因之征耶然而吾衰甚矣

    紫笋茶

    长兴有紫笋茶土人取金沙泉造之乃胜而泉不常有祷之然后出事已辄涸某性嗜茶而不能通其说询往来贸茶人绝未有知泉所在者亦不闻茶有紫笋之目大都矜称庙后洞山涨沙止矣宋有紫茸玉岂是耶东坡呼小龙团便知山谷诸人为客其贵重如此自今思之政堪与调和盐酰作伴耳然莫须另有风味在古人当不浪说也炉无炭茶与水各不见长书此为雪士口笑

    谭公亮

    谭公亮一片热肠今尽无色皎皎八文亦复作羊叔子之鹤毛羽瞳蒙而已丈夫不与阿堵作缘大无活计相视惋然久之顾见若坊者土耶石耶世长在耶长寝万事毕公亮曰此兄应复笑人命倩书之风木轩中此地夜别孟长不复至忽忽不知夏之徂矣

    祖孙

    朝来先世长得一孙槚呜咽不能仰视予亦且悲且喜锡之乳名曰祖孙往岁壬子槚生次女世长过草堂语次甚忧予心疑之未老望有孙何急急乃尔明年世长卒考凡皇皇促促者非寿者相也往时予无子不忧后举安转二孙亦不加喜顽钝之性政堪恋世耳世长不得抱孙且祥而槚不减戚虽甚贫口口食亍外故不为无子也予自视于人世所有无一有者每父子兄弟夫妇之适他人所或无无一无者倘更有望焉天且殛之矣

    今岁

    今岁二麦如云薪可给爨甫旱辄雨桔槔在悬瓜茄蔬菜之属蔓生骈实斥圃充畦而物力大减斗米百钱里多萧条之色人无自固之谋倘亦气运所驱一二有年不足偿其销烁耶往岁辛酉大水先夫人时坐某北轩下蒸麦啖之共相娱乐己卯又水日令某辈食豆粥一器略知民间疾苦稼穑艰难戊子先君殁岁比不登疾疫相继某初为政未谙情形戊申之乱可谓涉历无余然未有茹苦含辛亲历其境如今日者也始谓一家之事兴替何常稔观四境年非饥馑民实阽危岂所谓脉病之人美好长大秦越人望之而却走者欤

    问客

    往过阊关问客料娘何似而誉之甚客曰与谈家具则神旺余无所异又问有刘寿者昔为松陵小史既入郡价重千金其人则奚若曰常过舍主人而雨食已不肯别谓主人且具舆如是如是某笑曰壮哉首郡故有家具娘子乘轩小官客大咱而去

    听受

    勉诣南城往还不二里支床辄睡喘喘作暑态家人具食石倩以所录文字进且啖且受不觉过多膨膨作胀夜半洞泄矣来日苦短每有千里之别都不问后期所御服食常生惭愧恐逾其分独听受一事孜孜不及或复作数年想老不戒得有如是耶

    剿捕

    王鸣皋声如裂崖力可伸铁尽其才分足敌万人而落落皮弁间长为百夫长所如不合甚且有楚辱之者近把截海口统兵三百无非沙户僮奴横不可御小有差遣辄以主家作务对不至也又上官每闻海盗辄言剿捕鸣皋曰剿捕易尔但所剿者无非护势之徒剿之者无非同盗之伴虽有韩彭将若之何鸣皋好读书识道理与人谈义亹亹不自休某以此尤难之今日过草堂往覆数交慷慨自壮安得有大力者养其生吞活剥之气不至蹙蹙作识时务语哉


卷八

    蝉

    昔人咏蝉之作葩藻联翩无能具纪余独喜虞恭公垂緌饮清露流响出疏桐居高声自远非是藉秋风宛有俯视尘寰之致予友许元倩拟作憎蝉赋以反曹谢诸人之什谓是附炎鼓噪意亦有激而云正不知不幸处炎炎之世居高饮露斯何品格哉淮南子曰蝉无口而鸣三十日而死斯亦神通变化不可得而缁涅者欤予家阛阓之中苦无美荫隔隍疏柳间有蝉嘒嘒若为永昼破寂者因书蝉噪林逾静于壁且以见不必憎之意焉

    蚊

    意甚触遂不成寐起坐庭中闻人声近远若咳若嘻谓且旦久之无履殆是带梦人苦蚊相语夫编户之民多无卫蚊之具故忍梦以就风而吾独以处境之恶至于弃帷而宵坐性情甘苦则必有间矣施肩吾诗云任君缭乱锦窗中十幅轻绡围夜玉故是得帷之适者耶俗以多蚊少蝇为有年之兆连宵徙倚真所谓江头夜起如云哭午馈时盘匜寂然田家占不妄又是一喜也

    盛暑

    许仲嘉邀奠胡仍候虽盛暑不能不往数武八拜遂有昏倚之容汗如雨自顶达于腰连服香茹饮数瓯不能止也往见老人伛而蹒跚自言曳踵如千钧腰膂与足了不相用心窃悯之念人生至是便当脱巾迭跖勿令筋骨楚人忽忽不意今者亲之矣

    冒暑

    昨晤夏士琰将诣江上求试自言他少年或可不往吾所处势不尔否者何以慰老亲朝夕顷又晤晋孟嘉亦以求试故还自诸暨信宿便行某对之喘息而已二公翩翩笔藻终能自奋于功名不没没予独异其冒暑驰驱了不以为病也深山松柏凌冬愈茂汀蒲岸柳未秋而零志与气天与人岂可强哉

    纪若梦

    某少时苦肠风用医师言食团鱼不觉遂多后梦群鱼延颈若相啮者因不食至今盖杀群命以祈疗不仁之念应偿此梦而况纵口腹之欲忘刀几之苦则岂人哉女孝若啖食绝少于味泊无所嗜亦梦一豕踯躅意欲操刃毙之觉而大恐遂断豕肉或言兑女鲜罪当有善根故以梦相恐某曰不然多生以前罪恶乎知之但坚持此念充数其余庶几梦中之恐永不复作耳昔与沈先生同食闻厨下切肉声续续然顷之以肉圆进先生投箸曰不知何罪乃至于斯嗟夫此仁者之心也乙卯七月一日

    睹忆

    邹姁姓金氏便体倩辅美流盼而藏所靡多颖秀之侣久而弥连客有称其柔腻者法不宜微姁窃窃自怜尝诵之非其好即久与处勿善也后稍牢落悒悒死

    臧一良家女性不喜岑寂居合中轩窗微触目周游不定既嫁夫纵而安之光态骤溢若昱若浮又谙晓房中之事曲情取怜无不婉至稍会意而目精烂烂着人靡矣久之为梁溪人妇见者都不得前臧凝睇犹多一往之色

    项五少有殊色初寄居竹林下不知者以为彩云间飞僊也尝扶醉踏月乱头踽步无不人人欲狂性豪丽悉以所赠遗为旁绿者饰又多召倚门娼大醉之以为乐晚不得志冠女冠为尼行游不定

    金淑貌丽整多爱所居辄拥香行卫翠袖金钗姗姗有大家之气饮性中下好促坐徐飞履膝绸缪婉嬷特至有女美艳而夭淑乃敝服自晦光态弥出

    徐燕燕行四识者恨不见潘淑妃疑莫上也善鼓琴抚弦动操别有愁思妮妮儿语闺阁无异客谓燕燕艳中之艳间外之间久乃闻知意甚得也有俗子芗膻之辄遁去

    病居士曰以予所睹忆如此盖不无质文之代矣香山有言若学多情寻往事人间何处不伤神有味哉其言之也

    二翁

    绍伯己酉生犹能负汗疾驰入城遍历亲知致所欲语又负汗而返计其辰酉往来日可二十余里不喘不顿神明湛然望大人于吾党未一二也善叔后伯一岁生齿无毁缺鬓不改玄视伯更为胜之而步履之际不无邅回较其老健正相伯仲耳昔吾中表饰剑联骑华艳一时又天性孝谨不期忤物至于交欢贫友以奉太仆先生好客之志虽日费数金勿间方以为乐于时又不能尽取之宫中皤皤两翁今人故难其比

    于鳞文

    世称于鳞五七言律而文章不其至不得与元美子相诸人等以予所见于鳞之作故当伯仲献吉冯开之所谓深入无垠一笔透出疑为于鳞言之耳徐子与文章老自知于鳞辄诵之故不知于鳞之自言之也今日读王侍郎凌节妇诸篇令人反复不能已

    梁顾

    往见梁伯龙教人度曲为设广床大案西向坐而序列之两两三三递传迭和一韵之乘觥耸如约尔时骚雅大振往往压倒当场其后则顾靖甫掀髯征歌约束甚峻每双环发韵命酒弥连颐翕翕而不敢动伯龙已矣靖甫岂可多得梁雪士将诣白门来别辄与邹瑞卿按拍竟日甚有愧乎予之不知其事也

    许君蹇

    许君寔椿芳丁卯生伟躯豁度谈笑有适尝与予为气类交嗜酒结客贫者至以君寔为归君寔亦仍其父兄之故无所别择独不肯无礼于其客尊贤容众坦如也孺和故主其家相得欢甚尝夜诣之为设广被共卧阁子下旦起有寒色君寔独露顶坦腹扬扬而至众大笑目之为神僊人亡何庚子病死去今十六年矣君寔与妇顾同年生今亦死予往唁之入门恍然意是故友地询宋辅卿则予友王伯符旧宅也三易姓矣人生六十年人世迁换之感何处不尔耶悲夫

    兰

    兰之味非可逼而取也盖在有无近远续断之间纯以情韵胜氤氲无所故称瑞耳体兼众彩而不极于色令人览之有余而名之不可即善绘者以意取似莫能肖也其真文王孔子屈原之徒不可得而亲不可得而疏者耶徐伯衡采兰见赠微风适至歌曰熏爽南来虚室生白漪漪幽人观此大国观此大国吾受吾庐纫斯佩斯寘彼枯鱼

    顾九扈

    顾小侯郎九扈字农长文笔滚滚有飞湍潆洄之致某故未识其人阅其文异谓是凝远之器道民云其人长身玉立而神耐性温茂称其家儿昨再晤道民起居小侯及农长则病且亟若类瘵者昔年道民为小侯求婚于某受之从臾之某以勋卫故不敢许更不知凝远者不免折耶文不足以知年乎天其佑德且无论农长当不令小侯一子辄夭秋杪过毗陵再就冶生询之倘或霍然起耶冶生农长今岁师也道民湖海之性久反别无异又携歌童自随且欲裁其妇他年归天之费令纵览西湖沾沾自快如道民亦奇矣

    陈迹

    见原周氏子出家积庆庵少时重听对人辄笑和众作务常为诸行者先意所不惬肫如也或谓原耳不能听是非省了多少闲是非原欣欣如是如是

    一明徐氏子出家栖云房性便爽笑语划然去无口吝于怀晚更静重见人道故时有欷歔之色年五十自忏无禅于佛法悲涕不胜未久卒

    惠心方氏子出家树中阁尝慕雅宜山人之笔摹辄肖多取名下文录之毋令辱吾书也秀目有神肤冰雪可念然厚自持不肯以言徇物久之遇诸途闻其声喑矣亡何死

    病居士曰往在大树斋每一明披襟而至问所往来见闻未尝不动色相语也惠心如玉人临池自喜犹能想其循墙闲往之处见原非公事不出语不及之则低回过之矣予尝以忆月下得原而原真以予见也喜欲狂然斯稍后矣俯仰之间已为陈迹岂浮屠人善幻而人者恋恋耶悲夫

    萤

    阵阵流萤穿云暗度便令小簟生凉齐纨欲老杜子美忽惊屋里琴书冷真有味其言之也一茎腐草编吐寒火向人除烦解热亦复掩星芒骋残月斯亦腐之至奇也而世以所化微之夫谁非腐化者耶暴明空飞不愈于褦襶走炎驰骛不止乎庄生梦蝴蝶盖犹有轻华之思焉吾取流萤时一见哉向人生冷可矣梁简文咏萤诗曰本将秋草并今与夕风倾腾空类星陨拂树若花生屏疑神火照帘似夜珠明逢君拾光彩不怯此身轻览此有余辉矣

    秋暑

    暑酷至今日止矣昨犹有间也片云驾轻雷旋风逐逐从之若空游四壁而人无与也朱霞半天如榴火烟雾笼之作愁叇也蝉声急直而不收有收文字责候报者据案如附炀灶席如沈醉人酣卧其上汤汤焉而代之也喘喘鸡骨谁能堪此吾每思王右军北窗风暂至自谓羲皇上人徒闻其语耳

    鸣鸢

    有鬼车轧轧黑云间居人哗而向之方言曰惧以狗乃得不下此未必然传曰前有尘埃则戴鸣鸢注云鸱也彼轧轧者鸱耶世以其声之高下征风之狂恒其说特验夜苦热弃室而处有少女嗒然起于穷巷之间自谓庶人之雄也比就寝飙可发屋车之声亘以长不亦征乎

    肺热

    十年肺热每盛夏如燑火之将烟将熖也自胫达于咽蓬蓬上指矣脑满涌皆空无所赖足如凌虚焉蹩蹩而不赴者犹在我也然如稿叶之旋风三却而反矣其始盖日月至焉已日至已(至时)汤沃之去者什五膏什七西瓜水什九张子曰吾盖仰视吾庐而伤之吾始见楹丹渥而垩如黛如雪也非必有蟊蠹蚀之日迁月化木理箸立垣色若赭枢失其居矣故夫左阖而右辟者础败也首进而步退者火上也人无阅世之能百忧煎心劳之以寒暑虽有容彭安往而不得颓圯哉是故无揖让而罄折无怒臂而蚓扬其言嚄唶其步蹒跚近死之声譬如寒螀登木暗咽咽而不张

    早计

    风雨如晦虚堂致有爽气顾不知烦暑何之矣朱方黯谓且冷辄思着新脱故此太早计见卵而求炙耶相视一笑乃别入卧阁子下纸窗髡然风来疏棂间甚力雨丝沥沥帏幂尽濡云安君盖两手装之辄飙去或附骨而穿其中犹髡窗也则相与支溃抵决何不至焉张子笑曰吾已知招不来麾不去风乎虽然其事也大块噫气徂秋则鸣木叶将脱威之以兵巽女戒涂告予靡宁予何迂朱子之早计其有感于白露之将零也耶

    王孟夙

    凉飔惊秋甚有类孟夙其人也冲泥踏水冕而汉言桁杨锁钮纠纷杂沓奚翅蒸热闷人矣朝未及夕晞发松阴濯缨苕水掀髯长啸与山川相映发宜何如魂梦哉癸丑夏先世长卧病僧舍孟夙访之劝食人乳以滋荣卫而世长顾见孟夙面目有光毛间肤际多作红玉色笑曰相君之面殆是耶孟夙不答退又谓予谆谆言之自悔其晚也孟夙解组时语人云一官匏系髓竭神疲入山之日便不欲茹芝餐柏聊试筑基焉此语庞杂然可信世长之所见于孟夙不谬矣

    田者

    甫旱辄雨既渥乃止田者大悦不二日犹有憾焉曰其谁灼我以火而嘘之又嘬之以蚊我何不为西北之民予为解之曰令尔为西北之民其将啮汝以蝎不日而灭汝无苦热又将凛汝以冰使汝肤裂矣故曰有余不足天之道也得陇望蜀人之愚也故曰君子委运而不争得少既足是为遁天之刑

    志遗

    志遗一卷成亦了却心头几许事也吾家素业无论今日此仆仆作劳者总苦海男女录而存之毋使泯灭女知其后不迈种起乎卷首数言实出肝膈子孙不信鬼神信之嗟乎嗟乎昔昔梦为仆役昔昔梦为国君其梦一耳梦中之事易生颠倒君乎牧乎哭乎笑乎斯亦惑之甚也已

    好古

    有以好古贫者披杏坛之席执虞氏之器策邓禹之杖曳东郭之履而乞于市曰谁与我圜府钱也有担者杖之李不顾担者曰仲子李也瞠目而谢之曰我始以王戎李故弗纳谓是汉以下物也

    害饮

    有嗜饮者夜梦壶焉惊喜亟呼其妻躁之失声而觉自讼曰冷饮之何不佳自是不复呼燥酒矣以为呼之害饮也

    合酿

    甲请合酿谓乙曰我水若糈乙愕曰然则何如取之甲曰亦水者取水糈者取糈耳犹是水与糈也水入糈而糈亡糈出水而水贵此未易得其解也一人曰吾餔其糟而啜其醨令甲乙不失贵矣酿可合也

    小闭

    茂仍以间诣予知予久痃也自言初夏病小闭法宜食桂而医者持之凡五日闷几殆思饮而尽溺如常饮方如常不多于用桂乎哉经云血虚则气不升不升则阏阏则水不降而医者莫能及也嗟乎学医人废夫学岂有是哉茂仍以饮导闭溺如常矣乃至今不得见风久闭之溃利于决川夫其艾之人不能胜之欤

    囊萤

    书生以囊萤闻于里里人高其义晨诣之谢他往里人曰何有囊萤读而晨他往者曰无他以捕萤往晡且归矣今天下之所高必其囊萤者令书生白日下帷孰诣之哉

    顿

    雨无为于室索浆饮之不知其过也顿焉始以过其饮顿也旦日未尝饮顿如期此有顿习矣顿者形神之大迷也一蹶开之莫觉于此其将老于顿而游焉卵之壳欤胎之叻欤捧之喝之不足名其划也故顿而觉者形神之大觉也

    此日情性

    不与僧孺语甚久顾尝集念以候交既见辄失之但出此册聊为一笑而僧孺以予之真有乐于是夫予则何乐焉要以如意而云大言浮语都非所屑令览者知此日之情性面目不假于人故以为抚掌之资喓喓草虫不自意遂倾人耳

    狗

    乞者投股日中而卧狗舐之叱曰畜故是汝家物何不待也不知有待之而非其物者狗多也以为不如今之舐之也

    梦管先生

    管先生号虎泉故李中丞婿也先子弱冠时尝称莫逆云先子之丧管先生来吊哭甚哀且曰将诣太仆长安当为子讣予泣谢之是夜梦太仆与先生同在魏恭简祠下遣邀先子泣而省私自念此何祥也先夫人曰汝家大考嫁汝先姑而娶吾为妇中丞亦嫁女于管而娶汝姑皆同时日往来之谊自此始也三人者既情好又苫次之语岂有因焉何惑乎管先生既抵长安因访故人居庸死焉而太仆亦以是岁十月殁于京师矣偶忆往事用识于此

    中秋

    山桂盛开明月如昼天香飘忽花影凌乱与元初辈小饮山房呼雪崖闲步野田陟仄径有小犬伏苇中作豹声民庐佛火聚散村坞间念初秋吾谷雪后破山毕竟一了此愿也归附小舟旋风忽起而月色愈淡愈丽两中秋如此岂来年灯夕之占乎

    秋叶

    秋叶纯黄者上斑衣次之水红又次之卉之品百无丽于此乃其憔悴之神多在烂熳之际其红鲜以悻微缩其绿腻而紫暗其黄特韵然无余篱落之致殆尽而韶华不存岂相家所谓色嫩者耶老犹履霜不安宁也夏初乞之朗僧甚旱不堪其忧今盛敷荣致足抚掌持螯拍浮之酣十余日岂顾问哉

    今昔

    云安君露香于庭修中秋事儿童皆有欣肃之容缅想先夫人整衣达旦诫侍儿更卧起然无寤者今昔心情即儿童亦稍异矣念此遂不成寐宴坐息舫中冷萤穿户捉得半床秋水

    不作客

    病眩三月有折柬相招者随制一短刺谢之故有既谢而闻者矣以此颇知不作客之适爨贫客至落落又略谙不作主之伦独耳根甚贪未必月知所无居闻怏怏然有一法温故而知之可也

    论脉

    夜来与季弘论脉殊悔十年不读书也安身立命谁切于此世之君子自谓耻一物不知即浮屠老子外国之说或能强记而浮沈迟数尺寸之候未有闻焉偶沾一疾举吾亲与吾身付之脉者之五指此寒此熟此死此生彼是相持而吾茫乎莫能自名其所以也夫与圈牢之养何择哉

    王奉常诫子

    王奉常诫子书云自今以往杜门省费恶衣菲食我为汝先汝为我守子颙盖尝诵之今日阅其全书不觉赧汗世禄之家才名满天下犹谆谆以好事好客为戒况乎产不及编户名不出四境者哉稽生谓读庄老益重其过故尝心恶斯语草草匆匆慎勿轻看过古人书也

    陶周望与弟书

    陶周望与弟君奭书今人不晓作文动言有奇乎二辙言奇言平诖误后生吾论文亦有二种但以内外分好恶不作奇平论也凡自胸膈中陶写出者是奇是平为好从外剽贼沿袭者非奇非平为劣骨相奇者以面目波涛奇者以江河风恬波息天水澄碧人曰此奇景也西子双目两耳人曰此奇丽也岂有二哉此古今跌扑不破之语其意非造于陶至陶始畅真令人读之可尽而味无穷也末又云弟曾见我终日翻讲章否做五篇七篇一岁至数百篇否喜看古书亦有几段成诵否此又一味妙悟惟周望能为之惟君奭能听之以语中下根人则不可王文肃公常言做人做到阁老乃妥作文作到阁老乃佳如是方为识痒痛之语周望犹未免资质用事也良工苦心此事难说

    王安

    口元旭先生以内艰归闻讣便行属下吏有不及吊者此于事理宜然而世莫能为告别上官动以旬月廉敏之用岂有异术哉装俭不欲溷人又庭无滞事一身如叶矣昔在癸丑王坦老以十月初七日闻内讣十二日行衣装书籍皆留署中至明年五月始从万通府送去此亦近来未有之奇也

    五戒

    吾境甚闲心独扰吾念尚强神独眊扰则滋垢寒俭屑啬皆以为情之常眊则迂远衰容习懒皆以为老之症盖有生平小自振励而暮年不逮庸人者吾见其人矣戒之戒之

    许子洽

    许太公治生之暇读书不辍其持论以长厚无竞为本子洽兄弟恂恂明经涉史多所纂述亦人伦之至快矣比闻其鱼轩贤德为能顺适子洽之意令人慕叹无已故不知其通晓文义为子洽左右掌故也物生不齐福不可备而子洽处之真有谦谦不足之概天之厚子洽何如哉

    白陶

    傅孝玄好取景于盆盎之间有白迎春不盈尺甚加爱护至与渊明集并列额其斋曰白陶孝玄自谓即嗜陶不胜其嗜白迎春也尝卧病舟中冬初微热而病体又怯风甚水窗夜不扃曰恐愠吾白友绘图而歌之使某为记某政不得其解未下也孝玄方病肠痈有溃决之苦而索记甚急患难寂寞之交有如是哉吾知所以记白陶矣

    登尹山

    过吴葑抵松陵尝往来尹山间时多早暮今日盖一至焉栋腐础颓从破壁读高皇帝御制落魄僧诗又读姚少师塔铭真可并垂不朽而管大夫为和御诗四章多感慨透悟之语令人怅然有僧如山者迭跖绳床纳履超谒问尹丘所在则云已寄死甫里宝胜寺低回久之而出

    古柏

    自震泽西有普济寺寺有古柏一株大可数围而屈偃山门之上若中断而倚者枝叶扶疏菁葱蟠郁久乃与屋相得条皆上指若游龙盘螭欲窜欲突其势可望而尽其槎芽穿互不可名状也寺傍有三贤祠亦不审为何人壬子岁曾经其下斗风不欲停止今日又风利不可泊夜宿东阡稍闻问沈千秋土人云卧病如昨风流萧散人那堪五年药炉边也

    老桂

    苕溪施水庵有老桂本可合抱枝覆兼之其高十仞周广三十丈许每秋盛花香雨缤纷黄金满界庵僧编帚擎畚忙忙作扫花使数日乃已顾莫如其胜也而溪上人亦绝无赏之者酒盆茶碗皆未所尝何论题识然此树竟以是得全其天年而僧亦无害即不韵何患焉然则苕溪俗贤于他方远矣未远又有圆证寺丹桂合围秋风红雨狼藉不收较之施水即不以香自伐未免劳人

    灵荟

    瘦居士刻灵荟一卷皆群僊附乩之作绝幻绝奇然非真有僊人为之也居士负迈往不屑之气酿酒如河挥金如土不足快其致去穷蠢万卷务广博物志以抗张茂先而又不足乃溢为离奇夭矫不可究诘之事如居士者援笔为诗人运觇为僊为开元皇帝为陈王子建为李供奉杜工部诸人乃至为徐掌为独角山鬼王斯真异人也哉虽然当其时即居士亦必有不得而自主之者政在可解不可解之间僊人乎僊人乎即乩而是即居士而是焉可矣舟中无事漫摘其句之最者于此

    击楫中流静云光飜苍茫(采菱陈王子建)广陵一曲泪八月沸江花(无题嵇叔夜)月出燕山冷风飘雁影愁(秋闺曲)轻衣依叶舞疏影淡波光(白莲花)风吹蝉语数声秋古木险森隔酒楼欲任凉风飞不去午锺隐隐促行舟(即景)倒开明月冰千里浦口渔舟不挂灯(无题李供奉)孤灯织就机中雪(蟋蟀吟杜工部)流云澹如烟长天逐秋影(夕鸟李新戌)烟飞光若水漠漠澄林樾(南庄秋夜王右丞)石台拂露花如草溪树生烟白乍青(秋夜即事)新泥拂地梨花舞(白燕)野戍悲荒草黄云带晚睛(游下菰城)云迷祗树冷雨散落花青(何山废寺)月落挂瓢僧入定梅花欲舞松梢雪涧口时鸣雨后琴(归云庵)春风如入辽阳郡应傍口人卧钱衣征鸿似得边城意夜夜空庭带雪飞(闺怨刘随州)侠气千秋贯白虹丹心六月飞红雪(睢阳府君)三尺飞虹开绿玉云枝天矫石根促天目山寒山树小谷中百岁花初老(庭下天目松李协律)何处扁舟还棹歌深杨树杪落鱼蓑回首荒村不相识逢人错问洞庭波(戊申纪事升庵)忽然睥睨天地空莺声呖呖落春风(少年行青草僊)五侯结客能知客侠士论恩不论雠杀人宁俟飞轻箭隐踔微茫看不见战士无声走白沙中军夺色迷青电吴钩悲夜月易水击寒声报恩心未死侠骨气还生千载遗编犹饮恨令人空复忆荆卿(读剑侠傅)千金买笑不尽欢百金掷地频呼酒顾盼只余今日意纷纷终是路傍情(平阳伎)树树飞香不见花纷纷落叶遥归路(看梅挂瓢堂主人)山云黯淡天欲低草衰石冷空迷离(短歌独角山鬼王)

    二遗

    怙恃之子畏而骄即畏亦骄也失恃之子顽而畏无教故顽非其母之颜色不时及之故畏吾征之舟人之子矣寒飙乍起吾江南二遗不必寒于家之儿女也母在而寒虽寒何病吾念二遗政念其伺忍颜色默默低头就之可痛也可念也

    小憩

    风日明丽黄云覆畆信步鹿城遂依岩岫小憩王氏墓傍逢故人问存没非独人事多端几欲陵谷迁变六十七甲子信亦人间世之一局乎悲夫

    王管

    管席之王国重皆寘乙榜而国重卷尤为范东昌所识赏诤不得解遂以落格可惜也士患不遇知己既已知之矣又不免品序之厄然文章故自有定价而通塞疾迟之数人力向与焉国重饶瞻力多磊落气不妨耐久

    好菊

    王文肃公喜菊多蓄异种杜醒陶造之卒见白剪绒不觉身入花丛间都不交一字文肃笑曰君兴故不减吾乃赠与之常夏六月文肃科跣掳地手捉菊蝥邻叟意花丁也频呼不应直入蹴之文肃曰叟爱菊耶亦赠与之此二事可称佳话如文肃可以言好矣吾乡魏孝廉善价访菊既得多罗置仓中不宜视客有求看者辄出之袖中曰此甲此乙其好更不可解也

    海盗

    海上有巨盗孙继宗榜擒数年不能获而王鸣皋赤手缚之身被四创受杖几百愈力不舍鸣皋曰吾但见其手腿便利故瑞意窘逼脱知其为继宗则不可得矣然就擒之后吾处此甚难海上三百健卒谁非继宗耳目向导耶某问如是何以成擒鸣皋曰彼直盗贼之碓寔无心腹可仗吾所难处政在内地争功之辈耳鸣皋雅好读书识道理故其言如此又曰太湖揔练杨国柱者与某同起家其武健故不在某下

    速化

    仅此色力可未衰惫无奈痛心之事刺目茕独之戚怵怀晨夕间觉精卫毛里都无所赖譬之霜晓秋叶忽忽憔悴令人不复别识乃知形生之候其变也以渐其化也必速

    人生

    婴儿离母而悲见母而喜索枣而啼得枣而笑婴儿之智已此矣岁月逼此矣昼动晦息暑露寒居醒治醉乱人生之智已此矣而岁月逼此矣岂不大可哀哉

    真哀

    过真义送顾夫人之丧因谒丹谷先生墓败棘钩衫黄茅割面墟墓之哀无惨于此而左旁更穿一小穴当是魏氏之子孙魏故兵部赘婿受产主祀者也荒凉野草责有所归而穿穴其旁犹曰魏氏守之矣既死之迹揔属轻尘不祀之藏尤堪酸骨吾尔时虚顾难期真哀自涕

    许曲阳

    许屺怀为曲阳寄视恩纶册览之使人生敬中泠先生丰度详雅居心寘洁应有此儿曲阳故有殊俗之性可兼名实一行作吏乃尔清勤观诸蔫剡所云不愧廉直自遂矣曲阳尝自语与吾囊金帛令子孙多过孰与后世子孙奉尝我不如桐乡民也斯亦无言不酬卓然有念者欤亲在捧檄亲没宝纶此岂人子细事观中泠夫妇两敕备写至痛雅非草草完局者所能微矣风之下也扬名一念亦所时有不能不三致叹焉

    周先生诗

    世称海门先生都不曾聆其作义今日始读其所为挽李秃翁诗知真正学道人持论极平眼界极寘怜才极切其诗曰半成伶俐半胡涂惑乱乾坤肝气粗惹得世人争欲杀眉毛狼藉在囹圄又曰天下闻名李卓吾死余白骨暴皇都行人莫向街头认面目由来此老无有一字破绽否有一字不堕泪否

    天忌

    张宾王耳热后细诵新义大有迟暮之感更复自疑笔底颓索其意殊可念也某谓天生才具除自免外决无干休之理宾王墨楮间晶晶宝色岂终埋没李衷一自癸丑开榜后誓别长安家居自老然目光四射持论亹亹不休恐须一战李愚公内外忧阻故不碍其迈往之气葩经一人定自虚席人言袁小修笃疾宾王云此妄传耳丁未之役当事者竞觅小修至取薄蹄戏书袁胖卷已落吾手务相矜眩今复十年于此矣天与之天忌之此真不可解也

    茶菊

    甘菊单瓣味香甜性宜分植骈久则瓣渐稠香亦渐减寒菊差耐满中小铃簇凑成枝俗谓之金铃菊予所意东篱故种不过如此顾未闻有茶菊也黄介子自顾山来贻茶菊一本花似马兰中满不铃而香韵清远殊有金石荳花之气绝不类菊名茶当不诬耳顾山菊冠江南其小品亦自超

    武夷茶

    武夷诸峰皆拔立不相摄多产茶接笋峰上大黄次之幔亭又次之而接笋茶绝少不易得按陆羽经云凡茶上者生烂石中者生栎壤下者生黄土夫烂石已上矣况其峰之最高最特出者乎大黄峰下削上锐中周广盘郁诸峰无与并者然犹有土滓接笋突兀直上绝不受滓水石相蒸而茶生焉宜其清远高洁称茶中第一乎吾闻其语鲜能知味也经又云岭南生福州建州韶州象州注云福州生闽方山建韶象未详往往得之其味极佳岂方山即今武夷山耶世之推茗社者必首桑苎翁岂欺我哉

    九月雪

    秋冬间风气如暮春知必乍冷颇诫家人为寒具但吾力不能具者且止夜卧故絮中覆肘漏足酸风凄其透人念即冷当不遂如岁宴乃不知雨雪霏霏几封条也九月雪江南绝少或言令已初冬即初冬江南岂遂雪耶寒暑速变人事参差恐冬春之交不免疫厉则如之何

    脾湿

    医经云秋伤于湿冬生咳嗽又云因伤肺气动于湿则为咳嗽吾每至六七月烟生喉舌觉肺气胀满夫安得清每秋饮茶发不暇节辄索茗荈少可三十碗许肺气不清而动于湿其咳嗽宜矣昨晚食后咳不及辄唾唾复不可止而啖食殊不能少所吐痰涎亦略相当倘从此日甚终为肺伤脾湿之症即内开七情此二事故其根脚矣闲时书此以待忙用可不至大错也

    李魁

    有百岁老人李魁饮于乡其二子以竹舆舁之而行观者塞路蒋适老令诣某巷满不可出乃就舆执手与语神明湛然手微颤或云尚未着絮也老人不知书亦不识城市自言其少时以账贷曾一至县有长女年八十先老人死矣吾令人熟观老人貌殊不鄙野但瘦甚多斑长不满六尺庠友周之从因勘租至其里物色之归以告侯遂延致宾饮一时盛事也国朝魏侯守郡周寿谊为上客年百十岁自后毛尚书亦年百十皆吾乡人今复见此老岂易哉

    张如

    月下遇张如光逗衿际所著青衫政与莹肌相发敏便之性都从闲闲中出

    李超无

    李超无负异人之姿而有无赖之性酗酒发狂易为世眼所物色浪得无忌荆轲之名卒以贾祸岂不冤哉超无聪明小孺子虽复颠癖要为礼义所可迁化视之太奇疾之太甚宜其及矣所遗诗若文尽轻脱可喜受之云令后世读其义谓诗人故尝作贼雅亦不俗



卷九

    懒城

    形神不亲读书无所感发俯首辄睡岂昏默之守乎将齿骨既朽不复浸灌欤昔人拥书万卷不假南面百城吾且辞百城之王退老睡乡矣王子曰八埏之内盖有懒城云边孝先嵇叔夜尝至其境其后修文之士恶之遂与懒城绝噫嘻安所起斯人于九原而问津焉

    陆懋仁

    家先尊与陆懋仁先生善甲寅之寇先生为贼所执令担戟髯而走仆仆然先尊遥望见呼之而走益疾既脱语先尊曰吾尔时谓不免虎口矣其后见某辄尝言之某犹忆先生村居好艺花果每冬月辄怀橙橘相饷犹衣白纱衣风度朴略与先尊奕必竟日而去去则步步惜别也今日再见其子纯卿问其舍则为墟矣然纯卿客游二十三年能自立得返吾里二子皆束发授经苦心哉

    甲寅遁囚

    将诣海虞长年舣舡相待与约曰黎明当出关明久之关不发使人侦焉曰方大索遁囚诫守者二日不启关矣盖有酒系者狱卒皆大醉囚乃缚之而去去者十三人随获七人旁午从民舍草间获一人皆折其足未获者五人故曰三日不发关言必获乃发也昔彭侯为县外府灾侯率僚吏救之囚夤缘为乱多脱走市人搏之取市者刀砍搏者中面得不死事在壬戌去今五十三年犹忆家姥负某东望火光瞩天委巷中戛戛有金革声意色大恐然无弗获者或言囚何以知不免获而故遁为乃不知政犹知不免而故盗也此所谓行险以徼一幸者也天下无幸民则天下可无事矣

    仁

    每思仁以为己任令人茫然此非有大力者不能长乐老所谓佛也救不得惟皇帝救得可念也肠热手冷人何益此世界毛孔事耶

    怿

    虽有富人不能金屑其目言外之无与也每烦暑为虐须冰片少许眼得不脂乏内藉外果有此理乎冰片政与黄金同价与屑何择焉吾终日视而未尝睹脂则犹人用则过人非怪何哉

    求自见

    从来此道中人大都求自见耳何论稽谈阮啸各用所长即元之轻白之俗郊之寒岛之瘦李之鬼皆务自见而作病处故是佳处也文有俗笔决不佳无俗肠亦决不佳故尝欲子居更求之徐声远云文字须一目一机局引而伸之乃至如鹿角之与菖蒲花其类甚幻然非声远之言也东坡曰一身不成二佛一佛能徧恒河沙诸国是在道中人矣

    访白民山房

    或告某朱白民淹留公亮许以俟公或曰计行矣某谓不然白民即淹留俟某当不在公亮且不行亟访元初山房白民闻予至隔墙笑舞某亦笑舞于外空若答响某语之故白民笑曰何以知不公亮而元初某曰故知不城而山中耳已相视黯然泪淫淫交于顺痛某之失世长也元初与雪崖倒屣而前四人相顾都失其所欲语已何非鸣至既饭讫白民索纸为作一竿相贶而元初之侍者争就几席舍者炀者俱有求赠之色某笑曰汉川修竹贱如蓬于君何如白民掀髯酬之无贵贱老幼各得所欲而去

    访公亮

    某与朱子将访公亮东城之寓地颇嚣杂更不宜暑而公亮处之晏如知公亮之进乎忍也然其侍者形貌甚削盖不能以其所忍达之所不能忍矣受之侦某在公亮偕其犹子仲侯暨许子洽徐叔美相就望之如玉有不衫不履之概者仲侯也公亮命酒使诸文杂歌新令侑之某方病眼为尽三蕉叶而罢凉风亦旋旋起仍宿舟中

    分关

    顷为高阳氏作分关嗟赏累日何有萧山公成进士几三十年畆不及于死又三十年其家贤子弟更直办事不自与庭无间言至缮部贵显孝廉荐乡荐久之始议均析析又让所美而就所下欣然自喻适志如其家今日者哉或曰夫如是则关可无作是不然吾顷者故言之矣其家兄弟叔侄毫无背面异同何烦口颊长此空言然而事系分析理合谨始不尔故恐知和而和不以礼节之则张氏之忍徒酿乖离故不如分荆荆枯存荆荆茂晓然知修让之道也孝廉每见其尊让腴居瘠意色都快高阳氏方兴更在斯人矣阳气寤于大夏故其成万物也有力夫岂虚语然就中更有一事今仲所授产李氏物也李翁以重婿故不欲取赢于萧山故当翁既殁其子亚夫称自父命折券完璧斯亦古人之高谊矣孔子曰或犹及史之阙文也有马者借人乘之今无已夫

    有年之象

    澍雨崇朝几尺有咫而风不大烈真有年之象也七八月之间旱雅非田家所堪然不知水潦风狂将生蟊蠹其害政与大旱等五行占验要在中秋前三日过此以往实时时破块无尤矣天其福人杞忧何补政如在娩之妇见花之童常欲其顺不害耳

    白氏子

    口口宗文有来脉才情之家故所绝少其即子祥妙有凌厉之姿收以真穴为甲为鳞为云为雨复何疑哉吾辈婆心正切欲令其句字皆调于适不至拔木发屋扬沙也纪其一二为将来之券云

    私试

    戊寅某读书大树斋始与阚久扬为文字交而久扬方授经童子昼日未遑但卜其夜鸡鸣而至平旦而毕要以一日为限方初秋时风烛淋漓莎鸡呜咽更相悯已相乐也未匝月而大母晋孺人感风疾盖中秋前之四日也仓皇就舍侍先君子迎医检方未尝解带重九后复修其事顾视明月而乐之彼一时妄谓人生不得意未有甚于此时者矣今夕何夕较视前念更何如哉

    张时可

    张时可挥金自喜意有所惬虽倾其囊勿恤甫三十选为冏寺参军未久懒罢亦游戏胡庐中矣年来种秫酿酒不乐城市其乡之人喜就黑头郎饮而齿乃口今日诣某语其故颇用自恐某曰郎强者死之徒君何用焉时可笑曰公乃自喜舌存耶命酒更酌剌舡载月而去甲寅八月十二日

    捉月

    标指见月毕竟属明眼人盲者无与也吾每喜双眼不拒三光自先世长之殁余明殆尽万里孤悬之魄不复了然于目矣小妇忽有寒暑之患夜中不免一起彼荧荧在地者絮耶乃不知故人相窗口际也以手捉之哑然大笑无眼人带梦犹复拾得这些

    月

    月明如昼殆是女中丈夫之云也故有丈夫所不能至而女子至之者矣何疑月乎何也日之光不韵而月韵也日之明了了而月不可了了也不可了了者其韵何如

    贪

    八月十五云遮月准备来年雨打灯故有是占然未必验也又况方瞑而云既更而月乎人生几中秋几灯夕奈何以片时之云失两清夜料为造物者所不忍矣人年三十如下弦月然则六十而羸者将犹载生魂耶人言贪吾见月始欲贪

    杀不辜

    刘真长言小人不可与作缘虽然更不可与作敌作缘之祸如引蔓草如近妇人作敌之祸如犯猛兽如服毒药诸君以嬉游之故不自重而与之敌虽至于杀不辜犹未知所税驾也

    己杀

    达师棒下多度人而世有用其术于家庭父子之间者吾见其怼不见其度也卓老纸上多骂人而世有借其口为意气肝胆之用者吾见其荏不见其意气肝胆也大冶铸金金踊跃曰吾且必为镆铘大冶必以为不祥之金今一犯人之形而曰人耳人耳夫造物者以为不祥之人嗟乎人耳人耳犹不祥况肝胆意气哉而非其有乎不祥之实则足以杀其躯而己矣虽然其上人杀其下己杀悲哉悲哉

    甲寅秋分

    昨秋以八日分今以潮生日较迟十日也日者言每分至多不利病人昔尝为先世长忧之而此日独不然未辰冠帻俨然而至侍予草堂言笑之间为加匕箸吾尔时真觉日月清朗神情开涤也时移物故我怆何如加以暑毒未消西风相苦谋质晨炊未遑其夜纸窗竹屋新火凄惶方欲扫此四壁钗痕修补隙而杨长倩夸我湖上楼记便觉境往心开不知今夕何所

    秋老

    钱仲侯报我山中桂发始知秋老吾窗前一片月俱在屋外庭中亦有木樨二株干不暇枝叶如卷耳向人愁缩了无吐粟意年来贫病相习未尝作厌离之想入秋已还伸脚偃卧辄思异境得之欣然邻鸡破梦悒悒不乐

    是母是子

    故侯王松筠先生之二子偶来省祠寓西林僧舍有结髦者持百钱跪以进二子讶之问故其人曰小人有母荷侯之德不果失身于强宗后举吾等二人临终诫吾等『汝曹料无能报侯请储瓣香告之大山长谷侯之灵必在焉』且诉且泣二子亦泣谢而遣之其人必得请乃去嗟乎此母以不失身之故德侯而结髦者不忍忘其所以有此身以白母志斯两贤矣若夫侯之德在民间如此者可胜道哉吾乡十万户五十年来谁非休养生息于侯子之子孙之孙应若而人使尽如是母是子则亦非王侯父子之意矣侯居官不肯以手捉钱而五十年后能以百钱遗其二子亦荣矣哉

    率尔

    空翠莽庭秋蛩四壁容膝之座顷尔虚间白日沈彩云情暗淡忽忆香山旧房诗云远壁秋声虫络丝入檐新影月低眉床帷半故帘旌断仍是初寒欲夜时暗步徐吟黯然欲涕而龚季弘适来相诣张灯小坐为设枯鱼干豆数酌而罢觉一饱之味无余率尔之欢易尽

    朱子鱼

    朱子鱼文不尽才功不及志而疏宕通明绰有千里之致多情少至亦不失快士气色倘有谐佞之物相遭终益其过决然舍去下帏谢客纵复颓冗自放故可令人刮目

    智量

    朱白民游黄山取赀于竹用不尽辄以饭僧周急某持十指乃不能给一身与家人分挫针絣澼之利而索文者日盈其门人之智量相越焉可诬哉

    知命

    黄叶无风自落某之时秋天不雨常阴某之境违境易时不祥莫大焉汤先生有言公逾知命知之而已矣命之而已矣仆年耳顺耳之而已矣顺之而已矣

    金葛

    张子松言葛孟文已死不觉悚然孟文与予交甫弱冠耳其文满而有力尽可命中己好为艰涩之语心甚不然之既予病废亦不复见孟文作义矣先是有金仲瞻者其制举业略与孟文等而入处过之旋亦夭殁惜哉仲瞻多情人也凡文不满者不发气索者不寿予于二君子失之

    掩骼

    徐岳生以冰清命来请作掩骼疏其言曰州故有漏泽园而人讳其名贫无葬者多不欲往乃至裂棺萧寺暴骨原野鸟鸢蝼蚁之患惨目伤心夏五六月秽熏天地较诸释氏荼毗之法真清净大海矣可胜痛哉语有之骨肉复归于土儒者之道也吾侪顶立天地于时何补请置高阜地作义阡掩之然不敢专也将白当道子岂有意耶嗟乎此仁者之心也仁者之言也人生世上何富何贫即裂棺暴骨总归于尽但以诱焉皆生之人目击其痛而不为之所不尤甚于鸟鸢蝼蚁无知之嗒嘬乎吾闻吴兴有朱叔纪氏精诚坚固行之数年矣合请其收埋录观焉观既乃焚香纪其数款于左期以来月之朔为诸君子疏之嗟乎某既贫且病动不敢为福先观喜赞叹倘亦无所碍于世乎

    一时节凡埋尸随时舁至即埋为妙至于大收合葬必于十二月三时之暇人肯效力且臈中百无禁忌耳

    一报官凡尸棺之经官验者俱封记南义冢决不误葬然恐地方刁横者出须具呈道府委之县捕责成各坊总甲开报并令具结状方可

    一尸骨凡尸有四种一者棺二者骸三者枯骨四者煨烬余骨棺不堪舁易以新棺不则驾以坚板覆之以薪仍以两新具夹埋无棺之骸卷以草荐亦以新棺夹埋之骨虽零散不可使错须市绵肆中旧蒲包盛之一柔软无触二洁净不朽三价廉易得也所虑土工贪多常有一人之骨析包为二则当以头颅为记无头颅者须满包量与之值可也煨烬余骨已置瓶中误损者断不与值总之身亲为政不容轻托人者也

    一埋法凡埋尸者尤当惜地其法从地之尽北处开一大沟从东至西尽地则止其阔八九尺其深三尺然后以棺鳞次中藏空处以包若瓶实之南云丈余复开一沟即以新开之土先掩初沟至第二沟亦埋讫于两沟之中复开一沟即以其土增掩两沟以渐而南法皆例此不伤本地不借客土法无便于此者

    一酬工土人开恳掩埋者计一尸棺银二分一包银五厘一瓶银一厘七毫土工舡载殡敛则一棺银三分一包银一分五厘一瓶银七厘五毫用力有难易故也

    一施食凡饿鬼无地不有何况积尸之处雨啼夜哭见形闻声掩毕之后须斋戒礼请僧就其地建立道场为忏罪业夜则严净供具多备斛食延一大德登坛庶使无主孤魂不沈九地有冤怨鬼且升三界其功德岂可思议者哉

    己酉以十二月廿二日动工至正月廿二日止计棺之埋者为数八百七十七具枯骨七百四十一包焚余九百六十一具

    庚戌以季冬朔日动工至廿三日止计棺之埋者为四百五十一具枯骨四百二包焚余一千一百八十二瓶

    辛亥数目半于庚戌原录云不具论

    壬子十二月初五日始事廿八日讫工计尸棺之埋者四百八十有五枯骨三百十九焚余九十

    伪君子

    有诅冤者颂其先之得意而诅其子孙观者曰此昨是而今非信乎不然也此其先盖不诚之极诡说以涂目前而徼幸于其人之终不较者也其颂也诅也不诅其死而诅生死复何诅焉然则不鞭其后而嫁祸子孙耶夫世安有行其意为子孙计而不嫁之祸者故父兄伪君子不若其父兄真小人盖真小人之恶阳伪君子之恶阴且得长厚誉焉吾见其人矣吾闻其语矣

    梦王李

    年来多梦故人觉而思之辄潸然泣下昨梦李亚夫衣麻衣危冠而殊制谈言亹亹皆其平生好异之情王孺和幞头儒服敛手相语恂恂如昨其言皆所未尝吾久无好怀不知日月去人昨与张甫孟揖始闻桂花香有馈干豆者而后知其落为箕也暗苔漠漠无所与语煮秋叶数升啜之蹋壁便卧不谓故人来思共此欢剧既觉得句云梦神若许常相共何不于今归去来

    曹懋思

    曹懋思好房中之术不精其理削木人为戏能惊椎鲁人癸巳之疾颇赖懋思作伴好风凉夜无不偕也尝戏为之额曰曹某春方无真戏法无假懋思亦大笑甲寅懋思年七十四顾予草堂以手为予按热如火聚负予而运左右换不失其法久之不喘期以明秋再罢鹰扬试乃辞弓马亦奇矣岂房中术年来颇有得耶凡懋思所为游世者皆非所长也其易学先天数真可以买田筑室而老焉然而卖数之术故未谙耳其真实心可质衾影人皆信之乐与之游不须粥技而活其寿而康岂非天道哉懋思尝有仆应门能以镊佐懋思饮食无所自顾戊申春予意甚恶应门事予草堂数日低回不忍去予意其且病甚怜之不一月死

    李缁仲

    李缁仲自叙可称编年亦称实录其百义可称几上之书述而不作李氏多才尝疑茂才长蘅用其才不尽如缁仲所谓能尽其才者非耶缁仲每脱稿必政之长蘅惟长蘅之去取得信可谓得师矣娄子柔意不欲缁仲之文数变而茂初亦耳予曰吾家千里驹风气日上而家长蘅信之不知所裁恐其决溢而远于世也嗟乎此皆爱缁仲之甚而过焉者也缁仲之才如川之方至岂惟日变抑且时化而不见黄河之决乎怒涛拍天崩沙陷聚落而后稍稍为奔流为洪为渠久之复为河也诸君子毋忧缁仲将自及然予以为几上之书其惟百义乎其惟百义乎缁仲自谓丙午义世人目之平平无奇此缁仲欺人语由百义观之即缁仲亦自平之矣

    桂梅

    桂吐一粟则香一树则酷梅开一萼则清而芬一树则更清盖桂近而梅远桂触而梅闲也虽然向寒而酷非桂不能凌寒发天地之秀者梅乎桂为味梅为骨桂为黄金梅为玉

    梦霍道南

    某少与广德王景南学长某十年而近师事周先生雅相习王尝言其乡夏官明买金藏书状甚悉又有霍道南者亦游学于昆尝见之李绍伯座交臂之欢耳霍俊于王年亦相埒动止驰骋多自喜之态某视之意其年长非侪辈人也庚午而后不复闻问而行卷中尝一见霍道南名姓览之慨然迄今四十余年不甚措会而梦中见霍举止如平生意为先府君客束装将行某礼送之甚谨而时及其往时嬉戏之事此不知何征也周甲外人忽忽不自老夜闻安淳读自谓有孙且长而寤寐之间年少无异某曾见外家薛宜人年九十多见其子兵部公盛时事望空自语或云人衰必复见其故梦而见者亦衰之自耶

    扬善

    昔欧阳文忠公好士为天下第一士有负之者辄曰是罪在我非其过夫然可谓真好士矣某平生了无寸长惟扬善一念每过其实往往为亲知所呵而临事忽焉忘之庶几自附于孔子其有所试之义岂吝改过哉夫何人之难知也受某扬者居之不疑见某扬人者訾某多誉甚者望某之扬己不至而疑人之扬于某者必有说造诬胜谤渐且以某为非人清夜思之求所谓在我之罪不可得然而使其人如此者殆是某之罪耶昔有相欧公者曰耳白过面朝野闻名又曰唇不拈齿无事得谤苏学士每见公恨不请其唇齿之说嗟乎某无欧公之耳岂亦有其唇乎书此为将来一戒

    鲍马

    鲍我生少负飞扬之才稍有诙气颇为一时所物色而浮沈黉校间莫能自见尝与谈艺多礧落之思然而感慨系之矣某于慧业无所窥妄拥皋比初得我生既得天闲便谓将来且未艾而荏苒年华驱驰南北如两人者政复绝少然则颖如元孚沈如有之秀如凌云岂可复得哉后之视今亦犹今之视昔矣天闲不释于俗谓功名可立就某故抑之而不以为怼故知天闲毕竟可喜人也

    九月

    小雨膏和不及破块杞花承润半吐辄止嘤嘤之蛩欲喑栖畆之云损绿草烟近远迷离桂子黄金销落九月授衣愁看鬓丝如雪重阳在望谁家遍插茱萸香山诗曰暗虫切切夜绵绵况是秋阴欲雨天犹恐居人暂得睡声声移近卧床前

    包仪甫

    包仪甫其中退然如不胜衣其言吶吶然如不出诸其口然人有称其作义者随所拟议笑而承之无让甚矣仪甫之自知也从来文章之脉信在仪甫冯先生曰此事须结圣胎而仪甫结也吴无障曰要须有春和之色而仪甫春和也韩止修醇腴多宝光周玉绳匹之加艳焉其盛矣乎然此数公者皆得之则人皆知之仪甫独否故曰世人知仪甫不尽不如仪甫自知

    相

    相家必有奇中故能鸣于时李鬼眼一见申文定便与人决赌此必壬戌鼎甲后虽忧阻不二其说卒以是年魁天下陈新安为布衣郁候潮许为五品京朝官新安窃笑之时佥宪方四岁适在庭中戏郁愕曰公所以贵者殆是此郎耶后用子贵封如兵部郎官周参政淀山方诣府郁曰此必本兵拥而观之闻与太守语讶曰惜哉两司耳此三事某少所尝闻庚午犹及见李于阊关府君令予揖李却立久之徐曰耳白过面名满州县然吾老不及见此郎成名矣因指其地角谓先府君曰还忆某十五年前语耶吾于法当饿死今嗌矣先府君好相人多称郁某云何李某云何然而府君之物色人多不减李郁一时如杨梦洲俞海山之徒皆不及也戊辰马参政卜居某里府君笑谓座客曰甲子之岁方载道歌鹿鸣而还钟鼓悬吾右胁此郎当作黑头公右胁鼓动矣马果以庚午解省其后园居未五十也陈佥宪既贵问吾官何等府君曰子必师贰然不免贫其后视学三楚服御甚都庚廪相望而府君私于某曰此老如斯焉已法宜贫而骤富且有德色焉虽然官则不至独安所免贫乎试楚返竟谢政多声伎之乐而常有尘釜之忧李中丞为诸生辰起诣府君必卜其夜或问何语之多府君曰其人政可与语郎母少其贫耶秩二品赀十万其剩事耳且必有相继为元魁者其眼凤眼其唇涂丹其指笋而玉其神藏而偿故知之府君奇中人未可悉数然而非独法也盖多参之人事而观其文焉戊子始识顾元昭去府君之大病不十日矣问某此何郎予以元昭对府君顿足曰咄哉龙岩今年又中一郎耶乃元昭以贫就广文选似未赏府君之相不知竟若何

    前辈

    弇州翁见人售古玩惟恐其不真不能长价王世周观戏法恐人言其非信多敛容焚香而后观之此皆前辈至诚恻怛非独好事者之性也人有睨弇翁之藏者曰奇而赝翁笑曰人慕弇翁而来安有弇翁也而不听真赝之数弇翁岂不知之其人愧谢而退

    小横山

    吴中土木之工半居南宫乡其人便巧而少冒破其地有小横山袁中郎尝以勘灾一至小有纪录而不能知其桃花之盛不减蟠螭去横山不五里又有法华山每岁梨花盛开一带浮绿中灿如积雪此亦吴中佳丽之区也里有善民者曰徐东畴年九十余能驰马截众望百考终今其子守耕亦年九十里称善人如其父神明步履不异盛壮人每独行山中遇其乡之工于四方者辄问山川土俗与其人所荆堂宇塔庙有会意则欣然而喜或其人所得值稍赢更大喜小横山绵亘二十里多称徐氏徐氏云今日偶见工者王某问守耕知之特详则其祖若父世相往来者也王某父鹤与其兄凤皆忠实人能竟其业讯之皆老寿考终矣

    史

    钱御史纂两晋南北史其家太史公为之序大要言世界棋局也史者棋之谱也史汉为正局故可究房玄龄诸臣之晋书李延寿之南北史为变局故不可究御史好其变者而盛年谢事不无局外旁观之感故有是纂云以某观之人心之变不可究诘而史家之言实关文运某自少见老儒先生好读司马子长书惟恐不及取材模画乃至剽窃文词往往而是其后句栉字比忽出于班氏之书然而不能尽读者多矣再变而子又变而佛牛鬼蛇神争出为政于是目班马为刍狗诋书史为无奇譬之云扰之代莫适为主久之而清言递起无论房氏正史不入鱼腹即世说语林半供杀兔又久之而渐绮也则李延寿南北之作称艳史矣某少读马班之文心好其说于他史多无所窥晚见南史而悦之自笑不免为风波之民今观御史是编窃叹人心之变不可究诘如是李云杜自言欲合南北史为一缩朒未敢任第作小识不知何时得请观之

    诸史皆一统一代两汉与晋唐宋元是已虽其末分崩离析而一统虚号犹存三国分矣然汉献帝延康元年明年即昭烈章武元年后主四十一年国亡间一年即晋武三分天下有其二又十七年吴亡吴故非正统也汉亡之后统不得不归之魏陈寿之志三国也以尊晋故耳宋之继晋与齐梁陈之相继统宜属南而南北史中分之李延寿世北臣也故不以统与南今一书两史合而又先南后北宋齐梁陈与晋相次此所以明大统也(利瓦伊桢叙)

    始为晋书者萧子云虞预谢灵运王隐臧荣绪朱干徐广干宝邓粲檀道鸾王昭曹嘉之刘谦之张口傅畅何法盛习凿齿孙盛荀绰之流儿二十余家而唐文皇诏玄龄与许敬宗褚遂良之属共删缉之大旨以臧荣绪书为本而益附诸家传记爰及晋代文集靡不博采兼收及宣武二纪陆机王羲之二传又帝自称制以成文焉是时玄龄为司空虽裁定多出其手而兼集众人之长要亦无难作者至若南北史则延寿追终先志而独成中间即不能无杂采然提纲列纬命藻吐词井井有条既精且洁以一人之手籍而成一代之言此未易治矣初延寿父太师多识前言往事尝以宋齐梁陈周隋天下参隔南人诋北为索虏北地指南为岛夷故其史往往訾美失传略于他方而详于本国思所以改正未成而殁于是延寿追终之以彼其书彬彬乎雁行陈氏而绍明前人之功岂遂出子长下乎(钱受之叙)

    诗义

    周子居将诣白超宗请观诗社超宗诗学渊源于唐中丞而海虞诸人皆自诧文懿嫡派国朝葩经之业宜萃于此矣某尝以沈雨若作义视王又新又新大喜亟索其书义观之又新莫善也又新雅以诗自负屈指当家不及白义某问之曰人言白义不减易之有太仆又新言如是将不令岛贺齐称李杜耶

    在贫

    在贫之日长老去之年促吾每不堪其忧未信不改其乐

    读书

    先府君教某文选熟秀才足故尝熟读文选至于今尽卷可忆又手录唐文粹八大家集读之皆可成诵至于司马子长班孟坚苏子瞻之书则如饥渴之于饮食其它泛览而已或谓某多读内典正不知某于此道如学佛沙弥俱从耳入乙未之岁馆娄门郭氏空花日增忽念从今以往吾眼中恐不得见如是经典亟就圆明庵老僧借得华严善本诵玩各一遍又僧慈济持示冯先生倡刻楞严圆觉维靡经亦各诵玩数遍予无目见者如大慧中峰语录或其它律论皆授之学人儿桐居多晚好听香山集则半出于石倩之口不暇数过矣然犹不能尽举其词人言读书岂晚岁事耶

    文

    黄贞父白门九义罗玄甫一言蔽之曰竟不曾做然斯难言之矣昔有禅客欲指示人门版墙壁到处书一心字一人曰我则不然门上还他门字又一人曰我则不然门上不必还他门字不还门字恰是见得然必有心字斯有门字有门字斯有不还门字此未易径造也某读贞父灵鹫山房刾便有不还门字之意至于今乃得竟不曾做岂易而谈耶孙子啬初读贞父义疑是成弘间物贞父之为或弘何必子啬后知之然谓文必成弘必嘉隆此言非也某尝见嘉隆初学人士犹庶几椎鲁无妒心浮气则嘉隆盛矣而子啬辈何必减嘉隆每读成弘间文字古浑简练成弘盛矣如贞父辈又何必减成弘哉故夫人之不成弘不嘉隆则必有为成弘嘉隆者夫文亦若此矣其不然者听其自趋自至而斐然成章焉可也

    代杀

    宋王钦若请以杭州西湖为放生池功德无量而苏子瞻黄鲁直谆谆戒杀尤极恳至子瞻食芦芥诗云我与何曾同一饱不知何苦食鸡豚读之自令人心动五云开山主戒人妄杀多引孔重钓弋孟远庖厨而冯开之屠纬真诸先辈又借西教以警发人心其间因放而起捕心因戒而开卖杀之路者故亦有之然而所全者不为不多矣友人黄经父将还京见视饮食代杀论某读之而心怦怦动也经父通明儒术现身宰官乃能搜取草木之实诠其清芬扬其淳洁而动引古之骚人达士诗章语言以示必可用而有味其心良苦矣有富者子藏白餐而患其粞之无用也为说粞入腑脏不烦两脾运化粞为立尽周公驰笑曰此巧为方便以卖粞者然而粞之易化诚有此理富者之言岂期我哉世人但不能善草木之用见为相苦有经父之论在不知何苦食鸡豚人人言之矣经父以书抵予谓服官之始如初人暗地但持代杀心夜光明月宁耀于此耶

    仆妪

    戊申张智死仆无逮事先王父者今年金妪死窭无事先王母夫人者伤哉金妪夫曰金爱苍面蓬首有兼人之形性嗜酒雅不失事然尝为里甲赋干民多结绳而办亦不废醉后贫死妪无恒德又不能其妇心怜之尝召妪使就某饮食久之辄请去盖其分定人莫移之如此晚岁重听而皙于视某所出入必停纺注视伺某过限而后纺如故某尝举以诏后来给事者终莫如妪爰其死矣伤哉

    雷震

    沙村有妇姑相得而其子不孝者父死母再醮而妇姑之爱不绝也岁时伏腊相贻甚欢其子恨恨只如昨今年七月十三日妇荐苹藻使其夫邀醮母饮食既抵中途乃堕其母水中芦苇丛之莫觉也扶服归佯恚其妻曰吾固知其少颜色当不来何邀之为妻莫疑之十七日雷雨大作其人愳甚语其妻必伏我盎下妻不听乃柔身而夷覆其盎自盖久之雨霁妻往出之则不知所在矣于是里人共其妻踪迹之至芦苇间其人跪醮母前而口就母乳若吮者震死矣天眼如电彼且谓覆其盎遂可自盖乎哉顾章甫曰此闻之非幻云非幻者西林僧是日作佛事沙村详知之


卷十

    张元玉文

    松陵张元玉称某文或堪酸鼻或堪绝倒此自昔传神之手有之吾文岂能如元玉言已观元玉寄示六义如蔡少霞入异境人俗洁清卉物鲜茂又如武陵年少裘马翩翩要自有挥金不顾之概如元玉文政堪绝倒耳

    颜仲先

    石门颜仲先以书抵予得尽观其所为玉树山房刻及甲寅十义盖苦心此道而渐近自然者周安期尝言石门三颜当不虚耳仲先云自幼闻人说某姓名疑为嵇阮陶谢之流声施千古太过又云已读某文疑为得志于时者之所为夫得志于时者则安肯为某所为哉要不愿仲先有如此癖好也末云昔人言太虚为庐日月为烛吾与诸君日相往来甚善盖某所钦四方兄弟相闻而不相见者多矣尝语人吾面如须菩提仅存枯骨耳见所见何如闻所闻耶仲先闻之应为抚掌

    桐梦

    桐梦世长诫家人汛扫意若有待者已而樊季常至已王又新先生至遂具乐沸然而醒时已得黄州信矣桐告予莫果有东方客来耶未转盼而童子持两函至则又新与汤先生之书若叙也先生之序吾七世之神血在焉安得无梦世长正性在天意亦喜其得先生之作欤客岁寄书临川世长犹堪与元孚饮但不能终席耳幽明之感曰恻我怀故未能少状其崖略遂请不朽于先生则予不免滋惧也夫

    卜者

    卜者言某自今至来月之五应有非意相干法宜居外政不知老人宜居外为耳边嘈杂故贫人宜居内为资斧无怀故请斋心而盟于佛一切作非意观则许之乎虽然世间之人世间之事知为非意也者谢之知为非非意也者了之可也虽然难言矣为是了心耶心则不须了为了事耶事则何可了

    文

    苏子瞻灯下顾自见其影使叔党就壁摸之不施眉目观者皆失笑知其为子瞻也此叔党之妙也以灯取影而神出焉使他人为之未有能肖者也文章之业自王房仲黄贞父妙为简远之作萧疏自喜未尝有法不可谓之无法矣而世之小生辄欲以一两笔传圣贤之心髓曰吾得其意止耳譬之俗工不施眉目求肖子瞻者耶

    述梦

    王世周奖拨后隽哆口闭目意思都入里许闻予述梦意二叶相继解省手足矜蹈眉睫多有欣跃之色雅无世味人乃尔心动殆是期二难急了本色放开千秋手假也世周已死明年解省时那得如此人从旁跳跃耶

    朱王

    朱靖之往年文务肥满整赡有余灵利不足秋初见投三义读之不知其为靖之也故知凝静之力但须行满自然脱化王平仲操必得之技而无快意之遭某亦疑之谓天不可与期读至予欲无言篇疾徐再过卧又思之此番定是平仲作主

    三秋

    三秋风物某所欣赏自世长弃去但知秋景堪悲小步闲吟意都不忍七夕淹留练水残暑熏人中秋还自虞山关门谢月重九雅无风雨但有催租喑蛩切切寒漏绵绵岂徒好景虚闲抑且连床病卧孟浪之性无余如丝之鬓尽秃点检秋事种种难堪然而三月之间所接蕲黄齐鲁江右虎林榜李石门之问不下数十家所见新故交知奇丽之观不下十余辈而临川一序可并日月较是所得浮其所苦某何患焉

    日纪

    驾部王淑士问某闲居何所自遣某以日纪对驾部曰政疑世间文字都不必作只此自真性所流便是世间真文字孙子啬好阅草堂笔谈意亦尔乃不知某之真性自朝抵暮半为米盐所驱杳不觉落在何许上床计过后乃课程限随意授写一二则尽有草草匆匆处无不欣然个里几希全靠这些捉得

    天池茶

    夏初天池茶都不能三四碗寒夜泼之觉有新兴岂昃常之习某所不免耶将岕之不足觉池之有余乎或笑某子有岕癖当不然癖者岂有二嗜欤某曰如君言则曾西以羊枣作脍屈到取芰而饮之也孤山处士妻梅子鹤可谓嗜矣道经武陵溪酌桃花水一笑何伤乎

    从门入

    顾升伯看俗下文字则其机愈出其想愈奇尔时觉张伯英公孙大娘诸人犹是从门入

    李绍伯

    李绍伯所藏带下小儿诸方无不奇验盖修制之法必与方合故验奇也家贫不能多蓄成药而性好施与不肯取直某谓绍伯兄有济贫之具而不务广其活人之心尝戏目之为忍异有激发绍伯弗为动也孝伯有女曰止者疳发于目啼不可止以视绍伯伯取十饼投之未半而瘥又孝若之乳母弃其子乳他姓子其子骨立矣又不任见日绍伯曰渴乳伤食亟治之必服羊肝散一具活矣某谓绍伯某即不知医是儿于望闻二法俱无生理绍伯曰固也吾药能生胸突腹凹顶骨开者此症未见何得弗活乎

    张媪

    张媪者小妇之母为人修洁好扬善而掩其所不及斋素四十一年持念甚虔作务不懈年七十又七而终媪尝病必有人以果啖之辄愈顷病弗肯啖其人甚喜辞去后病甚亦稍稍悔之已又自知其悔非正念也曰岂吾眊耶何为至此媪闻佛法吉祥而逝心好之诫其子必吉祥逝我既绝顶与踵俱作吉祥状而力弱不任者斯亦持念之致效矣小妇病久不堪视舍某为代称佛号送之自子达卯都不得一言端然卧化昨岁见世长一心不乱虽复摧裂时若无所恨今年又送张媪亦如此自顾瞿然甲寅十月四日

    钦愚公

    岁乙巳冬十一月十六日夜某与白民孟长深炉暖坐愚公偕诸君子忽来草堂倾罍大醉月落乃罢后七日复会草堂诸君子毕至丙午五月十三日愚公为文祭先夫人多肉骨兄弟之念是岁十月十三日往谢愚公止予不果留丁未重九愚公访某海虞严叔向馆后三日同饮瞿无初第是夜某归鹿城别于虞南门水次戊申弄晤愚公于郡是为正月二十七日其岁二月二十六日饮愚公草堂同座者十三人己酉上元之次愚公率其仲典来访某命桐侍饮时月色如昼金鼓喧阒相携出西关乃别庚戌九月愚公葬其尊竹坞之西某后期往吊月望后会郡中又一月初十愚公率其长彝来谢小饮别去辛亥十月十日愚公过草堂十一月晦再至十二月朔又至遂往娄东其明日又至留饮座客十四人壬子腊月二十一日访愚公不值癸丑八月朔饮愚公第甲寅三月二十三日某过阊关意愚公已往苕溪未相造孟长促予往访之神情不怿仓皇别去八月五日再过愚公久之乃出某闻声而讶之曰病乎愚公曰政苦咯血某心大恐然岂谓堂中数语遂成永隔耶痛乎痛乎某忽焉闻讣心怦怦不可止偶检旧历所识与愚公饮酒谈笑十年间大率止此乙巳而上虽不可考然其来也或在孟夙或在洲士或在某所某之往也或在庆生或在元迈或在孟长或在愚公许更不下数十会要似甲午至乙巳情致淋漓无不酣畅丙午而后时有默默不自得处至癸丑腊月一书颇若孤愤甲寅两面意殆不能吐痛乎愚公孰知其先我朝露也耶愚公文章如虹肝胆如雪故是我辈缓急有用人可人韵人而今止此耶家贫母老子未成立不知属纩时若何痛乎痛乎

    想因

    苏子卿吞毡啮雪蹈背出血犹不免为胡妇生子子瞻曰此事不易消除诚然某年来于此事但作不净观亦无不消除之理而寝寐之间时关因想年少情形恍恍如昨思之雅不得其故昔乐天晚居草堂所与游者无非烧丹道士坐禅老纳而梦中游思屡形篇什其诗曰应被旁人怪惆怅少年离别老相逢又曰十五年来明月夜何曾一夜不孤眠又曰平生意念销磨尽昨夜缘何入梦来又曰还有少年春气味时时暂到睡中来如此之作往往而在此又何也盖尝思之夜之有梦犹如五更风雨谁不起念风止雨息而感念之怀当不知其所如矣乐天有笔如椽随手写出覆为一笑而某不能喻之于怀故尝脉脉久之八识田中已成故物舍藏传送不亦宜乎

    孙道人

    孙道人一去五年而膻羯腥秽之状淋漓如故神亦不减此无赖中有色力人也道人颇晓房中之术能动诸年少诸年少追逐之所得钱辄付酒家垆而一时游食之辈争愿出道人门下道人亦盛服扬扬从者常数十人或一夫卖之倒囊提箧而去辄蓬首徒跣都不得衣履敝敝行市中人或怪之道人曰方情如此吾处之素矣意都不恨道人能牵羊于柱出鱼于胁走掌大石可石许而飞砂如雾迷离一室孙于乔钱山民之属竞效之故不如其巧便也今年七十四老矣

    缺陷

    明月驱人步不可止因访龚季弘不相值且归遇诸途小憩月桥水月下上风瑟瑟行之作平远细皱粼涟可念二物适相遭故未许相无也人言寻常一样窗前月此三家村语不知月之趣者月无水竹无风酒无客山无僧毕竟缺陷

    陈鄂州

    陈鄂州一为仕宦所羁日往来台宕间不知山水何若且言晨必带星宵必见烛诚知如此何不于秀才时打彻此道必不为榆枋之飞矣其言良是乃不知榆枋九万总是带星见烛人如曹孟德横槊赋诗白乐天苏子瞻官事湖中了夫非尽人之子欤某尝读陶周望台宕纪意未肯信且将问之鄂州今未可也

    顾元昭

    友辈中真率简澹无如顾元昭某与之交三十年不相见者时或一二载然追论平生亲故必思元昭之多慧而言有味也元昭于此道真如千里之足可不须鞭影竟不免以好弄损业且取贫焉勉就广文选得汀之连城冷矣又以长科员缺不即佩符旅食长安者几一年而不返旁皇未有行色天之困人毋太甚耶元昭与其嫂朱夫人可称梁孟但与同出不与同归此其形影之相吊又何如哉其谓天与元昭之慧与其为人而故厄之必自有说然恐简澹之性于世味终泊然无所起也汀守故冰霜傲吏雅怜才必能复发其念乎

    吾老

    吾老于日月之下数年来未见日之新丽月之冷彻经一旬不变如八日至今夕者吾朝而望日万里一碧青锦幕都作宝净色令人欲拜昔人云就之如日正不知其有味若此夕而望月如积水空明可数毫发一片玉壶冰殆疑融尽吾轩能来月启板扉辄低眉向人尔时不觉身之在庭际矣年来伤逝不复看月尽有闭户不窥时故人谊重忽复相逢其情弥恋矣今夜登城头西南角望马鞍浮图佛久隐见呼龚季弘小憩鹿城步仄径看一线天作跨驴想正拟议时有骑马者过之铃镝镝然笑语季弘此谓想因相与大笑憩小桥望屈氏墓双松秀出天际如三丈夫徘徊月下便欲乘风归去昔屈可庵先生授墨竹于夏太常不能独步竟以写松名天下今夕何夕彼谡谡者尽耶其下涧而不泉惜无淙淙声相答响

    孤鸿

    缥缈孤鸿影来牌际开户从之明月入怀花枝凌乱朗吟枫落吴江之句令人凄绝

    不可已

    李卓老行年七十五笔墨常润砚时时湿虽自笑何为尔诚为卓老亦何得不尔耶苏长公在学士院一日但书平畴交远风良苗亦怀新百十纸将退衙尽给诸舆皂此意欲何为哉但是不可已耳

    也可人

    先府君在闻雁斋尝吟日满南牎也可人之句忆有刻本粘于壁故不知何人语自今思之始见其佳某性爱日早衰不可风循吾窗而坐觉发肤脉髓充然若熏几上寒花小卉亦欣欣有向荣意故尝欲乞书子柔以也可人颜之

    辛稼轩

    往时见阁本辛稼轩集用真行篆隶杂书之镌刻遒润数名手新落墨者或云稼轩自为之凡二本而诗余得半中有寄调贺新郎·咏水僊花二阕予爱其婉丽吟咏累日今十有七年矣夜检合壁事类再吟数过并录于此

    云卧衣裳冷看潇然风前月下水边幽影罗袜尘生凌波步汤沭烟波万顷爱一点娇红成晕不记相逢曾解佩甚多情为我香成阵待和泪韫残粉灵均千古怀沙恨恨当时忿忿忘把此花题品烟雨凄迷孱愁损翠被遥遥谁整谩写入瑶琴幽愤弦断招魂无人赋但金杯的砾银台润愁滞酒又还醒

    贫人不乐

    看来贫人不乐只是不能行其念如乍见孺子入井之类开眼见得侧耳听得毕竟无能下手付之无可奈何也何得乐人不得乐则必感慨于所处之地纵不怨天亦须自怨故曰贫而无怨难贫人不能行其念而自谓于心无怨者吾见亦罕矣圣人念头紧当下行得一尺决不更留一寸所以乐所以无怨又何疑哉年来空囊羞涩常无半钱及至利害切身处亦常有百千万钱之用如是则亦可以尽行其念而有不然者得毋念头不紧之故欤曹孟德言二十五六时为顿丘令至今思之所为都无悔于心此与圣贤念头何远吾欲拯一离母之子起念二十日而不遂虽曰贫故究竟未有切身之念也今亡矣悔何及乎

    梦顾靖父

    夜梦顾靖父先生丰神秀楚情更真至欣奇文而共赏挟萧史以弥连宛然当年掀须婆娑之致而某寔无想于昼无因于先忽然遇之不自觉其洒然若有得也五更残月冷枕空床意念凄悴莫能自遣某年来独处眠时辄思异梦庶几意有所适故人相聚虽复伤神譬之筵席必散犹愈于已

    沈李

    今日固谢朱子鱼之约不可遂往觞咏之际言无零杂沈卫安吹长萧作水调歌头李季鹰和之其声泠冷然若鸾鹤穿云而瘦蛟舞幽壑也某谓卫安君等但及时为之过是即欲流连日月为所欲为而恍然不怡不能自言所苦矣某鸡骨作楚仅仅支床复与君等开口而笑亦大希有事暗思之不共此席者一年矣俟河之清人寿几何既别为检香山老病诗一再歌之其词曰昼听笙歌夜醉眠若非月下即花前今年老病须知分不负春来七十年

    孙氏学

    程序以下无文壬午以后无程汉以后无书此孙先生家学也子啬既贵犹复不看试录盖奉其尊之教如此先生楼居子啬与弟读书楼下既成诵必登楼为先生诵之不错一字乃止子啬之仲弟曰宝硕湛思结志与子啬同子啬十九举于乡两试不第宝硕疑之遂翻阅时义殆尽然其文皆独造子啬曰吾故不阅一义亦售宝硕改步亦不售然而宝硕之淹贯即子啬自谓弗及之矣汤睡庵曰迎世之心急而独行之思寡不其然乎吾每观载籍所记独行之士何止文艺终不奄没急急者何为耶虽然必以不窥时艺为独行斯则孙氏之学非通行之路也

    张家郎

    张季修之郎纪甫十六耳笔下滔滔便有屈注天潢之想上流人也某老矣见此不甚惊怖顾欲以安澜语之飞湍怒浪何如海晏河清可灌可濯而不可使溺也

    邹公履

    岁余不与邹公履闻问而气类弥亲如公履政可不闻问也儿子出其义一编当是壬子春作意欲力揉飞扬之性轨于涂辙楮墨翕翕欲动真异才也两岁之别当复融香山诗有酒熏罗绮暖五字试问公履是俗是秀世人应不解惟公履解得

    两愿非逼

    姚盂长言且不须为愚公计身后但令次公典日亲吾党不便作落落故人子弟相看愚公庶几不死某尝信友辈中惟孟长多力政为此等处看得见然一时未有承当者何故谚云两愿非逼难言哉难言哉

    李樊

    文起传张嘉玉先生具载忤逆瑾始末因及李渐卿事渐卿好任侠有骨自其少多买异书读之昼夜无甫歌鹿鸣世眼以贵婿诖误物议谓是目不识丁者后登第为上饶与矿使抗削籍世人始信之脱不然吴城一男子几为妇翁没矣某于陈佥宪丧次一见渐卿讶然曰乃今日识面耶听其言侃侃如也后有对禁录传于世宏词直气焉可诬哉昔樊玄之先生为商城有中贵人以开采至先生呜驺列仗往谒之令舆人上堂中使气慑执先生手曰好手先生笑曰此手幸不捉钱中使默不应卒备宾主礼而去当是时先生岂徼幸于彼黄头者不至如逆瑾哉文起所谓大者死小者斥胸中故已预办之矣

    顾僧孺

    年来家居未有与僧孺一月别者今岁忽忽多有之顷就日庭中为设菜羹干饭意各欣然僧孺约某稍和且过顾伯宗郊居致有野适某谓野适固佳不如屋檐深稳下日色可人随晷生活念不到向夜仆仆归也

    飞霜

    露结乃霜而霜花拥簇处绫片无异有毫颖可摘昔人云飞霜当不虚耳

    兔孙

    母舅家侍儿曰兔孙父来庆谨事外王父三十余年卒而兔孙代颦笑举止皆不类俗下人事主更艰苦有俗下人所必不能堪者母舅流离转徙几二十年而兔孙周旋其间无害又多自食其力又尝以其余奉主人或问之欢如也雅无戚容而衣履亦楚楚不鹑结异人也戊申疫死

    醉语

    李卓老妙称饮食之交故是不免傲人然而非也饮食所以养生惟精惟洁虽凿不害所苦在征逐耳病疡以来颇思肉昧而朱子鱼适呼饮欣然纳履从之踏月而返吾无陶公叩门之拙而有香山醉胜之心香山诗时到雠家非爱酒醉时心胜醒时心

    发念

    小憩迎僊桥望双松而返迤逦间有妪哭其夫甚哀若初丧不能殓者凄恻久之念斋中无隔日储御寒之外都不得质一钱可偿匠家付之无可奈何而已从此发念虽好风凉夜不复行游庶几不生耳目之感无益徒伤神也学道人尽有随念往生者果然某念甚坚亦无所恋今之世也

    梦世长

    隔帘闻世长声某呜咽不可止渐近连称谢谢者再遂去亟追之不得大恸乃觉六亲梦里相逢亦何知昨梦今梦也昔孝仲死既祥一见梦十五松下深巷曲舍细语悲情顾视蚕箔上茧累累如贯珠都作黄金色至今思之犹疑非梦某之梦世长数矣亦无有如今日五更时者称谢岂三日前曾为世长作纪略耶再取读之龚季弘曰世长在焉呼之或出

    沈汀州

    甲辰除夕某与儿辈晚食且讫而汀州公至甚仓皇问所从来公曰岁晏蚕凫知必骚绎晷暇故来相视耳某笑曰过去勿思公曰思之更是一适辛亥公恤山东便道过草堂执某手喜曰人言君瘦之甚今见已安其如一家瘦何某曰吾分也岂至于今而犹思之公笑曰吾两人脱骤富不祥莫大焉昔与汀州快语极多此二事尝识于心今日寄书连城更及之

    先贤遗像

    新安王民晖为某写先贤遗像一册事在万历癸巳甲午间积以岁月颇烦搜讨而民晖之笔又多得之清风朗日人迹罕到之时往往神来具诸生韵得五十余幅虽隐显殊途各就所立而吾乡之操行文章大略可睹矣故尝装潢成册瞻拜以时间与后来之秀焚香展玩追述前美盖草堂中胜事也亡何竟失所在但使得者知重不供酒家之覆壁上之观某亦何悔当民晖染素时尝觅王理之像于夏氏夏氏子云昔吾先君龙衢公梦叶文庄顾文康诸大老与理之同堂列坐心异之故尝识之于历此岂今日之征耶取示宛然共相嗟异甚愧慢藏流落他手当必有传宝之者先贤在天之灵肯容凡夫亵视也哉偶与季弘谈追录画像姓氏以俟丰城两龙庶几合焉

    宋司马温国文正公  光  君实

    欧阳文忠公  修  永叔

    苏文忠公  轼  子瞻

    雍国虞忠肃公  允文  彬甫

    殿中侍御史龚先生  猗  遇僊

    明兖州知州卢先生  熊  公武

    侍御史王先生  逊  谦伯

    参政林先生  锺  仲镛

    中书舍人朱先生  吉  季宁

    建文忠臣龚安节先生  诩    大章

    兵部侍郎虞先生  祥  仲祯

    中书舍人夏先生  昺  孟阳

    太常卿夏先生  昶  仲昭

    侍御史王先生  复  从道

    山东左布政龚清惠公  理    彦文

    提学副使张先生  和  节之

    进士郑先生  文康  时乂

    吏部左侍郎叶文庄公  盛  与中

    刑部主事孙先生  琼  蕴章

    侍御史夏先生  玑  德干

    礼部主事贞孝吴先生  凯  相虞

    赠大学士顾先生  恂  惟诚

    四川参议虞先生  臣    元凯

    德兴训导周先生  瑞  应祥

    上杭知县高先生    以政  养民

    山人王先生  纶  理之

    山人周先生  恭  寅之

    侍御史朱先生  栻  良用

    云南布政使王先生  秩  循伯

    侍御史顾先生  潜  孔昭

    刑部尚书周康喜公  伦  伯明

    赠礼部主事方先生  麟  节庵

    太常卿方先生  鹏  时举

    侍御史方先生  凤  时鸣

    刑部侍郎周先生  广  充之

    太医院判卢先生  志  丹谷

    大学士顾文康公  鼎臣  九和

    礼部侍郎魏恭简公  校  子才

    山人屈先生  杓  处诚

    通政司参议张先生  寰  允清

    南昌通判顾先生  邦石  孔安

    工部员外晋先生  宪  其章

    国子司业王先生  同祖  绳武

    翰林诸先生  邦宪  贞伯

    宁津知县诸先生  邦正

    孝廉吴先生  中英  秀甫

    佥宪周先生  美  济叔

    孝廉周先生  士淹  孺亨

    明经周先生  士洵  孺允

    太仆寺丞归先生  有光  熙甫

    明经淳靖顾先生  梦川

    孝廉陈先生  时

    有体

    刘侍御为昆山有言某某颇不利地方者侍御笑曰姑待之将自至闻者服其有体

    湓村吾友

    陈起田读书守礼动有绳墨未尝以言忤人范桂台力修举业吐词古浑几不知世有诙谑之情赵纯所考订六书至老不倦谐声切韵出内铿然皆一时忠实人湓渎村中老友也今日过之都无在者但遇嵇三溪于薛君淑座上啖啖如常面有色泽与之语亦多笑而不答矣

    张翁

    立冬日云安君母死冬未至而其父张翁又殁某无一钱可资送皆云安君自为之不令某知及某闻知都非意中所欲尽于云安君者而君故自得也张媪老寿考终说者以为洁清之报翁既疾亟思食鱼羹既为其子言之矣忽又作媪语曰此何时复起杀机但一心念佛故已后矣从此不复言越一日瞑端然与媪无异嗟乎媪既以念佛自度而又度若翁持念之效焉可诬哉吴俗火葬佛家谓之荼毗于法为正某心不然之然不能不借此自文矣

    今夕

    寒灯夜雨虽复意象萧瑟故属隹境今夕疏雨振瓦颇与初蛰始电相当础润侵衣令人有脱故着新之想甲寅十一月廿八日

    宿维亭

    夜宿维亭自隆庆庚午始先君曾假沐于徐先生馆舍雨霁月新若低眉窥户先君顾而乐之徐先生接席相语甚欢趣告主人为客具咄嗟具办将命酒而瓯宁公顾茂善适至夜阑乃罢转盼四十五年矣今夕与僧孺同泊此因话其事

    金伯暗

    金伯暗居丧哀毁都不得一声闻者泪落

    钦愚公

    某于钦愚公殓不及视舍襄不及执绋哭不及凭棺望空四拜长号数声便结二十年兄弟之局岂不痛哉每访愚公开右扉延某入笑语沸然声出户外已揖而出顿形握手步步惜别马策叩门之恸故尝悲之今乃信其不堪耳朱白民云愚公死觉阊关不热行客无味

    李茂初

    李茂初低头忽忽见人都无一言想其心际殊不可堪傅孝玄诵其除夕诗云莫言此夜非佳节犹喜明朝未索逋听之直堪愁绝茂初昆季竞爽一时雅非不遇于世如汤先生所谓数冬不遘一春恒夜不经一旦者坎壈如此殆是数之所定耶虽然有子公朴可以不贫无论长蘅缁仲方联翩而上也往年与七贤作会无不奇穷然必以孺和为首某与白民政在季孟之间虽然白民洁

    顾氏

    顾氏科甲三世蝉联后来愈出愈秀其人皆澄清自立都足不朽仲从方年少便以诗若文并驾官替至元熙中隅辈络绎联翩五世矣语云树德务滋于顾氏尤信

    抵清溪

    发小虞浦挂帆走淞江渡吴桥涉碛礇数折而风愈正势愈烈然不能速盖水浅舟胶尽帆多碍政得风力之半耳夜抵青溪将访陈伯玉路遇开令遂返

    岳荆玉

    岳元骏之尊荆玉年未五十废视三年闻某至惘惘相看有不能自吐之意某谓公患犹浅庶几可治然颇闻过服大黄脾土作难此其所遇庸医某故未之有也而念亦不能遂舍经生业某甚为此公忧之二十年来某故未尝废此道要以为适不以屑意矣往过徐州有李九山者与某同病相视低徊却顾大略与荆玉同病人思起罪人思赦殆如是耶

    舟行

    斗风如吼雪片如掌一叶欹行污渎中纡缆而挽之岸谷若山不数武辄胶老子所谓蓬累而行于斯特甚矣王季和又刻检日纪与之语不应赖腊酿政饶不妨竟日昏昏也

    经外墓

    将访顾伯宗郊居度虹桥经外家先墓入揖怆然颓坦蓁莽真成墟墓傍有老屋三楹壁立童土间一人揖予而入则从表弟某也周视空屋不觉泪下每春祭扫辄从诸长老享余于此今无在者独玉岑为兄文山为舅然皆六七十余矣墓故德谐翁主之先外祖五山先生附殡四十年迁葬白鱼段予乃不复至已过伯宗少憩来绿轩寒花盈几日满南窗伯宗偕沈姬隐耕于此自言偶感风疾不复入城市往与伯史诸兄弟作达伯宗年最少乃亦为退老计耶徘徊久之不知日暮

    顾宇清

    忆与顾宇清兄弟相识在义兴之陈桥其岁庚午先君语其叔茂善云两郎皆利器长者较稳出处当与王伯钦同时伯钦尚未第也伯钦第为两邑宰罢归未几卒宇清亦宰两邑卒于京宦囊俱薄而宇清多男子赀颇胜然不第相提而论大约政相当耳今日送宇清丧途次思之辄记于此

    井竭

    井竭多作淡盐味然犹不恶取之碱井直盐水矣往时不饮井水必惠必宝云必天泉此念竟安往哉童子提一罂给炊意颇矜秘某亦欣然啜之舌端权衡固在政作古人点茶观耳

    来玉

    某尝因藤于邻地作风木轩工未半而藤伐心恶之止不复作先世长觇某意不怿会买邻地仍某旧额既建风木轩矣某将彻去故轩规造傍舍而藤忽生世长轩右殆是藤之苗裔也今日与桐行管其地度用万钱可就精舍奈何毁已成之工琢而小之耶此念若就故当以来玉名

    二无

    每除夕吾家无所不无今又无二笼无香炊无水东坡喜雨亭云使天而雨玉饥者不得以为粟旱若此即雨粟其得而食诸

    



卷十一

    迭浪

    群豕石一名迭浪取类不同肖物各得暮夜月明常与僧提竹炉小憩于此群动既息觉此身出没汹涌波涛间自诧吾生能与鹿豕游矣昨有至其处者见群石皆裂初以为斧细视之裂自下上诸不受斧处无不裂者尝闻蛟之出破石夫其下有伏耶山中人言石之裂自去冬腊月廿六日考其时雷雨骇作俗谓之腊迸噫嘻终腊而雷鼓非其令至于迸石气复何余化之舛欤人之戾欤石之灾欤

    颖

    茅顺之有颖癖每言吾颖不独佳可令意在笔先予尝痴之年来果得狂疾祟不可遣王道彰以颖谒愚公为作颖表苏州人谓之颖彰言非彰颖则文亦不能佳故是标榜之习要非无实而云也今日闻道彰北舟中雅无疾既死人未有知者当有记白玉楼者闻之帝耶何死之处也嗟乎十年之间道彰已死顺之亦癫发而世方窃其价以自高无实无癖不亦难乎

    智评

    楚黄樊孝介先生智评一书其弟季常曾以别本相付且云顾元城有梨枣之约心常念之此书不可无传世人亦不可不读此书乃不知李翰林试楚还既有成言于季常矣李云先生述录群书时意就一时所记忆书之尚须编次就中所载时事亦有一二与此中传闻不类者姑置之第存副墨于意云何予曰疑以传疑政古者阙文之义以其信而传之疑则已非先生全书也李以为然夜归草堂喜不能寐令倩发其书读之并录跋语于此雨气淋漓觉残灯黯黯多致先生书凡七品一神品神品者机将萌而先知祸未发而先睹光怪么么望之而走即如神之智何让矣一妙品妙品者机已萌而祸且发运其智力转移其巧致宵人忸怩以韬秽群豪局踏而敛暴功什百于战争乃妙有独操者也一能品能品者事已遂而祸已成运策出奇旋转咸中如杨叶之射白猿望之即号以此收功天下称能人焉一雅品雅品者以剀至之心行转移之术亦机亦械非机非械中伦中虑人我共济此天下所目为端人而要非画地拘方以冀耦变谐务者也一谲品谲品者踪迹诡秘蹊径回环揆之正人端士多有不为而于事亦或有藉傥堪称药囊中硝砒乎一具品具者备也可备为有事之用具者器也可通于一器之致随时便捷应而不窘无之未必决痈有之亦足破结大之未必济时小之亦足解颐聊存以资用具耳一盗品一作纤品盗品者性专阴而不阳情独我而无世机械横心穿窬对面譬盗憎主人不必其恒有怨也而不知者往往堕羿之彀中良可畏焉

    梅

    庭梅将开有一枝偃蹇欲披其上小枝萼正繁予不忍或云宜亟剪以专其气童子戏投腴水中花烂开硕而圆泽于本根者毛嫱西子之入后宫也曜朝日焕浮云设老于江皋独存标格耳嗟夫

    娄子柔郎

    娄子柔有郎而慧善读书子柔心甚爱而严最之如成人尝语人曰为吾家儿不得不如此盖年老子幼谁无此心予闻其语久矣夜梦子柔携其郎来访丰颐秀目顾盼甚伟语言嚬笑间子柔多侃词正色务逆闭其所将然而怜爱之情急然自见于眉宇殆不可拟议此何为者乃知八识田中下些种子必结为境可惧也哉

    问僧

    问僧斋否答曰不吃斋但饮酒

    作戒

    汀州便道归省思一往候忽念东坡云无益徒烦报答也便欲取此作戒不生劳扰

    徐阳初

    虞才多弘伟而少灵异其灵异者往往力就弘伟未尽其才而求助于学卒见弘伟不见灵异此非学之故也余所交者无非真正灵异之人而乃失之徐阳初甚矣予之不灵不异也舟中阅宵光题桥红梨花一文钱诸传自愧十年游虞书此

    徐阳初社门呕血不求谐世世人竟欲杀之不为动然则能尽其才所从来矣

    谭家文

    文真如一树梨花溶溶夜月又如王夷甫捉玉麈与手都无异文筝如楚畹数茎香韵无非大国又如道蕴谈玄米亦成滓文昭如半天朱霞束梅掩映又如子太叔美秀而文文箫如出水芙蓉不妨秋老又如子长作赋意思萧散不与外事相关余子种种所谓俭岁之良粢寒年之纤纩

    赵必达

    赵必达扮杜丽娘生者可死死者可生譬之以灯取影横斜平直各相乘除又如秋夜月明林间可数毛发

    狐虎

    田狐蚕食于杨村皂虎脱视于泾口启侮开窦蠹自内生虽人生不可无外愳而泉下岂容有隐忧疲暮之年谁复堪此

    吾衰

    丙午居先夫人忧哀至则谢客庚戌之痛多忍哀对客而至于今直借客遣哀矣自证本心其实等哀耳而情若此此以知吾衰之甚也

    哀

    哀不可忍哀不可遣故凡平居忽忽俯首多睡若梦若醒以至髓枯而发白者皆忍之致效也一往而深尽哀而出犹愈于遣乎

    哭世长

    尔章既胜拜跪环亦渐知女则虽复泪眼相看觉有悲喜不胜之意泪亦自止不似哭世长伤魂动魄一往而不可收也

    书

    书入富人之腹如积米太仓只有筛扬时未便有支用时入贫人之腹如村儿骤获异宝随便示人但知入手光耀不觉窭态无余苏子曰流于既溢之余而发于持满之末韩子曰猎其华而咀其英汛其流而涉其源当家人字字实证

    屠长卿

    屠长卿云眉睫才交梦里便不能张主眼光落地死后又安得分明此言似之非也若能打彻梦醒关捩直教冲破死生岸头已又云老去自觉万缘都尽那管人是人非春来尚有一事关心只在花开花谢故知此老交不得眉睫

    王子虚

    予与王子虚既定交对人计算辄不自休或疑其膳脯予尝私于孺和曰是殆不知作家者孺和问子何以知之予曰知者不言故知之久之又尝私于僧孺曰子虚将不免贫僧孺问故予曰子虚好亲予岂富者相耶春来予方理敝帚子虚喜请行之四方其贫殆不瘥矣

    放利

    孔子曰放于利而行多怨苏子曰吾眼中未尝见不好人果是未见不好人之眼则亦不见天下有放利之人矣何怨之有顾处今之世但恨眼界不宽不怪世路太窄语云财者人之命放利之人其视世之所有皆其命也夫使人损其命以全人情存天理其必以为不诚不情之极矣故夫恶放利者其怨滋多不亦宜乎

    扫墓

    清明前后多冷风霡雨而今岁恹恹甚矣狂飓间起雨十日不止朝来光甫约扫墓予心疑之乃不意自设奠至享余云物澄鲜礼毕而阴既享而雨此人事之偶然亦人心之一佼也记曰祭则受福吾甫定仪节行之自光甫始而阴晴若此知予祖之格思焉书此志喜甲寅二月三十日记

    问居士

    瓶无粟薪劳轴疡手足蜗延屋此贫之至变也以问居士居士谢曰皆有之

    佳水名茶奇香野嫩异卉新书此贫之至适也有诸居士笑曰则具体而微

    风木轩

    先世长建风木轩于墓旁倾橐倒廪薄有野致世长既病人或私曰悴乎予知其非也吾向者因藤于邻墓尝作此轩橐洗而止世长亦偶见数弓之地有藤荄焉聊试为之以发一笑耳贫家无易事则必倾橐倒廪心且安之何悴之有吾两人故是天壤间长物何论作室此一副皮骨总之乘兴而来兴尽而返者也

    王季和

    王季和因参五云遂携家山中翛然自远钱受之曰季和故有岩栖之适不无禅诵之劳友辈禅诵如季和斯真劳矣未审只此便是否昔方山子隐居岩谷环堵萧然妻孥皆有自得之色山中人莫有识者东坡过之讶曰此吾故人陈慥季常也自是方山子之姓名可得而称云予将诣武林知季和在甚善然既已知之便少执手熟视一段佳话矣

    周新

    瞿元初之侍者周新谨身媚主便体而多慧无一切骄痴之色人言元初能自放赖有此郎

    读孝介先生碑记

    持瓣香谒孝介先生再读其所制重建卜庙及胜生祠记情文深至真不朽之作也先生好奖善至以宵貌业陋之汪惠谆谆称之且云神效一日之灵令竭三旬之瘁民数世而戴之谁谓民不易德者今予解组驰还视此土求知惠之数椽留在民间者而亦不可得嗟予不及惠其称之也至矣昔者羊叔子一言可令邹湛不朽惠何幸耶然考先生之作亦是有激而去前不言乎属有他怀偶一登山徘徊乃不觉怆然有感此老善善故长恶恶亦复不短

    心术

    投其所欲闻虽甚拂意嘻笑而承之此幸灾之浅夫也然而心术关焉犯其所最忌虽甚赏心反唇而诋之此修却之躁人也然而愚直存焉由后之说徒为识者鄙由前之说不免为明者疑故夫心术不可不端也虽显然修却可也

    耳目

    碍世之物惟耳与目知道者一之笼亦不更广书生亦不更小鹅亦不惊者是人世者混之胁肩谄笑顺口接屁者是二境人我愿学焉而未之逮也则奈何

    望云图

    先世长大病时曾为故侯吕渭阳写望云图意颇自惬请予题其首予政以世长病闷闷未暇也今日与张季修话其事默想前境不觉潸然昔王子敬既死子猷负病来奔取子敬琴弹弦既不调掷地曰子敬子敬人琴俱亡遂恸绝人生当尔时安得背疾都不成一声即溃裂耶

    王辰生

    孺和母梁夫人昨午时终今日辰生遣人来告日且晡矣予心迟之然不可罪辰生也孺和之母死而予不知予何为者顷过之床无帏舍无贝周身无衣哭无彻女内外子孙之役总于无家无室之辰生噫孤苦极矣犹忆孺和之殁家四壁立而母哭其子子女哭其父婿哭其舅妹哭其兄男女哭其主十年之间今昔又何如哉

    小立

    晚刻偕赵九如小立城西觉眼光意识都减绿阴红雨亦复不成佳境语云江山风月本无常主闲者便是主人要须精神健在

    志不乐

    贫者何以不乐为好礼也富者何以不好礼取自适也富非适己之常礼非贫人之素吴长卿闻之曰盖我师眉公亦云日来拟赙王母而卒屈于力之不胜不及吾情用志不乐

    梦李公扬

    李公扬久客长安心甚不然之汗漫游亦古人常事要须此身寡累耳公扬多郎而不检于则女长未嫁此岂久客之境耶昨梦与公扬语将取道松江乃抵家北游南辙又非将还气象也

    癣疥

    语云癣疥之疾言虽疾不害也自今观之疾无害于此者今夫糠秕眯目芒刺在背虽木鸡之养谁能顷刻安此者乎夫疾至于通体不安则必损眠食眠食大减则必伤腹心盖呼鸡逐犬之奸而天下之大盗出焉且非独于此也其用物必鄙而不经秽而不可近治之者未去沈疴先取膻患即得其术而熏眼伤神之害迭出矣王祥冶为予言吾方能已之且不秽将请试焉

    大风子(四十九粒去壳)水银(二钱)杏仁(一钱研泥)椒红(一钱)飞矾(一钱)生肌散(一钱五分)黄柏末(一钱五分)用胡桃肉拌研为丸

    周与言

    前辈王太仆即老以一子婿周一子婿丁二公皆孝廉又同里好也太仆既卒而子幼母异析产纷纭丁为其婿诤之甚力周笑曰若知曩者约婚意耶总之为其子树人耳不闻婿周使隙于丁婿丁使隙于周也丁大感悟惯如初而二子亦各受均产之益先君闻之曰与言可谓条畅

    登土山

    循土山而西步反径上坡则为鹿城其地有古垣乔木映带左右若山回路转高迥幽邃仰睇碧落政见云光常戏语同人此山中一线天也宜从小奚奴跨驴于此否者暮夜月明或孤影长啸或二三静默风香露湿清吹远闻斯亦境与人相得者乎偶思其处呼季弘晚食而往有衣冠四辈先予徘徊都不发一语何岁无月何地无竹柏但少间行如吾两人此衣未许予道

    牡丹

    晴光雨思尽态而出砌上牡丹便有一二瓣欲吐新韵晶然作水红宝色浅于桃花蜡而醇腻过之真人工所不能肖也念西行当复十日恐遂无花然朝来已食其鲜矣偶得句云几回欲问催花使上苑何如趁晓看

    破老

    水浒传何所不有却无破老一事非关缺陷恰是酒肉汉本色如此以此益知作者之妙

    中庸

    有凿池蓄鱼而日取数钱买鱼放生者或告之曰君功德甚善其尤善于不蓄乎主者大恚语云不养不杀是谓菩萨噫中庸其至矣乎民鲜能久矣

    古鹤涧

    癸卯张苑马任广宁予与友辈数十人送之舟抵古鹤涧而雨甚不可上使人负以行夜宿悟空僧舍其又明目戴星科跣领略秋晓之胜遂解维而西迄今十二年矣苑马之第行可既化为乌有而世长亦称古人今夕徘徊涧口追忆其事仰睇明月都黯黯无致

    白民登太华

    风正帆悬鸣榔可喜命三倩再读于鳞游太华记因忆白民自华还语予曰世人读此记多异同初亦不然之然未习其妙云其说曰东北溜中峡裁容人左右穿受不满足穿受手如决吻人上出如自井中者又曰罅中穿如峡中峡中之繘垂罅中之繘倚皆自汲也又曰足已茹则啮膝也足已吐是以趾任身也吾昨者从雨若雪舟中覆按之觉腰膂间始隐隐楚矣张生曰夫所谓痛定思痛者乎然予览白民游华纪初以锐心上而不知险既以忘心下而忘其险夫亦善载腐肉朽骨矣

    扯淡

    东坡见悍妇争言笑曰一点灵性都搅入猪嘶狗咬中此非戏论也蠢兹庶民当其心头火方炽喉下痰未消谁不为悍妇者而笑人猪嘶狗咬也哉新郑作相可谓赤心为国其殁也疾书扯淡数字投笔便瞑大根器人到头自脱今世之人处非高公之据腔无救时之血而没没不知淡者其性灵何在乎

    盛世事

    昆张某者使酒恣横尝以睚眦杀人人莫敢忤视有贵者休沭里第遍访亲戚故人不及张张恚甚遣其奴曰为我取若头来免汝死其仆旁皇贵者之间惘惘莫知所措贵者屡出迎客屡见之使使问状其仆屏息求死不敢言强之始道故贵者曰若行矣亟命舆诣张谓曰若何痴耶吾头故自在毋令而使落胆何张亦欢然置酒尽醉乃别王祥冶曰此盛世之事也今何望乎白面郎拥千金之资扬扬出入里中饮食妇女自快诸黠者阴螫之扦直指网囚矣况夫朱家郭解之侠非盛遭时恶能行其意而愉快焉

    徐有望

    徐有望风流自赏老而弥敦许伯清冷醉闲吟不改其乐江上美人也盖尝闻之薛君淑云今日偶候无恙于有望之侄元修道其梗概如君淑言而有望今年七十又六老矣

    过惠山

    去岁秋末抵惠山不能登遥望听松亦复强作一诗饮酒五合许此来绝无心情饮亦不能一合颓然鼾矣语云情随年少酒因境多吾于斯语政复得半耳

    息香草

    秧田之草曰息香稻田之草曰谷精盖精气之所傅会而生稻之贵于五谷其末流犹可睹矣忠穆王之后数传为颖士尤肖而班姬蔡琰之徒文采表于后世微乎微乎夜泊伍牧遗于田野香袭人或曰此息香草也记之

    王商山先生

    顾升伯尝语予金城有独行君子曰王商山先生心识之时未甚了夜饮君常斋中于修甫言先生盖有堂联云君亲外不受一人恩泽天地间要做独是男儿由自观之岂非独行哉修甫又言先生有庶叔三口口育于先生之父居无几父死先生肩其任而力筹之岁有岁会绝无那移出入累数千金还叔而叔多樗蒲狎邪之好先生思所以感悟之万端莫得尝夜雪裂肤先生手持灯火候道左鸡鸣喔喔叔从博徒来先生谨身蹙容拱语曰叔毋劳耶其叔莫悟也平生有所造未尝从亲戚饮食一时北面先生户外履常满绝不通十挺之束君亲之外独是男儿殆终身不易其言者耶马涵虚曰予游金城久知先生然未尽其如此因与修甫君常辈叹古今独行之士见于载籍者多矣然皆苦节不贞之务如先生之忠敬乃可贵耳先生家故中上多僮仆遗必如厕卒时年七十八未尝使人涤牏曰此非人子耶而令以手捧秽乎史称公刘不履生草竟先生之念可庶几焉

    谀入

    贵者不好谀此非人情一缙绅云惟我不尔其谀者曰如公言缙绅大喜乃不知谀入矣

    访孟长

    访孟长知愚公未诣苕溪往候之谈笑间知二兄之交欢如故也异度几不免虎口今已放还将抵舍公鸣掌教石埭地僻而民习于厚绝与此相宜部郎元璜缉甫婿也孟长言其人大快士江左右罕有俪者文起居竹坞白民谒黄山凡夫偃仰山中贫而适古白游云阳卜居已定数端者皆所乐闻但风利不能晤康候此兄才高眼阔不审其近艺若何

    蠡口

    望齐门北有蠡口相传云范蠡所从逃海地也王元美曰范蠡还会稽始以其妻子蹈海此何取征哉予往年客蠡口舡上人指以相语窃笑之今日将过虞山取道于此因载元美之说以信世之借古人为观美者多妄也

    三花五子方

    予目初眇有教予服三花五子丸者或云缓甚宁益于用乎遂止扬州张斗岳谓予淮僧某者久眇皙然问之则服三五方丸也此古本所载耳而修合之法稍异则效不效应焉北归请以相与予病久且老无事于方然愿得之以济同病者张信士通剑术其言多不妄

    过唐市

    长枕大被兄弟之欢也辛亥中秋前五日与世长托宿于此时暮夜月明如昼僧天涯者出迓小憩庙中洗沐讫乃卧兄弟之欢已此矣今日舟过唐市抚景凄恻觉风风雨雨都来恼人

    先合后离

    戊子哭父辛卯哭姊丙午哭母庚戌哭女癸丑哭弟二十七年之间肉骨殆尽而毛发爪齿髓脑颜色无一如故者语曰三十年为一世此不足怪顾念其间有何佳味而恋恋乎陈眉公云凡传奇所演先离后合人生境界先合后离父子兄弟夫妇合而哭须发合而白齿牙合而落手足筋骸合而拳缩乃至归地归土归风归火岂不痛哉可不念哉

    周仲昭

    周仲昭既死垂二十年而风度宛然梦寐可异也仲昭饶志而多情见予辄有婉恋之色望楼迎笑隔岸依依此其生平必然之致即梦神巧于造境乃至着明亲切尔尔耶将朝来因见陈仲芳而思其兄长茂所居又思其郎婿于乡不知今何状耶吾春来多梦所见无非故人或曰此老人之态常然其果然耶抑别有征耶三岁相亲五更一梦冷风闲蝶栩栩魂销

    伯衡梦世长

    徐太史伯衡梦世长辞归金潼桥召槚相语其辞甚恳莫是魂魄犹思丰沛耶寝寐相接之交当世能几偶然值之必非所乐或讳之者多矣

    春

    予十年不见春物颇能识其光气自谓领略殆尽凡冉冉而不袭者浅也澹然光悦者香色含也巽狂震怒坎疏者妨也丽已迟而神意懒者盛也寒峭日中暄者晚也悯然充盈卉尽态者尽也忙疾者性也此予之所领春也而今者大抵一忘矣然犹忆白公诗云慈恩春色今朝尽尽日徘徊倚寺门惆怅春归留不得紫藤花下渐黄昏

    偶书

    六时静默由他燕燕莺莺三月烟花交付风风雨雨

    藤花

    藤花腻紫而清芬蛟屈善丽其状为攫为拿为窜为偃为盖为櫈因高为幢遇俯为虬饮蔓衍骈罗所在多有而予所见朗仲之藤溪未一二矣李云社言金陵刘村有雪坡墓其地忽产藤紫色而枝相纠荫广亩许子孙岁时展墓不知所在望藤罗拜而已雪坡之裔孙所建语予每春晏花香闻十里而李衷一又引太史公予登箕山其上盖有许由冢云盖之言疑之也雪坡让镇远侯不就后世高之宜与许由等耶往岁曾访藤于荐严寺左颇森蔚观者络绎而至昨使吉甫侦之叶而不花寂无履声矣

    日者言

    有日者言日逢己癸君多言语击刺之伤必远游乃免且有适焉嗟乎予患不游游则适耳其如颓索之形不得轻载以出何请盟于心守口以待之不免则坚塞两耳勿听之日者笑曰夫且塞乎听毕矣

    景物

    苏子由曰于书虽无所不读然皆古人之陈迹不足以激发其志气此实落读书语也予为儿时顾洗马尝教之就学山中曰君好读书必求助于景物否者所读书必不灵迄今三十余年眼光久废胸中犹存种种大地河山洗马之教也陶会稽居佳山水间与无念和尚闭户参学袁伯修问之曰近来参得何如盖讽之也今日读歇庵天池台宕诸篇觉袁公知陶不尽

    戏书

    凡有形骸之隔必生净秽之观剖桃终爨于灵公吮疽兆杀于吴起是以明智承恩务鞭其后仁人用爱必顾其安

    冷热性也吹冷为热非性毕彰好尚情也非好之尚虚情已着是以凫短鹤长斯为同仁之化络首穿鼻总属后天之刑

    王乔飞舄岂伏谒之凫趋庄子尊生羞越俎之庖代不求字义巧窃书词往牒具受剥肤今文所以充栋

    喜则相靡皂枥之交自然蹄啮进若加膝率情之爱难免沦渊是以倾盖之欢必有知人之哲投杼之惧不生屡至之时王夫人有言其与人也易其去之必速

    何如老白舡中羞抱琵琶半遮面争似苏家堤上试为长老戏参禅香山社偷得些闲春梦婆还生颠倒齐牙善意柏公之口无所施其呿张李卫知微君集之马不得信其驰骤斯盖神之着形非关我之相物是以渊鱼之察谓之不祥知几之神行所无事书是同人每读一篇自觉寝食有味佛为老友但窥半偈转思前境真空

    逆来顺受甘为罪己之欧释怨存恩不作书门之翟盖人性岂必无偏我心不容有悔直须洗却意尘方称人道但欲自干唾面已结冤家

    学问讲习少年无不老成罪过风流白叟常如英妙此今日最陋之习也耻躬不逮以思无益

    非里巷间物政须自见其不时非爱憎中人岂宜望人所不及

    理直气壮明目张胆便有小丈夫悻悻之意必如孔明之论巾羽扇如曹氏父子之横槊赋诗乃秀嗟乎夫非尽人之子与

    优伶

    旋行之牛主人悯而休之令散处于野比视之旋行如故见者争相笑也夫不有功成名遂身退而终不能自放者乎张伯任先生曰今世仕宦都不类优伶优伶舍其故我扮脚色于当场士大夫苟且当场但修边幅于林下盖优伶退而歌哭者耶

    恕

    习懒成癖且不欲以面孔向人每有倩作一书游扬他技或从中居间者辄逡巡累日不得已然后为之及投人人或不应则咨嗟不已盖予之为人常疏自为常密如此而奈何猥以所不欲溷人不得则怏怏哉己懒人安得独勤己癖人安得独通己不欲向人人安得为人忘己子贡曰有一言而可以终身行之者乎子曰其恕乎己所不欲勿施于人

    张环蟠桃图

    先大王母方以嘉靖改元周甲子有绘蟠桃图为寿者曰张环笔力遒细有宋元人风概而世不多传其品故在妙能间上有序侍御改亭先生作大王母弟也诗于左者曰德兴训导周秋汀(瑞)余千令阚时望(云)瑞安训导郑子充(近仁)右上杭令高归田(以政)樊府教读王真愚

    下则佥宪周鹤村孝廉吴纯甫(中英)皆当时知名士图藏先九德家万历癸丑光甫弟归予自先君殁不幸废视家藏殆尽得此如还珠返璧悲喜不胜亟付装潢家表而新之久雨初晴将命桐曝书尽复纪其事屈指春秋盖九十四年于兹矣万历甲寅四月初五日

    雨窗

    焚香啜茗自是吴中人习气雨窗却不可少

    才难

    晚刻与元瑜平甫时可饮追述先世长言笑风调无不绝倒而所作书尽戚友间罕有存者世亦难得因知手足之痛隐隐怦怦至于今白书多清泪非独哭口私盖亦有才难之感焉

    数见不鲜

    往岁与诸贤作会谬承推奖心知其无当也要以一念之信则自证不负云中年病废便有一二眉眼之伤匿影避之其游如昨者较然不欺矣迩来气衰神愦每临流对镜辄欲自掩其貌奈何以此仆仆向人陆大夫有言数见不鲜不可不念也况人合之交既老而不能见颜色者乎

    得祸

    谢灵运自始宁南山伐木开径直至临海从者数百临海太守王琇惊骇谓为山贼知为灵运乃安此籍祖父之资自雄高华极矣然终不免于祸本朝解学士与王检讨恃才放恣上书请凿章江水便往来奇诞弥甚掇祸弥速不亦宜乎

    报身

    赋性迂懒不喜作达耳目所及多冠服语言之妖泚然欲呕张幼于一生标榜携妓荷插自言卖色于市此岂复有人道哉其得祸宜烈矣丰进士坊才高一世晚膺腰膂之疾僵不能起常看五色云衣使两人直举之作张道陵奋袂状此死人出槽巾尸立耳何观乎宁惟不足于内要亦今世报身应招耳目耶

    金小二

    金淑真女小二慧婉多风喜谈谑多以意甄叙人物而绸缪之虽甚有力弗能间一时空群物也癸丑游虞山有富者子集珠翠数千金为小二饰会里社扮孙夫人凛凛有捉刀气观者艳之为之语曰就中一骑妆偏好昨日昆山县里来未半岁死张氏或曰张盖其所甄叙云予观古今佳丽谁不黄土合在人间十二三简简之后最先朝露者二耶虽然二月春霜杀桃李明年欲嫁今年死二过之矣独其母茕然无倚又多蚕凫之扰予每出南郭望东偏绿杨树色歌彩云易散惧然久之

    祝燕

    双燕惠然主我心念之昨梦也而不祥云何海母将飓耶民或侮耶将情结为境告予以先征耶神予戏耶抑梦祲者祥耶母如日者占感腾蛇耶将予有不祥征耶旦起盥洗馨垆再拜而祝神许之耶祝曰毋寒吾襟毋污吾琴载飞载雏共语春深

    桐梦

    桐梦世长与一纸洒洒百言多不能忆其末云名清故使汝不足然未尝苦汝之终不足德浅故使汝不发然未尝限汝之足以发斯言不为无理可深味也又语桐曰里将社多张水戏嘱汝弟慎勿往观则谆谆命之矣记以示槚柽柚

    兰香

    周含章有婢曰兰香王夫人媵女也薄有姿调含章昵之遂谨其身总内外之劳周旋妯党先诸作务垂三十余年章既病备兼子女之孝章死事王夫人益勤左右之奉行年五十屏处床后听夫人指挥无不咄嗟而具婉恋之性如婴儿如处女蔡邕有言金生砂砾珠出蚌泥欢兹窈窕产于卑微斯人当之矣

    麦秋

    麦秋峭而不肃小春华而不靡

    杨忠愍

    野夫见惯不情事鹊噪鸦鸣总不知杨忠愍题扇语也戏场上真正活法聦步步本色

    颖人

    颖人姚玄倩以华亭薛更生书来求为颖客且云当不减古诸葛诸葛以子瞻名后世令子瞻生是时或未必与澄心纸廷圭墨并称何也湖笔自陆希皋后无虑数十家日变月化至茅瑞彰非独笔价兼多笔情矣玄倩少年耳听其言多爽气且知为瑞彰之继子技必不俗晨起试之果然


卷十二

    王于潜

    王于潜见其二子清发可喜因念昔年于潜病甚几欲无生又明年生子遂连络而至人争奇之蚤见头角又复如是耶真才不偶于吾乡无先于潜者况复世德肯终没没哉丙午冬夜偶谒南昌王先生先生曰今日饯秋榜新郎座上无金伯暗意殊不惬顷退衙闻于潜得子又是一喜也

    潘叔献

    潘叔献读书苕南山中经岁不踏城市虽所欲造低回辄止选刻义杓宗冯黄二氏而订以己见谓此道不妨门入吾观少室棒师端以门头引人要须打出门何疑于作义耶沈丹衷曰叔献藏春秋榜录殆将充栋自洪武辛丑以后未有脱者斯亦奇观矣三十年前故尝萃吾之力为此藏可二百余本在栖云僧舍之东轩颇自矜秘卒成灰烬至今犹自恨恨意必有物妒之不意苕中乃有叔献然则吾曩者故慢藏为祝融氏所窥耶

    曹幼安

    某与曹幼安周旋甚久故在疏密间久之弥进幼安雅不欲先入其言吶吶如不出诸其口要于款会无不了了某尝欲以君子之交淡吉人之辞寡相与昨见某面瘦其容蹙然虽复久语神终不怡既别便使赍讯不交书又数日使使告某所欲闻曰念瘦之甚不应以此营念也

    产正溷人

    张冶生卜居千秋巷席之宅青云坊相距不数步得友七人故名其社曰青云里冶生序之曰兴会所到骇电奔涛沈寂以思枯髯吹骨虑无不并茂苑之镳夺云间之席读其文可信先是冶生居南城里曰双桂刘元美在焉元美城居独行不欲以名自达于官长冶生曰吾故在夷惠间犹能以朝夕之需膏元美农部马仲良为某小立产岁且人佃者载以逃不无怏怏吾始知产甚溷人予曰某故有田不下十顷窘则割之不遗锥而数棣鲁灵如故夫先人之庐与田何择焉政为有力者不得负之而趋冶生笑曰有是哉

    交情

    周自淑曹惺倪一见张席之争问王先生理常州何所不足曰政欲攻其短有美吾信之不须言王先生尝语予此二人者决定无疑果然果然大江以南无此交情矣嗟夫

    卫元

    歌者卫元名冠部籍宾王求欢不可乃曲谋于媪得之而媪者年四十矣定情后媪以筵请赠宾王中韵云三千犹是空群色四十难言不动心一座绝倒宾王形体颓索好偎红促坐人或笑之辄云诚为蒹葭定倚玉树

    去江城

    去江城不五里水浅舟胶方旁皇岐路间适有巨船当洲伏淤不动遂依古岸而宿枯苇拂拂时与孤雁相闻暗想仲蔚当年故有苦竹点缀安所引流水环之也浊醪数酌亦自颓然

    五里亭

    舟胶五里亭意况甚恶念江上诸贤颇更夜行晓起之概十年足力顷可无余马头残月亦复低眉笑人

    顾山

    顾山茶花已经十年梦想今日诣二黄终不能至诎于足也黄介子云相传花阴七楹楼许则败败必净尽乃旁挺小干渐盛如初距其始三易干矣今之花杪已及岑楼昭明手植可信当是三百余年作一小劫也山多花丁好栽牡丹芍药石岩杜鹃而芍药之奇于诸花称最胜品可三十许菊品二百春秋烂然自二黄结社于此花品争奇庵僧多知佛法

    大河

    舟自大河挂帆而东望拂水野烟缕缕横逗林际若续若断吾谷丹枫都作沈绀色萧萧蔽空而下寒江蓑笠之想殊不减吾家志和但见性未能脱落如所云日与诸君往来其间耳夜扣受之不值书以贻之

    长至

    舟还江上有操豚蹄而祝者始知为长至夜比入城市寂然念老且困不复以节序为限曩时追逐之欢流落何许朝来坐草堂二孙拥膝而立楚楚如常自辰抵暮绝无履声相访嗟乎圣人明四序之节以休民吾犹及长至之贺与献岁等今亡矣夫

    万先生恭

    少司马万肃卿先生恭有钱谷屯田二议其略曰矿期开发诸有镕贩官可勿问钱期流通虽转易无禁屯田期于开种边帅兵商惟力开垦永不报科浅识之夫所谋毫毛所见眉睫少属遗漏争言不利不知舍之以为取而失之以为得何者矿开则母无穷钱通则子无穷屯监行则边有余粟可缓输将人自为守无颂保聚此视渺见所得多寡大小竟何如哉邓文洁见而称之谓为石画嗟乎何论万先生阔大之才可与任事山中相业即文洁亦自见其一二矣惜乎华亭既去位不及闻此议也先是万先生试童子科华亭异之已官南曹有拟先生学宪者华亭适在政府言曰万君衡士固当何如衡吏遂自验封擢郎考功后理戎政偶以微疾卧邸第忌者螫之世庙怒不测赖华亭力救免归嗟乎贤士大夫得行其志用保其身岂不以相臣哉先生之在南曹也寿王衬过龙江府部迎之大珰肆横以朝妃相恐无能对先生不谋而对曰礼无朝后何言妃珰默然倭寇留都仓皇闭诸门男女数万人号顿城下先生曰奈何先弃吾民悉纳之盖华亭之保持先生终始无间其有所信之矣

    漕河

    王先生汶上志颇留心漕事卓有定算而所言不出一方似未尽所欲吐但云闸漕要害捻在戴村坝某尝按志求之亦略有会而未畅今日读万司马治河筌蹄盖抵掌可述云漕自茶城抵临清曰闸漕自清河抵茶城曰河漕自瓜仪抵清河曰湖漕闸漕资汶水一缕西注耳汶性本东入海如会洸并山东诸泉势溢则东冲坎河如泻万曰资汶而汶东可乎乃取石摊坎河口为水平溢则纵之使东平则西注漕而闸漕利河水溢往往开支河杀之万曰支肥则干瘠何利于漕此其要在堤乃大堤徐郅延袤三百七十里布夫守之于是支河干愈深水行地中而漕河利高宝诸湖夏秋泛溢至高城数尺万曰此其要在闸乃寻陈平江故迹建乎水闸二十处板湖胀则闸口纵之饥则闸底蓄之又于瓜仪各建一闸湖大胀则痛泄之而湖漕利三漕底绩河势历然其云闸漕资汶水一缕西注又云资汶而汶东可乎此信要在坝村可一言尽矣记以问王先生不识更有说否司马公又言河发有候请改期早兑令漕船无与河怒值此又以时运河断断不可易矣

    嵇先生钿

    庆符令嵇先生钿清强有守初试如皋以监使者牒掣监仪真故事掣者至燕饮月余箧肥乃去则藉手报使者先生往还才六日徒手归报御史面誉之心衔之矣遂改知安乡人或尤之先生曰吾少贫吾母以缝纫衣我挟策诣塾线溪新故属也后婚当亲迎念所著履故敝假他鲜履着之吾父见让曰『若耻履敝吾耻耻敝履者』遽解去蹑故履往吾失欢上官以归故履尚在也嗟乎世固有为令抗御史者自遂其性为务至有上官所不能堪直名高耳嵇先生不易其志抗御史以所不言人莫闻知故足重也后补庆符年五十七诡引年律以老陶会嵇曰先生尝云令威威所事也监司部刺史持法诇刺以威我故威吾所威者五达之市三户之校心评口訾其为监司部刺史多乎哉令谨事吾民不胜事也其曷敢不威予读其言凛凛矣再补庆符行诣京口舟几覆有巨艘拯之其人曰如皋令君耶以其徒拜樯下曰德公无以报天乃假手于此斯非自威之取效也哉

    机

    天下事未有无机而济者也顾其用在速缓则胶信阳高铁溪先生尝判镇远洞夷有相仇者守使判辑之不服判乘夜徙居他山空设其供帐故所质明往卧榻已碎判乃从容束带出帐前议和事夷觇而神之尽服嘉靖间景藩由豫章之国大珰索挽夫不如数不得去有司患之按察王先生宗沐曰是騃可绐走耳乃阳啖以夫直阴令卫师挽王舟从舟不得缓口口去有司省费千计先是主主事行部霸州恶少七人杀越人于货而一人逸至京为缇骑所捕其六人亦相继觉有左验矣会械送对簿先一人复跳而逸狱久不决有旨切责理官急郎中仰屋叹移疾卧闷耳先生摄郎事即白元辅夏公抵曹命一隶衣敝絮而伏墀左趣召六人墀右伏厉声曰已获复何辞六人见墀左者叩头状相顾骇愕尽吐情实狱始具此其机发于心凑于手即两先生有不得而自主者稍稍淹留人未有不泄之者也何也机之用活缓则死故曰缓则胶

    杀

    王敬所先生尝语邓文洁子谓不可杀耶文洁未及对王瞠目摇首曰可杀也我畏彼彼亦畏我及是时日讨军士而训之阜其财求利其器械自度可战因以却市挑之少有次且执义以往虽犁庭扫穴岂难事哉当是时俺酋新款王以刑部侍郎阅视宣大山西诸边常为图说以进大要谓抚守战三者提衡同而三镇形势异宣府抚七而战三大同守一而战九山西抚三而守七其意要以战为主此非明于彼我之数而熟识险易之形我畏彼彼亦畏我犹是从旁说砭矣或云阅边之遣大臣自王先生始

    畏寒

    生小怯冷然不如其畏热五十后常取时壶煨手稍去之辄拳缩不肯展而两足汤汤然即隆冬不用火具六十而后絮袜绵带犹不胜其寒燥之以火亦不胜必使人以手温之移时乃得数晷之热应是水下而火上水枯而火炎也火炎而不降水枯而不胜上下不交潮汐不信生理灭人道息矣吾每正襟危坐不知其俯有时而睡其斯之故欤

    江陵

    江陵既秉政上六事内有饬武备一款伏乞敕下戎政大臣申严军政设法训练每岁或间岁季冬农隙之时恭请圣驾亲临校阅以试将官之能否以观军士之勇怯上然之将大阅科臣骆问礼訾之曰大阅古礼非今时所急不必仰烦圣驾亲临又曰伏乞先其所急留神万几以励庶职又曰爨端宜防巡幸宜谨盖隐然与正府抗而江陵弗罪也且曰始以为可行而行之继以为当止而止之诚便国家辅臣与科臣之言何择乎如此心事犹谓江陵逼无大臣之度者何也

    边赏

    边功论赏当先将士就使主议者发纵指视允为功人亦不得与摧坚陷阵比江陵在政府辽左大捷拟票加恩必以将士为首其时该镇诸臣首叙总兵恩赍独厚虽总督巡抚身在地方亲理戎事者亦视之有差此真宰相之事不易之论也武夫力而获诸原书生坐而专其利夫谁堪之江陵辞恩迹云皇上以大捷告庙自引冲年凉德必以成功归之祖宗列圣夫以皇上之明圣犹不肯自以为能臣等何知乃敢贪天之功以为己力乎且阁臣以边功受赏亦自近时有之非吾祖宗盛德事妙哉谠言虽与日月争光可也

    耳入

    锡山六和院僧洞明主之其人耳根圆利蕉团栾坐便可吐析一乘如观掌上罨摩罗菓往见三际亦尔际二岁失明经律论三藏之文皆从耳入还从口出未尝错一字后居练水清凉僧舍渐晓波画人或问之辄日其义当如此

    王世周

    王世周谈际都不及李长吉心寔好之故是巧持门户人王开美客苕纪游便欲破垣而出

    天竹

    盆中天竹厄于牧而尽虽蘖不复长计五年矣有教某植之土者屡沃不花长亦不逾尺或云不取沃如法辄茂星丸累累光莹鲜硕不受氛滓嗟乎既折不害又辞腴而就瘠南方花木性故有如是耶尚觅嵇含疏考之往岁尝乞金钱于顾附巢云隶竹谱知卉木之挺而直者皆竹也天竹色丹渥丹盛明之象也于方为南天之正位名曰天竹将谓是欤

    许媪

    许媪者能酿白浆相贻又能储一醅待给醅耳尽缺其意不厌当年白衣人邂逅间何得便了一局

    周泰叔

    叶先生云屿尝语某吾幼婿佳幼婿周泰叔也住读泰叔试义谓有擒刺都不自旁门入虽复落落将必售泰叔见某近草云足一步一回首尾一笔

    孟夫人

    孟母叶夫人贤母也性好文史能为五七言律吐音韶丽有作者之风然意颇矜秘尝一见之王世周许不下数十章朗朗可诵夫人所居虔洁多异征尝注水给洗水中忽现梅菊水僊相花叶宛然经宿不散夫人喜祝曰为吾见者顾见莲花质明有莲花半妆如画经宿亦如之严诫侍儿勿泄女仲归宁为某说如此仲卒夫人哭之恸对二遗辄呜咽不胜今日闻夫人召尔彰侍寝觉五内俱贴昔陶周望幼丧母尝诣赵端肃端肃为设饮食入内属尹夫人主之夫人摩周望顶口口小去毋独从父游良苦夜寒谁为覆被者不致口口口口凄恻计尔彰侍夫人宁独安郎郑母画获得之事将口有闻焉

    冰壶

    拥絮透冷觉翎片霜花将封瓦缝又残月映帏直欲排空而入窥观天际始识冰壶

    邓文洁

    邓文洁善病善养生尝等世羿彀而欲逃之自谓楚越肝胆矣犹然我也已在告则甘不能而置之托迹僧房亦冈习禅定若起若卧惟意所适乃恍然见其端倪而未有以证也每诵斯语辄思徐声远诗空斋无长物并欲去蒲团

    许元倩

    夜与元倩仲嘉僧孺语意颇忽忽不复能另辟一境以相娱乐杯巡之际如了成局元倩又言月冷房空政赖女孙婉慧以消寂寞天又夺之某亦相视凄咽昔香山居士见龟儿解吟腊子裁服故是人生佳味后成涕泣乃形之篇咏至谓儿女不须多能又金銮子犹是怀抱间物既殁三年香山见其乳母而流涕彼何人哉

    未见此人

    谭公亮将有疾念不忘吴在大徐思旷每谆谆言之深以不得一见为恨尊贤而不能容众于今世未见此人然在大之沈毅多燕赵慷慨之风思旷之清纯绝无有学有养之气于今世亦未见此人也

    万情

    穷愁人诗则工丑狞入画则肖乖戾入传记则奇是故世界合而知缺陷万情合而知不平香山之诗谓之俗不知穷也献佞之文谓之不肖不名其丑也庸庸十指许大气力乃欲翻缺陷之案强貌全人其孰定之哉

    梦

    天宇四垂如蓝色锦五云飞凑浮昱如水沦涟如雉子班班时有白霞如点雪如屯絮界五色中虚丈许其蓝特异如铺翡翠如空青泼三星缀之如夜明沙如初夜长庚英刺人眼又南折可二十丈明月空悬如梨花春半溶溶如秋中露下光湿空际男女列拜于庭某亦仰睇周视如天水动摇久之不灭自诧吾眼忽开便得未有既觉如吸七池水肝肺尽凉知其在梦不欲醒意将卜之且否否不如住境虽然犹恐习而不知其异也甲寅十一月二十一日五鼓半环政从屋梁堕冷彻四壁

    清贫

    贫则清则人清之矣恶乎贫知希则贵则人贵之矣恶乎希夫夫非鹜清而求贫欲贵而却知者也竞于不贫而人咸知之是故安分之人常羸出位之思必辱

    幸名

    履其事者集其名故有履之而不名者矣撄其害者食其利未有撄之而不利者也是故造化靳名未尝靳利幸利者存幸名者绝

    徐文长

    徐文长小时与张氏子同里巷无一日不三四至竹马祢裆一趣而到门自屋畔庵左抵卫署右衙数百步间风尘缕缕昏一巷皆文长与数童子所蹴踏也张母独怜之至则啖以粔籹餦餭或出果饵入袖中戏剧而蓬垢则为栉沐绽为针纫汗熨不惮细琐而张母家故将军也文长时备戎物或弄剑槊引弓相与牵枥马不辔而驰且射卫墀道中超台级堕跌损坏母终爱之不色愠亦不甚禁诟两儿子意若期以阔远不屑屑事儿女箱束此等文字几入鬼道却妙甚命倩急取佳笺录之然不令两孙见也昔莒州公故有慧儿舞象之年辄好会真传公语朱夫人将束之夫人笑曰恐不解安用束公默然

    易地则慕

    山人集多名爵僧集多名人未尝名爵慕山人名人慕僧也虽然今之纨扇多画寒林雪竹易地则慕故诚有之

    纯常

    负日者忘其腹向火者遗其背此补救之术非纯常之政也重绵而居温彻四体无阴阳之患其孰能易之故曰王道平平孤裘貂帽以为观而民始苦寒矣

    时大彬

    时大彬之物如名窑宝刀不可使满天下使满天下必不佳古今名手积意发愤一二为而已矣时大彬为人埴多袖手观奕意尝不欲使人物色之如避租吏惟恐匿影不深吾是以知其必传虽然偃蹇已甚壶将去之黄商隐曰时氏之埴出火得八九焉今不能二三盖壶去之矣故夫名者身后之价不可以先不可以尽吾友郑君约之塑也云阳死之夫先与尽犹不可况其有兼之者哉悲夫

    破躁

    有徐行雨中者人或迟之答曰前途政雨此破躁之药而闻者以为可笑也苏子瞻舟浅江滩作书不辍殆是雨中徐行者耶

    文人

    近世文人好讪济南多拾其一二险句累辞转相口语如昔人言杨子云以艰深之辞文其浅易之意政不知能言杨子云者必真见子云之为浅为易历历可揭示人而又自能滔滔汨汨不艰不深以成一家之言可以俟后之作者而不惑然使后世复有杨子云犹未必其言之尽是也今之人何凿凿也尝复按其人之文矣鼓掌盱视自喻满志乎则未有不为险句累词者也其为险句累词又未尝不显然出于济南而无所顾忌犹曰文须独造安能为昔人所尝为今之人何凿凿也意殆尽愚一世之人高阁济南惟吾所恣取而一世之人果不能出其相愚之意尝试一脔缩舌去之曰某家尝云尔此夫以耳食者所谓一解不如解欤吾于济南直见其纵横六经跌宕子史如黄河决溜虽至于不可穷诘而终为天下之奇观也虽然英雄欺人故时有之

    野

    每见作达之人辄欲呕见野老则忘夫非吾未能达而自忘其野哉虽然作达政可呕故有野老而作达者矣政复可忘

    情有余

    絮善而称必有余誉节口而规不免烦言故是吾情之有余终为人理之不足

    难易

    远之有望易近之不厌难贫贱不移易富贵不淫难

    戏书

    花之光浮昱水之色荡漾云之影捷出香之韵乍来口口之际殆不可得而传偶读梁鸿传鸿既死口口要离冢傍曰可令相近念忽至此辄书之某亦不解何所起也

    绣野桥

    舟抵绣野桥望西城门不觉占袖忆昨岁与王季和从朱伯还夜饮归胶舟于此俯仰之间伯还已成陈迹岂不痛哉自邵茂齐死钦愚公继殁觉桃花涧水呜咽吴阊箫管无声宁堪华亭鹤复尔寐寐耶披襟解带之致而今而后政不可得

    先辈矩矱

    陈显达言蝇拂麈尾是王谢家物汝辈不须捉此其言甚善顾使子弟捉得麈拂亦一快事也惜乎未见其人耳先辈多矩矱博奕饮酒雅非闺门之欢独王京兆尝率子弟围棋虽复推敲之际乐然后笑未尝发声先君归语予此老风流故非吾所及也

    物色人

    邵仲书初不喜蕣如辄语仆物色二字姑未相与今日见舜如即未尽者都佳夫知不美之为美如仲书可与物色人矣

    江右奇文

    癸丑九月文起偕孟长邀丘毛伯游青丘掠予且止受之当会座已列觞千顷云下问陈大士毛伯顣额曰良苦往与大士闭门作义独形影自怜耳某问毛伯王淑士言尊为文至多可一日数目毛伯笑曰有之昔郝仲与自关门户几欲呕心顾莒州向郝索稿辄得四百五十余篇苦心人功行圆满不乃大适耶毛伯大笑泰昌元年冬留源汇丘陈行卷暨艾千子罗文止费无学诸稿为一帙题曰江右奇文书此

    花朝

    风达竹间辄成大和予家居无竹不知其甚若是早间闻之闷然曰花朝若此其如岁占何启户视之则云物澄鲜冷风翏翏从东北来耳陶周望将发天目夜宿双清庄溪流触石作声彻晓来枕上周望尤之曰雨甚不成行矣夫陆处之民不识溪声何怪而予乃不辨风之敲竹真可发一笑也

    闲

    夜无穿街之鼓则闲村无惊梦之哤则富吾于今日见其象矣往时踏月见酒熏绮暖之处多发杀机即有念者常不能自主夜来启扉寂然缓步里许百道虹光黯黯穿窗而出作宝光色来着人面不谓疲暮复逢其间

    邵家郎

    顷见茂齐郎拱揖如成人心喜辄复凄咽我每见吾家孟尔彰举止颦笑转捷而终似无所赖如空游之鱼惘惘不知所止岂孤者之神自相输耶邵家郎生三日病疫茂齐忧形于色惧不免泡幻战战皇皇汗出如浆数矣乃不能见其胜揖时悲夫悲夫

    砚池水

    东西洞庭山斗气涌水波千里喊沸而滨湖一措大砚池中亦应其类陡然起立可怜哉小附其大智量乃尔耶洞庭君闻而笑之然不知俊厨顾及朔蜀洛党战蛮触于角端分主奴于梦寐洞庭湖洞庭湖亦若是焉而已矣

    李缁仲

    茂初书斋石峒先生列盆景处也缁仲出百义质于此某与缁仲交十一年其文不下数变愈变而愈逼古翻空征实无非篆籍之文昔安元旭见某刻语王又新曰今日又读世说一遍王笑曰不然前有世说今有兹刻恨不携缁仲义视两先生当云又见枚乘七发也

    顾氏社

    往游顾氏诸兄弟间约为社都在旧府东园或霖雨堂中时合时分凡七辈隽者五人盛矣忆昔庚午先君器僊居沂水于陈桥庚辰奇元城于髫岁丁亥识今进土于草堂谓气骨深稳神宇和粹应受福德其明年戊子春见连城惊喜必今秋抟风之翮未数日而先君殁是秋连城果隽进士以丙午乡荐又十年登第先君之言不失一二矣独元宰善病元亮间居每一把臂不胜今昔之感云万历丙辰春三月润州古朴堂记

    刘思谐

    中翰刘思谐貌如敦彝多奇伟之识而必依于厚赀选中未见此人其郎子约有俊气未便了然于心手需之将自及思谐与汀州翁善因是馆予予自知非其任也为相念特至不敢不一往思谐于此道最有力即锱铢浓淡高下莫能遁也少与华珏徐大用笪继良弟观文相砥励四人者皆得之竟失中翰天意岂有待耶丙辰记

    缪仲淳

    忆与仲淳交自壬寅马经庵始癸卯予病血日夕卧公亮南轩仲淳为制方与之癸丑仲淳在王子颙许闻世长病驰过草堂执予手言曰元长岂可无此阿弟特请视之视之而有忧色予曰顷以足下自天降今奈何仲淳惋然曰即天降奈何今日再晤壅城为识其语令吾后甚无忘仲淳也

    昆腔

    魏良辅别号尚泉居太仓之南关能谐声律转音若丝张小泉季敬坡戴梅川包郎郎之属争师事之惟肖而良辅自谓勿如户侯过云适每有得必往咨焉过称善乃行不即反复数交勿厌时吾乡有陆九畴者亦善转音顾与良辅角既登坛即顾出良辅下梁伯龙闻起而效之考订元剧自翻新调作江东白苎浣纱诸曲又与郑思笠精研音理唐小虞陈梅泉五七辈杂转之金石铿然谱传藩邸戚畹金紫熠炝之家而敢苎必宗伯龙氏谓之昆腔张进士新勿善也乃取良辅校本出青于蓝偕赵瞻云雷敷民与其叔小泉翁踏月邮亭往来唱和号南马头曲其实禀律于梁而自以其意稍为均节昆腔之用勿能易也其后茂仁靖甫兄弟皆能入室间常为门下客解说其意茂仁有陈元瑜靖甫有谢含之为一时登坛之彦李季鹰则受之思笠号称嫡派

    泪零

    往与陶逸则周旋北山下弥连数日时湘夫人初到疁城为欢如不及然其情志颇能得之饮酒谈笑之间其后四年再题书不类多敛华就实之思友辈中可喜人也自是不复闻问薄味玄思致精爽有气骨既歌鹿鸣稍似华艳亦其本色非强作之者虞山数月往还便成千古伤哉吾迩来匿影白石轩中度日如岁偶逢故交辄问讯当年人物罕有详者念此寂寂无言泪零

    樊伯慎

    樊伯慎言名宦去思是先孝介意外之事置田辑宇是昆山人法外之情据王豫章批允诸仪部魏孝廉之请甚善终是昆山人可问樊氏子弟不必问也伯慎有妹婿杜子坚名钰年十八落笔如古敦彝宝色莹然独居山中遂精六壬之用伯慎不轻许人为予诵子坚不去其口

    许文举

    许文举将侍临颖公过存朋友戒黜僮仆然后行里人啧啧叹羡之士大夫不彻此章终倒墙壁张可庵先生有言贫士登科第但要牢立脚跟转动一步不得一步伸缩步步须与走过此解殊有味也吾深有望于斯人

    刘中翰

    润州士大夫如徐行甫华德夫刘叔熙可谓君子惜乎皆无年当德夫被逮时刘中翰许嫁女与其嗣宗沐其嗣甚伟行甫既死遗孤学古方稚小中翰亦许嫁女与之每月朔必就徐检校器物量度钱布出入长则籍而还之叔熙有子梦祖翼祖资甚削中翰为籍所入剂所出十年而不怠学古有文自可脱颖宗涞以尚玺之恤升成均弟子中翰意亦少慰矣独梦祖永川青衿翼祖有隽资婿于延陵不知学就否中翰有郎泉殊可成进朱方黯曰子约气直上骎骎欲度骅骝前矣

    檀条

    檀条金山禅堂者佳瓮城屏风街亦有之气韵故不逮大功坊青八百气稍触使人有居京洛意

    湘君

    湘君尝自课孙孙偶疡不诣塾湘君自教之既一月见者讶其孙动止有式多雅步一所亲诣湘君许庭户寂然孙拥榻作字君亦读书不辍

    道伎

    道人葛了澄故陈州诸弟子触愤学道自言我于诸行稍习便诣人独持钵一事每旦发愤为之至则赧怍而退积四十五日始得不怯唐应德与罗念庵分门持钵入期会寺中就所施多少为优劣既会罗钵常盈唐或竟日无施者因以此自定其操昔谢尚能鸲鹆舞王丞相问有此理否谢便着衣帻而舞坐客抚掌击节谢府仰在中旁若无人阮千里善鼓琴人或讽之无贵贱长幼皆为弹终日达夜都不知向人所在此际功行岂复有道与伎之别耶

    凡例

    有乞书冯咸甫者必廉其困顿时乃肯下否即善价都不得乞一字里富人求书墓石谋之其客客不许久之曰可行矣乃令富人持缗钱数千与设凡例约五文下一字取籝纳之为欣然下笔书石将半冯目其籝曰已足遂不复作昔裴晋公祈皇甫持正作福先寺碑记酬以千缗皇甫怒曰碑文三千字一字一缗更减不得裴笑而足之张子曰吾欲处皇冯之间半则不半满则须满

    视履编

    视履编故赠司徒李济美先生平生视履之作分章名篇纪录详雅予尝得而读之意颇不便翻阅何如裁为年谱如指诸掌乎发意良久未即语人而先生春宵见梦谈笑动止宛若平生执手叮咛意欲以此事相属某亦心许徐君允谋挂剑矣梦回两骤令留源书其事请以一月程图之先生与家府君谊敦管鲍交定生死念无所自致于九原此梦何容泯灭又晚年访旧意思弥增虽复垂老多病之余不忘草堂相对每一至辄促膝相语动移晷刻某愧不能为主竟谈而退犹复步步惜别平生抵掌之欢幽明永隔人世会合盖可以忽乎哉甲子正月十四日记

    小青

    长洲许仲谦见示小青集湖上异书也首冠一传却是俗工写照正远神情青诗云瘦影自临春水照卿须怜我我怜卿如此流利从何处摸捉戋戋居士许大胆识乃尔放笔自恣耶集中书应入昭明选不尔品外录中岂得无此

    新嘉驿

    一镤拈出新嘉驿题壁三诗首绝云银红衫子半蒙尘一盏孤灯伴此身恰似梨花经雨后可怜零落不成春江行十三日抵雄县又于客馆得四句妾心江岸石千古无变更郎心江上水倏忽风波生后题银红衫子古虔李秀书然则新嘉驿诗其为李秀作无疑江亦可人居然不俗丹徒邬善夫索和秀韵竟日不得一字非关才少正患情多

    苏涣

    杜子美诗序云苏大侍御涣静者也旅于江侧凡是不交州府之客人事都绝久矣肩舆江浦忽访老夫舟楫而已茶酒内请诵近诗肯吟数首才力素壮词句动人接对明白忆其涌思雷出书箧几杖之外殷殷留金石声赋八韵纪异亦纪老夫倾倒于苏至矣按唐艺文志涣少喜剽盗善用白弩巴蜀商人苦之称白跖以比庄蹻后折节读书进士及第湖南崔瓘辟从事继走交广与哥舒晃反伏诛据此真与静者不类世人不达变化遂谓子美誉涣太过亦何知言与人迥无交涉涣在广州尝作变律诗十九首其一曰养蚕为素丝叶尽蚕亦老倾筐对空床此意向谁道一女不得织万夫受其寒一夫不得意四海行路难祸亦不在大福亦不在先世路险孟门吾侪当勉旃其二曰毒蜂一成窠高挂恶木枝行人百步外目断魂为飞长安大道边挟弹谁家儿手持黄金丸引满无所疑一中分下来势若风雨随身如万箭攒宛转迷所之徒有疾恶心奈何不知几才力素壮词句动人接对明白夫岂虚语当年不交州府之客人事都绝后不免伏诛要当以世考之

    子美六绝

    不学前贤畏后生是今人通病不薄今人爱古人是作家要决

    章子厚日临兰亭一本书必不佳吾欲日诵子美六绝一过应非小补

    恶梦

    某居贫无酬应一切酬应之文皆是为人作奴心厌苦之而其人或有以某官功德未扬某事避忌宜窜令人欲呕欲割无地自容几欲焚烧笔砚誓不复作势未能也春来无此念颇自宽梦神相苦便发狂大叫邻鸡破之不觉欣尔有喜因念世间恶梦觉已思之亦是一适李太白梦游天姥吟惟觉时之枕席失向来之烟霞较此又是一适也世路惘惘正苦不觉耳诚觉亦焉往不得自适乎正月念三日记

    病中

    杜子美戏为马坠歌结云君不见嵇康养生被杀戮固是真语却有屠歌儿舞健气乐天病中诗云病来城里诸亲故厚薄亲疏心总知惟有豫章于我分深于同在翰林时虽属婆子话须要知得但是开口便俗

    春秋

    天下春秋义无先王氏而安福邹汝光辄语人此事但对胡传看外论自公盖自谓胜之也然稍闻辰王公终年作义时借格力于邹理或然欤然而弘伟精健两家正不相及顷求两家四书义于许文举文举曰不是说先辈便佳固自超乘予笑曰正欲以此事相烦文举默然坐久乃去

    沟壑

    往与王孺和言志士不忘沟壑此语大寻常但少人迹不到处的沟壑可安意行其志斯为苦耳今日读放翁姚平仲小传陈眉公署其尾曰西子入五湖姚平仲入青城山他年未必不死直是不见末后一段丑境耳故曰神龙使人见首而不见尾予深有味其言因语留源要是此老省得

    优劣

    外父顾厚田名允烈隐德弗耀大都如驺虞潜深山虽复不践生草世不得见

    神庙乙亥冬院试闻而赏之是夜碇宿荆溪故周御史玄暐合樽促坐甚言今日之举可使人心不死天理常存引满更酌喇喇不能自休众客色动皆有满志之意学校优劣淡何易哉而今世以干谒觊优竞开媒进之路比周免劣兼怀肥橐之谋阴阳鬼馘莫可端倪天漏地震星孛昼晦不可谓侁侁胄子无关气化也悲夫

    不必

    物以类聚青襟那得饯輶轩业以群分圆颅何用谈举业此皆理之不然者看来事亦不必

    远别

    饱暖生淫直是败国亡家之本是奸必杀谁非聚扈喋血之根是以圣人明微吉士远别

    不妨

    不妨浅衷易盈但恐多积不散不妨入眼难合但恐去人太轻太轻之去毒于刺心不散之积臭于聚秽

    



卷十三

    医王

    润有何继充遂令城内外无余舍水次无畲坞老少妇女无余间舆无停晷爨无停薪手无停批口无停答殆骎骎在世医王山中宰相矣继充诊人不活泪苏苏自落

    马参政

    偶经鴳适园西见马参政着半臂独往来秋叶间眉宇有营构之色当是其吟安五字时耶参政黑头谢事夙有棋癖与人奕都不欲饶一子猝遇国手无所乞然闻其落子日胜今年七十矣作诗滚滚不自休日可数十纸内外子孙岁时罗拜常百十许人世间黑头公如参政政未多得

    吾物

    会金沙友人来移夏至祀今日雨如注几不能迎主于庙甫灌雨稍间既毕礼启函将洁之而桐自虞山还洁奉以入仍奉祧主洁焉仰视榱栋顾谓桐吾家世奉当于此荏苒一百四十年苹藻楚楚幸不匮祀长子孙其中亦不他徙异日者令我为高屋宇如故岂不大幸哉朱方黯曰顷闻友人言人未有终其身不徙居者一姓四世歌哭于斯尽城之南比不再矣吾每笑人此是我物闻方黯语故自心动

    陈抱元

    陈抱元朴茂而文视其弟铭金京口依麓循涧辄回自首割炙分甘欢尔休畅吾亦为兄曾有弟嘤鸣一树是何年

    樱桃

    他山樱桃仁核润州樱桃核而不仁尖下有线纹如桃作水红宝色土人以四月朔开园纵士女游观谓之樱桃会陈伯铨摘其最者见饷光明浮昱令人不忍下咽

    鲥鱼

    渔子漾舟江中网鲥鱼甲光向日如银泼泼耀水上一鳞伤损即浮幸脱逃不复活吾闻孔雀被网必自殒其金翠不使流落人间鲥鱼爱鳞当犹孔雀爱羽耶

    蝗

    飞蝗蔽空食许时不见天日中有一线可谛视其高厚不知几丈许也县官责捕甚急刘中翰一户捕可百八十余石或云句曲道中积蝗如山蝗中出火焚烧殆尽

    鼠

    田鼠纠结如桴蔽江而下窜入芦苇中根苗立尽沙亦崩殒此江南怪事也张养默从白门来以二鼠见视短尾方喙视鼠特小而足稍长不类鼠其色沈赤或曰非田鼠也嘉靖中有群鼠衔尾而渡然不满万今日之怪穿街入户徧满城都动以万万计于事应将何如

    来

    客问何以徒步不假肩与予笑曰偶避嫌耳客问何故予曰年来寻访多取道不行阛阓间朝来不得已一至焉而势佃之粪具借职谬进虹霓鼻息潦倒优伶之肩舆遮衽啮膝相望于道可令飞黄围玉之御泚然无色吾岂肯奸之哉客大笑而退宦仆某者赀买札副冠带俨然遂置酒张乐与客劝酬七日膂绝而死又有某者貂帽绒裘将过一失势家眷从舆中堕地辄死此二事颇为邑中所传笑而谬进鼻息优伶之徒扬上自喻适志不知戒也易曰负且乘可不惧哉

    朱虞卿

    诸延之心事不愧古人弟婆心大切徙义太速听言太广时亦有直道之累要不可谓延之负人每伤直时其弟虞卿能左右之至面发赤而口讥诤者数矣延之嗒然而受憬然而从此皆非人情所有也延之苦贫行义常不能给辄夜起傍徨虞卿知之倾囊勿吝吾乡魏庄渠先生讲学星溪学者日进待润者亦日益先生弗能给也必问之其弟东溪翁东溪翁如教立办当时人争相语庄渠之德故难为东溪翁矣诸氏兄弟盖不愧其外皇父云

    于昭远

    吾每笑于昭远舍梵川处云巢乃不知其胸中丘壑尔尔亦何往不得大山长谷也故不免昭远笑人

    拯溺

    刘中翰拯溺江口其德甚大殆所谓实行其事者耶兴化舒氏李阻修内家弟也乙卯秋兄弟渡江而死奔告中翰不逾日便拯出其长者尸尸全无害其小者乌有矣中翰闷然问何所忆其仆云忆有匙系麻裙带下又线蹊钤记刘漫唯唯越十二日江人来告已得裙匙印记矣取钥合之宛然舒氏子不尽葬鱼腹于其子之子孙之孙岂细故哉近有诈溺以祈赏者江人知非是将勿与中翰必与之毋令有不然之懈也

    雪堂社

    雪堂王子尔瞻所居堂也社自丙辰中秋始再会归庵再会梅花草堂社凡九人曰元长曰文休曰开美曰仲从曰尔瞻曰端木曰卿玉曰汉石曰幼疏而顾子子贻往来其间王子又召姚生图之倪子伯远为写竹石琴樽成一帙将以记岁年昭胜会传之将来而丁巳清和月王子溘然逝矣岂不痛哉当王子之卒也予在润州方假寐见两人掖王子相造色惨悴甚泪痕莹莹然辄惊寤而顾章甫以书抵予道王子记白玉楼去岂不痛哉今夕检旧稿得雪堂社图记再书其事

    破山

    甲辰访破山寺始识长老无着遒爽有气开士中了了人也达禅师尝入此山有乞施者师署其册云某甲舍银一分以付长老曰可亦尔长老曰贫道为十方主进安所得一分而施焉禅师默然盖其锋颖如此其后破山常住为钵庵长老精修净土而无色力纯以身教化人不久谢世其徒六空者威眼辩舌盛有血气能言其父为何心隐尔连系江右狱中事神情都往今亦称古人矣人之云亡破山寺安能无寂寂乎无着故具眼然见子辄多俊语可追而忆也钵庵雅不欲以言自损其气而为子指授方药则亹亹而不休六空倒屣欲倾香积岂其有夙因耶伊君弢自破山归具言今日状为之慨然盖去来本无而情锺我辈东坡故言之矣

    月夜

    夜来听柳州韩生收放明月满饮数杯陶陶然顾蔡与呼之疾出闲步水壶中戏捉枯树影恨不借韩生杓作倾泻状也已过小楼食雀数枚再饮酒一升许风来吹面熏熏有暖气疑是海棠乱开垂柳拂鞍时酒归月下昔人当不妄作

    数

    宋羽王访某草堂既暮矣勿勿别去自怪不能为主而周安期张元玉适至乃又许饮朱子鱼遂偕往为宾为主故亦有数耶吾乡关法甫昏而捷二兄必欲出关乃取小艇飞渡水口苦旱偏欲水浮不须陆走岂吾党多变幻若此乎

    善处时

    阮籍未尝臧否人物口不及世事然礼法之士嫉之如仇雠其为臧否大矣昔与世周会王淑士座有时客作达者世周俛首挽其袂而刷之竟日都无一言既供具噉啖不辍踉跄而去其容甚和人岂有嫉之者哉故夫善处时者无过世周而人咸以为海鸥野鹿也今亡矣夫今亡矣夫

    金先生

    某六岁入小学师事同里金思斋先生苍面修髯苦吟多佳句亦时有谑语传闻里闾间里人呵之先生意乃大得尝元旦为邻家书联语微剌邻翁不知而揭之睹者失笑邻之婿马某登墙诟先生甚厉先生怡如也子雨武选体不胜衣好谈封狼居胥事声色俱妆未久卒无子母华妇亦华氏一女嫁某今不知所在然老矣

    征文

    尝以寒宗世谱征文四方无多应者独郦阳王公为谱引临川汤先生序世略中表叔晋孟嘉作十赞光被幼殇儿女矣临川寄我此序必传勿与不知人草草某政恐知者不作不免惶惧耳

    神往

    李中丞方严自持好观诸伶作伎丝音感耳都能辨识其非是耳根差老时亦不辨诨声则编修公附耳分疏之顺翕翕开动亦时与两孙按拍耳语不觉失笑登李氏之席令人神往

    旱甚

    旱甚思洗铭金适以蔬盒至急呼伯铨酌饮之三爵颓然纵水挥洗甚快曳履不衫当风搔首如三四月时不知其冬且至也铭金云土人掘地得蝗去土不盈尺传云螽斯九十九子剖之果然良可惧矣

    缊才

    龚季弘以沈启南文休承二纸相与曰将寒为子取缊季弘之贫故不减仆其念故不可辞某将送装潢家为二卷缊才足可无忧矣季弘修然有骨于世多所不屑仆雅重之顷与语乃不知其了然有度又如此吾欲劝使竟学如季弘者不有立于先必有述于后也

    二业

    岁壬戌桐请命守淳治诗予笑曰曩与王幼文先生读书沈声远许每课易义辄语予悔不习诗抹煞多少风味予心识之而季思还自武陵为予言黄贞父之善易也贞父犹曰吾解易不如解诗昔者匡衡善说诗令人解顺而海虞桑民怿自言直可令匡衡顺解虽其言不逊此可以知诗义矣顷来病甚郁郁无与语辄饱丹砂剌邹臣虎李愚公经义授守而以太仆贞父之作与安未尝不叹葩经之妙人思一脔乃若四圣之书茫无下落如太仆乃许主盟此道耳贞父自言不如解诗果有此理耶先君子一生拮据稍有累蓄挈授不肖竟以盲废遂使朱黄之业化为烂草行年七十乃欲帮助来者令二业并兴恐似以蚊负山而蠡测海也书此自勖

    明媛

    徐小淑诗高自标位虽复婉丽床头不乏捉刀人故是凛凛陆卿子幽清古澹如谢道蕴谈玄融米成汁遐周所谓匪簪珥之琼株故秇凛之火枣良非虚语国朝杨用修妇独建旗鼓雄视一时吴有顾氏嫁陆完子为妇有集数卷完败流徙尽为家人所火其被逮一绝云昨日浓妆上翠楼今朝含泪下扁舟当时若作田家妇无此荣华无此羞闻者怜之又吾乡顾莒州妇朱吐音宏畅多作者气惜其稿不尽传于世令千载之下谓班曹徐蔡代有其人于斯特盛也

    小家相

    水到渠成斯语故不可易然到时谁不忙错不若预为渠以待水纵小家相故是安闲但自揣不能行耳

    杨长倩

    杨长倩宅湖之中秋水长天渺然一色远睇飞鸢踮立水际故不减武陵畏垒夏秋间龙吟湖底烟雾翔涌吴在大云此时却疑身处混沌矣予每想至其处一水之隔仅仅朝暮而不知途者邈若河山可笑也长倩许我尊丝千缕当乘与访之

    淳化帖

    马大参之尊梦泽公尝藏淳化帖时号善本留予闻雁斋把玩当数月后请质米弇州遂不知所在或云大参傅宝之装如故榻中故有孙过庭书李济美先生又尝得一善本早晚摹之以为法较马本细而绽真近世所未见也予少不解书独好观率更榻尝借九成宫于及山周老师本称绝伦俞质甫每借观辄题数十字于后其爱玩如此师殁榻留斋中先君命归其子载载不知此事流落无所矣吾家藏榻甚多独晋唐小楷褚河南夫子庙碑麻姑僊坛记识者称为江南甲品传宝百二十年今皆失之吾双眼崇之也偶阅辍耕录见陶九成淳化榻记略追忆前事纪之

    茶

    松萝之香馥馥庙后之味闲闲顾渚扑人鼻孔齿颊都异久而不忘然其妙在造凡宇内地道之产性相近也习相远也吾深夜被酒发张震封所贻顾渚连啜而醒书此

    红碧

    贺涵伯坐径山竹里须眉皆碧王长公龛杜鹃楼下云母壁都红

    运水

    昨曹幼安遣讯书尾云且运第二泉六日后当还乃领报乞水之便无甚于此而某不知寄坛舡上少可十斛其明日奴子以泉涸告方悔之然俟其归可税也朝来索报则又忘之矣吾每日料头起都无啖粥想喘喘思茶耳而念不及泉此何故欤僧孺曰为懒而忘之者性也为念不及泉而忘之者境也某笑曰顾以性

    得季常书

    甲辰别季常丙午季常使至得观智评戊申春书至冬腊使者贻粟至辛亥汉阳李愚公之客毛克甫以季常书至又四年甲寅秋使至观智评新刻十一年间一面一客三使五书而季常之念愈至某亦无异季常悲喜皆不能胜所为悲者纶川先牛之讣也孝介之嗣曰维鼎夭也其它种种吉祥如黄州之特祠孝介先生之谥奉祭之田祀典之备奉祀之青衿子弟樊家阪之克葬黄冈志之立传江夏郭鸣龙之传东娄王缑山之志俞夫人座右格言之刻铨曹诸公智评之刻嫁女汉阳倩李应橘为诸生名士太夫人春秋七十四神明不衰与俞夫人为子母欢吾党小子能无喜耶且不独一喜而已也开椷而读若有得焉进使者问故若有得焉仰观日月之靖郎若有得焉寤寐若有得焉嗟乎故有故侯去吾乡十四年殁十三年幸与侯之弟季常为倾盖交十一年而弥老弥新弥甚焉若此哉

    陈元石

    郴州陈元石志在经世著书一百卷集录碑板遗文几千卷今在黄安吴氏其人天放其言皆特诣可喜偶及边事抵掌指画无劳聚米更自言吾亲涉其世如此他时忧端终在海外今日渡江相访谈竟一日抵暮住金山寺信宿而去  约以明年春载书过某草堂不知必践否万历丁巳初夏寓润州刘氏记

    梁生

    谭孟恂卷帘昼卧厅事忽压乃安寝破瓦腐栋之间正梁横覆之手足鼻眼都无所败故自号曰梁生冯子玄为予说如此兼称其作义殊绝吾但欲识其人如斯人不复问义矣

    饮甘露寺

    钱蜜纬潘无隐赵石生觞予甘露寺僧舍是日小雨甫晴修篁罢洗空翠满人襟袖凉风飒飒从东北来与歌声相答响徐姬喜行酒作吴吟数阕不觉大醉蜜纬得戴颙故宅有听莺诗百十篇双柑斗酒且更俟之

    来云阁

    夜同森甫贞伯元玉再集来云阁话往时征歌踏月之致回首七年近死之人那堪一二别耶然今日甚喜得青芝也青芝送我垂虹亭侧灯光黯黯委蛇高下觉步步惜别

    周昌东

    周昌东宅阛阓之间老屋阒然童子迎门见人有退避之色甫里先生读书修行于今殆属昌东矣昌东名口口长洲县诸生

    诣虎林

    某诣虎林周季侯适宰仁和语闻子将曰顷求仲语我元长且至子为物色之某既到季侯载酒征歌觞予湖上虽复丝管啁啾雅无酒熏绮暖之意某与子将杂问五云去后事季侯唯唯然之时有伶人李九官者能歌新声发音清彻正与峭寒淡月相遭某为倾耳季侯笑曰咄元长犹复能摸索人久之呼渡辞去酒归月下遇张子羽鸿举如溶溶一树梨花月落乃别丁巳季冬十日

    快雪堂

    快雪堂故龛冯先生之像红罽修髯结跏趺坐顾道民云宛如当年静默时也此来不见先生古梅万萼俱晕微酣色一花破萼而笑微雪垂垂尼人闻孟旸印持子将无敕迟我舟中与子玄尽三蕉叶而别

    赵灯

    灯名赵氏盖赵翁瞻云者教其郎为之嵌珠玲珑宝光四射大略彷建灯而加艳焉今年戊午尔尊为置一架予草堂傍悬戊申岁所得张九服家麦穗灯文质正等相间弥烂德清许长卿适以张子羽问至杯斝徐飞铜花间发剔有秾季落梅之致

    杨文襄

    杨文襄在金山有角巾人访之一擢船郎鼓枻而至文襄布席角巾人共举之搬换尽一室如世人揖逊状多不发一言而去寺僧莫测所由宸豪既就擒知是与王文成指授兵法其鼓枻者徐曰仁爱文成妹婿也邬生继武见视文襄遗像是十三聘童子科乃至出入将相七十余年历历具载本藏其裔孙杨九华家遗文剩板剥落殆尽其存者独门馆之镇石耳悲夫

    澹月

    澹月柔风吹人如酒俄逢角妓两人而西举步繁促思当年乱头扶路人深居如海

    张元玉

    周安期偕元玉访予得读其所为应观风试卷辨爽饶风气何松陵之多才也连日侍元玉饮都不减沈公容恨家无美酝又斗筲不堪作敌耳约岁暮过汾湖从仲韶索酒十斛便请封垒当从壁上观之

    徐幸之

    徐幸之取适于酒不及醉借兴于花遂晓其理留连妇人老不能身其事此三者皆非人所及

    清映堂

    清映堂集嘉宾常数人焚香展卷陶写情性主人温克自持令海内侠游之士如归其家而产不及中上束所入仅偿所出而已又奖拔孤贫往往昌遂老友王天池才令也归洗其橐而主人左右之寒燠饥渴必令均凋王亦不知非其家主人名文龙姓孙氏

    练水

    吴中读书之家练水多有其先辈予不能详如徐尚书之博大殷员外之秀美使人读其书疑为千载上人张三江先生十三能文章见者谓为王文恪公之作既老该达称五经库唐叔达娄子柔继之颉颃一时王翰林辰玉将死嘱其子志我必唐与娄故亦重其能文非独千载子期之感也金子鱼不上公交车蠹鱼万卷其人更长厚可重李长蘅滚滚千言倚马立就书法直逼古人山水竹石亦骎骎眉山襄阳之亚矣郑闲孟龚仲和汪无际尽能奄有千古不欲苟同生活于人沈公路抱膝海上故称淹博乃亦卜居练水嘤鸣相召岂非宇内之希观者哉偶念李缁仲侯豫瞻兄弟风气遒上不减诸人聊题数行纪之练水固以朴茂相高乃不知其人文独盛也万历甲寅秋仲

    发苕溪

    乘夜发苕溪韩止修谓予何不造令某念归安廉吏安所得糈饲过客遂行质明泊菱湖有老氓输官租还颂侯市人倚而听之各序其所常得某呼石倩小子识之脱造令者较今所得孰多倩亦欣尔有喜色

    腊八

    访薛更生桑庵作腊八粥相饷与郭九解方子旭各啜两瓯侍儿皆饱啖而去觉何家肉秽人

    宋刻

    有传视宋刻者其文钩画如绣手摸之若洼窿然问所由故出绍兴守家其先宪副藏书也问故将质以偿路符之所不及且诫售者勿泄有是哉吴质清惟恐人知即于古未数数耳趣记之然非守意也守名鲁唯

    吾廉

    徐娟澡手拂籍顾影生姿烛下淋漓使人欲领曲部金淑真绛桃玉蕊愈丽愈妍旖旎情多不堪灭烛张美昂藏翛远意常独步如缈缥孤鸿栖飞不定莺花寂寞赖有斯人

    杜小韦一见相习所谓气类之交瀚衣裙布直令纨绮无色

    幽禽亦解芳菲意搅乱柔枝不肯栖如绀园春半景色愁人侍儿不解春愁但道杏花零落便有深闺自怜意(上幽禽二语徐小桃作侍儿春愁是周霏霏入宫语)

    褚温卿苕霅间人敏视清辨多出尘之想所居不事华饰随方物用无不妥适尝衣染缁衣杂绮坐而貌宇娟好议论抑扬顷刻数十交不顿不矜时人目之温友又曰不交褚仲几不尽友朋之致

    袁倩梁溪人眉目如黠举止间适意及之凝眸一往无所关说其婉娈天性也尝居郭南草堂披籍梅花下飞英点额都不可别

    芙蓉院主周姁貌如花光艳发不定好任侠尝扑地作梨花舞便身猱捷令人有魏博间想居恒以翰藻物色人一时被容接者无不自胜

    张子曰予尝与数子语盖低徊不能去云岂非以其神哉语曰惟色损廉子故自信吾廉不害也

    坐小阁

    季弘相访因约僧孺过土山坐小阁风片雨丝澹澹相续平芜如锦舞绿摇金偕饮数杯竟醉路逢汪千顷拉还草堂方晚食檐端作滴溜声僧孺不欲久留跣而归人间儿女之念寒俭乃笃渐老益至暗思僧孺二十年前援而止之岂有冒雨徒跣之事乎

    遇君淑

    偶过诸延之遇君淑病后谈笑颇不减曩时独步履敝敝然殊有老人之态然某与周旋最久故不见君淑健步时也如许头颅犹不免援长铗向人此可恨耳晚岁生子遂不免多累而某某朗秀可喜大有昂昂千里之致故堪鼓掌

    梁雪士

    梁雪士性癖舵歌至忘病瘦为人辨韵不免取憎故是道中人好胜应尔雪士既病与予坐城南角歌春归一阕再喘再喑竟作广陵散藤花村右欲名西州门矣

    赵瞻云

    昨尔尊邀我作赵瞻云传且云将以眉公本见视崔灏题诗在上头岂能复道眼前景耶然闻赵老意欲补出年少时贫苦自力状则予传似不可无作瞻云老布衣也至令又肃公自题画像必引瞻云之言为信则其所得力于贫者可知矣

    苏苍

    苏苍面目严秀不肯闻隔壁环佩声真行人也今居选佛院中与市廛仅隔薄板邈若深山

    文笔山房社

    予识王浚仲文于潜阳公座叹其清发后一年王子虚示我文笔山房社草则其郎玄度三兄弟之文皆在皆必得之投也又一年陈鲁詹应荐殊可喜然恨世人知此社不尽今秋开榜而玄度与其侄元修暨浚仲夏元礼汇拔矣两王氏世有科甲其获未艾独太常之后寥寥今见元礼使人增气万历戊午九日

    老梅

    老梅悴悴欲尽尔尊移玉蝶一株将易之予低徊不忍既数日条有勾萌乃植玉蝶于北侧一步许意虽萌不悴也今忽成荫敷花如雪交枝布叶中作绿龛夏雨洒洒移时不漏予伫立良久飘风送湿乃去

    出迎熏门

    出迎熏门而南憩西宗僧舍问故李亚夫读书处茶者不能答但云新贵人某有扁额于此不觉失笑既出登迎春桥勾萌始青如泼黛遂折而西野梅岸立睨人垂垂欲笑与季弘竟造其下徘徊久之过乐全先生祠拱揖而退读壁上遗诗乃行忽疏篱缀雪浮香逼人襟袖乃北折入小庵问祺花所在陶去亮云桥断不可渡季弘曰僧盖断桥以绝游者侦之果然却立凝视良久一僧招予入乃是以诚故王侍御葆裔孙能言敦厚公事尝遇孟夙于五云颇相器重或云结伴径山未也然其人谈次多不任其声病矣为予设粉饵满一器食之而尽望朝阳门入遇僧孺子琴西城上

    观放灯

    僧孺季弘方黯晋行晚食讫出驷马关观放灯大都驾竹叶为棚金钲随之每试铜花士女填塞至浮行百十步遇则寂然未尝有灯也多取胜于月又霁后逢节人情一新穿街陌听小鼓观小儿所行不觉忘倦久之入关小憩景德寺一片空明龛灯无火为读苏子瞻不把琉璃间照佛始知无烬亦无灯之句颓然孤往二鼓乃别

    谒庙

    将赍瓣香谒庙参大士昙华亭遂上西峰拜武安王故像取道登城礼主土神诫安淳候伺四鼓遂行过半山桥初闻鸡鸣声道上行履特特庙火荧煌一灯黯艳制亦弘丽整衣肃拜而出经文康公祠下望东巘后壁如削成然迤逦入山有童子弛担候门呼予且坐予得龛后甚安久之启钥礼大士遂历翠微陟云磴问武安守官人何在既毕礼将从西麓下守者言路滑不可履仍转而东月光满袖青黛如泼晨锺隐隐与声欬声相杂凭童子肩登鹿城衣乃大湿挺胁望城外茅舍着霜都作雪色笑语安淳今夕故佳殊非老人调度已上土山庙祝延予坐度不可歇遂还

    胜林

    胜林长老迭跖关中予与章甫访之故大慧师草庵也泉颇幽洁不类往时林云故有泉甚苦吾度殿之南可穿也不五尺泉泓然芬而甘关内楳数株植甫二年今盛敷荣子累累矣此岂有山缘乎予故卓锡于此长老剃度补陀为内家济世凡数岁三赐紫衣度岭谒憨公隐海虞山中又八年修证人也眉宇开豁酬对便爽虽与世作缘故尝有挥刀斩截之意

    三一义

    近得李三一作义如谢灵运伐山开道勇壮多风

    许元倩

    许夫人老寿考终可以无憾吾甚悼我元倩四岁间夫妻相幽淹忽也为伯玄者良苦矣友辈如元倩可谓经明行修虽复向人嬉戏未尝不以礼自卫者耶

    西湖约

    赵石生兴在西湖某心许之有平原十日之约枫叶且丹多不得消息将下帷发愤遂忘湖上耶石生能忍诪张之毒不与作缘可谓清彻而永不能酬其兴非某所闻杜子美云知君未爱春湖色兴在骊驹白玉珂将书以问之

    寒山僧

    寒山寺僧某有一力甚勤然不得于少主逐之夜风雨僧从电光中见屋脊上有物蠕蠕侦之则人也追而察之乃所逐者僧默无言谨其捷而卧夜半捷发有声僧曰尔恐我耶尔为此不法之事倘于不相得之主尔无命矣尔第入质明相遣其人伏地请死将旦赠以斤金曰亟去毋为少主所知但取一房老小不失为人否者亦听若耳后十五年其人率妻子来谢自言有百金装矣时世长在僧座见其人闻其事袁石公尝阅书画于寒山僧舍诧谓力不如者此老僧也

    求志

    将介白民析赵嫂为女仲志墓已得请三年矣吾欲待尔彰稍知文句携之偕往今将何如

    物聚则散

    有与予三世同里祖父皆杜门自守而孙不免诖误触窗网者乃其人又独往独来不开睚眦之隙者也同里人哗然冤之当事者廉其状付所司按治时汉阴王新宇署县判状云闭户不出者示其高一毛不拔实偕之祸闻者抚掌称是传神之笔无得情性云久之郡李安元旭公覆安始白然归视其橐洗矣物聚则散故不必其入者之悖欤又况乎丁必散之运而驾以自用之愚者耶灾及其身岂顾问乎

    修梵

    僧修梵尝受染于先世长致有笔气顾不谓其便解竹妙也予雅不知竹理观梵作觉运腕使笔都成三昧

    茶史

    赵长白作茶史考订颇详要以识其事而已矣龙团凤饼紫茸惊芽决不可用于今之世予尝论今之世笔贵而愈失其传茶贵而愈出其味此何故茶人皆具口鼻颖人不知书宁天下事未有不身试之而出者也

    吴工部

    吴工部兹勉取道娄东特乘小舫候之不相及闻工部还家颇完向子平事殊可喜然又不免在原之痛将毋悒悒耶此老以汶上翁知某又申之以孟长其眷顾周至真非言语所及惜乎既朽之木不可雕而阶前人亦无堪斧削者将奈何

    山塘

    庚申正九日晤李愚公山塘神情开涤真不负二十年来作观相方约诣陈古白骤雨如澍将更日而郭仲至则女家祸起吾身如孤豚魂飞汤火间矣然念孟夙在慧庆此日不一往后复何期乃彳亍而行雨益甚孟夙惊喜出迓步履轻安谈笑自适尔时又如饮冰五内清澈

    至诚

    生平无刺心之毒沈舌之冤自恨未经锻炼忽尽偿之虽复骨载魂惊信知至诚莫破

    胡虞生

    老去不复与英少作缘偶逢佳丽必自处不竟之地飘云过之矣李文长见某二谈怪不及胡虞生正不知生平二念已在梦寐间犹复肯秽珠玉耶然虞生视某如睹汉宫老娥神情正不免飞动

    高文兰

    高文兰吐音圆美妙有情性当家人物也就使随众作伎亦宜处青丘白龙间其在瓮城独刘中翰一人知之却不尽

    牌刀

    牌名于驷马石氏至景德黄氏光如秋水恰与银烛红罽相宜刀名于小拙陆氏至荐严之沈氏朱氏绝无斧脊芒刃之用浸失其传殆是牌至黄而始全刀至于陆已绝盛难为继也

    草堂客

    前辈文王唐祝诸名家字落碑板或短长伸缩之用未尽灵变石工章简甫辄为搬涉其韵愈胜某尝问章林石田辄曰非吾所及但守锋颖不差毫末庶几可嗣先民每览其刻知非自誉田为人质讷无妄言布袍楚楚有道者气往来草堂凡五年未尝更端白事亦不识其喜愠之色语及颔之低头微笑而已尝客苕霅间更数寒暑为人镌志据石而脱时又有陈云卿亦及侍文待诏江南碑版无问颓剎破冢丰碑小碣尽能识之又尝致其所识归某草堂性喜饮微谑然多名家之风无流俗性忽一日仓皇来告且病亟买舟西归某遣力顾成送之入舟便欲颠坠成以背抵之不逾时卒二人者清净专一其去应尔吾往时买金镌字金石铿然气衰人远草堂政自寂寂

    诇谍

    庚申二月廿三日夜余闻谍者状于陈全漏下四鼓矣带梦扣扉钚舌本尽缩女若独悲喜不胜愿如谍者决存孙氏情词挺挺殊有丈夫之概尔时酸风残月助人愁恐每念斯境可令燕地霜飞齐台风袭故知迫穷之状必真自心之信不惑

    珠池

    广南珠池六海也自雷廉讫于交趾连亘千里舟不得行犯者拟盗许立杀以献沈全老守廉请除之遂为令袁无华曰珠出断望者上次竹林次杨梅次平山至于污泥下矣朝廷设逻卒数百人艘三十守六口舟既不得行逻者即夤缘为盗然无多取独新会乡山人驾巨艑乘秋冬间盗取之而珠始累累出人间矣每盗置一革囊可五六钱许亦雅无名珠或云必断望者即不名而稍圆或云断望池龙守之人莫能到

    白酿白箑

    王弇州晚岁减饮但饮白酿之清淡者士大夫家竞为之名凤洲酒一时腊酿为之罢市王文肃为人书扇问是张芝山白箑否张家箑岁满天下

    孙静原扇

    扇推李昭马勋刘玉台我皆识之信名下无虚士今日柽持一箑美而净展阖如意令人不忍去手云得之孙静原氏每怪此道无作者不图又见斯人

    年饥

    某所历饥荒之岁如嘉靖辛酉万历戊子乃至戊申极矣然未有如庚申之甚者也小民持钱入市抵暮无所得粟解衣求质望门无所得钱疾痢祈禳市空无听得鸡猪鹅鸭造物者顿挫斯民毋已甚耶往时伤稼其腾贵故宜今年万顷如云民力休息而枵腹者相踵于途至取半莎之草充昼脯之膳自诧良民不能从众不亦悲夫闻吴阊罢肆比屋绝粮不识将来竟何如

    为是

    金沙王氏藏书至多一经家难蹴踏无余阁中横广十丈高可三尺残函断线纷披狼藉使人见之出涕孙氏既罹奇陷三世所藏半易饼饵半入陶家往在谭氏尝见其藏书不下二万余函周列三屋其后流落政与孙氏等张氏尝龛宝珠于屋梁梁高三丈自谓人力鬼丁不能及也火焰系绝珠烬而屋不败此四恨者千古所不能平也欧阳子曰物聚于所好而尝得于有力之强有力而强其人必悖得祸之烈岂为是欤光宗元年记

    泰昌初

    泰昌初发帑罢税何论边徼关梁抃舞讴诵即穷巷妇女稚子皆有生气尔时斗米伯三十钱民间不见所苦垂白之老喜谈朝政大行诏下莫不欷歔掩涕如丧考妣果有此事

    还扇

    樊孝介将行夏士琰玮作二诗书扇头为赆樊受之色喜诸人竞作诗馈扇阊关扇贵樊笑曰本无拒诸君之心笥狭不能藏也为录其诗而还之偶读华子鱼还金事书此华云单车远行将无以怀璧为罪终是委曲

    早黄

    早黄香气清远不类桂所以为佳故凡物之出类者未有不得气之先者也庚申七月东楼下书

    蒋九叙

    万历甲辰九叙以乐府见投拟古惟肖壬子为汶上翁言之其明年癸丑授知于熊御史杜府君己卯领乡荐丁巳偕王孝先贺宾仲顾余刘中翰许执手珍重而去己未读避暑社草致有格力泰昌庚申卒十一月二日夜宿蒋市问宾仲使者知之予一哀而出涕嗟乎予何所致于九叙予深恶夫涕之无从也

    何上舍

    吾乡藏书家叶文庄尚已其后为顾侍御孔昭周孝廉孺允兄弟能蓄能渎为一时大雅之冠周于舜多买法书名画樽罍鼎彝藏凝香云谷梦芝六观诸馆中殆可充栋华艳富赡一时无与比者自后物力渐诎亦绝无好事之家何上舍道光独喜藏书每一刻才就善价而求之一藏本一读本一副本较他家所蓄完好十倍而上舍颇能搜讨焚香煮茗哦咏万卷中上舍死其子进士君取其爱玩者以殉时称进士孝子今日闻上舍之孙卓然者书声略纪其概盖何氏之兴于文学自上舍公始也泰昌元年庚申元日

    王庆长

    王庆长爽气淋漓故不乏长者之度一登其座可使五陵长价山河动色世间眼孔如绿豆人莫动齿颊

    诣慧庆

    顾僧孺拉诣慧庆小与孟夙语而爽然失也盂夙以此月过华山昕一雨说法除夕当在五云献岁携行者拙成入石盂山便有终焉之志石盂去余杭不五十里僧孺跃然曰即耕砚必一往僧孺故上根人夹带稍杂泰昌元年十二月五日记

    过选佛场

    夜过选佛场列坐长明灯下听道者唱佛膜拜令人烦闷俱寂忆往年清夜先君尝至此迭遮移时而去风景不殊山河辽邈某自倦游后念都不及二十年以下人

    张平甫

    张平甫既病便斋素低头默默都不欲见一人偃卧而逝平甫洁清自喜无迂曲性宜如此一生强酒即沈湎不肯言醉望五而瘵酒瘵也伤哉泰昌元年十二月九日风气如春鸡鸣后疏雨堕瓦猎猎忽闻其妇哭声遂不成寐书此

    自远方来

    孔子圣人或曰孰谓邹人之子知礼乎或曰此东家丘也贵远而贱近世态从来如此注则近者可知非解由是观之远之则有望近之则不厌谈何易乎

    耳顺

    楞严经云十方齐击鼓十处一时闻此耳顺也耳顺两字从来经传未及

    参乎

    子曰参乎吾道一以贯之不免无风起浪曾子曰夫子之道忠恕而已矣却是剜肉成疮高峰祖师有言万法归一一归何处这须直下承当但下唯字已迟八刻予尝有言曾子之唯远不如颜之请事以水洗水有何间隔

    无所取材

    无所驭材苏子由曰戏也言无所取材以为桴也虽圣与人言不免于有戏也训诂材作裁无味亦无自叹自证之理

    孝哉闵子骞

    孝哉闵子骞即父母昆弟之言也味于其字自见

    论笃

    论字虚如云若论笃实便与之君子者乎色庄者乎

    割鸡焉用牛刀

    割鸡焉用牛刀是真语者却当不得子游认真故又曰前言戏之耳传曰礼乐百年而后兴岂虚乎哉

    孟子举业之祖

    贤者而后乐此不贤者虽有此不乐也因说贤者翻出不贤者虚活玲珑凑成二比是举业起股之法又因贤者不贤者翻出经始曷丧二节以寔证虚顿挫变换又可为中比绝妙之法

    可以濯我缨

    柳子厚诗有叟垂华缨华缨华发也可以濯我缨便是濯发不作冠系解且孺子亦安所得冠系而濯之

    鲁子

    鲁子芸瓜避杖藜藿不糁何来顿顿必有酒肉在家左右或邻里所尝往来之人未必皆鲁子所欲与针铓不接便相违拒何得问有余必曰有清夜沈思头面多赤

    舜象

    舜往于田号泣于旻天毕竟自知有不得乎亲不顺乎亲之处读书者不得宽纵圣人象傲父母爱之亦异竟有得亲顺亲之处不得抹略傲弟程子曰观书者只怕气不平遮护君子溪刻小人都是不平处

    禹稷颜子

    禹稷当平世颜子当乱世二语寻龙捉脉便成铁案何消问孔子贤之何消问孟子说同道何消问易地则皆然苏明允教儿多读孟子战国策大都在案在接观者不可不察也

    过文

    张宾王仕而优则学下用几语过文时推绝识汤宣城亟称之后有儒生于则仕下亦用几语作对真堪捧腹也我每想其操觚授梓时可谓无天于上

    


卷十四

    水僊

    阿昌云循北郭经淮云寺路径平衍土人结蒿为篱落护水僊其中渐成深谷寺以南花户多矜贵之色稍北一二里花丁易售今日得花五十三株子柳为立石盆中参差植之风暖日曛晚来烂开三百许萼

    腊梅

    腊梅烂开浮香直入楼际小坐绮疏下暗想海朝庵尺许黄玉忽尔盈庭故知物静则生自然条畅虽复敷花受敌不能胜本根之宁息也顷在娄东移植水僊一器又得此花映带左右岁事岂不既济矣乎

    杨上林

    某在孙氏与杨上林周旋遂久信今世故有死生患难之交

    夜雪

    夜微雪小坐东楼下令阿昌读东坡乳泉赋并后题云轼在海南作此赋未尝示人既渡海亲写二本一以示秦少游一以示刘元忠建中靖国元年三月二十一日读毕周行回廊间檐溜滴沥星芒刺人盆梅点雪白石几番作鹅黄色欣然久之不就寝五更后寒透重绵足趾欲裂

    过弇山

    过弇山访王锡之循墙而眩且仆矣赖担夫免舆归东楼下冷如鬼手汗可一升许尔时面孝若觉五内都裂庚申十一月廿一日记

    孺子

    徐玄提琴入狱戴子系墨行歌辅卿倚石而啸李季鹰曰千载后徒令孺子成名徐玄名来戴子名竹辅卿宋姓名子相季鹰名文翰

    金文甫

    金文甫急朋友之难饥不及炊吾甚重之文甫曰往时在狱闻人救援声脊梁上竟一日有力

    日者言

    予颇不信日者言而言某今岁庚申夏不利于腊月非独旦昼纷纭亦且梦魂颠倒由今观之若付左券夜梦柱下史降予草堂端然持诵缗谷纷委其傍岂来春清净之征耶傍委谷未便弃人间从赤松子游也

    见利

    见利思义此语甚平却是体认得到

    梦

    某自传人物以来多梦先贤必肖其情性语言举止殆不解何故昨又梦许萧山衣冠俨雅路逢顾瓯宁揖让甚都而周思州步履蹒跚笑容可掬鸡鸣梦觉犹有条畅之气(戊午己未瓯宁孙锡畴联第进士辛酉萧山孙士翀荐于卿)

    异士

    万历戊子间有谋蛰不类兄弟者令健客陈少闲允武潜居里中乘间猝发既一年许陈杀鸡为黍延予上坐自忏其仓卒误许之状至于流涕于心藏之事颇闻戚友间称陈异士今其死矣冥漠之中何忍负此良友恨垂老途穷无能为役也当奈何陈虽浮沈里闾为人排难解纷至以身代如脱鲍我生之奇祸抚狄娄云之遗孤皆非今世人所及盖棺论定雅亦无悔焉

    检故册

    先夫人之丧为万历丙午吊者千二百有几迄泰昌庚申仅一十五年今日偶检故册亡者四百八十八人李太白有言古人今人若流水可不大哀也哉韩昌黎曰人欲久不死而观居此世者何也腊月二十八日记

    绵州翁

    访钱汝洽其家绵州翁考终伤哉翁志欲有为肯任事服官绵州半署他县事如郸灌资阳汶川绵竹皆有兴华惠政退老于乡至不能给殓赖犹子汝洽周身周衣仅称无憾伤哉翁在京师张黄门伯任重甚有体不失乡邦士大夫之欢其后家居三十余年有礼有义每苦其身以周物公务私举犁然如故公实与有力焉某里中故有朱老名徯才力不及翁周旋世故足可相比死后寂无吊者而翁有裔孙渐露头角故为胜之恨汝洽居贫翁未克葬独奈何翁名德徽字仲柔得岁八十有五

    周急

    先辈周急故所时有然多及其贫时尔汝之交与所周旋器重之士太史李集虚独捐数十金佐学租外周乏之义至六十余人秤量题识礼义秩然疲暮之人感愤堆积仓皇东归陡闻此事不觉破颜大喜为书三蕉叶颓然竞醉自念苦贫时受朋友之给不觉遂多故尝匿影阁中抱惭累日今诸友当馈时景色为之慨然

    抚掌

    戴郧阳仲豪神情开爽多恋恋故旧之思某谓仲豪出处有数故不烦相念既属同人正仗天飞者吐气仲豪颔予言执手珍重而别已伏轼思之当年作社莫逆者十一人亡何伯符病殁孟文早逝二狄相继沦亡元倩赍志长毕鄂州小试于台无端奄忽青云故人独仲豪与叔颙奋跃天衢驰驱皇路济卿以子泰符贵笑傲泉石孟千仲安犹复仆仆耕砚端自给然口鼻眉眼依然如故某独何为于此卷帘长啸寒雨萧瑟辄命侍者纪之以拱抚掌

    除夕

    蚕凫纷扰自是吾家节下故态久习而安之今岁某在孙氏所见夜义罗剎狞恶万状遂成故习觉家居节物尽佳人生但作空观就使身居地狱亦安往不适哉独念风雨如晦女若清灯黯然未免有情不觉潸然流涕然夜来得其手书数行挺挺自信殊有丈夫风霜之气可令尔翁自谓弗如泰昌元年除夕

    过王氏

    乙卯冬予过安溪访妹婿叶苍蘅夫妻相宾也心独喜遂之王氏王氏者故弟君与之媳大学王伯圭女也伯圭妇曰张媪生女而爱妻君与子丰其妆而与之而君与子好佚游辄败不一岁洗其奁装又多为无行以辱王氏王氏弗能堪请与母居义弗可见予而有吞吐之色手羮予泪苏苏沾羮具尔时心独怜之计所以妥王氏而未有路也今又七年矣人之无良不能庇一妇人又多为无行以挫辱之李卓老云苦海妇人应属当今王氏哉天启元年二月二日世长子柚死予不肯哭但自讼却无负此心故独负王氏矣王氏有美行饶女德将为立传

    声歌

    性喜声歌绝不能解其事又不能集其人然三十年间聚此堂者沦落几尽矣沈卫安不知泰昌之世杨雄峰张平甫不及天启之朝顾僧孺奉行新历十二日而死岂不痛哉雷敷民望八之年足开雨雪逢场咏啸耳识稍钝发音愈高金文甫好演琵琶传或请为之欣然便作风雨之朝窥户以候演者沽酒作食无吝于怀问其年亦六十余矣人生妙有情性何入不得

    人日

    泰昌元年除夕风雨如晦遣奉子瞻像于大树斋将更名容安从公念也其明年人日过此僧寮阒寂斋厨索然踱行者为煮白粲相饷食之尽二盂菜一器念此老谪居海外随僧一餐于此味何如阿昌曰将毋胜之食已雪甚为歌李太白蜀道难再过抵暮而去

    乞梅茶帖

    乞梅茶帖顾僧孺与某往来绝笔也帖在正月五日十三日某从娄东归则僧孺死一日矣其帖云病寒发热思嗅腊梅花意甚切敢移之高斋更得秋茗啜之尤佳此二事兄必许我不令寂寞也雨雪不止将无上元后把臂耶此帖字画遒劲不类病时作人生奄忽如此何以堪之往与孺和相酬答不下万纸后无存者使人神伤朋友手泽亦何与人事要可发一时之相忆云尔

    叶翠竹

    某不见叶翠竹作伎而知其佳其体适也不与深语而知其解其顾盼疾也不与作缘而知其妥其神周而不支也颇闻莺花间有心人多混迹梨园可以辞所恶而就所好昔临川翁一曲才就为玉云生朝歌夜舞而去斯其人欤斯其人欤

    不可使知

    东坡云胜故欣然败亦可喜但透此关可以无入而不自得此老学问平正析理分明了然于心亦便了然于口与手所以不免为当时道学先生所呵责然在名教圣人亦时时冲口吐出其言曰民可使由之不可使知之夫不可使知者何故昔长乐老见五朝兴废都不关心夫亦知其所不可使知者耶

    衢橘

    橘之品出衢州西安者上味甘如蜜而韵不纯恬肤泽液满蒂有凸如花触手易解此品之上也其次肤不泽廓不圆稳而味特恬西安人都贩苏州所在亦时有独吾乡市上无此何故土人云霜后采橘藏半月许始出贩乃不知味韵俱足却在冬春之交先此味不全入春则易败采者利易脱而售者无厚价吾乡人不好事故弗卖也今日孝若信至得百二十枚其大如孟囊阔厚多液香甘如乳入春十五日矣以寒甚独不败

    志感

    丁巳夏赵当世以南差过京口为某言苏石水先生甚念公每相见辄称足下古而文足下必一往尔时方有尚平事未暇也且又不识苏先生未敢轻诣今日得李愚公书又言见先生督府辄称其旷世逸才且欲尽见其所为举子业愚公问何从知之答曰得之贺对扬许某故未尝识对杨先生也茂林松柏间物淹淹欲尽奈何辄辱海内大家过烦口颊殆是未见其人未闻其语耶谨记之以志感刘且告两先生正不如勿见耳辛酉三月朔日

    箑

    古团扇可卷怀不施书画班婕妤所称白团扇是也纨扇以纨蒲葵扇不可卷王右军为妪书蒲葵六角扇是也今之扇箑也其制出日本高丽人亦多为之若尚苏州故不知所始李昭者不数骨坚厚无洼窿挥之纯然见外舅顾孚承家有陈白阳手笔兰花水僊对人欲笑马勋者见仇十州为周氏写六观堂图如丝如发宫室竹树器皿蓄牧毕具堂外广庭不盈咫庭中母鸡哺数子嘴距宛然不碍庭广其致圆根疏骨阖辟信手刘玉台者旧藏颇多曾识其人于徐庆生汪园中喜讴善酒好纵博手削竹如风聚竹秤之轻重政等不差抄忽刘语我吾妙在用胶得我法用之则开舍之则藏不劳腕力如蜀府扇也顾我法莫能传吾子矣其言如此不能知其所以然刘之先又有曹大本者取材甚长要于整净见王秦孺家有其家理之先生书画颇自矜秘今观女家所藏即大本亦未一二也周东村笔既疏宕文待诏书特弘放可喜旧扇中三绝也

    孝若书

    予咳不已孝若题书来劝我保重自身看难女下落吾览之而泣将复之都不得一字正月廿五日

    病

    首俛而足不得前强之前左右行若飘风此衰老之故然非病也然自知有深于病者无愁常不怡脑空若无所赖眠而不睡睡即见故所与游或其它荒瘠不堪之处此皆神枯髓竭见诸形相而非有物使之也孝若为我卜甚不利花朝则花朝闭小合中不窥户甫离席而仆矣或曰盖先入者主之政不知其先入而必信者病也其能主之而崇者亦病也或曰不如勿卜即勿卜当必尔然则殆是衰老之故然也耶

    签繇

    孟子曰言人之不善当如后患何孔子曰放于利而行多怨书曰恒舞于宫酣歌于室卿大夫有一子身家必丧此数言者古今人祸败死生之签繇也故曰至诚之道可以前知吾甚笑世之祈签而索繇者

    备引

    往闻弇山翁为人志墓多抽写细小不掩其寔吏部从旁劝止之翁掩口曰正欲其肖此太史公之胸怀本趣也某不揣传昆山人物自谓不欺旦起拈一题必盥手焚香念某官某处士之灵寔式临之然后敢下故虽自知不文要亦无恶于志至生平交游所及瞻侍者非耳目甚习不敢妄也但更有一念稍欲摅发闺房之秀以备彤史力颇未暇今日读李献吉集载巡视江右时表章节义之疏叙列八人辄识之念吾乡之懿美必有合符节者可备援引参订云尔

    春寒

    比来春寒为阴雨寒也仲月初三则稍异矣虽有旭日不禁雪飞虽甚积雪丝飞殆尽土不成膏尔尊念某在病赠以貂帽狐裘某即甚寒未尝并用今日并用之矣而十指如冰呼吸成冻寒矣哉衰矣哉忆昔戊寅之冬可谓祁寒飞霜沾树冰凌忧忧然谣云甘露时某待试义兴前川阻绝用肩舆蹢躅行日不彀三四十里舆中顾见湖傍有白鸟蠕蠕若矫翼者谛视之则蹴水而啄胶矣命舆者凿冰出之以为一笑归语先君草堂先君讶曰我堕地五十一年未尝惯此夜与弦公话其事辄纪之盖俛仰之间四十五年于兹矣

    花朝

    癸丑花朝某在常州馆舍晴光晶莹如今日而春寒特峭与王元孚垂帘坐嘘云轩下谈说甚欢坦老既放衙酌比酒饮之色味清冽不减南酿而俗谓之麦烧此未尝旨其味者也坦老云大东以北惟总兵部家办此坦老兵部婿也故常得之乃知北地故自有麦烧耳夜微寒饮市沽三爵不异煮水书此元孚今已矣故人风味自在昨岁缪太质语我坦老移官陪京将筑室而老乌已得懒晖种竹剪韭地矣故将访之不堪呜乎独奈何

    惊鸿

    惊鸿缥缈仿佛云外有女史识其合中联云风清琴上来明月香散默林礼梵经信知此娃无所不先彼能识者亦是当来香案吏

    陆文娥

    陆文娥爽气疏韵故是饮中胜伴周旋竟日愈觉真素即甚醉无潦倒不堪之态风花露卉人见翻局

    求生录

    许约疏以求生录见惠求生者求其生而不得其治武进之本怀也求而得之者凡十有二人丹阳姜大参士昌为之序载此老除夕纵囚事殊可入怀即宦涂落落如此存心如此行政其必有立于世无疑耳约疏十三秋试文名籍籍便有光宗潜邸始通朝籍之梦世之皇皇者欲何为乎约疏名复万历丙辰进士

    李衷一

    闻衷一已倦游自老共郎蚤有誉于天下殊可喜衷一名满天地已落其实矣纵后得隽亦便不能尽酬其志何如养高教子自愉快乎张宾王为鹿嘉社作序灵健如昨故知此兄之未肯降也嘉社卷颇似当年包仪甫却无仪甫臆满气

    周可顺

    周工部后叔有养子曰可顺姓赵氏惊敏能识字工部绝怜爱之历守金华必呼与俱谐声辩参无所不核遂游弇山兄弟间号曰秋水尝学事丧礼士大夫从其说者无苫块之过亦时引经据传有所排击不胜愤匕执事者或笑之然非秋水之为见众口呶呶噪之矣晚岁布衣履鞋往来李太仆家语及工部未尝不黯然涕也年深物化迄于今治丧者犹称周礼云其子曰尧瑬为唐尹婿以镌刻名四方说者谓不成章简甫梨枣之后独推唐氏今观尧瑬之作骎骎青尚于蓝矣

    苕中

    苕中董遐周如通犀桃蜡无非奇外之珍觉珊瑚火齐为下茅止生如径寸墨宝光芒不可睨视

    顾叔来

    啜茗栽菊蓄石好礼皆人间希有之事而顾叔来皆有之其小恙应尔即小恙自可不害何以故叔来乐而不淫不损物故知之

    夏文衢

    吾乡夏氏故有三先生长龙衢名禹功次云衢禹锡次文衢禹范长公和而流次公诙而则季公严而不和然其笃信好学安贫独行断断非今世人所及竟以贫死且无子伤哉次公诗文名大噪江左而意独以今文自雄长公不好为应世之业落落诸生间雅好吟咏纯以诙语相高正如曼倩割肉帝前自然天放季公追蹑骚雅不肯下人所如不合无非论诗考订之故然世未有传者偶检家乘得所为寿先夫人八十诗一章学选而未至却不俗为丹录而存之或曰季公死墓殓不具其妹婿任汝楫稍经理之任亦贫士读书守礼雅有先民气

    茅瑞璋

    中书君老而秃意甚怏怏而苕中茅瑞璋适至殊可喜且备闻董纯常安贫养晦不就秋试太守张石林有意物色之莫致也纯常修远之致十年前直以一见得之常在心口闻所未闻岂不快哉外人颇怪某心好瑞璋称有颖癖一苕人持管城子数百望高门红旗下走耳焉知纯常既能高纯常之不就试又惜王令则之试而不过于时亹亹不休颖岂有斯人也哉纯常名孝初令则名经

    皆空道人

    皆空道人印章一枚故王伯敛先生得意之作孟夙绝爱之携入径山尝自言吾于世无所不舍独此石与罗肖华墨未便舍去罗肖华墨者孟夙盖得之锡山张两台云龙章而金饰御前物也偶过于昭远论墨及此昭远云访孟夙山中已见贶某笑曰咄咄孟夙舍至是耶归卧草堂有一僧持此石从径山来薄纸裹之题云先伯父梧林公手泽惟公知之故以相与万历戊午四月日记随付石倩藏之又二年倩以疾告归常熟惧其逸也今日得之笥中缺一角惋然再记其事天启高元年秋九月

    写兰

    泰昌元初舟过青丘间古白所在意欲乞九畹数茎既不值则典兰于舍主人主人谢不萼某笑曰古白在山何得萼耶夜登舟念此品故屈原孔子之俦徒以奇香为世人物色不似此君无色无花纯以韵胜已又自讼勿作是念不令白民大得志耶朝来就日南窗检得邵茂齐所作幽香图十纸殊有风趣又得先仲所藏周公瑕兰谱一册妙谈兰理恐为孙知微水也且就古白问之

    悒悒

    往在瓮城与二陈游处甚适铭金不降其志气可食本又能以佳酿醉人见某在病倍加悯恤伯铨萧散有奇趣志不忘功名昕夕依依真有相睹之意予每愧之聚散何常再更秋试不售令人悒悒

    汪赵

    新安汪令闻尝为某镌世略某称其人静而有常无刻急浮伪之性丁巳冬相遇西湖堤上问馈甚悉累十日不肯别草堂集尽烦云槐所计直尝不给云槐挥刃不辍更大寒暑无间人或怪之辄曰颈为此君力此殆不可晓也

    周和仲

    周和仲鼎翛然独处不与人作缘不蓄应门必有诣则倩一童子持剌并日为之既还衡门寂然南阳陶某与仲固有兄弟之约后寄松江弗往见俛首随诸生应试守知是和仲请与相见稍以故人念讽之仲弗应盖其为人捉捉有气力某知之而仲亦能作青眼相视闻某忤物仲必以为佳既老萧瑟仲辄语人人何得不贫如元长政可无悔

    万绿楼

    君淑既移居万绿楼予往访之颇得轩棂疏豁之观与徐幸之啸咏移时而去楼在乌夜村左故里人盛度作背谷枕流薄有野趣昔与诸人尝登此念村上四姓舍宇岿然独盛氏无存者愯然久之徐幸之曰君正不知村中燕子已飞入人家益复寂寂

    全少府

    昆山名宦未必遂重樊孝介适少府在事礼以行之至诚以将之殊可为孝介气之喜少府食不过一菽庭宇萧然两苍头衣短后跨马入署中竟半岁始出其容大削而有自得之色少府金溪人名廷训

    堵先生

    堵先生恂恂无异同其气自不可夺为德不必令人知可谓长者君章茹淡绝嚣致有胆气可作大侠与人语使人百虑俱消寝食有味

    龚季弘

    张齐芳为父诣龚季弘纳履便行卒成大事可谓不负兴文今日之役邅延弗欲进予问故季弘曰但如向者提一革囊跨蹇驴就道亦复何所不可

    西寺二云

    僧白云晚居景德寺不谙方脉但修合疮药卖之所到城市得钱日可五百乃至千计辄市酒肉持归遇人即呼与饮不必其所与游钱尽乃罢每岁必执大帚登殿角刬削苔藓上下如飞既七十余不倦生平未尝有疾端然而逝又有伴云者已剃落自娄东来居严凤竹所好啖腥血所得忏施都付酒家取饮之遍及同舍无所吝惜天启壬戌初夏忽持瓣香肃迎韦驮尊者已就邻僧饮食无异曩时行者呼云晚食取带下钱索饮未醉又更起为谋已扑被而寝质明视之吉祥逝矣大乘经教无非为临命终时二云所历如彼而命终如此岂所谓直心是道场者耶苏缙长斋绣佛前醉中往往爱逃禅读者辄失笑索解人政不可得

    孙家郎

    孙敡年十八病且死白其父玄锡曰侍儿周且娠生子耶吾子也玄锡泣颔之及期生子培又一年而玄锡卒妇支氏已下世乃以培付妾王氏抚为孙而妇周女王氏抚培有恩劳长育教训无所不极提携周氏女斩然为少寡妇君子闻之曰敡之告父周之生子王之存孤皆天也何也敡十八岁童子耳是非通晓大义亦乌知嗣乱之重向父发其所私务存不绝之线以有培耶即周氏举培时年甫十七不有王夫人坚忍强自卫宁无琐尾小言几令培重而习之为孙氏小家相乎或曰盖孙之光东庄公与玄锡父南京左府经历守道有遗德云东庄富好行其德尝为吾乡代逋赋金万雅为邑侯王应壁所嗟异经历既贵宅旁有朱显道墓意必存之每诫其家人辄曰其下有神人犯者必死知人之畏墓不如其畏神也此二事不足以迂天休能使显日苑必言之而王夫人必存之乎天启癸亥长至日予见培于南城里第举止有则如成人一妪一苍头屏息候俟予雅重之是夜为海上顾绳所义兴堵心胆江都萧谷心言其事共相嗟叹谓孙家郎必有立其明年甲子五月十三日王夫人病终南城里或曰王有小积将为培聘名家女会邻人失火仓皇失之念无可为继者遂郁死伤哉嗟乎予每闻王氏课孙状几古贤母矣提两岁孤脱钏易彀以长以教又能卒葬玄锡夫妇兼庶祖佑凡五槥楚楚如礼家众之自食其力者毕会操作惟谨斯岂易事哉孙氏有世德后必兴而寄一线于王夫人存孤藏槥丁久不及培之成立而死此其际难言之矣或曰自玄锡殁迄于今家老梦豸实与有力焉

    衢橘

    衢橘出西安志云味甘而多液尽矣乃不知正以香脆为佳吾每试衢之良者体圆色细润触手便解无粘滞切切有声如鱼吹如微风坠轻雪如裂一尺绡烟沫溅射如雾着人指掌间多作方于鲁青麟髓墨气然后甘液流散齿牙故乃可喜耳今岁橘通不佳衢品更不可得将除孝为置百十枚笼置床头梦回痃已速令相对剖啖都不狼籍

    曹宣

    今日识曹稚甫玉泉院科跣裸袒手持酒铛扬扬而至见予拱而入予知其为生也亟就之不浸可踪迹矣予谓太古此人必成令器古因出其所临地狱变相示予庄严肖物都不减闻李近闻其追貌周菉洲事甚奇自诧暗中摸索可不失人稚甫名宣

    杨卷阿先生

    有儒生与人讼误信刑名家言而诉者时卷阿先生以少府署县事出原词召生语之故曰即公明事理达于政诉词必出名家手其人何为者得毋为敌人开涡情叵测乎不然何起伏擒刺间彼直而君却寥寥也儒生谢伏其言先生卒直之说者啧啧称先生法吏法吏云乃不知先生真循吏公生明者也先生署昆多善政有深德于民予不能悉纪忆昔亡儿桐以童子科应试先生拔寘第一为博士某抑两名先生终不然之后以诖误迁秩王府濒行语人曰吾故知此地有张元长亦知桐可成进然终不知桐之为元长郎也今日偶谈儒生事纪之先生名风翥号卷阿

    秋圃晨机图

    锡山张复为澄江徐弘祖振之作秋圃晨机图以奉母王夫人夫人早寡怜振之有奇骨听游五岳每岁旦长跪请期夫人辄与之期及期乃还多秋藤缕缕机杼声札札达四壁母慰劳振之辄呼振之子卯君诵所课章句相视愉愉如也今年春振之持凌后图见眇予笑语振之曰君治游甚善顾吾念之昔司马迁李固唐韩愈近世李于鳞薛仲贻之徒其游亦何所不极然皆载其自主之肉骨可以直之无前奉之无上而君携慈母之所爱万里如期不忧老母耶振之笑曰吾自信我老母今年王夫人八十振之不复请行母独心怜振之治软舆率振之尽游善卷铜棺诸绝胜处一月乃还其明年王夫人寝疾卒嗟乎古今称母子慈孝者多矣勤织课孙为其子理向平之屐至老无倦又以身率之自有载籍而有母子如夫人能几子眇正振之豁吾视书以问也

    秋叶

    饮茶故富贵事茶出富贵人政不必佳何则矜名者不旨其味贵耳者不知其神严重者不适其候冯先生有言此事如法书名画玩器美人不得着人手辩则辩矣先生尝自为之不免白水之诮何居今日试堵先生所贻秋叶色香与水相发而味不全民穷财尽巧伪萌生虽有卢同陆羽之好此道未易恢复也甲子春三日

    血脱

    万历戊午六月初七日汀州翁在王岸先司训许予往候之留半日乃别贺元朗拉汀州饮石丈斋予偕往既到则肠血下注不可忍胸腹间都作滞闷痛亟辞汀州驰归草堂血濡缕满地乃着裈袜间啛啛有声元朗使人来报丹阳王砺恒适至君无恐顷之砺恒至顾席下濡缕曰脱也然色鲜当不害亟取贝母一两令细研为末分作十剂寘盆中立舐之酒少许咽下三舐而注者减色昏黑又三舐之息矣后七日纳凉容安轩下忽骫骫如疟其明日寒热怒发九日夜就地而寝都不省人事元朗持予泣又十日而愈自后血不复脱壬戌冬注如初而势差减其明日寒热亦如戊午而甚予心大恐又明日强起迎黄州樊伯慎语竟日反觉小损不五日愈今岁三月念七日展仲女墓而哀血复下注连十日不止肿发左脾刺痛不可堪凡五日乃溃意思轻脱有赛社者跣观之据床欲就坐跌矣方颠跌时意甚旁皇念老人不得有此而又避左肿乃伤右胁伤时不甚觉楚有徐季白者进膏并药酒一坛敷而饮之既十日楚甚不可席展转如山如锥刺强而席有声汩汩然达于腹及左则满腹皆焚痛许仲嘉曰凡有声者火也任弘济曰君多郁而善怒火何疑焉周孝仍曰且非独于此骤跌必惊其神予皆颔之守中医不服药又数日而汩汩声稍上乃达于背予笑曰尝恐年少内伤乘跌而发何有伤逆行违于背者耶医云一句可了火是已就玄圾索沈香磨酒饮之不三日咸端阳次日与桐言其状姑记之始知予十年三脱犹须惭愧病来迟矣今年脱后重以跌蹼其不可忍应耳然是年进北关病进也吾今渐老气血益虚他年脱时惊疑或不能言勿轻用剂

    甲子

    国朝洪武三年甲子正统九年再甲子弘治十七年又甲子嘉靖四十三年又甲子至天启四年凡五甲子吾乡先辈以甲子领乡荐者自王逊始登十八年乙丑开科榜进士次项璁乙丑进士王汝霖戊辰进士陈奕朱旻凡四人次魏校乙丑进士张申甫正德戊辰进士周愚戊辰进士秦雷吕绘陆表徐申徐樊徐永年利瓦伊桢王憬凡十一人次方范万历甲戌进士前后乡荐共一十有七人今年甲子绝无十八人之子孙与秋试者独侍御逊之八世孙棨一人入泮耳二百四十年之间寥落殆尽而棨以眇孤依寡母顾氏读书不辍能慰其祖济南公于人世之外嗟乎以其人则贤矣以其世考之则亡家矣盛谷无事为之三叹

    住心

    王孟夙识性高达不乐尘鞅敝屣一官决然舍去斯亦近来绝特之行矣乃其不忘病子身教孤系尤是安心息念之本盖王氏自两御史开基历石门祭酒生临安德安奕叶有集大雅不群而其子嵚祢衡之性犯米颠之癖从青莲浣花辋川襄阳之好阳艳辄殒犹如瞿昙斯亦难为孟夙矣孤孙棨八岁丧父便能状述先事累牍连篇王氏青缃应在此子就使释迦出世亦必奖成近列青衿已登前路孟夙可以高枕无忧矣李长者语人你要住境我劝你住心入室圣人不践成迹如此独其留心像教未免与世相关致于唇舌某不解禅尚从孟夙商之

    故侯

    宋淳佑间昆山令项公德润永嘉人讳公泽由童子科擢第自长州丞辟宰昆山见祀名宦廨署剎宇至今多载公名姓而考之邑乘但云以文学饰吏事人政廉敏留意学校尝修玉峰志官至中奉大夫颇意未详志亦不复可见故常往来胸中欲就永嘉访其坟墓子孙悒悒久之偶阅汉阳李愚公东瓯条议录内一款看得永嘉先贤项乔嘉靖己丑进士历官大参茹古含今经文纬武标风猷于中外垂型范于簪缨七典藩封丕着茂烈戒书镜楚王之危祸日揭霜严方累创峒蛮之逆谋神出电入且明德远培而达人世济公泽公悦宋代瞻畏垒之崇项伾项曼光朝褒循良之德景行道业浚发渊源著作昭垂名流竟诵风徽不泯宝纪具陈万历二十六年前任学道伍俯念名儒特录一孙奉祀冠裳零替令典久缺查得童生项君珽委系项乔嫡长曾孙相应例请仰乞兼收用表流风以彰世教是夕更长烛明遂欲忘寐命安淳尽书其说兼题书愚公能令千载上死人重开生面如此举动即五年理瓯仅受一博士衔以去何恨乎亦何怪乎二月初一日

    濂溪

    同元公道州营道人晚知南康军移家庐山莲花峰下前有溪合于温江自号濂溪盖取营道所居故有濂溪云许参如言尝见公像于太仓周氏温茂宁粹可以想见其为人今丹徒刘氏所刻周元公集亦有小像冠其首故不知于周氏所藏何如然雍雍翁象知必有所自参如又按濂溪在今九江府城南一十五里自庐山西北流合龙开河入江去城南一十二里为元公墓今润州亦有濂溪祠在城南鹤林寺之西或曰公尝从其舅官京口故京口人祠之万历壬午癸未间汶上龙公时雍令丹徒重建祠鸿鹤山下予尝考公传龙图阁学士郑向尝任公为分宁主簿杨用修丹铅录载公与费令游山诗云是处尘劳皆可息时清终未忍辞官即此二语是可不问而知其为人亦不必按像而后知其貌之温茂宁粹矣曰与费令游山岂其簿分宁时作耶用修云由衷之语有道之言自不可及

    琅琊王氏

    江左诸王散处太仓昆山间均是琅琊之裔某小时颇闻京兆族不出琅琊其后乃合之者非也战国时古川公自河南安阳选为昆山州学政是为弇州族始祖侄安贞亦自安阳来知昆山州是为京兆族始祖复几传两族各赘太仓赵辛一家侄长而叔次长首用赵氏多买田宅以事系句容赵妪往视之走死句容赵氏族与长婿哄次赘者亦从吏其间因之为利两婿大哄久之各别族于琅琊其后京兆祖潜山公布政江右质庵公时为江西巡抚语次因复合宗古之人欤夫安有不知而作之者质庵名倬潜山名秩京兆名执礼

    脏腑习气

    刘思谐好服人参乃不减顾升伯而二公硕肤魁貌至老不哀不可谓非服参效也何继充多用人参略与缪慕台等而二公名满江南活人无算不可谓非用参效也至于予独不然食参则吐求剂于名家则神速不如他人岂富厚贫窭之脏腑各有习气而神圣工巧之心手皆时者主之耶谚云医不疗贫其时乃名莫有此理否

    西空例

    朱方黯自莲子峰还述西空例云要将这个度日子去看峰头当吃茶病居士闻之笑曰此老生计大善只有进气更无出气

    耿御史

    太仓州庠生周一祯昆山人也坦直无他肠不幸常见疑于州守廖如春会直指行部有投匿名书者廖疑周所为私螫之矣适廖行学点吏过周于尊经阁下白廖缚之周不屈廖秉醉帮掠无数竟一夕痛死昆庠张允中季春芳等冤诉当道时耿御史判牍云州自有人故应理直于昆则为乡邻之斗何须被发廖以城旦去而夺张季两人诸生耿后总南台张始得复而季不逮矣说者谓乡邻之喻于法甚确盖前辈之恶要挟重法纪如此今亡已夫耿名定向世称天台先生

    杨梅

    杨梅赤体甘液易啖南方之果罕俪之者去岁六月一日若致杨梅甚圆美予啖不下二十许枚自夸齿健恐向后遂不为例今日有饷此物者啖都不减果时予自四月朔罹大痛齿用大损物莫能着都含胡下咽而于杨梅不然岂性之独嗜齿牙固不得作主乎李文长好食杨梅每就其婿王内翰家食讫则必召让其家之给事者家给事为增值取之不称旨乃就王问故则王之常值较给事者所增值三倍矣欧阳永叔言物尝聚于所好而尝得于有力之强苏子瞻亦言必有一物摄之一物者钱是也可为抚掌一笑若今年移居山中杨梅易得将就若取啖恐亦不得如居东娄时者何也山农就时则有挈其最圆美者望如王内翰家走耳朝来汗出如浆无为于室聊书此当渴时说梅也

    柳生

    诣天弢观柳生作伎供顿清饶折旋婉便可称一时之冠至其演庞氏汲水令人涕落昔袁太史自命铁心石肠看到此辄取扇自障其面吾尔时可幸无眼却有耳矣腔右昆山有声容者多就之然五十年来伯龙死沈白他徙昆腔稍稍不振乃有四平弋阳诸部无后擅场然自新安汪姬上江蔡姬而后寥寥矣柳生多一往之情而面有不可之性知其解者不免愁绝任傅川语我不如君遂传之傅川行年八十忽作此言索解人政不易得

    秦侯

    侯以乙丑进士出宰昆山锐志治理殆欲风荡烦纡与民更始乃不知青蓝碍人而一时诪张者昂之卑之正赖天性明断如弃敝屣当时论者谓侯不必尔由今观之昆人自负侯侯固读书识时之素矣侯挂冠日忽过草堂情词慷慨慰问周至一似相视莫逆者然如此癖好知侯之不能久处昆也他年诗文之业尚拭目观之

    闻人提学

    邑诸生金某数往来新洋江口有鬻凫者放船中流缑凫江上手持一册行诵不辍金往问之曰是何院本耶其人笑曰亦再看纲目耳金喜就与语杂问之无所忘失更时有拟议金自谓弗如执手郑重而别后十年其人入为御史视学南中则绍兴闻人先生铨也金以诸生入试课恶紫之夺朱也等目金义稍溷微入恐其乱朱语友辈为金危之既放试金召籍优等先生笑语金不忆江上拟议纲目时耶若义颇溷徒以造次之会略识梗慨然若且老休矣金陈瞬久之谢去其诸生金一子号成溪以小儿医特闻于世

    韵雪

    杭州法相寺有种石轩为山窗绝壁摩云插天故云此所谓贪天工为己私也为谷语我轩有僧字韵雪雪加韵犹之乎石须种耶然闻其作诗细秀就律讨义此则诗家之大难今世所绝少果然则窗间陡壁犹是他山之石也方求其稿观之

    王微

    顾子贻还自虎林椷一箑集相贻则修微所著闲草与手书抱疴诗也修微名满江左秀出僊班乃知鹿城有无明子世岂真有嗜茄者耶读董侍郎邹宪使眉公及夏令则诸序志令人噤口不复措一词独闻西安公造修微视以集修微叹雅道既兴骚宗未旺某固知僊班中未易见此人也集中寄怀宛叔诗甚多夫宛叔何为者而与修微生同时居同室神情同抱焉如此哉知修微在邓尉不欲往应怜我索莫至此

    白民题壁

    楞伽山石佛寺有白民偕诸禅学岁朝放生偈读之快甚自愧非吾所及夜卧白石轩下遂不成寐因忆东坡云此处有甚么歇不得吾闻其语毕竟未见其人盖豪杰之士回头转步岂不斩截顾念胸中有一分拖带瞻前顾后者皆歇不得者也然快活受用如白民吾见亦罕矣遂命守淳书其事岂惟吾老自弃即茕茕两孙子不及朱子收耳偈云立春日放生石湖水正新龟鱼波浪阔安度有观音偕来共放生者三峰蕴空玄旭白与戒堂恒西小孙子收也为天启丁卯春一日西空朱鹭识时年七十有四崇祯元年十月初六日元长记

    登鹿城

    由土山西折登鹿城固有小径松篁高密茅屋数间点缀其左耕者杂居之雪朝月夜多与龚季弘朱方黯游衍其间仰睇云影一往而逝径狭不后可踪迹故尝以一线天名之有年矣今日复过此颇闻削稻声草烟蓬蓬逼人低回慨然殊有林谷之气

    王孝先

    予病血枯又不免少年之过已入立境严亲见背泣血损明喘喘且死矣吾友王孟安一剂疗之予性不能食参遇试或咀嚼一片两片吐辄不止此剂用至三钱当时以为神效戊辰冬守淳患三疟骫骫一月予始知之亟谋之孝先孝先摇首曰更十日则不治矣必兼用参附乃可小减予瞿然缩舌不敢应孝先力持前说服参附各一钱乃至二钱疟粗损六七明年己巳初夏始愈故未尝去参也予颇怪温室好服参以为脏腑习气由是观之顾其用之者何如耳孝先之大父京兆公以医特闻至盂安尤着张宗晓曰孝先读方书无间寒暑昼夜其论诊视用剂各原本脏腑通变血脉自谓吾家两父犹有读书气

    胡道士

    乐天晚年所与游者无非烧丹道士坐禅老衲此二项良友寝寐求之已三十年踪迹大是落落而更不能得之谈玄者私心怏怏胡太古存心济物勤修正乙之教主张阴晴不矜不伐可谓彼家良士经口口天衣鹑食粝曾不肯持短疏向人所得斋施悉以供玉泉一院之需吾友其人十年矣喜怒不形其颜仓猝不损其操其徒有徐又玄者可续家风得此二士玄理朝彻崇祯二年七月既望与安淳同宿洞府聊识其壁

    尧封二僧

    尧封僧文惠正念予族弟也己巳春日寻周旭初小合饮尧泉而甘之旭初语我还自尧封惠以见饷且有故园之感焉予始知惠念为张氏子往参湛公龙洞时方结圆觉社顾笋洲以露船庵疏见属为序近又闻文姚二太史护持此山有二僧在予且一往饱啖泉水十斛以其余为二僧洗却故园之感不亦可乎旭初笑曰如是愿为助法期以今秋九月不知必遂否

    吾社

    读履仲台行纪陡见山川面目读卿玉归庵集可数春生次第此吾社之两奇十年来暗中摸索之大怏也崇祯己巳小春日

    月季花

    海虞兴福寺有月季花一株在僧舍前除其地周广可十丈许长条骈罗如织每月落红成阵至隆冬寸雪鲜丽夺目卉中奇观也僧能殊云相传是赵宋间物春夏花蕊密于秋冬辄有虫蚀之几半故所得花正与秋冬等予不识花木事意此品必隶蔷薇并月为季而花特繁多历年所如此殆是艳雅妇人老于风尘之下吞吐日月而得僊者耶睨其根株不甚蟠郁而坚泽如古石嗅之隐隐有芬芳气将地僻山深去人渐远自为一篱落独与生生之气相舒灌者乎今日偶坐息庵见一花吐英尺五间嫣然欲滴书此

    窖金

    西蜀某宦官按察生五子各立中下产仅给饘粥己身服御亦绝不使有余既老寿乃出平生所积俸羡可万金顾佐公币之不给吏告帑金不缩亦无公事须助宦乃请令穴废院而窖之题石版云还之造物既百年窖如故万历辛酉奢酋扇乱却掠公私物殆尽成都府士民无所得食岌岌不守有知其事者白之官用免残破此老高义直贯千古无论即其时宦兹土者与兹土士民皆廉吏廉夫矣日来掩耳不欲闻顾相国窖金事不免盗听书此

    存墓

    存墓盛德事也然必其存之可久焉不然而因之以为名或终去之则不如无存何也心术未坏也昔闻魏东溪厅事左荒冢岿然令造之问何不券东溪曰券自可吾观其子非券之而卒改葬者故不券也令拱手曰杜氏之葬在西阶之下此古人之义也然不知东溪宅至于今斯冢尚在否近有悍仆儿盗葬刘侍郎之墓赖陈子钦存之许听庵美之以诗中有忍见昌化墓埋没不能伸之语予初不省听庵讶然曰兄忘之耶故象山令夏公津曾迁令昌化今盗葬侍郎墓者即欲存昌化墓者之仆吾不能忍愤愤之性故云予闻之悚然忆昔友人尝请予志象山墓上曰予将刻而存之吾尔时深加嗟叹就灯草一记后不果刻已见此友就冢规松岗多蓄鹤鹿其上予心不然之何有存先贤墓以供娱乐徒点缀耳目耶由今观之夫其存之以为名而终去之乎南门孙别驾宅有一冢是先辈朱公昌之墓别驾恐家人之发也惧之以神道多积瓦石护之终别驾之世至于其子不能守瓦石如故云

    黄翰林

    江上徐振之与其兄长卿过草堂请作小香山梅花堂记援而止之不可期以十日再过又风历不得泊两年隔截觉振之面上烟霞如昨而意思倜傥倍蓰曩时其述东闽黄翰林道周事使人神耸玉堂金马之客白闷岩岫读书味道不复与世相关犹是男子行径独其鱼轩沈寂欲令东汉王羁妇不免漏泄春光矣奇哉振之语我倘肯借君家庭贻兄弟应试便暂过澄江当为君尽航海游榆林事姑俟之



