
樵香小记  
　　《樵香小记》二卷，国朝何琇撰。琇字君琢，号励庵，宛平人，雍正癸丑进士，官至宗人府主事。是编皆考证之文，凡一百二十条，论经义者居其大半，亦颇及字学韵学。其论六书，颇与旧说异同，如谓“秃”字当从“禾”，会意，《说文》谓人伏禾下，固属谬妄，即六书正讹改为从“木”，谐声，亦非确论。谓《说文》训“为”字为母猴，本末倒置，当是先有“为”字，乃借以名猴。谓“射”字从身、从寸为籕文，象手持弓形之讹，其说皆未免于独创。至其解《春秋》“西狩获麟”，解《周礼》“奔者不禁”，解《诗》“野有死麕”，亦时能发先儒所未发。其学问大旨，盖出入于阎若璩、顾炎武、朱彝尊、毛竒龄诸家，故多演其绪论云。

卷上

奔者不禁

　　《周礼》：媒氏掌万民之判，令男三十而娶，女二十而嫁。仲春之月会男女于，是时也，奔者不禁，若无故而不用令者罚之。先儒率以“奔者不禁”为疑，今推寻文义，“奔者”当指男女，“不禁”则指其父母，“若”字当训如《左传》“请为灵若厉”之“若”，言私奔而父母不禁，与不遵嫁娶之制者均罚之耳。先儒不以若字为连类之文，而以为转语，则其疑宜矣。

　　春王正月

　　《春秋》周正、夏正，纷如聚讼，其它证佐姑无论，但以《左传》论之，左氏周人也，有误记本朝之正朔者乎？即如程子之说，以左氏为秦人，秦去周末为时无几，有相距数年即不知胜国之正朔者乎？故“春王正月辛亥朔日南至”一条可以息千古之喙也。

　　西狩获麟

　　麟，圣王之瑞也。春秋乱极而终，以获麟思治也。谓“书成而麟至”，浅矣。

　　天王

　　春秋或书“天王”，或书“王”，正犹史家或书“皇帝”、或书“帝”，无义例也。先儒以王不书天为贬，然则“春王正月”是亦王不书天矣，又何贬乎？

　　元亨利贞

　　元、亨、利、贞，文言传明曰“四徳”，注家则曰“大通而利于至正”，然则孔子非欤又觉其异于孔子也，则曰：有伏羲之易，有文王之易，有孔子之易。然则文王非演易，孔子非赞易，直改定伏羲之易矣。

　　祭叔来聘

　　人臣无境外之交，为敌国言之也。若一王在上，则畿内畿外皆王土，畿内诸侯与畿外诸侯皆王臣，正如京畿官与州郡官耳，不应禁其信使。以敌国视之，说春秋者于畿内诸侯朝聘列国，皆以外交为贬，此义殆非末学所知。

　　有年

　　春秋桓公、宣公书有年，皆纪其实事，义不闗乎褒贬。说者谓二君弑逆，不应有年，而有年故孔子特笔以示戒，是圣人以降福乱贼咎上帝之失刑矣。吕泾《野说》季孙意如卒谓“书乱贼善、终见天道之无知”，亦同此缪。

　　刚柔始交

　　屯之为卦，刚柔始交而难生，夫天下之难未有不始于相交者也，圣人知相交之生难而杜渐防微，陈纪立纲，诘奸禁暴，所谓君子以经纶也。老氏知相交之生难，而曰：“民至老死不相往来”，则适成为老氏之学而已。

　　山下出泉

　　水出髙原，悬注而莫之遏也。泉出于山下，则翳秽沙泥皆足以障塞之，犹童子聪明虽具，而不能自达也。浚之斯出，导之斯流，犹童子之资启发矣。故童蒙之象，取义于斯。

　　姓谱

　　《姓谱》至不可信，其所述姓源，非神明之胄，亦卿大夫之有官、有邑者也。然则太古以来，黎民不知几万万亿，皆若敖之鬼乎？或曰：胙土赐姓，别族命氏，非有爵者无姓氏。然则无爵者例无子孙乎？

　　卷耳

　　《诗序》：卷耳，后妃之徳也。夫采卷耳、寘周行，非后妃之行遣使臣，闵劳苦亦非后妃之事。此必大夫行役其室家念之之词，惟其哀而不伤，劳而不怨，有发乎情止乎礼义之意，知沐浴于宫闱之化者深，故曰“后妃之徳云尔”。如曰后妃所自作，则采采芣苢，亦后妃自撷野草矣。

　　郑风

　　朱子排诋小序，如木瓜诸篇本事可考者，亦从废斥，诚不无过当。然余于郑卫滛诗之说，则灼然不疑。夫古人之诗，不似后来家有専集輶轩所采，特里闾所歌而已。其所歌者，皆忠孝亷节之词，则知其俗之厚；其所歌者皆奢丽绮靡之词，则知其俗之偷。故诵诗可以观政。其间男女狎邪之诗，亦如近代之杂曲小令，多悬拟想象摹冩艶情，不必实有其事。诸儒既疑圣人不当存滛风，是圣人亦不当存变雅也。又疑滛者必不自暴其丑，是玉台香奁诸集，皆佚女所自制也。

　　太极无极

　　尊徳性道问学，朱陆异趍，此不得不辨者也。太极无极，理在天地，去人事逺矣，其是、其非不闗于善恶得失，两家诘辨，动盈万言，吾谓弊精神于无用。

　　河图洛书先天后天

　　凡注易者，卷端必推演河图、洛书先天后天，动数千万言，以为作易之本始。夫天下之事，理未有离其本始者，其诠释经文，乃全不从是生义，抑又何欤？

　　卦变

　　乾坤生六子，传有明文，其余某卦从某卦来者，乃后人以卦画竒偶推其相生之理，非先画某卦，然后变某卦也。来瞿塘说《易》，纯以错综为主，是执余义为本义矣。此如五藏属五行，递生递克，确有是理，以病证验之，并确有是事，然五藏实一时俱生，非肾生肝、肝生心、心生脾、脾生肺也。

　　周礼

　　《礼记》不引周礼，《左氏春秋传》亦不引《周礼》，然汉文帝得魏文侯乐工窦公出其本经，即大司乐章，此《周礼》不伪之明证矣。盖国家典制，厯朝递有沿革，即一朝亦自有沿革，《周礼》作于西京之初，而《礼记》出于东迁以后，数百年中，其并省改易不知凡几。《周礼》为天子之制，而《左传》记诸侯之事，其体例亦各不同，未可执以定真伪也。

　　孟子误字

　　“夫子之设科也”，赵岐注本：夫子作夫予，其注亦为孟子自道之词，文义显然。集注盖偶沿误，本未核赵注观孟子或问及语类，均不辨及此字，知朱子所见之本，即作子字矣。

　　娣侄

　　古者嫁女，必以同姓为娣侄，疑皆以宗女充之，否则天王之女，有备诸侯下陈者，于事理不近。蔡侯称“息妫吾姨”，荘姜称“谭公维私”，明姊妺不同归也。《硕人》又称“庶姜孽孽”，明非女公子也。又鲁嫁伯姬，三国来媵，齐人与焉，实非同姓。或周衰之变礼欤？其或被出，娣侄同归与否，礼无明文，考《左传》孔文子使太叔疾出其妻，而妻之疾又诱其故妻之娣与之别居，是归则娣侄俱归，故诱而反之矣。

　　立后

　　无子立后，古礼也，然此自为世官有庙者言，非人人立后也。后世人人立后，非尊祖収族之本义。孔子庶兄伯皮未闻有后，岂非以不主祀欤？

　　不吊不入兆域

　　《礼》云：死而不吊者三，曰畏、压、溺。又云：兵死者不入于兆域。此当指三军大北，溃卒败将而言。晋赵鞅誓师，称桐棺三寸不入兆域，是其事也。若执干戈以卫社稷，埋轮绁马首离而心不惩者，是忠臣孝子，宜报馨香，曽先王制礼而苛为之罚乎？

　　牛马

　　古者牛服箱而不耕，然冉耕字伯牛，牛字从何起义？古者马驾车而不骑，然驾车钩衡而已，不被鞌也。春秋有地名“鞌”，《传》有“据鞌而食”事，鞌字从何得名？疑其事古皆有之，但不似后世为通例耳。

　　河图

　　伏羲《河图》，先儒以为马背旋毛，然则顾命东序所陈，当为马革一具耶？俞玉，吾疑为玉类，其说无据，而石脉成文，尚差近理。

　　洛书

　　《河图》曰：图作旋毛状，可也。《洛书》曰：书定为文字，汉儒以初一曰五行等六十五字为书文，已为附会，至解为九宫竒偶，则是图非书矣。且神龟背负经典无文，其说皆出于纬候，宋人事事驳汉儒，惟此事不能正也。

　　国风

　　曰邶、曰墉、曰唐、曰桧，皆西周之旧名，而诗则多在东迁后，知周时太史所掌诗有旧目，后人弗敢増改，但续采之风以类附入耳。季札观乐在孔子前，曰 “为之歌邶、墉、卫”，曰“为之歌唐”，曰“自桧以下无讥焉”，是其证也。然则王风亦必旧目，非孔子所定，明矣。

　　刘氏论诸侯无私史

　　刘原父谓东迁以前诸侯无私史，此据《春秋》始平王四十九年臆断之耳。伯禽费誓，首称公曰，此鲁史之词，非周史之词也。

　　翚帅师

　　《春秋》书翚帅师会伐郑，庆父帅师伐于余丘，胡传谓：“乱臣既得兵权，遂肇弑逆，圣人用示履霜之戒”。此全不考校之言。古者兵出于农，有事则聚，而授甲役竣则散而归田，非有营卫之屯聚、方镇之瓜分可籍之以为变，故公子鲍之取宋，陈氏之取齐，皆厚施得民，非得兵也。况寪氏武闱之事，皆一夫之力，何尝拥众作乱乎？

　　春秋特笔

　　春秋所载，有显然为圣人特笔者，如郑伯克段于鄢，纪侯大去其国，齐髙子来，季子来归，郑弃其师，天王狩于河阳，及晋处父盟、公在干侯、陈亡书陈灾、赵盾许止书弑、吴楚不书塟之类，率变文见意，其中必有美恶存焉。所谓大义数十，炳如日星者也。其余随文褒贬，大都显然易见，不待穿凿。至于无功无罪之人，非善非恶之事，又不可不着于策者，则亦以常例书之而已。说者字字生义，是圣人治世非赏即诛，不容有一中立之常人也。

　　杞宋正朔

　　二王之后，得用先朝之正朔，此于《传》无明文。考宋取长葛，《春秋》书冬，而《传》称秋，盖取以九月——周正之冬、商正之秋也。此可证宋用商正，《礼记》载孔子之杞得小正，建寅旧典，独得于杞，此可证杞用夏正。

　　野有死麕

　　贞静者守礼，尚不足以见圣人之化，至于懐春之女，几有越礼之志，乃怯于厖吠，卒畏人知，则亷耻之防，明有以遏其邪心也。王柏乃以为滛奔之诗而黜之，乌知删定之旨哉！

　　古占法

　　左氏叙事固不免有诬，然其所叙占法，则必太卜之旧，当代所同用，譬如今之术数家言其神验者多诬，至其占课，论单拆交重，推命用五星八字，则今世同用之法也。舍左氏而言，《易》例吾未之能信。

　　洛神赋注

　　李善注《文选》，字字必着，其出典惟《洛神赋》注感甄事，题为《传》曰，究不知为何《传》也。

　　玉楼银海

　　东坡雪诗“冻合玉楼寒起粟，光揺银海炫生花”，此正以银、玉比雪耳。说者病其体物太似，因托王安石语以“玉楼为肩、银海为目”，云出《道书》。然迄今无人能注出何道书也。且雪光揺目，于义犹通，若肩，则非埋身雪窖，何至冻合哉！

　　说文解为字

　　《说文》训“为”字为母猴，云：此猴多技能，故假借为作“为”字。窃谓制字之初，必先其切于人事者，次则物之习见者，必无先制一稀僻山兽之名，反借为习用之字者。或因母猴多技能，假为字以名之，则或然耳。

　　俗说

　　初读马缟《中华古今注》，称“俗说”七月七日乌鹊为桥渡织女，以为缟述流俗之说耳。后读《隋书经籍志》，杂家有沈约《俗说》三卷，乃知《俗说》为书名，乌鹊桥事为约所记也。

　　汉儒易学

　　世称汉易杂谶纬，然丁寛、田何以来都无是事，至孟喜、焦延寿、京房始别岐一派。《汉书儒林传》称孟喜别得占候书，托之田王孙，而梁丘贺证其诬，刘向又称独京氏为异党，其文甚明。此正如宋《易》于周、程、张外，岐出邵子一派耳。槩以京氏之学目汉《易》，将槩以邵子之学目宋《易》乎？

　　古字假借

　　先儒谓古人字少，多用假借。余不谓然。大抵古人简畧，惟取音同。如欧阳尚书汉碑作“欧羊”，望阳家语作“望羊”，古字虽少，岂无阴阳字哉？

　　古无四声

　　先儒又谓：古无四声。然如秦始皇帝讳政，避讳读正月为征，此非以平去为辨乎？刘熙《释名》言：天子有舌头、舌腹之分，其区别亦细矣。窃意古人虽朴，必无东董栋江讲绛读若一音之理，惟其诗赋押韵之例，则三声并用耳。如宋词多上去通押，元曲以入声摊配，亦其押韵之例，非宋、元仅有三声也。

　　铎舞曲

　　古铎舞曲，圣人制礼乐篇，郭茂倩《乐府诗集》所载不可句读，考《宋书乐志》载此篇，原每句空一字，郭氏连而一之耳。

　　乐毅论

　　右军《乐毅论》，或云书扇，或云书石，今辗转钩摹，失其笔法则有之，必不至窜改其字句。然《史记》乐毅传注，载其全篇，文句乃异同不一。

　　兰亭序

　　《兰亭序》“后之揽者”句，“揽”当为“览”。或云通用，或云误笔，其实乃自避家讳，故加“扌”旁。右军，王览之后也。

　　曾子问

　　“曽子问临娶遭丧”一条，所谓壻免丧，后弗取而后嫁者，先儒递有论说。然反复思之，不得其理。女未嫁，壻未娶，忽遭父母之丧，丧终成礼，礼之当然，何以免丧之后，久定之盟又有请而弗取、请而弗嫁者耶？其弗取、弗嫁，又以何为词耶？

　　古无叶音

　　陈季立称，古无叶音，凡今所谓叶者，皆其本音，其说最确。他姑无论，如龟兹国，读丘慈，此直译以同音，并无意义，是汉时读“龟”为“丘”，读“兹”为慈之明证，否则，曷不直译为“丘、慈”字欤？

　　古字讹体

　　字有讹体，非但后世，即古亦然。马伏波论成皋印文是矣。官制尚尔俗用，可知一笔一画，奉汉碑为典型，此好古之过也。且非但八分，小篆亦然，“射”字籀文象乎持弓形，小篆转弓形为身字，转乎形为寸字，寸身为射，果何意乎？

　　牡丹

　　欧阳公谓古人不言牡丹。王楙《野客丛书》引《谢灵运集》及《尚书故实》所载，北齐杨子华画驳之。余谓古人但不言其花耳，若其名，则《本草》列为中品，张仲景《金匮要畧》已用牡丹皮矣。

　　大毛公

　　《汉书》不载大毛公之名，陆玑《毛诗草木虫鱼疏》始云：毛亨亦不载伏生之名，《晋书伏滔传》始云“逺祖胜”。

　　金盌

　　杜工部《诸将诗》第一首 “汉朝陵墓对南山”二句，言战争而陵寝震惊也。“昨日玉鱼蒙塟地”，用刘明奴事，言王公之墓不保也。“早时金盌出人间”，用卢充事，言士庶之墓不保也。连首二句读之，诸陵亦可危矣。此所谓“臣子之词、立言之体”。注者必附会茂陵玉盌，殊失其旨。至戴叔伦诗有“汉陵帝子黄金盌、晋代仙人白玉棺”句，则似因杜诗而悞用。叔伦，徳宗时人，在工部后也。

　　青史子

　　贾谊《新书》引青史氏之记，言太子生事，其文与《礼经》相表里。《汉志》青史子五十七篇，乃列小说家，疑其它文驳杂也。《笔世》称蒙恬作笔，或引礼史载笔驳之，余谓不但此也，虞书作会，岂能以削竹调漆施五色哉？

　　怨于父母

　　《太平广记》载唐刘生梦见帝舜，帝舜斥孟子，称“号泣于旻天，怨于父母”二语为诬。此小说妖妄之词，托帝舜以诋孟子，不足深诘。然足见唐时《孟子》本作“怨于父母”乃有是说，盖今本误脱一字也。

　　六书所无之字

　　《五国故事》书刘龑之名曰岩，以龑字杜撰也。设遇孙休之五子，梁武帝之四公，将阙其名乎？张有书魏国夫人碑，“魏”必作“巍”，以“魏”字说文所无也。设书诸葛亮碑、当作“诸葛谅”，书韩愈碑、当作“韩愈”乎？

　　王弼老子注

　　《老子》第三十一章，王弼无注，今考其文，盖老子之言“惟夫佳兵者，不祥之器物，或恶之，故有道者不处，君子居则贵左，用兵则贵右”二十九字以下，皆弼之注。“兵者不祥之器”至“乐杀人者则不可以得志于天下矣”，此解前三句意也，“吉事尚左”至“以丧礼处之”，解后二句意也，传冩误合为一耳。

　　曹大家

　　读曹大家之“家”作“嘉”音，人必咥然以笑。读阴丽华之“华”作“敷”音，人必色。然以骇不知读阴丽华入麻韵，犹读曹大家入麻韵也，读曹大家入虞韵，犹读阴丽华入虞韵也。此之谓不充其类。

　　子羽子丝

　　《史记项羽本纪》称字羽，而自序称子羽。《汉书袁盎传》称字丝，而叙传称子丝。案古人之字，实皆一字，但或纟以伯仲叔季，或连子字为二字，《左传》所载可考，《论语》颜渊、曽晳、颜路、冉有皆称一字，言“游过矣，堂堂乎张也”，亦祇称一字，疑项籍、袁盎亦偶称一字，遂相沿呼之尔。

　　九河碣石

　　九河故道在沧景间，古书凿凿。碣石在永平，古书亦凿凿。惟由沧景而东注，去海百余里耳，必使沿海行千余里，委曲以达。碣石何也？思其故，迄不可解。

　　焚廪浚井

　　战国时杂说繁兴，一事而传闻异词，名姓时代互异者，诸子之书不知凡几。孟子当日亦诸子之流，惟诵法孔子，发明王道，得圣学之正，超出诸子之上耳。故一切流俗附益之文有斥而辟之者，亦有非大纲宏旨所系不及一一辨诘者，焚廪浚井之说，亦姑与就事论事，不必果以为实迹也。

　　马牛其风

　　马牛其风，与臣妾逋逃相属，自以风逸为正义。或曰牛走顺风，马走逆风，核诸物理，无此事。或曰牝牡相诱，曰风马牛，岂窃妻以逃者耶？核诸物理，亦无此事。

　　瓜州

　　范宣子数驹支称秦人迫逐其祖于瓜州，瓜州在秦西境，当迫逐而西，不容聴其越秦而东也。推求其理，盖窜入狄地，从塞外抵太原而至晋。荀吴败无终及羣狄于太原，无终在北，不容越燕至晋，盖亦于塞外相从而至。杜预已有是说。

　　祧讳

　　鲁武公讳敖，废敖山而鲁乃有公孙敖，宋翼祖讳敬，而南宋张栻字敬夫。又元赵缘督以宋宗室子而名友敬，皆祧庙不讳也。然临文不讳可也，以为名字则可用之字多矣，何必是？

　　弦弦

　　古字多通用，故弦弦两字经典互见。《广韵》据《五经文字》以弦为正体，弦为俗书。礼部《韵畧》旧本改弦为弓弦，弦为八音之丝。开禧元年，进士费衮上札子，论之始改通用，然制字各从其类，琴瑟从弓，究于义无取。《韵畧》分注不为无义，似不必以经典相难。如谓《说文》有弦无弦，则《说文》所无之字亦多矣。

　　切字等韵译语之始

　　《左传》以钲为丁宁，以榖丘为句渎之丘，以寺人勃鞮为寺人披公榖，以邹为邾娄，《檀弓》以木为弥牟，此切字之始萌。《公羊》以伐人伐于人异读，《释名》以舌头、舌腹异音，此等韵之始萌【据《隋书经籍志》十四字母，自汉明帝时与佛经俱入中国，以字体不同，世不行用】。《说苑》“越人歌后”，《汉书》“白狼王唐菆歌”，此译语之始萌。

 

卷下

十有三祀

　　《洪范》称十有三祀，说者谓是时周未改制，尚用商名。窃疑古人记载往往通称，如唐虞曰载、夏曰岁，《尧典》曰“以閠月定四时成岁”，又曰“九载绩用弗成”，又曰“朕在位七十载”，《舜典》曰“岁二月东廵守”，又曰“三载黜陟幽明”，又曰“二十有八载”，盖亦不拘一律也。

　　宋讳

　　宋人避讳至严，然核其遗文，似有二例：一曰阙笔，一曰代字。大抵寻常文句则仅阙笔，若人姓名则必代字，如殷浩作商浩，桓玄作亘灵寳，魏征作魏证，慎夫人作谨夫人，匡衡作康衡。盖临文不讳，故仅作字不成，若人之姓名，则不可使同于祖考，此其别也。

　　五经四书

　　世谓五经四书试士始明，此不考也。《元史选举志》载延佑科举法已然，其用宋儒传注，亦同一例。又宋元佑制以《周礼》、《左氏》、《春秋》、《礼记》为大经，《易》、《诗》、《书》、《仪礼》、《公羊》、《榖梁》、《春秋》为中经，进士各治一大经，兼一中经，仍治《论语》、《孟子》，第一场大经义三道，《论语》义一道，第二场中经义三道，《孟子》义一道，则北宋试士已以《论语》、《孟子》为主，特无《大学》、《中庸》耳。

　　宋试春秋题

　　宋贡举条式，论春秋义题，聴于《三传解经》处出，盖以《春秋》经文简畧，命题易复，故也。此法如行，可稍杜治《春秋》者惟记破题之病。

　　虞夏书

　　《左传》引《虞书》多作《夏书》。考《说文》“琨”字注曰：《虞书》扬州贡瑶琨蠙，字注曰：夏书玭从虫宾，亦一部之中二名兼出。或谓伏生《尚书大传》合虞夏为一传，疑古书搃题虞夏，引者可以互称，然大传有“唐传”，未闻有“唐书”，则其说亦不尽然，阙疑可矣。

　　时会解

　　《逸周书》“时会解”所述乃是夏正，此不可晓。

　　广韵注

　　《广韵注》有絶可笑者，如“东”字下注：“东宫氏，齐大夫，东宫得臣之后”，“刁”字下注：“齐竖刁之后”，“世子”而云“大夫”，“寺人”而云“有后”，即姓氏书有此谬谈，亦不应漫无考订至此，何博古图误说州吁，即传笑千古也。

　　经典释文

　　经典释文为古义之渊薮，学者得以考见先儒音训，惟赖是书，厥功甚伟。独怪其不及《孟子》，而以《老子》、《荘子》俱列经典，是居何义也？

　　茗饮

　　《三国志韦曜传》有茗饮之语，论者援为饮茶之始，然此语不止韦曜传，陆玑《毛诗草木虫鱼疏》曰：椒树似茱萸有针刺，蜀人作茶，吴人作茗，皆合煮其叶以为香，其文尤明。玑，亦吴人也。

　　万岁木

　　谢眺诗：“风动万年枝”。宋人以为冬青，考陆玑诗疏曰：杻，檍也，今官园种之，正名曰“万岁”。既取名于亿万，其叶又好，故种之。然则眺所咏者乃杻耳。

　　毛诗出子夏

　　陆玑《毛诗疏》末附四家诗源流，所说传毛诗人与经典释文逈异，故王鲁斋疑之。余谓《汉书》但云毛苌自谓出子夏，已不能举其授受之系，后来何自得之？非惟玑说无所本，即陆徳明说，亦未见所本也。

　　晋重

　　《左传》称晋重耳为晋重，终是脱字，不可援为二名称一之例。二名称一，惟《文选》刘琨表“段匹磾”称“臣磾”，然亦焉知非脱字欤？若诗文翦裁名姓以就声律，如干木、葛亮、方朔、马卿、潘仁之类，则自古有之，要亦非自称也。

　　纸字

　　或疑古无纸，小篆何以有纸字？案：《说文》纸训丝滓也。然则蔡伦以败絮鱼网为纸，正丝滓耳，故以名之。砚字，《说文》训石滑，亦不为磨墨之器。

　　昆虫

　　《礼》昆虫无作，郑注训昆为明，于义为迂。《说文》有■〈虫虫〉字，音正作昆，似同声，假借也。

　　书同文

　　《中庸》书同文，当以字体言之，如籀则天下皆用籀，篆则天下皆用篆，隶则天下皆用隶耳。至其点画増减，则圣人有所不能尽同。今观古器铭识，即尊彝诸字，形状不知凡几，其余文字亦十不同五，盖王政持其大纲尔。

　　谐声

　　小篆谐声，疑多因古文之音而配之以字，非制字始立音也。如磺字谐黄声，古文乃作丱偏旁，无黄字，安有黄声？囿字谐有声，古文乃作囗偏旁，无有字，安有有声？

　　秃字

　　秃字，《说文》载王育说，谓仓颉见秃人伏禾下，妄谬殊甚，故许慎亦曰：未知其审。周伯琦谓：上当从木，谐声，亦似不然。疑上当从禾，会意，《说文》禾木之曲头，止不能上也。

　　

　　说文分为二部，训草木，华也，训荣也。华之与荣有何区别？部收字，训草木白华，然则亦草木华矣。窃意荂皆之重文，《说文》强分为二。

　　转烛

　　读工部佳人诗，不解其中“转烛”字，后偶坐佛阁，检大藏，乃知富贵贫贱有如转烛，出佛说贫穷老公，经此老，固无所不读。

　　皇极经世

　　皇极经世，殆以六日七分之法引而伸之，但汉儒以卦值日、邵子以卦值世耳。此无论验与不验，均非儒者所宜道。如曰“天运一定”，是尧舜不能不治，桀纣不能不乱，非所以立训。如曰“人事尚可转移”，是当治者不治，当乱者不乱，数又不确矣。故孔子罕言命也。

　　镫烛

　　“烛”字见《周礼》、《礼记》，然诸家所说似然木以取明，非今之蜡炬。“镫”字则经典无文，《礼记》所云“执镫”，乃豆之跗也。《考古图》始有“汉雁足镫”。

　　准字

　　郭忠恕佩觿云：三苍作为尼丘之尼，《字林》用准为平准之准，则以准代准，始于吕忱，宋人谓避冦准名、及蔡京父名者，犹未溯其源也。

　　尹氏卒

　　《春秋》书尹氏卒，《左传》以为君氏，其说支离，《公榖》以为周之尹氏，近是。或援刘卷之例，谓果为王朝卿士，自必书名，然疑为史佚其名，圣人有所不能益，姑以尹氏书之。如诸侯之卒例，书名宿男不名之例也。齐放崔氏于卫，疑亦类此。

　　春秋古经

　　马贵与谓《春秋》古经，虽《汉艺文志》有之。然夫子所修之《春秋》，其本文世所不见，自汉以来所编古经，则俱自三传中取出，经文名之曰“正经”耳，此未考杜预之析《传》附《经》而误谓左氏传中原载经文也。

　　春秋疑义

　　隠公摄位而经文适不书正，桓公弑立而经文适不书王，文姜滛佚而经文适书子同生，此诸儒论端所自起也。以主是说者为是，则于例不能尽合；以主是说者为非，则其说不为无因。是亦不食马肝之类也。孔子曰“多闻、阙疑”。

　　春秋废传废例之渐

　　“《春秋》甚幽而明，无《传》而显”，董仲舒之言也，舍《传》蘖于此矣。“《春秋》之经纪，以善恶为实，不以日月为例”，王充之言也，废例蘖于此矣。据《汉书儒林传》：仲舒学《公羊春秋》者也。据《论衡序》，《左传》始末，充主《左氏春秋》者也。后儒各矜心得，实皆先儒所已言。

　　厶地

　　杜预注《左传》，于不知其地者曰地阙。范宁注《榖梁传》，于不知其地者曰厶地。说者谓厶即某字之省文，窃不谓然。韩子称于文，自环为私，背私为公，厶字即古私字，不得假借为某。当由武子于原稿空一字，作一三角圏记之，如《穆天子传》、《逸周书》之作四角圏耳。

　　叠字

　　石鼓文于叠字皆作“二”，“二”即“二“字言此字，有二文义亦明。秦刻石于“夫”字下作“二”，云是大夫锺繇帖；于祖字下作“二”，云重“且”字，其例虽古，似未可行。《用印谱》有文三桥所作“努力加餐饭“一印，努字下左为二点云重”力“字，右为二点旁作“口”字，云重“力”字合为“加”字，餐字下为二点，旁作反字，云重“食”字合为饭字，论者病其太巧，不知实祖秦刻石法。

　　祅祠

　　杜预注《左传》“次睢之社”云：睢水上有祅祠。此必不然。宋襄公时，祅祠何由至中国？

　　种子方

　　李濓《医史》谓淳于意及其师公乗阳庆皆无子，知医家无种子方，其论甚正。然不可谓古无此说，《汉书艺文志》有《三家内房有子法》十七卷。

　　容成

　　彭祖得容成御女术，《汉志》房中有容成阴道二十七卷，是其说也。张衡《同声歌》称素女为我师天老教轩皇，《汉志》房中有天老杂子阴道二十五卷，是其说也。《汉志》又有黄帝三王养阳方二十卷，是“万安秘册”古亦有之矣。

　　粲者

　　女三为粲，见于国语。然实亦美女之通称。《诗》见此粲者，《传》以三女释之，未见其然。古大夫乃有娣侄，民庶流离之后，幸遂室家，匹夫匹妇，礼之经也，何三女之有？

　　放勲重华

　　“放勲”见《孟子》，“重华”见《离骚》，其为尧舜之号不疑。然必非在位之时以美词自号，殆舜、禹所追称乎，此谥法之始萌也。

　　姚察传

　　姚思亷修《陈书》，以其父察与江总合传，此真不可解，事若李商隠赠杜牧诗称“前身应是梁江总”，以词采言之，则犹之可也。

　　谭公

　　《硕人》诗称“齐侯之子”、“卫侯之妻”、“邢侯之姨”，皆举其爵，惟“谭公维私”称公。按：《春秋》齐侯灭谭，谭子奔莒，则谭子爵也，其变文之故，思之不得。

　　钧金束矢

　　钧金束矢之制，儒者所疑，此以后世律三代也。后世以一官治一邑，其事必讼乃理，故讼恒繁。古者州里族党之间，各有官以长之，即婚姻财货之事，亦有官以司之，其不合理者即治以法，不至于讼。凡其讼者，必琐屑无闗之务，暧昧不决之疑，吏所不必尽治者。故限以输官之物，俾直者知讼之不易，可稍忍而即于和曲者，知所失不偿所得，亦权其轻重而知所避，是化民息争之道也。儒者乃恐豪强者易办，贫懦者莫伸。夫圣王之世，法制修明，豪强纵暴，有举其官者矣，安用讼哉？

　　屠者以骨革纳官

　　《周礼》：屠者以骨革纳官。此为屠肆言之。使利薄而民不趍，所以抑逐末之业，而省无故之杀。若自为宾祭用牲者，虽汉唐末造，敛不至是，况周之盛乎？

　　原蚕

　　《礼》“禁原蚕”，传有三说：一曰蚕马同气，恐其伤马，此理太迂。一曰先王仁及昆虫，不欲使一岁之中再罹汤火，此为近之。一曰原蚕丝恶，恐妨民用，此亦一理。

　　地动仪

　　张衡地动仪，余终不信有是事。夫设机转运，则其机有定，不能测无定；设机待发，则机不动，不发气不至，不动气，动于数千里外而机应于此，万无此法。盖葭管之气，必至之气也，徧乎天下，至其时则皆应；地动之气，偶逆之气也，各于其地，非其地则不知。

　　孔鼎

　　李商隠诗“汤盘孔鼎有述作”，今无其器存。其词如曰“孔悝之鼎铭”，此何足道？如曰“正考甫之鼎铭”，则自孔父嘉以后始以王父字为氏，正考甫非孔氏，不得云“孔鼎”。此或唐以前书别有孔子鼎铭，今不可见矣。

　　唐人歌诗

　　唐人歌诗，宋人歌词，其法皆不传。白香山称“河满子一曲四声歌八叠”，今不知八叠谓何？又古乐府多长萹，而唐人惟歌絶句，即律诗亦仅取半首，古诗长萹，如李峤《汾阴行》、髙适《哭单父》、梁少府诗，亦仅取四句。或当时之曲，以四声八叠为定律欤？然阳闗曲又云三叠，搃不可考。

　　达摩支曲

　　温飞卿集有“达摩支曲”，莫晓其义。考段安节《乐府杂录》，载舞曲有“达摩支”，飞卿所作，盖当时舞曲也。唐歌皆四句，而此曲至十二句，殆舞者须阅时稍久，乃尽低昻旋转之态，不可骤进骤退，故其词长耶？

　　孔父

　　《春秋》书宋华督弑其君与夷及其大夫孔父。或以孔父为名，或以孔父为字。考古者孙以王父字为氏，不闻以名，则孔父为字更无疑义。或谓《春秋》国史，夫子不应避家讳不知笔削，虽因鲁史实私修之书，藏之于家，异乎君前臣名。司马子长作《史记》，讳“谈”为“同”，范蔚宗作《后汉书》，讳“太”为“泰”，亦以私修也。若史官载笔，则有国讳、无家讳矣。

　　诚节传

　　隋髙祖父名忠，故当时讳“忠”为“诚”。至修《隋书》时不讳矣，而《忠节传》曰《诚节传》，盖诸人大抵隋旧臣，习惯而不能改也。微特此也，“虎林”曰“武林”、“民部”曰“戸部”之类，且传至今而不改矣。

　　文选、文苑英华

　　《文选》录“潘朂魏公九锡文”、“阮籍劝进晋王笺”，是奨篡也；《文苑英华》录“孔熙先为彭城王檄征镇文”、“祖君彦为李密檄隋文”，是奨叛也。若文章正宗，则必无此矣。

　　贺知章栁枝词

　　栁枝词起于中唐，故白香山诗称“聴取新翻杨栁枝”也。《才调集》乃有贺知章栁枝词。考何光逺《鉴戒录》称是篇为贺秘监知章咏栁，是，《才调集》悞。

　　娶妻不娶同姓

　　《礼》娶妻不娶同姓。郑注谓为其近禽兽。此语太甚。《家语》言同姓百世不通婚姻，周道，然也。则周以前或不拘矣。康成以鸟兽行当之，是内乱之说，非娶同姓之说也。

　　传注误引经文

　　《书》“厘降二女于妫汭”，蔡传引《尔雅》：“水北曰汭”。《诗》“騋牝三千”，朱传引记曰：“问国之富，数马以对。”礼术有序陈氏集说，引《周礼》：“郷大夫春秋以礼会民而射于州序”，今本皆无此文。

　　鲁颂春秋不同

　　《鲁颂》閟宫泮宫之作，与淮夷献琛之事，皆在僖公时。然《春秋》皆无其事。或谓閟宫、泮宫，常事不书，淮夷之事，则史氏之铺张，不为实录，颂者歌咏之作，不妨存臣子之词。《春秋》者立教之书，不可没是非之实也。是或然欤？

　　女娲补天

　　《列子》女娲补天事，张湛注以五色石为寓言五常，是亦巧为之词。战国诸子多与小说相出入，不尽可诘，即以列子而论，龙伯钓鳌之事，化人擥裾之谈，又譬何事乎？

　　毛诗

　　《汉志》毛诗三十卷。《毛诗故训传》二十九卷，俱不着为毛亨、毛苌。据郑康成诗谱，鲁人大毛公为故训传于其家，河间献王得而献之，以小毛公为博士，则《诗传》为毛亨作矣。《隋书经籍志》则称赵人毛苌善诗，自云子夏所传作训，故传则以诗传为毛苌作。然宋以来并云毛苌，不云毛亨，疑不能明。

　　五言诗

　　五言诗世称始蘓李《玉台新咏》，则题古诗为枚乘作，均汉武帝时人，无庸较其先后。惟张守节《史记正义》引楚汉春秋虞姬诗已全作五言，此不可晓。即曰陆贾赝托，贾亦虞姬同时人也，岂守节所见之本，后来又有所窜入欤？

　　文言

　　梁武帝以《文言》为文王作，此于古无考，直以穆姜引《文言》四语在孔子前，而文字适合文王谥法，以意断之耳。刘勰《文心雕龙》曰：“乾坤二卦，独制文言，言之文也，天地之心哉”。此又附会于文章之义，亦非本旨。

　　金章

　　《礼》“圭璧金璋，不鬻于市”，皇侃注：用金为印章，则印章古有之矣。今本作“璋”，盖字之误。既曰圭璧，足以统璋，不烦缕赘，且璋不以金作，则金自不连璋为文；市不鬻金，亦非可行之事【《列子》有攫金于市事】。

　　百国春秋

　　《墨子》称见“百国春秋”，所引有周《春秋》杜伯一事，燕《春秋》荘子仪一事，宋《春秋》■〈礻后〉观辜一事，齐《春秋》王里国中里徼一事，其文皆似传体。盖古史官简书、策书之分，策书详其细目，如墨子之所称，左氏据以作传者是也；简书举其大纲，如《汲冡》、《竹书》之体，孔子所据以作经者也。

　　晋之乗

　　《传》称羊舌肸习于春秋，此晋之《春秋》，非鲁之《春秋》也。孟子又曰：“晋之《乘》”，盖《春秋》为记事之通名，《乘》则一国之专名，犹后世举其总名则曰“史”，举其専名则曰“汉书”、“唐书”【古以史为官名，后世以官名其书，犹子亦人之美称，后世以人名其书，《周礼》称三皇五帝之书，均不谓之史，《论语》吾犹及史之阙文，亦称史官，不称史书】。

　　总集、自注、注赋、注诗

　　合众人之作为一集，始于王逸，录总集者不及，以楚词自为一类也。自录已作，亦始于逸，而徐陵《玉台新咏》、芮挺《章园秀集》用其例。自注已作亦始于逸，而戴凯之《竹谱》、谢灵运《山居赋》用其例【《汉书艺文志》亦自注，然寥寥无几，又非发明文义，故不以托始】。注赋始薛综注张衡《両京赋》。注诗始颜延年、沈约注阮籍《咏懐诗》。诗中偶用自注，始王融。

　　六朝人误用古事

　　六朝以绮丽相髙，务求新艶，往往不考本事。梁武帝有“代蘓属国妇诗”，极述纒绵思逺之意，然武固生妻去惟也。吴均《行路难》称倡家小女名桃根，桃根乃桃叶之妹，亦王献之妾，非倡家也【李商隠诗“桃叶桃根双姊妹”】。

　　大学

　　《大学》称曽子作，究不知其所据。《曽子》二卷，南宋尚存，晁公武《读书志》称十篇皆见《大戴礼》，髙似《孙子畧》亦云见《大戴礼》，他又杂见《小戴礼》，既曰杂见，则中无全篇，《大学》可知矣。

　　孔丛子

　　汉人无引《孔丛子》者，引“孟子字子居”一条以驳赵岐，始于王肃，其文与《家语》如一手，殆亦肃所伪撰欤？
