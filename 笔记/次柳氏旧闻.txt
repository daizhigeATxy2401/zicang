　　钦定四库全书　　　　　子部十二
　　次柳氏旧闻　　　　　　小説家一【杂事之属】提要
　　【臣】等谨案次柳氏旧闻一卷唐李徳撰徳事迹具唐书本传是书所记皆元宗遗事凡十七则前有徳题词大畧谓史官栁芳上元间徙黔中髙力士时亦徙巫州相与周旋因得闻禁中事记为一书曰问髙力士太和中诏求其书宰相王涯等向芳孙度支员外郎璟索之不获而徳父吉甫及与芳子吏部郎中冕游尝闻其説以告徳徳因追忆録进旧唐书文宗本纪载太和八年九月己未宰臣李徳进御臣要畧及柳氏旧闻三卷盖即其事惟卷数与今本不合殆二书共为三卷欤中如元献皇后服药张果饮堇汁无畏三蔵祈雨呉后梦金甲神兴庆池小龙内道塲素黄文事皆涉神怪其姚崇魏知古相倾轧及乳媪以他儿易代宗事亦似非实録姑存以备异闻可也柳珵常侍言旨【案此书无别行之本此据陶宗仪説郛所载】首载李辅国逼胁元宗迁西内事云此事本在朱厓太尉所续程史第十六条内盖以避时事所以不书也考徳所着别无所谓程史知此书初名程史后改题今名又知此书本十八条删此一条今存十七至其名程史之义与所以改名之故则不可详矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　次栁氏旧闻
　　唐　李徳裕　撰
　　太和八年秋八月乙酉上于紫宸殿聴政宰臣王涯等奉职奏事上顾谓宰臣曰故内臣力士始终事迹试为我言之涯即奏曰上元中史臣栁芳得罪窜黔中时力士亦徙巫州因相与周旋力士以芳尝司史为芳言先是时禁中事皆芳所不能知而芳亦有质疑者芳黙识之及次其事号曰问髙力士上亦令采访故史氏取其书臣涯等既奉诏即召芳孙度支员外郎璟询事璟对某祖芳前从力士问覼缕未竟后着唐厯采取义相近者以传之其余或秘不敢宣或奇怪非编録所宜及者不以今按求其书亡失不获臣徳裕先臣与芳子吏部郎中冕贞元初俱为尚书郎后谪官俱东出道相与语遂及髙力士之説且曰彼皆目覩非出闻信而有徴可为实録先臣为臣言之臣伏念所忆授凡一十七章嵗祀已久遗槀不臣徳裕非黄琼之达练习见故事愧史迁之该博唯次旧闻愳失其不足以对大君之问谨编録如左以备史官之阙云
　　宗之在东宫为太平公主所忌朝夕伺察纎微必闻于上而宫闱左右亦潜持两端以附太平之势时元献皇后得幸方娠宗愳太平欲令服药阴除之而无可与语者张説以侍读得进见太子宫中宗从容谋及说说亦密赞其事他日说又入侍因懐去胎药三煮剂以献宗得药喜尽去左右独搆火于殿煮未及熟怠而假寐肹蠁之际有神人长丈余具装身披金甲操戈绕药鼎三匝煮尽覆无余焉宗起视异之复増火又投一剂煮于鼎因就榻瞬目以之而神覆鼎如初凡三煮皆覆之乃止明日説又至告之故说降阶再拜曰天所命也不可去之厥后元献皇后思食酸宗亦以告説説每进辄袖木以献故开元中说恩泽莫与为比肃宗之于说子均垍相爱若亲戚昆弟之子【柳芳本张説所引説尝自叙述与髙力士词协也】
　　宗初即位体貌大臣賔礼故老尤注意于姚元崇宋璟引见便殿皆为之兴罢去辄临轩以送其他宰相优宠莫及至李林甫以宗室近属上所防用恩意甚厚而礼遇渐轻姚元崇为相尝于上前叙进郎吏上顾视殿宇不答崇语崇恐再以言之冀上少售而卒不对崇益恐趋出髙力士曰陛下初承鸿业宰相请事当面言可否而崇亟言之陛下不视臣恐宰相必大愳上曰朕既任崇以庶政事之大者当奏朕与之共决如郎署吏秩甚卑会力士宣事因为言上意崇自解而喜朝廷闻者以上有人君之度得信任之道焉
　　魏知古起诸吏为姚崇所引用及同升也崇颇轻之无何知古拜吏部尚书知东道选事以吏部尚书宋璟门下过官知古心衔之思有以中之者崇二子并分曹洛邑会知古至恃其恩颇顾请托知古归悉以闻上召崇从容谓曰卿子才乎皆何官也又安在崇揣知上意因奏曰臣有三子两人分司东都矣其为人多欲而寡交以是必干知古然臣未及闻之耳上始以丞相子重言之欲微动崇意崇私其子或为之及闻所奏大喜且曰卿安从知之崇曰知古微时是臣荐以至荣达臣子愚谓知古见德必容其非故必干之上于是明崇不私其子之过而薄知古之负崇也欲斥之崇为之请曰臣有子无状挠陛下法陛下欲特原之臣为幸大矣而由臣逐知古海内臣庶必以陛下为私于臣矣非所以禆化也上久之乃许翌日以知古为工部尚书罢知政事
　　源乾曜因奏事称防上悦之于是骤拔用歴户部侍郎京兆尹以至宰相异日上独与髙力士语曰尔知吾之拔用乾曜之速乎曰不知也上曰吾以其容貌言语类萧至忠故用之力士对曰至忠不尝负陛下乎陛下何念之深也上曰至忠晩乃谬计耳其初立朝得不为贤相乎上之爱才宥过闻者无不感悦
　　萧嵩为宰相引韩休与同列及在相位稍与嵩不合嵩因乞骸骨上慰曰朕未厌卿卿何庸去嵩俯伏曰臣待罪宰相爵位已极幸陛下未厌臣得以乞身如陛下厌臣臣首领不保又安得自遂因陨涕上为之动容曰卿言切矣朕思之未决卿归第至夕当有使如无使明日宜如常朝请及日暮命力士诏嵩曰朕惜卿欲固留而君臣始终贵全大义亦国家之美事今除卿右丞相是日荆州始进黄柑子上以素罗帕苞苴其二以赐焉宗好神仙往往召郡国征竒异士有张果老者则天时闻其名不能致上亟召之乃与使偕来言其所变怪不测又有邢和璞善筭心术视人投而能察善恶夭夀上使筭果老懵然不知其甲子又有师夜光者善视鬼复召果老与坐密令夜光视之夜光进曰果老今安在臣愿得视之而果老坐于上前已久矣夜光终莫能见上谓力士曰吾闻竒士至人外物不足以败其中试饮以堇汁无苦者真竒士也防天寒甚使以汁进果老遂饮三巵醺然如醉作者顾曰非佳酒也乃寝顷之取镜视其齿尽燋且黒命左右取铁如意以击齿堕而藏之于衣带中乃纳于懐内出神药色微红傅齿穴中不寐久之视镜齿粲洁白上方信其不诬也
　　宗尝幸东都天大旱且暑时圣善寺有天竺干僧无畏号三藏善召龙致雨之术上遣髙力士疾召无畏请雨无畏奏曰今旱数当然耳召龙必兴烈风雷雨适足暴物不可为之也上强使之曰人苦暑疾虽暴风疾雷亦足快意无畏不得已乃奉诏有司为陈请雨之具幡像俱备无畏笑曰斯不足以致雨而悉命去之独盛一钵水以小刀搅旋之胡言数百祝水须臾有如龙状其大类指赤色首噉水上俄复没于钵中无畏复以刀搅水顷之白气自钵中兴如炉烟上数尺稍稍引出讲堂外无畏谓力士曰亟去雨至矣力士絶驰去顾见白气疾起自讲堂而西如一疋练既而昏霾大风雷霆而雨力士才及天津之南风雨亦随马而至驰至衢中大树多拔力士比复奏衣尽霑湿【时孟温礼为河南尹目覩其事礼子皥尝言臣之祖先臣与力士同吏部员外李华撰无畏碑亦云前后奉诏灭火反风昭然徧诸耳目】
　　宗善八分书将命相先以御体书其姓名置案上防太子入视上举金瓯覆其名以告之曰宰相名汝庸能知之乎即射中赐巵酒也肃宗拜而称之曰非崔琳卢从愿乎上曰然因举瓯以赐酒巵是时琳从愿皆有宰相望宗倚为相者数矣竟以宗族蕃盛附寄者众卒不用之也
　　肃宗在宫为李林甫所搆势防危者数矣无何须班白常早朝见上上见之愀然曰尔其归院吾当幸汝及上至顾见宫中庭宇不洒埽而乐器久屏尘埃积其间左右使令无有妓女上为之动色顾力士曰太子居处若是将军盍使我闻乎【上在禁中不名力士呼为将军】力士曰臣尝欲奏上太子不许曰无以勤上念上即诏力士下京兆尹亟选子女颀长洁白者五人将以赐太子力士趋出庭下复还奏曰臣他日尝宣防京兆阅致子女皆嚣而朝廷好言事者得以为口实臣以为掖庭中故衣冠以事没入其家者宜可备选上大悦使力士诏掖庭令按籍阅视得三人以赐太子而章敬呉皇后在选中顷之后侍寝不寤吟呼有痛苦气不属者肃宗呼之不解窃自计曰上始赐我卒无状不寤上安知非吾护视不谨遽秉烛视之良久乃寤肃宗问之后以手按其左胁曰妾向梦中有神人长丈余介金甲以操劒顾谓妾曰帝命吾与汝为子自左胁以剑决而入决处痛殆不可忍及今未之已也肃宗验之于烛下则若有綖而赤者存焉遽以状闻遂生代宗【吴奏尝言先臣与力士説之亦同也】
　　代宗之载诞也三日上幸东宫赐之金盘命以浴吴皇后年幼皇孙龙体未舒负媪惶惑乃以宫中诸王子同日诞而体貌丰硕者以进见上视之不乐曰此儿非吾儿也负媪扣头具服上睨曰非尔所知趣取吾儿来于是以太子之子进见上大喜置诸掌中向日视之笑曰此儿福禄逺过其父及上起还宫尽留内乐谓力士曰此一殿有三天子乐乎哉与太子饮乐焉
　　肃宗为太子常侍膳尚食置熟爼有羊臂臑上顾使太子割肃宗既割余汚漫在手以饼洁之上熟视不怿肃宗徐举余饼啖之上甚悦谓太子曰福当如此爱惜天寳中安禄山每来朝上特异待之为置坐于殿西偏张金鸡幛其来辄赐坐肃宗谏曰自古正殿无人臣坐礼陛下宠之已甚必将骄也上呼太子前曰此胡有竒相吾以此厌弭之尔
　　兴庆宫上潜龙之地圣厯初五王宅也上性友爱及即位立楼于宫西南垣署曰花萼楼朝罢与诸王游或置酒为乐时天下无事号太平者垂五十年及禄山犯阙乗传遽以告上欲幸复登楼置酒四顾凄怆乃命进玉环琵琶琵琶者睿宗所御琵琶也异时上张乐殿中常置之别榻以黄帕葢之不以他乐杂而未尝持用至是得工贺懐智取调之又命禅定僧段师弹时美人善歌从者三人使其中一人歌水调毕奏上将去复眷眷因视楼下问有乐工歌水调者乎一年少心悟上意自言颇工歌兼善水调使之歌曰山川满目泪沾衣富贵荣华能防时不见只今汾水上唯有年年秋鴈飞上闻之为之澘然出涕顾侍御者谁为此词或对曰宰臣李峤上曰真才子也不待曲终而去
　　宗西幸车驾将至延英门出杨国忠请游左藏库而去上从之望见千余人持火炬以俟上驻跸曰何用此为国忠对曰请焚库积无为盗守上敛容曰盗至若不得此当厚敛于人不如与之无重困吾赤子也命彻炬而行闻者皆感激流涕迭相谓曰吾君爱人如此福未艾也虽太王去豳何以过此
　　上始入斜谷天尚早烟雾甚晦知顿使给事中韦倜于墅中得熟酒一壶跪献马前数四不为之举倜愳乃注于他器自满引于前上曰卿以我疑始吾御宇之初尝大醉损一人吾悼之因以为戒迨今四十余年矣未曽尝酒味指力士近侍曰此皆知之非绐卿也从臣闻知莫不感悦上孜孜警戒如是富有天下仅五十载岂不由斯道乎
　　天寳中兴庆池上小龙常出游宫垣南沟水中蜿蜒之状靡不瞻观及銮轝西幸先一夕皆见龙乗云雨自池中望西而去上至嘉陵江将乗舟有龙翼舟而进上然流涕顾左右曰此吾宫中之龙也命以酒沃酹之于是龙跃而去
　　天寳中上于内道为兆庶祈福亲制素黄文及登坛之际其文乃自然凌空而上腾于天也闻空有言圣夀延长王公已下请编入史册制从之





　　次柳氏旧闻
