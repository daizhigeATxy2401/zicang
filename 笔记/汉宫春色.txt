《汉宫春色》     东晋时人撰
 
　　汉孝惠张皇后外传一（并叙跋）


　　曩尝读汉书孝惠张皇后传，疑其叙述稍略。盖传中所记，皆吕太后事也。既又读五行志，其记惠帝四年织室凌室之灾，以为张后失德之徵，幽废之兆，则又病其傅会太过，若诞不足信。夫宫室之灾，事所恒有，而无端归其咎於初立之张后，不已颠乎？后以童稚入宫，而又早寡，微特不与闻外事，即宫中事，亦吕太后主之。大臣以吕氏之故，迁怒张后，幽置北宫，亦既枉矣。作史者，复以其见幽，而加以失德之咎，则又枉之枉焉。予用是闵然伤之，乃潜究史、汉诸纪传，博考诸史，旁搜稗乘，兼及小说，诸所甄采，凡五十余种，为作《外传》一篇。越十年，未敢出以问世。适闻永嘉之际，盗发汉陵，有获汉高惠文景四朝禁中起居注者，流传至於江左。亟访得之，又得许负《相女经》三卷，《相汉宫后妃记》二卷，及《关中张氏世谱》，合而读之，间取以附益前传，而张后绝世之容德，与当日被诬幽废之故，始纤悉无隐情，匪敢矜考古之详，亦聊以抒伸枉表微之志云。


　　汉孝惠皇后，张氏名嫣，字孟英，小字淑君。惠帝姊，鲁元公主之长女也。初帝为亭长时，娶吕后，生一女一男。男为孝惠皇帝，女即鲁元公主。高帝二年，汉兵败於彭城，吕后为楚所虏。高帝道逢惠帝及公主，载之以行，马疲，虏在后。帝蹶两儿欲弃之，滕公常下收，载之徐行。面雍树乃驰，卒得脱於下邑之间，遂携入关。是时惠帝方六岁，公主年十二矣。六月汉都栎阳，立太子，令诸侯子为宿卫。公主性甚贤淑，高帝钟爱之。帝曰：“当为之择一佳婿。”张耳之子敖，方在汉宿卫，年十四，仪容俊雅甚都。许负相之云：当为王而侯，且生一德色兼绝之女。敖未之信。帝爱敖笃谨，乃以公主字之。五年夏四月，敖尚公主，秋七月，嗣为赵王，移家之赵，公主为王后。六年三月三日，生一女於邯郸，有五色云盖王宫，隐隐闻空中仙乐声。敖以其生而妩媚，名之曰嫣。数岁即温默贞静，未尝见齿，足不下阁。张敖尝语公主曰：“阿嫣善气迎人，举止端重。他日福未可量，但恐性过慈淑，将受人欺耳。”九年，张敖废为宣平侯，家属皆徙长安。会高帝用娄敬策，将以鲁元公主嫁匈奴。公主日夜对张敖流涕，阿嫣亦牵公主衣而泣。高帝闻而怜之，吕后复力言於上，乃止。阿嫣当五六岁时，容貌娟秀绝世。每从其母出入宫中，高帝常令戚夫人抱之，啖以果饵，谓夫人曰：“汝虽妍雅无双，然此女十年以后，迥非汝所能及也。”惠帝为太子时，娶功臣女某氏为妃。妃亦常抱阿嫣以为乐。及惠帝即位，以未除三年丧，不及立后。而妃旋薨，帝感人彘之变。专自韬晦，以酒色自娱。后宫美人甚多，又宠美僮闳孺，与同卧起。惠帝时，郎侍中皆傅脂粉，贝带冠，化闳孺之习也。时帝方议立后，欲访名家贵族之女容德出众者，太后常怜敖之废，欲为重亲以敖女配帝，乃谓帝曰：“阿嫣帝室之甥，王家之女，天下贵种，实无其匹，且容德超绝古今。吾选妇数年，无逾此女。”帝曰：“如乖伦序何，且彼年尚幼。”太后曰：“年幼不当渐长邪，且甥舅不在五伦之列，汝独不闻晋文公之娶文嬴乎？”帝乃从命，诏群臣议纳皇后礼。


　　三年春，太后遣长乐少府及宗正为皇帝纳采，用束帛雁璧，马四匹，并求见女。傅姆八人扶女，盛服南面立。年方十岁，太后恐人议其幼也。使自称为十二岁，其问名告庙诸礼皆然。然嫣体质修ㄥ，亦已俨如十二三矣。望见者，皆凝睇挢舌，以为神仙中人。还奏，言宣平侯女秉姿懿粹，夙娴礼训，有母仪之德，窈窕之容，宜承天祚，奉宗庙。丞相参、太尉勃、御史大夫尧、及太卜太史等，用太牢告庙，以礼卜筮吉月日，其问名、纳吉、纳徵、请期，典礼隆备，皆太傅叔孙通所定也。聘仪用马十二匹，黄金二万斤，自古所未有也。由是汉天子立后者，必稽孝惠皇帝纳后故事云。后弟偃尚幼，见黄金累累在堂上，奔入告曰：“嫣姊，皇帝买汝去矣。”鲁元公主叱之曰：“孺子毋多言。”偃乃挽姊手曰：“姊何不出观？”嫣用好言遣之，遽遁入房，闭户不出。汉沿秦制，每纳后妃，必遣女官知相法者审视。秋八月，诏鸣此侯许负至宣平侯第，许负者，河内老媪，以善相封侯者也。负引女嫣至密室，为之沐浴。详视嫣之面格，长而略圆，洁白无瑕，两颊丰腴，形如满月，蛾眉而凤眼，龙准而蝉鬓，耳大垂肩，其白如面。厥颡广圆，而光可鉴人，厥胸平满，厥肩圆正，厥背微厚，厥腰纤柔，肌理腻洁，肥瘠合度，不痔不疡，无黑子创陷，及口鼻腋足诸私病。许负一一书之册，催嫣拜谢皇帝万年。嫣忸怩不应，劝之数四，始徐拜，低声称皇帝万年。负以状密呈太后及惠帝。帝览而大悦，付宫史掌之。


　　冬十月壬寅，诏丞相参、御史大夫尧，迎皇后宣平侯第。皇后礼服，上绀下缥，深领广袖，巩带霞帔，衣长曳地，不见其足。首戴龙凤珠冠，黄金步摇，簪珥步摇，拜辞于张氏之庙。理妆之时，循例当用假｛髟也｝，傅姆以后в发如云，请于鲁元公主而去之。张敖抱女登车，称警跸，入未央宫前殿。天子临轩，百官陪位。皇后北面，礼官读册文毕。皇后六肃三跪三拜，女官引后至帝前谢恩。后拜伏，久无音响。女官附耳教之，后乃称“臣妾张嫣贺帝万年”。其幽韵若微风振箫，又如娇莺初啭。帝为动容，后起退立。太尉勃授玺绶，中常侍太仆跪受，转授女官。女官以带皇后，皇后拜伏，复称臣妾，谢恩讫，即位，群臣皆就位，行礼退。皇后乘软舆入中宫，群臣以帝立后，不娶于功臣之家，而自私其外甥，皆有不平之色。后至中宫，四壁皆涂以黄金，椒芬扑鼻，缀明珠以为帘，琢青玉以为几，旃檀为床，镶以珊瑚，红罗为帐，饰以翡翠，锦衾绣枕，皆有织金龙凤。其他陈设诸宝玩，五光璀璨，不可名状。帝与后行合卺礼。后从女官之教，奉觞于帝，自称女甥阿嫣贺舅皇陛下万年。帝笑曰：“汝尚仍前称耶。”亦以金樽酌后。后赧然，辞不能饮，勉尽一樽。及夕，后端坐床上。帝秉烛谛视，见后首垂双鬟，清卢神彩焕发，不傅脂粉，而颜色若朝霞映雪，又如梨花带雨，诸体位置，各极其妙。后羞畏俯首，两旁口辅，微晕如指痕，如浪波之。帝乃谓后曰：“吾向以汝外甥之故，恒避嫌疑，未尝迫视。不料汝怡人心目，至於此极也。”当是时，后年始十岁，虽正位中宫，而帝未尝留宿。宫中之政俾后宫美人年长者摄之。后宫见后无权，尝侵侮之，且私议曰：“张淑君虽居尊位，实一童女耳。且入宫后于吾辈，将何畏焉。”后五日一朝太后，奉案上食，鞠躬屏气，愉然肃然。帝以后东朝长乐宫，每行经街衢，数跸烦民，乃筑复道，属之长乐宫。后每将出，侍女先移辇入内室，后坐其中，施帘幔焉，乃舁以行。虽宦官宫人，或未能一见后面。后每清晨对镜理妆，有一小鸟，五彩毕具，飞集帘外啼啭，若云“淑君幽室裹去”，“淑君幽室裹去”，如是者十余年。及后徙北宫后，鸟始不复至。四年春三月，惠帝二十，后年十一，帝行冠礼，率皇后见於高庙。宫中孔雀及白鹤，见后过必舞。鲁元公主入宫视后，后送迎如家人礼，有依依恋母之意。公主指后向惠帝曰：“阿嫣颇如意否？”帝曰：“阿嫣不类大姊，而酷类宣平侯，使朕六宫粉黛，为之减色。其端静慧愿之性，则与大姊同。”时后弟张偃在侧，帝抱而弄之曰：“此儿体格颇似其姊，若为女子亦一佳人也。”帝每晨起，特至椒房，观后盥＜面页＞。尝语宫人曰：“皇后之色，欲与白玉盘争胜矣。”又曰：“皇后神态俨然一宣平侯，但形模较小耳。”因戏呼之曰“张公子”。傅姆见帝将至，必先捧金唾盂，盛紫薇露进后，以漱檀口。帝常抱后置膝上，为数皓齿，上下四十枚，又研朱以点后唇，色如丹樱，犹觉点朱之淡也。一日帝至后宫，后方卸裳服，两宫人为后洗足。帝坐面观之笑曰：“阿嫣年少而足长，几与朕足相等矣。”又谓宫人曰：“皇后胫跗圆白而娇润，汝辈谁能及焉。”五年夏六月，天时溽暑。一夕帝在宫中，不能成寐，夜分复起。帝有所最宠美人居东宫，帝思之，乃召宫婢数人，授以锦衾一，红帕一。俾携至东宫，并畀以符验曰：“美人若睡，当裹以来，夜深勿有所惊也。”东宫者，与后宫相近，宫婢误以为中宫也，乃径叩宫门，传帝命。侍女启户数重以入，宫婢戒勿声，径趋后榻，以锦衾裹之，并以帕蒙后首。后惊醒问故，答曰：“帝命也。”遂负后疾趋。后曰：“既奉帝召，当容我稍整服饰，今无状若此，岂可以见皇帝。”宫婢曰：“帝命也，且已出宫矣，愿皇后勿声。”后既无可奈何，乃寂然无声。须臾至帝所，帝揭帕视之，则嫣然张皇后也，帝乃笑拊之曰：“惊汝梦否？”后不答，若有微嗔者。帝命置后御榻上，宫婢既退。帝呼后字曰：“淑君怒我乎？”后徐答曰：“妾忝备位中宫，陛下既有召命，当先一日传宣，岂可轻脱若此，使妾为宫中妃嫔所窃笑，他日何面目以母仪天下乎？”帝谢曰：“吾过也，吾召汝非他，聊以消暑耳。”时后年仅十二，帝与清谈。及黎明，侍女皆至，后命取裳服，修容还宫。於是诸美人忌者，皆言后中夜自奔帝所，语浸寻达於外。诸大臣怨吕太后者，皆私议曰：“张皇后实太后外孙，果非佳种。且年幼即若是，他日必无端庄之德，当何以承宗庙乎？”


　　六年秋，后年十三，人道始通，而惠帝后宫美人，已生子四人，太后性不喜妃妾承宠，甚欲皇后生子，遣使祷祠山川百神，与医钱数千万，俾后服药求子，每夕遣人讽帝宿中宫，后以帝多病，力劝帝静养，仍异榻而寝，而太后未之知也。惠帝嬖僮闳儒者，年十五，有殊色，请於惠帝曰：“臣闻皇后容貌无双，愿一望见。”帝许之。适值中秋节，皇后驾幸上苑，观秋海棠，帝使闳孺服饰一如皇后，先至上苑。宫人见其绝丽，皆大惊疑，以为真皇后也。闳孺登假山，见皇后下辇步行，旋登楼凭栏眺望，云髻峨峨，长袖翩翩，罗衫澹妆，足践远游之绣履，履高底长约七八寸，其式与帝履略同，后偕五六美人同行，而年最幼亦最端丽，其行步若轻云出岫，不见其裙之动也。闳儒还见惠帝，俯首自惭，且曰：“陛下有中宫若此，何用臣等与后宫美人为？”帝曰：“皇后虽颀然如成人，然年齿过稚，性憨未知人事，若五年以后，汝辈当皆罢黜矣。”后性喜种花，而有洁癖，又喜读书。帝至后宫，闻诵声清婉达户外。笑谓后曰：“汝不闻秦始皇焚书之事乎？胡为亦效腐儒所为。”后起立曰：“曩闻妾父张敖尝言秦之速亡，半由於此。且陛下圣明天纵，而犹用亡秦之律，窃为陛下惜之。”帝感其言，乃除挟书律，自是古书稍稍出矣。后於宫中杂植梅、兰、桂、菊、芍药、芙蓉之属，躬自浇灌，每诸花秀发，罗置左右，异香满室。其寝榻及文几，陈设精绝，不许侍女近之，恶其不洁也。宫中有沉香木溺器，后每将溲溺，恶其铿然有声，垫以落花之瓣，起则随令侍女涤之。


　　七年春正月，惠帝猎於上苑。俾皇后及诸美人皆骑以从，装束皆如男子，其袍色或绛或黄或绿。后身御狐白裘，服色深青，裳色纯黄，外披红锦大袍，以红绡抹额，驰驱交错，花草生光，皆翩翩如二八美公子，见者不知为后妃也。而后尤惊艳独绝，旋卸装登厕，一野彘突入犯后，碎其下衣，后尻有微伤。帝方惊惋失措，后引剑刺彘杀之，诸美人皆称贺。后下衣既毁裂，仓猝露体不自觉，帝笑而指之曰：“何肥白也。”后方惊悟，羞赧无所措。急呼侍女进下衣，两颊晕，默然无言者半日。夏四月，皇后亲蚕，御礼服盛饰以出，乘鸾辂，驾驷马，张青羽，盖龙旗九ヵ。太尉妻骖乘，太仆妻御前，长安令奉引，金钲黄钺，卤簿鼓吹，虎贲羽林骑导前。皇后躬采桑於蚕宫，手三盆於茧馆，礼毕还宫。是日长安观者如堵，诸功臣家妇女皆啧啧叹羡曰：“张敖之女乃有此福，特恨未能一睹其面也。”初，辟阳侯审食其得幸於太后。惠帝闻之，怒辟阳侯，下之狱，将杀之，既而释之。太后惭怒，又以皇帝无子，而后宫美人多子，愈不怿，乃议尽斥诸美人，盖欲令皇后得颛房宠也。帝忧甚，无以为计，乃哀恳於皇后。俾谋寝其事，后性浑厚，不知妒忌，又素得太后心，为泣言诸美人无罪，妾嫣自以薄祜，不能生子也，太后乃止。五月，太后闻后宫美人有娠，复发怒将杀之。后为力请，太后忽生一计，使后佯为已有身数月者，将俟美人生男，即名为皇后所生，立为太子。后不得已从之，退语其母鲁元公主曰：“嫣於狐媚委琐之事，素所深耻。然嫣无子则太后终不乐，而诸皇子亦危。帝益将郁郁增疾矣，所以＜面页＞颜为此者，上以娱太后，下以保皇子，中以调和两宫，而安帝躬耳。”太后下诏，皇后孕将达月，可免朝朔望。帝亦累月不至后宫，后深居习静，不出寝闼一步。侍女有黠者，窃相语曰：“皇后将育太子，而腹不大何也？”六月美人生男，太后使取之，裹以文褓，送匿后宫而杀其母。即日，太后使宫娥教皇后佯称腹痛，顷之，则呱呱者已在抱矣。告祭宗庙，立为太子，群臣奉表称贺。越三日，皇后使赐美人以药物文绮，黄金百斤。或言太后已杀之矣，后惊怛，涕泗交颐，红袖尽湿，密告惠帝曰：“妾所以隐忍为此者，欲救此人耳。今仍见杀，岂非命邪。”是时，惠帝后宫已有六子，其名为后所生者，乃其最幼者也。后抚之皆如己出，并以时调护其母。是岁，帝弟淮南王来朝，王之母，故张敖家美人也。敖献之高帝而生王，故与张氏最亲善。至是请於惠帝，愿朝皇后。帝曰：“汝嫂年未及笄，朴讷畏人，犹童女也，其可以已乎，”固请乃许之。王跪拜尽恭，后答拜於帘内，环声ギ然，起而肃曰：“九叔无恙。”遂端坐无一言，亦未尝仰视。王退而语人曰：“吾嫂古今第一丽人，亦第一善人也。”八月帝不豫，皇后问疾。帝忽使后登床，扪其乳而叹曰：“阿嫣今已长成，令人爱不忍舍。然汝凝脂竟体，恐后日为我消瘦矣。有如此人而不能一日为夫妇之乐，亦命也夫。”戊寅，帝崩於未央宫，年二十三。后年方十四，哭踊如礼，沐浴如礼，方敛。诸侯王群臣立殿下，皇后在殿上，东向，太子西向，皆伏哭。诸妃嫔公主宗妇，皆从皇后伏哭殿上，不下百余人。鲁元公主亦与焉。群臣遥闻之，声音娇细，而哭尽哀。远望之，则年最幼，而色绝艳，盖皇后也。后两目已红肿如桃，屏去容饰，麻满身，转益靓丽，光彩照耀，殿之上下皆使耸动。


　　太子即位，太后临朝称制，从居未央宫正殿。后称孝惠皇后，仍居中宫之椒房。每日一朝太后，太后欲乘此时尽诛功臣，后苦谏而止。其语秘，外人不知也。是时大谒者张卿用事，出入太后卧内。后每朝太后，张卿窥见，后循循如处女，不问不敢对，不命之坐不敢坐，口操赵音。卿出语人，以为图画中所未睹也，且曰：“欲识张皇后，但观后弟张偃，盖已十得五六矣。”后年十五，鲁元公主薨，太后使后归临母丧。后既幼弱嫠居，愁闷悲思，乃作歌，辞曰：“系余童稚兮入椒房，默默待年兮远先皇。命不辰兮先皇逝，抱完璞兮守空床。徂良宵兮华烛，羡飞鸿兮双翔。嗟富贵兮奚足娱，不如氓庶之糟糠。长夜漫漫兮何时旦，照弱影兮明月凉。聊支颐兮念往昔，若吾舅之在旁；飘风回而惊觉兮，意忽忽若有亡。搴罗帐兮拭泪，踪履起兮彷徨。群鸡杂唱而报曙兮，思吾舅兮裂肝肠；冀死后之同穴兮，傥觐地下之清光。”於是太后命辟阳侯以右丞相监未央宫，居宫中侍太后。宫中事无钜细皆属焉。辟阳侯追怨惠帝，於孝惠皇后服用起居饮食，裁抑过半。又以后少艾，欲蛊之以报惠帝，乃赂后侍女，问后燕私之事甚悉。一侍女尝言曰：“我事皇后最久，知之颇详。皇后立不跛倚，坐无惰容，起居有常时，行止有常处，饮食之量，亦中人以上。服玩之好，与时俗不同。咳唾在地，每生芝草，芳泽不御，若有兰香。虽盛暑无微汗，粪无微臭，寐无鼾声，待吾辈整肃而和蔼，未尝以疾声相加，然稍有戏言，则正色呵止之。性至孝，闻父母有微疾，每彷徨不能食。自惠帝崩后，未尝饮酒食肉，我所见者，如是而已。”辟阳侯侦知后性畏暑，有一室，后每避暑其中，屏左右独坐，辟阳侯乃曲折作复道属之椒房之后，潜营一室，钻穴隙以窥之。每见后兀坐挥扇，俄起而徐步，有风肃然，所御衫襦，皆明纱之极薄者，日光穿漏，雪肤映现，全体毕睹。后肌体丰艳，衣内别有黄绢障胸，腹间项下，悬七宝金缕锁，臂约碧玉条脱，皆希世绝宝，外间所未有也。辟阳侯微述所见以语人，既而后渐觉之，严讯侍女，尽斥诸侍女之受辟阳侯赂者，乃泣诉於太后。太后敕辟阳侯自新，益增中宫守门宦者。


　　少帝立四年，年五岁，而后年仅十八。少帝怪母年幼，密询左右，乃自知非皇后所生。出言曰：“太后安能杀吾母而名我，我壮必为吾母报仇。”太后闻言而幽杀之，立惠帝第三子常山王宏，是为后少帝，年九岁。


　　后每岁寒食，必诣安陵，东向举哀柔，声凄楚，飞雁见后光艳，咸翔舞而下，攫后钗钏以去，如是者数次，乃张青羽盖焉。是时太后称制，诸吕擅权，后寂处深宫，绝不与闻外事。吕产、吕禄，以太后春秋高，欲先自结於后，乃与后父张敖交，岁时必有馈献入宫，后悉却之。或劝后结纳诸吕，他日可继太后临朝，后曰：“吾闻妇人无外交，我未亡人也。可与权臣往来乎？”先是，太后以惠帝六子殇逝几半，乃取吕氏子太，名为惠帝遗腹幼子，封平昌侯，进封吕王，大臣益不平之。於是惠帝兄弟齐悼惠王已前卒，赵王如意、赵王友、梁王恢、燕王建，皆身死国除，惟代王、淮南王尚存。太后尝召张皇后谋曰：“我已年老，而宗族尚强。我死，惠帝诸子必不安，吾欲尽去诸王何如？”后力谏曰：“不可。妾闻葛ぱ犹能庇其本根，昔孝惠皇帝常忧兄弟之不多，无以藩卫皇室，今诸死者过半矣，若复自剪其枝叶，恐汉之天下，非复刘氏有也。”其後太后每有阴谋，后辄沮之。代王、淮南王等遂获无恙，盖张皇后保全之力为多云。


　　後少帝四年七月，太后病笃。召张皇后告之曰：“吾病若不起，汝可临朝称制，大将军产禄皆可属以大事，禄女可配帝为皇后。汝善教之，善自珍爱，勿哭泣过节，勿为他人所图，勉之。”时后年二十二，涕泣固辞，自言才略素短，不足以临制天下。且绛侯曲逆侯等，皆高皇帝旧臣，若畀以夹辅之权，必可以安社稷。吕产言於太后曰：“皇后太稚、貌太姝，性太慈，临朝实非所宜。”太后乃以国事属产禄。辛巳，太后崩於未央宫。既葬，张皇后从居长乐宫，吕产怨后之不附己也。乃曰：“张敖之女年少寡居，吾当有以试之。”乃选美男子数人，为长乐宫宦者，既而侍女密说后曰：“宦官某某等，年少貌俊，何不召之入侍，且昔太后逾六十。而辟阳侯等入侍者尚十数，皇后年华甚富，而长甘守此寂寞，谁知之者？”后穷诘之，尽识其名，乃命宫正尽逐此数人而谴侍女。吕产畏大臣图己，欲先作乱，与其党谋，欲先入据长乐宫，挟孝惠皇后以临大臣。或曰：“后若不从奈何。”产曰：“鸾凤羁於樊笼，虑其不仰哺於人耶？”乃使人说后曰：“皇后若与相国同心，可以长保富贵，不然必见废於大臣矣。”后弗之，尽敛两宫管钥，申警守备，令毋入相国产殿门。少帝欲尊后为皇太后，又以有生母在，或谓宜并尊，或谓宜独尊生母，诏下群臣议，议未上而变作。九月庚申，大臣举兵诛诸吕。吕产知长乐宫有备，走叩未央宫，徘徊不得入。乃以奉孝惠皇后密诏诛群臣为名，号召徒众，莫之应者。乃走刘章，逐而杀之，遂矫少帝符节，斩长乐卫尉吕更始，以兵入宫，围守孝惠皇后。辛酉诛吕禄、吕须及樊伉，废后弟鲁王张偃为庶人。初，惠帝二年，齐悼惠王欲媚太后，献城阳一郡，为鲁元公主汤沐邑。太后欲以封张敖为鲁王，及后初立，惠帝以问后，后曰：“不可，外间皆谓太后削宗室以崇外戚，若封妾父，是敛怨而丛谤也。且取兄弟之邑以封后父，天下后世，其谓陛下何？”帝悦曰：“汝年虽幼，才识在我之上。”乃言於太后而止。


　　跋曰：孝惠皇后外传，凡有两篇，此其前篇也。得诸传钞，不传作者姓氏，但知为东晋时人所撰，旁搜博采，为班史翻案，为阿嫣雪冤，洋洋千言，洵大观焉。合后篇观之，殆为一人手笔，可并读也。


 


　　汉孝惠张皇后外传二（并叙跋）


　　曩尝裒集群书，作《汉孝惠张皇后外传》一篇，既又读得汉时遗书，不下十余种，其所纪张后事迹，虽大指颇合，亦往往互有异同，究无以辨其孰为是非也。兹重作外传一篇，其同者约而书之，其异者表而出之，以俟后世洽闻之士云。


　　孝惠皇后张氏，惠帝之女甥也。名嫣，字淑君，父宣平侯张敖。尚帝姊鲁元公主，以高帝四年三月生一女。年数几，有异人相之曰：“此大贵人也。”敖问其故，异人曰：“昔楚汉之际，有仙女张丽英者，居豫章之南，金精山下，衡山王吴芮闻其美，将聘为妃，仪从至山下，丽英忽升山顶，谓其人曰：我至此不得复下，当为我鉴磴通道。王乃发卒治道，道既通，则丽英不复见，已飞升矣。丽英飞升之后，上帝以汉室将有大变，特令降生人世，以扶汉室，且其尘缘未断，使之再受磨折，劫尽则复升仙矣。”言毕，异人忽不见。敖使人至豫章访之，果有其事，并有仙女庙云，因别字女曰“丽英”。女年十二，端丽窈窕，绝世无双。惠帝即位三年，年已十九未立皇后。太后选女於吕氏，无当意者。於是太后与帝皆属意张氏女，乃循旧制，诏鸣雌侯许负至宣平侯弟，引女嫣於密室相之。还奏帝，大悦。太后以嫣容德异於常女，特遣丞相等用太牢告庙，以礼卜筮吉月日，太常叔孙通定六礼，遣长乐少府及宗正为皇帝纳采，束帛雁璧，马十二匹，聘用黄金二万斤，自古所未有也。冬十月壬寅，诏丞相参、御史大夫尧，迎皇后於宣平侯第。后拜辞於父母，及张氏之庙，称警跸，入未央宫前殿。天子临轩，百官陪位，女官扶皇后降舆。礼服绀上缥下，深领广袖，带霞帔，衣长曳地，不见其足。首戴龙凤冠，黄金步摇，簪珥步摇，冠前缀珠旒十二。北面就位，人观者，咸啧啧私语，惊叹不置，或曰：“皇后真宣平侯之肖女矣，如此方不愧为天下母。”或曰：“皇后眉妩妍秀，他日必少威权，然其颡广圆而绝艳，其准丰隆而绝美，宜其为天下母。”於是执事者数百人，环立耸视，但见皇后蛾眉凤眼，蝤领蝉鬓，两颐丰腴，耳白如面。其温淑之气溢於言表，似长公王；而面格长圆，似宣平侯。或但遥见其肩背，即已叹为绝代佳人。礼官读册文毕，皇后三肃三跪三叩，称臣妾谢恩，起立，太尉勃授玺绶。宦官跪授女官，女官跪以带皇后。后复拜伏，低声称臣妾张氏谢恩，其韵若娇莺初啭，又如微风振箫。帝为动容，后起立即位，群臣皆就位行礼讫。帝与皇后入中宫，行合卺礼。中宫皆以椒涂壁，巍焕轩敞，陈设绝丽，供以名花异卉，傅姆导后献爵，教之称臣妾张嫣祝皇帝万年。帝饮毕，酌酒赐后，傅姆捧觞使后饮之，后整襟端坐，以目视鼻，未尝旁睨。帝注视皇后，见后明眸皓齿，倩辅微晕如指痕，如浪波之，不傅粉黛，而颜色若朝霞映雪，又如梨花带雨。两颊有微斑十余点，小逾芥子，其色淡黄，非咫尺以内不能见也。然弥觉姝艳绝伦，诸体位置亦各极其妙。帝出，语后宫人曰：“皇后嫣然之质，无忝嘉名。然朕所重者，又不在色而在德，观其静悫之气，如浑金璞玉，令人竟日对之不厌也。”先是，太后以后年幼，而帝素称好色，乃戒帝曰：“奇花不先时而折，明珠必应候而剖。皇后年齿稍稚，必待长成，方能生子，汝知之乎？”


　　帝由是多幸后宫美人。每晨起至椒房，观皇后盥，对镜理妆。帝指镜中曰：“汝自视与宣平侯有毫发异乎？”后不觉对影而自笑。汉制，皇后五日一上食帝宫留宿，惟张皇后即夕还中宫。诸美人咸笑后性之憨，而感其德。四年春正月，皇后见於高庙，三月帝行冠礼。帝入宫见后读书，用后言除挟书律，自是古书稍稍出矣。皇后五日一朝太后於长乐宫，举案上食，孝敬甚备。太后常称长公主之能教女也。於是以四十县为皇后汤沐邑。其玺文同天子，金螭虎纽，特设大长秋、家令等官属，掌财用，则有少府，掌卤簿，则有太仆，皆优其秩，自是终汉世为定制云。后温默属慎，内有慧心，虽以吕太后之猜忍，后能将顺其意旨，终身无间言。会中元节，长公主入宫，帝命皇后设宴如家人礼，公主从容谓帝曰：“皇后少不更事，性又朴讷，愿陛下宽假而督教之。”帝曰：“皇后年少德茂，有大家风范，皆大姊之教也。”后弟偃亦从入宫，宫人戏之，呼后为舅母云。


　　五年夏四月，皇后行亲蚕礼，乘鸾略，张青羽，盖龙九ヵ。太尉妻骖乘，太仆妻御前，金钲黄钺，卤簿鼓吹，虎贲羽林骑为前导，执法御史在前，皇后躬采桑於蚕宫，手三盆於茧馆，礼毕还宫，长安观者填骈於衢。但见夹道张红锦步障，竟未望见鸾辂，太尉妻与后同车，但觉后芳馨满体，太仆妻掖后登舆，觉后身轻可举，而并不瘠弱，皆退相谓曰：“今日得瞻仰天人，奚啻登仙。”且曰：“张皇后之美，端重者逊其淑丽，妍媚者让其庄严，明艳者无其窈窕，虽古庄姜、西子，恐仅各有其一体耳。”当是时，后宫有何美人，最得宠於惠帝，常以皇后入宫在后，侵侮之。每夕自至帝宫留宿，使其左右拒诸美人，绐之曰：“皇后已在内矣，事浸闻於外”，群臣皆窃议曰：“张皇后年甫十四，已不自贵重，而淫佻若是，何以承宗庙乎？”冬十月，太后侦知后人道始通，亟望后生子，乃讽帝常宿椒房，帝多内宠，己生皇子五人，外有嬖僮闳孺等。后年尚少，简静无欲。见帝日渐多病，劝帝静养一年，须宿疾良巳，始敢承恩幸。帝爱慕后容德，不得已屏，绝内外宠色，专宿椒房养疾，后仍与帝异床而寝，而太后不知也。方谓皇后宠己颛房，旦夕可得孕，遣使祷祠山川百神，与医钱数千万，俾后服药求子。诸臣亦益訾议皇后，以为擅宠，或微讽张敖曰：“艳女必多淫。”后闻之曰：“使帝疾果愈，诸臣虽斥我为淫妒，我无憾矣。”


　　六年三月，帝疾渐愈，召诸美人有殊色者同游上苑，诸美人夸妍斗艳，服饰丽都，光映花木。帝遣使召皇后，须臾，后澹妆＜青色＞饰，珊然来前，行步如轻云出岫，不见其裙之动也。帝目逆之，曰：“神仙中安得有此人。”诸美人亦目眩神驰，爽然若自失者。帝躯体素秀伟，后与帝并立，约短二寸云。其秋后有微疾，太后疑有孕，召太医诊脉，宦者引医入椒房。施黄绢为帷帐，医跪帷外。俄闻环声锵然自内而出，宦者奏曰：“请切脉。”侍女捧后手置帷外，医见后手如柔荑，美白不可名状，悟为大贵之相。诊毕，奏请望舌色，旋闻帷内嘤然有声，若云无庸者，侍女固请，乃始搴帷，瞥见皇后红衫黄裙，端坐於内，翩若惊鸿，皎如秋月，唇色如朱樱一点，后闭目张口示之，转瞬则帷已下矣。医乃奏於太后，言皇后气体，非不能生子，但其脉尚似处女，殆无孕也。九月，太后闻后宫美人有娠，大怒曰：“皇帝养病方愈，此辈复蛊惑之，不可宥也。”皇后涕泣，为之请命，太后忽曰：“然则吾以与汝为子，汝当佯为有娠，不可违我言。后欲救美人，且慰太后而调和两宫，不得巳从之。帝亦佯若信后有娠者，后初见帝疾渐瘳。许帝以明年三月为合欢之期，及称有娠，遂深居习静，并不与帝相见。宫人黠者颇疑之曰：“皇后将生太子，而腹不大，何也？”七年六月，美人生男，太后取送皇后养之，布告中外，立为太子，是时后年十六，大臣疑后不能生子。谓为实年十四，盖诬之也。太后虑太子生母尚在，或不利於皇后，乃潜遣人缢杀之。皇后趋救，则无及矣。帝宿疾复发，每召皇后侍汤药。秋八月戊寅，帝疾大渐，皇后及诸美人环绕御榻，帝使后坐榻帝，熟视之曰：“太后爱汝，俾汝稚年入宫。误汝非浅，将使汝终身为处女矣。然妇人以夫为天，汝既为嫠女，恐将受侮於人，奈何。”顷之帝崩，年二十三，后哭踊，如礼沐浴，如礼大敛。诸侯王群臣立殿下，皇后在殿上东向。诸美人公主宗妇，皆从皇后伏哭，后丰容颀体，两目已红肿如桃，哭音娇细而凄婉，云鬓如蓬麻衣如雪，转益＜青色＞丽，殿之上下皆为耸动。咸私语曰：“惠帝弃全盛之天下，尚不足惜，独惜其弃此幼艳之中宫耳。”


　　太子即位，太后临朝称制，徙居未央宫，行天子事，后仍居椒房，称孝惠皇后。太后欲尽诛诸功臣，后谏止之。吕后元年，以辟阳侯审食其为右丞相，监未央宫，如郎中令，居宫中侍太后。辟阳侯追怨惠帝，以张皇后少艾，欲蛊之，乃先结欢於张敖。一日辟阳侯在敖第，见后遣婢二人还家。问之曰：“汝等事皇后司何事？”对曰：“司粪溺，”辟阳侯曰：“嗟乎，吾每见皇后朝太后，俨若天仙，汝辈何修，而得常见其粪溺也。”敖告公主，入白皇后，使善为之备。既而辟阳侯赂后侍女，使献锦袜锦於皇后。后大怒，焚之。立谴侍女，且泣诉於太后，太后乃责辟阳侯，而严为之防卫，后始得保完节，后幼有洁癖，儿榻无纤尘。平时御左右，无疾言遽色，虽盛暑在内寝，必整襟端坐，未尝袒裼，热无微汗，寐无鼾声。一日偶入浴室，召侍女濯背。侍女见后全体丰艳，其肌肤如凝脂，如美玉，项下悬七宝金缕锁，臂约碧玉条脱，皆惠帝所赐，希世绝宝也。后身不御芗泽，而满体芬馥如芝兰。侍女戏后背曰：“美哉！皇后，妾犹爱慕不忍释，惜乎先帝之早逝也！”后叱之曰：“毋多言。”少帝立四年，年五岁。张皇后年二十矣。少帝每与后同寝，见后乳犹如处女，怪之，问左右，乃自知非皇后子，出言曰：“皇后安能杀吾母而名我。我壮，即为变。”太后闻而幽杀之。立惠帝第三子常山王宏，是为后少帝。太后又欲除代王、淮南王等，后涕泣苦谏。吕氏之人愠曰：“张皇后稚年守寡，而力护诸叔，不知避嫌耶，”然诸王竟赖以无恙。后年二十四，太后疾笃，召张皇后欲使临朝，后固辞，乃以后事属吕产，吕禄以禄女为少帝。后七月辛巳，太后崩，少帝听政。或言宜尊张皇后为太后，诸大臣弗听，乃迁后於长乐宫。吕更始为卫尉，禁后母家毋许有人出入。后块处宫中，并不知内外消息。相国吕产谋入据长乐宫，挟孝惠皇后以令群臣，谓人曰：“张皇后孱弱无能，乃掌握中物耳。”因使人说后与相国同心，后不从。悉敛两宫诸门钥，戒毋纳相国产殿门。吕氏卒，无内援以败。九月庚申，朱虚侯既杀吕产，遂矫少帝符节，驰斩长乐卫尉吕更始，分兵守宫门。辛酉，捕斩吕禄，及少帝之后，诛吕Ч、樊伉而废后鲁王偃。诸大臣相与阴谋曰：“惠帝诸子，若年长用事，吾属无类矣。”可并诬为吕氏子诛之，所谓去草当芟其根也，乃遣使迎代王。后九月己酉晦，代王至长安即位，夏侯婴与东牟侯兴居入清宫。载少帝出就舍，其夜有司分部诛灭少帝。及诸王于邸，诸大臣复相与聚谋所以处孝惠皇后者：或议诬以淫僻杀之；或议出后使大归张氏；或欲送后入织室；或曰孝惠皇后茕独可悯，且惠帝聘以殊礼，母仪天下未尝失德，岂臣下所宜擅废，今天子继惠帝之统，於皇后亲则嫂叔，义则臣子也，似宜有崇奉之礼，与太后皇后列为三宫，则恩义兼尽矣，或曰昔孝惠皇后杀美人而夺其子，殆一险悍妇人也，若留孝惠皇后於汉宫，是犹蓄雌虎於深山，后必见噬矣；或曰吾闻后有懿德杀美人者，吕太后也，且惠帝诸子已被诛，若复置后於死地，吾辈且蒙不韪之名，不如奏天子使自处之。东牟侯曰：“若奏之天子，此以惭德贻君父也，我请独受其名。”黎明，东牟侯入长乐宫，迁张皇后，后卧未起，宦者使宫人趣后起，后盥洗既毕，方欲整理衣物，不许，乃洒泣登车。东牟侯收其印绶，分宦官宫女五十人，使随侍皇后，其宫中法物、卤簿及皇后祭服、朝服，皆令有司守之，遂送后入北宫。观者夹道，后乘素车，有两侍女骖乘，后两足在帘下，其履式圆头方底，与帝履略同，织以翠羽，饰以金叶，缀双明珠，履长约七八寸，忽风吹帘动，隐约见后半面，咸骇曰：“天人也。有此福德之相何以见废。”既而曰：“惠帝在位七年，不失为令主，今陵土未乾，而诸臣欺其孤儿寡妇，亦太甚矣。”因相与叹息泣下，朝士有挂冠去者。后至北宫，东牟侯择殿后幽室，闭后与侍女数人於其中，扃深固，饮食粪溺皆从一穴出入。选老宫人二人监之，号为宫正。乃奏言后党於吕氏，罪宜幽废，谨已便宜从事。制曰：“可。”


　　文帝元年，立窦皇后，推恩封薄昭为轵侯。齐王母舅驷钧，淮南王舅赵兼，亦皆封侯。帝心知张皇后无罪，乃封后弟张偃为南宫侯，以慰后心，亦虑后之自杀也。后居幽室三年，每佳辰令节，宫正以钥启户，许出片时。值惠帝忌日，亦许后一出祭拜，拜毕复入。文帝三年六月，济北王兴居反，败死。文帝曰：“兴居所为皆悖埋，曩者朕初即位，兴居擅幽孝惠皇后。朕闻后为人甚贤淑，无微过。”乃命窦皇后往北宫省之，窦后名猗房，惠帝时以良家女选入宫，侍张皇后。后待之甚厚，其后出以赐代王，既立为皇后，数为帝言张皇后之贤。帝恻然怜之，且知后孤弱无能为，故欲出后於幽室云。宫正闻窦后将至北宫，谓张皇后曰：“汝敝衣垢面，何以见皇后。”乃使侍女为后沐浴理妆，饰以盛服。窦后至前殿坐定，侍女扶后出自幽室。窦后左右咸指目之曰：“如此美人，而久闭此室可惜也。”窦后见后行礼毕，因诉积年契阔之衷。且曰：“妾向者辞皇后出宫，皇后年仅十五，今倏忽已十二年矣。而皇后貌益丰，颜益少，善气盎於面背，想见涵养之功，非妾所及也。”因请入观皇后寝帐，后赧然若有惭色者，侍女导入幽室，窦后见室中之状大惊，召宫正责之曰：“此事皇帝初不知，皆汝辈所为也。”宫正对曰：“此奉大臣及东牟侯之命，谓已奏之天子，妾等安敢违乎？”窦后命速掊其户，引张皇后居於正殿，还奏文帝。帝亦歉然曰：“如此，朕何面目以对惠帝。”乃诏群臣议崇奉孝惠皇后之礼，将设北宫卫尉及太仆、少府、家令等官。群侯恐后一旦得势，且修前怨，交谏以为不可。帝惑於群议，乃诏有司曰：“孝惠皇后尝为天下母，其起居服膳皆视后礼之半，并增北宫侍女。”然亦寥落与家居无异。有司供用不饶，皇后至手刺女红以济用，侍女见后失势，又赏赐微薄，不尽听后使令，惟后初立时媵婢独忠於后云。是时，惠帝后宫美人千余，皆在北宫，与后比室而居，颇疑后已被废，因狎侮之，窃称之曰“张废后”，或曰：“后乃惠帝之元配，举天下皆其臣子，谁得废之。”乃隐指之曰“幽室中人”。或直称为“张敖之女”。后闻之，泣曰：“何为牵及吾父名。”一美人与后语，数视后腹，后问之，对曰：“妾爱后腰腹纤妙，丽人体格，不当如是耶。然未知后昔年佯为有娠时，腹亦仅如是大乎？”后变色，拂衣而起。


　　后年二十九，值薄太后六十生辰。诸妃公主命妇皆上寿，北宫宦者及侍女欲求媚於帝，绐后出房，挟以登舆，强扶后往朝贺，累然就诸贵人命妇之列，又强挟以朝文帝。帝与太后皆悚然降礼，然颇心讶之，以为出自后意也。后归而愠甚，鞭笞其旁侍御，悄然不见齿者累月。南宫侯夫人，亦於朝贺时见后，归以语张偃。偃曰：“自大姊退处北宫，人皆误谓之废黜，而凄凉况味，亦复难堪，伤哉！吾姊以如此仙姿淑性，而弃掷埋没於空室之中，此由吾母一时之误，俾入汉宫故也。”既而匈奴为书遗汉曰：“昔孝惠皇帝与单于为兄弟，交谊至隆也。今闻其子皆已被诛，皇后张氏贞静幽娴，温恭淑惠，而无故幽废北室，如忌此人，何不送入匈奴，俾获早睹天日。昔高帝尝以鲁元公主见许，已而爽约。今其女既配惠帝，单于岂敢有所侵犯，窃愿奉迎供养，事以母礼以答惠帝之厚谊。”其语皆中行说教之也。说背汉降匈奴，数绳张皇后之美，以诱单于，使为书以愧汉人。汉得书不答，遣使谕之曰：“孝惠皇后为汉国母，谁能废之。皇帝笃亲亲之恩，奉之离宫，礼数亚於太后，单于幸勿过听。”单于私问使者曰：“吾闻张敖之女，为塞南第一丽人，信乎？”使者绐之曰：“孝惠皇后非以色选，只缘帝甥得立。闻其两目蒙视，面大而多黑斑。惠帝憎之，终身不答，以至无子。今复年逾三十，头童齿豁，宫婢出述其状貌，殆下中之姿也。”单于笑曰：“汝毋诬汝国母。”文帝十二年，后年三十六矣。而惠帝后宫美人有逾四十者，帝悯其怨旷，皆令出嫁。诸美人有侮后者，绐之曰：“天子怜后，以童女寡居，实未尝伉俪先帝，闻亦将出而嫁之，以和阴阳之气。”后大怒曰：“汝等敢戏侮无礼，速去无来见我。”既而诸美人诣窦后拜谢。左右告后曰：“方今世态炎凉，令人悒悒，彼诸美人皆事惠帝。惠帝既崩，则皇后乃一家之主，竟不一来拜辞，而独谢窦太后，何也？”后曰：“若辈以我为死久矣。惠帝一生仁厚，而诸子无端被害。诸美人复相率以去，仅留我衰朽之身，为守空宫。旦暮入地，他时逢惠帝忌日，宫中谁复设祭者！”因泣下沾襟。诸美人闻之，相率诣后拜辞。后仍罄所有私财，各赐黄金数斤，以为嫁资，皆退而叹曰：“张皇后圣德，安可及哉！”明年，窦太后检椒房法物服玩，将祭服、朝服十余箧，皆极华丽，而尺寸短小，如十二三岁女子之服。窦后犹识之曰：“此皆张皇后初立时，惠帝精心营制者也。”乃悉令送还北宫。又明年，匈奴大入萧关，会有蜚语，谓单于欲攻长安，袭取孝惠皇后者，或言惠帝巳绝嗣无后，所娶张氏女，犹在汉宫，乃尤物也，宜速赐之死。帝曰：“孝惠皇后，贤人也。有大功於汉，且彼自默处深宫，不知外事，何罪之有。”怒斥言者，越二年，后年四十。窦后与后同岁生，值二月生辰，群臣奉表称贺，四方贡献，珍奇交错。诸公主命妇皆诣中宫，赏赉优渥。及后三月三日生辰，北宫阒寂无人声，惟侍女为后称庆而已。文帝有宠姬慎夫人，宫中推为第一国色，夙闻孝惠皇后淑美，欲与之竞，乃托上寿诣北宫。北宫侍女皆惊喜。慎夫人艳饰盛服，顾影徘徊。是时，后身长汉尺七尺三寸，慎夫人长七尺一寸，望见后貌端艳静逸，惊而却步，行礼既毕。夫人见后柔讷可侮，起立后前，熟视后面，曰：“始疑皇后为年巳长，今乃如未满三十者。吾观皇后丰神，殆处女也。”退谓左右曰：“吾始闻孝惠皇后，微有雀斑，以为瑕疵，岂知得此点缀，转益美艳，然年已四十，而犹羞涩持重，不敢举首视我，真可怜也。”夫人左右，亦掉舌流涎相顾曰：“今日夫人如孔雀之朝鸾凤矣。”是岁，后谒安陵归，忽梦见惠帝如平生，呼后名曰：“阿嫣，汝无日不念我，自汝徙北宫，我神魂依汝至此，每在空中观汝，独爱汝之诚壹也。汝体貌备四时之气，春宜鼓琴，宜浇花，宜折柳，宜晨起梳妆，宜倚案读书，宜搴帘而出，行步珊珊；夏宜围棋，宜挥团扇，宜披葛纳凉，宜竹下小立，宜凭楼眺望，宜临荷沼，面映水中；秋宜对月，宜折桂，宜赏菊，宜以承露盘盥手，宜七夕望牵牛，宜倚红窗课宫人刺绣；冬宜玩雪，宜折梅，宜围炉，宜焚香静坐，宜剪烛清谈，宜披狐裘、御珠冠锦袍受朝贺。汝之丰趣，惟我领之最深。我早年弃汝，俾汝百端受侮，乃天所以养汝之德，将玉汝於成也。今汝名系仙籍，吾亦待汝同行矣。”后以梦语左右，左右问曰：“皇后见先帝已老乎？”后曰：“未也。”左右笑曰：“然则向者后年幼於先帝七年，今先帝年幼於后十八年矣。”后默然不应。后自二十五岁以后，有幽忧之疾。文帝后元年三月，肝风骤发，宦者奏请敕太医诊之。会长公主嫖有微疾，医官奔走，未及赴北宫，不数日后薨，年四十一。侍女闻空中奏乐声，异香数日不散。后既无骨肉懿亲在侧，小敛时，侍女为后沐浴，验视后之下体，皆曰：“可怜哉，后真处女也。”宫人皆爱后体之美艳，不肯遽敛，裸而观之，曰过此不能复见矣，或量后诸体之钜细长短志之，乃至隐微之处，无不叹美，阅一日始得敛。帝诏群臣议丧礼，不以后礼治丧，去其珠襦玉匣，帝与群臣皆不成服，不送葬。初惠帝时营安陵，皇后茔域，与帝陵对峙，惠帝以张皇后性爱花，特命多树花木，至是不用合葬之礼，废其故茔为墟，葬后於安陵诸美人冢次，故去茔二里许，不庙，不起坟。《汉书?文帝后元年纪》书曰：“春三月，孝惠皇后张氏薨。”不书葬，不成丧也。不书日，以不发丧，官失其日也。不曰崩而曰薨，以其退处北宫也。已废之后，死不书於帝纪，而张皇后独书，且仍大书曰孝惠皇后者。惠帝既崩，后无微罪，非臣子所得废也。后废居凡十有七年，群臣以吕太后之故，迁怒於后，且欲自文前慝，乃多造诬谤，加以失德之名。其后史官不察，复袭其说，识者病之。后薨百五十余年，赤眉入长安，发掘汉诸陵，凡用玉匣者，尸皆不坏，面如生，贼乃污吕后尸。后妃年少者，多被污辱，群盗妒争相杀，至数十百人。惟孝惠皇后以无坟，故竟免发掘。魏晋间，关中民祀后为蚕神，或祀为花神，多立庙焉。赞曰：后劝惠帝除挟书律，泽被千古，伟矣。其在汉室，有三大功，劝太后勿诛诸功臣，与谋害代王，及敛诸门钥，使相国产不得入殿门，吕氏就诛，此其功之最盛者也。代王既立，后乃幽废，竟无崇奉之礼，盖地处嫌逼，虽贤如文帝，不能无介然于怀，故待后恩礼颇俭云。夫古圣后贤妃多矣，然容与德皆极美而幽废者，惟汉张皇后一人，但赋性柔愿，才略稍短耳。於戏！坤道以静为体，以有德而无才为正，此后之所以为至德欤？


　　跋曰：《孝惠皇后外传》，凡有两篇，此乃其后篇也。玩其叙意，乃是一人所作。盖当时甄采群书旁及稗史，不免互有异同，因而两存其说耳。今观此文，似较前篇更雅练而翔实，即从千载下设身置想，殆无非确有之情事，爰并录之，皆足以垂不朽焉。



　　汉鲁元公主外传


　　鲁元公主者，高帝之长女也。母吕后，生一女一男，女即公主，男为孝惠皇帝。高帝为亭长时，家贫，吕后攻苦食淡。公主年七岁，即能代母操作，抱哺幼弟，吕后甚赖其力。或盛夏治田，母女皆跣足蓬首，汗流浃面，不知其悴。一日吕后与公主居田中耨，置惠帝坐田畔，有一老父过求饮，相吕后曰：“夫人天下贵人，所以贵者，乃此男也。”又相公主曰：“此女圆准故多财，丰下故多后福，广颡故不久当大贵，岂长困于陇亩者哉！”吕后颇心异之，及高帝起兵，为沛公，旋封汉王，其家属皆居沛。汉二年四月，败于彭城，高帝使人收家室，太公吕后已为楚所虏，道逢惠帝及公主，载之以行，马疲，追者在后，帝蹶两儿欲弃之，夏侯婴常下收载之。既登车，婴以面向两儿，使各抱其颈而立，乃驰，卒得脱于下邑之间。是时惠帝年六岁，公主年十三矣。公主颇知避嫌，以布蒙面，既而往道旁溲溺。追者将至，高帝怒又欲弃之，婴固请载之，竟免於难。六月汉都栎阳，立惠帝为太子。令诸侯子为宿卫，并册封公主，傅姆赞礼，诸妃嫔观之。曰：“公主德性窈窕，周旋进退，亦颇楚楚可观，惟素居乡野，不惯为容饰耳。”既而高帝出关，与楚相持，诸姬皆从去。吕后又在楚未归，宫中无主。公主专摄宫中事，端详慎默，曲有条理，以时护调太子，饮食寒暖，皆不使失节，高帝以为贤。三年正月，帝由荥阳驰入关，选诸侯子尚公主，召年少貌美者三十人，入内廷听选。张耳之子敖，年方二十一，神清如冰玉，状貌雅丽，仪度翩翩。帝见之曰：“美哉！古之子都徐公，不能过也。”届期，诸侯子入内殿，设鹄射之，帝召公主垂帘观焉，用秦制也。公主羞畏不肯出，高帝骂之，乃出。坐於帘内，默然俯首，未尝仰视。张敖连射皆中的，其余中者四人。帝先以问公主，皆不答。帝指张敖曰：“此真佳公子矣。”公主不觉举眸一望，若微解颐者。戚夫人曰：“公主已心许之矣。”帝乃以敖尚公主，公主体修颀面，如满月。其色微似紫棠，泽以纷黛，弥形端洁，性温悫，有淑行。汉沿秦制，凡公主下降，必选宫人年老者傅之，谓之家令。尚公主者，虽欲入房侍公主，家令不许，不敢擅入也。敖尚公主，惟合卺之夕，得侍寝榻，既而数月不得入。一夕伺家令入宫，敖窃侍公主。公主遂有娠，明日家令知之，对公主诟谇张敖，公主为之泣下。其后公主受制於家令，口欲言而忸怩，终不敢留敖宿也。明年三月三日，公主生一女。张敖之母朱氏趋往视之。朱氏者，外黄富人之女也。有国色，少时误嫁庸奴，不相得，遂去之。其父之客为择婿，使嫁张耳，生子敖，年已三十有六，尚如二八丽人。谓公主曰：“余昨梦天上诸神仙送女，仪仗甚盛。一美人冠服庄严，端坐舆中，降於余家。此女殆天上谪仙人也，自往摩其顶，女忽对之嫣然一笑。朱氏惊呼，公主视之，因名之曰“嫣”，左右皆谓女貌酷似祖母，朱氏亦以其类己也，爱之如掌上珍。其秋九月，楚归吕后於汉，公主入宫省母。吕后询知家令隔绝张敖，雅怜公主，因怒家令，言於高帝罢去之，著为令。自后公主与敖伉俪日笃。敖侍公主亦甚谨，公主有微疾，敖为按摩肢体，亲抱公主登厕，公主虽辞之，而敖不倦也。留侯子张不疑谓敖曰：“子之事妻，无乃太劳。”敖曰：“天家贵女，一喜一怒，家之兴废系之，且公主甚贤，其姿貌虽非绝丽，而举止大方，气象温雅，靓如秋云之吐华月，蔼如春风之拂名花，实世所罕觏也。”於是高帝吕侯皆宠敖甚厚。立敖父张耳为赵王，时人为之语曰：“不愿封侯十万户，但愿身侍长公主。”明年七月，赵景王张耳薨。敖嗣为赵王都襄国，尊母朱氏为王太后，公主为王后。高帝六年十二月，帝自邯郸过赵，赵王执子婿礼甚恭，上箕踞慢骂之。公主抱其女出见，上抚玩良久，呼为玉女云。公主尚无子，乃谓敖曰：“妾惟有一女，王当为似续计，”盍置侍姬。敖固辞，公主饰美姬二人使侍敖寝，遂连生二子。曰侈、曰寿。八年九月，高帝患匈奴强盛，刘敬说上曰：“陛下诚能以嫡长公主妻之，彼贪汉重币，必以为阏氏，生子必为太子，因使辩士讽谕以礼节，冒顿在，固为子婿。死则外孙为单于，可无战以渐臣也。若陛下不能遣长公主，而令宗室女诈称公主，彼亦知之，不肯贵近，无益也。”高帝曰：“善遣使徵公主於赵。”公主时年十九，与赵王日夜对泣，迁延未行。吕后亦泣曰：“妾惟太子与一女，奈何弃之匈奴中。”帝不得已，先使刘敬往结和亲约。其冬十二月赵相贯高等谋反，事觉，逮捕张敖，至长安系狱。诏有司录送敖家属，别遣宦者先迎公主。公主顾念其女年幼，又见其姑朱氏丰神美艳，恐为吏卒所侵辱，欲与姑女偕行，有司不许。公主乃厚赏吏卒，洒泣而别。吏卒羁送张敖家属，每止传舍。敖母朱氏与诸姬妾及敖女嫣同处一室。从吏或梦明月出於室中，夜起望之。其上常有云气，为五彩龙凤形。一卒或从室外窥之，见敖母方去冠理发，丰丽端艳，俨若神仙，不觉心动，欲乘夜犯之，将入户，则见敖女寝榻前，红光满室，如是数四，惊怖而止，既至长安，狱吏议夷张敖三族，自公主而外，皆当从坐。公主入宫泣诉张敖无罪。吕后见高帝，数言张王，以公主故，不宜有此。帝怒曰：“使张敖踞天下，岂少而女乎？”会贯高等力白张敖不反。九年春正月，赦赵王敖，废为宣平侯，是月公主适生子偃。帝欲夺公主嫁匈奴。吕后谏曰：“中国不能自强，专恃荐女以为得计，恐贻笑於天下。”帝乃使敖尚公主如故。匈奴屡寇，边索公主，汉使者或绐单于，曰：“公主有一女甚美，他日年长，可代母远行。”单于信之，始不为寇。十一年九月，郦侯吕台娶妇，鲁元公主往贺，宴於内室，公卿列侯宴堂上，酒酣乐作，忽见一美公子立屏后，面目秀丽，举止端严。公卿咸视宣平侯曰：“此必足下令子，”竞起视之，问年几何？婢答云八岁。馈以果饵，不受，或欲执其手，惊走入内。既复询之，宣平侯曰：“此敖长女也，以素爱之故，饰以男子之服，然其性纯悫而畏人，而於男女之辨尤严，故亟走耳。”公卿皆啧啧叹羡。顷之，公主传呼将归第，宣平侯仓猝离席而去。明年四月，高帝崩，公主率女嫣入哭甚哀，送葬长陵。五月惠帝即位。冬十月，齐悼惠王来朝，恐太后害之，谋所以自全者，乃献城阳一郡，为长公主汤沐邑，尊公主为王太后，太后大悦。惠帝二年，匈奴为书遗太后，太后大怒。召樊哙议击之，季布谏而止，乃遣宦者张泽奉书，逊辞报之。单于谓使者曰：“吾欲索长公主以践前约。”使者对曰：“长公主早嫁张敖，高帝时犹可夺之，今天子乃公主之弟，岂有夺己嫁之姊，以予单于者哉。”单于曰：“然则公主之女，可来代之。”使者归报，太后怜爱外孙女，不忍遣。三年春，以宗室女为公主，嫁匈奴，而聘女嫣以配惠帝所以杜匈奴之望也。公主广市长安大梁美婢百人，以媵皇后，会稽仙人朱仲诣阙，献大珠径三寸。太后用为聘礼，公主复以黄金七百斤购之。仲不受金复献大珠径四寸，光明如月，公主用饰皇后礼冠。冬十月，惠帝立皇后张氏，时公主年二十六。惠帝年十九，皇后年十二，公主既以后母，益贵宠而弥自谦抑，当世以为贤后。立四年，惠帝崩。太后怜后幼弱嫠居，召公主入椒房，与皇后同卧起，后寝至夜深，必起坐溺器，飕有声，公主左右窥见后睡容初醒，如春日海棠，素衫素，首不加冠，而盘髻如旋螺，额可鉴人，端艳之色，与烛光相照耀，后微咳数声。公主呼后曰：“吾儿得无冒寒乎？”后既登床。母子絮絮对语。公主私问曰：“汝配先帝数年，果获一侍枕席乎？”后不答，固问之。后娇音若泣者良久，乃曰：“自我入宫，彼已多病矣。”公主曰：“以汝如此身貌，而终身为处子，吾每念之，肝肠如割。”又问曰：“汝粪溺有芳馨何也？”后曰：“我初入宫，即饮花露，想以此获效，然初不自觉也。”公主爱后如婴儿，调护其眠食。居半年，公主始归第，私谓后曰：“吾闻辟阳侯为人邪僻，今方以右丞相居宫中。汝宜谨自守身，戒侍女勿妄出入。”后如其教，人罕得见其面者。吕后元年夏四月，公主薨。太后命孝惠皇后归临母丧成服。后年十七，哭尽哀，居丧次两旬，送葬还宫。又六年，宣平侯张敖卒，赐谥曰鲁元王，谥公主曰鲁元太后，封公主子张偃为鲁王。其后太后以鲁王偃年少孤弱，封其兄侈为新都侯，寿为乐昌侯，以辅鲁王。吕太后崩。大臣诛诸吕，废鲁王偃，遂废孝惠皇后，幽之北宫。文帝元年，乃封张偃为南宫侯，续张氏。二年，释孝惠皇后，出自幽室，复以后礼供养。鲁元公主冢，在惠帝安陵东三十里，次东有张敖冢，与公主同域云。


　　评曰：鲁元固千古贤公主，此文用笔奇丽，亦千古妙文，与孝惠皇后传虽分两篇，而事迹自相贯穿，作者姓氏不可知，合而观之，其妙可见。


 


　　蒋孝廉西征述异记（青溪居士）


　　湖南蒋君，名嘉栋，字啸霞，辛酉举人，博览书史，长於歌诗，性谨厚，不妄言。壬戌癸亥间，在京师与余交甚洽，嗣闻蒋君从戎甘肃，氵存保同知直隶州，不见将十年矣。同治壬申六月，忽遇之扬州逆旅，握手甚。问无恙外，相与沽酒对酌，谭至夜分不倦。蒋君历诉近年艰难劳苦之状，既而各述异闻。蒋君曰：余向读稗史，每疑所记非实事，乃以今所亲历证之，始知宇宙之大，无所不有，神鬼之说，非尽荒唐也。余以去年二月催饷至西安，久居无事，每策骑闲游，遍访秦汉古陵，但见荒烟蔓草，心窃慨之，作诗凭吊，至数十首。一夕月明如书，余酒后乘兴步月，独行数里外，忽有安车八乘，自后而至。华毂蒲轮，珠帘锦幔，璀璨耀目，不类人世所乘者，车中人卷帘玩月。余骤窥之，皆绝代丽人也。车前各有两侍女挂辕，舆夫在地，傍车疾趋，颇类宦者装束，其行甚迅，而绝不闻人马声。余尽气追奔，约行十许里，见一大宫殿，八舆倏忽不见，皆已入门矣。余急随之入，经门户数重，车中人始皆降舆，服饰似非近世人，入一大殿，共坐笑语。殿上椽烛辉煌，陈设绝丽，亦非生平所见。余欲上殿，觉有人呵止，殿下有一叟，亦宦者装束，导余坐东廊下。余叩以姓名，此人自言田姓，汉文帝时，为北宫宦者。至武帝时，以正直忤江充，被谗而死。上帝怜之，命在此间，永给使令。余问此何宫殿，曰未央宫也。问殿上何人，曰汉宫后妃，问何以至今尚在，曰皆为花神。凡天下名花，百余种，各有一神司之。其历代后妃，以至民间淑媛，或生前容德兼美，菁英未散，或抱沉冤以没，精灵不泯者，皆为花神。前汉后妃为神者，仅九人。今其八人在殿上，其一为花神之主，总领天下花神，俄顷即至矣。余问诸神在此何事？曰：“今日为品花胜会，诸神各以其花献於品花之主，如受而玩赏之，则此花在天下，必馥郁蕃盛，否则须俟五年之后，重为品题。今日良会，子所以得至此者，盖以子博古多情，襟怀风雅，故特令子一瞻斯会，以示造化之机耳。”因历指殿上人告予：其纤腰绰约，顾眄生姿，手执桂花者，戚夫人也；其长眉丰颊，修短适中，手执海棠者，武帝陈皇后，即长门买赋者也；其体长而秀貌妍而逸，手执芍药者，李夫人也；其貌略同李夫人，而体更丰整，手执芙蓉者，邢夫人也；其头上有双髻，而仪容婀娜，诸美毕具，不可殚述。手执牡丹者，为王昭君，盖出塞后早亡，魂依中国，仍返汉宫云；其淡妆靓服，颜若朝霞，手执菊花，为班婕妤；其身小面圆，眉妩间略有愁容，手执兰花者，为哀帝傅皇后；其举止矜庄，默然端坐，手执梅花者，为平帝王皇后。八人中以王昭君、陈皇后、李夫人、邢夫人为最丽，戚夫人、班婕妤次之，然亦并世所未见也。傅后、王后，则貌略胜中人而已。余方凝神热望，忽空中仙乐嘹亮，有仙舆冉冉而降，诸后妃皆出迓。舆中人降舆入殿，举步姗姗，如轻云之出岫。厥服上绀下黄，深领广袖，珠冠绣带，鸣锵然；厥体颀硕而俊俏；厥面稍长而两颐圆满，如世所谓鹅蛋脸者，广颡隆准，云鬓蛾眉，口如含樱，齿如编贝，嫣然一笑，颊辅有圆晕如指痕，亦庄亦丽，亦澹亦雅。盖王昭君、陈皇后辈，虽及其姝艳，而重厚或不逮也。余因问叟：“此何人也？”曰：“惠帝张皇后也。”后既入殿，就正位南面坐，诸后妃皆旁坐。各以其花进献，后独接兰梅各一枝，插於坐右瓶内，复与诸后妃笑语久之。余以目注殿上而默忆《汉书?孝惠张皇后传》，因问叟曰：“张皇后并未以容德见称，《汉书》本传且有贬辞，何以独为花神之主？”叟曰：吁子何见之拘也。自古琼姿丽质，或埋没於穷巷之中，淑德佳人。或幽闭深宫之内。当时无所知名，史册不及纪载者，何可胜道。其或以中人之姿，而遇一势焰ピ赫者，深宠而极爱之，则往往幸获美名，后人不能辨也。张皇后容德兼美，本为汉代后妃之冠。而史家必贬抑之者，以其见废也。余乃详问张皇后事，叟曰：“后乃鲁元公主之长女，惠帝之甥，实以淑美得配惠帝。入宫时年仅十一二，惠帝多宠后宫美人。后幽闲贞静，绝无妒宠争妍之事。及惠帝崩，而后无子，吕太后立惠帝后宫之子，名为张皇后所生，是时，后年尚幼，而诸吕擅权，后寂处深宫，绝不与闻外事，然心弗善诸吕所为，隔绝不与相通，及大臣诛诸吕并除惠帝之后，迎立文帝。独念惠帝皇后尚在，恐有后患，因相与废张皇后，幽之北宫，复加以失德之名，诬以党吕之恶，布告天下，此皆大臣之阴谋也。文帝从大臣之请，未为昭雪，史家不察，因而害之其冤不白于后世者，逾二千年。然在人世被抑甚者，则天之偿之也独厚。张后废在北宫，幽居十有七年，澄心静摄，得悟大道此，所以为天下花神之主也。”


　　言未已，忽闻传呼之声，诸后嫔送张后升舆，红云一朵，冉冉向东而去。余问后往何处？叟曰：“先至洛阳，盖历代旧都皆历代后嫔之所会，今夕品花，太抵周历六七处云。”顷之，诸后嫔亦各登舆而去，殿内阒然。叟催余出门，月斜鸡唱，余怅惘惨栗，独行十余里，返寓，则东方已曙。明日复往求所谓宫殿者，邈不可得。披榛扫苔，读一残碑，乃知为未央宫旧址。余于是连夕携僮步月，踯躅荒郊，冀再有所见，而终无一遇。今年四月，道出西安，余复为停车数月，尝夜至其处，仍寂寂无睹也。然余每忆斯事，至今犹在心目中，聊一为子述之如此。青溪居士曰：“此事骤听甚奇，然世间异事，往往无意中遇之。如子所言，登诸稗乘，非特以广异闻，亦且有裨史学。”此考古之士，所乐闻也，因为叙其颠末而书之。


 
