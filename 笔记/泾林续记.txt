
    黼庵柴公讳奇，弘治乙卯，读书于清真观池亭之东。四月既望，夜二鼓，月色如昼，公起步庭除，忽见五童子披鹤氅，麾羽扇凌空而下，翩翩为回波之舞。歌曰：驾而风兮策而霆，乘白鹤兮入苍冥，山青青兮海澄澄。又歌曰：月为璧兮珠为星，驾赤虬兮上玄冥，水<氵晶><氵晶>兮岳亭亭。舞竟，一童持苍玉管、碧云笺，历阶而上，置公书几，请赓其歌。公歌曰：天之仙，地之仙，摄万灵，空万缘。道可道，不可传。又曰：道可道兮不可传，玄且默兮天之仙。天地皈兮日月悬，历万劫兮遍大干。歌毕，童子喜甚。公心知为仙，因长跪询一生事。童曰：“遇水则兴，逢火则灭。言既，冉冉驾云向东南去。公启户周视，但见月光满地，殿阁若浮，松影横窗，万籁俱寂，此身非复在尘寰间矣。后公登第之年，大浸弥天，累官至应天府尹。致政，家居数载，清真观忽罹火灾，焚毁殆尽，公遂于是年化去。详见公遗稿中，恐涉怪诞，因托诸梦云。
    王□□，讳□□，太常卿□□长子，善积聚，富甲于昆。因与一仕宦妻私通。为御史访拿下狱，仇家蜂起攻之，祸且不测。先是，花园内用石条长五尺许支其篱，忽自转身者三，离其故处几三尺许，又三转而复其旧所。又廷圭常坐于堂，一鸦自外飞入，堕地而死，视之乃无头者。又缘事日供城隍神像于家，有鸦飞集神所而啼，其怪如此，而迄幸免。予妻父朱仰峰因买新宅，大兴营造。时方腊月，市腌鱼饲匠，婢腊梅持鱼至地，妻母自临视之。忽见一鱼其腹微微蠢动，心恶之，佯为不见。婢移鱼置木柴上，复动，因惊呼曰：腌鱼乃复活乎？妻母叱曰：汝勿妄言。其鱼遂扬鬐鼓鬣，若将腾跃者。呼众共视，则不复然矣。或谓鱼方新腌，故尚有微命。审视则鱼腹已腐，问卖鱼者，亦云此鱼贩来已久，非新腌也。予闻，往索视之，鱼仅长五寸许，殊不足为怪。时方有讼事，举家忧惶，后虽稍费，而亦无大害。
    族伯祖安夫饶于财，积银一瓮，手埋于书馆地下，期年发用，止松泥一道而已。心甚惊惶，随泥发之将三尺许，银卒不见。适次子从窗前过，呼之告以故，意必为人所窃。子乃代父发土直至槛边，方得其瓮，启视，一无所失。取银二锭授其子，后遂不复地藏。
    严世蕃窃柄，诸贪淫不法状，详载于祖纪中。第其资性强记，善揣主意，精神壮健，能任繁剧，则若天纵之而俾逞其凶者，故老犹能道之，聊附记于左。世宗好观经史，每至夜分，或有未解者，亲朱书于片纸，令内侍持示内阁，立等回话。一夕旨至。嵩与徐阶等皆不晓其义，惶悚无措。嵩曰：无过虑。即密写前旨，令从门隙传出，飞马问蕃。蕃曰：是在某书第几卷第几叶上，其解云何。即飞递回报，检书视之，果然如其解，复命上悦。夫史册浩瀚，即诸学士犹未能悉记，蕃以荫子，乃能响应若斯，非明敏博览而何能？尔且于我朝令甲典故，尤极熟谙。凡各部院有疑难事请教于嵩，嵩弗能臆断，试以问蕃，即援昔证今，合于律例，凡所处分，人皆帖服。又世宗夜传旨问某事当若何发落，调旨颇难。嵩会徐、吕二老于直房细议，各令书一揭帖，云当何如。反复参酌，终觉未妥，不敢遽誊真，时漏下四鼓矣。嵩曰：姑徐徐当呼小儿来共评定，庶不忤上意。传命者始出，而内竖索报踵至云：上位立待，且嫌迟滞，有怒容。嵩犹豫不发，二公曰：兹事裁度再三，似亦妥当，即贤郎有高见，恐不能更越此。矧上命严迫，难以因循，嵩弗得已乃录上闻。须臾蕃至，示以前拟，蕃摇首曰：未妥未妥。顷间，内降将揭帖用朱笔涂抹，令再拟来看，蕃因出己意调旨以进，上果依拟，二公乃服。盖蕃善揣圣心喜怒，阳施阴设，罔弗中窾；凡得贿而欲升擢者，则覆本类置于上所喜中。修隙而挤诸贬逐者，其本置于上所恶中。甚而诛戮忠良，亦用此术激怒圣上，无幸脱者。以此嵩势熏灼滔天，举朝咸意圣明宠眷过隆，敢尔肆行，而弗知蕃潜转移其间，即世庙英明，入其笼络而弗觉也。若其交结内侍，密探消息，豢养台省，钳其口舌，仅粗迹而已，真万古奸雄之魁也哉。世蕃公事交冗如猬集，饮宴御女，日不暇给。然虽沈酣寝中，或父以紧要事见询，呼之弗应。则用金盆满贮滚汤，浸手帨于中，乘热提帨围其首三匝。稍冷，更易则醒，然无复酒态。举笔裁答，处置周悉，出人意表，故父亦慑服，凡有施行，俱不敢违，养成其恶，卒至诛夷，岂非天耶？世蕃纳贿，嵩未详知，始置笥箧，既付库藏，悉皆充牣。蕃妻乃掘地深一丈，方五尺，四围及底砌以纹石，运银实其中，三昼夜始满，外存者犹无算。将覆土，忽曰：是乃翁所贻也，亦当令一见。因遣奴邀嵩至窖边，烂然夺目。嵩见延袤颇广，已自愕然，复询深若干，左右以一丈对，嵩掩耳返走，口中嗫嚅言曰：多积者必厚亡，奇祸奇祸。则嵩亦自知不免矣。此银，败后车运至潞河，载以十巨艘，犹弗胜，后俱籍没入官。
    世蕃于分宜藏银，亦如京邸式，而深广倍之。复积土高丈许，遍布椿木，市太湖石垒垒成山，空处尽栽花木，毫无罅隙可乘，不啻万万而已。其心腹罗龙文，富亦敌国。一日闲居，阍者报有宦仆投书，呼之入，两人俱大帽绢衣若承差状，叩头毕，跪阶下不起。叩所自来，云：有密语相闻，乞屏左右。令登堂问故，袖出一帖，书通家侍生王端明顿首拜。罗沈思素无相识，问尔主安在？云在门外舟中，欲躬造拜讲心话，而避嫌弗敢至，敬拱候于彼，屈尊一降，重当而陈衷曲。罗初有难色，奈来人敦请再三，不得已许之。令僮潜往觇其迹，归报云：有大坐船泊河下，侍从整肃，官吏列侍，若两院按临状。罗乃具服住拜，主出迎，衣麒麟服，系花金带，状貌魁梧，礼度娴雅。坐定茶毕，罗曰：蒙公见招，必有所谕。答曰：王某奉主命，奉屈有事相挽。舟现泊郊外，去此仅三里，晤后当自明耳。即命解维举棹，罗业已至彼，不能脱身，强坐谈笑。行一舍许，寂无所睹，罗心窃疑，又询舟所。对云：不远。复将十余里抵湖边，遥望见一舟，指曰：此是矣。及至，则旌旗蔽日，干戟森列，金鼓大震，号炮轰天。王揖罗过船，罗欲辞而度势不可已，强从之登，则绮筵肆设，优令环侍。王举酒属客，器皆金玉，珍馔盈前，皆目所未睹者。舟傍列八桨，众共举棹，其去若驶，渐入大江，浩渺无际。罗惊悸，坐弗安席，细叩其主何职、住何地、所言何事。答云：无劳多问，至则自知。行良久，有快船来迎，俱戎装佩剑，呼声动地。不久复有□者计十余艘，共翼大舟进发。薄暮抵岸，执炬□炉，列仗张盖，百众前导，邀罗登舆，王随其后。山路险仄，行复数里，忽有飞骑口称王旨云：暮夜相见，恐不成礼，令王将军速客宿别馆，明晨奉请。语毕驰去。罗至馆中，供帐甚盛，王郑重而别，罗愈加疑猜，竟夕弗寐。黎明，王来语罗曰：吾主雄据一隅，不臣中华，公相见，宜稍谦抑，毋抗礼而触其怒。罗唯唯。及至，睹宫阙巍峨，仪从森严，宛若王者气象。少顷，闻钟鼓齐鸣，报王升殿，将军先进报命，复传宣罗入。夹陛列甲士，露刃操戈，环侍左右。遥见殿上绛衣大冠者南向坐，罗不得已行四拜礼。王令左右扶掖升殿赐坐，曰：劳卿远降荒陋，无以致敬，奈何？罗逊谢。复微问中朝事，罗权宜置对。顷之，左右报别殿宴完，王携罗就坐，仪礼严肃，欢饮抵暮，送归原馆。罗私询侍者王何姓，曰姓刘；迎予者何官，曰大将军，如中国总兵。又问他事，悉谢弗知。天晓，罗往谢别，王促膝相对，罗请问何事见招？王曰：某居此穷陬，粮饷缺乏。闻严相公蓄积至富，托公作保，借银百万，散给军士，后当如数奉酬，决不相负，幸勿推托。罗曰：严银固多，公所须仅百一耳，何敢峻拒？第其银悉藏地窖中，余存并在典者止三十余万，数不满百，且一时又弗能猝聚，奈何？若欲遂尊意，则发其藏可也。王诘银藏何所，岁具对如前状。又问发之何术？罗曰：用夫数百人，掘树运石，挑土去椿，则银见矣。第恐工程浩大，时日稽延，未免惊动有司，巡捕官兵或相抗衡，未能万全耳。公请筹之，若其可行，仆归告严公，敢少吝耶？王闻，俯首沉吟曰：公姑返舍，当更有处。仍令快船送罗至湖口而别，另觅舟返舍。家人惊喜，询状，相对吐舌。此亦一大盗也，赖罗口辨，得幸免耳。后朝廷有旨命抚按抄没嵩产，然皆藉其目前现在者进内，而山下所藏，竟不及发。事平，其孙曾因年远人无知觉，窃起分用，迄今尚为富室，甲于分宜云。
    吴地素无狐。嘉靖丁巳，民间讹传有狐祟，黄昏后即出，人遭之者如梦魇状，或据胸，或扼其吭，愤懑不能发声，甚则啮损面目，抓破肌肤，但不至伤命。有先觉之者，持其杖遂之，则转入邻舍。互相惊恐，彻夜无眠，咸击锣鼓传梆铃以为备。予邻季升夫妇，方夜膳毕，妇向厨房洗涤，忽见一怪物大若猫，黑色，两目眈眈，从梁而下，妇大惊呼，季持棍来索，隐于床边。时比邻俱未寝，闻有惊，竞来援，举火细觅，怪渐缩而小如鼠，绕屋奔走，无隙得出。值灶塘中有醋瓶未盖，怪遂窜入其中。众取塞掩之，置汤中煮之数沸。启视，仅得故纸一团，铁线一根而已。他处有获者，云其形亦相类，而各黏鸟兽毛少许于背。乃知邪术害民，非真狐也。或云：为此术者乃江西人，素习左道，假算命为名，始寓苏城，人有觉者，遂转至松江，寓酒楼上，间三五日携鸡酒鱼肉令主人烹之，焚香明烛，诡云祀神，必候人静，然后行事。主人疑为耳报樟柳神之类，不以介意。后邻人于墙隙窥之，见其人开衣包中，取纸剪禽兽无数，布楼板上，披发持刀，步罡诵咒毕，以水喷之，诸物蠢动，悉从楼窗飞去，薨薨有声。不一时，左右邻近皆喧嚷相闻矣。其人危坐而俟，将五鼓，复步罡诵咒，诸物仍飞回堕地，复有故质，收置包中而寝。邻人惊异，知狐怪由此无疑。质明告其主人，且欲闻官，主人虑为所累，微泄其语，因遁去，怪亦渐息。
    张国维，予从母舅也，性粗豪有侠气，重然诺，不畏强御，人咸称为顽二。嘉靖甲寅，倭寇围邑，任二府环摄守，募人间道往取救兵。时寇方炽，众畏莫敢出，张毅然请行，任公壮之。乃怀蜡书，夜缒城而下，昼伏宵奔，越水忍饥，艰苦万状，迄得请而反。任公由是大加爱任，使总士兵。后任公升兵备，再来剿倭，檄置幕下为近侍，任公与倭战于松江万里桥，败绩，兵溃。公背疮方剧，负痛堕马，几被害。张负之而逃。走数里。回顾，则贼已尾其后矣。张窘甚，则贼已尾桥，急趋而过，置任于地，奋力拔桥面投诸水，倭不能逼，仍负任从间道投村舍。觅火种为任燎衣，标其冠于竿上，悬之檐前。众望见稍稍集，得全师而归。任德之，给以冠带。至隆庆五年，善终。后于松江七坛、八坛地方附巫言曰：我张某也，生尝剿倭于此。今当为尔土神，汝辈宜敬事我。祀法以大盘盛酒肉，又须血脏羹，如其生时所嗜。祷者无不响应。又一日，托巫语求疗疾者曰：吾家在昆山许墓塘，遗妇孀居，贫甚，可赠以银布，吾当为汝造福。其人如言寻至昆，妇初不信，来者细述其故，乃受之。始知匹夫义烈，死不泯泯。
    苏郡粮长徐仁，解粮至京，寓户部前，主人乃番子手也。仁偶饭后往外闲游，有银五两藏靴<革充>中，归索之，亡矣。知为淘摸着取去，无可奈何，愁闷独坐。适主人归，问客何事不乐，徐具言其由。主人曰无忧，当为寻觅，断不失故物。遂询其银几何，并所游之处，径诣其地扬言曰：午后曾有人至此，靴中置银五两，计几绽几块，裹以布包，为若辈盗去。此人乃吾家所主者，可速还之，不然恐若辈不得安枕卧也。言讫，归谓徐曰：客可再往前地一步，何如？徐笑曰适往失银，今空步何为？主人曰：试一往，虽不得，无害也，况未必不得？强之再三，纳靴而行。至向所游处，周视地上，竟无所见，怅怅而返。及门，主人迎笑曰：已得银否？徐谢无有。入室坐定，又问，答之如初。主人曰：岂有此理？试令探靴中，则银包在焉。开视，一无所失，而其去来之迹，茫然不觉，何巧于盗若此。
    嘉靖间有李千户善戏术，往来公卿间。顾文康公尤喜之，每设宴，必召令佐酒席，闲时出小技。如令打板，则牙筋自动，或三或五，迟速适中；又酒杯自行至客前饮，不酹则杯留不去；或手执一壶，斟至数十杯而不竭；或取果实自藏袖中，顷云在某客怀间或巾内，探之果然；又临池饮酒，将金爵佯失手堕池中，故作悚惶状，公曰：无恐。令善泅者觅之，良久弗得，顷之出诸袖中。又令僮锁书舍，误遗钥于内，将呼匠撬开，千户曰：无劳。向锁摸索，口中念念有词，躬身施揖，锁簧自跃出堕地。常因严世蕃诞辰献一金元宝为寿，蕃大悦，厚赏之。后因制酒器，将金付银匠，方着火，化作青烟而散。蕃召李诘之，对曰：某贫士也，安得有多金若斯，盖用以悦目耳，不能适用也。蕃笑而罢。文康公屡以难事试之，卒不能屈。一日忽谓曰：予思见猛虎，尔能令见形否？李笑曰甚易，第恐惊动贵人为罪耳。因命洒扫庭除，用帏蔽之，焚香禹步诵咒，少顷天渐昏黑，若大雾状，搴帏令观，见一黑虎从空而下，怒目露牙，狰狞可畏，从者咸惊，公亦却步而退。回视庭除，明朗无物，乃其幻术所化尔。后往游塞上，不知所终。
    周寿谊，昆山人，年百岁，其子亦跻八十。同赴苏庠乡饮，徒步而往。既至，子坐于阶石气喘，父笑曰：少年何困倦乃尔？饮毕，子欲附舟，父不可，复步归舍。昆距苏七十余里，往返便捷，其精力强健如此。后太祖闻其高寿，特召至京，拜阶下，状甚矍铄。问今岁年若干，对云一百七岁。又问平日有何修养而能致此，对曰：清心寡欲。上善其对，笑曰：闻昆山腔甚嘉，尔亦能讴？否曰不能，但善吴歌。命之歌，歌曰：月子弯弯照几州，几人欢乐几人愁。几人夫妇同罗帐，几人飘散在他州。上抚掌曰：是个村老儿。命赏酒饭罢归。后至一百十七岁，端坐而逝。子亦年九十八，家有世寿堂，其孙曾多至八十外。盖缘禀赋素厚，其繇来有由矣。
    朱□□南昌人，令□□，颇着能名，而性残刻饶机智。人为给事中，丁内艰归。遍觅吉壤，术者言泰和观风水甚嘉，朱遂谋夺之。奈创立已久，徒众甚伙，计无可施。适御史按部与朱同年，素相厚，朱具以情告御史，初有难色，朱诳之曰：此观不盈数亩，亦无巨刹，止小屋五六椽耳，去之固甚易，第当厚价别市地为建殿宇。如不见信，委官勘明，何如？御史乃命县丞往，朱啖以厚贿，且用给舍势临之。丞奉命惟谨，呈缴一如朱言。御史遂批撤观，而以地付朱，给价三十两更造。诸道士闻之。皆愤懑不平，椎牛会众，推一黠者为首，谋曰：此事按院作主，不可理争。但俟其来，共击杀之，<扌弃>一人抵罪，而吾辈冤愤申矣。众皆称善，朱方幸得计，偕三府统众往撤其观，方入门，群各持凶械，蜂拥而出，径摔至庭中，梃交下。三府令人往援，奈众寡不敌，乃奔告御史。即命中军率兵三百救之，至则朱已被捶毙，曳至观中，纵火焚其尸矣。中军即令扑灭，于煨烬中，仅得其心一枚，余无所存。悉擒诸道士解院，御史震怒，死杖下者大半。刻木为朱状，纳心其中，葬于观庭。御史亲往致祭，怜其身死嗣绝，为之大恸。举首见宫殿巍峨几百余间，度其基不下百亩，叹曰：朱祸乃自掇也，吾为县丞所误，致同年横罹惨祸。向使吾知其详，必不许之，何至是耶？叹息而去。
    嘉靖辛酉，岁大荒，嘉定民有列肆卖米者，其小儿年仅四岁，持银一锭为戏，盖父爱其子而授之也。儿将银埋米中，嬉玩良久，不取而入。偶人来市米，父举斗量米与之，不知内有银也。其人归，倾囊出米，忽得银三两许，喜甚。妻曰：此银必店主误遗于内，今为尔所得，彼必穷追，将贻害无辜，盍速还之？必有所酬，彼此俱利。夫初不听，妻劝谕再三，乃持原物诣彼，则店主方以失银鞭笞奴婢，举家皇扰，夫举银授，主不胜愧感，分银一两为谢。归至中途，遇鬻小豚者，用银三钱易其一，持回，妻询得其详，乃说，将豚散放庭中。数日后，豚发地露一瓦缶，满中置白金几百两，妻见之，持归于夫，人以为还银之报。友人张歉斋在彼亲见，归述其详。
    河南村民往访亲，虑途中饥渴，藏萝卜数枚于囊中，行数里，遇一打滴柝者，见所负块磊，疑有重赀，遂与同行。路逢酒肆，沽酒共酌，实试之也。民以所藏为耻，不肯启囊，其人益信为有物。行至乱山中，潜持石块从后击杀之。解负检视，乃萝卜也。惭悔无及，拾白土书石曰：我向山西打滴柝，你在河南负萝卜。你也错，我也错，若要此事明，除非马生角。意此事甚秘，人必无知者故云。然适有御史巡按山西，道经其处，见地有死人，而石上所书如此，遂私志之。既下车，首令封内凡打滴柝者悉擒送官，一鞫得盗，遂服其辜。问其所书，则云出自无心。乃御史实冯姓，岂非马生角之谶乎？盖天网难逃而假手也。
    宛平李荣家累万金，将银二千锭置石池中，瘗于卧房庭前，盖以石版，列植花卉于上，惟妇经目，子亦弗知也。父亡，子纵情花酒，家业荡尽，将宅转售陈翁。母因子方浪费，秘不言。后贫窘日甚，为人佣工，备尝艰苦，严冬衣食不周，痛自悔恨刻责。母知其改行，乃为言藏银处。子大喜，请人持锹锄，同至旧居求见主人，应门者意有所需索，坚拒不与通。子怒，大哗，声闻于内。陈不得已出接，诘其来由，子具道母语，即欲入内发藏。陈又诘银藏何所，子云在花药栏土中。陈曰：银是尔父物，我岂敢妄认？第此房乃吾卧室，子姑少俟，当令内人他适，任子入取。遂命具酒馔相款，遂耳语童子，令急集家众发土取银，事完来报。酒至殷勤劝酬，故为延缓。子意不在酒。顷之三四起，陈翁勉留以俟内报。良久，僮出云可入矣，陈意银必归己橐，与子偕行至栏边。子视土若新筑者，颇疑之，令人举锹掘地又甚松，意尤不平：将及石版，忽于石角得银二锭，家众环视，莫不骇然。子益信为主所窃，而此其误遗者耳。及启版，则满中皆白银，计其数，得一千九百九十八锭，足以先所得与母言相符。子喜跃过望，即将二锭谢陈翁，余肩负而归。陈业已许之，弗能争也，第恨家人违其主教，骂詈不已。其妇云：适发土起石，吾亲自督率，安得有银？但见清水一泓而已。缘土污吾指，掏水少许于外净手，仍前掩之。方与众窃笑其子妄言，不意水复为银也，陈始叹息而罢。此二事乃吾昆闵小洲在京办事所目击者。闵诚悫人也，言当不妄，因志之。
    卢廷选商贩于川湖间，每有赢金，即投之瓮，积久而盈，用金钗一对置其上，藏于密室土中。偶为少子窥见，俟父出，私发之，用手探银，则皆水也。遍瓮摸索，竟毫无有，遂复掩之。后父欲用银，启藏，金钗已失去，心窃生疑，而瓮满如故。发银至半，得一钗，至底复得一钗，复验银数，亦无短少，第莫测两钗倒置之由。父后偶为诸子道其事，少子不觉色动，父疑有故，微叩之，而坚不言，后为友人说，始传播云。夫父所藏物，子尚不能私取，则前李翁之银，陈安得掩为己有？其化为水，宜也。二事颇相似，并录之以戒贪得者。
    无锡华虹山家藏古玩玉器甚多，偶有卖古董者至，出数种求售。中有玉孩儿一，其白如脂，长可五寸许，但从首至腹，俱有细墨点直洒而下，制造甚工，而攒眉蹙额作悲啼态，见者恶其不祥，鲜有市者。华独谛玩不去手，因询所值，以三金对，华即如数与之，喜形于色。卖者问市此安用，华微笑不言。固诘其故，乃命童于书房持一玉儿来，与之相比，形体颇肖，但先所得者，手持笔作挥洒状，开口而笑，此则若因黑污而泣耳。玉工真巧手哉。
    一人将渡河，而舟未至，暂憩古庙中。忽见有戈窑痕露地上，掘之得罗汉一尊，高尺余，形貌奇古，试持示华，许酬十金。其人大喜过望，得价别去。坐客怪其大侈，华曰：我先世藏罗汉像十七尊，尚缺其一，购之，久弗获。今幸复完，敢吝价邪？因引客登楼，见沈檀作龛，坐像于内，以今所得配之，适满十八之数。乃知世间尤物，其合散固自有期，抑物聚于所好耶？亦异矣。
    章枫山位尚书，无子，抚二侄为嗣。日者推命云：公必有后，但稍迟耳。年八十，适值迎春，僮仆俱往观，公独坐小斋，一婢名春香送茶至，公不觉情动，遂与私通，因有孕。过三月，婢泣告公，恐二公子见疑，潜为所害。公启书匣，得银一封重八十两付之，令备日用。另移置密室中，属毋轻出。且书一绝云：八十年来遇看春，岂知弄假却成真？生女赔奁来嫁出，生男家产合平分。书押印记付婢执照，后果生子名楫。公亡，二兄诬其来历不明，将逐之，而吞其产。婢执公诗赴官，断令遵公治命平分。后楫用恩荫为中书舍人。枫山礼乐名臣，宜天不靳其后。
    孙□□家素饶裕，戊午科托亲周□□挟重赀往觅考官买举人，遇于上江，定议银千五百两，封金饰酒器为质，将字眼授周归报。孙如教，书于卷中，房考检得之，喜甚，大加圈点，呈之主司。奈文理多谬，主司不取。房考更觅卷有疵者伴孙卷复进呈，主司竟取彼而斥孙。如此再三，终弗能得。乃藏其落卷，至揭晓后，诣孙处授之云：我为君费尽心机，竟成虚话，何我两人命之穷也？泣下不止，孙感其意厚，赠以百金。房考属曰：汝此番错过，实缘文字未嘉，下科须觅高才者，请其代笔，庶可万全。至辛酉，孙复得门路，而忆前言颇当，临场浼痒友钱文台代作，暗书字眼于内。房考遍觅孙卷不获，索之三日，始得于别房，已先取中矣，因以已所中卷易之。孙后为□□通判，在仕途十余年，待钱甚厚，赠遗不可胜记。
    庚午科，东仓曹监生应试至京，邀友人沈邃洲为伴。曹有一童，能书识字，性敏捷，曹甚喜之，时刻不离左右。至七月终，童忽言归，沈窃疑之，而弗解其故。至初六日，曹拉沈看迎考官，携手立店家檐石上，见诸考官从人俱青衣大帽乘马而来，中一人用马鞭挑开眼罩顾曹微笑，沈亦见之，曹以手捏沈一把，即下阶归寓。至夜饮，沈试询曰：日间所见执鞭者，颇似君家某童，何也？曹笑弗答，沈亦不敢更问。场事完，曹出赴宴，沈独留守舍，偶往厨房取水净手，见一人坐青布墩上，服饰弗类其仆。诘之，其舌侏<亻离>似江右人，询所从来，语甚支吾。沈心知之而不露，第时往觇其动静，见人坐墩上弗少移，若如厕则挟之而往，夜用为枕而卧，意其中必重货也。至揭晓，曹果中式，报喜者在寓喧嚷，观者肩摩，而前童从人丛中归矣。沈询久在何处，笑而不答。少顷往厨中索前人，则并包俱无踪矣。后细察之，乃知童充房考家奴，入帘代主觅卷，而厨中人则房考令守质物者。榜出则一去一来，各归原主。此沈所细述者。
    潘□□，讳□□，□□人，父□□业丹青，其子时已游庠，有科举。偶乡间富翁吴姓者构巨室，因日促上梁，未及施采画。既成，嫌其太朴，浼为加饰，搭鹰架令潘栖息其上，而运笔焉。辰而登，尽酉而下，几一月矣。吴有子亦放科，持重赀倩人买字眼，持归授子，至堂中发封启视，忘梁上有人也。讽诵再三，遂入内室。潘谛听，已得其详，夜归潜告。其子入场如父教，书卷中，考官检得之，即加圈点得中。迨填榜拆号，则潘姓而非吴也。当时有听生鬼之谣。
    场中传递怀挟，弊端无穷，其术甚巧。来年募善书者，蝇头细字写于金泊纸上，每叶一篇，工价三分，经书俱千篇，厚不盈寸，二三场亦如之。或藏笔管中，或置砚底，更有半空水注夹底草鞋之类。又用药煮写于青布衣裤上，毫无形迹。将壁泥糁上，旋即拂净，则文字立见，名曰文场备用，每副价银百两。其传递者重巡绰官举小簿授之，至点进时，官先潜侯于仪门，内闻唱名声即来接入，送至号房，乃出诸袖中授之，毫无觉者。临别，官唤守号军分付曰：此兵部某爷公子，要小心伏侍，如违，捆打不恕。军被哄吓，任其钞写，不敢侧声。后为诸生禀明，御史将诸武弁封锁别室，不许擅入号舍，其弊始绝。今闻应天府吏书得贿，将伞柄打通，藏小簿在内，并潜贮于抬印箱、衣箱、坐柜交底中，至点名则取小簿隐于尹丞坐椅褥后，随呼名则随予，百不失一。盖临场各官行李，虽各加搜检，而未有搜及尹丞之伞柄与随身抬箱者，以故终不发觉。又闻誊录生俱积年书手谋充，预与富粟定计，探决科秀才文必入彀者告以姓名，候分卷到则秘藏之，移秀才文誊为监生卷，监生文反誊为秀才卷。监生得中，秀才毫不知借己之文；秀才见摈，实监生文理荒谬所贻也。岂不冤哉？今欲清此弊，必先弥封而后送誊录，庶几少杜乎？又富豪将赂属托受卷所书吏，先访各处名士，令其牢记，俟交卷时，接得佳卷，即压于各卷下，不即封固。候至夜分，受卷官倦卧或打盹，即潜怀前卷投于行赂者，将文尽录为己作，而毁弃其卷，其弊最隐最毒。又或行贿于弥封房书手，将平日有文名之卷，割去卷面，而将文缀于己名下。如顺天丙午科中式第四名监生郑汝矿卷，乃割福建恩贡马□□者，尤为可异。马于癸卯年应贡入北监科举不中，遂留京不归，下帷发愤，期于必捷。是年馆于同乡林主政家，初场完，将七作录示主政，文果擅场，许以魁元之选。及揭晓，则被斥，马愤懑欲自缢，主政亦大为不平，即令马□人往顺天府索其落卷至，则毫非马文也。意必誊录生误写于他人名下，令马往顺天遍搜落卷而迄不可得。及传五魁黑卷至，主政阅之，其第四名文与马所作七篇一字无异，知中必有弊。亟以告马令具状诉于监临御史，拘誊录弥封两房书手鞫审，实系弥封书手受贿，而割马卷面作弊使然。遂具疏上请，各拟遣戍。而马发监肄业，虽再经疏辨而礼部终不为改正，人皆惜之。似此等弊窦，非当事者加意严防，恶能绝其祸本耶？
    有刑部主事王，失其名，善决疑狱，在部期月，历年冤系者悉为昭雪，竞呼明神。先令山东时，有民妇归宁，因居乡路遥，四鼓而起，俟于城闉。门既辟，众争出，各散去，妇乘月色独行。适樵夫尾其后，至野外，握斧大呼向妇，惊仆倒地，遂强奸之，尽掳首饰而去。妇号泣奔还，偶遇令出，攀舆哀诉。带至县中，询樵夫作何状，妇曰：贼面黑而圆，长五尺许，头裹白手巾，身穿蓝布衫，腰缚缠袋，单裤草履，手执利斧，肩负绳担。令曰：吾当令人往捕，汝第言失去首饰已耳，毋露奸情也。遂选捕快十余人散往四隅，大呼云：早有樵夫如此状貌，如此服饰，至山中刈薪，遇虎见噬。必有闻声而应者，询得其实。即潜伏于左右，俟其人归，□□□□，勿令入门，有所转换也。众役奉命号于远近，寂无问及。后至委巷中，有妇方补旧衣，闻之惊起曰：此吾夫也。问信自何来？役对以亲见，复详道其容貌衣服。妇曰是矣，痛哭不止。役者佯宽解之，辞去，阴伺于巷口。日将晡，夫果归，方及门，役人即缚之赴官，百计哀求与妻一诀，不许。拥至县庭，召妇审视，貌颇类而首无巾，搜之，得于怀中，首饰满置其内，一无所失。因痛杖之百，收监讨，气绝。召夫责曰：尔妇将母，何不伴送？幸盗止利其首饰耳，倘至伤命奈何？亦十笞之，令携妇宁家。盖令不令言奸者，缘律条坐斩，问拟颇重，且恐夫知必弃其妇，故曲为保全耳。情法两全，善断哉！
    苏州西察院按君驻扎之所，先年府县官皆无公馆，因暂止民舍，以候晋谒。有针工蔡芳，其妻美艳绝伦，吴县□□尝寓其家。尹年少俊逸，窥见妇姿，不觉心动，每微吟流盼以挑之。妇解其意，或微露半面，或斜漾双弯故作娇声，佯妆娇态，无非设骗局以愚尹。而尹为所迷惑，竞堕其术中。一日怀银二锭，潜投之妇，妇举以授夫，详述尹意，蔡曰：此奇货也，须用计笼络之，俟其上钓，庶有厚获耳。因与妻定策，俟尹至，妇搴帏用手招之，尹顿尔情荡，竟入其室，搂妇求合，妇微笑，引入卧房中。方欲解衣就寝，忽其夫在外厉声曰：何人大胆，擅入深闺，欺奸良人妇女，应得何罪？尹惊慌欲出，奈门已上锁，窘迫无措。妇佯慰曰：毋恐，彼不过欲索赏耳。尹遂许百金，夫意嫌少，渐益至五百，夫必欲得见物。尹书一票，唤门子持至库支银，且属令速来。去未几，而察院打板升堂矣。尹愈惶悚，再三求放，而夫不允，直至门子持银到，方启钥纵之。出则按君已事完闭门，尹仓忙归县，芳即收拾细软，雇小快船黑夜遁去，不知所适矣。明晨尹谒按君，问昨何以不来见，尹以病辞。按君笑曰：汝何病？或误入房室间不得出耳。遂具疏论尹改教去。嗣后府县官各市地傍院建公署，不复入民舍。
    南都秋闱揭晓，定于鸡初唱时，无爽期者。乙酉科较前独迟，至辰未，榜始出。细询其繇，则是夜填榜时，至三十六名，习诗经系华亭生员李某，前后两场字号与中场不同，监临者疑之虚其名，而令本房觅原卷，迨榜填完，卷竟不可得。监临者曰：此卷前后俱佳，中场止论，料必合式，填上可也。主考于谷峰以朱卷解部查验，倘有后言，谁任其咎？坚持不可。复令诸吏遍搜，更取备卷呈览，凡阅三卷，俱不当意。王翼庵年兄卷亦在备中，遂持以进，二师俱称善，与李生卷并置案上。令诸吏并觅翼庵墨卷，先得者即填，李生卷终无觅处。而诗经落卷凡三箱计二千余列于堂下，方开盖，则翼庵墨卷俨然露焉，且三场俱束作一处，若有神相之者，遂填其名。而榜出，此所以迟也。翼庵名就学，连举进士，转吏部员外郎，中家奴毒，暴殁。
    丙戌科，王荆公主试，十一日下午送朱卷入帘，公召诸房考同至堂上共阅，且属云：得佳卷即呈览。诸房各分三卷，就坐细观，公屡促呈卷，未有应者。予师萧汉老与考功郎黄思轩联席而坐，偶阅一卷，恶其诞恣，将弃之矣。心念首篇起讲颇通，若不点出，竟尔掷去，倘后索落卷疑未曾经目者，吾取其起讲，然后涂抹，令彼心服。遂握管细点，未毕，思轩忽见曰：公得佳卷乎？师曰未也。问何以加点，师告以故。语未竟，荆公见两君窃窃私语，意必卷有可取，遂遣吏来索观。观毕曰：此卷亦可中。师复以前说告，荆公曰：场中文字全美甚难，毋苛求。遂举笔判一中字于卷而。师归房叹曰：此卷吾将黜之，故先稍点，乃竟以数点而得一生富贵，数也。意颇不怿。后每得一卷，则用前卷相较，辄抑置于后，挤至第十三名，偶杨楚亭索观前卷，间今置第几。师以实对，楚亭曰：此系王公首取，何抑之如此？师曰：此卷仆翻阅再四，文体欠庄，意其人必非端士，得中已幸，矧令居先耶？楚亭曰：览文而遂晰人品具目哉。一笑而别。至念三日，师房卷已阅完，荆公令并备卷送览。次早荆公致小柬云：贵房卷俱嘉，但十三名觉有疵，可用备卷第一易之，何如？师大喜，往告楚亭，相与叹曰：前卷乃荆老第一日所取，且亲笔书“中”。今竟易去，岂其忘耶？抑默有主者耶？后拆号，黜者姓李，中者唐斯盛，俱楚人。李生素行不修饰，果如师料，而旋得旋失，真有数存焉。非司文柄者所能专也。
    丙戌鼎甲，首唐抑所，次袁玉蟠，又次杨荆岩。十七清晨，内阁已差人报知，京师俱传播矣。至传胪，唐果状元，杨榜眼，探花则舒心矩，而袁抑置二甲第一。众皆愕然，莫测其故。盖先传者乃内阁所定，至进呈时，申瑶泉读唐卷，圣上曰：好。将卷置几上左方。许海岳读袁卷，音韵稍涩滞，圣上不语，置右方。王荆老读杨卷，圣上曰亦好，置唐卷下。诸臣各叩首退，圣上亲阅诸卷，自二甲第一卷至十五卷，皆鲜许可。至舒卷，天颜甚喜，因进杨第二，舒第三。舒所对策中俱散文，不成对偶，又字画参差，原无进呈之理，因舒父龙阳公与申、王同年，心矩中式年方十八，虑其少不更事，不堪作外官，移书二相，乞置二甲，希一部署，二相勉从，故列于第十六。不意圣上特拔及第，此非常之宠也。然不五年遂夭折，天意竟何如耶？
    心矩殁二载，龙阳夜梦心矩云：冥中思父母不置，今已托生某村陈家，幸令人物色之，俾得复归，是所愿也。觉语蒋夫人，夫人梦亦如之。质明，令奴往访陈，果生子。公亲往索儿细观，面貌绝不类，解衣视之，左膊上有“犬子”二字，公遂泣下，盖心矩乳名，始知其托生非谬矣。因欲携之归，陈氏执不与，遂以闻两院，断令归舒抚养，陈氏亦不绝其往来。稍长，臂字渐磨灭，今年已二十余，而椎鲁无知，绝不类心矩之敏慧也。此事向尝闻其略而不之信，己酉粤中秋闱，与韶州司理经邦训同在受卷所，言之甚悉。经全州人，得于目击，乃知佛氏轮回之说不妄。第前生后身，智愚迥别，则不可晓耳。
    吉安民家产一子，堕地不啼，弥月后即能饮啖，周岁忽出言如成童。父母怪之，询其由，乃自述前生湖广某县某科举人张某也，平生历涉，缕缕细陈，并诵其墨卷如流。远近传布，观者盈门。各上司召见异之，咸有所赠。楚中子千里来访，相对饮泣，询问家政，一一不爽，强之归，不对。有诘其托生所自者，云：卧病甚剧，恍惚见一道土，衣大红法服，持手板，舞蹈前引。予随之至一室中，铺一红单，道士揖之令升，予初不欲，强之再三，方举步上单，则此已诞生矣，不知从母腹出也。予邑孙敬持为吉安二守，亲见此儿，时年十二，问其往事，已忘大半矣。
    江寰维讳钟廉，南充人，初任吴江令，调献县。私衙有楼，先年强盗越狱，蟠踞于其上，纵火焚之，死者三十余人。精爽不散，变怪百出，前令不敢居，封闭者十余年矣。江到任，吏以情告，不信，固令启户而入，留宿其中。至明晨，江往谒府道，抵暮，一妻一女俱暴殒，面目流血，遍体青紫，如被扑伤者。亟报，江归，已无可奈何。入夜闻妻女呜咽云：尔强欲入衙，令我母子横为凶鬼所害，死后侮辱万状，至不忍言。江大恸，悔恨无及，嗣后抛砖掷瓦，门户自开自闭，器物自相击撞，种种怪异，不可枚举。家人皆病，避居于外，而怪益炽。江日夕郁结泣零，两目失明。改教返舍，道出顿丘。予往相劳苦，稍露其事，而从者尽道其详云。
    松江徐继斋讳曰琨，以祖荫授中书。家有少女，最所钟爱，不轻许配。邑中求聘者踵接，必求其子细阅，阅过竟不允。其女年已十七，尚未纳币，忽家奴因索债不得，拘一少年至家，徐见其相貌清奇，心窃喜，询其姓名，曰张以诚。问能作文？否曰能。遂命坐，授题，张援笔立就，藻蔚焕发。徐览之愈喜，留之饮，面许以爱女配焉。张谢归，告其父，择日奠雁成姻。张连试不游庠，女之母私有怨言，徐笑曰：此子岂长贫贱者耶？倘吾相不效，当析产与吾子等尔。母忧。后庚子辛丑，张连捷，大魁天下。
    周挹斋延儒，少聘吴氏女，后家事日落，吴嫌其贫，遂欲悔亲。周走诉吴安节公，公命坐与谈，见其慷慨不群，心已奇之，更授题令作文，须臾而就，词意兼美。公曰：此姻事予当力任，坦腹无忧也。周敬谢别去，公即呼族侄至曰：尔若执迷，予不能强，今继汝女为吾女，他日当备妆奁嫁之。倘周生果不给，当割田相赡可也。侄唯唯不敢违。至壬子举乡荐，癸丑廷对第一，状元及第，乞恩归娶，人争荣之，且服吴公能识士云。
    洪镜潭讳澄源，登第后，因选期尚遥，借解银差南归，领万余两，分作五鞘，暂寄太仓银库堂中，候明晨发行。及启门登堂，则内有一鞘，剖破其腹，长尺五寸，失去元宝十锭。垣墙素高，扃锁不动，且巡警多人，彻夜防守，盗何由而入？即入而挟此重赀，安能飞出？众皆惊异。事闻，罪典守，立限该城捕役严缉，月余无耗。中有练达者能望气，谓众曰：盗得银已远遁，急迫之犹可及，株守京师何为耶？因赴司给文，四出广捕。将至徐州三十里，有一村店，夫妇鬻酒饭营生，妇稍有姿色，挑之者亦不拒。偶有货郎携笼投宿，见妇，悦之，留恋不去，情好颇殷。虽假赶集为名，多托疾高坐，日市酒肉与欢饮。夫稍露妒色，辄投以银，用悦其意。每向妇夸，我京邸藏银甚多，不久携来置田产，令汝两人终身安享不尽，妇信而愈狎之。一日联坐店中，捕者入门呼酒，其人惊起，举止失措，捕者觉有异，遂留宿焉。诘其来历，应对支吾，益露踧踖状。明晨，捕者引夫至野外，云：此大盗也，尔当实告我，不尔当连坐。夫恐，悉吐颠末。索其银验看，乃元宝凿碎者，遂集地方同缚之，发其笼，尚存元宝半锭。解官招实云：其夕杂于巡更夫中，既入门，潜伏僻处。至人静，取身畔利器破鞘取银，将九锭埋于仓后北角土中，取乱砖覆其上，止持一锭越墙而出。素卖杂货，遂潜遁至此。初意欲过淮往浙，俟一二年事寝，复入京师取藏银。弗意败露，罪何能辞？招成，禁盗于狱，捕者持州牒并存银星驰回报，遂诣仓后，去砖启土，原银俱在，所花费仅十五两余耳。设此盗不为彼妇所迷，渡淮而南，隐于市廛中，畴能物色之耶？始知朝廷粮银，分毫不可妄取，盗者虽巧，安能据为花酒资也？
    常熟薛四兴，贩私盐，招集亡命，出没海滨，杀人劫财，白昼公行，人莫敢格。弓兵龚、王两人，有膂力，善捕盗，遇薛船辄夺之。薛怒甚，聚众百人，将弓兵绑缚，载至海岸，挥白刃欲断其颈。忽霹雳一声，雷火满地，众盐徒俱惊骇僵卧，弓兵绑自开，夺小艇逃命。奔县诉状，令耿橘素悉薛横暴，并其平日恶迹百端，申报周抚台见鲁，擒其父子并党与，咸置重典，一方以靖。
    张江陵当国，喜怒任情，生杀在手，渺视圣明等婴孩，颐指台省若奴隶，诸不法事显灼耳目者未易缕数。若其包藏祸心，染指神器，亦已渐露萌芽。幸九庙有灵，早褫其魄，故幸潜消耳。苟假以年，则莽、操、懿、温必将再见矣。闻其诞日，有绘周公负成王献者，览之弗悦，挥令掷去。又有献大禹下车泣囚图，喜甚，悬于中堂，其微意可觇也。又长梦人赠以一鉴，长尺许，光耀四壁，皆有铭，若先兆者，觉而怪之。质明，宪长张九一差官贡镜，其背文云：张氏受命膺大宝，亿世子孙其永昌。宛类梦中所见，遂大喜，厚赏来使，而作密札以复。未几，即超擢张开府，将召人为腹心，共谋大事。会构疾弗起，张亦被论削籍。此魏见泉为予说。魏端人也，其言必不妄。且云有术人善能先示梦兆，而后以镜实之，九一得其人，故敢献谄，江陵堕其术中，遂深信弗疑。然九一竟不得柄用，而徒贻恶名，阴险复何益耶？
    我朝令甲，科场最严，当事者咸矢公矢慎，毋敢受私托而徇权要，二百年来，毫无弊窦。嘉靖癸卯，秦鸣夏、浦应麟顺天乡试时，大学士翟銮势焰熏灼，秦、浦素附銮，二子汝俭、汝孝，俱以监生得乡荐，外议已藉藉矣。甲辰会试，江汝璧为主考，彭风为经房，曲阿銮意，二子复连捷，俱在风房。给事中王交等，交章劾璧、凤朋私通贿，大坏制科，并追论秦、浦阿奉翟銮之罪。世宗震怒，以弊迹明显，将銮、风暨二子俱黜为民，下汝璧、鸣夏、应麟于镇抚司逮问，各廷杖六十，革职不叙，远迩称快。盖世庙英断真如雷霆，故奸宄慑服破胆。即得君怙势如严嵩，而其子孙不敢一窜名于试籍中，诚畏圣上严明故也。至张居正当国，权势赫奕，且渺视圣明幼冲，先将字眼密授考官，许以美转，岂惟莫敢抗违？争以得卷为幸。丁丑年，陈思育取其次子嗣修为进士，榜眼及第。庚辰年戴光启、陆檄为房考，长子敬修、叔子懋修，联登甲榜，懋修复大魁天下。当时习见毫不为异，且推恩诸权贵，子弟多得幸进，科道悉钳口结舌，不敢发一语。回视世庙昔时处分，不大天渊也哉。至壬午，居正死，京师谣曰：张公若不身亡早，四官定作探花郎。非虚语也。后言官追论其事，嗣修、懋修俱革职遣戍，敬修畏罪自缢，曩时荣盛化为乌有。乃知抡材大典，断不可任私意通关节，即侥幸而获，必不能永享。若江陵父子；可为明鉴。
   
    张江陵奴游七，善伺主喜怒，而窃其权，势倾中外，缙绅争事以兄礼，而猎美官者栉比。锦衣史继书，时辇金玉赂之，尤与昵狎，夤缘得入江陵幕中。史富敌国，凡江陵所需，百方致之，务悦其心。所进七宝冠、白玉如意长二尺，价值巨万，江陵绝爱之，他物称是。偶闽宦献牙美人，容态绝代，江陵指示史曰：世间有此丽人否？史曰：愿以牙仙见付，当求形肖者充下陈。江陵喜，授之，史归命善画者图其貌若干幅，命健仆四出淮、扬、浙、直遍访，得之广陵，用银八百两市以进。江陵视女与牙仙果无异，宠之专房，称七太太。出阁后即携置秘室中，欢饮淫乐，不问昼夜，更服春药，以恣其欲，毒发肛脱而死。时江陵气焰熏灼，触之者焦，畴能制其死命，而竟毙于彼妇之手。殆天道恶盈，假尤物以促其生耶？
    江陵苛法，若限进学、严斥退，浙江提学乔某以沙汰数多而显擢寺丞。乘处决、恣诛戮，河南巡按某尽杀诸狱囚而特进仆少。至于丈量田地，令州县正官释去印务，亲履田亩，穷乡小民，莫不翘望。吾苏七邑有增额至数万者，百姓报数尚未定，严檄督催，急于星火。赖闻讣中撤，得不加赋。独太仓丈出海边长滩田若干，向来果未经起科者，若尽宽之，则已藉数在官，欲增粮又嫌与诸邑异。同州不能决，询于乡绅，王凤洲建议，请计丈出余田，该粮几何，概州田粮照数量免，新旧两便。申报两院，俱报可。太仓田旧额每亩三斗三升，今止二斗九升，盖他邑未受丈田之益，而太仓则先享其利迄今云。
    李大经，昆廪生，每试辄先诸士。隆庆庚午应试南畿，借寓钞库街，主人先一夕梦瞿昆湖来赁房，明晨李至，知为名士，遂止之而述所梦以贺，李亦大喜自负。王槐里名炳璇，其妹婿也，是年失科举而考遗才，因暂寄李寓，李心颇不喜，奈情不能却。后揭晓，王得中而李见摈。王名在第十六，适符昆湖榜数云。后王举进士，李仅从岁贡，授沂水令，宦资颇厚，归不一年，竟殒于火，骸骨俱烬。先一夕市得生鱼，庖人剖之，鱼忽作声称痛，大惊投刀，弃鱼厕中，明晚遂罹惨祸。
    万历乙酉，吾昆支可久、夏弘宇借小寓于府学前。主人间二公何籍，曰苏郡。主人甚喜曰：敝庐隘陋，不足以辱高贤，亦弗敢论值，但二公今科必连掇，每位求赏银十两，得赐一票足矣。询其故曰：夜来梦绛衣乌帽者二位，口称苏人借寓，此先兆也。二生喜甚，即书票授之，而居停焉。时予与柴昭泾同借贡院前小房暂栖，会监临不许诸生寓栅门内，尽行封闭。试期已逼．计无所出，昭泾熟思曰：支、夏所借之处，门首有—空房，渠二人吾姻家也，吾作柬求之，必不能拒。俟夜，吾二人同往可耳。二生初有难色，而昭泾携卧具径入，勉尔相容。后二人俱不中，昭泾与予果联捷。二事绝相类，梦神亦巧于戏人也哉！
    万历庚寅，予备员顿丘。三月三日俗传真武诞辰，诸集建有神祠，俱焚香祝寿，结台演戏，男女辐辏聚观，殆千百计。是早天气皎洁，无纤云翳，北地素寒，犹袭重裘，日中忽作热如仲夏，遂释绵御夹。会有缚窃盗至庭，鞫之未半，忽见西南上黑气一缕，冲霄而起，初若臂，顷如柱，又顷如席，转盼间则弥漫天际，昏黑如夜，对面亦不睹。亟令燃烛至，其光若萤，仅照尺寸而已，众皆骇异。予令收囚入狱，退归私署，家人悉恐怖闭户，耳畔惟闻风吼，作波涛汹涌声。又时于暗中露光如电，其色殷红若血，旋即昏暗如故，复有声似骤雨下，而实未有涓滴也。朝来暑气尽消，冱寒如昔，复索绵衣服之。竟夕无光，至质明亦尚阴晦，微辨色，则庭前后俱积沙土，厚尺许，向之蔽天而下者，盖此物耳。及视事，则里老等以昨方祝厘，风霾四起，咫尺莫辨，民妇散走，坠水沟中，其以寒噤死者三人，余幸无恙。若长垣则人畜死伤以百计，东明则拔树发屋压死更多，其州县申报亦相类。先是己丑彗星出西北，光芒长丈许，煜煜东指，观者心怖，数月始灭，皆似兵像。至冬宁夏兵变，戕害抚道，杀掠甚惨，祸实创于西北云。
    盐院龚某，出巡至大明，适东明县大伙盐盗拒捕，杀死弓兵。该县申报，龚批云：据申。盐徒聚众，拒捕杀人，大干法纪，岂容轻纵？但铁枪在库，盐徒安得而取之？仰王推官将失事员役重究，并将库吏问报。王见批语，初不解，及细阅招稿中，有盐徒某用己追贮库铁枪一根，将弓兵某戳死之语，龚误认取枪于库耶？王欲明言其误，恐揭其短，而碍体面，欲加库吏以罪，则典守律重，吏实无辜，思之不得其说。偶州县官进谒，细述其事，曰：此最难处，诸公必有良策，幸以教我，俾上下两全。众相顾莫对，坐久欲起，王复固留求教。予因曰：盐院意固不可违，库吏罪亦难故人，第责取供书手，云此枪原从盗手追来，始贮库，非用在库枪也。供词不明，合拟不应，杖赎。而令库吏代纳罪银，庶彼此俱无害。王称善，遂依拟申报，而库吏得免罪。北地八差衙门，凡盐马二院，多系新差，凡从推知出者，文移批驳多合式，而礼节亦适中。若选自中行者，缘目不习睹招由，且好自用，不询掌案，任意信笔，遂多谬误，至于接下，非太倨则过谦，亦未经谙练故也。龚后道出浙江，用夫马数太浮，又杖驿传道吏，为范宪副奏论，降应天检校。
    真定府大佛寺中，贮铜铸天齐神圣像，身高十丈，阔二丈，肩具六手，各执兵器。内一铜盂，可容米五石。佛阁尤宏敞壮丽，凡三层，下置坐身，中容六手，最上则神头，其耳长与人身等。奇伟之极，宇内当无两。考其创建，则始于五代时，有神僧募缘铸像，工力不逮，乃往见石勒求助，问须铜几何？曰十万斤。诏主藏者竭库中所有毕之，而数不足，益以宫中铜器，置满殿庭间。问何繇将去？僧指庭前并，令力士悉投其中，稽首而别。至真定，呼诸徒于后水潭中捞出前铜，鸠工鼓铸，一年方成。僧遂往江滨，遇富贾贩木过者，辄顶礼募化。贾悭弗与，则风涛大作，咫尺弗得全，许以喜舍，小者数筏，大者百株，其木随沉江中，余则顺行无滞。将三载，计阁料已备，乃归。复集徒于前潭中拽出之，木有长数丈大围五六尺者，非数人不能举。况真定皆平陆，去江甚远，不知此僧施何神术，而遽得至？此阁西壁图僧化铜像，至寺后观水潭不盈半亩，上覆以亭，人传潭底通大江，故木从此出，盖亦域中一大观也。
    尹春寰父名齐，少年充吏，娶妇而未生子，忽得疾暴亡，惟心坎微温。母妻环泣，守视凡三昼夜始苏，而弗能言，但举手指其口。妻灌以温汤，渐开目凝盼，掖卧被中。次日始微发声，云死后，鬼卒引至大殿前，金碧晃耀，堂中一衣绯峨冠人南向坐，衣绿者西向坐，诘齐姓名籍贯，呼吏持簿细检竟，曰：误矣。此人官至刑部主事，寿尚有三十余年，宜速送回。因此复生，疾遂愈。齐素不谙文墨，且刀笔吏那得有此部官望，貌复不扬，里中闻其语，莫不大噱。每出，遇相识于途，辄戏呼为刑部郎，齐闻甚愧。后二年始诞春寰，甲戌成进士，令清丰，己卯升刑部主事，壬午考绩，封父如其宫，次年无疾捐馆，果符所梦。
    苏酂，辛未进士，授庐陵令。时张居正新行丈田法，责成县官履亩丈量，毋得隐漏，即据此为殿最。各县奉法惟谨，悉谢邑事，躬行阡陌中。酂素倔僵，独安坐不动，巡抚王篆微闻之，行檄督催，酂慢视如故。篆大怒，亲诣吉安，酂入谒，篆责以抗违明旨，藐视宪法。褫其冠服置之库，叱左右将庭杖之，恳求获免，犹骂不绝口云：俟丈田报命，当论汝罪。遂夺其印授府判。每旦日囚服打卯，辄恶语相加，至不忍闻。酂遂乞休，复不许，云俟后命。郡中诸缙绅咸为扼腕，相见篆时，委曲求免，乃给还冠带，命速往乡丈量，不许视县事。酂愁苦，计无所出，不两月而居正凶问至矣。王篆不久削籍为民，酂后行取至京，在任五年，仅止一荐，不应得两衙门。太宰独以酂抗篆有风力，特授御史。
    闽广奸商，惯习通番，每一舶，推豪富者为主，中载重货，余各以己资市物，往牟利恒百余倍。有苏和本微，不能置贵重物，见福橘每百价五分，遂多市之，至泊处用碟数十，各盛四橘，布舶面上。夷人登舟竞取而食，食竟后取置袖中，每碟酬银钱一文，苏意嫌少，夷复增一文，计所得殆万钱，每钱重一钱余，盖已千金矣。舟归遇风，泊山岛下，随众登陆，闲行至山坳，见草丛中有龟壳如小舟，长丈许，苏心动，倩人升至舶，众大笑，谓安用此枯骨为？苏不顾，日夕坐卧其内。及抵岸，主人出速客，置酒高会，苏摈居末席。明晨主人发单，令诸商各疏其货，明珠翠羽，犀象瑶珍，种种舁品，炫耀夺目。苏愧怯逊谢曰：货微不足录也。主人按单细观毕曰：店有识宝胡，夜来望船中奇光烛天，意必载希世异宝。今胡寥寥乃尔，岂诸君故秘之耶？众谢无有。主人询诘再三，众谢如初。主遂携胡，同众登舶，逐舱验阅，至舟尾得龟壳，惊曰：此大宝也，胡埋没于此？即命人抬至店，藏密室中，更设盛筵延苏，置上席，且谢曰：君怀宝不炫，致令轻亵，幸勿见罪。向者大贾悉列其下，众益不测。酒阑，主请值，苏见其郑重，漫答曰一万。主曰：市中无戏言，幸以实告。苏嗫嚅，旁有黠者更之曰三万，主视苏尚泯没，坚询之，谩曰五万足矣。胡商得定价，喜甚，约次日交银，尽醉而散。凌晨已具银置堂中，如数交足，抬龟壳去，鼓舞不胜。众骇异，请于主曰：交易已成，决无悔理，第未审枯骨何异？而酬直若斯。胡笑曰：尔辈自不识耳。此鼍龙遗蜕，非龟壳也。背有九节，各藏一珠，小者径寸，大者倍焉，光可照乘，每颗酬镒万，所酬未及一珠之半也。众犹未信，胡遂求良工剖其首节，得珠果如所言，众始惊服。苏持银归，坐拟陶朱，不复航海矣。
    松江徐继斋，家藏汉玉觯，形制古雅，螭文奇巧，口有朱砂斑、铜绿绣二大点，惜缺其盖。其弟往京谒选，偶至庙上闲游，见店中一玉笔恬，其口亦有红绿两痕，把玩良久，依稀似玉觯盖。询其价，仅索五金，酬以三数，遂售，持归寓，谨藏之。选后诣兄，出前觯行酒，弟命奴持京师所得盖来配之，宛然如一，而红绿点亦联合无间。遂持赠兄，大喜。后出示博古者云：价值千金，然非得盖，则不成全玩。其配合似非偶然者。
    万历己酉江右乡试，南丰令李梦祥充分考官，应取六正二备。阅卷已足，挑灯就寝，忽四壁作声，若磨坊罗面状。惊起取落卷再观，更无可取，掷去复卧。壁中声响如初，强起周视，几上俨然有卷在，览之即前所掷者，反复紬绎，终无好处，竟弃之而登榻。方就枕，则响声移于床柱暨四足上，较前益奋厉，震动几席。李大惊，呼书手门子共察之，则前卷复在案，乃向声属曰：此卷果应中，幸毋再作声，明晨当持呈主司。第恐文不佳，难入选耳。声遂寂然。黎明忽主考令人来云：前正卷中有一卷不堪取，备卷亦难用，更得别卷方佳。李举前卷应命，遂得登榜，名康元穗。予侄光祖为进贤令，同在闱中，目睹其异。
    万历庚戌会试，萧玄囿、王衷白主考，检讨雷何思为诗。二房分考，方展一卷于几，尚未及阅，偶邻房张瀛海至，相与叙谈，因留共酌。侍吏拂几，误触一笔，堕地旋转数周，忽跃而起，若空中有人提其管者，竟将前卷密密加点，良久，笔方仆于几。二君相顾骇愕，将卷细观，文采颇可取，遂共携卷诣主考言状。萧曰：此神授也，若非二兄亲睹其异，此卷安得入彀？遂大书中字于卷。及拆号，乃史孔吉，溧阳人。今史家构有跃笔楼。上舍徐五湖爱妾金氏，妆奁颇厚，而无子女。徐临终拨田二十亩，楼房数间，令仆徐某同居奉事。未几，仆萌异志，伺金归宁，尽发其箧，取所藏，纵火焚楼以灭迹。金回，惟呼天号泣而已。仆私喜得计，托言己室幸免回禄，拉联房居人出，分诣城隍庙报谢。群聚畅饮，酒将酣，忽神附仆骂曰：恶奴盗主财，焚其室而又戏侮吾神，罪死无赦。众惊拜伏，妾闻出诉于神，问盗赃安在？云投于厕中。探之果得一布包，失物俱在。仆僵扑于地，良久稍苏，竟绝粒而死。神目如电，其昭报亦章灼矣。
    苏城李某，登甲科，宰江右剧邑，忤榷使，为所弹射，夺职家居。性好丹火，有积奸以养砂术养丹砂十斤，用银十两为母，仿□银法取其精，杂丹砂置磁器中，汲水养之。至四十九日，煎砂得羡银若干，而母不少损，屡试皆验。其人遂说李曰：此法旷日持久，多寡一辙，盍多用母几十倍，则获羡当不赀。事成，当以十之三为谢。李信之，而疑其心，乃另建一楼。四面斗绝，墙高三丈许，中庭垒台养砂，石门三重，门施二锁，手自启闭，出入惟李与术士俱。凡添水加药，悉躬亲之，虽三尺童子，无繇见也。至四十余日，丹期将完，启户而入，则砂水俱倾覆，银母亦化为乌有矣。周视墙垣，毫无损伤，且高侵云汉，在内室之旁，即外盗插翅不能入者。李大错愕，愤叹而出，令门下逐客，客大怒云：曩许我厚谢，今丹已成，得利几数千两，尔遂食言耶？我当白之官。喧嚷不止，众客从旁解纷，复资以路费，方去。丹室严邃，此客又孑身仅移一布囊，枵然犹昔，不知施何神术，而能盗去多金？李自失金后，悒怏无聊，发病卒。卒将三月，其内人梦李从外来，冠服颓敝，颜色惨怛，泣曰：吾不幸，生犬胎中，在齐门外某处某家，犬诞四雏，其一顶黑而背花者吾也。可速遗人赎归，毋误。再三丁宁而去。内人惊醒，向婢媵辈述之，疑信者半。至次夕，梦如前，复托梦于掌家者，其人遂访寻至彼，果得四犬子，其一则若梦中所言状，亟取银市之。其家觉有异，故高其值，增至一金乃携归。至门，纵之行，则登堂入室，宛然熟游，竟升榻偃卧，见者堕泪。日以肉食饲之，后发于山庄豢养，迄今尚存。予曾识李君，服官有劲节，居乡无疵行，何以得此果报？岂一念好利，遂堕恶趣耶？医者唐生曾闻其内侄语及，述之如左。
    阳电参将张榜，鄞县人，选为狼山守备。公署在海中，离府五十余里。张诣府，领兵饷银六千余两，皆元宝也，分置三桶中，泛海回籍。至中途适值龙腾，风雨大发，前后二舵俱平断，中舵大如斗，非数十人不能举，亦拔起投水中，如萍梗然。张料船必覆，索竹缆将银桶捆缚于中舱横木上，极其缠绵。顷之舟破，从者三十余人皆坠水，张亦附一木板，浮沉海中，昏暝不辨，自分必葬鱼腹矣。觉足下若有物蠢动者，藉以不沉，洪涛喷薄，而安然无恙。至辨色，有巡船从上流来，张大呼求救，扶至舟中，自庆再生，访诸从者仅存五人耳。遂令巡船探沉舟取饷金，至则舟仅露其尾，令善泅者入舱索银桶，毫无有也。巡兵回报，张大惊，恐以失饷获罪，计无所出。三日后忽有渔人来首，询其故，则前有营兵落水遇渔舟，呼曰：尔救吾命，自当厚报。渔人援之至家，更衣设食，索其报，曰舟中有银三桶，盍往取之？乃约众邻操艇至舟覆处，果得银而归，市牛酒痛饮。将银人分五锭，营兵亦得其两，潜隐于家。邻人有争银而不得者，奔告于张。即拘营兵至官，追出前银，押至村中，沿门搜捕，悉获原物，止一锭凿碎，仅失五两耳。张累迁征倭副总兵，调阳电参将，在宦途五十余年，后禄甚丰，宜不死，然船破银失而复得则尤异云。
    梧州一山，峙海中，高千仞，树木苍翠虬结，山石玲珑奇巧。山趾有石壁，高三丈，阔三十余丈，光洁如镜，可鉴毛发。中有一龙形，夭袅腾骞，势若飞动，首尾四足，头目鳞鬣，纤悉具备，若刻画然。土人云：龙从海起，附于石壁上，遂留其影，久而愈明。见者惊悚。
    钦州东南七十里外，山岭峻削，灌莽极目，人迹罕观。中界一河，仅容小艇，可载数人，渡河而南，更百里许，有交夷窟穴，其间乃黎利遗种也。其国昔为莫登庸所篡，举族逃避于此，因长子孙，成聚落，既不属交趾，亦不臣中华，时出没盗劫，不过鼠窃而已。后珠池群盗亡命投之，教以内讧，遂萌逆志。窥钦州沿海守备单弱，于万历丁未冬，先令伙盗满载货物，阴藏兵刃火器于中，假贸易为名，舳舻相衔，接踵继至。主人利其羡余，争延置焉，列肆兴贩，不疑为盗也。时陈同知署州印，至腊月廿五归府过节。夜方半，炮声四起，各贼露刃燕炬，从各店出，径奔东门，将守门卒杀死，斩关纳外寇。首衣绛衣，乘四轿，张黄盖，次衣青，肩舆，众几二百，鼓噪而入。先据州署，劫库藏，纵狱囚，四出剽掠，恣掳金帛，奸淫妇女，焚烧室庐，延及儒学，杀一教官，黎庶被戮者不可胜纪。蟠据城中凡五日，满载而去。虽有卫官，俱慑伏莫敢动。戴制府以状闻，并议诸失事者罪，请发兵讨贼，报可。调发诸路兵，得五万余，连各州县仓粟三十万石，置廉州备兵饷，并檄让交趾主，失于制驭，令缚首谋以献，毋得庇奸。彼遣使持牒至云：此黎氏余孽，越在界东千里外，素不相通，其袭破钦州，亦毫未与闻。若天朝讨逆，当出兵协剿。遂以壬申八月进兵。宪副蔡梦说、林梓监视，总兵孔宪卿自省城移驻彼中，调度诸军，刻日俱发。初乘巨舰，鱼贯竟进，行四日不见一寇，港渐浅隘，乃易小舸而前，则滩石交错，篙师无所施技矣。众共登陆，而先声久播，贼皆远遁。分命参总各督兵搜捕，间遇村落遗黎，则擒归报功，实非贼党也。蛮众闻之，益深隐岩谷，仅余颓垣破壁而已。穷至贼巢，有山临溪，四面斗绝，高数百仞，险峻不可措足，惟东面有鸟道，向通往来，已垒石阻塞，复置木栅护其外。众涉水仰攻之，擂木炮石，乱下如雨，中伤颇多。如是再三，终无隙可乘，乃结营屯涯上，具状申两道，转闻军门取进止。时戴制府为台省交章弹射，旦夕且得罪，又闻寇坚守，猝难拔，移书两道，宜量情形为进取计，苟捕获得满千数外，即当旋师，慎毋深入，致贻后悔。孔总戎谓曩岁破城辱国，罪在不赦，今若不倾其巢穴，歼此凶逆，何以雪大耻而警将来？愿亲诣贼巢，率将士破之。奈二司奉制台命弗敢违，遂以十二月撤兵归，以捷音报。是役也，经营两载，费巨万计，斩首一千八百有余，生擒一百五十名口，中有蛮妇称是酋配，而未确也。其它斩捕多系村民，而渠魁并协助者，迄不得一俘馘。用彰天讨，故台中复有疏。会制府丁内艰，不待交代回籍，以是后功固弗录，前谴亦弗究云。孔总戎归见予，扼腕叹曰：此番草草完局，何幸无罪？第恐交夷从此渺视大邦，愈出戎心，后患未知所终也。其言颇当。予细询阳电从征营卒，益得其详云。
    昆城距海百里而遥，潮汛一日两至，惟朔望潮最大，以子午为期，望以后则渐迟，望以前则渐早，未有愆期者，故曰汛信也。潮至真义二十里即止，若过维亭，则出状元。虽云俗谶，而弘治中五科三状元，验之皆然。若钱塘江潮信，其候之迟速，与昆颇相类。独电白去海仅五里，早潮则于寅，至辰而退；晚潮则于申，至戌而退，终岁如一，更无参差。则昔人所称海潮应月之说，毫不验矣。且浙直潮水混浊，多带泥沙，至八月十八，潮势尤汹涌。有高至丈许者若电，水澄澈如清泉，毫无秽渣，暗长潜消，更鲜波涛喷薄之状。苟非躬履其地，安知其异若此？
    万历乙酉大旱，下诏修省求直言，上封事者以百计，独给舍胡汝宁特疏禁捕青蛙，闻者大噱，因呼为虾蟆给事。其议诚鄙，然未有害也。近有上官大刊榜文，民间若擅行捕蛙，弹射野鸟者，着巡捕官提拿解县，问罪枷号。村民素以此为业，偶触厉禁，几殒其生，遂开诈骗之局。白捕四散下乡，每遇渔舟，辄诬为捕蛙，将擒送官。鱼子慌惧求免，饱以酒肉，赂以银钱，必餍足而后释放，沿村遍野，无不被害。纲户皆撤业弃舟，至有求乞者。夫上官职在禁奸，今不问大奸极恶鱼肉善良者，而琐琐禁采捕，即令有所全活，能有几何？且仁民爱物，自有差等，今以蛙鸟微物，而反令渔夫受诈害之苦，又远出给事下矣。
    两广远恶军州凡八，春、循、梅、新、高、肇、雷、化。然肇庆实善地，军门驻扎，民物富饶，水路南通省城，北达西粤，商贾辐辏，百货灌输，即新兴、阳江两县。亦大于高州数倍。若化州则高之属邑，尤为冲疲。闻雷州稍裕，然较肇庆，殆若天渊。俗举四邑并称，非其伦也。天道四时皆暑，孟春已服纱衣，至冬蚊犹聚如雷，素不见霜雪，草木常青。电阳距海不远，而邑在万山中，毫无舟楫可通。民俗刁悍，土风尤薄恶，包揽钱粮，窝藏强盗，把持官府，武断乡曲。学道潘完朴刻榜严禁，奈沿习已久，卒不能变也。至于趁墟交易，列肆兴贩，多属妇人，而挑酒入军营卖奸，恬不知耻，尤为恶俗云。每岁二瘴，春曰青草，秋曰黄麻，染病者多死，甚有一室数人、一村数家俱殒生者，盖时气不正，且鲜医药故也。惟米盐最贱，熟米每斗银三分，盐十斤银五厘，小民易以活命，市中鲜乞丐。粤中惟广州府各县悉富庶，次则潮州，又次则肇庆，琼州虽称安富，而路遥阻海，其它府县，皆无足数者。广属香山为海舶出入襟喉，每一舶至，常持万金，并海外珍异诸物，多有至数万者。先报本县，申达藩司，令舶，提举同县官盘验，各有长例。而额外隐漏，所得不赀，其报官纳税者，不过十之二三而已。继而三十六行，领银提举，悉十而取一，盖安坐而得，无簿书刑杖之劳，然尤不若盐课提举。先时每岁可得羡银五万金，今各上司禁革需索，复差府县官同查验盐船，其额稍亏，然犹不减三万。钻谋顶缺央分，上必须三千金。此官昔年以三年为满，近铨部因求之者众，遂改周年一选。任者未满，代者已至；代者方上，继者又来。一官而三人共之，故广人屈指，小官多得钱者，必首盐司云。
    万历庚子，海中飘一舶至吴淞，所守港卒报总兵，调水军船数十，围而获之。为首者年已斑白，男女共二十八名口。询其何自，而鴂舌绵蛮，鲜能译之者。搜舱中惟粮米衣服，亦微有兵器，盖用以防不测者，实非寇也。总兵欲冒功赏，故张大其事，指为倭奴内犯，督兵对敌擒获，并兵器申解兵道。曹道尊面鞫诸夷，第匍匐泣拜，口中喃喃，竟不知作何语。疑弗能决，批□海防审解，遍求通事，弗能得，暂羁候于府卫经历司。讯问再三，迄莫核其情实。欲拟为倭，则人命颇众，事关奏请，不敢轻入。谓非倭则总兵文移有据，诸夷口不能辩，又弗敢擅释。将半年，偶安南使臣进贡，道经金阊，进谒大府适海防覆审，诸夷群聚府前，忽见本国人，欢呼相问信，举两手，相搓不已，若中国喜而拍手状，亦有号泣诉情者。贡使从人多谙华语，遂代为剖白云：彼名某，居吾国某邑某村，耕牧为业。欲至某处还香愿，同小妻与幼男及奴婢，驾船航海而往。遭值飓风，飘泊至此，并非倭奴。即往白使臣，俟大府出，详言其事，且云：无辜被系，多命可怜，幸为开释，下邦幸甚。大府许达海防，申详道院，必须奏请，方有定夺，不能即释放也。使者云：至京贡事毕，当具本叩阍，详揭部院，必有宽恩。第望稍给日用，毋使若辈坐填沟壑，此台下莫大阴功也。大府命悉去锁扭，每人日给银二分，资其食费，散寄闲寺中，候详允到日发落。后两院疏闻，使者本亦上，俱下部院看议，复谓诸夷委系安南国人，且有使臣保结可凭，宜即令顺带回国。报可，转咨抚按如议施行。使臣到苏，差官将各夷男妇并船只什物，皆照数交还，欢呼拜谢而去。向非幸遇贡使适至，则事属可疑，即不至骈首就戮，必将坐槁囹圄，安能徼圣明恩泽生还故国乎？
    电白东行二十里有热水铺，有亭三楹，池方半亩，深几丈许，澄澈无纤翳，探之若滚水。夏月稍温，至冬尤热，可炮燖鸡鸭。置冷酒于中，少顷即温暖，气勃勃上腾如烟雾，高二丈始散。池底有数泉眼，奔涌四出，洋溢池外，东西分流，各将三里，热犹不减。舆或误蹑泉脉，若蹈沸汤，收足不及。云曾有醉人解衣就浴，热不可当，号呼求救，众援出登岸，遍体浮肿，旋即溃烂，用药敷治，三月始愈。由是人竞相戒，无敢投足者。予三至其地，令汲水置盆中，食顷，尚不能染指，呼为热水，果符其实。若平远有温泉，人群浴其中，不若此之难近。
    长洲库吏叶景初，善趋承，得陆尹欣心，凡托买段匹、兑金饰、市珠宝，必倍价，择精好者以献，而开帐故减其值，尹益加爱幸。每家人返舍，必票取库千金，叶即刻送进，更不稽迟。将期年，支用几及万外，叶役期亦将满，计尹俸薪纸赎不能偿，虑后事发连坐，因萌异志，尽取库贮银两入私囊，令伊父契妻儿先遁，过钱塘江，至新昌村中，托名避粮役，赁房而居，己独与小童关保守舍。会按君案临，将尹平昔所用库银，细造一册，逐项倍添至二万余两。适尹有亲赍公文一角，将册暗入封中，俟尹进院作揖，即与童逸去。尹照常呈递讫，毫不知也。按君发封，得册细阅，开载多端，狼藉可笑。令巡捕官呼尹至，问库吏安在？尹不测其意，漫对在县。按君令唤来与之面质，尹出，急命隶往拘，则逃去无踪影矣。按君从堂上久待，尹不得已复入曰：吏偶他出，至当进见。按君遂举册授尹，观讫，骇汗曰：卑职并未曾擅用库银，不知此册何人开报？按君曰：此库吏所开，朝来尔亲自投递者。尹知为叶所卖，愧悚出院，差捕快四散缉拿，终不能获。虽勉强设处补完库银，竟坐不谨革职。叶至新昌，潜踪不出几一载余，人无知者，自喜得计。其父偶遇比邻陈老，留归聚话，两意颇投，遂互相往还。去舍三里，有山秀耸，且僧院幽雅，陈时携酒邀叶父子同游，陈亦治具相答，浃旬必往，率以为常。一日，小童持壶榼，至半途颠仆，肴核倾覆，半杂沙土。叶见之大怒，将童痛殴，童至僧厨暖酒，不胜忿怨，窃詈曰：我又不曾盗库，缘何将我如此凌虐？我若说出根由，看他何面目做人？僧闻之生疑，还用甜言哄童，探得其实，喜为奇货。明晨往谒，持修寺疏簿求助。叶许三两，僧请益增五两至八两，意犹未满，且出冷语刺叶曰：不义之财，不如喜舍，若复吝惜，必有非灾。叶怒谇骂，僧复不让，两相喧闹。地邻共来问故，僧云：此苏郡盗库吏也，逃避于斯。共执赴县，叶犹抵讳，僧称小童详知，鞫之悉吐露。递归原籍，以监守自盗拟永戍，追赃不能完，死于狱中。
    吴县余谦，家东洞庭，颇殷富，与展重索债结仇，互相讦告。展每受罪责，衔之益深，必思阴中而报之。余偶访亲入郡，至一村，见病夫僵仆于地，哀鸣欲绝，叩之云：身刘祥也，举家患疫皆毙，独予幸存、绝粒三日，强出求食，困倦难前，自分必死。余怜之，探囊中得银三钱，令买米度日，稍痊当至吾家，更有所赠。刘询其姓字居址，泣谢别去。旬余病愈，躬诣拜谢。适余他出，刘以情告，阍者达之主母，令饲以酒饭，宿于大门外耳房中：至夜半，闻门外有履声，意是鼠盗，顷之，又闻痰吼声，良久始息。刘因启户潜窥，见有人缢于门，惊惶无措，解之下气，已绝矣。刘意此必弃命图诈以祸余者，遂潜负至三里外，投太湖中，灭其迹，闭户就枕。天将明，闻喧嚷震地，自远渐近，至余门首大骂，索展尸。破扉竞入，弃毁物件，势甚猖獗。内眷惊避，细软抢掳一空。余闻报驰归，家中已荡然矣。呼集地方，问其来由，则云：余昨暮聚众促展来家，今不见下落，必杀而弃其尸矣。余云：我昨在某亲家过夜，并不见展面。遍询邻佑，亦云：余果他出，展亦未曾来。众共劝解各散去，刘心知而弗敢言，但向余叩谢，余止之宿，明晨复予以银布而别。余具状告白昼抢劫，展亦告打死人命。问官疑人命有因，意颇左余，余不胜愤激，出语挺撞。问官大怒，严刑苦讯，余坚忍不承，禁于狱中，将两月许。刘闻两姓构讼，复往探问，知余被冤系狱，往见泣曰：予欲报德，而反累君，此予罪也。君毋忧，当捐躯报□。遂具陈颠末于宫，愿受弃尸之罪。官初不信，刘执辩愈坚，乞代余死，叩头流血，自系于狱。官乃拟余以威逼致死杖罪，追葬埋银十两给主，刘仅拟不应，人咸称其义云。
    韩襄毅公破大藤峡，蛮寇荡平，置酒称贺，诸官俱齐，独邵宪长后至。会天微雨，张盖而入，韩公心不平，即席出令曰：天阴雨下人撑伞，伞字中间有四人。有福之人人伏侍，无福之人伏侍人。即举酒属邵，邵应曰：人逢喜事精神爽，爽字中间有四人。人前莫说人长短，只恐人前又有人。陈方伯见二公各不悦，亦持杯还令曰：从来乡党莫如齿，齿字中间有四人。谁人背后无人说，那个人前不说人，相与一笑而罢。后邵官亦至巡抚，总督两广。
    三县令候按君开门，携酒小酌。一令曰：我有一口号，不能对者罚巨觥。时旭日方升，遂曰：东方日出三分白，日落西山一点红。北斗七星颠倒挂，牵牛织女喜相逢。一令见庭中有荷花池，因曰：一湾流水三分白，出水荷花一点红。映水莲房颠倒挂，鸳鸯戏水喜相逢。一尹沉思，猝弗能得，忽闻门外鼓乐声，呼门子觇之，回报云：乡娶妇。乃曰：村里妇人三分白，口上胭脂一点红。两耳金环颠倒挂，洞房花烛喜相逢。虽一时戏谈，而天地人备焉，亦一嘉话。
    亡友韩小亭观察，家有玉雨堂，藏书甚富，余所得残宋本《金石录》十卷及明周元<日韦>《泾林续记》，皆其物也。元<日韦>，郡之昆山人，府志无传，惟《选举》题名下略注其本末云：号缄吾，万历乙酉举人，丙戌进士，广东电白知县，行取入都为御史，坐事，瘦死狱中。其可考者如此。是书题续记，而中述严东楼事有云：世蕃诸不法状，详载于祖记中。祖者始也，然则元<日韦>是书之外，先有《泾林祖记》矣，今佚不传。而此本孤悬三百余年，幸而仅存，且所载分宜父子擅权及钦州用兵事，足为三事炯戒，岂弟吾邦掌故哉？因校而刊之。原书题《天南外史》，盖其在岭峤时自号也，卷端有季振宜印，沧苇玉兰堂礼邸珍貦朱记，并附记之。光绪甲申季夏。潘祖荫。
