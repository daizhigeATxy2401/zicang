涉异志　　明 闵文振 

　　●石真妃 

　　罗源紫霄岩有二女神，号石真妃，灵显颇著。永乐初出海，军张元诲等，戴星过岭，遇轿二乘，侍女数辈，执烛笼前导，元诲等疑为于归之妇，弛担候之，忽然不见，知为二妃，叩谢而过。二妃者，其初罗源徐公里石氏女也。姊曰月华，妹曰雪英，皆有姿色，涉书史。五季末，处州青巾贼作乱，二女被掳，义不受辱，相继投河死。宋时林孝子戆孙入山采樵遇玉女，明妆俨然，肃入其家，延茶久之。月华吟曰：世乱年荒起盗兵，纷纷蝼蚁尚逃生。妾身不幸遭俘虏，雨涕何时积恨平？百尺潺溪探禹穴，寸心皎洁付陶泓。皇天不泯坚贞女，召拜云阶浪得名。”雪英吟曰：“昔日繁华若转蓬，千玑万琲总成空。肉芝胜比莲花鲊，甘露何如竹叶醲？物外烟霞随处得，世间风雨任牢笼。知君已有曾参行，暂与寻常一径通。”吟毕，谓戆孙曰：“吾石氏女，遭难而死，上帝悯吾贞烈，敕吾为火部曜灵真妃，吾妹为水部风毒真妃，封此岩为紫霄岩，命吾主之，俗呼曰石八娘岩是也。君以孝闻，今虽贫，不久当贵。”已而相别送出，戆孙回望无复人宇矣。 

　　●张太子 

　　浮梁东隅有昭烈庙祠，唐张巡设像旁，侍曰张太子。永乐戊子，士人卜秋举，降箕曰：“玉霄一点坠云端，难失佳人一不全。敲断凤钗文不就，贵人头上请君看。”盖“王英高中”四字也，是秋果然。英山东滨州人，其父斌为浮梁令，以父任应举云。又士人袖芭蕉叶入云：“我非问功名，第言袖中何物？”诗云：“两手怀来一叶清，知君无意问功名。可怜昨夜三更雨，减却窗前数点声。”又士人得异草来问其名，诗云：“苏武当年胆气雄，匈奴一箭射飞鸿。至今血染阶前草，一度秋来一度红。”盖名“雁落红”，云如是者莫可枚举。或谓是时有旅衬寓庙中，必其所为，后衬移而神不显。 

　　●戚侍郎 

　　黄岩侍郎戚公存心，布衣时贫甚，有怜其才欲妻以女者，患其无以自给，但与盟曰：“发身即完婚。”邑有厉坛荒僻，攒棺甚众，人不敢近，富家少年戏曰：“厉坛第七棺中贮钱三百文，秀才今夜能取之乎？”公许诺。少年以饼十四枚畀之，使分置各棺以为验。至夜，少年先携钱置棺中，匿棺旁，顷之闻群鬼相语曰：“戚侍郎来此，盍出避，惜此人不获令终耳。”已而公至，群鬼辟易匿榛莽间，公分置饼各棺，取钱而去，恬然无惧。明日，少年贺公曰：“秀才位至侍郎也，但当慎晚节耳。”后登进士完婚，累官工侍，以同邑贺侍郎谮，果弃市。 

　　●黄■〈鱼曷〉道 

　　宣德四年七月，宁德督银场太监周觉成至邑之十三都青岩之地，下令毒鱼，各溪炼巨石投水中爆裂，俾鱼鳖惊奔尽出。是日，有道人入门泣告曰：一切蠢动咸有佛性，乞减药石三分，少存微命。觉成不听，但啖以蔬饭，道人含泣食尽而去。已而各溪鱼鳖尽毙，有大黄■〈鱼曷〉独异群鱼，剖其腹，所食蔬食俱在。觉成未几病剧，恍惚见道人携其类万数索命，遂死。 

　　●关山隶 

　　少参临海范公文初下第归，自杭心急抵家，驰至关山时已四鼓，稍憩岭上，遇隶兵至进曰：“君何为破晓至此？”公曰：“不才落第，白日无颜过此故也。”隶兵曰：“君他日登甲第，仕为郡，终参藩，何虑也？”公谢曰：“安得有此？”因诘曰：“汝安得至此？”答曰：“我奉官差至新昌拘罪人，闻其人在此山下，故来此。今同君下山也。”至山麓，公曰：“饥甚。”隶兵走入田家取粥一盂食焉，食讫隶兵送盂还田家，嘱曰：“君宜少候，山下有虎，不宜独往也。”隶兵出偕行至人家门，隶兵曰：“我入此家，若闻哭声，我走君即走。”少顷果有猛虎咆嗥而过，隶兵于门内拘一人逾墙出，即闻哭声，公遂惊走，平明乃止。始悟隶兵为阴司摄人之鬼也。其后登景泰甲戌进士，仕官悉如所言。 

　　●木自动 

　　连江人倪神保幼失父母，常念罔极之恩不能报，与其妻林氏共祷于天，欲得一木两枝连理而生者，取之刻父母像以祀焉。乃遍求山中，至石芹山，见二木同生，倪乃拜祝曰：“此木果可刻吾父母，当自动者三。”祝毕，其木交股摇动，凡三而止，即取以归，佣工厚值刻之，既成祭哭奉于中堂，凡饮食供奉出告反而，一如事生之义。 

　　●祷雨文 

　　景泰五年七月，宁德旱甚，邑民祷雨西□□□，疏文未善，投之须臾，别浮片纸，取视之乃元至正间祷雨文也。其辞曰：某等俯陈蚁悃，仰渎龙颜，乞鉴凡心，愿舒圣眼，言念生居，在世治本于农，蒙天地覆载之恩，感雨露滋濡之德，春耕夏耨，敢辞涂足之勤，秋获冬藏，实切资身之望。不期兹岁忽值恒旸，爰从九夏之初，逮及三秋之始，已经六旬不雨，忍见千里扬尘，石燕停飞。商羊绝舞，致泉源之既竭，慨旱魃之为凶，知作孽自我丞民，故降灾实由上帝，爰深修省，特致祷祈，虔取某时，恭诣龙湫，恪求圣水，愿施甘雨，稍救枯苗。伏愿龙颜大悦，赐涓滴于金瓶龟拆，全滋霈滂沱于陇亩，庸副实栗之咏，预占大有之祥，垂佑我民迓续乃命云云。众为诵之，须臾大雨如注。 

　　●鸟引尸 

　　严陵卢廷俊为临川知县时，有饶姓女许唐家子未嫁，女私于人。一日婿至女家，嗔而杀之，匿其尸。婿母诉于县，女家不承，廷俊焚香祝天曰：“愿雪婿冤。”翌日之后，有鸟飞鸣甚哀，廷俊曰：“得非死者诉冤乎？果尔宜前导。”鸟即飞而前使人尾之，至深谷中乃得尸，女家惊服抵罪。 

　　●死作城隍 

　　天顺间陈洁为罗源知县，多善政，将殁，有人梦城隍司使者打扫甚警，传呼新城隍上任，及至乃洁也，次日洁卒。又邑人陆引为象山县丞，有政声，劳思致疾，城隍阍者梦中恍惚闻人唤新官到任，急为洒扫，阍者问为谁，答曰：“陆相公也。”及觉引果卒。士民知其事并诣庙哭奠。 

　　●方景明 

　　陕州千夫长方景明死，逾年一日，凭巫语曰：“吾今隶酆都，职掌鬼籍，世之死者皆吾录也。嘱吾妻善诲二子，综理家务，勿失所可矣。”语讫而去。未几有戍卒病卧数日，友人来问病，语之曰：“吾适似梦似觉，见方侯与语，欲吾为用录姓名而去，所录甚多，吾友之名亦在焉，宜早为后计。”友人方无恙，闻之大骇，悔恶而出，次日，戍卒果死，又数日友人亦死。 

　　●鹰神 

　　大兴太宰刘公机初为秀才时，畿郡有鹰神，乃一猎鹰也。一日飞止公宅，造糍饲之，偶不洁，鹰攫其奴若惩之者。居数日，呼公名语曰：“公大贵人，他日当得八人抬轿，参赞南京。”已而飞去，公后举进士，累官兵部尚书，参赞南京机务，如鹰语云。 

　　●霍童古墓 

　　宁德霍童乡有古墓，成化间有近地居氓，偕山人往视，将发而葬其父。是夕梦老人告曰：“汝欲发此墓，盍不效孙文祥乎？若发当有祸。”氓觉而惊，然不悟。孙文祥为何等语，乃遍叩士夫。一日，有以《福宁志藁》示之者，乃知孙文祥福宁人也。宁开禧间自浦城解馆归道，经霍童乡，日暮忽见山旁有屋，遂投宿焉。夜半闻内寝恸哭，问故，有夫妇曰：“吾子不肖，将鬻此屋。明旦当徙，幸遇仁人至此，不觉悲伤。”文祥曰：“子孙卖宅为贫故也，勿虑，吾为汝谋之。”其夫曰：“若尔当厚报。”寝至旦，视其处，乃荒冢也。心甚异之，候至日午，果见衣缊袍者，以豪右仆从持畚钟至，文祥诘之，对曰：“家贫将祖坟迁葬，以地鬻人度活耳。”文祥曰：“慎勿鬻此，我赒汝贫。因倾囊与之，不告姓名而去。”后数夜梦寄宿夫妇拜曰：“向日厚恩莫报，今捧二凤雏相谢。”遂孕二子，长曰附凤，次曰翼凤，后并登科第，官至公卿。氓乃大惊曰：“报应如此，吾敢葬此墓哉？”事遂寝。 

　　●钱清事发 

　　黄岩侍郎方石谢公铎布衣时，尝夜月玩游邑城之澄江浮桥，徘徊久之，忽桥下有隶卒曳一妇人登桥，从岸而去，公尾其后，见一贵人候于途，呵令曳至曲巷民家门首，呼曰：“钱清事已发，限明日午时取勘。”门内应声唯唯，已而皆不见。公心知其为幽冥也。明午复至其门侦之，见竹工负物，入门倏尔流血仆地。公忆夜所闻语之曰：“钱清事已发。”竹工瞠视曰：“是矣。是矣。”遂死。公竟不晓所谓，阅数年，公授学至山阴，知钱清有富妾，尝被杀，会有织工至，执于官，不胜拷掠，遂诬服。公闻其事问富家曰：“数年前有竹工至汝家乎？”答曰：“有之。实黄岩某工，以造竹器主于此，自妾死不复至矣。”公乃以钱清事发之语告之，富家乃悟，妾为竹工所杀，而误逮织工也。以公之言白于官，织工获释。盖竹工尝与妾通利其财杀之也。 

　　●兖州城隍 

　　嘉定龚公弘由郎署擢兖州知府，将之任，舟阻比河旁，近舣有官舰，询之，答曰：“兖州新知府赴任也。”公惊曰：“岂有一府除两知府者？或假冒以害人者也。”使人通问舰中冠袍贵人，即造公舟拜谒，公怪之，答曰：“知府虽同，幽冥则异尔。”公曰：“得非城隍之神乎？”曰：“然。”公曰：“鄙人何得获与神遇？”曰：“以公正直故相见也。”公曰：“到任后可许再见乎？”曰：“公入庙时，第止驺从于门外，公独登堂，则相见矣。”他日公谒庙果如教，辄相见。一日公入，语及案牍之劳，答曰：“吾检勘阳间事更劳也。”公曰：“神所司可使鄙人见之乎？”曰：“公第闭目即见矣。”公果闭目，则见堂下囚徒纷纭哀告百状，有一妇人乃公同寮推官妻也，以铁钉钉一指，望见公哀鸣乞救，公询于神且为营救，神曰：“此妇妒悍，杀妾子三四人，致推官绝嗣，故受此报。”奉公教稍宽、指钉，但死则不可免也。又见府中工房某吏两手俱钉，公问之，神曰：“此人先为刑房屈法杀人，今当抵罪。”已而公还府，会推官妻指疮十余日，痛不可忍，公入问疾，推官曰：“顷者指疮少宽，方熟睡也。”又使人问吏，吏方两掌疮甚，公谕推官当豫后具，令吏外徙，甫三日推官妻与吏俱死。公在郡数年，有疑事辄请于神，以是人不敢欺云。 

　　●林中丞 

　　莆田林中丞元甫，资状明秀，夫人亦有容。中丞布衣时读书别馆，忽有美妇来就寝，异香芬馥，旦去暮至以为常，告曰：“妾非妖祟，与君有夙缘耳。”自是中丞日益精健，夫人辄多疾疢，每中丞宿夫人室，闻异香即出就馆，妇已候矣，不尔则卧内，臭秽特甚。成化甲午，妇告曰：“君今科当捷。”至秋果然。及北上相别，明年登进士，方属泥金书草，忽失所在，其书是日遂至家，夫人识为中丞报捷书也。惊且喜。自是三十余年，中丞敭历中外，绝不相闻，夫人遂尔强健，迨官广东，方伯妇忽至，悲喜交集，中丞求修旧好，拒不从，曰：“与君夙缘已尽，不敢及乱。君明日当迁中丞，特相报耳。”妾亦自是逝矣。泣别而去。中丞果擢四川巡抚副都御史，妇竟不复可见矣。 

　　●林氏女梦 

　　宁德林生初为邳州学正时，出接官，是夕幼女年才十二三，梦有高盖大轿舁一达官入其邸，驺从甚盛，女惊闭内户，伏地仰窥，见达官降轿登堂，皤髯赭面，仪度颀然，呼曰：“吾弟何在？何寂然一室？”女内应曰：“阿爹接官未回也。”达官曰：“汝第言尚书五伯，今别赴任所过此，特来相看。”遂升轿呼拥而去。女熟记忆。明日父归女告焉。父疑其诞，诘之曰：“汝见五伯是何状貌。”女言云云，果合。生怪之。盖五伯者乃生族兄赠少保庄敏公聪也，时为刑部尚书，逾月公计至自京师。考之公没之日，即女见梦之夕也。 

　　●方合浦 

　　浮梁东岳庙设地狱，诸司俗云死者皆归焉。成化壬寅，邑士方公震时年四十，病甚垂绝，但胸犹温耳，为使者摄至庙中正殿，王者曰：“送西司勘。”使者引送西殿，主者揭籍语之曰：“此子禄未享，尚未宜来。”即以其籍付公观之，见画有廪庾米粟斗斛俱备，又有冠带，近公之身侧，即命使者送归，将出庙，遇其父祖及邻里亲朋已故者，皆就问焉，知其得归，皆称庆。使者促之出门，至家而苏，语所亲曰：“阴司之说信有之矣。”明年果食廪，壬子膺乡荐，历校官，终合浦知县，休致十余年而卒。 

　　●天妃拯疫 

　　侍郎南城罗文肃公玘为秀才时，成化乙巳由入粟至陕西，还至谢埠，舟中大疫，公亦被病四月，至清泥湾势益炽，公以锥刺其手无血，自度必死。时其弟经在舟与之诀，正冠瞑目，奄奄若入深泥中，臭腐不可当，自卯至巳，仅余微息耳。忽闻舟中呼天妃至，遂张目，觉舟之箬篷压下如轿足之垂而陷者，宛然一妇人呼曰：“此中有一有学之士病在孤旅滩上，如何无一神道救护？我来送他一阵。”好风言毕，轿足举起，蓬复故。顷觉浑身冷颤，须臾颤掉不已，虽舟亦为之动，经乃以蓑衣数件覆之，自巳至未，出臭汗如雨，衣席皆濡，渐觉少甦，已而遂愈。是秋北上过天妃庙，具仪叩谢，勒其事于楣间。 

　　●南十星君 

　　福清何仪举进士，累官浙江布政使，休致家居，邻有病者，死而复苏，语人曰：“顷在阴司，沿街结彩，焚香哄曰：‘今日南斗星君上任。’须臾，见簇拥过市，所舁者何仪也。我攀仪方欲请问，从者曳而寤，乃复得归盖。”何仪方以是日卒也。 

　　●晏公庙 

　　饶州芝山驿傍晏公庙，其神忽然灵显，降箕言事，如响应声。郡人刘贰守者归省，往验之，袖枫叶，讯曰：“何物也？”书之曰：“袖中红叶好题诗。”讯以他事皆验。刘焚牒令吐实，不尔当遣除之。是夜梦商人告曰：“某新安人也，溺水死庙下，淹滞庙中不能归，附庙神求食耳。公能归我甚幸。”明日刘具其事投牒城隍，夜梦商人来告曰：“荷公厚德，今城隍给牒得归矣，特来辞谢，明日去此，公宜保重，后福未艾也。”自是庙神无灵，箕笔遂绝。 

　　●东山庙 

　　台州东山庙有贫士，日叩神求资以财，逾年守庙者土为金银二锭置城中杨柳桥下，明日贫士叩神，守庙者作神语曰：“可到杨柳桥下取金银。”贫士如言，果得金银二锭。他日一士人累举不第，友人戏曰：“东山庙曩者贫士叩神得金银，盍叩以试题，当有应。”士人旦拟叩神，友人书三场试题置神案炉下，诘旦士人来叩，友人作神语曰：“题在炉下。”士人取之豫制文义，及入试果符其题，遂得第。 

　　●前妻阴愤 

　　浮梁邑北余成十一者，初娶妻甚相得，未几妻死，继娶同里女。一日余出，继妻前妻入室，愤骂曰：“汝夺我夫。”因肆棰挞，继妻叫号，家人奔救无所见。自是余每出，辄如之。一日，余怡继妻佯出，潜伏榻下，继妻卧于榻前，妻来压其上，愤挞如常，余亟出持斧逐之，见前妻惊走，升楼穿屋角而去，余追挽其衣落半幅，皆纸灰也。自是不复见。 

　　●卢太守 

　　天台卢希哲濬举进士，弘治间知黄州府。一日坐堂上，隐几假寐，梦老妪延至市中桥旁民家，饷以馄饨，餍饱而归。及觉，口犹脂腻，亟遣左右告以其所走访之，其家八十老妪方设祭将撤，问之答曰：“吾夫死三十余年，平生嗜馄饨，今乃忌日，设馄饨祭之耳。”左右还报，希哲惊讶，时年三十余，意其为后身也。召老妪入，婉然梦中所见者，给以白金一斤，自为文白其事，既而罢归，十余年忽招亲友会饮，明日集妻子诸孙宴于堂，痛饮尽欢，至晡曰：“可罢矣。”俄指堂下语曰：“汝等隶卒少候便去，乃入沐浴更衣出坐堂上，辞妻子曰：‘我今复为酆都郡守，即登舆去矣。’”妻子惊异，气遂绝，年四十余。 

　　●何烈女 

　　泗州何氏女父蚤死，母病不能自给，有夫妇侨居泗上，给毋求女为介妇，母即归之。女年十六，携居淮之满浦，诱以为娼，留一贾人逼女事之，女不胜愤，仰天大哭，自刎而死，夫妇贾人皆惊逃去。抚淮都宪张公敷华闻其事，命所司礼葬焉。时弘治己未也。越五年甲子大旱，都宪陈公道淮入京，水涩不能进，坐候不得雨。一日，梦女子泣告曰：“妾泗人，被逼身死，有冤不白，公能雪吾冤，即有雨公可进矣。”陈公既觉异之，犹未深信。是夕复梦如昨，公翌日召所司诘之，耆民康镇备陈其事，公即命郡守杨逊表其墓具礼祭之，果大雨，三日乃止，陈公果得行。正德间，淮推官前都给事中马癸为立烈女祠于墓侧，纪以碑。 

　　●台州三宝 

　　台州城外数里有白塔观音院，初上人于水滨获沉檀，破为薪中有观音小影，遂刻像率众建院侍奉，忽院僧梦观音告曰：“盍徙我置白塔顶。”诘旦僧徙像，薄晚取之屹不动，将集僧众往取，而院已煨烬矣，像得不毁。是夕城中城隍庙后王总管祠亦毁，未几王总管幻形为士人，至温州语商人曰：“台州白塔观音院被毁，盍载材往当得厚利。”商人果载材至白塔，城中人亟市之为建总管祠。商人至祠见总管像，即前士人也，相视惊讶，故台州称三宝。其一为天宁寺钟、白塔观音，王总管其二也。 

　　●琼二女 

　　浮梁邑北张明三者，侍世父宦琼崖官舍，与李指挥宅为邻，李氏二女俱长有色，明三通焉。及归，潜携二女舟中，将渡海，李追急，明三计穷，亟推二女死于水。后十年，明三腰患疾殊甚，迎孙医者治焉，投剂小愈。是夕孙梦观捕鱼于里之梅湖水中，二女裸而至，执孙衣曰：“妾琼人也，来为张某治病，汝固夺吾功乎？相与曳孙入水中。”孙惊呼而觉，汗流沾背。诘旦以语明三，乃拊膺泣曰：“业至矣，吾其殆乎？”果逾月而死。 

　　●兴善庙 

　　台州城中委巷有兴善庙，神颇显，有赵小一者游其中，遇商人携囊金息肩庑下，入夜小一杀商人，取其金，祝神曰：“神道切莫说。”方拜下，神语曰：“我到不说，只怕你自家说。”小一惊起。数岁小一同友人过庙门，诧曰：此庙神极显，友人问故，小一曰：“吾往岁杀商人取金，祝神莫说，神曰：‘只怕你自家说，此其显也。’”友人叹异，逾年小一与友人交恶，友人以其事诉于官，小一坐死。 

　　●小羊诉冤 

　　御史沈子公正德戊寅秋视屯田于江北，未至全椒三里县，人迎诉者甚众，沈默数而目识之，既而失其一人，问之左右，漫然答曰：“散去矣。”至县坐行台，诉者入，末一人蓬首跣足敝衣，乃道中失去者，沈问何处人，答曰：“全椒人。”问何名，曰：“小羊。”曰：“诉何事？”曰：“有冤。”曰：“有词乎？”曰：“无有。”沈叱使出，忽不见，急索之不得，盖是时独沈见之，与之言，左右皆无所见，沈知为妖，大骇，流汗呕利交作，县官问疾，沈语之故。询之曰：“县中得无冤者乎？”对曰：“往年有顾景祥者为其弟所杀并及其子，事适败露，殆为是耶？”盖景字下为小祥去示为羊也，沈执其弟一讯服罪，乃知小羊又景祥乳名也。 

　　●举场旗 

　　蜀举子冯生濒入礼闱，其仆谢保暴死，生不及殓，钥邸户，入试薄晚归，谢保复甦，告主曰：“我初死时，被人引人试场，遍观舍下，诸举子首有插红旗者，有白旗者，所识张某、朱某皆红旗，余皆白旗。”生曰：“我旗何如？”曰：“官人亦白旗。”及揭晓独张与朱得捷，生辈果不第，盖红旗者吉也。 

　　●红蛇 

　　副使秀才苎村诸公称布衣时，偕友人郎某出郊，见片纸于地，戏共溲之坐亭中，有老人至，以杖戳纸，苎村问曰：“戳者何也？”老人曰：“红蛇也。”苎村异之，老人去，一少年至，拾而启之，则一荷囊也，内贮大钱四文，遂持以去。苎村语郎曰：“此钱非吾与老人所当得，吾视之纸也，老人视之红蛇也，少年则视荷囊而取之，是当归之少年也。”相与叹息而去。 

　　●陶詹庙 

　　瑞安有陶詹庙，其神陈姓，著灵验，庙宇壮丽，蓄香火田二十亩，岁储积久不赀。正德间邻火延爇，烈焰弥天，人见庙炉若已灰烬，忽一人狂发，仰卧于地，教市人舁巨石臼置腹上，实稻于中，数人执杵舂捣米熟而火息，庙竟无恙，民庐亦赖以全。去臼狂人昏愦，诘旦乃甦，盖一村氓也。众诘之则曰：“火发时，陶王远赴斋会，望见火势，命我来此，教以舂稻救火耳。我实不知也。”自是境内病者取所舂米数颗煮服辄愈。 

　　●浮来山 

　　笔架山者，福宁治南大金千户所前海中之山也。嘉靖乙酉四月二十三日巳刻，有五山自海外浮来，如笔架相联，填塞海流，其山顶平如几，亦有突兀隆起，峰峦秀正，竹木蓊郁，鸟兽出没不可名状，居人聚观骇叹，以为真山也。自巳至申渐消没不见，千户吴权命周廉者绘为图，郡人张鹏纪以诗，有“奇状真可玩，胜迹弗久留”之句。 

　　●张胜夙报 

　　福安畸兜小民张信八，素颇自守。一夕梦二人至其家，一人自称曰：“我张胜也，福宁大金人前世，与汝共设酒肆，我子为汝殴死，觅汝数十年不得，今至此幸得之，汝可去还我子矣。遂曳至数里外龙潭亭上，遇崇福寺僧德广者劝谕得释而归，既觉大骇，语其妻曰：“吾殆死乎？”因病狂复见所梦二人至自卧内，羿出中霤，鼻耳口俱封以泥，如此者数次，其妻惊异，守护不离侧，久之少愈，忽登舍后山中拾薪，良久不至，妻往视之，已死于树杪，手足皆束以藤萝，时嘉靖丙戌秋也。 

　　●题栋诗 

　　嘉靖间，费文宪公尝构别业其基，乃宋柴侍郎之故居也，公颇勤劳建造。一日卓午，有绛袍冠带士题栋柱曰：“我昔犹君昔，君今胜我今。盛衰皆有数，不必苦劳心。”公惊视之，俄不见。 

　　●豸九梦诉 

　　临海帻峰秦公武以御史巡按江西，行部丰城，梦有诉冤者，问其名曰：“我名豸九，被升九谋娶吾妻，构妻弟共杀吾弃尸屋后井中。”公觉识之，明日密谕左右执升九及其妻至，一讯即服，取尸井中，尚未坏，盖死几三十年亦异矣。卒皆抵死。 

　　●蛇啐乳 

　　福安俗不育女，凡有渰溺并瘗床下，不尔终，不得男。有林乾妻张氏，连产六女，置木桶坎床下，产辄溺死，弃桶中，封以土。后复产女溺杀之，张氏启封将弃，桶中有巨蛇自桶中跃出，蟠绕张项，以首啐其乳，张击之则痛苦不可当，抚摩之痛稍止，移日不解，张遂死，人谓死女之报。 

　　●龙母 

　　嘉靖甲午，温州旱甚，祷祠不雨，有老人语求嘉周尹珫充曰：“靖龙母来则雨。”盖距城十里有崖深入，下有龙潭，崖中有龙宫，塑盈尺神，是曰龙母。周尹遣里胥随老人往迎龙母，归至半途，空中有龙吐大雹，老人戒里胥辈伏河水中，移时乃止，渡河至城，雨隐隐隔河，老人曰：“府县官不出迎，雨不过河。”里胥走告群僚，皆至再拜，雨果遍城中，但微沾耳。秦龙母于开元佛庐，树赤旗，老人戒曰：“勿展。”已而众忽展旗，须臾有白龙如练摇曳云中，大风暴作，阖城折屋飘瓦，官民惊惧，独龙母所居安然无虞，老人敛旗持竿截地三声，雷轰然震，风遂息，大雨如注，已而失老人。所在岁用有秋时七月九日也，人疑老人即龙云。 

　　●老君殿 

　　莆城外有老君殿，嘉靖乙未秋，巡闽侍御白公按莆，毁殿构祠以祀马忠节公，落成置酒，大会缙绅，饮间有童子三四百人突至，纷掷瓦石，席宾骇散，童子入祠聚木屑戏曰：“还我老君殿。”放火烧之，须臾灰烬。马氏上诉白公，大索童子括里中，仅得四人，鞫之无言，加刑拷挞，閴无叫号，白公异而释之，且曰：“老君者吾夫子所从，问礼殿不宜毁。”命复其旧，别购基为马公祠。 

　　●徐贡魁入阴 

　　怀安徐贡魁拱，嘉靖丁酉春卧病垂绝，被摄至城隍祠，王者视籍曰：“汝平生侮慢神祗，罪当磨。”令左右曳出加刑，徐力辨不服，王者叱出，至门遇其舅氏，新除教谕而没者也，徐告以故祈救，舅曰：“我为汝言之。”携徐入告王者，以籍示之曰：“罪本难贷，姑从公言，此子今当掇魁，姑且宽之。”舅谢焉，同徐出。徐问曰：“舅氏一教官，乃见信于王者如此。”舅曰：“我今为要官，不止教官矣。若教官岂能救汝乎？”遂相别，徐忽堕榻而苏，病寻愈，是秋果以礼经魁乡试，逾三年死。 

　　●翁氏徙居 

　　莆城翁生故尚书世资公之孙也。病极昏愦，中入一府第，见尚书公，迎谓之曰：“汝安得至此？”指左右杻械罪人，皆其所识者。曰：“此皆在世为恶者，今受此报。汝归告子孙一切恶事慎勿为之可也。”亟促之归，且嘱曰：“宜即徙吾居勿迟也。”逾数步，又嘱之，生稍苏，备以其语告家人，果徙居三日，而阖城火，翁旧庐悉为煨烬。 
