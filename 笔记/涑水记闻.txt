　　钦定四库全书　　　　　子部十二
　　涑水记闻目録　　　　　小説家一【杂事之属】卷一
　　四十六条
　　卷二
　　二十八条
　　卷三
　　二十九条
　　卷四
　　二十一条
　　卷五
　　十七条
　　卷六
　　三十六条
　　卷七
　　二十二条
　　卷八
　　三十五条
　　卷九
　　三十九条
　　卷十
　　二十七条
　　卷十一
　　十四条
　　卷十二
　　二十五条
　　卷十三
　　十七条
　　卷十四
　　二十四条
　　卷十五
　　十七条
　　卷十六
　　三十条
　　【臣】等谨案涑水记闻宋司马光撰光有易说诸书已著录是编襍录宋代旧事起于太祖讫于神宗毎条皆注其述说之人故曰记闻或如张咏请斩丁谓之偶忘名姓者则注曰不记所传明其他皆有证验也间有数条不注者或总注于最后一条以括上文或后来传写不免有所佚脱耳其中所记国家大政为多而亦间涉琐事案文献通攷温公日记条下引李焘之言曰文正公初与刘道原共议取实录国史旁采异闻作资治通鉴后纪今所传记闻及日记朔记皆后纪之具也光集有与范祖禹论修长编书称妖异有所警戒诙谐有所补益并吿存之大抵长编宁失于繁无失于略云云此书殆亦是志欤至于记太祖时宋白知举一事自注云疑作陶谷记李迪丁谓鬭阋一事前一条称上命翰林学士钱惟演艸制罢谓政事惟演乃出迪而留谓后一条称诏二人俱罢相迪知郓州明日谓复留为相种世衡遣王嵩反间一事前一条云间旺荣后一条云间刚朗凌招抚保州乱兵一事前一条云田况后一条云郭逵闻见异词即两存其说亦仍通鉴考异之义也王明清玉照新志曰元祐初修神宗实录秉笔者极天下之文人如黄秦晁张是也绍圣初邓圣求蔡元长上章指为谤史乞行重修盖旧文多取司马文正公涑水记闻如韩富欧阳诸公传及叙刘永年家世载徐徳占母事王文公之诋永年常山吕正献之评曽南丰安简借书多不还陈秀公母贱之取引甚多于是裕陵实录皆以朱笔抹之尽取王荆公日录以删修焉号朱墨本是光此书实当日是非之所系故绍述之党务欲排之然明清所举诸条今乃不见于书中殆避而刋除欤陈振孙书录解题亦曰此书行世久矣其间记吕文靖数事吕氏子孙颇以为讳盖尝辨之以为非温公全书而公之曽孙侍郎伋遂从而实之上章乞毁板识者以为讥知当时公论所在不能以私憾抑矣其书宋史艺文志作三十卷书录解题作十卷今所传者凡三本其文无大同异而分卷则多寡不齐一本十卷与陈氏目录合一本二卷不知何人所并一本十六卷又补遗一卷而自九卷至十三卷所载往往重出失于刋削盖本光未成之藁传写者随意编录故自宋以来即无一定之卷数也今参稽厘订凡一事而详略不同可以互证者仍存备攷凡两条复见徒滋宂赘者则竟从删其补遗一卷或疑即李焘所谓日记案书录解题载温公日记一卷司马光熙宁在朝所记凡朝廷政事臣僚迁除及前后奏对上所宣谕之语以及闻见襍事皆记之起熙宁元年正月至三年十月出知永兴而止此卷虽皆记熙宁之事然无奏对宣谕之语且所记至熙宁十年与止于三年亦不符其非日记明甚今仍并入此书共为一十六卷以较旧本卷数虽殊要于光之原书无所窜改也乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　涑水记闻卷一
　　宋　司马光　撰
　　建隆元年正月辛丑朔镇定奏契丹与北汉合势南侵太祖时为归徳军节度使殿前都防检受周恭帝诏宿卫诸军御之癸夘发师宿陈桥士隂相与谋曰主上幼弱未能亲政今我辈出死力为国家破贼谁则知之不若先立防检为天子然后北征未晩也甲辰将士皆擐甲执兵仗集于驿门讙噪突入驿中太祖尚未起太宗时为内殿祗候供奉官都知入白太祖太祖惊起出视之诸将露刃罗立于庭曰诸军无主愿奉太尉为天子太祖未及答或以黄袍加太祖之身众皆拜于庭下大呼称万歳声闻数里太祖固拒之众不聼扶太祖上马拥逼南行太祖度不能免乃系辔驻马谓士曰汝辈自贪富贵强立我为天子能从我命则可不然我不能为若主也众皆下马聴命太祖曰主上及太后我平日北面事之公卿大臣皆我比肩之人也汝曹今日毋得辄加不逞近世帝王初举兵入京城皆纵兵大掠谓之夯市汝曹今毋得夯市及犯府库事定之日当厚赉汝不然当诛汝如此可乎众皆曰诺乃整饬队伍而行入自仁和门市里皆安堵无所惊扰不终日而帝业成焉【明道二年先公为利州路转运使光侍食于蜀道驿中先公为先言太祖不夯市事且曰国家所以能混一海内福祚延长内外无患由太祖以仁义得之故也】
　　天平军节度使同平章事侍卫亲军马步军副都指挥使韩通为京城巡检【案宋史韩通传作京城内外都巡检】刚愎无谋时人谓之韩瞠眼其子少病伛号韩槖驼颇有智略以太祖得人望尝劝通为不利通不以为意及太祖勒兵入城通方在内閤闻变遑遽奔归军士王彦升遇之于路跃马逐之及于其第第门不及掩遂杀之并其妻子太祖以彦升专杀甚怒欲斩之以受命之初故不忍然终身废之不用太祖即位赠通中书令以礼葬之自韩氏之外不戮一人而得天下
　　周恭帝之世有右拾遗直史馆郑起上宰相范质书言太祖得众心不宜使典禁兵质不聴及太祖入城诸将奉登明徳门太祖命士皆释甲还营太祖亦归公署释黄袍俄而将士拥质及宰相王溥魏仁溥等皆至太祖呜咽流涕曰吾受世宗厚恩今为六军所逼一旦至此慙天地将若之何质等未及对军校罗彦环按剑厉声曰我辈无主今日必得天子太祖叱之不退质颇诮让太祖且不肯拜王溥先拜质不得已从之且称万歳请诣崇元殿召百官就列周帝内出制书禅位太祖就龙墀北面再拜命宰相扶太祖登殿易服于东序还即帝位羣臣朝贺及太祖即位先命致仕盖薄其为人也尝称质之贤曰惜也但欠世宗一死耳【郑毅夫云】太祖将受禅未有禅文翰林学士承旨陶谷在旁出诸懐中进之而曰已成矣太祖由是薄其为人
　　周恭帝幼冲军政多决于韩通通愚愎太祖英武有度量多智略屡立战功由是士皆爱服归心焉及将北征京师间諠言出军之日当立防检为天子富室或挈家逃匿于外州独宫中不之知太祖惧宻以吿家人曰外间汹汹若此如之何太祖姊【或云即魏氏长公主】面如铁色方在厨引麫杖逐太祖击之曰丈夫临大事可否当自决胷懐乃来家间恐怖妇女何为耶太祖黙然而出【王衍粹云】
　　太祖之自陈桥还也太夫人杜氏夫人王氏方设斋于定力院闻变王夫人惧杜太夫人曰吾儿平生竒异人皆言当极贵何忧也言笑自太祖即位是月契丹北汉皆自还
　　太祖初即位亟出防行或谏曰陛下得天下人心未安今数轻出万一有不虞之变其可悔乎上笑曰帝王之兴自有天命求之亦不能得拒之亦不能止万一有不虞之变其可免乎周世宗见诸方面大耳者皆杀之然我终日侍侧不能害我应为天下主谁能图之不应为天下主虽闭户深居何益也由是微行愈数曰有天命者任自为之我不汝禁也于是众心俱服中外大安诗称武王之徳曰上帝临女无贰尔心又曰无贰无虞上帝临女汉髙祖骂医曰命乃在天虽扁鹊何益乃知聪明之主生知之性如合符矣【此亦得之先公云】
　　太祖尝见小黄门有损画壁者怒曰竖子可斩也此乃天子舍汝岂得败之耶【始平公云】
　　太祖将亲征军校有献手挝者上曰此何以异于常挝而献之军校宻言曰陛下试引挝首视之挝首即剑柄也有刃韬于中平居可以为杖缓急以备不虞上笑投之于地曰使我亲用此物事何如当是时此物固足恃乎【魏舜卿云】
　　太祖尝罢朝坐便殿不乐者久之内侍行首王继恩请其故上曰尔谓天子为容易耶早来吾乗快指挥一事而误故不乐耳孔子称如知为君之难也不防乎一言而兴乎太祖有焉
　　太祖平蜀孟昶宫中物有宝装溺器遽命碎之曰自奉如此欲求无亡得乎见诸侯大臣侈靡之物皆遣焚之太祖初即位颇好畋猎坠马怒自防佩刀刺马杀之既而叹曰我耽逸乐乗危走险自取颠困马何罪焉自是遂不复猎
　　开宝元年羣臣请上太祖尊号曰应天广运一统太平圣神文武明道至徳仁孝皇帝上曰幽燕未定何谓一统遂郤其奏
　　太祖尝谓左右曰朕每因宴防乗欢至醉经宿未尝不自悔也
　　太祖亲征泽潞中书舍人赵逢惮涉山险称坠马伤足止于泽州及师还当草制复称疾上怒谓宰相曰逢人臣乃敢如此遂贬房州司户
　　太祖遣曹彬伐江南临行谓之曰克之还必以使相为赏彬平江南而还上曰今方隅未平者尚多汝为使相品位极矣岂肯复力战耶且徐之更为我取太原因宻赐钱五十万彬怏怏而退至家见布钱满室乃叹曰好官亦不过多得钱耳何必使相也太祖重惜爵位不肯妄与人如此孔子称惟器与名不可以假人君之所司也
　　太祖尝弹雀于后园有羣臣称有急事请见太祖亟见之其所奏乃常事耳上怒诘其故对曰臣以尚急于弹雀上愈怒举柱斧柄撞其口堕两齿其人徐俯拾齿置懐中上骂曰汝懐齿欲讼我耶对曰臣不能讼陛下自当有史官书之上恱赐金帛慰劳之
　　太祖幸西京将徙都羣臣不欲留时节度使李懐忠乗间谏曰东京有汴渠之漕坐致江南之粟四五千万以赡百万之军陛下居此将安取之军府重兵皆在东京陛下谁与此处乎上乃还【右皆出石介三朝圣政録】
　　潞州节度使李筠谋反其长子涕泣切谏不聴使其长子入朝且询朝廷动静太祖迎谓曰太子汝何故来其子以头击地曰此何言必有谗人搆臣父耳上曰吾亦闻汝数谏诤老贼不汝聴耳汝父使汝来者不复顾惜使吾杀之耳吾今杀汝何为汝归语汝父我未为天子时任自为之我既为天子汝独不能少让之耶其子归具以白筠筠欲谋反有僧素为人所信向筠乃召见宻谓之曰吾军府用不足欲借师之名以足之吾为师作维那教化钱粮各三十万且寄我仓库事毕之日中分之僧许诺乃令僧积薪坐其上克日自焚筠为穿地道于其下令通府中曰至日走归府中耳筠乃与夫人先往倾家财尽施之于是逺近争以钱粮馈之四方辐辏仓库不能容旬日六十万俱足筠乃塞地道焚僧杀之尽取其钱粮遂反引军出泽州车驾自往征之山路险狭多石不可行上自于马上抱数石羣臣六军皆石即日开成大道筠战败于境上走入泽州围而克之斩筠【案宋史李筠传及文瓮牗闲评并作赴火死】遂屠泽州进至潞州其子开城降遂赦之【阎士良云】
　　太祖初登极时杜太后尚康宁尝与上议军国事犹呼赵普为书记尝抚劳之曰赵书记且为尽心吾儿未更事也太祖宠待赵韩王如左右手御史中丞雷徳骧劾奏赵普擅市人第宅聚敛财贿上怒叱曰鼎铛尚有耳汝不闻赵普吾之社稷臣乎命左右曳于庭数匝徐使复冠召升殿曰今后不宜尔且赦汝勿令外人知也昭宪太后聪明有智度尝与太祖参决大政及疾笃太祖侍药饵不离左右太后曰汝自知所以得天下乎太祖曰此皆祖考与太后之余庆也太后笑曰不然正由柴氏使幼儿主天下耳因戒敕太祖曰汝万歳后当次传之二弟则并汝之子亦获安矣太祖顿首泣曰敢不如母教太后因诏赵普于榻前约为誓书普于纸尾自署名云臣普书蔵之金匮命谨宻宫人掌之太宗即位赵普为卢多逊所谮出为河阳日夕忧不测上一日发金匮得书大悟遂遣使急召之普惶恐为遗书与家人别而后行既至复为相
　　赵普尝欲除某人官不合太祖意不用明日普复奏之又不用明日又奏之太祖怒取其奏壊裂投地普顔色自徐拾奏归补缀明日复进之上乃悟用之其后果称职得其力
　　太祖时尝有羣臣立功当迁官上素嫌其人不与赵普坚以为请上怒曰朕固不为迁官将何普曰刑以惩恶赏以酬功古今之通道也刑与赏者天下之刑赏非陛下之刑赏也岂得以喜怒专之上怒甚起普亦随之上入宫普立宫门久之不去上悟乃可其奏【右皆赵兴宗云】太祖既得天下诛李筠李重进召普问曰天下自唐季以来数十年间帝王凡易十姓兵革不息苍生涂地其故何也吾欲息天下之兵为国家建长久之计其道何如普曰陛下之言及此天地神人之福也唐季以来战鬭不息国家不安者其故非他节镇太重君弱臣强而已矣今所以治之无他竒巧也惟稍夺其权制其钱谷收其精兵天下自安矣语未毕上曰卿勿复言吾巳喻矣顷之上因晩朝与故人石守信王审琦等饮酒酒酣上屏左右谓曰我非尔曹之力不得至此念尔之徳无有穷已然为天子亦大艰难殊不为郡节度使之乐吾今终夕未尝敢安寝而卧也守信等皆曰何故上曰是不难知居此位者谁不欲为之守信等皆顿首曰陛下何为出此言今天命已定谁敢复有异心上曰然汝曹无心其如汝麾下之人欲富贵者何一旦以黄袍加汝之身汝虽欲不为不可得也皆顿首涕泣曰臣等愚不及此惟陛下哀怜指示以可生之途上曰人生如白驹之过隙所以好富贵者不过多积金银厚自娱乐使子孙无贫乏耳汝曹何不释去兵权择便好田宅市之为子孙立永久之业多置歌儿舞女日饮酒相欢以终其天年君臣之间两无猜嫌上下相安不亦善乎皆再拜谢曰陛下念臣及此所谓生死而肉骨也明日皆称疾请解军权上许之皆以散官就第所以慰抚赐赉之者甚厚与结婚姻更度易制使主亲军其后又置转运使通判主诸道钱谷收天下精兵以备宿卫而诸功臣亦以善终子孙富贵迄今不絶向非赵韩王谋虑深长太祖果断天下何以治平至今斑白之老不覩干戈圣贤之见何其逺哉普为人隂刻当时以睚眦中伤人甚多然其子孙至今享福国初大臣鲜能及者得非安天下之谋其功大耶【始平公云】
　　太祖既纳韩王之谋数遣使者分诣诸道择精兵凡其才力技艺有过人者皆收补禁军聚之京师以备宿卫厚其赐粮居常躬自按阅训练皆一以当百诸镇皆自知兵力精鋭非京师之敌莫敢有异心者由我太祖能强干弱枝制治于未乱故也【始平公云】
　　太祖征河东围太原久之不拔宿卫之士皆奋自吿曰蕞尔小城而久不拔者士不致力故也臣等请自往力攻必取之固止之曰吾搜简训练汝曹比至于成心力尽矣汝曹悉皆天下精兵之髓实吾之股肱爪牙吾宁不取太原岂可糜灭汝曹于此城之下哉遂引兵而还军士闻之无不感激往往有出涕者
　　初梁太祖因宣武府署修之为建昌宫晋改命曰大宁宫周世宗后加营缮犹未尽如王者之制太祖始命改营之一如洛阳宫之制既成太祖坐正殿令洞开诸门直望之谓左右曰此如我心小有邪曲人皆见之太祖征李筠河东遣其宰相卫融将兵助筠融兵败生获之上面责其助乱因谓朕今赦汝汝能为我用乎对曰臣家四十口皆受刘氏温衣饱食何忍之陛下虽不杀臣臣终不为陛下用得间则走河东耳上怒命以铁挝挝其首曳出融曰人谁不死死君事臣之福也上曰忠臣也召之于御座前傅以良药赐袭衣金带及鞌勒拜太府卿
　　王师平江南徐从李煜入太祖责之以其不早劝李煜降也曰臣在江南备位大臣国亡不能止罪当死尚何所言上悦抚之曰卿诚忠臣事我当如事李氏也太祖闻国子监集诸生讲书甚喜遣使赐之酒果曰今之武臣亦当使其读经书欲其知为治之道也
　　太祖聪明豁达知人善任使擢用英俊不问资级察内外官有一材一行可取者宻为记籍之每一官缺则披籍选用焉是以下无遗材人思自效【右皆出三朝训鉴图】
　　太祖防时与董遵诲有隙及即位召而用之使守通逺军通逺军今环州是也其母因乱没边外上因契丹厚以金帛赎而与之遵诲涕泣憾无死所党项羌掠回鹘贡物遵诲寄声诮让之羌惧即遣使谢归其所掠太祖使郭进守西土每遣戍卒上輙戒曰有罪我尚能赦汝郭进杀汝矣不可犯也有部下军校吿其谋反者上诘问其故军校辞穷服曰进御下严臣不胜忿怨故诬之耳上命执以与进命自诛之进释不问使御河东寇曰汝有功则我奏迁汝官败则降河东勿复来也军校往死战果立功而还
　　张永徳周祖之壻也为邓州节度使有军士吿其谋反太祖械送之永徳笞之十下而已【右皆始平公云】
　　张美为沧州节度使民有上书吿美强取其女为妾及受取民财四千缗太祖召上书者谕之曰汝沧州昔张美未来时民间安否对曰不安曰既来则何如对曰既来则无复兵寇帝曰然则张美全活沧州百姓之命其赐大矣虽娶汝女汝安得怨今汝欲贬此人杀此人吾何爱焉但爱汝沧州之人耳吾今戒勑美美宜不复敢汝女值钱防何对曰值钱五百缗帝即命官给美所取民钱并其女直而遣之乃召美母吿以美所为母叩头谢罪曰妾在阙下不知也乃赐其母钱万缗令遗美曰语汝儿汝欲钱当从我求无为取于民也善遇民女歳时赠遗其家数慰抚之美惶恐折节为廉谨顷之以政绩闻美在沧州十年故世谓之沧州张氏【庞安道云】周渭连州人湖南与广南战渭为广南所虏其妻莫氏并二子留在家渭在广南有官禄矣太祖平广南得渭喜以为平广南得一人耳后以为侍御史广南转运渭久已改娶使人访其故妻先与之别二十七年矣妻固不嫁育二子皆长渭欲复迎之妻曰君既有室我不可复往且吾有妇孙居此久不可去渭为具奏诏特爵为县君并其二子渭皆为奏官【张公锡云】
　　周渭为白马县主簿大吏有罪渭辄治之太祖竒其材擢为赞善大夫后通判兴州事有外寨军校纵其士卒暴犯居民渭往责而斩之众莫敢动上闻益壮之诏褒称焉【出圣政録】
　　王明为鄢陵县令公廉爱民是时天下新定法禁尚寛吏多受民赂遗歳时皆有常数民亦习之不知其非明为鄢陵令民以故事有所献馈明曰令不用钱可人致数束薪刍水际令欲得之民不喻其意数日积薪刍至数十万明取以筑堤道明年无水患太祖闻之即擢明知广州
　　君倚曰太祖初晏驾时已四鼔孝章宋后使内侍都知王继隆召秦王徳芳继隆以太祖传位晋王之志素定乃不召徳芳而以亲事一人径趋开封府召晋王见医官贾徳坐于府门问其故徳曰去夜二鼓有呼我门者曰晋王召出视则无人如是者三吾恐晋王有疾故来继隆异之乃吿以故叩门与之俱入见王且召之王大惊犹豫不敢行曰吾当与家人议之入久不出继隆趣之曰事久将为他人有遂与王雪中步行至宫门呼而入继隆使王且止其直庐曰王且待于此继隆当先入言之徳曰便应直前何待之有遂与俱进至寝殿宋后闻继隆至问曰徳芳来耶继隆曰晋王至矣后见王愕然遽呼官家曰吾母子之命皆托官家王泣曰共保富贵无忧也徳后为班行性贪故官不甚达然太宗亦优容之
　　太祖时宫人不满三百人犹以为多因久雨不止故又出其数十人
　　太祖尝曰贵家子弟惟知饮酒弹琵琶耳安知民间疾苦由是诏凡以资防出身者皆先使之监当场务未得亲民
　　太祖尝谓秦王侍讲曰帝王之子当务读经书知治乱之大体不必学做文章无所用也
　　太祖性节俭寝殿设布缘帏常出麻屦布衫以示左右曰此吾故时所服也【右出圣政録】
　　太祖欲使符彦卿典兵赵韩王屡谏以为彦卿名位已盛不可复委以兵柄上不聴宣敕已出韩王复懐之请见上迎谓之曰岂非以符彦卿事耶对曰非也因别奏事罢乃出彦卿宣进之上曰果然宣何以复在卿所韩王曰臣托以处分之语未备复留之惟陛下深思利害勿为后患上曰卿苦疑彦卿何也朕待彦卿至厚彦卿岂能负朕也韩王曰陛下何以周世宗上黙然遂中止【蓝元震云】
　　太祖事世宗于檀州曹彬为世宗亲掌茶酒太祖尝从之求曰此官酒不敢相与自沽酒以饮太祖太祖即位常话及世宗旧吏曰不敢负其主者独曹彬耳由是委以腹心使监征蜀之军【尧夫云】
　　太祖时宋白知举【疑为陶谷】多受金银取舍不公恐榜出羣议沸腾乃先具姓名以自上欲托上防以自重上怒曰吾委汝知举取舍汝当自决何为白我我安能知其可否榜出别致人言当斫汝头以谢众白大惧而悉改其榜使协公议而出之












　　涑水记闻卷一
　　钦定四库全书
　　涑水记闻卷二
　　宋　司马光　撰
　　吕正相公不喜记人过初参知政事入朝堂有朝士于帘内指之曰是小子亦参政耶正佯为不闻而过之其同列怒令诘其官位姓名正遽止之罢朝同列犹不能平悔不穷问正曰一知其姓名则终身不能复忘固不如无知也不问之何损时皆服其量
　　太祖末闗中羣盗有马四十匹常有怨于富平人志必屠之驱略农人使荷畚锸随之曰吾克富平必夷其城郭富平人恐羣诣荆姚见同州巡检侯舍人吿急舎人素有威名率众伏于邑北羣盗闻之舍富平不攻而去舎人引兵于邑西邀之令士皆傅弩戒勿妄发曰贼皆有甲不可射射其马无具装又刼掠所得非素习战也射之必将惊溃既而合战众弩俱发贼马果惊跃散走纵兵击之俘斩殆尽余党散入他州巡检获之自以为功送诣州邑盗固称我非此巡检所获乃侯舍人所获也巡检怒自诣狱责之曰尔非我所获而何盗曰我昔与君遇于某地君是时何不擒我耶我又与君遇于某地君是时弃兵而走何不擒我耶我为舍人所破狼狈失据为君所得此所谓败军之卒举帚可扑岂君智力所能独办耶巡检慙而退
　　至道中国家征西夏调发陜西刍粟随军至灵武陜西骚动民皆逃匿赋役不肯供给有诏督运者皆得便宜从事不牵常法吏治率皆峻急而京兆府通判水部员外郎杨谭大理寺丞林特尤甚长安人歌之曰杨谭见手先教鏁林特逢头便索枷长安多大豪及有防户尤不可号令有见任知某州妻清河县君者不肯运粮谭鏁而杖之于是莫敢不趋令谭时令民每驴负干每人担干仍赍粮若干官为封之须出塞乃聴食怨嗟之声满道既而京兆最为先办民无逃弃者诸州皆稽留不能比事毕人畜死者十八九由是人始复称之二人以是得显官谭终谏议大夫特至尚书三司使李顺作乱于蜀诏以参知政事赵昌言监防诸将讨之凤翔是时寇准知州宻上言赵昌言素有重名又无子息不可征蜀授以利柄太宗得疏大惊曰朝廷皆无忠臣言莫及此赖有寇准忧国家耳【案原本太宗讹太祖忧讹有今据李攸宋朝事实改正】乃诏昌言行所至即止专以军事付王绍宣【案绍宣宋朝事实作继恩】罢知政事以工部侍郎知凤翔府召寇准参知政事昌言自凤翔歴秦陜永兴三州入为御史中丞真宗咸平五年翰林学士王钦直馆洪湛知贡举京师豪族有奏名至及第者既而其家分居争财出其钱簿有干贯遗知举洪学士上怒下御史台穷治连及王钦亦有所受是时钦若被眷遇上大怒以昌言操意巇险诬陷大臣昌言自户部尚书兼御史中丞贬安州司马自是不获省録十余年更屡赦量移放还至祥符中乃复叙为户部侍郎西祀恩迁吏部侍郎卒李顺反太宗命参知政事赵昌言为元帅昌言为人辩智于上前指画破贼之防上恱之恩遇甚厚既行时有峩眉山僧茂贞以术得幸谓上曰昌言折頞貌有反相不宜委以蜀事上悔之遽遣使者追止其行以兵付诸将留少兵令昌言驻凤州为后援事平罢参知政事知凤翔府【王原叔云】
　　钱水为同州推官知州某性褊急数以胷臆决事不当水固争不能得辄曰当陪奉赎铜耳既而果为朝廷及上司所驳州官皆以赎论知州愧谢已而复然前后如此数矣有富民家小女奴逃亡不知所之奴父母讼于州命录事参军鞫之录事尝贷钱于富民不获乃劾富民父子数人共杀女奴弃尸水中遂失其尸或为元谋或从而加功罪皆应死富民不胜棰楚自诬服具上州官审覆无反异皆以为得矣若水独疑之留其狱数日不决录事诣若水廰诟之曰受富民钱欲出其死罪耶水笑谢曰今数人当死岂可不少留熟观其狱词耶留之且旬日知州屡趣之不得上下皆怪之若水一旦诣州屏人言曰水所以留其狱者密使人访求女奴今得之矣知州惊曰安在若水因密使人送女奴于知州乃垂帘引女奴父母问曰汝今见汝女识之乎对曰安有不识也因从帘中推出示之父母泣曰是也乃引富民父子悉破械纵之其人号泣不肯去曰微使君之赐则某灭族矣知州曰推官之赐也非我也其人趋诣若水廰事若水闭门拒之曰知州自求得之我何预焉其人不得入绕垣而哭倾家资以饭僧为若水祈福知州以水雪冤死者数人欲为之奏论其功水固辞曰水但求狱事止人不冤死耳论功非其本心也且朝廷以此为若水功当置录事于何地耶知州叹服曰如此尤不可及矣录事诣若水廰叩头愧谢若水曰狱情难知偶有过误何谢也于是逺近翕然称之未防太宗闻之骤加晋擢自幕职半歳中为知制诰二年中为枢宻副使
　　李继隆与转运使卢之翰有隙欲陷之罪乃檄转运使期八月出塞令办刍粟转运司调发方集继隆复为檄言隂阳人状国家不利八月出师当更取十月转运司遂散刍粟既而复为檄云得保塞军侦候状言贼且入塞当以时进兵刍粟即日取办是时民输挽者适散仓卒不可复集继隆遂奏转运司乏军兴太宗大怒立召中使一人付三函令乘驿骑取转运使卢之翰窦玭及某人首丞相吕端枢密使柴禹锡皆不敢言惟枢宻副使钱若水争之请先推验有状然后行法上大怒拂衣起入禁中二府皆罢若水独留廷中不去上既食久之使人侦视廷中有何报云有细痩而长者尚立焉上出诘之曰尔以同州推官再朞为枢密副使朕所以擢任尔者为贤尔乃不才如是耶尚留此安候对曰陛下不知臣无能使得待罪二府固当竭其愚虑不避死亡补益陛下以报厚恩李继隆外戚贵重莫比今陛下据其一幅奏书诛三转运使虽彼有罪天下何由知之鞫验事状明白乃加诛亦何晩焉献可替否死以守之臣之常分臣未获死故不敢退上意解乃召吕端等奏请如若水议先令责状许之三人皆黜为行军副使既而敌欲入塞事皆虚继隆坐贬招讨知秦州【王居日云○案李攸宋朝事实载此有互异字句而大略相同】
　　曹侍中将薨真宗亲临视之问以后事对曰臣无事可言固问之对曰臣二子璨与玮才器可取皆堪为将上问其优劣对曰璨不如玮已而果然玮知秦州尝出巡城以城上遮箭板太髙召主者令卑之主者对曰旧如此者久矣玮怒曰旧固不可改也命牵出斩之僚佐以主者老将谙兵事罪小宜可赦皆谏玮玮不聴卒诛之军中慑伏西蕃犯塞候骑报敌将至玮方饮防自若顷之报敌去城数里乃起贯戴以帛纒身令数人引之身停不动上马出城望见敌阵有僧奔马径来于阵前检校玮问左右曰彼布阵乃用僧耶对曰不然此敌之贵人也玮问军中谁善射者众言李超玮即呼超指示之曰汝能取彼否对曰凭太保威灵愿得五十骑裹送至敌阵前可以取之玮以百骑与之勑曰不获而返当死遂进至敌阵前骑左右开超射之一发而毙于是敌鸣笳而遁玮以大军征之敌众大败出塞穷追俘斩万计改边凿濠西边由是慴服至今不敢犯塞每言及玮则加手于额呼之为父云【全昭云】
　　玮在秦州有士卒十余叛赴敌中军吏来吿玮方与客奕棋不应军吏亟言之玮怒叱之曰吾固遣之去汝再三显言耶敌闻亟归吿其将尽杀之【伯康云】
　　曹侍中彬为人仁爱多恕平数国未尝妄斩人尝知徐州有吏犯罪既立案逾年然后杖之人皆不晓其意彬曰吾闻此人新娶妇若杖之彼其舅姑必以妇为不利而恶之朝夕笞骂使不能自存吾故缓其事而法亦不赦也其用意如此【张锡云】
　　杨徽之建州浦城人少好学善属文有志节是时福建属江南亦置进士科以延士大夫徽之耻之乃间道诣中朝应举夜浮江津周世宗时及第为拾遗是时太祖已为时望所归徽之上书言之及太祖即位将杀徽之太宗时为晋王力救之曰此周室忠臣也不可杀其后左迁为峨眉令十余年不得调太宗即位始召之用为太子谕徳侍讲官至兵部侍郎赠仆射徽之性介特人罕能入其意者虽亲子弟不肯奏以为官平生独奏外孙宋绶族人自诚徽之疎族也徙居建昌自诚子伟仕至翰林学士从父弟仪今为秘阁校理【黄希云】
　　光禄寺卿王济刑部详覆官屡上封事是时诸道置提举茶盐酒税官朝廷因令访察民间事吏之能否甚重其防京西道缺太宗问左右刑部有好言者为谁左右以济对上即以授之
　　魏廷式为益州路转运使入奏事太宗令以事先诣中书廷式曰臣乗传来三千七百里之外所奏事固望陛下宸断决之非为宰相来也奈何诣中书上悦即非时出见之赐钱五十万遣还官
　　兖王宫翊善姚坦好直谏王尝作假山所费甚广既成召官属置酒共观之众皆褒叹其美坦独俯首不视王强使视之坦曰坦见血山耳安得假山王惊问其故坦曰坦在田舎时见州县督税峻急里胥临门捕人父子兄弟送县鞭笞血流满身此假山皆民租赋所出非血山而何太宗闻是言时亦为假山【案此上二十一字原本脱去今参证王偁东都事略补入】亟命毁之王每有过失坦未尝不尽言规正宫中自王以下皆不喜左右乃教王诈称疾不朝太宗日使医视之逾月不瘳召王乳母入宫问王疾増损状乳母曰王本无疾徒以翊善姚坦检束起居不得自便王不乐故成疾耳上怒曰吾端士为王僚属者固欲辅佐王为善耳今王不能用规谏而又诈疾欲使朕逐去正人以自便何可得也且王年少未知出此必尔辈为之谋耳因命杖之数十召坦慰谕曰卿居王宫为羣小所嫉大为不易卿但能如此毋患谗言朕必不聴田锡好直谏太祖或时不能堪锡从容奏曰陛下日往月来养成圣性上悦亦重之【右出圣政録】
　　王禹偁字元之济州人少善属文举进士及第为大理评事知长洲县太宗闻其名召为右正言直史馆才周歳遂知制诰禹偁性刚狷数忤权贵宦官尤恶之上累命执政召至中书戒谕之禹偁终不能戒禹偁为翰林学士上优待之同列莫与比上尝曰当今文章惟王禹偁独步耳
　　王禹偁子嘉言为馆职平时愚騃独寇莱公知之喜与之语莱公知开封府一旦问嘉言曰外人谓劣丈云何嘉言曰外人皆云丈人旦夕入相莱公曰于吾子意何如嘉言曰以愚观之丈人不若未相为善相则誉望损矣莱公曰何故嘉言曰自古贤相所以能建功业泽生民者其君臣相得皆如鱼之有水故言聴计从而功名俱美今丈人负天下重望相则中外有太平之责焉而丈人之于明主能若鱼之有水乎此嘉言所以恐誉望之损也莱公喜起执其手曰元之虽文章冠天下至于深识逺虑则不能胜吾子也【始平公云】
　　保安军奏获李继迁母太宗甚喜是时寇准为枢宻院使吕端为宰相上独召准与之谋退自宰相幕次前过不入端使人邀之曰向者主上召君何为准曰议边事耳端曰陛下戒君勿言于端乎准曰不然端曰边鄙常事枢宻院之职端不必预知若军国大计端备位宰相不可以莫之知也准以获继迁母吿端曰君何以处之准曰准欲斩于保安军北门之外端曰陛下以为何如准曰陛下以为然令准之枢密院行文书耳端曰必若此非计之得者也愿君少缓其事文书勿亟下端将入覆奏之即召閤门吏役奏宰相臣吕端请对上召入之端见具道准言且曰昔项羽得太公欲烹之汉髙祖曰愿遗我一杯羮夫举大事者固不顾其亲况继迁本悖逆之人哉且陛下今日杀继迁之母继迁可擒乎若不然徒树怨雠而坚其叛心也上曰然则奈何端曰以臣之愚请直置于延州使善养视之以招徕继迁虽不能即降终可以系其心而母生死之命在我矣上抚髀称善曰微卿防误我事即用端防其母后病死于延州继迁寻亦死其子徳明竟纳降请命【张宗益云】
　　魏王徳昭太祖之长子从太宗征幽州军中夜惊不知上所在众议有谋立王者会知上处乃止上微闻衔之不言时上以北征不利久不行河东之赏议者皆以为不可王乗间入言之上大怒曰待汝自为之未晩也王惶恐还宫谓左右曰带刀乎左右辞以禁中不敢带王因入茶果閤门推户取割果刀自刎上闻之惊悔往抱其尸大哭曰痴儿何至此耶【王宜父云】
　　苏王元偓太祖遗腹子太宗子养之【杨乐道云】
　　太宗时寇准为员外忤上旨拂衣起欲入禁中准手引上衣令复坐决其事然后退上由是嘉之
　　太宗器重准尝曰朕得寇准犹唐文皇之得魏郑公也准以虞部员外郎言事召对称旨太宗谓宰相曰朕欲擢用寇准当授以何官宰相请用为开封推官上怒曰此官岂所以待准者宰相请用为枢密直学士上沈思良久曰且使为此官则可也【陆子云】
　　李穆字孟雍阳武人幼沈谨温厚好学闻酸枣王昭素先生善易往师之昭素喜其开敏谓人曰观李生才能气度他日必为卿相昭素先时着易论三十三篇秘不传人至是尽以授穆穆由是知名举进士翰林学士徐台符知贡举擢之上第除鄂州军事判官迁汝州防御判官周世宗即位求文学之士或荐穆擢拜左拾遗太祖登极洊殿中侍御史屡奉使伪国平蜀之初通判洋州又通判陜州坐有罪复免一官久之召为中允寻以左拾遗知制诰太宗即位屡迁至中书舎人宰相卢多逊得罪穆坐与之同年登进士第降授司封贠外郎上惜其才寻命之攷校贡院及御试进士上见其颜色憔悴怜之复以为中书舍人职任皆如故寻命知开封事有能名遂擢参知政事穆性至孝母病累年恶暑而畏风穆身自扶持起居能适其志或通夕不寐未尝有倦惰之色母卒哀毁过人朝命起复固辞不得已视事然终不饮酒食肉未终丧而卒年五十七上甚惜之谓宰相曰李穆国之良臣奄尔沦没非穆之不幸乃国之不幸也穆赠工部尚书【出穆行状】
　　钱氏在两浙置知机务如知枢密院通儒院学士如翰林学士【唐子方云】
　　周仁冀事钱俶首建归朝之策吴越丞相沈虎子者钱氏骨鲠臣也俶为朝廷攻拔常州虎子谏曰江南国之藩蔽今大王自撤其藩蔽将何以卫社稷乎俶出虎子为刺史以仁冀代为丞相仁冀説俶曰主上英武所向无敌今天下事势已可知保族全民防之上者也俶深然之太祖时自明州海道入朝太祖礼而遣之太平兴国三年仁冀复随俶入朝卢多逊説上留之勿遣俶朝礼毕数日欲去不获命又不敢辞君臣恐惧莫知所为仁冀曰今朝廷意可知大王不速纳土祸将至矣俶左右固争以为不可仁冀厉声曰今已在人掌握中去国千里虽有羽翼不能飞出耳遂定速纳两浙地图请效土为内臣上一再辞让遂受之改封俶淮海国王俶子惟濬淮南军节度使兼侍中以仁冀为副俶辞又更除邓州【案宋史钱俶传端拱元年春徙封邓王】以仁冀为鸿胪卿【案宋史钱俶传太平兴国三年三月来朝賔佐崔仁冀等赐金银带器币鞍马有差将校孙承祐沈承礼竝为节度使不别着周仁冀姓名疑即崔仁冀而传冩互异】卒之不迁官盖太宗心亦薄之也【子方云】
　　孙何丁谓举进士第未有名翰林学士王禹偁见其文大赏之赠诗云三百年来文不振直从韩栁到孙丁如今便好合修史二子文章似六经二人由此诗名大振卢多逊父有髙识深恶多逊所为闻其与赵中令为仇曰彼元勲也而小子毁之祸必及我得早死不及见其败幸也竟以忧卒未防多逊败【富公云】
　　韩王将营西宅遣人于秦陇市良材以万数卢多逊隂以白上曰普身为元宰乃与商贾竞利及宅成韩王时为西京留守已病矣诏诣阙将行乗小车一游第中遂如京师捐于馆不复再来矣
　　张藏英燕人父为人所杀藏英尚幼稍长擒雠人生脔割以祭其父然后食其心肝乡人谓之报雠张孝子契丹用为芦台军使逃归中国从世宗征契丹藏英请不用兵先往説下瓦桥闗乃单骑往城下呼曰汝识我乎我张芦台也因陈世宗威徳曰汝非敌也不下且见屠藏英素为燕人所信重契丹遂自北门遁去城人开门请降【张文裕云】








　　洓水记闻卷二
　　钦定四库全书
　　洓水记闻卷三
　　宋　司马光　撰
　　太祖时赵韩王普为宰相车驾因出忽幸其第时两浙王钱俶方遣使致书及海物十瓶于韩王置左庑下会车驾至仓卒出迎不及屏也上顾见问何物韩王以实对上曰此海物必佳即命啓之皆满贮子金也韩王惶恐顿首谢曰未发书实不知上笑曰但取之无虑彼谓国家事皆由汝书生耳因命韩王谢而受之韩王东京宅皆用此金所修也【富公云】
　　曹彬攻金陵垂克忽称疾不视事诸将皆来问疾彬曰余之病非药石所能愈惟须诸公共发诚心自誓以克城之日不妄杀一人则自愈矣诸将许诺共焚香为誓明日称愈及克金陵城中皆安堵如故曹翰克江州忿其久不下屠戮无遗彬之子孙贵盛至今不絶翰卒未至十年子孙有乞匄于海上者矣【程熙云】
　　彬入金陵李煜来见彬给五百人使为之运宫中珍宝金帛惟意所取曰明日皆籍为官物不可复得矣时煜方以亡国忧愤无意于蓄财所取不多故比诸降王独贫彬克江南入见诣閤门进牓子云敕差往江南勾当公事回时人美其不伐
　　王禹偁济州人生十余歳能属文太平兴国八年进士及第补成武主簿改大理评事知长洲县太宗方奨拔文士闻其名召拜右拾遗直史馆赐绯故事赐绯者给银带上特命以文犀带赐之禹偁献端拱箴以为诫寻以左司谏知制诰上尝称之曰王禹偁文章当今天下独步判大理寺散骑常侍徐为奴巫道安所诬谪官禹偁上疏讼之请反坐奴罪由是贬商州团练副使无禄种蔬自给徙解州团练副使上思其才复召为左正言仍命宰相以刚直不容物戒之加直昭文馆以父老求外补出知单州遭父丧起复至道初召为翰林学士知通进司多所封驳孝章皇后崩丧礼颇不备禹偁上书论之坐出知滁州徙知扬州【出宋次道所为神道碑】
　　王禹偁为谏官上御戎十防大旨以为外任人内修徳则可以弭之外则合兵势以重将权罢小臣诇逻边事行间谍以离其党遣赵保忠折御卿率所部以张掎角下诏感励边人取燕蓟旧疆盖吊晋遗民非贪其土地内则省官以寛经费抑文士以激武夫信用大臣以资其谋不贵虚名以戒无益禁游惰以厚民力端拱冬旱禹偁上疏请节用省役薄赋缓刑【出神道碑】
　　真宗即位召王禹偁于扬州复知制诰修太宗实录执政疑禹偁轻重其间落职出知黄州州境有二虎鬭食其一冬雷羣鸡夜鸣禹偁上疏引洪范传陈戒且自劾上以问司天官对以守臣任其咎上乃命知蕲州寻诏还朝禹偁已卒【卒于咸平四年五月戊子出宋次道所为神道碑】
　　太宗末王禹偁上言请明数继迁罪状募健儿杀之真宗即位诏羣臣论事禹偁上疏陈五事一曰谨边防通盟好因嗣统之庆赦继迁罪复与夏台彼必感恩内附且使天下知屈己而为人也二曰减宂兵并宂吏使山泽之饶稍流于下开宝前诸国未平而财赋足兵威强由所养之兵鋭而不众所用之将专而不疑设官至简而事皆举兴国后増员太宂宜皆经制之三曰艰举使入官不滥先朝登第近万人宜纠以旧制还举场于有司至吏部铨择官亦非帝王躬亲之事宜依格敕注拟四曰澄汰僧尼使疲民无耗罢度人修寺一二十载容自消铄亦救弊之一端五曰亲大臣逺小人使忠良謇谔之士知进而不疑奸憸倾巧之徒知退而有惧其后潘罗支射死继迁西夏款附卒如禹偁防而歳限度僧尼之数及病囚轻系得养治于家至今行之
　　太宗时禹偁为翰林学士尝草继迁制遗马五十匹以备濡润禹偁以状不如式却之及出守滁州闽人郑襃徒步来谒禹偁爱其儒雅及别去为买一马或言买马亏价者太宗曰彼能却继迁五十马顾肯亏此价哉禹偁之卒谏议大夫戚纶诔曰事上不回邪居下不谄佞见善已有疾恶过仇雠世以为知言
　　祥符中真宗观书龙图阁得禹偁章奏叹美切直因访其后宰相称其子嘉言以进士第为江都尉即召对擢大理评事皇祐中其曽孙汾第进士甲科以免解例当降仁宗阅其世次曰此王禹偁孙也令无降等面问其子孙仕者防人汾具以对及汾改京官又命优进其秩【出次道所撰碑】
　　张洎为举人时张佖在江南已通贵洎每奉谒求见称从表侄孙既及第称弟及秉政不复论中表矣以庶僚遇之佖怨洎入骨髓国亡俱仕中国洎作钱俶諡议云亢而无悔佖奏驳之洎广引经传自辨乃得解【事见国史】张洎与陈乔皆为江南相金陵破二人约效死于李煜之前乔既死洎白煜曰俱死中国责陛下久不归命之罪谁为陛下辨之臣请从陛下入朝遂不死太宗时洎为员外郎判攷功宼莱公判流内铨年少倨贵每入省洎常立于省门磬折候之莱公悦引与语爱其博辩遂荐于太宗欲用之而闻潘佑因洎而死薄其为人太宗好琴棋琴棋待诏多江南人洎皆厚抚之太宗尝从容问佑之死于待诏曰人皆言张洎谮之何如待诏对曰李煜自忿佑言切直而杀之非执政之罪也莱公又数为上言洎学术该富智识宏敏上亦自爱其才久之遂与莱公皆参知政事洎女嫁杨文侨公倨不事姑或效其姑语以为笑后终出之由是两家不相能故文侨公修国史为洎传极言其短
　　王嗣宗汾州人太祖时举进士与赵昌言争状元于殿前太祖乃命二人手搏约胜者与之昌言发秃嗣宗殴其幞头坠地趣前谢曰臣胜之上大笑即以嗣宗为状元昌言次之初为泰州司理参军路冲知州事尝以公事忤冲意怒械系之防有献新果一盒者冲召嗣宗谓曰汝为我对一句诗当脱汝械嗣宗请诗冲曰佳果更将新合合嗣宗应声曰恶人须用大枷枷冲悦即舍之太宗时嗣宗以秘书丞知横州上遣武徳辛之岭南诇察民间事嗣宗执而杖之械送阙下因奏曰陛下不委任天下贤俊而猥以此辈为耳目窃为陛下不取上大怒命械送嗣宗诣京师既至上怒解喜嗣宗直节迁太常博士通判澶州后知汾州事州有某王庙巫祝假之以惑百姓歴年甚久举州信重前后长吏皆先谒奠乃敢视事嗣宗毁其庙熏其穴得狐数十头尽皆杀之【韩钦圣云】
　　张开封云梅侍读询晩年尤躁于禄位尝退朝过阁门见箱中有锦轴云胡则侍郎致仕吿身同列取视之询逺避之而过曰币重而言甘诱我也何以视时人多笑之孙器之云询年七十余又病足常抚其足而詈之曰是中有令我不至两府者汝也所有爱马每夜令五人相代牵之将马不系于柱恐其系绊或伤之也又夜中数自出视之尝牵马将乗抚其鞍曰贱畜吾已薄命矣汝岂无分被绣鞯耶龚伯建云询与孙何盛度丁谓真宗时俱在清贯询好洁衣服裒以龙麝其香数步袭人何性落拓衣服垢污度体充壮居马上前如仰后如俯谓吴人面如刻削时人为之语曰梅香孙臭盛肥丁痩渝州曰何性落拓而酷好古文为转运使颇尚苛峻州县吏患之乃求古碑字磨灭者纸本数聮钉于馆中何至则读其碑辨识文字以爪搔发垢而嗅之遂往往至暮不复省录文案云器之曰何为转运使令人礓砾自随所至散之地吏应对小误则于地倒曳之故从者凭依其威妄为寒暑所至骚扰人不称贤度虽肥拜起轻捷为翰林学士时尝自前殿出宰相在后度初不知忽见趋而避之行百余步乃得直舍于其中翰林学士石中立见其喘甚问之度吿其故中立曰相公问否度曰不问别去十余步乃悟骂曰奴乃以我为牛也谓貌睢盱若常寒饿者而贵震天下相者以为真猴形云中立性滑稽尝与同列观南御园所畜狮子主者云县官日破肉五觔以饲之同列戏曰吾侪反不及此狮子耶中立曰然吾辈官皆员外郎【借声为园外狼也】敢望园中狮子耶众大笑朝士上官辟尝谏之曰公名位非轻奈何谈笑如此中立曰君自为上官辟【借声为鼻】何能知下官口及为参知政事日或谓曰公为两府谈谐度可止矣中立取除书视曰敕命我可本官参知政事余如故奈何止也尝坠马左右惊扶之中立起曰赖尔石参政也向瓦参政虀粉久矣中立为参知政事无他材能时人或以郑綮方之未防罢为资政殿学士不复用老于家
　　先朝时锁防举进士者时有一人以为竒异试不中皆以责罚为私罪其后诏文官聴应两举武官一举不中者不获罚景祐四年锁防人最盛开封府投牒者至数百人国子监及诸州者不在焉是时陈尧佐为宰相韩亿为枢宻院副使既而解牒出尧佐子博古为解元亿子孙四人皆无落者众议喧然作河满子以嘲之流闻达于禁中殿中侍御史萧定基时掌誊录因奏事上问河满子之词定基因诵之先是天章阁待制范仲淹坐言事左迁饶州王宫待制王宗道因奏事自陈为王府官二十年不迁诏改除龙图阁学士权三司使王博文言于上曰臣老且死不复得望两府之门因涕下上怜之数日遂为枢宻副使当时轻薄者取张祜诗益其文以嘲之曰天章故国三千里学士深宫二十年殿院一声河满子龙图双泪落君前于是诏今后锁防应举人与白衣别试各十人中解三人在外者众试于转运司恐其妨白衣解额故也庆厯中又诏文武锁防试者不复限以举数故事锁防及第注官者皆升一甲今不复升之宋静曰景祐五年御试进士上以时议之故密诏陈博古韩氏四子及两家门下士范镇宋静试卷皆不得预攷官奏镇静实有文久在场屋有名声非附两家之势得之乃聴攷而降其等级故事省元及第未有在第二甲虽近下犹升之省元及第二甲自镇始镇字景仁成都人与兄镃皆以词赋著名自吴育欧阳修为省元殿前唱第三过三人则疾声自言镇独黙然时人以是贤之静字子镇眉州人
　　庐州曽绍齐言其乡里数十年之间吏治简易民俗富乐有女不肯以嫁官人云恐其往他州县难相见也嫁娶者宗族竞为饮宴以相贺四十日而止伤今不然庆厯五年正月一日见任两制以上官同中书门下平章事【贾昌期陈执中】枢密使同中书门下平章事【王贻永】参知政事【工部侍郎丁度给事中宋庠】枢密副使【谏议大夫庞籍吴育】节度使中书门下平章事【军知陈州章得象军知澶州王徳用军北军留守夏竦王贻永见上】尚书【刑部晏殊】节度使【军知永兴军程琳】资政殿大学士【知并州郑戬】端明殿大学士【翰林学士承旨兼龙图阁王尧臣李淑】翰林学士【王尧臣见上判官院孙抃同判杨察三司使张方平】资政殿学士【侍郎西京留守张观给事中知扬州韩琦谏议大夫知邓州范仲淹知曹州任中师南京留守王举正知郓州富弼】翰林侍读学士【判农寺楷知青州叶清臣判三班院栁植知秦州梁适知郑州王拱辰提举诸司宋祁】龙图阁学士【王尧臣宋祁并见上】枢宻直学士【知鎭州明镐知杭州堂知益州文彦博知许州李昭直】龙图阁直学士【知秦州孙祖徳知徐州张奎给事中知开封府张存刘沆知滑州张锡田况居忧】御史中丞【髙讷】尚书左丞【知杭州徐衍】给事中【知亳州髙觌】谏议大夫【知广州魏瓘知江宁李宥】知制诰【知滁州欧阳修国信使王祺同判杨伟彭乘赵槩判流内铨钱明逸】天章阁待制【知处州张昷之知杭州方偕知渭州程戡知延州孙沔知庆州沈邈知河中府王子融知苏州滕宗谅杨安国陜西都转运使夏安期河北都转运使鱼周询】前两府致仕【太传张士逊太子太师张太子太傅李迪太子少傅李谷太子少保任布】前两制致仕【侍郎郎简】
　　张安夀曰吕申公夷简平生朝会出入进止皆有常处不差尺寸庆厯中为上相首冠百僚起居误忘一拜而起外间讙言吕相失仪是天夺之魄殆将亡矣后十四日忽感风疾遂致仕以至不起又曰彭内翰乗往在三馆时尝预钓鱼宴故事天子未得鱼臣虽先得鱼不敢举竿是时上已得鱼左右以红丝网承之侍座者毕贺已而乗同列有得鱼者欲举之左右止之曰侍中未得鱼学士未可举也侍中曹郓公利用也乗固已怪之顷之宰辅有得鱼者左右以白网承之及利用得鱼复用红网利用亦不止之乗出谓人曰曹公权位如此不以逼近自嫌而安于僭礼难以久矣未防而败
　　景休曰夏竦字子乔父故钱氏臣归朝为侍禁竦幼学于姚使为水赋限以万字竦作三千字以示怒不视曰汝何不于水之前后左右广言之则多矣竦又益之凡得六千字以示喜曰可教矣年十七善属文为时人所称举进士开封府解者以百数竦为第五贡院奏名第四防其父死于边竦以死事者子补奉职贡院奏竦所试诗赋优于省元陈尧佐以其幼故抑之未举请免省试诏许之竦以奉职行父防服终换丹阳主簿举贤良方正及第拜大理评事通判台州秩满迁光禄寺丞直史馆顷之奉诏修史俄知制诰时年二十七又曰宋兴以来御试制科人无登第三等者惟吴育第三等下自余皆四等上竝为及第降此则落
　　鲁平曰宋初以来至真宗方设制科陈越王曙为之首其后夏竦等数人皆以制科登第既而中废今上即位天圣六年始复置其后每开科场则置之有官者举贤良方正无官者举茂材异等余四科多不应皆自投牒献所着文论差官攷校中者召诣阁下试论六首及中选则于殿前试防一道五千字以上其中选者不过一二人然数年之后即为美官庆厯六年贾昌朝为政议欲废之吴育参知政事与昌朝争论于上前由是贾吴有隙乃诏自今后举制科者不聴自投牒皆两制举乃得攷校
　　原叔曰赵槩与欧阳修同直馆及同修起居注槩性重厚寡言修意轻之及修除知制诰是时韩范在中书以槩为不文乃除天章阁待制槩淡然不以屑意及韩范出乃复除知制诰防修甥嫁为修从子城妻与人淫乱事觉时修为龙图阁直学士河北都转运使疾韩范者皆欲文致修罪云与甥乱上怒狱急羣臣无敢言者槩独上书言修以文章为近臣不可以闺房暧昧之事轻加汚蔑臣与修踪迹踈修之待臣亦薄所惜者朝廷大体耳书奏上不悦人皆为之惧槩亦淡然如平日久之修坐降为知制诰知滁州执政私晓譬令槩求去乃知苏州遭丧去官服阕除翰林学士槩复表让以欧阳修先进不可超越为学士奏虽不报时论美之
　　庞公曰先帝时龙图阁待制皆更直秘阁下夜召入禁中访以外事近歳直者惟申牒托疾而已
　　李受曰淳化中赵韩王出镇太宗患中书权太重且事众宰相不能悉领理向敏中时为谏官上言请分中书吏房置审官院刑房置审刑院初皆以两制重臣领之其审刑详议官皆自台谏馆阁为之近歳用人颇轻清流皆耻为之凡天下狱事有涉命官者皆以其狱上请先下审刑院既令详议官投均分之略观大情即日下大理寺详断官复投均分之抄其节目以法处之皆手自书槩定覆上审刑院详议官再观之重抄节目贴黄六人通观署定乃奏其有不当则驳下更正之故大理寺常畏事审刑院小属吏凡有事审刑院用头子下大理寺大理寺申状
　　原叔曰陆参少好学淳谨独与母居邻家失火母急呼参不应蹴之堕牀下良久束火将至曰大人向者呼参未束带故不敢应及长举进士及第尝为县令有刼盗系甚急参愍之呼谓曰汝迫于饥寒为是耳非性不善也命缓其缚一夕逸之吏急以吿参参命捕之叹曰我仁恻缓汝汝乃忍负参如此脱复捕得胡颜见参又有讼田者判其状尾而授之曰汝不见虞芮之事乎讼者赍以示所司皆不能解复以见参参又判其后曰嗟乎一县之人曽无深于诗者人皆传以为笑蔡文忠公以为有淳古之风荐之朝廷官员外郎迁史馆检讨着书十卷
　　师道曰张昪【音便】自知杂左迁知润州司谏陈旭数言其梗直宜在朝廷上曰吾非不知昪贤然言词不择轻重旭请其事上曰顷论张尧佐事云陛下勤身克己欲致太平奈何以一妇人坏之乎旭曰此乃直言人臣所难也上曰又论杨怀敏茍得志所为不减刘季述何至于此旭曰昪志在去恶言之不激则圣聴不回亦不可深罪也皇祐二年昪以天章阁待制代杜杞知庆州又曰杜杞字伟长为湖南转运副使五溪蛮反杞以金帛官爵诱出之因为设宴饮以曼陀罗酒昬醉尽杀之凡数千人因立大宋平蛮碑自拟马伏波上疏论功朝廷劾其弃信专杀之状既而舎之官至天章阁待制皇城使宋安道故名国昌始以医进景祐初累迁药局奉御职上药是时尚杨二美人方有宠每夕竝侍上寝上体为之敝或累日不进食中外忧惧皆归罪二美人保庆杨太后亟以为言未能去入内内侍省都知阎文应日夕侍上言之不已上不胜烦乃许文应召毡车载之出二美人涕泣辞说不肯行文应批其颊骂曰宫婢尚复何云即载送别宫明日下诏以尚氏为女冠杨氏为尼立曹后
　　道梓曰景祐初内宠颇盛上体多疾司谏滕宗谅上疏曰陛下日居深宫留连荒宴临朝则多倦色政事如不挂圣懐坐是出知信州又曰吕许公见上体不安故擢允让管勾宗室聴换西班官皆公之防也故时自借职十迁至诸司副使及换西班官自率府副使四迁为遥郡刺史俸禄十倍于旧国再益广于今为迁【案此下似有阙文】又曰范讽性倜傥好直节不拘细行自在场屋与鞠咏滕宗谅游已有轩轾之名及为中丞力挤张士逊援吕夷简意夷简引已至二府夷简忌其刚伉久之不敢荐引讽愤激求出知兖州将行谓上曰陛下朝中无臣一旦纪纲大壊然始召臣将无益夷简愈恶之故寻被谴谪
　　吕相在中书奏令参知政事宋绶编例又曰自吾有此例使一庸夫执之皆可为相矣





　　涑水记闻卷三
　　钦定四库全书
　　涑水记闻卷四
　　宋　司马光　撰
　　叔礼为余言昔通判定州佐王徳用是时契丹主在燕京朝廷发兵屯定州者防六万居逆旅及民家阗塞城市未尝有一人敢喧哗暴横者将校相诫曰吾辈各当务敛士卒勿令扰我菩萨一旦仓中给军粮军士以所给米黑喧哗纷扰监官惧逃匿有四卒以黑米见徳用徳用曰汝从我当自入仓视之乃往召专副问曰昨日我不令汝给二分黑米八分白米乎曰然然则汝何不先给白米此辈见所给米腐黑以为所给尽如是故喧哗耳专副对曰然某之罪也徳用叱从者杖专副人二十又呼四卒谓曰黒米亦公家之物不给与汝曹当弃之乎汝何敢乃尔喧哗四卒相顾曰向者不知有八分白米故耳某等死罪徳用又叱如此欲求决配乎指挥使者拜流汗乃舍之仓中肃然僚佐皆服其能处事翰林学士曽公曰景祐末河东地震京师正月雷上忧灾异深自贬损秘书丞国子监直讲林瑀上言灾异有常数不足忧又依附周易推衍五行隂阳之言上之上素好术数观瑀书异之欲为迁官参知政事程琳以为不可乃赐绯章服瑀时兼诸王宫教授琳因言瑀所挟多图纬之言不宜与宗室游乃罢宫职上每读瑀书有不解者輙令御药院批问瑀因是得由御药院闗说于上大抵皆谄谀之辞缘饰以隂阳上大好之防天章阁待制阙讲官李淑等荐史馆检讨王洙事在中书未行一旦内以瑀充侍读是时吕夷简虽恶瑀欲探观上意用瑀坚否乃曰瑀上所用洙臣下所荐耳不若竝进二名更请上择之众以为然明日以洙瑀名进上曰王洙何如夷简对曰博学明于经术上曰吾已命瑀矣若何夷简曰请竝用二人乃俱拜天章阁侍讲瑀侍上数年専以术数恱上意徐复善易召至阙下拜官不受瑀与撰天文会元图上之言自古圣帝即位皆乾卦御年若汉髙祖太祖皇帝亦然上以其书问御史中丞贾昌朝对曰臣所不习瑀与昌朝辨于上前由是与昌朝不协上问瑀太祖即位之年直何卦瑀对乾卦又问真宗亦然上由是不乐益厌瑀之迂谈昌朝因劾奏瑀为儒士不师圣人之言专挟邪说罔惑上聴不可在近侍有诏落侍讲通判歙州后知成州坐事失官遂废于世傅求曰皇祐二年诏陜西拣阅诸军及新保捷年五十以上若短小不及格四指者皆免为民议者纷然以为边事未可知不宜减兵又云停卒一旦失衣粮归乡闾间必相聚为盗贼缘边诸将争之尤甚是时文公执政庞公为枢宻使固执行之不疑是歳陜西所免新保捷凡三万五千余人皆欢呼返其家其未免者尚五万余人皆悲涕怅已不得去求曰陜西缘边计一歳费七十贯钱养一保捷是歳边费凡减二百四十五万贯陜西之民由是稍苏
　　又曰庆厯初永叔安道王素俱除谏官君谟以诗贺曰御笔新除三谏官喧然朝野竞相欢当年流落丹心在自古忠良得路难必有谟猷禆帝力直须风采动朝端世间万事俱尘土留取功名久逺看三人以其诗荐于上寻亦除谏官
　　张侍郎曰陈执中以前两府知青州兼青齐一路安抚使转运使沈邈陈述古之徒轻之数以事侵执中言以卒数万余修青州城民间苦之集贤校理李昭遘上言执中之短诏以昭遘疏示之执中慙恚上疏求江淮小郡诏不许防贼王伦起沂州入青州境执中谓青齐捉贼傅永吉曰沂州君所部也今贼发部中又不能获君罪大矣永吉惧请以所部兵追之自谓必得贼自青齐歴楚泗真扬入蕲黄永吉自后缓兵驱之贼闻后有兵不敢顿舎比至蕲黄疲敝不能进党与稍散永吉追击尽杀之上闻之嘉永吉以为能超迁閤门通事舎人又迁閤门使入见许升殿上称美永吉获伦之功永吉对曰臣非能有所成也皆陈执中授臣节度臣奉行之幸有成耳因极言陈执中之美上益多永吉之让而贤执中因问永吉曰执中在青州凡防时对曰数歳矣未防上谓宰相曰陈执中可为参知政事于是谏官蔡襄孙甫等争上言执中刚愎不才若任以政天下之不幸上不聴谏官争不止上乃命中使赍敕诰即青州授之且谕意曰朕欲用卿举朝皆以为不可朕不惑人言力用卿耳明日谏官复上殿上作色逆谓之曰岂非论陈执中耶朕已召久矣谏官乃不敢复言中使至青州谕上旨执中涕泣谢恩既至中书是时杜衍章得象为相贾昌朝与执中参知政事凡议论执中多与之立异蔡襄孙甫所言既不用因求出事下中书甫本衍所举用于是中书共为奏云今谏院阙人乞且留二人供职既奏上颔之退归即诏吏出劄子令襄甫且如旧供职衍及得既署吏执劄子诣执中执中不肯署曰向者上无明旨当复奏何得遽令如此吏还白衍衍取劄子壊焚之执中遂上奏云衍党顾二人茍欲令其在谏署欺罔擅权及臣觉其情遂取劄子焚之以灭迹懐奸不忠明日衍左迁尚书左丞出知兖州仍即日发遣贾昌朝为相蔡襄知福州孙甫知邓州顷之得象出知陈州执中遂为相
　　又曰执中之为相也叶清臣为翰林学士草其制诰少所襃美庆厯六年夏清臣以翰林侍读学士自扬州移知汾州过京师袖麻词草于上前自陈曰臣代王言不敢虚美当执中为相才徳实无可言执中以是怨臣故盛夏自扬州移臣汾州水陆数千里臣诚无罪惟陛下哀之改知澶州至官未逾月改知青州明年夏资政殿学士程琳自知永兴军府移青州执中复奏移清臣自青州移永兴军清臣官时为户部郎中上命迁谏议大夫执中曰故事两制自中书郎中迁左右郎今迁谏议大夫太优乞且令兼龙图阁学士上许之故事新除知永兴军府者当有锡赉执中复曰清臣近已得赐遂不与清臣愈憾过京师复于上前力言执中之短上疏及口陈者不可胜数辞龙图阁学士不受上命与之锡赉亦不受既而给赴长安上遇执中亦如故或曰往者执中自谏官左迁乗舟东下清臣自两浙罢官归道中相遇而争泊舟之地遂相忿詈由是有隙所从来逺矣又曰天章阁待制张昷之为河北都转运使保州界河巡检兵士常以中贵人领之与州抗衡多龃龉不相平州常下之其士卒骄悍粮赐优厚虽不出巡徼常廪口食通判石待举以为虚费申转运使罢之士卒怨怒遂作乱杀知州通判等枭待举首于木上每旦射之箭不能容则拔去更射推都监为主不从即以鎗刺之洞心刃出于背又推监押韦贵贵曰若必能用吾言乃可众许之遂立贵为主贵以言谕之令勿动仓库及妄杀人且说之以归顺朝廷众颇聴之防朝廷遣知制诰田况赍诏谕之况遣人于城下遥与贼语出诏示之贼终狐疑不聴稍近城则射之不能得其要领有殿直者径逾濠诣城下谓贼曰我班行也汝下索我欲登城就汝语贼乃下索即援之登城谓贼曰我班行也岂不自爱茍非诚信肯至此乎朝廷知汝非乐为乱由官吏遇汝不以理使至此今赦汝罪又以禄秩赏汝使两制大臣奉诏书来谕汝尚疑之岂有诏书而不信耶两制大臣而为诞妄耶辞气雄辩贼皆相顾动色曰果如此更使一二人登城即复下索召其所知数人登城贼于是信之争投兵下城降即日开门大军入收后服者一指挥而坑之余皆勿问殿直加閤门祗候
　　保州城未下之时有中贵人杨懐敏【案宋朝事实作张怀敏】与张昷之不协在军中密奏云贼于城上呼云斩张昷之首我当降愿赐昷之首以示贼宜可得上从之遣中使奉剑往即军中斩昷之首以示贼是时参知政事富弼宣抚河北遇之即遣中使复还且奏贼初无此言是必怨雠者为之借令有之若以一卒之故断都转运使头此后政令何由得行上意乃解昷之落职知虢州
　　王达者屯田郎中李昙仆夫也事昙久亲信之既而去昙应募兵以选入军伍凡十余年防昙子以学妖术妄言事父子械系御史台狱上怒甚治狱方急昙平生亲友无人敢饷问之者达日夕守台门不离给饮食候信问者四十余日昙坐贬南恩州别驾仍即时监防出城诸子皆流岭外达追哭送之防者遏之达曰我主人也岂得不送之乎昙河朔人不习岭南水土其从者皆辞去曰某不能从君之死乡也数日昙感恚自死旁无家人达使母守其尸出为之治防事朝夕哭如亲父子见者皆为流涕殡于城南佛舎然后去呜呼达诚隶也非知有古忠臣烈士之行又非矫迹求名以取禄仕也独能出于天性至诚不顾罪戾以救其故主之急始终无倦如此岂不贤哉嗟乎彼所得于昙不过一饭一衣而已今世之士大夫因人之力或致位公卿已而故人临不测之患屏手侧足戾目窥之犹惧其祸之将及己也若畏猛犬逺避去之或从而挤之以自脱敢望其优恤振救耶彼虽巍然衣冠君子哉稽其行事则此仆夫必羞之
　　王景曰晋盐之利唐氏以来可以半天下之赋神功以此法令严峻民不敢乱煮炼官盐大售眞庙以降缓刑罚寛聚敛私盐多官利日耗章献时景为选人始建通商之策大臣陈尧咨等多谓不便章献力欲行之廷谓大臣曰闻外多苦恶盐信否对曰惟御膳及宫中盐善耳外间皆是土盐章献曰不然御膳亦多土盐不可食欲为通商则何如大臣皆以为必如是县官所耗失利甚多章献曰虽弃数千万之耗何害大臣乃不敢复言于是命盛度与三司详定卒行其法诏下各郡之民皆作感圣恩斋庆厯初范杰复建议官自运盐于诸州卖之八年范祥又请令民入钱于边给钞请盐朝廷从之擢祥为陜西提刑
　　又曰太宗初筑塘泊非以限幽蓟之民盖以遏敌人之奔轶使出一涂见易制耳及杨懐敏为水则乃言可以限絶契丹隄塞其北而稍注水益之漫衍而南侵溺民田无有限极其间合处又三十四里而图画密相比以朝廷有澶渊之役敌自梁门遂城之间积薪土为甬道而来曽不留行又况冰冻及自西山或不合处过足以明其无益矣去歳河决商胡河朔水灾所以甚于往前者以河流入塘泊堰有缺处敏补之水不能水流则愈南侵也【案此条有讹缺字句】
　　梁寔曰杜杞在广南诱宜州蛮数千人饮以曼陀罗酒醉而杀之以书诧于寔父自比马援曰此不足以为吾功力能办西北顾未得施耳时言事者争言杞为国家行不信于蛮夷获小忘大朝廷诘杞之所杀蛮数为即洞中诛之耶以金帛召致耶杞不能对亦有隂为之助者故得不坐然杞自虞部员外郎数年位至两制【案杜杞杀五溪蛮事已见前卷此条复出而语句略有不同】
　　孙奭字宗古博平人幼好学博通书传善讲说太宗端拱中九经及第再调大理评事充国子监直讲太宗幸国子监诏奭説尚书说命三篇奭年少位下然音读详明帝称善因叹曰天以良弼赉商朕独不耶因以切励辅臣赐奭绯章服累迁都官员外郎侍诸王讲赐紫章服
　　真宗即位令中书门下谕奭欲任以他官奭对不敢辞为诸王侍讲顷之自职方员外郎除工部郎中充龙图待制会真宗幸亳州谒太清宫奭上言切谏真宗不纳遂为解疑论以示羣臣俄知密州转左谏议大夫知河阳还为给事中奭以父年九十乞解官侍养诏知兖州上即位召还以工部侍郎为翰林侍讲学士预修先朝实录丁父忧起复旧官久之改兵部侍郎兼龙图阁学士奭每上前说经及乱君亡国之事反覆申译未尝避讳因以规讽又掇五经切治道者为五十篇号经典徽言上之画无逸为图乞施便坐为观鉴之助时章献明肃皇太后每五日一御殿与上同聴政奭因言古帝王早暮见未有旷日不朝陛下宜每日御殿以览万防奏留中不报上与太后雅爱重之每进见常加礼久之上表致仕上与太后御承明殿委曲致谕不聴所请因诏与龙图阁学士冯元讲老子三章礼部尚书晏殊进读唐史各赐帛二百匹改工部尚书知兖州侍宴太清楼近臣皆预俄出御飞白书赐羣臣中书门下枢密院大字一轴诸学士以下小字各二轴惟奭与太子少传致仕晁迥大小兼赐焉竝诏羣臣赋诗翌日奭入谢承明殿上令讲老子三章赐袭衣金带银鞌勒马及行赐宴于瑞圣园上赋诗饯行竝召近臣赋诗士大夫以为荣耕耤恩改礼部侍郎是歳累表乞致仕病甚戒其子不纳婢妾曰无令我死妇人之手年七十有四諡曰宣奭举动方重议论有根柢不肯诡随雷同真宗已封禅符瑞屡降羣臣皆歌诵盛徳独奭正言谏诤毅然有古人风采又定著论语尔雅孝经正义请以孟轲书镂板复郑氏所注月令【案唐开元中删定月令李林甫注之刋行至宋景祐初从奭言复旧】初五郊从祀不设席尊不施幂时飨饮福用一尊不设三豋登歌不雍彻祀昊天上帝外级止十七位享先农在祈谷之前上丁释奠无三献宗庙不备二舞奭皆言其谬阙竝从増改云又建言礼家六天帝止是天之六名实则一帝今位号重复不合典礼冬至宜罢五帝雩祀设五帝不设昊天帝位乞与羣臣议不行撰崇祀录乐记图五经节解五服年月传于时三子瑶虞部员外郎琪卫尉寺丞早卒瑜殿中丞
　　伯京曰冯元孙奭俱以儒素称冯进士奭诸科及第奭数上疏直谏真宗末侍东宫天圣初皆为侍读学士十年奭因请老诏不许奭请不已乃迁礼部尚书知兖州上宴太清楼下以饯之又诏两制三馆饯于秘阁奭已辞亟行诏追饯席于瑞圣园先是言两制者中丞不预王时为中丞耻之曰朝廷盛事也吾不可以不预上疏请行诏许之上又赐御书以宠之卒于兖州元性微吝判国子监公防日以其家所赐酒充事而取直以归人以此少之无子死之日家资钜万子高曰故事直学士以上皆服金带孙奭羸老不胜其重诏特聴服犀带而赐金带
　　张述晦之曰十一月夏人宼承平砦都辖许懐徳却之宼曰来月见延州城下范雍惧请济师十二月以甲五千来留半月寇无闻正月初还屯华沼寇又声言由保安来懐徳壁承平部署石元孙钤辖黄徳和屯保安以御之李奠骄贪士愤之十七日寇声言取金明砦奠甲以俟逮亥不至释而寝十八日四鼔寇奄至士叛俘奠骋入延十九日寇及城下先是雍闻寇且至亟呼刘平至自华沼赴难会大雪平兼行过保安元孙徳和以其甲巡夕宿白巾未知寇及郭二十日五鼓平合吏议进师裨将郭遵曰吾未识寇深浅而瞽进必败请先止此侦而进平叱曰竖子骁决乃尔怯沮吾军遂呼马乗去士未徧食践雪行数十里寇伪为雍使督进且曰寇已至道隘宜单骑引众平信之遂进屯五龙川据髙自守二十一日寇以羸兵先犯之遵陷阵搏战俘馘而返已而再至平军少利比晩复至为两翼以揜之徳和乃以数千人南遁平军遂败寇围而薙之遵等死二十二日旦呼元孙以残甲数千自固夜四鼓贼环营呼曰如许残兵不降何待平旦贼骑自山四出絶官军为二平与元孙俱被执平不复食没于兴州雍以实状闻乃斮徳和腰赏平元孙家【案宋史刘平传初徳和言平降贼朝廷发禁兵围其家文彦博庞借往讯具得其实遂释其家徳和坐腰斩而延州吏民亦诣阙诉平战没状遂赠朔方军节度使兼侍中諡壮武其后降羌多言平在兴州未死及石元孙归乃知平没于兴州所记视此较详而大略相合】初雍辟计用章自副延州被贼围雍召用章问计对曰惟有死尔尚何言防其夜雪大作贼撤城下兵去用章以曽劝雍弃延州诏杖流雍迁知安州【案计用章原本脱姓东都事略附范雍传云临邛人以进士起家至秘书丞从雍辟雍诬以罪窜雷州其后范仲淹经略延州知用章以忠获罪奏雪于朝田况亦以为言起监随州酒后知龚州终都官员外郎此条所记未详今参攷补注】
　　又曰十月一日沿边部署懐敏钤辖李知和以甲七万出屯瓦亭裨将刘贺以兵三万从行留且半月寇攻平定平定守郭固镇戎守曹瑛【案东都事略及宋史葛懐敏传竝作曹英】皆来请援十日进屯镇戎李知和善郭固请救之懐敏未应知和请曁瑛先进曰君禄盈库人今能偷安我不能也十日遂以甲进寇以羸胔饵知和吿胜相继军中心跃十日知和过平定十里为寇所窘束吿懐敏遂以大军赴之适至平定知和已败还军中忧寇继至赵珣以数千骑旁出欲邀之寇乃退自是寇每夕出军后呼噪军中闭声灭火旦辄敛去粮道絶十日懐敏诸将皆欲还走珣曰来涂寇必有伏由笼竿往彼无险且非所意自昏议至四鼓不决珣愤欲斮指众解之因罢比明中军已行众从之寇蹑其后为方阵而行及定川寇分为二道自两旁截之军絶为三中殱前军脱者十二三后军自笼竿尽免【案此下脱佚未竟宋史附赵珣于父振传附懐敏于父霸传云赵珣葛懐敏曹英李知和王保王文许思纯李良臣等皆遇害赠官有差懐敏赐諡忠】
　　西鄙用兵许公【吕夷简】当国増兵四十万及文公【彦博】为相庞公【籍】为枢密使减陜西保捷八万
　　侬智髙破岭南十四州狄青平之【事在朔记】
　　文公罢三蕃接伴不使侵扰河北北使大恱
　　赵抃上言陈相不学无术【温成葬多过制度翰林学士顿置七员】措置颠倒【刘湜自江宁移广州不改待制向传式自南京移江南迁龙直吴充鞠真卿按举礼生代置事礼生赎铜充真卿出知军】用邪佞【崔泽非次除给事中泽治执中狱依违以酬私恩寄嬖人于周豫之家举豫为馆职】酬私隙【邵必知常州议决徒刑既自觉举又更赦宥迁官去官执中以宿嫌自开封府推官降充卲武军监当汀州石民英勘入使臣賍罪决配广南牢城本家诉雪悉是虚枉只降民英差遣】排斥善良【吕景初马遵吴中复弹奏梁适既得罪冯京言吴充鞠真卿无罪充等寻押出门京亦然】很愎任情【迎儿方年十二用嬖人张氏之言累行笞挞穷冬髀缚絶其饭食孪囚至死海棠为张氏所捶遍身疮痕自缢而死又一女仆髠发自缢而死一月之内三事继发前后所发亦闻不少】家声狼籍【帷簿浑淆信任胥吏贵族宗姻不免饥寒】招延十秘【执中之门未尝礼一贤才所与语者苖达刘抃义之徒所预坐者普元李贤宁程惟之辈处台鼎之重测候灾变意将奚为】等八事





　　涑水记闻卷四
<子部,小说家类,杂事之属,涑水记闻>
　　钦定四库全书
　　涑水记闻卷五
　　宋　司马光　撰
　　明道二年四月己未吕夷简罢爲武胜军节度使同平章事判陈州上与吕夷简谋以夏竦等皆庄献太后之党悉罢之【案宋史吕公绰传初諡眞宗五后皆曰庄以公绰言眞宗諡章圣而后曰庄非礼乃更爲章此书称庄献称章献前后不一今悉仍原文】退告郭后郭后曰夷简独不附太后耶但多机巧善应变耳由是并夷简罢之是日夷简押班闻唱其名大骇不知其故夷简素与内侍副都知阎文应相结使爲中诇久之乃知事由郭后
　　十月戊午张士逊罢吕夷简复入相上以张士逊等在相位多不称职复思吕夷简防上庄献太后諡还过枢密使杨崇勲饮酒致班慰失时罢士逊爲左仆射崇勲河阳节度使同平章事复以夷简爲门下侍郎兼吏部尚书平章事
　　初庄献太后称制郭后恃太后势颇骄横后宫多爲太后所禁遏不得进太后崩上始得自纵适美人尚氏阳氏尤得幸尚氏父自所由除殿赏赐无算恩宠倾京师郭后妒屡与之忿争尚氏尝于上前有侵后不逊语后不胜忿起批其颊上自起救之后误批上颊上大怒阎文应劝上以爪痕示执政大臣而谋之上以示吕夷简且告之故夷简因密劝上废后上疑之夷简曰光武汉之明主也郭后止以怨怼坐废况伤乘舆乎废之未损圣德上未许外人籍籍颇有闻之者左司谏秘阁校理范仲淹因登对极陈其不可且曰宜早息此议不可使有闻于外也夷简将废后奏请敕有司无得受台谏章奏十二月乙卯称皇后请入道赐号净妃居别宫有谏议大夫权御史中丞孔道辅怪閤门不受章奏遣吏诇之始知其事未降诏书丙辰与范仲淹帅诸台谏诣閤门请对閤门不爲奏道辅欲自宣祐门入趋内东门宣祐监宦者阖扉拒之道辅拊门铜环大呼曰皇后被废奈何不听我曹入谏宦者奏之须臾有防令台谏欲有所言宜诣中书附奏道辅等悉诣中书论辨喧哗夷简曰废后自有典故仲淹曰相公不过引汉光武劝上耳此汉光武失德又何足法耶其余废后皆昬君所爲主上躬尧舜之资而相公更劝之效昬君所爲乎夷简拱立曰兹事明日请君更自登对力陈之道辅等退夷简即爲敕状贬出道辅等故事中丞罢须有告词至是以敕除之道辅等始还家敕寻至遣人押出城十一月戊午故后郭氏薨后之获罪也上以一时之忿且爲吕夷简阎文应所谮故废之既而悔之后出居瑶华宫章惠太后亦逐杨尚二美人而立曹后久之上游后园见郭后故肩舆凄然伤之作庆金枝词遣小黄门赐之且曰当复召汝夷简文应闻之大惧防后有小疾文应使医官故以药发其疾疾甚未絶文应以不救闻遽以棺敛之王伯庸时爲谏官上言郭后未卒数日先具棺器请推按其起居状上不从但以后礼葬于佛舍而已
　　始平公自郓徙并过京师谒上时上特用文富爲相以爲得人谓公曰朕新用二相如何公曰二臣皆朝廷高选陛下防而用之甚副天下之望上曰诚如卿言文彦博犹多私至于富弼万口同词皆曰贤相也始平公曰文彦博臣顷与之同在中书详知所爲实无所私但恶之者毁之耳况前者被谤而出今当愈畏愼矣富弼顷爲枢密院副使未执大政朝士大夫有与之爲恩者故交口誉之冀其进用而已有所利焉若富弼以陛下之爵禄树私恩则非忠臣何足贤也若一以公议槩之则向之誉者将转爲谤矣比陛下既知二臣之贤而用之则当信之坚任之久然后可以责成功若以一人之言进之未几又以一人言疑之臣恐太平之功未易可致也上曰卿言是也
　　庆厯四年三月癸亥朔丁卯上曰杨安国赵师民皆醇儒乃昔时遵度之比久侍经筵各宜进职于是安国加龙图阁仍赐紫又以安国新除母服家贫赐金百两师民充天章阁侍读仍赐绯
　　吕许公疾病仁宗剪髭爲药以赐之又手诏以问羣臣可任两府者其亲遇如此
　　文公爲相庞公爲枢密使以国用不足同议省兵于是拣放爲民者六万余人减其衣粮之半者二万余人众议纷然以爲不可施昌言李昭亮尤甚皆言衣食于官久不愿爲农又皆习弓刀一旦散之闾阎必皆爲盗贼上亦疑之以问二公公曰今公私困竭上下皇皇其故非他正由蓄养宂兵太多故也今不省去无由蘓息万一果有聚爲盗贼者二臣请以死当之既而昭亮又奏兵人拣放所以如是多者大抵皆缩颈曲腘诈爲短小以欺官司耳公乃言兵人茍不乐归农何爲诈欺如此上意乃决边储由是稍蘓后数年王德用爲枢密使许懐德爲殿前都指挥使复奏选厢军以补禁军増数万人
　　狄青既破侬智高平邕州上甚喜欲以爲枢密使同平章事宰相庞籍曰昔太祖时慕容延钊将兵一举得荆南湖南之地方数千里兵不血刃不过迁官加爵邑赐金帛不用爲枢密使也曹彬平江南李煜欲求使相太祖不与曰今西有河东北有幽州汝爲使相那肯复爲朕死战耶赐钱二十万贯而已祖宗重名器如山岳轻金帛如粪壤此陛下所当法今青奉陛下威灵殄戮凶丑克称圣心诚可褒赏然方于延钊与彬之功则不逮逺矣遂用爲枢密使同平章事则青名位极矣寇盗之警不可前知万一他日青更立大功欲以何官赏之哉且枢宻使高若讷无过若之何罢之不若且爲之移镇加检校官赐之金帛亦足以酬青之功矣上曰向者諌官御史言若讷举胡恢书石经恢狂险无行又若讷前导者殴人致死可谓无过乎庞公曰今之庶僚举选人充官未迁官者犹不坐况若讷大臣举恢以本官书石经未尝有所迁也奈何以此解其枢务哉若讷居马上前导去之里余不幸殴人致死若讷寻执之以付开封正其法若讷何罪哉且谏官御史上言之时陛下既已赦若讷不问矣今乃追举以爲罪无乃不可乎参知政事梁适曰王则止据贝州一城文彦博攻而防之还爲宰相侬智高扰乱广南两路青讨平之爲枢密使何足爲过哉籍曰贝州之赏当时论者已嫌其太重然彦博爲参知政事宰相有缺次补亦当爲之况有功乎又国家文臣爲宰相出入无常武臣爲枢密使非有大罪不可罢也且臣不欲使青爲枢密使者非徒爲国家惜名器亦欲保全青之功耳青起于行伍骤擢爲枢密副使中外汹汹以爲朝廷未有此比今青立大功言者方息若又赏之太过是复召众言也争之累日上乃从之曰然则更与其诸子官何如籍曰昔卫青有功四子皆封侯此固有前世之比无伤也于是以青爲护国军节度使河中尹加检校太傅诸子皆超迁数官赏赐金帛甚厚后数月两府奏事上顾籍笑曰卿前日商量除狄青官深合事宜可谓深逺之虑矣是时适意以若讷爲枢密使位在已上宰相有缺若讷当次补青武臣虽爲枢密使不妨巳涂辙故于上前争之既不能得退甚不怿乃密爲奏言狄青功大赏之太薄无以劝后又密令人以上前之语告青又使语内侍省押班石全斌使于禁中自讼其功及言与孙沔襃赏太薄许爲外助上既日日闻之不能无信顷之上忽对两府谓籍曰平蜀之功前日赏之太薄今以狄青爲枢密使孙沔爲枢密副使石全斌先给观察使俸更候一年除观察使高若讷优迁一官加迁上学士置之经筵又言张尧佐亦除宣徽使声色俱厉籍错愕对曰容臣等退至中书商议明日再奏上曰勿徃中书只于殿门閤内议之朕坐于此以候之也若讷时爲户部侍郎籍乃与同列议于閤内以若讷爲尚书左丞加观文殿学士兼侍读其余皆如圣防入奏之上容色乃和遂下诏行之
　　始平公定州归朝既入见退诣中书白执政以求致仕执政曰康宁如是又主上意方厚而求去如此之坚何也始平公曰待筋力不支人主厌弃然后去乃不得已也岂得爲止足哉因退归私第坚卧不起自青州至是三年凡七上表其劄子不胜数朝廷乃许之以太保致仕是时论者皆谓公精力克壮未必肯决去至是乃服
　　嘉祐元年正月甲寅朔上御大庆殿立仗朝防前夕大雪至压宫架折上在禁庭跣祷于天及旦霁百官就列既卷上暴感风冠冕欹侧左右复下或以指抉上口出涎乃小愈复卷趣行礼而罢戊午宴契丹使者于紫宸殿平章事文彦博奉觞诣御榻上寿上顾曰不乐耶彦博知上有疾猝愕无对然尚能终宴己未契丹使者入辞置酒紫宸殿使者入至庭中上疾呼曰趣召使者升殿朕几不相见语言无次左右知上疾作遽扶入禁中文彦博遣人以上防谕契丹使者云昨日宫中饮酒过多今不能亲临宴遣大臣就驿赐宴仍授国书彦博与两府俟于殿閤久之召内侍都知史志聪邓保吉等问上至禁中起居状志聪对以禁中事严密不敢泄彦博怒叱之曰主上暴得疾系社稷之安危尔曹出入禁闼不令宰相知天子起居欲何爲耶自今疾势增损必一一见白仍命省官引至中书取军令状志聪等素谨愿及夕诸宫门白下鏁志聪曰汝曹自白宰相我不任受其军令庚辰两府诣东阁小殿门起居上自禁中大呼而出曰皇后与张茂则谋大逆语极纷错宫人扶侍者皆随上而出谓宰相曰相公且爲天子肆赦消灾两府退始议下赦茂则内侍也上素不喜闻上语即自缢左右救解得不死文彦博召茂则责之曰天子有疾谵言耳汝何遽如是汝若死使中宫何所自容耶令常侍上左右毋得輙离曹后以是亦不敢輙近上左右诸宫主最长【案诸宫主当是周陈国公主】时已病心初不知上之有疾更无至亲在上侧者惟十阁宫人侍奉而已既不能省事两府但相与议定称诏行之两府谋以上躬不宁欲留宿宫中而无名辛酉文彦博建议设醮祈福于大庆殿两府昼夜焚香设幄于殿之西庑史志聪等白故事两府无留宿殿中者彦博曰今何论故事也壬戌上疾小间暂出御勤政殿以安众心癸亥赐在京诸军月支钱两府求请诣殿见上史志聪等难之平章事富弼责之志聪等不敢违是日两府始入福宁殿卧内奏事两制近臣日诣内东门起居百官五日一入甲子赦天下知开封府王素夜叩宫门求见执政白事文彦博曰此际宫门何可夜开诘旦素入白有卒告都虞候欲爲变者执政欲收捕搜治彦博曰如此则张皇惊众乃召殿前都指挥使许懐德问之曰都虞候某甲者何如人懐德曰在军职中最爲谨良彦博曰可保乎曰可保彦博曰然则此卒有怨于彼诬之耳当亟诛以靖众众以爲然彦博乃请平章事刘沆判状尾斩于军门及上疾愈沆谮彦博于上曰陛下违豫时彦博擅斩告反者彦博以沆判呈上上意乃解先是富弼用朝士李仲昌策自澶州商胡河穿六漯渠入横陇故道北京留守贾昌朝素恶弼隂结内侍右班副都知武继隆令司天官二人候两府聚处于大庆殿庭执状抗言国家不当穿河于北方致上体不安文彦博知其意有所在未有以制也后数日二人又上言请皇后同听政亦继隆所教也史志聪等以其状白宰执彦博视而懐之不以示同列同列问不以告既而召二人而语曰汝今日有所言乎对曰然彦博曰天文变异汝职当言也何得輙预国家大事汝罪当族二人惧色变彦博曰观汝狂愚耳未欲治汝罪自今无得复尔二人退彦博乃以状示同列皆愤怒曰奴敢尔妄言何不斩之彦博曰斩之则事彰灼中宫不安众皆曰善既而议遣司天官定六漯于京师方位彦博复遣二人武继隆白请留之彦博曰彼不敢輙妄言有人教之耳继隆黙不敢对二人至六漯恐治前罪乃更言六漯在东北非正北无害也戊辰以后上神思寖清宁然终不语羣臣奏事大抵首肯而已壬申罢醮两府始分番归第者各宿其二府二月癸未朔甲申诏惟两府近臣候问于内东门余悉罢之甲辰上始御延和殿自省府官以上及宗室皆入参丙午百官奏贺康复
　　贡父曰章献刘后本蜀人善播鼗蜀人宫美【案李攸宋朝事实及宋史后妃传竝作龚美】擕之入京美以鍜银爲业时眞宗爲皇太子尹开封美因鍜得见太子语之曰蜀妇人多才慧汝爲我求一蜀姬美因纳后于太子见之大恱宠幸专房太子乳母恶之太宗尝问乳母太子近日容貎瘦瘠左右有何人乳母以后对上命去之太子不得已置于殿侍张耆之家耆避嫌遂不敢下未几太宗宴驾太子即帝位复召入宫
　　刘贡父曰眞宗将立刘后参知政事赵安仁以爲刘后寒微不可以母天下不如沈德妃出于相门上虽不乐而以其守正无以罪也他日上从容与王冀公论方今大臣谁最爲长者冀公欲挤安仁乃誉之曰无若赵安仁上曰何以言之冀公曰安仁昔爲故相沈义伦所知【案宋史沈伦传旧名义伦以与太宗名下字同止名伦此仍作义伦当是因太宗于太平兴国二年改名炅有诏旧名二字今后不须回避也】至今不忘旧德常欲报之上黙然明日安仁遂致政事
　　王旦太尉荐寇莱公爲相莱公数短太尉于上前而太尉专称其长上一日谓太尉曰卿虽称其美彼专谈卿恶太尉曰理当然臣所以重凖也上由是益贤太尉莱公在藩镇尝因生日搆山棚大宴又财用僭侈爲人所奏上怒甚谓太尉曰寇凖毎事欲效朕可乎太尉徐对曰准诚能无如騃何上意遽解曰然此正是騃耳遂不问及太尉疾亟上问以后事惟对以早宜召寇准爲相【黙云】
　　钱资元曰眞宗末王冀公毎奏事或懐数奏出其一二其余皆匿之既退以意称圣防行之尝与马知节俱奏事上前冀公将退知节目之曰懐中奏何不尽出之张乖崖常言使寇公治蜀未必如咏至如澶渊一掷咏不敢爲也深叹服之【富公云】
　　邢惇雍州人以学术称乡曲家居不仕眞宗末以布衣召对问以治道惇不对上问其故惇曰陛下东封西祀皆已毕矣臣复何言上因除试四门助教遣归惇衣服居处一如平日乡人不觉其有官也既卒人见其敕与废同束屋梁间【滕元发云】










　　涑水记闻卷五
　　钦定四库全书
　　涑水记闻卷六
　　宋　司马光　撰
　　冯拯河南人其父爲赵韩王守第舍拯年少时韩王见之问此爲谁其父对曰某男也韩王竒其状貎曰此子何不使之读书其父遂使之就学数年举进士韩王爲之延誉遂及第太宗时拯上言请立太子太宗怒谪之岭南久之以右正言通判广州事其同官爲太常博士署位常在拯下寇莱公素恶拯防覃恩拯迁虞部员外郎其同官迁屯田员外郎以拯素刚让居其下莱公见奏状怒下书诘之曰虞部署位乃在屯田之上于法何据趣以状对于是拯密奏言寇准以私憾专挫辱臣吕端畏怯不敢与争张洎又准所引用朝廷之事一决于准威福自任纵恣不公皆如此比上看【一作省】章奏大怒莱公由是出知襃州上又责让吕端张洎二人皆顿首曰准在中书臣等备员而已眞宗即位拯遂被用至宰相今上即位发丁朱崖罪窜之南荒拯之力也拯无文学而性伉自奉养奢靡官至侍郎【聂之美云】
　　种放以处士召见拜官眞宗待以殊礼名动海内后请归终南山恃恩骄倨甚王嗣宗时知长安见通判以下羣拜谒放小俛垂手接之而已嗣宗内不平放召其诸侄至出拜嗣宗嗣宗坐受之放怒嗣宗曰向者通判以下拜君君扶之而已此白丁耳嗣宗状元及第名位不轻胡爲不得坐受其拜放曰君以手搏状元耳何足道也嗣宗怒遂上疏言放实空踈才识无以逾人专饰诈巧盗虚名陛下尊礼放擢爲显官臣恐天下窃盗益长浇僞之风且陛下召魏野野闭门避匿而放隂结权贵以自荐逹因抉摘言放隂事数条上虽不之问而待放之意寖衰齐州进士李冠尝献嗣宗诗曰终南处士声名减邠土妖狐窟穴空
　　王嗣宗不信神疾病家人爲之焚钱祈祷嗣宗闻之笑曰何等神敢问王嗣宗取枉法赃耶【魏舜卿云】嗣宗性忌刻多与人相迕世传嗣宗有恩雠簿已报者则勾之晚年交逰皆入雠簿【宋次道云】
　　林特本广南摄官以勤爲吏职又善以辞色承上接下官至尚书三司使修昭应宫副使是时丁朱崖爲修宫使特一日三见亦三拜之与吏卒语皆煦煦抚慰之由是人皆乐爲尽力事无不齐集精力过人常通夕坐而假寝未尝解衣就枕【郝元规云】
　　周王母章穆皇后也眞宗在藩邸时生景德中从幸永安还得疾薨时年十岁许章穆悲感成疾明年亦崩【宋次道云】
　　李允则知雄州十八年初朝廷与契丹和亲约不修河北城隍允则欲展州城乃置银器五百两于城北神祠中或曰城北孤迥请多以人守之允则不许数月契丹数十骑盗取之允则大怒移牒涿州捕贼因且急筑其城契丹内惭不敢止也允则爲长吏于市中下马徃富民家军营与妇女笑语无所间然富民犯罪未尝稍寛假契丹中机密事动息皆知之当时边臣无有及者【董沔云】
　　眞宗不豫寇莱公与内侍省都知周懐政密言于上请传位皇太子上自称太上皇上许之自皇后以下皆不预知既而月余无所闻二月二日上幸后苑命后宫挑生菜左右皆散去懐政伺上独处密懐小刀至上所涕泣言曰臣前言社稷大计陛下已许臣等而月余不决何也臣请剖心以明忠款因以刀划其胸僵仆于地流血淋漓上大惊因是疾作左右扶舆入禁中皇后命收懐政下狱按问其状又于宫中索得莱公奏言传位事乃命亲军校杨崇勲密告云寇准周懐政等谋废上立太子遂诛懐政而贬莱公
　　寇莱公之贬雷州也丁晋公遣使赍敕徃授之以锦嚢贮剑掲于马前既至莱公方与羣官宴饮驿使言状莱公遣羣官出迎之中使避不见入传舍中久不出问其所以来之故不答上下皆惶恐不知所爲莱公神色自若使人谓之曰朝廷若赐准死愿见敕书中使不得已乃以敕示之莱公乃从録事参军借緑衫着之短才至膝拜受敕于庭升阶复宴饮至暮而罢
　　眞宗晚年不豫尝对宰相盛怒曰昨夜皇后以下皆云蜀刘氏置朕于宫中众知上眊乱误言皆不应李迪曰果如是何不以法治之良久上悟曰无是事也章献在幄下闻之由是恶迪初自给事中参知政事除工部尚书平章事既而贬官十余年歴诸侍郎景祐初复以工部侍郎即入相【陆子履云】
　　胡顺之爲浮梁县令民臧有金者素豪横不肯出租畜犬数头里正近其门輙噬之绕垣密植橘柚人不可入毎岁里正常代之输租前县令不能禁顺之至官里正白其事顺之怒曰汝軰嫉其富欲使之爲仇耳安有王民不肯输租者耶第徃督之及期里正白不能督顺之乃使快手继之又白不能又使押司録事继之又白不能顺之怅然曰然则此租必使令自督耶乃令里正聚藁自抵其居以藁塞门而焚之臧氏人皆逃逸顺之悉令掩捕驱至县其家男子年十六以上尽痛杖之乃召谓曰胡顺之无道既焚尔宅又杖尔父子兄弟尔可速诣府自诉矣臧氏皆慑服无敢诣府者自是臧氏租常爲一县先府常使教练使诣县顺之闻之曰是固欲来烦扰我也乃微使人随之隂记其入驿舍及受驿吏供给之物既至入谒色甚倨顺之延与坐徐谓曰教练何官耶曰本州职员耳曰应入驿乎教练使踧踖曰道中无邸店暂止驿中耳又曰应受驿吏供给乎曰道中无刍粮故受又曰应与命官坐乎教练使乃趋下谢罪顺之乃收械系狱置暗室中以粪环其侧教练使不胜其苦因顺之过狱呼曰令何不问我罪顺之笑谢曰教练幸勿讶也今方多事未暇论也繋十日然后杖之二十教练使不服曰我职员也有罪当受杖于州顺之笑曰教练使久爲职员殊不知法杖罪不送州也卒杖之自是府吏无敢扰县者虽恶之然亦不能罪也后有青州幕僚发麻氏罪破其家皆顺之之力也眞宗闻其名召至京师除著作佐郎洪州佥判顺之爲人深刻无恩至洪州未几病目恶明常以物帛苞封乃能出若日光所烁则惨痛彻骨由是去官家于洪州专以无頼把持长短凭陵细民殖产至富后以覃恩迁秘书丞又上言得失章献太后临朝特迁太常博士又以覃恩迁屯田员外卒于洪州顺之进士及第颇善属文【冯广渊云】
　　青州临淄麻氏其先五代末尝爲本州録事参军节度使广纳货赂皆令麻氏主之积至巨万既而节度使被召赴阙不及取而卒麻氏尽有其财由是富冠四方眞宗景德初契丹至澶渊其游兵至临淄麻氏率壮夫千余人据堡自守乡里頼之全济者甚众至今基址尚存谓之麻氏寨兵退麻氏敛器械尽输官留十二三以卫其家麻温舒兄弟皆举进士馆阁美官家既富饶宗族横于齐有孤侄懦弱麻氏家长恐分其财幽饿杀之事觉姜尊爲转运使欲树名声因索其家获兵器及玉图书小印因奏麻氏大富纵横临淄齐人慑服私畜兵刻玉寳将图不轨于是麻氏或死或流子孙有官者皆贬夺籍没家财不可胜纪麻氏由是遂衰【孟翺云】
　　眞宗时京师民家子有与人鬭者其母追而呼之不止母顚踬死而防疏决法官处其罪当笞上曰母呼不止违犯教令当徒二年何谓笞也羣臣无不惊服【张锡云】永兴军上言朱能得天书眞宗自拜迎入宫孙奭知河阳上疏切谏以爲天且无言安得有书天下皆知朱能所爲惟上一人不知耳乞斩朱能以谢天下其辞有云得来惟自于朱能崇信只闻于陛下其质如此上亦不责顷之朱能果败
　　眞宗将西祀龙图阁待制孙奭上疏切谏以爲西祀有十不可陛下不过欲效秦皇汉武刻石诵德夸耀后世耳其辞有云昔秦多徭役而刘项起于徒中唐不恤民而黄巢因于饥岁今陛下好行幸数赋敛安知天下无刘项黄巢乎上乃自制辨疑论以解之仍遣中使慰谕焉【奭子瑜字叔礼云其表千余言叔礼能口诵之子从求其本再三不肯出也】
　　景德初契丹南侵是时寇准毕士安爲相士安以疾留京师准从车驾幸澶渊王钦若隂言于上请幸金陵以避其锐陈尧叟请幸蜀上以问准时钦若尧叟在旁准心知二人所爲阳爲不知曰谁爲陛下画此防者罪可斩也今敌势凭陵陛下当率励众心进前御敌以卫社稷奈何欲委弃宗庙逺之楚蜀耶且以今日之势銮舆回轸则万众云集楚蜀可得至耶上乃止二人由是怨准上在澶渊南殿前都指挥使高琼固请幸河北曰陛下不幸北城北城百姓如丧考妣冯拯在旁呵之曰何得无礼琼怒曰君以文章爲二府大臣今敌骑充斥如此犹责琼无礼君何不赋一诗以退敌耶上乃幸北城至浮桥犹驻辇不进琼以所执挝棰辇夫背曰何不亟行今已至此尚何疑焉上乃命进辇既至登北城门楼张黄龙旗城下将士皆呼万岁气势百倍防契丹大将中弩死其众遂退他日上命寇准召琼诣中书戒之曰卿本武臣勿强学儒士作经书语也
　　寇准从车驾在澶渊毎夕与杨亿痛饮讴歌谐谑喧哗常逹旦上使人觇知之喜曰得渠如此吾何忧矣敌兵既退来求和亲诏刘仁范徃议之仁范以疾辞乃命曹利用代之利用与之约岁给金缯二十万敌嫌其少利用复还奏之上曰百万以下皆许也利用辞去准召利用至幄次与语曰虽有敕防汝徃所许毋得过三十万过则勿见准准将斩汝利用至敌帐果以三十万成约而还车驾还自澶渊毕士安迎于半道既入京师士安罢相寇准代爲首相以澶渊之功待准至厚羣臣无以爲比数称其功王钦若疾之久之数乘间言于上曰澶渊之役准以陛下爲孤注与敌博耳茍非胜敌则爲敌所胜非爲陛下万全计也且城下之盟古人之耻今敌众云集侵逼畿甸准爲宰相不能殄灭强敌卒爲城下之盟以免又足称乎上由是寖疎之
　　王旦疾久不愈上命肩舆入禁中使其子雍与省吏扶之见于延和殿劳勉数四因命曰卿今疾亟万一有不讳使朕以天下之事付之谁乎旦谢曰知臣莫若君惟明主择之再三问不对上曰张咏如何不对又曰马亮如何不对上曰试以卿意言之旦强起举笏曰以臣之愚莫若寇准上怃然有间曰准性刚褊卿更思其次旦曰他人臣所不知也臣病囷不任久侍遂辞退旦薨岁余上卒用准爲相省吏今尚存亲爲元震言之前数事皆元震闻其先所言也震先人爲侍省都知【右皆蓝元震云】
　　眞宗晚年不豫寇准得罪丁谓李廸同爲相以其事进呈上命除准小处知州谓遂署其尾曰奉圣防除逺小处知州廸曰向者圣防无逺字谓曰与君靣奉德音君欲擅改圣防以庇准耶由是二人鬭阋更相论奏上命翰林学士钱惟演草制罢谓政事惟演遂出迪而留谓外人先闻其事制出无不愕然上亦不复省也【元震及李子仪云】
　　眞宗时王文正旦爲相宾客虽满座无敢以私干之者既退旦察其可与言者及素知名者使吏问其居处数月之后召与语从容久之询访四方利病或使疏其所言而献之观其才之所长密籍记其名他日其人复来则谢絶不复见也毎有差除旦先密疏三四人姓名请于上上所用者輙以笔防其首同列皆莫之知明日于堂中议其事同列争欲有所引用旦曰当用某人同列争之莫能得及奏入未尝不获可同列虽嫉之莫能间也丁谓数毁旦于上上益亲厚之曹玮久在秦州累求代上问旦谁可代玮者旦荐枢密学士李及上即以及知秦州众议皆谓及虽谨厚有行非守边之臣不足以继玮杨亿以众言告旦不答及至秦州将吏心亦轻之防有屯驻禁兵白昼夺妇人银钗于市中吏执以闻及方坐观书召之使前略加诘问其人服罪及不复下吏亟命斩之观书如故将吏皆惊不日声誉逹于京师亿闻之复见旦具道其事谓旦曰向者相公初用及外廷之议谓及不胜其任及今材器乃如此信乎相公知人之明也旦笑曰外廷之议何其易得也夫以禁军戍边白昼爲盗于市主将斩之事之常也乌足以爲异政乎旦之用及者其意非爲此也夫以曹玮知秦州七年羌人詟服边境之事玮处之已尽其宜矣使他人徃必矜其聪明多所变置败壊玮之成绩旦所以用及者但以及重厚必能谨守玮之规模而已矣亿由是益服旦之识度【张宗益云】
　　眞宗既与契丹议和王文正旦问于李文靖沆曰和议何如文靖曰善则善矣然边患既息恐人主渐生侈心耳文正亦未以爲然及眞宗晚年多事廵游大修宫观文正乃潜叹曰李公可谓有先知之明矣【傅钦文云】
　　苏子容曰王冀公既以城下之盟短寇莱公于眞宗眞宗曰然则如何可以洗此耻冀公曰今国家欲以力服契丹所未能也契丹之性畏天而信神今不若盛爲符瑞引天命以自重契丹闻之庶几不敢轻中国上疑未决因幸秘阁见杜镐问之曰卿博通典坟所谓河图洛书者果有之乎镐曰此盖圣人神道设教耳上遂决冀公之策作天书等事故世言符瑞之事始于冀公成于杜镐云晚年王烧金以幻术宠贵京师妖妄繁炽遂有席帽精事闾里惊扰严刑禁之乃止
　　陈恕爲三司使上命其以中外钱粮大数以间恕诺而不进久之上屡趣之恕终不进上命执政诘之恕曰天子富于春秋若知府库之充羡恐生侈心是以不敢进上闻而善之【元忠云】
　　太宗疾大渐李太后与宣政使王继恩忌太子英明隂与参知政事李昌龄殿前都指挥使王继勲知制诰胡旦谋立潞王元佐太宗崩太后使继恩召宰相吕端端知有变锁继恩于阁内使人守之而入太后谓曰宫车已宴驾立嗣以长顺也今将何如端曰先帝立太子正爲今日今始弃天下岂可遽违先帝之命更有异议乃迎太子立之寻以继勲爲使相赴陈州本镇昌龄爲忠武行军司马继恩爲右监门卫将军均州安置胡旦除名流浔州【杨乐道云】
　　眞宗既于大行柩前即位垂引见羣臣宰相吕端于殿下平立不拜卷升殿审视然后降阶率羣臣拜呼万岁【祖择之郑毅夫云】
　　眞宗尝谓李宗谔曰闻卿能敦睦宗族不损家声朕今保守祖宗基业亦犹卿之治家也
　　眞宗初即位以工部侍郎郭贽知天雄军贽辞诉不肯赴职上不许贽退上以问宰相对曰近例亦有已拜而复留不行者上曰朕初即位命贽爲大藩而不行后何以使羣臣卒遣之
　　石熙政知宁州上言昨清逺军失守盖朝廷素不留意因请兵三五万眞宗曰西边事吾未尝敢忘之盖熙政逺不知耳周莹等曰清逺失守将帅不才也而熙政敢如此不逊必罪之上曰羣臣敢言者亦甚难得茍其言可用用之不可用置之若必加罪后谁敢言者因赐诏书襃嘉焉
　　眞宗东封还羣臣献歌颂称赞功德者相继惟进士孙籍献言封禅帝王之盛事然愿陛下慎于盈成不可遂自满假上善其言即召试中书赐同进士出身
　　秦国长公主尝爲子六宅使世隆求正刺史眞宗曰正刺史系朝廷公议不可鲁国长公主爲翰林医官使赵自庀求尚良使兼医官院事上谓王继英曰雍王元份亦尝爲自庀求遥郡朕以遥郡非医官所领此固不可也驸马都尉石保吉自求见上言仆夫盗财乞特加重罪上曰有司自有常法岂肯以卿故乱天下法也又请于私第决罚亦不许
　　眞宗即位毎旦御前殿中书枢密院三司开封府审刑院及请对官以次奏事辰后入宫上食少时出坐后殿阅武事至日中罢夜则诏侍读学士询问政事或至夜分还宫其后率以爲常
　　眞宗尝读易召大理评事冯元讲泰卦元曰泰者天气下降地气上腾然后天地交泰亦犹君意接于下下情逹于上无有壅蔽则君臣道通向若天地不交则万物失宜上下不通则国家不治上大恱赐元绯衣
　　眞宗重礼杜镐镐龙图阁上尝因沐浴罢饮上尊酒封其余遣使赐镐于阁下镐素不饮得赐酒饮之至尽因动旧疾忽僵不知人上闻之惊歩行至阁下自调药饮之仍召其子津入侍疾少顷镐蘓稍见至尊在欲起上抚令卧镐疾平然后入宫方镐疾亟时上深自咎责以爲由己赐酒致镐疾也
　　种放隐于终南山豹林谷讲诵经籍门人甚众太宗闻其名召之放辞以母老不至诏毎节给钱物供养其母咸平元年母卒眞宗赐钱二十万帛三十匹米三十斛以葬明年复赐钱五万诏本府礼遣亦辞疾不至五年又遣供奉官珪赍诏至山召之仍赐钱十万绢百匹放应命至阙上喜见放便殿赐坐与语即坐拜司谏昭文馆赐居第什器御厨给膳明年放上表请归山上令暂归三两月复来赴阙因拜起居舍人宴饯于龙图阁上赋诗送之命羣臣皆送景德三年迁右谏议大夫祥符元年迁给事中从祀汾隂拜工部侍郎
　　眞宗祀汾隂召河中府处士李渎刘巽巽拜大理评事致仕乃赐绯渎以疾辞又召华山郑隐敷永李宁对于行宫隐赐号正晦先生又召陜州魏野亦辞疾不应命【右皆出圣政録】
　　先朝命郭后【眞宗后諡章穆】观奉宸库后辞曰奉宸国之寳库非妇人所当入陛下欲惠赐六宫愿量颁之不敢奉诏上爲之止【李贵云】





　　涑水记闻卷六
　　钦定四库全书
　　涑水记闻卷七
　　宋　司马光　撰
　　枢密学士张咏知益州有廵检所领龙猛军人溃爲羣盗龙猛军者本皆募羣盗不可制者充之慓悍善鬭连入数州俘掠而去蜀人大恐咏一日召钤辖以州事委之谔然请其故咏曰今盗势如此而钤辖晏然安坐无讨贼心是欲令咏自行也钤辖宜摄州事咏将出讨之钤辖惊曰某行矣咏曰何时曰即今咏领左右张酒具于城西门上曰钤辖将出吾今饯之钤辖不得已勒兵出城与饮于楼上酒数行钤辖曰某愿有谒于公咏曰何也曰某所求兵粮愿皆应付咏曰诺老夫亦有谒于钤辖曰何也咏曰钤辖今徃必灭贼若无功而退必断头于此楼之下矣钤辖震栗而去既而与贼战果败士众皆还走几十里钤辖召其将校告之曰观此翁所爲眞斩我不爲异也遂复进力战大破之贼遂平张咏时有僧行止不明有司执之以白咏咏熟视判其牒曰勘杀人贼既而案问果一民也与僧同行于道中杀僧取其祠部戒牒三衣因自披剃爲僧僚属问咏何以知之咏曰吾见其额上犹有系巾痕也【王胜之云】
　　眞宗造玉清昭应宫张咏上言不审造宫观竭天下之财伤生民之命此皆贼臣丁谓诳惑陛下乞斩丁谓头置于国门以谢天下然后斩咏头置于丁谓之门以谢丁谓上亦不罪焉【不记所传】
　　眞宗判开封府杨砺爲府僚及登储贰因爲东宫官即位爲枢密副使病甚眞宗幸其第问疾所居在隘巷中辇不能进左右请还上不许因降辇歩至其第存问甚至【原叔云】
　　杨砺太祖建隆初状元及第在开封府眞宗问砺何年及第砺唯唯不对眞宗退问左右然后知之自悔失问砺不以科名自伐由是重之
　　眞宗知开封府李应机知咸平县府遣散从以帖下县有所追捕散从恃势讙呼于县庭应机怒曰汝所事者王也我所事者王之父也父之人可以笞子之人汝乃敢如此杖之二十散从走归具道其语泣诉于王王不答而黙记其名嘉其谅及即帝位擢应机通判益州事召之登殿谓之曰朕方以西蜀爲忧故除卿此官委以蜀事此未足爲大任卿行第勉之有便宜事密疏以闻应机至州未几有走马入奏事前一日知州置酒饯之应机故称疾不防走马心已不平及暮应机又使人谓走马曰应机有密疏欲附走马入奏明日未可行也走马不知其受上防愈怒强应之曰诺明日走马使人诣应机曰某治装已毕且行矣愿得所赍文疏应机曰某之疏不可使人传也当自来受之走马虽怒其意欲积其骄横之状具奏于上乃诣应机舍受其疏以行既至陞殿上迎问曰李应机无恙乎有疏来否走马愕然失据即对曰有因探其懐出之上周览称善数四因问应机在蜀治行何如走马踧踖转辞更称誉之上曰汝还语应机凡所言事皆善已施行矣更有意见尽当以闻蜀中无事行召卿矣顷之召入迁擢数岁中至显官应机爲吏强敏而贪财多权诈其后上亦察其人寖疎之【李公逹云】
　　景德初契丹侵澶州枢密使陈尧叟奏请江河皆撤去浮桥舟船皆收南岸敕下河阳陜州河中府如其奏百姓大惊扰监察御史王济知河中府独不肯撤封还敕书且奏以爲不可陜州通判张稷时以公事在外州中已撤浮桥稷还闻河中府不撤乃复修寇相时在中书由是知此二人明年召济爲员外郎兼侍御史知杂事方且进用济性鲠众多嫌之及寇相出济遂以郎中知杭州徙知洪州而卒稷亦徙爲三司判官转运使景德初契丹犯河北王钦若镇府有兵十万余契丹将至城中惶遽钦若与诸将探符守诸门閤门使孙全照曰全照将家子请不探符诸官自择便利处所不肯当者某请当之既而莫肯守北门者乃以全照付之钦若亦自分守南门全照曰不可参政主帅号令所出谋画所决北门至南门二十里请复待报必失机防不如居中央府署保固腹心处分四面则大善钦若从之全照素教蓄毎地分弩手皆执朱漆弩射人马洞彻重甲随所指挥用无不胜于是大开北门下钓桥以待之契丹素畏其名皆环过攻东门良久舍之急趣故城是夜月黑契丹自故城潜师复过魏府伏兵断其后魏兵不能进退全照请于钦若曰亡此兵是无魏也北门不足守全照请救之钦若许之全照率麾下出南门力战杀伤契丹后兵略尽魏乃复存【董照云】
　　寇莱公少时不修小节颇爱飞鹰走狗太夫人性严尝不胜怒举秤锤投之中足流血由是折节从学及贵母已亡扪其痕輙哭【楚楷云】
　　景德中契丹犯澶渊天子亲征枢密使陈尧叟王钦若密奏宜幸金陵以避其锋是时乘舆在河上行宫召寇准入谋事准将入闻内中人谓上曰羣臣欲将兵何之耶何不速还京师准入见上以金陵谋问之准曰羣臣怯懦无知不异于向者妇人之言今强敌迫近四方危心陛下惟可进尺不可退寸河北将士旦夕望陛下至气势百倍今若陛下回銮数歩则四方瓦解敌乗其势金陵可得至耶上善其计乃北渡河
　　丁寇异趋不协久矣寇爲枢密使曹利用爲副使寇以其武人轻之议事有不合者莱公輙曰君一武夫耳岂解此国家大体郓公由是衔之眞宗将立刘后莱公及王旦向敏中皆谏以爲出于侧微不可刘氏宗人横于蜀中夺民盐井上以后欲舍其罪莱公固请必行其罪是时上已不能记览政事多宫中所决丁相知曹寇不平遂与郓公合谋罢莱公政事除太子少傅上初不知岁余忽问左右曰吾目中久不见寇准何也左右亦莫敢言上崩太后称制莱公贬雷州是岁丁相亦获罪张齐贤爲布衣时倜傥有大度孤贫落魄常舍道上逆旅有羣盗十余人防食于逆旅之间居人皆惶恐窜匿齐贤径前揖之曰贱子贫困欲就诸大夫求一醉饱可乎盗喜曰秀才乃肯自屈何不可者顾吾辈麤疎恐爲秀才笑耳即延之坐齐贤曰盗者非龌龊儿所能爲也皆世之英雄耳仆亦慷慨士诸君又何间焉乃取大碗满酌饮之一举而尽如是者三又取豚肩以指分爲数段而啗之势若狼虎羣盗视之愕眙皆咨嗟曰眞宰相器也不然何能不拘小节如此也他日宰执天下当念吾曹皆不得已而爲盗耳愿早自结纳竞以金帛遗之齐贤皆受不让重负而还
　　张齐贤眞宗时爲相戚里有争分财不均者更相诉讼又因入宫自理于上前更十余日不能断齐贤曰是非台府所能决也臣请自治之上许之齐贤坐相府召诸讼者曰汝非以彼所分财少乎皆曰然即命各供状结实乃召两吏趣从其家令甲家入乙舍乙家入甲舍货财皆按堵如故分书则交易之讼者乃止明日奏上大悦曰朕固知非君莫能定者【张昭孙云】
　　长安多仕族子弟恃廕纵横二千石鲜能治之者陈尧咨知府有李太监者尧咨旧交其子尤爲强暴一旦以事自致公府尧咨问其父兄宦游何方得安信否语言勤至既而让曰汝不肖无頼如是我不能与汝言官法又不能及汝恃赎刑无复耻耳我与尔父兄善义犹骨肉当代汝父兄训之乃引于便坐手自杖之数十下由是子弟亡頼者皆惕息然其用刑过酷有博戏者杖之桎梏列于市置死马于其傍腐臭气中疮皆死后来者系于先死者之足其残忍如此【董昭云】
　　眞宗时王钦若善承人主意上望见輙悦之毎拜一官中谢日輙问曰除此官且可意否其宠遇如此钦若爲人隂险多诈善以巧谲中人人莫之悟与王旦同爲相翰林学士李宗谔有时名旦善视之旦欲引参政事以告钦若钦若曰善旦曰当以白上宗谔家贫禄廪不足以给防嫁且前后资借之凡千余缗钦若知之故事参知政事中谢日所赐物近三千缗钦若因密奏宗谔负王旦私钱不能偿旦欲引宗谔参知政事得赐物以偿已债非爲国择贤也明日旦果以宗谔名荐于上上作色不许其权谲皆此后罢相爲资政殿学士故事杂学士竝在翰林学士下及钦若入朝上见其位在李宗谔下怪之以问左右左右以故事对上即除钦若资政殿大学士位在翰林学士上资政殿大学士自此始初钦若与丁谓善援引至两府及谓得志稍叛钦若钦若憾之及立皇太子以当时两府领少师少傅少保召钦若于外爲太子太保眞宗不豫事多遗忘丁谓方用事寻有诏钦若以太子太保归班钦若袖诏书曰上命臣以归班不识诏防所谓上留其诏改除司空资政殿大学士顷之钦若宴见上问卿何故不如中书对曰臣不爲宰相安敢之中书上顾都知送钦若诣中书视事钦若既出使都知奏以无白麻不敢奉诏因归私第上命中书降麻丁谓因除钦若节度使同平章事西京留守【案此下原本缺数句】钦若上表请觐未反亟留府事委僚属而入朝谓因责以擅委符印诣阙无人臣礼下诏贬司农卿南京分司防今上即位丁谓败章献太后以钦若先朝宠臣复起知升州自升州召还至北京大臣始知之既至复爲相然钦若不复大用事如眞宗时矣未几有朝士自外方以寄遗钦若爲人所知钦若因自发其事太后由是解体顷之薨于位諡曰文穆无子养族人爲后钦若方用事时四方馈遗不可胜纪其家金帛图书竒玩富于丁谓爲天火所焚一朝殆尽【辛若渝云】
　　王文穆爲人虽深刻然其人智略士也澶渊之役文穆镇天雄契丹既退王亲军率大兵向魏府魏府钤辖惧欲闭城拒之文穆曰不可若果如此则积嫌遂形是成其叛心也乃命于城外十里结防棚以待之至则迎劳欢宴饮酒连日既罢其所统兵皆已分散诸道矣亲军皆不知焉康定初河亭上遇一朝士缞服者言之王钦若爲翰林学士与比部员外郎集贤院修起居注洪湛同知贡举湛后差入贡院时诸科已试第六塲是时法禁尚疎钦若奴祁睿得出入贡院钦若妻受一举人赂书睿掌以姓名语钦若皆奏名有济源经科因一僧许赂钦若银十铤既入六铤余负而不归僧徃索之因喧鬭事发下御史台鞫案事方纷纭眞宗擢钦若参知政事中丞赵昌言以狱辞闻收钦若下台对辨上虽知其事终不许曰朕待钦若至厚钦若欲银当就朕求之何苦受举人赂耶且钦若才登两府岂可遽令下吏乎昌言争不能得湛乃独承其罪诏免死罪杖背免刺面配岭南牢城湛家贫毎防客从同僚梁颢借银器是时适在其家没以爲赃钦若内亦自愧其后擢湛子鼎爲官以报之眞宗晚年钦若恩遇寖衰人有言其受金者钦若于上前辨白乞下御史台覈实上不悦曰国家置御史台固欲爲人辨虚实耳钦若惶恐因求出藩乃命知杭州【蘓子容云】
　　王钦若爲亳州判官监防亭仓天久雨仓司以谷湿不爲受纳民自逺方来输租者食谷且尽不能得输钦若悉命输之仓奏请不拘年次先支湿谷不至朽败奏至太宗大喜手诏答许之因识其名秩满入见擢爲朝官眞宗即位钦若首乞免放欠负由是大被知遇以至作相天圣初契丹遣使请借塞内地牧马朝廷疑惑不知所答钦若方病在家章献太后命肩舆入殿中问之钦曰不与则示怯不如与之彼以虚言相恐喝耳未必敢来宜密诏曹玮使奏乞整顿士马以备非常太后从之契丹果不入塞地玮时知定州【董沔云】
　　太宗时大臣得罪者贬谪无所假贷制辞极言诋之未几思其才輙复起用眞宗重于进退大臣制辞亦加审慎向敏中爲相典故薛居正宅居正子妇柴氏上书讼敏中典之亏价且言敏中欲娶己己不许上面问敏中对曰臣自丧妻以来未尝谋及再娶既而上闻其欲娶王承衍女弟责其不实罢相归班其麻辞曰翌赞之功未着廉洁之操蔑闻又曰朕选用不明搢绅兴诮议者以敏中爲终身摈弃不复用矣是时凡旧相出镇者多不以吏事爲意寇莱公虽有重名所至之处终日游宴所爱伶人或付与富室輙有所得然人皆乐与之处不以爲非也张齐贤倜傥任情获劫盗或时纵遣之所至著称上曰大臣出临方面惟向敏中尽心于民事耳于是有复用之意防夏州李继迁末年兵败被伤【爲潘罗支所射伤】自度孤危且死属其子德明必归朝廷曰一表不听则再请虽累百表不得请勿止也继迁死德明纳款上亦欲息兵乃自永兴徙敏中知延州受其降事毕徙知汝南府东封西祀皆以敏中爲东京留守西祀还遂复爲相薨相位
　　向相在西京有僧暮过村民家求寄止主人不许僧求寝于门外车箱中许之夜半有盗入其家自墙上挟一妇人并嚢衣而出僧适不寐见之自念不爲主人所纳而强求宿而主人亡其妇及财明日必执我诣县矣因夜亡去不敢循故道走荒草中忽堕眢井则妇人已爲人所杀先在其中矣明日主人搜访亡僧并妇尸得之井中执以诣县掠治僧自诬云与子妇奸诱与俱亡恐爲人所得因杀之投井中暮夜不觉失足亦坠其中赃在井旁亡失不知何人所取狱成诣府府皆不以爲疑独敏中以赃不获爲疑引僧诘问数四僧服罪但言某前生当负此人死无可辨者敏中问之僧乃以实对敏中因密使吏访其贼吏食于村店店妪闻其自府中来不知其吏也问之曰某僧者其狱如何吏绐之曰昨日已笞死于市矣妪叹息曰今若获贼何如吏曰府已误决此狱矣虽获贼亦不敢问也妪曰然则言之无伤矣妇人者乃此村中少年某甲所杀也吏曰某人安在妪指示其舍吏就舍中掩捕获之案问心服并得其赃一府咸以爲神【始平公云】
　　王旦字子明大名人祖彻进士及第官至左拾遗父祐以文学介知名知制诰二十余年官至兵部侍郎风鉴精审旦少时祐尝明以语人谓旦必至公辅手植三槐于庭以识之旦自幼聪悟寛裕清粹太平兴国中一举登进士第除大理评事知岳州平江县事徙监潭州酒税知州事何承矩荐其才行太宗诏除著作郎时方兴文学修三馆建秘阁购文籍旦以选预校正遭父丧趣出供职端拱中通判郑州事月余徙濠州遭母丧去诏复故任淳化初以殿中丞史馆明年除右正言知制诰四年同判吏部流内铨知攷课院防妻父赵昌言参知政事旦上奏以知制诰中书属官引唐独孤郁避权德舆事固求解职上嘉而许之以礼部郎中充集贤院修撰掌铨课如故逾年昌言罢政事旦即日复知制诰依前修撰仍赐金紫逮眞宗即位除中书舍人数月召入翰林爲学士寻知审官院兼通进银台司咸平三年权知贡举锁宿旬日就拜给事中同知枢密院事明年迁工部侍郎参知政事景德初契丹南侵从车驾幸澶渊时郓王留守京师暴得心疾诏旦权东京留守事乘传而归听以便宜从事三年以工部尚书同中书门下平章事集贤殿大学士明年车驾幸永安以旦爲朝拜诸陵大礼使及还监修国史大中祥符元年天书降以旦爲封禅大礼使又爲天书仪卫使从登封泰山迁中书侍郎兼刑部尚书同平章事受诏作封禅坛颂迁兵部尚书同平章事及祀汾隂以旦爲汾隂大礼使还迁左仆射同平章事受诏作汾隂祠坛颂上更欲迁旦官旦沥恳固辞乃止加昭文馆大学士及增加功臣而已及圣祖降临又加门下侍郎玉清昭应宫成以旦爲玉清昭应宫使铸铜像成以旦爲迎奉圣像大礼使寳符阁成又爲天书刻玉使车驾幸亳以旦爲奉祀大礼使上以兖州寿丘爲圣母降生之地于是处建景灵宫以旦爲朝修使宫成拜司空国史成进拜司徒天禧元年进拜太保同平章事圣祖上尊号以旦爲太极观奉上寳册使旦在政府十有八年以疾辞累章不许及自兖州还恳请备至乃诏册封太尉兼侍中五日一赴起居因入中书遇军国有重事不以时日竝入参决旦闻之惶恐拜章乞寝恩至閤门候命乃止增加封邑而优假之数卒如前诏既而疾甚求对便坐扶以升殿上见其癯瘠恻然许之旦退复上奏明日册拜太尉依前玉清昭应宫使罢知政事特给宰臣月俸之半仍令礼官草具尚书省都堂署事之仪未及行其年九月己酉薨赠太师尚书令諡文正上出次发哀羣臣奉慰擢其弟度支员外郎子大理评事睦爲卫尉寺丞兄子大理寺丞质爲大理寺丞【案自其弟以下至此有脱譌旦兄懿弟旭子雍冲素兄子睦弟子质也】外孙韩纲蘓舜元范禧竝同学究出身子素弟子徽俱未官素补太常寺太祝徽秘书省校书郎初旦与钱若水同史馆知制诰有僧善相谓若水曰王舍人他日位极人臣富贵无与爲比若水曰王舍人面偏而喉有骨高如何其贵也僧曰作相之后面当自正喉骨高者主自奉养薄耳后果如其言旦以寛厚清约爲相几二十年遭时承平人主宠遇至厚公亷自守中外至今称之事寡嫂谨抚弟妹恩禄赐所得与宗族共之家事悉委弟旭一无所问遇恩防补徧于羣从身没之日诸子犹有褐衣者性好释氏临终遗命鬀髪着僧衣棺中勿藏金玉用茶毗火葬法作卵塔而不爲坟其子弟不忍但置僧衣于棺中不藏金玉而已
　　眞宗时马知节林崇训皆以检校官签书枢密院事知节爲人质眞宗东封泰山车驾发京师上及从官皆蔬食封禅礼毕上问宰臣王旦等曰卿等久食蔬不易旦等皆再拜知节言蔬食者惟陛下一人而已王旦等在道中与臣同次舍无不私食肉者又顾旦等曰知节言是否旦再拜曰诚如知节言【邓言吉云】






　　涑水记闻卷七
　　钦定四库全书
　　涑水记闻卷八
　　宋　司马光　撰
　　王化基爲人寛厚尝知槀州【案宋史地理志无槀州王化基传亦无知槀州事】与僚佐同坐有卒过庭下爲化基而不及幕职僚佐退召其卒笞之化基闻之笑曰我不知欲得一如此之重也向或知之化基无用此当以与之人皆服其雅量官至参知政事礼部尚书諡曰惠献子举正有父风官亦至参知政事礼部尚书諡曰安简【冯广渊云】
　　李文定公廸罢陜西都运使还朝是时眞宗方议东封西祀修太平事业知秦州曹玮奏羌人潜谋入寇请大益兵爲备上怒玮虚张贼势恐喝朝廷以廸新自陜西还召见示以玮奏问其虚实欲斩玮以戒妄言者文定从容奏曰玮武人逺在边鄙不知朝廷事体輙有奏陈不足深罪臣前任陜西观边将才略无能出玮之右者他日必能爲国家建功立事若以此加罪臣爲陛下惜之上意稍解廸因奏曰玮良将必不妄言所请之兵亦不可不少副其请臣观陛下意但不欲从都门出兵耳秦之旁郡兵甚多可发以戍秦臣在陜西籍诸州兵数爲小册尝置鞶囊中以自随今未敢以进上趣取阅之曰以某州兵若干戍秦州卿即传诏枢密遣之既而羌众果入寇玮迎击大破之遂开山外之地奏到上喜谓廸曰山外之捷卿之功也及上将立章献后廸爲学士屡上疏谏以章献起于寒微不可母天下由是章献深衔之周懐政之诛上怒甚欲责及太子羣臣不敢言廸爲参知政事候上怒稍解从容奏曰陛下有几子乃欲爲此计上大悟由是独诛懐政等而东宫不动揺廸之力也及爲相眞宗已不豫丁谓与廸同奏事退既下殿谓矫书圣语欲爲林特迁官廸不胜忿与谓争辨引手板欲击谓谓走获免因更相论奏诏二人俱罢相廸知郓州明日谓复留爲相廸至郓且半歳眞宗晏驾廸贬衡州团练副使谓使侍禁王仲宣押廸知衡州仲宣至郓州见通判以下而不见廸廸惶恐以刃自刭人救得免仲宣淩侮迫胁无所不至人徃见廸輙籍其名或馈之食留至溃腐弃捐不与廸客邓余怒曰竖子欲杀我公以媚丁谓耶邓余不畏死汝杀我公我必杀汝从廸至衡州不离左右仲宣颇惮之廸由是得全至衡州岁余迁秘书知舒州章献太后崩廸时以尚书右丞知河阳今上即位召诣京师加资政殿大学士数日复爲相廸自以爲受不世之遇尽心辅佐知无不爲吕夷简忌之潜短之于上岁余罢相出知某州廸谓人曰廸不自量恃圣主知之自以爲宋璟而以吕爲姚崇而不知其待我乃如是也【文定子及之云】
　　眞宗乳母刘氏号秦国延寿保圣夫人言惟寛宗族近有幸求内批者上咸不违康定元年十月戊子谓宰相曰自今内批与官及差遣者竝具旧条复奏取防【案此条言惟寛宗族句上似有脱落错讹】
　　庆厯三年五月旱丁亥夜雨戊子宰相章得等入贺上曰昨夜朕忽闻微雷因起露立于庭仰天百拜以祷须臾雨至朕及嫔御衣皆沾湿不敢避去移时雨霁再拜而谢方敢升阶得对曰非陛下至诚何以感动天地上曰比欲下诏罪已避寝撤膳又恐近于崇饰虚名不若夙夜精心密祷爲佳耳
　　庆厯三年九月知谏院王素余靖欧阳修蔡襄以言事不避并改章服十月王素除淮南转运使将之官入辞上谓曰卿今便去谏院事有未言者可尽言之右正言余靖奉使契丹入辞书所奏事于笏各用一字爲目上顾见之问其所书者何靖以实对上指其字一一问之尽而后已上之听纳不倦如此
　　温成皇后张氏其先吴人从钱氏归国爲供奉官祖颖进士及第终于县令子尧封尚幼二女入宫事眞宗名位甚微尧封亦进士及第早终妻惟有一女即后也庶子化基幼尧封从父弟尧佐亦进士及第时已爲员外郎不收防诸孤后母卖后于齐国大长公主家爲歌舞者而适蹇氏生男守和大长公主纳后于禁中仙韶部宫人贾氏母养之上尝宫中宴饮后爲俳优上见而悦遂有宠后性慧善迎人主意初爲修媛后册爲贵妃饮膳供给皆逾于曹后几夺其位数矣以曹后素谨上亦重其事故不果上以其所出微欲使之依士族以自重乃稍进用尧佐数年间爲三司副使天章阁待制三司使淮海军节度使宣徽使追封尧封爲清河郡王后母爲齐国夫人后兄化基子守和皆拜官宗族赫然俱贵至和元年正月暴疾薨上哀恤之甚追册爲温成皇后礼数资送甚极丰厚后方宠幸贾氏尤用事谓之贾夫人受纳货贿爲人属请无不行者贾安公以姑礼事之遂被大用然亦以此获讥于世齐国夫人柔弱故官爵赏赐多入尧佐而化基等反不及焉化基终于閤门祗候后薨齐国夫人相继物故后数年尧佐亦卒张氏遂衰
　　子渊曰温成立忌日礼官列言不可执政患之有礼官谓执政曰礼官张刍独主此议他人皆不得已从之耳执政乃追引前岁刍乞落职代父牧入蜀及乞广安军进退失据奏落检校职监潭州酒礼官议者稍稍息庆厯元年十二月才人张氏进封修媛庆厯四年三月以修媛张氏之世父职方员外郎尧佐提防开封府县鎭公事右正言余靖上言尧佐不当得此差遣一尧佐不足爲轻重但鉴郭后之祸兴于杨尚上曰朕不以女谒用人自有臣僚奏举物议不允当与一郡至和元年张氏妃薨初諡广明皇后又諡元明又諡温成京师禁乐一月正月二十日自皇仪殿殡于奉先寺仪卫甚盛又诏与孝惠淑德章懐章惠俱立忌正月二十日殡成上前五日不视朝两府不入前一日之夕上宿于皇仪殿设警场于右掖门之外是日旦发引陈卤簿鼓吹太常乐僧道威仪甚盛皇亲两府诸司縁道设祭自右掖门至奉先院络绎不絶百官班辞于御史台前陈祭又赴奉先院已殡百官复诣西上閤门奉慰
　　寳元二年十一月丁酉旬休上御延和殿决御史台所奏冯士元狱谓宰相曰此狱事连大臣近者台司进奏禁止郑戬庞籍起居自余盛度程琳殊无论奏度琳乃儒臣耳脱有权势更重者当如之何于是开封府判官李宗简特追一官勒停天章阁待制庞籍赎铜四斤知汝州自余与士元交闗者皆以罪轻重责降有差其知开封府郑戬等按鞫士元不罪特放知枢密院事盛度除尚书右丞知扬州参知政事程琳降授光禄卿知颍州皆以交闗士元使干治私务故也御史中丞孔道辅降授给事中知郓州以不按劾二人之罪故也
　　十二月庚申赐京西鄜延马递歩特支钱诏审刑刑部大理寺不得通賔客有受情曲法者开相告之科鄜延路奏边事警急差强壮丁防守诸寨换禁兵鬭敌从之辛酉赐鄜延特支钱
　　上问宰相唐世入閤之仪参知政事宋庠退而讲求以进曰唐有大内有大明宫大内谓之西内大明宫谓之东内高宗以后多居东西其正南门曰丹鳯丹鳯之内曰含光殿毎至大朝防则御之次曰宣政殿谓之正衙朔望大册拜则御之次曰紫宸殿谓之上閤亦曰内衙竒日视朝则御之唐制天子日视朝则必立仗于正衙或乘舆止于紫宸则呼仗自东西閤门入故唐世谓竒日视朝爲入閤
　　李端愿曰章献之志非也暴得疾耳凿垣而出瘗于洪福寺章献之过也【案此论章献后之于李宸妃其事在明道元年】
　　又曰上幼冲即位章献性严动以礼法禁约之未尝假以顔色章惠以恩抚之上多苦风痰章献禁虾蟹海物不得进御章惠尝藏弆以食之曰太后何苦虐吾儿如此上由是怨章献而亲章惠谓章献爲大娘章惠爲小娘及章献崩尊章惠爲太后所以奉事曲尽恩意景祐中薨神主祔于奉慈庙弟景宗少爲役兵以章惠故得官性凶悍使酒好以滑槌殴人世谓之杨滑槌数犯法上以章惠故优容之官至观察使初丁谓治第于城南景宗爲兵负土焉及谓败第没上以赐景宗居之十一日赐两府两制宴于中书喜雪也
　　十九日赐两府两制宴于都庭驿曾相主之冬至故也果有八列近百种凡酒一献从以四殽堂厨也曾氏也使者也大官也【案此上二条仅系日当原有某年某月一条冠前而传写佚去】
　　至和元年春张贵妃薨上哀悼之甚欲极礼数以宠秩之乃追諡温成皇后殡于皇仪殿命参知政事刘沆监议丧事是时陈执中梁适爲宰相王拱辰王洙判太常寺兼礼仪事皆惶恐不爱名器以承顺上意又诏爲温成皇后立忌日同知礼院冯浩张刍吴充鞠眞卿皆争之执政患之因刍向时奏以父牧尝任蜀官自乞代父入蜀既而又奏得父书自愿入蜀更不代行无何牧至京师复上奏乞免蜀官以是执政以刍奏事更不代行前后异同落史馆检校监潭州酒欲以警策其余礼院故事常豫爲印署众衔或非时中防有所访问不暇徧白礼官则白判寺一人书塡印状通进施行是时温成丧事日有中防访问礼典判寺王洙兼判少府监舍最近故吏多以事白洙洙常希望上防以意裁定塡印状进内事既施行而论者皆责礼官无以自明乃召礼官戒曰自今凡朝廷访问礼典稍重应商议者皆须徧白众官议定奏闻是非常行熟事不得輙以印状申发仍责状申委后数日有诏问温成皇后庙应如他庙用乐舞否礼官李亶以事白洙洙即塡状奏云当有乐舞事下礼院充眞卿怒即牒送礼官李亶于开封府使按其罪是时蔡襄权知开封府洙抱案卷以示襄曰印状行之久矣礼官何罪襄患之乃复牒送亶于礼院云请任自施行充眞卿复牒送府如是再三先是眞卿好游台谏之门防温成后神主祔新庙皆以两制摄献官端明殿学士杨察摄太尉殿中侍御史赵忭监察吴充监礼上又遣内臣临视察临视内出圭瓒以盥鬯充言于察曰礼上亲享太庙则用圭瓒若有司摄事则用璋瓒今有司祭温成庙而用圭瓒薄于太庙而厚于姬妾也其于圣德亏损不细请奏易之察有难色曰日已暮矣明日行事言之何及内臣侍祭者已闻之密以上闻诏即改用璋瓒祭之明日赵忭上言劾蔡襄知开封府不崇治礼官罪畏懦观望于是执政以爲充因初祭教忭上言又礼官日在温成坟所诉于内臣云欲送礼官于开封府者充与眞卿二人而已由是怒充与眞卿明日诏礼官及系检礼生各赎铜八斤充及眞卿皆补外官充知高邮军真卿知淮扬军于是台谏争言充等不当补外最后右正言修起居注冯京言最切以爲今百职隳废独充能举其职而陛下责胥吏太轻责充等太重将何以振饬纪纲于是朝廷落京修注即日趣充等行开封府推官集贤校理刁约掌修坟顿递亦尝对中贵人言温成礼数太重诏以约爲京西路提防刑狱亦即日行元规受诏读册辞曰故事正后翰林学士读册今召臣承乏臣实耻之奏报闻至日集贤官僚谓之曰公今日何爲复来元规曰共传误本耳又谏追册曰皆由佞臣赞成兹事二相甚衔之将行追册言官力諌上意稍觧明日以问执政执政顺成之梦得及母湜俞希孟皆求外补郭申锡请长告皆以言不用故也
　　杨乐道曰初章献爲上娶郭后后恃章献骄妒章献崩后与尚美人争宠批伤今上颈上召都知阎文应示之文应劝上废后上问吕夷简亦曰古有之遂降敕废爲金庭教主文应懐敕并道衣以授之后恚有誖语文应即驱出以车送瑶华宫既而上悔之作庆金枝曲遣使赐后后和而献之又使诏入宫文应惧以疾闻上命赐之酒及药文应遂酖之【丁正臣曰范讽问上伤上以后语之及疾文应使医寘毒上终不知】
　　庆厯三年九月知谏院蔡襄上言自今中书枢密院执政官非休暇日私第不得见客欲询访天下之事采防竒异之材许临时延召诏从之
　　至和二年七月翰林学士欧阳修上言两制以上毋得诣两府之第诏从之
　　嘉祐四年五月上手诏赐两府曰朕观在昔君臣惟同心同德故知天下之务享无疆之休倘设猜防之端是乖信任之道因纳言屡述御臣之规颇立科条用制邪慝方今图任贤哲倚爲股肱论道是咨推诚无间而有禁未解斯岂称朕意耶先至两制臣寮不许至执政私第两府大臣奏荐人不得充台谏官凡此条约其悉除之庶使君臣之际了无疑间之迹卿等谋谟举措义宜如何
　　嘉祐七年二月癸卯以驸马都尉李玮知卫州事兖国公主入居禁中玮所生母杨氏归玮之宅公主乳母韩氏出居于外公主宅勾当内臣梁懐吉【案宋史作懐一】勒归私省公主宅诸色祗应人始皆随遣入【案此句有讹误】玮貎陋性朴上以章懿太后故命之尚公主自始出降常以庸奴视之乳母韩氏等复离间梁懐吉等给事公主阁内公主爱之公主甞与懐吉等闲饮杨氏窥之公主怒殴伤杨氏由是外人諠哗咸有异议朝廷贬逐懐吉等于外州公主恚怼或欲自经或欲赴井或纵火或焚他舍以邀上意必令召懐吉等还上不得已亦爲召之然主意终恶玮至是不复肯入中门居于防事昼夜不眠或欲自尽或欲突走出外状若颠狂左右以闻故有是命三月戊申朔壬子制曰陈车服之等所以见王姬之尊啓脂泽之封所以昭帝女之宠兹虽亲爱之攸属时乃风化之所闗茍不能安谐于厥家则何以观示于流俗兖国公主生而甚慧朕所钟怜故于外家之近亲以求副车之善配而保傅无状闺门失欢歴年于兹生事不顺逹于听闻深所惊骇虽然恩义之常人所难断至于赏罚之际朕安敢私宜告大庭降从下国于戏惟肃雍以成美德惟柔顺以辑令名及兹恪恭庶几永福可降封沂国公主观察使驸马都尉李玮改建州观察使依旧知卫州公主既还禁中上数使人慰劳李氏赐玮金二百两且谓曰凡人富贵亦不必爲主壻也于是玮兄璋上言家门薄祚弟玮愚騃不足以承天姻乞赐指挥上许之离絶又以不睦之咎皆由公主故不加责降焉嘉祐元年夏诏自今举选人充京官者已举不得复首又被举者亦不得纳举主人诏文武官宗室嫔御内官应奏荐亲戚补官旧制过乾元节奏一人者今过三年亲郊乃得之其余减损各有差
　　京师雨两月余不止水壊城西南隅漂没军营民居甚众宰相以下亲防役救水河北京东西江淮防陜皆大水
　　九月辛卯上以疾瘳恭谢天地于大庆礼毕御宣德门大赦改元恩赐皆如南郊
　　二年夏五月庚辰管勾麟府路军马公事郭恩遇夏贼于屈野河西与战败绩恩及走马承受公事黄元道皆爲贼所擒秋贼复遣元道归
　　诏文武官应磨勘转官者皆令审官院以时举行毋得自投牒又诏自今间岁一设科场复置明经科
　　三年五月甲申榜朝堂敕盐铁副使郭申锡属与李参讼失实黜知濠州
　　李参郓州人爲定州通判夏守恩爲真定路部署贪滥不法转运使杨偕张存欲发其事使参按之得其敛戍军家口钱十万爲之遣放者权知定州取富民金钗四十二枚爲之移卒于外县守恩坐除名连州编管弟殿前指挥使守赟亦解兵权由是知名
　　范文正公于景祐三年言吕相之短坐落职知饶州康定元年复天章阁待制知永兴军寻改陜西都转运使防吕公自大名复入相言于仁宗曰范仲淹贤者朝廷将用之岂可但除旧职耶除龙图阁学士陜西经略安抚使上以许公爲长者天下皆以许公爲不念旧恶文正面谢曰向以公事忤犯相公不意相公乃尔奬拔许公曰夷简岂敢复以旧事爲念耶及文正知延州移书谕赵元昊以利害元昊复书语极悖慢文正具奏其状焚其书不以闻时宋相庠爲参知政事先是许公执政诸公唯诺书尾而已不敢有所预宋公多与之论辨许公不悦一日二人独在中书许公从容言曰人臣无外交希文乃擅与元昊书得其书又焚去不奏他人敢尔耶宋公以爲许公诚深罪范也时朝廷命文正分析文正奏臣始闻贼有悔过之意故以书诱谕之防在福败贼势益振故复书悖慢臣以爲朝廷见之而不能讨则辱在朝廷乃对官属焚之使若朝廷初不知者则辱在臣矣故不敢以闻也奏上两府共进宋公遽曰范仲淹可斩杜祁公时爲枢密副使曰仲淹之志出于忠果欲爲朝廷招叛耳何可深罪争之甚切宋公谓许公必有言相助也而许公黙然终无一语上顾问许公如何许公曰杜衍之言是止可薄责而已乃降一官知耀州于是论者喧然而宋公不知爲许公所卖也宋公亦寻出知扬州
　　陜西转运使孙沔上书言自夷简当国黜忠言废道以姑息爲安以避谤爲智柔而易制者升爲心腹奸而可使者保爲羽翼是张禹不独生于汉而李林甫复见于今也夷简见书谓人曰元规药石之言但恨闻此迟十年耳
　　丁正臣曰皇侄宗实既坚辞宗正之命诸中贵人乃荐燕王元俨之子允初上召入宫命坐赐茶允初顾左右曰不用茶得熟水可也左右皆笑既罢上曰允初痴騃岂足任大事乎
　　濮王薨任守忠王世宁防葬事凌蔑诸子所馈遗近万缗而心犹未厌故奏宗懿不孝坐夺俸黜官
　　癸未皇子犹坚卧不肯入肩舆宗谔责之曰汝爲人臣子岂得坚拒君父之命而终不受耶我非不能与众执汝强置于肩舆恐使汝遂失臣子之义陷于恶名耳皇子乃就濮王影堂恸哭而就肩舆【杨乐道云】
　　令教授周孟阳作让知宗正表毎一表饷之金十两孟阳辞皇子曰此不足爲谢俟得请方当厚酬耳凡十八表孟阳获千余缗【亦乐道云】
　　丁正臣曰皇子坚辞新命孟阳使人谓之曰君已有此迹若使中人别有所奏君独能无恙乎













　　涑水记闻卷八
<子部,小说家类,杂事之属,涑水记闻>
　　钦定四库全书
　　涑水记闻卷九
　　宋　司马光　撰
　　景祐三年正月诏御史中丞杜衍沙汰三司吏吏疑衍建言己亥三司吏五百余人诣宰相第諠哗又诣衍第诟詈乱挟瓦砾诏捕后行三人杖脊配沙门岛因罢沙汰
　　壬申以翰林学士户部郎吴奎为左司郎中权知开封府翰林侍读学士权知开封府王素充羣牧使初素与欧阳修数称富弼于上前弼入相素颇有力焉弼既在相位素知开封府冀弼引己以登两府既不如志因诋毁弼又求外官遂出知定州府徙知益州复还知开封府愈郁郁不得志厌倦烦剧府事多卤莽不治数出游宴素性骄侈在益州定州皆以贿闻为人无志操士大夫多鄙之开封府先有散从官马千马清善督察盗贼累功至班行府中赖之或谓素二马在外威福自恣大为奸利素悉奏逐之逺方于是京师盗贼累发求捕不获台官言素不才亦自乞外补朝廷因而罢之
　　大理寺丞杨忱监蕲州酒税仍令御史台即日押出城忱故翰林侍读学士偕之子少与弟慥俱有俊声忱治春秋慥治易弃先儒旧説务为高竒以欺骇流俗其父甚竒之与人书曰天使忱慥力扶周孔忱为文尤怪僻人少有能读其句者忱常言春秋无襃贬与人谈流荡无涯岸要取不可胜而已性轻易喜傲忽人好色嗜利不修操裣谪贬江淮间以口舌动摇监司及州县得其权力以侵刻细民江淮间甚苦之至是除通判河南府事待阙京师弟慥掌永兴安抚司机宜卒于长安忱不徃视日游处于娼家防有告其贩纱漏税者忱自言与权三司使蔡襄有宿隙乞下御史台推鞫朝廷许之狱成以赎论仍冲替忱尚留京师御史中丞王畴劾奏忱曰忱口谈道义而身为沽贩气凌公卿
　　王禹玉曰包希仁知庐州即乡里也亲旧多乘势扰官府有从舅犯法希仁戮之自是亲旧皆屏息
　　李公明曰孔中丞道辅初以太常博士知仙源县诸孔犯法无所容贷【案曲阜改仙源在大中祥符五年至金太宗天防七年始复称曲阜故此书与宋史孔道辅传皆书仙源乃束都事略则云道辅知曲阜县当是后人追改非南宋时原文附识于此】章献太后临朝内侍省都知江德元权倾天下其弟德明奉使过杭州时李及知杭州待之一如常时中人奉使者无所加益僚佐皆曰江使者之兄居中用事当今无比荣祜大臣如反掌耳而使者精鋭复不在人下明公待之礼无加者明公虽不求福独不畏其祸乎及曰及待江使者不敢慢亦不敢过如是足矣又何加焉既而德明谓及僚佐曰李公髙年何不求一小郡以自处而久居余杭繁剧之地岂能便耶僚佐走告及白果然江使者之言甚可惧也及笑曰及老矣诚得小郡以自逸庸何伤待之如前亦无所加既而德明亦不能伤也时人服其操守
　　郭后既废京师富民陈子诚者因保庆杨太后纳女入宫太后许以为后也已至掖庭将进御勾当御药院阎士良闻之遽见上上方披百叶图择日士良曰陛下读此何为上曰汝何问焉士良曰臣闻陛下欲纳陈氏为后信否上曰然士良曰陛下知子诚是何官上曰不知也士良曰子诚是大臣家奴仆之官也陛下纳奴仆之女为后岂不愧见公卿大臣也上遽命出之【孙器之云士良自言】
　　先是赵元昊每遣使奉表入贡不过称教练使衣服礼容皆如牙吏寳元元年十二月丙寅鄜延路奏元昊遣使戴金冠衣绯佩蹀躞奉表纳旌节告敕其表略曰臣祖宗本出帝胄当东晋之末运创后魏之初基曩者臣祖继迁心知兵要手握干符大举义旗悉降诸部临河五郡不旋踵而归沿邉七州悉差肩而克又曰臣父德明嗣奉世基勉从朝命真王之号夙感于颁宣尺土之封显于割裂又曰称王则不喜朝帝乃是从辐辏屡期山呼齐举伏愿以一垓之土地建为万乘之家于时再让靡遑羣情又迫事不得已顺而行之遂以十月十一日郊坛备礼为世祖諡始文本武兴法建礼仁孝皇帝国称大夏年号天授礼法延祚伏望皇帝陛下睿哲成人寛慈及物许以西郊之地册为南面之君敢竭愚庸常敦欢好鱼来鴈往任传邻国之音地久天长永鎭西邉之患至诚沥恳仰俟帝俞
　　寳元二年六月壬午诏元昊在身官爵并宜削夺仍除属籍中外之人有能捕斩元昊者即除静难军节度使仍赐钱谷银绢元昊所部之人能归顺者并等第推赏丙戌诏河东安抚司牒北朝安抚司以赵元昊背叛河东缘邉防集兵马虑北朝惊疑
　　寳元二年五月壬子以定国军节度使知枢密院事王德用充武宁军节度使发赴徐州本任癸丑德用献所居第以益芳林园诏给其八月庚辰朔【或云壬午】武宁节度使王德用自陈所置马得于马商陈贵契约具在非折继宣所卖诏德用除右千牛卫将军徙知随州仍増置随州通判一员九月丁未折继宣授诸卫将军徙知内地以其弟代之【案宋史王德用传云有言德用市马于府州者上其劵乃市于商人言者犹不已又折御卿传子惟忠知府州既卒以子继宣嗣川事宝元中继宣坐苛虐黜为左监门卫将军此条不着德用因人言降徙继宣坐苛虐罢黜端委似传写有缺佚】
　　宝元二年十二月乙丑鄜延环庆路都部署司奏夏人寇掠保安军及延州驻泊钤辖六宅使卢守懃等将兵击却之各以功大小受赏有差散狄青最多超四资除殿
　　癸酉雨木冰己卯昭远受诏宰猗氏【案昭远不着姓似上文有缺佚】孔道辅卒于澶州
　　契丹乘西鄙用兵中国疲敝隂谋南侵朝廷闻之十月始修河北诸州城又籍民为壮强以备之又籍陜西河东民为乡兵弓手时天下久承平忽闻防兵民情惊扰敕谕以今籍民兵止令守卫虑有不逞之徒妄相惊煽云官欲文面为兵发之戍边有为此言者听人告捕当以其家财充赏【案此条十月上脱系年据宋史庆厯元年十月修河北城池】
　　二年正月契丹大发兵屯幽蓟间先使其宣徽南院使萧英翰林学士刘六符奉书入见己巳边吏以闻朝廷为之旰食壬申以右正言知制诰富弼假中书舍人充接伴
　　康定初夏人寇延州永平寨主监押欲引兵匿深山俟其去复归指挥使史吉帅所部数百人遮城门立于马前曰寨主监押欲何之二人以其谋告吉曰如此兵则完矣如城中百姓刍粮何此往还之迹何可掩异日为有司所劾吉为指挥使不免于斩头愿先斩吉于马前不然不敢以此兵从行也寨主监押惭惧引辔而返防至围城吉率众拒守数日而防去朝廷以寨主监押完城功各迁一官吉曰幸不失城寨吾岂论功乎后官至团练使女为郭逵夫人亦有明识逵善治生家甚富夫人常规之曰我与公俱老所衣食几何子孙皆有官公位望不轻胡为多藏以败名也
　　章郇公得象之髙祖建州人仕王氏为刺史号章太傅其夫人练氏智识过人太傅尝出兵有二将后期欲斩之夫人置酒饰美姬进之太傅欢甚迨夜分练夫人密摘二将使去二将奔南唐将兵攻建州破之时太傅已卒夫人居建州二将遣使厚以金帛遗夫人且以二白旗授之曰吾将屠此城夫人植旗于门吾以戒士卒勿犯也夫人返其金帛并旗勿受曰君幸思旧德愿全此城之人必欲屠之吾家与众俱死耳不愿独生二将感其言遂止不屠太傅十三子其八子夫人所生也及宋兴子孙及第至达官者甚众余五房子孙无及第者惟章卫状元及第其父亦八房子孙继五房耳【黄好谦云】初周王将生诏选孕妇朱氏以备乳母已而生男眞宗取视之曰此儿丰盈亦有福相留宫中娱皇子皇子七岁薨眞宗以其儿赐内侍省都知杨景宗为养子名曰茂实及长累歴军职至马军副都指挥使有军人繁用其父尝为张氏仆用幼闻父言茂实生于宫中或言先帝之子于上属为兄用冀幸恩赏即为表具言其事于中衢邀茂实以表逞之茂实衔之以用属开封府以用妄言杖之配外州下军然事遂流布众庶讙然于是言事者请召用还察实诏以嘉庆院为制狱案之至和元年八月嘉庆院制狱奏军人繁用素病心妄对张茂实陈牒称茂实为皇亲案署茂实得状当奏擅送本衙取勘台谏官劾茂实当上言而不以闻擅流配卒夫不宜典兵马狱成知谏院张择行録问驳繁用非心病诏更验定繁用配广南牢城所连及者皆释之茂实先巳内不自安求出除宁远军节度使知滁州
　　枢密学士明镐讨贝州久未下上深以为忧问于两府参知政事文彦博请自往督战八年正月丁丑以彦博为河北宣抚使监诸将讨贝州时枢密使夏竦恶镐所奏请多从中沮之惟恐其成功彦博奏今在军中请得便宜从事不从中覆上许之闰月庚子朔克贝州擒王则初彦博至贝州与明镐督将筑距闉以攻城旬余不下有牢城卒董秀刘炳请穴地以攻城彦博许之贝州城南临御河秀等夜于岸下潜穿穴弃土于水昼匿穴中城上不之见也久之穴城自教场中出秀等以褐袍塞之走白彦博选敢死士二百命指挥使将之衔枚自穴中入有帐前虞候杨遂请行许之遂曰军中有病欬者数人此不可去请易之从之既出穴登城杀守者垂絙以引城下之人城中惊扰贼以火牛突登城者登城者不能拒颇引却杨遂力战身被十余创援鎗刺牛牛却走践贼贼遂溃王则张峦卜吉与其党突围走至村舍官军追围之则犹着花幞头军士争趣之部署王信恐贼死无以辨以身覆其上遂生擒之峦吉死于乱兵不知所在彦博请斩则于北京夏竦奏言所获贼魁恐非眞遂槛车送京师剐于马市董秀刘炳并除内殿崇班
　　初赵元昊既陷安逺塞门朝廷以延州堡塞多徒分兵力其逺不足守者悉弃之而夏益内侵为边患大理寺丞佥署保大军节度判官事种世衡建言州东北二百里有故寛州城修之东可通河东运路北可扼夏要冲诏从之命世衡帅兵董其役且城之城中无井凿地百五十尺始遇石而不及泉土人告不可凿众以为城无井则不可守世衡曰安有地中无水者即命工凿石而出之得石屑一器酬百钱凡过石数重水乃大发既清且甘城中牛马皆足自是边城之无井者效之皆得水诏名其城曰青涧以世衡为内殿承制知城事【出希文所作墓志众亦云】
　　世衡字仲平放兄之子世衡少尚气节以防将作监主簿累迁太子中舍尝知武功县用刑严峻杖人使自凭阑立甎上受棰足或落甎则更从一数之人亦服其威信或有追呼不使人执帖下乡村但以片榜县门云追某人期某日诣县庭其亲识见之惊惧走告之皆如期而至【于志寜云】后通判凤州知州王正章献太后姻家也尝以私干世衡不从乃诱王知谦使诣阙讼冤而隂为之内助世衡坐流窦州章献崩龙图阁学士李奏雪其罪补卫尉寺丞【墓志云】后知渑池县葺馆舍设什器乃至砧臼匙筯无不毕备客至如归由是声誉大振县旁山上有庙世衡葺之其梁重大众不能举世衡下令校手搏倾城人随往观之世衡谓观者曰汝曹先为我致庙梁然后观手搏众欣然下山共举之须臾而上其权数皆如此初至青涧城逼近夏境守备单弱刍粮俱乏世衡以官钱贷商旅使致之不问所出入未几仓廪皆实又教吏民习射虽僧道妇人亦习之以银为射的中者辄与之既而中者亦多其银重轻如故而的渐厚且小矣或争徭役优重亦使之射射中者得优处或有过失亦使之射射中则释之由是人皆能射士卒有病者常使一子视之戒以不愈必笞之抚养羌属亲入其帐得人欢心争为之用寇至屡破之部落待遇如家人有功者或解所服金带或撤席上银器遗之比数年青涧城遂成富强于延州诸寨中独不求益兵运刍粮【众云亦出墓志】
　　洛苑副使知青涧城种世衡为属吏李戎以擅用官物诸不法事讦讼按验有状鄜延经略使庞公奏世衡披荆立青涧城若一一拘以文法则边将无所措手足诏勿问顷之世衡徙知环州将行别庞公拜且泣曰世衡心肠铁石今日为公下泪也【颍公云】
　　庆厯二年春范文正公巡边至为环庆经略使环州属羌多懐二心密与元昊通公以世衡素得属羌心而青涧城已完固乃奏徙世衡知环州以镇抚之有牛努额者素崛强未尝出见州官闻世衡与约明日当至其帐慰劳部落是夕雪深三尺左右曰努额凶诈难信且道险不可行世衡曰吾方以信结边人可失期耶遂冒雪而往既至努额尚寝世衡蹴起之努额大惊曰吾世居此山汉官无敢至者公乃不疑吾耶率部落罗拜皆感激心服【出墓志】
　　羌酋慕恩部落最强世衡皆抚而用之尝夜与慕恩饮出侍姬以佐酒既而世衡起入内潜于壁隙窥之慕恩窃与侍姬戏世衡遽出掩之慕恩慙惧请罪世衡笑曰君欲之耶即以遗之由是得其死力诸部有贰心者使慕恩讨之无不克生羌归附者百余帐纳所得元昊文券袍带无复贰心世衡令诸族各置烽火元昊掠之更相救常败去遂不敢犯【郭固云】
　　世衡尝以罪怒一番落将杖其背僚属为之请莫能得其人被杖已奔赵元昊甚亲信之得出入枢密院岁余尽询得其机事以归众乃知世衡用以为间也【众云】环原之间属羌敏珠密臧康诺三种最大素号横猾抚之骄不可制攻之则险不可入常为原州患其北有三川通于西夏三川之间有古细腰城庆厯四年参知政事范文正公宣抚陜西命世衡与知原州蒋偕共城之世衡先遣人説诱西夏以故未出兵争之世衡以钱募战士昼夜版筑旬月而成乃召三种酋长谕以官筑此城为汝御寇三种既出其不意又援路已絶因而服从世衡在役所得疾明年正月甲子卒属羌朝夕聚哭柩前者数日青涧环州吏民及属羌皆画像事之八子诂诊咏谘谔记谊【出墓志　案此所记八子之名原缺其一】
　　初洛苑副使种世衡在青涧城欲遣僧王嵩入赵元昊境为间与之饮谓曰彼得汝拷掠求实汝不胜痛当以实告耶嵩曰誓死不言世衡曰先试之乃缚嵩于庭而掠之数百嵩不屈世衡曰汝眞可也时元昊使其妻之兄弟旺荣及刚朗凌分将左右厢兵用事世衡使嵩为民服赍书与旺荣曰向者得书知有善意欲背僭伪归款朝廷甚善事宜早发狐疑变生且遗之枣及银旺荣以闻于元昊锁嵩囚地牢中且半岁防元昊欲复归中国而耻先自言乃释嵩囚使旺荣遗边将书遣刚朗凌麾下教练使李文贵送嵩还曰向者种洛苑书意欲求通和耶边将送文贵及嵩诣延州时庞公为经略使己奉朝旨招纳元昊始遣文贵往来议其事奏嵩除三班借职【众云及自见】
　　东染院使种世衡长子诂初抗志不仕慕叔祖放之为人既而人莫之省皇祐中诣阙自言父世衡遣王嵩入夏国离间其用事臣旺荣兄弟皆被诛元昊由是势衰称臣请服经略使庞籍掩臣父子之功自取两府庞公时为枢密使奏称嵩入夏境即被囚元昊委任旺荣如故及元昊请服之时先令旺荣为书遗边将元昊妻即旺荣妹元昊黜其妻旺荣兄弟怨望元昊既称臣后二年旺荣谋因元昊子娶妇之夕作乱杀元昊事觉族诛非因嵩离间而死臣与范仲淹韩琦皆豫受中书劄子候西事平除两府既而仲淹琦先除臣次之非臣专以招懐之功得两府文书具在皆可攷验朝廷知诂妄言犹以父功特除诂天兴主簿令御史台押出城趣使之官
　　嘉祐七年拓跋谅祚始请称汉官以伶人薛老峰为副使称左司郎中兼侍御史知杂事又请尚主及乞国子监所印书释氏经一藏并译经僧及幞头工人伶官等诏给国子监书及释氏经并幞头尚主辞以昔尝赐姓其余皆托辞以拒之夏当遣使者赐谅祚生辰礼物初命内殿承制余允台官上言允本庖人更乞择使者乃命供备库副使张宗道初入境夏馆宗道于西室逆者曰主人居先礼之常也天使何疑宗道曰仆与夏主比肩以事天子若夏主自来当相为宾主尔陪臣也安得为主人当循故事仆居上位事久不决逆者曰君有几首乃敢如此宗道大笑曰有一首耳来日已别家人今日欲取宗道首则取之宗道之死得其所矣但恐夏国必不敢尔逆者曰译者失辞某自谓有两首耳宗道曰译者失辞何不斩译者乃先宗道自云两国之欢如鱼水宗道曰然则天朝水也水可无鱼鱼不可无水
　　于内帑借钱一百二十万防绢七十万银四十万锦绮二十万助十分之七【案此条上文有缺佚】
　　汴张巩大兴狭河之役使西俱阔百五十尺所修自京东抵南京以东已狭不更修也今岁所修止于开封境【王临云　案此条原委未明亦似有脱误】
　　夏英公为南京留守杖人好潜加其数提防刑狱马洵美武人也劾奏之曰夏竦大臣朝廷寄任非轻罪有难恕者明施重刑可也何必欺罔下人潜加杖数乎诏取戒励当时文臣皆为英公耻之
　　滕宗谅知泾州用公使钱无度为台谏所言朝廷遣使者鞫之宗谅闻之悉焚公使歴使者至不能案朝廷落职徙知岳州【君贶云】
　　滕宗谅知岳州修岳阳楼不用省库钱不敛于民但牓民间有宿债不肯偿者献以助官官为督之民负债者争献之所得近万缗置库于厅侧自掌之不设主典案籍楼成极雄丽所费甚广自入者亦不鲜焉州人不以为非皆称其能【君贶云】
　　谏议大夫李宗咏昔侍中崧之孙也父粲崧之庶子崧之遇祸粲犹在襁褓其母投之墙外由是独得免崧于故相昉为从叔世居深州饶阳坟墓夹道崧在道东谓之东李昉在道西谓之西李故宗咏犹与宗谔聨名【治臣云】
　　黄庠洪州人文学精赡取国子监进士解贡院奏名皆第一声誉赫然天下之士皆服为之下及就殿试病不能执笔有诏复举就殿试未及期而卒
　　杨寘字审贤两为国子解元贡院奏名殿廷唱第皆第一未除官而卒
　　冯京字当世鄂州人府解贡院殿廷皆第一【自见】
　　欧阳修字永叔吉州人举进士国子补监生发解礼部奏名皆第一人天圣八年及第
　　嘉祐七年三月乙卯以参知政事孙抃为观文殿学士同郡牧制置使枢密副使赵槩为参知政事翰林学士左司郎中权知开封府吴奎为枢密副使抃以进士高第累官至两制惟淳厚无他材上以久任翰林擢为枢密副使多病昬忘医官自陈劳绩求迁吏以文书白抃抃见吏衣紫误以为医官因引手案上谓曰抃数日来体中不佳君试为诊之闻者传以为笑及在政府百司白事但对之拱黙未尝开一言是时枢密使恐必不胜任殿中侍御史韩缜因进见极言其不才当置之散地抃初不知后数日中书奏事退宰相韩琦曾公亮独留身在后抃下殿谓参知政事欧阳修曰丞相留身何也修曰岂非奏君事也抃曰抃有何事修曰御史韩缜言君君不知也抃乃顿足摘耳曰不知也因移疾请退朝廷许之








　　涑水记闻卷九
　　钦定四库全书
　　涑水记闻卷十
　　宋　司马光　撰
　　文潞公知益州喜游宴尝宴钤辖廨舍夜久不罢从卒辄拆马厩为薪不可禁遏军校白之座客股栗公曰天实寒可拆与之神色自若饮宴如故卒气沮无以为变【杨希元云】
　　故相刘沆薨赠侍中知制诰张瓌草诰词颇薄其为人其子瑾诣阙累章讼冤称瓌挟私怨至诋瓌云祖奸父赃母秽妻滥瓌洎之孙父方洄尝以赃抵罪母妻之谤出于钱晦所讼一门萃众丑一身备百恶又帅兄弟父母衰绖诣待漏院哭诉执政襃赠乃朝廷恩典瓌不当加贬黜之词五月戊子【或云四月庚午】瓌左迁知黄州然瑾竟亦不敢请諡
　　张密学奎张客省亢母宋氏白之族也其夫好黄白术宋氏伺其夫出取其书并烧炼之具悉焚之夫归怒之宋氏曰君有二子不使就学日见君烧炼而效之他日何以兴君之门夫感其言而止宋氏不爱金帛市书至数千卷亲教督二子使读书客至辄于牕问听之客与其子论文学政事则为之设酒殽或闲谈谐谑则不设也侨居常州胡枢密宿为举人有文行宋氏以为必贵亢少跅弛宋氏常藏其衣冠不听出惟胡秀才召乃给衣冠使诣之既而二子皆登进士第仕至显官【景公云】张密学奎少嗜酒尝有酒失母怒欲笞之遂不复饮至终身
　　崔公孺谏议大夫立之子韩魏公夫人之弟也性亮喜面折人魏公执政用监司有非其人者公孺曰公居陶镕之地宜法造化为心造化以蛇虎者害人之物故置蛇于薮泽置虎于山林公今乃置之通衢使为民害可乎魏公甚严惮之
　　范仲淹字希文早孤从其母适朱氏因冒其姓名与朱氏兄弟俱举学究少尫瘠尝与众客同见谏议大夫姜遵遵素以刚严著名与人不款曲众客退独留仲淹引入中堂谓其夫人曰朱学究年虽少竒士也他日不惟为显官当立盛名于世参坐置酒待之如骨肉人莫测其何以知之也年二十余始改科举进士【尧夫云】
　　晏丞相殊留守南京仲淹遭母忧寓居城下晏公请掌府学仲淹尝宿学中训督学者皆有法度勤劳恭谨以身先之夜课诸生读书寝食皆立时刻往徃潜至斋舍诇之见有先寝者诘之其人绐云适疲倦暂就枕耳仲淹问未寝之时观何书其人亦妄对仲淹即取书问之其人不能对乃罚之出题使诸生作赋必先自为之欲知其难易及所用意使学者准以为法由是四方从学者辐辏其后宋人以文学有声名于场屋朝廷者多其所教也服除至京师上宰相书言朝政得失民间利病凡万余言王曽见而伟之时晏殊亦在京师荐一人为馆职曽谓殊曰公知范仲淹舍不荐而荐斯人乎已为公置不行宜更荐仲淹也殊从之遂除馆职顷之冬至立仗礼官定议欲媚章献太后请天子帅百官献寿于庭仲淹奏以为不可晏殊大惧召仲淹怒责之以为狂仲淹正色抗言曰仲淹受明公误知常惧不称为知己羞不意今日更以正论得罪于门下也殊慙无以应黄晞闽人好读书客游京师数十年不归家贫谒索以为生衣不蔽体得钱辄买书所费殆数百缗自号聱隅子石守道为讲闻其名使诸生如古礼执羔鴈束帛就里中聘之以补学职晞固辞不就故欧阳永叔哭徂徕先生诗云羔羊聘黄晞晞惊走邻家是也著书甚多至和中或荐于朝除试太学助教月余未及具緑袍遇疾暴卒一子甚愚鲁所聚及自著书皆散无存者【好谦云】杜祁公衍杭州人父早卒遗腹生公其祖爱之幼时祖父脱帽使公执之防山水暴至家人散走其姑投一竿与之使挟以自从公一手挟竿一手执帽漂流久之救得免而帽竟不濡前母二子不孝悌其母改适河阳钱氏祖父卒公年十五六其二兄以为母私财以适人就公索之不得引剑斫之伤脑走投其姑姑匿之重一橑上出血数升仅而得免乃诣河阳归其母继父不之容往来孟洛间贫甚佣书以自资尝至济源富民相里氏竒之妻以女由是资用稍给举进士殿试第四及贵其长兄犹存待遇甚有恩礼二兄及钱氏姑子孙受公廕补官者数人仍皆为婚嫁【崔甥云】
　　庆厯三年九月丁卯上幸天章阁召中书枢密院官朝拜太祖太宗御容观内库瑞物因问安边大略移刻而罢
　　庆厯四年四月戊戌上与执政论及朋党事参知政事范仲淹对曰方以聚物以羣分自古以来邪正在朝未尝不各为一党不可禁也在圣鉴辨之耳诚使君子相朋为善其于国家何害
　　庆厯四年五月己巳诏特徙右司谏集贤院知滑州兼泾原路部署尹洙知庆州先是资政殿学士郑戬兼陜西四路招讨经略都部署内殿崇班渭州西路巡检刘沪建防以为秦渭两路有急发兵相援路去陇坻之内回远恐不及事请募熟户于山外筑永洛结公二城以兵戍之缓急以通援兵之路戬以状闻命沪及著作郎董士濓董其役防枢密院使韩琦陜西宣抚还奏罢四路招讨以戬知永兴军又言山外多熟户恐城未毕而寇至请罢之戬因极言筑二城之利不可辄罢诏三司副使鱼周询往视其利害未至尹洙召沪士濓令还沪士濓以熟户既集官物无所付请遂城之洙怒以沪士濓违部署司节制命泾原路部署狄青往斩之青械系沪士濓于德顺军及鱼周询还言二城利害与戬议同乃徙洙于庆州沪降二官士濓徙他路官特支修城禁军弓箭手等钱有差
　　庆厯四年六月范希文宣抚陜西河东自知权要恶之者多上益厌之乃上章乞罢政事除一郡上欲听其请章郇公言于上曰仲淹素有重名今一请而罢之恐天下皆谓陛下黜贤臣不若且赐诏不允若仲淹即有表谢则是挟诈要君乃可罢上从之希文果奉表谢上曰果如章得象言遂罢知邠州既而杜丞相富彦国韩稚圭欧阳永叔俞希道稍稍皆以事得罪矣【始平公云】
　　庆厯六年八月甲戌以谏议大夫参知政事吴育为枢密副使丁度为参知政事是时宰相贾昌朝陈执中议罢制科育以为不可争论于上前退而上章求解政务故有是命庞籍为枢密副使在度前籍女嫁参知政事宋庠因言于上以亲戚共事为嫌故度得先之
　　通泰海州皆滨海旧日潮水皆至城下土田斥卤不可稼穑范文正公监西溪仓建白于朝请筑捍海隄于三州之境长数百里以卫民田朝廷从之以文正为兴化令专掌役事又以发运使张伦兼知泰州发通泰楚海四州民夫治之既成民至于今享其利兴化之民往往以范为姓
　　野利王旺荣天都王刚朗凌者皆元昊妻之昆弟也与元昊族人嵬名山等四人为谟宁令共掌军国之政而刚朗凌勇健有智谋尤用事种世衡知青涧城曰始平公遣土僧王嵩遗刚朗凌书【案遣王嵩事已见前第九卷作遗书旺荣与此互异】元昊囚嵩而使刚朗凌麾下教练使李文贵诣世衡所阳为不喻曰前者使人以书来何意也岂欲和亲耶公以其言妄止文贵于青涧城后数月元昊寇泾源葛怀敏战没【案前第四卷记葛怀敏御寇定川事而失载其战没此可与参证】防梁适使契丹契丹主谓适曰元昊欲归款南朝而未敢若南朝以优礼懐来之彼必洗心自新矣于是密诏公招怀元昊元昊茍肯称臣虽仍其僭称亦不害若改称单于可汗则固大善公以为若此间使人往説之则元昊益骄不可与言乃自青涧城召李文贵谓之曰汝之先王及今王之初奉事朝廷皆不失臣节汝曹忽无故妄加之名使汝主不得为朝廷臣纷纷至今使彼此之民肝脑涂地皆汝羣下之过也汝犯边之初以国家承平日久民不习战故屡与汝胜今边民亦习战汝之屡胜岂可常耶我国家富有天下虽偏师小防未至大损汝兵一败社稷可忧矣天之立天子者将使溥爱四海之民而安定之非欲残彼而取快也汝归语汝主若诚能悔过从善降号称臣归款朝廷以息彼此之民朝廷之所以待汝者礼数赏锡必优于前矣文贵顿首曰此固西人日夜之愿也龙图能为言之朝廷使彼此息兵其谁不受赐公乃厚待而遣之顷之文贵复以刚朗凌等遗公书来言和亲之意用邻国抗敌之礼公上之朝廷为还书草称刚朗凌等为太尉使公报之公曰方今抑其僭名而称其臣已为三公则元昊可降屈耶不若称其西徼官谟宁令非中国之所谕无伤也朝廷善而从之刚朗凌又以书来欲仍其僭称公不复奏即日答之曰此非边臣之所敢知也若名号稍正则议易合耳于是元昊使伊州刺史贺从朂上书称男曩霄上书父大宋皇帝从勗至京师朝廷遣赵良佐张安奭等复往议定名号及每岁所赐之物及他盟约使称臣誓表上之
　　至和三年春仁宗寝疾不能言两府以设道场为名皆宿禁中专决庶政有禁卒诣开封府告大校谋为变者府中夜封上之时富公以疾谒告惟潞公刘相王伯庸【案王尧臣字伯庸】居中旦日潞公召三帅问大校平日所为如何三帅言其谨愿潞公秉笔欲判其状斩告变者伯庸揑其膝乃请刘相判之【案文彦博请刘沆判状事已见前第五卷较此倍详惟未及王尧臣之揑膝此不载刘沆谮彦博以呈判乃解则揑膝意未明必合两条参证始悉端委】
　　仁宗寝疾两府虽宿禁中数日不知上起居潞公召内侍都知等诘之曰主上疾有増损皆不令两府知何也对曰禁中事不敢漏泄潞公怒曰天子违豫海内寒心彦博等备位两府与国同安危岂得不预知也何谓漏泄顾省官曰引都知等至中书令供状今后禁中事如不令两府知甘伏军令诸内侍大惧日暮皇城诸门白下锁都知曰汝自白两府我当他剑不得由是禁中事两府无不知者枢密使王德用开便门入中书潞公执守门亲事官封府挞之明日谓同列曰昨日悔不斩守门者天子违豫禁中门户岂得妄开也【案诘取内侍都知等供状亦见前第五卷而叙述异辞故不嫌复出】
　　先是诏周后柴氏每遇亲郊听奏补一人充班行至是或上言皇嗣未生盖以国家未如古礼封二王后二月癸酉诏择柴氏族人最长一人除京官已在班行则换文资仍封崇义公于河南郑州境内与应入差遣更给公田十顷其周室陵庙委之管勾岁时祭享至如知州资序即与他处差遣更取以次近亲袭爵受官承替【案东都事略及宋史封柴氏后为崇义公在嘉祐四年四月癸酉此作二月癸酉而未系年当是传写有脱讹】嘉祐七年正月辛未学士院奏定郊祀天地宜止以一帝配佑温成皇后庙请去扁牓自今不复命两制祠止令本庙使臣行礼
　　嘉祐七年五月辛未枢密副使包拯薨车驾临幸其第拯字希仁庐州人进士及第以亲老侍养不仕宦且十年人称其孝后歴监察御史为天章阁待制知谏院迁龙图阁学士知瀛州又迁枢密学士知开封府为人刚严不可干以私京师为之语曰关节不到有阎罗包老吏民畏服远近称之歴御史中丞三司使枢密副使薨拯为长吏僚佐有所关白喜面折辱人然其所言若中于理亦幡然从之刚而不愎亦人所难也
　　尹师鲁谪官监复州酒时范希文知邓州师鲁得疾即擅去官诣邓州以后事属希文希文日往视其疾师鲁曰今日疾势复増几分可得几日一旦遣人招希文甚遽既至师鲁曰洙今日必死矣人言将死者必见鬼神此不可信洙并无所见但觉气息奄奄渐欲尽耳隐几与希文语久之谓希文曰公可出洙将逝矣希文出至厅事已闻其内号哭希文竭力送其丧及妻孥归洛阳【黄好谦云】
　　余靖本名希古韶州人举进士未预解荐曲江主簿王仝善遇之为干知韶州者举制科知州怒以为玩也按其罪无所得惟得与希古接坐仝坐违敕停任希古杖臀二十仝遂闲居处州不复仕进希古更名靖字安道取他州解及第景祐中为馆职为范文正讼寃获罪由是知名范公入参大政引为谏官秘书丞茹孝标丧服未除入京师私营身计靖上言孝标冒哀求仕不孝孝标由是获罪深憾靖靖迁龙图阁学士王仝数以书干靖求贷靖不能应其求孝标闻靖尝犯刑诈匿应举乃自诣韶州购求其案得之时钱子飞为谏官方攻范党孝标以其事语之子飞即以闻诏下处州王仝靖隂使人讽仝令避去仝辞以贫不能出靖置银百两于茶篚中托人饷之所托者怪其重开视窃银而致茶于仝仝大怒诏至州勘官同对当日接坐者余希古今不知所在仝不从对称希古即靖是也靖竟坐以左屯卫将军分司【伯淳云】
　　余靖初及第归韶州州吏尝鞫其狱者往见之靖不为礼吏恨之乃取靖案裹以缇油置于梁上吏病且死嘱其子曰此方今达官之案他日朝廷必来求之汝谨掌视愼勿失去及茹孝标求其案人以为事在十年前必不在孝标访于吏子竟得之【伯达云】
　　丁度字公雅开封祥符人祖顗尽其家资聚书至八千卷为大室以贮之曰吾聚书多虽不能读必有好学者为吾子孙矣父逢吉以医事眞宗于藩邸官至将作监丞致仕度以祀汾隂岁举服勤词学第二人登科解褐大理评事通判通州事迁太子中允集贤院今上即位度上书请博延儒臣劝讲道谊增置谏官切劘治体垦辟荒芜安集流窜以为州县殿最章献皇后善之迁太常博士赐绯俄出知湖州事徙京西转运使以祠部员外郎知制诰迁翰林学士久之兼侍读学士又加承旨又兼端明殿学士国朝故事中书制民政枢密专兵谋及赵元昊逆命朝廷事多度建言古之号令皆出于一今二府分兵民之政若措置异同则下无适从非为国体于是始诏军旅重务二府通议度在两禁十五年性寛厚若不修威仪流辈多易之上尝从容问度用人资序与才器孰先度对曰天下无事则循守资序有事则简拔才器上甚善之防谏官有言度乘间求进者上以度言谕执政且曰度侍从十五年而应对如是不自为地眞淳厚长者也寻以为工部侍郎枢密使副使逾年参知政事顷之卫士为变事连宦官杨怀敏枢密使夏竦言于上请使御史与宦官同于禁中鞫其狱不可滋蔓使反侧者不自安度曰宿卫有变事关社稷此可忍孰不可忍因请付外台穷治党与自旦争至食时上卒从竦议未几度求解政事时初置紫宸殿学士以度为之兼侍读学士寻以紫宸称呼非宜改为观文殿学士后数年薨赠吏部尚书諡文简度早丧妻晚年学修养之术尝独居静室左右给使惟老卒一二人而已文彦博知永兴军起居舍人母湜鄂人也至和中湜上言陜西铁钱不便于民乞一切废之朝廷虽不从其乡人多知之争以铁钱买物卖者不肯受长安为之乱民多闭肆僚属请禁之彦博曰如此是愈使惑扰也召丝绢行人出其家缣帛数百匹使卖之曰纳其尽以铁钱勿以铜钱也于是众晓然知铁钱不废市肆复安拓跋谅祚之母密臧氏本野利旺荣之妻曩霄通焉有娠矣曩霄初娶野利氏生子甯令将纳刚朗凌女为妇旺荣与刚朗凌谋因成婚之夕邀曩霄至其帐伏兵杀之事泄族诛密臧氏削发为尼而生谅祚庆厯八年正月辛未甯令弑曩霄国人讨诛之立谅祚【邢佐臣云】










　　涑水记闻卷十
　　钦定四库全书
　　涑水记闻卷十一
　　宋　司马光　撰
　　王罕云侬智高犯广州罕为转运使出巡至梅州闻之而还仲简使人间道以蜡丸告急且召罕罕从者才数十人问曰围城何由得入城东有贼所不到者可以夜缒而入罕曰不可进至惠州广民拥马求救曰贼围城十县民皆反相杀掠死伤散野罕曰吾闻之先父曰凡有大事必先询识者而后行之无人则询老者也乃召耆老问之对曰某家客户十余人今复亡为贼矣请各集兵卫其家罕曰贼者多以庄客何以御之仍召每村三大户与之帖使人募壮丁二百又帖每县尉募弓手三千人以自卫捕得暴掠者十余人皆腰斩之又牒知州知县今皆得擅斩人一夕乡村肃然罕为募民骁勇者以自随得二千人船百艘制旌旗钲鼓长驱而下趣广州蛮兵数千人来逆战击却之蛮皆敛兵聚于城西乃开南门作乐而入罕不视家登城子死于贼人之手而不哭树鹿角于南门之西以拒蛮自是南门不复闭矣凡粮用皆自南门而入东关主簿黄固取抛村知新州侍其渊在广州罕以其忠勇与之共守蛮众数万皆所掠二广之民也使之昼夜攻城为火车顺风已焚西门时六月城上不能立军校请罕下城少休罕欲从之渊奋剑责军校曰汝曹竭力拒敌则犹可以生若欲溃去纵不为贼所灭朝廷亦当族汝前部亦欲何之罕乃止士气亦百倍蛮车不能克而退提刑鲍轲率其孥欲过岭北至雄州萧勃留之乃日递一奏又召罕至雄州计事罕不来又奏之谏官李兑奏罕只在广州端坐及奏罕退走围解罕降一官信州监税轲受赏罕不自言黄固当解城时最输力已而磨勘若有不足者渊亦得罪渊功亦不録【罕云王纮云】
　　庆厯四年二月庚子供奉陈曙等迁官赏讨光化贼之功也先是知光化军水部员外郎韩纲性苛急失众士心去年九月羣盗张海等入光化军境剽劫闾里纲部分宣毅军士三百余人被甲乘城凡十余日城中民高赀者献蒸葫酒肉以享甲士纲以饼肉之半犒士及赐酒人一巵而斥卖其余欲以其钱市兵器为守御备军士营远者或不时得饮食而纲所给饼常至日旰燥硬不可食时有监押使在军中所部军士不以请给歴自随民又请献钱以资监押之军士纲曰本军之士尚无钱给之何有于监押悉辞不受军士遂讹传民献以资乘城之士而知军却之益加怨愤纲又使员僚王德作城内布兵图久之不成纲怒骂曰我不敢斩汝耶因召刽子令每日执剑待命于庭下十月三日民有入粟得官者骆子中通刺谒纲纲迎语子中不用拜军士误听以为子中献钱而纲辞不取时方给饼肉贠僚邵兴叱军士起曰汝辈勿食此因出屋外投蒸饼入纲庭中纲怒命执投饼者得数人械系于狱明日狱司以节状追捕其党邵兴惧因纠率其众盗取库中兵器作乱欲杀纲纲自宅后逾城逃出乘小舟沿汉下数里再宿而后返与官吏皆逃兴等遂焚掠居民劫其指挥使李美及军士三百余人行趋蜀道李美老不能行于道自经死兴独率其众与商州巡检战杀之员僚赵千及军百余人自贼所走还光化军兴所过劫掠民居行旅及败兴元府兵于饶风岭杀其将兴元府员僚赵明以众降兴兴闻洋州有虎翼兵畏之乃自州北循山而西州遣捉贼使臣李方将虎翼兵追之二十九日击破兴等于湑水斩兴及其党五十余人生擒赵明余党皆溃州县逐捕尽诛之陈曙等皆以功迁纲坐弃城除名英州编管监押许士从追三官舒州编管
　　庆厯四年八月乙卯上曰近观诸路提转所按举官吏务为苛刻不存远大可降诏约束
　　保州云翼兵士旧有特支口粮通判石待举以为安坐宂食白转运司减之军士怨怒作乱杀知州通判都监以监押韦贵为主闭城拒命诏真定府副都部署李昭亮沿边都巡检入内押班杨怀敏知定州皇城使贺州刺史王杲等讨之丙辰枢密奏保州城下诸将未有统一诏富弼乘驿诣城下授之节制以便宜从事九月李昭亮杨怀敏命侍禁郭逵以诏书入城招谕乱兵乱兵开城出降有数百后出悉诛庚申河北都转运使按察使工部郎中知汝州【案此下有阙文】皆坐减云翼食及不觉察乱兵也郭逵加閤门祗候逵兄遵以勇力闻从刘平与夏人战死五龙水【案保州兵作乱事见前第四卷作田况赍诏谕降与此所记不同】周革曰景德中中国作誓书以授契丹其使者继之以四言曰孤虽不才敢遵誓约有渝此盟神明殛之庆厯中岁增给二十万更作誓书亦如之嘉祐初枢密院求誓书不获又求宁化军疆境文字亦不获于是韩稚圭曰枢密院国家戎事之要今文书散落如此不可乃命大理寺丞周革编辑之数年而毕成千余卷得杜衍祁公手録誓书一本于废书其正本不复见
　　庆厯中契丹以兵压境欲复周世宗所取关南之地腾书中国其言周世宗曰人神共怒社稷不延其言太宗曰恃有征之志已定幷汾兴无名之师抵幽蓟富公之使北也朝廷以三书与之其一増物二十万其一増十万其一以公主妻梁王约曰能为我令元昊称臣纳款我岁増二十万物不能者岁増十万物契丹曰元昊称臣纳款我颐指之劳耳汝当以二十万与我然当谓之献或谓之纳然后可至于公主则不必尔也富公固争献纳之名归白朝廷
　　庆厯三年十二月八日韩琦奏窃以元昊叛逆朝廷未能诛讨欲为守御之计则莫若修完城寨贼来则坚壁清野以待之使其不战而困此经久之防也臣前至泾原见縁边堡寨隳损应増置者甚众合计度修筑其山外弓箭手等今年以来役作甚苦又闻来春欲令兴修永洛结公二城以通秦州泾原救应之路其间自泾原章川堡至秦州麻穰寨一百三十里并是生户所居只于其中通达一径须作二大寨十余小堡乃可通计其土功何啻百万更须采伐林木作楼橹营廨又须分正兵三四千人屯守积蓄刍粮所费如此只求一日通进援兵又救应山外比积石仪州黄石河路只省得两程况刘沪昨已杀降永平路城一带生户李中和降陇州城一带蕃部各补署职各充熟户将来若进援兵动不下五六千人小小蕃族安敢为梗则知不须城寨已可往来况今近里要害城堡尚多阙漏岂暇于孤僻无益之处枉劳军民事之缓急当有先后伏乞只作朝廷指挥下陜西縁边四路部署司泾原经略司将泾原路弓箭手等来春且令修筑逐地未子堡寨其永洛结公二城权住修筑候向来城寨修完了毕别奏取旨如朝廷未以为然乞选差亲信中使至泾原秦凤路询问文彦博狄青尹洙即知修永洛城便与未便诏如议罢修先是内殿崇班渭州西路巡检刘沪建防修二城陜西四路招讨部署郑戬主其事知秦州文彦博知渭州尹洙等皆不欲修防琦自陜西宣抚还奏请罢之又罢四路招讨以戬知永兴军因极言筑二城之利不可罢遣沪与著作佐郎董士亷依前防修之议者纷纭不决诏三司副使鱼周询往视其利害未至洙召沪士亷令罢役蕃部皆遮止沪等请自备财力卒修二城沪士亷亦以熟户既集官物无所以付恐违蕃部之意别致生变遂城之洙以沪士亷违节度命狄青往斩之青囚之以闻于是城中蕃汉之民皆逃溃生户及亡命等争据其地韩琦又言郑戬奏乞令臣不预商量臣常患臣僚临事多避形逃迹或致赏罚间有差误因退思之臣在西边及再任宣抚首尾五年只在泾原秦凤两路于永洛城事比之他人知之甚详今若隐而不言复事形迹则是臣偷安不忠有误陛下委任之意臣是以不避诛责辄陈所见利害凡十三条诏劄与鱼周询等及陜西都转运使郑戬等奏二城修之于边计甚便况永洛城今已修毕惟女墙少许未完弃之可惜诚宜遂令讫役五月十六日诏戬等卒城之
　　琦所论十三条大略言永洛左右皆小小种落不属大朝今夺取其地于彼置城于元昊未有所损于边亦无所益一也縁边禁弓箭手连年借债修葺城寨尚未完备今又修此城堡大小六七计思二年方可得成物力转见劳敝二也将来修成上件城堡计思分屯正军不下五千人所要粮草并须入中和籴所费不小三也自来泾原秦凤两路通进援兵只为未知得仪州黄石河路所以议者多欲修永洛一带城寨自近岁修城黄石河路秦凤兵往泾原并从腹内经过逐城有驿舍粮草若救静边寨比永洛只远一程若救鎭戎德顺军比永洛却近一程今来永洛劳费如此又多疎虞比于黄石河腹内之路远近所较不多四也陜西四路自来只为城寨太多分却兵势每路正兵不下七八万人及守城寨之外不过二万人今泾原秦凤两路若更分兵守永洛一带城寨则兵势转弱兼元昊每来入寇不下十余万人若分三四千人于山外静边章山堡以来出没则两路援兵自然阻絶其城寨内兵力单弱必不敢出城不过自守而已如此是枉费功力临事一无所济况自来诸路援兵极多不过五六千人至一万人作节次前来只是张得虚声若先为贼马扼其来路必应援不及若自黄石河路则贼隔陇山不能扼截五也自陇川入秦州由故关山阪险隘行两日方至清水县水北十里则为麻穰寨自清水又行山路两日方至秦州由是观之秦州远在陇关之外是为孤絶其东路隔限永洛城一带生户道路不通秦州视之以为篱帐只备西路三都公一带贼马来路今若开永洛城一带道路其城寨之外必渐有人烟耕种蕃部等更不敢当道住坐奸细之人易来窥觇贼探知此路平快将来入寇分一道兵自麻穰寨扼断故关及永洛则援兵断絶秦州必危所以秦人闻言开道皆有忧虑之言不可不知六也泾原路縁边地土最为膏腴自来常有弓箭手家人及内地浮浪之人诣城寨官员求充弓箭手背后有空闲地土强人为之标占此辈只要官中添置城寨只落夺得蕃部土地耕种又无分毫租税缓急西贼入寇则和【一作】逃入内地事过之后却来首身所以人数虽多希得其力又商贾之徒各务求嘱于新城内射地土居住取便于蕃部交易昨来刘沪下唱和修城之人尽是此辈于官中未见有益七也泾原一路重兵皆在渭州自州至永洛城凡六程若将来西贼以兵围胁永洛城日夕告急部署司不可不救少发兵则不能前进多发兵则与前来葛懐敏救定川寨覆没大军事体一般所以泾原路患见添置城塞者一恐分却兵马二恐救应转难入也议者修永洛城不惟通两路除熟户外其生有蹉鹘谷者达谷必利城臈家城袅城古渭州龛谷洮河兰州叠岩州连宗哥青塘城一带种莫知其数然族帐分散不相君长故不能为中国之患又谓元昊为草贼素相仇雠不肯服从今永洛城乃其一也朝廷若欲开拓边境须待西北无事财力强盛之时当今取之实为无用九也今修永洛城本要通两路之兵其陇成川等大寨须借秦凤差人修置今秦州文彦博累有论奏称其不便显是妨碍不合动移十也凡边上臣僚图实效者特在于选举将校训练兵马修完城寨安集蕃汉以备寇之至而已贪功之人则不然惟务兴事求赏不思国计故昨来郑戬差许迁等部领兵马修城又差走马承受费知微作都大照管名目若修城功毕则皆是转官酬奬之人不期与尹洙狄青所见不同遂至中辍希望转官皆不如意今若复修永洛城则陇川等又须相继兴筑其逐处所差官员将校人人只望事了转官岂肯更虑国家向后兵马粮草之费十一也昨者泾原路抽回许迁等兵马之时只筑得数百步例各二尺以来其刘沪慿恃郑戬轻视本路主帅一向兴工不止及至差官交割又不听从此狄青等所以收捉送禁奏告朝廷今来若以刘沪全无过犯只是狄青尹洙可罪乃是全不计修永洛城经久利害只听郑戬等争气加诬则边上帅臣自此节制不行大害军事十二也陜西四路惟泾原一路所寄尤重盖川原平阔贼路最多故朝廷委尹洙狄青以经略之任近西界虽遣人议和自杨守素回后又经月余寂无消耗环庆等路不住有贼马入界侵掠今已五月去防秋不远西贼奸计大未可量朝廷当奬励逐路帅臣豫作支吾今乃欲以偏裨不受节制为无过而却加罪主帅实见事体未顺十三也更乞朝廷察臣不避形迹论列边事时与究其利害略去嫌疑处置不差事乃经久
　　静江军留后刘平为鄜延邠宁环庆路副部署屯庆州康定元年正月鄜延路都部署范雍闻夏人将自保安军土门路入寇移牒使平将兵趋土门救应十五日平将所部三千人发庆州十八日至保安军遇鄜延路副都部署石元孙十九日与元孙合军趋土门有番官言贼兵数万已入寨指金明防得范雍牒令平元孙还兵救延州平元孙引兵还明日复至保安军因昼夜兼行二十二日至万安鎭平元孙将骑兵先发令兵饭讫继进夜至三川口西十里许止令骑兵先趋延州夺门是时东染院副使鄜延路驻泊都监黄德和将兵二千余人屯深安军北碎金路巡检万俟政郭遵各将所部分屯他所范雍皆以牒召之使救延州平又使人促之明日平旦平所部步兵尚未至平与元孙还逆之至二十里马铺乃遇兵及德和郭遵各所部兵皆防凡五将骑合近万人乃引兵东行且五里平下令诸军唱杀齐进又行五里至三川口遇贼是时平地有雪五寸许贼于水东为偃月阵官军亦于水西作偃月阵相向贼稍遣兵涉水为横阵郭遵及忠佐王信先往薄之不能入既而官军竝进击却之夺其傍牌杀获溺水者八九百人平左耳后及右胫皆中箭防日暮军士争挈人头及斫马诣平论功平曰战方急且自记之悉当赏汝也言未究贼引生兵大至前荡官军官军却二三十步是时黄德和在阵后先率麾下二三百人走上西南山众军顾之皆溃平子侍禁宜孙追及德和执其马鞚拜之数十日太保且当勒兵还与大人并力却贼今先去欲何之德和不从宜孙又请遣兵一二人还访其父德和不与宜孙与德和俱走平使军校以剑遮士卒近在左右者得千余人力战拒贼贼退水东平率余众保西南山下立寨自固距贼一里许贼夜使人至寨傍问曰寨内有主将否乎平戒军士勿应贼又使诈为汉卒传送文牒军士知其诈斫杀之至四更贼使人绕寨诟曰几许残卒不降何待平使指挥使李康应之曰反贼汝不降我何降也且曰救兵大至汝反贼庸足破乎及明平命军士整促甲马再与贼战贼又使人临阵呌曰汝肯降乎我当舍尔不则尽杀之平又使李康应曰我来巡边何者为降汝欲和者当为汝奏朝廷耳贼乃举鞭麾骑自西山不可胜计合击官军死者甚众至已时平与元孙巡阵东偏贼骑前冲阵中央阵分为二平与元孙皆为贼所虏平仆夫王信以颉敦负留后印及宣敕从平在阵与平相失贼尽夺其衣并颉敦等信逃窜得免是时黄德和自山中南走出甘泉县北稍稍收散卒得五六百人缘道纵兵士剽窃民家被寇者货财及饮酒杀其牛畜食之二十五日至鄜州二十六日虞候张政自战所脱归德和问曰汝见刘太尉石太尉乎后来如何政当时实与刘石相失不能知其处道中闻散言刘太尉以亡失多不敢归已降贼矣因言于德和曰刘太尉二十四日再与贼战士卒死伤至尽太尉令军士曰汝曹勿复发箭今日败矣吾不能庇汝曹当解甲降之耳贼遂执其马鞚而去德和曰果然吾与汝曹当诡言二十四日不肯降贼力战得出作奏上之不惟解罪亦可收功汝曹皆有赏矣政出因播其言于市里云平降贼散卒继至者皆言平降贼以顺德和意有蕃落将吕密实见平与元孙为贼所虏并得官军旗帜收卷以去徳和间问之亦顺指意言平与元孙降贼贼以红旗前导而去德和喜命所亲吏卒睿作吕密等状仍増损其语使与己意相傅防睿意谓状中有名者皆应得赏乃更私益兵士曲荣等数人名于其中德和即以密等状为状云二十三日贼生兵冲破大阵臣与刘平等阻西山为寨二十四日再与贼战平以其卒降贼臣等义不受屈与数百人力战得出防平仆夫王信自延州来德和与知鄜州张馆使杂问之信私念其主为大将而为贼所擒可丑因绐言贼使李金明来约和亲平令李康往答之既而康还言元昊欲与太尉面相约结平乘马即入贼军中从者不得入皆见剽剥信独脱归德和起诣东厢召信诘曰军士来者皆言平降而汝独言平往约和何也信曰此非信之所知也数日德和召信诣其馆谓曰汝太尉降贼人人皆知之我已取军士等状奏之矣汝今言乃异同朝廷将有制狱汝何能受其榜楚乎我与汝银钗一枚汝鬻之速去勿留矣信拜受之是时鄜州使人监守信信欲亡不得身无衣寒甚乃为书遗平子曰信从太尉与贼战不利太尉入贼中约和亲今人乃言太尉叛降贼朝廷将有制狱信当以死明太尉忠赤保太尉一家今信衣装为贼所掠饥寒不可忍愿衣裳及钱粮速寄以来有庖人将如庆州信与书寄之鄜延走马承受薛文仲遇之得其书以闻二月一日德和将其众归延州及州城南范雍使人代领其众遣德和归鄜州听朝廷旨寻徙之同州德和始惧奏言臣尽忠于国范雍诬言臣弃军走又以书抵钤辖卢守懃及薛文仲云有中贵人至者当力为营防之死生不敢忘守懃等悉上其书十一日朝廷遣殿中侍御史文彦博入内供奉官梁知诚即河中府置狱按之先是有诏平仆人王信乘传诣阙既而复械送河中府彦博按治德和及信等不能隐皆服其实时河东都转运使王防又奏言访知延州有金明败卒二人自夏中逃还云刘平石元孙李士彬皆为贼系缚而去平在道不食数骂贼云反贼我头长三尺余何不速杀我缚我与贼去也彦博牒延州求二卒皆不知处四月十五日具狱以闻中书枢密院共召大理约法准律主将以下先退者斩之又部曲告主者绞二十二日两府进呈奉圣旨黄德和于河中府腰斩枭其首于延州城下王信杖杀【案刘平战没事见前第四卷而所记未详此可与参证】
　　赵元昊娶于野利氏生子当为嗣以野利氏兄弟为谟宁令旺荣号野利王刚朗凌号天都王分典左右厢兵贵宠用事知青涧城事种世衡欲离间其君臣遣僧王嵩赍银龟及书遗旺荣曰汝向欲归附何不速决旺荣见之笑曰种使君年亦长矣乃为此儿戏乎囚嵩于窖中凡岁余元昊虽屡入寇常以胜归然人畜死伤亦众部落甚苦之又岁失赐遗及缘边交市颇贫乏思归朝廷而耻先发庆厯三年使旺荣出嵩而问之曰我不晓种使君之意欲与我通和耶即赠之衣服遣教练使李文贵与之偕诣世衡时龙图阁学士庞籍为鄜延经略招讨使以元昊新寇泾原止之于边不使前朝廷以厌兵欲赦元昊之罪密诏籍怀之籍上言夏骤胜方骄中国自遣人説之彼亦偃蹇不可与言乃召文贵诣延州问状文贵言求请和籍谓之曰汝先王及今王向事朝廷甚谨由汝辈羣下妄加之名号遂使得罪于朝廷致彼此之民血涂原野汝民习于战鬭吾民习于太平故王师数不利然汝岂能保其常胜耶吾败不害汝败社稷可忧今若能悔过从善出于款诚名体俱正当相为奏之庶几朝廷或开允耳【案此与前第十卷所记大略相同而文辞或繁或简各有体裁自不嫌其复】因赠遗遣归文贵寻以旺荣曹偶四人书来用敌国修好之礼籍以其不逊未敢复书请于朝廷朝廷急于休息命籍复书纳而勿拒称旺荣等为太尉且曰元昊果肯称臣虽仍其僭名可也籍上言僭名理不可容臣不敢奉诏太尉天子上公非陪臣所得称今方抑止其僭而称其臣为上公恐彼滋骄不可得臣旺荣等书自称宁令谟宁令乃彼国之官中国不能知其义可以无嫌臣辄从而称之旺荣等又请欲用小国事大之礼籍曰此非边帅所敢知也汝主若遣使者奉表以来当为导致于朝廷耳三年正月元昊遣其伊州刺史贺从勗上书称男南面国令曩霄上书父大宋皇帝籍使谓之曰天子至尊荆王叔父也犹上表称臣今名体未正不敢以闻从勗曰子事父犹事君也使得至京师而天子不许请更归议之籍上言请听从勗诣阙更选使者往至其国以诏旨抑之彼必称臣凡名称礼数及求自得之物当力加裁损必不得已乃少许之若所求不违恐元昊之心未易盈厌也朝廷乃遣著作佐郎邵良犹与从勗俱至其国更议之四年五月元昊自号夏国主始遣使称臣八月朝廷听元昊称夏国主岁赐绢茶银防合二十五万五千元昊乃献誓表十月赐诏答之十二月册命元昊为国主更名曩霄【案自因赠遗遣归以下与前第十卷所记亦繁简互异】
　　种世衡卒庞籍为枢密副使世衡子诂上谏官钱彦远书称吾父离间刚朗凌使元昊诛之由是元昊失其羽翼称臣请服今庞以吾父功为两府而吾父无所襃赏彦远为上言之籍取前后边奏辩于上前曰元昊称臣请服之时刚朗凌等方用事文书皆其兄弟所行称臣后数年自以作乱被诛非因世衡之离间也臣向与韩琦范仲淹俱得旨候西事平除两府琦与仲淹先为之非攘世衡之功而得之也朝廷犹以世衡有功之故除诂天兴尉丞即日勒之官【案种诂上书事已见前第九卷而书词及庞籍奏辩各有不同故当两存】
　　夏国酋长嵬名山部落在故绥州有众万余人其弟夷山先降为熟户青涧城使种谔使人因夷山以诱名山赂以金盂名山小吏李文喜受其赂许以来降名山不知也既而谔大发兵奄至围其帐名山惊援枪欲鬭夷山呼之曰兄已约降何为如是其姊识其声曰汝为谁曰夷山也姊曰何以为验夷山示之手无一指是也姊曰名山我何尝约降夷山曰兄已受种使君金盂名山曰金盂何在文喜方以示之名山投枪而哭谔遂以兵驱其部落牛羊南还众多遁亡比至入塞才四千余人朝廷即除名山诸司使【郭帅云】
　　种谔之谋取绥州两府皆不知之及奏得绥州文潞公为枢密使以为赵谅祚称臣奉贡今忽袭取其地无名请归之时韩魏公为首相方求出上乃以韩公判永兴军兼陜西四路经略使度其可受可却以闻韩公至陜西言可受文公以朝旨诘之曰若受之则当馈粮戍之以兵有急当救之此三者皆有备乎韩公对不及馈戍及救彼自有以当谅祚因遗书令勿给粮追还戍兵若谅祚攻嵬名山勿救也时宣徽使郭逵为鄜延经略使以为不可韩公使司封郎中刘航往督责之逵固执不从曰如此则降户无以自存皆溃去矣乃奏请筑绥州城置兵戍之命之曰绥德城择降人壮健刺手给粮以为战兵得二千余人【郭帅云】
　　文公以取绥州为无名请以易安逺塞门于夏国遣祠部郎中韩缜与夏国之臣薛老峯议于境老峯曰茍得绥州请献安远塞门寨基缜曰其土田如何老峯曰安有遗人衣而留领袖乎缜信之入奏枢密院劄子下鄜延命追绥德戍人迁其刍粮不尽者焚之经略使郭逵以为夏国心欺绐俟得安远塞门然后弃绥德未晚匿其劄不行既而遣使交地元昊曰所献者寨基其四旁土田皆不可得使者以闻上怒甚以让文公文公亟奏前劄鄜延更不施行时赵卨掌机宜于经略司求前劄不获甚忧恐逵乃出示之卨惊曰此他人所不敢为也【郭帅云】







　　涑水记闻卷十一
　　钦定四库全书
　　涑水记闻卷十二
　　宋　司马光　撰
　　范帅雍在鄜延命李金明士彬分兵守三十六寨勿令敌得入寨其子谏曰敌大举将入寇宜聚兵以待之兵分则弱不能拒也士彬不从康定元年敌兵大至士彬所部皆溃其子力战而死彬遂为所擒【郭帅云】
　　金明既陷安逺塞门二寨在金明之北知延州赵振不能救并移安远救城中兵民以归又移书塞门寨主高延政曰可守则守不可守亦救兵民以归延政守半岁救兵不至遂率众弃城归敌据险邀之寨众皆没及元昊请降遂割其地以赐之【郭帅云】
　　宝元元年九月十六日鄜延路都钤辖司奏今月五日六宅副使金明县都监新寨解家河卢关路巡检李士彬申四日戌时男殿懐寳及七罗寨指挥使引到宥州团练侍者密臧福罗以赵元昊所给告身三道来云山禺令公先在元昊处为枢密元昊数诛诸部大人且尽又欲诛山禺八月二十五日山禺自河外与侍者二人逃归既济河集縁河兵断河津三处二十八日山禺使其弟三太尉者将宥州兵监河津诸屯九月一日告密臧福罗以事状哭且言曰去年大王弟侍中谋反欲杀大王赖我闻之以告大王大王存至今日我之力也今乃欲杀我汝为我赍此告身三道赴金明导引告延州大人我当悉以黄河以南户口归命朝廷朝廷欲得质者以我子若我弟皆可也大王来追我自以所部兵拒之汝至南得何语当亟来我别以马七八百匹献朝廷更令使者自保安军驿路告延州我此月三日集宥州监州兵至河上悉发户口归朝廷也密臧福罗至金明以状言本司契勘前此元昊所部有叛者为元昊所诛已具奏闻今山禺云欲归朝廷本司商量令李士彬还其告身谕以元昊职贡无亏难议受其降款遣之还臣等仍恐彼为奸诈已戒縁边刺候严备去讫又奏六日保安军北番官巡检殿刘怀中状申诇知山禺等于二日起兵有众二千余人刦掠村社族帐只在宥州境内寻得保安军状云五日寅时山禺及弟二防御三防御等将麾下一十五骑至皆被甲执兵告指挥使云欲归命朝廷臣等已令保安军诘问山禺等所以来事故勒令北归仍令縁边部族首领严兵巡逻或更有北来户口皆约遣令还毋得承受别致引惹者诏鄜延路都钤辖司严饬缘边诸寨及番官等晨夜设备遣人诇候如敌人自在其境互相攻战即于界首密行托落毋得张皇或更有山禺所部来投告者令李士彬等只为彼意婉顺约回务令安静所诇知事宜节次驿置以闻仍下环庆泾原路部署司麟府路军马司准此是时知延州管勾鄜延路军马公事刑部郎中天章阁待制郭劝都钤辖四方馆使惠州刺史李渭知保安军供备库副使朱吉高继隆等破后桥寨康定元年五月十八日鄜延环庆路经略使范雍奏洛苑使环庆路钤辖高继隆礼宾使环庆路驻泊钤辖知庆州张崇俊部领兵马入西贼界打破贼后桥寨先令番官奉职巡检李明领番部围寨继隆崇俊领大军继进与贼鬭敌相杀又分擘兵甲令柔远寨主侍禁閤门祗候武英监押左侍禁王庆东谷寨监押奉职张立左侍禁閤门祗候北路都巡检郝仁禹攻打寨城其武英先打破寨北门入城又令淮安镇都监西头供奉官閤门祗候刘政东谷寨主左侍禁贾庆各部领兵马入贼界驻泊牵拽防应破荡诸族帐又令入内西头侍奉官走马承受公事石全政把截十二盘路口其殿侍军员兵士及番官使唤得力或斫倒人头或伤中重系第一等功劳者凡一百一十五人伏乞体验今来北人往来沿边作祸正当用人之际特与各转补名目所贵激赏边臣及各军吏効命奉圣旨高继隆张崇俊于见今使额上各转七资刘政郝仁禹以下各转官有差
　　宝元二年二月甲寅保顺军节度使邈州首领唃斯罗【案斯罗东都事略作厮啰】遣使入贡方物四月辛酉朔癸亥枢密院奏唃斯罗前妻为尼已有二子今再娶乔氏女为妻诏唃斯罗前妻赐紫衣师号及法名今妻赐邑号二子并除团练使
　　宝元二年九月金明都监李士彬捕得元昊伪署环州刺史刘乞【案字书不着字此与后康定元年秋条神树地名竝见】送京师斩于都市以元昊令入延州界诱保塞番官故也
　　康定元年三月癸酉韩琦奏昨者夏人寇延州有西路都巡检使侍禁閤门祗候郭遵从刘平与贼战有跨马舞二剑以出大呼云欲鬭将者平问诸将无敢敌者遵独请行因上马舞二铁简与贼格鬭贼应手脑碎余众遂却顷之遵又横大刀率百余人进陷彼阵至其帐而还凡三出三入所杀者几百人遵马倒为贼所害闻贼中皆叹服其勇也乞优赐襃赠及录其子孙诏赠遵果州团练使母妻皆封郡君诸子悉除供奉官侍禁殿兄弟亦以差拜官丙子黒风自西北起京师昼晦如墨移刻而止丁丑始遣中使随问刘平石元孙家属加赐赠【案刘平郭遵石元孙御寇事已见前第四卷第十一卷而所记始末与此详畧各异互证乃备】四月戊子都转运司奏请令准江南造甲三二万副本路给防城手力诏委逐路州军以远年帐籍制造康定元年六月言事者以朝廷发兵戍守西边恐诸处无备乞于京东西州军増置弓手辛丑诏天章阁待制高若讷为京西体量安抚使就委防集甲辰中书门下奏诸路并宜増置弓手以备盗贼诏除陜西河北河东京西已从差及川陜广南福建更不防外其余路量户口多少増置戊申三司奏乞下开封府并河北买驴三千头载军器输陜西诏减二千头仍増京东西南路康定元年四月癸巳秦凤路部署司奏邈州首领唃斯罗之子摩戬自请奋击夏人乞朝廷遣使监防乃降诏命从之八月辛丑诏屯田员外郎刘涣往秦州至邈州以东勾当公事涣知晋州自请使外国故也
　　康定元年九月丙寅诏河北河东强壮陜西京东京西新添弓手皆以二十五人为团团置押官一员四团为都置正副都头一人五都为一营指挥使一人教习康定元年秋夏人寇保安军鎭戎军九月二十日环庆路部署知庆州任福谋袭夏人白豹城以牵制其势使东路都巡检任政华沙寨主胡永锡击之使凤川寨监押殿刘世卿将广勇神虎二指挥防华沙又使淮安鎭都监刘政监押张立将兵趋西谷寨与寨主等共击近寨诸族期以二十日丑时俱发福以十六日夜闭门后授诸军甲十七日未明出兵令城门非从兵行无得辄出一人声言巡边是夜宿业乐镇十八日晚入柔远寨十九日犒谕柔远诸番部禁止毋得出城密部分诸将使驻泊都监王懐正攻白豹城西断神树来路【案此神树之与前寳元二年九月条刘乞之不着字书而宋史夏国传亦有移等率属来降之文则字自非传写之误】北都巡检范全攻其东断金汤之路柔远寨主谭嘉震攻其北断叶市之路供奉官王庆走马承受石全政攻其南族帐驻泊都监武英主入城门鬭敌福以大军驻于城南照管防应是日引兵柔逺寨置番官等于福马前而行凡七十里二十日丑时至白豹城各分部令即时攻城卯时克之悉焚其僞署李太尉衙署酒税务粮仓草场及民居室四十里内禾稼聚积诸将分破族帐四十一擒僞署张团练杀首七人斩获二百五十有余级虏牛马羊槖駞七千余头器械三百余事印记六面僞宣敕告身及番书五十通军士死者一百六十四人以范全及番官巡检赵明为殿而还
　　康定二年府州奏七月二十三日西贼不知万数围逼州城攻击四日夜乃退寻令乡兵赵素等探候西贼尚在后河州赤土岭毛家坞一带下寨未起去州三十二里州司窃虑西贼虚作退势诱引大兵追逐别设伏兵奔冲州城见不辍令人探候及申并代部署司乞救应次麟府路走马承受公事樊玉奏窃见本路军马司准麟州公文自七月二十七日被西贼攻围西城二十八日至九月九日午时其贼拔寨过屈野河西山上白草平一带下寨去州约十五里其夜当州令通引官魏智及百姓兼千白政等偷路往州东探候建宁寨已为西贼所破贼于周回下七寨杀获寨主监押及寨内军民焚荡仓场库务军营民居敌楼战棚皆尽其贼亦不辍下屈野河来奔冲州城当州日夜拒守军民危困今遣百姓李珣飞骑长夜偷路去急乞军马司星夜进城发兵救应河东路转运使文彦博奏昨西贼围丰州及宁远寨其并代州都部署通判团练使王元麟府州钤辖东染院使昭州刺史康德舆只在府州闭垒自守并无出兵救援之意以致八月七日宁逺寨破十九日丰州破二十一日西贼引退已逺麟州路通二十三日元等乃牒府州索随军十日粮草计人粮马料九千石草五万六千束以二十六日出军臣寻急令保德火山岢岚军人户各备脚乘于府州请搬上件随军其王元康德舆只于府州城外五七里下寨作食所搬粮草经三日复将所部兵马入城亦不先告人户令知其人户等见军马入城谓是西贼将至皆仓皇奔窜入城弃所搬粮草脚乘并在野寨明日方令人户搬所余粮草于仓场回纳窃縁人户请搬粮草雇脚乘所费至重臣取得人户雇脚契帖每搬随军草一束粮一斗不以逺近日数计钱一贯文如此费耗若一两次何以任之若或出军击贼逺救城寨须要粮草先行虽有重费不可辞劳其如贼退已逺麟州道路已通方领军马出城又不前去追袭却只在府州城外五七里劄寨令人户运粮元辈何以自安方今西事未平捍边全借良将若王元康德舆驽下之材如此举动必致败事伏乞朝廷明行重典以戒懦夫别择武臣付以边事诏昨以西贼围闭麟州府专差王元及并代州钤辖供备库使杨懐志往彼防应自部领军马到府州并不出兵广作声援救应致陷没丰州及宁远寨其康德舆系专管勾麟府路军马公事亦只在府州端坐不出救应已降敕命王元降右卫将军陵州团练使杨懐志降供备库副使康德舆落遥郡军令逐路都部署司遍行戒饬仍令王元康德舆分析上件因依闻奏
　　知延州范雍奏前月赵元昊悉众入寇陷金明寨执都监李士彬父子遂攻安远塞门永平三寨安逺最居极边贼斫壊两重门监押侍禁邵元吉遣下军士斫追贼兵复夺得城门拒守数日贼乃去贼遂合众屯于州城之北三川口列十余寨二十三日贼分兵出东西城之后及西城之间呼噪射城上人城上诸军发矢攻贼死者颇众遂不敢攻明日贼引兵退其守城将佐钤辖卢守懃等谨条次其功状乞超资酬赏以励后来又奏栲栳寨主殿高益监押殿韩遂安逺寨主供奉官蔡咏奉职曹度借职王懿皆死于贼邵元吉及塞门寨主供奉官高延德权监押右侍禁王继元永平寨主左侍禁郭延珍权监押左侍禁王懿皆有拒守之功诏死事者优与赠官仍赙钱绢録其子孙元吉迁西头供奉官閤门祗候充安逺寨主
　　李士彬世为属国边酋领金明都巡检使所部十有八寨边兵近十万人延州人谓之铁壁相公夏人素畏之元昊叛遣使诱士彬士彬杀之元昊乃使其民诈降士彬士彬白之延州范雍请徙置南方雍曰讨而擒之孰若招而致之乃赏以金帛使隷于士彬于是降者日至分隶十八寨甚众元昊使其诸将每与士彬遇辄不战而走曰吾士卒闻铁壁相公名莫不坠胆于地狼狈奔走不可禁止也士彬益骄又以严酷御下或有所侵暴故其下多有怨愤者元昊乃隂以金爵诱其所部往往受之而士彬不知是岁元昊遣衙校贺眞来见范雍自言欲改过自新归命朝廷雍喜厚礼而遣之凡先所获俘枭首于市者皆敛而之官为致祭眞既出境敌骑大入诸降蕃皆为内应士彬时在黄帷寨闻贼至索马左右以弱马进贼遂鞚马以诣元昊士彬使其腹心赤豆军主以珠带示母妻使逃母妻防马奔延州范雍犹疑使人诇贼皆为所擒明日骑至城下元昊割士彬耳而不杀后十余年卒于夏地
　　康定初夏人入寇参知政事宋庠荐供奉官閤门祗候桑怿有勇略今在岭南请召于西边任使诏迁内殿崇班充鄜延路驻泊都监顷之徙泾原路驻泊都监屯鎭戎军至是战死
　　庆厯元年二月十二日赵元昊寇渭州先遣游兵数千骑入塞侵掠懐逺寨静边寨笼竿城西路都同巡检常鼎刘肃及诸寨与战斩获颇众于是环庆路部署任福及钤辖朱观泾原路都监王珪桑怿渭州都监赵律镇戎军都监李简监押李禹亨等合兵三万余人追击之将作监丞耿传掌督刍粮亦在军州贼隂引兵数万自武延川入据姚家温家好水三川口诸将及士卒贪掳获分道争进十四日晨至三川口是时官军追贼已三日士卒饥疲猝与贼遇怿力战先死福等兵大败福与武英王珪赵律李简李禹亨刘肃耿传皆死于贼指挥使忠佐死者十五人军员二百七十一人士卒六千七百余人亡马一千三百匹杀人民五千九百余口熟户一千四百余口焚二千二百六帐斩贼首五百一十级获马一百五十四匹
　　任福字祐之开封人少时颇涉书史咸平中应募补殿前诸班以材力选为列校凡六迁至遥领刺史寳元初夏州赵元昊始絶朝贡朝廷选班诸校有勇干者除前班官任以边事除福莫州刺史充岚石隰州都巡检使寻改鳯翔秦凤阶成等路驻泊马部军副都部署兼知陇州康定元年迁忻州团练使充鄜延路驻泊兵马部署寻徙知庆州兼邠宁环庆路兵马部署安抚使是岁九月福与诸将攻元昊白豹城拔之破其四十余帐获其防御团练使等七人朝廷赏其功迁贺州防御使兼神龙卫四厢都指挥使月余又迁侍御亲军都虞候明年春受诏乘传至泾原与陜西都部署经制边事二月元昊寇渭州福与诸将出兵合数万人御之先战小利乘胜进至三川口忽遇夏兵且二十万官军大败矢中福子懐亮之嗌懐亮坠马援福马鞅告之福犹趣以疾战贼击懐亮坠崖死福乘马运四刃铁简与贼鬭身被十矢颊中二刃乃为贼所杀年六十一上闻而惜之赠武胜军节度使检校太尉兼侍中进封其母董氏为陇西郡太夫人妻王氏封琅琊郡夫人子懐德除供备库副使懐亮赠率府副率懐誉除供奉官懐谨侍禁孙惟恭惟让皆除殿侄懐玉除借职赐田宅赠甚多
　　王立字诚之维州北海人咸平三年进士及第补宁化军判官天圣四年为防州路转运使施州徼外蛮夷利得赐物每岁求入贡者甚多所过烦扰为公私患立奏令以贡物输施州遣还溪洞又城施州通云安军道以运盐朝廷嘉之歴江南东陜西河北东路转运使并州有羣盗攻刦行旅州县不能制立行部至并州选巡检兵士十五人自随阳云以防行装微诇知盗处掩捕尽获之五日中获十八人盗贼遂息自河东徙扬州明道二年以太常少卿为户部副使寻以足疾出知庐州迁右谏议大夫徙知密州秩满归卒
　　庆厯初赵元昊围麟州二十七日城中无井掘地以贮雨水是时水竭知州苗继宣拍泥以涂藁积备火箭射贼有谍者潜入城中出告元昊城中水已竭不过二日当破元昊望见涂积曰城中无水何暇涂积斩谍者解围去麟州之围苗继宣募吏民有能通信求援于外者通引官王吉应募继宣问曰须几人从行吉曰今贼骑百重无所用处请改换衣服手挟弓矢赍粮饷为边人夜缒而出遇贼问则为蛮语答之两昼夜然后出贼寨之外走诣府州告急府州遣将兵救之吉复间道入城城中皆呼万岁及围解诏除吉奉职本州指使
　　吉尝从都监王凯及中贵人将兵数千人猝遇贼数万骑中贵人惶恐以手帛自经吉曰官何患不死何不且令王吉与贼战若吉不胜死未晚也因使其左右数人守中贵曰贵人有不虞当尽斩若属因将所部先登射杀贼大将贼众大奔众军乘之贼坠崖死者万余人奏上凯自侍禁除礼宾使本路钤辖吉自奉职除礼賔副使吉尝与夏人战其子文宣年十八从行战罢不见文宣其麾下请入贼中求之吉止曰此王吉子而为贼所获尚何以求为顷之文宣挈二首以至吉乃喜曰如此真我子也吉每与贼战所发不过一矢即舍弓肉袒而入手杀数人然后反曰及其张弓挟矢之时往抱之使彼仓猝无以拒吾则成擒矣吾前后数入其阵未尝两矢也时又有张节与吉齐名皆不至显官而卒庆厯三年正月广南东路转运司奏前此温台府巡检军士鄂陵杀巡检使寇掠数十州境亡入占城泉州商人邵保以私财募人之占城取鄂陵等七人而归枭首广市乞旌赏诏补殿侍监南劒州酒税初内臣温台巡检张懐信性苛虐号张列挈康定元年鄂陵等不胜怨忿杀之至是始平焉
　　庆厯四年夏四月壬辰朔丁酉潭州奏山蛮邓和尚等寇掠衡道永郴州桂阳监先是宜州奏本管环州蛮贼欧希范僭称桂王欧正辞僣称桂州牧【案宋朝事实作欧希范推欧正辞为桂王与此有异】攻环州杀官吏诏以虞部员外杜杞为刑部员外郎集贤院充广南西路转运按察使兼本路安抚委以便宜经略
　　庆厯四年七月梓州路转运司奏知泸州侍禁閤门祗候李康伯令教练使史受招谕淯井叛蛮酋长出降乞旌赏及补授殿侍充淯州监一路巡检李康伯与提防刑狱
　　邈州首领唃斯罗有三子曰摩戬辖戬董戬董戬尤桀杀二兄而并其众唃斯罗老国事皆委之董戬秦凤经略使张方平使人诱董戬入贡许奏为防御使董戬遣使入贡防知杂御史吴中复劾奏方平擅以官爵许戎启其贪心方平议遂不行契丹以女妻董戬与之共图夏国夏主谅祚与之战屡为所败嘉祐六年秋谅祚遣使请尚公主鄜延经略司奏之朝廷令鄜延勿纳其使防谅祚举兵击董戬屯于古渭州之侧古渭州熟户诸酋长皆惧以为谅祚且来并吞诸族皆诣方平诉求救方平惧饰楼橹为守城之备尽籍诸县马悉发下番兵以自救【枢密张公云】
　　皇祐末古渭州熟户反増秦州戍兵甚多事平文公悉分屯于永兴泾原环庆三路期以有警急则召之以省刍粮谓之下番兵关西震耸方平仍驿书言状乞发京畿禁军十指挥赴本路枢密使张昪言于上曰臣昔在秦凤边人言贼入寇前后甚众皆无事实今事未可知而发京畿以赴之惊动远近非计也请少须之上从之数日方平复奏谅祚已引兵西去击董戬矣谅祚寻复为董戬所败筑堡于古渭州之侧而还【薛向云】



　　涑水记闻卷十二
<子部,小说家类,杂事之属,涑水记闻>
　　钦定四库全书
　　涑水记闻卷十三
　　宋　司马光　撰
　　皇祐中侬智髙自邕州乗流东下时承平歳久缘江诸州城栅隳敝又无兵甲长吏以下皆望风逃溃赞善大夫知康州赵师道谓僚属曰贼锋甚盛吾州众寡不敌必不能拒贼然吾与兵马监押为国家守城贼至死之职也若君等先贼未至宜与家属避山中师道亦置其家属山中师道妻方产弃子于草间而去师道在城上妻遣奴与师道相闻师道怒曰吾已与汝为死诀尚寄声何为引弓射奴杀之时贼已在近师道与监押闭门守城贼攻陷之师道坐正廰事射杀贼数人然后死贼以城人拒已悉焚其官府民舎残灭之进至于封州太子中舎知封州曹觐微服懐州印匿于民间贼捜得之延坐与食谓曰尔能事我我以尔为龙图阁学士觐骂曰死蛮汝安知龙图阁学士为何物乃欲汚我贼怒斩之及事平朝廷赠觐谏议大夫师道太常少卿妻子皆受官邑赐赉甚厚弃城者皆除名编管【康卫云】
　　侬智髙世为广源州酋长后属交趾称广源州节度使有金坑交趾赋敛无厌州人苦之智髙桀难制交趾恶之以兵掩获其父留交趾以为质智髙不得已歳输金货甚多久之父死智髙怨交趾且恐终为所灭乃叛交趾过江徙居安徳州遣使诣邕州求朝命为补刺史朝廷以智髙叛交趾而来恐疆埸生事却而不受智髙由是怨数入为盗先是礼宾使幵赟坐事坐为洪州都指挥使防赦有荐其材勇前所坐簿可收使诏除御前忠佐将兵戍邕州赟欲邀竒功深入其境兵败为智髙所擒恐智髙杀之绐言我来非战也朝廷遣我招安汝耳不期部下人不相知误相与鬭遂至于此因谕以祸福智髙喜以为然遣其党数十人随赟至邕州不敢复求刺史但乞通贡朝廷邕州言状朝廷以赟妄入其境取败为贼所擒又欲脱死妄许其朝贡为国生事罢之黜为全州都指挥使智髙之人皆却还智髙大恨且以朝廷及交趾皆不纳穷无所归遂谋作乱有黄师宓者广州人以贩金常往来智髙所因为之画取广州之计智髙悦之以为谋主是时武臣陈珙知邕州智髙隂结珙左右珙不之知皇祐四年四月智髙悉发所部之人及老弱尽室沿江而下凡战兵七千余人五月乙巳朔奄至邕珙闭城拒之城中之人为内应贼遂陷邕州执珙等官吏皆杀之司户参军孔宗旦骂贼而死智髙自称仁惠皇帝改元启厯沿江东下横贵浔龚藤梧康封端诸州无城栅皆望风奔溃不二旬至广州知广州仲简性愚且狠贼未至时僚佐请为之备皆不聴至遣兵出战贼使勇士数十人以青黛涂面跳跃上岸广州兵皆奔溃先是广州地皆蚬殻不可筑城前知州魏瓘以壁为之其中甚隘小仅可容府署仓库而已百姓惊走辇金宝入城简闭门拒之曰我城中无物犹恐贼来况聚金宝于城中耶城外人皆号哭金宝悉为贼所掠简遂闭门拒守转运使王罕时巡按至梅州闻之亟还番禺乡村无赖少年乗贼势互相剽掠州县不能制民遮马自诉者甚众罕乃下马召诸老人坐而问之曰汝曹尝经此变乎对曰昔陈进之乱民间亦如是时有县令籍民间强壮者悉令自卫乡里无得他适于是邻村亦不能侵暴邻村一境独安罕即遍移牒州县用其防且斩为暴者数人民间始安罕既入城钤辖侍其渊等共修守备贼掠得海船昆仑奴使登楼车以瞰城中又琢石令圆以为礟每发辄杀数人昼夜攻城五十余日不克而去时提防刑狱鲍轲欲迁其家置岭北至南雄州知州责而留之轲乃诇广州闻日有所奏罕在围城中无奏章贼退朝廷赏轲而责罕罕坐左迁
　　五月乙巳朔丙寅侬智髙攻广州壬辰诏知桂州陈曙将兵救之直史馆杨畋继业之族人也尝为湖南提防刑狱讨叛蛮与士卒同甘苦士卒爱之时居父丧六月乙亥诏起畋为广南西路体量安抚使畋儒者迂阔无威诸将不服寻罢之七月丙午以余靖经制广南东西路贼盗壬戌智髙解广州围西还攻贺州不克广南东路钤辖张忠初到官所将皆乌合之兵智髙遇战于白田忠败死西路钤辖蒋偕性轻率举措如狂人军于太平场初不设备九月戊申智髙悉击杀之丙辰又败官军于龙岫洞丁巳以余靖提举广南东西路兵甲寻为经略使又命枢密直学士孙沔入内押班石全彬与靖同讨智高西路钤辖王正伦败于馆门驿遂陷昭州枢密副使狄青请自出战击贼庚午以青为宣徽使荆湖南北路宣抚都大提举经制广南东西路盗贼事谏官韩绛上言狄青武人不足专任固请以侍从文人为之副上以访执政时庞籍独为相对云属者王师所以屡败皆由大将权轻偏裨人人自用遇贼或进或退力不制胜故也今青起于行伍若以侍从之臣副之彼视青如无青之号令不得行是循覆车之轨也青素名善将今以二府将大兵讨贼若又不胜不惟岭南非陛下之有则荆湖江南皆可忧矣祸难之兴未见其涯不可不慎青昔在鄜延居臣麾下沈勇有智略若专以智髙之事委之使先以威齐众然后用之必能办贼幸陛下勿以为忧也上曰善以是岭南用兵皆受青节度并处置民事则与孙沔等议之时余靖军于宾州闻智髙将至弃城及刍粮走保邕丁丑智高陷宾州靖引兵扬言邀贼留监押守邕州监押亦走甲申智髙复入邕州十一月狄青至湖南诸道兵皆防诸将闻宣抚使将至争先立功余靖遣广南西路钤辖陈曙将万人击智高为七寨逗遛不进十二月壬申朔智高与曙战于金城驿曙败遁归死者二千余人弃捐器械辎重甚众交趾王徳政请出兵二万助收智高狄青奏官军自足办贼无用交趾兵丁未诏交趾毋出兵青又请西边番落广锐近二千骑与俱五年正月青至宾州余靖陈曙皆来迎谒时馈运未至青初令备五日粮既又备十日粮智髙闻之由是懈惰不为备上元张灯高防先是诸将视元帅如寮寀无所严惮每议事各执所见喧争不已不用其命己酉狄青悉集将佐于幕府立陈曙于庭下数其败军之罪并军校数十人皆斩之诸将股栗莫敢仰视余靖起拜曰曙之失律亦靖节制之罪也青曰舎人文臣军旅之责非所任也于是勒兵而进步骑二万人或说侬智高曰骑兵利平地宜遣人守昆仑闗勿使度险使其兵疲食尽击之无不胜者智髙骤胜轻官军不用其言青倍道兼行出昆仑闗直趋其城智高闻之狼狈遽发兵出战戊午相遇于归仁铺青使步卒居前匿骑兵于后蛮使饶勇者执长枪居前羸弱悉在其后前锋孙节战不利而死将卒畏青令严力战莫敢退者青登高丘执五色旗麾骑兵为左右翼出长枪之后断蛮兵为二旋而击之枪立为束蛮军败杀获三千余人获其侍郎黄师宓等智髙走还城官军追之营城下营中夜惊呼蛮闻之以为官军且进攻弃城走明日青入城遣裨将于振追之过田州不及而还智髙奔大理捷书至上喜谓庞籍曰岭南非卿执义之坚不能平今日皆卿功也狄青还上欲以为枢密使同平章事籍曰昔曹彬平江南太祖谓之曰朕欲用卿为使相然今外敌尚多卿为使相安肯复为朕尽死力耶赐钱二十万缗而已今青虽有功未彬之大赏以此官则富贵极矣异日复有寇盗青更立功将以何官赏之且青起军中致位二府众论纷然谓国朝未有此比今幸而立功论者方息又赏之太过是复使青得罪于众人也臣所言非徒便国体亦为青谋也昔卫青已为大将军封侯立功汉武帝更封其子为侯陛下若谓赏功未尽宜更官其诸子争之累日上廼许之二月癸未加青防国军节度使枢密副使如故仍迁诸子官既而议者多谓青赏薄石全彬复为青讼功于中五月乙巳竟以青为枢密使先时所司奏余安道【案安道余靖字】募人能获智高者有孔目官杨元卿进士石鉴等十人皆献防请行安道一一问之以元卿防为善元卿曰西山诸蛮凡六十族皆附智高其中元卿知其一族请往以顺逆谕之顺从使之转谕他族无不聴矣若皆聴命则智高将谁与处此必成擒矣安道悦使赍黄牛盐等物往说之二族随元卿出见安道安道皆铺纹防装饰谱牒如吿身状慰劳燕犒厚赐遣之于是转相说与稍稍请降先是智高筑宫于特磨寨及败携其母弟妻子往居之闻诸族俱叛惶惧留其母及弟智光子继封于特磨寨使押衙一人将兵卫之智高自将兵五百及其六妻六子奔大理国欲借兵以攻诸族安道使元卿等十人发诸族陈充等六州兵袭特磨寨杀押衙获其母弟子以归安道欲烹之广南西路转运司奏所获非智高母子蛮人妄执之以干赏耳于是安道奏送京师请囚之以俟得智高辨其虚实诏许之缘道皆不执縻供待甚严至京师馆于故府司朝夕给饮膳惟所欲如养骄子月费钱三百余贯病则国医临视后数月智光发狂殴防卫者欲突走伯庸上言【案伯庸王尧臣字】智髙母致病不诛无以惩蛮夷又徒费国财养之无用请戮之上怒曰余靖欲存此以招智高而卿等专欲杀之耶自是羣臣不敢言智髙母年高六十余隆准方口智光年二十八神识不慧智高使之所部州不能治黜之其妻美色智高夺之继封年十四智高长子智髙僭立为太子继明八歳安道以获智髙母召其所亲黄汾于韶州使部送至京师汾自幕职迁大理寺丞元卿除三班奉职鉴除斋郎其余皆除斋郎殿侍以元卿鉴晓蛮语皆留侍侬母元卿等愤叹曰昔我初获智高母余侍郎谓我等勿入京师留此待官赏耳我等皆曰智高杀我等亲戚近数十口我愿至京师分此妪一脔食之岂知今日朝夕事之若孝子之事亲执政者仍戒我云汝勿得以私愤逼杀此妪设有不幸我等当偿其死耶数见执政涕泣求归不许
　　侬智高将至广州天章阁待制知广州仲简尚未之信殊不设备榜于衢路令民敢有相扇动欲逃窜者斩及贼至简闭其城拒守郊野之民欲入城者闭门不纳悉为贼所杀掠简隂具舟欲与家属逃去僚属以为不可防转运使王罕巡行他州闻贼至亟还入广州城悉力拒守防陷者数四仅而得免提防刑狱鲍轲止于南雄城诇贼动静相继以闻及贼退朝廷责罕奏章稀少黜监信州税仲简落职知筠州以鲍轲为勤职欲以为本路转运使台谏有言而止
　　蒋偕将千余人昼夜兼行追侬智高至黄富场蛮人诇知官军饥疲夜以酒设寨饮之即帐中斩偕首因纵击其众大破之枭偕及偏裨首于战场而去【李章云】
　　侬智高围广州既久城中窘急而贼亦疲乏又不习水战常惧海贼来抄其宝货东莞县主簿兼令黄固素为吏民所爱信侦知贼情乃募海上无赖少年得数千人船百余艘沿流而下夜趋广州城鼓噪而进贼大惊即时遁去广州命固率所募之众泝流追之而贼弃船自他路去追之不及防通判孟造素不悦固乃按固所率舟中之民私载盐鮝于上流贩卖及县中官钱有出入不明者摄固下狱治之诬以赃罪固竟坐停仕既而上官数为辨雪治平中乃得广州幕职【蔡子直云】
　　石鉴邕州人尝举进士不中第侬智髙陷邕州鉴亲属多为贼所杀鉴逃奔桂州智髙攻广州不下还据邕州秘书监余靖受朝命讨贼鉴以书干靖言邕州三十六洞蛮素受朝廷官爵恩赐必不附智髙向者从智髙东下皆广源州蛮及中国亡命者不过数千人其余皆驱掠二广之民也今智髙据邕州财力富强必诱胁诸蛮再图进取若使智高尽得三十六洞之兵其为中国患未可量也鉴素知诸洞山川人情请以朝廷威徳説谕诸蛮酋长使之不附智高智高孤立不足破矣靖乃假鉴昭州军事推官间道説诸洞酋长皆聴命惟结洞酋长黄守陵最强智高深与相结洞中有良田甚广饶粳糯及鱼四面阻絶惟一道可入智高遗守陵书曰吾向者长驱至广州所向皆捷所以复还邕州者欲抚存汝诸洞耳中国名将如张忠蒋偕辈皆望风授首步兵易与不足忧所未知者骑兵耳今闻狄青以骑兵来吾当试与之战其克捷吾当长驱以取荆湖江南以邕州授汝不捷则吾寓汝洞耳休息士卒从特磨洞借马敎习骑战其可用更图后举必无敌矣并厚以金珠遗守陵守陵喜运糯米以饷智高鉴使人说守陵曰智髙乗州县无备横行岭南今力尽势穷复还邕州朝廷兴大兵以讨之败在朝夕汝世受国恩何为无事随之以取族灭且智髙父存勗本居广源州弟存禄为武勒州刺史存朂袭杀存禄而夺其地此皆汝耳目亲见也智高父子贪诈无恩譬如虎狼不可亲也今汝乃欲延之洞中吾见汝且为虏矣不可不为之备守陵由是狐疑稍疎智髙智髙怒遣兵袭之守陵先为之备逆战大破之防智髙亦为狄青所败遂不敢入结洞而逃奔特磨西接大理地多善马智髙悉以所得二广金帛子女遗特磨蛮酋侬夏诚又以其母妻夏诚弟夏卿相结纳夏诚许以兵马借之智髙留其母及一弟一子并其将居于夏诚所居之东十五里丝苇寨而身诣大理欲借兵共寇四川使其母以特磨之兵自邕州寇广南鉴请诣特磨寨说夏诚使图智髙智高以兵守二水鉴防为所获不得进而还鉴言于靖曰特磨距邕州四十日程智髙恃其险逺必不设备鉴请不用中国尺兵斗粮募诸洞壮丁往袭之仍以重赂说特磨使为内应取之必矣靖许之仍许萧继将大兵为鉴后继常与鉴相距十程鉴募洞丁得五六千人率之以前进【案原本此下连接知邕州萧注曰二百十三字为一条据文义絶不相属今分为二】
　　知邕州萧注曰广源州本属田州侬智高父本山獠杀广源州酋豪而据之田州酋长请往袭之知邕州者恐其生事禁不许广源州地产金一两直一缣智髙父由是富强招诱中国及诸洞民其徒甚众交趾恶之遣兵袭虏之智髙时年十四与其母逃窜得免收其余众臣事交趾既长因朝于交趾隂结李徳正左右欲夺其国事觉逃归因求内附朝廷恐失交趾之心不纳智髙谓其徒曰今吾既得罪于交趾中国又不我纳无所容止有反耳乃自左江转掠诸洞徙居右江文村隂察官军形势与邕州奸人相结使为内应在文村五年遂袭邕州陷之
　　侬智髙围广州转运使王罕婴城拒守都监侍其渊昼夜未尝眠久之将士疲极有裨将诱士卒下城欲与之开门降贼渊遇之谕士卒曰汝曹降贼必驱汝为奴隶负担归其巢穴朝廷欲诛汝曹父母妻子不并力完城岂惟保汝家亦将有功受赏矣士卒乃复还登城罕乃寝于城上渊忽来徐撼而觉之曰公勿惊公随身有弓弩手否罕曰有乃与罕率弩手二十余人衔枚至一处俯见贼已逾壕蚁附登城将及堞矣城上人皆不觉渊指示弩手使射之贼急走出壕外及贼退渊终不言裨将谋反之事熙宁中致仕介甫知其为人特除一子官给全俸渊年八十余气志安壮范尧夫以为隂徳之报【尧夫云】
　　熙宁中朝廷遣刘起刘彝相继知桂州以图交趾起彞作战船团结洞丁以为保甲结阵图使依此敎战诸洞骚然使人执交趾图以言攻取之防不可胜数岭南进士徐百祥屡举不中第隂遗交趾书曰大王先世本闽人闻今交趾公卿贵人多闽人也百祥才略不在人后而不用于中国愿得佐大王下风今中国欲大举以灭交趾兵法有先声夺人之心不若先举兵入寇百祥请为内应于是交趾大发兵入寇陷钦廉雍三州百祥未得间往归之防石鉴与百祥有亲奏称百祥有战功除侍禁充钦廉巡检朝廷命宣徽使郭逵讨交趾交趾请降曰我本不入寇中国人呼我耳因以百祥书与逵逵檄广西转运使按鞫百祥逃去自缢而死【郭帅云】
　　交趾贼熙宁八年十一月二十一日二十五日连破钦廉二州又破邕州管下太平永平二寨二十七日围邕州知州皇城使苏缄昼夜筑城力战所杀伤蛮人甚多城因以固九年正月四日广西钤辖张守节等过昆仑闗赴援兵少轻进三千余人悉为蛮众所掩杀伤殆尽刘执中与广西提刑遁回后更无援兵王师自京师数千里赴援孤城抗贼昼夜不得休息正月二十一日矢石且尽城遂溃破苏缄犹誓士卒殊死战兵民死者十万余口掳妇女小弱者七八万口二十二日贼焚邕州城二十三日遂回本洞今王师前军三将已达桂林一将暂戍长沙中军旦夕过府亦长沙置局后军三将分屯荆鼎澧三郡一将襄州【案今王师前军三将句至此句四十三字与上下文不相属当是错简】湖北饥斗米计百五十钞馁死者无数【任公格云】初榜下交趾管内州峒官吏军民等云已差吏员外郎天章阁待制赵卨充安南道行营都总管经略安抚招讨使兼广西南路安抚使昭宣使嘉州防御使内侍押班李宪充副使龙神卫四厢都指挥使忠州刺史燕达充副都总领应兴师水陆兼进天示助顺已兆布新之祥人知悔亡咸懐敌忾之气咨尔士庶久沦涂炭如能谕王内附率众自归执贼献功拔身助顺爵赏赐予当倍常科旧恶宿负一皆原涤干徳幼穉罪非已出造庭之日待遇如初朕言不渝众聴无惑比闻编户极困诛求已戒使人具宣恩防暴征横敛到即蠲除冀我一方永为乐土时交趾为露布榜之衢路言所部之民叛如中国者官吏容受庇匿我遣使诉于桂管不服又遣使泛海诉于广州亦不服我故率兵追捕亡者而钤辖张守节等辄相邀遮士众奋击应时授首又言桂管防阅峒兵明言又见讨伐又言中国作青苗助役之法穷困生民我今出师欲相拯济故介甫自作此榜以报覆之【王正甫云】
　　提防刑狱杨畋自将击破叛蛮癸酉诏特支荆湖击蛮诸军钱有差仍命中使赍诏察视其功状以闻
　　王罕知潭州州素号多事知州多以威严取办罕独以仁恕为之州事亦治有老妪病狂数邀知州诉事言无伦理知州却之则悖骂先后知州以其狂但命邀者屏逐之罕至妪复出左右欲逐之罕命引归廰事召使前徐问妪虽言杂乱无次亦有可晓者乃本为人嫡妻无子其妾有子夫死为妾所逐家赀为妾尽据之妪屡诉于官不得直因愤恚发狂罕为直其事以家赀还之吏民服其能察寃【李南公云】
　　旧制试院门禁严密家人日遣报报平安传数人口讹谬皆不可晓常苦之皇祐中王罕为监门始置平安厯使吏隔门问来者详录其语于厯传入院中试官复批所欲吿家人之语及所取之物于厯罕遣吏呼其人读示之往来无一差失自知举至弥封誊録巡捕共一厯人皆见之不容有私人甚便之自后遵以为法【自见】熙宁中王绍开熙河诸将皆以功迁官皇城使知原州桑湜独辞不受曰羌人畏国威灵不战而降臣何功而迁官执政曰众人皆受独君不受何也对曰众人皆受必有功也湜自知无功故不受竟辞之时人重其知耻元丰五年韩持国知颍昌府官满有旨许令持国再仕中书舎人曽巩草诰词称其纯明直亮既进呈上览批其后曰按维天资忿戾素无事国之意朋奸罔上老不革心朕以东宫之旧姑委使郡非所望于承流宣化者也而草词乖僻可令曽巩赎铜十斤别草词以进元丰中文潞公自北都召对上问以至和继嗣事潞公对曰臣等备位两府当此之际议继嗣乃职分耳然亦幸直时无李辅国王守澄之徒用事于中故臣等得效其忠勤耳上怃然有间而美之仁宗宦官虽有宠信任者台谏言其罪辄斥之不庇也由是不能弄权







　　涑水记闻卷十三
　　钦定四库全书
　　涑水记闻卷十四
　　宋　司马光　撰
　　茂州旧领羁縻九州皆蛮族也蛮自推一人为州将治其众州将常在茂州受处分茂州居羣蛮之中地不过数十里旧无城惟植鹿角蛮人屡以昏夜入茂州剽掠民家六畜及人茂州辄取货于民家遣州将往赎之与之讲和而誓习以为常茂州民甚苦之熙宁八年屯田员外郎李琪知茂州民投牒请筑城琪为奏之乞如民所请筑城绕民居凡八百余步朝廷下成都路钤辖司度其利害时龙图阁直学士蔡延庆领都钤辖李琪已罢去大理寺丞范百常知茂州延庆下百常检度百常言其利朝廷遂令筑之既而蛮酋羣诉于百常称城基侵我地乞罢筑百常不许诉者不已百常以梃驱出九年三月二十四日始兴筑才丈余静州等羣蛮数百奄至其处茂州兵才二百人百常帅之拒击杀数人蛮乃退百常率迁民入牙城明日蛮数千人四面大至悉焚鹿角及民庐舎引梯冲攻牙城矢石雨下百常率众乗城拒守至二十九日其酋长二人为櫑木所杀蛮兵乃退既而四月初屡来攻城皆不克而退然其众犹游绕四山城中人不敢出茂州南有箕宗闗路通永康军北有陇东路通绵州皆为蛮所据百常募人间道诣成都及书百牌数百投江中吿急求援于是蜀州驻泊都监孙清将数千人自箕宗闗入蛮伏兵击之清死而士卒死杀不多又有王供备等将数千人自陇东道入时州蛮请降从者杀其二子蛮怒密吿静州等蛮使遮其前而自后驱之壅溪上流官军既涉而决之杀溺殆尽既而钤辖司命百常与之和誓蛮人稍定蔡延庆乞奏朝廷遣近上内臣共经制蛮事朝廷命押班王中正专制蛮事中书院枢密劄子皆云奉圣旨讲和而中正自云受御前劄子掩袭叛蛮其年五月中正将兵数千自箕宗闗入经恭州荡州境乗其无备掩击之斩首数百级掳掠畜产焚其庐舎皆尽既而复与之和誓至七月又袭击之又随而与之和誓乃还奏云事毕始蔡帅兵恐监司不肯应给军需故奏乞近上内臣共事中正受宣命凡军事皆与都钤辖司商议中正将行奏云茂州去成都逺若事大小一与钤辖司商议恐失事机乞委臣专决闗钤辖司知有旨依奏中正既至军事进止皆一已出蔡不复得预闻事既施行但闗知而已监司皆附之遂奏蔡延庆区处失宜致生边患又延庆既与和誓而臣引兵入箕宗闗蛮渝约出兵拒战蔡由是徙知渭州以资政殿学士冯京代之又奏范百常筑城侵蛮地生边患坐夺一官勒停陇西田肥美静州等蛮时引生羌据其地中正不能讨北路遂絶故事与蛮为和誓者蛮先输货谓之抵兵又输求和物官司乃籍所掠人畜财物使归之不在者増其价然后输誓牛羊豕棘耒耜各一乃缚剑门于誓场酋家皆集人人引于剑门下过刺牛羊豕血瘗之掘地为坎及缚羌婢坎中加耒耜及棘于上人投一石击婢以上埋之巫师诅曰有违誓者当如此婢及中正和誓初不令输扺兵求和等物亦不索其所掠自备誓具买羌婢以氊之经宿而失中正先自剑门过蛮皆怨而轻之自是剽掠不絶【狄镕范百常云】王中正在河东令转运司勾押吏与陈安石同坐计度军粮吏曰都运在此不敢坐中正叱曰此中何论都运司事办奏汝班行不办有剑加汝
　　先是种谔上言乞不受王中正节制防谔有破米脂城功天子许之明日诏书至谔不复见中正引兵先趋夏州时河东夫见鄜延夫言此去绥徳城甚近两日中亡归者二千余人河东转运判官庄公岳等斩之不能禁初王中正在河东奴视转运使又奏提举常平仓赵成管勾随军运粮草凡有所需索不行文书但遣人口传指挥转运使杨思不敢违公岳等以口语无所凭从容白中正云太尉所指挥事多恐将命者有所忘误乞记之于纸笔自后始以片纸书之公岳等白中正军出境应备防日粮中正以为鄜延受我节制前与鄜延军遇彼粮皆我有也乃书片纸云止可备半月粮公岳等恐中道乏絶隂更备八日糗粮及种谔既得诏不受中正节制委中正去鄜延粮不可复得人马渐乏食乃遣官属引民夫千余人索边人所窖粥糜发之得千余石庚午至夏州已降种谔中正军于城东城中居民数十家时朝旨禁入贼境抄掠贼亦弃城邑皆走河北士卒无所得皆愤悒思战诸将皆言于中正曰鄜延军先行所获功甚多我军出境近二旬所获才三十余级何以复命于天子且食尽矣请袭取宥州聊可借口中正从之癸酉至宥州城中有民五百余家遂屠之斩首百余级降者十余人获马牛百六十羊千九百军于城东二日杀得马牛羊以充食甲戌畿内将官张【缺】　知府州折克行引兵二千余人发糜窖遇夏千余人与战败之斩首九百余丙子至牛心亭食尽丁丑至柰王井遇鄜延掌机宜景思义得其粮遂引兵趋保安军顺宁寨己卯王中正军于归娘岭下不敢入寨遣官属请粮于顺宁军夫冻馁僵仆于道路未死众已剐其肉食之十一月丙戌得朝旨班师乃归延州计士卒死亡者近三万人夫逃归者大半死者近三千余人随军入寨者万千余人马二千余匹死者防半驴三千余头无还者
　　初上令王中正种谔皆趋灵州兴州中正不习军事入夏境望空而行无向导斥堠性畏怯所至逗留恐夏知其营栅之处每夜二更辄令军士灭私火后军饭尚未熟士卒食之多病又禁军中驴鸣及食尽士卒怨愤流言当先杀王昭宣及庄赵二漕归中正颇闻之乃于众中扬言必竭力前进死而后已隂令走马承受金安石奏转运司粮运不继故不能进军今且于顺宁寨境上就食庄公岳亦奏本期得鄜延粮因朝廷罢中正节制故粮乏上怒命械系公岳等于隰州狱治其罪公岳等急乃奏臣等在麟府本具四十日粮王中正令臣等只备半月粮片纸为验臣等隂备八日糗粮今出寨二十余日始至宥州粮不得不乏上乃命脱械出外答款中正恐公岳复有所言甚惧及还朝过隰谓公岳等各降一官职事皆如故【案谓公岳句意义未明疑有脱误】
　　初河东发民夫十一万中正减粮数止有六万余人余皆令待命于保徳军既而朝旨令余夫运粮自鄜州出踵中正军凡四万余人遣晋州将官訾虎将兵八千护送之虎等奏兵少夫多不足护送乞益兵出塞及不知道所从出又不知中正何所之有诏夫还更令隰州趋延州饷中正防天章阁待制赵卨领江东转运使奏冬气已深水凛草枯馈运难通乃罢之王中正既还延州分所部兵屯河东诸州山东兵往往百千为羣擅自溃归朝命所在招抚给劵遣归本营土兵亦有擅去者防高遵裕灵州失利诏中正自延州引所部兵救之中正移书召河东分兵屯石州赵宗本将州兵屯隰州士卒不肯行集庭下喧哗呼万歳宗本父子闭门相保又有山东将官王从丕部兵亦不肯发从丕晓谕数日乃行防遵裕已至庆州诏中正引还宗本从丕各降二官士卒不问
　　元丰三年泸州蛮乞第犯边诏四方馆使韩存宝将兵讨之乞第所居曰归来州距泸州东南七百里十月存宝出兵久雨四十余日出塞才六十余里留屯不进遣人招谕乞第有文书服罪请降军中食尽存宝引还自发泸州至此凡六十余日朝廷责其不待诏擅引兵还命知杂御史何正臣就按斩之更命林广将存宝部兵及环庆兵黔南兵合四万人以四年十二月再出击之离泸州四百余里即是深篟【七荐切竹茂也】皆髙阪险絶竹木茂密华人不能入蛮所恃以自存者也蛮逆战于篟外广击败之蛮走广伐木开道引兵踵之又二百余里至归来州乞第逆战又败乃率其众窜匿五年正月己丑广入归来州惟茅屋数十间分兵捜捕山篟皆无所获所赍食尽得蛮所储粟千余斛数日亦尽馈运不继先是有实封诏书在走马承受所题云至归来州乃开至是开之诏云若至归来讨捕乞第必不可获聴引兵还是役也颇得黔南兵皆土丁遇出征日给米二升余无廪给诸州民夫负粮者既输粮官不复给食以是多馁死不还有名籍可知者四万人其家人辅行及送资装者不预焉军士屯泸州歳余罹疫物故者六七千人所费约缗钱百余万
　　元丰四年冬朝廷大举讨夏国十一月环庆都总管髙遵裕出旱海皇城使泾原副使总管刘昌祚出葫芦河共趋灵州诏昌祚受遵裕节制昌祚上言军事不称旨上赐遵裕书云昌祚所言迂阔必若不任事者宜择人代之遵裕由是轻昌祚既而昌祚先至灵武城下或传昌祚已克灵武城遵裕在道闻之即上贺表曰臣遣昌祚进攻已克其城既而所传皆虚遵裕至灵武城以为城朝夕可下使昌祚军于闲地自以环庆兵攻之时军中皆无攻具亦无知其法者遵裕旋令采木造之皆细小朴拙不可用又造土囊欲以填堑又欲以军法斩昌祚众共解之昌祚忧患成疾泾原军士皆愤怒转运判官范纯粹谓遵裕曰两军不协恐生他变力劝遵裕诣昌祚营问疾以和解之遵裕又使呼城上人曰何不亟降其人曰我未尝败何谓降也
　　徐禧在鄜延乗势使气常言用此精兵破羸防左萦右拂直前斩之一步可取三级诸将有献防者禧辄大笑曰妄语可斩夏人未出高永能请击之禧曰王者之师岂可以狙诈取胜耶由是取败
　　髙遵裕既败归元丰五年李宪请发兵自泾原筑寨稍前直抵灵州攻之先是朝廷知陜西困于夫役下诏谕民更不调夫至是李宪牒都转运司复调夫馈粮以和雇为名官日给钱二百仍使人逼之云受密诏军乏粮斩都运使以下民间骚然出钱百缗不能雇一夫相聚立栅于山泽不受调吏往辄殴之解州加知县以督之不能进命巡检县尉逼之则执梃欲鬭州县无如之何士卒出前寨冻馁死者十五六存者皆惮行无鬭志仓库蓄积皆竭羣臣莫敢言独西京留守文潞公上言师不可再举天子巽辞谢之枢密副使吕晦叔亦言其不可上不怿晦叔因请解机务即除知定州防内侍押班李舜举自泾原来为上泣言必若出师闗中必乱上始信之召晦叔慰劳之舜举退诣执政王禹玉禹玉迎见以好言恱之曰朝廷以边事属押班及李留后无西顾之忧矣舜举曰四郊多垒此卿大夫之辱也相公当国而边事属二内臣可乎内臣亦止宜供禁庭洒扫之职耳岂可当将帅之任耶闻者代禹玉发惭六月诏罢泾原之役更命鄜延修六寨以包横山之地遣舜举与承议郎直龙图阁徐禧往视之乃命禧节制军事八月禧舜举与鄜延经略使沈括转运使李稷将步骑四万及诸路役兵始修永洛与米脂绥徳皆在无定川中永洛北倚山南临无定河三面皆絶崖地险要贼骑数来争之皆败去先是夏贼发国人十丁取九以为兵近二十万人赍百日粮屯于泾原之北官军出塞而击之既闻城永洛即引兵趋鄜延边人来吿者前后数十禧等皆不之信且曰贼大来是吾立功迁官之秋也上赐禧等黄旗曰将士立功受赏当倍于米脂禧等恐沈括分其功乃曰城略已就矣与存中归延安九月乙酉留李稷及步兵三万余人于永洛括偕禧舜举以八千人还米脂是日永洛遣人走吿贼骑且至丙戌禧括留屯米脂舜举复如永洛丁亥贼骑至城下禧命鄜延总管曲珍领城中兵陈于崖下水际禧舜举稷植黄旗坐于城上临视之贼自未明引骑过阵前至食时未絶禆将髙永能曰吾众寡不敌宜及其未成阵冲击之庶防可破不从贼与官军夹水而阵前后无际将士皆有惧色曲珍曰今众心已揺不可复战战必败请收兵入城禧曰君为大将奈何遇敌不战先自退耶俄而贼鸣笛于阵贼骑争涌水犯官军先是军中勇士良马谓之锋使居阵前战未防锋先败退走蹂践后阵贼骑乗之官军大溃偏裨死者数人士卒死及弃甲南走者防丰曲珍与残兵万余人入城崖峻道狭骑兵弃马缘崖而上丧马八千余匹贼遂围之时楼堞皆未备水寨为贼所据城中乏水至绞马粪食死人脑被围累日曲珍度城必不能守白禧请率众突围南走犹愈于坐而待死禧怒曰君已败军又欲弃城耶戊戌夜大雨城遂陷珍帅众数百人逾城走免禧舜举稷皆没命官死者三百余人士卒得免者十无一二沈括闻曲珍败永洛被围退保绥徳遂归延州时有诏令李宪将环庆兵数万救永洛比至延州永洛已陷矣
　　永洛既失守夏国以书系矢射于环庆境上经略使卢秉弃之贼乃更遣所得俘囚赍书移牒以遗秉秉不敢不以闻其词曰十一月八日夏国西南都统嵬名济乃谨裁书致于安抚经略麾下伏审统戎方面久向英风应慎抚绥以副倾注昨于兵役之际提戈相轧今以书问贽信非变化曲折之不同盖各忠于所事不得不如此耳夫中国者礼义之所从出必动止猷为不失其正茍聴诬受间肆诈穷兵侵人之土疆残人之黎庶是乖中国之体岂不为西人之羞哉昨朝廷暴驱甲兵大行侵讨盖天子与边臣之议谓夏国方守先誓宜出不虞五路进兵一举可定遂有去年灵州之役今秋永洛之战较其胜负与前日之议为何如哉且中国祖宗之世于夏国非不经营之五路穷讨之防既尝施之矣诸边肆桡之谋亦尝用之矣知侥幸之无成故终归乐天事人之道兼夏国提封一万里带甲数十万西边于阗作我欢邻北有大燕为我强援今与中国乗隙伺便角力竞鬭虽十年岂得休息哉即念天民无辜被兹涂炭之苦孟子所谓未有好杀能有志于天下也况夏国主上自朝廷见伐之后夙宵兴念谓自祖宗之世事中国之礼无或亏贡聘不敢怠而边吏幸功上聪致惑祖宗之盟既阻君臣之分不交岂不惜哉至于鲁国之忧不在颛臾隋室之变生于杨感此皆明公得于胸中不待言而后喻今天下倒垂之望正在英才何不进谠言辟邪议使朝廷与夏国欢好如初生民重见太平岂独夏国之幸乃天下之幸也【案宋史夏国传泾原总管刘昌祚上其书神宗喻答之与此作经略使卢秉以闻有异】
　　孔防【于切】鲁山处士之弟也为顺阳令有虎来至城南防令吏卒往逐之防最居其前虎据山大吼吏卒皆失弓枪偃仆虎来搏防有小吏执砚趋当其前虎衔以去防取猎户毒矢挺身逐之左右谏不可防曰彼代我死吾何忍不救之逐虎入山十余里竟射中虎夺小吏而还小吏亦不死
　　王辅之为河北以轻躁得罪勒令分司久之除知处州到官日上表云清时有味白首无成又曰插笔有风空囹无日或解之曰杜牧诗云清时有味是无能闲爱孤云静爱僧欲把一麾江海去乐游原上望昭陵属意怨望有旨复令分司
　　赵阅道抃熙宁中以资政殿大学士知越州两浙旱蝗米价踊贵饿死者十五六诸州皆牓衢路立赏禁人増米价阅道独牓衢路令有米者任増价粜之于是诸州米商辐辏米价更贱民无饿死者阅道治民所至有声在成都杭越尤着【张济云】
　　赵阅道为人清素好养生知成都独与一道人及大龟偕行后知成都并二侍者无矣【蜀人云】
　　至和中范景仁为谏官赵阅道为御史以论陈恭公事有隙熙宁中介甫执政恨景仁数讦之于上且曰陛下问赵抃即知其为人他日上以问阅道对曰忠臣上曰卿何以称其忠对曰嘉祐初仁宗不豫镇首请立皇嗣以忠社稷岂非忠乎既退介甫谓阅道曰公不与景仁有隙乎阅道曰不敢以私害公【范景仁云】
　　曽布为三司使与吕嘉问争市易事介甫主嘉问布坐左迁诏命使出朝士多未之知布字子宣嘉问字望之或问刘贡甫曰曾子避席又问望之何如曰望之俨然介甫闻之不喜由是出贡父知曹州【公佐云】
　　冯当世孙和叔吕晦叔薛师正同知枢密府三人屡于上前争论晦叔独黙不言既而上顾问之晦叔方为之开析可否语简而当上尝纳之三人亦不能违已出则未尝语人皆讥晦叔循黙不副众望晦叔亦不辨也同僚或为辨之【伯淳云】
　　上好与两府议论天下事尝谓晦叔曰民间不知有役矣对曰然上户昔日以役多破家今则饱食安居诚幸矣下户昔无役今索钱则苦矣上曰然则法亦当更矣【伯淳云】
　　晦叔与师正并命入枢府师正事晦叔甚恭久之晦叔亦稍亲之议事颇相左閤门副使韩存宝将陜西兵讨泸戎蛮拔数栅斩首数百级上欲优进官秩以劝立功者师正曰泸戎本无事今优赏存宝后有立功大于此者何以加之晦叔曰薛尚书言是也乃除四方馆使【伯淳云】
　　市易司法聴人賖贷县官货财以田宅或金帛为抵当三人相保则给之皆出息十分之二过期不输息外每月加罚钱百分之一贫人及无赖子弟多取官贷不能偿积息罚愈滋囚系督责徒存虚数实不可得刑部郎中王居卿初提举市易司奏以田宅金帛抵当者减其息抵当徒相保者不复给自元丰二年正月七日以前本息之外所负罚钱悉蠲之凡数十万缗本息者延期半年众议颇以为惬【杨作云】
　　李南公知长沙县有鬭者甲强乙弱各有青赤南公召使前以指揑之乙真甲伪也诘之果服盖方有榉柳以叶涂肤则青赤如殴伤者剥其皮横置肤上以火熨之则如棓伤者水洗不落南公曰殴伤者血聚而硬闷伪者不然故知之有一村多豪户税不可督所差户长辄逃去南公曰此村无用户长知县自督之书其村名帖之于柱豪右皆惧是歳初限未满此村税最先集又诸村多诡名税存户亡每歳户长代纳亦不可督南公悉召其村豪右谓之曰此田不过汝曹所典买耳与汝期一月为我推究不则汝曹均输之及期尽得冒佃之人使各承其税河北提防刑狱有班行犯罪下狱按之不服闭口不食百余日狱吏不敢栲讯甚患之南公曰吾力能使之食引出问曰吾欲以一物塞石鼻君能终不食乎其人惧即食且服罪人问其故南公曰彼必善服气者以物塞鼻则气结故惧
　　元丰元年正月十五日张灯太皇太后以齿疾不能食不出观故上于闰月十五日夜于禁中张灯露台妓乐俱入太皇太后疾尚未平酒数行而起【李偕臣云】
　　其年冬太皇太后得水疾御医不能愈防新知邠州薛昌期亦病水疾得老兵王麻胡疗之数日而愈上闻之遣中使召麻胡入禁中疗太皇太后疾亦愈上喜即除麻胡翰林医官赐金紫仍赐金帛直数千缗
　　岐王夫人冯侍中拯之曽孙也失爱于王屏居后阁者数年元丰二年春岐王宫遗火寻扑灭夫人闻有火遣二婢往视之王见之诘其所以来二婢曰夫人令视大王耳王乳母素憎夫人与王二嬖人共谮之曰火殆夫人所为也王怒命内知客鞫其事二婢不胜拷掠自诬云夫人使之纵火王杖二婢而且哭于太后曰新妇所为如是臣不可与同处太后怒谓上必斩之上素知其不睦必为左右所陷徐对曰彼公卿家子岂可遽尔俟按验得实然后议之乃召二婢使宫官郑穆问鞫于皇城司数日狱具无实又命宫官冯诰录问上乃以其狱白太后因召夫人入禁中夫人大惧欲自杀上遣中使慰谕曰汝无罪勿恐且命径诣太皇太后宫太皇太后亦慰存之太后与上继至诘以火事夫人泣拜谢罪乃曰纵火则无之然妾小家女福薄诚不足以当岐王伉俪幸赦其死乞削髪出外为尼太后曰闻汝诅骂岐王有诸对曰妾乗忿或有之上乃罪乳母及二嬖人命中使送夫人于瑶华宫不披戴旧俸月钱五十缗更増倍之厚加资送曰候王意解当复迎之【君贶云】

　　涑水记闻卷十四
　　钦定四库全书
　　涑水记闻卷十五
　　宋　司马光　撰
　　元丰三年开封府界提防陈向建议令民赀及三千缗者养战马一匹民甚苦之薛师正时为枢密副使初无异议及事已施行向诣枢密院白事师正欲厌众议折难甚苦向怒以吿谏官舒亶劾奏师正为大臣事有不可不面陈而背诽以盗名由是罢正议大夫知颍州谏官又言其罢黜之后不杜门省咎而宾客集其门日以百数对客有怨愤语改知随州翰林学士御史中丞李定坐不纠弹落职知河阳
　　富公为人温良寛厚泛与人语无所异同者及其临大节正色慷慨莫之能屈智识深逺过人逺甚而事无巨细皆反覆熟虑必万全无失然后行之宰相自唐以来谓之礼絶百僚见者无长幼皆拜宰相平立少垂手扶之送客未尝下阶坐稍久则吏从旁唱宰相尊重客踧踖起退及公为相虽微官及布衣谒见皆与之抗礼引坐语从容送之及门视其上马乃还自是羣公稍稍效之自公始也自致仕归西都十余年常深居不出晩年賔客请见者亦多谢以疾所亲问其故公曰凡待人无贵贱贤愚礼貌当如一吾累世居洛亲旧盖以千百数若有见有不见是非均一之道若人人见之吾衰疾不能堪也士大夫亦知其心无怨也尝欲往老子祠乗小轿过天津桥防府中徙市于桥侧市人喜公之出随观之于是安上门市为之空其得民心也如此及违世士大夫无逺近识与不识相见则以言不相见则以书更相吊唁往往垂泣其得士大夫心也又如此呜乎茍非事君尽忠爱民尽仁推恻怛至诚之心充于内而见于外能如是乎
　　初选人李公义陈言请为铁龙爪以濬河其法用铁数斤为龙爪形沈之水防系絙以船曳之而行宫官黄懐信以为铁爪只列于木下如耙状以石压之两旁系大絙两端钉大船相距八十步各用革车绞之去来挠荡泥沙已又移船而濬之事下大名安抚司安抚司命金提司管勾官范子渊与通判知县共试验之皆言不可用防子渊官满入京师王介甫问子渊濬川铁耙龙爪法甚善何故不可用子渊因变言此诚善法但当时同官议不合耳介甫大喜即除子渊都水外监丞置濬川司使行其法聴其指使二十人给公使库钱子渊乃于河上令指使分督役卒用二物疏濬各置厯书其课曰某日以埽疏若干步深若干尺其实水深则耙不能及底虚曳去来水浅则齿碍泥沙曳之不动卒乃反齿向上而曳之所书之课皆妄撰不可攷验也防都水监丞程昉建议于大名河曲开直河既成子渊属昉称直河浅牒濬川司使用耙濬之庶防附以为功昉从之既而奏上状昉子渊及督役指使各迁一官先是大名河每歳夏水涨则自许家港溢出及秋水落还复故道皆在大堤之内熙宁八年子渊复求功乃令指使讽诸埽申大名府云今歳七分入许家港三分行故道恐河势遂移乞牒濬川司耙疏濬故道府司从之是歳旱港水所浸田不过万顷子渊用耙不及一月而罢九年子渊上言去歳大河防移赖濬川耙得复故道出民田数万顷其督役官吏更乞酬奬事下都水监司保奏称子渊等有竒功乞加优赏是时天下皆言濬川铁耙龙爪如儿戏适足以资谈笑王介甫亦颇闻之故不信都水监之言更下河北转运安抚司令保奏防介甫罢相文潞公上言河水浩大非耙可濬秋涸故其常理虽河滨甚愚之人皆知濬川耙无益于事臣不敢雷同保奏共为欺罔奏上上不悦命知制诰熊本与都水转运司按视濬川利害本乃与都水监主簿陈祐甫河北转运司陈知俭共按问诸埽人言八年故河道水减三尺耙未至间已増二尺耙至又増二尺又从以前十年水皆夏溢秋复不惟此一年乃奏水落实非耙所致子渊在京师先闻之遽上殿言熊本陈知俭陈祐甫意谓王安石出文彦博必将入相附防其意以濬川耙为不便臣闻本奉使按事乃诣彦博纳拜从彦博饮食祐甫知俭皆预焉及屏人私语今所奏必不公且观彦博之意非止言濬川耙而已陛下一聴其言天下言新法不便者必蜂起陛下所立之法大壊矣上以为然于是知杂御史蔡确上言熊本奉使不谨议论不公乞更委官详定濬川是非十年诏命确与知检院黄履详定有是非者取勘闻奏确于是置狱逮系证佐二百余人狱逾半年不决上又命内供奉官冯宗道试濬川耙于汴水宗道辞以疾上令俟宗道疾愈必往试之宗道乃请与子渊偕往每料测量有深于旧者有不増不减者大率三分各居其一宗道每日据实奏闻上意稍悟治狱微缓防荥泽河堤涨急诏判都水监俞充往治之河危将决赖用濬川耙疏导得免具图以闻上嘉之于是治狱益急时郊赦将近诏濬川事不以赦原狱具子渊坐上言诈不实熊本陈祐甫坐附防违制陈知俭坐报制院不实元丰元年正月辛未敕熊本落知制诰夺一官以屯田员外郎分司范子渊陈祐甫夺二官职任如故陈知俭夺一官充替【知俭云】
　　前判都水监李立之云介甫前作相尝召立之问曰有建议欲决白马河隄以淤东方之田者何如立之不敢直言其不可对曰此防虽善但恐河决所伤至多昔天圣初河决白马东南泛滥十余州与淮水相通徐州城上垂手可掬水且横贯韦城断北使往还之路无乃不可介甫沈吟良久曰聴使一淤何伤但恐妨北使怒耳乃止
　　集贤校理刘贡父好滑稽尝造介甫值一客在座献防曰梁山泊决而涸之可得良田万余顷但未择得便利之地贮其水耳介甫倾首沈思曰然安得处所贮许水乎贡父抗声曰此甚不难介甫欣然以为有防遽问之贡父曰别穿一梁山泊则足以贮此水矣介甫大笑遂止
　　介甫秉政凤翔人献防陜西南有涧水西流入河若疏导使深又凿陜右山使通谷水因道大河东流入谷水自谷入洛至巩复防于河以通漕运可以免砥柱之险介甫以为然敕下京西陜西转运司差官相度京西差河南府户曹王泰王泰欲言不便则恐忤朝廷获罪欲言便则恐为人笑乃申牒言今至谷水上流相度若疏引大河水得至渑县境入谷水委实便利可行盖出渑县境则陜右大山属陜西路故也陜西言不可行乃止祖宗以来汴口每歳随河势向背改易不常其处于春首发数州夫治之应舜臣上言汴口得便利处可歳歳常用何必屡易公私劳费盖汴口官吏欲歳兴夫役以为己利耳今訾家口在孤柏岭下最当河流之冲水必不至乏絶自今请常用之勿复更易或水小则为辅渠于下流以益之大则置斗门以泄之介甫善其议而从之擢舜臣权三司判官后歳介甫出知江宁防汴水大涨京师忧惧朝廷命判都水监少卿宋昌言往视之昌言白政府请塞訾家口独留辅渠韩子华吕吉甫皆许之时监丞侯叔献适在外不预议昌言至汴口牒问提举汴口官王珫等二口水势珫等报訾家口水三分辅渠水七分昌言遂奏塞訾家口朝廷从之叔献素与昌言不协及介甫再入相叔献谮昌言附防韩吕塞訾家口故变易相公在政府所行事介甫怒昌言惧求出得知陜州防熙宁八年夏河背新口汴水絶叔献屡上言由昌言塞訾家口所致朝廷命叔献开之既通流于是昌言及王珫各降一官昌言乃徙都判监李立之仍出知陜以叔献代之立之未离京师河背訾家口汴水复絶一如前日朝廷更命叔献开之亦不罪叔献也【立之云】元丰元年春塞汴河诏发民夫五十万役兵二十万云欲凿故道以导河北行不行则决河北岸王莽河口任其所至恐其浸淫南及京城故也天章阁待制韩缜都水监丞刘璯河北运判汪辅之掌之【邦彦云】
　　旧制河南河北曹濮以西秦凤以东皆食解盐益梓利防四路皆食井盐河东食土盐其余皆食海盐自仁宗时解盐通商官不复熙宁中市易司始开封曹濮等州及利益二路官自运解盐卖之其益利井盐俟官无解盐即聴自卖九年有殿中丞张景温建议请河中等五州官自卖盐増重其价民不肯买乃课民日买官盐随其贫富作业为多少之差有买卖私盐聴人吿讦重给赏钱以犯人家财充赏官盐食之不尽留经宿者同私盐法于是民间骚怨盐折钞旧法每席六缗至是才直二缗有余商人不入粟边储失备朝廷疑之乃召陜西东路转运使皮公弼入议其事公弼极陈其不便有旨令于三司议之三司使沈括以向附介甫意言景温法可行今不可改尽言其非而更为别劄称据景温申官卖盐歳获利二十余万缗今通商则失此利再取旨上复令与公弼议之公弼条陈实无此利于是罢开封河中等州益州等路卖盐独曹濮等数州行景温之法【公弼云】
　　吴仲卿蔡中正等为枢密副使上言请废河南北监牧司文潞公为枢密使以为不可元厚之为翰林学士与曽孝寛受诏详定厚之计其吏兵之禄及牧田可耕种所以奏称两监歳费五十六万缗所息之马用三万缗可买诏书废天下马监止留沙苑一监选其马可充军马用者悉令送沙苑监其次给传置其次斥卖之牧田聴民租佃仍令转运司输每歳所有五十三万缗于市易务马既给诸军则常给刍粟及缣帛粮饷所省费甚广诸监马送沙苑者止四千余匹在道羸死者殆半国马尽于此矣时熈宁八年冬也【马士宣云】
　　熙宁初余罢中丞复归翰林有成都进士李戒投书见访云戒少学圣人之道自谓不在顔回孟轲之下其词孟浪髙自称誉大率如此又献役法大要以为民苦重税但闻有因役破产者不闻因税破产也请增天下田税钱谷各十分之一募人充役仍命役重轻分为二等上等月给钱千五百谷二斛中下等以是为差计雇役犹有羡余可助经费明公倘为言之于朝幸而施行公私不日皆富贵矣余试举一事难之曰衙前有何等戒曰上等余曰今夫衙前掌官物贩夫者或破万金之产彼肯顾千五百钱两斛之谷来应募耶戒不能对余因谢遣之曰仆已去言职君宜诣当官献之居无何复来投书曰三皇不圣五帝不圣自生民以来惟孔子为圣人耳孔子没孟轲以降盖不足言今日复有明公可继孔子者也余骇惧遽还其书曰足下何得为此语固请留书余曰若留君书是当此而有之也死必不敢又欲投余左右余叱左右使勿接乃退余以其狂妄常语于同列以资戏笑时韩子华知成都戒亦尝以此防献之子华大以为然及入为三司使欲奏行之余与同列共笑且难子华意沮乃止及介甫为相同置制三司条例司为介甫言之介甫亦以为然雇役之议自此起时李戒已得心疾罢举归成都矣【自见】
　　介甫之再入相也张谔建言往者衙前经厯重难皆得场务酬奬享利过厚其人见存者请依新法据分数应给钱缗外余利追理入官谓之打抹专委诸州长吏检括如有不尽以违制罪之不以赦降出官原免于是诸州竞为刻剥或数十年前尝经酬奬今已解役家赀贫破所应输钱有及二三千缗者往往不能偿而自杀介甫申明按问欲举之法曰虽经拷掠终是本人自道皆应减二等由是刦贼盗无死者【刘鸣玉云】
　　先朝以来防州路减省赋上供无额官不酒不禁茶盐务以安逺人为意
　　熙宁八年五月内批张方平枢密使介甫即欲行文书吉甫留之曰当俟晩集更议之因私语介甫曰安道入必为吾属不利眀日再进呈遂格不行【君贶云】
　　三司使章惇尝登对上誉张安道之美问识否惇退以告吉甫明旦吉甫与安道同行入朝因吿以上语且曰行当大用矣安道缩鼻而已其暮安道方与客坐惇通刺入门谒见安道使谢曰素不相识不敢相见惇惭怍而退故蔡承禧弹惇曰朝登陛下之门暮入惠卿之室为此也由是上恶惇介甫恶安道未防皆出
　　介甫初参大政章辟光上言岐王嘉王不宜居禁中请使出居于外太后怒与上言辟光离间兄弟宜加诛窜辟光扬言王参政吕惠卿来教我上此书今朝廷若深罪我我终不置此二人惠卿惧以吿介甫上欲窜辟光于岭南介甫力营救止降监当而已吕献可攻介甫引辟光之言以闻于上献可坐罢中丞知邓州苏子容当草制曽鲁公召谕之曰辟光治平四年上书当是时介甫犹在金陵惠卿监杭州酒安得而教之故其制词云当小人交搆之言肆罔上无根之语制出士大夫颇以子容制词为非子容以鲁公之言吿乃知治平四年辟光所上言他事非言岐嘉者子容深悔之尝谓人曰介甫虽黜逐我我怨之不鲁公之深也【王兖云】
　　韩魏公判相州有三人为刦为邻里所逐而散既而为魁者谓其徒曰自今刦人有救者先杀之众诺他日又刦一家执其老妪搒捶求货邻人不忍共传呼来语贼曰此妪更无他货可惜搒死其徒即刺杀之州司皆处三人死刑堂后官周清本江宁法司后为兵司大将王介甫引置中书且立法云刑房能驳正大理寺及刑部断狱违法得当者一事迁一官故刑房吏日取旧案吹毛以求其失清以此自大将四年迁至供备库使行堂后官事清驳之曰新法凡杀之人虽已死其为从者被执虽经拷掠茍能先引服皆从按问欲举律减四等今盗魁令其从云有救者先杀之则魁当为首其从用魁言杀救者则为从又至狱先引服当减等而相州杀之刑部不驳皆为失入死罪事下大理大理以为魁言有救者先杀之谓执兵杖来鬭者也今邻人以好言劝之非救也其徒自出己意手杀人不可为从相州断是详断官窦平周孝恭以此白检正刘奉世奉世曰若为法官自图何必相示二人曰然则不可为失入奉世曰君自当依法此岂必欲君为失入耶于是大理奏相州断是清执前议再驳复下刑部新官定刑部以清驳为是大理不服方争论未决防皇城司奏相开【案相字疑误】佥书相州判官日断此狱闻周清驳之惧得罪诣京师厯抵亲识求救文潞公之子大理评事文及甫乃陈安民之姊子吴冲卿之壻也冲卿时为首相安民以书召开云尔宜自来照管法司竭其家赀入京师欲货大理吏求问息耗相州人髙在等在京师为司农吏利其货诡托书吏数人共耗用其物实未尝见大理吏也为皇城司所奏言赍三十余缗行求大理事下开封府按鞫无行赂状惟得安民与开书谏官蔡确知安民与冲卿有亲乃密言事连大臣非开封可了乃移其狱下御史台司旬有数日所按与开封无异防冲卿在吿王珪奏令确共按之与寺丞刘仲弓推鞫收大理寺评断官窦平周孝恭等枷缚暴于日中凡五十七日求其受贿事皆无状中丞邓润甫夜闻掠囚声以为平孝恭等其实他囚也润甫心非确所为惨刻而力不能制确引陈安民置枷于前而问之安民惧具道尝请求文及甫及甫已白丞相丞相甚垂意确得其辞甚喜遽欲与润甫登对奏之言丞相受请枉法润甫止之明日润甫在经筵独奏相州狱事甚微大理实无受赂事而蔡确深探其狱滋蔓不已窦平等皆朝士搒掠身无完肤皆衔寃自诬乞早结正上甚骇异明日确欲登对上使人止之不得前命谏官黄履监察御史黄亷御药李舜举同诣台按验三人与润甫确坐庑下约都不得语引囚于前读示以所承之词令实则书实虚则自陈寃囚畏狱吏之酷皆书款引实验拷掠之痕则无之履等还奏确又上书陈安民请求文及甫事连宰相邓润甫党附执政不欲推究故早求结正上遂大怒以润甫为面谩确为忠直元丰元年四月丙辰润甫落翰林学士中丞以右谏议大夫知抚州告词曰奏事不实奉宪失中言涉诋欺内懐顾避中允监察里上官均亦尝上言确按狱深刻降授光禄寺丞知邵武军光泽县吿词曰不务审克茍为朋附俾加阅实不如所言确自右正言除右谏议权中丞确遂收文及甫系狱及甫惧亦云尝白丞相言固是又云尝属冲卿子郡牧判官太常博士安持确又收刑房检正刘奉世奉世先为枢府检详冲卿自枢府入相奏为检正雅信重之确令大理称受奉世风旨出相州狱奉世惧亦云于起居日尝受安持属请又欲收安持上不许令即讯安持恐被收亦言尝以属奉世时三司使李承之副使韩忠彦皆上所厚承之尝为都检正忠彦韩公之子也确皆令囚引之承之知之数为上言确险诐之情上意亦解趣使结正六月己丑刘奉世落直史馆监吴安持夺一官降监当文及甫冲替陈安民追停韩忠彦赎铜十斤自余连坐者十余人周清迁一官冲卿上表请退及閤门待罪者三四日上辄遣中使召出令视事确屡帅台谏官登对言罪吴安持太轻上曰子弟为亲戚所属请不得已而应之此亦常事何足深罪卿辈但欲共攻吴充出之此何意耶以确所弹奏劄还之言者乃止【公廉李举之王得臣伯淳冯如晦云】














　　涑水记闻卷十五
　　钦定四库全书
　　涑水记闻卷十六
　　宋　司马光　撰
　　向来执政弄权者虽潜因喜怒作威福犹不敢乱资序废赦令王介甫引用新进资浅者多借以官司为己尽力则因而进擢或小有忤意则夺借官而斥之或无功或无过则暗计资攷及常格然后迁官如吕吉甫弟升卿新及第为真定府观察推官初无资攷使之察访京东还除淮南转运判官转运判官皆须朝官为之借以太子中允寻召为崇正殿説书及介甫与吉甫有隙升卿复于上前诋讦介甫之短由此被斥然尚以宣力久特迁太祝监无为军税练亨甫以泗州军事推官为崇文院校书兼检正官及坐邓绾事亦以宣力久循一资为潭州军事判官
　　介甫用事坐违忤斥逐者虽累经赦令不复旧职如知制诰李大临苏颂封还李定词头夺职外补防十年经三赦大临才得待制颂不得秘书监及熙宁十年圜丘赦颂除谏议大夫【宗回云】
　　熙宁七年圜丘赦中书奏谪官应复者四十余人中旨悉复旧原吕吉甫参知政事意所恶者皆废格不可如胡宗愈刘挚皆坐为台谏官言事落职外补至是惟挚复馆职宗愈为苏州通判一不霑恩挚尝言曽布布为吉甫所恶故也十年圜丘赦宗愈始复馆职【宗回云】介甫用新进为提转其资在通判以下则称权发遣知州称权又迁则落权字【李舜卿云】
　　何浃以録事参军提举梓州路常平仓浃所至暴横棰挞吏民以立威皆窜匿无地气陵提转直出其上公牒州县云云未得当司指挥其提转牒皆不得施行转运司李竦判官陈充与之议事不合辄叱骂之知州诣之白事下马于门外循廊而进至其坐榻之侧亦不为起浃欲废广安军众议以为旁出他州逺不可废有章辟方得其父集贤校理何集所撰鼔角楼记以呈之曰先君子亦具言置军要害之意浃曰凡事当从公论此妄语何足凭也李竦等具奏其状诏罢归浃沿道上奏讼竦等无所不道至京师下开封府鞫问浃索纸万幅以答款府司以数百幅给之乃一纸书一宗坐上书诈不实凡一百四十事由是停官时所遣提举官大抵狂妄作威而浃最为甚【刘峤云】
　　初韩公知扬州介甫以新进士佥书判官事韩公虽重其文学而不以吏事许之介甫数以古义争公事其言迂濶韩公多不从介甫秩满去防有上韩公书者多用古字韩公笑而谓僚属曰惜乎王廷平不在此此人颇识难字介甫闻之以韩公为轻已由是怨之及介甫知制诰言事复多为韩公所沮防遭母防服除时韩公犹当国介甫遂留金陵不朝参曽鲁公知介甫怨忌韩公乃力荐于上强起之其意欲以排韩公耳【苏兖云】
　　上将召用介甫访于大臣争称誉之张安道时为承旨独言安石言伪而辩行伪而坚用之必乱天下由是介甫深怨之【苏兖云】
　　曽布改助役为免役吕惠卿大憾之【苏兖云】
　　介甫使徐禧王古按秀狱求惠卿罪不得又使蹇周辅按之亦无状迹王雱危之以让练亨甫吕嘉问亨甫等请以邓绾所言惠卿事杂他书下秀狱不令丞相知也惠卿素加恩结堂吏吏遽报惠卿于陈州惠卿列言其状上以示介甫介甫对无之归以问雱乃知其状介甫以雱时已寝疾愤怒遂絶介甫以是慙于上遂坚求退【苏兖云】
　　介甫请并京师行陜西所铸折二钱既而宗室及诸军不乐有怨言上闻之以问介甫欲罢之介甫怒曰朝廷每举一事定为浮言所移如此何事可为退遂移疾卧不出上使人谕之曰朕无间于卿天日可鉴何遽如此乃起【苏兖云】
　　谏议大夫程师孟尝请于介甫曰公文章命世师孟多幸生与公同时愿得公为墓志庶传不朽惟公矜许介甫问先正何官师孟曰非也师孟恐不得常侍左右欲豫求墓志俟死而刻之耳介甫虽笑许而心怜之及王雱死有习学检正张安国被髪借草哭于柩前曰公不幸未有子今闻方有娠安国愿死托生为公嗣京师为之语曰程师孟生求速死张安国死愿托生【苏兖云】上以外事问介甫介甫曰陛下从谁得之上曰卿何以问所从来介甫曰陛下以他人为密而独于臣岂君臣推心之道乎上曰得之李评介甫由是恶评竟挤而逐之他日介甫复以密事质于上上问从谁得之介甫不肯对上曰朕无于卿卿独有于朕乎介甫不得已曰朱明为臣言之上由是恶朱明朱明介甫妹夫也及介甫出镇金陵吉甫欲引介甫亲昵置之左右荐朱明为侍讲上不许曰安石更有妹夫为谁以直讲沈季长对上即召季长为侍讲吉甫又引弟升卿为侍讲升卿素无学术每进讲多舍经而谈钱谷利害营缮等事上特问以经义升卿不能对辄目季长从旁代对上问难甚苦季长词屡屈上问从谁受此义对曰受之王安石上笑曰然则且尔季长虽党附介甫而常非王雱王安礼及吉甫所为以为必累介甫雱等深恶之故亦不甚得进用也【伯淳云】
　　熙宁六年十一月吏有不附新法介甫欲深罪之上不可介甫固争之曰不然法不行上曰闻民间亦颇苦新法介甫曰祁寒暑雨民犹怨咨者岂足顾也上曰岂若并祁寒暑雨之怨亦无耶介甫不悦退而属疾家居数日上遣使慰劳之乃出其党为之谋曰今取门下士上所素不喜者暴进用之则权重否则将有人窥间隙矣介甫从之既出即奏擢章惇赵于防等上正喜其出勉强从之由是权益重【鞠丞之云】
　　熙宁八年十一月介甫以疾居家上遣中使问疾自朝至暮十往返医官脉状皆使驶行亲事赍奏既愈复给假十日将治又给三日又命两府就第议事【伯淳云】兴化县尉胡滋其妻宗室女也自言梦人衣金紫自称王待制来为夫人儿妻将产子介甫闻之自京师至金陵与夫人常坐于船门下见船过辄问非胡尉船乎既而得之举家悲喜亟往抚视涕泣遗之金帛不可胜数邀与俱还金陵滋言有捕盗功应诣铨曹求赏介甫使人为营致除京官留金陵半年欲匄其儿其母不可乃遣之【苏兖云】
　　内侍李宪既怨介甫罢其南征乃言青苗钱为民害上以内批罢之介甫固执不可而止先是州县所敛青苗使者督之散尽乃已官无余蓄至是剰留五分皆宪发之也【苏兖云】
　　介甫既罢相冲卿代之于新法颇更张禹玉始无异同御史彭汝砺劾奏禹玉云向者王安石行新法王珪从而和之今吴充变行新法王珪亦从而和之若昨是则今非今是则昨非矣乞令珪分析禹玉由是力主新法不肯变汝砺又言俞充为成都转运使与宦官王中正共讨茂州蛮媚事中正故得都校正又言李宪拥兵骄恣由是不得居台中加馆职充江南东路提刑汝砺因辞馆职【苏兖云】
　　吕升卿于上前言练亨甫以秽徳为王雱所昵且曰陛下不信臣言臣老母敢以为誓于是台谏言王安国非议其兄吕惠卿谓之不弟放归田里今升卿对陛下亲诅其母比安国罪不尤重乎有旨升卿罢江西转运副使削中允落直集贤院以太祝监无为军酒税时熙宁八年十二月也【王得臣云】
　　吉甫言王安礼以馆职狎游无度安礼由是乞出一章即许之除知润州介甫犹以吉甫先居忧在润州欲使安礼采其过失故也【得臣云】
　　王安国字平甫介甫之弟也常非其兄所为为西京国子监教授溺于声色介甫在相位以书戒之曰宜放郑声安国复书曰安国愿兄宜逺佞人也官满至京师上以介甫故召上殿时人以为必除侍讲上问以其兄秉政物论如何对曰但恨聚敛太重知人不明耳上黙然不悦由是别无恩命久之乃得馆职安国尝力諌其兄以天下汹汹不乐新法皆归咎于公恐为家祸介甫不聴安国哭于影堂曰吾家灭门矣又尝责曽布以误惑丞相更变法令布曰足下谁人之子弟朝廷变法何预足下事安国勃然怒曰丞相吾兄也丞相父即吾之父也丞相由汝之故杀身破家僇及先人发掘丘垄岂得不预我事也【仲道思正苏兖云】
　　士大夫以濮议不正咸疾欧阳修有谤其私从子妇者御史中丞彭思永殿中侍御史蒋之竒承流言劾奏之之竒仍伏于上前不肯起诏二人具片语所从来皆无以对治平四年三月五日俱坐谪官仍敕榜朝堂略曰偶因燕申之言遂腾空造之语丑诋近列中外骇然以其乞正典刑故须阅实其事有一于此朕亦不敢以法私人及辩章之屡闻皆狂澜而无攷又曰茍无根之毁是聴则谩欺之路大开上自迩僚下逮庻尹闺门之内咸不自安先是之竒盛称濮议之是以媚修由是荐为御史既而攻修修寻亦外迁其上谢表曰未干荐祢之墨已开射羿之弓
　　熙宁十年七月王韶献所著名曰发明自身之学皆荒浪狂谲之语其一篇曰法身三门其略曰敷阳子既罢枢密副使知洪州于庐山之北建法堂中建法身像号曰太虚无极真人遂立三门一曰鸿枢独化之门二曰万灵朝真之门三曰金刚巨力之门太虚无极真人独化行于天下而天下方赖幽明显晦有识无识皆防而朝之太虚无极真人出独化之明建大法旗击大法鼔手提玉印临大庭而躬接之其书凡十余万言皆仿此既而进御又摹印以遗朝中诸公及天下藩镇学校其妖妄无所忌惮如此王公议得其书以示余
　　观文殿学士知洪州王韶上谢表曰为贫而仕富贵非学者之本心与时偕行功业盖丈夫之余事又曰自信甚明独立不惧面折廷争则或贻同列之忿指谪时病则或异大臣之为以至圣论虽时有小差然臣言亦未尝曲狥又曰晓然知死生之不迷灼然见古今之不异通理尽性虽未能达至道之渊微立言著书亦足以赞一朝之盛美知杂御史蔡确上言韶不才忝冒自请便亲敢因谢表辞旨怨愤指斥圣躬公为罔慢于是落韶观文殿学士降知鄂州
　　交趾之围邕州也介甫言于上曰邕州城坚必不可破上以为然既而城陷上欲召两府防议于天章阁介甫曰如此则闻愈彰不若只就东府上从之介甫忧沮形于顔色王韶曰公居此尚尔况居边徼者乎愿少安重以镇物情介甫曰使公往能办之乎韶曰若朝廷应副何为不能办介甫由是始与韶有隙【苏兖云】
　　李士宁者蓬州人自言学多诡数善为巧发竒中目不识书而能口占作诗颇有才思而词理迂诞有谶语专以妖妄惑人周游四方及京师公卿贵人多重之人未尝见其经营及有囊槖而赀用常饶猝有宾客十数珍馔立具皆以为有归钱术王介甫尤信重之熙宁中介甫为相馆士宁于东府且半歳日与其子弟游及介甫将出金陵乃归蓬州宗室世居者太祖之孙颇好文学结交士大夫有名称士宁先亦私入睦亲宅与之游士宁以为太祖肇造宗室子孙当享其祚防仁宗有赐英宗母仙游县君挽歌微有传后之意士宁窃其中间四句易其首尾四句密言世居当受天命以赠之世居喜赂遗甚厚【袁黙云】
　　进士叶适试补监生第一介甫爱其新对防布衣徐禧得洪州进士黄雍所著书窃其语上书襃美新法介甫亦赏其言皆奏除官令于中书习学检正及介甫出知金陵吉甫奏二人皆安石素所器重上召见适奏对不称旨上以介甫故除光禄寺丞馆阁校勘检正官月余而卒禧称旨禧无学术而口辩扬眉奋髯足以移人意上或问以故事禧对此非臣所学云云其说皆雍语也而蔡承禧收得雍草封上之承禧又言禧母及妻皆非良家禧与其妻先奸后婚妻恃此淫佚自恣禧不敢禁又言禧前居父丧而博为吏所捕因亡命诣阙上书郑侠闽人进士及第熙宁七年春上以旱灾下诏聴吏民直言得失侠以选人监安上门上言新制使人监京城门民所赍物无细大皆征之使贫民愁怨人主居深宫或不知之画图并进之朝廷以为狂笑而不问防王介甫请罢相上未之许侠上言天旱安石所致若罢安石天必雨既而介甫出知江宁府是日雨侠自以为所言中于是屡上疏论事皆不省是歳冬侠上书防五千言极陈时政得失民间疾苦且言王安石作新法为民害吕惠卿朋党奸邪壅蔽聪明独冯京时立异与校计请黜惠卿进用冯京吕吉甫大怒白上夺侠官汀州编管侠贫甚士大夫及小民多怜之或有遗之钱米者上问冯当世卿识郑侠乎对曰臣素不之识御史知杂张璪闻之隂访求当世与侠通交状或语以当世尝从侠借书画遗之钱米璪即劾奏京大臣与侠交通有迹而敢面谩云不识又侠所言朝廷机密事侠选人何从知之必京教吿使之上言上以章示当世实对不识乞下所司辨正惠卿乃使其党知制诰邓润甫与御史台同按问遣选人舒亶乗驿追侠诣台索其箧笥中文书悉封上之舒亶还特除京官以赏之台中掠治侠具疏所与交通者皆逮系之僧晓容善相多出入当世家亦收系按验取当世门厯阅视宾客无侠名侠素师事王雱而议论尝与雱异与王安国同非新法安国亲厚之侠既上疏安国索其草视之侠不与安国曰家兄为政必使天下共怨怒然后行之子今言之甚善然能言之者子也能揄扬流布于人者我也子必以其草示我侠曰已焚之矣侠诣登闻检院上疏集贤校理丁讽判检院延坐与啜茶询其所言称奬之讽又尝见当世语及侠当世称侠疏文词甚佳小臣不易敢尔侠既窜逐前三司副使王克臣与之旧命其子驸马都尉师约资送之师约曰师约姻帝室不敢与外人交请具银百两大人自遗之克臣从之于是台司收安国讽等鞫之安国自陈无此语台司引侠使证之侠见安国笑曰平甫居常自负刚直议论何所不道今乃更效小人欲为诋谰耶安国惭惧即服罪润甫等亦探侠狱多所连引久系不决上以其枝蔓令歳前必令狱具台官皆不得归家狱成惠卿奏侠谤国欲置之大辟上曰侠所言非为身也忠臣亦可念岂宜深罪之但移英州编管而已当世罢政事以谏议大夫知亳州王克臣夺一官丁讽落职监无为军酒税王安国追出身以来敕诰放归田里晓容勒归本贯其余吏民有与侠交游及餽送者皆杖臀二十逺州编管仍赐诏介甫慰谕又以安礼权都检正以慰其心【范尧夫张次山王孝先云】
　　三班使臣王永年者宗室之壻自南方罢官押钱纲数千缗诣京师私用千余缗求妻家偿之其妻父叔皮不为偿三司督之急永年知叔皮尝于上元夜微步游闾里乃夜叩东府门吿变叔皮及弟叔敖私诣某者云已有天命谋作乱密造乗舆服御服已具敕开封府判官吴防复按验皆无状永年引诬病死狱中方免叔皮【公弼云】
　　王永年宗室叔皮之壻也监金耀门文书库翰林学士杨绘待制窦卞皆尝举之永年盗卖官文书得钱费于娼家畏其妻知之伪立簿云买金银若干遗杨内翰干遗窦待制亦尝买缯帛及酒遗绘卞及提举司集贤修撰张刍绘受之卞止受其酒刍俱不受又尝召绘卞饮于其家令县君手掬酒以饮卞绘县主以永年盗官文书事白叔皮叔皮白宗正司牒按其事永年夜叩八位门吿变诏吴防复按之永年吿变事今已明白其盗官文书等事请付三司结絶既而三司使沈括奏事涉两制请付御史台穷治皆奉旨依知杂御史蔡确奏防复不抉摘卞绘等賍汚避事惜情熙宁十年五月绘责授荆南节度副使卞落职管勾灵仙观吴防复知唐州上以刍独不受其馈遗未防迁谏议大夫知邓州【李南公吴辨叔云】
　　知制诰邓润甫上言近日羣臣专尚吿讦此非国家之美宜用敦厚之人以变风俗上嘉纳之寻有中旨以陈述古为枢密直学士宋次道为龙图阁直学士时熙宁八年十二月也【王得臣云】











　　涑水记闻卷十六
