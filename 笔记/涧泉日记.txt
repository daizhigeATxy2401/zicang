　　钦定四库全书　　　　　子部十
　　涧泉日记　　　　　　　杂家类三【杂説之属】提要
　　【臣】等谨案涧泉日记三卷宋韩淲撰淲字仲止涧泉其号世居开封南渡后其父流寓信州因籍于上饶陶宗仪説郛载此书数条题曰宋虎撰葢传刻讹脱江西通志作韩琥厉鹗宋诗纪事又作韩防考淲兄名沆弟名济皆连水旁则其名从水不从玉作琥为误又考説文防水名徐铉注急移切别无他义又淲水流貎即诗滮池之滮徐铉音皮彪切则名取流而字取止于义为协作防亦误也淲宋史无传仕履始末无考惟戴复古石屏集有挽韩仲止诗云雅志不同俗休官二十年隠居溪上宅清酌涧中泉慷慨商时事凄凉絶笔篇三篇遗稿在当竝史书传自注云时事惊心得疾而卒作所以商山人所以桃源人所以鹿门人三诗葢絶笔也知淲乃遭逢乱世坎坷退居赍志以殁之士矣是书宋史艺文志不着録无从知其卷帙之旧今以散见永乐大典中者裒合排次勒为三卷约略以次相从其有闗史事者居前品评人物者次之考证经史者又次之品定诗文者又次之杂记山川古迹者又次之虽未必尽复其旧然亦粲然可观矣考东南纪闻载淲清髙絶俗不妄见贵人亦不妄受餽遗其人品学问既具有根柢又参政韩亿之裔吏部尚书韩元吉之子其亲串亦皆当代故家如东莱吕氏之类故多识旧闻不同勦説所记明道二年明肃太后亲谒太庙事可证石林燕语之误大观四年四月命礼部尚书郑允中等修哲宗正史事亦可补史传之遗其他议论率皆精审在宋人説部中固卓然杰出者也乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　涧泉日记目録
　　卷上
　　五十条
　　卷中
　　七十三条
　　卷下
　　七十五条








　　钦定四库全书
　　涧泉日记卷上
　　宋　韩淲　撰
　　淳化二年十月丁亥信州言玉山县民俞携八世同居内无异爨旌表其闾常税外免其他役
　　真宗天禧元年始诏两省置谏官六员不兼他职攷所言以为殿最首擢鲁宗道与刘煜为右正言时谏官章须繇閤门进且得对者尠宗道请得面论事而上奏通进司【案宋史职官志通进司银台司隶给事中掌受天下章奏及閤门百司奏牍表疏以进御】遂为故事【原注两朝国史鲁宗道传○案此条宋史鲁宗道传及陈均编年备要所载与此互有详畧】明道二年春二月乙巳皇太后朝飨太庙乘玉辂服袆衣九龙花钗冠斋于庙质明服衮衣十章减宗彞藻去剑冠仪天冠皇太妃亚献皇后终献薛奎尝谏不见聴【案石林燕语云天圣初明肃太后欲被衮冕亲祠南郊大臣争莫能得薛简肃问即服衮冕陛下将为男子拜乎议遂格爱日斋藂抄引燕语证误湘山野録辨其非亲郊即谒太庙也攷宋史新编载明道元年讲皇太后谒庙仪云云明肃本传薛奎传俱云后以衮冕谒太庙奎力谏不聴陈均编年备要所载亦同是先一年议礼仪而次年举行谒庙之典显然无疑岂天圣时已将有事南郊而不豫廷议者乎欧阳似为奎作墓志亦载此事而日后不能夺为改服虽改服之説与各书微异终未闻格而不行也然则梦得之言不特误谒庙为亲郊并误明道为天圣且误已行之事为未行也】
　　皇祐四年谓辅臣曰朕临御以来命参知政事多矣其间忠纯可纪者蔡齐鲁宗道薛奎而已宰臣如王曾张知白辈履行忠谨虽时有小失而终无大过李迪之心亦朴忠自守第言多轻发耳朕宁记其小然近世之名臣也
　　熙宁二年十一月翰林学士权知开封府韩维言处士孙侔昨除试大理评事知滁州来安县以疾不就今闻疾殒望除一职官诏以侔依前官权常州团练推官【案宋史隐逸传侔字少述事母尽孝屡举进士不第母卒自誓终身不求仕刘敞知扬州荐授扬州敎授辞治平中沈遘王陶韩维连荐之授忠武军推官常州判官皆不赴与此所载除授官职少异其身后追赐史亦不书】哲宗曰仁宗朝委事执政而台谏实参论议可以为法然不可用非其人
　　崇宁间程振伯玉奏立孟子祠以公孙丑万章从祀【案宋史礼志崇宁中封孟轲邹国公议者请与顔子竝配又政和五年邹县孟子庙以乐正子配享公孙丑以下从祀与此所载少异附识于此】
　　大观四年四月丁酉命礼部尚书郑久中翰林学士承旨邓洵仁翰林学士张阁修哲宗正史吏部侍郎范致虚礼部侍郎霍端友殿中监姚祐同修限一年成书至政和二年四月壬子诏哲宗帝纪进呈毕修史官蔡薿郑久中姚祐张邦昌宇文粹中各转两官邓洵仁张阁霍端友转一官以不经进呈故也【案文献通攷蔡京撰哲宗前録一百卷后録九十四卷语多厚诬绍兴四年令宰臣重修为一百五十卷京修实録未知在何年第京于大观四年出居杭州与此所云郑久中等修哲宗正史自非一时事久中邓洵仁史皆无传张阁诸人传中亦不言其修史事惟范致虚传有预修国史之语而不详所修为何帝之史及修于何时陈均编年备要则载大观四年十一月张商英请编熙宁元丰事号皇宋正典明年局旋废与此所载是年四月修哲宗正史政和二年四月哲宗帝纪进呈事皆互异惜史佚其文无从是正然淲于大观政和时事乃所亲见所记当自不诬固可以补正史之阙漏云】
　　徽宗语左正言詹丕逺曰比闻中外有三不可之説法度不可变刘逵不可用蔡京不可罢朕得之怵惕不寐者累夕丕逺因问刘逵何故不可用上曰如碎党人石刻寛上书系籍人禁皆逵首陈力为朕论时政阙失有何不可用丕逺对此必有媒孽逵者上曰今国是当如何丕逺曰国是陛下当与挺之议法度宜随时损益逵用否在陛下若京不可不去上黙然【案编年备要崇宁五年丕逺因星变上书乞谨天戒召对丕逺力陈时弊末乃及三不可云云所载视此较详丕远终以此获罪出知兴化军宋史不载其事以此与编年备要互证可补宋史之阙】
　　宣和元年四月庚子臣僚言恩泽之行比年寖滥有入仕十二年转十官者今两选朝奉大夫朝请大夫六百五十五员奉直大夫至光禄大夫二百九十员横行右武大夫至通侍大夫二百二十九员修武郎至武功大夫六千九百九十一员又言酬赏转官不得回授白身人自有约束今又稍稍通行选人在部者一万六千五百十二员小使臣二万三千七百余员吏员猥冗注拟不行
　　靖康元年三月辛巳召南剑州进士邓肃通州进士任申先常州布衣邹柄赴阙并补承务郎
　　靖康元年四月乙巳少宰兼中书侍郎呉敏言布衣江端友隐居京城东郊素有髙行当围城时上书论事终不肯一至公卿之门伏望特加官使以风四方以为承务郎赐同进士出身
　　髙宗谓辅臣曰朕尝与台谏论大臣出处或臣僚以罪去但及其身足矣所荐引当观其人如何若不问贤否一切斥逐是使人为朋党非公正之道也
　　髙宗曰监司郡守固当久任然其间有癃老疾病之人使之在职亦有利害盖移易差遣不过有迎送之扰而职事废弛则贻患一州一路利害孰为重轻今后如有此等可与宫观仍理作自陈【案编年备要崇宁元年行久任法台省寺监外监司郡守并三年成任宣和二年又内外官并以三年为任以治绩闻者再任永为式故髙宗欲变通其法】髙宗曰有帝王之学有士大夫之学朕在宫中无一日废学然但推究前古治道有宜于今者要施行尔不必指擿章句以为文也士大夫之学则异于此须用论辨古今以为文最不可志于利学而志于利上下交征未有不危国者也
　　髙宗曰朕读晋书爱王羲之传凡诵五十余过盖其与殷浩书及防稽王牋所谓自长江以外羁縻而已其论用兵诚有理也
　　所司进呈诸路置放生池髙宗曰此事固好但恐有妨细民渔采所害亦大止令原有处复旧可也淲因思欧阳修集古録跋尾论唐置放生池一段甚有理今圣语如此却不过又无不及极为中道
　　绍兴戊辰太常少卿方庭硕使金展陵寝先是诸陵皆遭发哲宗至暴骨庭硕解衣裹之惟昭陵如故庭硕归奏上涕下沾襟悲动左右时相大怒【案宋史方庭硕无传攷绍兴戊辰秦桧方当轴力主和议稍异己者即遭窜逐此所称时相当即指桧也】劾庭硕奉使无状请窜斥有旨除广束提刑到官不逾月瘴死自是出疆者不敢言陵寝隆兴改元冬胡铨被召赐对首及庭硕语上大感悟奋然有恢复意亟议遣使问发陵之故防时相方主和议而止乾道庚寅夏五月铨以温陵守奏事上喟然曰朕复雠雪耻此志决矣铨奏云陛下此举已迟上黙然及是丞相选材识有经学通达国体者一人持节以往以申请陵之思由是范成大自起居郎兼侍读资政殿学士往使
　　祖宗时婺州贡罗一万匹靖康间五万八千九十六匹后知婺州苏迟乞减数叶少蕴为左丞因奏陈之髙宗失声叹曰苦哉吾民何以堪止令存二万匹余悉蠲除议遂定既而曰此等好事每日做得一件一年也须有三百六十件
　　主上嗣位降赦令减绍兴和买继差王宁许介往李信甫劾其不近厚皆与添差倅纷纷一年余议犹未定至元年冬虽未定议但观圣旨令绍兴府将第五等下戸拖欠淳熙十六年分和买绢二万五千余匹并特与蠲放令本府多出榜晓示但未知谁为民请也濊泽如此民命自延触类而行便为仁政淲闻知欣然【案此条前称元年冬后载蠲放淳熙十六年和买则所称主上乃光宗也然史不载其事】
　　五代割据多于旧赋之外重取于民国初悉皆蠲正税额一定其间有重轻未均处随事均之福歙州税额太重福州则令以钱二贯五百折纳绢一匹歙州输官之绢止重数两太原输赋全除乃以减价籴米补之后人往往疑福歙州折绢太贵太原折米太贱盖不见当时均赋之意也【案宋史食货志淳熙十一年臣僚言两浙江东西四路和买不均之弊送戸部给舍等官议郑丙丘呈议亩头均科之法至公至平施行即此所云均赋之法可以与史文互证】
　　王黄州上疏云太祖之世每歳进士不过三十人经学五十人先帝在位将逾二纪登第亦仅万人【案宋史王禹偁传真宗即位求直言禹偁疏陈五事三曰难选举使入官不滥云云涑水纪闻亦载此疏皆与此所载大略相同而疏语互有删润第此但云上疏而未及五事盖随举其一而言耳】
　　差役法有里正又有戸长自韩琦吕诲有请欲罢里正而以催科之事委之戸长其意亦未甚害也至有逃亡使之偿补为戸长者是诚可悯【案宋史食货志庆厯间韩琦上疏论里正衙前之役民甚苦之请更其法韩绛蔡襄亦极论其弊乃行郷户五则法民稍休息此以为戸长可悯者特为逃亡偿补者言耳】
　　北兵渡江建康五县惟句容县一乡自保赤山并无侵害故今戸口比他县独多此民兵聚结之利也
　　赵开府副呉玠军须绍兴四年总为钱一千九百五十五万七十余缗五年视四年又增四百二十万五千缗【案赵开府未详何人攷宋史绍兴四年呉玠以仙人关之捷授川陜宣抚副使赵鼎亦于是年除川陜宣抚使则云副呉玠军须者当即鼎也然史未载其拜开府或偶阙书耳】
　　西安州定戎寨盐池本州月收七百余斤计为钱一百四十万
　　髙宗因何若论君子小人上曰何时无小人但时察而去之乃不害治
　　林文节公【案宋史林希字子中福州人歴官端明殿学士知太原府卒諡文节】记禁中帝后及两宫各有尼并女冠各一人选于诸外内寺年三十以上能法事者充随本殿内人居处每早轮一尼一道于上之道佛阁前赞念导上烧香【原注佛道各两拜】又导下殿烧天香四拜又导至殿门上出视朝方退
　　林文节公记丙寅三月甲戌经筵诸公退乃赴实録院御筵防者二十八人以丞相未出都知留后张茂则押宴大资政韩维尚书王存韩忠彦承旨邓温伯侍郎李常赵彦若陆佃崔台符杨汲龙图曾布舍人钱勰范百禄胡宗愈给事傅尧俞待制蔡京蔡卞呉雍左右司林希曾肇著作范祖禹左右史满中行苏轼司谏王岩叟苏辙正言朱光庭王觌中丞刘挚惟孙永不至
　　范醇甫将去讲职荐王存等九人可充讲读王存苏轼赵彦若郑雍程颐孔武仲吕希哲吕大临呉师仁其言轼也文章为天下第一其名亚于司马光但忌嫌者多此在陛下主张而用之耳其言希哲也是司空公着之子公着尝言此子不欺闇室其人经术履行识者皆谓可备劝讲今已五十四歳是臣妻兄故臣久不敢称荐今将去朝廷言之可以无嫌大临是大防之弟修身好学行如古人臣虽不熟识然知之甚久亦以宰相之弟故不敢言陛下素知臣不附执政又臣乞外任故不自疑颐之经术行谊天下共知司马光吕公着与颐相知二十余年然后举之此二人者非为欺罔以误圣聴也颐在经筵窃望皇帝陛下进学故其讲説语常繁多颐草茅之人一旦入朝与人相接不为关防未习朝廷事体迂疎则固有之言者谓为大佞大邪贪黩请求奔走交结又谓欲以故旧倾大臣以意气役使台谏皆诬罔非实也盖当时台谏官王岩叟朱光庭贾易皆素推服颐之经术故不知者指为党也
　　少师自门下侍郎归六丞相在颍昌既至谓丞相曰汝且未作防明日自置酒念家防难以召客独请岑嵓起盖公门下士也丞相预坐侧明日丞相置酒亦不别召人酒三行丞相起入更衣具朝服端笏亲置于公前再拜为寿公不为起饮讫再拜而入岑归以语兄弟曰公家法如此其他可知也【案宋史韩维传维拜门下侍郎被谗分司南京以太子少傅致仕转少师又韩缜传缜自知枢密院事除兼中书侍郎右仆射为刘挚孙觉等所劾罢为观文殿大学士知颍昌府缜太子少传亿第六子也与兄绛维先后皆居政府故此称六丞相淲为维五世孙缜乃其从髙祖自述家事故皆不着姓云】
　　真宗朝翰林学士吏部郎中朱昂累表请老上召对谕之其志彊确乃以工部侍郎致仕赐器币赐宴恩礼甚厚搢绅荣之既归江陵闲居自称退叟専以读书为乐弟协为翊善以书招之亦告老而归时以比二疏后知府陈尧叟署其所居曰东西致政坊昂又于所居建二亭曰知止幽栖其归之时乃咸平四年五月也
　　廖正一明略李格非文叔李禧膺仲董荣武子时号后四学士明略有竹林集文叔有济北集膺仲武子文集未之见也
　　王沂公试礼部及后殿皆为第一通判济州代还复试以文旧制当属学士舍人院宼莱公入相时贤以公名盛不与他埓特召试政事堂授著作郎直史馆银章赤绂主判三司戸部案【原注富郑公作志】
　　韩魏公为相日曾公为亚相赵康靖欧阳公为参政凡事该政令则曰问集贤该典刑则曰问东防该文学则曰问西防至于大事则自决之矣
　　范纯仁谏神宗引汉文帝身衣弋绨事以致天下丰富上曰致天下丰富亦须有政事若但人主服皂防袍皮履遂欲天下丰富亦无此理淲因思此语所以啓王安石青苗之论惜乎范忠宣公不能再进言于君若因而谏之谓以有限之财济无穷之用恐难以丰富则神宗亦必感动进言不尽其説适足以稔祸不足以弭祸范文正公丁忧中上书政府谓其孝不逮矣忠可忘乎此所以居哀上书言国家事不以一心之戚而防天下之忧庶乎四海生灵长见太平观此语便见有执政气象首以固邦本厚民力重名器备戎狄为言然后及杜奸雄明国聴固邦本在于举县令择郡守此亲切见得病原处【案宋史范仲淹传仲淹以大理寺丞徙监楚州粮料院遭母丧去知应天府晏殊召置府学上书万言云云司马光涑水纪闻谓仲淹遭母忧殊留守南京请掌府学训督诸生有法度四方学者辐辏服除至京师上宰相书言朝政得失民间利病凡万言王曾见而伟之言于殊荐除馆职与此所载互有异同据史之言则万言乃服中上殊书也洓水所记则服除而上宰执也此亦谓丁忧上政府不必指殊也然所述孝不逮矣数言颇不类仲淹自道语集中亦未载谨附识以备参考】
　　韩魏公言挺然忠义奋不顾身尹师鲁之所存也身安国家可保明消息盈虚之理范希文之所存也或问二公公曰立一节则师鲁可也攷其终身不免终亦无所济若成就大事以济天下则希文可也
　　唐立夫为郡太守诸邑大夫入城府独舍赵德庄于郡治凡事必与之咨谋诸邑大夫或不咨于德庄则太守亦不尔从一日鄱阳宰私有献于太守羡余仅二千缗太守咈然曰所以与诸公相处者为其问民疾苦也若以钱而来献非文若本心也曾谋之德庄乎曰未也既而退见德庄德庄果抵掌大笑德庄固贤矣太守在今日尤难能也【案宋史唐文若传文若字立夫眉山人庚之子登进士第歴知邵饶温等州此所载鄱阳宰事以史证之盖文若在饶州时也德庄赵端彦字】
　　晁説之慕温公为人自号景迂生官至中书舍人太子詹事侍读经史律厯无不精攷文章雅正皆不肤浅兵火未定时葬之金陵有经解著述行于世【案説之宋史无传晁氏世谱云元丰五年进士累官徽猷阁待制苏轼以著述科荐之元符末与崔鶠同书党籍】
　　陈恬叔易号涧上丈人昔吾少师尝荐之何麒为作志文极佳与崔徳符晁以道皆以清节照映颍湖【案恬尧叟之孙居阳翟涧上村故号涧上丈人】
　　程俱致道与吾祖通判往还有诗篇程伯禹为作志文亦佳甚致道文
　　崔徳符与田昼承君田亘元邈为友每罢官即挈家径投承君兄弟如兄弟也承君取与最严与邹至完友善至完自岭外召作諌官未及力言承君每切责之尝比之马融至完每逊谢之【案宋史画阳翟人官宗正丞知睢阳军墨荘漫录云党论之兴指为许洛两党崔德符陈叔易皆戊戍生田承君李方叔皆己亥生并居颍昌阳翟时号戊巳四先生为许党之魁至完当作志完邹浩字也】
　　仁庙晚年大臣持重小臣欲作为神宗早年大臣欲作为小臣多持重
　　王曾罢相章圣谕近臣曰曽廷辞旣退矣逡廵却立恋冀复用众皆唯唯若水挺身对曰王曽以道去国未见有持禄意陛下料人何薄耶顾臣等弃此如土芥耳愤而出即日毁裂冠带被道士服佯狂归嵩山上大骇累召之不起以终其身
　　范醇甫安置化州安然而逝年五十八其子冲以书干东坡为其父作传答书云所谕传初不待君言心许吾亡友久矣平生不作负心事未死要不食言冲既归葬又得书云见委文字不敢不在意已托少游议其详盖欲为范公作志铭属少游以行状也后月余少游卒于藤州比扶护至洛苏公已卒于仪真矣【案宋史载轼卒于常州轼年谱云建中靖国元年年六十六自南陵还五月将至真州瘴毒大作病暴下止于常州七月卒于常此云卒于仪真误附订于此】
　　吕祖俭子约作明州苗米仓因晁以道作场之地为作祠堂陆务观为记典甚李缨伯清为景迂作家传亦缀葺可观景迂乃淲室人之曾大父也淲之曾大父讳瑨因元符上书盛年致仕与景迂往来甚厚死乃景迂志墓景迂作星谱亦甚精
　　彭门陈师道尝学于顔长道故相庞籍其外祖也汪应辰字圣锡为吏部尚书人称玉山先生有论著欲作唐书未成而卒论驳石林燕语甚工先公与之同庚在仕路亦数往来与其兄涓养源善圣锡子逵字季路今在朝亦有时誉【案应辰玉山人故人以其地称之】
　　法照律师与林逋智圆为方外友圆字无外自号中庸子神宇清明道顔凝粹妙年能属文








　　涧泉日记卷上
　　钦定四库全书
　　涧泉日记卷中
　　宋　韩淲　撰
　　王钦臣仲至洙之子赐进士第钱穆甫荐于哲宗以为学士上曰章惇不喜乃以仲至为开封尹穆甫为学士后坐元祐党以集贤殿修撰知和州徙饶州落职提举江州太平观信州居住建中靖国初起知兖州复职知颍昌除龙图待制知成德军卒信州有试墨帖必其时也【案宋史载钦臣初用防入官文彦博荐试学士院赐进士及第歴集贤殿修撰知和州徙饶州斥奉祠徽宗初复待制而不载其为开封尹攷钦臣彼时赐进士未久不当便尹开封此句必有脱讹然史云复待制亦不能无误待制非原官安得云复此所谓复职者复修撰之职而后再除待制也此亦可以正史之误】徐厘字应祺上饶人溪干筑室名竹庄作兼净亭在水竹间先公为作铭亦与唱酬负气豪俊先公尝以诗和之云直须座上千钟酒浇起胸中万卷书竟不一第而死贫窭妻子星散竹庄亦他人有之
　　潘阆累试不捷太宗登极以龙蛇皆变惟已轗轲乃兴归隐之志髙放之情吟诗寄陈希夷先生曰不信先生语刚来帝里游清宵无好梦白日有闲愁世态既如此壮心应已休求归归未得吟上水边楼既达宸聪惧其言如讪上乃逃于江表数载后入灵隠山【案阆字逍遥刘敞诗话太宗晚好修炼阆尝上方书真宗即位阆惧诛匿舒州潜山寺为行者题诗钟楼有云顽童趁暖贪春睡防却登楼打晓钟郡守孙瑾见之曰此潘逍遥也告寺僧呼之已逸去宋诗纪事谓阆居钱唐太宗召对赐进士第与王继恩善继恩下狱捕阆弗得咸平初来京京尹收系之真宗释其罪以为滁州参军或谓坐卢多逊党追捕非也与此所载各异】
　　晁文元子宗慤擢正字章服诣谢公亦不顾其夫人尝密觇之但见瞑目端坐须髪揺风凝然若木偶尝有诗云链鑛成金得寳珍链情成性合天真相逢此理交谈者千百人中无一人
　　朱穆字公叔尊德乐道为当时所服常感时浇薄慕尚敦笃作崇原论【案穆崇原论略曰仁义起而道德迁礼法兴而敦朴散夫中世之所敦已为上世之所薄况又薄于此乎】
　　郭雍字子和在夷陵居山巅时时入城市有著述解易作传监司太守尝荐之赐号冲晦处士死而赐諡颐正先生谢尚书谔昌国尝从之游淲家父子不获识面亦不获通问也
　　尹焞字彦明号和靖先生伊川程氏之髙弟也在道山时先公尝拜之
　　刘一止字行简作给事有文词先公出入其门为作行状号苕溪先生集刋行于世
　　胡宏字仁仲号五峯先生文定公之子绍兴间召不出其兄寅为侍郎五峯尝作皇王大纪其间有数段奇甚又有知言书门人张棫作序
　　张九成字子韶官至侍郎为世儒所屈指在道山时先公得游其门号横浦先生好禅学士论或以为不醇尔吕本中字居仁正献之后原明侍讲之孙评论诗文必归醇雅葬信州德源山号东莱先生尝作经筵词掖诰命尤有典则
　　程迥字可久号沙随先生有易解尝作田赋书明占法从喻子材闻人茂德诸公游议论博洽作上饶宰以不能办财赋得辞归老鄱阳朱元晦喜其写字笔正尝托写武王践阼一篇先公亦尝招之一饭淲近年亦得三四通问也在上饶及旧居鄱阳时屡得闻其谈论蔡迨字肩吾许昌人蔡文忠公齐之孙流落川蜀先公典铨日以文卷来访先公奇之既荐之又作鼎説以送之议论从容有故家典则为桂阳令以殁其子武子亦俊爽好文今漂流在荆湘间
　　庞谦孺字祐甫先公友也自号白苹老人善骚雅髙甚陆沈选调穷困至死微佞佛作莲社故相庞籍之孙也【案宋史庞籍传附载孙恭孙传而不及谦孺诗人玉屑云谦孺籍之曾孙南渡居呉兴是恭孙为谦孺父行此所云籍之孙者误也然恭孙字德孺其子侄不应以其字为名且恭与谦义亦相比又似德孺谦孺为兄弟然者或其一乃以字行欤附识于此】
　　王洋字元渤官中书舍人在信州城居前有荷花水木之趣因号王南池辟宴坐一室号半僧寮清贫衣服窭甚与吕舍人曾侍郎厚善诗篇尝得其为李彭作养源斋记读之
　　王时敏字德修先公友也从吕居仁学居仁荐之尹和靖半年和靖卒守师説甚坚先公为写三畏堂榜作求志斋记今皓首坐堂上儿孙扰扰前后鳏居诵书如故芮煜作祭酒有文名善类归之先公与之善【案西呉里语煜字国器乌程人绍兴戊辰进士为国子司业晦庵深器之呉兴备志云官左从郎仁和县尉以忤秦桧窜化州桧死召还齐东野语亦载其为仁和县尉有屠孽龙事皆不言其为祭酒或其召还后调司业而转祭酒耶附识于此】
　　范端臣字元卿先公友也谈论滑稽文彩可观围棊饮酒满座风生作起居郎而死葬之子陵钓台其家在兰溪香头【案香溪集附録端臣字元卿处士浚从子也受学于浚金华先民传云绍兴中进士官中书舍人有斋集三卷世居兰溪之香头至今其地尚仍旧称】
　　李焘字仁甫蜀中史学之首号议论有根据亦清放尝为礼部侍郎修史再召至作侍读复任修史之命而终先公与之同在从班往来亦相善
　　陆子寿居家孝友少理禅学中年造孔孟之奥伯恭以书荐之于先公仅与一日相防时望归之作教授而终【案宋诗纪事陆九龄字子夀金谿人乾道五年进士官教授】
　　史伯彊蜀人豪于诗酒议论激烈有战国气象只身往来江湖间上书不偶布衣皮冠自放浪而已时时醉中骂坐语皆不徒发汤朝美与之友善时时与钱数十百千伯彊随用见人贫苦即解衣或借人钱物与之尝以一诗寄先公先公虽不识面亦尝致书谢之淲在池阳时偶得见之市中有力者亦为刋虎囊集平日不肯妄与人过从世不识者多怪其好骂也【案伯彊名千见蜀中广记】汪圣锡在福唐时宾礼李愿中赵子直在福建亦延请程可久【案宋史隆兴二年汪应辰以议太上尊号不称旨乞补外乃知福州此作福唐恐误】洪迈忠宣公皓之幼子也作翰林学士有文名制词有典式喜用艰深之词以作碑记世亦以此寳之在鄱阳居先公在仕路亦相善其兄适丞相遵枢密先公亦与之相善
　　范成大字致能先公亦与之善官参政葺园圃之胜求寿皇御书为石湖之榜因自号石湖居士喜写草书行书又喜赋诗人亦多喜之
　　章甫字冠之先公友也号转庵居士本鄱阳人居仪真善隶古有易足居士自鸣集先公尝为作易足堂记赵彦端字德庄先公友也诗文有法度不阿近贵立朝髙甚谈笑风流傲睨千古醉中往往谈禅一座为倾死于余干先公为铭墓
　　陆游字务观先公友也善歌诗亦为时所忌先公与之唱和旧有京口小诗集务观作序今已作南宫舍人居越上自号放翁
　　毛幵字平仲柯山人尚书友龙之子也负气不羣诗文清快与尤袤延之相厚自宛陵罢官归号樵隐居士有集临死作手书抵延之语如神仙先公在婺平仲以诗文一帙来赠虽数数通问亦一再赓和竟与先公不相识【案合璧事类毛友初名友龙字达可官礼部尚书三衢人柯山在今衢州西安县亦名烂柯山相传王质遇仙处】
　　辛弃疾字幼安有机数调度髙放词语洒落俗传所谓稼轩长短句是也
　　范祖禹忠文公之侄之子也范冲元长乃祖禹醇甫之子中书侍郎百禄乃忠文公之从子祖禹乃吕晦叔壻从温公游又师二程
　　吕与叔防官不应举或问其故曰不敢揜祖宗之德吕祖谦申国公丞相公着之孙中书舍人本中之侄孙先公以两女妻之有学问有文章气度冲和议论平正仅为秘书郎而死【案宋史吕祖谦传祖谦好问之孙而好问乃公着之孙希哲之子本中又好问之子也以世次攷之祖谦当为公着五代孙而本中之侄淲于祖谦为懿亲而吕氏又当时望族其世系宜人人知之何至传讹若是盖传写之误孙字上脱五世二字侄字下衍一孙字也】
　　张芸叟乃陈后山妹壻王平甫乃曾南丰妹壻
　　陈刚中字享仲为文林郎删定官引对愿下诏不得以虚名文具欺罔朝廷翼日进呈上曰近所引对多是人材朕虽得珠玉珍玩不足为宝但冀得十数人物乃足为宝也令学士院降诏出榜庙堂以刚中为左宣教郎充枢密院编修官【案闽书陈刚中字彦柔闽清人祥道之侄建炎二年进士官迪功郎上言罢冗食去虚文迁大府丞应上封事忤秦桧复坐作啓贺胡铨贬官与张九成同被谪又宋史郑刚中字亨仲金华人进士甲科累官殿中侍御史初以秦桧荐歴礼部侍郎不敢论和议后终忤桧谪团练副使二人同名其仕履均与此所载各异而彦柔之字尤与享仲迥别疑陈字乃郑字音近之讹享字乃亨字字近之讹然史不载郑刚中有上书及廷对事陈刚中事迹与此所记较相似或淲误书彦柔为亨仲耶附识于此】公武晁文庄之孙冲之叔用之子叔用有诗名子止记问博洽作易春秋传援据详甚不肯臆説作少尹时先公在朝与之亲契亦相往来子止之亲女兄先公之伯母也【案宋史艺文志载公武易诂训传十八卷书诂训传四十六卷中庸大传一卷春秋诂训传三十卷今皆佚不传传者惟郡斋读书志】
　　晁以道最为穷经之士亦留意于文善叙事尝语其侄公酂曰汝少年当勉读书先读五经看注疏读三史文忠公集不可去手韩文难入头先看六一后昌黎次太史公次公羊传次春秋此是读书后先以道此论诚有理也
　　吕居仁舍人晁以道詹事皆故家见闻元祐学术晁复精于训传后来汪圣锡内翰曾接吕舍人讲论最为平正有任重之意伯恭得于汪为多湖外多胡仁仲学者建阳亦只是借溪刘子羽见闻刘盖张魏公门下士也故论绍兴初建炎间事袒张为多不甚公平
　　本朝庆厯间诸公韩魏公富郑公欧阳公尹舍人孙先生石徂徕虽有愤世疾邪之心亦皆学道有所见有所守下至王介甫王深甫曾子固王逢原犹守道论学至东坡诸人便只有愤世疾邪之心议论利害是非而已伊川诸儒复専以微言诏世天下学者始各有偏渡江六十年此意犹未复也因借富公集谩记所叹于此唐论有才术唐鉴有学术论所及者广可以开明于臣下鉴所陈者正可以耸动于人主之翰史才也醇甫学者耳石徂徕又有英气突兀近时汪玉山是正讨论而已颇切切于细故小节甚微密矣
　　韩魏公言希文尝与吕申公论人物申公曰吾见人多矣无有节行者希文曰天下固有人但相公不知尔以此意待天下士宜乎节行者之不至也
　　石介曰予早识韩琦琦有奇骨可属大事敦厚如周勃吕南宫醇正深潜南轩却无好异做作之病功名之念却少卷舒程可久虽不可望艾轩然艾轩林谦之有儒者意脉所以兴化人至今未泯
　　朱先生惩谈髙説妙之弊只教人读书寻义理为学其寻行数墨又拘拘以论説为学其弊反不足以成己教人岂非难事
　　乾道淳熙以来明经张栻吕祖谦直言胡铨王龄吏治王佐方滋张枃典章洪迈周必大讨论李焘文词赵彦端毛幵辩博陈亮叶适书法张孝祥范成大道学陆子静朱熹
　　神宗之有介甫寿皇之有德逺惜乎不能副其委注而才力在论説下尔徳逺一沮后来收拾不起宗泽李纲伟人也不尽其才而上下不一心矣
　　渡江以来李伯纪第一流赵元镇尽有德望只是才少张敬夫卓然有髙明处虽未十分成就而拳拳尊德乐道之意絶出诸贤之上吕伯恭拳拳家国有温柔敦厚之敎朱元晦强辩自立处亦有胆畧盖张之识见吕之议论朱之编集各具所长
　　李伯纪赵元镇渡江之初整顿国家至今防福无穷建阳自胡原仲归岳下后来魏元履死气象便萧然只是编类文字无自已工夫
　　魏元履才气议论在朱晦翁张南轩上下后生渐不知之惜哉
　　晁子止曰常者处家之道惟至诚者能之严者治家之法不溺于爱者能之若已嫉贤能而欲妻不妒持禄嗜进而欲子不贪难矣司马防诸子虽冠不命不敢坐不问不敢言庶防乎威如也曾子不欺其子惧教之不信庶防乎有孚也马援戒兄子严敦不得言人过而杜季良坐援书免官是先自言人过矣王昶名诸子以黙沈浑深戒不得毁人乃指魏讽曹伟为倾邪是先自毁人矣皆非反身之义
　　晁子止曰列御宼谓气为易而不及乎隂阳王通谓人为易而不及乎天地皆一偏之论
　　郭子和易书其所长尽见之吕伯恭易音训只是吕氏文字朱元晦本义扫支离则有功废众论则过矣晁子止云易上下篇不言德而言象盖德不可见而象可验是以不言乾坤而言天地不言咸恒而言夫妇也上篇始终于天道下篇始终于人事故上篇始于天地终以坎离下篇始于夫妇终以未济也
　　晁子止以老説易似类晋人老易之论亦非泛然而为之説者如干为马一章设卦者逺取诸物也干为首一章设卦者近取诸身也昔包牺氏仰观天象俯察地法与鸟兽之文始画八卦知万物皆备于身或取诸近逺逺取则八卦具于万物无非身是以人心包乎万物近取则八卦具于一身无非物是以凡目不察乎六府知此则三才虽异而其理可通万物虽殊而其情可类所谓一以贯之者若舍之而作易其道无由也此一段亦可取
　　王昭素离易与天地准合精气为物通为一章至君子之道鲜矣胡翼之则至鼔万物不与圣人同忧晁以道断一阴一阳之谓道至君子之道鲜矣【案宋志王昭素有易论三十三卷今不传晁説之有録古周易八卷易规一卷京氏易式一卷】
　　晁子止曰王弼解或系之牛以牛为稼穑之资按古以人耕以牛代之自赵过始弼之误也昭昭矣【案赵过始为牛耕见贾勰齐民要术宋祁笔记亦引此説以证王弼之误然山海经后稷之孙叔均是始作犂注用牛耕也犂説文作□注耕也又防两壁耕也一曰覆耕穜也二字皆从牛是耕之用牛自叔均始其来已古故冉耕以伯牛为字义更灼然易见崔寔政论云汉武帝时赵过为捜粟都尉教民耕植其法三犂共一牛一人将之种挽搂皆取备焉然则过特于牛耕之中又变通古法而利其用非谓自过创始如后汉书王景传亦谓景迁庐江太守民不知牛耕景教用犂耕盖亦専为庐江而言亦不可谓牛耕始于景也此仍祖述祁説殊为失攷】尹和靖达问中载十朋之断句弗克违是一句胡仁仲皇王大纪其间説周礼处诋诃太过王介甫用之之差非周礼之罪岂可因噎废食
　　晁子止云古者已孤不更名名所受于亲者也后世如刘向姚崇之所为皆春秋之所讥也【案刘向初名更生后改名向姚崇初名元崇以与突厥叱利同名以字行开元时避帝号更名崇】
　　蜀世家王建时驺虞见碧山文忠论之云驺虞吾不知其何物也诗曰吁嗟乎驺虞贾谊以谓驺者文王之囿虞虞官也当谊之时其説如此然则以之为兽者其出于近世之説乎【原注封禅书云囿驺虞之珍羣则驺虞必兽也○案贾谊之説见新书顾训驺为囿未知何据攷説文驺廏御也礼记射义云天子以驺虞为节乐官备也吕大临曰所以归功于二官也汉书序传云滕公廏驺是驺乃掌御之官矣戴埴鼠璞引月令命仆及七驺咸驾及左传使训羣驺知礼谓驺为驺御虞为虞人其説盖本之白居易画赞序较训囿者为长至谓之兽者不特相如封禅书为然淮南道应训云屈商拘文王于羑里散宜生乃以千金求天下之珍怪得驺虞鸡斯之乗则亦指为兽矣况白虎黑文毛传已明言之矣是汉时固不一其説又安得谓出于近世淲此论殊为失攷】
　　南轩论语孟子解丽泽读诗记书传大事记晦庵大学解通书解皆不可废者也
　　释文引王弼注朱张字子弓荀卿以比孔子者【案荀子云通则一天下穷则独立贵名桀跖之世不能污仲尼子弓是也邢昺遂谓子弓行与孔子同故孔子不论其行其説无据淲祖述之殊误】
　　太其辞准易其数可以起厯而已盖得于浑天仪者也司马君寔为潜虚得其用意之所在矣晁以道作星谱可谓善发明矣二家之书出而之学备欲观之者当参攷也
　　老苏论太最中其病太者扬雄之所以自附于夫子而无得于心者也使雄有得于心吾知太之不作又使雄有孟轲之书而肯以为太耶惟其所得于心之不足乐故大为之名以侥幸于圣人而已
　　陆朗解释太极云太极无也岂非太极本无极也之意乎易变易也三国志中见之
　　文选应休琏书注山父即巢父也谯周古史攷曰许由夏常居巢故一号巢父琴操曰许由夏则巢居冬则穴处饥则仍山而食渴则仍河而饮尧大其志禅为天子由曰放髪优游所以安已不惧非以贪天下也
　　欧阳永叔曰先儒之论茍非详其终始而抵牾质诸圣人而悖理害经之甚不得已而后改易者也何必徒为异论以相訾也
　　神农许行之学他无所攷吕氏春秋上农任地辨土审时四论必其书也
　　吕丽泽深识治乱之情大事记一书可见然龙川能谈治乱虽大处不同要是为助为多
　　刘向载学记中语与今本不同禁于未发之曰豫因其可之曰时相观于善之曰摩学不陵节而施之曰驯发然后禁则杆格而不胜时过然后学则勤苦而不驯杂施而不逊则坏乱而不治独学而不友则孤陋而寡闻今本云相观而善之谓摩而善二字多不能讲刘向谓相观于善则似为明白因记于此
　　晁景迂以道题王弼老子最説得的当其言弼本深于老子而易则末矣其于易多假诸老子之旨而老子无资于易者其有余不足之迹断可见也此言却説得王弼出若谓其言仁义与礼不能自用必待道以用之天地万物各得于一岂特有功于老子哉此恐非吾儒之所学也止言老氏可矣
　　景迂云王弼之于老子张湛之于列子郭象之于庄子杜预之于左氏范甯之于谷梁毛苌之于诗郭璞之于尔雅宛然成一家之学后世虽有作者未易加也此语甚公
　　文忠云夫破人之惑者难与争于笃信之时待其有所疑焉然后从而攻之可也
　　今之黄庭外景经乃古经其间一滚説自有余味今之内景前杂以存想后杂以服食多后人添入者非古也





　　涧泉日记卷中
　　钦定四库全书
　　涧泉日记卷下
　　宋　韩淲　撰
　　史法须是识治体不可只以成败是非得失立论盖上下千百载见得古人底里明白然后可载后世所不可不载之事泛然欲备则不胜其史矣
　　古人之史非是备遗防要务多以美观也因今劝后因后明前经制述作二者是大他琐琐皆不足记也新唐书李长源传殊略不见其经世之论今尚于通鉴见其言府兵封建之论亦可惜也使其事当太史公之笔后世诵説之士不止言留侯矣当用唐实録中小传及旧唐书传且并家传别録一卷方为惬意至于欧阳公所録王朴传亦不甚见其经世之论尚有平边一策可攷耳
　　牛李之党不待贬而自见宋子京便以牛僧孺行如市人李徳裕经纶天下亦过矣
　　东光张预作百将传甚有旨趣文落落不拘翦殊得太史公笔法但太史公篇篇有主意而张预或有泛而无统者也然纪载甚可法
　　北齐书独无序盖其成时熙宁之初其先校书学士皆出外补矣
　　欧阳公与徐无党书云五代史昨见曾子固之议今却重头改换未有了期又与梅圣俞书云闲中不曾作文字秖整顿了五代史成七十四卷不敢多令人知深思吾兄一看如何可得极有义类须要好人商量此书不可使俗人见不可使好人不见奈何奈何
　　欧阳公五代史却甚与人辩白尽有工夫
　　胡徳辉记尹和靖语五代史本是永叔祖分作其间亦有指名然欧阳公尝云河东一传乃大奇自此当以为法不知谓作何传耳【案尹洙河南集谓初与永叔约分撰五代史既而不果乃别撰五代春秋世谓欧史取材于洙则此所云分作者或即洙也然原本阙讹云永叔祖分作攷洙焞之从祖也疑祖字上脱去与从二字第此语不见于他书不敢辄加増改姑阙其文】
　　史记五代史有微意范史有去取襃贬唐纪志欧阳公犹有华处少笔削意思
　　神宗论孙武书爱其文辞意指王安石曰孙武谈兵言理而不言事所以文约而所该者博上论及韩信安石曰信但用孙武一两言即能成功名上曰如韩信自是奇才称兵书乃是因诸将问及引以应之度其所知非因读兵书而能及此也
　　秘书监王钦臣奏差真靖大师陈景元校黄本道书范祖禹封还以谓诸子百家神僊道释盖以备篇籍广异闻以示藏书之富本非有益于治道也不必使方外之士雠校以从长异学也今馆阁之书下至稗官小説无所不有既使景元校道书则他日僧校释书医官校医书隂阳卜相之人校技术其余各委本色皆可用此例岂祖宗设馆之意哉遂罢景元
　　髙丽尝以金书晋译华严经五十卷唐则天朝译八十卷德宗朝译四十卷共五十部舍入惠因教院元祐二年也后元符二年吕惠卿作记【案通攷华严经唐于阗寳又难陀译八十一卷陈振孙云晋义熈十四年译六十卷唐证圣元年于阗沙门喜学再译旧文兼补诸阙通旧成八十卷此云晋译五十卷当有误所谓则天朝译者即于阗沙门本也徳宗朝译四十卷通攷不载谨附识于此】古今兴废不可只据纸上看过须是髙着眼与伸寃道屈使后世无徼幸之心其当然而不然却只得归之天运时数之消长生民之幸不幸尔
　　富文忠奏议劄子范忠宣弹事国论范醇甫讲筵文字学士大夫所当熟读而模范之其他不讦则弱未易言也
　　王深甫文字无一语蹈俗态至于议论驰骋上下非老苏不能也
　　欧阳公自醉翁亭后文字极老苏子瞻自雪堂后文字殊无制科气象介甫之罢相归半山也笔力极髙古矣如曾子固见欧阳公后自是迥然出诸人之上老苏文字篇篇无斧凿痕盖少作皆已焚之矣其他吾不知也本朝之文至此极盛矣若论其学术醇疵浅深则付之学者评之予非惟不敢亦不暇【案欧阳修年谱庆厯五年乙酉年三十九八月罢都转运按察使降知制诰知滁州六年丙戌年四十在滁自号醉翁苏轼年谱元丰五年年四十七在黄州寓居临臯亭就东坡筑雪堂自号东坡居士】
　　梅圣俞之文髙古但宣城集中止有和靖诗序其他无有也如秋声赋书后文类序极古淡平正如注孙子皆未之见当博询他日有力或刋之如答苏轼书必可观见于欧阳永叔手书中言之
　　老苏晚年文字多用欧阳公宛转之态老泉晚年记序与权衡诸论文字不同岂见欧阳公后有所进耶其晚年而笔力进欤
　　东坡自东坡后文章方见涯涘半山自半山后不止持论立説而已也六一南丰中年文字好及晚则已定又放开了东坡半山晚犹向进不尽
　　子瞻子由文学于晚年所述见之子瞻伤于精明志林方就实子由歴代论古史论之属文极平心但理道泥于庄老不能有所发明子瞻虽间取庄老然于议论事理处极忠壮此子由所不及也
　　东坡表忠观碑介甫以为序似太史公诸侯王表铭似柳子厚涂山铭
　　子由文字晚年多泥老佛之説笔势缓弱无统东坡海外所作愈雅健精当不可及但平生所着多以戏而汨之所以不典
　　蔡君谟与人作墓志最简健条畅
　　欧阳公作孙泰山胡翼之墓志得体只载其弟子与其交游而略言其学术议论隐然自为儒者非后人所可及
　　少游在黄陈之上黄鲁直意气极髙陈后山文字才气短所可尚者步骤雅洁尔
　　张芸叟为梁况之志少游为陈后山父铭集皆无之可惜
　　巩丰仲至言尹少稷称李格非之文自太史公之后一人而已
　　李邴汉老号云龛居士作王履道内制集序其言本朝承五季之后杨刘之学盛于一时其裁割纂组之工极矣石介愤然以为破碎圣人之道著论排之甚力然司翰墨之职者虽文宗钜儒亦必循本朝故事如近世张安道之髙简纯粹王禹玉之温润典裁元厚之之精丽隐密东坡之雄深秀伟皆制诰之杰然者譬之王良造父策骥騄而骋康庄一日千里而节以和銮驰之蚁封亦必中度岂能彼而不能此哉且称其与本朝三数公不相上下又云若不以体制拘之骎骎乎汉氏矣老苏文字善揣摩天下【案此下疑有脱文】
　　程致道之文太快
　　何子应作陈叔易墓志甚佳徐师川作李先之墓志书事极简而有要题豫章集后尤佳惜乎东湖之文未刋崔徳符作墓志极好诗亦清丽可爱
　　陈无己云子瞻始学刘禹锡故多怨刺晚学太白至其得意则似之然失于粗又云司马迁作长卿传如长卿之文
　　叶少蕴文字有起伏曲折惜其行为士人所贬尔晁以道之文雅健却少太史公气槩渠多言公羊子文好然其步骤又却碎吕居仁以为其病处在杂亦尽之矣邹徳久道山谷语云庭坚最不能作议论之文然每读欧阳公曾子固议论之文决知此人冠映一代公试观此两人文章合处以求体制当自得之言语固是学者之末然行已之余既贤于杂用心亦便当以古人为准要使体制词气不病耳所谓甯越犹有速成之病此可畏语也
　　刘原甫莱公传亦颇有史笔但文伤俊快贡甫题公是集后亦似其兄文
　　云龛四六佛语皆好但碑版文字体制未甚古虽欲叙事却伤于多处然文字却不摘裂雅奥温润可玩今刊于黄州
　　渡江南来晁詹事以道吕舍人居仁议论文章字字皆是中原诸老一二百年醖酿相传而得者不可不讽味崔德符陈叔易皆许昌先贤俱从伊洛诸公游有文章盛名节行亦正当
　　王介甫相国寺啓同天节道塲观戏者诗侏优戏塲中一贵复一贱心知本自同所以无欣羡此语虽非圣道亦足销人荣辱之悲也
　　周恭叔行已文字温淡但时有庄老与程氏之说相背诗亦好
　　晦翁初年编类文字如语孟集注五朝三朝言行录皆可传
　　叶正则文字不茍作所惜削绳刻墨尚露尔要是究见根柢用意至到
　　陈同甫陈君举叶正则多是就外面防入来所以少精微虽无补凑之弊却有机敏之失
　　先公常谈崔德符诗又称王荆公四六好范致能字画陆务观诗歌周洪道四六洪景卢文章
　　苏籀仲滋述子由言余黄楼赋学两都也晚年来不作此工夫之文【案此条见苏籀栾城遗言籀辙之孙迟之子南渡居婺州】
　　孟植元立亟称刘定鹅湖轮藏记好漳州朱待制祠记南安三先生祠记平正不流弊文极体势有味
　　吕伯恭晚年文字体制人疑其学荆公
　　周茂振制词虽规模小不甚浑灏然皆不茍作篇篇运思皆工
　　潘阆遨游浙江咏潮著名或以轻绡写其形容谓之潘阆咏潮图【案类苑所载与此同其诗今失传】
　　李方叔文似唐萧李所以可喜韩驹诗似储光羲黄鲁直诗如松生石间虽偃蹇不大而气含风云
　　罗隐新城人唐光啓三年呉越王表荐为钱塘令迁著作郎辟掌书记天祐三年充判官梁开平二年授给事中三年迁发运使是年卒葬于定山金部郎中沈崧铭其墓【原注白孔六帖云墓在抚州乐安县罗家潭　案十国春秋隐新城人呉越备史作新登人全唐诗话作余杭人盖新城本三国吴置后梁时吴越改新登宋乃复为新城也称余杭者唐大业中改杭州为余杭郡故新城亦属余杭今杭州府志以隐为余杭县人误矣又太平寰宇记定山突出浙江数百丈万厯杭州府志在钱唐县南四十里则隐墓在越可知且诗话谓隐年八十终余杭是隐之生卒皆在故乡不应逺葬抚州原注引孔帖谓隐墓在抚州乐安县亦误矣】
　　陆羽像甚清俊向从志南得之羽字鸿渐一字季疵复州竟陵人后隐苕溪自称桑苎翁阖门著书或独行野中诵诗击木裴回不得意或恸哭而归故时谓今接舆也久之诏拜太子文学徙太祝不就职时张志和居江湖自称烟波钓徒肃宗尝赐奴婢各一志和配为夫妇号渔童樵青羽尝问孰为往来者对曰太虚为室明月为烛与四海诸公共处未尝少别也何有往来予欲求真像为桑苎翁对未有也李德裕称志和隐而有名显而无事不穷不逹严光之比云
　　李习之东南录载癸巳驾涛江逆波至富春丙申上七里滩至睦州庚子止杨盈川亭辛丑至衢州今时不见盈川亭不知何所也
　　罗隐为钱塘令手植海棠一本于庭前王黄州有诗称之旧治在钱塘门里三十歩今车马门是也【案杭州府志钱塘县治汉魏时在灵隐山麓后徙钱唐门外唐武德四年徙钱唐门内宋南渡后徙纪家桥华严寺故址即今治处也】
　　介亭在旧治后圣果寺郡守祖无择作铭曰猗欤兹亭仁智是经控带山海周旋日星嘉乃成绩取名于易维介之义以敏厥德【案咸淳临安志介亭在鳯皇山对排衙石熙宁中郡守祖无择建苏轼有登介亭饯杨次公诗】
　　晏殊云龙洞在福建汀州府灵隐山下吴赤乌二年葛仙翁于此得道又有炼丹井在下天竺寺藏院又云灵隐山有白少傅烹茗井【案咸淳临安志龙洞在灵隐山下呉赤乌二年葛仙于此得道有石洞彻浙江武林旧事云龙井呉赤乌中葛洪炼丹于此石窦一深不可测相传与江海通有龙居之秦观龙井记亦云龙井旧名龙距钱唐十里然则龙即龙井在钱唐无疑也又攷闽书汀州宁化县有灵隐洞无灵隐山并无所谓龙龙井之名者淲述晏殊之言乃以为在汀州灵隐山盖传闻记忆之误也】孙坚父名钟其坟在县南阳平山髙一丈周四十歩平湖轩在钱塘县尉廨英淤阁后
　　水府观在利渉门外桐木园神仙马自然得道于此今徙清水门
　　繙经台昔谢灵运与僧同于此繙佛国涅槃经为南本三十七卷即南康志所载处【案名胜志云飞来峯介灵隐天竺之间谢灵运繙经台在焉又董嗣杲西湖百咏引台在下竺香林门内灵运于此将北本涅槃经繙为南本三十七卷因有七叶堂则台在钱唐无疑此乃云即南康志所载处盖以灵运尝慕南康石壁之胜曾筑精舍遂误以台在南康而精舍实未尝冇台也】
　　盛之荆州记曰富阳县城楼王仲宣登之而作赋今文选录之大非如子云之比屈宋之笔也近世欧阳公苏东坡亦有此意欧阳公务平之过苏又不甚平若阔大简奥有意有兴登楼赋为佳耳
　　李习之东南录载戊子自常山上岭至玉山庚寅至信州甲午望君阳山怪峯直耸似华山丙申上干越亭今时不知君阳山何处山也又云自玉山至湖七百有一十里顺流谓之髙溪今不知有此名也漫记于此灵隐寺前武林山上有五峯一曰稽留太平寰宇记云许山葛洪皆隐此山因而忘返故号稽留又云在钱塘西十五里髙九十二丈峯之前有合涧曰武林泉顾夷吾山川记云自南徂东临浙江一谓之灵隐浦【案杭州府志稽留峯在天竺寺西名胜志云相传尧时许由隐此山遂名许由峯讹为稽留然水经注云昔有道士入此不返因以稽留为山号未尝专指许由此可以订地志之讹】
　　儒贤亨防之阁在万松岭东青平门青平乃故相刘正夫旧里号青平里时人因以名之政和三年勅建阁赐名【案乾道临安志儒贤亨防之阁故相刘正夫之居在万松岭政和三年勅建御书阁赐名】
　　林逋旧居有巢居阁或云在寳林寺即云巢也【案林和靖集序云君复不仕结庐孤山所居有巢居阁处士桥与此所载少异】
　　金鹅山寰宇记云上古防风氏尝居此山下有风渚古鄋瞒国也【案杭州府志金鹅山在于潜县南一里髙八十丈周回二里】
　　晁崇福之道云林元伯剏小斋列植脩竹予取老杜雨洗娟娟净之句名之尝谓竹君佳处正在此时譬之人物固以刚正立节为本然必从容清润乃成佳器云之道有集旧章贡曾刋之今不存
　　斯逺寄二墓塼来云隆兴法曹任伯厚于郭外黄觉寺中得之其一云晋故尚书谯国桓府君中子泉陵令讳勃字季长墓其一云伯护军考尚书二府君墓在徐聘君南去此墓七里因攷之晋史桓宣桓伊尝作护军桓伊尝镇豫章又桓冲宣穆尝为护军其孙彻为吏部尚书后为桓嗣被诛皆不可攷以淲观之恐是桓伊之子尔又法华人发古冡得塼皆有刻字曰晋升平四年三月四日太学博士陈留郡雍丘县都乡周墟里周阐字道舒妻活浔阳太守谯国龙堈县柏逸字茂长小女父晋安成太守膺扬男讳蟠字永时皆镌成文同此周阐之妻柏逸之女墓也父晋安成太守膺扬男讳蟠者盖阐之父故独称讳但不知妻名活何义字画极分明无讹【案晋书桓宣传宣为元帝丞相舍人转参军迁谯国内史武昌太守监沔中军事歴都督司荆雍梁三州以前后功封竟陵县男贬建威将军改镇南将军南郡太守桓伊传云父景仕至侍中丹阳尹中领军护军将军伊都督豫州诸军事后征拜护军将军此云桓宣作护军有误且伊为宣族子而墓塼乃云伯护军则非伊子之言可知又晋书地理志谯郡有龙亢县无龙堈县徧攷通兴通攷太平寰宇记诸书均无所为龙堈者当时墓塼不应有误或亢堈音近而讹抑原有其名而旋改者欤】
　　王公曾张公咏钱若水微时谒华山陈希夷求相欲以学仙者希夷谓王张曰尔辈非仙才王当为宰辅顾张取纸笔遗之张曰悟矣推吾入閙中耶又谓钱曰余不足以知子当见白阁道者钱遂造之道者曰君急流中勇退人也其后王果拜相张位至八座歴试中外以才显钱为枢臣
　　萧文琰兰陵人丘令楷呉兴人江洪济阳人与竟陵王子良尝夜集学士刻烛为诗四韵者则刻一寸以此为率文琰曰顿烧一寸烛而成四韵诗何难之有乃与令楷江洪等共打铜鉢立韵响灭则诗成皆可观览天竺慈云法师生前制棺名为遐榻
　　永和乡静惠禅院有天衣怀和尚塔諡振宗大师余少时见扬子云丽文欲继之尝作小赋用思太剧立致疾病子云亦言成帝作甘泉赋毕遂倦卧梦五藏出地以手内之及觉气病一年可知尽思虑伤精神也涧泉日记卷下
