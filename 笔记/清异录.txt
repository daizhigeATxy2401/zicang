
清异录 宋 陶谷

提要
卷上
卷下
 　 
 
提要

　　《清异录》二卷，宋陶谷撰。谷字秀实，邠州新平人。本唐彦谦之孙，避晋讳，改陶氏。仕晋为知制诰，仓部郎中。仕汉为给事中。仕周为兵部侍郎，翰林承旨。入宋仍原官，加户部尚书。事迹具《宋史》本传。是书皆采摭唐及五代新颖之语，分三十七门，各为标题，而注事实缘起于其下。陈振孙《书录解题》以为不类宋初人语，胡应麟《笔丛》尝辨之。今案谷虽入宋，实五代旧人，当时文格不过如是，应麟所云良是。惟谷本北人，仅一使南唐，而花九品九命一条云，张翊者世本长安，因乱南来，先主擢置上列。乃似江南人语，是则稍不可解耳。岂亦杂录旧文，删除未尽耶？所记诸事，如出一手。大抵即谷所造，亦《云仙散录》之流，而独不伪造书名，故后人颇引为词藻之用。楼钥《攻媿集》有白醉轩诗，据其自序，亦引此书。则宋代名流即已用为故实。相沿既久，遂亦不可废焉。  

卷上

　　天文门（十七事）

　　龙润

　　李煜在国时，自作祈雨文曰：“尚乖龙润之祥。”

　　跋扈将军

　　隋炀帝泛舟，忽阴风颇紧，叹曰：“此风可谓跋扈将军。”

　　奇水

　　雨无云而降，非龙而作，号为“奇水”。

　　天公絮

　　云者，山川之气，今秦陇村民称为“天公絮”。

　　赤真人

　　周季年，东汉国大雪，盛唱曰：“生怕赤真人，都来一夜春。”后大宋受命。

　　吼天氏

　　吕圜贫，秋深大风。邻人朱録事富而轻圜，后叠小纸掷圜前，云：“吕圜，洛师人也，身寒而德备。一日，吼天氏作孽，独示威于圜。”

　　圣琉璃

　　王衍伶官家乐侍燕，小池水澄天见，家乐应制云：“一段圣琉璃。”

　　艳阳根

　　伪闽中书吏韦添天字谜云：“露头更一日，真是艳阳根。”

　　碧翁翁

　　晋出帝不善诗，时为俳谐语。《咏天》诗曰：“高平上监碧翁翁。”

　　地盖

　　王彪《天赋》云：“溥为地盖，浩作星衢。”

　　润骨丹

　　开元时，高太素隐商山，起六逍遥馆：晴夏晩云、中秋午月、冬日方出、春雪未融、暑簟清风、夜阶急雨。各制一铭，晩云云：“作万变图，先生一笑。”　

　　冬日云：“金锣腾空，映檐白醉。”春雪云：“消除疫疠，名润骨丹。”清风云：“醒骨真人，六月惠然。”

　　冷飞白

　　老伶官黄世明常言，逮事庄宗。大雪内宴，敬新磨进词，号“冷飞白”。

　　天公玉戏

　　比丘清传与一客同入湖南。客曰：“凡雪，仙人亦重之，号‘天公玉戏’。”

　　花鞴扇

　　俗以开花风为花鞴扇，润花雨为花沐浴，至花老，风雨断送，盖花刑耳。

　　惊世先生

　　惊世先生，雷之声也。千里镜，电之形也。

　　千里烛

　　道士王致一曰：“我平生不曾使一文油钱，在家则为扇子灯，出路则为千里烛。”意其日月也。

　　迷空步障

　　世宗时，水部郎韩彦卿使高丽。卿有一书，曰《博学记》，偷抄之，得三百余事。今抄天部七事：“迷空步障（雾）。威屑（霜）。教水（露）。冰子（雹）。气母（虹）。屑金（星）。秋明大老（天河）。

　　地理门（十四事）

　　黄金母

　　汾晋村野间语曰：“欲作千箱主，问取黄金母。”意谓多稼厚畜，由耕耘所致。

　　空青府

　　契丹东丹王突欲，买巧石数峰，目为“空青府”。

　　圆光石

　　赵光逢奴往淮壖，偶得一石，四边玲珑类火，光逢爱之，名曰“圆光石”。

　　隐士泥

　　秣陵孟娘山，土正白色，曰白墡土。周护始调涂其四堵，因呼“隐士泥”。

　　宠仙

　　桑维翰寿辰，韦潜德献太湖石一块，上有镌字金饰，曰“宠仙”。

　　琉璃变

　　刘东叔赋《腊月雨》云：“且雨且冻山径滑，是谁作此琉璃变？”

　　四时节

　　桂林一日之间，具四时之气，迁谪者恶之，号为“四时节”。

　　节木汴州

　　广陵，东南一都会，凡百颇类京师，号“节木汴州”。

　　地上天宫

　　轻清秀丽，东南为甲；富兼华夷，余杭又为甲。百事繁庶，地上天宫也。

　　青铜海

　　汴老圃纪生，一鉏芘三十口。病笃，呼子孙戒曰：“此二十畆地，便是青铜海也。”

　　七弦水

　　武夷山有石如立壁，巅隐一泉，分七派，山僧颠坚名为“七弦水”。

　　小蓬莱

　　违命侯苑中凿地广一顷，池心叠石象三神山，号小蓬莱。

　　麦家地理

　　臈雪熟麦，春雪杀麦，田翁以此占丰俭，为“麦家地理”。

　　十辛

　　积麦以十辛良，下子不得过三辛，收鏺不得过三辛，上场入仓亦用辛日。

　　君道门（十二事）

　　萧闲大夫

　　刘鋹僣立，奢丽自恣，在宫中自称“萧闲大夫”。

　　候窗监

　　南汉刘晟，殿侧置宫人望明窻以候晓，宫人谓之“候窗监”。

　　仁炉义鞴道薪德火

　　周杜良作《唐太宗画像赞》云：“仁炉义鞴，道薪德火。”

　　摘瓜手

　　人君号能用才者，莫如唐太宗，然瀛洲十八人，许敬宗乃得与，如摘瓜手耳，取之既多，其中不容无滥。

　　扫国真人

　　隋裴寂待选京都，一日郊饮，遇老人画地上沙土曰“扫国真人”，又曰“玉环天子”，又曰“兵丹上圣”。告寂云：“三百年中，最雄者，此三人耳。”寂醉卧，及醒，已失老人矣。后人紬绎其名，扫国者，太宗之刬平僣暴也；玉环，太真妃子字，玄宗以妃而召乱，玉环天子，是玄宗明矣。宪宗始以兵定方镇之强，终以丹躁灭身，兵丹之目，其宪宗之谓乎？

　　避贤招难存三奉五皇帝

　　昭宗丁不可为之时，遭无所立之地，人戏上尊号曰“避贤招难存三奉五皇帝”。盖帝尝曰：“朕东西所至，祸难随之，愿避贤者路。”三谓三主，帝后及杨柳、昭仪，五谓全忠、行瑜、克用、茂贞、韩建。

　　彩局儿

　　开元中，后宫繁众，侍御寝者难于取舍，为彩局儿以定之。集宫嫔用骰子掷，最胜一人乃得专夜。官珰私号骰子为剉角媒人。

　　大昏元年

　　王曦绍僣号梁闽越，淫刑不道。黄峻曰：“合非永降，恐是大昏元年。”

　　孟蜀吊伐

　　孟蜀隳危，大军吊伐，伪昶遣皇太子玄诰、平章事王昭远统兵捍御，玄诰乳臭子，昭远仆厕材。太祖叹曰：“孟昶都无股肱爪牙，其亡不晩矣。”

　　紫明供奉

　　武帝宣内供奉，赐坐，食甘露球蜜，捣山药油浴。既退，侵夜，宫嫔离次，上独映琉璃灯笼观书，久之归寝殿。王才人问：“官家今日以何消遣？”上曰：“緑罗供奉已去，皂罗供奉（宫人特髻）。不来，与紫明供奉（灯）。相守，熟读《尚书无逸》篇数遍。朕非不能取热闹快活，正要与弦管尊罍暂时隔破。”

　　容易郎君

　　晋少主志于富贵，纔进姓名，即问几钱，拜官赐职，出于谈笑。幸臣私号“容易郎君”。

　　大体双

　　刘鋹昏纵角出，得波斯女，年破瓜，黑腯而慧艳，善淫，曲尽其妙。鋹嬖之，赐号“媚猪”。延方士求健阳法，久乃得，多多益办。好观人交，选恶少年配以雏宫人，皆妖俊美健者，就后禠衣，使露而偶，鋹扶媚猪延行览玩，号曰“大体双”。又择新采异，与媚猪对，鸟兽见之熟，亦作合。

　　官志门（十六事）

　　风力相国

　　越公杨素，专恣既久，包藏可畏，四方寒心，不敢直指，故以“风力相国”概之。“力”一作“刀”。

　　润家钱

　　南汉地狭力弱，事例卑猥，州县时会僚属，不设席而分馈阿堵，号“润家钱”。

　　分身将

　　梁将葛从周，忠义骁勇，每临阵，东西南北忽焉如神，晋人称为“分身将”。

　　肉雷

　　来绍，乃唐酷吏俊臣之裔，天禀鸷忍，以决罚为乐。尝宰合阳，生灵困于孽手。创造铁绳千条，或有令不承，则急缚之，仍以其半搥手，往往委顿。每肆枯木之威，则百囚俱断，轰响震动一邑，时呼“肉雷”。

　　百和参军

　　袁象先判衢州时，幕客谢平子癖于焚香，至忘形废事。同僚苏收戏刺一札，伺其亡也而投之，云：“鼎炷郎守馥州百和叅军谢平子。”

　　撷金炼玉束雪量珠

　　王播拜诸道盐铁转运使，秘书丞许少连贺启：“撷金炼玉，束雪量珠。”

　　玉葺金卤

　　伪唐徐履掌建阳茶局。弟复，治海陵盐政，监检烹炼之亭，榜曰“金卤”。履闻之，洁敞焙舍，命曰“玉葺”。

　　赤心榜

　　张聿宰华亭，治政凛然。凡有府使赋外之需，直榜邑门。民感其诚，指为“赤心榜”。

　　小宰羊

　　时戢为青阳丞，洁已勤民，肉味不给，日市豆腐数个。邑人呼豆腐为“小宰羊”。

　　抱冰公事

　　蒙州立山县丞晁觉民，自中原避兵南来，因仕覇朝，食料衣服皆市于邻邑，一吏专主之。既回物多，毫末皆寘诸狱，当其役者曰：“又管抱冰公事也。”

　　牛皮绷铁鼓

　　苏州録事参军薛朋龟，廉勤明察，胥吏呼为“牛皮绷铁鼓”，言难缦也。

　　软绣天街

　　本朝以亲王尹开封，谓之判南衙，羽仪散从灿如图画，京师人叹曰：“好一条软绣天街。”近日士大夫骑吏华繁者，亦号“半里娇”。

　　人间第一黄

　　伪唐赃臣禇仁规窃禄泰州刺史，恶政不可缕举。有智民请吻儒为二诗，皆隐语，凡写数千幅，诣金陵粘贴，事乃上闻。诗曰：“多求囊白昩苍苍，兼取人间第一黄。”云云。“白”、“黄”隐金银字。

　　脯掾

　　何敬洙帅武昌时，司仓彭湘杰习知膳味，就中脯腊尤殊。敬洙檄掌公厨，郡中号为“脯掾”。

　　裹头冰

　　宋城主簿祝天贶，励已如冰玉，百姓呼为“裹头冰”。天贶去后，和甄来尉，颇得天贶余味，加以儒而文，民间语曰：“去了裹头冰，却得一段着脚琉璃。”

　　名字副车

　　邓州别驾令狐上选，政贪性踈，百姓呼“名字副车”。

　　人事门（十五事）

　　闹侯

　　侯元亮，马氏时湖湘宰。退居长沙，门常有客，宴会无虚日，人目为“闹侯”。

　　九龙烛

　　杜黄裳，当宪宗初载，深谋密议，眷礼敦优，生日例外别赐九龙烛十挺。

　　呷大夫

　　家述、常聿修仕伪蜀为太子左赞善大夫。两人皆滑稽，聿修伺述酒瓮将竭，叩门求饮，未通大道，已见罍耻，濡笔书壁曰：“酒客干喉去，唯存呷大夫。”

　　九福

　　天下有九福：京师钱福、眼福、病福、屏帷福，吴越口福，洛阳花福，蜀川药福，秦陇鞍马福，燕赵衣裳福。

　　蠭窠巷陌

　　四方指南海为烟月作坊，以言风俗尚淫。今京师鬻色戸将及万计，至于男子举体自货，进退恬然，遂成蠭窠巷陌，又不止烟月作坊也。

　　手民

　　木匠总号运斤之艺，又曰手民手货。

　　鼎社

　　广顺三年，以柴守礼子荣为皇子，拜守礼太子少保致仕。皇子即位，是为世宗。守礼居西洛，与王溥、王彦超、韩令坤之父结友嬉游，裘马衣冠，僣逼逾制。当时人为一日具，设乐集妓，轮环无已，谓之“鼎社”。洛下多妙妓，守礼日点十名，以片纸书姓字，押字大如掌，使人持呼之。被遣者诣府尹出纸呈示，尹从旁佥字，妓见纸画时争到买唤子，号曰“鼎社”。

　　到头庵主彻底门生

　　魏仁浦长百僚，提奬单隐巌至列郎，又附他相，仁浦不悦。一日，浮屠仁普来乞山资，留饭，而隐岩至。以束素赠别，顾仁普曰：“到头庵主，彻底门生。今昔所难，即而勉之。”隐岩面不类人，唯唯而退。

　　女及第

　　齐、鲁、燕、赵之种蚕，收茧讫，主蚕者簮通花银碗谢祠庙。村野指为“女及第”。

　　钱井经商

　　僦屋出钱，号曰痴钱，故僦赁取直者，京师人指为“钱井经商”。

　　不动尊

　　宣武刘，钱民也。铸铁为算子。其子薄游，妓求钗奁，刘子辞之，姥曰：“郎君家库里许多青铜，教做不动尊，可惜烂了，风流抛散，能使几何？”刘子云：“我爷唤算子作长生铁，况钱乎？彼日日烧香，祷祝天地三光，要钱生儿绢生孙，金银千百亿化身，岂止不动尊而已。”为人父者，闻此可以少戒。

　　瓯宰

　　广席多宾，必差一人惯习精俊者充瓯宰，使举职律众。

　　金搭膝

　　温韬少无赖，拳人几死。市魁将送官，谢过魁前，拜逾数百，魁释之。韬每念之以为耻，既贵达，拍金薄为搭膝带之，曰：“聊酬此膝。”

　　郑世尊

　　或曰：不肖子倾产破业，所病不瘳，其终奈何？司马安仁曰：“为郑世尊而已。”又问何谓？曰：“郑子以李娃故，行乞安邑，几为馁鬼。佛世尊欲与一切众生结胜因缘，遂于舍卫次第而乞。合二义以名之，非不肖子，尚谁当乎？”

　　三债三悦

　　桑维翰草莱时，语友人：“吾有富贵在造物，未还三债，是以知之。上债钱货，中债妓女，下债书籍。”既而铁砚功成，一日，酒后谓亲密曰：“吾始望不及此，当以数语劝子一杯。”其人满酌而引，公云：“吾有三悦而持之，一曰钱，二曰妓，三曰不敢遗天下书。”公徐云：“吾衒露太甚。”自罚一觥。

　　女行门（五事）

　　胭脂虎

　　朱氏女沉惨狡妬，嫁为陆慎言妻。慎言宰尉氏，政不在已，吏民语曰“胭脂虎”。

　　冠子虫

　　俗骂妇人为“冠子虫”，谓性若虫蛇，有伤无补。

　　补阙灯檠

　　冀时儒李大壮，畏服小君，万一不遵号令，则叱令正坐，为绾匾髻中安灯盌，燃灯火。大壮屏气定体，如枯木土偶。人诨目之曰“补阙灯檠”。

　　黑心符

　　一妻不能御，一家从可知；以之卿诸侯，一国从可知；以之相天子，天下从可知。盖夫夫妇妇而天下正，正家而天下定矣。“唯女子小人为难养，近之则不逊，远之则怨”，《论语》之教也。“牝鸡之晨，惟家之索”，《书》之训也。“无攸遂，在中馈”，《易》之戒也。“能循法度，则可以承先祖共祭祀”，《诗》之劝也。威公纵文姜，丧躯而几亡鲁；高祖畏吕氏，召乱而几亡汉；文帝牵掣于独孤，废嫡长立，致大业之倾；高宗溺惑于武媚，故失威权，阶大周之僣。万乘尚尔，况庶人乎？又况讲再醮备继室，既无结发之情，常有扶筐之志，安得福祥，免祸幸矣。闵家以芦絮示薄，许氏以铁杵表酷，其事歴歴可见。为夫者耽少姿，入巧言，房箦之间，夜以继日，纒爱纽情，牢不可拔。妻计日行，夫势日削，如钳碍口，噤不得声，如络冐头，痴不得动，如杻械被身，束缚囚繋，不得自由。而至寒热饥饱在彼不在我，出入起居，在彼不在我。使为不信惟命，使为不义惟命，使为不忠惟命，使为不慈惟命，使躬行夷狄犬彘之所不为惟命。呼令杀人，则恨头落之迟；呼令自杀，则恐刀来之晚。极口骂辱焉，迎以笑嬉；尽力决挞焉，连称罪过。数以犯，再拜谢之；役以事，健步办之。曰舔吾痔，诺而趋；曰尝吾便，跪而进。上不知有亲，知有吾妻而已；下不省有幼，省有吾妻而已。人方以谓古不闻，今不见，彼尚且流汗积踵，吐血逾胸，悚惧慞惶，战栗振掉，惟恐妻语之厉而色之庄也。其效伊何，有家则妻擅其家，有国则妻据其国，有天下则妻指麾其天下。令一县则小君映帘，守一州则夫人并坐。论道经邦，奋庸熙载，则于飞对内殿，连理入都堂，粉黛判赏罚，裙襦执生杀矣。世虽晩犹有是非，俗虽浇犹分善恶。有臣如此，君必乱之；有朋如此，朋必絶之；有闾里如此，邻必去之；有民如此，官必刑之；有子如此，父母必号泣而摈之；有同气如此，兄弟必纷纭而舍之。有父如此，有祖如此，有伯叔如此，子孙侄必色变心移，东西南北而避之。

　　妇人遂启口为云雾，发喉为雷霆，展身为电，转身为风，诬春为秋，改白为黑，指吴作越，号女作男，无力龃龉。喜不自胜，喜在其间；愚以度日，坐以待尽。或十年，或六七年，或二三年，齿髪且衰，寿命且尽，货均彼巻而怀之，则聨秦合晋之事萌，而请媒通聘之迹见矣。昏丈夫君已不用，友已不齿，乡已不録，兄弟不亲，子孙不集，人非高于泰山，鬼责深于沧海。其家墟矣，老方悲；其墓臭矣，死尤辱。妻而继焉，有格言也。就夫言之，乃并枕于莵，连盘野葛；就子孙言之，乃通心鑚、彻骨锥；就朋友亲族言之，乃一轮车、四墙屋。甚者至于杀夫首子，祸绵刀锯，寃着市曹，祭祀絶而门庭芜。然世人恬为之，悟且畏者曾无也。吾年六十，目见耳闻，不可算数。今训汝等，有妻固所不免，当待之如宾客，防之如盗贼，以德易色，修已率下。妻既正，子孙敢不正乎？万一不幸，中道鼓盆，巾栉付之侍婢，米盐畀之诸子，日授方畧，坐享宴安。又或无嗣孤单，则宜归老弟侄，以心与之，孰敢不尽？若更重婚续娶，定见败身殒家。至时亲友不欲言，子孙不敢谏，兼已惑已悮，难信难处，岂知吾熟谙而预言之。龟鉴在前，无复缕缕，立石中寝，永戒来裔，稍越吾言，祖先神明共赐诛殛。百世循之，真万金之良药也。右莱州长史于义方《黑心符》一卷，録以传后。黑心者，继妇之德名也。陶氏子孙其戒之哉。

　　水香劝盏

　　扈戴畏内特甚。未仕时，欲出，则谒假于细君，细君滴水于地，指曰：“不干，须前归。”若去远，则燃香印掐至某所，以为还家之验。因筵聚，方三行酒，戴色欲逃遁。朋友黙晓，哗曰：“扈君恐砌水隐形、香印过界耳，是当罚也。吾徒人撰新句一联，劝请酒一盏。”众以为善，乃俱起，一人捧瓯吟曰：“解禀香三令，能遵水五申。”逼戴饮尽。别云：“细弹防事水，短爇戒时香。”别云：“战兢思水约，匍匐赴香期。”别云：“出佩香三尺，归防水九章。”别云：“命繋逡廵水，时牵决定香。”戴连沃六七巨觥，吐呕淋漓。既上马，羣噪曰：“若夫人怪迟，但道被水香劝盏留住。”

　　君子门（十事）

　　髯佛

　　滑州贾寜，性仁恕，赈饥救患，耆稚爱慕之。以寜多髯，遂皆以“髯佛”呼之。

　　老鸦陈

　　巴陵陈氏，累世孝谨，乡里以“老鸦陈”目之，谓乌鸦能反哺也。

　　返生钱

　　宣城儒士林修，已深方脉，治病不求报谢。人致馈，再三哀恳，则留百余一，时人名为“返生钱”。

　　泰火否炉

　　蒲中赵节，博赡刚直，乡人敬之，尝作《炉火》诗云：“近冬附火为泰火，透春拥炉成否炉。用否随时有轻重，进身君子合知无。”

　　天梳日帽

　　唐隐君子田游岩，一日冬晴，就汤泉沐发，风于朝晖之下。适所亲者至，曰：“高年岂不自爱，而草草若是耶？”游巗笑而答曰：“天梳日帽，他复何需？”

　　安富大夫

　　岐下梁撝，以市隐为乐。有府从事来见，将为言于岐帅而官之。撝怒，府从事徐曰：“先生之量，未易量也。人之贫者富之，人之病者安之，人之贱者贵之。人视先生贱且病之穷叟耳，而皆反其所乐，而今而后敢以安富大夫目先生。”

　　棣友

　　范阳窦禹钧，生五子。子仪等友爱天至。仪曰：“吾与汝等离兄弟之拘牵，真棣友也。”

　　百悔经

　　闽士刘乙，尝乘醉与人争妓女，既醒惭悔，集书籍凡因饮酒致失贾祸者，编以自警，题曰《百悔经》。自后不饮，至于终身。

　　乐天羮七百二十碗

　　周维简，隐洪州西山，尝云：“得米三四石，乐天羮七百二十碗，足了一年支费。”

　　虚饤玲珑石镇羊

　　游士藻为晋王记室，予过其居，知昨夜命客，问食品，曰：“第一虚装玲珑石镇羊。”予曰：“好改‘装’作‘饤’字，便是一句诗。”士藻令取夜来食目对面涂注云：“吾平生以顺人情为佛事，独违学士可乎？”

　　么么门（四事）

　　虫使

　　庄宗时，伶官朱国宾，天姿乖狠，众皆畏恨，以其闽人，号为“虫使”。

　　腹兵

　　荆楚贾者，与闽商争宿邸，荆贾曰：“尔一等人，横面蛙言，通身剑戟，天生玉网，腹内包虫。”闽商应之曰：“汝辈腹兵亦自不浅。”盖谓“荆”字从刀也。

　　凿空大使驾险三郎

　　桂州衙内都知兵马使蒋刚，善迎合上官，剥兵刻民，诳妄诈欺，运以智数。刚序行第三，时号“凿空大使驾险三郎”。

　　瓮精

　　螺川人何画，薄有文艺，而屈意于五侯鲭。尤善酒。人以“瓮精”诮之。

　　释族门（二十二事）

　　的乳三神仙

　　太祖陈桥时，太后方饭僧于寺，惧不测，寺主僧誓以身蔽。上受禅，赐“的乳三神仙”。

　　引饭大师

　　禅家未粥饭先鸣槌，维那掌之。丛林目浄槌为“引饭大师”，维那为“栾槌都督”。

　　钵盂精

　　行脚僧惊举子驴，举子不忿，僧曰：“麻衣鬼，着汝何时会林？”举子扬鞭曰：“钵盂精，且理会取养命圆。”

　　扫地和尚

　　王建僣立后，有一僧常持大帚，不论官府人家寺观，遇即汛扫，人以“扫地和尚”目之。建末年，于诸处写六字云：“水行仙，怕秦川。”后王衍秦川之祸，方悟“水行仙”即“衍”字耳。

　　双捻布

　　长安素上人，四时止双捻布为三衣，执一鬼脚杖而已。

　　寄生囊

　　梓潼双灯寺僧，书一颂曰“撞来好个寄生囊”云云，趺坐而化。

　　寒灰道者

　　俞郢隐天童山寺，大寒，则于厨内取麸火一器，亦纳直于主者。寺中呼为“寒灰道者”。

　　舍利头

　　僧举能，素苦白秃疮痂糊顶，禅人皆呼为“舍利头”。

　　泥融觉

　　比丘无染游庐山，春雨路滑，忽仆石上，由是洞见本原。士大夫称为“泥融觉”。

　　砑金虚缕沉水香纽列环

　　晋天福三年，赐僧法城跋遮那。王言云：“敕法城，卿佛国栋梁，僧坛领袖，今遣内官赐卿砑金虚缕沉水香纽列环一枚，至可领取。”

　　无无老

　　沙门爱英，住池阳村，示人之语曰：“万论千经，不如无念无营。”时郡娼满莹娘多姿而富情，真妓女中麟凤。进士张振祖以无念无营、有情有色，制一聨云：“门前草满无无老，床底钱多有有娘。”

　　猪羊三昧

　　寃胊僧行修，食必大炙。人戏之云：“修院主，猪羊鸡鸭三昧正受。”

　　紫织方

　　获嘉秃士贯微，僣奢如贵要子弟。旋织小迭胜罗染椹服，号“紫织方”。

　　面忠蒸雪会

　　道忠行化余杭，一钱不遗，专供灵隐海众，月设一斋延僧，广备蒸作。人人喜曰：“来日赴忠道者蒸雪会。”忠之化人，惟曰“买面”，故称“麫面”。

　　舟航化

　　玄奘论道释云：“道有为，宗舟航化；佛无为，宗虚空化。”

　　汤饼藏油虀饱吃佛

　　无念，苦行比丘也，食量延数人。楚大韶延僧，既旅集，大韶长子以长纸书“汤饼藏油虀饱吃佛”，榜念坐处，念不动声色，如法饮食而退。

　　梵嫂

　　相国寺星辰院比丘澄晖，以艳倡为妻，每醉点胸曰：“二四阿罗，烟粉释迦。”又：“没头发浪子，有房室如来。”快活风流，光前絶后。忽一少年踵门谒晖，愿置酒参会梵嫂，晖难之，凌晨但见院牌用纸漫书曰：“敕赐双飞之寺。”

　　偎红倚翠大师

　　李煜在国，微行娼家，遇一僧张席，煜遂为不速之客。僧酒令、讴吟、吹弹莫不高了，见煜明俊酝藉，契合相爱重。煜乘醉大书右壁，曰：“浅斟低唱，偎红倚翠，大师鸳鸯寺主，传持风流教法。”久之，僧拥妓入屏帷，煜徐步而出，僧、妓竟不知煜为谁也。煜尝密谕徐铉，言于所亲焉。

　　僧旗佛伞

　　龙兴寺檀越，舍幡盖文云：“僧旗交舞，丁当起于风铃；佛伞高擎，焜耀生乎日鉴。”其造语脱落寻常轨辙，而不书谁人制撰。

　　三只韈

　　去习者，云行至峨眉山而隐，蓄三只韈，常穿二补一。岁久，裂帛交杂，望之葺葺焉。自呼为“狮子韈”。

　　五百斤铁蒸胡

　　汴州封禅寺有铁香炉，大容三石，都人目之曰“香井”。炉边鎻一木柜，窍其顶，游者香毕，以白水真人投柜窍，寺门收此以为一岁麦本。他院释戏封禅房袍曰：“贵刹不愁斋粥，世尊面前者五百斤铁蒸胡，好一件坚牢常住。”

　　肉香炉肉灯台

　　齐、赵人好以身为供养，且谓两臂为肉灯台，顶心为肉香炉。

　　仙宗门（六事）

　　饕餮仙

　　近世事仙道者，不务寡欲，多捜黄白术，贪婪无厌，宜谓之“饕餮仙”。

　　花饼道人

　　五朝泉州有贫士，行乞得钱，尽买花麻饼食之。羣小儿呼为”花饼道人”。

　　长生箓

　　华阴士人子，别庄在老鸦谷。因收刈与密友饮，夜醉乗月出庄，信步似十余里，至一宫殿中，皆仙妆妇人，玉宇寳台，上安玉匣，大标金字曰“长生箓”。二人覩一金翠双鬟女，发书读之曰：“九琳上魔伯校玉书，先春法师长养三天花木，并増算五千年。”二人失声，忽然不见，身在乱石乔木间耳。

　　太飞丸

　　吴毅，临邛人，以多疾斋祷于青城山紫极院，置坛设醮科仪毕，假寐斋厅，梦天人称自剪刀馆来，授一竹简，题曰：“太飞丸炼心法”用盐解仙人一物，注曰：“世间白蝙蝠是。”其制合之节甚详，仍戒以絶嗜欲方可服。

　　氤氲大使

　　朱起，家居阳翟，年踰弱冠，姿韵爽逸。伯氏虞部有女妓宠，宠艳秀明慧，起甚留意，宠尤系心。缘馆院各别，种种碍隔，起一志不移，精神恍惚。有密友诣都辇，起送至郊外，独回之次，逢青巾短袍担笻杖药篮者，熟视起曰：“郎君幸值贫道，否则危矣。”起因骇异，下马揖之。青巾曰：“君有急，直言，吾能济。”起再拜，以宠事诉。青巾笑曰：“世人阴阳之契，有缱绻司总统，其长官号氤氲大使，诸夙缘冥数当合者，须鸳鸯牒下乃成，虽伉俪之正，婢妾之微，买笑之畧，偷期之秘，仙凡交会，华戎配接，率由一道焉。我即为子嘱之。”临去，篮中取一扇授起曰：“是坤灵扇子。凡访宠，以扇自蔽，人皆不见。自此七日外可合，合十五年而絶。”起如戒，往来无阻。后十五年，宠疫病而殂。青巾，盖仙也。

　　餐和阁

　　太上明堂玄真上经清斋休粮，存日月在口中，赵威伯受法于范丘林，行挹日月之道，《内景》注载上清紫虚吞日月气法。蜀天师杜光庭所庐，作餐和阁，奉行如上事。

　　草木门（十五事）

　　香祖

　　兰虽吐一花，室中亦馥郁袭人，弥旬不歇，故江南人以兰为“香祖”。

　　昌九

　　宜春太守虞杲，郡斋植昌蒲五槛。次子梦髯翁，自号“昌九”，言愿赐保养。

　　璎珞藤

　　终南山出璎珞藤，软碧可爱，叶甚小，有子累累然，缠固其上，真似璎珞。

　　科名草

　　杜荀鹤舍前椿树，生芝草。明年及第，以漆彩饰之，安几砚间，号“科名草”。

　　蕉迷

　　南汉贵珰赵纯节，性惟喜芭蕉，凡轩窗馆宇咸种之。时称纯节为“蕉迷”。

　　草帝

　　青城山叟谢调《芭蕉歌》，畧云：“草中一种无伦比，琐屑蒿莱望帝尊。”

　　扇子仙

　　南海城中苏氏园，幽胜第一。广主尝与幸姬李蟾妃微至此憇，酌绿蕉林，广主命笔大书蕉叶曰“扇子仙”。苏氏于广主草宴之所，起扇子亭。

　　緑天

　　怀素居零陵庵东郊，治芭蕉，亘帯几数万，取叶代纸而书，号其所曰“緑天”，庵曰“种纸”。厥后道州刺史追作《緑天铭》。

　　馨列侯

　　唐保大二年，国主幸饮香亭，赏新兰，诏苑令取沪溪美土为馨列侯壅培之具。

　　萧寒郡假节侯

　　芦之为物，大类此君，但霜雪侵陵，改素为愧耳。故好事君子号芦为：“萧寒郡假节侯”。

　　护阶君子

　　常保衡呼麦门冬、鹿葱为“护阶君子”，金艹登、玉簮为“緑庄严”。

　　一元木公

　　瓦松秽屋，为不材之草，有门生离合为四字，曰“一元木公”，实不称名。瓦松盖白日登天，可以下视百草矣。

　　緑衣元宝

　　苔，一名地钱，一名緑衣元寳。王彦章葺园亭，垒坛种花，急欲苔藓少助野意，而经年不生，顾弟子曰：“叵耐这緑抝儿！”

　　土三材

　　葛为世用，花入药，根参果蓏，筋备纫织。土生而具三材，亦草中之白眉。

　　緑参差

　　芭蕉诗最难，胡邰合阳峤一篇云：“野人无帐幄，爱此緑参差。”云云。

　　竹木门（十九事）

　　緑卿

　　王彪《临池赋》云：“碧氏方澄，宅龟鱼而荡漾；緑卿高拂，宿烟雾以参差。”

　　节氏

　　三堂人家石柱础有文曰：《虚中子生成记》，初云：“虚中子姓节氏，化龙之后也。”隔十数字云：“与笙箫令寿鬛、支离叟坚文同志莫逆。”又其后云：“生子茁，封甘锐侯。”余皆漫灭不存。疑是昔人种竹记。窃记“鬛”是松，“支”是柏，“茁”是笋。

　　圆通居士

　　比丘海光住庐山石虎庵，夜梦人长清痩而斑衣，言舍身为庵中供养具。俄窗外竹生一笋，花紫箨如梦者之衣。既成竹，六尺余，无节，黄緑莹浄。江州太守闻之，意将夺取，竹一夕自倒，太守寻罪去。光乃用为拄杖，目曰“直兄”。光来都下，予因见之。光云梦者自称“圆通居士”，予遂小篆此四字于杖之首，令黒漆之。

　　丁香竹

　　荆南判官刘彧，弃官游秦、陇、闽、粤。箧中收大竹拾余颗，每有客则斫取少许煎饮，其辛香如鸡舌汤。人坚叩其名，曰：“谓之丁香竹，非中国所产也。”

　　平头笋

　　海南岛中一类笋，极腴厚而甚短，岛人号“平头笋”。

　　天亲竹

　　秦维言双竹自是一种，有成林者，因出三拄杖，皆两岐。后问浙人，云：“此是天亲竹，有时出一番双笋，故例皆分岐，亦非年年有之。”

　　不平生

　　崔凤蹉跎失志，洛南天亲观颇幽雅，常陪友生夏月招凉于古槐下，戏曰：“予不登九品，此槐不得为手版，想亦助不平也。”是后朋从呼槐为“不平生”。

　　锦心氏绣腹郎

　　懿宗时，求老槐于城北笔头谷李殊庄，亦不下百年矣。树腰刻小字，一曰“锦心氏”，一曰“绣腹郎”，云殊之祖爱甚，故刻记之。

　　浅色沉

　　同光中，秦、陇野人得柏树，解截为版，成器物，置密室中，时馨芳之气，稍类沉水。初得而焚之，亦不香，盖性不宜火。此浅色沉耳。

　　木仙

　　张荐明隐乐山，林有古松十余株，谓人曰：“予人中之仙，此木中之仙也。”

　　文章树

　　张曲江里第之侧，有古柘，尝因狂风发其一根，解为器具，花纹甚奇。人又以公之手笔冠世，目之曰“文章树”。

　　三义亭

　　同州合阳县刘靖家，兄弟不异居，宅旁榆树生桑，西廊梧桐生谷枝，明年坟中白杨生桧，并郁茂相若。乡人号榆为义祖，桐为小义，白杨为义孙，分先后也。县令出官钱，为修三义亭。

　　漏春和尚

　　新栽柳树，必用泥固济其木，颇类比丘顶相。元伯玉宅前插柳，初春吐芽，伯玉曰：“且得漏春和尚一一无恙。”盖取杜子美“漏泄春光有柳条”之句。

　　通天笋

　　衡州人家竹林中生五笋，彻梢无节目，观者神之，名“通天笋”。

　　蚱蜢竹

　　江湖间有一种野竹，其叶纠结如虫状，山民曰：“此蚱蜢竹也。”

　　鞾鞵树

　　金乡路上一老榆，往来者就树下易草屦，例以其旧悬而去，行人指为“鞾鞵树”。

　　省便珠

　　释知足尝曰：“吾身炉也，吾心火也，五戒十善香也，安用沉檀笺乳作梦中戏？”人强之，但摘窗前柏子焚爇和口者，指为“省便珠“。

　　佛影蔬

　　新罗论迦逻岛有笋，曰“佛影蔬”。中国虽大，无此一种。

　　边幼节

　　余为笋效傅休奕作墓志曰：“边幼节，字脆中，晋林琅玕之裔也，以汤死。建隆二年三月二十五日立石。

　　百花门（二十七事）

　　小南强

　　南汉地狭力贫，不自揣度，有欺四方傲中国之志，每见北人，盛夸岭海之强。世宗遣使入岭，馆接者遗茉莉，文其名曰“小南强”。及本朝，鋹主面缚，伪臣到阙，见洛阳牡丹，大骇叹。有搢绅谓曰：“此名大北胜。”

　　睡香

　　庐山瑞香花，始缘一比丘昼寝盘石上，梦中闻花香烈酷不可名，既觉，寻香求之，因名“睡香”。四方奇之，谓乃花中祥瑞，遂以瑞易睡。

　　独立仙

　　孟昶时，每臈日，内官各献罗体圏金花树子。梁守珍献忘忧花，缕金于花上，曰“独立仙”。

　　锦洞天

　　李后主每春盛时，梁栋、窗壁、柱栱、阶砌并作隔筒，密插杂花，榜曰“锦洞天”。

　　黄玉玦

　　钱俶以弟信镇湖州，后圃芙蓉枝上穿一黄玉玦，枝梢交杂，不知从何而穿也。信截干取玦以献，人谓真仙来游，留此以惊世耳。

　　百叶仙人

　　洛阳大内临芳殿，庄宗所建，牡丹千余本，其名品亦有在人口者，具于后：

　　百叶仙人（浅红）。　月宫花（白）。　小黄娇（深黄）。　雪夫人（白）。　粉奴香（白）。　蓬莱相公（紫花黄緑）。　　卵心黄　御衣红　紫龙杯　三云紫　盘紫酥（浅红）。　天王子　出様黄　火焰奴（正红）。　太平楼阁（千叶黄）。

　　玉鸡苗

　　东平城南许司马后圃，蔷薇花太繁，欲分于别地栽插。忽花根下掘得一石，如鸡状，五色灿然。郡人遂呼蔷薇为“玉鸡苗”。

　　楼罗历

　　刘鋹在国，春深令宫人鬬花。凌晨开后苑，各任采择。少顷，勑还宫，鎻苑门，膳讫，普集，角胜负于殿中。宦士抱关，宫人出入皆捜怀袖，置楼罗历以验姓名，法制甚严，时号“花禁”。负者献耍金耍银买燕。

　　鼎文帔

　　许智老居长沙，有木芙蓉二株，庇可畆余，一日盛开，宾客盈溢。坐中，王子怀言花不踰万，若过之受罚，指所携妓贾三英胡锦鼎文帔以酬直。智老命仆厕羣采，凡一万三千余朶。子怀褫帔纳主人，腼而默遁。

　　十二香

　　吴门于永锡，专好梅花，吟十二香诗，今録其名意：

　　万选香（拔枝剪折，遴拣繁种。）　　水玉香（清水玉缸，参差如雪。）

　　二色香（帷幔深置，脂粉同妍。）　　自得香（帘幕窥蔽，独享馥然。）

　　扑凸香（巧插鸦鬓，妙丽无比。）　　筭香（采折凑然，计多受赏。）

　　富贵香（簮组共赏，金玉辉映。）　　混沌香（夜室映灯，暗中拂鼻。）

　　盗跖香（就树临瓶，至诚窃取。）　　君子香（不假风力，芳誉远闻。）

　　一寸香（醉藏怀袖，馨闻断续。）　　使者香（专使贡持，临门送远。）

　　紫风流

　　庐山僧舍，有麝囊花一丛，色正紫，类丁香，号“紫风流”。江南后主诏取数十根，植于移风殿，赐名“蓬莱紫”。

　　婪尾春

　　胡嵪诗“缾里数枝婪尾春”，时人罔喻其意。桑维翰曰：“唐末文人有谓芍药为婪尾春者。婪尾酒，乃最后之杯，芍药殿春，亦得是名。”

　　金刚不坏王

　　懿宗赏花短歌云：“长生白，久视黄，共拜金刚不坏王。”谓菊花也。

　　雨天三昩

　　闽昶春余宴后苑，飞红满空。昶曰：“《弥陀经》云‘雨天曼陀罗华’，此景近似。今日观化工之雨天三昩，宜召六宫设三昩燕。”

　　花经九品九命

　　张翊者，世本长安，因乱南来，先主擢置上列，特拜西平昌令，卒。翊好学多思致，尝戏造《花经》，以九品九命升降次第之，时服其允当。

　　一品九命

　　兰　　牡丹　蜡梅　酴醿　紫风流（睡香异名。）

　　二品八命

　　琼花　蕙　岩桂　茉莉　含笑

　　三品七命

　　芍药　莲　薝卜　丁香　碧桃　垂丝海棠　千叶梅

　　四品六命

　　菊　杏　辛夷　豆蔻？后庭　忘忧　樱桃　林禽　梅

　　五品五命

　　杨花　　月红　　梨花　　千叶李　桃花　石榴

　　六品四命

　　聚八仙　金沙　宝相　紫薇　凌霄　　海棠

　　七品三命

　　散水　真珠　粉团　　郁李　蔷薇　　米囊　木瓜　山茶　　迎春　玫瑰　金灯　木笔　金凤　夜合　踯躅　金钱　锦帯　石蝉　

　　八品二命

　　杜鹃　大清　滴露　刺桐　木兰　鸡冠　锦被堆　

　　九品一命

　　芙蓉　牵牛　木槿　葵　胡葵　鼓子　石竹　金莲　

　　花九锡

　　《警忘録》载罗虬撰《花九锡》，然亦须兰、蕙、梅、莲軰，乃可披襟，若夫容、踯躅、望仙山木野草，直惟阿耳尚锡之云乎？

　　重顶帷（障风）。　金错刀（剪折）。　甘泉（浸）。　玉缸（贮）。　雕文台座（安置）。　画图　翻曲　美醑（赏）。　新诗（咏）。

　　五宜

　　对花焚香，有风味相和，其妙不可言者。木犀宜龙脑，酴醿宜沉水，兰宜四絶，含笑宜麝，薝卜宜檀，韩熙载有五宜说。

　　瀛洲玉雨

　　司空圗《菩萨蛮》谓梨花为“瀛洲玉雨”。

　　严山圭木

　　韩恭叟离合“岩”、“桂”二字为“严山圭木”。

　　慈恩傅粉緑衣郎

　　陶子召客于西宅，为酴醿开尊，无以侑劝，请坐人各撰小名，得有思致者七。是日，十一客费曲生八斗，夜三鼓而罢。家并有酴醿酒肉，如吾十二人之乐，没世不可得。赛白蔓君、四字天花、花圣人、慈恩傅粉緑衣郎、独步春、沉香密友。

　　百宜枝杖

　　酴醿木香，事事称宜，故卖插枝者云“百宜枝杖”。此洛社故事也。

　　花腊

　　脂粉流爱重酴醿，盛开时置书册中，冬间取以插鬓，盖“花腊”耳。

　　香琼绶带

　　薛熊《赏酴醿》诗云：“香琼绶带雪缨络。”

　　花太医

　　苏直善治花，瘠者腴之，病者安之。时人竞称为“花太医”。

　　抬举牡丹法

　　常以九月取角屑硫黄，碾如面拌细土，挑动花根壅罨，入土一寸，出土三寸。地脉既暖，立春渐有花蕾生，如粟粒，即掐去，惟留中心一蕋，气聚故花肥，至开时大如盌面。

　　兰花第一香

　　兰无偶，称为第一。

　　洛白扬红汴黄江紫

　　瑞香有洛白、扬红、汴黄、江紫，花之变极矣。

　　百果门（三十八事）

　　瑞圣奴

　　天宝年，内中柑树结实，帝日与贵妃赏御，呼为“瑞圣奴”。

　　余甘尉

　　邺中环桃特异，后唐庄宗曰：“昔人以橘为千头木奴，此不为余甘尉乎？”

　　梅檀

　　冯长乐别墅，有数种梅檀，紫粉、分心、软带之类。

　　冷金丹

　　未熟来禽百枚，用蠭蜜浸，十日取出，别入蠭蜜五斤，细丹砂末二两，搅拌封泥，一月出之，阴干，名“冷金丹”。饭后酒时，食一两枚，其功胜九转丹。

　　省事三

　　北戎莲实，状长少味，出藕颇佳，然止三孔，用汉语转译其名，曰“省事三”。

　　蜜父蜡兄

　　建业野人种梨者诧其味，曰“蜜父”；种枇杷者恃其色，曰“蜡兄”。

　　青灰蔗

　　甘蔗盛于吴中，亦有精粗，如昆仑蔗、夹苗蔗、青灰蔗，皆可炼糖；桄榔蔗，乃次品。糖坊中人盗取未煎蔗液，盈盌啜之，功德浆即此物也。

　　金香大丞相

　　庄宗小酌，进新橘，命诸伶咏之。唐朝美诗先成，曰：“金香大丞相，兄弟八九人。剥皮去滓子，若个是汝人？”帝大笑，赐所御软金杯。

　　赤志翁

　　予尝以鸭卵及莲枝一捻红饷符昭远，介还，送一诗云：“圣胎初出赤志翁”，“丑杖旁扶赤志翁。”

　　河东饭

　　晋王尝穷追汴师，粮运不继，蒸栗以食。军中遂呼栗为“河东饭”。

　　鸡冠枣

　　睢阳多善枣，鸡冠枣宜作脯，醍醐枣宜生啖，或谓枣是圣花儿。

　　红云宴

　　岭南荔枝固不逮闽、蜀，刘鋹每年设红云宴，正红荔枝熟时。

　　玉枕藷

　　岭外多藷，间有发深山邃谷而得之者，枚块连属，有数十斤者，味极甘香，人多自食，未尝货于外。本名“玉枕藷”，又号“三家藷”。

　　土麝香

　　甞因会客食瓜，言最恶麝香。坐有张延祖曰：“是大不然，吾家以麝香种瓜，为乡里冠，但人不知制伏之术耳。”求麝二钱许怀去。后旬日以药末搅麝见送，每种瓜一窠，根下用药一捻。既结，破之，麝气扑鼻。次年种其子，名之曰“土麝香”，然不用药，麝止微香耳。

　　掌扇冈

　　樱桃素盛睢阳地，名“掌扇冈”，尤繁妙，有一树收子至三石者。

　　东韦李

　　东韦李，朔方处处有，云韦氏中东脊之孙种来得名。

　　天公掌

　　淇薯药，称最大者号“天公掌”，次者号“拙骨羊”。

　　月一盘

　　蜀孟昶，月旦必素餐，性喜薯药，左右因呼薯药为“月一盘”。

　　四十团

　　贾人自岭外还，得一枝龙眼，已盐干，凡四十团共千枚，至荆南献高保勉。因作小琅玕槛子立置之，名之曰“海珠丛”。

　　绣水团

　　龙眼金，余但知其名“绣水团”、“川弹子而已”。按《本草》，一号“荔枝奴”。

　　玉角香

　　新罗使者每来多鬻松子，有数等，玉角香、重堂枣、御家长、龙牙子。惟玉角香最奇，使者亦自珍之。

　　铁脚梨

　　木瓜性益下部，若脚膝筋骨有疾者，必用焉。故方家号为“铁脚梨”。

　　黄金颡

　　丘鹏南出甘蔗啖朝友，云“黄金颡”。

　　百二子

　　河东葡萄有极大者，惟土人得啖之。其至京师者，百二子、紫粉头而已。

　　御蝉香

　　洛南会昌中瓜圃结五六实，长几尺，而极大者类蛾緑，其上皱文酷似蝉形。圃中人连蔓移土槛贡，上命之曰“御蝉香”、“挹腰緑”。

　　百子瓮

　　果中子繁者，惟夏瓜、冬瓜、石榴，故嗜果者目瓜为“百子瓮”。

　　独子青

　　辽东一处有瓜，若浇沃则以酒代水，实成破为十段，若段中止有一子，而长数寸，食一颗可作十日粮。国人珍之，名“独子青”。

　　瓜战

　　吴越称霅上瓜，钱氏子弟逃暑，取一瓜各言子之的数，言定剖观，负者张宴，谓之“瓜战”。

　　鼻选

　　瓜最盛者，无踰齐、赵。车担列市，道路浓香。故彼人云：“未至舌交，先以鼻选。”

　　闽香玉女

　　闽士赴科，临川人赴调，会京师旗亭，各举乡产。闽士曰：“我土荔枝，真压枝天子，饤坐真人。天下安有并驾者？”抚人不识荔枝之未腊者，故盛主杨梅，闽士不忿，遂成喧竞。旁有滑稽子徐为一絶云：“闽香玉女含香雪，吴美星郎驾火云。草木无情争底事，青明经对赤参军。”

　　淀脚绡

　　夷门瓜品中淀脚绡夹鹑，其色香味可魁本类也。

　　褉宝

　　崔远家墅在长安城南，就中褉池产巨藕，贵重一时，相传为褉宝，又曰“玉臂龙”。

　　竹青枣

　　唐末，羣方负固，物产不通。东汉有商归自闽、越，以橄榄献于霸君，明日分赐大臣。禁帅郝惟庆曰：“此公状类吾乡竹青枣”，加之一时久，方得薄味。官家何用赐，臣所喜者金棱畧绰盘耳。

　　九天材料

　　一时之果，品类几何，惟假蜂蔗、川糖、白盐、药物，煎酿曝糁，各随所宜。郭崇韬家最善乎此，知味者称为“九天材料”。

　　爽团

　　冯瀛王爽团法，取色金杏，新水浸没，生姜、甘草、草丁香、蜀椒、缩砂、白荳蔻、盐花、沉檀、龙麝，皆取末如面搅拌，日晒干，候水尽味透，更以香药铺糁，其功成矣。宿酲未解，一枚可以萧然。

　　百益红

　　百益一损者枣，一益百损者梨，医氏目枣为“百益红”，梨为“百损黄”。

　　赐紫樱桃

　　温庭筠曰：“葡萄是赐紫樱桃，黄葵是镀金木槿。”

　　云英麨

　　郑文宝云英麨，予得食，酷嗜之。宝赠方：藕、莲、菱、芋、鸡头、荸荠、慈姑、百合，并择净肉烂蒸之，风前吹｛日＋良｝少时，石臼中捣极细，入川糖蜜熟再捣，令相得，取出作一团，停冷性硬，净刀随意切食。糖多为佳，蜜须合宜，过则大稀。

　　蔬菜门（二十五事）

　　昆味

　　落苏本名茄子，隋炀帝缘饰为昆仑紫瓜，人间但名“昆味”而已。

　　千金菜

　　高国使者来汉，隋人求得菜种，酬之甚厚，故因名“千金菜”，今莴苣也。

　　翰林虀

　　右补阙崔从，授余翰林虀法：　

　　每用时菜五七种，择去老寿者，细长破之入汤，审硬软作汁，量浅深，慎启闭，时检察，待其玉洁而芳香，则熟矣。若欲食，先炼雍州酥，次下干虀及盐花，冬春用熟笋，夏秋用生藕，亦刀破令形与虀同。既熟，搅于羮中，极清美。卢质在翰林躬为之。

　　胡麻自然汁

　　羮虀寸截，连汁置洁器中，炼胡麻自然汁投之，更入白盐，捣姜搅匀，泼淡汤饼，此乃余杭寿禅师法。非事佛者，加炼熟葱韭益佳。

　　百岁羹

　　俗号虀为“百岁羹”，言至贫亦可具，虽百岁可长享也。

　　子母蔗

　　湖南马氏，有鸡狗坊卒长，能种子母蔗。

　　龙须菜

　　瓮菜出闽中，凡百毒悉能解之，引蔓而生，土人号“龙须菜”。

　　一束金

　　杜颐食不可无韭，人恶其噉，候其仆市还，潜取弃之。怒骂曰：“奴狗奴狗，安得去此一束金也？”

　　盘盌葱

　　盘盌葱，赵、魏间有之，几如拄杖，粗但盈尺耳。

　　和事草

　　葱和羹众味，若药剂必用甘草也，所以文言曰“和事草”。

　　五鼎芝

　　北方桑上生白耳，名“桑鹅”，贵有力者咸嗜之，呼“五鼎芝”。

　　南方韭

　　南方韭多须，叶短阔而圆。“方”一作“风”。

　　玉乳萝卜

　　王奭善营度，子弟不许仕宦，每年止种火田玉乳萝卜、壶城马面菘，可致千缗。

　　蒺藜精

　　江南吴协、刘宾王同省，殊不相下。时方严冽，厅后石芥丛长，协曰：“可谓介然特立。”宾王曰：“诚如公言，但恨黄发之言，变成蒺藜精耳。”恊已耳顺，闻而衔之。

　　鳖还丹

　　孟贯献诗于世宗，遂联九品，有《药性论》，序曰：“红苋为跛鳖之还丹。”

　　题头菌

　　保大中，村民于烂木上得菌几一担，状如莲花叶，而色赤黄，因呼“题头菌”。

　　笋奴菌妾

　　江右多菘菜，鬻笋者恶之，骂曰：“心子菜，盖笋奴菌妾也。”

　　金毛菜

　　石发，吴越亦有之，然以新罗者为上，彼国呼为“金毛菜”。

　　笑矣乎

　　菌蕈，有一种食之令人得干笑疾，土人戏呼为“笑矣乎”。

　　休休散

　　湖湘习为毒药以中人。其法取大蛇毙之，厚用茅草盖罨，几旬，则生菌蕈，发根自蛇骨出，候肥盛采之，令干捣末，糁酒食茶汤中，遇者无不赴泉壤。世人号为“休休散”。

　　麝香草

　　蒜，五代宫中呼“麝香草”。

　　三无比

　　锺谟嗜菠薐菜，文其名曰“雨花菜”。又以蒌蒿、莱菔、菠薐为“三无比”。

　　炼鹤一羹醉猫三饼

　　居士李巍，求道雪窦山中，畦蔬自供。有问巍曰：“日进何味？”答曰：“以炼鹤一羹（盖为炼得身形似鹤形也。）醉猫三饼。”（巍以莳萝、薄荷捣饭为饼。）问者语所亲者，以清饥道者旦暮必以菜解。

　　缠齿羊

　　袁居道不求闻达，马希范间延入府。希范病酒厌膏腻。居道曰：“大王今日使得贫家缠齿羊。”询其故，则蔬茹。

　　净街槌

　　瓠少味无韵，荤素俱不相宜，俗呼“净街槌”。

　　药品门（二十事）

　　迎年佩

　　咸通后，士风尚于正旦未明佩紫赤囊，中盛人参木香如豆様，时时倾出嚼吞之，至日出乃止，号“迎年佩”。

　　狮子术

　　潜山产善术，以其盘结丑怪有兽之形，因号为“狮子术”。

　　三青蔓

　　按《清冷真君外诀》，枸杞为“三青蔓”，其苗为“换骨菜”。

　　炼骨汤

　　潜山老黄冠，年一百一岁。扈长官好修摄，赂黄冠仆窃药而来，乃吴茱茰、艾叶、川椒、杜仲、干木瓜、木鳖肉、瓦上松花。扈信之，名曰“炼骨汤”。此仙家谓之“水炙香”。

　　锦郎

　　槟榔含章甚美，絶象白锦，性体坚刚，耐于断削。余治为书轴，因名“锦郎”。

　　谬剂而已

　　医之于人，功次天地。其间滥谬盗名取赀，无功有害，药乎，药乎，谬剂而已。

　　一药谱

　　苾蒭清本，良于医，药数百品，各以角贴，所题名字诡异。余大骇，究其源底，答言天成中进士侯宁极戏造《药谱》一卷，尽出新意，改立别名，因时多艰，不传于世。余以礼求，假録一通，用娱闲暇。

　　假君子（牵牛。）　　昌明童子（川乌头。）　淡伯（厚朴。）　　木叔（胡椒。）　雪眉同气（白扁豆。）　金丸使者（椒。）　馘毒僊（预知子。）　贵老（陈皮。）　远秀卿（沉香。）　化米先生（神曲。）　九日三官（吴茱萸。）　焰叟（硫黄。）　三闾小玉（白芷。）　中黄节士（麻黄。）　时美中（莳萝。）　导河掾（木猪苓。）　嗽神（五味子。）　曲方氏（防风。）　削坚中尉（三棱“中”一作“都”。）　白天寿（吴朮。）　　洞庭奴隶（枳殻。）　　黄英石（檀香。）　緑剑真人（菖蒲。）　魏去疾（阿魏。）　禹孙（泽泻。）　槖钥尊师（仙灵脾。）　风棱御史（史君子。）　雪如来（白蔗，一云“白芨”。）　风味团头（缩砂。）　赦肺侯（款冬花。）　骨鲠元君（荜薢。）　苦督邮（黄芩。）　调睡参军（酸枣仁。）　黑司命（苁蓉。）　知微老（白薇。）　太清尊者（朴硝。）　既济公（升麻。）　冷翠金刚（石楠叶。）　脱核婴儿（桃仁。）　涩翁（诃梨勒。）　抱雪居士（香附子。）　随汤给事中（甘遂。）　斜枝大夫（草龙胆。）　野丈（白头翁。）　建阳八座（蛇床子。） 玄房仲长统（皂荚。）　　丛生药王（覆盆子。）　仁枣（川练子。）　石仲宁（滑石。）　命门録事（安息香。）　隐上座（郁李仁。）　水状元（紫苏。）　飞风道者（牙硝。）帝膏（苏合香。）　　毕和尚（毕澄茄。）　金山力士（自然铜。）　麝男（甘松。）　　冰喉尉（薄荷。）　草东床（大腹皮。）　肾曹都尉（葫芦巴。）　寿祖（威灵仙。）　玲珑霍去病（藿香。）　千眼油（甤人。）　　延年卷雪（桑白皮。）　水银腊（轻粉。）　黄香影子（栀子。）　六亭剂（五味子。）　显眀｛狗－句＋巴｝（阿胶。）　出様珊瑚（木通。）　中央粉（蒲黄。）　疮帚（何首乌。）　支解香（丁香。）　洗瘴丹（槟榔。）　　海腊（麒麟竭。）　水磨橄榄（金铃子。）　无名印（地榆。）　无忧扇（枇杷叶。）　鬼木串（槐角。）　黑煞星（夜明砂。）　续命筒（干漆。）　蛮龙舌血（没药。）　羽化魁（五加皮。）　清凉种（香薷。）　度厄钱（连翘。）　汤主（山茱萸。）　圣茏松（瞿麦。）　翻胃木（常山。）　醒心杖（远志。）　玉皇瓜（马兠铃。）　偷蜜珊瑚（甘草。）　德儿（杏仁。）　混沌螟蛉（寄生。）　永嘉圣脯（干姜。）　红心石（赤石脂。）　药本（五灵脂。）　静风尾（荆芥。）　正坐丹砂（附子。）　迎阳子（兔丝。）　山屠（（黄蘖。）　　脾家瑞气肉荳蔻。）　甜面淳于（蜜陀僧。）　剔骨香（青皮。）　痰宫劈歴（半夏。）　玉虚饭（龙脑。）　锁眉根（苦参。）　黑龙衣（鳖甲。）　小帝青（青盐。）　百辣云（生姜。）　　绶带米（麦蘖。）　半夏精（天南星。）　夜金（雄黄。）　　沙田髓（黄精。）　无声虎（大黄。）　小昌明（草乌头。）　草兵（巴豆。）　巢烟九助（乌梅。）　　百子堂（草果子。）　皱面还丹（人参。）　琥珀孙（松脂。）　贼参（荠苨。）　不死面（茯苓。）　火泉（竹沥。）　　比目沉香（乌药。）　　陆续丸（蔓荆子。）　地白瓜（蒌根。）　天豆破（故纸。）　滴胆芝（黄连。）　新罗白肉（白附子。）　痩香娇（丁黄，一作“丁香”。）　破关符（蓬莪术。）　王丝皮（杜仲，一作“王孙友”。）　血柜（牡丹皮。）　川元蠢（川芎，一作“几元”。）　　九女春（鹿茸。）　百药绵（黄蓍。）　英华库（益智。）　通天拄杖（牛膝。）　赤天佩（姜黄。）　丹田霖雨（巴戢。）　　百丈须（石斛。）　飞天蕋（旋复花。）　安神队杖（麦门冬。）　郓芝（天麻。）　锦绣根（芍药。）　草鱼目（薏苡仁。）　茅君宝箧（苍术。）　尉陀生（桂。）　炼形松子（柏子仁。）　芦头豹子（柴胡。）　丑宝（牛黄。）　肚里屏风（艾。）　　九畹菜（泽兰。）　女二天（当归。）　天通緑（木香。）　旱水晶（硼归，一作“硼砂”。）　还元大品（地黄。）　两平章（羗活。）　死冰（白殭蚕。）　一寸楼台（蜂窠。）　三尺箓（枸杞。）　无情手（碙砂。）　拔萃团（麝香。）　緑须姜（细辛。）　笑靥金（菊花。）　走根梅（干葛。）　八月珠（茴香。）　银条德星（山药。）　埋光乌药（良姜。）　椹圣（荜拨。）　破军杀（大戟。）　吉祥杵（桔梗。）　金母蜕（郁金。）　　线子檀（芽香。）　良医匕首（葶苈。）　产家大器（秦艽。）　滴金卵（延胡索。）　鬼丹（芦荟。）　　宜州様子（白荳蔲。）　瓦垄班（贝母。）　孝梗（知母。）　万金茸（紫苑。）　　秦尖（蒺藜。）　西天蔓（前胡。）　蕨臣（卷柏。）　五福脔（白蔹。）　保生藂（藁本。）　狨奴（狗脊。）　蒜脑藷（百合。）　　备身弩（芫花。）　玉灵片（石膏。）

　　黄庭泉

　　长生之药，惟积久灌溉丹田为上。仙家以津液为种寿泉，祖《黄庭》也。

　　草师婆

　　福德绵、吉祥草、草师婆，皆谓艾也。

　　大灵豆

　　华山陈抟有大灵豆，服一粒四十九日不饥，筋骨如故，颜色反婴。

　　肝天

　　药有五天：决明为肝天，紫苑为肺天，神曲为脾天，远志为心天，苁蓉为肾天。

　　草裹丹砂

　　耆老妇人好熨烙，以瓦片暖肚，名为“草裹丹砂”。凡阴寒觉足疼用之。

　　扁鹊铭

　　椒又名“扁鹊铭”，蜀产者上。叶属木故青，皮本火故赤，花应土故黄，膜兆金故白，子符水故黑。五行全足，草中大丹，服饵家重之。

　　却老霜

　　却老霜，九炼松脂为之，辟榖长生。

　　日面天肠福衢寿车

　　《大清草木方》云：“服云母者，成日面天肠。饵锺乳者，登福衢寿车。”

　　草创刀圭

　　高丽《博学记》云：酥名“大刀圭”，醍醐名“小刀圭”，酪名“水刀圭”，乳腐名“草创刀圭”。

　　火轮三昩

　　凡病膏肓之际，药效难比，针灸之所以用也。针长于宣壅滞，灸长于气血，古人谓之“延年火”，又曰“火轮三昩”。今人有病必灸，亦大癖也。

　　火灵库

　　昌黎公愈，晩年颇亲脂粉。故事，服食用硫黄末搅粥饭啖鸡男，不使交，千日烹庖，名“火灵库”。公间日进一只焉，始亦见功，终致絶命。

　　大道丸

　　食草木方：黑豆一升，去皮，贯众一两，甘草如之，茯苓、吴术、缩砂仁减半，剉了，用水五升，同豆熬煮，火须文武紧慢得中，直至水尽，拣去药，取豆捣如泥，作鸡头实大，有盖甆瓶密封。黄巢乱，江淮人窜入山林，多饿死。八公山有刹帝利种文禅制此药，名“大道丸”，嚼一丸，则恣食苗叶，可为终日饱。虽异草殊木，素所不识，亦无毒，甘甜与进饭粮同。获济者甚众。

　　回头青

　　香附子，湖湘人谓之“回头青”，言就地刬去，转首已青。用之之法，砂盆中熟擦，去毛，作细末，水搅，浸澄一日夜去水，膏熬稠揑饼，微火焙干，复浸。如此五七遍入药，宛然有沉水香味，单服尤清。

　　禽名门（三十二事）

　　羮本

　　郝轮陈别墅，畜鸡数百。外甥丁权伯劝谕轮，畜一鸡日杀小虫无数，况损命莫知纪极，岂不寒心。轮曰：“汝要我破除羮本，虽亲而实疏也。”

　　插羽佳人

　　豪少年尚畜鸽，号“半天娇”。人以其蛊惑过于娇女艳妖，呼为“插羽佳人”。

　　白鸥脯

　　陈乔、张佖之子，秋晩并游玄武湖。时羣鸥游泛，佖子曰：“一轴内本潇湘。”乔子俄顾卒吏云：“此白色水禽可作脯否？”佥议云：“张佖子半茎凤毛，陈乔男一堆牛屎。”乔子从是得“陈一堆”、“白鸥脯”之名。

　　家常腽肭脐

　　腽肭脐不可常得，野雀久食，积功固亦峻紧，盖家常腽肭脐也。

　　婆娑儿

　　郑遨隐居，有高士问何以阅日，对曰：“不注目于婆娑儿，即侧耳于鼓吹长。”谓玩鸥而听蛙也。

　　黑凤凰

　　礼部郎康凝，畏妻甚有声。妻尝病，求乌鸦为药，而积雪未消，难以网捕。妻大怒，欲加捶楚，凝畏惧，涉泥出郊，用粒食引致之，仅获一枚。同省刘尚贤戏之曰：“圣人以凤凰来仪为瑞，君获此免祸，可谓黑凤凰矣。”

　　兀地奴

　　世谓鹅为“兀地奴”，谓其行步盘跚耳。

　　减脚鹅

　　御史符昭远曰：“鸭颇类乎鹅，但足短耳，宜谓之减脚鹅。”

　　轩郎

　　韩中书俾舒雅作《鹤赋》，有曰：“眷彼轩郎，治兹松府。”

　　书空匠

　　书空匠者，干佑中冷金亭赏菊，分赋秋雁，族子秘书丞敞先就，诗曰：“天扫闲云秋净时，书空匠者最相宜。”云云。

　　福德长

　　韩轸家藏三义雁图，有赞云：“伺察非常，为福德长。”

　　灌阳公

　　宣城开元寺殿上有鹤来巢，沙门梵报撰《灌阳公开府记》。

　　瓦亭仙

　　鹳多在殿阁鸱尾及人家屋兽结窠，故或有呼“瓦亭仙”者。

　　青喜

　　李正已被囚执，梦云：“青雀噪，即报喜也。”是旦果，有羣雀啁啾，色皆青苍。至今李族居淄青者，呼雀为“青喜”。

　　凤隐

　　韦嗣立宅后，林麓邃密，有黄鹄一双，潜于左侧，每韦氏有吉庆亊，则先期盘翔。时人议曰：“人君德感凤凰呈瑞，世未尝无凤凰，非可出之时而自隐耳。今山鹄为韦氏家候祥报吉否，则与凤凰隐同焉者也。”

　　半瑞

　　吴兴罗捕者得一鸢，紫翠色，俊鸷可喜。山民朱神佐以谓钱俶初即位，此是珍祥，献之必推赏典，即重价偿罗者，携诸杭。将献，鸢无故而殒，滑稽者多以“半瑞”之言嘲神佐。

　　肉寄生

　　章贡小蒙川苏氏山林多鸠，宾客满坐，可悉餍饫。一网数十百，咄嗟可具，故其党戏之曰：“此君家肉寄生也。”

　　九苞奴

　　《动植广蔬》云：“锦雉，一名九苞奴。”谓其有文无德，真凤凰之奴隶。

　　哑瑞

　　于頔、董天休，俱为鄜州从事。頔文辨，天休木讷而衣冠甚丽。一日有吏人获锦雉来献，頔笑曰：“此物毛羽灿错，但鸣不中律吕，亦哑瑞而已矣。”天休觉其谑己，徐曰：“若以声语求之，蝉似可取，其如闹，禅师座上敲拄杖示众，而望道远矣。”頔衔之，因兹日益参商，讼于有司，至于相骂辱。讥调之诗，悉着在史牍，若发诵之，可清欢竟日，目为“凤凰案”。

　　长生网

　　鹑之为性，闻同类之声则至。熟其性，必求鹑之善鸣者诱致，则无不获。自号引鹑为“长生网”。

　　族味

　　鹑，捕之者多论网而获，故雌雄羣子同被鼎俎。世人文其名为“族味”。

　　碧海舍人

　　隋宦者刘继诠，得芙蓉鸥二十四只以献。毛色如芙蓉，帝甚喜，置北海中，曰：“鸥字三品鸟，宜封碧海舍人。”“碧”一作“北”。

　　人日鸟

　　南唐王建封，不识文义，族子有动植疏，俾吏録之。其载鸽事，以传写讹谬，分一字为三，变而为“人日鸟”矣。建封信之，每人日开筵，必首进此味。

　　痴伯子

　　葛从周养一皂鹰，甚鸷，忽突笼飞去。从周惜，责掌事讨捕良急。从周方食，小仆报桐树上鹰见栖泊，望之乃一鸱也，怒骂曰：“不解事奴，此痴伯子，得万个何所用？”促寻黑漫天。黑漫天，所失鹰名也。

　　唾十三

　　《厌胜章》言枭乃天毒所产，见闻者必罹殃祸，急向枭连唾十三口，然后静坐存北斗一时许，可禳。伪汉蒙州刺判史龙骁，武人，极讳己名。又父名碏、子名邛，亦讳之。郡人呼枭曰“唾十三”，鹊曰“喜奈何”，邛曰“秋风”。部属私相告云：“若使君祖讳饭，吾軰亦当称甑家粥耶。”

　　纳脍场小尉

　　取鱼用鸬鹚，快？为甚，当涂茭塘，石阜民庄舍在焉。畜鸬鹚于家，缆小舟在岸，日遣一丁取鱼供家。邑尉过时，见之，谓阜民曰：“小舟即纳脍场，鸬鹚乃小尉耳。”复曰：“江湖渔郎用鸬鹚，乃小尉耳。”复曰：“江湖渔郎用鸬鹚者，名乌头网。”

　　锦地鸥

　　闽中造盏，花纹鹧鸪斑，点试茶家珍之，因展蜀画鹧鸪于书馆。江南黄是甫见之，曰：“鹧鸪亦数种，此锦地鸥也。”

　　观自在

　　耶律德光入京师，春日闻杜鹃声，问李崧此是何物，崧曰：“杜鹃。唐杜甫诗云：‘西川有杜鹃，东川无杜鹃，涪万无杜鹃，云安有杜鹃。’京洛亦有之。”德光曰：“许大世界，一个飞禽任他拣选，要生处便生，不生处种也无，佛经中所谓观自在也。”

　　渊明鬼

　　太府少卿潘崇，有处女名妙玉，《咏杜鹃》云：“一九苞奴般，毛羽渊明鬼。”

　　顷刻虫

　　后周武帝，置官于泸川，酿毒药为酒，年以供进，所用材品不一，名“野一作“夜”叉酒”，役者皆取大辟舍罪而驱策之。官长岁颁续命金，以毒气熏，煮官被者多死，徒卒恐怯。鸩为一拂鸟、顷刻虫，蝮蛇为劈歴，蜂为小峭。

　　九罗一作“九阎罗”

　　明崇俨《厌胜书》：“鬼车九首，妖怪之魁，凡所遭触，灭身破家。”故一名“九罗”，其掌之者曰“天血使者”。然物可以类胜，羽毛中凡十种，鬼车切畏之，宜用烹制，召巫为祭，尽禳禬之法焉。

　　相如锦

　　相如、文君用鹔鹴裘贳酒，长沙浪士王渲与名倡董和仙客为丽服，涂鹔鹴状，号“相如锦”。久而都下亦效之。

　　兽名门（二十事）

　　白沙龙

　　冯翊产羊，膏嫩第一，言饮食者，推冯翊白沙龙为首。

　　珍郎

　　天后好食冷修羊肠，张昌宗冷修羊手札曰：“珍郎杀身以奉国。”

　　角仙

　　华清宫一鹿，十年精俊不衰，人呼曰“角仙”。

　　玉署三牲

　　道家流书言，麞、鹿、麂是玉署三牲，神仙所享，故奉道者不忌。

　　糟糠氏

　　伪唐陈乔食蒸肫，曰：“此糟糠氏，面目殊乖，而风味不浅也。”

　　金鞍使者

　　王昶倾金钱市名马，凡得五疋，各有位号，曰金鞍使者、千里将军、致远侯、渥洼郎、骥国公。

　　灵寿子

　　武宗为颖王时，邸园畜食兽之可人者以备十玩。绘十玩图，于今传播。

　　九皋处士（鹤。）　玄素先生（白鹇。）　　　长鸣都尉（鸡。）　　灵寿子（龟。）　惺惺奴（猴。）　　守门使（犬。）　长耳公（驴。）　　鼠将（猫。）　茸客（鹿。）　辨哥（鹦鹉。）

　　麝香騟

　　魏王继岌奉命伐蜀，王衍苑马数百，皆逸足也，继岌犹比选之，得二十许疋，格赏不可言。

　　麝香騟　锦耳骢　骆十二　趁日骢　偏界王　陷冰騟　长命骝　孙儿骢　笼菘白　八百哥　掠地云　

　　锦地龙　雪面娘　月影三　玉尾騟　撒沙骝　天花骆　旋风白　窣地娇　六尺金　

　　衔蝉奴　

　　后唐琼花公主，自丱角养二猫，雌雄各一，有雪白者曰“御花朶”，而乌者惟白尾而已，公主呼为“麝香騟妲己”。

　　尾君子

　　郭休隐居太〔白〕山，畜一胡孙，谨恪不踰规矩，呼曰“尾君子”。

　　黄奴

　　耒阳　廖习之家，生一黄犬，识人喜怒颐指。习之尝作歌云：“吾家黄奴类黄耳。”

　　緑耳梯

　　江南后主同气宜春王　

　　从谦，常春日与妃侍游宫中后圃，妃侍覩桃花烂开，意欲折而条高，小黄门取彩梯献。时从谦正乘骏马击球，乃引鞚至花底，痛采芳菲，顾谓嫔妾曰：“吾之緑耳梯何如？”

　　菊道人

　　亳社吉祥僧刹，有僧诵《华严》大典，忽一紫兔自至，驯伏不去，随僧坐起，听经坐禅，惟餐菊花，饮清泉。僧呼“菊道人”。

　　白雪姑

　　余在辇毂，至大街见掲小榜曰：“虞大博宅失去猫儿，色白，小名‘白雪姑’。”

　　钝公子

　　天成、长兴中，以牛者耕之本，杀禁甚严。有盗屠私贩，不敢显其名，宛称曰“格饵”，一作耳。亦犹李甘家号甘子为“金轮藏”，杨虞卿家号鱼为“水花羊”，陆象先家号象为“钝公子”，李栖筠家号犀为“独笋牛”，石虎时号虎为“黄猛”，朱全忠时号钟为“天圣铜”，俱以避讳故也。

　　肉胡床

　　吉祥座，杜重威马也。肉胡床，景延广马也。

　　肉灶烧丹

　　开运中，术士曹盈道来谒，自陈能肉灶烧丹，借厅修养。询其说，肉灶者，末生朱砂饲羊羔，腯乃供厨；借厅者，素女、容成，闭阳采阴之意。

　　四足仙人

　　鲁人东野宾王适吴，至盱眙村店，使仆夫籴米拾薪，俱未来，而马已脱鞍解络，饱于芳秀也。宾王羡曰：“緑耳公，尔为四足仙人，我是两脚饿鬼。”

　　黄毛菩萨

　　予阳翟庄舍左右有田老者，不为欺心事，出言鲠直，诨名“撞倒墙”。尤不喜杀牛，见村舍悬列牛头脚，告妻子曰：“天下人所吃，皆从此黄毛菩萨身主发生，临了杀倒，却有天在。”

　　峻青宅

　　李道殷，华山道士，山栖谷饮，有奇术，能摄伏鬼神。畜一黑猿儿，呼为“臂童”。道殷于庵侧古松上，以茅草枝梢营一巢，为臂童寝息之所，名曰“峻青宅”。

　　百虫门（六事）

　　涂金折枝蜻蜓

　　后唐宫人，或网获蜻蜓，爱其翠薄，遂以描金笔涂翅，作小折枝花子，金线笼贮养之。尔后上元卖花，取象为之，售于游女。

　　花贼

　　温庭筠尝得一句云：“蜜官金翼使”。徧示知识，无人可属。久之，自聨其下曰：“花贼玉腰奴。”予以谓道尽蜂蜨。

　　篆愁君

　　临川李善宁之子，十岁能即席赋诗，亲友尝以贫家壁试之，略不构思，吟曰：“椒气从何得，镫光凿处分。拖涎来藻饰，惟有篆愁君。”拖涎，指蜗牛也。

　　莎亭部落

　　浮屠氏《弥陀经》云，极乐世界有白鸥、孔雀、鹦鹉、舍利、迦陵、频伽，故今人目为西方部落。至于呼蛩为莎亭部落，不知何为。

　　青林乐音乐

　　唐世，京城游手夏月采蝉货之，唱曰：“只卖青林乐。”妇妾小儿争买，以笼悬窗户间。亦有验其声长短为胜负者，谓之“仙虫社”。

　　尔雅虫

　　小符拆字为赋，得父绪余。余过其家，正见庄宾来呈蠒，小符曰：“此虫雅哉。”予曰：“子将拆蠒为二，出雅字以张本，若作‘尔雅虫’，无疑也。”适中其谋，轰笑而已。

　　鱼门（三十二事）

　　一命鳗｛鱼＋黎｝

　　江南紫微郎熙载，酷好鳗｛鱼＋黎｝，庖人私语曰：“韩中书一命二鳗｛鱼＋黎｝。”

　　王字鲤

　　鲤鱼多是龙化，额上有真书王字者，名“王字鲤”，此尤通神。

　　裙襕大夫

　　晋祠小池蓄老鳖，大如食盘，不知何人题阑柱曰：“裙襕大夫，乌衣开国何元美。”后失鳖所在。

　　平福公

　　唐故宫池中有一六目龟，或出曝背。人见其甲上有刻字微金，髣髴如曰“平福公君灵”。古老传是武宗王美人所养，福，犹腹也，借音而已。

　　水晶人

　　二三友来访，买得虾蟹具馔，语及唐士人逆风至长须国娶虾女事。坐客谢秉冲曰：“虾女岂不好？白角衫裹个水晶人。”满筵无不大笑。

　　黄大

　　伪德昌宫使刘承勲嗜蟹，但取圆殻而已，亲友中有言古重二螯，承勲曰：“十万白八，敌一个黄大不得。”谓蟹有八足，故云。

　　筴舌虫

　　卢绛从弟纯，以蟹肉为“一品膏”。尝曰：“四方之味，当许含黄伯为第一。”后因食二螯，筴伤其舌，血流盈襟，绛自是戏纯：“蟹为筴舌虫。”

　　软钉雪笼

　　京洛白鳝极佳烹治，四方罕有得法者。周朝寺人杨承禄造脱骨，独为魁冠，禁中时亦宣索，承禄进之，文其名曰“软钉雪笼”。

　　水族加恩簿

　　吴越功德判官毛胜，多雅戏，以地产鱼虾海物，四方所无，因造水族加恩簿，品叙精奇。有钱氏子得之，余观私家，一夕全录。

　　水族，浙地之产为多，加恩簿者，晋陵毛胜公敌所出也。须鳞殻甲，种类差殊，荐醴登盘，皆可于口。陈言烂说，不足尽其妙，故各扬乃德，各叙所材，然后总材德形容之美，假以封之。令者，盖沧海龙君之命。夫龙擅于海，君制万族，号令其间，宁有不可胜。生居水国，餍享羣鲜，常以天馋居士自名。则观此簿者，宜不责而笑也。

　　玉桂仙君（江殊乃江瑶之文名。）

　　令咨尔独步王江殊，鼎鼐仙姿，琼瑶绀体，天赋巨美，时称絶佳。宜以流碧郡为灵渊国，追号“玉桂仙君”，称海珍元年。（“流”一作“深”。）

　　章丘大都督（一、沧浪头，盖章举。二、白中隐，盖车螯。三、淡然子，盖蚶菜。四、季遐，盖虾魁。）

　　令章丘大都督、忠美侯沧浪头，隐浪色奇，入瓯称最。杜口中郎将白中隐，负乃厚德，韬其雅姿。殊形中尉兼灵甘尹淡然子，体虽诡异，用实芳鲜。玉德公季遐，纯洁内含，爽妙外济。沧浪头，可灵渊国上相无比；白中隐，可含珍大元帅、丰甘上柱国兼脆尹；淡然子，可天味大将军、远胜王；季遐，可清绡内相、颉羮郡王。

　　爽国公（一、南宠，乃蜮。二、甲蔵用，乃蝤蛑。三、解藴中，乃蟹。四、解微子，乃彭越。）

　　令多黄尉，权行尺一。令南宠，截然居海，天付巨材，宜授黄城监、远珍侯。复以尔专盘处士甲藏用，素称蠘副，众许蟹师，宜授爽国公、圆珍巨美功臣；复以尔甘黄州甲杖大使、咸宜伯解藴中，足材腴妙，螯德充盈，宜授糟丘常侍兼美。复以尔解微子，形质肖祖，风味专门，咀嚼谩陈，当寘下列，宜授尔郎黄少相。

　　甘松左右丞（仲扃，乃蛤｛虫＋乐｝。）

　　令合州刺史仲扃，重负双宅，闭藏不发，既命之为含津令，升之为悫诚君矣。粉身功大，偿之实难，宜授紫晖将军、甘松左右丞监、试甘圆内吏。

　　清谀馆学士（文名“灵蜕先生”。）

　　令灵蜕先生，外无排胁之皴，内无鲠喉之乱，宜授红铛祭酒、清腴馆学士。

　　橙虀録事（鲈，名“红文生”、“卢清臣”。）

　　令惟尔清臣，销酲引兴鳞鬛之乡，宜授橙虀录事、守招贤使者。

　　珍曹必用郎中（鲥，名“时充”。）

　　令珍曹必用郎中时充，铛材本羙，妙位无高，宜授诸衙効死军使、持节雅州诸军事。

　　骨鲠卿（鲚，名“白圭夫子”。）

　　令惟尔白圭夫子，貌则清臞，材极羙俊，宜授骨鲠卿。

　　醉舌公（鼋，名“甘鼎”。）

　　令甘鼎，究详尔调鼎之材，咽舌潮津，宜封醉舌公。

　　擐甲尚书（龞，名“甲拆翁”。）

　　令甲拆翁，挟弹于中，巧也；负担于外，礼也；介胄自防，不问寒暑，智也；步武懦缓，不踰？绳，仁也。故前以擐甲尚书荣其迹，显其能，宜授金丸丞相、九肋君。

　　典酱大夫（鲎，名“长尾先生”。）

　　令长尾先生，惟吴越人以谓用先生治酱，华夏无敌，宜授典酱大夫、仙衣使者。

　　新美舍人（石首，名“元镇”。）

　　令元镇，区区枕石子孙，德甚富焉，宜授新美舍人。

　　怀奇令史（石决明，名“朱子房”。）

　　令和羮长朱子房，酒方沉酣，臭熏一座，挑筯少进，神明顿还，至于七孔赋形，治目为最，宜授怀奇令史。

　　甘盘校尉（乌贼，名“甘盘”。）

　　令甘盘校尉，吐墨自卫，白事有声，宜授噀墨将军。

　　通幽博士（龟，名“元介卿”。）

　　令元介卿，尔卜灼之効，吉凶了然，所主大矣，宜授通幽博士。

　　同体合用功臣（借眼公，乃水母。）

　　令惟尔借眼公，受体不全，两相藉赖，宜授同体合用功臣、左右卫驾海将军。

　　点花使者（李藏珍，即真珠，斑希，即玳瑁。）

　　令李藏珍，照乘走盘，厥价不赀；斑希，裁簮制器，不在金银珠玉之下。藏珍宜授圆辉隐士，斑希宜授点花使者。

　　梵响参军（牡蛎，曰“房叔化”。梵响，曰“屈突通”。砑光螺，曰“阮用光”。珂，曰“罗幼文”。）

　　令房叔化，粉厕汤丸，裹护丹器；屈突通，振声远闻，可知佛乐；阮用光，运体施功，物皆滑莹；罗幼文，类乎贝孙，点缀鞍勒，灿然可观，小有文采。叔化可豪山太守、乐藏监固济；突通可曲沃郎、梵响参军、摄玉塔金舍；用光可检校大辉光，宜充掌书记；幼文可马衣丞。

　　济馋都护（田青是螺蛳，申洁是蛙，江伯夷是｛鱼＋遂｝鮧，屯江小尉是江犭屯。）

　　令惟尔田青，微藏浅味，无所取材，世或烹调，以为怪品；申洁，苍皮瘾疹，矮股跳梁。江伯夷，宋帝酷好，鳔则别名。屯江小尉，渔工得隽，亦号甘肥。田青宜授具体郎，申洁宜授济馋都护、行水乐令，伯夷宜授宋珍都尉、南海詹亊，屯江小尉宜授追风使、试汤波太守。

　　银丝省餍德郎（锦袍氏，鳜也。李本，鲤也。鲜于羮，鲫也。楚鲜，白鱼也。缩项仙人，鳊也。食宠侯，鲟鳇也。单长福，鳝也。管统，葱管也。备员居士，东崇也。唐少连，崇连也。）

　　令以尔锦袍氏，骨疎肉紧，体具文章，宜苏肠御史、仙盘游奕使。以尔李本，三十六鳞，大烹允尚，宜授跨仙君子、世美公。以尔鲜于羹，斫脍清妙，见称杜陵，宜授轻薄使、银丝省餍德郎。以尔楚鲜，隐釡沉糟，价倾淮甸，宜授倾淮别驾。以尔缩项仙人，鬼腹星鳞，道亨襄汉，宜授槎头刺史。以尔食宠侯，友节斑标，标致高爽，宜授添厨太监。以尔单长福，曲直靡常，鲜载具美，宜授泥蟠掾。以尔管统，省象菜伯，可备煎和，宜授长白侯、同盘司箸局平章事。以尔备员居士，腥麄无状，见取俗人，宜授錬身公子。以尔唐少连，池塘下格，代匮充庖，宜授保福军节度使。

　　春荣小供奉（河豚，名“黄荐可”。）

　　令黄荐可，尔泽嫩可贵，然失于经治，败伤厥毒，故世以醇疵隐士为尔之目，特授三德尉、兼春荣小供奉。

　　辅庖生（鳆，名“新餐氏”。）

　　令新餐氏，尔疗饥无术，清醉有材，莽新妖乱，临盘肆餐，物以人污，百代宁洗，尔之得氏，累有由，宜特补辅庖生。

　　表坚（蚬，名“盖顽”。）

　　令盖顽，生乎泥沙，薄有可采，宜授表坚郎。  
　 
卷下

　　肢体门（八事）

　　髭圣

　　唐文皇虬须壮冠，人号“髭圣”。

　　何首乌

　　吉州宾客吏何一，面有黑志，连耳右腮，曹号“何首乌”。

　　玉板刀

　　小雪乍晴，开明窗深炉之会。时檐际串脯正干湿得宜，取以侑觞。众宾用小刀削食，独丘侑之左右咬嚼，捷如虎兕，一坐哗云：“丘主簿口中自有玉版刀也。”

　　十様佛

　　世有十様佛，皆秃首者也。一僧，二尼，三老翁，四小儿，五优伶，六角抵，七泅鱼汉，八打狐人，九秃疮，十酒秃。

　　五百斤肉磨　　　　

　　晋祖时，寺宦者廖习之，体质魁梧，食量寛博，食物勇捷，有若豺虎。晋祖尝云：“卿腹中不是脾胃，乃五百斤肉磨。”

　　梦宅

　　张崇帅庐，遇生日设延生大斋，僧道献功德疏，祈祝之词往往上比彭、李。有草衣叟闻之，笑曰：“分身梦宅，会归变灭，革囊污秽，烦恼所生。何足多恋？”或言于崇，崇以寿日免决，押领出。

　　黑京

　　临沂路村人依大树卖瓜，有行者四五人，邂逅一处，因互问乡里，或云汴京、咸亰、洛京、邺京，惟黥面武士未对。坐末儒生戾声曰：“君莫非黑京否？”众俱不晓。天下多口不饶人，薄德无顾藉，措大打头，优伶次之。

　　针史

　　自唐末，无赖男子以札刺相高，或铺辋川图一本，或砌白乐天、罗隐二人诗百首，至有以平生所歴郡县饮酒蒱博之事、所交妇人姓名齿行第坊巷形貌之详，一一标表者。时人号为“针史”。

　　作用门（八事）

　　齿牙春色

　　娄师德位贵而性通豁，尤善捧腹大笑。人谓师德为“齿牙春色”。

　　口欢手怒

　　和鲁公慷慨厚德，每滑稽则哄堂大笑。时愽士杨永符能草圣，有省郎闻鲁公笑声，戏谓杨曰：“丞相口欢笑。”永符曰：“予忝事笔墨，方挥扫之际，亦谓太傅手怒耶。”

　　无字歌

　　长沙狱掾任福祖，拥驺吏出行，有卖药道人行吟，曰：《无字歌》：“呵呵亦呵呵，哀哀亦呵呵，不似荷叶参军子，人人与个拜顷木，大作厅上假阎罗。”福祖审思，岂非异人，急遣访求，已出城矣。

　　混沌谱

　　华山陈真人隐于睡，冯翊士寇朝一常事真人，得睡之崖畧，后还乡，惟睡而已。郡南刘垂范往谒，其从以睡告，垂范坐寝外，闻齁鼾之声，雄美可听，退而告人曰：“寇先生睡中有乐，乃华胥调双门曲也。”或曰：“未审谱记何如？”垂范以浓墨涂纸满幅，题曰“混沌谱”，云即此是也。

　　小太平

　　郭尚贤尝云：“服饵导引之余有二事，乃养生大要，梳头、浴脚是也。”尚贤每夜先发后脚方寝，自曰：“梳头浴脚长生事，临卧之时小太平。”

　　轻薄莲华

　　王行蕳，江西人，口吻甚恶，当世之事，莫不品藻，一经题品，终身不可逃丑。识者憎畏，号行蕳舌头为“轻薄莲华”。

　　守中论

　　杨玢，靖恭诸杨也。还政天子，娑婆田里，自以多言数穷，不如守中，着《守中论》。

　　软尽虚空藏

　　人而无信，不知其可也。浮屠者流谓若将妄语诳众生，自招拔舌尘沙刼。今世假装桃杏，义修楼阁，虽士大夫尚不能免，况屠沽乎？余不敢诋訾，辄借菩萨名加两字，称曰“软尽虚空藏”。

　　居室门（二十三事）

　　竹节洞

　　洛下公卿第宅棋布，而郭从义为冠。巧匠蔡奇献様，起竹节洞，通贯明窈，人以为神工。然从义亦不甚以为佳，终往他所。

　　不思议堂

　　懿代崇佛法，馆宇踰制。佛骨至，起不思议堂，将奉遗体。工半，帝升遐。

　　薝卜馆

　　杜岐公别墅，建薝卜馆，室形亦六出，器用之属俱象之。按《本草》：“栀子，一名木丹，一名越桃。”然正是西域薝卜。

　　会龙桥

　　蜀相许寂，相王衍。衍终秦川，寂至洛，以尚书致政，葺园馆，引水为溪，架巨竹为桥，号“会龙桥”，谓竹可以化龙耳。

　　秋声馆

　　余衔命渡淮，入广陵界，维舟野次，纵步至一村圃，有碧芦方数畆，中隐小室，榜曰“秋声馆”。时甚爱之，不知谁家之别墅，意主人亦雅士也。

　　览骥亭

　　周初，枢密王峻会朝臣，予亦预，吏引坐览骥亭。深不喻其名，呼吏问之，曰：“太尉暇日，悉阅廐马于此为娱玩焉。”

　　幈宫

　　幈宫，孟蜀高祖晩年作，以画屏七十张，关百纽而鬬之，用为寝所。

　　含熏阁

　　长安富室王元宝起高阁，以银镂三棱屏风代篱落，密置香槽，自花镂中出，号“含熏阁”。

　　自在窗

　　韩熙载家，过纵姬侍，第侧建横窗，络以丝绳，为观觇之地。初惟市物，后或调戏赠与，所欲如意。时人目为“自在窻”。

　　栈王家

　　王骥家寿春，出郊隔山陂，以木栈通之，其门人遂目为“栈王家”。

　　凤凰京

　　压韵难得“京”字，因读陈张正见《阙下行灯宵》诗谩记之：“华耀荔枝烛，光绚凤凰京。”

　　金迷纸醉

　　痈医孟斧，昭宗时常以方药入侍。唐宋，窜居蜀中，以其熟于宫故，治居宅法度奇雅。有一小室，窗牖焕明，器皆金纸，光莹四射，金采夺目。所亲见之，归语人曰：“此室暂憇，令人金迷纸醉。”

　　小鲁轩

　　宜春城中有堆阜，郡人谓之袁台，地属李致。致有文驰声，众筑室于袁台，取登东山而小鲁之义，榜为“小鲁轩”。

　　策勲亭

　　吴门王希默，简淡无他好，惟以对镜为娱，整饰眉鬓，终日无倦。以杜甫有“勋业频看镜”之句，作“策勋亭”。

　　剖金堂

　　宣城何子华，有古橙四株，面橙建剖金堂，霜降子熟，开尊洁馔，与众共之。

　　五窟

　　善谈者，莫儒生若也。老拙幼学时，同舍生刘垂，尤有口材，曹号虚空锦，说他时得志事，余尝记一说曰：“有钱当作五窟室，吴香窟尽种梅株，秦香窟周悬麝脐，越香窟植岩桂，蜀香窟栽椒，楚香窟畦兰。四木草各占一时，余日入麝窟便足了一年，死且为香鬼，况于生乎？”其人仕而贫，财不副心而卒。

　　假天

　　贫者以屋不露明，上安油瓦以窃微光。又或四邻局塞，则半空架版，迭垜箱筥，分寝儿女，故有假天假地之称。

　　高明世界

　　陈犀罢司农少卿，省女兄于姑苏。适上元夜观灯，车马喧腾，目夺神醉，叹曰：“涉冰霜，泛烟水，乍见此高明世界，遂觉神明顿还旧观。”

　　野春亭

　　武陵儒生苗彤，事园池以接宾客，有野春亭者，杂植山花，五色错列。

　　长庆赤

　　穆宗喜华丽，所建殿阁以纸膏胶水调粉饰墙，名“雪花泥”。又一等鳔清和丹砂末，谓之“长庆赤”。

　　藏用仙人

　　广府刘龑僣大号，晩年亦事奢靡。作南熏殿，柱皆通透，刻镂础石，各置炉燃香，故有气无形。上谓左右：“隋帝论车烧沉水，却成麄疎，争似我二十四个藏用仙人？纵不及尧舜禹汤，不失作风流天子。”

　　蝶庵

　　李愚告人：予夙夜在公，不曾烂游华胥国，意欲于洛阳买水竹作蝶庵，谢事居其间。庵未下手，铭已毕工。庵中当以庄周为开山第一祖，陈抟配食。然忙者难为注籍供职。

　　醉沤亭

　　王震为天福国子博士，好观雨中沤疎稠出没，每雨，就四阶狭拥处寓目而心醉焉。张麟瑞戏之曰：“公宜以此亭为醉沤。”

　　衣服门（二十五事）

　　珠络平金朝天幞头

　　广顺初，簿阅太庙杂物，其间有珠络平金朝天幞头一事。

　　顺裹

　　郢王凤历之叛，别制幞头，都如唐巾，但更双脚为仙藤耳，其徒号为“顺裹”。

　　圣逍遥

　　同光既即位，犹袭故态，身预俳优。尚方进御巾裹，名品日新。今伶人所顶，尚有合其遗制者。曰圣逍遥、安乐巾、珠龙便巾、清凉宝山、交龙太守、六合舍人、二仪幞头、乌程様、玲珑、高常侍、小朝天、玄虚令、漆相公、自在冠、凤三千、日华轻利巾、九叶云、黑三郎、庆云仙、圣天宜卿，凡二十品。

　　李家寛

　　清泰燕服，凡两品。幞头李家寛者，漆地加金线棱盘，四脚差细。

　　安丰顶

　　南汉僣创小国，乃作平顶帽自冠之，由是风俗一变，皆以安丰顶为尚。

　　化巾

　　桑维翰服蝉翼纱、大人帽，庶表四方，名为“化巾”。

　　韩君轻格

　　韩熙载在江南造轻纱帽，匠帽者谓为“韩君轻格”。

　　减様方平帽

　　罗隐帽轻巧简便省朴，人窃仿学，相传为“减様方平帽”。

　　千重韈

　　唐制，立冬进千重韈。其法用罗帛十余层，锦夹络之。

　　钦帽

　　道士所顶者槖钥冠，或戴星朝上巾，曰“笼绡”。尝跨马都市间，曰：“暑热何不去钦帽？”试回视之，乃老黄冠卸其上巾矣。

　　龙蕋簮

　　吴越孙妃，尝以一物施龙兴寺，形如朽木筯。僧不以为珍，偶出示舶上胡人，曰：“此日本国龙蕋簮也。”增价至万二千缗易去。

　　蒸黄透绣袄子

　　明宗天资恭俭，尝因苦寒，左右进蒸黄透绣袄子，不肯服，索托罗毡袄衣之。

　　遵王履

　　宣宗性儒雅，令有司效孔子履制进，名“鲁风鞵”。宰相诸王效之，而微杀其式，别呼为“遵王履”。

　　脆玉绦

　　武帝缘金丹示孽，中境躁乱。内侍童膺福希旨进脆玉绦，用锦作虚带，以冰条裸腹系之，心腑俱凉，移时销镕，复别更替。

　　佛光袴

　　潞王从珂出驰猎，从者皆轻零衫、佛光袴。佛光者，以杂色横合为裤。

　　小様云

　　士人暑天不欲露髻，则顶矮冠。清泰间，都下星货铺卖一冠子，银为之，五朶平云，作三层安置，计止是梁朝物，匠者遂依效造小様求售。

　　十指仓

　　曹翰事世宗，为枢密承旨，性贪侈，常着锦韈金线丝鞵。朝士有托无名子嘲之者，诗曰：“不作锦衣裳，裁为十指仓。千金包汗脚，惭愧络丝娘。”

　　雨仙

　　张崇帅广，在镇不法，酷于聚敛。从者数千人，出遇雨雪，皆顶莲花帽、琥珀衫，所费油绢不知纪极。市人称曰“雨仙”。

　　小太清

　　临川、上饶之民，以新智创作醒骨纱，用纯丝蕉骨相兼捻织。夏月衣之，轻凉适体。陈凤阁乔始以为外衫，号“太清氅”。又为四揆肉衫子，呼“小太清”。

　　拂拂娇

　　同光年，上因暇日晩霁登兴平阁，见霞彩可人，命染院作霞様纱，作千褶裙，分赐宫嫔。自后民间尚之，竞为衫裙，号“拂拂娇”。

　　氅装

　　男子出家学佛，始衣矾墨连裙黮，谓之“氅装”。

　　阑单带迭垜衫

　　谚曰：“阑单带，叠垜衫，肥人也觉痩巌巌。”阑单，破裂状；叠垜，补衲，盖掩之多。

　　凤尾袍

　　凤尾袍者，相国桑维翰时未仕缊衣也，谓其繿缕穿结，类乎凤尾。

　　芭蕉袴

　　余在翰苑，以油衣渐故，遣吏市新者，回云：“马行油作铺目録，入朝避雨衫、芭蕉袴，一副二贯。”

　　围头债

　　晋朝贱者，承人乏供八砖之职，猥蒙天眷。一日大暑，方下直，还私室，裸袒挥拂。未须臾，中使促召，左右急报裹头巾，余叹曰：“阿僧祗刼中欠此围头债，天使于禁林严紧地还之也。”

　　装饰门（七事）

　　脂粉簿

　　显德中，岐下幕客入朝，因言其家有旧书，名《脂粉簿》，载古今妆饰殊制。

　　开元御爱眉

　　五代宫中画开元御爱眉、小山眉、五岳眉、垂珠眉、月棱眉、分梢眉、涵烟眉。国初，小山尚行，得之宦者窦季明。

　　臙脂晕品

　　僖、昭时，都下倡家竞事妆唇，妇女以此分妍否。其点注之工，名字差繁。其畧有臙脂晕品、石榴娇、大红春、小红春、嫩吴香、半边娇、万金红、圣檀心、露珠儿、内家圆、天宫巧、洛儿殷、淡红心、腥腥晕、小朱龙、格双、（格、一作“晕”。）唐媚花、奴様子。

　　浅文殊

　　范阳凤池院尼童子，年未二十，秾艳明俊，颇通宾游，创作新眉，轻纎不类时俗。人以其佛弟子，谓之浅文殊眉。

　　绿牙五色梳色色，一作“梳”。下同。

　　洛阳少年崔瑜卿，多赀，喜游冶，尝为倡女玉润子造绿象牙五色梳，费钱近二十万。

　　北苑妆

　　江南晩季，建阳进茶油花子，大小形制各别，极可爱。宫嫔缕金于面，皆以淡妆，以此花饼施于额上，时号“北苑妆”。

　　胶煤变相

　　莹姐，平康妓也，玉浄花明，尤善梳掠，画眉日作一様。唐斯立戏之曰：“西蜀有十眉图，汝眉癖若是，可作百眉图，更假以岁年，当率同志为修眉史矣。”有细宅一作“它”。眷而不喜莹者，谤之为“胶煤变相”。自昭、哀来，不用青黛扫拂，皆以善墨火煨染指，号“熏墨变相”。

　　陈设门（十四事）

　　瑞英帘

　　人家畜一帘，赤紫色，人在帘间，自外望之，绕身有光。云得于天宝之乱，盖宫禁物也。后归于浑瑊家，有贵臣识之曰：“此瑞英帘耳。”

　　尊重缬帐

　　显德中，创行尊重缬、淡墨体、花深黄。工部郎陈昌达好缘饰，家贫，货琴剑，作缬帐一具。

　　六合被

　　庄宗灭梁平蜀，志颇自逸，命蜀匠旋织十幅无缝锦为被材。被成，赐名“六合被”。

　　起纹秋水席

　　显德中书堂设起纹秋水席，色如蒲萄紫，而柔薄类绵，叠之可置研函中。吏偶覆水，水皆散去，不能沾濡。不识其何物为之。

　　杨花枕

　　卢文纪有玉枕骨，故凡枕之坚实者，悉不可用。亲旧间作杨花枕赠之，遂获安寝。自是缝青缯，充以柳絮，一年一易。

　　水精金脉屏风

　　成德节度王镕，求长生不死，日延异人方士，坐邃宇，映水精金脉屏风，焚香，谓飞升可致。吏民莫不窃笑。

　　鬬磨大同簟

　　李文饶家藏会昌所赐大同簟，其体白竹也，鬬磨平密，了无罅隙，但如一度腻玉耳。

　　左宫枕

　　左宫枕，青玉为之，体方平，长可寝二人，冬温夏凉，醉者破酲，梦者游仙。云是左宫王夫人，左宫以授杜光庭，光庭进之蜀主，与皇明帐为幈宫二宝。

　　皇明帐

　　自知祥传至昶，但称皇明帐，不知所自。色浅红，恐是鲛鮹之类。于皱纹中，有十洲三岛象，施之大小床皆称可，此为怪耳。夜则灿错如金箔状。昶败，失所在。

　　玉罗汉屏

　　京城北，医者孙氏，有木颊小石屏，石色赤绿，上有正白如蒙头坐僧，颇类真。京人相沿号“玉罗汉屏孙家”。

　　逍遥座

　　胡床施转关以交足，穿便绦以容坐，转缩须臾，重不数斤。相传明皇行幸频多，从臣或待诏野顿，扈驾登山，不能跂立，欲息则无以寄身，遂创意如此，当时称“逍遥座”。

　　青纱连二枕

　　舒雅作青纱连二枕，满贮酴醿、木犀、瑞香散蕋，甚益鼻根。尚书郎秦南运见之，留诗曰：“阴香装艳入青纱，还与欹眠好事家。梦里却成三色雨，沉山不敢鬬清华。”

　　绰楔台盘

　　五代五十年间，易姓告代，如翻鏊上饼。然官爵益滥，小人乘君子之器，富贵出于非意，视国家安危如秦越不相谋，故将相大臣得以窃享燕安。当时贵势，以筵具更相尚，陆珍水异，毕集于前，至于方丈之案不胜列，傍挺二案翼之，珠花玉果，蔬笋鲊醢，糖品香剂，参差数百，谓之“绰楔台盘”。御宴官家，例不能辨。

　　节日翁

　　陆龟蒙谭谑有味，居笠泽，有一竹襌床，常用偃憩。时十月，天已寒，侍童忘施毡褥，龟蒙己坐，急起呼曰：“此节日翁，须是与些衣服，不然他寒我也寒。”

　　夏清侯传

　　保大霸主同气曰宜春王从谦，材性夙成，制撰多不具藁，拟下邳侯草体，作《夏清侯传》云：侯姓干氏，讳秀，字耸之，渭川人也。曾大父仲森，碧虚郎。大父挺，凌云处士。父太清，方隐于幽闲，辄以卓立卿自名，衣绿绶，佩玉玦，秦王闻之，就拜银绿大夫。秀始在胚胞，已有祖父相，生而操持，面目凛然，佥曰：“凤雏而文，虎鞹而斑。”斑，秀之谓也。不日间，昂霄耸壑，姿态猗猗，远胜其父。久之，材坚可用。时秦王病暑，席温为下常侍，不称旨。有言秀甚忠，能碎身为王，得之必如意。王亟召，使者驾追锋车，旁午于道。既至，引对，王大悦，诏柄臣金开剖喻秀以革故鼎新之义，然后剖析其材，刮削其粗，编度令合。又教其方直缜密，于是风采德能一变。有司奏上殿，王宣旨云：“恨识卿之晩。”赐姓名为平莹，封夏清侯，实食嶰谷三百户。莹以赐姓名，改字少覃。自此槐殿虚敞，玉窗邃深。莹专奉起居，往往屏疎妃嫔，以身藉莹，向之喘雷汗雨，隐不复见，如超热海，登广寒宫。王病良愈，谓左右：“莹每近吾，则四体生风，神志増爽，虽古清卿、清郎，何以尚兹。”宠遇益隆。偃曹侍郎羽果、支头使沉水、养足功臣添凭，皆出其下。莹暇日沐浴万珠水，醺酣百穗香，辟谷安居，咏《箨兮》之诗以自娱，感子猷此君之称，嫌牧之大夫之谤，回视作甲者劳于魏武，为冠者小于汉高，白虎殿之虚名，童子寺之寡援，未尝不伤其类而长太息也。不懈于位，前后五年，秋归田园，夏直轩阁，功日大。无何，秦王有寒疾，不可以风，席温再幸，兼拜罗大周为斗围监，蒙厚中为边幅将军，同司卧起。莹絶不占踪迹，巻而不舒，潦倒尘埃中。每火云排空，日色如焰，则忆昔悲今，泪数行下。乃上表乞骸骨，得请以便就第，终王世不用。子嗣节，袭国，有罪，除其封，人以凝秋叟呼之。既不契风云，但以时见于士庶家，亦得人之欢心。后世尚循莹业，流落遍于四方，惟西北地寒，故辙迹不至云。

　　器具门（五十四事）

　　十二时盘

　　唐内库有一盘，色正黄，圜三尺，四周有物象。元和中，偶用之，觉逐时物象变更，且如辰时花草间皆戏龙，转巳则为蛇，转午则成马矣。因号“十二时盘”。流传及朱梁犹在。

　　鱼英托镂椰子立壶

　　刘鋹伪宫中，有鱼英托镂椰子立壶四只，各受三斗，岭海人亦以为罕有。鱼英。盖鱼脑骨，熁治之可以成器。

　　仙台秘府小中臼

　　郭从义营洛第，发池得一器，受五升余，体如绿玉，形正方，其中可用杵物，四角有胡人坐，顶傍有篆文曰：“仙台秘府小中臼”。按苏鹗《杜阳杂编》，仙台秘府，乃武宗修和药饵之所。

　　神通盏

　　文宗属宦竖专横，动即掣肘，颇以酣饮为娱。嫔御之小户者厌患之，争赂内执事，则造黄金盏，以金莲荷菱芰为玦束盘，其实中空，盏满则可潜引入盘中。人初不知也，遂有“神通盏”、“了事盘”之号。

　　五位缾

　　五位缾，自同光至开运盛行，以银铜为之，高三尺，围八九寸，上下直如筒様。安嵌盖，其口有微洼处，可以倾酒。春日郊行，家家用之。

　　银棱木瓜胡様桶

　　段文昌微时，贫几不能自存。既贵，遂竭财奉身，晩年尤甚，以木瓜益脚膝，银棱木瓜胡様桶濯足，盖用木瓜树解合为桶也。

　　九曲杯

　　以螺为杯，亦无甚奇。惟薮穴极弯曲，则可以藏酒。有一螺能贮三盏许者，号“九曲螺杯”。

　　小海瓯

　　耀州陶匠，创造一等平底深盌，状简古，号“小海瓯”。

　　抵鹊杯

　　抵鹊杯，房州刺史元自诚物也，类珉而色浅黄，夏月用浸桃李，虽无坚雪，而水与果俱冰齿。盛冬贮水，则竟不冻。

　　占景盘

　　郭江州有巧思，多创物。见遗占景盘，铜为之花，唇平，底深四寸许，底上出细筒殆数十。每用时满添清水，择繁花插筒中，可留十余日不衰。

　　燕羽觞

　　江南中书厨宰相，饮器有燕羽觞，似常杯而狭长，两边作羽形，涂以佳漆。云省有宰相病目，恶五色耗明，凡器用类改令黑。

　　不二山

　　吴越孙总监承佑，富倾霸朝。用千金市得石绿一块，天质嵯峨如山，命匠治为博山香炉，峰尖上作一暗窍，出烟一则聚，而且直穗凌空，实美观视。亲朋效之，呼“不二山”。

　　夜潴

　　溺曰“房中弱水”，见于道书。溺器曰“夜潴”，见于唐人文集。

　　琖中游妓

　　余家有鱼英酒琖，中陷园林美女象，又尝以沉香水喷饭，入盌清馨。左散骑常侍黄霖曰：“陶翰林甑里熏香，琖中游妓，非好事而何？”

　　水晶不落

　　白乐天《送春》诗云：“银花不落从君劝。”不落，酒器也，乃屈巵凿落之类。开运宰相冯玉家有滑様水晶不落一只。

　　玉太古

　　李煜伪长秋周氏，居柔仪殿，有主香宫女，其焚香之器曰把子莲、三云凤、折腰狮子、小三神、□字金凤口婴、玉太古、容华鼎，凡数十种，金玉为之。

　　平一公

　　《博学记》云：度量衡，有虞所不敢废。《舜典》同律度量衡，孔安国注谓丈尺斛斗斤两。今文其名曰“平一公”，尺度曰“大展”，斗量曰“半昌王”，又曰“吉佃王”，升曰“夕十”。遂知鸡林人亦解离合也。

　　光明夹

　　出行如居家，一物不可阙，阙则不便于我，毕集焉，惟荷者罹其害，故须物物轻便。余取小薄镜，舍奁，糊纸左右，掩为镜室，白牌题曰“光明夹”。后撰远涉器具数十种，皆如光明夹。

　　乌舅金奴

　　江南烈祖素俭，寝殿烛不用脂蜡，灌以乌臼子油，但呼“乌舅”。案上捧烛铁人，高尺五，云是杨氏时马廐中物。一日黄昏，急须烛，唤小黄门：“掇过我金奴来。”左右窃相谓曰：“乌舅、金奴，正好作对。”

　　百八丸

　　和尚市语，以念珠为百八丸。裴休见人执此，则喜色可掬，曰：“手中把诸佛窖子，未见有堕三涂者也。”

　　八难炉

　　有膏粱子弟，上庄墅监获稻，天寒野逈，须附火。庄宾引往山坡守禾舍，拾杉枝燃之。舍乃屈竹所成，类比丘圆茨，低密烟不出，两目泪洒如啼，勃然走出叫曰：“入堕泪庵，拥八难炉，胜如吃十五大棒。”

　　还元竹

　　自纸行于世，简牍之制遂絶。予曾与所亲言，当取江湖大竹，火上出汗，候色变白，磨莹破之，阔半寸，长七寸，厚三分，两两胶固，面目在外，细线为绳，三道编聨，使卷舒快利。每片书字一行，密则倍，不欲人见者加囊封。宜号“还元竹”。终以身未至南，但成漫语。

　　方亭侯

　　明皇因对宁王，问卿近日棋神威力何如。王奏：“臣凭托陛下圣神，庶或可取。”上喜，呼将方亭侯来。二宫人以玉界局进，遂与王对手。

　　方便囊

　　唐季王侯，竞作方便囊，重锦为之，形如今之照袋。每出行，杂置衣巾、篦鉴、香药、词册，颇为简快。

　　金头黄钢小品

　　针之为物，至微者也。问诸女流医工，则详言利病，如吾儒之用笔也。朱汤匠氏谙熟精好，四方所推金头黄钢小品，医工用以砭刺者，大三分以制衣，小三分以作绣。

　　龙酥方丈小骊山

　　吴越外戚孙承佑，奢僣异常，用龙脑煎酥，制小様骊山，山水、屋室、人畜、林木、桥道，纎悉备具。近者毕工，承佑大喜，赠蜡装龙脑山子一座。其小骊山，中朝士君子见之，云围方丈许。

　　金刚炭

　　金刚炭，有司以进御炉，围径欲及盆口，自唐宋五代皆然，方烧造时，置式以受柴，稍劣者必退之，小炽一炉，可以终日。

　　珠龙九五鞍

　　刘鋹自结珠龙九五鞍，献阙下，颇甚勤劳。

　　小摩尼数珠

　　汉隐帝之祸，手中犹持小摩尼数珠，凡一百八枚，盖合浦珠也。郭允明刼去。

　　玉平脱双蒲萄镜

　　开运既私宠冯夫人，其事犹秘。会高祖御器用有玉平脱双蒲萄镜，乃高祖所爱，帝初即位，举以赐冯，人咸讶之。未久，册为皇后。

　　仙音烛

　　同昌公主薨，帝伤悼不已，以仙音烛赐安国寺，冀追冥福。其状如高层露台，杂宝为之，花鸟皆玲珑。台上安烛，既燃点，则玲珑者皆动，丁当清妙。烛尽絶响，莫测其理。

　　浄君

　　商山馆中，窗颊上有八句诗，云：“浄君扫浮尘，凉友招清风。炎炎火云节，萧然一堂中。谁知鹿冠叟，心地如虚空。虚空亦莫问，睡起照青铜。”不知何人作，“浄君”、“凉友”，是帚与扇明矣。

　　金泥五檐伞

　　晋少主北还，至孟津界一古寺，遗下所张紫罗伞，五层叠垜，檐仍泥金作盘花，但朱柄折耳。

　　薛丑刀

　　薛丑刀，圃里人，善栽植，凡花穿接，无不冠絶。常持厚脊利刃芟洗繁秽，人遂名此様为“薛丑刀”。

　　碧金仙

　　有刁萧者携一镜，色碧体莹，背有字，曰“碧金仙，大中元年十二月，铜坊长老白九峰造。”余以俸粒五石换之，置于文瑞堂，呼为“铜此君”。

　　光音王

　　光叔之贤，会昌微忌之。帝因引照，戏令宫嫔离合镜字。须臾，以光音王奏。帝曰：“镜子封王耶。”帝不怿而罢。距宣宗即位止三、四年。

　　（骄）〔蹻〕龙杖

　　天师杜光庭（骄）〔蹻〕龙杖，红如猩血，重若玉石，似非藤竹所为，相传是仙人留赐。

　　流星辇

　　蜀衍荒于游幸，乃造平底大车，下设四卧轴，每轴安五轮，凡二十轮。牵以骏马，骑去如飞，谓之“流星辇”。

　　巧先生

　　石守信掌库奴萧云，常博奕大北，夜开库私取钱币，怆惶失锁所在，云不敢明言，但云不见叉手铁龙。有同类戏曰：“何不问巧先生求之？”意以锁口尚衔钥，讥云焉。

　　眉匠

　　篦，诚琐缕物也，然丈夫整鬓，妇人作眉，舍此无以代之。余名之曰“鬓师眉匠”。

　　主风神

　　余游少室，经坛院，大暑疲薾，其徒以扇进，题曰：“经坛院主”，主风神而解事，有可爱者。

　　黑金社

　　庐山白鹿洞，游士辐凑。每冬寒，醵金市乌薪为御冬备，号“黑金社”。十月旦日，命酒为毡炉会，盖御密窗家，张置毯褥，以是日始也。

　　星子炭

　　唐宣宗命方士作丹饵之，病中热，不敢衣绵拥炉，冬月冷坐殿中。宫人以金盆置麸炭火少许进御，止暖手而已。禁闼因呼麸火为“星子炭”。

　　黑太阳

　　黑太阳法，出自韦郇公家。用精炭捣治作末，研米煎粥，捜和得所，豫办圆铁范，满内炭末，运铁面锤实击五七十下，出范阴干。范巨细若盏口，厚如两饼餤，盛寒，炉中炽十数枚，烘燃彻夜。晋人兽炭，岂此类邪？

　　卢州大中正

　　焚香赖匙匕，室既密，炉既深，非运匕治灰，则浅深峻缓将焉托哉。匕之为功审矣，命之曰“卢州大中正”。

　　齐肩大士

　　合浦有书生张奉世，贫苦飘泊是邦，谄登有位之门，猎取酒肉为业，又能洪饮巨餐，未尝见其醉饫。一日酒半，士友各言其能，或私相谓曰：“张君亦有艺也。彼日夕差使齐肩大士，功力如神。”闻者莫不大噱，盖谓运筯敏速，盘无留味也。

　　木齿丹

　　修养家谓梳为木齿丹法，用奴婢细意者，执梳理发无数日，愈多愈神。

　　高密侯

　　江南周则少贱，以造雨伞为业。其后戚连椒阃，后主戏问之，言：“臣急于米盐，日造二伞货之，惟霪雨连月，则道大亨。后生理微温，至于遭遇盛明，遂舍旧业。”后主曰：“非我用卿而富贵，乃高密侯提携而起家也。”明年当封，特以为高密侯。实诮之耳。

　　漆方士

　　王丞相溥，还政闲居，四方书牍答报皆手笔，然不过百字。目前事与亲党相闻，勌于纸札封迭，造赤漆小版书其上，仆吏以帊蒙传去，虽一时间可发数十。公自为木笺，后复加颊拒安抽面以启闭，字湿则能护之，故又有“漆方士”、“漆雕开”之名。

　　光济叟

　　同光年，高丽行人至，副使、春部少卿、上柱国朴嵓叟，文雅如中朝贤士。既行，吏扫除其馆舍，得余烛半挺，其末红印篆文曰“光济叟”，盖以命烛也。

　　铁了事

　　杜岐公悰，以剜耳匙子为“铁了事”。见悰败藁有云“悰封邠国公”，恐非岐字。

　　火寸

　　夜中有急，苦于作灯之缓。有智者批杉条，染硫黄，置之待用，一与火遇，得焰穗然。既神之，呼“引光奴”，今遂有货者，易名“火寸”。

　　二仪刀

　　上饶葛溪铁，精而工细。余中表以剪刀二柄遗赠，皆交股屈环，遇物如风，经年不营。一上有凿字曰“二仪刀”。

　　惺惺二十一

　　博徒隐语以骰子“惺惺二十一”，又曰“象六”，谓六只成副。

　　文用门（二十六事）

　　月团

　　徐铉兄弟工翰染，崇饰书具。尝出一月团墨，曰：“此价值三万。”

　　藏锋都尉

　　蜀多文妇，亦风土所致。元微之素闻薛涛名，因奉使使见焉。微之矜持笔砚，涛走笔作《四友赞》，其畧曰：“磨润色先生之腹，濡藏锋都尉之头。引书媒而黯黯，入文畆以休休。”微之惊服。传记止载“菖蒲花发五云高”之句而遗此，故録之。

　　璧友

　　余家世宝一砚，不知何在。形正圆，腹作两池，底分三鱼口以承之，紫润可爱。背阴有字云“璧友”，铭云：“华先生制。天受玉质，研磨百为，夫惟岁寒，非友而谁。”似是唐物。

　　定名笔

　　唐世举子将入场，嗜利者争卖健豪圆锋笔，其价十倍，号“定名笔”。笔工每卖一枝，则録姓名，俟其荣捷，则诣门求阿堵，俗呼“谢笔”。

　　剡溪小等月面松纹纸

　　先君蓄白乐天墨迹两幅，背之右角，有方长小黄印，文曰：“剡溪小等月面松纹纸，臣彦古等上。”彦古，得非守臣之名乎？

　　五剑堂

　　范丞相质一墨，表曰“五剑堂造”，里曰“天关第一煤”，下有臣字而磨灭其名。究其所来，实辽东物也。

　　雪方池

　　和鲁公有白方砚，通明无纎翳，得之于峨嵋比丘公，自题砚室曰“雪方池”。

　　金棱玉海

　　武昌节度掌书记周彬公，余同僚，一砚四围有少金纹如陷制者。处士方为献诗曰：“金棱玉海比连城，假借文章取盛名。”

　　仙翁砚

　　南昌陈省躬，好砚成癖。晩得一枚，腹有四眼，徐铉名之“方相石”。省躬以近凶不用，自号为“仙翁砚”，盖取道家“四目老翁”之说。

　　小金城

　　小金城，命者徐阐之，砚体纯紫，而截腰有緑纹如城之女墙，是以得名。

　　四镮鼓砚

　　宣城裁衣肆，用一石镇，紫而润。予以谓堪为砚材，买之，琢为四镮鼓砚，缀以白玉环，方圆逾一尺。

　　发光地菩萨

　　舒雅才韵不在人下，以戏狎得韩熙载之心。一日，得海螺甚奇，宜用滑纸，以简献于熙载云：“海中有无心斑道人往诣门下。若书材糙涩逆意，可使道人训之，即证发光地菩萨。”熙载喜受之。发光地，十地之一也，出《华严》书。

　　畦宗郎君

　　欧阳通善书，修饰文具，其家藏遗物尚多，皆就刻名号。研室曰：“紫方馆”，金苽盛研滴曰“金小相”，镇纸曰“套子龟”、熏陆香魁。“小连城”、王毡，一作“壬毡”。“千钧史”，水莹铁眠儿。界尺曰“由凖氏”，芒笔曰“畦宗郎君”，夹槽曰“半身龙”。

　　三灾石

　　萧颕士文爽兼人，而矜躁为甚。尝至仓曹李韶家，见歙砚颇良，既退，语同行者：“君识此砚乎？盖三灾石也。”同行不喻而问之，曰：“字札不奇，研一灾。文辞美，研二灾。窗几狼籍，研三灾。”同行者敛眉颔之。

　　宝箒

　　伪唐宜春王从谦，喜书札，学晋二王楷法。用宣城诸葛笔，一枝酬以十金，劲妙甲当时，号为“翘轩宝箒”，士人往往呼为“宝箒”。

　　副墨子

　　蜀人景焕，博雅士也，志尚静隐，卜筑玉垒山，茅堂花榭，足以自娱。尝得墨材甚精，止造五十团，曰：“以此终身。”墨印文曰“香璧”，阴篆曰“副墨子”。

　　麝香月

　　韩熙载留心翰墨，四方胶煤，多不合意。延歙匠朱逢，于书馆傍烧墨供用，命其所曰“化松堂”，墨又曰“玄中子”，又自名“麝香月”，匣而宝之。熙载死，妓妾携去，了无存者。

　　卯品

　　建中元年，日本使真人兴能来朝，善书札，有译者乞得章草两幅，皆《文选》中诗。沙苑杨履，显德中为翰林编排官，言译者乃远祖，出两幅示余，笔法有晋人标韵。纸两幅：一云“女儿青”，微绀；一云“卯品”，晃白滑如镜面，笔至上多褪，非善书者不敢用，意惟鸡林纸似可比肩。

　　宝相枝

　　开（元）〔平〕二年，赐宰相张文蔚、杨涉、薛贻宝相枝各二十，龙鳞月砚各一。宝相枝，斑竹笔管也，花点匀密，纹如兔毫。鳞，石纹似之；月砚，形象之，歙产也。

　　字厄

　　蔡邕非纨素不下笔书篆，老贼古奸太多，魏晋人墨迹，类是第一等楮先生，可谓自重。今人不择纸而书，已纳败阙，更有用故纸者，字之大厄也。

　　尺二寃家

　　少师杨凝式，书画独步一时，求字者纸轴堆叠若垣壁。少师见则浩叹曰：“无奈许多债主，真尺二寃家也。少时怪阎立本戒子弟勿习丹青，年长以来始觉以能为累。”

　　治书奴

　　裁刀，治书参差之不齐者，在笔墨砚纸间，盖似奴隶职也，却似有大功于书。且虽四子精絶，标界停直，字札楷穏，而边幅无状，不截而整之，未可也。表饰面目者缮写人，助之者四子，成之者刀，如此品等，然后为正。余为裁刀争功，儿戏之甚，都缘无事，日月长故耳。

　　退锋郎

　　赵光逢薄游襄汉，濯足溪上，见一方砖类碑，上题字云：“秃友退锋郎，功成鬓发伤。冢头封马鬛，不敢负恩光。独孤贞节立。”砖后积土如盎，微有苔藓，盖好事者瘗笔所在。

　　化化笺

　　记未冠时，游龙门山寺，欲留诗求纸，僧以皱纸进，余题大字曰“化化笺”，还之。僧惭惧躬揖，请其故，答曰：“纸之麄恶，则供溷材，一化也。丐徒取诸圊厕积之家，匠买别抄麸面，店肆牧苞果药，遂成此纸，二化也。故曰化化笺，备杂用可也，载字画不可也，举以与人不可之甚。汝秃士不通世故，放过三十拄杖，亦知感幸否乎？”今年履风波，豪气挫灭，不能为是事矣。

　　鄱阳白

　　先君子蓄纸百幅，长如一匹绢，光紧厚白，谓之“鄱阳白”。问饶人，云本地无此物也。

　　砑光小本

　　姚顗子侄善造五色笺，光紧精华。砑纸版乃沉香，刻山水林木、折枝花果、狮凤虫鱼、寿星八仙、钟鼎文，幅幅不同，文缕奇细，号“砑光小本”。余尝询其诀，顗侄云：“妙处与作墨同，用胶有工拙耳。”

　　武器门（十一事）

　　玉柄龙

　　朔方裨将，其父尝梦朱衣黑帻人曰：“吾开阳长史，天命以玉柄龙授君，若遇槖钥翁，宜付之。”后汾阳王诞日，部曲竞献珍异，裨将以父所宝玉柄龙奉之，意汾阳即翁也。得梦六日买是剑，既藏四年归汾阳。

　　护圣将军

　　贞明末，帝夜于寝间擒刺客，乃康王友孜所遣。帝自戮之，造云母匣，贮所用剑，名匣曰“护圣将军之馆”。

　　坚利侯

　　安禄山得飞刚宝剑，欲奏上，乞封剑为“坚利侯”。僚属以无此例，力止之。

　　风流箭

　　宝历中，帝造纸箭竹皮弓，纸间密贮龙麝末香。每宫嫔羣聚，帝躬射之，中有浓香触体，了无痛楚。宫中名“风流箭”，为之语曰：“风流箭，中的人人愿。”

　　一丈威

　　隋炀帝将征辽宁，将军麦铁杖见帝，慷慨誓死扞敌，帝赐御副枪“一丈威”。

　　托地仙

　　枪材难得十全，魏州石屋林多有之。杨师厚时，赐枪效节军，皆采于此。团典所用，多是絶品圣龙筋。余军不过四五等：托地仙、长腰奴、范阳娇、金梢、袅儿是也。更有风火枝、圣蚰蜓、颇曲弱，军中不取。

　　小逡巡

　　王建初起，军中隐语代器械之名，以犯者为不祥，至孟氏时犹有能道其畧者。剑曰“夺命龙”，刀曰“小逡巡”，枪曰“肩二”，斧曰“铁餻糜”，甲曰“千斤使”，弓曰“潘尚书”，弩曰“百步王”，箭曰“飞郎”，鼓曰“圣牛儿”，锣曰“响八”，旗曰“愁眉锦”，铁蒺藜曰“冷尖”。

　　十二机弩

　　宣武厅子都尤勇悍，其弩张一大机，则十二小机皆发，用连珠大箭，无远不及。晋人极畏此，文士戏呼为“急龙车”。

　　火龙标

　　梁祖自初起，每令左右持大赤旗，缓急之际，用以挥军。祖自目为“火龙标”。

　　玉｛革＋夸｝儿腰品

　　唐剑具稍短，常施于胁下者，名“腰品”。陇西人韦景珍，有四方志，呼卢酣酒，衣玉篆袍，佩玉｛革＋夸｝儿腰品，修饰若神人。李太白尝识之，见《感寓》诗云：“玉剑谁家子，西秦豪侠儿。”谓景珍也。

　　金翅将军

　　葛从周有水莹铁甲，十年不磨治，亦若镜面，遇贼战不利，甲必前昏，事已还复。从周常以候克衂，其验若神，日以香酒奉之，设次于中寝，曰“金翅将军之位”。

　　酒浆门（十六事）

　　太平君子

　　穆宗临芳殿赏樱桃，进西凉州蒲萄酒，帝曰：“饮此顿觉四体融和，真太平君子也。”

　　天禄大夫

　　王世充僣号，谓羣臣曰：“朕万几繁壅，所以辅朕和气者，唯酒功耳。宜封天禄大夫，永赖醇德。”

　　鱼儿酒

　　裴晋公，盛冬常以鱼儿酒饮客。其法用龙脑凝结，刻成小鱼形状，每用沸酒一盏，投一鱼其中。

　　含春王

　　唐末，冯翊城外酒家门额书云：“飞空却回顾，谢此含春王。”于“王”字末大书“酒”也。字体散逸，非世俗书，人谓是吕洞宾题。

　　天公匙

　　马怀真，蒲中进士也，有异术。一日召十数客，面前一方台，台上有一小铜盘，盘中一黑匙，于是以匙次第置客口中，皆觉有酒一杯许入喉。又以盘向人倾之，满口是羊，次鱼次鸡，一坐皆同。怀真偶起，人视匙末有文曰“天公匙”，盘底曰“如意盘”。有戏假之者，曰：“但恐耍龙儿，不肯奉借。”

　　甘露经

　　汝阳王　琎家有酒法，号“甘露经”，四方风俗，诸家材料，莫不备具。

　　玉浮梁

　　旧闻李太白好饮玉浮梁，不知其果何物。余得吴婢，使酿酒，因促其功，答曰：“尚未熟，但浮梁耳。”试取一盏至，则浮蛆酒脂也，乃悟太白所饮盖此耳。

　　快活汤

　　当涂一种酒曲，皆发散药，见风即消，既不久醉，又无肠腹滞之患，人号曰“快活汤”，士大夫呼“君子觞”。

　　林虑浆

　　后唐时，高丽遣其广评侍郎韩申一来。申一通书史，临回，召对便殿，出新贡林虑浆面赐之。

　　觥筹狱

　　荆南节判单天粹，宜城人。性躭酒，日延亲朋，强以巨杯，多致狼狈，然人以其德善，亦喜从之。时戏语曰：“单家酒筵，乃觥筹狱也。”

　　杂瑞様

　　酒不可杂饮，饮之，虽善酒者亦醉。盖生取煮炼之殊，官法私方之异，饮家之所深忌。宛叶书生胡适，冬至日延客，以诸家羣遗之酒为具。席半，客恐，私相告戒，适疑而问之，一人曰：“某惧君家百氏浆。”次曰：“所畏者杂瑞様耳。”

　　曲世界

　　河阳释法常，性英爽，酷嗜酒，无寒暑风雨常醉，醉即熟寝，觉即朗吟曰：“优游曲世界，烂熳枕神仙。”尝谓同志云：“酒天虚无，酒地绵邈，酒国安恬，无君臣贵贱之拘，无财利之圗，无刑罚之避。陶陶焉，荡荡焉，其乐可得而量也。转而入于飞蜨都，则又蒙腾浩渺而不思觉也。”

　　丑未觞

　　余开运中赐丑未觞，法用雍酥栈羊筒子髓置醇酒中，暖消而后饮。

　　甆宫集大成

　　雍都，酒海也。梁奉常和泉病于甘，刘拾遗玉露春病于辛，皇甫别驾庆云春病于酽，光禄大夫致仕韦炳取三家酒，搅合澄窨饮之，遂为雍都第一，名“甆宫集大成”。甆宫，谓耀州倩榼。

　　祸泉

　　置之缾中，酒也，酌于杯，注于肠，善恶喜怒交矣，祸福得失岐矣。倘夫性昏志乱，胆胀身狂，平日不敢为者为之，平日不容为者为之，言腾烟焰，事堕穽机，是岂圣人贤人乎？一言蔽之，曰“祸泉”而已。

　　瓶盏病

　　嗜饮者，无早晩，无寒暑。乐固醉，愁亦如之；闲固醉，忙亦如之。肴核有无，醪醴善否，一不问；典当抽那，借贷賖荷，一不｛血＋邑｝。日必饮，饮必醉，醉不厌，贫不悔，俗号“瓶盏病”。徧掲《本草》，细检《素问》，只无此一种药。

　　茗荈门（三十五事）

　　十六汤

　　苏廙（一作“虞”，二本皆“廙”字，今从之。）《仙芽传》第九卷，载作汤十六法，以谓汤者茶之司命，若名茶而滥汤，则与凡末同调矣。煎以老嫩言者凡三品，（自第一至第三。）注以缓急言者凡三品，（自第四至第六。）以器标者共五品，（自第七至第十一。）以薪论者共五品，（自第十二至十六。）

　　第一得一汤

　　火绩已储，水性乃尽，如斗中米，如称上鱼，高低适平，无过不及为度，盖一而不偏杂者也。天得一以清，地得一以宁，汤得一可建汤勲。

　　第二婴汤

　　薪火方交，水釜纔炽，急取旋倾，若婴儿之未孩，欲责以壮夫之事，难矣哉。

　　第三百寿汤（一名“白发汤”。）

　　人过百息，水踰十沸，或以话阻，或以事废，始取用之，汤已失性矣。敢问皤鬓苍颜之大老，还可执弓挟矢以取中乎？还可雄登阔步以迈远乎？

　　第四中汤

　　亦见夫鼓琴者也，声合中则意妙。亦见磨墨者也，力合中则色浓。声有缓急则琴亡，力有缓急则墨丧，注汤有缓急则茶败。欲汤之中，臂任其责。

　　第五断脉汤

　　茶已就膏，宜以造化成其形。若手颤臂亸，惟恐其深，缾觜之端，若存若忘，汤不顺通，故茶不匀粹。是犹人之百脉气血断续，欲寿奚茍，恶毙宜逃。

　　第六大壮汤

　　力士之把针，耕夫之握管，所以不能成功者，伤于麄也。且一瓯之茗，多不二钱，茗盏量合宜，下汤不过六分，万一快泻而深积之，茶安在哉？

　　第七富贵汤

　　以金银为汤器，惟富贵者具焉，所以策功建汤业，贫贱者有不能遂也。汤器之不可舍金银，犹琴之不可舍桐，墨之不可舍胶。

　　第八秀碧汤

　　石凝结天地秀气而赋形者也，琢以为器，秀犹在焉。其汤不良，未之有也。

　　第九压一汤

　　贵欠金银，贱恶铜铁，则甆瓶有足取焉。幽士逸夫，品色尤宜，岂不为瓶中之压一乎？然勿与夸珍衒豪臭公子道。

　　第十缠口汤

　　猥人俗軰，炼水之器岂暇深择，铜铁铅锡，取热而已。夫是汤也，腥苦且涩，饮之逾时，恶气缠口而不得去。

　　第十一减价汤

　　无油之瓦，渗水而有土气，虽御胯宸缄，且将败德销声。谚曰：“茶瓶用瓦，如乘折脚骏登高。”好事者幸志之。

　　第十二法律汤

　　凡木可以煮汤，不独炭也。惟沃茶之汤，非炭不可。在茶家亦有法律，水忌停，薪忌熏，犯律踰法，汤乖则茶殆矣。

　　第十三一面汤

　　或柴中之麸火，或焚余之虚炭，木体虽尽而性且浮，性浮则汤有终嫩之嫌。炭则不然，实汤之友。

　　第十四宵人汤

　　茶本灵草，触之则败。粪火虽热，恶性未尽，作汤泛茶，减耗香味。

　　第十五贼汤（一名“贱汤”。）

　　竹筱树梢，风日干之，燃鼎附瓶，颇甚快意。然体性虚薄，无中和之气，为茶之残贼也。

　　第十六魔汤

　　调茶在汤之淑慝。而汤最恶烟，燃柴一枝，浓烟蔽室，又安有汤邪？茍用此汤，又安有茶耶？所以为大魔。

　　龙陂山子茶

　　开宝中，窦仪以新茶饮余，味极美，奁面标云“龙陂山子茶”。龙陂，是顾渚之别境。

　　圣杨花

　　吴僧梵川，誓愿燃顶供养双林傅大士，自往蒙顶结庵种茶。凡三年，味方全美，得絶佳者圣杨花、吉祥蕋、共不踰五斤，持归供献。

　　汤社

　　和凝在朝，率同列递日以茶相饮，味劣者有罚，号为“汤社”。

　　缕金耐重儿

　　有得建州茶膏，取作“耐重儿”八杖，胶以金缕，献于闽王曦。遇通文之祸，为内侍所盗，转遗贵臣。

　　乳妖

　　吴僧文了善烹茶，游荆南，高保勉白子季兴延置紫云庵，日试其艺，保勉父子呼为“汤神”。奏授华定水大师上人，目曰“乳妖”。

　　清人树

　　伪闽甘露堂前两株茶，鬰茂婆娑，宫人呼为“清人树”。每春初，嫔嫱戏摘新芽，堂中设倾筐会。

　　王蝉膏

　　显德初，大理徐恪见贻卿信铤子茶，茶面印文曰“玉蝉膏”，一种曰“清风使”。恪，建人也。

　　森伯

　　汤悦有《森伯颂》，盖茶也。方饮而森然严乎齿牙，既久四肢森然。二义一名，非熟夫汤瓯境界，谁能目之。

　　水豹囊

　　豹革为囊，风神呼吸之具也。煮茶啜之，可以涤滞思而起清风。每引此义，称茶为“水豹囊”。

　　不夜侯

　　胡峤《飞龙磵饮茶》诗曰：“沾牙旧姓余甘氏，破睡当封不夜侯。”新奇哉。峤，宿学雄材，未达，为耶律德光所虏，北去后间道复归。

　　鸡蘓佛

　　犹子彛，年十二岁，予读胡峤茶诗，爱其新奇，因令效法之，近晩成篇，有云：“生凉好唤鸡蘓佛，回味宜称橄榄仙。”然彛亦文词之有基址者也。

　　冷面草

　　符昭远不喜茶，尝为御史同列会茶，叹曰：“此物面目严冷，了无和美之态，可谓冷面草也。”饭余，嚼佛眼芎，以甘菊汤送之，亦可爽神。

　　晩甘侯

　　孙樵送茶与焦刑部，书云：“晚甘侯十五人遣侍斋阁，此徒皆请雷而摘，拜水而和，盖建阳丹山碧水之乡，月涧云龛之品，慎勿贱用之。”

　　生成盏

　　馔茶而幻出物象于汤面者，茶匠通神之艺也。沙门福全，生于金乡，长于茶海，能注汤幻茶成一句诗，并点四瓯，共一絶句，泛乎汤表。小小物类，唾手办耳。檀越日造门求观汤戏，全自咏曰：“生成盏里水丹青，巧画工夫学不成。却笑当时陆鸿渐，煎茶赢得好名声。”

　　茶百戏

　　茶至唐始盛。近世有下汤运匕，别施妙诀，使汤纹水脉成物象者，禽兽虫鱼花草之属，纎巧如画，但须臾即就散灭，此茶之变也。时人谓之“茶百戏”。

　　漏影春

　　漏影春，法用镂纸贴盏，糁茶而去纸，伪为花身，别以荔肉为叶，松实鸭脚之类珍物为蕋，沸汤点搅。

　　甘草癖

　　宣城何子华，邀客于剖金堂庆新橙。酒半，出嘉阳严峻画陆鸿渐像，子华因言：“前世惑骏逸者为马癖，泥贯索者为钱癖，躭于子息者为誉儿癖，躭于褒贬者为《左传》癖，若此叟者溺于茗事，将何以名其癖？”杨粹仲曰：“茶至珍，盖未离乎草也。草中之甘，无出茶上者，宜追目陆氏为甘草癖。”坐客曰：“允矣哉”。

　　苦口师

　　皮光业最躭茗事。一日，中表请尝新柑，筵具殊丰，簮绂丛集，纔至，未顾尊罍，而呼茶甚急。径进一巨瓯，题诗曰：“未见甘心氏，先迎苦口师。”众噱曰：“此师固清高，而难以疗饥也。”

　　馔羞门（三十九事）

　　无心炙

　　段成式驰猎饥甚，叩村家主人。老姥出彘臛，五味不具，成式食之，有余五鼎，曰：“老姥初不加意，而殊美如此。”常令庖人具此品，因呼“无心炙”。

　　莲花饼馅

　　郭进家能作莲花饼馅，有十五隔者，每隔有一折枝莲花，作十五色，自云周世宗有故宫婢流落，因受顾于家，婢言宫中人号“蕋押班”。

　　缕子脍

　　广陵法曹宋龟造缕子脍，其法用鲫鱼肉、鲤鱼子，以碧筒或菊苗为胎骨。

　　自然羮

　　蜀中有一道人卖自然羮，人试买之。盌中二鱼，鳞鬛肠胃皆在，鳞上有黑纹，如一圆月，汁如淡水，食者旋剔去鳞肠，其味香美。有问鱼上何故有月？道人从盌中倾出，皆是荔枝仁，初未尝有鱼并汁。笑而急走，回顾云：“蓬莱月也不识。”明年时疫，食羮人皆免。道人不复再见。

　　赤明香

　　赤明香，世传仇士良家脯名也。轻薄甘香，殷红浮脆，后世莫及。

　　玲珑牡丹鲊

　　吴越有一种玲珑牡丹鲊，以鱼叶鬬成牡丹状。既熟，出盎中，微红如初开牡丹。五福饼

　　汤悦逢士人于驿舍，士人揖食，其中一物是炉饼，各五事，细味之，馅料互不同，以问士人，叹曰：“此五福饼也。”

　　辋川小様

　　比丘尼梵正，庖制精巧，用鲊臛、脍脯、醢酱、瓜蔬，黄赤杂色，鬬成景物，若坐及二十人，则人装一景，合成辋川图小様。

　　逍遥炙

　　睿宗闻金仙玉真公主饮素，日令以九龙食轝装逍遥炙赐之。

　　单笼金乳酥

　　韦巨源拜尚书令，上烧尾食。其家故书中尚有食账，今择奇异者畧记：

　　单笼金乳酥（是饼但用独隔通笼欲气隔。　

　　曼陀様夹饼（公厅炉。）　巨胜奴（酥蜜寒具。）　婆罗门轻高面（笼蒸。）贵妃红（加味红酥。）　七返膏（七卷作四花恐是糕子。）　

　　金铃炙（酥揽印脂取真。）　御黄王母（饭徧缕印脂，盖饭面装杂味。）　通花软牛肠（胎用羊膏髓。）　光明虾炙（生虾则可用。）　

　　生进二十四气馄饨（花形馅料各异凡二十四种。）　生进鸭花汤饼（厨典入内下汤。）　同心生结脯（先结后风干。）　

　　见风消（油浴饼。）金银夹花平截（剔蟹细碎巻。）　火焰盏口｛食＋追｝（上言花，下言体。）　冷蟾儿羹（冷蛤蜊。）　唐安餤（关花。）　

　　水晶龙凤糕（枣米蒸破，见花乃进。）　双拌方破饼（饼料花角。）　玉露团（雕酥。）　汉宫棋（钱能印花煮。）　长生粥（进料。）　

　　天花鏎锣（九炼香。）　赐绯含香糭子（蜜淋。）　甜雪（蜜爁太例面。）　八方寒食饼（用木范。）　

　　素蒸音声部（面蒸象蓬莱仙人，凡七十字。）白龙臛（治鳜肉。）　金粟平｛食＋追｝（鱼子。）　凤凰胎（杂治鱼白。）　羊皮花丝（长及尺。）　

　　逡巡酱（鱼羊体。）　乳酿鱼（完进。）　丁子香淋脍（醋别。）葱醋鸡（入笼。）吴兴连带鲊（不发缸。）　西江料（蒸彘肩屑。）　

　　红羊枝杖（蹄上裁一羊得四事。）　升平炙（治羊鹿舌拌三百数。）　八仙盘（剔鹅作八副。）　雪婴儿（治蛙豆荚贴。）仙人脔（乳沦鸡。）　

　　小天酥（鹿鸡糁拌。）　分装蒸腊熊（存白。）卯羮（纯兔。）　青凉臛碎（封狸肉夹脂。）筯头春（炙活鹑子。）暖寒花酿驴蒸（耿烂。）　

　　水炼犊炙（尽火力。）　五生盘（羊豕牛熊鹿并细治。）　格食（羊肉肠臓缠豆荚各别。）过门香（薄治羣物入沸油烹。）　

　　缠花云梦肉（巻镇。）红罗饤（膋血。）　徧地锦装鳖（羊脂鸭卵脂副。）　蕃体间缕宝相肝（盘七升。）　汤浴绣丸（肉糜治隐卵花。）　

　　谢讽食经中畧抄五十三种。

　　北齐武威王生羊脍　细供没葱羊羹　急成小餤　飞鸾脍　咄嗟脍　剔缕鸡　爽酒十様巻生　龙须炙　千金碎香饼子　

　　花折鹅糕　修羊宝巻　交加鸭脂君子饤　越国公碎金饭　云头对炉饼　剪云析鱼羮　虞公断醒酢　鱼羊仙料　紫龙糕　

　　十二香点臛　　春香泛汤　滑饼　象牙｛食＋追｝　汤装浮萍面　金装韭黄艾炙白消熊　恬乳花面英　

　　加料盐花鱼屑　专门脍　拖刀羊皮雅脍　折筯羮　香翠鹑羮　朱衣餤　千日酱　露浆山子羊蒸　加乳腐　

　　天孙脍　添酥冷白寒具　金丸玉菜臛鳖　暗装笼味　高细浮动羊　乾坤奕饼　干炙满天星　含浆饼　

　　撮高巧装坛様饼　杨花泛汤糁饼　天真羊脍　鱼脍永加王特封　烙羊成美公　无忧腊　藏蟹含春侯　

　　二名如上注。　新治月华饭　连珠起肉

　　缕金龙凤蟹

　　炀帝幸江都，吴中贡糟蟹、糖蟹。每进御，则上旋洁拭殻面，以金缕龙凤花云贴其上。

　　消灾饼

　　僖宗幸蜀，乏食，有宫人出方巾所包面半升许，会村人献酒一偏提，用酒溲面，煿饼以进。嫔嫱泣奉曰：“此消灾饼，乞强进半枚。”

　　滹沱饭

　　光武在滹沱，有公孙豆粥之荐，至今西北州县有号粥为“滹沱饭”。

　　学士羮

　　窦俨尝病目，几丧明，得良医愈之，劝令频食羊眼，俨遂终身食之，其家名“双晕羮”，世人有呼为“学士羮”者。

　　道场羮

　　江南仰山善作道场羮，脯面蔬笋，非一物也。

　　清风饭

　　宝历元年，内出清风饭制度，赐令造进。法用水晶饭、龙睛粉、龙脑末、牛酪浆，调事毕入金提缸，垂下冰池，待其冷透供进，惟大暑方作。

　　法乳汤

　　明宗在藩，不妄费，尝召幕属论事，各设法乳汤半盏，盖罂中粟所煎者。

　　同阿饼

　　天成中，帝令作同阿饼。法用碎肉与面捜和，如臂，刀截每只二寸厚，蒸之。

　　转身米

　　贵有力者治饭材，舂捣簸汰，但中心一颗存焉，俗谓之“转身米”。

　　双弓米

　　单公洁，阳翟人，耻言贫。尝有所亲访之，留食｛食＋糜｝，惭于正名，但云啜少许双弓。

　　麦穗生，

　　吴门萧琏，仕至太常博士。家习庖馔，慕虞悰、谢讽之为人，作卷子生，止用肥羜，包卷成云様，然美观而已。别作散饤麦穗生，滋味殊冠。

　　邹平公食宪章

　　段文昌丞相尤精馔事，第中庖所榜曰：“錬珍堂”，在涂号“行珍馆”。家有老婢，掌修脔之法，指授女仆。老婢名膳祖，四十年阅百婢，独九者可嗣法。文昌自编《食经》五十章，时称“邹平公食宪章”。

　　寒消粉

　　张弥守镇江，一日会客，作加酥油光酒及酥夹生。副戎许鼐，苍梧人，不谙北馔，甚嗜之。他时再聚，忽问前日盛馔有入口寒而消者，尚可得否，弥绐之曰：“此名龙髓膏，金牛国所贡，闻用寒消粉煎成，宁可复得。”众客无不絶倒。

　　回汤武库

　　腊日家宴作腊，四方用种种轻细不拘名品治之，如大豆加以汤液滋味，盖时人以为节馔。遂与老室儿女辈举饮食中以杂味为之者，间记于册。季冬既大寒，可以停食物，家家多方鸠集羊、豕、牛、鹿、兔、鸽、鱼、鹅百珍之众，预期十日而办造，至正旦日方成，以品目多者为上，用制汤饼，盛筵而荐之，名“回汤武库”。大概秦、陇盛行。

　　社零星

　　予偶以农干至庄墅，适秋社，庄丁皆戏“社零星”，盖用猪、羊、鸡、鸭、粉、面、蔬、米为羹。

　　辣骄羊

　　和鲁公尝以春社遗节馔，用奁惟一新様大方碗，覆以剪镂蜡春罗，椀内品物，不知其几种也，物十而饭二焉。禁庭社日为之，名“辣骄羊”。

　　剥皮丹

　　唐末，天降奇祸，兵革徧海内，时多饥俭。秦宗权破巢魁于汝城，遂为节度使，满目荆榛，强名曰藩府。粒食价踰金璧，通衢有饭肆偶开，榜诸门曰：“货剥皮丹，每服只卖三千。”服，以碗言也。彼时之民，与犬豕何以异。

　　玉尖面

　　赵宗儒在翰林时，闻中使言：“今日早馔玉尖面，用消熊栈鹿为内饀，上甚嗜之。”问其形制，盖人间出尖馒头也。又问“消”之说，曰：“熊之极肥者曰消，鹿以倍料精养者曰栈。”

　　十远羮

　　石耳、石发、石线、海紫菜、鹿角脂菜、天蕈、沙鱼、海鳔白、石决明、虾魁腊，右用鸡、羊、鹑汁及决明、虾、蕈浸渍、自然水澄清，与三汁相和，盐酎庄严，多汁为良。十品不足听阙，忌入别物，恐伦类杂，则风韵去矣。

　　小四海

　　孙承佑在浙右，尝馔客，指其盘筵曰：“今日坐中，南之蝤蛑，北之红羊，东之鰕鱼，西之粟，无不毕备，可谓富有小四海矣。”

　　雁椟

　　富家出游，运致馔具，皆用髹椟，蒙以紫碧重檐罩衣，两人舁之。其行列之盛，有若雁行，旁观号为“雁椟”。

　　八珍主人

　　酱，八珍主人也。醋，食总管也。反是，为恶酱为厨司大耗，恶醋为小耗。

　　张手美家

　　阊阖门外，通衢有食肆，人呼为“张手美家”。水产陆贩，随需而供，每节则専卖一物，徧京辐凑，号曰“浇店”。偶记其名，播告四方事口腹者：

　　元阳脔（元日。）　油画明珠（上元油饭。）　六一菜（人日。）　湼盘兠（二月十五。）　手里行厨（上巳。）　冬凌粥（寒食。）　

　　指天馂饀（四月八。）　如意圆（重午。）　緑荷包子（伏日。）　辣鸡脔（二社饭。）　摩｛日＋侯｝罗饭（七夕。）　

　　玩月羹（中秋。）盂兰饼餤（中元。）　米锦（重九糕。）　宜盘（冬至。）　萱草面（腊日。）　法王料斗（腊八。）

　　酒骨糟

　　孟蜀尚食掌《食典》一百卷，有赐绯羊。其法以红曲煮肉，紧卷石镇，深入酒骨淹透，切如纸薄乃进，注云“酒骨糟”也。

　　建康七妙

　　金陵士大夫渊薮，家家事鼎铛，有七妙：虀可照面，馄饨汤可注砚，饼可映字，饭可打擦擦台，湿面可穿结带，饼可作劝盏，寒具嚼着惊动十里人。

　　糟云

　　释鉴兴《天台山居颂》：“汤玉入瓯，糟云上筯。”谓汤饼莹滑、糟姜岐秀焉耳。

　　花餻员外

　　皇建僧舍旁有餻坊，主人由此入赀为员外官，盖显德中也，都人呼“花糕员外”。因取餻目録笺之：

　　满天星（金米。）　糁拌（夹枣豆。）　金餻糜员外糁（外有花。）　花截肚（内有花。）　大小虹桥（晕子。）　木蜜金毛面（枣狮子也。）

　　王羮亥卯未相粥白玄黄

　　魏王继岌，每荐羹，以羊兔猪脔而参之。时卢澄为平章事，趋朝待漏，堂厨具小馔，澄惟进粥。其品曰粟粥、乳粥、豆沙加糖粥，三种并供。澄各取少许，并和而食。厨官遂有“王羮亥卯未，相粥白玄黄”之语。

　　玉杵羮金绵鲊

　　吴淑《冬日招客》诗云：“晓羮沉玉杵，寒鲊迭金绵。”杵，谓小截山蓣；绵，乃黄雀脂膏。

　　于阗法全蒸羊

　　于阗法全蒸羊，广顺中，尚食取法为之。西施捧心，学者愈丑。

　　熏燎门（二十四事）

　　龙脑着色小儿

　　以龙脑为佛像者有矣，未见着色者也。汴都龙兴寺惠乘宝一龙脑小儿，雕制巧妙，彩绘可人。

　　刀圭第一香

　　昭宗尝赐崔胤香一黄绫角，约二两，御题曰“刀圭第一香”，酷烈清妙，虽焚豆大，亦终日旖旎。盖咸通所制，赐同昌公主者。

　　｛食＋乞｝｛食＋达｝香

　　江南山谷间，有一种奇木，曰麝香树。其老根焚之亦清烈，号｛食＋乞｝｛食＋达｝香。

　　灵芳国

　　后唐龙辉殿，安假山水一铺，沉香为山阜，蔷薇水、苏合油为江池，零藿、丁香为林树，熏陆为城郭，黄紫檀为屋宇，白檀为人物，方围一丈三尺，城门小牌曰“灵芳国”。或云平蜀得之者。

　　曲水香

　　用香末布篆文木范中，急覆之，是为“曲水香”。

　　旖旎山

　　高丽舶主王大世，选沉水近千斤，迭为旖旎山，象衡岳七十二峰。钱俶许黄金五百两，竟不售。

　　鬬香

　　中宗朝，宗、纪、韦、武间为雅会，各携名香，比试优劣，名曰“鬬香”。惟韦温挟椒涂所赐，常获魁。

　　平等香

　　清泰中，荆南有僧货平等香，贫富不二价。不见市香和合，疑其仙者。

　　鹧鸪沉界尺

　　沉水带斑点者，名鹧鸪沉。华山道士苏志恬，偶获尺许，修为界尺。

　　香燕

　　李璟保大七年，召大臣宗室赴内香燕。凡中国外夷所出，以至和合煎饮、佩带粉囊，共九十二种，江南素所无也。

　　鹰觜香

　　番禺牙侩徐审，与舶主何吉罗洽密，不忍分判，临岐出如鸟嘴尖者三枚，赠审曰：“此鹰觜香也，价不可言。”当时疫，于中夜焚一颗，则举家无恙。后八年，番禺大疫，审焚香，阖门独免。余者供事之，呼为“吉罗香”。

　　沉香甑

　　有贾至林邑，舍一翁姥家，日食其饭，浓香满室。贾亦不喻，偶见甑，则沉香所剜也。

　　山水香

　　道士谭紫霄有异术，闽王昶奉之为师，月给山水香焚之。香用精沉。上火半炽，则沃以苏合油。

　　伴月香

　　徐铉或遇月夜，露坐中庭，但爇佳香一炷，其所亲私别号“伴月香”。

　　雪香扇

　　孟昶夏月水调龙脑末涂白扇上，用以挥风。一夜，，与花蘃夫人登楼望月，悞堕其扇，为人所得。外有效者，名“雪香扇”。

　　沉香似芬陀利华

　　显德末，进士贾颙于九仙山遇靖长官，行若奔马，知其异，拜而求道，取箧中所遗沉水香焚之。靖曰：“此香全类斜光下等六天所种芬陀利华，汝有道骨而俗缘未尽。”因授錬仙丹一粒，以柏子为粮，迄今尚徤。

　　三匀煎去声

　　长安宋清，以鬻药致富。尝以香剂遗中朝簮绅，题识器曰：“三匀煎，焚之富贵清妙。”其法止龙脑、麝末、精沉等耳。

　　夺真盘饤

　　显德元年，周祖创造供荐之物，世宗以外姓继统，凡百务从崇厚。灵前看果雕香为之，承以黄金，起突迭格。禁中谓之“夺真盘饤”。

　　乞儿香

　　林邑、占城、阇婆、交趾，以杂出异香剂和而范之，气韵不凡，谓中国三匀四絶为“乞儿香”。

　　庄严饼子

　　长安大兴善寺徐理男楚琳，平生留神香事。庄严饼子，供佛之品也。峭儿，延宾之用也。旖旎丸，自奉之等也。檀那概之曰：“琳和尚品字香”。

　　六尺雪檀

　　南夷香槎到文登，尽以易疋物。同光中，有舶上檀香，色正白，号“雪檀”，长六尺，地人买为僧坊刹竿。

　　握君

　　僧继颙住五台山，手执香如意，紫檀镂成，芬馨满室。继元时在潜邸，以金易致，每接僧，则顶帽具三衣，假比丘秉此挥谈，名为“握君”。

　　清门处士

　　海舶来有一沉香翁，剜镂若鬼工，高尺余。舶酋以上吴越王，王目为“清门处士”，发源于心清闻妙香也。

　　四奇家具

　　后唐福庆公主下降孟知祥。长兴四年，明宗晏驾，唐裔避乱，庄宗诸儿削发为苾蒭，间道走蜀。

　　时知祥新称帝，为公主厚待犹子，赐予千计。勅器用局以沉香降真为钵，木香为匙筯锡之。常食堂展钵，众僧相谓曰：“我軰谓渠顶相衣服均是金轮王孙，但面前四奇家具有无不等耳。”

　　丧葬门（九事）

　　魂楼墓衣

　　塟处土封，谓之“魂楼”，凡两品，一如平顶炊饼，一如倒合水桶，上作铜锣形，亦有更用一重砖甃者，或刻镇物象，名“墓衣”。

　　泉台上宝冥游亚宝

　　显德六年，世宗庆陵｛歹＋赞｝土，发引之日，百司设祭于道。翰林院楮泉大若盏口，余令雕印字文文之，黄曰“泉台上宝”，白曰“冥游亚宝”。

　　义疾

　　他疾惟一臓受病，劳瘵则异矣。次第传变，五臓百脉俱伤并絶，然后奄丧。人死则有虫出，中者病如前人，非死不已。一传十，十传百，展转无穷，故号“义疾”。

　　永息庵

　　右补阙正已，四十四致仕，预制棺，题曰“永息庵”。置诸寝室，人劝移之僻地，曰：“吾欲见之，常运死想，灭除贪爱耳。”寿七十八，无疾而逝。

　　漆宅

　　余尝临外氏之丧，正见漆工髹裹凶器。余因言棺椁甚如法，漆工曰：“七郎中随身富贵，只赢得一座漆宅，岂可卤莽？”

　　布漆山

　　天成、开运以来，俗尚巨棺，有停之中寝，人立两边不相见者，凶肆号：“布漆山”。

　　漆宫沙府

　　苏司空禹珪薨，百官致祭，侍御史何登撰版文曰：“漆宫永閟，沙府告成。”礼毕，余问沙府之说，曰：“自隧道至窆棺之穴，皆铺沙，以防阴雨泥滑，名沙府。”唐人尝引用之。

　　大小脱空

　　长安人物繁，习俗侈，丧塟陈拽寓像，其表以绫绡金银者，曰“大脱空”，褚外而设色者，曰“小脱空”，制造列肆茅行，俗谓之“茅行家事”。

　　土筵席

　　葬家听术士说，例用朱书铁劵，若人家契帖，标四界及主名，意谓亡者居室之执守，不知争地者谁耶。庵墓前甃石，若砖表之面，方长高不登三尺，号曰“劵台”。贫无力，则每祭祀以藉尊爼，谓之“土筵席”。

　　鬼门（一事）

　　会举人名鬼

　　释种令超，游南岳，将至祝融峰，逢赤帻紫衣人，同憩道侧。超问其所之，因密语曰：“我岂人也，凡举子入试，天命俊鬼三番旁护之，欲以振发其聪明，其中为名第及时运未偶者，则无所护卫。君以一第为儿戏邪？我即其数也，隶蓬莱下宫西台，此来南岳，关会一人阴德增减耳。”

　　神门（二事）

　　侯白唾神荼

　　侯白，隋人，性轻多戏言。尝唾壁，误中神荼像。人因责之，应曰：“侯白两脚堕地，双眼觑天，太平田地，步履安然。此皆符耳，安敢望侯白哉。”

　　紫相公

　　进士于则，谒外亲于汧阳，未至十余里，饭于野店。旁有紫荆树，村民祠以为神，呼曰“紫相公”。则烹茶，因以一杯置相公前，策马径去。是夜，梦峨冠紫衣人来见，自陈：“余则紫相公，主一方菜蔬之属，隶有天平吏掌丰，辣判官主俭，然皆嗜茶，而奉祠者鲜以是品为供。蚤蒙厚饮，可谓非常之惠。”因口占赠诗曰：“降酒先生风韵高，搅银公子更清豪。碎牙粉骨功成后，小碾当衔马脚槽。”盖则是日以小分须银匙打茶，故目为“搅银公子”。则家业蔬圃中祠之，年年获收。

　　妖门（一事）

　　活玉巢

　　盩厔吏魁，召士人训子弟，馆于门。士人素有蛀牙，一日复作，左腮掀肿，遂张口卧，意似瞢腾。忽闻有声发于龈腭，若切切语言，人马喧閧，渐次出口外，痛顿止。至半夜，却闻蚤来之声，仍云：“小都郎回活玉巢也。”似呵喝状，颊上蠢蠢然直入口，弹指顷齿大痛。诘旦，具告主人，劝呼符祝，用符水。士人从之，痛已肿消，竟不知何怪也。  
　
