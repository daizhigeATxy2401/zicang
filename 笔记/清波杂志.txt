　　御制题明人影宋钞清波杂志
　　逸史犁然志绍熙久无本此称竒唐钩晋迹隔一间明影宋刋非两岐【昔人谓双钩下真迹一等如唐临晋帖之影宋钞亦然】世道人心斯系矣南迁北伐早卑之【此书虽杂志古今事迹而于髙宗南迁临安建都特详于题宋中兴圣政草诗已论之兹不复赘】清波门外西湖水洗尽当年谀墓辞
　　乾隆甲午冬日









　　钦定四库全书　　　　　子部十二
　　清波杂志　　　　　　　小说家一【杂事之属】提要
　　【臣】等谨案清波杂志十二卷别志三卷宋周辉撰煇字昭礼彦之子厉鹗宋诗纪事附载马曰琯之言曰旧本清波杂志有张贵谟序书中煇俱作燀应从之按是编为影宋精本书中俱作煇张贵谟序亦存恐曰琯所见者或转是讹本煇自题曰淮海人而两浙名贤録载之书中有祖居钱塘后洋街语则煇实自浙迁淮也是书之末有张斯中张防陈晦杨寅张岩龚颐正徐似道等七跋皆同时人似道称煇为处士然煇曾试宏词奏名见之书中或当时未就官耶别志又自称尝至金国益不可解或随出使者行也清波为杭州城门之名绍兴中煇寓其地因以名书所记皆宋人杂事方囘桐江续集力诋其尊王安石之非考书中称煇之曾祖与安石为中表葢亲串之间不无囘防犹之王明清挥麈诸録曲为曾布解耳知其私意所在则可以此尽废其书则又门户之见矣是书原本十二卷商维濬稗海作三卷葢明人刋本多好合并删削不足为异诸跋并称二志惟龚颐正跋作三志考宋人著书率以前后别续新分为五集则别志之前似乎当有后志然别志中但称前志不及后志嘉靖戊申姚舜牧跋亦但称杂志十二卷别志三卷则自明以来惟此两集或颐正跋三字误欤乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　清波杂志序
　　余故人周昭礼嗜学攻于文当世名公卿多折节下之余与昭礼定交今不翅二十年矣每一别再见喜其论议益该洽文益工今老矣而志益壮一日示余以所撰清波杂志十有二卷纪前言往行及耳目所接虽寻常细事多有益风教及可补野史所阙遗者盖昭礼家蔵故书防万卷平时父子自相师友其学问源委盖不同如此今寓居中都清波门之南故因以名其集云绍熙癸丑春古括张贵谟序







　　清波杂志题识
　　煇早侍先生长者与聆前言往行有可传者嵗晩遗忘十不二三暇日因笔之非曰著述长夏无所用心贤于博奕云尔时居都下清波门目为清波杂志绍熙壬子六月淮海周煇识











　　钦定四库全书
　　清波杂志卷一
　　宋　周煇　撰
　　髙宗繇康邸使北庭开大元帅府于相州继登寳位再造王室一时覇府攀附自汪丞相伯彦而次建炎初诏省记事迹成书来上付之史馆其间所纪符瑞如氷泮复凝红光如火云覆华盖其不一独诸路文书申帅府或曰康王或曰靖王有解坼靖康二字乃立十二月而立康王祥契昭灼如此时识者谓本朝无亲王将兵在外故事忽付火元帅之柄于皇弟盖本天意云髙宗初被命渡河随军一禆将某善人伦密云同列曰大王神观甚佳此行必成大事舍人观察亦保终吉但资政气貌甚恶祸只在旦夕资政谓王云也时以资政殿学士辅行行至磁州果被害于应王庙中书舍人耿延禧观察使髙世则时参谋议于幕府
　　神宗初出閤封颍川郡王既即位陞颍州为节镇乆之觉其非遂以许州为颍昌府人比之芳洲生杜若吏部侍郎张舜民尔尝考神宗嘉祐九年授忠武军节度使封淮阳郡王治平元年封颍王三年立为皇太子初不曽封颍川郡王政和间工部侍郎刘嗣明奏恭惟神宗皇帝自忠武军节度使颍王登大位其忠武军止縁遥领节制已陞为颍昌府有颍川系受封兴王之地伏望崇建府号遂以颍州为颍川府依旧顺昌军额悉符前説
　　五代时有僧某卓庵道邉蓺蔬丐钱一日昼寝梦一金色黄龙食所蓺莴苣数畦僧寤惊且曰必有异人至已而见一伟丈夫于所梦之所取莴苣食之僧视其状貌凛然遂摄衣延之餽食甚勤顷刻告去僧嘱之曰富贵无相忘因以所梦告之且曰公他日得志愿为老僧只于此地建一大寺伟丈夫乃蓺祖也既即位求其僧尚存遂命建寺赐名普安都人称为道者院则夀圣皇帝王封之名已兆于此
　　髙宗自相州提兵渡河初程宿顿问地名以新兴店对幕府进言大王治兵复仇行绍大统而初宿新兴天意若曰宋室中兴其命维新且以太平兴国中宋防之语为证绍兴辛巳视师江上至无锡幸惠山酌泉泉上有汲桶桶间书呉安二字吴安阍姓名也侍卫者偶见之皆喜谓吴地可安或云亦尝达于圣聼顷得此説于惠山主僧法皥普安等名虽不同其为佳防则一也髙宗践阼之初躬行俭徳风动四方一日语宰执曰朕性不喜与妇人久处早晩食只麫饭炊饼煎肉而已食罢多在殿旁小閤垂独坐设一白木桌置笔砚并无长物又尝诏有司毁弃螺填倚卓等物谓螺填滛巧之物不可留仍举向自相州渡大河野中寒甚烧柴借半破甆盂温汤饭茅檐下与汪伯彦同食今不敢忘绍兴间复纡奎画以记损斋损之又损终始如一宜乎去华崇实还淳返朴开中兴而济斯民也
　　绍兴二年修建康府行宫以图进呈防可只如州治修盖一殿之费虽未为过而廊庑亦当相称则土木之侈伤财害民何所不至箸之渐不可不戒由是制度简俭不雕不斵得夏禹卑宫室之意
　　朱弁新安人建炎戊申嵗副王伦使金被留馆于云中绍兴壬子嵗王先得还至绍兴癸亥约和已定朱方南归尝着曲洧旧闻云仁宗时最先言皇嗣者明州鄞县尉不记其姓名阅嵗久之又经此丧乱史家亦不复载为可惜煇绍兴间得娄寅亮奏劄曰先正有言太祖舍其子而立弟此天下之大公也周王薨章圣选宗室子育之宫中此天下之大虑也仁宗皇帝感悟其説诏英宗入继大统文子文孙宜君宜王遭罹变故不断如今有天下者独陛下一人而已恭惟陛下克己忧勤备尝艰险春秋鼎盛自当则百斯男属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇寜以来谀臣进説独推濮王子孙以为近属余皆谓之同姓致使昌陵之后寂寥无闻奔迸蓝缕仅同民庶臣恐祀丰于昵仰违天鉴艺祖在上莫肯顾歆此二圣所以未有囘銮之期强敌所以未有悔祸之意元元未有息肩之时也欲望陛下于子行中遴选太祖诸孙有贤徳者视秩亲王使牧九州以待皇嗣之生退处藩服更加广选宣祖太宗之裔材武可称之人升为南班以备环列庶几上副在天之灵下系人心之望臣本书生叨擢科第白首选调垂二十年今将告归不敢终嘿位卑言髙罪当万死惟陛下裁赦娄初不知其出处近闻乃温州人字陟明擢政和二年进士乙科曽任察官属乡大浸父子皆没于水或云论事之防不止于此
　　髙宗即位于南京肆赦文有两本首尾皆同如道君发徳音而罪已退辞履位之尊干龙以震长继天首正误国之罪悉捐金币分割膏腴思爱惜于两朝忍轻加于一矢生灵受赐夷夏闻风方结衷言既驱车而北渡未寒口血复拥众以南侵慨谿壑之无厌昧蜂虿之有毒廷臣乏防敌使诡和欵虎以退师致金汤之失险肆令敌骑荐食都畿等语与今所传本异盖时有忌器之嫌也皆太常少卿滕康行滕后签书枢密院南京人哲宗御迩英閤召宰执暨讲读官讲礼记读寳训顾临读至汉武帝籍提封为上林苑仁宗曰山泽之利当与众共之何用此也丁度对曰臣事陛下二十年毎奉徳音未始不本于忧勤此盖祖宗家法尔读毕宰臣吕大防等进曰祖宗家法甚多自三代以后唯本朝百三十年中外无事盖由祖宗所立家法最善臣请举其略自古人主事母后朝见有时如汉武帝五日一朝长乐宫祖宗以来事母后皆朝夕见此事亲之法也前代大长公主用臣妾之礼本朝必先致恭仁宗以侄事姑之礼见献穆大长公主此事长之法也上曰今宫中见行家人礼大防等曰前代宫闱多不肃宫人或与廷臣相见唐入閤圗有昭容位本朝宫禁严宻内外整肃此治内之法也前代外戚多预政事常致败乱本朝母后之族皆不预此待外戚之法也前代宫室多尚华侈本朝官殿止用赤白此尚俭之法也前代人君虽在宫禁出舆入辇祖宗皆步自内廷出御后殿岂乏人力哉亦欲涉歴广庭稍冐寒暑尔此勤身之法也前代人主在禁中冠服茍简祖宗以来燕居必以礼窃闻陛下昨礼毕具礼服谢太皇太后此尚礼之法也前代多深于用刑大者诛戮小者逺窜唯本朝用法最轻臣下有罪止于罢黜此寛仁之法也至于虚已纳谏不好畋猎不尚玩好不用玉器饮食不贵异味御厨止用羊肉此皆祖宗家法所以致太平者陛下不须逺法前代但尽行家法足以为天下上甚然之列圣家法之盛大臣啓迪之忠皆可书而诵也
　　元祐大婚吕正献公当国执议不用乐宣仁云寻常人家娶个新妇尚几个乐人如何官家却不得用钦圣云更休与他懑宰执理防但自安排着遂令教坊钧容伏宣徳门里皇后乗翟车甫入两部防门众乐具举久之伶官辇出赏物语人曰不可似得这个科第相公却不教用实録具书纳后典礼但言婚礼不贺不及用乐一节王彦霖系年録载六礼特详亦不书此
　　宰臣吕大防等言昨奉圣防宣谕皇帝纳后有期已令入内侍省检举施行者伏以涂山啓夏渭涘兴周予娶度土之辰亲迎造舟之地若稽盛典适契亨期将开前寝之模宜谨曲防之议恭惟皇帝陛下天锡仁孝日新光明躬亲万几虽禀东朝之训表帅九御尚虚中壸之尊伊欲迓于家必先正其服位太皇太后殿下念宗祊之奉笃风教之先厯询庆门咨求淑媛将恊定祥之兆当陈备物之严嘉命惟行体二仪之判合旧章可举在六礼之亲成自纳采至于告期繇命使讫乎上礼车服有等币贽有常古今相沿方册具载臣等不胜大愿伏望诞颁明诏豫敕奉常考沿革于前王参节文于通礼制为成式付在有司衮冕谷圭益重谨昬之义金根騩马悉全象物之宜足以彰有命之自天知得贤之配圣善承亿载流化万方凡在怀生率同大庆太皇亦降答诏前辈谓元祐纳后礼制视天圣景祐讨论特为详备天祐皇家母仪得昭慈之贤其后拨乱返正翊戴中兴之主功参十乱兹谨具着焉
　　国朝配享功臣于太庙横街南东西相向设位太祖室赵普曹彬太宗室薛居正石熙载真宗室李流王旦李继隆仁宗室王曽吕夷简英宗室韩琦曽公亮神宗室富弼曹伟哲宗室司马光徽宗室韩忠彦髙宗室吕頥浩赵鼎韩世忠张俊视祖宗文武臣各用二人侑食盖中兴将相勲烈之盛不得而遗也
　　天圣初元内出圣祖神化金寳牌令景灵宫分于在京宫观寺院及外州名山圣迹之处牌长三尺许厚寸余文十二曰玉清昭应宫成天尊万夀金寳背文五曰永镇福地勑其周郭应虬龙花葩之状精彩焕燿封以绛囊盛以漆匣或云用王居正药金所制凡不经兵革州郡皆寳藏之煇尝见于上饶天庆观盖留龙虎山顷见唐人官告印文细如丝发本朝印文麄厚漫泐迟速虽系官府事之防简旧传唯三司开封为省府事最防剧所用印嵗一易今学士院印乃景徳年铸在京百司所用无如此久者
　　旧制凡罢官三月不赴部选集者有罚煇见耆旧云承平时州县多阙官得替还乡未及息肩已竭蹷入京授见次即趣赴上一季半年已为逺阙到国门即入朝集院支俸差剰员破官马事事安便与今异矣政宣间掌朝廷书诏者朝士常十数人主文盟者集众长而成篇靖康垂告天下手书出太常少卿汪藻笔绍兴间婉容刘氏进位贵妃亦特命监察御史王纶草制或云时宰与王同里欲其霑赐金故临期特畀权内制
　　苏东坡言少时与父并弟同读富韩公使北语録至于説大辽国主云用兵则士马物故国家受其害爵赏日加人臣享其利故凡北朝之臣劝用兵者乃自为计非为北朝计也三人皆叹其言明白切中事机老苏谓二子曰古人有此意否坡对曰严安亦有此意但不明白老苏笑以为然煇观三国志顾雍传孙权时沿邉诸将各欲立功自效多陈便宜有所掩袭权以访雍雍曰兵法戒于小利此等所陈欲邀功名而为其身非为国也又读通鉴唐武徳五年突厥犯邉郑元璹诣颉利説之曰唐与突厥风俗不同突厥虽得唐地不能居也今虏掠所得皆入国人于可汗何有不如旋师复修和好可无跋涉之劳坐受金币又皆入可汗府库孰与弃昆仲积年之欢而结子孙无穷之怨乎颉利恱引兵还开元六年吐蕃求和忠王友皇甫惟明求奏事从容言和亲之利明皇未然惟明力言邉境有事则将吏得以因縁盗匿官物妄述功状以取勲爵此皆奸臣之利非国家之福乃许其和盖皆祖述严安之言也后东坡载其説于郑公神道碑之首【张文定公当仁庙时论人臣劝用兵亦有事成身其利不成则陛下任其患之语】
　　选人改秩今当员多阙少时须次动六七年咸云考无玷阙方幸寸进戞戞乎难哉近制改京官歳有定额且减荐数有凭藉者亦不待求而得之每患艰得职司若止许用职司一员庶俾孤寒均得应格昔有胡宗英者该磨勘引见日仁宗惊其年少举官逾三倍阅其家状父宿见任翰林学士乃叹曰寒畯安得不沉滞遂降防止与循资熙寜间一人以贵援得京官削十三纸引见日神宗云有举状一十三纸者是甚人特与改次等官于是权势耸然幕职州县官以荐改京官者其数如格则移刑寺问举者无罪故乃得磨勘而注籍以待引见至引见又移问如初有罪故而不足于数者輙罢去考功郎赵防请勿移问从之仁人之言也防乃清献公之子
　　国家庆夀典礼千古未闻锡施泽下逮士庶妇人髙年亦如版授诚不世之恩也然増加年甲伪冐寖出向来防臣固已论列而严保任之制近见一文士作温阳老人对切中此其辞曰温阳之山有老人行年一百二十矣淳熙登号之三年朝廷举行旷世之典有采樵者进而问之曰今天子朝太上皇徳夀宫奉玉巵上千万嵗夀肆大号加恩区内无问于己仕未仕之父母苐其年之如诏者而授之官叟何为而弗与老人对曰吾未及其年樵者曰叟年逾期颐若为而未及对曰天有二日人有二年有富贵之年有贫贱之年富贵之年舒以长贫贱之年促以短吾自防至老未尝识富贵之事身不具毛不知氷绡雾縠之为丽服也口不厌藜藿不知熊蹯豹胎之为珍羞也目不覩靡曼之色而蓬头齞唇之与居耳不听丝竹之音而嶤歌牧啸之为乐今吾虽阅一百二十二年之寒暑而不离贫贱若以二当一则吾之年始六十有一与诏不相应是以为未及又何敢冒其官曰今之世有年未及益其数求以应诏者朝廷亦官之何也对曰彼富贵者也吾固言之矣是所谓以一而当二者也其学寗越之徒欤吾侪小人不敢求其比樵者笑而退煇既得其説窃惟主上孝奉三官十年一讲盛礼鸿恩锡方兴未艾在位者其思有以革之庶几名器増重不致冐滥人得以为荣













　　清波杂志卷一
　　钦定四库全书
　　清波杂志卷二
　　宋　周辉　撰
　　建炎元年五月一日髙宗即位赦书一应蔡京童贯王黼朱勔李彦王师成谭稹及其子孙皆误国害民之人见流窜者更不叙二日降手诏宣仁圣烈皇后保佑哲宗有安社稷大功奸臣怀私诬蔑圣徳着在国史以欺后世可令国史院别差官摭实刋脩播告天下其蔡卞邢恕蔡懋三省取旨行遣仍不得用建炎元年五月一日赦议者谓中兴新政孰先于此抑推原祸乱之自云王黼一日在相国寺行香见蔡京以太师鲁国公揭牓序立其下深有羡慕之色亲厚者乗间叩之黼曰无他不谓元长有许大官职其人因言太宰能承当一大事元长官职不难致黼识其意乃身任伐燕之责后亦致位太傅楚国公且许服紫花增益驺导并张青罗盖涂金从物略与亲王等宠遇埒于京及夫事变适开封尹聂山有宿怨遣武吏追蹑戕于雍丘辅固村民家取其首以献以遇盗闻议者惜不与童贯辈明正典刑顾乃囘枉如此同时蔡攸翛亦赐死翛闻命曰误国如此死有余辜又何憾焉乃饮药而攸犹豫不能决左右授以绳攸乃自缢而死或以靖康刑戮为疑识者云祖宗特不诛大臣尔若首祸贼党罪恶显著在天之灵当亦不赦也
　　五十年前有通右府书称枢宻太尉盖旧制文臣为枢宻使皆捡校太尉东坡贺文潞公正位兵府书亦有太尉之称官称随时改易不可一槩论元丰前枢密院奏荐子弟皆班行
　　京城士庶旧通用青凉伞大中祥符五年唯许亲王用之余并禁止六年始许中书枢密院依旧用繖出入近时臣僚建议士庶用皁繖者不闻施行政和间亦诏非品官之家不许乗暖轿武臣任主兵差遣縁邉安抚官走马承受并不得乗轿亦绍圣之制
　　蒲宗孟左丞因奏书请官属赏神宗曰所修书谬无赏宗孟又引例仪鸾司等当赐帛上以小故未答右丞王安礼进曰修书谬仪鸾司恐不预上为之笑赐帛乃得请卒然一言而当于理
　　诸疑狱当奏而不奏科罪如法不当奏輙奏者勿坐此法既行全活多矣元丰诏大理兼鞠狱事多上所付大理卿韩晋卿独持平覈实无所观望人以不寃神宗知其材凡狱难明及事繋权贵者悉以委晋卿天下大辟请谳执政或以为烦将劾不应谳者晋卿曰聼断求生朝廷之心也今谳而获戾谳不至矣议者或引唐覆奏令欲令天下庶狱悉从奏决晋卿曰法在天下而可疑可矜者上请此祖宗制也今四海万里一欲械系待朝命恐罪人之死于狱多于伏辜者朝廷皆从之韩密州安丘人
　　旧制沙门岛黥卒溢额取一人投于海殊失朝廷寛贷之意乞后溢额年深至配所不作过者移州神宗深然之着为定制乃马黙知登州日建明也凡天下疑狱并具本末奏取勑裁此説既行凡有奏疑未尝不免迨元丰八年诏自今天下州军勘到彊盗情理无可悯刑名无疑虑輙敢奏闻者并令刑部举駮重行朝典不得用例破条正与前説相反
　　马子约之父知登州乞以流海岛溢额之卒移本州牢城以广好生之徳从之马梦有告之者尔本无子且无夀上帝以尔请贷罪人赐一子且益夀云
　　旧立扁牓必系以亭堂斋閤之名今或略去尝见黄冈所刻东坡墨迹一帖云新居在大江上风云百变足娱老人有一书斋名思无邪若欲省文去下一斋字何不可者盖亦随时所尚尔
　　自昔人士皆着防后取便于戎服绍兴丙子魏敏肃道弼贰大政一日造朝预备衫防朝退服以入堂盖已得请矣一时骤更衣制力或未办乃权宜以凉衫为礼习以为常乾道间王日严内相申请谓环一堂而围座色皆浅素极可憎乞仍存紫衫至今四十年不改前此仕族子弟未受官者皆衣白今非跨马及吊慰不敢用士大夫于马上披凉衫妇女歩通衢以方幅紫罗障蔽半身俗谓之盖头盖唐帷防之制也笼饼蒸饼之属食必去皮皆为北地风埃设旧见説汴都细车前列数人持水罐子旋洒路过车以免埃蓬勃江南堦衢皆甃以砖与北方不侔
　　客有言表章所用字有合囘互处若危乱倾覆之通朝士书如罪出忧去甚至以申谢为叙谢初以为过及见元祐一小说言苏明允作权书欧阳公大竒之为改书中所用崩乱十余字奏于朝哲宗尝书郑谷雪诗于扇乱飘僧舍茶烟湿改乱飘为轻飘
　　房次律为永禅师白乐天海中山本朝陈文惠南庵欧阳公神清洞韩魏公紫府真人富韩公昆仑真人苏东坡戒和尚王平甫灵芝宫近时所传尤众第欲印证今古名辈皆自仙佛中去来然其説得于梦寐渺范中恐止可为篇什装之助
　　东坡在海外语其子过曰我决不为海外人近日颇觉有还中州气乃涤砚焚香写平生所作八赋当不脱误一字以卜之冩毕大喜曰吾归无疑矣后数日亷州之命至八赋墨迹初归梁师成后入禁中煇在建康于老尼处得东坡元祐间绫帕子上所书薄命佳人诗末两句全用草圣笔势尤超逸尼时年八十余矣又于吕公经甫少卿家所书伤春词虞部文甫少卿父也二墨迹屡经兵火而尚存诚宜珍秘吕乃申公之后
　　绍兴辛酉煇随侍之鄱阳至南康澜左蠡失舟老幼仅以身免小泊沙际俟易舟信步至山椒一寺轩名重湖梁间一木牌老僧指似是乃苏内翰留题登榻观之即八月渡重湖萧条万踈秋风片防急暮霭一山孤许国心犹在康时术已虚岷峨千万里投老得归无诗也漶漫尚可读僧云以所处深险人迹不到故留至今然律诗而用两韵叩于能诗者曰诗格不一如李诚之送唐子方亦两押山难字韵政不必拘也而坡岐亭诗凡二十六句而押六韵或云无此格韩退之有杂诗一篇二十六句押六韵
　　煇平生四泛大江备尝艰险共载生死系于浮沉之间每过龙祠薰炉沥觞唯谨无屋宇但植一竿亦致防币于中流至小孤山谒庙见幡脚及花瓶中小青蛇盘结举首蜿蜒者甚众祝者云神今日在庙歆享而然归舟夜梦入庙如仪且口占祝文既觉但记浩若川流傥不于鱼腹赫然庙貌尚可荐于豕蹄一联耳
　　男子施敬于妇女男一拜妇答两拜名曰夹拜古礼也今则不然古之男女皆跪诗曰长跪问故夫或问妇跪如何尝闻海上之国僧尼妇人皆作男子拜拜尚不以为异则跪宜有之
　　向在建康于邻人狄似处见其五世祖武襄公收侬智髙时所铜面具及所佩牌上刻真武像世言武襄乃真武神也又出使相判陈州吉身皆五色金花绫纸十七张晕锦褾袋犀轴紫丝网皆备后于友人欧阳儁防得其逺祖文忠公自初进擢至赠谥纶告一无遗者可谓故物不愧郑公之笏两家其能终保存耶
　　武襄赴陈州不怿语所亲曰青此行必死问其然曰陈州出一梨子号青沙烂今去本州青必烂死一时虽笑之未几果卒初实戱谈适防其死耳似云初无此説好事者为之或云当时狄为都人指目故为是无稽之言以为笑端判陈州竟因疑似熙寜改元青子谘入对上问青征南有遗书否乃上平蛮记及归仁铺战阵二圗上乃自为文遣使即其第祭之其文具载实録
　　信安孟王仁仲酷嗜法书名画且能别真赝帅建康日知先人素从后湖苏养直征君游托移书求仇池故砚苏答云抄掠之余所存百骸九窍耳平生长物岂复一毫况仇池之尤物乎公殆索我于昔之几者也孟见之笑曰只是不肯见畀尔后数年黄山谷甥洪仲本托先人以一画致于孟乃枯枿上一鹰实山房李公择向书故物破防龙眠笔题作钟米元章画史云李后主号钟山居疑后主笔也而名画録自有钟南唐人未知孰是或谓古画必有对后闻并归于孟氏钟天台人于钟山遂为姓名李方叔为赵徳麟品徳隅斋画备书其艺之妙
　　韩魏公领四路招讨驻延安忽夜有擕匕首至卧内者乃夏人所遣也公语之汝取我首去其人曰不忍得谏议金足矣明日公不治此事俄有守陴者以元来纳留之或曰初不治此事为得体卒受其则堕奸人计中矣公叹非所及元丰间亦有守邉者一夕失城门鎻亦不究治但亟令易而入之继有得元鎻来归者乃曰初不失也使持往合闗键蹉跌不相入较以纳似得之岂大贤千虑未免一失乎延安刺客乃张元所遣元本华隂布衣使气自负尝以诗干魏公公不纳遂投西夏而用事迨王师失律于好水川元题诗于界上僧寺云夏竦何曽耸韩琦未是竒满川龙虎轝犹自説兵机其不逊如此熊子服着九朝通略于康定元年书华州进士张源逃入元昊界诏赐其家钱米以反间之却用此源字
　　嘉祐中修睦亲宅神御殿欧阳文忠公言祖宗庙貌非人臣私家所宜有罢之宣和间朱勔在苏州即私室建神御殿奉御容其中监司郡邑吏每朔望皆拜庭下熙寜间宗室鲁王等亦建神御于本宫议臣谓诸侯不得祖天子公庙不设于私家今宗室有祖宗神御非所以明尊卑崇正统也宜一切废罢从之近属王宫尚有法禁小臣私室岂应得为
　　徽宗召天下道术之士海陵徐神翁亦至神翁好写字与人多验蔡京得东明二字皆谓东明乃向日之方可卜富贵未艾后京贬死潭州城南五里外东明寺比之六贼独免诛戮或谓以其当轴时建居养安济漏泽贫有养病有医死有隂徳及物所致其然乎当是时有司观望奉行失当于居飬安济皆给衣被器用専雇乳母及女使之资给过厚常平所入殆不能支致侵扰行户宣和初复诏裁立中制未几遂废
　　京之卒适潭守乃其仇数日不得殓随行使臣辈藁于漏泽园人谓得其报此説止见于靖康祸胎记宣和间京师染色有名太师青者迨京之殓无棺木乃以青布条裹尸兹其防也
　　京在相位偶在告未出有某氏先在两家各生一子后二子入从争欲迎母归养未知适从事至朝廷执政无所处持以白京京曰此亦何难苐问其母愿归何处一言遂决又一嵗户部欠郊费若干长贰堂白京唯唯期逼申言之答以徐之旋闻下文思院铸钱様亦叵测时富商大贾在京识事者惩屡变盐法之害亟以所蓄算请钞旁不数日府库沛然
　　徽宗尝出玉牋玉巵以示辅臣曰欲用此于大宴恐人以为太华京曰臣昔使辽见有玉盘盏皆石晋时物指以示臣谓南朝无此今用之上夀于理毋嫌徽宗曰先帝作一小防财数尺上封者甚众朕甚嘉之此器已就乆矣惧人言复兴京曰事茍当于理人言不足防也陛下当享天下之养区区玉器何足道哉其不能纳忠大率如此
　　京懐奸固位屡被逐而不去王黼切忌之百方欲其去乃取防遣童贯偕其子攸往取表京以攸被诏同至乃置酒留贯攸亦预焉京以事出不意一时失措酒行自陈曰京衰老宜去而不忍遽乞身者以上恩未报此二公所知也时左右闻京并呼其子为公莫不窃笑欲去宰辅取表自京始尝攷晁错更汉令诸侯諠哗错父闻之从颍川来谓错曰上初即位公为政用事侵削诸侯防人骨肉口语多怨公何谓也错曰固也不如此天子不尊宗庙不安父曰刘氏安矣晁氏危吾去公归矣凡三呼其子为公史笔书之亦以表其失言
　　蔡攸副童贯出师北伐有少保节度使与宣抚副使二认旗从于后次日执旗兵逃去二旗亦失之识者知为不祥既行徽宗语其父京曰攸辞日奏功成后要问朕觅念四五都知其英气如此京但谢以小子无状二人乃上宠嫔念四者阎媫妤也
　　京得东坡表忠观碑读至天目之山苕水出焉谓坐客曰是甚言语初不知某之山某水出焉郦水经格也王荆公得表忠观碑顾坐客曰似何人之文字又曰似司马迁文又曰似迁何等文字又曰汉兴诸侯王年表也邵溥公济云迁死亡景帝武帝二纪礼乐等书三王世家乃元成间禇先生补作非迁之书也
　　王荆公日録八十卷毗陵张氏有全帙顷曽借观凡旧徳大臣不附己者皆诋毁论法度有不便于民者皆归于上可以垂燿后世者悉已有之尽出其壻蔡卞诬防其详具载陈了斋莹中四明尊尧集陈亦自谓岂敢以私意断其是非更在后之君子审辩而已故神宗实録后亦多采日录中语増修章子厚为息女择配久而未谐蔡因曰相公择壻如此其艰岂不男女失时乎子厚曰待寻一个似蔡郎者蔡甚慙王蔡造端矫诬虽厯千百年众论借借如新矧同时之人宜乎议之不置孰谓盖棺事始定耶前説煇得于叔祖元仲叔祖视政宣诸名公为辈行李丞相伯纪欲以谏官荐不就平生所着诗篇芗林向伯恭为之序
　　熙寜五年诏赐新及第进士钱三千緍诸科七百緍为期集费进士诸科旧用甲次髙下率钱贫者或称贷于人过于浮费至是始赐之后以为例







　　清波杂志卷二
　　钦定四库全书
　　清波杂志卷三
　　宋　周煇　撰
　　煇居建康春时偕一二邻曲至内后景阳防台之下一尼庵少憇见若琉璃色一瓦羫径二尺许厚三四寸中空用以阁盆盎叩之铿然有声尼云近垦地得之乃李后主用此引后湖水入官中虽瓦砾微物亦有时而显晦又至白下门外齐安院主僧曰近治地得一玉杯已碎银一铤上刻永定公主为志公和尚浄发之资一様十铤行人问宫殿耕者得珠玑诚不吾欺
　　张文潜杂书有云余自金陵月堂谒蒋帝祠初出北门始辨色行平野中时暮春人家桃李未谢西望城壁壕水或絶或流多防防白鹭迤逦近山风物夭秀如行锦绣图画中旧读荆公诗多称蒋山景物信不诬白公少客杭州自言欲得守杭卒如其言予亦云与东坡跋秦太虗夜航西湖至普明院舍舟从参寥并湖而行出雷峰度南屏濯足于惠因涧入灵石坞得支径上风篁岭憇于龙井始至夀星院谒辨才一段竒事景趣略相似皆可以画但恐画不就尔煇虽未尝夜逰南北山如金陵郊野春游良不踈想像文潜所厯如在目前足不至者二十余年特未知今复何似
　　煇忆年及冠从父执陈彦育序游钟山陈题三四诗于八功徳水庵之壁寒骑痩马度山腰目断青溪第一桥尽是帝王陵墓处野风草暝萧萧十年尘土暗衣巾乱走江湖一病身西第将军成底事北朝开府是何人止记其二陈句容人素与先人厚善先人尝次其韵雄压吴头控楚千峰环拱冶城桥黄旗紫盖旋归汉古刹凄凉尚号萧北狱经行匪滥巾相陪来现沦身春萝秋桂还吾辈白浪红尘付若人皆书于壁二十年后过之皆不存矣郄后化蟒之地鹿苑院土人名为萧帝寺寺之殿宇犹是梁时建立者
　　建康六朝故都叶石林少蕴居留日尝命诸邑官能文者捜访古迹制图经时石橘林敏石子迈主上元簿考最详多以王荆公诗引证号上元古迹煇先得其书后史志道侍郎修建康志宛转借去志成为助良多石林至新林因江寜尉林恪谒于道旁忽叩新林之名林即对乃王坦之倒执手板见桓温之地大喜曰不图同僚中得一文士未几以左传托其防抹其见赏识如此方欲荐用而林卒开封人绍兴戊午魁特奏名建康创建府治石林委府僚伻图三不叶意一旦杖防自往相视四顾指画遂定仪门外列六位以处倅贰职官迨六蜚临幸以设防为三省便防为枢宻院六位为六部次及百官皆有攸处其他政事精明彼民至今能道之石林为从祖姑之夫煇幼及识其风度伟人也石林为蔡京客故避暑録所书政宣间事尊京曰鲁公凡及蔡氏每委曲囘互而于元祐斥司马温公名何也建炎绍兴初仕宦者供家状有不系蔡京王黼等亲党一项今日江湖从学者人人讳道是门生石林其矫一时之耶
　　絶江渡淮过河越白沟风声气俗顿异寒暄亦不齐煇淳熙丙申从使节出疆回辕当三月中下旬一路红尘涨天不可耐若江南五六月气往还经从汴都顾瞻宗庙宫室不悟朝阳殿遂作单于宫不独兴叹于往古以中原复中原规恢洪业信自有时节煇老矣其及见诸侯东都之防耶
　　士大夫欲永保富贵动有禁忌尤讳言死独溺于声色一切无所顾避闻人家姬侍有惠丽者伺其主翁属纩之际已设计贿牙侩俟其放出以售之虽俗有孝之嫌不防也又佩玉以尸沁为贵酬价増数倍墟墓之物反为生人寳玩是皆不可以理诘
　　四十年前朝士论径放谢辞仓皇出闗亲厚者亦不敢相闻迨更化之后稍革此风犹未敢舒肆叔祖繇三院御史贰春官未几罢斥时王公元枢徳言任小司空趋局即请早出假同列叩之昌言答曰纶今日欲送周为髙为髙叔祖字也从列尾而至者一二耳近时去国者冠盖祖饯从容理装风俗归厚于治世岂小哉括苍管诠平仲监奏邸坐事免官秦丞相手封银一笏以助其归恃此方敢留一二日盖秦早授馆于其家故特致此礼
　　政宣间除擢侍从以上皆先命日者推步其五行休咎然后出命故一时术者谓士大夫穷达在我可否之间朝士例许于通衢下马从医卜因是此辈益得以凭依今谈天者既出入贵人门第揣摩时事以售其説偶尔符合遂名竒中卜以决疑卦影乃騐于日后反致人疑死生祸福贵贱各有定分彼焉能测造化之妙晁文元平生不喜术数之説每谓自然之分天命也乐天不忧知命也推理安常委命也何必逆计未然哉
　　宣和崇尚道教黄冠出入禁闼号金门羽客气焰赫然林灵素为之宗主道官自金坛郎至太虗大夫班秩与庭臣同灵素初除金门羽客通真达灵元妙先生视中大夫后驯擢至大中大夫冲和殿侍晨视两府道官同文官编入杂压仍每遇郊恩封赠父母一日盛暑亭午上在水殿甚诏灵素作法祈雨久之奏云四凟上帝皆命封闭唯黄河一路可通但不能及外诏亟致之俄震雷大霔霔皆浊流俄顷即止中使自外入言内门外赫日自徽宗益神之宣和末死于温州未死间先自籍平日锡赉物寄之郡帑且为治命殓以容身之棺棺中止寘所赐万嵗藤柱杖封甚固建炎初唯下温州籍其赀而已后数年有内侍洗手刘太尉之侄避地至长沙于酒肆见一駞裘丈夫负壁而坐熟视乃灵素也刘叩先生何为至此灵素曰吾亡命尔向不早为此身首异防矣攸失所在灵素狡狯幸震一时及势衰事变复以谲诈遁去异哉后永嘉黄土山先命见石方下棺开穴深数丈果得之
　　当灵素盛时一日有诏两学之士问道于其座下且遣亲近中贵监莅灵素既陞座首诏太学博士王俊乂久而不出既出乃昌言昔吾先圣与老耼同徳比义相为师友岂有抠衣礼黄冠者哉闻者骇然各逡巡而罢王海陵人歴宰掾分符而终近万元亨典乡郡虽载姓名于图经人物志偶遗此一节
　　时又有王仔昔者初馆于蔡京第属大旱徽宗焦心祷雨每遣中使持一幅素纸求仔昔书皆为祷雨也一日中使再持纸至仔昔忽书一小符仍札其左云焚符汤沃而洗之中使大惧不肯受曰上祷雨今得此大谬矣仔昔怒曰苐持去上得之骇异盖上黙祷为宠嫔赤目者因一沃而愈诏封通妙先生后以语言不逊杀之绍兴丁巳嵗车驾巡幸建康回跸时先人主丹徒簿排办新丰镇顿物皆备御舟过止宣索生菜两篮非所办者官吏仓卒供进幸免阙事前顿传报生菜遂为珍品物有时而贵世事奚不然
　　吴悊字长吉临川人后建康早从王荆公学谭熙丰间旧事亹亹不倦与秦丞相有砚席旧晁共道居留日俾乡人举其孝亷孝者当兵火扰攘之际供母养无缺亷者虽在穷约人或赒之有所不受虽曰乡论素与亦未免有所迎合继以礼津置赴行在所馆于太学未几托疾告归初无恩数尔后八行孝亷之举寂无闻焉琼花海内无二本唐人谓玉蘂花乃比其色许慎説文琼乃赤玉与花色不煇家海陵海陵昔维亦视为乡里自幼游戱无双亭未见甚竒异处不识者或认为聚八仙特以名品素髙尔后土祠前后地土膏腴尤宜芍药嵗新日茂及春秋敷腴盛大纎丽富艳遂与洛阳牡丹并驱角胜孔毅父尝谱三十有三种续之者才十余种夫岂能备固宜有所増益钱思公尹洛一日幕客旅见于双桂楼下见小屏细书九十余种皆牡丹名也洛花久汗腥羶花在今日尤当贵重
　　红药而黄腰号金围初无种有时而出则城中当有宰相韩魏公为守一出四枝公自当其一客具乐以赏之时王岐公为倅王荆公为属皆在席缺其一莫有当之者防报过客陈太博入门亟召之乃秀公也酒半折花歌以揷之四公后皆为首相后山陈师道云煇尝询于扬之故老皆云初不识所谓金围者岂花与人物亦相为荣悴乎
　　煇祖居钱唐后洋街第宅燬于陈通之乱今韩蕲王府其地也尝见故老言昔歳风物与今不同四隅皆空逈人迹不到寳连山吴山万松岭林木茂密何尝有人居城中僧寺甚多楼殿相望出涌金门望九里松极目更无障碍自六蜚驻驆日益繁盛湖上屋宇连接不减城中一色楼防三十里不知何处觅孤山近人诗也或云为此诗者黄姓失其名亦尝作万俟丞相挽诗有地下若逢秦相国也应不説到沅湘之句
　　天下名山福地因行役穷日力且为姑俟回程来观之语所误竟失一徃贻终身之恨者多矣煇顷随侍自番阳顺流东归至南康阻风留一日乗兴游庐山饭于归宗旋至万杉杉隂夹道蔽日抵罗汉观大鼓未至栖贤数里先闻三峡喷薄激射之声动心骇目凡山南佳处领略粗遍尔后一经从皆不暇访陈迹至今清梦犹在岩壑间尝有一编纪游今亡
　　昭慈圣献上賔庭臣进挽歌辞莫不纪垂箔事一诗云饮马驱骄敌飞龙纪建炎艰危三改嵗仓卒两垂云云乃中书舍人林遹词也一时传诵挽诗自古皆五言至嘉祐末方有七言者
　　乾道末晁强伯子建至毗陵祠苏东坡于学宫其叔少尹子止为之记其间言坡之也少公铭其墓皆非实録其甚者以赏罚不明罪元祐以改法免役懐元丰指温公才智不足而谓公斥逐出其遗意称蔡确谤讟可赦而谓公进用由其擢章惇之贼害忠良而云公与之友善林希之诬诋善而云公尝汲引之子止所书如此少公之语志文在可考也其然不其然乎祠宇成中寘坡塑像又徧求从壮至老及自海外归仪刑绘于两庑晁文元后子健为景迂生以道之嫡孙祠堂碑后为人磨去
　　东坡自海外归毗陵病暑着小冠披半臂坐船中夹运河千万人随观之坡顾坐客曰莫看杀我否则素知彼民爱慕坡亦眷眷此地而不强伯尸而祝之之意出此东坡初入荆谿有乐死之语盖喜其风土也继抱疾稍革径山老惟琳来问坡曰万里岭海不死而归宿田里有不起之忧非命也耶然死生亦细故尔后二日将属纩闻根先离琳叩耳大声曰端明勿忘西方曰西方不无但个里着力不得语毕而终归老素志竟堕渺茫一丘壑天实啬之淳熙己酉周益公罢相囘江右小泊荆谿因董氏出楚颂帖乃考坡自元丰七年以后经从此地月日本末为详刻石具在楚颂乃坡欲种橘名亭而不遂者也
　　英州碧落洞乳羊饮钟乳涧水体白如乳遇刲方见然不常有也通泰盐地麋食艾生茸入药故人极力捕猎以邀善价士大夫求恣嗜欲有养巨鹿日刺其血和酒以饮其残物命如此尝闻宣和间艮岳豢鹿数百千头其大如驴虏围城中尽杀以啗卫士茸角皆弃之族叔茂振以正字权外制日秦丞相俾代作进茶盐法表继闻秦自有所改定迨付出所改者不有成宪将何靖民八字耳或叩本语云不逮也后自同知枢宻院责秘书少监分司居筠州逾年放还宗族劳其归因言苏黄门亦以少蓬分司居于筠州云不独尔所寓之屋亦黄门旧宅既二十八年内翰洪公景卢方志其墓当在枢府日洪为编修官
　　在翰院一日召至中书受旨作建立皇子诏曰朕荷天右序承列圣之丕业思所以垂于后夙夜不敢康寜永惟本支之重疆固王室亲亲尚贤厥有古义普安郡王【夀皇旧名】艺祖皇帝七世孙也自防鞠于官闱嶷然不羣聦哲端重阅义有立亢于宗藩厯年滋多厥徳用茂望实之懿中外所闻朕将考礼正名昭示天下立爱之道始于家自古帝王以此明人伦而厚风俗也稽考前宪非朕敢私上读之称善又今制字以赐未几遂柄用洪具着此文于志中仍首载当时使事且云效坡公所作富碑之体
　　初试宏博以所业投汤岐公时季元衡南夀待制亦投文字汤尝师之初许其魁夺一日谓季曰近有一周某至先生当处其下既奏名季果次焉
　　蔡卞之妻王夫人颇知书能诗词蔡每有国事先谋之于床笫然后宣之于庙堂时执政相语曰吾辈每日奉行者皆其咳唾之余也蔡拜右相家宴张乐伶人言曰右丞今日大拜都是夫人裙讥其官职自妻而致中外传以为笑煇在金陵见老先生言荆公尝谓元度为千载人物卓有宰辅之器不因某归以女凭藉而然其后蔡唯知报妇翁之知不知掩妇翁之失致使得罪天下后世其于报也何有
　　王夫人者一日于看楼见一僧顶笠自楼下过问左右笠甚重内有何物告以行脚僧生生之具皆在焉因叹曰都是北珠金箔能有多少亟使人追之意欲厚施其僧不顾而去异夫巡门持鉢者
　　合堂同席以觞客客非其人则四座懽不洽而饮易醉返以应接为苦选诗从军有苦乐但问所从谁或欲易从军为饮酒饮酒欲懽无由自醉得劝则沉湎劝尤在劝侑辞逊之间五十年前宴客止一劝今则巡杯止三劝则无算颠仆者相属不但沉湎而已亦见风俗随时奢俭之不侔然一席欢洽全在致劝辞受之际若杯行到手不留残气固豪矣于流连光景似久从容是皆少年态度老去夫何能为





　　清波杂志卷三
　　钦定四库全书
　　清波杂志卷四
　　宋　周煇　撰
　　借书一欷还书一欷后讹为痴殊失忠厚气书非天降地出必因人得之得而秘之自示不广人亦岂肯以未见者相假唐杜暹家书末自题云清俸买来手自校子孙读之知圣道鬻及借人为不孝鬻为不孝可也借为不孝过矣然煇手抄书前后遗失亦多未免往来于怀因读唐子西【庚】失茶具説释然不复芥其说曰吾家失茶具戒妇勿求妇曰何也吾应之曰彼窃者必其所好也心之所好则思得之惧吾靳之不予也而窃之则斯人也得其所好矣得其所好则寳之惧其泄而秘之惧其壊而安置之则是物也得其所托矣人得其所好物得其所托复何言哉妇曰嘻是乌得不贫煇亦云聚而必散物理之常父兄藏书虽恐子弟不读读无所成犹胜腐烂箧笥旋致蠧鱼之变陈亚少卿藏书万卷名尽一千余轴晩年复得华亭双及怪石异花作诗戒其后曰满室图书杂典坟华亭僊客岱云根他年若不和根卖便是吾家好子孙亚死悉归他人
　　造请不避寒暑诚可讥诮若下位事上官朝造夕谒其可不循等威之分初非属但恃雅素趑趄日进怀漫刺俛首与知客辈固多不自爱重者寜使讶其不来莫使厌其不去是为知言
　　放臣逐客一旦弃置逺外其忧悲憔悴之叹发于诗什特为酸楚极有不能自遣者滕子京守巴陵修岳阳楼或賛其落成荅以落甚成只待凭栏大恸数场闵已伤志固君子所不免亦岂至是哉张芸叟元丰间从髙遵辟环庆出师失律且为转运使李察讦其诗语谪监彬州酒舟行以二小词题岳阳楼木叶下君山空水漫漫十分斟酒敛芳顔不是渭城西去客休唱阳闗醉防抚危栏天淡云闲何人此路得生还回首夕阳红尽防应是长安楼上久踟蹰地逺身孤拟将憔悴吊三闾自是长安日下影流落江湖烂醉且消除不醉何如又看暝色满平芜试问寒沙新到雁应有来书亦岂无去国流离之思殊觉婉而不伤也
　　芸叟迁流逺适厯时三渉水六过州十有五自汴抵郴所至留连南京孙莘老扬州孔周翰泗州蒋颍叔江寜王介甫黄州苏子瞻衡州刘贡父皆相遇焉説诗揽胜无复行役之劳未离江寜日因送人入京及同士子数辈饮饯游清凉寺抵暮回属营妓数人同舟宛转趣赏心亭未至闻亭上有散乐声逼而询之乃府公讶妓籍踈索俾申劾之既见共载野服披猖但一笑而止今日放臣逐客容如是乎一段胜槩宜入畵图府公陈和叔也
　　碧云騢者廐马也庄宪太后临朝初以赐荆王王恶其旋毛太后知之曰旋毛能害人耶吾不信留以备上闲为御马第一以其吻肉色碧如霞片故云世以旋毛为丑此以旋毛为贵虽贵矣病可去乎梅圣俞不得志于诸公间乃借此名著书一卷诋讥庆厯巨公后叶石林于避暑録尝辨乃襄阳魏泰所着嫁之圣俞其略谓万有一不至犹当为贤者讳盖亦未免置疑邵公济康节孙也亦引圣俞闻范文正公讣诗云一出娄更郡人皆望酒壶俗情难可学秦记向来无贫贱尝甘分崇髙不解谀虽然门馆隔泣与众人殊谓为郡以酒恱人乐奏记纳谀岂所以论文正者以是又疑真出于圣俞也煇旧得碔防録一编亦若碧云騢専暴人之短为人借去不归
　　王荆公初见晏元献熟视无他语但云能容于物物亦容矣荆公唯唯退而思之此语其有所出或自为之言后识者谓荆公平日所短正在于此何元献逆知其然耶
　　先人性坦夷遇事即发无一毫顾避亲戚有初除从官来见首询荐何人自代答以张安国先人曰不易荐拔寒素状元及第荣进素定何待荐也退而先人复言且如择壻但取寒士度其必贵方名为知人若捐髙赀牓下脔状元何难之有
　　四六应用所贵翦裁或属笔于人有未然则尝通情商确建康王元枢初以中书舍人权直学士院除试工部侍郎仍直院落权字辞免奏劄第及起曹议者疑焉托一故人草谢表内一聮云百工之事兰省遽冐于真除一扎之书花塼复遵于故步王改作散句兰省遽接于英游花砖不失于故步翦裁固善然花砖宜贴故步上句或谓似稍偏枯
　　顷年番江初刋成唐子西集时寓公曲肱熊叔雅来见先人偶案间寘此书顾煇曰曽看否第九卷第一篇惠州谢复官表首云始以为梦既而果然语简而意足可法也退而先人诲煇曰前辈观书不茍简如此虽一览亦记篇目后生岂可不勉
　　先人尝从张晋彦覔茶张答以二小诗内家新赐宻云龙只到调元六七公頼有家山供小草犹堪诗老荐春风仇池诗里识焦阮风味官焙可抗衡鑚余权幸亦及我十辈遣前公试烹诗揔得偶病此诗俾其子代书后误刋在于湖集中焦坑产庾岭下味苦硬久方回甘浮石已干霜后水焦坑新试雨前茶坡南迁囬至章贡显圣寺诗也后屡得之初非精品特彼人自以为重包裹鑚权幸亦岂能望建谿之胜
　　煇出疆时见三节人或擕建茶防涂备用而虏中非絶品不顾盖场客贩坌集且能品第精粗中下者彼既不售乃赍以归夷狄尚尔矧中国士大夫好事宜乎珍尚鉴别每相夸诩唯汲泉不活泼乳不多啜尝而乏诗情也自熙寜后始贵密云龙每嵗头纲修贡奉宗庙及贡玉食外赉及臣下无几戚里贵近丐赐尤繁宣仁一日慨叹曰令建州今后不得造密云龙受他人煎炒不得也出来道我要密云龙不要团茶防好茶吃了生得甚意智此语既播于缙绅间由是密云龙之名益着淳熙间亲党许仲啓官麻沙得北宛修贡録序以刋行其间载嵗贡十有二纲凡三等四十有一名第一纲曰龙焙贡新止五十余夸贵重如此独遗所谓密云龙岂以贡新易其名或别为一种又居密云龙之上耶叶石林云熙寜中贾青为福建转运使取小团之精者为密云龙以二十饼为斤而双袋谓之双角大小团袋皆绯通以为赐密云龙独用黄云
　　煇家惠山泉石皆为几案物亲旧东来数闻松竹平安信且时致陆子泉茗盌殊不落莫然顷嵗亦可致于汴都但未免瓶盎气用细沙淋过则如新汲时号拆洗恵山泉天台山竹沥水断竹梢屈而取之盈瓮若杂以他水则亟败苏才翁与蔡君谟辟茶蔡茶精用恵山泉苏茶少劣用竹沥水煎遂能取胜此説见江邻几所着嘉祐杂志果尔今喜击拂者曽无一语及之何也防井因山谷而重苏魏公尝云平生荐举不知几何人唯孟安序朝奉岁以双井一斤为饷盖公不纳包苴顾受此其亦珍之耶
　　待之以礼答之以简与賔客言或许是为得体吕正献公以翰林学士馆伴北使彼颇桀语屡及朝廷政事公摘契丹密询之曰北朝尝试进士出圣心独悟赋赋无出处何也北使愕然语塞専对之次虽曰合修成好唯恐失其欢心若彼稍乖恭顺亦宜有以折其萌俾知有人焉于交邻遇客初无忤也
　　祖母太夫人慈圣之后暇日与子孙谭京都旧事政宣间以戚里数值诞皇子入内称贺盛饰羣立于露防人各许一从婢起居毕自殿陛上撒包子及成束金钗金银俾众婢争夺或共得防端即裂为二俯拾次多遗钗珥之属殿上观之为笑乐有慧防者重负而归亦有徒手无一物者时盛暑以一镀金钱于御廊得水一杯其锡殊不多破费随尽因叹南渡后不复见此盛事曹氏分南北宅祖母北宅也为武惠燕王五世孙
　　萧注字岩夫临江新喻人临寜中上殿奏对罢上问今臣僚中孰贵曰文彦博又问其次曰韩琦又问王安石如何注曰牛形人任重而道逺一説陵尝问文彦博跛履韩琦嘶声何为皆贵注曰若不跛履与嘶声陛下不得而臣又问朕如何注曰龙凤之姿天日之表臣无得而言又问卿如何注曰陛下以为贵则贵矣以为贱则贱矣注累任邉要以知人自许上曰闻卿有许之学因问韩绛王安石冯京注曰安石牛耳虎头视物如射意行直前敢当天下大事然不如绛得和气多惟和气能飬万物京得五行之秀逺之若可爱近之若亷隅见本
　　近时州郡皆修图志志之详略系夫编摩者用力之精粗扬州为淮甸一都防自唐已名繁盛向有王观通叟考古验今摭事千余条效汴都以为赋今馆中及扬州有本煇毎谓建康六朝故都又为代邸兴王之地亦应揄扬以亚雅颂虽闻江寜尉崔礼者尝有此作而文不足起其事后未有继之者煇尝言于故人王锡老深以为然且有此意未几锡老去为潭州之志
　　世谓鴈为孤而不曰双燕曰双而不曰孤以鴈属乎阳燕丽乎隂阳数竒隂数耦故也然常言鴈序鴈行盖亦有时而不孤燕虽有于飞之语古今赋咏何尝必及于双曰孤曰岂止以竒耦言之耶
　　承平时两学作成之盛不但英材辈出为国之华羣居燕处虽一时谑浪之语人皆喜闻而乐道之尝见前辈説数事元祐间敏求齐有治春秋陈生与宋门一娼狎一日防饮于曹门因用春秋之文题于壁曰春正月会吴姬于宋夏四月复防于曹有继其文戱之曰秋饥冬大雪公薨其意以谓财匮当有饥寒之厄也此固知非典语亦切中后生泆游迷而不返之病
　　绍圣丁丑章持魁南省时有诗何处难忘酒南宫放牓时有才如杜牧无势似章持不取通经士先执政儿此时无一盏何以展愁眉绍兴间秦伯魁多士汪彦章啓贺其父以南宫进士对东閤郎君尚疑为讥已其敢显斥如前之诗乎韩持国【维】寳元间偕兄弟应进士举预南省奏名而下第士子有韩家四子连名之嘲盖以其父忠宪公见在政路也时殿试尚黜落有司因故黜之公后遂不复试而兄弟皆再登第故潞公荐公谓南省曽预髙荐继厯内外制知贡举至登门下省不更赐出身初亦召试玉堂不就公之五世孙元吉尚书特书此于桐隂旧话甚详贵游子弟当攷其素业不应例待以膏梁唐李徳初不繇科甲显
　　元丰间驾徃国子监出起居有防人赐酒二升诸斋往往置以益之曰奉圣防得饮遂自肆致有乗醉登楼击鼓者因是遇赐酒即拘卖以钱均给以是知自昔国学有酒禁也
　　煇顷在泰州偶倭国一舟飘泊在境上一行凡三二十人至郡馆谷之或询其风俗所答不可解旁有译者乃明州人言其国人遇疾无医药苐祼病人就水濵杓水通身浇面面四方呼其神诚祷即愈妇女悉被发遇中州人至择端丽者以荐寝名度种他所云译亦不能晓后朝防令津置至明州趂便风以归
　　长沙匠者造茶器极精致工直之厚等所用白金之数士夫家多有之寘几案间但知以侈靡相夸初不常用也司马温公偕范蜀公游嵩山各茶往温公以纸为贴蜀公盛以小黒合温公见之惊曰景仁乃有茶器蜀公闻其言遂留合与寺僧茶宜锡窃意若以锡为合适用而不侈贴以纸则茶味易损岂亦出杂以消风散意欲矫时耶邵氏闻见録云温公尝同范景仁登嵩顶由轘辕道至龙门涉伊水至香山憇石楼临八节滩凡所经从多有诗什自作序曰游山録茶逰山当是此时
　　张芸叟云吕申公名知人故多得于下僚家有茶罗子一金饰一银一棕栏方接客索银罗子常客也金罗子禁近也棕栏则公辅必矣家人常挨排于屏间以之申公温公同时人而待客茗饮之器顾饰以金银分等差益知温公俭徳世无其比
　　史传襃贬成是败非其来有素人之行孰先于孝悌项羽欲烹太公汉髙祖发分羮之言其于孝也何有唐太宗以藩王夺长嫡推刃同气其于悌也何有脱使项羽建成有分羮推刃之恶史册何以书之特髙祖太宗功胜于徳耳
　　建炎兵兴日帅臣许辟置幕属既素为知己其于筹画禆助惟多今惟四川制帅如故事他皆命于朝賔主邈不通情殆与郡县官等阃寄兵谋无从咨访川泳云飞岂复有相得之乐缓急利害既不相及相忘于江湖宜也太原名小朝廷盖以得客之多范文正公亦有言幕府辟客须可为己师者乃辟之虽朋友亦不可辟盖为我敬之为师则心怀尊奉每事取法庶于我有益耳庞庄敏守郓守并皆辟司马温公为通判罗致大贤佽助一时皆然
　　韩魏公门人有击闗夜出者阍吏不得赂诘旦以鎻损诉于公公曰鎻不堪用付市买修来滕达道为范文正公客公镇南阳每宴客达道必出追妓文正虽不乐终不禁也时谓非二公之贤岂容不拘小廉曲谨之士前哲寛厚如此是亦报杜书记平安之义
　　唐内人墓谓之宫人斜【宫人斜见宋次道春明退朝録】四时遣使祭之唯应四仲祭使者暂悲嗟令狐楚诗也荒凉城南奉先寺后宫美人官此角楼相望髙起坟草间栢下多石人秩卑埋骨不作冢青石浮屠当丘垅家家坟上作享亭朱门相向无人声树头土枭作人语月黒风悲揺树宫中养女作子孙年年犊车来做主废后园陵官道侧家破无人扫陵域官家嵗给半千钱街头买饼作寒食此元丰中张文潜留题奉先寺诗煇季女临安北山僧舍四五年来毎值春时往视寺之两庑皆内人殡宫徘回次未尝不长哦此诗也煇复得厯阳所刋唐张文昌乐府北邙山篇云洛阳北门北邙道丧车辚辚入秋草车前齐唱薤露歌髙坟新起白峩峩朝朝暮暮人送洛阳城中人更多千金立碑髙百尺终作人间柱下石陇头松栢半无主地下白骨多于土寒食家家送纸钱鸱鸢作窠巢上树人居朝市未解愁请君暂向北邙逰古今名胜赋咏孰工览者当自得之
　　王右军帖云独活无风则揺有风不动石牌入水则干出水则湿出水则湿可见入水则干何自知之近年夷坚戊志序其略云叶晦叔闻于刘季髙有估客航海不觉入巨鱼腹中未能死遇其开口吸水时木工在乃取斧斨斫鱼痛跃身入大洋举人及鱼皆死或戏难之曰一舟皆死何人谈此事于世乎颇前説






　　清波杂志卷四
　　钦定四库全书
　　清波杂志卷五
　　宋　周煇　撰
　　陈东字少旸太学生所上封事主李伯纪丞相力诋汪黄建炎元年死于应天府逮之际作遗书寄其家区处后事甚悉死生之变亦大矣神识殊不乱其帖今在其外孙括苍潘景防家顷年许右丞翰为作哀辞具着本末少晹初不识李丞相李念伯仁因我而死祀之家庙同时上书被行遣者欧阳彻抚州人髙宗临朝尝曰朕即位聼用非人至今痛恨之虽已各赠承事郎与有服亲迪功郎一名犹未足称朕甚悔之可各赠朝奉郎袐阁修撰更与恩泽二名拨赐官田十顷建炎三年又诏张慤古之遗直陈东忠諌而死二人皆镇江府界可令本郡致祭呜呼哀防之典至矣少死之后其家但仰给赐田彻字徳明靖康初敌犯阙请质二子二女而使穹庐御亲王以归不报死时年三十三又有进士徐晖乞借官充使奉亲王归诏假晖通直郎往使亦卒无闻
　　兰亭序丝竹筦或病其説而欧阳公记真州东园泛以畵舫之舟南丰曽子亦以为疑
　　司马迁文章所以竒者能以少为多以多为少唯唐陆宣公得迁文体苏子容谓公云
　　为文之体意不贵异而贵新事不贵僻而贵当语不贵古而贵淳事不贵怪而贵竒宋元献公序云
　　中山府有夕阳楼煇出疆日骑马自楼下过在城之隅规制甚小然郑州亦有夕阳楼临安頴州汉州皆有西湖建康有赏心亭扬州亦有赏心亭名虽同而显晦异尝记小词夕阳楼上望长安凭栏干或改为凭栏干望长安谓中山夕阳也沈存中云章华防干谿亦有数处淮西宪臣霍汉英奏欲乞应天下苏轼所撰碑刻并一例除毁诏从之时崇寜三年也明年臣僚论列司农卿王诏元祐中知滁州谄事奸臣苏轼求轼书欧阳修所撰醉翁亭记重刻于石仍多取墨本为之赆遗费用公使钱诏坐罪汉英遗臭万世臣僚亦应同科政和间潭州倅毕渐亦请碎元祐中诸路所刋碑从之
　　大观东库物有入而无出只端砚有三千余枚张滋墨世谓胜李庭珪亦无虑十万斤
　　蔡京库中防检蜂儿见在数目得三十七秤黄雀鲊自地积至栋者满三楹他物称是童贯既败籍没家赀得剂成理中圆几千斤胡椒铢两多安用八百斛今古所纪一律
　　东湖徐师川【俯】绍兴初繇谏垣迁翰苑賛几命煇乾道丁亥在上饶从公季子珪游因叩家集云诗已板行他无存者久而得奏议于残编断简中猥并错乱不可读乃为整缀成十卷附以杂文一卷写以归之公视山谷为外家晚年欲自立名世客有贽见盛称渊源所自公读之不乐答以小启曰涪翁之妙天下君其问诸水濵斯道之大域中我独知之濠上及观序脩水集造车合辙之语则知持此论旧矣
　　东坡南迁度岭次于林麓间遇二道人见坡即深入不出坡谓押送使臣此中有异人可同访之既入见茅屋数间二道人在焉意甚潇洒顾使臣此何人对以苏学士道人曰得非子瞻乎使臣曰学士始以文章得终以文章失道人相视而笑曰文章岂能荣辱富贵从来有盛衰坡曰何处山林间无有道之士乎煇顷得诗话一编目曰汉臯王季羔端朝尝借去亲为是正亦言不知何人作前説汉臯所书也一小説云汉臯张姓不得其名
　　东坡在黄冈毎用官奴侑觞羣姬持纸乞歌词不违其意而予之有李琦者独未赐一日有请坡乗醉书东坡五载黄州住何事无言赠李琦后句未续移时乃以却似城南杜工部海棠虽好不唫诗足之奬饰乃出诸人右其人自此声价増重殆子美诗中黄四娘使北者冬月耳白即冻堕急以衣袖摩之令以手摩即触破煇出疆时以二月旦过淮虽办绵裘之属俱置不用亦尝用纱为眼衣障尘反致闭闷亦除去然马上望太行山犹有积雪同涂官属有至黄龙者云燕山以北苦寒耳冻宜然凡冻欲死者未可即与物待其少定渐渐苏醒盖恐冷相激
　　霅川朱鲁公丞相着秀水闲居録一编之内于南渡诸公行事贬駮殆无全人其公论耶私意耶必有能辨之者
　　自昔名贤严于辈行尤笃通家之好子弟见父执必拜或立受或答半礼呼以排行或称小字书问以从表兄叔自处尝记秦楚材内翰守宣城一族叔见于公防稠人中叙至次乃举小字以审之今则拜礼施于显宦则有佞贵之嫌为父执者亦恐慿借而为我累通家之契替矣
　　王元之之子嘉祐为馆职平时若愚騃独冦莱公知之喜与之语一旦问嘉祐曰外人谓劣丈云何嘉祐曰外人皆云丈人旦夕入相莱公曰于吾子意何如嘉祐曰以愚观之丈人不若未为相为善相则誉望损矣自称为劣丈未之前闻
　　典最难其人严则利于子弟而不能久狎则利于已而其父兄之托顷一钜公招客训子积日业不进踧踖欲退钜公觉之置酒泛引自昔名流后嗣不振且曰名者古今美器造物者深吝之前人取之多后人岂应复得士人解悟其迹遂安张无垢子韶云某见人家子弟醇谨及俊敏者爱之不啻如常人之爱寳唯恐其埋没及伤损之必欲使之在尊贵之所故教人家子弟不敢萌一防欺心其鄙下刻薄亦为劝戒太息而感诱之此平生所乐为者今教子弟乃以主人厚薄为杀亦可笑矣浑然忠厚之气可敬而仰之
　　或谓童穉发之师不必妙然先入者为之主亦岂宜濶略世谓初学记为终身记盖亦此意
　　韩蕲王在镇江一日抵晩令帐前提辖王权至金山仍戒不得用船渡恳给浮环偕一卒至西津遂浮以渡登岸寺僧叵测疑为物诘得其详以手加额因指适所歴处皆鼋鼍穴曰官既不死他日必贵权后果建节蕲王每与军官饮用巨觥无筭不设果肴王权一日窃懐一萝卜蕲王见之大怒曰小子如此口馋俾趋前以手按其额痛不可忍随成痕肿既乃复与之饮二説得于权之子处智
　　张循王罢兵柄就第一日秦丞相召相见言有少事烦郡王建康镇江军皆阙主帅请荐其人唯唯而退越旬申言之张辞以居闲之久旧部曲不相闻未有可荐者秦曰教郡王荐翰林学士则难荐将帅职也张逼不得已以刘寳王权名上二人皆旧韩王军绍兴驾幸循王第过午尚从容循王三趣巨铛辈乞驾早归内皆莫测所以他日有叩之者答曰臣下岂不愿万乗欵留私第为荣但幸秦太师府时未晡即登辇闻者叹服识虑髙逺二说得于循王之侄子安
　　子弟随侍父兄显宦不患人事不熟议论不髙见闻不广其如居移气养移体何一旦从仕要当痛锄虗骄之气昔之照壁后訾相人物指摘仪度见其或上官诋诃进退失措者莫不羣笑声风于外及今趑趄客次庭揖而陞回视照壁后窃窥者即前日之我也
　　李才元【大临】元祐间知汝州时辰州贡丹砂道叶县遗其二箧乃化为二雉鬬山谷间耕者获之人疑其盗县械送州才元识其异讯得实始免耕者砂能变化可谓异矣夫识其异其谁嗣之
　　似病元非病求闲方得闲残僧六七辈败屋两三间野外无供给城中断往还同行木上座相与住茶山乃曽吉甫侍郎诗茶山上饶名刹也煇在上饶三四年日从寓士逰徧歴溪山竒胜廖明略徐师川吕居仁郑顾道曽宏甫诸公风流未逺人能道之煇尝欲裒集赋咏为一编目为玉溪唱酬以侈一时人物之盛因循不克成
　　白屋同愁已失凤鸣之侣朱门自乐难容乌合之人唐郑光镇河中宣宗欲封其妾为郡夫人上表辞焉书记田绚之辞也宣宗大喜曰谁教阿舅作此好文左右以绚对便欲以翰林召之以不繇进士遂止今士大夫肆情昵爱恨无自以致其上僣肯辞朝命乎顷年见长上説元符间章子厚作相宗室【宗景】请再娶乃以嬖妾出之于外而托言仕族女事闻重黜之得不有愧于郑光乎
　　煇出疆时见彼中所用定器色莹浄可爱近年所用乃宿泗近处所出非真也饶州景徳镇陶器所自出于大观间窑变色红如朱砂谓荧惑度临照而然物反常为妖窑户亟碎之时有玉牒防御使【仲檝】年八十余居于饶得数种出以相示云比之定州红甆器色尤鲜明越上秘色器钱氏有国日供奉之物不得臣下用故曰秘色又尝见北客言耀州黄浦镇烧甆名耀器白者为上河朔用以分茶出窑一有破碎即弃于河一夕化为泥又汝窑宫中禁烧内有玛瑙末为油唯供御拣退方许出卖近尤艰得
　　绍兴辛巳冬金师及淮煇在建康城中南北既交兵防音日驰后生辈喜跃独老成人有忧色言顷嵗扰攘三镇失守何尝不日报防于外路一日传海陵有来日早炊玉麟堂之语闻者震骇且日见俘获系路气不佳未晡坊巷皆执兵扞卫如是者一月未几遂有杀身之变仓皇北归天意也孔常甫【武仲】云石氏时契丹死其母囚后又助北汉拒周诸部力谏而其主强之燕王述轨因众心弑其主而自立弗戢自焚其报如此与完顔亮之事同
　　李寳海道与敌人战见其舟皆以油缬为防舒张如锦绣未须臾喷涛怒浪卷聚一隅此以火箭环射之箭之所及烟焰随发既败走防以闻遣使锡赉甚渥赏功建节御书忠勇李寳四字于金榦旗上以宠之
　　方务徳侍郎受知于张全真参政后每经毗陵必至报恩院张之祠堂祭奠修门生之敬祝文具在洪庆善尝入梁企道阁学幕府后守番阳企道夫人尚在嵗时亦以大状称门生以展贺士夫并为美谈张文节【知白】在桑賛幕下桑识其必贵祥符中文节为京西曹桑已死济州奏乞每遇寒食至桑墓拜扫诏可之狄武襄【青】受范忠献之知每至范氏必拜于家庙入拜夫人甚恭以郎君之礼事其子弟狄乃武将能知义不忘恩可书也先人云前辈闻知己讣音必设位以哭东坡诗白酒真到齐红裙已放郑谓有香泉一壶为乐全先生服不作乐【后汉董翊举孝亷为须昌令闻举将丧解官归唐杜审言为崔融所奬引融死杜为融服缌麻裴任与郑余庆友善任卒郑为行服见孔常父杂记】洪守番江日先人为郡幕时祖母留乡里洪每值正至必以书送夀酒外题状上太夫人凡僚属有亲者皆然先人既以书谢翌日展状谢此等礼数度前哲常行之特今为创见
　　向见苏后湖之子扶古畵罗汉十有六入闗出以相示且云家世珍藏殆百余年大父昔在庐山下一日闻山谷先人在山中亟畵谒之求题尊者名号时死心禅师住归宗一见笑曰夜来梦十六僧求挂搭命洒扫新浴室陈焉死心偈之山谷书之扶又言家有玛瑙盂用以食饭一尊者一失具饭太夫人夜必梦求斋其灵异如此尝与友生庆长力賛其藏去以俟识者后闻归京尹赵渭师矣继闻赵复有所献庆长恐此畵不再觌也乃约韩体作罗汉畵记煇在上饶玉山见贯休所畵十六罗汉像世有三本独此为真煇不识畵未敢为然贯休初畵古罗汉止十五尊或以为问乃以已貌足之
　　米元晖善畵能以古为今盖妙于薫染缣素先人在丹徒米尝以自画寒林见予为好事者防去先人复得于元晖少年所作楚山清晓圗尝上于御府今犹可想像为之病懒未暇也
　　元晖尤工临写在涟水时客鬻戴松牛图元晖借留数日以模本易之而不能辨后客持图乞还真本元晖怪而问之曰尔何以别之客曰牛目中有牧童影此则无也江南徐谔得画牛昼齧草栏外夜则归卧栏中持以献后主煜煜献阙下太宗示羣臣俱无知之者惟僧賛寜曰南倭海水或减则滩碛微露倭人拾方诸蚌腊中有余泪数滴得之和色着物则昼而夜显沃焦山时或风烧飘击忽有石落海岸得之滴水磨色染物则昼显而夜晦牧童影岂亦此而秘其説
　　老米酷嗜书畵尝从人借古画自临榻榻竟并与真赝本归之俾其自择而莫辨也巧偷豪夺故所得为多东坡二王帖跋云锦嚢玉轴来无趾粲然夺真疑圣智因借以讥之旧传老米在仪真于中贵人舟中见王右军帖求以他画易之未允老米因大呼据舷欲赴水其人大惊亟畀之好竒喜异虽性命有所不计人皆传以为笑
　　曾祖殿撰与元章交契无间凡有书画随其好即与之一日元章言得一砚非世间物殆天地袐藏待我而识之答曰公虽名博识所得之物真赝居半特善夸耳得见乎元章起取于笥曽祖亦随起索巾涤手者再若欲敬观状元章顾而喜砚出曽祖称赏不已且云诚为尤物未知发墨如何命取水水未至亟以唾防磨硏元章变色而言曰公何先恭而后倨砚污矣不可用为公赠初但以其好洁欲资戏笑继归之竟不纳陈通乱后偕古大悲雷琴莫知所在米老尝有题跋云侍讲仁熟携顾陆真迹保大琴防于米老庵即此畵并女孝经是也曽祖字仁熟时守京口唾砚事吴虎臣漫録误书为东坡
　　曽祖视王荆公为中表既干撰上世墓志数种托元章书之凡书三本择一以入石号周氏世徳碑寘于杭州西湖上文并书名二絶绍兴初某人尹京欲磨治改刻他文偶族叔祖元仲与之素厚争之力责以大义尹曰初不知是公家物叔祖曰脱非某家物介甫之文元章之字可毁乎尹谢焉不然危不免金石之厄今在南山满觉院客打碑而卖者无虚日














　　清波杂志卷五
　　钦定四库全书
　　清波杂志卷六
　　宋　周煇　撰
　　仁宗御制元舅陇西郡王碑文诏蔡襄书之其后命学士撰温成皇后碑文复诏以书辞不奉诏曰此待诏职也蔡京政和间以师臣之重撰明节皇后墓铭并记书与题盖皆出于已而不知辞近方见其墨迹于士友处云得于鬻书者时歴七八十年尚存许乆无采取者岂憎人憎及储胥耶
　　酤创始于汉至今赖以佐国用羣饮者唯恐其饮不多而课不羡也为民之蠧大戾于古今祭祀宴飨餽遗非酒不行田畆种秫三之一供酿财面蘖犹不充用州县刑狱与夫淫乱杀伤皆因酒而致甚至设法集妓女以诱其来尤为害教龟山杨中立虽有是说徒兴叹焉曾无防以革其弊
　　剏比较有务及收头子牙契等钱号经制钱以助军费宣和末陈亨伯起请也后至绍兴五年仿此亦收总制钱初陈经制两淛江东属杭州陈通乱后州县一切调度悉资移用乃增添糟酒及牙契等费充经制移用钱至今行之陈后知中山府死于兵陈亨伯传书收总制钱自翁彦国始熊子复所着通畧辩其误
　　元祐诸公皆有日记凡榻前奏对语及朝廷政事所歴官簿一时人材贤否书之惟详向于吕申公之后大虬家得曾文肃子宣日记数巨帙虽私家交际及婴孩疾病治疗医药纎悉毋遗时属淮上用兵扰扰不暇録归之后未见有此书
　　绍圣北郊斋宫告成卜日乗舆出观宰执奏臣等愿预一官翊日从驾幸北郊仪卫兵仗如金明凌晨微风霾即开霁进食召两府亲王入受福殿既升殿上由东朶殿步过东西庑行自西朶殿还御座宰臣以下从行降殿召赐茶又赐香药小团茶卫士以下皆赐花晚召宰执从官赐茶于明禋殿退升辇还内北郊斋宫即防圣园为之殿门与殿皆曰明禋明禋之后乃受福殿受福殿凡九间东西两朶殿各三间又两挟屋三间旁各有两閤东曰司衣曰司斾西曰司寝曰司仗后有坤珍殿嫔御在焉坤珍后又有水殿池沼园囿皆臣寮所不到也其西又有观谷殿曰登成后又有更衣殿有便门连斋后一日宰执奏事因言北郊特恩宣召获与荣观上笑曰殿宇亦别无华饰上又云外议谓使了多少金薄也故事郊宫无屋旋施幄帟风雨不除上命缮营章惇以为斋宫金碧相照非所以事天地也上曰三歳一郊次舎费缣帛三十余万又倍之易以屋宇所省多矣且斋明以事天地而为浮侈朕岂不知之宫近在城外耳目所接何尝有此于是临幸引惇遍视上曰有金碧之饰乎惇慙谢
　　徽宗在潜邸密使人持诞生年月俾术人陈彦论之彦一见问谁使若来再三诘之乃告以实彦曰覆大王彦只今闭铺六十日内望富贵后以随龙官至节其验如此都人目曰卖卦陈时又见郭天信者亦以术显靖康之祸其有以炎正中否之兆告上者乎时识者皆知必致铜驼荆不谓如是之速如是之酷
　　一说云端邸闻相国寺陈彦明数学谈禄命如神令人持生年密问之彦乃屏人告以大横之兆且云事应在两月后至期果验初欲官以京秩继乃补西班积官至节政和全盛时或云彦尝以运数中微密告于上徽宗为作石记埋宣和殿下又云彦亦有兄为辟廱士前后二说不同乃并书之
　　东坡上元诗前年侍玉辇端门万枝灯璧月挂罘罳珠星照觚棱去年中山府老病亦宵兴牙旗穿夜布铁马响春氷今年江海上云房寄山僧亦复举膏火松间见层层散防桄榔林林踈月鬅鬙使君置酒罢箫鼓转松陵狂生来索酒一举辄数升浩歌出门去我亦归瞢腾王初寮履道象州上元诗二年白玉堂挥翰供帖子风生起草台墨照澄心纸三年文昌省拜赐近天咫红蓼朌御盘金幡袅宫蘂晚为日南客环堵乌几朝来闻击鼓土牛出城市幽怀不自闲欲逐春事起安得五畆园种引江水二篇之诗先后而作何语意切如此煇在番江于初寮孙稷处得公自监大名仓洎遇登两地建节帅燕遗文未板行者如睿谟殿曲宴及赏橘律诗各百韵铺张太平盛事皆在焉亦尝见立春诗墨迹于洪成季尚书家
　　初寮进曲宴诗序云臣比蒙圣恩召赴禁殿曲宴其日垂拱奏事退俟于睿谟外次花巾丝履进自东序促武再拜陞即坐席女乐数千陈于殿廷南端袍带鲜泽行缀严整酒行歌起音节清亮乐作舞入声度闲美俱出于禁坊法部之右于时腊雪新霁风日妍暖已作春意御榻之前有宝槛植千叶桃花陛下指示羣臣曰杪冬隆寒花已盛开于是皆顿首曰陛下神圣能回造化草木实被生成之赐乃先时呈瑞以恱圣情日既中仄甫毕初筵有防许登景龙楼由穆清庑外阁道以升东望艮岳松竹苍然南视琳宫云烟绚烂其北则清江长桥宛若物外都人百万遨乐楼下欢声四起尤足以见太平丰盛之象羣臣颂叹乆之既夕复诏观灯于穆清遂侍宴于平成万炬层出弥望不极如星挂空而光彩动摇于云海涛波之上户牖屏柱茶床燎炉皆五色琉璃缀以夜光火齐照燿璀璨纵观环绕则又覩合宫萧台崇楼杰阁森罗布濩羣臣心目震骇莫有能测其机缄制作之妙已而陪从天步至防寜殿琼铺珠箔合沓炳焕其所陈则虞敦夏鼎商盘纪甗文防首云雷科斗真若古三代之物陛下既御黼坐亲取宝器酌酒临劝命宫嫔奏细乐于前玉食嘉果南珍海错手自分赐载笑雍容无间羣臣饮徳莫不沾醉夜分乃散归路观者如堵他日称谢陛下申谕一二辅臣俾作诗以纪而臣安中预焉臣猥以凡材陛下亲擢备位政府曾未阅月有此非常之遇形容颂述虽无诏音犹当自效惟是钧天帝所昔人梦寐或有形开而悟想像莫及而臣今者身歴防严目击竒胜顾尝以文字误被圣奬且面命之其荣至矣后尚有二十余字常词也书之以见国家闲暇湛露恵慈之盛赏橘之序亦若是焉曾端伯得于李汉老之子曲宴诗乃其父所作刘季髙云乃王履道也曾亦疑焉以此序考之何疑之有
　　隆兴改元夏符离之役王师入城防府库有金一千二百两银二万两绢一万二千匹钱二万五千贯米豆共六万余石布袋十七万条见符离记
　　外国表章不应律令必先经有司防视方许进御宝元间遣屯田员外郎刘涣奉使唃厮啰畨中不识称朝廷但言赵家天子及东君赵家阿舅盖吐蕃与唐通姻故称阿舅至今不改政和间从于阗求大玉表至示译者方为答诏其表有云日出东方赫赫大光照见西方五百里国五百国内条贯主黑汗王表上日出东方赫赫大光照见四天下四天下条贯主阿舅大官家你前时要者玉自家甚是用心只为难得似你底尺寸自家已令人两河寻访才得似你底便奉上也元丰四年于阗国上表称于阗国偻防大福力量知文法黑汗王书与东方日出处大世界田地主汉家阿舅大官家云云如此等语恐藩服自有格式
　　政和三四年间府畿汝蔡之间所出玛瑙尚方因多作宝带器玩之属至宣和以后御府所藏往往变而为石成白骨色悉为弃物民间有得之者竟莫测所以特纪异尔
　　绍兴间张扶少持繇右正言除太常卿翌日宰执奏太常卿班髙故事不除改国子祭酒时祭酒虚位亦乆前驺接呼赴监供职学前居民惊惧曰官来捕私酒传以为笑元丰改官制谏议大夫换太中大夫前呵曰太中来都人骇避曰大虫来则知前已有此说
　　神虑澹则血气和嗜欲胜则疾疹作唐处士张臯云是为养生之要范忠宣公亲族间子弟有请教于公者公曰惟俭可以助廉惟恕可以成徳是笃修身之要皆可铭于座右
　　煇僦居毗陵屋后临河地无尺许俾仆治篱方埋柱去浮土见成贯小钱止露四镮于外仆亟手之仅得十三余随缩入地仆复运锄了无一物信知无妄之财不容辄取十三钱寘于佛室寻失所在昔洛中第宅求售评直外复索掘屋钱盖其下多有宿藏张文孝右丞买宅既偿其贾复随所索与之迨入宅掘地得一石匣刻镂甚工巧中有黄金数百两正酬售屋之直
　　曾祖侍绍圣经筵至政和五年以右文殿修撰知桂州时归明人观察使黄璘措置广西邉事招徕大理国进奉朝廷疑之下本路帅臣究实曾祖抗章言伪冐忤蔡京意乃落职宫祠宣和改元事白黄璘得罪御笔周穜首言其伪责命改正与理元断月日绍兴三年宰执进呈广西宣谕明槖奏大理国进奉及卖马事髙宗曰遐方异域何由得实彼云进奉实利于贾贩进奉可勿许令卖马可也宰臣奏异时广西奏大理入贡事可为鉴当日言者深指其妄黄璘以是获罪盖谓是也当亦载于国史
　　右正言邹公【浩】因言事贬谪蔡卞奏乞治浩亲旧送别之罪哲宗不从三次坚请乃置狱谏议龚公【决】云周某与方天若私论邹浩事某以为难天若非之遂以语蔡京京遽以闻由是某等得罪自尔附防之人肆为攻讦立起犴狱多斥善士天下寃之皆京与天若为之也盖某与京始善而终暌故京私欲报之龚之谏防大畧如此以是知曾祖忤京大理事特其一耳故当京卞用事日一斥不复而终外补云
　　南渡后有司降様下外郡置御炉炭胡桃纹鹁鸪色者若干斤知婺州王居正论奏髙宗曰朕平居衣服饮食且不择美恶隆冬附火止取温暖岂问炭之纹色也诏罢之宣和间宗室围炉次索炭既至诃斥左右去炭色红今黑非是盖常供熟火也以此推之岂识世事艰难
　　钱唐江边土恶不能隄钱氏以薪为之水至即溃皇祐中工部中张夏出使置捍江兵五指挥专采石增修众頼以安人为之立祠朝廷嘉其功封寜江侯有功于民则祀之吴儿奉尝其有替乎
　　又一说以竹笼石丁晋公主之易以薪土陈文恵公之议丁黜其说徙公他官而笼石为隄歳功不成民力大困卒用公议隄乃立文恵在滑州亦尝筑长隄以御决河人徳之号陈公隄
　　煇尝过庭闻祖父奉直得于陆农卿左丞欧阳文忠公有一记事册子亲题丙午年不入蜀则入吴后见洪成季文宪公之孙言文宪尝问邵泽民康节知数公所闻如何曰无他语临终但云丁未歳子孙可入蜀然建炎初吴地亦不免被兵独西蜀全盛汔今为东南屏蔽益信斯言康节先天之数世可希万一
　　春秋传曰秦晋二国继世通婚所娶之女非舅即姑故曰舅姑白虎通曰尊之如父非父舅也恭之如母非母姑也广川王去疾幸姬陶望卿歌曰背尊章嫖以忍尊章犹言舅姑也见前汉书
　　潜出张平子思赋尉厖眉而潜兮逮三叶而遇武绍兴间某自迁卿乆次以启投秦丞相有郎乆潜于省闼卿尚少于朝班之句秦虽极称赏竟不克入从贫人富人并为客受赐于主人富人不慙贫人常愧者富人有以效之贫人无以复也以此论之自昔交际之礼亦贵夫往返见王充论衡
　　林文节子中以启贺东坡入翰苑曰父子以文章名世盖渊云司马之才兄弟以方正决科迈晁董公孙之学其襃美如此后草坡责恵州告词云勑具位轼元丰间有司奏轼罪恶甚众论法当死先皇帝赦而不诛于轼恩徳厚矣朕初即位政出权臣引轼兄弟以为己助自谓得计罔有悛心忘国大恩敢肆怨诽若讥朕过失何所不容乃代予言诬诋圣考父子之恩害君臣之义在于行路犹不戴天顾视士民复何面目以至交通阉寺矜诧幸恩市井不为搢绅共耻尚屈彞典止从降黜今言者谓某指斥宗庙罪大罚轻国有常刑朕非可赦宥尔万死窜之逺方虽轼辩足以饰非言足以惑众自絶君亲又将奚憝保尔余息毋重后愆可责授寜逺军节度副使恵州安置极于丑诋如此坡初擢右史白宰相谓林同在馆年且长除不当先林乃继除记注后又为杭州交承有三帖论开河赈荒淛东仓司石刻在焉显仁上仙遣使告哀北虏并致遗留礼物金器二千两银器二万两银丝合十面各实以玻璃玉器香药青红撚金锦二百匹玉笛二管玉觱篥二管玉箫一攅象牙拍板一串象牙笙一攅缕金琵琶一副缕金龟筒嵇琴一副象牙二十株时宗枢持节以往次燕之二日中贵人至馆密饷金澜酒二尊银鱼牛鱼各一盘尊盘皆金珤器并令留之伴使致词竦贺馆人以手加额上谓前此未有为特礼也
　　宣和五年既从金人乞盟之请明年遣秘书省校书郎卫肤敏假给事中往贺金主生辰竣事而旋常赆外别赠使介各一玉钱金主即宴坐起离席躬奉之左右传观皆惊愕太息钱之制如今之大者其文皆藩书不可识不知为何礼重如此时敌已萌寒盟开兵端岂虞我或觇其国故外示厚礼俾叵测欤钱今藏卫氏
　　监司郡守歳荐所部吏关陞磨勘朝廷视为常式第付铨曹施行初不加省间有特荐者未即召对及有陞擢则降审察之命所谓审察者审其人才察其行谊施于其职可也若山林遯之士当路或以名闻其肯冐昧而来待人进退乎绍兴三年徐东湖以遗逸荐苏后湖诏俾赴中书审察苏力辞乃得请苏既辞审察之命乃降以礼遣赴行在引见上殿指挥卒辞之
　　后湖公居求志髙一世绍兴初屡徴不起仆辈见使者沓至窃相语曰官中须要秀才正身出头
　　强渊明帅长安来辞蔡京京曰公至彼且吃冷茶盖谓长安籍妓步武小行迟所度茶必冷也初不晓所以后叩习彼风物者方知之又文勋除福建漕陛对翌日上问辅臣记得有艺盖记其工学也章申国对云防舞旋上遽云如此岂可使一路遂罢冷茶舞旋皆非国论所宜及顷得一小说书王黼奉勑撰明节和文贵妃墓志云妃齿莹洁如水晶縁常饵绛丹而然又云六宫称之曰韵盖时以妇人有摽致者为韵煇曾以此说叩于宣和故老答曰虽当时语言文字间或失持择恐不应直致是防黩然韵字盖亦有说宣和间衣着曰韵缬果实曰韵梅词曲曰韵令乃梁师成为郓邸倡为此防时赵野春帖子亦有道密通蕃衍宅诸王谁似郓王贤亦迎合之意也
　　正至交贺多不亲往有一士令人持马衔每至一门撼数声而留刺字以表到有知其诬者出视之仆云适已脱笼矣吕荥阳公言送门状习以成风既劳于作伪且踈拙露见为可笑司马温公自在台阁时不送门状曰不诚之事不可为也脱笼亦为京都虚诈闪赚之谚语宣和间钧天乐部焦徳者以谐谑遇时借以讽谏一日从幸禁苑指花竹草木以询其名徳曰皆芭蕉也上诘之乃曰禁苑花竹皆取于四方在涂之逺巴至上林则已焦矣上大笑亦犹锹浇焦烧四字之戏掘以锹水以浇既而焦焦而烧也其后毁艮岳任百姓取花木以充薪亦其防也
　　蔡京罢政赐邻地以为西园毁民屋数百间一日京在园中顾焦徳曰西园与东园景致如何徳曰太师公相东园嘉木繁隂望之如云西园人民起离泪下如雨可谓东园如云西园如雨也语闻抵罪或云一伶人何敢面诋公相之非特同辈以飞语嫁其祸云
　　正初遇郊止得防子不及他亲法也元祐中黄鲁直应任子特请于朝舍子而先侄后遂为例东坡荐黄自代之词瑰琦之文妙絶当世孝友之行追配古人今士夫当郊该防补而累奏其子者有之
　　清波杂志卷六
<子部,小说家类,杂事之属,清波杂志>
　　钦定四库全书
　　清波杂志卷七
　　宋　周煇　撰
　　王荆公当国值生日差其子雱押送礼物雱言例有书送物閤门缴申枢密院取防出劄子乃许收下牓子谢恩縁父子同财理无馈遗取防谢恩一皆作伪窃恐君臣父子之际为礼不宜如此乞自今应差子孙弟侄押赐并不用此例从之至当之论后皆遵行顷见老先生言此出荆公意奏检亦公笔特假雱名尔雱字元泽大观元年诏赐使相以上生日器币故事止差亲戚殊失宠遇大臣之意自今取防差官
　　元泽年十三得秦州卒言洮河事叹曰此可抚而有也使夏人得之则吾敌强而邉受患博矣其后王韶开熙河盖取诸此靖康沧海横流之变萌于熙寜开邉书生轻锐谈兵贻天下后世祸患可胜既哉
　　蜀先主传载汉献帝舅车骑将军董承之语裴松之注按汉灵帝母董太后之侄于献帝为丈人盖古无丈人之名故谓之舅也后呼丈人为外舅其本此乎然汉匈奴传书且鞮单于云汉天子我丈人行若曰此语止为尊老言非专指妻之父则可若谓古无丈人之名后学窃有疑焉【泰山亦有丈人峯故俗于妇翁有泰山之呼】
　　生而富贵穷奢极欲无功无徳而享官爵又求长夀当如贫贱者何若又使之永年为造物者无乃太不均乎履富贵者其可不思持之以徳
　　靖康乱后汴河中多得珍宝有获金燎炉者以尚方物人间不敢留复归官府扬州仓卒南渡子江中遗弃物尤多后镇江渔户于西津沙际有得一囊北珠者大平兴国中郑州修东岳庙穿土得玉杵臼以献亦五代乱离时之物金玉没于池中盖亦有时而复出
　　朴樕翁陶朱集载闽人韩南老就恩科有来议亲者韩以一絶示之读尽文书一百担老来方得一青衫媒人却问余年纪四十年前三十三朴樕单父人尝官于政宣间或云陈君向也
　　曹武恵【彬】下江南副帅欲屠城曹力止之曰此已降不可杀曹后梦一神人告之曰汝能全江南一城人帝命赐汝城中人为汝子孙故其后繁盛今虽湮微犹应出两府曹泳景游尝语此两府其自期煇家逺祖国初知江州属曹翰屠城之初遗骸徧野乃对庐山作万人仍自为记徳既及于枯骨或谓后嗣当有隂报有相先墓者言亦当出神仙髙叔祖讳【恪】字执礼第四十五治易甚精早魁乡荐一旦舎去传道于徐神翁自称赤局先生灵异不可具述乡人敬之但曰周先生家绘其像神翁书賛云周四十五衣破不补土木形骸神气可取宣和诏不起锡守静处士之号羣从记其事迹甚详兹不具载敌犯淮甸亦知守静名不犯其室建炎末尸解去其仲大亦得道有一皮箧无底取钱常不竭后随先生羽化
　　阳关去长安一万里汉将杨兴败走出此关因以为名长安城东出南头名羁城门俗以其色青名曰青门见三辅黄图范睢曰秦北有甘泉宫谓其下有甘泉水见战国策邯郸属磁州邯山名郸尽也言邯山至此而尽以城郭字皆从邑故作郸见寰宇记金城郡一曰筑城得金一曰取其坚固一曰以郡在京之西金西方之行望都谓登尧山见都酒泉谓泉如酒并见地理志此数条皆因人有问检示之非特出也正五九仕宦者不交印俗忌牢不可破初不知为藩镇开府犒劳将佐宰杀物命设恐伤物命固然何独此三月岂以浮屠氏谓此九十日为斋素月不经之甚御笔除擢无非日下供职何尝问日辰利不利或曰厯日上所书黄道假也君命到门真黄道也
　　常平备凶荒立法甚严而米斛有以陈易新之条州郡恃以借兊先人任信幕后守不偿前欠一旦漏底官吏并送邻州勘鞠先人亦坐失于催促橃还科公罪笞不理遗阙二十年后因同时坐累该改秩为铨曹留难索案至朝廷时宗衮益国公参大政从容见语近见先丈常平伏辩既不曾佥书何亦被鞠煇因言州郡刑狱寃滥有司以被朝命虽知不曾着字盖亦行三问岂容不承罪及无辜大率此退而思之先人尚无恙或防深文固可雪理于今日矣自昔初除执政例荐所知三两人建康王元枢初得政首以先人名闻乃自临安筦库除江东漕司干官见次一任屡更使长皆欲发文字力辞之竟终于选调
　　煇尝于郑旸叔【霭】家得荆襄及川蜀四路金石刻目为五路墨宝郑既録碑之全文刓泐者缺焉且附己说欧阳集古考究未备者间有辨正为数巨帙考证良备悉上秘府其副因借留数月归之苐録其目并其说前后亦得其汉刻十数种旋为亲党沈虞卿取去郑乃同州死事骧之子绍兴间尝歴四川监司其子忱徳云在蜀日李公仁甫乆相从于墨宝订正有助焉且出数小纸细书皆李订正之语前汉碑固多晋碑亦絶少盖晋制三品方许立碑
　　曾大父喜蓄古刻承平时盖亦易致士大夫不甚秘惜兵火后散失一无遗者刘季髙侍尝语先人顷年嘉其好古辍赠甚多皆秦汉间物在今日为艰得语次亦尝询其名件歳乆复忘之
　　绍兴九年虏归我河南地商贾往来长安秦汉间碑刻求售于士大夫多得善价故人王锡老东平人贫甚节口腹之奉而事此一日语共游近得一碑甚竒及出示顾无一字可辨王独称赏不已客曰此何代碑王不能答客曰某知之是名没字碑宜乎公好尚之笃也一笑而散
　　唐裴行俭破外国得玛瑙盘广三尺出以示将士为军吏捧盘升阶跌而碎之叩头流血请罪行俭笑曰尔非故为何罪国朝韩魏公得二玉杯玉盘觞客次籍以锦寘于案为执事者触案碎于地非但一时畧不变色竟无追惜之意与夫吕文靖俾小姬擎宝器入书室故戒及门若足踣而仆试诸子度量古今之事若合符节东坡教诸子作文或辞多而意寡或虚字少实字少皆批谕之又有问作文之法坡云譬如城市间种种物有之欲致而为我用有一物焉曰钱得钱则物皆为我用作文先有意则经史皆为我用大抵论文以意为主今视坡集诚然
　　叶少蕴云某五十后不生子六十后不盖屋七十后不作官然晚年以子舎之多不免犯六十之戒屋成而公死矣二事得于洪庆善
　　从叔其乂守吉阳到官书报此行再涉鲸波去死一间抵郡止茅茨散处数十家境内止三百八户无市井每遇五七日一区洞贸易顷刻即散僚属一二皆土著摄官不可与语左右使令辈莫非贷命黥卒治稍严则为变不测地炎上元已衣纱果实多不知名大如斗瓶但有名香异花此外色色无之东坡言昌化不人境以吉阳视之犹为内郡不但饮食不具药石无有也又书云一日出郊见横巨木于地上有穴覆以板泥封甚固叩从者不肯言再三诘之方言前政某殁于此属无周身之具用此殓殡或扣有巨木何无板答以素无锯匠后知因此感动得疾丐归行至琼筦竟殂三女继亡诸丧皆寄湖广不得归备书之为行险逺宦者之戒南海録言南人送死者无棺椁之具稻熟时理米凿大木若小舟以为臼土人名舂塘死者多敛于舂塘中以葬士夫落南不幸而死曾不得六尺之棺以敛手足形骸诚重不幸也
　　唐太宗立皇子明为曹王母杨氏巢刺王妃也有宠于上文徳皇后崩欲立为后魏郑公谏曰陛下方比徳唐虞奈何以辰嬴为累虽从谏而止迹可掩乎不能正之于始其后髙宗之于武后明皇之于杨妃顾传家法不以为恶若郑公之敢谏孰能继之
　　舅氏张必用家藏唐诸帝全身小像乃蜀中名笔巾裹红袍年纪悠逺而色不渝独明皇像别为一帧幅巾跨马左右侍卫单寡有﨑岖涂路之状题云幸蜀图然僖宗亦尝幸蜀未知孰是【蔡绦铁围山记书　徽宗尝以小李将军唐明皇幸蜀图一横轴赐阁下臣下观者窃谓非佳兆世所传其摹本欤】
　　天圣七年诏士庶僧道不得以朱漆床榻至宣和间蔡行家虽卧榻亦用滴粉销金为饰赵忠简公亲见之其奢俭不同如此
　　先人任江东漕幕与公谦问为代文康公孙也魁然重厚古君子宦情世故皆应以无心文采外深契禅恱后倅毗陵遇煇以通家子弟一日见语人生腊月三十夜要当了了方见平生着力处始意如平时举藤尔别数年公守临川一日属微疾忽索笔书偈曰大洋海里打鼔须弥山上闻钟业镜忽然朴破翻身透出虚空召僚吏示之曰生之有死如昼之有夜无足怪者若以道论安得生死若作生死防则去道逺矣语毕端坐而逝笔势遒劲其家版行超脱如此东坡论陶渊明云出妙语于纩息之余岂涉生死之流哉煇于亦云名郯
　　丙午己亥壬戌乙巳煇命之八字也顷遇一老僧谈五行见语若非乙巳不至今日若无壬戌不致竟老穷薄退神重事多失机防然福不成福祸不成祸所得者夀数差永淳熙戊申居都下除夕有二辈伪传亲知言至门出见非忽言奉圣防追对公事时以永嘉林氏争分方兴制狱初不持文引乃随以往中无所慊神色泰然如常至府治门外坐于一室【后知为总辖房】已见灯二【后知为府皁】询扣年甲乡贯来歴往返者五六乃云不敢乆留再三摧谢送出门盖悟其非也一时叵测既归议诉于府尹赵子和尹云制院谬误所谓总辖使臣者亦宛转致恳谓已科决元所遣之吏盖本逮永嘉周和泰错认顔摽作鲁公也亲旧见晓既京尹防失孰识其枉后两日制狱事亦已复自念与传记所书入防误追放还境界无异特幽明殊涂尔平生横逆莫此为甚当是时庙堂禁从有知已闻之苐骇愕而已己酉终歳灾屯无所不有特未溘然又留残喘至今事定却有风声唳之警虽云气数实使然益信老僧祸不成祸之说且为官府追逮不审之戒
　　尝闻范鲁公质暑中所执扇偶书大暑去酷吏清风来故人两句于其上或见之言曰世之酷吏寃狱何止如大暑也公他日当深究此弊公后见周祖首建议律条繁广轻重无据吏得以因缘为奸周祖特诏详定是为刑统州县司刑宪者若人以鲁公存心尚何酷吏寃狱之为惧
　　道士一万人僧二十万人乃绍兴二十七年礼部见注籍之数时未放行度牒迨今三十余年其复有所损益欤绍兴间福建大刹有申所属谓积下度僧钱若干乞备申举以献助乞量给度牒三两道盖尝试也时议者谓宜依所请弟令具戒腊最深者三五辈以闻并兴师号以伐其谋淳熙问执政进呈江州置驻洎军因依赵雄奏昨已凖宣谕卖度牒非佳事今湖广总领所歳有给降度牒定数不知绍兴年间不曾给降亦自足用岂绍兴间未有江州军雄奏今契勘江州军自绍兴三十年创置以万人为额度牒初末行也上曰待以示三省朕不欲给降度牒当渐革之张孝祥建议自恭人至孺人邑号分等第立价许贵家妇女及妾投名书填则数百千万不日可办于以佐国用较以度牒生齿不削户口不耗仍不为民之蠧虽曰得防终以鬻爵以诱妇人名器轻假而不果行
　　煇家旧藏歴代钱谱十卷乃绍圣间李孝美所着盖唐人顾烜张台先有纂说孝美重修也周秦后钱之品様具着于帙是特见于形似尔亲党洪子予收古泉币数十百种自虞夏以降一无遗者每出示坐客道以所然皆有依据大抵古钱轮郭皆重厚叩之有声虽王莽小钱名径六分重一铢然亦不致轻薄岂上古鼓铸但求精致初不计铜齐洪死尝叩其子云悉举入棺矣或言其家虑为势力者攘取故为之辞
　　元丰间厐懋贤【元英】为主客尝着文昌杂録内一条以不知得一顺天钱铸于何代为言书成后又言近得于朝士王仪家有钱氏钱谱乃史思明所铸初以得一非长祚之兆乃改顺天煇于洪氏见二钱文皆汉径寸四分以一当开通元宝之百而李谱复云思明销洛佛铜所铸贼平无所用复以铸佛今所余伊洛间甚多视钱之谱为详以是知诚有益于未闻好事者党裒诸家所谱更攷近世圜法沿革萃为一帙板行于世不亦善乎
　　尝得一诰词云朕眷礼勲臣既极异姓王之贵防恩私室并侈如夫人之荣以尔修态横生芳性和适防膺无卹之贵终隆络秀之家爰锡命书靡拘常典用肈封于大郡俾正位于小君往服宠光益循柔履绍兴间权外制某人行如夫人及修态横生或者于王言有疑时勲臣嫡室尚在正位小君之语亦有疑
　　国朝宰相文潞公丙午生元祐元年平章事未有踵其后者范丞相己卯生建炎四年平章事未有处其先者自昔名公下世太学生必相率至佛宫荐悼王荆公薨太学録朱朝伟作荐文以公好佛其间多用佛语东坡讣至京师黄定及李豸皆有防文门人张耒时知颍州闻坡卒出已俸于荐福寺修供以致师尊之哀乃遭论列责授房州别驾黄州安置虽名窜责馨香多矣山谷在南康落星寺一日凭栏忽传坡亡痛惜乆之已而顾寺僧拈几上香合在手曰此香匾子自此却属老夫矣岂名素相轧而然或传之过
　　宣和奉使髙丽诏路允迪傅墨卿为使介其属徐兢仿元丰中王云所撰鸡林志为髙丽图经考稽详备物图其形事为其说盖徐素善丹青也宣和末先人在歴阳虽得见其图但能抄其文畧其绘画乾道间刋于江隂郡斋者即家间所传之本图亡而经存盖兵火后徐氏亦失元本鸡林志四十卷并载国信所行遣案牍颇伤冗长时刘逵吴拭并命而往是行盖俾面谕髙丽国王颙云女真人寻常入贡本朝路由髙丽如他日彼来修贡可与同来颙云明年本国入贡时彼国必有人同入京也海上结约兹为祸胎
　　刘莘老丞相工诗送安厚卿二人使髙丽杳杳三韩国煌煌二使星海神无暴横天子有威灵时以为絶唱后四句不传
　　熙寜中侍禁孙勉监澶州堤见一鼋自黄河顺流而下射杀之继而暴卒入防为鼋诉当偿命殿上主者乃韩魏公勉实故吏乃再三求哀公教乞检房簿既至隂府如所教以尚有夀十五年遂放还韩魏公别録所书其畧如此魏公家传则云右侍禁孙勉监元城埽埽多垫防费工料勉询知有巨鼋穴其下乃伺出射杀之数日勉方昼卧为吏追去有鼋诉当往证之既至一宫阙守卫甚严吏云紫府真人宫也勉仰视真人乃韩魏公也亟俯伏诉公微劳之曰汝当往隂府证事乎勉述杀鼋事公取黄诰示之谓曰鼋不与人同彼害汝埽杀之汝职也遣之使去出门遂寤事既播神皇谓辅臣曰闻说韩琦为真人事否皆曰未之闻也上具道所以咨嗟乆之二说不同当以家传为正又一说政和间方士王志老语公之子吏部侍粹彦曰紫府真人乃隂官之贵未为天仙又云公亦尝为十华真人下侍者粹彦曰然









　　清波杂志卷七
　　钦定四库全书
　　清波杂志卷八
　　宋　周煇　撰
　　浯溪中兴颂碑自唐至今题咏实繁零陵近虽刋行止防粹已入石者曽未暇广搜而博访也赵眀诚待制妻易安李夫人尝和张文潜长篇二以妇人而厠众作非深有思致者能之乎五十年功如电扫华清花栁咸阳草五坊供奉鬬鸡儿酒肉堆中不知老胡兵忽自天上来逆胡亦是奸雄才勤政楼前走胡马珠翠尽香尘埃何为出战輙披靡置荔枝多马死尧功舜徳本如天安用区区纪文字着碑铭徳真陋哉乃令神磨山崖子仪光弼不自猜天心悔祸人心开夏商有鉴当深戒简防汗青今具在君不见当时张説最多机虽生已被姚崇卖君不见惊人废兴传天寳中兴碑上今生草不知负国有奸雄但説成功尊国老谁令妃子天上来虢秦韩国皆天才花桑羯鼓玉方响春风不敢生尘埃姓名谁复知安史徤儿猛将安眠死去天尺五抱瓮峯峯头凿出开元字时移势去真可哀奸人心丑深如崖西川万里尚能反南内一闭何时开可怜孝徳如天大反使将军称好在呜呼奴辈乃不能道辅国用事张后尊乃能念春荠长安作斤卖顷见易安族人言明诚在建康日易安每值天大雪即顶笠披蓑循城逺览以寻诗得句必邀其夫赓和明诚每苦之也煇尝欲裒今昔名人所赋庐山髙明妃曲中兴颂用精纸为轴丐工字画者随意各书一篇后志姓字嵗月常常披展为醒心明目之玩竟未克成是极易办人必乐从特坐因循耳易安父文叔元祐馆职
　　印板文字讹舛为常盖校书如扫尘旋扫旋生常之侍郎着韵语阳秋评诗一条云沈存中云退之城南聨句竹影金鎻碎者日光也恨句中无日字尔余谓不然杜子美云老身倦马河堤永尽黄榆緑槐影亦何必用日字作诗正要如此之説云尔煇考此诗乃东坡召还至都门先寄子由首云老身倦马河堤永尽黄槐緑榆影终篇皆为子由设当是误书子瞻为子美耳此犹可以意防若麻沙本之差舛误后学多矣
　　刘季孙初以左班殿直监饶州酒题小诗于治所壁间呢喃燕子语梁间底事惊回梦里闲说与旁人应不杖藜携酒看芝山时王荆公任本路宪案行见之大加称赏遂檄权本州教授后叶石林特着于诗话中芝山乃饶州近城僧寺后池阳刻本乃改芝山为前山一字不审乃失全篇之意抑见自昔右列亦可承师儒之乏皇祐初诏妇人所服冠髙毋得过七寸广毋得逾一尺梳毋得逾尺以角为之先是宫中尚白角冠人争效之号内様冠名曰垂肩等肩至有长三尺者登车担皆侧首而入梳长亦逾尺议者以为服妖乃禁止之煇自提孩见妇女装束数嵗即一变况乎数十百年前様制自应不同如髙冠长梳犹及见之当时名大梳裹非盛礼不用若施于今日未必不夸为新竒但非时所尚而不售大抵前軰治器物盖屋宇皆务髙大后渐从狭小首饰亦然
　　成都富春坊羣倡所聚一夕遗火犂明有钉一牌大书絶句诗于其上夜来烧了富春坊可是天公忒肆行只恐夜深花睡去髙烧银烛照红妆乃伊洛名徳之后号道山公子者所作又有小词一编皆艶语煇尝得其一啓乃代其弟上周彦约侍郎其略云惟曾祖受三天子聘贤之礼数在先朝为九老人受道之师承继巢由之髙踪辞防龙之盛举惟君子之泽未斩而圣人之道必文采典重如此岂可以一时谐谑之迹而加訾议晏叔原著乐府黄山谷为序而其父客韩宫师玉汝曰愿郎君捐有余之才崇未至之徳前哲训迪后进拳拳如此为后进者得不服膺而书绅贺方回栁耆卿为文甚多皆不于世独以乐章脍炙人口大抵作文岂可不谨
　　陶尚书谷奉使江南恃才凌忽议论间殆应接不暇有善谋者籍中艶丽诈为驿卒孀女布裙荆钗日拥篲于庭谷一见喜之久而与之狎赠以长短句一日国主开宴立妓于前歌所赠邮亭一夜眠之词谷大慙沮满引致醉顿失前日简倨之容归朝坐此抵罪文潞公帅成都有飞语至朝廷遣御史何郯因谒告俾伺察之潞公亦为之动徧询幕客孰与御史宻者得张俞字少愚者使迎于汉州且携营妓名王宫花者往伪作家姬舞以佐酒御史醉中取其领巾题诗云按彻梁州更六么西防御史惜妖娆从今改作王宫栁舞尽春风万万条至成都此妓出迎遂不复措手而归二事切相一説王宫花一名杨台栁诗首句云蜀国佳人号细腰何字圣从亦蜀人也
　　大观二年诏大相国寺慧林襌院长老元正坐化并无衣鉢阙送之用赐绢三百匹钱三百贯赐寂照之塔仍间度一僧浮屠示寂寸丝不挂赤安用尔许缣帛时方崇道教诏道流叙位在僧之上元正何人而膺此优典
　　顷嵗儿女合之夕壻登髙座赋诗催妆为常礼后皆略去京师贵防纳壻设次通衢先观人物岳母忽笑曰我女如菩萨却嫁个麻胡子谓其多髯也殆索诗乃大书曰一双两好古来无好女从来无好夫郤扇卷明防烛待教菩萨看麻胡一座观烘堂盖壻亦不凡也尝得其姓名今失记
　　煇居建康春晚赴张徳共防扵西园呼数辈为侑酒酣忽有传府命呼其人时张安国开府方两日其人既去求自解之説众谓但以实告况社中二客未至必留铃斋翌旦询之如所料初歌者既去坐客骆适正即席赋诗云花随春尽覔无痕尚续余懽索侑尊一曲未终人已去西园灯火欲黄昏煇尝赓和不记也迨今一世西园賔主无一在者独煇苍顔华发羁寓西湖上旧事无人可共论为之一叹
　　淳化宰相张公齐贤布衣时尝春防嵩岳醉卧巨石上梦人驱羣羊于前曰此张相公食料羊也既贵每食数斤犹未厌饫健啖世无比者此与唐賛皇李徳梦人谓平生合享万羊之兆符合以是知贵人鼎养丰厚冥防中自有定数贫儒岂可不安藜藿之分
　　王荆公与宋次道同为三司判官时次道出其家藏唐诗百余篇托荆公选其佳者荆公乃签出俾吏抄録吏每遇长篇字多倦于笔力随手削去荆公醇徳不疑其欺也今世所本乃羣牧吏所删者欧阳公归田録未出而序先神宗宣取公时致仕居颍以其间纪述有未欲广者因尽删去又患其文太少则杂以戏笑不急之事元本未尝出庐陵集所载上下才两卷乃进本也近时曽公端伯亦编皇宋百家诗去取任一己之见虽非捃摭诋诃其间或未厌众论且于欧公荆公东坡诗皆不载虽曰用唐诗韩杜李不与编故事其亦大名之下不容有所铨择耶吕居仁图江西宗派凡二十五人议者谓陈无已为诗髙古使其不死未甘为宗若徐师川则固不平列在行间韩子苍曰我自学古人夏均父亦耻居下列一时品第尚尔纷纷矧随好恶笔削篇章示已鉴裁之明岂免议论【曽帅江陵日叔祖为参议官亲见亟欲诗成仅得数篇即撰小序以刋行旋悟踈略欲删去而不及吴虎臣漫録书居仁作图时均父没已六年耻在下列为非煇亦见前辈云东莱自言宗本无铨次后人妄谓有所髙下且悔少作是皆党东莱者创此説以盖时论非本语也】
　　京畿转运司奏到太和山水晶大小四千余块邕州等处产金寳共收到金二千四十六两数内采到生大黄金不经烹炼者汝州产码碯二万五千斤一块重二十一斤五两并宣付史馆时政和四年也又潭州益阳县莲荷掘得金四块緫计一千七百八两方崇饰祥瑞之际地不爱寳阐珍以表极治其盛如此
　　郑穆字闳中闽士所尊四先生郑其一也元祐初为国子祭酒乆而请老太学诸生数千人状诣司业又诣丞相府请留不报以待制奉祠将行公卿大夫多以诗赠之三学之士皆为诗且出祖汴东门外三献酒再拜堂下辞诀而去观者叹息煇防从合肥王公助学王与郑中表亲有一编目归荣乃送行诗也复未见此本人少则发黒老则发白久则黄人少则肤白老则肤黒久则黯若有垢然发黄而肤为垢故曰黄耉见王充论衡而今韵略耉字下亦注老人面若垢为耉
　　崇寜三年驾幸金明池乗乌马还内道路安平赐名龙骧将军艮岳一石髙四十尺名神运昭功宣和五年朱勔自平江府造巨舰载太湖大石一块至京以千人舁进勔被赏建节石封盘囤侯
　　方务徳侍郎帅绍兴赴召士人姚某以书投诚其略曰某流落江湖二十年兄弟异立未能成家重以场屋蹉跌遂失身于倡馆马慧嵗月滋久根深蒂结生育男女于义有不可负者兼渠孑然一身无所依倚防性不能自立万一有叛此盟终身废弃存亡或未可保不于侍郎还朝之日得遂脱身从良他日不困此门戸中不惟无以释儿女之恨而某亦从此销缩区区欲望矜怜使鱼鸢之属川泳云飞侍郎之徳大矣敢不下拜方书其后云姚某觧元文词英丽早以俊称杯酒留连遂致于亡反露由衷之恳不愧多言遂成家之名何爱一妓韩公之扵戎昱既徇所求竒章之望牧之更宜自爱能从其请可见寛厚之徳且引事切当韩滉镇润州戎昱典属郡昵一妓或言于韩韩取戎不敢留临别作小词曰好在春风湖上亭栁丝藤蔓系人情黄鹂乆住浑相恋欲别频啼三两声韩闻即归之盖用此事
　　从叔知和随侍官九江尝以诗见吕东莱后以书请教答云庐阜只尺读书少休必到山中所与防者谁也古人观名山大川以广其志思而成其徳方谓善游太史公之文百氏所宗亦其所厯山川有以増发之也惜其所用止在文字间若使志扵逺者大者虽近逐游夏可也又为作求诸已斋诗见集中知和尝尉吴江作垂虹诗话语煇未有序煇言若以所得东莱帖冠于首何用他求从之复着垂虹赋为人称赏盖得少小师尊前辈之力惜年未及中病废而卒
　　政和五年四月燕辅臣于宣和殿先御崇政殿阅子弟五百余人驰射挽强精鋭毕事赐坐出宫人列于殿下鸣鼓击柝跃马飞射翦栁枝射绣毬击丸据鞍开神臂弓妙絶无伦卫士皆有愧色上曰虽非妇事然女子能之则天下岂无可教臣京等进曰士能挽强女能骑射安不忘危天下幸甚见从游宣和殿记
　　近世州郡以名贤昔尝临莅绘象以章遗爱数十百年后何縁得其容貌之真但畵衣冠题爵位姓名耳东坡送周正孺知东川诗落句云为君扫棠隂畵像或相踵盖蜀中太守无不畵像者顷王显道守吴门日孙仲益居毗陵以尝牧是遣骑求其神并复齐云楼旧观孙谢之有尝读国史钱惟演作枢宻直学士题名记黜冦莱公为逆凖不书时有蔡齐斥其妄如觌无状公乃肯収之之语此绍兴间事也钱惟演作枢宻直学士题名记附丽丁谓輙去冦凖姓氏云逆凖公尝言于仁宗曰冦凖社稷之臣忠义闻于天下岂可为奸党所诬哉遂令磨去见公行状
　　范文正公在睢阳遣尧夫到姑苏般麦五百斛尧夫时尚少既还舟次丹阳见石曼卿问寄此久如曼卿曰两月矣三丧在浅土欲塟之而北归无可与谋者尧夫以所载麦舟付之单骑兼程取防径而归到家拜起侍立良久文正曰东吴见故旧乎曰曼卿为三丧未举方留滞丹阳时无郭元振莫可告者文正曰何不以麦舟与与之尧夫曰已付之矣大梦行当觉百年特未满遑哀已逝人长眠寄孤馆念我同年生意长日月短盐车困骐骥烈火废圭瓉后生有竒骨出语已精悍萧然野姿谁复识中散有生寓大块死者谁不窽嗟君独久客不识黄土暖推衣助孝子一溉滋汤旱谁能脱左骖大事不可缓此诗东坡为李宪仲作宪仲之子廌坡得梁吉老十缣百丝举以之度是诗出当多有助之者又作章黙诗意益深辞益哀今之人亲丧未举岂免求哀于时若假是名因以为利或广求以侈其葬恐失脱骖之本意也
　　欧阳文忠公父郑公任绵州推官日生文忠后有谢固者居是官于治所之左葺一堂号六一唐子西赋长篇有即彼生处所馆之与周旋之句或云司马温公父待制公守浮光日生温公故名取煇燿之义自昔功施于民则祀之矧钜公盛徳功在社稷百世宗仰者乎或云郡旧有香火之奉今守土者得不侈大祠宇以永其若第以名势所临在仕者献谀取媚如绍兴间黄州为时相建瑞庆堂是也谢固一为望子西自有两说先人三弟季字徳绍与煇同庚同月煇先十三日自幼从竹林游徳性敏而静中年后文笔加进尝题玉川碾茶图絶句云独抱遗经舌本干笑呼赤脚碾龙团但知两腋清风起未识捧瓯春笋寒颇有唐人风制死已十年遗藁失于拾但宗族间得一二
　　旧説防谏当上殿未有题目五更不寐平生亲旧一一上心盖唯亲旧可得其详庶免风闻之误是虽戱语尝亲见之绍兴间某任言责欲论一人未得出处不叶公议与之齐者偶一郷人来访私谓得其人矣叙契阔接殷勤甚懽其人大喜过望意汲引可必也越两日章防上乃同前欲论者降防即日押出国门寜逢恶賔莫逢故人又云故人相逢不吉则凶









　　清波杂志卷八
　　钦定四库全书
　　清波杂志卷九
　　宋　周煇　撰
　　天下名山洞府河阳府平阳洞台州赤城山玉京洞江寜府华阳洞舒州灊山司真洞杭州大涤洞鼎州桃源洞常州张公洞南康军庐山咏真洞建州武夷山升真洞南岳朱陵洞江州马当山上水府太平州中水府润州金山下水府杭州钱唐江水府河阳济渎北海水府凤翔府圣湫仙逰潭河中府百文龙潭杭州天目山龙潭华州车湘潭初朝廷以毎嵗投龙简而洞府多在僻逺处其赍送祭醮之具颇以为扰天圣间下道録院定嵗投龙简凡二十处余皆罢之煇四十年前于马当龙祠廊庑下见一碑刻投龙处所视此数颇有増益碑隂载祭享牲牢香币乐节为详乃元丰间江州建立者过之则亡
　　张无垢贬南安凡十有四年寓处僧舍未尝出门戸其一话一言举足为法警悟后学宏矣其甥于恕裒集语録十二卷既已刋行其间论语絶句读者疑焉盖公自有语解亦何假此发眀奥义尝叩公门人郎云此非公之文也语録亦有附防者
　　唐制唯给事得封还诏书宿郑公知制诰日刘从愿妻遂国夫人王正女也既夺封罢朝谒乆之复其国封公乃缴还词头其命遂寝中书舍人缴词头葢自郑公始【熊克所着九朝通略书富弼缴还遂国之封实録本不载止见于苏辙龙川列志】事有碍于理亦恐所或致讹舛富郑公薨司马温公范忠宣来吊哭公之子绍庭泣曰先公有自封押章防一通殆遗表也二公曰当不啓封以闻既曰遗表自有常式恐难以元封押进御封可也押可乎东坡作公神道碑止公手封遗表使其子上之世莫知所以言者袖中谏草朝天去欧阳公固尝议之
　　禄岂须多防满则退年不待暮有疾便辞仕者守此戒则不殆不辱可全始终进退之节顷见洪庆善书此语于座屏然晚有南荒之谪盖亦昧于勇退士大夫能明哲保身以全终始者寡矣
　　嫁女须胜吾家者娶妇须不若吾家者或问其故曰嫁胜吾家则女之事人必钦必戒娶妇不若吾家则妇事舅姑必执妇道安定胡翼之云【煇见老先生言安定为此説必有谓岂其男女婚嫁用此说皆得所归而然欤】
　　石守道为举子时寓学于南都其固穷苦学世无比者交游间尝以盘餐遗之石谢曰甘脆者亦介之愿也但日飨之则可若止得一餐则明日何以继乎朝飨膏梁暮厌粗粝人之常情也所以不敢当归之贫乐箪瓢贤矣哉尝闻富郑公辞疾归第以俸劵还府府受之程伊川正叔曰受之固无足议还者亦未为得也留之无请可也或曰餽食美意也受而不食可也却之近名也欧阳公为西京留守推官事钱思公一日羣游嵩山取颍阳路归暮抵龙门雪作登石楼望都城次忽烟霭中有车马渡伊水者既至乃思公遣厨歌妓且致俾从容胜赏毋遽归之意思公既贬汉东王文康公晦叔为代一日讶幕客多游责曰君等自比冦莱公何如莱公尚坐奢纵取祸众不敢对欧公取手板起立曰以某论之莱公之祸不在杯酒在老不知退尔四座伟之是时文康年已髙为之动故欧公六十五即休致门生或有言公徳望为朝廷倚重且未及年岂容遽去公荅曰某平生名节为后生描畵尽唯有早退以全晩节岂可更被驱逐乎以是知公未老告归盖以文康公为戒且践畴昔之言也或云欧公游颍阳见山中石壁上丹书神清洞即此时也【时尚书祠部员外郎直集贤院通判河南府谢希深绛与欧阳诸公皆以王事从嵩山之防谢有二书抵梅圣俞厯叙登览之胜梅答以长篇时明道元年九月也】
　　一小説名黙记内一条云尹师鲁性髙而在洛中与欧梅诸公同游嵩山师鲁曰游山须是得胡饼炉来方是游山诸公咸谓游山贵真率岂有此理诸公羣起而攻之师鲁知前言之谬而不能胜诸公遂引手扼吭诸公争救之乃免煇见前辈云一时失言有所不免若曰愧而扼吭无是理也着黙记者亦不当书此
　　洪驹父集侍儿小名三卷王性之续一卷好事者复益所未备虽曰择之不精采摭未尽亦足为尊爼谐谑之助士大夫昵裙裾之乐顾侍巾栉辈得之惟艰或得一焉不问色艺如何虽资至凡下必极美称名浮扵实有可笑者岂故矜衒特偿平日妄想不足则夸尔或谓若把西湖比西子澹妆浓沫揔相宜揔宜之名为佳特恐无敢承当者【性之之子明清云先公与洪玉父共成此编非驹父之所续也意此语当得其实煇本误矣】
　　赵忠简公秉政日使臣阙永坚亦西人趋承云久乃丐官淮上贫不办行欲货息女公怜之随给所须永坚乞纳女公却之请力不得已姑留之后永坚觧秩还公一见语之尔女无恙永坚谓宿逋未偿公笑不答且助资送费嘱求良配遂归监平江梅里镇宗室汝霖女言虽累年日侍丞相巾栉及嫁尚处女也汝霖与知泗州王伯路厚语其详王云前辈于此等优为之特今之人为难能司马温公曽鲁公各有事似此一事于世文多不载
　　江南自初春至首夏有二十四番风信梅花风最先楝花风居后煇少小时尝从同舎金华潘元质和人春词有卷试约束君问花信风来第几畨之句潘曰宫词体也语太弱则流入轻浮又尝和人蜡梅词有生怕冻损蜂房胆瓶汤浸且与温存着规警如前朋友琢磨之益老不敢忘潘墓木拱矣
　　山谷云野艇恰受两三人别本作航航是大舟当以艇为正今所航船者俗名轻舠如航湖航海亦为常谈【张景阳七命载在文有泛三翼泛中沚之句所谓三翼皆巨战船非轻舟也】
　　秦少游发郴州反顾有所属其词曰雾失楼防月迷津渡桃源望断无寻处可堪孤馆闭春寒杜鹃声里斜阳暮驿寄梅花鱼传尺素砌成此恨无数郴江幸自绕彬山为谁流下潇湘去山谷云语意极似刘梦得楚蜀间语泪湿防干花着露愁到眉峰碧聚【阑干泪脸也见邺侯家愁到眉峰碧聚乃张泌思越人词黛眉愁聚春碧】此恨平分取更无言语空相觑断雨残云无意绪寂寞朝朝暮暮今夜山深处断魂分付潮囬去毛泽民元祐间罢杭州法曹至富阳所作赠别也因是受知东坡语尽而意不尽意尽而情不尽何酷似少游也乾道间舅氏张仁仲宰武康煇徃见留三东堂之胜葢泽民尝宰是邑扵彼老士人家见别语墨迹苏东坡云如人善博日胜日负王荆公改作日胜日贫坡之孙符云元本乃日胜日贫吕正献尤不喜人博有胜则伤仁败则伤俭之语
　　了斋陈莹中为太学博士薛昻林自之徒为正録皆蔡卞之党也竞尊王荆公而挤排元祐戒士人不得习元祐学术卞方议毁资治通鉴板陈闻之因防士题特引序文以明神宗有训于是林自骇异而谓陈曰此岂神宗亲制耶陈曰谁言其非也自又曰亦神宗少年之文耳陈曰圣人之学得于天性有始有卒岂有少长之异乎自辞屈愧叹遽以告卞卞乃密令学中敞髙阁不复敢议毁矣毁通鉴非细事也诸公未有纪之者止着于了斋遗事中国子监旧有安定胡翼之祠绍圣初自为博士闻于朝彻去
　　客言苏伯昌初筮长安狱掾令买鱼饲猫乃供猪衬肠诘之云此间例以此为猫食乃一笑留以充庖同寮从而遂日买猫食盖西北品味止以羊为贵
　　诏赐楚州孝子徐积绢三十匹米三十石积从胡爰学一见异待之尝延食中堂二女子侍立退积问曰门人或问见侍女否何以答之爰曰莫安排积闻此言省悟所学顿进此段不但见于诸公纪闻亦载在哲宗实録乃元丰八年事也岂警后学要妙在莫安排三字故史臣从而书焉徐字仲车
　　仲车杂著数十条临川山阳板行其一云陈力就列不能者止近世拜官徒为饰词已足耻矣而朝廷又为之法曰至某官乃得辞免是教人为伪也其两府有除拜未受命必先押入其名已不正盖贤者以礼进以义退既可押入必可押出此固然矣但立法有素岂易顿革柄臣为国具瞻既膺大拜不应偃然即当其任故三辞再辞次及从官防谏一辞而已此岂由特拘以法其不应辞者岂官微任轻进不系时之重而然欤两府初除固已受命特未受告耳凡降防日下供职者皆未受告也
　　食无精粝饥皆适口故善处贫者有晚食当肉之语煇家与宗室通婚姻常赴其招家家留意庖非特调芼应律令且三字烂少烂则易于咀嚼热则不失香味少则俾不属餍而饫后品煇顷出疆自过淮见市肆所售羊邉甚大小者亦度重五六十斤盖河北羊之胡头有及百斤者驿顿早晩供羊甚腆既苦生硬且杂以芜荑醤臭不可近用前二说制以饷客岂不快屠门之嚼哉王荆公解美字从羊从大谓羊之大者方美而东坡亦有翦毛胡羊大如马谁记鹿角腥盘筵之句山谷简何斯举治具待客亦谓软烂则宜老人丰洁则称佳客今日蔬食起权舆之叹説食经而偶及此
　　煇自四十以后凡有行役虽数日程道路倥偬之际亦有日记以先人晚苦重聼如干蛊次叙旅洎淹速亲旧安否书之特详用代缕缕之问记向年货田句金不遂取涂三茅得新刋山图而归濡滞良乆殊失倚门之望因思昔渊才久出其家日望其归归止一布囊人谓其间必珍货也后数日防亲戚啓囊乃欧阳公新修五代史藁数帙李庭珪墨一笏而已煇用此书于日记后先人为之一笑自隆兴癸未至绍熙辛亥恰一世伏书然
　　王立之诗话书张宗古自堂后官守登州祈雪获应一判官以诗为贺宗古曰玩我欲缴进为人劝止先人任饶幕与邵武黄坚为代一日郡宴鄱江楼黄作木兰花词上别乗有监郡风流懽洽之语亦贻怒缴申郡牒问风流懽洽实迹黄厯故古今风流懽洽出处辩答甚苦尝取吏案以观而得其详要知投献本求知又当视其人如何庶不返致案劔特未知宗古所谓玩我何说其亦锦衾烂兮之乎
　　张无尽尝作一表云鲁酒薄而邯郸围城门火而池鱼祸上句出庄子下句不知所出以意推之当是城门失火以池水救之池蝎而鱼死也广韵池字韵注云池水沼也古有姓池名仲鱼者城门失火烧死谚云城门失火殃及池鱼白乐天诗有火发城头鱼水里救火竭池鱼失水初不主姓名之説然广韵所载当必有据词头代王言赏功罚罪若雷风鼔舞天下要当采公论载于训词以昭示惩劝某除某官若其人非素所与者必防寓诋诮于一二字中审其人不应此除曷不循缴还之制顾假命令以快我之好恶其可乎
　　晁无咎贬玉山也过彭门而陈履常废居里中无咎出小鬟舞梁州以佐酒常作小阕木兰花云娉娉袅袅芍药梢头红様小舞袖低垂心到郎邉客已知金尊玉酒劝我花前千万夀莫莫休休白发簮花我自羞无咎云疑宋开府铁心石肠及为梅花赋清便艶发殆不其为人履常清通虽铁心石肠不至于开府而此词清便艳发过扵梅花赋矣
　　元丰己未眀略无咎同登科明略所游田氏姝丽也一日明略邀无咎晨过田氏田氏遽起对鉴理发且盼且语草草妆掠以与客对无咎以明略故有意而莫传也因为下水船一阕上客骊驹至鹦唤银屏睡起困倚妆防盈盈正解螺髻凤钗坠缭绕金盘玉指巫山一段云委半窥鉴向我横秋水斜领花交镜里淡拂铅华怱怱自整罗绮敛眉翠虽有愔愔宻意空作江邉解佩顷在上饶得此説于晁族无咎跋云大观庚寅四月十三日伯比季良无咎集国东之逆旅话此四事季良云可书也伯比季良当足羣从风流醖借寓诸乐府虽曰纎尘不妨防戱于杯酒间余一説乃陈袭为钱唐妓周子文作四诗词洪内相已载在夷坚庚志语皆合余一未详军帅丁忧诏起复迨服阕犹以起复二字入衔或晓之答曰自抛了娘子却加得此官二年未曽迁转又一辈衔内必宜差二字有俾除去乃云元被受差劄上下来怎敢擅除一添差酒官不厘务坚要供职人亦语之在法只合门坐请料钱其人言朝廷令某不离务趂办课利岂敢闭坐请他料钱三者可以笑林之遗旧制御厨折食钱凡十一等第一等旧折八十余千绍兴初减半余递减有差至第十一等旧折三十千亦损其半然尚宫内人赴景灵宫酌献却系临安府依格造食味每分白肉胡饼汤肉粉杂饤炊作炒内煑菜羮饭软肉所破料止羊肉十三两面五两盝豆粉二两米五合薪炭之属凖此其俭如此或云乃承平旧制虽御厨末等折食则例亦不致是之窘也
　　建炎初臣僚论帝姬或者谓非姓氏之姬乃姬侍之姬此尤不可岂有至尊之女而下称姬侍乎若以谓避忌政和间主字乃主簿主书之主非国主家主之主也先是主字一切除去民间有无主之説又言姬者饥也亦用度不足之防乃诏改正乃政和二年蔡京三入相时建请改公主为帝姬郡主为宗姬县主为族姬议者谓周姬犹齐姜宋子也是使国女改从周姓故靖康初悉罢之











　　清波杂志卷九
　　钦定四库全书
　　清波杂志卷十
　　宋　周煇　撰
　　中表张元友谓理减年赏于淛东盐司吏以赂不满欲实封奏状外封贴黄以谓为渭亟往易之度其中必不误书特以此一字见邀昔州郡桉酒官醖造违律不任沽卖吏受贿于任字上加一防遂免责罚岂刻木辈心此术以资弊幸唐史亦载有书渍为清者以是知添改偏傍有自来矣
　　王晋公祜不置田宅曰子孙当各念自立何必田宅置之徒使争财为不义耳尝以百口保符彦卿无异志乃植三槐于第中便座谓其子必有任公台者文正公其子也较以田宅所得孰为少多非文正之贤其能成乃父之志
　　翰林书待诏请春词以立春日翦贴于禁中门帐皇帝閤六篇其一曰漠然天造与时新根着浮一气均万物不须雕琢巧正如恭已布深仁皇后閤五篇其一曰春衣不用蕙兰薫领縁无烦刺绣文曾在宫亲织就方知缕缕尽辛勤夫人閤四篇其一曰圣主终朝勤万几燕居专事养希夷千门永昼春岑寂不用车前挿柳枝春端帖子不特咏景物为观美欧阳文忠公尝寓规讽其间苏东坡亦然司马温公自着日録特书此四诗葢为玉堂之楷式自政宣以后第形容太平盛事语言工丽以相夸殆若唐人宫词耳近时杨诚斋廷秀诗有玉堂着句转春风诸老从前亦寓忠谁为君王供帖子丁宁绮语不须工之句是亦此意顷得玉堂集分为八帙或云李汉老所编者亦有皇太子府春端帖子
　　康定二年刘涣奉使入西羌招纳唃厮啰族部蕃法唯僧人所过不被拘留资给饮食涣乃落发僧衣以行李复圭云耳煇得刘氏西行録乃涣所纪往返系日以书甚悉且多篇咏虽所至必与蕃僧接且赖其乡导既仗使节辟官属计事宜结息信称诏赐赉茶防悉用汉官威仪范蜀公东斋记王圣涂渑水燕谈皆及涣出使事俱不言祝发涣字仲章保塞人天圣中以奉礼郎上书请彻还政后为右正言又随孔道辅论废后事以工部尚书致仕元丰元年卒
　　沈侯曰古儒士为文当从三易易见事一也易识事二也易读诵三也邢子才曰沈侯文章用事不使人觉若胷臆语深以此服之杜工部作诗多故实不似用事者是皆得作者之奥樊宗师为文奥澁不可读亦自名家才不逮宗师者固不可效其体刘勰文心雕龙论之至矣向传景文笔録复得一编名摘粹四十八事如辨碑刻及字音三四条皆互出前所论文见于摘粹为文奥澁公谓才不逮者不可效其体以是知公所修唐书后学其可妄议
　　章子厚在相位一日国子长贰堂白三经义已镂板攽行王荆公字说亦合攽行合取相公钧防子厚曰某所不晓此事请白右丞右丞蔡元度也
　　熬波之利特盛于淮东海陵复居其最绍兴间嵗支盐三十余万席为钱六七百万緍于以佐国用其利博矣自增置真州一仓遂稍损旧数捍海置堰肇自李唐国朝范文正公稍移其址叠石外固厥后刓缺不常随即补治淳熙改元复圮于潮汐时待制张公【子正】守郡益加板筑不计工费唯取坚实官赀不足阴以私帑益之汔今是赖侍御史李粹伯【处全】记其成煇是年适在乡里乃得其实【盐席钱緍之数见吴陵志】
　　东坡云昔僦宅于眉一日二婢熨帛足防于地视之深数尺有大瓮覆以乌木板先夫人亟命以土塞之人谓其下有宿藏物欲出也其后坡居于岐欲发地求藏丹崇德君曰使先姑在必不发也乃止唐李景逊为淛西观察使母郑早寡家贫子幼居东都因古墙坏得钱盈船郑乃炷香祝之曰吾闻无劳而获者身之灾也天必以先君余庆矜其贫而赐之则愿诸孤它日学问有成此不敢取命掩而筑之二事实相似非智识贤明岂能及此然郑爱幼子景庄毎被黜于场屋母輙挞景逊景逊终以朝廷取士自有公道不肯私嘱主司以是论之郑母似有损于贤明
　　无锡乡士张公尚字思齐三舍时为名进士蹭蹬至绍兴戊辰始预特奏名试待廷对闲梦人语之官人住和州请衣既觉叵测有解之和州请衣必是食禄之地张自念脱或侥幸亦未应衣赐及唱名在末等补和州助教始悟衣者医也为助教设人劝纳敕为后图张曰神告之矣乃拜命因赋四十字以自况老未脱场屋揆才无寸长九重虽射防一命不为郎尚喜衫仍緑仍怜牒是黄活人何不可政自有良方竟不霑禄而卒平日诗文皆脍炙人口求诸乡人而未获先人所着松峦志亦着此事首句云不信儒冠误蹉跎已苍若夫梦兆则煇近方得之故今重出不特补志之遗抑亦正诗之误吴长文不喜释氏父卒不召僧营佛果闾巷常与父往还者各赠二缣韩魏公谓事亲之际为尤难建安刘同知居留建康薨于官遗戒不事梵呗其家恪遵治命兴化陈丞相当属纩之际亦以手笔示其子谓追修无益于逝者岂二公自信平生践履必可升济初不假荐助冥福抑矫世俗溺信浮屠之说欤长文名奎尝参机政于熙宁
　　古治百里之邑令拊其俗尉督其奸故令曰明府尉曰少府唐之名臣繇尉超迁驯至公卿者不可以数计虽陆贽牛僧孺裴度颜真卿李绛皆此涂出今铨法以处试吏者腰弓撚箭从事鞍马巡警阡陌饯迎贵宦敛板揖于路左以麤官目之判司簿尉不可说未免棰楚尘埃间不特兴叹于昌公
　　醖法言人人殊故色香味亦不等醇厚清劲复系人之嗜好泰州雪醅著名惟旧葢用州治客次井蠏黄水蠏黄不堪他用止可供酿绍兴间有呼匠辈至都下用西湖水酿成颇不逮有诘之者云蠏黄水重西湖水轻尝较以权衡得之煇向还乡郡饮所谓雪醅亦未见超胜岂秫米日损水泉日増而致然耶抑醖法久失其大抵今号兵厨皆有此弊不但泰之雪醅也
　　韩魏公妻弟崔公孺持论甚正公喜与之语偶泛及差除公孺忽曰豺□虎豹虵虺天乃屏置于山林深僻之地者葢恐为人之害也今监司郡守一失选抡置在要路其为民害得不甚于豺狼虎豹虵虺乎公黙然凡今庙堂进拟符节次得不鉴公孺之论而益精其选唐路岩为相密奏应臣下有罪赐死皆令使者剔取结喉三寸以进騐其实至是赐岩死乃自罹其酷行刑之处乃杨死所葢为岩所防者
　　本朝卢公多逊贬朱崖李符知开封府言于赵韩王曰朱崖虽在海外而水土无他恶贬者多生全春州在内地而近至者必弊望追改前命亦外示寛贷乃置于必死之地赵颔之月余符坐事贬宣州行军司马上怒未巳令再贬岭外赵具述其事即以符知春州到郡月余而卒天道好还其速如是史传不载似此不一姑举二者以为世戒
　　邮亭客舍当午炊暮宿弛担小留次观壁间题字或得亲旧姓字冩涂路艰辛之状篇什有可采者其笔画柔弱语言哀怨皆好事者戏为妇人女子之作顷于常山道上得一诗迢递投前店飕飗守破窻一灯明复暗顾影不成双后书女郎张惠卿迨囘程和已满壁衢信间驿名彡谿谓其水作三道来作彡字形鲍娘有诗云谿驿旧名彡烟光满翠岚须知今夜好宿处是江南后蒋颍叔和之云尽日行荒迳全家出瘴岚鲍娘诗句好今夜宿江南颍叔岂固欲和妇人女子之诗特北归读此句有当于心戏次其韵以志喜耳煇顷随侍赴官上饶舟行至钓台敬谒祠下诗板留题莫知其数刘武僖自柯山赴召亦记嵗月于仰髙亭上末云侍儿意真代书后有人题云一入侯门海漾深谩留名字恼行人夜来髣髴髙唐梦犹恐行云意未真
　　近年上官遇僚属日益简倨縦有从厚者皆以失体之名归之顷黄徽猷【崇书】为漕江东尝对客言公防上论职事或未免厉辞色若杯酒间讵可无和气以相接晩会彻俎有应循廊者岂有竟夕相陪笑语从容昏夜使其偕执侍者仆仆疾趋者乎当悉俾就席次登车且云是亦前辈故事也后得一小说韩黄门持国典藩觞客早食则凛然谭经史节义及政事设施晩集则命妓劝饮尽欢而罢虽簿尉小官悉令登车上马而去黄所及前辈故事其谓是耶
　　唐中和四年时溥献黄巢及家人首并姬妾僖宗御大元楼受之宣问姬妾汝曹皆勲贵子女世受国恩何为从贼其居首者对曰狂贼凶逆国家以百万之众失守宗祧播迁巴蜀今陛下以不能拒贼责一女子置公卿将帅于何地乎僖宗不复问皆戮于市人争与之酒其余俱悲恸昏醉居首者独不饮不泣至于就刑神色肃然刘更生传烈女八篇俱着姓氏唐史烈女传亦然而独遗此若非司马温公特书于通鉴中则视死如归应对不屈之节卒泯泯而不惜不得其姓氏
　　时又有大将王绪令军中无得以老弱自随犯者斩王潮兄弟独扶其母绪责之曰军皆有法未有无法之军汝违吾令而不诛是无法也三子曰人皆有母未有无母之人将军奈何使人弃其母绪怒命斩其母三子曰潮等事母如事将军既杀其母请先母死将士皆为之请乃舍之亦以其辞正也或免不免系于一时未几绪为潮所擒
　　唐柳氏自公绰以来世以孝悌礼法为士大夫所宗玭常戒其子弟曰凡门地高可畏不可恃也立身行已一事有失则得罪重于他人无以见先人于地下此其所以可畏也门高则骄心易生族盛则为人所嫉懿行实才人未之信小有疵纇众皆指之此其所以不可恃也故膏梁子弟学宜加勤行宜加俭仅得比众人耳古今家诫深切着明孰逾于此葢有镂板以晓于世者所谓子弟千百中曷有一二顾省者听之藐藐则皆是也姑识此以示儿辈
　　人凶非宅凶古有是语然空闲之庐久无人迹亦有可疑者顷僦数椽茇舍于无锡其屋虽多变恠初不以为异一夕忽火发于庖屋烟坌而熖不起亟升以扑灭于茅茨下得尺许通红炭翌旦再视其处了无烧痕葢此旧为神祠初不知也遂迁他所后其屋卒归煨烬僦居去留固轻若创建第宅趣于落成嵗月方隅或犯所禁且不忖分量唯务壮丽不旋踵自速其衅者多矣为宰相府颇隘为奉礼太祝之居则有余先哲所见乃如此绍兴初先人为丹徒簿曾鲁公丞相时簿领金坛为僚意好甚笃后曽待淛西帅干阙权嘉禾新塍税复相解后一日语先人连夕梦有俾更名云更方贵曽元名偶有所避改后名葢三十年前已形于梦兆矣自此参大政再登宰席一时僚旧无在者深有推挽意而先人故倦游但欲庙令以俟老平生往返书尺束如牛腰散失殆尽独许祠禄一帖曾素善饮毎醉则命彻俎拭案语请卓子吃一服感应元复各举一大白方散煇幼即接侍风味高胜晋宋间人也
　　至和三年刘原父【敞】使契丹檀州守李翰劳其行役刘云跋涉不辞但山路迂曲自过长兴却西北行六程到柳河方稍南行意甚不快又云闻有直路自松亭关往中京才十余程自柳河才二百余里翰笑曰尽如所示乃初踏逐修馆舍已定至今迂曲后范中济【子竒】出使辽道使者由迂路以示广逺范诘之曰抵云中有直道旬日可至何乃出此耶敌情得嘿然縁二公素精地理学故毋得而欺煇出疆过白沟日行六七十里若百余里穷日力方到或问今日之程行逺答曰此中宿食顿地里逺近初不定葢亦取夫馆舍之便
　　嘉祐赦敕服緑涖事十五年改绯光禄卿王端建议公卿子弟襁褓得官未尝从事而锡命与年劳者等何以示劝请以涖事日为始遂着为令时以为当推此而言亦有合举行者
　　广南洞非亲丧亦顶白巾妇人以白布巾纒头家有祀事即以青叶标门禁往来人皆文身男女同浴故曰冐白乡风旧摽青社酒酣文身老及幼川谷女同男近有族人自海外归询之曰然
　　绍兴庚辰在江东得蜀人黄大舆梅苑四百余关煇续以百余阕复谓昔人谱竹及牡丹芍药之属皆有成咏何独于梅阙之乃采掇晋宋暨国朝骚人才士凡为梅赋者第而録之成三十卷谋于东州王锡老词以苑名矣诗以史目可乎王曰近时安定王德麟诗云自古无人作花史官梅须向纪中书葢已命之矣煇复攷少陵诗史专赋梅才二篇因他泛及者固多取专赋略泛及则所得甚鲜若并取之又有疑焉叩于汝阴李遐年李曰诗史犹国史也春秋之法襃贬于一字则少陵一联一语及梅正春秋法也如巡檐索笑满枝断肠健步移逺梅之句至今宗之以为故事其可遐遗非少陵则取专赋可也后在上饶梅苑为汤平甫借去汤时以寓客假居王显道侍郎宅不戒于火厦屋百间一夕煨烬尚何有于梅苑哉梅史随亦散失虽尝补亡而非元本嵗当花开时未尝不哦其诗歌其曲神交扬州法曹西湖处士怀旧编而诉遗恨焉
　　羣赴郡宴甲年少勇于见色甫就席乙以服辞乃命彻乐劝詶次甲尤乙曰败一席之懽尔也真所谓不自殒灭祸延过客也賔主为之烘堂五十年前服亲丧终制不觞客人亦不敢招致亲旧欲相欵必就寺观具素馔仍不置酒时谓当然不以为异
　　沿江烽火台每日平安即于发更时举火一把毎夜平安即于次日平明举烟一把缓急盗贼不拘候日则举烟夜则举火各三把绍兴初江东安抚大使李光所请煇生长江南足不涉极边初未识所谓烽火者但读陆务观放翁记游梁观塞上传烽诗月黒望愈明雨急灭复见初疑云罅星又似山际电亦可想像得髣髴云清波杂志卷十
　　钦定四库全书
　　清波杂志卷十一
　　宋　周煇　撰
　　龙图阁直学士提举醴泉观兼侍读编修国朝会要详定九域图志编御笔礼制局详议官蔡攸奏臣伏奉圣恩差冬祀大礼陞辂执绥十一月五日陛下御玉辂自太庙出南薰门至玉津园伏宣谕臣曰玉津园东楼殿重复是何处臣奏以城外无楼殿恐是斋宫陛下曰此去斋宫尚逺可逥顾见云间楼防殿阁数重既而审视其楼殿去地数十丈即知非斋宫俄顷陛下又谓臣曰见人物否臣即见有道流童子持幢幡节葢相继而出云间人渐众约千余人皆长丈余有辂车舆辇多青色驾者不马状若龙虎及辇后有执大枝花数十相继云间日色穿透所见分明衣服眉目厯厯可识人皆戴冠或有今道士冠而稍大者或童子状皆衣青紫黄緑红或淡黄杏黄浅碧望之衣上或有绘绣或秉简或持羽扇前后仪衞益众约数千许人回旋于东方稍南人物异常旌旗飞翻飘转所持幢节高数丈非人世所睹移刻或见或又顷乃不见此葢陛下恪只祀事追述三代作新礼器上体天道秉执元圭斋服盛明严恭寅畏天意感昭神明降格示现如此伏望宣付史馆播告天下太师蔡京等奏乞率百僚称庆明庭奉御笔依奏继降诏曰朕嗣承丕基夙夜只若惟道是宪惟上帝是承涓选休辰恭脩祀事备物尽志咸秩无文荷帝博临如在其上旌旗辇辂冠服仪仗见于云际万众咸睹惟天人之感通有形声之相接灵承对越敢不只钦可以其日为天应节用端命于上帝以昭荅于神休咨尔万其体至意时政和三年也煇自省事即见丈人行谈此事颇畧兹得其详因书以示欲知者先人云所书亦有润色在当时已多有议之者岂亦出神道设教乎
　　煇尝见父友许志康【宧】论太素脉谓可卜人之休咎因及治平中京师医僧智縁为王荆公诊脉言当有子登科甲之喜时王禹玉在坐深不然之明年雱果登第縁自矜语騐诣公乞文以为宠公为书曰妙应大师智縁诊父之脉而知其子有成名之喜翰林王承防疑古无此縁曰昔秦毉和诊晋侯之脉知其良臣将死夫良臣之命尚于晋侯脉息见之因父知子又何恠乎所书大略如此许云此非荆公之文特其徒假公重名矜以售其术尔【智縁尝从王韶经理洮河边事亦尝召对诊御脉命以官不就】
　　徽宗尝命米芾以两韵诗草书御屏次韵乃押中字行笔自上至下其直如线上称赏曰名下无虚士芾即取所用砚入怀墨汁淋漓奏曰砚经臣下用不敢复进御臣敢拜赐又一日米囘人书亲旧有密于窻隙窥其冩至芾再拜即放笔于案整襟下两拜
　　为学三多士皆知其说孙公萃老请益于欧阳公公曰此无他唯勤读书而多为之自工世人患作文字少又懒读书每一书出必求过人如此少有至者疵病不必待人指摘多作自见孙书于座右
　　郑顾道侍郎居上饶享高寿煇不及识也尝见其除夕小诗亲笔可是今年老也无儿孙次第饮屠苏一门骨肉知多少日出高时到老夫【胡德辉苍梧志云或问酴酥事于鲍钦止鲍曰平屋谓之酴酥若今幕次之往往取其少长均平之义】
　　番江寓客赵叔简编修宣和故家家藏东坡亲书厯数纸葢坡为郡日当直司日生公事必着于厯当晩勾消唯其事无停滞故居多暇日可从诗酒之适欲将公事湖中了见说官闲事亦无乃秦少章所投坡诗葢状其实
　　煇顷侍钜公语及常产公云人生不可无田有则仕宦出处自如可以行志士则仰事俯育粗了伏腊不致丧失气节有田方为福葢福字从田从衣虽得此说三十年竟无尺土归耕老而衣食不足福基浅薄不亦宜乎舒亶知谏院言中书检正张商英与臣手简并以其壻王沩之所业示臣商英官居宰属而臣职在言路事涉干请不敢黙其商英手简二纸并沩之所业一册今缴进诏商英落馆阁校勘监江宁酒初舒为县尉坐手杀人停废无尽为御史言其才可用乃得改官至是乃尔士论恶之同时吕吉甫亦缴王荆公私书弯弓成俗亦何足多恠
　　元祐间宝文阁直学士中大夫李文纯知开封府字遗火降左中散大夫近嵗临安府治偶失所戒守臣自列贬秩免所居官其亦用此故事耶
　　政和二年待制李譓进蟾芝上曰蟾动物也安得生芝闻大相国寺市中多有鬻此者为玩物耳譓从臣何敢附防如此命以盆水渍之一夕而解竹钉故楮皆见于是责譓以罔上安置焉又己亥冬祀南郊方登坛乐作使人推数小车载火出于逺林左右争献言为先见而上亦不责也时所谓祥瑞亦有此者而蔡绦尚有山产码碯水晶地布醴泉芝草夸大其父相业父子之罪通天亦何辱书
　　蔡忠怀持正初任邠州理掾属韩康公宣抚陜西喜其所撰乐语全用韩氏事荐之康公弟持国尹开封辟主左厢公事后尹刘公【庠】责蔡庭参蔡曰此礼起于藩镇辟除掾属辇毂之下比肩事主虽有故事亦不可用刘不能屈神宗闻而嘉之刘乃补外忠怀为小官所守如此今州县吏见长官典谒以例告违背礼制者多矣【一説神宗既嘉确之不屈他日台官阙执政奏除官上曰只用不肯堦墀见开封尹者遂除确监察御史】绍兴十一年程克俊进呈乞以贡院所考合格宗室善能特令附正奏名殿试以示奬劝从之高宗曰天族之贵溺于燕安往往自防非法若以典绳之则非所以示叙睦之恩置而不问又无以立国家之法唯其好学从善者稍加崇厉以风厉其余是亦教化之术也宗室取应赐出身自此始善能居无锡惠山与煇居为邻其后三四任州县以选调终
　　苏丞相子容因台评去位时左司谏虞防言苏颂罢相臣备言职朝廷进退宰相宜有论列而臣窃自念颂于元丰年曽荐举臣在臣之心诚恐近薄有犯风谊以此不敢入文字臣之尸职无所逃诛云云议者谓奏疏自列略无情当是时风俗忠厚顾如此夷坚庚志书谢诚甫【祖信】任南床日论赵忠简公不遗余力而谢为赵之上客岂逼于言责不暇顾私恩所见与虞异矣大父有手扎药方乃用旧门状纸为防见元祐间虽僧道谒刺亦大书谨只候起居某官伏听处分或云谨状官称略不过呼绍兴初士大夫犹有以手状通名止用小竹纸亲书往还多以书简莫非亲笔小官于上位亦然自行劄子礼虽至矣情则反疎司马温公尝言与贵官书简有采纸数过三皆不谨又云居处随用所出纸札未尝他求所书止一二幅世多石本可见也【欧阳公与梅圣俞书亦有日夕匆匆非荅书简冩门刺未尝亲笔砚之语】
　　欧阳文忠公诗话国朝浮图以诗名世者九人故时有集号九僧诗今不复矣余少时闻人多称其一曰惠崇余八人忘其名煇昔九僧诗劒南希昼金华保暹南越文兆天台行肇沷州简长青城惟凤江东宇昭峨眉怀古并淮南惠崇其名也九僧诗极不多有景德五年直史馆张亢所着序引如崇到长安人游曲江少草入未央深之句皆不载以是疑为节本崇非但能诗画亦有名世谓惠崇小景者是也画史纷纷何足数惠崇晚出吾最许荆公诗云耳
　　数十年前僚属有能文者监司郡守委作牋记遇有所嘱必亲作简致叩教官被公牒撰应用文字亦新署名封达近时此礼俱废但书司作承受导公牒则若常程行移至有牒请照会不请有违之语上官体貌益崇学士大夫浸失自重此其一也绍兴间先人官镇江时録参王敏功告殂帅守李茂嘉宝文率僚属往其哭之近年岂复有此气
　　舍弟昭达淳熙壬寅丞长洲沼檄往海盐囘程次吴江见岸旁渔舟取板用铦刀剜其肉最为残酷小人牟利忍于物命不恤也询之一枚才直一二钱恻然动心以千得大小五百六十余枚贮于竹箩度去渔舟差逺以数枚寘于板舟行旋取旋放葢恐仆辈用力抛掷或堕沮洳中反伤其生半日方竟事到家其妇唐迎谓曰昨梦甲士数百人入门云荷官人见宥各声喏而去殊不可晓初不知曾纵也告以故相与叹息自尔凡遇鳞介鲜活者常取以善价俾相忘于江湖汔今毋怠无锡乡僧道昌蚤嵗周游诸方在庐山云居因与人鬬欧损左目值同授以相术久乃得出蓝之誉旋至都下出入贵人之门语多竒中族叔枢密方宫正字昌一日语之旦夕当权法从时当国者深忌先除目力止之且云勿为我累又言最下馆职无摄禁近之理昌执益坚且刻只在今日方付一笑间兼权中书舍人命下叔祖侍郎婺倅满秩造朝未暇干堂且归嘉禾忽得召命叵测入国门昌曰通判必任言责亦痛诋其妄来日入对方知为副端汤致逺荐对毕还寓舍昌先在焉理前语曰党或不然则相书不可用也语未既报除察官先人罢饶幙有以敕局荐者议已定拘亲嫌改乞江东干往叩昌昌曰必无成后三四年方得之劄子上而所主执政报罢后三年竟得江东漕干有孙愿赴部乞磨勘已放散矣昌曰以目下气色观之非但改官参差且恐折本孙大怒欲治之伺引见间部吏有所邀不从乃擿曾过房后归宗在法合追所授恩泽有为道地者与初等官继从孙道夫少从之辟竟失志而卒前三说皆亲见之孙又先人交承也昌后莫知所往
　　樱桃抄乳酪正雨厌肥梅风忺吹箨咸瞻格天阁见十眉环侍争鸣索茶瓯试瀹更良夜沉沉细酌问间生此日为谁曾向玉皇案前持橐从他祝寿未比当年阴功堪托天应不错教公议细评洎自和戎以来谋国多少萧曹衞霍奈敌人自若唯守绍兴旧约闽士朱耆寿字国箕为秦伯和侍郎寿朱久游上庠博洽能文一时诸公皆知之以累举得官监临安赤山酒年八十余而终
　　监安上门光州司理参军郑侠上疏言去年大蝗秋冬亢旱今春不雨麦苖干枯黍粟麻豆皆不及种五谷踊贵民情忧惶十九惧死逃移南北困苦道途方春斩伐竭泽而渔大营官钱小营升米草木鱼鼈亦莫生遂敌人轻肆敢侮军国皆由中外之臣辅佐陛下不以道以至于此臣愿陛下开仓廪赈贫乏有司掊敛不道之政一切罢去庶几早召和气上应天心以延天下苍生死之命君臣际会贵乎知心以臣之愚深知陛下爱养民庶如赤子故自即位以来一有利民便物之事无不毅然主张行之陛下之心亦愿人人寿富而中外之臣略不推眀陛下此心乃恣其叨懫劓割生民侵肌及骨使之困苦而不聊生夫陛下所存如彼羣臣所为如此台谏之臣黙黙具位而不敢言事至于规避百为不敢居是职事凡百执事又皆贪猥近利使怀道抱识之士皆不欲与之言不识时然耶陛下有以使之然耶臣又见南征西伐皆以其胜捷之势山川之形为图而来无一人以天下忧苦货妻卖女父子不保迁移逃走困踬于蓝缕拆屋伐桑争货于市输官籴粟遑遑不给之状为图而献臣谨以安上门日所见绘为一图百不一及已可咨嗟涕泣而况于千万里之外哉谨随状呈奏如陛下观臣之图行臣之言自今以往至于十月不雨乞斩臣于宣德门外以正欺君谩天之罪如少有所济亦乞正臣越分言事之刑初不得即达乃作边檄夜入禁中时永洛失律上方西顾檄至不敢遏秉烛啓封见图画饥民累累然莫测继知为谏疏乃诏郑侠勒停编管汀州视当时诸公所上封事虽最切直或谓凡人论天下利害所贵即悟主意罢行之若语言大讦使人主有不能堪而自取谴斥亦何补于事汉元帝欲御楼船薛广德谏从桥曰陛下不听臣臣自刎以血污车轮陛下不得入庙矣元帝不悦先欧张猛进曰乗船危就桥安圣主不乗危元帝曰晓人不当如是耶以是知谏有取于讽也侠字介夫福州人书既上或谓中有主之者故兴诏狱侠改徙英州辞连冯京王尧臣丁讽等亦及责王安国除毁放归田里皆繇吕惠卿与安国兄有隙故入其罪熙宁十年手诏英州编管人郑侠元犯无上不道情至悖逆贷与之生已为大惠可永不量移以有司用赦应量移鄂州故也于是刑房官吏皆责罚又一说上览侠书遂诏学士承防韩维知开封府孙永体量免行钱三司使曾布体量市易又发常平仓及放商税而青苖免役亦权罢催凡一十八事继下诏曰朕于致治政失厥中自冬汔春愆阳为沴四海之内被灾者广意朕之听纳不得于理欤狱讼非其情赋敛失其节忠谋谠言郁于上闻而阿谀壅蔽以成其私者众欤中外臣僚直言阙政诏文维所草也初司马光自判西京留台以归絶口不论时事至是读诏泣下乃复陈六事一青苖二免役三市易四边事五保甲六水利云

　　清波杂志卷十一
　　钦定四库全书
　　清波杂志卷十二
　　宋　周煇　撰
　　先人罢信幙暂寓法曹房室间忽地防尺许微露棺和亟迁避他宇扣于州之耆旧皆言下乃古冡素多影响向有法曹黄姓者具牲酒自占数语祭之方图择高爽地以改卜是夕梦一伟丈夫来致谢且云陵谷变迁何常业久处此望相安存煇思自谢惠连祭冥漠君之后多仿其体曽文昭子开亦有瘗瓦棺文上饶寓公尹少稷谏议常称高妙可配东坡徐州祭枯骨之作元祐七年正月南京濬南湖得瓦棺五长者才三尺余阔不逾尺厚不及寸瓦有从文初若坚致触之皆坏留守曾肇既往视之命迁瘗于湖之东南若干步高阜之地祭以酒果桉礼有虞氏瓦棺夏后氏堲周商人棺椁周人墙置翣周人以商人之棺椁葬长殇以夏后之堲周葬中殇下殇以有虞氏之瓦棺葬无服之殇此棺其葬殇者欤乃吊之曰虞耶夏耶商周之人耶势耶富耶抑贱而贫耶生于何乡几晦朔瘗于此地几春秋耶夭寿归于共尽老聃彭祖与子其均耶瓦为藏而水为宅岂不复子之真耶改卜高原既深且固于子为戚抑为忻耶有知也耶无知也耶尚有知也其肯舍故而从新耶亦载在曲阜集
　　淳化五年翰林学士张洎献重修太祖纪一卷以朱墨杂书凡躬承圣问及史官采摭事即以朱别之神宗正史因诋诬而非实録厥后删改亦有朱墨本传于世其用淳化故事欤
　　邵康节居洛阳宅契司马温公户名园契富郑公户名庄契王郎中户名若使今人为之得不贻寄户免科调之讥乎或谓田宅乃三公所予者特未知王之名当亦是元祐间人
　　贴职初止有集贤殿修撰直龙图阁秘阁三等耳政和间诏谓天下人才富盛赴功趋事者众官职寡少不足褒延多士乃增置集英右文秘阁修撰三等龙图至秘阁凡六等仍入杂压自昔直秘阁例过称龙图葢直阁之名旧才有二集英即集贤也
　　端拱二年河南府言前郢州刺史穆彦璋以爱子死不愿生挺身入山林饲饿虎异哉丧明尤天古虽有之此则世未尝有也见太宗实録
　　顷年朝廷遣使投龙于茅山燕洞石门自开广二尺余得古铜钱百余及金银环各一按茅山记梁普通中晋陵女子钱妙真年十九辞亲学道诵黄庭七言积四十年道成佩白练入洞洞门自啓至是再开煇母舅张守性弃从事郎为黄冠受业茅山崇禧观师号寻真见素时山中有高道刘蓑衣喜其朴茂常留在左右因有所得一向佯狂尝导煇游燕洞且俾穷探以其语素不伦谢之仍説近入至里见仙人对奕以新莲相啗方徘徊次忽念恐知宫相寻不觉身从后户出知宫其师也后十余年以度牒寄其姊家飘荡至今不知踪迹先人以其终日浪走若有所营因即其师号戏易曰寻魂见亲旧以为笑是乃五十年前事一时人凋零殆尽独煇知之并识于此
　　信州铅山胆水自山下注势若瀑布用以浸铜铸冶是赖虽干溢系夫旱涝大抵盛于春夏微于秋冬古传一人至水濵遗匙钥翌旦得之已成铜矣近年水流断续浸铜颇费力日凡古坈有水处曰胆水无水处曰胆土胆水浸铜工省利多土煎铜工费利薄水有尽土无穷今上林三官提封九路检踏无遗胆水胆土其亦兼其利
　　张怀素舒州人自号落魄野人崇宁元年入京师至大观元年事败牵引士一时以轻重定罪者甚众吕吉甫蔡元度亦因是责降蔡尝语陈莹中怀素道术通神虽蜚禽走兽能呼遣之至言孔子诛少正卯彼尝谏以为太早汉楚成臯相持彼屡登高观战不知几嵗殆非世间人也自古方士恠诞固多有之未有如此大言者士大夫何信之笃惑之深耶后又有妇人虞号仙姑年八十余有少女色能行大洞法徽宗一日诏虞诣蔡京京饭之虞见一大猫拊其背语京曰识此否乃章惇也京即诋其恠而无理翌日京对上曰已见虞姑邪猫儿事极可骇熙宁实録亦载赐蔡州尼惠普号广慈昭觉大师惠普有妖术朝士多问以祸福富郑公亦惑其说浙右水乡风俗人死虽富有力者不办蕞尔之土以安厝亦致焚如僧寺利有所得凿方尺之池积涔蹄之水以浸枯骨男女骸骼殽杂无办旋即填塞不能容深夜乃取出畚贮散弃荒野外人家不悟逢节序仍裹饭设奠于池边实为酸楚而官府初无禁约也范忠宣公帅太原河东地狭民惜地不葬其亲公俾僚属无主烬骨别男女异穴以葬又檄诸郡效此不以数万计仍自作记凡数百言曲折致意规变薄俗时元祐六年也淳熙间臣僚亦尝建议柩寄僧寺嵗久无主者官为掩瘗行之不力今柩寄僧寺者固自若也
　　至道元年西南牂牁诸蛮贡方物牂牁在宜州之西累世不朝贡至是始通上问其吏宠光进地里风俗译代对曰去宜州陆行四十五日土宜五谷人多食秔稻持木弩于林木间射麞鹿毎三二百户为一州州有长杀人者不死以其家财为赎王居有城郭官府无壁垒止短垣而已因遣令作本国歌舞一人捧瓢笙而吹如蚊蚋声须防数十辈连袂宛转以足顿地为节皆蓬髪黧面状如猿猱使者衣虎皮氊裘以虎尾加于首为上饰他悉此煇顷从使节出彊抵燕与渤海使先后入见当少须于次际见其过前服饰诡异殆不可名状皆忍笑不禁虽虏人在傍亦失声而笑是诚可笑也
　　元丰六年冬祀中书舍人朱服导驾既进辇忘设扆褥遽取未至上觉之乃指顾问他事少选褥至乃登辇以故官吏无被罪者又一日羣臣方奏事垂拱殿见御衣有虫自沿至御巾上既拂之至地视之乃行虫其虫善入人耳上亟曰此飞虫也葢虑治及执侍者圣徳寛大如此
　　江上取鱼用栏滩网日可俯拾濵江人家得鱼留数日俟稍败方烹或谓何不击鲜云鲜则必腥海上有逐臭之夫于此益信兹谓神竒化臭腐又见故老言承平时淮甸虾米用席裹入京色皆枯黒无味以便溺浸一宿水洗去则红润如新又嵗久佩香以虎子覆一夕芬馥仍旧兹谓臭腐化神竒或云无是理答曰药物中秋石何自而出
　　王荆公墓在建康蒋山东三里与其子雱分昭穆而葬绍圣初复用元丰旧人起吕吉甫知金陵时待制孙君孚责知归州经从吕燕待之礼甚厚一日因报谒于清凉寺问孙曾上荆公坟否葢当时士大夫道金陵未有不上荆公坟者五十年前彼之士子节序亦有往致奠者时之风俗如此曾子开亦有上荆公墓诗见曲阜集金改吾赵州为沃州葢取以水沃火之义识者谓沃字从天水则着国姓中兴之防益章章云建炎初从臣连南夫奏劄言女真号国曰金而本朝以火德王金见火即销终不能为国家患【向者黄河埽决几至汴京都人欲导水入汴謡语云天水归汴复见太平于此益可见遗民思汉之心】
　　政和三年温陵吕荣义着两学杂记凡七十二条所书皆太学辟雍事也内一条侯彭老长沙人建中靖国以太学生上书得罪诏归本贯缀小词别同舍十二封章三千里路当年走徧东西府时人莫讶出都官家送我归乡去三诏出山一言悟主古人料得皆虚语太平朝野揔多懽江湖幸有寛闲处虽曰小挫而意气安闲如此煇顷得于故老此词既传齐各厚赆其行亦传入禁中即降防令改正属同获谴者不一乃格后繇乡贡竟登甲科绍兴十三年再兴太学荣义尚在累举得光州助教乃摭旧记益未备为八十一条更名上庠録投进而唱和诗影妻椅妾葢以影为妻故以椅为妾四篇疑后来附入者上庠録尝奏御理不应防迨今五十余年庠均之士未闻祖是编纪事实以广贤关嘉话者似为缺典
　　范文正复元姓用陶朱张禄事世皆传诵大中祥符五年浔阳岳作五代史补百余条葢补王元之内相五代史阙文未备者其书梁事中有郑凖性谅直长于牋奏成汭镇荆南辟为推官汭尝杀人亡命改姓郭氏既贵令准草表乞归本姓其略曰臣门非冠葢家本军戎亲朋之内盱睢为人报怨昆弟之间防染无处求生背故国以狐疑望邻封而防窜名非伯越乘舟难效于陶朱志切投秦入境遂称于张禄如此则前已有此联特文正公拈出尤为切当云
　　毘陵士大夫有仕成都者九日药市见一铜鼎已破缺旁一人赞取之既得叩何用曰归以数炉炷香环此鼎香皆聚于中试之果然乃名聚香鼎初不知何代物而致此异
　　顷年西湖上好事者所置船舫随大小皆立嘉名如泛星槎凌风舸雪蓬烟艇扁额不一夷犹闲旷可想一时风致今贵游家有湖船不患制名不益新竒然红尘胶扰一嵗间能得几囘领略烟波但闲泊浦屿资长年三老闭窻户以适昼眠耳园亭亦然
　　邻郡嵗时以酒相餽问有所不免孙公之干典州日独命别储以备官用一不归于己绍兴间周彦约侍郎为江东漕诸司所饷不欲却乃留公库迨移官悉分遗官属仍以缗钱买书以惠学者【自孙公之后朝廷即立法近制亦娄申严终以互送各利于己不能革也】
　　李公受【虚已】为天圣从官喜为诗与同年曾【致尧】倡詶曾谓曰子之诗虽工而音韵犹哑尔李初未悟后得沈休文所谓前有浮声后有切响遂精于格律煇在建康识北客杜师顔尝言少陵丽人行坐中八姨真贵人数目中八字最响覔句下字当以此求之杜早从陈子高学此说葢得于陈云
　　神宗朝剏置卖药所初止一所崇宁二年增为五局又增和剂二局苐以都城东西南北壁卖药所为名议者谓失元创药局惠民之意嵗得息钱四十万以助户部经费今行在所置局嵗课虽视昔有损意岂在夫羡赢其于拯民瘼施实惠亦云博矣
　　绍兴四年复置茶马司买到四尺五寸以上堪披带马每一千匹与转一官旧有主管茶马同提举茶马都大提举茶马三等今并废止留其一高宗留意马政因韩世忠献一骏马诏朕无用此卿可自留以备出入世忠曰今和议已定岂复有战阵事上曰不然敌虽讲和战守之备何可少弛朕方复置茶马司若更得西马数万匹分拨诸将乘此闲暇广武备以戒不虞和议岂足深恃乎后又诏吴璘军以川陜茶博马价珠及红髪之艰难之际战马为急又曰以茶博易珠玉红髪毛段之物悉痛朕心议者谓一西马至江淛数千里逺在涂除倒毙外及至饲养调习久之可充披带用者能有几不知费县官几许财用若夫官吏论赏增秩抑末耳煇顷于池阳一士大夫处见纸上横卷山阴图乃叶石林家本人物止三寸许已再三临冩神韵尚尔不凡况龙真笔邪前有序赞各八句词翰皆出石林石林文集世不见其全此赞尚虑散逸矧墨妙之雅玩乎当时尝録其文恐好竒之士虽不见画而欲想像高胜今乃着于是龙眠李伯时画许元度王逸少谢安石支道林四人像作山阴图元度超然万物之表见于眉逸少藏手袖间徐行若有所观安石肤膄秀泽着屐返首与道林语道林羸然出其后引手出相酬酢皆得其意俯仰步趋之间笔墨简逺妙絶一时碧林道人梵隆少规模伯时为余临冩真伪殆不辨更三十年世当不知有两伯时也此序也赞曰扬眉轩然意轶万里亦将焉往而竟斯止日逺游者以是为游疾走息阴彼将安休其二翰墨之娱以冩万变不偿一姥笑戢山扇袖手纵观我行故迟岂以怀祖乐此逶迤其三韫玉于山炜然不枯我观此容非山泽儒却顾何为东山之陟如何淮淝乃折此屐其四一世所驱颠倒衣裳是身何依独委支郎从从容三人亦蹑其后人所无言聊一举手后又见一本摹益失真苐书四赞而亡其序













　　清波杂志卷十二
　　钦定四库全书
　　清波杂志跋
　　读书贵有用昭礼于书无不读而其用不见于世胷中万卷浩乎沛然者其真为无用之具耶清波杂志之作随事纪载证据今古亦殚洽矣间出己意折衷之议论所到有前辈不曾言开卷一览闻所未闻使人起敬爱心声闻播流当同此书为不朽则知读书之用固有在此而不在彼者乎虽然抑末耳昭礼故倦游又从诸公贵人交耳目感触形之咏歌詶唱葢无日不有至于应用等文毎出一斑已足以脍炙人口若遂裒而集之长编钜轴与杂志并不独京师纸价为之贵将见万丈之光腾薄于牛斗间者皆是物也夫绍熙癸丑夏四月括苍章斯中书
　　松蛮先生有杂志二十卷藏于家今昭礼兄所为实追继于前作涉歴久而见闻该阅习工而语意贴然则是书以晩年出也固宜绍熙癸丑九日毗陵张防
　　所恶乎杂家者为其害道也若周君此书虽出于平居暇日随笔纪録之作而感时怀旧奬善黜恶断断然有补风教则奚恶于杂哉周君名族之胄忠信笃实悃愊无哗多识故老闻见殚洽言有从来咸可依据是书也其垂世后何疑君之居于清波门也晦之弟晐实同里巷因得观其书乃识其嵗月而归之葢绍熙癸丑十有一月九日也吴兴陈晦谨书
　　余老无他嗜犹喜读书幸经史百氏生平略游心独苦耳闻近事殊駮比得清波二志释滞增益良多嘻以昭礼记臆如许乃竟成踬士抑傅长虞所谓此屈非复文辞可了者言之令人重愤邑庆元二年六月晦山阴杨寅少云跋
　　周君余淮乡博洽之士清波集乃其暇日所志也昔稗官者流街谈刍议犹得来缀与九家并此志有关于风教者甚多渠可不逺乎虽然周君胷中该综羣籍莫可窥测此志特其笔端游戏语尔庆元丁巳季冬既望刋城张岩书
　　吴陵周氏世禅雕龙衣冠炜耀昭礼尤笃学号能迎承应者客防都城今其老矣抱道不试而能安扵闲放不闗人事居清波门下徃来湖山间把酒赋诗悠然自得其乐或谓可追和靖之风流比有其所着清波三志读之起敬不但如前所云前辈日以逺旧闻余论抚卷三复昭礼夀趾方増斑管缃缣登载朝野之盛盖屡书不一书又奚得三志而已余少昭礼者殆将见之庆元戊午上辛楚龚頥正题
　　余来中都闻有所谓周处士昭礼清波志急祈借传录洪益处最多大抵纪载事实之书各随所见书者不厌其博也他日讨论一事适然针芥相投车辙相合方知此书之效庆元戊午立秋前一日天台徐似道渊子书

　　清波杂志跋
<子部,小说家类,杂事之属,清波杂志__别志>
　　钦定四库全书
　　清波别志卷一
　　宋　周煇　撰
　　炎正中兴七十年由绍兴至绍熙四纪间内禅者三皆出于倦勤受授雍容有光付托中间奉册宝加上尊号及庆七十八十玉巵称慈极东朝寿恩覃宇内不一而足五册后再建储仪物炳焕髙视前古自宣仁以祖后保佑神孙功防十乱歴一百有八年慈福复以曾祖后助成禹传于子之志立四世孙圣明纂绪宗社乂安怡愉重闱共享天下养亘千万祀浸厚福于黎元诚简策之未闻为国家之大庆唐哉皇哉前后典礼之盛煇在都下皆亲见之若夫歌颂钜美追配雅颂当属老于文学者独是涵濡徳泽厠五朝之幸民蹈咏和平际千载之嘉防毎窃自庆焉
　　寿皇一日言苑中台殿皆太上时为之未尝有所増益常用竹防以防风雨唯太上到宫即撤之太上徘徊周览每兴依然之叹颇讶其不雅饰又指殿东桥曰去此桥数步亦懒过去遇花开间或饮酒令人折数枝来看耳又云近日无事时过徳寿宫太上颐养愈胜天顔悦好朕退辄喜不自胜是皆宰执因奏事暇亲聆圣语如是夫诚孝尽事亲之道恭俭崇保之徳皆见于躬行始终如一歴古帝王皆莫能及
　　淳熙肇禋緫章前期霖雨浃旬斋宿太室殊未有晴意乃诏翌旦止用逍遥车入内仪仗排立并放宰臣密令少留黄昏后俄重隂席卷中夜行礼月色如昼复诏入内乃乗玉辂汔成厘事天地清霁都人懽呼礼成在廷臣例进诗贺是时篇咏用敬天盖着上心敬畏天意乡答之实抑因前此上谓无逸一篇享国长久皆本于寅畏取尚书中所载天事编为两图仍疏经传语于其下朝夕观览以自儆故兹羣臣引用于庆成诗尤为切当云
　　神宗与韩维论治道维曰圣人功名因事而见不可有功名心神宗拱手称善顷兵部侍郎黄钧论知人善任使当察其才而取之量才而用之寿皇曰朕以无心处之无心则明无心则不偏无心则不私大哉王言蚤正素定取人用才之道无余蕴矣故当从臣献替之次玉音复举似焉要知天下皆当处以无心岂专为功名设徽宗尝对辅臣语及元祐绍圣事皆欲以大公至正之道扶偏救弊至于两党之人但当区别邪正勿以彼时此时为间乃改元曰建中靖国未几改崇宁时事复变淳熙间寿皇论古之朋党曰朕思之朋党不难破不必问其人但是是非非唯理之所在而已是为至当不易之论向来宰执去国凡所引用人才悉随罢免今用舍进退一本是非之公诒谋垂圣谟宏逺朋邪虽未尽去亦焉害我治哉
　　建隆肇造区夏养兵止二十二万京师十万余诸道十万余使京师之兵足以制诸道则无外乱使诸道之兵足以当京师则无内变内外相制无轻重之患所以能削平僣伪驯至丕平后世养兵日多所费日广储民力欲不困得乎不但战胜功伐皆莫望于前烈也旧无内臣为承受庆厯五年诏以入内供奉官康得用为河东经略司走马承受公事从判并州夏竦请也熙宁间诏铸诸路走马承受朱记给之拘元给奉使印故事走马承受书衔曰某路都总管司走马承受后任是职者恶有所隂于衔内除去都总管司字崇宁初亦诏诸路走马承受止令奏报公事不得侵预邉事军政以违制论追至政宣间一时权幸皆自此进气焰赫然都总反趋承之不暇童贯为承受致当三路兵钤庭参之礼
　　政和三年南京鸿庆宫道士孟若言本宫毎遇正月初四日为创业之日修斋设醮乞置节名诏以开基为名前此亦诏艺祖啓运创业应天顺人践阼之初实曰陈桥其地今为传舍非所以称显祖烈之意宜即其地建道观赐名显烈从京畿运判曽谠之请仍诏李邴撰记时大观元年也事切相议者惜若不知援此以为言
　　黎州汉沉黎郡也三面被邉去大河三百里河之外卭部川蛮青羌部落皆唐八诏族帐涉水不用舟楫止束蒲苇以济魋髻冬夏披氊以蔽体既通中国互市狞犷良费羁縻河下流旧按雅州透嘉陵江石佛下后天产山险横絶遂不通汉境西南备邉録载艺祖既平蜀议者欲因兵威以复越巂上命取地图视之亲以玉斧划大渡曰自此以外朕不取即今之彊界也河濵旧有划玉亭今犹在歳绍熙辛亥毗陵张谓守郡谢到任表有念玉斧所划之方即金城可恃之险谓此也
　　八诏者隋时永昌姚州闻有舍诏巂诏越折诏浪穹诏施浪诏邆诏又有傍矣川罗识二族通号八诏其后二族为閤罗鳯所灭独有六诏南方之夷惟南诏最大夷语谓王为诏或曰当六诏皆在歳有事天子各赐一诏故曰八诏东南士大夫尚川墨蒲大韶恭州乐温人壻文子安梁果渠州人皆世业此梁胶法精而价髙蒲粗而损梁有大半出蜀者利其亷携以来者皆蒲墨也虽均名川墨而工制异此外有幸垕又居蒲下其家无人煇恶札初无所择或得数片但知光而黒为贵莫辨精粗为人取去乏则复取于人非干磨墨墨磨人何用储蓄之多士有此癖者爱防甚至梅霖月至垂于腋下行步若环佩声虽曰贵陈久寘不用终为弃物今日试梁墨因书所闻
　　巴蜀风物之盛或者言过其实东南士大夫自彼归皆有土旷人稀之语顷有叩蜀事于张子公文定公者亦以此答然海棠冨江淛无之成都燕王宫碧鸡坊尤名奇特客云碧鸡王氏亭馆先中植一株继益于四隅歳久繁盛袤延如三两间屋下瞰覆冒锦绣为一城春游之冠石湖范至能词碧鸡坊里花如屋只为海棠也合来西蜀谓是也煇早有剑南之兴迨今迟暮岂容遐征第诵诸公诗恍若神游浣花不知身犹逺千万里也天圣七年虞部员外郎秘阁校理韩羲落职为司封员外郎同判兴州以赋山水石诗独鄙恶故也盖先诏中书第其优劣乃出之当国家太平全盛际留意篇章唐亦尚骚雅如春城蜚花春日得衣等句悉被襃赏语不工者但有恶诗何用进之诮未闻显寘黜典如斯尔后学士大夫以诗鸣格律日益新奇遂激厉之效乾道间工部侍郎胡铨言隆兴之初仰承圣训令臣捜访诗人臣已物色得数人上曰可具姓名来后竟未知所具姓名为谁寿皇圣帝盖亦知诗人之于雅颂荐郊庙歌勲业可补治世风化故诏从臣罗致欲其效焉景祐间贬天章阁待制权知开封府范仲淹知饶州敕牓朝堂继贬馆阁校勘尹洙为崇信军节度掌书记监郢州酒先是洙上言朝堂敕牓内有范仲淹自结朋党妄有荐引臣尝以其人直谅不囘义兼师友自其被罪朝中多去臣亦当从坐虽然国恩宏贷无所指名臣内省于心有腼顔面况余靖自来与仲淹义分絶踈犹以朋党坐臣不可以茍免乞降黜以明典宪故有是命后又贬欧阳修为峡州夷陵县令今搢绅因荐士被黜即哓哓辩数谓已之进出于亲擢凡可以摆纵者无所不用其至谁肯自列如尹之言乎仁宗一朝人才之盛如文正公文忠公师鲁皆第一流人名书国史炳若日星初不假于称賛
　　元符初后苑修造所言内中殿宇修造用金箔一十六万余片祐陵曰用金箔以饰土木糜坏不可复取甚无谓也其请支金箔内臣令内侍省按治又一日与辅臣及放生云天地大徳曰生后苑故事有钓鱼荷包防比令罢之且云平生未尝蛤蠏之属且因书印板放生文近士大夫渐知以杀生为戒当嗣服之初崇俭好生见于日用者如此尔后有以丰亨豫大之説蛊荡上意及命巨珰五軰分地展治宫禁土木华侈糜费金宝何可数计其暴殄天物奚啻金箔之比祐陵天纵游艺素精测验常置乙巳占在侧日占天象以自儆戒晩年谓近习曰我运极不佳日覩时事之变竟不克自反奸臣蔽之罪可胜诛哉
　　待制敷文阁陈公【公辅】国佐靖康建炎两为諌官尝记髙防之言曰拣尝事蔡京靖康间副淛东緫管一日来谒言童贯事甚详初贯欲谋取燕山度大臣无可议唯蔡京于朝廷事不问可否毅然敢为是时京方闲居钱唐上皇怒贯未有所处防郑久中使大辽贯副之因奏辽人知臣出入禁闼亲近天子必求珍异物上皇于宫中亲择数件与之贯以献辽主果大喜因置酒密室独召贯与二夫人同席防饮贯因记当时语言撰密室録归奏其间具载辽主盛道蔡京徳望谓南朝不用京不能致太平上皇见之黙然明日久中对问曰卿知密室录否久中奏臣不曽与宴实不知上皇曰辽主称蔡京不容口久中唯唯而已不数日诏京复相既视事贯以所谋白京京见天下已空匮邉境无备不敢许先是贯在辽中约赵良嗣归国以副使印给凭令邉臣不得阻障良嗣既至贯引居清职聴其谋画一面遣使约大金洎金人使来诏贯延使者及良嗣防京私第尽却左右人从惟令拣守门防但逺闻金国使者言杖鼓须是两头打既而使者至京犹豫未决贯恨京毁于上前京惶恐遣拣往见曰太师与相公相知至深近闻司空上前不相主张凡事若有未副意但请见谕不必致疑贯起立谓防曰童贯小内臣太师提挈今官职至此岂敢相忘烦覆知太师不可信人语言遂成嫌间也拣退贯呼之曰更烦贤问太师在杭州静坐今日至此谁之力童贯所以报太师亦尽矣拣归具道贯语京虽知贯已发怒然此事实未敢从但忧惧而已一日两府俱朝京不入上皇忽曰有一事欲商量北方果如何郑居中对以时未可为又顾余深深对臣与蔡京所见一同亦曽奏知恐此事不可轻动遂问白时中逡巡未对而王黼輙先奏曰中国故地久陷戎虏今日天相陛下成此大功若不乗时恐有后悔因敷奏数十言歴歴可聴上皇笑曰众人皆谓不可卿独可之难以施行姑俟他日然意已属黼矣更数日禁中曲宴宰执酒酣有防令泛舟上皇遽以片纸遣贯谕京等议此事若可即书名京等皆错愕令贯具奏容仔细面陈难使书名王安中曰某生长北方闻燕人思归之情切矣今若举事指挥可定某亦书名其余皆黙然黼拜相仍赐玉带于是罢羣臣独与贯黼安中等议决意行之且当日之事贯实造谋然非黼与安中亦无縁便为盖贯倡之黼成之安中賛助之所以致中国之祸也天报甚明故贯黼首被诛戮然安中尚全腰领议者恠焉余观安中居燕山余二年父事郭药师脱身得归备知反状已形曽无一语犹推誉药师功劳燕民安靖防説上皇希求再用罪恶之大无与为比其所以未诛盖亦有待焉耳呜呼京居中等六七大臣皆深知不可茍能并力死争事犹可救区区固惜荣宠坐视成败岂不真国家哉以上皆陈语煇家所得靖康建炎纪事之书差多独未得此説一时传闻未免疑信贯黼郑久中出使私室特礼久中不预燕眤之际贯得无以我机事告之虽贯素蓄异志而无忌惮岂有显然归奏朝廷不以为疑且行其言者乎陈书于末云拣之言自谓不妄予考其终始大槩似或可信云拣为是説意似在京然政和间首建平燕之议招纳燕人李良嗣良嗣乃上北庭録平燕书其谁主之黼晩乃推行京意朋奸误国如此时有謡语打破筒泼了菜便是人好世界可见人心也
　　煇从友人庆长于都城过画史叶徳明叶求诗因言东坡甞赠传真妙善大师诗先言平生惯冩龙鳯质次有尔来传写亦到我之句林子中见之谓失臣体或曰使李定舒亶軰知之得母又生一重公案而子中草责坡词诋之不遗余力頋独略此何耶
　　燕山之役方兴湖南提举常平柴钦言燕山故地得之甚易守之甚难臣钦欲以旧将守我故疆深沟髙垒示之威信以轻兵屯新邉则边人不敢窥伺今将金谷悉置彼空城中万一祸起不虞陷于危地北顾之忧可胜道哉上嘉其説诏除计封员外郎同时有赵隆者秦州人屡立邉功特召赴阙入对上慰劳曰铁山之战卿力也童贯语以燕云事隆力诋不可贯曰公领此当有异拜答曰隆武夫岂敢干赏以败祖宗二百年之和好异时衅生虽万死安足谢天下贯知不可强乃己未几其言俱验孰谓将帅贪功慕官爵不计安危屈武威而起疆场之祸乎隆官终步军总管既死上命近臣制神道碑御书额曰旌忠以柴赵二人所陈观之知当时文武初不乏才虽各奬其忠頋置其言不用亦奚益哉初天下职田无月日之限赴官多以先后为争水田限四月三十日陆田以三月十日因着为令从翰林学士权开封府胥偃之请也后更以月计圭田养防也凡在职皆当以防责之然有以养无以养所至有无厚薄之不同不若通一路一州裒以均给盖尝有讥建议者皱着眉忧水旱一心只在职田中岂亦以不均故形篇咏以寓讥诮乎
　　世説州郡交符燕集次伶官至口号有灾星去后福星来之句新政喜问何人作答曰乃本州自来体例士大夫涖职之初通亲旧书有积弊后良费料理之语亦为定本
　　致仕起复免追所得恩典乃韩公粹彦侍郎建议忠献次子仪公弟也然李唐致仕官朝朔望立本班上亦以重髙蹈也选人致仕请受通直郎荣其亲元符间待制宝文阁乔执中建明乔字希圣髙邮人
　　皇祐间诏学士院自今答契丹书仍旧称大宋大契丹初契丹贺乾元节书至乃去其国号止称南朝北朝下两制台諌议以谓自讲和以来国书有定式不可轻许之其后书至乃称契丹如故韩公综为馆伴契丹使使人欲为书称北朝而去契丹号韩诮曰自古未有建国而无号其议遂塞韩字师文忠献公之子尝知制诰云唐户部有符开元四年敕诸郡取紧厚纸背皆书某州某年及纸次第长官管干同署印记并送朝集使上户部本部官掌纳依次第用之其贵重如此一云在唐凡造此纸户与免本身力役故以蠲名今出于永嘉士大夫喜其有发越翰墨之功争捐善价取之一幅纸能为古今好尚殆与澄心堂纸等
　　苏文忠公知杭州以私帑金五十两助官緍于城中置病坊一所名安乐以僧主之三年医愈千人与紫衣后两浙漕臣申请乞自今管干病坊僧三年满所医之数赐紫衣及祠部牒一道从之仍改为安济坊煇四十年前见祥符寺一老僧言之先师实安济坊坊元在众安桥迁于湖上亦未多年今官府既无提督纵多生全亦无以激劝驻跸之地理宜优异若举行旧制推广仁政以幸疾告之民州县长吏其毋忽
　　秦邸祀神之狱世但知苏子美为杜祁公壻欲并以倾之时同监进奏院右班殿直刘巽亦遭除勒朝士自翰林学士王洙以降连坐逐去者凡十八人众皆惜之然其间有服惨未除而与此妓乐防者亦岂俱出于文致耶
　　言事官旧有三杀之语街里喝杀朝里吓杀家里饿杀饿杀谓俸薄也近又添二杀论事不报闷杀临了没结杀
　　给事中冦瑊临汝人仕仁庙朝少孤鞠于祖母王及登朝以妻所得封邑囘授朝臣得囘封祖母自瑊始又着令不封赠父母不许先封妻室立法防闲至矣尽矣爱人爱及屋上乌憎人憎及储胥扬雄长杨赋注木雍枪累以为储胥又曰木雍栅其外又以竹为外储也又曰储峙也胥须也又曰储胥藩落之也
　　病必问药药贵当病煇苦下血十五年盖因思虑损心饮酒过量百药俱尝或暂止复作或屡投不验近有俾服平胃散云得于绍兴国医王继先主厚朴厚肠也以十五年之病欲愈于此浅近之剂固可笑然日进一杯固无反误虽未保断除根本似有近效广求博访徒费前劳道迩而求诸逺其斯之谓乎
　　旧制臣下职事小遗阙止从罚金虽大臣亦不免习熟闻见皆不以为耻然大臣不可罚罚则不可留章惇坐不进呈蔡确母明氏状放罪惇无一言即日门谢中外笑之盖自来宰相未尝于罪崇宁初黄履为中丞奏疏云贾谊有言遇之以礼则羣臣自喜婴以廉耻故人矜节行羣臣且然况大臣乎故罪在可恶黜之可也可恕释之可也岂可以罚金而示辱哉时为至论近世若经勘劾具案上刑寺约法随轻重罚金特为小臣常典设熙宁初知諌院孙觉因言事贬秩坚乞外补且有去歳有罚金御史今有贬秩諌官之语台谏尚尔矧共政之臣岂可循常典而聴赎
　　许仲啓既为序别志且云有所闻二事宜附志中郦道元水经注钱唐湖本名明圣湖自炎祚中兴髙宗岳狩于此及议諡号遂带此二字又绍兴府宫之旁有上皇山初宣和内禅称太上皇后竟藏弓剑于其所数十年间连三世倦勤传归于子其皆先兆耶又言瘗铭谓上皇山樵者岂此稽山抑名偶同而非耶煇亦窃闻建炎巡幸至东南御诗有登堂望稽山怀哉夏禹勤之句赐守臣康允之迨淳熙右丞相周必大作思陵挽诗曰向来怀夏禹今祔越山青
　　五代刘岳书仪以不宣不备分轻重今之尺牍尤谨于此文选杨修答临淄王书末云反答造次不能宣备乃并言之盖着裁剡不克周悉意二字其果有轻重耶三四十年前占辞修敬以顿首再拜为重今非上覆则有简驩之嫌要知拜重于覆又门状曰谨只候谨即只也是皆时所尚不容理晓
　　东坡守杭所属常申漏税乃逺方获荐士以裹粮置货封掩赝作某上杭州知府苏内翰士辞穷吐实且曰今天下重名孰逾先生沿涂既赖以免自此入京意通行无碍不虞败获也坡乃呼笔更俾易掩面用已衔至京师竹干巷苏学士且语之乃舍弟子由也此真无碍矣仍赒其行士喜过望倘遇俗吏苛刻必断治伪冒没入其货还有此气象乎
　　绍兴末某以前二府帅于连寓客甲以左奉议郎干官秩满就须新任之次间赋哀扇工歌曰某州竹扇名字着织扇供官困追捕使君开府未浃旬欲戴纶巾挥白羽新模巧制旋剪裁百中无一中程度犀革鑴柄出虫鱼麝煤薰纸生烟雾蕺山老姥羞翰墨汉宫佳人掩纨素衙内白取知何名帐下雄拏不知数供输不办棰楚频一朝赴水将谁诉使君崇重了不闻呜呼何以慰黎庶闻道园家卖菜翁又説江头打鱼户号令亟下须所无官不与钱限期遽归来痛哭辞妻儿宿昔投环挂枯树一双婉婉良家子吏兵夺取名为顾弟兄号呌隣里惊两家吞声丧其妪死者已矣可柰何寃魂成羣想号謼杀人纵欲势位尊贪残无道天所怒人蓄愤不敢言君其拊马章台路诗既出时方更化深惩告讦之且甲素被某知遇一旦有暌兴讹致是某固未有以发也属有诉甲前任贪墨事乃置狱狱具坐法除籍一斥不复而卒议者谓此歌诗实用白氏秦中吟之体工则工矣恃才自贻废放于保身何取焉
　　煇北征囘程于栾城道间忽传前车少驻乃羣入道旁茇舍各噉豌豆大麦粥一杯方过午行役疲乏食之美大烹【往返止此一次道间下车马】冯异以芜蒌亭豆粥滹沱河麦饭为汉世祖母忘在莒之戒以是知河朔素有此味以饷客绍圣初苏文忠公自定武赴岭表过汤隂市亦得豌豆大麦粥有逆旅唱晨粥行庖得时珍青斑照匕筯脆响鸣牙龈玉食谢故吏风餐便逐臣之句其亦适解一时渇饥故特夸于赋咏青斑脆响实録也
　　米元章风度飘逸自处晋宋人物然所为不覊得颠之名尝以书歴诉于庙堂自谓久任中外被大臣知遇举主累数百皆用吏能为称首一无以颠荐者世遂传米老辩顚帖又尝以书抵西府蒋頴叔云芾老矣生生勿恤浮议自荐之曰襄阳米芾在苏轼黄庭坚之间自其才不入党与今老矣困于资格不幸一旦死不得润色帝猷黼黻王度臣某实惜之愿明天子去常格料理之先生以为何如芾皇恐又传米老自荐帖以是二帖余考其人颠之名不虚传也











　　清波别志卷一
　　钦定四库全书
　　清波别志卷二
　　宋　周煇　撰
　　政和间议者谓朝廷制为服章所以异髙卑别上下则服之与章其制相须今监司守倅并许借服而不许佩鱼是有服而无章殆与吏无别乞自今借服臣僚并随服色佩鱼仍许入衔议者乃工部尚书王诏也今借服者悉许佩鱼但以借紫借绯入衔当是循袭未许佩鱼之制煇顷在番江因得架阁库故纸见有以借绯鱼袋入衔者乃政和间案防也
　　西汉地理志书古州地生美即春秋左氏传允姓之戎居于州其地出大长者狐入中首尾不见数年前煇族人自海外归言吉阳亦出甘如斗瓶大十月方熟北客终以非时物不敢尝广南有七十二子皆果实也渍致逺人多不识尝有为七十二子谱行于世然其间有蕴蛇虺毒不可食得之岂可不审熙宁御史张商英言近日典掌诰命多不得其人如陈某王某许某皆今之所谓辞臣也然某之文如欵叚逐筋力虽劳而不成步骤某之文如野妪织机虽能成幅而终非锦绣某之文如稚子吹埙终日喑呜而不合律吕此三人者恐不足以发挥帝猷号令四海乞精择名臣俾司诏命煇尝见前辈説词臣代王言体要为先庶播告天下为国光华若措词荒拙但当以不称上防罪之不可明着荒拙之语况外制试而后用文章之外不取他才若始抡不精则丝纶之出亦毋怪乎为时之诋诃也
　　洪忠宣光弼北归没于中涂舆榇度岭至南安张子韶无垢往致奠时尚未闻秦丞相死祭文第云某年月日具位某谨以清酌之奠昭告于某官之灵呜呼哀哉格固新奇情亦伤怆或谓无垢亦尝占辞凡窜易数四终以积畏亦恐反为洪氏累而不敢出颇竟达空函若前知秦死其免肆言力诋乎李观梦荷州人与兄觌早皆受知于山谷先生尝宰清江时欧阳文忠公防母丧归太守请作祭文曰昔孟轲亚圣母之教也今有子如轲虽死何憾尚飨守以简率为讶观曰毋深讶既而文忠击节称之乃极力延誉无垢之文其体此非耶里巷间有迁居者邻里醵金治具过之名暖屋乃古考室之义或谓暖屋为俗语尝观王建宫词太仪前日暖房来嘱向昭阳乞药栽敕赐一窠红踯躅谢恩未了奏花开则知暖房之语亦有自来
　　元微之有古行宫一絶句寥落古行宫宫花寂寞红白头宫女在闲坐説宗洪景卢谓语少意足有无穷之味煇幼时亦得一诗云翠微寺本翠微宫楼阁亭台数十重天子不来僧又死樵夫时倒一株松乃张俞所作也思致不减前作
　　司马和中池仁庙时待制天章阁知杭州为转运使江钧张从华捃摭降知虢州防吏有盗官银器狱具为钧掌私防出所费过半又越倅某载私物犯税从华之姻各遣人请曰幸怜赦之谓司马马独能忍之而卒不较宜乎有子之为温公也
　　煇在上饶于乡士余公子座上因论诗余云近有强彦文格律甚髙得唐人风制乃举其金陵道中空有青山自龙虎可能荒冢更衣冠及逺山初见疑无路曲径徐行渐有村船中灯火十年话枕上江湖万里心客舍三杯酒渔舟半夜灯等句复举数聨今不悉记强尝丞溧阳名与乡曲俱失之
　　仁庙朝河阳县民张晋一百五歳定州新乐县民则一百三歳棣州商河县民蒋宜一百二歳石州平夷县民髙荣一百三歳宻州诸城县民巨氏一百五歳登州黄县民姜文贵一百一歳润州金坛县民景皓一百二歳台州黄岩县民叶成一百三歳洪州南昌县民斐文一百歳宣州宁国县民洪嵩一百一歳抚州临川县民何彧一百七歳合州日照县民李知全一百二歳守臣各以名闻诏并以为本州助教当是时必无増年诡籍侥冒宠荣者比歳屡举庆典恩加海内尤笃意于髙年观风俗之粹美固多耆艾不减庆厯全盛日然逾百者亦罕闻岂深山穷谷之佚老晦迹不能自列且恐官府文移审覈反致骚动不若安静为可乐若夫束帛之赐不知用几倍束帛方得之捐实费取虚名亦非人情肯为壅上泽而不宣州县长吏当其责
　　大相国寺旧有六十余院或止有屋数间檐庑相接各具庖防每虞火灾乃分东西各为两禅两律自经沦覆未知今存几院煇出疆日往返经寺门遥望浮屠峻峙有指示曰此旧景徳院也匆匆揽辔径过所可见者栋宇宏丽耳固不暇指顾问处所绍兴初故老闲坐必谈京师风物且喜歌曹元宠甚时得归京里去十小阕聴之感慨有流涕者五六十年后更无人説着盖耆旧日就沦谢言之可胜于邑
　　吕荥阳公原明尝着歳时杂纪汴都自正旦至除夜节序市肆所货之物人家所尚之事登载无遗后又得浚仪孟元老梦华録其叙郊祀朝防上元教池为详可互稽考未备但梦华语图晓俗无文采不能起其事观二书可想承平风俗之繁富煇幼小时见人説京师人家日供常膳未识下筯食味非取于市不属餍自过江来或有思京馔者命仿效制造终不如意今临安所货节物皆用东都遗风名色自而日趋茍简图易售故也士大夫于马上披凉衫妇女步通衢以方幅紫罗障蔽半身俗谓之葢头葢唐帷帽之制也笼饼蒸饼之属食必去皮皆为北地风埃设凡贵出令一二十人持镀金水罐子前导旋洒路过车都人名曰水路江南街衢皆砌以砖初无蓬勃非北地比
　　上池初曰教池以泰陵服药久未康复俗谓语病乃改焉歳自元宵后都人即办上池遨游之盛唯恐于春色当二月末宜秋门下掲黄牓云三月一日三省同奉圣防开金明池许士庶游行御史台不得弹奏迨南渡故老客临安泛西湖怀旧都作诗云曽见宜秋辇路门大书黄牓许游行汉家寛大风流在老去西湖乐太平煇向见人每举此诗因志于此以补梦华之遗
　　韩信既定赵髙祖自成臯渡河晨自称汉使直入信壁信未起即其卧内夺其印符麾召诸将易置之信起方大惊窃意大将军辕门宜多兵卫岂容使命直入至卧内左右前后无一卒谁何者亦岂不虞匕首窃发患生于所忽耶周亚夫军细栁文帝欲劳军吏士被甲持满天子先驱至不得入上至又不得入乃曰此真将军可得而犯耶称善者久之信亚夫皆汉名将也亚夫中坚整暇常日备御严肃虽天子至亦执军礼见视信为不侔矣
　　侍中太子太师致仕张耆字元弼开封人年十一给事章圣藩邸福备富贵寿亦至七十五子二十四人女三十一人第八子得一知贝州王则反不能死节又为之制定仪注伏诛其父亦郁郁而终一子不肖遂隳家声生儿安用多也
　　冦丁立朝本末世有一定之论初丁逐京师为之语曰欲得天下宁当拔眼中钉欲得天下好莫如召冦老迨丁投荒天圣五年祀南郊中外意丁复还御史中丞陈琰字伯玉相州永定人上疏曰乱常肆逆将而必诛左道怀奸杀而无赦故周庭斧难私管蔡之兄弟汉网不纲遂致莽丕之簒窃安危之虑其可忽诸雷州司户防军丁谓顷自书生获升科第因縁险佞据窃公台贿赂苞苴盈于私室威权请谒行彼公朝先帝上仙首膺顾命圣君纉绪盍罄公忠乃隂蓄于奸谋将玩窥于神器引巫师之妖术因厌魅于宫闱易神寝之龙冈冀消除于王气赖祖宗垂祐社稷降灵遽显露于凶邪己申明于典法汉臣获罪合行盘水之诛君集就烹岂顾凌烟之像国家终恢全度特屈深仁止行夺爵之文才示投荒之责歳月未几衅恶益彰中外于兹痛愤犹积今展禋柴之礼特推涣汗之恩凡为得罪之人悉有涤瑕之望必虑丁谓潜输琛货私结要权尚假息于遐荒兾量移于善地李徳止因朋党不获生还卢多逊曲事王藩更无牵复伏请更不原赦上从之陈自台察除中书一时抨弹甚众本传独全载一章厯数其罪略不容贷霜凝白简无异唐王义方击李义府之疏丁后再贬朱崖海濵旧有相公亭亭因得名舶船毎泊其下从叔其乂守郡日即废址一新之遂复旧观且为藩商游集之地云
　　元丰诏中书朕嘉成周以事建官以爵制禄大小详要莫不有叙分职率属而万事修理监于二代为备且隆迨于末流道与时降因革杂駮无取法焉惟是宇文造周旁咨硕辅准古创制义为可观国家受命百年四海承徳岂吾官政尚愧前闻今将推本制作董正之原若稽祖述宪章之意防酌损益趋时之宜使台省寺监之官实典职事领空名者一切罢去而易之以阶因以制禄凡厥恩数悉如旧章不唯朝廷可以循名攷正万事其使卿大夫涖官居职知所责任而不失宠禄之实岂不善欤其应合行事件中书条具以闻时三年八月也前亦有言国家承五代之弊官失其守故官职差遣离而为三今之官裁用以定俸入而不亲职事諌议大夫司諌正言皆须降敕许赴院供职方称谏官他悉是于是遂改官制
　　熙宁间广西经略司言知南丹州莫世忍贡银香狮子一马七印以西南诸道武盛军徳政官家明天国主而为文敕书答之赐赉外并以南丹州刺史印赐之仍诏毁其旧印
　　厥初生民自天有造百世之师立人之道有彞有伦垂世立教爰集大成千古允蹈乃严斯学乃新斯宫瞻彼徳容孰公不宗宣和御制文宣賛也盖因宰臣王黼奏请而从之绍兴幸学亦制賛曰大哉宣圣斯文在兹帝王之式古今之师志在春秋道由忠恕贤于尧舜日月其誉唯时载雍戢此武功肃昭盛仪海宇聿崇其后又亲制七十二子賛崇儒右文神藻髙妙遵前烈而章钦崇之实云
　　崇宁间委成都漕何常造戏龙罗二千匹绣旗五百面常上疏曰旗者军国之饰敢不奉诏戏龙罗惟人主得服非可赐赉羣臣使圣躬日衣一疋歳不过三百六十今乃造二千恐费工巧有防减四之三降诏奬谕由是为上所知常京兆人字子麟官至显谟阁待制
　　降太康县驻泊巡检右侍禁张孚为雅州庐山县都监坐用劄子奏事也故事在外惟前两府在京两大省方许用劄子奏事他官皆上表状一巡检使臣敢以劄子直达御前固已可骇在当时通进司亦何敢传奏今昔法制寛密不同如是乃宝元庆厯间事
　　工部侍郎致仕郎简字叔广杭州临安人性和易喜賔客导引服饵既老顔如丹晩即城北治园庐自号武林居士资正殿学士孙公沔为守日牓其所居坊曰徳寿因以名其所居之桥今俗呼侍郎桥者是也煇友人郎晔晦之亦杭人或谓杭无他郎当与侍郎同谱系晦之曰我家白屋岂可妄攀华胄识者许之晦之尝注三苏文及陆宣公奏议投进未报其用心亦勤矣以累举得官不霑一日禄而卒可哀也已晦之早从张子韶无垢学已书在第七卷
　　左谏议大夫安焘上诸司敕式神宗谕焘曰设于此而逆彼之至曰格设于此而使效之曰式禁其未然之谓令治其已然之谓敕修书者知此有典有则贻厥子孙今之格式令敕即典刑也若其书全具政府总之有司守之斯无事矣
　　国家上世陵寝皆在保州保塞县东三十里有天子巷御庄亦号栁林庄尚有宗室在焉
　　熙宁间洛州平恩县指使王奎乞解官持父丧许之仍诏兵部自今有请如奎者宜即聴许盖深嘉之也今小使臣固有许持服之文然贪禄不去若谓食贫出不得已然大使臣岂俱冨厚者虽平日谈仁义识礼法髙自标置以儒者自处亦不能稍异流辈或谓除见军籍当金革从事余盍更制俾从风化之厚其可乎古惟六玺至唐始名曰宝増数至八国朝所用一曰镇国神宝二曰受命之宝三曰天子之宝四曰天子信宝五曰天子行宝六曰皇帝之宝七曰皇帝信宝八曰皇帝行宝政和七年増定命宝以九宝为称叶乾元用九之义仍以定命宝为首定命宝唯用于封禅皇帝之宝答邻国书天子之宝答外夷书天子行宝用于封册天子信宝举大兵则用之具载国史受定命宝诏曰获全玉于异域得妙工于编氓绍圣得神宝其文曰受命于天既寿永昌周围四寸上蟠蛟龙李斯虫鱼也在廷臣各印赐一本煇在上饶尝于郑顾道侍郎家见之曽祖侍讲时亦预赐兵火后不存
　　归州西门蜀江叱滩俗号人鲊瓮大石四五横截江道夏秋舟行多罹其害若候水落开凿滩石庶少避覆溺拆船湾诗家尝以为对
　　崇宁间户部尚书虞策言中都经费歳六百万与天下上供相当又以祖宗时考之皇祐中总三千九百万而费三之一治平中四千四百余万而费五之一熙宁中五千六百余万而费尽之今诸路一月所须皆汲汲旋营愿省节浮费以寛用度云云淳熙间亦有言户部经常支用一歳所入仅足相当无复有余一值水旱及起解稽违不过借南库钱以应急耳其説甚备崇宁之数煇得于实録淳熙之数有户部郎官杨颉当日劄子在自崇宁至绍兴至今日司计者当亦能计防盈虚而未见也
　　庆厯中右谏议大夫鱼周询知安陆日园夫见大蛇垂栏楯即观之乃周询假寐也同时博州军人赵宗者夜寐尝有龙出入口鼻中本路帅臣恐其惑众请度为僧令居京师毋得出入从之
　　米元章画史载唐人帖用磓熟纸且引韩退之用生纸録文为不敏生纸当是草土所用如米所言乃有丧服者所用毛头纸既涉不祥其可写録文书又恐别有意义
　　熙宁五年诏赐新及第进士钱三千缗诸料七百缗为期集费进士诸科旧以甲次髙下率钱贫者或称贷于人过为浮费至是始赐之遂以为例今复不足用以造小録为名各有率焉
　　层檀南海旁国也国城距海二千里海道须便风百六十许日昼夜行经勿巡古林三佛齐国乃至广州国主名亚美罗亚眉兰传国五百年十世矣春秋暖贵人以好越布头服土产花锦白叠布不服绫罗绢帛出入乗象马官有月俸其法轻罪杖重者死有稻麦粟胡羊山羊沙牛水牛驼马鱼犀象薫陆沉水香血竭没药蓬砂阿魏苏合香真珠玻璃葡萄千年枣沙华三酒交易用官铸钱三分其齐金铜相半而银加一分禁私铸人之语音如大食国云国朝承平日外国朝贡间数年必有之史筞但书某国贡方物而已如封域风俗皆略焉特于层坛所书如此
　　元丰间髙丽国王以书抵亲王二府诏土物令受而不答止以书谢仍命著作佐郎林希具草进呈送御书院以精纸冩付使人囘以其好文识礼仪故朝廷赐予恩遇悉在诸国之右林代荅诸书体式轻重皆未之见故家当有得之者向见洪练塘言止用宰执通亲王书啓之式
　　汉志七略凡为书三万三千九十卷隋所藏至三十七万卷唐开元间八万九千六百卷国朝庆厯间命儒臣集四库为籍名曰崇文总目凡三万六百六十九卷尔后于总目外日益捜补校正皆为善本頋求书之诏屡下天下所藏未能悉上册府唐杜宝当贞观间撰大业杂记备着隋臣凡上一帙必加赏赉秘书省増置百二十员善书者凡二千人致所得文籍歴代为盛然在当时已多散逸况又阅数百载之后耶
　　政和四年诏置道阶自六字先生至鉴仪凡二十六等崇奉道教其权舆此欤
　　容斋随笔记风俗偷薄士大夫之儇浮者于尺牍间益出新奇及云昔曽吉甫秘监与人书不作劄子且以字呼一时馆职欲从笃厚以变旧习竟落落难合煇记用劄子不呼字矫伪成风方得五十年若官称僣冒称谓庶官知州曰判府知县曰判县判府尚为极品典藩设判县何説焉倘以判为重则知枢密院与同知枢密院改为判院同判可乎旧説有以简问疾云不知台额上尊疖子稍减尊痛否较今谄妄不诚之语亦何以异三馆可称学士崇宁以前州县官无称学士者渡江后茍有一官皆可称也近世京朝官曰太中选人曰中太凢可献防取媚虽至极品亦不以为过反以学士为轻而置之下至县尉曰仙尉盖用梅福尉南昌故事福弃官去九江传以为仙夫岂仕宦美事今之人頋以此分品秩崇卑一或称县尉则慊然为慢我皆习俗使然陵稽古制作诏置礼制局讨论古今沿革画一来上以祛千古之陋成一代之典乃裒集三代鼎簠簋盘匜爵豆之凡五百余器载之于图古器多出于墟墓之间无虑千数百年其制亦有所受后世岂能赝为宣政间捜访甚至中更靖康乱离散亡殆尽沦落人间者能有几煇向于毗陵翟忠恵家见一鼎主人指示此商周物考以宣和博古记制度不差坐有客云若果为三代盥匜罍鼎诚宜宝秘如真礼制物在今日亦不易得又有伪名礼制物衒惑好奇之士十常七八盖不以其鼎为然因以讽云
　　安化郡王仲爰尝蓄一古铜盂或问之王曰汉盂也或曰盂出近世古未尝有王曰淳于髠持一豚蹄酒一盂列御冦书有日初出也如盘盂汉田蚡学盘盂诸书东方朔射覆置守宫盂下君岂未思邪一坐叹服承平时公族读书多以贤称且好古博雅有如此者
　　赵州虀自昔著名以小为贵味甘且脆汉使至用定盆贮于各位门任取以食煇北征亦得品尝仍携数枚归家仆李太者夙俾治酱因得渍法北客赏其逼真既老辞去仗以自给绍兴辛巳驾幸江上经从无锡小黄门入市偶售以奉玉食后屡宣索亦尝呼唤至北内御防主者遣询乡里初谓为河北人既知非河北人乃厚劳遣囘不尔其留役欤
　　绍兴间江东阙漕属并除二员判官官皆同一有出身俱未上置司所文移先系衔长有出身人被诘问官吏惶恐既照令甲旋行改正初不知文武官非相统摄而官同者其序位以职职同以服色服色同以资序资序同以改官改官以出身
　　神宗以忠武军节度使頴王嗣位诏陞忠武军为颖昌府时监许田镇税呉处厚献颂以纪其事神宗襃嘉即命擢用首台王禹玉谓当入馆次相蔡持正沮止之又呉素与蔡游后从禹玉荐为神宗山陵司属官得知通利军通利以北使经从例假紫章服已而改汉阳从蔡求仍旧借紫蔡面诋曰君若能作真刺史安用假为叠二事呉深衔之遂基笺诗之祸当是时诸公诋弹与夫营救之章交上具载元祐实録蔡于五诗中辨白引证甑山公事尤苦卒不能免议者谓若呉果用前二事报复私隙则得罪天下后世益不可逃也【二事先人亲闻于白公芗隣】绍圣追贬呉处厚制曰敕朝请郎呉处厚向以不逞之心怀茍得之计挤陷劳旧贬死遐陬圮族误朝凶慝甚大身逃显戮没有余辜宜削官资易以散秩以明告讦之戒以示刑宪之平可追贬歙州别驾
　　王荆公志钱公辅母夫人墓钱求改定公答书谓家庙以今准之恐足下未得立得甲科通判通判之有池台竹林之胜何足为太夫人荣是固然矣至云诸孙亦不足列孰有五子而无七孙者乎荆公之文信自有意义后学焉能窥测然公所撰墓志举其一于虞部郎中赠卫尉少卿李公济却书孙廿有一人曽孙十有五人是岂皆业文有可道者盖公立言好已胜或为人所辟则执之益坚吕申公曰介甫无他但执拗此语不独为新法设也【临川荆公集志公辅母蒋夫人末云孙七皆幼岂从其所请或后来増入耶煇于故家得汴都所刻荆公集无七孙皆幼四字且以宰室墓志列为一卷今临川本无之】
　　王荆公退居钟山切切以吕吉甫为恨吕除母丧时公弟和甫执政吕意切惮之乃过金陵以啓与公和其啓曰合乃相从岂有殊于天属析虽或使殆不自于人为然以情论形则已析者难以复合以道致命则自天者讵知其不人如卿者叨一臂之援谬意同心之列忘怀履坦失戒同弯弓之泣非踈辗足之辞亦已而溢言皆达茀气并生既莫知其所终前不虞于有敌而门墙责善虽移两解之书殿陛对亲奉再和之诏固其愿也方且图之重罹苫块之忧遂稽竿牍之献然以言乎昔则一朝之过不足害平生之懽以言乎今则八年之间亦随教化之改内省凉薄尚无细过之嫌仰揆髙明夫何旧恶之念恭惟观文特进相公知徳之奥达命之情亲踈冥于所同憎爱融于不有氷炭之息豁然傥示于至慈桑榆之继此请图于改事侧躬以俟惟命之从公巽言谢之其书曰与公同心以至异意岂有他哉同朝纷纷公独助我则我何憾于公人或言公吾无预焉则公何尤于我趋时便事吾不知其説焉考实论情公宜昭其如此开谕重悉览之怅然昔之在我者诚无细故可疑则今之在公者尚何旧恶之足念然公以壮烈方进为于圣世而安石蕞尔衰疾将待尽于山林趋舍异路则相煦以湿不如相忘之为愈也趋召在朝夕唯良食为时自爱煇五十年前在建康荆公门人呉长吉云公得此啓再三披阅读至殿陛对亲奉再和之诏顾客曰彼不着诏防亦何自复相闻不尔此亦不必还答又云终是防作文字盖不以所甚恶而掩其所长荆公醇徳如此




　　清波别志卷二
　　钦定四库全书
　　清波别志卷三
　　宋　周煇　撰
　　陵一日顾谓辅臣曰梁从政自河州至言黄河水极清泚不与中国比前书所谓黄河之水浅可涉盖不诬也然河之本源未见出处禹贡但言导河积石至于龙门不言导河自积石以此知出积石者特其下流耳王安石等曰按西域传河有两源合注蒲昌海其水停居冬夏不増减皆以为潜行地中南出积石为中国河陛下所考禹贡导河不言所自非臣等所及
　　国家河防无一歳不决溢上轸宵旰之忧殚财竭人力随溃修塞仅媮一日之安元丰间议者欲复禹之故道陵曰陵谷更变虽神禹复出亦不可拘以故道盖水之就下者性也今止以州县为碍壅遏水势致不由其性此乃治水之事非治水之道也若以道观之则水未尝为患也而州县为水害大哉言乎亦非臣下所及班史多用古字以西汉去古未逺也东汉书则皆不用顔师古注班遇古字则注云某读曰某某古某字盖亦恐学者之未详今士人有作一二十字简帖必旋检本模仿笔画从俗就简转易偏旁者十居七八既非素习何苦牵强有劝人着深衣者答曰某今时人只合着今时衣服是为至论
　　煇幼见故老言京师街衢阔辟东西人家有至老不相往来者迨出疆目覩为信且言毎值驾出甲马拥塞驰道都人仅能于御盖下望一防赭袍在绍圣间约栏尤更严肃几不容士庶观觇第歳暮春上池亲御鞍马则禁卫稍寛烦宻不若今日近瞻法驾不违于咫尺也前此宋莒公庠尝啓请云当日车驾行幸惟前有驾头后有拥繖扇其侍从及百司官属下至厮属皆杂行道中步辇之后但以亲事官百许人执挝以殿谓之禁卫诸班劲骑颇与乗舆相逺而士庶观者率随扈从之人夹道驰走喧呼不禁所过有旗亭市楼皆垂外蔽之士民凭髙下瞰而逻司街使曽不呵止威令弛废习以为常且黄帝以神功威徳犹假师兵为营卫盖所防微御变也汉魏以降有大驾法驾小驾之仪至唐又分殿中诸卫黄麾等仗名数次序各有施设国朝承五代荒残之弊事从简略毎鸣銮游豫仅同藩镇而尽去戈防旌旗之制非所谓旄头清道后行之谨也望专委博学之士检寻前代仪注及卤簿令于三驾诸仗内参定向来乗舆出入名件而严设仪卫之禁下两制与太常礼院详定而约以小驾之制増清道马军旗旄等物别为常行禁卫云云时虽不果行兹谨着焉以见太平全盛日乗舆行幸仪物之盛
　　承平时歳运江淮米输京师才三百五十万斛至发运使李溥乃増六百万斛遂立为额李实才吏然两以墨败官岂但用其才不复责备于廉隅耶
　　临安小民数十百成羣近因往江口接江鱼潮退见一异物立于波中色有毛有牙有角有鼻有耳骨软似不任赍持约重三四十斤各以所持挺击之即死或名为海狗舁入城徧呈诸处一贵人闻之询其形状言此腽肭脐也亟追之属暑月不可留瘗之矣继验本草图经形与海狗殊不海为天地间钜物其中秘恠何所不有但名异兽可也煇向于鄱阳湖得一鱼亦甚大似鲤而非鲤鳞色亦异篙师辈烹食之肉肋而腥中有人发食之者皆病数日竟不知何物
　　宣和末太常博士李子奇奏国家自艺祖受命造混一区宇定都于汴神宗稽古有作焕然一新陛下绍述百美备具京邑之盛莫如今日固宜书之简册如所谓长安志者纂为一书号汴都志以垂燿万世其大槩如是遂诏辅臣郑居中提领修纂李子奇及秘书丞一錞为编修官煇家有宋次道长安志后得东京记亦宋所着纪事止皇祐二年当时不应未见此书岂以其踈畧欲増修之先人任淮东帅幙与郑之侄道卿为僚暇日因及汴都志道卿云先叔薨改命蔡攸时邉报日至未几祸乱元不曽成书
　　政和末有知婺州黄持献言六经之治贵未乱兵家之胜贵未战国家城壁军旅器械守御独注意于西北而略于东南臣以谓东南有备则西北乃可全胜大观初尝诏东南久安兵寡势弱人轻易揺申诫守御有司奉行失序旋即废罢且东南民物繁富城壁可守十无二三不务増筑而急于漕粟军额不足不急于招补而急于更戍臣谓宜乗时舒讲求利害先后之序其切中时病如此朝廷但令监司守臣讲究而已间不二歳遂有方腊之变州县不能制乃命童贯谭稹尽将陜西部落劲兵进讨越歳方克是时民安治平不识干戈所至守备缺然不但东南而已有奏南人轻佻皆用短兵王师当以长兵取胜徽庙问何谓长短兵对曰兵家以刀楯为短兵弓矢为长兵以此观之益信时以兵革为讳贼虽伏诛而四方大盗日炽卒致祸乱云
　　徽庙实録书邓文简洵武在密院属蔡京谋取燕云洵武难之乃以晓童贯洵武因对遂言雍熙中尝有此举是时曹彬出河北潘美出河东赵普在河阳闻之上疏切谏彬美卒无功因出普防与彬美传进读曰陛下审观今日谋议之臣孰如赵普将帅之良孰如彬美甲兵精练孰如国初以太宗之神武赵普之谋略彬美之为将百战百胜征伐四克而独于燕云乃尔况在今日何可轻议且百年盟誓一朝弃之诚恐兵革一动中国昆虫草木皆不得休息矣上大寤翌日诏京曰此事且已祖宗盟誓违之不祥京色大变议遂寝后王黼又为兼弱攻昧之言以动上心洵武从容为上言不可因劝上保境息民谨备自治无啓邉衅黼言当兼弱攻昧臣独谓不若推亡固存也且与强女真为邻孰若与弱契丹乎议复中止洵武既没黼始遂前议云洵武尝知枢密院字子常绾之子
　　政和八年十一月诏比縁大臣建议恢复燕云故地安尧臣逺方书生能陈歴代兴衰之迹达于朕聴臣僚咸谓毁薄时政首沮大事乞重行窜殛朕以承平日久言路壅蔽敢諌之士不当寘之典刑议加爵赏佥论未允朕独何私尧臣崇宁四年已曾许用安惇遗表恩泽奏补因惇责降遂寝不行今惇虽未尽复元官可特与见追复正奉大夫遗表恩泽令吏部先次补尧臣初尧臣上书论宦寺专命交结权臣共唱北伐之议以谓燕云之役兴则邉隙遂通宦寺之权则三纲不振昔秦始皇之筑长城汉武帝之通西域隋炀帝辽左之师唐明皇幽蓟之冦其失如彼周宣王之薄伐猃狁汉文帝之备守匈奴元帝纳贾捐之议光武斥臧宫马武之谋其得如此我太祖皇帝拨乱反正躬擐甲胄当时将相大臣皆所与取天下者岂勇略智力不能下幽燕两州之残创哉盖以两州之地敌人所必争不忍使我赤子重困锋镝而已章圣皇帝澶渊之役以契丹来冦不得已而与之战既战而胜乃聴其求和遂与之盟逡巡引兵而退盖亦欲固本而不忍困民力也今者中外之人或谓童贯深结蔡京同纳燕人李良嗣以为谋主欲建平燕之议臣恐异时唇亡齿寒邉境有可乗之衅敌人生心蓄鋭伺隙以逞其所大欲此臣所以日夜为陛下寒心也伏望思祖宗积累之艰难鉴歴代君臣之得失杜塞邉隙务守景徳旧好无使外域乗间窥我中国上以安宗庙下以慰生灵上嘉之故有是诏
　　唐贞元间太常寺言宗子名衔皆云皇某亲此非避嫌自卑之道按仪礼曰诸侯之子称公子公子不得祢先君公子之子称公孙公孙不得祖诸侯此自卑别尊者请以祖称本封为王公王孙则亲踈有伦名体归正国朝宗室必冠以皇字有云皇伯祖者大宗丞赵彦亦尝建议应同堂亲于皇字下加从字再从三从亲又加再三字三从之外加以其祖先所封郡国为旁分而系其世次不书皇字则亲踈有别尊卑不黩自元丰汔元祐皆欲厘正竟不果行赵之疏先载在元丰实録后史臣以其言无取且谓出前史臣私意删去
　　稼轩乐府辛幼安酒邉游戏之作也词与音叶好事者争传之在上饶属其室病呼医对脉次笛婢名整整者侍侧乃指以谓医曰老妻平安以此人为赠不数日果勿药乃践前约整整既去因口占好事近云医者索酬劳那得许多物只有一个整整也盘合盛得下官歌舞转凄惶赠得几枝笛觑着这般火色告妈妈将息一时戏谑风调不羣稼轩所编遗此
　　礼部尚书韩忠彦御史中丞黄履礼部侍郎李常给事中陆佃蔡卞中书舍人钱勰范百禄礼部郎中林希殿中侍御史黄降礼部员外郎何洵直元丰乙丑八月十一日议事于礼部同观后又书公翊留此相示适诸公来集元度为书同观歳月常题初符离史君张公诩图池阳清溪秋景携入京师苏文忠公首为赋词文属秦少游书职位姓名并词于图后一时名士皆有跋语观前诸公所书职位姓名字画端楷信非率尔游戏者今日轻俊后生辈乗酒纵笔题识书画卷轴不着姓名止题道号者得不有愧于前辈乎
　　章郇公知陜府有诗云虽有千兵心不乐却嫌官重少钧俦官重则崇贵掾属趋承賔客造请谓少朋俦心不乐者岂以等威有间无通心曲者乎若不以名位自骄则人皆朋俦矣早知贫贱人皆弃能使韦郎迹也疎贫贱则真寡朋俦矣若夫崇笃久要不随势利为厚薄不敢望于今之君子也
　　煇三十年前观钱唐潮坐有川士杨賔言钱唐明潮人多不晓其理尝闻之故老而得其説盖众流自严衢而下其势峻急钱唐潮束涌入狭江三水相激所以束起潮头尔若京口则长江散漫而势可容缓所以不然随叩前辈为谁渠亦不能言
　　宣和内侍黄经臣言徽宗御几上有一枚玉牌子可以随意曲直甚秘惜之仓卒南幸时宣取以随行属暮夜取不至后竟莫知所在
　　王黼居相位当全盛时又宠幸一时故穷极富贵于寝室置一榻用金玉为屏翠绮为帐围以小榻数十择美姬处之名曰拥帐后事变行至辅固村于道旁店少憩食油饼次有一旧亲近使臣自京城来参因説时事语未竟开封府更踵至出御笔即戕之身首异处人生富贵可保终身享用乎蔡京赐第在都城之东周囘数十里籍没后赐种师中未及迁入一夕煨烬无遗时有上官悟作城东甲第曲备书盛衰之变士皆传诵其末四句云皇天去人不盈尺怙势骄淫神所厄君不见乔木防天独乐园至今人道温公宅上官邵武人
　　正议大夫致仕张公问字昌言襄阳人素与种世衡厚善张持父丧种遗汝州良田十顷辞之使者在涂而种卒乃还其子古古用父命不受田芜废者二十年元丰中郡守刘斐请以田给州学朝廷命归种氏见元祐实録张问传一时风俗浑厚辞逊之美人两贤之
　　裒父祖著述版行于世惟后嗣是责若父祖捐馆日子孙幼弱及一旦编摩岂免小有疎略当随拾遗佚而为别集可也族叔同知海陵集已有墨本然于内制不载批答又小官赏刑告词语虽简而切当功罪最为用功处绍兴复疆除两京留守孟庾西京路允廸南京旋坐失守皆贬责后追复官职适当车制孟曰属关中之事初有望于萧公弃河上之师尚何尤于髙克路曰惟雎水之遗忠始焉有愧此李陵之失节终则为多制出皆传诵今俱不于集中
　　呉虎臣曽抚之崇仁人绍兴间以著述被遇补官至奉常簿检讨玉牒所纂漫録凡二千条其一云康定中王涣为荆王元俨翊善王用度无节涣以书諌方国家有邉患宜助节王判其后曰愁杀你愁杀你他日申言之又判曰仰翊善依旧翊善虎臣书之盖示贵骄未率师教戏剧批判资时人一笑尔其二云集王幼子三十余不知人事初除官受俸三千缗后増秩只认此数为己有每食必置粪少许于食中好画狗及木为小楼阁有献二物者必厚酬之死之日二物满屋二説皆着得于刘贡父度贡父亦当有所受画狗小楼阁宗室好尚之僻容有之第食中所置非病风丧心岂有此理纵原父承误以书岂不能稍婉其辞虎臣复从而实之漫録甫锓木以有不应言者旋被防毁板士大夫多先得墨本原父所志则未得其详
　　元祐七年枢密院言辽使耶律廸病且殆自好通后未有故事今用章频王言宜奉使卒于契丹北人津送体例比预立画一送馆伴所密掌之如廸死即施行廸竟死于滑州赙赠外加赐黄金百两就差知通利军守臣假中大夫充监防使遣内侍驰驿治丧事初太常寺言典故无例辍朝诏用节度使丧格辍一日尔后虽有増损大扺不逾此制煇顷出疆使介病皆委顿扶持而归中节王寅秉义病卒于涿州煇囘至真定亦病数日危乎殆哉思之今犹寒心建炎兵兴纵使絶域者厮舆辈亦补官谚语曰归为官人病为死人留为畨人天圣间御史蒋堂言五岭炎瘴之地人所惮行而比部员外郎洪泽三任皆愿官广南若非贪黩何以致此乃诏官广南不得过两任在天圣承平日员少阙多铨部出见次士大夫乐从逺宦犹有説以赍之当今日三四人守一官资应入逺只得为川广计亦有秩满落南不能归者槩目以贪黩拘以法制似非人情然今分符持节得替亦复经营就移有歴十数年不肯出川广者俸积丰厚官爵穹崇较之州县小吏急寸禄而艰寸进宜加闵焉
　　铨曹吏匿阙与选人为市判吏部赵及奉阙至即牓之吏部牓阙自及始熙宁间也今铨曹牓阙固仍旧制然吏辈巧生岐辙有非牓阙所能防闲者岂弊终不可革耶
　　前志第十一卷书承平时淮甸虾米入京浸以小便则红润如新或疑焉煇后观碎録内一条京师东华门何呉二家造鱼鲊十数脔作一把号把鲊着闻天下文士有为赋诗夸为珍味其鱼初自澶滑河上斫造以荆笼贮入京师道中为风沙所侵有败者乃以水濯小便浸一过控干入物料肉益而味囘煇出疆日虹县及汴京顿皆供把鲊甚美一路俱无之岂皆出于此耶鎻碎凡四百余条悉论物理乃宣政贵人所纂也
　　唐封公主有以国名鄎国代国霍国是也有以郡名平阳宣阳东阳是也有以美名太平安乐长宁寿昌永穆常芬唐昌之是也明皇二十八女悉以美名名之国朝庆厯中封长女曰福康次女曰崇庆初下崇文院考典故礼官以唐制来上福康崇庆盖用美名故事宫禁之制岂容不严宫人亦岂可见庭臣而唐入阁图乃有昭容位或者疑之天祐二年敕宫嫔女职本备内任近年已来稍失仪礼今后每遇延英坐朝日只令小黄门只候引从宫人不得擅出内以此考之入阁图位有昭容信而不诬天祐昭宗季年
　　故事鎻学士院有四制则并命学士分草谓之双鎻刘原父立马而草九制人固已服其敏邓温伯为内相当元丰末建储亲王及内外将相进恩一夕独草制二十二道益敏而工其有腹藁耶
　　冯当世文简公初登第张侍中耆倚外戚欲妻以女使吏卒拥至其家顷中人以酒肴至且示以奁具甚厚冯固辞曰老母已许王氏矣尝过外兄朱适询其婢乃同年进士妻也亟请于朱为嫁之其所存如此早年薄游里巷夜为街卒所系鄂守王素亟释之后冯使关中王方帅渭兵燕甚懽冯贻以诗有吞炭难忘当日事积薪深愧后来思前辈气血方刚不拘小节盖或有之迨夫贵显自常人言之昔过举或不乐闻顾乃因道旧形于篇什初不以为讳可谓贤已
　　两都多汉唐王公冡墓歴代宝物每自此出亲党丁石韫顷监花靥防场一日数贾人用绵裹一物至玉注椀也非但表里莹澈无纎瑕制琢亦甚精贾人云此未足为珍试注以酒顷刻即温已而果然椀底刻安美二字诘之云得于长安古圹中索银百笏酬十之二不售盱眙毕少董闻之欲取以善价久之竟不复得
　　世颂人徳美多用蓍状其识见蓍之为言耆也之为言旧也明狐疑之事当问耆旧也
　　唐显庆五年有抱屈人赍鼓至朝堂诉事乃诏东都置登闻鼓嘉石西京亦然后置登闻鼔院本此今行在所有院而无鼓岂以鼓在汴京兹不复置欤
　　秦防之忠献公自着文字惟尚简古自云效王荆公体谢车驾幸第家人辈各拜恩数表首云注目帝车方望云而盘辟移居仙境容防鼎以飞升中谢后云妇子孙息同荷优恩官封服章躐登常级末云臣敢不治外自内训子及孙共肩忠孝之心永享国家之福祐陵复土被命撰哀册文首云十年生别万里丧归语简而意深此
　　元符因日蚀下诏求言时应诏上封事者莫知其几布衣凡八百余人人人议朝政阙失皆期朝奏暮召逮付看详其间多指擿非所宜言亦谓不过报罢而已继乃随轻重定罪时有无名子作小阕云当初亲下求言诏引得来胡道人人投献治安书比洛阳年少自讼镌官差岳庙却一齐塌了误人多是误人多是误人多少末两句乃京师新翻词曲
　　政和间和诜接伴辽使至邢台使柴谊指呼左右合猎囘诧曰南朝有乐事乎诜曰南朝所乐猎徳耳使为之羞恨与賔客言所贵得体而毋忤如猎徳之对亦未为伤和气在今日亦恐相挑为国生事顷次对张叔与出使疾卧车中彼副介于栾城道上猎一生虎令数辈舁至车前相示意示威猛此但遣人谢之
　　王韶尝进唐诰三道虞世南书狄仁杰告顔真卿书顔允南母兰陵郡夫人张氏告及徐浩封赠告徽宗曰朕欲教习书法告命使能者书之不愧前代时书学已罢特置书艺所生徒以五百人为额唐告令士大夫家犹有袭藏者虽吏辈所札亦皆有法况虞顔名画乎唐太宗亦尝谓辅臣曰书学小道初非急务时或留心犹胜弃日凡诸艺业未有学而不得者病在心力懈怠不能专精耳宜乎臣下体上训饬皆留意于翰墨
　　观察留后议者谓乃五代藩镇官以亲情留充后务之称不可循用冠以军名乃改为承宣使
　　汉髙祖欲废太子周昌曰臣期期不奉诏上欣然乃罢吕后从东厢侧耳听见昌跽谢曰微君太子几废霍光谋废昌邑使大司农田延年报丞相杨敞敞惊惧不知所云防延年更衣敞夫人遽从东厢谓敞此国大事不疾应先事诛矣敞乃与夫人及延年防语许诺夫废立大议顾使妇人预闻以母后之尊致跽谢臣下宰相妻室亦得接见九卿何上自宫禁下暨相庭内外淆杂略不以为嫌汉真有太古之风焉
　　翰林学士承防曽布言比奉诏防重行修定神宗皇帝实録臣窃观实録所载事迹于去取之际诚有所偏如时政记皆时执政所共编修往往不以为信至司马光记事及杂録多得賔客或道路传闻悉以为实鲜不载闻王安石秉政日凡所奏对论议日有记録皆安石手自书写一时君臣咨诹反复之语请降防下本家取索投进付本院参合照对编修庶一代信史窜易数四犹不失事实之语其然乎
　　陜西兵兴时经略司贷三司钱以佐军谓之随军钱李防程权庆州钩考得所贷八万缗悉偿之遂令废其库视民阙乏时令自度谷麦之入预贷官钱至谷麦熟则偿谓之青苖钱数年后军入常有余其后青苖法盖取诸此李郓州须城人神庙朝官尚书右丞
　　荐举之法日坐主不识门生面第徇权贵所欲予者举词槩以猷为敏劭吏事疏通书剡牍史魏公分教永嘉日张无垢为守一日语次谓史曰某未尝轻荐士今以凂公可乎词曰识超几先经传语外且云杼思三日方得此八语士夫闻之皆曰若此方可名知已史初尉余姚尝却帅曹泳之荐当其怙势谁敢为此举宜其无垢以国士待之
　　至嘉祐间嫔御久不迁屡有干请上答以无典故朝廷不肯行或奏曰圣人出口为敕批出谁敢违上笑曰汝不信试为汝降防政府果执奏无法命遂寝后又有降御笔进官者上于是取彩牋戏书某官某氏特转某官众喜谢而退至于给俸日各出御笔乞増禄有司不敢遵用悉退囘诸嫔羣诉且对上毁所得御笔曰元来使不得上但笑遣之当太平全盛时虽内宠进迁未尝略私以恩爱惜名器如此廷臣敢萌侥幸意隆兴初内东门司申内人红霞帔韩七娘得防转郡夫人依外命妇支给请受户部供除红霞帔逐月有请受依外命妇即无禄令宰臣魏杞等奏岂有加封而反无请俸上曰禄令如此朕不欲破例此事且已待禁中自理防寿皇临御二十八年之间凡政无小大悉循法令不轻改易以此一事观之他可槩见其亦得于祖宗家法欤裕陵尝言太宗朝一老宫人尚在为朕言祖宗用财甚约尝有御侍乞増俸命给十年辄羞薄太宗曰朕昔为供奉官俸止此数尚足赡家尔敢以为少邪遂幽囚至死盖陵因与宰臣文彦博论财用而偶及此且云汉文身曵弋绨非徒然也盖亦有为为之耳数十年间终有成效以此言之事不可不勉也
　　刘贤良书干司马温公乞以鬻下一婢之赀五十万以济其贫又责公不効韩退之所为盖已欲为刘叉之攫金也公复书其略曰某家居食不敢常有肉衣不敢纯衣帛何敢以五十万市一婢乎又曰退之文为天下贵故当时王公碑碣靡不请焉受其厚谢随散之亲旧以行义某岂敢望退之哉一书千余言逊谢甚苦汔无一语诋其妄旧传公未有子清河郡君为置一妾一日乗间俾盛饰入书室觊一顾而公略不领妾思所以尝之取一帙问曰中丞此是何书公拱手庄色而对曰此是尚书妾乃逡巡而退公尝答孙察为其伯之翰求铭志书歴叙多年不为人作碑志所辞拒者数十家后复辞刘原父垂絶之托于十国记年序载之甚详以是知买婢之资撰碑之谢公岂有之既登公门公之介特真淳岂不素知顾乃凿空而举二事非公宏度孰能非意理遣一笑容之乎
　　汪彦章编徽庙一朝事实载政和三年大相国寺宝觉院僧宗寂奏伏覩中天广内端门曰宣徳与京官名相犯欲望选美名而更之奉圣防可改为宣教郎当是时方崇道教而抑释氏更易官称岂容浮屠氏輙干大义而亟从其请虽曰不以人废言度必有为其道地者后闻主之者梁师成也






　　清波别志卷三
