渔樵闲话录 （旧题宋）苏轼 撰  
　　渔樵闲话录引 
　　尧夫渔樵问答字字名理，老坡渔樵闲话句句名喻，非理则不入，非喻则不启。吾谓二书为一经一纬，噫，理者其糟粕耶？喻者未尝非筌蹄也。醉浓饱鲜，是在得其旨而已，是书前卷凡脱数则，俟博雅者续之。刻渔樵闲话录时 万历壬寅孟秋朔日海虞清常道人赵开美识 
　　东坡先生渔樵闲话卷上 
　　上篇 
　　有客谓渔樵曰：二老之谈，于治世之鄙事、民间之俗务可也；不然，则议论几席之间，有清风明月可以啸咏，有素琴尊酒可以娱乐，高谈而遣累忘怀，陶然以适物外之情可也。奈何其间往往辄语及朝政故事，非所谓渔樵之闲话者。吾所以不取焉。独不闻庄叟曰，庖人虽不治庖，尸祝不越尊俎之间而代之？所以各存其分也。子得无失其分者乎！二老相顾而笑，曰：是客也，乌知吾闲话之端哉！伊尹耕于有莘之野，吕望钓于渭水之滨，世俗徒见其迹于耕钓之间，而不知之人也。心存乎先王之道，大率古者有道之士，虽不见用于时，而退处深山穷谷，亦未尝暂忘圣人之道。今之所谈，果有毫铢可补于见闻，亦足以发也。又且何间于野人之论哉？客深然之而退。渔曰：人之有祸福成败盛衰得失穷达荣辱兴亡治乱，莫非命也。知之由命，则事虽毫铢之微，皆素定也。一遇之而理不可以苟免，势不可以力回，岂非命数，岂非素定欤？景云初有僧万回者，善言人吉凶祸福，寓迹尘间，而出处言语不循常而特异于人，自恐因此见疑于时，或佯狂以自晦也，然而人见之，莫非恭敬，亦不敢以狂而见忽。是时明皇为临淄郡王，因却左右而见之，万回辄拊其背曰：五十年太平天子，已后不可知之，愿自重。言讫佯狂而去。及明皇即位，开元天宝中可谓太平矣；至禄山之乱，果五十年也。万回之言验如符契。然至于翠华西幸，蒙尘万里，登桥望远，纳曲充饥，而困亦甚矣；挥涕马嵬，驰雨栈道，贻羞宗社，受耻宫闱，辱亦至矣；华清萧索，南内荒凉，节物可悲，嫔婜零落，气亦惫矣。此皆人生至困至苦、至危至厄之事也，何为万回无一言以及之？抑知之而不言耶？如何？樵曰：非万回之不知也，命之所有，分之所定，不可逃也。使当时言之，亦不足为戒也，虽诫亦不能免也。天命之出，其可易乎？呜呼，擥天下之权，拥天下之势，赏罚号令速于雷霆，一喜则轩冕塞路，一怒则伏尸千里，天下岂有贵势之可敌哉！不幸一旦时违事变，艰戚万端，大都兴废成败虽出乎天、系乎命，然亦必先有其兆以成其事也。开元中，用姚崇、宋璟，则天下四方熙熙然，丰富娱乐，无羡于华胥。天宝末，委国政于李林甫，此其所以召乱也；归事权于杨国忠，此其所以召祸也。盛衰得失，岂不有由而然也！渔曰：天宝末明皇倦于万机，思欲以天下之务决于大臣，而且将优游于宫掖之间以自适也，无何得李林甫，一以国政委之。自此奸谋诡论交结以炽，而忠言谠议不复进矣。日以放恣行乐为事。一夕因乘月，登勤政楼，命梨园弟子进水调歌。其间偶有歌曰「富贵荣华能几时，山川满目泪沾衣。不见只今汾水上，惟有年年秋雁飞」，是时明皇春秋已高，遇事多感，闻此歌凄然出涕，不终曲而起。因问谁人作此歌？对曰李峤诗。明皇叹曰：「李峤真才子也！」及范阳兵起，銮舆幸蜀，过剑门关，登白卫岭，周览山川之胜，迟久而不怿，乃思水调所歌之词，而再举之，又叹曰：「李峤真才子也！」感慨不已，扶高力士而下，不胜呜咽。樵曰：天下之物，不能感人之心，而人心自感于物也；天下之事，不能移人之情，而人情自移于事也。李峤之诗，本不为明皇而作也，亦不知其诗他日可以感人之情如此也，盖明皇为情所溺，而自感于诗也。庄叟所谓「山林欤，皋壤欤，使我忻忻然而乐欤」。夫山林之茂、皋壤之盛，彼自茂盛，又何尝自知其茂盛，而能邀人之乐乎？盖人感于情，见其茂盛而乐之也。此谓之无故之乐也。有无故之乐，有无故之忧，故曰乐未毕也而哀又继之，信哉是言也。渔曰：旧事有传之于世，而人或喜得之，可以为谈笑之资者，时多尚之，以助燕闲之乐。然而岁月浸远，语及同异。有若明皇，尝燕诸王于木兰殿，贵妃醉起舞霓裳羽衣曲，明皇大悦。霓裳羽衣曲，说者数端：逸史云，罗公远引明皇游月宫，掷一竹枝于空中为大桥，色如金，行十数里至一大城阙，罗曰此乃月宫也。仙女数百，素衣飘然舞于广庭中，明皇问此何曲？曰霓裳羽衣曲也。明皇素晓音律，乃密记其声，及归，使伶人继甚声，作霓裳羽衣曲。及郑愚作津阳门诗，云「蓬莱池上望秋月，万里无云悬清辉。上皇半夜月中去，三十六宫愁不归。月中秘乐天半闻，玎珰玉石和埙箎。宸聪听览未终曲，却到人间迷是非。」释云：叶静能尝引上入月宫，时秋已深，上苦凄寒不堪久，回至半天，尚闻天乐。及归，但记其半，遂于笛中写之。西凉都督杨敬述进婆罗门曲，与其音相符，遂以月中所闻为散序，用敬述所进作腔，名霓裳羽衣曲。又刘禹锡诗云：「开元天子万事足，惟惜当时光景促，三乡陌上望仙山，归作霓裳羽衣曲。仙心从此在瑶池，三清八景相追随。天上忽乘白云去，世间空有秋雁辞。」［此下当有脱误］樵曰：不然，非欲天下之人皆愚也。当战国之时，诸子纷然各持诡异之说，惑于当世，且欲游闻于诸侯以张虚名，而求其用矣。故诞妄邪怪之说充塞于道路，天下之人不识其是非可否，于是各安于习尚，以为耳目之新。既非圣人道德之言，又非先王仁义之术，宜乎焚之。又恐其徒呼噪不已以乱天下，于是玩之。有何不可？ 
　　下篇 
　　渔曰：世常传云「欲人不知，莫若不为」，以谓既为之也，安得人之不知。夫至隐而密者莫若中冓之事，岂欲人之知耶？然而不能使人不知。以此知凡事而不循理者，虽毛发之细，不可为也。明皇旧置五王帐，长枕大被，与兄弟同处于其间。无何妃子辄窃宁王玉笛吹之，始亦不彰，因张祜诗云「梨花静院无人处，闲把宁王玉笛吹」，妃因此忤明皇，不怿，乃遣中使张韬光送归杨铦宅。妃子涕泣，谓韬光曰：托以下情敷奏，妾罪固当万死，衣服之外皆圣恩所赐，惟发与肤生于父母耳。今当即死，无以谢上。乃引刀剪发一结付韬光以献。自妃之一逐，皇情怃然，至是韬光取发撘之肩上以奏，明皇见之大惊惋，遽令高力士就召以归。嗟乎，道路之言亦可畏也，使张佑不为此诗事，亦何由彰显之如此？然张亦何从得此为之说？以此可验其「欲人不知莫若不为」亦名言也。樵曰：床箦之事至隐密也，尚且扬于外，而况明目张口，公然为不道之事，宜何如哉！隐衷潜虑，倾人害物，而谓人不知，诚自欺也！人其可欺乎？世有为是者，不可不戒。渔曰：明皇以八月诞降，酺会于勤政楼下，命之曰千秋节大合乐，设连榻使马舞于其上，马皆衣纨绮、被铃镊，骧首奋鬣，举跋翘尾，变态动容，皆中节奏。故养之颇甚优厚。末年，禄山宠数优异，遂将数匹以归而习之，后为田承嗣所得。而承嗣殊不知其马舞也，一日大享士伍作乐，其马于枥上辄奋首举足以舞。圉人恶之，举足以击，其马尚谓不尽技之妙，愈更周旋宛转，以极其态度。厮役以状告承嗣，承嗣以为妖而戮之。天下有舞马，由此绝矣。樵曰：祸之与福命也，遇与不遇时也。命之与时，祸福会违者，幸不幸在其间也！是马也，当明皇之时，衣纨绮被铃镊，论其身之所享，可不谓之福乎？谓其见贵于时，可不谓之遇乎？不幸一旦失之于厮役之手，而棰楚遽苦其体，可谓不遇也；既而欲求免于棰楚，愈竭其能，而反为不知己者戮之，可谓祸矣。庄叟又尝称，祸福相倚伏，诚哉是言也。呜呼，马之遇时则受其福，及夫不为人之所知，则身被其祸。士之处世，岂不然哉？伸于知己，屈于不知己。遇与不遇，乃时命也！渔曰：张君房好志怪异，尝记一人，剑州男子李忠者，因病而化为虎也。忠既病久，而其子市药归，乃省其父。忠视其子，朵颐而涎出，子讶而视父，乃虎也，急走而出，与母弟返闭其室。旋闻哮吼之声，穴壁而窥之，乃真虎也。悲哉，忠受气为人，俄然化之为兽，事有所不可审其来也！观其涎流于舌，欲啖其子，岂人之所为乎？得非忠也久畜惨毒狠暴之心而然耶？内积贪惏吞噬之志而然耶？素有伤生害物之蕴而然耶？居常恃凶悖、恣残忍，发于所触而然耶？周旋宛转，思之不得。樵曰：有旨哉，释氏有阴隲报应之说，常戒人动念以招因果。若已向所述之事，失人身而托质于虎，是释氏之论胜矣，子知之乎？昂昂然擅威福、恣暴乱，毒流于人之骨髓，而祸延于人之宗族者，此形虽未化，而心已虎矣，倾人于沟壑，以狥己之私意，非虎哉？剥人之膏血，以充无名之淫费，非虎哉？使人父子兄弟夫妻男女不能相保，而骸骨狼藉于郊野，非虎哉？吾故曰，形虽未化而心已虎矣。于戏，以仁恩育物，岂欲为是哉！然而不能使为之者自绝于世，又何足怪也！渔曰：唐末有宜春人王毂者，以歌诗擅名于时。尝作玉树曲，略云：「碧月夜，琼楼春，连舌泠泠词调新。当时狎客尽丰禄，直谏犯颜无一人。歌未阕，晋王剑上粘腥血，君臣犹在醉乡中，一面已无陈日月。」此词大播于人口。毂未第时，尝于市廛中，忽见有同人被无赖辈殴击，毂前救之，扬声曰：莫无礼，识吾否？吾便解道「君臣犹在醉乡中，一面已无陈日月」者！无赖辈闻之，敛耻惭谢而退。噫，无赖者乃小人也，能为此等事，亦可重也！方其倚力恃势，勃然以发凶暴之气，将行殴击，视其死且无悔矣，及一闻名人，则惭谢之色形于外，斯亦难矣。有改悔之耻、向善之心，安得不谓之君子哉！樵曰：此亦一端也。古今富于词笔者不为不多矣，然或终身憔悴而不遇，士大夫虽闻之，亦未尝出一言以称之，况有服膺乐善之心哉！以此知其无赖者，迹虽小人，而其心有愈于君子之所存也。又岂知迹虽君子，而其心不有愈于小人之所存哉？渔曰：裴硎传奇尝记一事甚怪者，云有唐魏愽大将聂锋，有女方十岁，名隐娘，忽一日为乞丐尼窃去，父母不知其所向，但日夜悲泣叹思而已。后五年，尼辄送隐娘还，告锋曰「教已成矣，却领取」，尼亦遂亡矣。父母且惊且喜，乃询其所学之事，隐娘云：「携我至一岩洞中，与我药一粒服之，便令持一宝剑，教之以习击刺之法。一年后刺猿猱如飞，刺虎豹如无物；三年渐能飞腾以刺鹰隼，四年挈我于都市中，每指其人，则必数其过恶，曰为我取其首来。某应声而首已至矣。自此日往都市中剌人之首，置于大囊中而归，实时以药消之为水。后五年忽曰，大僚某人者，罪已贯盈，欺君罔民、残贼忠良，为国之害，故已甚矣。今夜为我取其首来。隐娘承命而往，伏于大僚居室之梁上，移时方持其首至。尼大怒曰，何太晚如是？隐娘再拜云，为见前人戏弄一儿可爱，未欲下手。尼叱之曰，已后遇此辈，先断其所爱，然后决之！隐娘拜谢，尼曰，汝术已成，可归。遂还家。」父母闻其语甚怪，但畏惧而终不敢诘，亦不敢禁其所为。后至陈许节帅之事，尤更怪巽。噫，吾闻剑侠世有之矣，然以女子柔弱之质，而能持刃以决凶人之首，非以有神术所资，恶能是哉？樵曰：隐娘之所学，非常人之能教也。学之既精，而又善用其术，世有险诐邪恶者辄决去其首，亦一家之正也。嗟乎，据重位厚禄，造恶不悛以结人怨者，不可不畏隐娘之事也！及尼之戒曰「须先断其所爱然后决之」，是欲奸凶之人绝嗣于世，尚恐流毒余及于后，深可惧也。渔曰：长庆中有处士马拯，与山人马绍相会于衡山祝融峰之精舍，见一老僧，古貌龎眉，体甚魁梧，举止言语殊亦朴野，得拯来甚喜。及倩拯之仆持钱往山下市少盐酪，俄亦不知老僧之所向。因马绍继至，乃云在路逢见一虎食一仆，食讫即脱斑衣而衣禅衲，熟视乃一老僧也。拯诘其服色，乃知己之仆也。拯大惧，及老僧归，绍谓拯曰：「食仆之虎乃此僧也。」拯视僧之口吻，尚有余血殷然。二人相顾而骇惧，乃默为之计，因绐其僧云，寺井有怪物，可同往观之。僧方窥井，二人并力推入井中，僧遂乃变虎形也。于是压之以巨石，而虎毙于井。二人者急趋以图归计，值日已薄暮，遇一猎者张机于道旁，而居棚之上，谓二人曰：「山下尚远，群虎方暴，何不且止于棚上？」二人悸栗，相与攀援而上，寄宿于棚。及昏暝，忽见数十人过，或僧或道，或丈夫或妇女，有歌吟者，有戏舞者，俄至张机所，众皆大怒曰：「早来已被二贼杀我禅师，今方追捕，次又敢有人张我将军？」遂发机而去。二人闻其语，遂诘猎者：「彼众何人也？」猎者曰：「此伥鬼也，乃畴昔尝为虎食之人，既已鬼矣，遂为虎之役使，以属前道。」二人遽请猎者再张机方毕，有一虎哮吼而至，足方触机，箭发贯心而踣。逡巡，向之诸伥鬼奔走却回，俯伏虎之前，号哭甚哀，曰：「谁人又杀我将军也！」二人者乃厉声叱之曰：「汝辈真所谓无知下鬼也！生既为虎之食，死又为虎之役使，今幸而虎之毙，又从而哀号之，何其不自疚之如此邪！」忽有一鬼答之曰：「某等性命既为虎之所食啖，固当拊心刻志以报寃，今又左右前后以助其残暴，诚可愧耻，而甘受责矣。然终不知所谓禅师将军者，乃虎也。」悲哉，人之愚惑已至于此乎！近死而心不知其非，宜乎沈没于下鬼也。樵曰：举世有不为伥鬼者几希矣！苟于进取以速利禄，吮疽舐痔无所不为者，非伥鬼欤？巧诈百端，甘为人之鹰犬以备指呼，驰奸走伪，惟恐后于他人，始未得之，俛首卑辞，态有余于妾妇；及既得之，尚未离于咫尺，张皇诞傲、阴纵毒螫，遽然起残人害物之势；一旦失职，既败乃事，则怆惶窜逐，不知死所。然终不悟其所使，往往尚怀悲感之意，失内疚之责。呜呼哀哉，非伥鬼欤！渔曰：李义山赋三怪物，述其情状，真所谓得体物之精要也。其一物曰：臣姓搰狐氏，帝名臣曰巧彰，字臣曰九尾，而官臣为佞魃{鬼虎}焉。佞魃之状，领佩丰[一作璇]手贯风轮，其能以乌为鹤、以鼠为虎、以蚩尤为诚臣、以共工为贤王、以夏姬为廉、以祝鮀为鲁，诵节义于寒浞，赞韶曼于嫫姆。其一物曰：臣姓潜弩氏，帝名臣曰携人，字臣曰衔骨，而官臣为谗霝{霝鬼}。谗霝之状，能使亲为疏、同为殊，使父脍其子、妻羹其夫。又持一物，状若丰石，得人一恶，乃镵乃刻；又持一物，大如长篲，得人一善，扫掠盖蔽。謟啼伪泣，以就其事。其一物曰：臣姓狼贪氏，帝名臣曰欲得，字臣曰善覆，而官臣为贪魃{鬼委}。贪魃之状，顶有千眼，亦有千口，鼠牙蚕喙，通臂众手。常居于仓，亦居于囊，颊钩骨箕，环联琅珰。或时败累，囚于牢狴，拳梏履校，藂棘死灰；侥幸得释，他日复为。呜呼，义山状物之怪，可谓中时病矣！樵曰：然。夫怪物之为害，充塞于道路矣，何所遇而非怪也？传声接响，更相出没，捃摭人之阴私，窥伺人之间隙，罗织描画，惟恐刺骨之不深。非怪物之为害乎！殊不知此亦豕虱之义也，何足以怪而自恃哉！
　　
　　
　　
