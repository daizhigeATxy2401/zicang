温公琐语 宋 司马光

    蔡确鞫相狱，朝士被系者，确令狱卒与之同室而处，同席而寝，饮食旋溷，共在一室。置大盆于前，诸家馈食者，羹饣卞饼饵，悉投其中，以杓搅匀而分饲之。累旬不问，幸得其问，无罪不承（张宜甫云）。
    中丞邓绾言：“冯京向在政府，为性庸狠，朋邪徇俗，疾害圣政。陛下宽仁不诛，守藩未几，复移边帅。而钱藻代陛下作训诰，乃称京‘执正不回，一节不挠’，又云‘大臣进退，系时安危’。京在政府，曾无补益，唯退有后言，何谓一节？且京罢政逾岁，岂尝有危？藻专事谄谀，乞落直学士院。”上从之（张峋云）。
    章者，郇公之疏族，举进士，在京师，馆于郇公之第。报族父之妻为人所掩，逾垣而出，误践街中一妪，为妪所讼。时包希仁知开封府，不复深探其狱，赎铜而已。既而及第，在五六人间，大不如意，诮让考校官。友人请观其敕，掷地以示之，士论皆忿其不恭。熙宁初，召试馆职，御史言其无行，罢之。及介甫用事，张峋、李承之荐，介甫曰：“闻无行。”承之曰：“承之所荐者，才也。顾可用于今日耳，素行何累焉？公试召与语，自当爱之。”介甫乃召见，素口辩，又善迎合，介甫大喜，擢用，数年间至两制、三司使（杨作云）。
    曾布字子宣，巩之弟也。吕惠卿遭父忧，介甫未知心腹所托可与谋事者。布时以著作佐郎编敕，巧黠，善迎合介甫意，介甫悦之，数日间除中允、馆职、判司农寺。告谢之日，抱诰敕五六通。（苏兖云）
    曾布为都检正，事已白介甫者，即行文书。时冯当世、王禹玉并参知政事，或曰：“当更白二参。”布曰：“丞相已有处分，何问彼为？敕出，令署字耳。”（苏兖云）
    唐对两府弹介甫云：“吕惠卿、曾布，安石之腹心；王圭、元绛，安石之仆隶。”且曰：“奴事安石，尤惧不了。”（苏兖云）
    子华、介甫既有雇役之意，李承之乃奏书言助役法事，遂施行。杨元素为中丞，与御史刘挚言助役亦有十害。介甫使张琥作十难以诘之，琥辞不为，曾布自请为之，乃诘二人向背好恶之情果何所在。元素惶恐，谢曰：“臣愚瞽，不知助役之利乃尔，当伏妄言之辜。”挚奋曰：“为人臣者，岂可压于权势，使人主不知利害之实邪？”即复条对布所难，伸明前议，且曰：“臣所向者陛下，所背者权臣，所好者忠直，所恶者邪佞。臣今获罪谴逐，固自其分，但助役终为天下之害。愿陛下勿忘臣言。”于是元素出自知郑州，挚坐监当，琥亦由此忤介甫意，顷之坐罪落修注（苏兖云）。
    王安石字介甫，抚州临川人，举进士，有名于时。庆历二年，第五人登科，初签署扬州判官，后知鄞县。好读书，能强记，虽后进投贽及程试文有美者，读一周辄成诵在口，终身不忘。其属文，动笔如飞，初若不措意，文成，见者皆伏其精妙。友爱诸弟，俸禄入家，数日辄尽为诸弟所费用，家道屡空，不一问。议论高奇，能以辩博济其说，人莫能诎。始为小官，不汲汲于仕进。皇中，文潞公为宰相，荐安石及张瑰、曾公定、韩维四人恬退，乞朝廷不次擢用，以激浇竞之风。有旨，皆籍记其名。至和中，召试馆职，固辞不就；乃除群牧判官，又辞，不许，乃就职。少时，恳求外补，得知常州。由是名重天下，士大夫恨不识其面，朝廷常欲授以美官，唯患其不肯就也。自常州徙提点江南东路刑狱。嘉中，召除馆职、三司度支判官，固辞，不许。未几，命修起居注，辞以新入馆，馆中先进甚多，不当超处其右，章十余上。有旨，令阁门吏赍敕就三司授之，安石不受；吏随而拜之，安石避之于厕；吏置敕于案而去，安石使人追而与之，朝廷卒不能夺。岁余，复申前命，安石又辞，七八章，乃受。寻除知制诰，自是不复辞官矣（目睹）。
    嘉末，王介甫以知制诰纠察在京刑狱。有少年得斗鹑，其同侪借观之，因就乞之；鹑主不许，借者恃与之狎昵，遂携去；鹑主追及之，踢其胁下，立死。开封府捕按其人，罪当偿死。及纠察司录问，介甫驳之曰：“按律，公取、窃取皆为盗。此不与而彼强携以去，乃盗也。此追而殴之，乃捕盗也。虽死当勿论，府司失入平人为死罪。”府官不伏，事下审刑、大理详定，以府断为是。有旨，王安石放罪。旧制，放罪者皆殿门谢。介甫自言，我无罪，不谢。御史台及阁门累移牒趣之，终不肯谢。台司因劾奏之，执政以其名重，遂不问，介甫竟不谢。
