湖山叙游 [明]刘暹 

叙湖记
    湖景丽于昼，湖情暇于夜。主一舟焉，以司昼夜之长。晴开雨泊，傍树依云，栩栩然也。虽然，犹未也。神飘忽而无所着，其为游也，不静矣。于是舍舟而僦居。半在山，而半在水。背高而凭流，浣以红，而沃以青。眠食于其间，徘徊于其上。极朝昏之变态，看烟云之吐吞。其于湖也，亦非泛泛焉者矣！虽然，亦未也。湖之境有，未历湖之情，终未周也。于是，乃以一加一杖出没于堤桥烟水之中。加兴杖止，朗止杖兴，任心意之所如，指晴雨以作辍。无刻不以游为事，无日不与湖相周。力之所到，必逐境而寻求。力所未到，亦望焉而生羡。倘佯尽日，心目茫然。第觉细柳成烟，荷风自冷。画阁临波而半开，游加依岩而云集。歌吹生香，绮罗如水，其钱塘、涌金之间乎！长林绿暗，缀岩壑以参差；众阜荣荣，对波光而魄冷。松高石瘦，涧远桥幽，其雷峰、南屏之间乎！绿乍沉而乍浮，峰时高而时下。闲云傍于汀渚，野鸟集于茭芦。花柳陆离，荒堤如带，鱼虾游泳，池畦如围。其三潭、六桥之间乎！林峦依烟而近遥；塔庙随山而掩映。平堤烟断，遥怜数点之红；荒榭梅青，怀想归来之鹤。波间水澹，藻洁萍浮，其新堤、孤山之间乎！堤遥而树影如雾，林开而山阁无人。两山相对，空翠自生。一水澹涵，清光抹出。新篁摇戛，时闻万竿之雨烟；古荡无波，长留千载之幽魄。其西泠、里湖之间乎！浮屠高出于云端，金碧辉煌于水上。歌声日沸，林壑传香。草腥而渔子初回；波空而钟响时出。其段桥、片石之间乎！望红紫而目驶，触青翠以魂摇。策我筇竹，泛彼轻舟。山色空濛，水光潋滟。酒清茗洁，友契身间。醉醒故人之前，坐卧琴书之内。余念都尽，梦想不惊。一舠一杖之间，所得岂浅鲜哉！乃当新秋乍来，客病初愈。从先之见闻已断，后来之识想未交。暑忽忽其将辞，凉悠悠而欲至。友朋咸恕我懒，酒肉不薰我心。骨轻宜水，神怯知幽。衣服有情，风烟可爱。琴尊笔墨，寄之一舠。往复徘徊，恃此一杖。或振衣以长啸，或抱膝而苦吟。霞断烟销，云移星徙。或微月暂出于林端，或野火时生于山曲。或雨过而初晴，或更阑而将晚。或深夜风号，而万山皆响；或中宵病雨，而湖水波飞。或渔唱偶出于菱菰，或佛灯依稀于古寺。或湖光不起，而竟夜无声；或一筏孤横，而悄然私语。当斯际也，乍有所见，偶有所闻，耸心动怀，自不能已。会心不远，感慨系之。目恍恍其如摇，意绵绵而不断。细求其故，亦复冥茫。是湖生秋耶？是秋生湖耶！是病生客耶？是客生病耶！是秋湖生病客耶？是病客生秋湖耶！精神杳忽，泛不可求。耳目惊疑，旷无所着，知古人之不远，见后来之心期。呜呼！清缘易失，年少难留。逍遥于山水之间，优游于花柳之下。则一舠一杖，曷不足以了吾生而毕吾事乎！是又用以自幸，而不敢不以自儆者也。聊为之记，以识一时之精神焉。

叙山记
    游湖者，出钱塘，泊南屏，一入里湖而返，以为观止矣。其有好事者，欲舍湖而之山，不过一往灵隐，由六桥、三潭而归。人未尝不以为异也。而予心讶之。问之赵子伯邕曰：“今吾欲为山游，亦有可以稍易其境，以幻我心目者乎，”赵子曰：“南而南峰，北而北峰。其辐辏肢背间者，不可胜数。计之以月，乃可尽之耳!”予时心善之，而病不能往也。越十日，病脱神爽。新秋乍来，凉气泠泠以洗人，弱质飘飘而思举。两峰清气，来往衣履之间；万壑云光，浮游心目之上。乃扶杖登舆，携樽沽茗。所向无方，山山诱我。所之未远，步步生幽。俗客不能相从，好朋不招而至。暑不迫我以威，雨不阻我以伫。病初愈，而胸无一事；神少怯，而足不以疲，抱一往之深情，倘佯焉，以问乎水；逍遥焉，以之乎山。未陟峣岹，而心怀己霁：乍投林壑，而魂魄皆幽。齐夷险以登临，视足力为憩住。朝往夕返，雨止晴兴。幽不必其皆收，意畅焉而期适。南北峰之胜，宁遂难穷哉。尔乃遭道湖边，望西林而右折。古藤老树，茀蔚其间；蜩响禽声，摇曳其际。林尽道穷，见一山飞舞而下者，为北峰之支。从山支取道，仰古松、俯幽石、听新篁、履纤流。穿径过桥，出林落磴。乃见一石。铁色云质，若飞若停者，为紫云洞。从洞中窥天，天小如掌；从洞中瞰云，云出如沸。出洞口、下高岗。苍碧递来而不断，蒙然而可望者，为金鼓洞。岗尽道夷，平畴绿舞。听洞上之风，望四山之美。委蛇于长禾肥草之中，有寺葱葱当其前者，为玉泉寺。寺有二水：一水清皎，可鉴丝发，有大鱼千头散其中者，为玉泉池；一水沈滑无滓，而波面滴滴作受雨状者，为法雨泉。从玉泉返，至岳坟。道左折，飞叶洗日。凉风摇耳。流淙淙以自续，烟漠漠以相交。柳尽桤来，行穷花出。有峰嵯峨而立，而一水带其前者，为飞来峰。峰来如坠，峰势如暂立。濑晌历历，若裂缯帛。寻响而前，不数武，一刹巍然当其前者，为灵隐寺。寺前不数武，细泉戛戛而鸣，紫薇婷婷而舞。木石参差，亭馆崔错者，为包家园。舍园而前，仰空濛，人蓊蘙，山岚在衣，磴响生足。大壑阴阴而日渗，文瀑袅袅以雨飞。足疲行倦，而一寺适当可憩之所者，为韬光。从寺门而盼，高岑层层送霁；攀占萝而上，荒砌步步生寒。砌断萝空，一坪坦焉。其上近可以眺湖，而远可以眺江者，为岑之顶。寺后有洞凝寒，言语皆响者，为维摩洞。返故道，绕飞来峰之根以右折。不出里许，见三石峭瘦，而倚于峰之侧者，为三生石。从三生石返，至五桥。投空林茅舍而入，石树能奇，岩壁生冷。一溪绿暗，覆流泉而响幽；两峰丛深，映山云而气冥。猿鹤翛然，时有梵音溢林外者，为法相寺。由法相左折而度坂桥，入荒径，碧青相接，禽鸟相闻。一屋蓬然而临于路者，为石屋。从石屋去里许，有洞铿然而出瀑声。籁响相答，水石相商。听之若环佩之舞者，为水乐洞。舍水乐而登高阜，人幽濠。江气湖光，时隐现于林杪；峰纹塔影，恍浮动于眉端。而适以一台收其涣，为烟霞寺。寺后有石丹碧色，冷气阴浓，时闻渐沥之声者，为烟霞洞。出洞门而抚深壑。幽度重泉，危蹑岹嵽。身寄虚空之外，目乱群峰之前。来往无定，倏然东西。偶见一庵，葱然而隐于古萝中者，为新庵。舍新庵而越危岑。望町畦幽响自生，野花乱缀一泉，清且冽而出于寺门者，为龙井。从龙井以达于湖。过六桥，逾南山。傍岩沼江，升峦陟岫十余里，乃见一亭，负山凭江而危立者，为五云亭。出亭蹑磴，凌崎岖，盘青空，林涧壑在下，心眼为开。近俯湖上诸峰，则怒生丛指，若花蕊之初开；远眺江上诸岫，则奔走披离，带烟光而明媚。汀水随秋以共回，湖波吹碧而无休。遥望一寺于飞峰之巅。耸然自振，以通江湖之气为五云端。逾五云端，寻山蹊而返。历险（山献），杂荒芜。麋鹿为群，猴狖相狎。目不得停，足不得住。壁立以抵山根，若从云端而坠者，为十八涧之首。从此而涉清流，履白石，两山翠合。众响相传。桥屡过而不知，涧往来以相送。山穷水尽，湖湛然而明于前者，为十八涧之终。目纷纭于古碧浮青，耳摇乱于湍流树响，鼻惶惑于岚气花香。手忆攀援，足悬登跻。意有所会，作息因之。或临风而振衣，或踞石而披跣。或画然而啸，或含悽而吟。或效笑于松竹之中，或疾呼于泉瀑之下。过溪桥而恍恍，望岩谷以悠悠。凉叶思红，空林恋绿。群峰寂寂。依素秋以为魂；湿翠盈盈，仗湖光而自定。时见寒潭之集影，时闻跫然之一声。怀抱伊何，语言皆塞。我其为新愈之人乎！我其为久旅之人乎！我其为深山之人乎！我其为清秋之人乎！笑而不答，人不能知。愀以无言，己亦不解。悲古今之不一，慨心事之非遥。恍情性之皆移，觉肺肝之无主。南峰北峰之间，亦岂止幻吾心目而已！耶因记之，以自识焉尔。
