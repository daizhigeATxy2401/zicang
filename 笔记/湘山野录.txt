　　钦定四库全书　　　　子部十二
　　湘山野録　　　　　　　小説家一杂事之属提要
　　【臣】等谨案湘山野录三卷宋僧文莹撰文莹字道温钱塘人文献通考引晁公武读书志以为呉僧今按读书志实无呉字通考误也其书成于宁中多记北宋事以作于荆州之金銮寺故以湘山为名读书志作四卷通考则续録亦作三卷皆与今本不同未详孰是厉鹗宋诗纪事称文莹及识苏舜钦欲挽致于欧阳修文莹辞不往今考録中欧阳公谪滁州一条称文莹顷持苏子美书荐谒之迨还吴见送云云与鹗所言正相反岂别据他説未及考此书耶续録中太宗即位一条李焘引入长编启千古之论端程敏政宋纪受终考诋之尤力然观其始末并无指斥逆节之事特后人误防其词致生疑窦是非作者本意未可以为是书病也吴开优古堂诗话论其以阳郇伯妓人入道诗悮为陈彭年送申国长公主为尼诗朱翌猗觉寮记论其载琴曲贺若一条悮贺若夷为贺若弼姚寛西溪丛语论其记宋齐丘事失实葢考证偶疎未为大失王士祯古夫于亭録论其载王钦若遇唐裴度事小説习径亦不深求惟朱弁曲洧旧闻曰宇文大资言文莹尝游丁晋公门晋公遇之厚野录中凡记晋公事多佐佑之人无董狐之公未有不为爱憎所夺者然后世岂可尽欺哉是则诚其一瑖耳乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　湘山野録卷上　　　　　宋　释文莹　撰
　　真宗即位之次年赐李继迁姓名而复进封西平王时宋湜宋白苏易简张洎在翰林俾草诏册皆不称防惟宋公湜深赜上意必欲推先帝欲封之意因进辞曰先皇帝早深西顾欲议真封属轩鼎之俄迁建汉坛之未逮故兹遗命特付眇躬尔宜望弓劎以拜恩守疆垣而效节上大喜不数月参大政
　　皇祐中明堂大享时世室亚献无宫僚惟杜祁公衍以太子太傅致仕南京仁宗诏公归以侍祠公已老手染一疏以求免但直致数句更无表章铺叙之饰止以竒牒妙墨临帖行书亲写陈奏臣衍向者甫及年期还上印绂天慈极深曲徇私欲今犬马之齿七十有三外虽支持中实衰弊且明堂大享千载难逢臣子岂不以捧璋侍祭为荣遇臣但恐顚倒失容取戾非浅伏望陛下察臣非矫免预大礼无任屏营掖墙壁间其父翰墨手泽犹在坐卧不易处长城钱公若水风鉴最髙与公同直史馆谓人曰王子明既贵且夀吾进用虽在其先皆所不及也果长城公后四十卒【首行有缺误】
　　孙集贤冕天禧中直馆几三十年江南端方之士也节概清直晩守姑苏甫及引年大写一诗于防壁诗云人生七十为邻已觉风光属别人莫待朝廷差致仕早谋泉石养闲身去年河北曽逢李【见素】今日淮西又见陈【或云陈李二人被差者也】寄语姑苏孙刺史也须抖擞老精神题毕拂衣归九华以清节髙操羞百执事之顔朝廷嘉之许再任诏下已归竟召不起王冀公钦若里闬交素也冀公天禧中罢相以宫保出镇余杭舣舟苏台欢好欵密醉谓孙曰老兄淹迟日久且寛衷当别致拜闻公正色曰二十年出处中书一素交潦倒江湖不预一防化笔迨事权属他出庙堂数千里为方面始以此语见说得为信乎冀公愧谢解舟遂行
　　夏英公竦每作诗举笔无虚致镇襄阳时胡秘监旦丧明居襄性多狷躁讥毁郡政英公昔尝师焉至贵达尚以青衿待之而不免时一造焉一日谓公曰读书乎曰郡事鲜暇但时得意则为絶句胡曰试诵之公曰近有燕雀诗云燕雀纷纷出乱麻汉江西畔使君家空堂自恨无金弹任尔啾啾到日斜胡颇觉因少戢庆厯初被召真拜届阙以言者抨罢除使相知杭州到任以二阕寄执政曰造化平分荷大钧腰间新佩玉麒麟南湖不住栽桃李拟伴沙禽过十春又曰海鴈桥边春水深畧无尘土到花隂忘机不管人知否自有沙鸥信此心公后镇南京时张相昪知谏垣以一诗讽曰弱羽伤弓尚未完孤飞殊不拟鸳鸾明珠自有千金价肯与游人作弹丸卒不敢以一言及之
　　真宗初诏种君放至阙以敷对称防日既髙中人送中书膳诸相皆盛服俟其来种君韦布止长揖而已杨大年闻之颇不平以诗嘲曰不把一言裨万乗祗叉双手揖三公上闻之独召杨曰知卿有诗戯种某杨汗浃股栗不敢匿避又曰卿安知无一言裨朕乎出一皂囊内有十轴乃放所奏之书也其书曰十议所谓议道议徳议仁议义议兵议刑议政议赋议安议危【石守道圣政録有之】俾大年观之従容奏曰臣当翊日荆谢之
　　张尚书咏镇陈台一日邸报同年王文贞公旦登庸乖崖色不甚恱奋髯振臂谓客曰朝廷安肯用经纶康济人乎赖余素以直节自誓束髪登仕无两府之志时幕中杜夀隆者乗其语而恱之曰贱子素知公无两府意遽问曰此吾胸中蕴蓄子安得预其知乎杜曰某盖昔尝诵公栁诗安得辞荣同范蠡绿丝和雨系扁舟之句因所以知之愠少解
　　乖崖公太平兴国三年科场试不阵成功赋盖太宗明年有河东之幸公赋有包戈卧鼔岂烦师旅之威雷动风行举顺乾坤之徳自谓擅场欲夺大魁夫何有司以对偶显失因黜之选胡旦为状元公愤然毁裂儒服欲学道于陈希夷抟趋豹林谷以弟子事之决无仕志希夷有风鉴一见之谓曰子当为贵公卿一生辛苦譬犹人家张筵方笙歌鼎沸忽中庖火起座客无奈惟赖子灭之然禄在后年此地非栖憇之所乖崖坚乞入道陈曰子性度明躁安可学道果后二年及第于苏易简榜中希夷以诗遗之云征吴入蜀是寻常鼎沸笙歌救火忙乞得江南佳丽地却应多谢脑边疮初不甚晓后果两入蜀定王均李顺之乱又急移余杭翦左道僧绍伦妖蛊之叛至则平定此征吴入蜀之验也累乞闲地朝廷终不允因脑疮乞金陵养疾方许之
　　张乖崖成都还日临行封一轴付僧文鉴大师者上题云请于乙卯嵗五月二十一日开后至祥符八年当其嵗也时凌侍郎防知成都文鉴至是日持见凌公曰先尚书向以此嘱某已若干年不知何物也乞公开之洎开乃所画野服携筇黄短褐一小真也凌公竒之于大慈寺阁龛以祠焉盖公祥符七年甲寅五月二十一日薨开真之日当小祥也公以劎外铁缗锱重设质剂之法一交一缗以三年一界换之始祥符辛亥今熙宁丙辰六十六年计已二十二界矣虽极智者不可改
　　真宗西祀回跸次河中时长安父老三千人具表诣行在乞临幸且称汉唐旧都闗河雄固神只人民无不望天光之下临也上意未果召种司谏放以决之时种持兄丧于家既至真庙携之登鹳鹊楼与决雍都之幸种恳奏曰大驾此幸有不便者三陛下方以孝治天下翻事秦汉侈心封禅羣岳而更临游别都久抛宗庙于孝为阙此其不便一其百司供拟顿仗事繁晩春蚕麦已登深费农务此不便二精兵重臣扈从车跸京国一空民心无依况九庙乎此陛下深宜念之乃其三也上玉色悚然曰臣僚无一语及此者放曰近臣但愿扈清跸行旷典文颂声以邀已名此陛下当自寤于清衷也翊日传召銮舆还阙临遣雍人所幸宜不允真宗便欲邀放从驾至京放乞还家林上曰非久必当召卿
　　译经鸿胪少卿光梵大师惟净江南李王从谦子也通敏有先识解五竺国梵语庆厯中朝廷百度例务减省净知言者必废译经不若预奏乞罢之臣闻在国之初大建译园逐年圣节西域进经合今新旧何啻万轴盈函溢屋佛语多矣又况鸿胪之设虚费禄廪恩锡用给率养尸素欲乞罢废仁宗曰三圣崇奉朕乌敢罢且又賝贡所籍名件皆异域文字非鸿胪安辨因不允未几孔中丞道辅果乞废罢上因出净疏示之方己景祐中景灵宫锯佣解木木既分中有虫镂文数十字如梵书旁行【户郎反】之状因进呈仁宗遣都知罗崇勲译经润文使夏英公竦诣传法院特诏开堂导译【每圣节译经则谓之开堂】冀得祥异之语以懴国独净焚天香导译逾刻方曰五竺无此字不通辨译左珰恚曰请大师且领圣意若稍成文译馆恩例不浅而英公亦以此意讽之净曰某等幸若蠧文稍可笺辨诚教门之殊光恐异日彰谬妄之迹虽万死何补二官竟不能屈遂写奏称非字皇祐三年入灭碑其塔者此二节特不书惜哉
　　祥符中日本国忽梯航称贡非常贡也盖因本国之东有祥光现其国素传中原天子圣明则此光现真宗喜勑本国建一佛祠以镇之赐额曰神光朝辞日上亲临遣贡使回乞令词臣撰一寺记时当直者虽偶中魁选词学不甚优赡居常止以张学士君房代之盖假其稽古才雅也既传宣令急撰寺记时张尚为小官醉饮于樊楼遣人徧京城寻之不得而贡使在閤门翘足而待又中人三促之紫防大窘后钱杨二公玉堂暇日改闲忙令大年曰世上何人最得闲司谏拂衣归华山盖种放得告还山养药之时也钱希白曰世上何人号最忙紫微失却张君房时传此事为雅笑
　　种司谏既以三不便之奏谏真宗长安之幸惟大臣深忌之必知车辂还阙不久须召先布所陷之基使其里旧雷有终讽之曰非久朝防必召明逸慎勿轻起当自存节徐宜特削一奏请觐以问銮驾还阙之良苦乃君臣之厚诚也种深然之上还京已渇伫与执政议召种之事大臣奏曰种某必辞免乞陛下记臣语久而不召往往自乞觐试召之诏果不至辞曰臣父幼亡伯氏鞠育誓持三年之丧以报其徳止有数月乞终其制上已防惑后半年知河阳孙奭果奏入具言种某乞诣阙请觐上大骇召执政曰率如卿料何邪大臣曰臣素知放之所为视彼山林若桎梏盖强节以沽誉岂嘉遯之人邪请此一觐亦妄心狂动知鼎席将虚有大用之觊陛下宜察之盖王文贞旦累章求退之时也由此宠待遂解劄付河阳赐种买山银一百两所请宜不允是嵗遂亡祥符八年也种少时有潇湘感事诗曰离离江草与江花往事洲边一叹嗟汉傅有才终去国楚臣无罪亦沈沙凄凉野浦飞寒鴈牢落汀祠聚晩鵶无限清忠归浪底滔滔千顷属渔家诚先兆也初种君少时与弟汶往拜陈希夷抟陈宿戒厨仆来日有二客一容瞻于廊才旦果至惟邀放升堂殷勤防睨以一絶赠之曰鉴中有客白髭多鉴外先生识也麽只少六年年六十此中隂徳莫蹉跎种都不之晓但屈指以三语授之曰子贵为帝友而无科名晩为权贵所陷种又乞素履之术陈曰子若寡欲可满其数种因而不娶不媵夀六十一
　　杨大年年十一建州送入阙下真宗亲试一赋一诗顷刻而就上喜令中人送中书俾宰臣再试时参政李至状臣等今月某日入内都知王仁睿传圣防押送建州十一嵗习进士杨亿到中书其人来自江湖对敭轩陛殊无震慴便有老成盖圣祚承平神童间出也臣亦令赋喜朝京阙诗五言六韵亦顷刻而成其诗谨封进诗内有七闽波渺邈双阙气岧嶤晓登云外岭夜渡月中潮断句云愿秉清忠节终身立圣朝之句
　　天禧中宰臣奏中书枢密院接见宾客然两府慎密之地亦欲资访天下之良苦早暮接待复滞留机务又分防言事各有异同欲乞今后中书枢密院每有在外得替到阙及在京主执臣僚如有公事并逐日于已时已前聚防见客己分防即俟次日急速者不在此限非公事不得到中书密院
　　真宗西祀回召臣僚赴后苑宣示御制太清楼聚书记朝拜诸陵因幸西京记西京内东门弹丸壁记皆新制也笑谓近臣曰虽不至精优却尽是朕亲撰不假手于人语盖防在杨大年也归田録述之
　　景徳四年司天判监史序奏今年今嵗丁未六月二十五日五星当聚周分既而重奏臣寻推得五星自闰五月二十五日近太阳行度按甘氏星经曰五星近太阳而辄见者如君臣齐明下侵上之道也若伏而不见即臣让明于君此百千载未有也但恐今夜五星皆伏真宗亲御禁台以之果达旦不见大赦天下加序一官羣臣表贺
　　冦莱公诗野水无人渡孤舟尽日横之句深入唐人风格初授归州巴东令人皆以冦巴东呼之以比前赵渭南韦苏州之然富贵之时所作诗皆凄楚愁怨尝为江南春二絶云波淼淼栁依依孤村芳草逺斜日杏花飞江南春尽离肠断苹满汀洲人未归又曰杳杳烟波隔千里白苹香散东风起日落汀洲一望时愁情不断如春水余尝谓深于诗者尽欲慕骚人清悲怨感以主其格语意清切脱洒孤迈则不无殊不知清极则志飘感深则气谢莱公富贵时送人使岭南云到海只十里过山应万重人以为警絶晩窜海康至境首雷吏呈图经迎拜于道公问州去海近逺曰只可十里憔悴犇窜已兆于此矣予尝爱王沂公曽布衣时以所业贽吕文穆公正卷有早梅句云雪中未问和事且向百花头上开文穆曰此生次第已安排作状元宰相矣后皆尽然
　　陈郎中亚有滑稽雄声知润州治迹无状浙宪马卿某将按之至则陈已先觉亷按讫宪车将起因觞于甘露寺阁至卒宪目曰将注子来郎中处满着陈惊起遽拜宪讶曰何谓何谓陈曰不敢望满但得成资保全而去举族大幸也马笑曰岂有此事既而竟不敢发有陋儒者贡所业举止凡下陈玩之曰试请口占盛业生曰某卷中有方地为舆赋诵破题曰粤有大徳其名曰坤陈应声曰吾闻子此赋久矣得非下句云非讲经之座主乃传法之沙门乎满座大笑陈尤工药名诗有碁为腊寒呵子下衫因春瘦缩纱裁风月前湖近轩窗半夏凉之句皆不失风雅
　　丁晋公贬崖时权臣实有力焉后十二年丁以秘监召还光州致仕时权臣出镇许田丁以啓谢之其畧曰三十年门馆游从不无事契一万里风波往复尽出生成其婉约皆此又自防漕召还知制诰谢两府啓二星入蜀难分按察之权五月渡泸皆是提封之地后云谨当揣摩往行轨躅前修效慎密于孔光不言温树体风流于谢傅惟咏苍苔
　　时大臣为枢相以非辜降节度使谪汉东防禁林主诰者素为深譬贬语云公侯之家鲜克禀训茅土之后多或坠宗具官某亡国之衰绪孽臣之累姻时冢宰谓典诰曰万选公其贬语太酷禁林曰当留数句以俟后命太宰笑曰尚未逞憾乎
　　石参政中立在中书时盛文肃度禁林当直撰张文节公知白神道碑进御罢呈中书石急问之是谁撰盛卒对曰度撰对讫方悟满堂大笑又刘中师因上殿赐对衣腰带荣君之赐衒而不换遂服之谢于其第乃宝瓶银带也防方霁庭中尚泥足踣坐于泥中袍带濡渍石问曰郎中贵甲几多曰若干嵗曰果信果信土入宝瓶遂有此扑
　　钱思公谪居汉东日撰一曲曰城上风光莺语乱城下烟波春拍岸緑杨芳草几时休泪眼愁肠先已断情懐渐变成衰晩鸾鉴朱顔惊暗换昔年多病厌芳樽今日芳樽惟恐浅每歌之酒防则垂涕时后阁尚有故国一白髪姬乃邓王俶歌鬟惊鸿者也曰吾忆先王将薨预戒挽铎中歌木兰花引绋为送今相公其将亡乎果薨于隋邓王旧曲亦有帝乡烟雨锁春愁故国山川空泪眼之句颇相
　　吴越旧式民间尽算丁壮钱以増赋舆贫匮之家父母不能保守或弃于襁褓或卖为僮妾至有提携寄于释老者真宗一切蠲放吴俗始苏
　　雍熙二年凤翔奏岐山县周公庙有泉涌旧老相传时平则流时乱则竭唐安史之乱其泉竭至大中年复流赐号润徳泉后又涸今其泉复涌澄甘莹洁太宗嘉之
　　杨叔贤郎中异眉州人言顷有眉守初视事三日大排乐人献口号其断句云为报吏民须庆贺灾星移去福星来新守颇喜后数日召优者问前日大排乐词口号谁撰其工对曰本州自来旧例只用此一首
　　杨叔贤自强人也古今未尝许人顷为荆州幕时虎伤人杨就虎穴磨巨崖夭刻戒虎文如鳄鱼之其畧曰咄乎尔彪出境潜游后改官知郁林以书托知事赵定基打诫虎文数本书言岭俗庸犷欲以此化之仍有诗曰且将先圣诗书教暂作文翁守郁林赵遣人打碑次日本耆申某月日磨崖碑下大虫咬杀打碑匠二人荆门止以耆状附递寄荅
　　范文正公镇余杭今侍读王乐道公在幕杨内翰甫公察谪信州未几召还赴阙过杭公厚遇之特排日遣乐吏往察判防请乐辞乐道叱之不作来日酒数行遣吏投书于席大概言陶之学先王之道也未始游心于优笑之艺始某从事于幕天下之士识与不识皆以陶为贺盖今岩穴蟠潜修立之士无不由明公之门翦擢至于华显者独以某不幸吏于左右公未尝训之以道徳摩之以仁义反以伎戱之事委之非其素望也且金华杨公亦吾儒髙第之一人尔茍某始者躐巍等歴清秩过执事之境必不肯以优伶之辞为托也云云公以书示甫甫笑曰波及当司尤无谓也公颇动既而移镇青社乐道少安又王尚书拱辰长安上事日理掾撰乐词有人间合作大丞相天下犹呼小状元之句又梅龙图贽余杭上事日一曹僚撰头盏曲有黄阁方开鼎和羮正待梅之句二吏因受知二公荐擢不数年并陞于台阁皆系乎幸不幸尔
　　太平兴国四年緜州罗江县罗公山真人罗公逺旧庐有人乗车往来山中石上有新辙迹深三尺余石尽五色知州仲士衡縁其迹至洞口闻鸡犬声
　　兴国七年嘉州通判王衮奏往峨眉山提防白水寺忽见光相寺西南瓦屋山上皆变金色有丈六金身次日有罗汉二尊空中行坐入紫色云中
　　治平中御史有抨吕状元溱杭州日事者其语有欢游叠嶂之间家家失业乐饮西湖之上夜夜忘归执政笑谓言者曰军巡所由不犯夜亦宜一抨
　　李建勲罢相江南出镇豫章一日与宾僚游东山各事寛履轻衫携酒肴引步于渔溪樵坞间遇佳处则饮忽平田间一茆舍有儿童诵书声相君携策就之乃一老叟教数村童叟惊悚离席改容趋谢而翔雅有体气调潇洒丞相爱之遂觞于其庐置之客右叟亦不敢辄谈李以晩渇连食数梨宾僚有曰此不宜多食号为五脏刀斧叟窃笑丞相曰先生之哂必有异闻叟谢曰小子愚贱偶失容于钧重然实无所闻李坚质之仍胁以巨觥曰无说则沃之叟不得已问说者曰敢问刀斧之说有稽乎曰举世尽云必有其稽叟曰见鹖冠子所谓五脏刀斧者非所食之棃乃离别之离尔盖言人之别离戕伐胸懐甚若刀斧遂就架取一小策振拂以呈丞相乃鹖冠子也检之如其说李特加重
　　金陵赏心亭丁晋公出镇日重建也秦淮絶致清在轩槛取家箧所宝安卧雪图张于亭之屏乃唐周昉絶笔凡经十四守虽极爱而不敢辄觊偶一帅遂窃去以市画芦鴈掩之后君玉王公琪复守是郡登亭留诗曰千里秦淮在玉壶江山清丽壮吴都昔人已化辽天旧画难寻卧雪图冉冉流年去京国萧萧华髪老江湖残蝉不防登临意又噪西风入座隅此诗与江山相表里为贸画者之萧斧也
　　淳化甲午李顺乱蜀张乖崖镇之伪蜀僭侈其宫室规模皆王建孟知祥乗其弊而为之公至则尽损之如列郡之式郡有西楼楼前有堂堂之屏乃黄筌画双花竹怪石众名曰双鹤防南壁有黄氏画湖滩山水双鹭二画妙格冠于两川贼锋既平公自壊壁尽置其画为一堂因名曰画防
　　鼎州甘泉寺介官道之侧嘉泉也便于潄酌行客未有不舍车而留者始冦莱公南迁日题于东槛曰平仲酌泉经此回望北阙黯然而行未几丁晋公又过之题于西槛曰谓之酌泉礼佛而去后范补之讽安抚湖南留诗于寺曰平仲酌泉回北望谓之礼佛向南行烟岚翠锁门前路转使髙僧厌宠荣诗牌犹存
　　六快活诗长沙致仕王屯田揆讥六君子而作也六人者即帅周公沆漕赵公良规宪李公硕刘公舜臣倅朱景阳许是也其诗畧曰湖外风物竒长沙信难续衡峯排古青湖水湛寒緑舟檝通大江车轮防平陆昔贤官是仁泽流丰沃今贤官是刳啗人脂肉懐昔甘棠化伤今猛虎毒然此一内所乐人才六漕与二宪僚守连两通属髙堂日成防深夜继以烛帏幕皆绮纨器皿尽金玉歌喉若珠累舞腰如素束千态与万状六官懽不足因成快活诗荐之尧舜目云云余数聨皆咄咄猥驳固不足纪愚后至长沙访故老皆云岂有兹事盖公暇以登临为适在所皆尔一酒食遂猛虎刳脂啗肉之害果苛政者复不知如何比邪所以触宪网皆自速也有樊太傅立二人者里闬交素逮乞骸俱老于故乡而林泉相依以二疏风义自髙一旦谤诗既出急捕樊以胁之樊义薄无守悉以游从之事卖之以求茍免仍希赏格狱具揆坐嘲谤之典尽削其籍立以告发获赏因转一官昻然拜命畧无三褫之羞诰辞曰为尔交者不其难乎诚所谓也嗟风义薄恶故録之以自诲
　　熙宁而来大臣尽学术该贯人主明博议政罢每留之询讲道义日论及近代名臣始终大节时宰相有举冯道者盖言歴事四朝不渝其守参政唐公介曰兢慎自全道则有之然歴君虽多不闻以大忠致君亦未可谓之完宰相曰借如伊尹三就桀而三就汤非歴君之多乎唐公曰有伊尹之心则可况拟人必于其伦以冯道窃比伊尹则臣所未喻也率然进说吐辞为经美哉
　　平林漠漠烟如织寒山一带伤心碧暝色入髙楼有人楼上愁玉梯空竚立宿鴈归飞急何处是归程长亭连短亭止此人不知何人写在鼎州沧水驿楼复不知何人所撰魏道辅泰见而爱之后至长沙得古集于子宣内翰家乃知李白所作
　　又欧阳公顷谪滁州一同年【忘其人】将赴阆倅因访之即席为一曲歌以送曰记得金銮同唱第春风上国繁华而今薄宦老天涯十年岐路孤曲江花闻说阆州通阆苑楼髙不见君家孤城寒日等闲斜离愁无尽红树逺连霞其飘逸清逺皆白之品也公不幸晩为憸人搆滛艳数曲射之以成其毁予皇祐中都下己闻此阕歌于人口者二十年矣嗟哉不能为之力辨公尤不喜浮图文莹顷持苏子美书荐谒之迨还吴诗见送有孤闲竺干格平淡少陵才及有林间著书就应寄日边来之句人皆怪之
　　宋郑公庠省试良玉不琢赋号为擅场时大宗胥内翰偃考之酷爱必谓非二宋不能作之奈何重叠押韵一韵有环竒擅名及而无刻画之名之句深惜之密与自改擅名为擅声后埒之于第一殆发试卷果郑公也胥公孶孳于后进故天圣明道间得誉于时若欧阳公等皆是后虽贵显而眷盻亦衰故学士王平甫撰胥公神道碑畧云诸孤幼甚归于润州公平日翦擢相踵而材势大显者无一人所助独宋郑公卹其家甚厚盖兹事也
　　伪吴故国五世同居者七家先主昪为之旌门闾免征役尤著者江州陈氏乃唐元和中给事陈京之后长幼七百口不畜仆妾上下雍睦凡巾栉椸架及男女授受通问婚葬悉有规制食必羣坐广器未成人者别一席犬百余只一巨舩共食一犬不至则羣犬不食别墅建家塾聚书延四方学者伏腊皆资焉江南名士皆肄业于其家
　　晏元献公撰章懿太后神道碑破题云五岳峥嵘昆山出玉四溟浩渺丽水生金盖言诞育圣躬实系懿后奈仁宗夙以母仪事明肃刘太后膺先帝拥祐之托难为直致然才者则爱其善比也独仁宗不恱谓晏曰何不直言诞育朕躬使天下知之晏公具以前意奏之上曰此等事卿宜置之区区不足较当更别改晏曰已焚草于神寝上终不恱迨升祔二后赦文孙承防抃当笔协圣意直叙曰章懿太后丕拥庆羡实生眇冲顾复之恩深保绥之念重神驭既往仙游斯邈嗟乎为天下之母育天下之君不逮乎九重之承顔不及乎四海之致养念言一至追慕増结上览之感泣弥月明赐之外悉以东宫旧玩密赉之嵗余参大政
　　天圣七年曹侍中利用因侄汭聚无赖不轨狱既具有司欲尽劾交结利用者时憸人幸其便隂以文武四十余人讽之俾深治仁宗察之急出手诏其文武臣僚内有先曽与曹利用交结往还曽被荐举及尝亲昵之人并不得节外根问其中虽有涉汭之事者恐或诖误亦不得深行锻链其仁卹至此是年圣算方二十
　　天圣七年晏元献公奏朝廷置职田盖欲稍资俸给其官吏不务至公以差遣徇侥竸者极众屡致讼言上烦听览欲乞停罢时可其奏但令佃户逐年课利聚天下都数纽价均散见仕官员至九年二月忽降勑国家均敷职田以厉清白向因侥幸遂行停罢风闻搢绅之间持亷守道者甚众苦节难守宜布明恩悉仍旧贯审官三班流内铨今后将有无职田处均济公平定夺差遣不得私徇
　　咸平中翰林李昌武宗谔初知制诰至西掖追故事独无紫自别野移植闻今庭中者院老吏相传犹是昌武手植晏元献写赋于壁曰得自羊野来従召园有昔日之绛老无当时之仲文观茂恱以懐旧指蔽芾以思人
　　太宗第七女申国大长公主平生不茹荤端拱初幸延圣寺抱对佛愿舍为尼真宗即位遂乞削髪上曰朕之诸妺皆厚赐汤邑筑外馆以尚天姻酬先帝之爱也汝独愿出家可乎申国曰此先帝之愿也坚乞之遂允进封吴国赐名清裕号报慈正觉大师建寺都城之西额曰崇真藩国近戚及掖庭嫔御愿出家者若密恭懿王女万年县主曹恭恵王女恵安县主凡三十余人皆随出家诏普度天下僧尼申国俗夀止三十入尼夏十有六入灭
　　冀公王钦若淳化二年自懐州赴举与西州武覃偕行途次圃田忽失公所在覃遂止于民家散仆寻之俄见仆濶步而至惊悸言曰自此数里有一神祠见公所乗马弛缰宇下某径至萧屏有门吏约云令公适与王相欢饮不可入也某窃窥见其中果有笙歌杯盘之具覃亟与仆同往见公己来将半酣矣询之笑而不荅覃却到民家指公防处乃裴晋公庙覃心异之知公非常人矣登第后不数年为翰林学士使两川回轺至褒城驿方憩于正寝将吏忽见导从自外而至中有一人云唐宰相裵令公入谒公忻然接之因密谓公大用之期乃懐中出书一卷示公以富贵爵命黙定之事言终而及公登庸圃田神祠出俸修饰为文纪之
　　石延年曼卿为秘阁校理性磊落豪于诗酒明道元年以疾卒曼卿平生与友人张生尤善死后数日张生梦曼卿骑青驴引数苍头过生谓生曰我今已作仙召汝偕往生以母老固辞久之曼卿怒登驴而去顾生曰汝太劣吾召汝安得不从今当命补之同行矣后数日补之遂卒补之乃范讽字今仪真有碑石序其事尤详
　　大参元厚之公成童时侍钱塘府君于荆南每从学于龙安僧舍后二十年公以龙图贰卿帅于府昔之老僧犹有在者引旌访旧斋而门径窗扉及泉池钓游之迹歴歴如昨公感之因搆一巨堂榜曰碧落手写诗于堂诗有九重侍从三明主四纪乾坤一老臣及过庐都失去前人之句虽向老而男子雄赡之气殊未衰歇未几果以翰林召归为学士俄而又参熙宁天子大政真所谓乾坤老臣也其堂遂为后进之大劝



　　湘山野録卷上
　　钦定四库全书
　　湘山野録卷中　　　　　宋　释文莹　撰
　　真宗居藩邸升储宫命侍讲邢昺说尚书凡八席诗礼论语孝经皆数四既即位咸平辛丑至天禧辛酉二十一年之间虽车辂巡封遍举旷世阔典其间讲席嵗未尝辍至末年诏直阁冯公元讲周易止终六十四卦未及系辞以元使辽遂罢及元归清躯渐不豫后仁宗即位半年侍臣以崇政殿阁所讲遗编进呈方册之上手泽凝籖及细笔所记异义歴歴尽在两宫抱泣于灵幄数日命侍臣撰讲席记
　　仆射相国王公至道丙申嵗为谯幕因按逃田饥而流亡者数千戸力谋安集疏奏乞贷种粒牛粮恳诉其苦朝廷悉可之一夕次城驿舍梦中有人召公出拜空中紫绶象简者貌度凝重如牧守赴上之仪遣一緑衣丱童遗公曰以汝有忧民深心上帝嘉之赐此童为宰相子受讫即寤迨晓憩食于楚灵王庙作诗志于壁是夕夫人亦有祥兆而因娠焉后果生一子即庆之是也器格清粹天与文性未十嵗公已贵防为奉礼郎耻门调止称进士或号栖神子惟谈紫府丹台间事有古木诗不逢星汉使谁识是灵槎祥符壬子嵗谓所亲曰上元夫人命我为玉童只是我父未受相印受则吾去矣不数日公正拜庆之已疾公忆丙申之梦黙不敢言不逾月庆之卒年十七真宗闻其才矜卹特甚命尚宫就宅加赗禭诏赐进士及第焚诰于室
　　徐骑省在江南日著书已多乱离散失十不一二传者止文集二十卷方成童于水滨忽一狂道士醉叱之曰吾戒汝只在金鱼庙何得窃走至此以杖将怒击父母亟援之仍回目怒视曰金鱼将迁庙于邠他日挞于庙亦未晩因不见后果谪官于邠遂薨无子
　　石守道介康定中主盟上庠酷愤时文之弊力振古道时庠序号为全盛之际仁宗孟夏銮舆有玉津防麦之幸道由上庠守道前数日于首善堂出题曰诸生请皇帝幸国学赋糊名定优劣中有一赋云今国家始建十亲之宅新封八大之王盖是年造十王宫封八大王元俨为荆王之事也守道晨兴鸣鼓于堂集诸生谓之曰此辈鼓箧游上庠提笔场屋稍或出落尚腾谤有司悲哉吾道之衰也如此是物宜遽去不尔则鼔其姓名挞以惩其谬时引退者数十人
　　髙副枢若讷一旦召姚嗣宗晨膳忽一客老郎官者至遂自举新诗喋喋不已日既髙宾主尽馁无由使去姚亦关中诗豪辨谑无羁潜计之此老非玩不起果又举甘露寺阁诗云下观子小姚应声曰宜对卑末狗儿肥虽愠不已又举秋日峡中感懐曰猿啼旅思凄姚应曰好对犬吠王三嫂老客振色曰是何下辈余场屋驰声二十年姚对曰未曽拨断一条因奋然而去髙大喜因得就匕
　　一嵗潭州试僧童经一试官举经头一句曰三千大千时谷山一闽童接诵辍不通因操南音上请曰上覆试官不知下头有世界耶没世界耶羣官大笑
　　安鸿渐有滑稽清才而复内惧妇翁死哭于柩其孺人素性严呼入繐幕中诟之曰汝哭何因无泪渐曰以帕拭干妻严戒曰来日早临【去声】定须见泪渐曰唯计既窘来日以寛巾湿纸置于额大叩其颡而恸恸罢其妻又呼入窥之妻惊曰泪出于眼何故额流渐对曰仆但闻自古云水出髙原鸿渐秋赋警句曰陈王阁上生几防之青苔谢客门前染一溪之寒水有才雅以凉徳尽掩之然不闻有遗行
　　魏侍郎瓘初知广州忽子城一角頽垫得一古塼砖面范四大字云委于鬼工盖合而成魏也感其事大筑子城才罢诏还除仲待制简代之未几侬智髙冦广其外城一击而摧独子城坚完民逃于中获生者甚众贼退帅谪筠州朝廷以公有前知之备加谏议再知广二年召还公以筑城之效自论久不报有感懐诗曰羸羸霜髪一衰翁踪迹年来断篷万里逺归双阙下一身闲在众人中螭头赐对恩虽厚雉堞论功事已空淮上有山归未得独挥清涕洒春风文潞公采诗进呈加龙图尹京魏诗精处五羊书事曰谁言岭外无霜雪何事秋来亦满头之句
　　郑内翰毅夫公知荆南一日虎入市齧数人郡大骇竸修浮图法禳之郑公谕士民曰惟城隍庙在子城东北实闾井系焉荒頽久不葺汝曹盍以斋金修之独一豪陈务成者前对曰某愿独修不须斋金也因修之换一巨梁背凿一窍阚一版于窍中字在其下宛若新墨云惟大周广运二年嵗次壬子五月某日建其傍大题四字曰遇陈则修陈氏以缇巾袭之献于府郑公竒之特为刋其事于新梁之胁其末云噫此能以物之极理推而至于斯乎宁得先知之神乎可疑者何古人独能而今人不能治平丁未嵗十月安陆郑獬于荆南画堂记之后今大参元公镇荆文莹因道其事愿以其文刻于庙求公一后序以必信于世公欣然诺之未几以翰林召归为学士逮参大政兹事因寝尚郁于心
　　皇祐中杨待制安国迩英阁讲周易至节卦有慎言语节饮食之句杨以语朴仁宗反问贾魏公曰慎何言语节何饮食魏公从容进其说曰在君子言之则出口之言皆慎入口之食皆节在王者言之则命令为言语燕乐为饮食君天下者当慎命令节燕乐上大喜后讲论语当经者乃东北一明经臣讲至自行束脩以上之文忽进数谈殆近乎攫曰至于圣师诲人尚得少物况余人乎侍筵羣公惊愧汗浃明日传宣经筵臣僚各赐十缣诸公皆耻之方议共纳时宋莒公庠留身奏臣闻某人经筵进鄙猥之说自当深谴反以锡赐诚谓非宜然余臣皆已行之命拜赐可也若臣弟祁以臣在政府于义非便今谨独纳上笑曰若卿弟独纳不独妨诸臣亦贻某人之羞但传朕意受之
　　祥符四年驾幸汾隂起偃师驻跸永安天文院测验浑仪杜贻范奏卯时二刻日有赤黄辉气变为黄珥又变紫气巳时后辉气复生
　　祥符四年正月天书至郑州有鹤一只西来两只南来盘旋久之不见是日午时车驾至行宫复有鹤三只飞于行宫之上
　　冦忠愍罢相移镇长安悰怳牢落有恋阙之兴无阶而入忽天书降于干祐县指使朱能传意密谕之俾公保明入奏欲取信于天下公损节遂成其事物议已讥之未几果自秦川再召入相将行有门生者忘其名请独见公召之其生曰某愚贱有三防辄渎钧重公曰试陈之生曰第一莫若至河阳称疾免觐求外补以逺害第二陛觐日便以干祐之事露陈奏之可少救平生公直之名第三不过入中书为宰相尔公不恱揖起之后诗人魏野以诗送行中有好去上天辞相归来平地作神仙之句盖亦警之为赤松之游竟不悟至有海康之往
　　汝州叶县大井涸忽得一石上刻四句云叶邑之隂汝颍之东兹有国宝永藏其中叶人大惑谓之神石寘于县祠中享祷日盛贪夫至有濬井掘田愿求国宝者累嵗未已忽一客因游仙岛观北极殿有一础为柱所压柱棱外鑴四句犹可见曰赋世永算享国巨庸子贤而嗣命考而终其客徐以庙中神石之句合之其韵颇协量之复长短无差白邑宰取其础观乃唐开成中一中郎将墓志尔安础时欲取其方因裁去余石弃井中后得之遂解惑焉
　　吕申公累乞致仕仁宗眷倚之重久之不允他日复叩于便坐上度其志不可夺因询之曰卿果退当何人可代申公曰知臣莫若君陛下当自择仁宗坚之申公遂引陈文恵尧佐曰陛下欲用英俊经纶之臣则臣所不知必欲图任老成镇静百度周知天下之良苦无如陈某者仁宗深然之遂大拜后文恵公极懐荐引之徳无以形其徳因撰燕词一阕携觞相馆使人歌之曰二社良辰千秋庭院翩翩又见新来燕凤凰巢穏许为邻潇湘烟暝来何晩乱入红楼低飞緑岸画梁时拂歌尘散为谁归去为谁来主人恩重珠卷申公听歌醉笑曰自恨卷人已老文恵应曰莫愁调鼎事无功老于嵓廊醖借不减顷为浙漕有吴江诗平波渺渺烟苍苍菰蒲才熟杨栁黄扁舟系岸不忍去秋风斜入鲈鱼乡又湖州碧澜堂诗苕溪清浅霅溪斜碧玉光寒照万家谁向月明终夜听洞庭渔笛隔芦花
　　余顷与凌叔华郎中景阳登襄阳东津寺阁凌博雅君子也蔡君谟吴春卿皆昔师之素称翰墨之妙时寺阁有旧题二十九字在壁者字可三寸余其体顔而逸势格清美无一防俗气其语数句又简而有法云杨孜襄阳人少以词学名于时惜哉不归今死矣遗其亲于尺土之下悲夫止吾二人者徘徊玩之不忍去恨不知写者为谁又不知所题之事后诘之于襄人乃杨庶几学士死数载弃双亲之殡在香岩界佛舍中已廿年
　　郑毅夫公入翰林为学士后数月今左揆王相国继入其玉堂故事以先入者班列居上郑公奏曰臣徳业学术及天下士论皆在王某之下今班列翻居其上臣所不遑欲乞在下主上面谕之揆相固辞曰岂可徇郑某谦抑而变祖宗典故耶又数日郑公乞罢禁林以避之主上特传圣语王某班列在郑某之上不得为永例后揆相为郑父纾志其墓语笔优重至挽词有欲知隂徳事防取玉堂人之句佳其谦也
　　潘佑事江南既获用恃恩乱政谮不附己者颇为时患以后主好古重农因请稍复井田之法深抑兼并民间旧买之产使即还之夺田者纷纷于州县又按周礼造民籍旷土皆使树桑民间舟车碓硙箱箧镮钏之物悉籍之符命旁午急于星火吏胥为奸百姓大挠几聚而为乱后主寤急命罢之佑有文而容陋其妻右仆射严续之女有絶态一日晨妆佑潜窥于鉴台其面落鉴中妻怖遽倒佑怒其恶已因弃之佑方丱未入学已能文命笔题于壁曰朝游苍海东莫归何太速祗因骑折玉龙腰谪向人间三十六果当其嵗诛之
　　诗人鲍郎中当知睦州日尝言桐庐县一民兼并刻剥闾里怨之尽诅曰死则必为牛一旦死果邻村产一白牛腹旁分明题其乡社名姓牛主潜报兼并之子亟往窥之既果然亦悲恨无计又恐其事之暴欲以价求之其民须得百千方售其孤亦如数赠之既得之遂豢于家未几一针笔者持金十千首于郡曰某民令我刺【入声】字于白牛腹下约得金均分今实不均故首之吏鞫刺时之事曰以快刀剃去氄毛以针墨刺字毛起则宛如天生鲍深嫉之黥二奸窜于岛
　　庆厯中一日丞相将出中书候午漏未上因从容聚防闲话评及本朝文武之家箕裘嗣续阀阅之盛诸公屈指若文臣惟韩大参亿之家武臣惟夏宣徽守赟之家堂吏驰白韩夏二宅以为美报
　　冲晦处士李退夫者事矫怪携一子游京师居北郊别墅带经灌园持古风外饰一日老圃请撒园荽即博物志张骞西域所得胡荽是也俗传撒此物须主人口诵猥语播之则茂退夫者固矜纯节执菜子于手撒之但低声密诵曰夫妇之道人伦之性云云不絶于口夫何客至不能讫事戒其子使毕之其子尤矫于父执余子呪之曰大人已曽上闻皇祐中馆阁以为雅戯凡或淡话清谈则曰宜撒园荽一巡
　　冯大参当世公始求荐于武昌防小宗者庸谬寡鉴坚欲黜落又欲置于末缀时鄂倅南宫诚监试当拆封定卷大不平奋臂力主之须俾魁送小宗者理沮不免以公冠于乡版果取大魁释褐除荆南倅南宫迁潭倅公以诗寄谢曰当思鹏海隔飞翻曽得天风送羽翰恩比邱山何以戴心同金石欲移难经年空叹音题絶千里长思道义懽每向江陵访遗治邑人犹指县题防笺云江陵县额即君临治时亲墨也
　　杨文公由禁林为汝守张尚书咏移书云张老子今年七十矣气血衰劣湎然沈昬入静自守以真排邪忽覩来缄不审大年官若是而守若是又思大年气薄多病应遂移疾之请盛年辞荣是名髙格若智不及气屑屑罹祸者自古何限大年素养道气宜终窭埽地莫致润屋得君得时无害生民大年知张老子乎老子心无蕴蓄絶情絶思顾身世若脱屣岂能念他人乎大年自持不宣咏白其语直气劲如乖崖之在目干宝晋书称王献之尝云吾于文章书札识人之形貌情性真所谓也
　　崔公谊者邓州徳学生也累举不第后竟因舅氏贾魏公防补莫州任邱簿熙宁初河北地震未已而公谊秩满挈家己南行数程一夕宿孤村马铺中风电隂黒夜半急叩门呼曰崔主簿在否送还仆曰在又呼曰莫州有书崔闻之方披衣遽起未开门先问何人书曰无书只教传语崔主簿君合系地动压杀人数辄敢擅逃过河已魂岱岳到家速来迨开门寂无所覩其妻乃陈少卿宗儒之女陈卿时知夀州崔必度其死遂兼程送妻孥至夀阳次日遂卒
　　宝元己夘嵗予游泗州昭信县时大龙胡公中复初筮尉此邑因获谒之一日往访其防已摧延别斋防话且述栋桡之由云此防不知其几千百年凡直更者无一夕不在其下今日五鼔忽摧仆大惊已谓更人必虀粉矣急开堂扉呼之五吏俱声喏仆怪问曰汝辈夜来何处打更更夫对曰某等皆见甲士数人仗戈叱起令速移东廊稍缓则死时惊怖顚仆疾走而去未及廊其防已摧公因谓予曰台贱人也动静尚有物衞之况崇髙聪明乎予后还余杭犹忆公以诗送行有谈经飞辨伏簪绅杯渡西来访故人之句
　　太宗善望气一嵗春晩幸金明回跸至州北合懽拱圣营雨大下时有司供拟无雨仗因驻跸辕门以避之谓左右曰此营他日当出节度使二人盖二夏昆仲守恩守赟在营方丱后侍真庙于藩邸当龙飞二公俱崇髙后守恩为节度使守赟知枢密院事终于宣徽南北院使
　　胡文监旦丧明嵗久忽襄阳奏入胡某欲诣阙乞见真宗许之既到阙王沂公曽在中书谓诸公曰此老利吻若获对必妄计时政因先奏曰胡某瞽废日久廷陛蹈舞失容恐取笑于仗衞乞令送中书问求见之因真宗令中人閤门传宣送旦于中书或有陈叙具封章奏上胡知必庙堂术也至堂方及席沂公与诸相具诸生之礼列拜于前旦但长揖方坐沂公问曰丈近目疾増损如何胡曰近亦稍减见相公参政只可三二分来人其凉徳率此再问所来之事坚乞引对中人再传圣语既无计但言襄阳元书乞赐一见诸相曰此必不可得急具劄子奏批下奉圣防依奏乞见宜不允
　　尹师鲁为帅与刘沪董士亷辈议水逻城事既矛盾朝防召尹至阙送中书给札供防昭文吕申公因聚防啜茶令堂吏置一瓯投尹曰传语龙图不欲攀随只令送茶去时集相幸师鲁之议屈笑谓诸公曰尹龙图莫道建茶磨去磨来浆水亦咽不下师鲁之幄去政堂切近闻之掷笔于案厉声曰是何委巷猥语辄入庙堂真治世之不幸也集相愧而衔之后致身于祸辱根于此也
　　范文正公镇青社防河朔艰食青之舆赋移博州置纳青民大患辇置之苦而河朔斛价不甚翔踊公止戒民本州纳价每斗三锾给抄与之俾签幕者挽金往干曰博守席君夷亮余尝荐论又足下之妇翁也携书就彼坐仓以倍价招之事必可集赍巨榜数十道介其境则张之设郡中不肯假廪寄僧舍可也签禀教行焉至则皆如公料村斛时为厚价所诱贸者山积不五日遂足而博斛亦衍斛金尚余数千缗随等差给还青民因立像祠焉
　　舒州祖山因芟薙萝蔓得一诗刻在峭壁乃杜牧之金陵懐古也曰玉树歌沈王气终景阳兵合曙楼空梧楸逺近千家冢禾黍髙低六代宫石燕拂云晴亦雨江豚翻浪夜还风英雄一去豪华尽惟有江山似洛中遍阅集中无之必牧之之作也又薛许昌集中见之
　　王冀公钦若乡荐赴阙张仆射齐贤时为江南漕以书荐谒钱希白公易时以才名方独步馆阁适防延一术士以考休咎不容通谒冀公局促门下因厉声诟阍人术者遥闻之谓钱曰不知何人耶若声形相称世无此贵者但恐形不副貎耳愿邀之使某获见希白召之冀公单防逺人神骨疎瘦复赘于颈而举止山野希白蔑视之术者悚然侧目瞻视冀公起术者稽颡兴叹曰人中之贵有此十全者钱戯曰中堂内便有此等宰相乎术人正色曰公何言欤且宰相何时而无此君不作则已若作之则天下康富而君臣相得至死有庆而无吊不完者但无子尔钱戱曰他日陶铸吾辈乎术者曰恐不在他日即日可待愿公母忽后希白方为翰林学士冀公已真拜
　　唐质肃公介一日自政府归语诸子曰吾备位政府知无不言桃李固未尝为汝辈栽培而荆则甚多矣然汝等穷达莫不有命惟自勉而已
　　孝叔吏部公述深味道腴东吴端清之士也方强仕之际已恬于进撰一阕以见志曰挂冠归去旧烟萝闲身健养天和功名富贵非由我莫贪他这岐路足风波水晶宫里家山好物外胜游多晴溪短棹时时醉唱里棱罗天公奈我何后引年方得请为三茅宫僚始有养天和之渐夫何已先朝露歌此阕几三十年信乎一林泉与轩冕难为必期
　　宋九释诗惟恵崇师絶出尝有河分岗势断春入烧痕青之句传诵都下借借喧着余缁遂寂寥无闻因忌之乃厚诬其盗闽僧文兆以诗嘲之曰河分岗势司空曙春入烧痕刘长卿不是师兄偷古句古人诗句犯师兄
　　冦莱公一日延诗僧恵崇于池亭探分题丞相得池上栁青字韵崇得池上鹭明字韵崇黙绕池径驰心于杳防以搜之自午及晡忽以二指防空微笑曰己得之已得之此篇功在明字凡五押之俱不倒方今得之丞相曰试请口举崇曰照水千寻迥栖烟一防明公笑曰吾之栁功在青字已四押之终未惬不若且罢崇诗全篇曰雨絶方塘溢迟徊不复惊曝翎沙日暖引步岛风清及断句云主人池上凤见尔忆蓬瀛
　　范文正公谪睦州过严陵祠下防吴俗嵗祀里巫迎神但歌满江红有桐江好烟漠漠波似染山如削绕严陵滩畔鹭飞鱼跃之句公曰吾不善音律撰一絶送神曰汉包六合网英豪一个鸿惜羽毛世祖功臣三十六云台争似钓台髙吴俗至今歌之
　　太祖皇帝殿外城幸朱雀门亲自规画独赵韩王普时从幸上指门额问普曰何不只书朱雀门须着之字安用普对曰语助太祖大笑曰之乎者也助得甚事
　　一嵗潭州一巨贾私藏蚌胎为闗吏所搜尽籍之皆南海明珠也在仕无不垂涎而爱之太守而下轻其估悉自售焉唐质肃公介时以言事谪潭倅分珠狱发奏方入仁宗预料谓近侍曰唐介必不肯买案具奏覈上览之果然真所谓知臣莫若君也
　　开平元年梁太祖即位封钱武肃镠为吴越王时有讽钱拒其命者钱笑曰吾岂失为一孙仲谋耶拜受之改其乡临安县为临安衣锦军是年省茔垄延故老旌鼔吹振耀山谷自昔游钓之所尽以锦绣或树石至有封官爵者旧贸盐肩担亦裁锦韬之一邻媪九十余携壶浆角黍迎于道镠下车亟拜媪抚其背犹以小字呼之曰钱婆留喜汝长成盖初生时光怪满室父惧沈于丫溪此媪酷留之遂字焉为牛酒大陈乡饮别张蜀锦为广幄以饮乡妇凡男女八十已上金樽百嵗已上玉樽时黄髪饮玉者尚不减十余人镠起执爵于席自唱还乡歌以娱宾曰三节还乡兮挂锦衣吴越一王驷马归临安道上列旌旗碧天明明兮爱日辉父老逺近来相随家山乡眷兮防时稀斗牛光起兮天无欺【止】时父老虽闻歌进酒都不之晓武肃觉其欢意不甚浃洽再酌酒髙掲吴喉唱山歌以见意词曰你辈见侬底欢喜【吴人谓侬为我】别是一般滋味子【呼味为寐】永在我侬心子里【止】歌阕合声赓赞呌笑振席欢感闾里今山民尚有能歌者
　　余杭能万卷者浮图之真儒介然持古人风节有奥学着典一百廿卷天禧中秘馆购书王冀公钦若特请附焉冀公尤所礼重其居延庆寺在大慈坞时儒皆抱经授业师居常喜阅唐韵诸生长窃笑一日出题于法堂曰枫为虎赋其韵曰脂入于地千嵗成虎诸生皆不谕固请之不说凡月余检经史殆百家防最小说俱无见者阁笔以听教师曰闻诸君笑老僧酷嗜唐韵兹事止在东字韵第二版请详阅诸生检之果见枫字注中云黄帝杀蚩尤弃其桎梏变为枫木脂入地千年化为虎魄后诸生始敬此书又有云松液入地为虎魄者唐李峤咏魄诗有曽为老伏苓本是寒松液蚊蚋落其中千年犹可觌之句未知孰是余顷见虎魄中蚊蚋数枚凝结在内信峤诗不诬
　　江南李后主煜性寛恕威令不素着神骨秀异骈齿一目有重瞳笃信佛法迨国势危削自叹曰天下无周公仲尼君道不可行但着杂说百篇以见志十一月猎于青龙山一牝狙触网于谷见主两泪稽颡搏膺屡指其腹主大怪戒虞人保以守之是夕果诞二子因感之还幸大理寺亲録囚系多所原贷一大辟妇以孕在狱产期满则伏诛未几亦诞二子煜感牝狙之事止流于逺吏议短之
　　退傅张邓公士逊晚春乗安轝出南薫缭绕都城游金明抵暮指宜秋而入阍兵捧门牌请官位退传止书一阕于牌云闲游灵沼送春回闗吏何须苦见猜八十衰翁无品秩昔曽三到凤池来
　　江南钟辐者金陵之才生恃少年有文气豪体傲一老僧相之曰先辈夀则有矣若及第则家亡记之生大誖曰吾方掇髙第以起家何亡之有时樊若水女才质双盛爱辐之才而妻之始燕尔科诏遂下时后周都洛辐入洛应书果中选于甲科第二方得意狂放不还携一女仆曰青箱所在疎纵过华州之蒲城其宰仍故人亦醖借之士延留久之一夕盛暑追凉于县楼痛饮而寝青箱侍之是夕梦其妻出一诗为示怨颇深诗曰楚水平如练双双白鸟飞金陵几多地一去不言归梦中懐愧亦戱答一诗曰还吴东下过蒲城楼上清风酒半醒想得到家春已暮海棠千树欲凋零既寤颇厌之因理装渐归至采石渡青箱心疼数刻暴卒生感悼无奈忽忽稾于一新坟之侧急图到家至则门巷空閴榛荆封蔀妻亦亡已数月访亲邻樊亡之夜乃梦于县楼之夕也后数日亲友具舟携辐致奠于所即青箱稾之侧新坟乃是不植他木惟海棠数枝方叶凋萼谢正合诗中之句因拊膺长恸曰信乎浮图师及第家亡之告因竟不仕钟山著书守道夀八十余江南诸书及小说皆无惟潘祐集中有樊氏墓志事与此稍同
　　钱思公镇洛所辟僚属尽一时俊彦时河南以陪都之要驿舍常阙公大创一馆榜曰临辕既成命谢希深尹师鲁欧阳公三人者各撰一记曰奉诸君三日期后日攀请水榭小饮希示及三子相掎角以成其文夕就出之相较希深之文仅五百字欧公之文五百余字独师鲁止用三百八十余字而成语简事备复典重有法欧谢二公缩袖曰止以师鲁之作纳丞相可也吾二人者当匿之丞相果召独师鲁献文二公辞以他事思公曰何见忽之深已砻三石奉不得已俱纳之然欧公终未伏在师鲁之下独载酒往之通夕讲摩师鲁曰大抵文字所忌者格弱字冗诸君文格诚髙然少未至者格弱字冗尔永叔奋然持此说别作一记更减师鲁文廿字而成之尤完粹有法师鲁谓人曰欧九真一日千里也思公兼相之位帅洛止以宾友遇三子创道服筇杖各三每府园文防丞相则夀巾紫褐三人者羽氅携筇而从之
　　太宗喜奕棊谏臣有乞编窜棊待诏贾于南州者且言每进新图妙势恱惑明主而万机听断大致壅遏复恐坐驰睿襟神气郁滞上谓言者曰朕非不知聊避六宫之惑耳卿等不须上言
　　真宗尝以御制释典文字法音集三十卷天禧中诏学僧卄一人于传法院笺注杨大年充提举注释院事制中有六种震动之语一僧探而笺之暗碎繁驳将三百字大年都抹去自下二句止八字曰地体本静动必有变其简当若此
　　杜祁公以宫师致仕于南都时新榜一巍峩者出倅巨藩道由应天大帅王资政举正以其少年髙科方得意于时尽假以牙兵宝辔旌导从呵拥特盛祁公遇于通衢无他路可避乗欵段裘帽暗敝二老卒敛马侧立于傍举袖障面新贵人颇恚其立马而避问从者曰谁乎对曰太师相公
　　真宗欲择臣僚中善弓矢美仪彩伴辽使射弓时双备者惟陈康肃公尧咨可焉陈方词职进用时以晏元献为翰林学士太子左庶子事无巨细皆咨访之上谓晏曰陈某若肯换武当授与节卿可谕之时康肃母燕国马太夫人尚在门范严毅陈曰当白老母不敢自辄既白之燕国命杖挞之曰汝防名第一父子以文章立朝为名臣汝欲叨窃厚禄贻羞于阀阅忍乎因而无报真宗遣小珰以方寸小细书问晏曰主皮之议如何小珰悮送中书大臣慌然不谕次日禀奏真宗不免笑而就之朕为不晓此一句经义因问卿等止黜其珰于前省亦不加罪








　　湘山野録卷中
<子部,小说家类,杂事之属,湘山野录>
　　钦定四库全书
　　湘山野录卷下　　　　　宋　释文莹　撰
　　石曼卿一日谓秘演曰馆俸清薄不得痛饮且僚友镢之殆遍奈何演曰非久引一酒主人奉谒不可不见不数日引一纳粟牛监簿者高赀好义宅在朱家曲爲薪炭市评别第在繁台寺西房缗日数十千长谓演曰某虽薄有涯产而身迹尘贱难近清贵慕师交游尽馆殿名士或游奉有阙无怯示及演因是携之以谒曼卿便令置宫醪十担爲贽列醖于庭演爲传刺曼卿愕然问曰何人演曰前所谓酒主人者不得已因延之乃问甲第何许生曰一别舍介繁台之侧其生粗亦翔雅曼卿闲语演曰繁台寺阁虚爽可爱久不一登其生离席曰学士与大师果欲登阁乞预宠谕下处正与阁对容具家蔌在阁迎候石因诺之一日休沐约演同登演预戒生生至期果陈具于阁器皿精核冠于都下石演高歌褫带饮至落景曼卿醉喜曰此游可纪以盆渍墨濡巨笔以题云石延年曼卿同空门诗友老演登此生拜扣曰尘贱之人幸获陪侍乞挂一名以光贱迹石虽大醉犹握笔沉虑无其策以拒之遂目演醉舞佯声讽之曰大武生牛也捧砚用事可也竟不免题云牛某捧砚永叔后以诗戏曰捧砚得全牛
　　冦莱公尝曰母氏言吾初生两耳垂有肉环数歳方合自疑尝爲异僧好游佛寺遇虚窗静院惟喜与僧谈真公歴富贵四十年无田园邸舍入觐则寄僧舍或僦居在大名日自出题试贡士曰公仪休防园葵赋霍将军辞治第诗此其志也诗人魏野献诗曰有官居鼎鼐无地起楼台采诗者以爲中的辽使至大名问公曰莫是无地起楼台相公否公因早春宴客自撰乐府词俾工歌之曰春早柳丝无力低拂青门道暖日笼啼鸟初折桃花小遥望碧天净如埽曳一缕轻缥缈堪惜流年谢芳艸任玉壶倾倒
　　王冀公罢参政真宗朝夕欲见择便殿清近惟资政爲优因以公爲本殿大学士公奏曰臣虽出于寒贱不能独宿欲乞除一臣僚兼之遂以陈文僖彭年并直一夕公携一巨榼入宿方与陈寒夜闲饮遽中人持钥开宫扉独召公匆匆而入谓陈曰请同院不须相候独酌数杯先寝至行在真宗与公对饮饮罢持禁烛送归繁若列星陈危坐伺之已四更笑曰同院尚未寝乎陈曰恭候司长岂敢先寝喜笑倒载解袜褫带几不能坦腹自矜曰某江南一寒生遭际真主适主上以巨觥敌饮仅至无算抵掌语笑如僚友之无间已而遂寝殆晓盥栉罢与陈相揖觉夜归数谈颇疎漏自言夜来沉湎殊不记归时之早晚无乃失容于君子乎陈曰无之但殷勤愧谢既别已将趂班同趋出殿门执其手以语封之曰夜来数事止是同院一人闻之文僖归谓子弟曰大臣慎密体当如此
　　李侍读仲容魁梧善饮两禁号爲李万回真庙饮量近臣无拟者欲敌饮则召公公居常寡谈颇无记【阙】酒至酣则应答如流一夕真宗命巨觥俾满饮欲剧观其量引数【入声读】大醉起固辞曰告官家撤巨器上乗醉问之何故谓天子爲官家遽对曰臣尝记蒋济万机论言三皇官天下五帝家天下兼三五之徳故曰官家上甚喜从容数杯上又曰正所谓君臣千载遇也李亟曰臣惟有忠孝一生心纵捜不及于此
　　丁晋公释褐授饶倅同年白稹爲判官稹一日以片幅假缗于公云爲一故人至欲具飱举箧无一物堪质奉假青蚨五镮不宣稹白谓之同年晋公笑曰是绐我也榜下新婚京国富室岂无半千质具邪惧余见挠固矫之尔于简尾立书一阕戏答曰欺天行当吾何有立地机关子太乖五百青蚨两家阙白洪崖打赤洪崖时已兆朱崖之防
　　真宗国防凡荫补子弟有当斋挽之职者若斋郎止侍斋祭若挽郎至有执绋翣导灵仗者子弟或赧之王沂公曾在中书翰林李承防淮视沂公爲侄聓凡两日诣中堂求免某子挽铎之执沂公曰此末事请叔丈少候首台聚防当白之丁晋公出防沂公白之丁遂诺谓李曰何必承防亲来李遂拜谢拜起戏谓丁曰昨日并今日斋郎与挽郎葢言两日伺之丁应声曰自然堪下涙何必更残阳满座服其敏防而事更妥帖不数日遂出未及洛而南迁下涙之防也
　　张尚书鎭蜀时承防彭公乘始冠欲持所业爲贽求文鉴大师者爲之容鉴曰请君遇旌麾游寺日具襴鞹与文候之老僧先爲持文奉呈果称爱始可出拜葢八座之性靡测一日果来鉴以彭文呈之公黙览殆遍无一语褒贬都掷于地彭公大沮后将赴阙临岐托鉴召彭至语之曰向示盛编心极爱叹不欲形言者子方少年若老夫以一语奬借必凌忽自惰故掷地以奉激他日子之官亦不减老夫而益清近留铁缗抄二百道爲缣缃之助勉之后果尽然
　　僧录赞宁有大学洞古博物著书数百卷王元之禹偁徐骑省疑则就而质焉二公皆拜之柳仲涂开因曰余顷守维郡堂后菜圃才阴雨则青焰夕起触近则散何邪宁曰此燐【力振切】火也兵战血或牛马血着土则凝结爲此气虽千载不散柳遽拜之曰掘之皆断鎗折镞乃古战地也因赠以诗中有空门今日见张华之句太宗欲知古高僧事撰僧史略十卷进呈充史馆编修寿八十四司天监王处讷推其命孤薄不佳三命星禽晷禄壬遁俱无寿贵之处谓宁曰师生时所异者正得天贵星临门必有裂土侯王在戸否宁曰母氏长谓某曰汝生时卧草钱文穆王元瓘往临安县拜茔至门雨作避于茆檐甚久殆浣浴襁籍毕徘徊方去
　　皇祐间馆中诗笔石昌言杨休最得唐人风格余尝携琴访之一诗见谢尤佳曰郑衞湮俗耳正声追不囘谁传广陵操老尽峄阳材古意爲师复清风寻我来幽阴竹轩下重约月明开恐遗泯故录焉
　　苏子美有赠秘演师诗中有垂颐孤坐若痴虎眼吻开合犹光精之句人谓与演写真演颔頟方厚顾视徐缓喉中含其声尝若鼾睡然其始云眼吻开合无光精演以浓笔涂去无字自改爲犹字子美诟之曰吾尚活岂当曰无光睛耶中又有一联云卖药得钱祗沽酒一饮数斗犹惺惺又都抹去苏曰吾之作谁敢防窜耶演曰君之诗出则传四海吾不能断荤酒爲浮图罪人何堪更爲君诗所暴子美亦笑而从之
　　苏子美以秦邸旧有赛神之会局吏皆鬻积架旧伦以置肴具歳以爲常惟子美作之言者图席人以进制狱锻链皆一时之名贤狱既就黜台馆爲之一空子美坐自盗律削籍窜湖州后朝廷有哀之之意因郊赦文中特立一节应监主自盗情稍轻者许刑部理雪言者又抨云郊赦之勑先无此项必挟情曲庇苏舜钦固以此文舞之扸言破律杀无赦乞付立法者于理竟不遂而死有郊禋感事诗云不及鸡竿下坐人之句哀哉
　　钱文僖公若水少时谒陈抟求相骨法陈戒曰过半月请子却来钱如期而往至则邀入山斋地炉中一老僧拥坏衲瞑目附火于炉旁钱揖之其僧开目微应无遇待之礼钱颇慊之三人者嘿坐持乆陈发语问曰如何僧摆头曰无此等骨既而钱公先起陈戒之曰子三两日却来钱曰唯后如期谒之抟曰吾始见子神观清粹谓子可学神仙有升举之分然见之未精不敢奉许特召此僧决之渠言子无仙骨但可作贵公卿尔钱问曰其僧者何人曰麻衣道者
　　君谟蔡公出守福唐时李泰伯遘自建昌携文迓之一日命遘及陈孝廉烈早膳于后圃望海亭不设樽酒膳罢欲起时方莫春鬻酒于园郡人嬉游籍姬数子时亦寻芳于此既太守在亭因敛袖声喏而过蔡公遂留之旋命觥具就以爲侑酒方行举歌一拍陈烈者惊惧怖骇越墙攀木而遁泰伯即席赋诗云七闽山水掌中窥乘兴登临到落晖谁在画帘沽酒处几多鸣橹趂潮归晴来海色依稀见醉后乡心积渐微山鸟不知红粉乐一声檀板便惊飞葢讥其矫之过也
　　钱子高明逸始由大科知润州值上元于因胜寺法堂对设戏幄庭下方以花砖遍甃严雅始新子高饬役徒掘砖埋柱时长老达观师昙頴者法辨迅敏度其气骄难讽但佯其语曰可惜打破八花砖钱厌之谨不敢动
　　抚人饶餗者驰辨逞才素押阖于都下熙宁初免解到阙因又失意当朝廷始立青苖方沮议交上大丞相闭门不视事之际生将出关以诗投相阁曰又还垂翅下霄归指临川去路遥二亩荒田须卖却要钱凖备纳青苖丞相亦以十金赆之生少与刘史馆相公冲之有素时刘相馆职知衡州生假道封下因谒之公覩名已顣额不悦生趋前亟曰某此行有少急干不可暂缓行李已出南关又不敢望旌麾潜过须一拜见但乞一饭而去公既闻不肻少留遂开怀待之问曰涂中无阙否生曰并无惟乏好酒尔遂赠佳醖一担拜别鞭马遂行公颇幸其去至来阳密觇其令誉不甚谨遽谒之曰知郡学士甚托致意有双壶乃兵厨精醖仗某携至奉赠请具书谢之其令闻以书为谢必非诳诈又幸其以酒令故人送至其势可持大喜之急戒刻木数刻间醵金半锾赆之瞥然遂去后数日刘公得谢醖书方寤寤已噬脐矣又一歳下第出京庇巨商厚货以免征算自撰除目一尽宰府两禁及三路巨鎭除拜迁移皆近拟议凡过关首谒局吏坐定遽曰还闻近日差除否仕人无不愿闻者曰某前数日闻镇院临出京在某官宅恰见内探录至遂行其间宁不少关亲旧者闻之无不愿见读讫即曰下第穷生弊舟无一物致烦公吏略赐一检其官皆曰岂烦如是言讫拜辞飘然遂行凡借此术下汴淮歴江海其关赋仅免二三千缗茍移其用以济大谋遂爲妙防欤
　　都尉李文和公性谦雅虽累世勲忠尚天姻而识学优赡与杨文公爲禅悦深交其法辨与天下禅伯相角沁园东北濵于池曰静渊庄搆茆斋延高僧遇萧国大长主垂悦之日设高座鸣法鼓于宅之法堂命谷隐石霜叶县三大禅者登座演法时大长主松峦阁设箔观焉临际宗范每登座拈拄杖敲击牀机以示法用前二师说法竟其末叶县禅师者机用刚猛始登座以拄杖就膝拗折掷于地无一语便下文和笑曰老作家手段终别师曰都尉亦不得无过斯须萧国召公入箔怪问曰末后长老何故发怒公雍容对曰宗门作用施设不定乞无赐讶公将薨治而不乱自写遗颂曰拈下幞头脱却腰带若觅生死问取皮袋时膈胃躁尼道坚就机问曰都尉众生见刼尽大火所烧时切要照管主人翁公曰大师与我煎一服药来尼无语公曰这师姑药也不会煎投枕未安而没
　　吾友契嵩师熙宁四年没于余杭灵隐山翠微堂人葬讫不坏者五物睛舌鼻及耳毫数珠时恐厚诬以烈火重鍜鍜之愈坚嵩之文仅参韩栁间治平中以所著书曰辅敎编携诣阙下大学者若今首揆王相欧阳诸巨公皆低簪以礼焉王仲仪公素爲京尹特上殿以其编进呈许附敎藏赐号明敎大师嵩童体完洁至死无犯火讫根器不坏此节可高天下之士余昔怪其累夕讲谈音若清磬未尝少嗄及终方得其验嵩字仲灵藤州人诗老杜杨公济蟠收全集公济深伏其才答嵩诗有千年犹可照吴之句
　　夏英公鎭襄阳遇大赦赐酺宴诏中有致仕高年各赐束帛时胡大监旦瞽废在襄英公依诏防选精缣十疋赠之胡得缣以手扪之笑曰寄语舍人何寡闻至此奉还五匹请检韩诗外传及服防贾谊诸儒所解束帛戋戋贲于丘园之义自可见证英公检之果见三代束帛束脩之制若束脩则十挺之脯其实一束也若束帛则卷其帛屈爲二端五疋遂见十端表王者屈折于隐沦之道也夏亦少沮
　　宋齐丘相江南李先主昪及事中主璟二世皆爲右仆射璟爱其才而知其不正一日选景于华林广席献羯鼓诗曰巧斵牙牀镂紫金最宜平稳玉槽深因逢淑景开佳宴爲出花奴奏雅音掌底轻憁孤鹊噪杖头干快乱蝉吟开元天子曾如此今日将军好用心又尝献凤凰台诗中有我欲烹长鲸四海爲鼎镬我欲罗凤凰天地爲矰缴之句皆欲讽其跋扈也而主终不听不得意上表乞归九华其略云千秋载籍愿爲知足之人九朶峰峦永作乞骸之客主知其诈也一表许之赐号九华先生以青阳一县舆赋给之怨毁万状后放归田里鎻之穴其墙以给膳遂自经年七十三初上元县一民时疾暴死心气尚暖凡三日【阙】苏乃误勾也自言至一殿庭间忽见先主被五木缧械甚严民大骇窃问曰主何至于斯耶主曰吾爲宋齐邱所误杀和州降者千余人以寃诉囚此主问其民曰汝何至斯耶其民具道误勾之事主闻其民却得生还喜且泣曰吾仗汝归语嗣君凡寺观鸣钟当延之令永吾受苦惟闻钟则暂休或能爲吾造一钟尤善民曰我下民尔无缘得见设见之胡以爲验主沉虑曰吾在位尝与于阗国交聘遗吾一瑞玉天王吾爱之尝置于髻受百官朝一日如厠忘取之因感头痛梦神谓吾曰玉天王寘于佛塔或佛体中则当愈吾因独引一匠携于瓦棺寺凿佛左膝以藏之香泥自封无一人知者汝以此事可验又云语嗣君勿信用宋齐邱民旣还家辄不敢已遂乞见主具白之果曰寞何慿民具以玉天王之事陈之主亲诣瓦棺剖佛膝果得之感泣恸躃遂立造一钟于清凉寺镌其上云荐烈祖孝高皇帝脱幽出厄以玉像建塔葬于蒋山齐邱宠待愈解
　　张晦之景以古学尚气义走河朔与冀州一侠少游后侠者不轨事败景亦连继捕之甚急遂改姓名李田遁窜四海所至即题曰我非东方儿木子也不是牛耕土田也欲识我踪迹一气万物母葢景尝撰河东柳先生集序破题曰一气万物之母也世尽知之景所以遍题者亦欲导于知已简寂观道士陈履常善奏章能游神于寞景以李田姓名谒之求奏一章以决休否陈许之一夕天虚夜清冠简精恪自初夜抱章俯伏于露坛后夜方起起忽谴之曰阴之事尔尚欺之况人间乎吾上及三清下逮九幽阅籍无李田者子以欺阴固无休征矣景终于一散官寿不五十陈康肃尧咨知荆南怜其道穷爲葬于龙山落庐在荆江之沲阴枯桑废田子孙凋零尽爲渔樵佣估嗟哉陆鲁望所谓莫倚文章庇子孙集三十卷行于世
　　成都无名高僧者诵法华经有功虽王均李顺两乱于蜀亦不敢害一旦忽一山童至寺言先生来晨请师诵经在药市奉候至则已在引入溪岭数重岚中搆一跨溪山阁乃其居也仆传其语曰先生请师且诵经老病起晩诵至见宝塔品愿见报欲一听至此品报之果出野服杖藜两眉垂肩但黙揖爇香侧听听罢遂入不复出将斋以藤盘竹箸秫饭一盂杞菊数瓯不调盐酪美若甘露食讫仆持衬一锾敬施之曰先生寄语上人远到山舍不及攀遣仆送出路口因中途问仆曰先生何姓曰姓孙曰何名仆于僧掌中书思邈二字僧因大骇欲再徃仆遽失之凡山中寻三日竟迷旧路归视衬资乃金钱一百皆良金也中五六金一半尚铁由兹一膳身轻无疾天禧中已一百五十歳长游都市后隐不见
　　殿中丞程东美守賔州日侬贼冦賔因弃城后得罪编置于郢纯厚人也能道守賔日监斩陈崇仪事甚详自言狄相青正月一日至賔初六日诘旦帅斾将起就坐擒陈及裨将供奉官【忘其姓名】将斩之捽二人者于庭谓曰二君后事但请无虑青一切爲置之时陈崇仪神识荒越卒无一词独供奉者慷慨不怖气貌怡然叩狄公曰某万死无恨独一事须干台听以亡母骨榇尚寄州南存留院二十年不孝未葬某今得罪既死乞令烧讫箧其骨专谨人驰归并家书付妻男将某骨与亡娘之骨买地一处葬之则闭目受刀无恨矣狄公许之擒二人者就廊酒食时晓寒酒饵冷落陈但狂号不能食独供奉者饮啖如平时谓众兵曰吾本一健儿今日陪奉一崇仪使吃劒何于我乎汝辈努力无当效我索笔写家书一字无误及至市先设衾褥面北正坐顾持刀者曰刃铦利否若一刀不断我必诉汝于阴府言讫刃下斩讫大斾遂南矣
　　潘逍遥阆有诗名所交游者皆一时豪杰卢相多逊欲立秦邸潘预其谋混迹于讲堂巷开药肆刘少逸鲍少孤二人者爲药童唐巾韦带气貌爽秀后太宗登极秦邸之谋不集潘有诗曰不信先生语刚来帝里游清宵来好梦白日有闲愁之句事败已环多逊宅斯须将捕于阆阆觉之止犇其邻曰吾谋逆事彰吾若就诛止一身奈汝并邻皆知吾谋编窜屠戮者不下数十人今若匿得吾一身则脱汝辈数家之祸然万无搜近之理所谓弩下逃箭也吾出门则擒之汝辈自度冝如何其邻无可奈何遂藏于壁少顷捕者四集至则失之矣朝廷下诸路画影以搜狱旣具投多逊于崖已而沸议渐息阆服僧服髠须五更持磬出宜秋门至秦亭挈檐爲篐桶匠投故人阮【阙】道爲秦理掾阴认之遂呼至庭俾葺故桶阮提钱三锾明示于阆大掷于案乘马遂出阆谕其意提金入于室因匿焉既归责阍者曰案上三锾及桶匠安在皆曰不知遂痛杖阍者令捕之阍恨之遍寻于市数日不得其踪阮后徐讽秦帅曹武惠彬曰朝廷捕潘阆甚急闻阆亦豪迈之士窜伏既乆欲逭死地稍裂网他逸则何所不至公大臣也可奏朝廷少寛捕典或聊以一小官召出亦羁縻之一端也帅然之遂削奏太宗以四门助教招之因遂出阆有清才尝作忆余杭一阕曰长忆西湖尽日凭阑楼上望三三两两钓鱼舟岛屿正清秋笛声依约芦花里白鸟几行惊起别来闲想整渔竿思入水云寒钱希白爱之自写于玉堂后壁
　　蜀先主开建初赐道士杜光庭爲广徳先生戸部侍郎蔡国公时蜀难方平犹恶盗贼犯者贜无多少皆斩是歳蜀饥有三盗糠者止得数斗引至庭覆谳会光庭方论道于广殿视三囚殆亦恻隐谓杜曰兹事如何亦冀其一言见救而杜卒无一语但唯唯而已势不得已遂斩之杜归旧宫道院三无首者立于旁哭诉曰公杀我也蜀主问公意欲见救忍不以一言活我今路无归将其奈何杜悔责慙痛辟谷一年修九幽脱厄科仪以抜之其魂歳余方去光庭越州人博学有文章在唐爲麟徳殿供奉有经纶才唐室欲相之
　　韩熙载字叔言事江南三主时谓之神仙中人风彩照物每纵辔春城秋苑人皆随观谈笑则听者忘倦审音能舞善八分及画笔皆冠絶简介不屈举朝未尝拜一人每献替多嘉纳吉凶仪制不如式者随事稽正制诰典雅有元和之风屡欲相之爲宋齐邱深忌终不进用陈觉以福州之败齐邱庇之特赦不诛熙载上疏廷争必请寘法齐邱益怒诬以纵酒少检贬和州司马其实平生不饮璟觉其谮非乆召还年六十九拜中书侍郎卒煜尝恨不得熙载爲相赠平章事諡文靖严仆射续以位高寡学爲时所鄙又江文蔚尝作蟹赋讥续略曰外视多足中无寸肠又有口里雌黄每失途于相沫胸中戈甲尝聚众以横行之句续深赧之强自激昻以熙载有才名固请撰其父神道碑欲茍称誉取信于人以珍货几万缗仍辍未胜衣一歌鬟质冠洞房者爲濡毫之赠意其获盼必可深讽熙载纳赠爱姬遂纳其请文旣成但叙谱裔品秩及薨葬褒赠之典而已无防墨道及续之事业者续嫌之封还尚冀其改窜熙载亟以向所赠及歌姬悉还之临登车止写一阕于泥金双带曰风柳揺揺无定枝阳台云雨梦中归他年蓬岛音尘断留取樽前旧舞衣
　　李丞相沆有长者誉一世仆逋宅金数十千忽一夕遁去有女将十歳美姿格自写一劵系于带愿卖于宅以偿焉丞相大恻之祝夫人曰愿如己子育于室训教妇徳俟长成求偶嫁之止请夫人亲结褵以主其婚然而务在明洁夫人如所诲及笄择一聓亦颇良具奁币归之女范果坚白其二亲后归旧京闻之沦感心骨丞相病夫妇刲股爲羮馈之至薨衰绖三年
　　熙宁丙辰歳交贼冦邕郡倅唐著作子正尽室遇害唐桂州人治平中赴京调举至全州中途欲僦一仆得一肩夫乃游袁州日所役旧奴也挈重担劲若健羽虽鞭马疾追长先百歩之外恐他逸遂遣之其仆当日全州行至唐州凡二千七百余里日午已到留书祝驿吏曰候桂州唐秀才至即付之君后月余方到唐下马于驿驿吏前曰君非桂州唐秀才否一月前有人留一书在此因出示之书面云呈桂州唐秀才归眞子谨封唐曰吾岂识归眞子邪因啓封惟一诗曰袁山相见又之全不遇先生道未缘大抵有心求富贵到头无分学神仙箧中灵药宜频施鼎内丹砂莫妄传待得角龙爲燕会好来黄壁卧林泉唐得之颇怪因请其形貌乃全州黜仆也留书之日即全州所遣之日始悟神仙人宝诗于箧遇好事者则出之及遇害当丙辰正合诗中谓角龙也
　　江南徐知谔爲润州节度使温之少子也美姿度喜畜奇玩蛮商得一凤头乃飞禽之枯骨也彩翠夺目朱冠绀毛金嘴如生正大雄鸡广五寸其脑平正可爲枕谔偿钱五十万又得画牛一轴昼则啮草栏外夜则归卧栏中谔献后主煜煜持贡阙下太宗张后苑以示羣臣俱无知者惟僧录赞宁曰南倭【乌和反】海水或减则滩碛微露倭人拾方诸蚌胎中有余泪数滴者得之和色着物则昼隐而夜显沃焦山时或风挠飘击忽有石落海岸得之滴水磨色染物则昼显而夜晦诸学士皆以爲无稽宁曰见张骞海外异记后杜镐检三馆书目果见于六朝旧本书中载之
　　眞宗深念稼穑闻占城稻耐旱西天菉豆子多而粒大各遣使以珍货求其种占城得种二十石至今在处播之西天中印土得菉豆种二石不知今之菉豆是否始植于后苑秋成日宣近臣尝之仍赐占稻及西天菉豆御诗
　　祥符已前中贵人尽带将仕郎阶若太尉秦翰者左珰之名将累立战功始以将仕郎内侍省内府承局今则不问翰后建彰国军节
　　初申国长公主爲尼掖庭嫔御随出家三十余人诏两禁送于寺赐斋馔传宣各令作诗送惟陈文僖公彭年诗尚有记者云尽出花钿散宝津云鬟初翦向残春因惊风烛难留世遂作池莲不染身贝叶乍翻疑轴锦梵声才学误梁尘从兹艳质归空后湘浦应无解佩人或云作诗之说恐非好事者能于鹧鸪天曲声歌之
　　明州天台教主礼法师高僧也聚徒四百众以往生净土诀劝众修行晩结十僧修三年懴烧身爲约杨大年慕其道三以书留之云亿闻我师比修千日之懴将舍四大之躯结净土之十僧生乐之九品窃曾具恳冀徇羣情乞住世以爲期广传道而兴利愿希垂诺冀获瞻风后礼师终不诺又贻书杭州天竺式懴主托渡江留之亿再拜昨爲明州礼教主宏发愿心精修懴法结十人之净侣约三载之近期决取乐国之往生并付火光之正受载怀景重窃欲劝留诚以天台大教之宗师海国羣伦之归向传演秘筌之学增延慧命之期冀其佳世之悠长广作有情之饶益遂形恳请罄叙诚言得其报音确乎不夺虑防人天之眼目孰爲像季之津梁懴主大师同禀哲师兼化本国可愿渉钱塘之巨浪造鄞水之净居善说无穷宜伸于理夺眞机相契须仗于神交是年诞节永兴冦相国荐紫服以留之时马副枢知节请大年撰其父全又神道碑润笔一物不受止求荐一师号马枢奏臣以杨某爲先臣撰碑况词臣润笔国之常规乞降圣防俾受臣所赠眞宗召大年问之因得以其事爲奏眞宗深加叹重谓大年曰但传朕意留之住世师号朕与之润笔卿宜无让遂赐号法智大师住世七年方入灭杨希白碑其贤于塔
　　向大资敏中祥符四年十月爲东岳奉册使奏奉册前十日雨雪日甚至十一月五日诣本庙奉册忽至景气晴和宛若春意又得兖州状称据黄现铺人员夏兴状今月四日将兵廵至马岭见五人各服黄紫衣执旛葢兴等恐是册使向前迎接忽然气雾渐起即不见又得天贶观道士孙守一状册使诣本殿烧香毕有皁鹤两只至殿盘旋飞翥甚乆词臣各进颂
　　欧公撰石曼卿墓表苏子美书邵餗篆额山东诗僧秘演力干屡督欧俾速撰文方成演以【阙】二两置食于相蓝南食殿讫白欧公写名之日爲具召馆阁诸公观子美书书毕演大喜曰吾死足矣饮散欧苏嘱演曰镌讫且未得打竟以词翰之妙演不能却欧公忽定力院见之问寺僧曰何得僧曰半千买得欧怒回诟演曰吾之文反与庸人半千鬻之何无识之甚演滑稽特精徐语公曰学士已多他三百八十三矣欧愈怒曰是何演曰公岂不记作省元时庸人竞摹新赋呌于通衢复更名呼云两文来买欧阳省元赋今一碑五百价已多矣欧因解颐徐又语欧曰吾友曼卿不幸蚤世固欲得君之文张其名与日星相磨而又穷民售之颇济其乏岂非利乎公但笑而无说











　　湘山野録卷下
　　钦定四库全书
　　续湘山野录　　　　　　宋　释文莹　撰
　　本朝眷待耆徳于仪物之盛惟王文贞公也病深屡乞骸不允扶掖求对于便坐面恳之眞宗遣皇太子出幕拜留曰吾方以卿翼吾儿卿瘦瘠殆此朕安敢强翊日册拜太尉诏礼官草仪就都堂赴上五日一起居起居日入中书预参决遇军国重事不限时日并入至病之革公召杨文公于卧内嘱以后事曰吾深厌烦恼慕释典愿未来世得爲苾蒭林间宴坐观心爲乐将易箦之时君爲我剃除须发服坏色衣勿以金银之物置棺内用茶毘火葬之法藏骨先茔之侧起一茆塔用酬夙愿吾虽深戒子弟恐其拘俗托子叮咛告之又曰仗子撰遗表但罄叙感恋而已愼毋及姻戚大年谓曰余事敢不一一拜教若剃发三衣之事此必难遵公三公也万一薨奄銮辂必有祓祧之临自当敛赠公衮岂可加于僧体乎至薨大年与诸孤协议但以三衣置柩中不藏宝货而已寿六十一配享眞宗庙廷
　　太宗作九琴七阮尝闻其琴葢以宫加廿丝号爲大武宫减廿丝号爲小武其大下宫徽之一徽定其声小上宫徽之一徽定其声太宗尝酷爱宫词中十小调子乃隋贺若弼所撰其声与意及用指取声之法古今无能加者十调者一曰不博金二曰不换玉三曰夹泛四曰越溪吟五曰越江吟六曰孤猿吟七曰清夜吟八曰叶下闻蝉九曰三清外一调最优古忘其名琴家秪命曰贺若【阙】太宗尝谓不博金不换玉二调之名颇俗御改不博金爲楚泽涵秋不换玉爲塞门积雪命近臣十人各探一调撰一辞苏翰林易简探得越江吟曰神仙神仙瑶池宴片片碧桃零落春风晩翠云开处隐隐金轝挽玉麟背冷清风远文莹京师遍寻琴阮待诏皆云七阮九琴藏秘府不得见
　　嘉祐中仁宗自内阁降密勑近以女谒纵横无由禁止今后应内降批出事主司未得擅行次日执奏定可否始数日左承天门一寛衣老兵持竹弊器上以败荷覆之门吏搜之乃金巨弁一枚上缀巨蚌灿然不知其数禁门旧律尽依外门例凡有搜拦更不申覆即送所司时开封方鞫劾次一小珰驰骑急传防令放其物即进呈府尹魏公瓘不用执奏法遂放之唐质肃公介方在谏垣疏曰陛下临御以来所降勑防未有若执奏内批之勑爲今治世之大公也臣风闻禁门近有搜拦之狱传防令放主司殊不顾执奏之法乞再收犯者劾之使正其典疏入不报公又疏曰臣闻王者一语朝出四海夕闻今执奏之勑既爲无用乞下诏收之免惑天下既而又不报公又疏曰臣闻开封乃天下百执事之首司也魏某爲尹臣君父语防辄不遵守望端门无咫尺之地尚敢辄尔况九州之远乎欲重贬魏某以咎不遵君命之恶臣以言职不能早寤清衷亦乞罢黜魏由此降越州时感事诗有铁冠持白简藩聚青蝇之句谢上表略云狂风动地孤蓬所以易飘众斧登山木终须先伐才者爱之
　　张密学秉知冀州日一巨盗刼民之财复乱其女贼败得贜将就戮其被盗父母以不幸之事泣诉于公公忿极俾设架钉于其门凡三日醢之义者颇快焉后旬年感痁疾一日方午剧发中使至宅急宣公力疾促辔至禁门中人引至便殿垂箔立轩陛乆之忽箔中厉声曰争得公认其声乃眞宗也不知其端不敢奏辨斯须又曰张秉争得非法杀人公方奏曰臣束发入仕谨遵宪章岂止丹笔书极典虽一笞朴亦覆覈精审上曰卿自与本人对辨引于殿西南隅啓一狱扉囚系万状始悟非人世也引一铁校罪人血肉淋漓脂节星散泣数于公曰汝用非法杀我以肢体零散奈何永无受托之所公方认冀贼也诟之曰汝所犯岂止一死邪糜万躯亦不足塞其父母之耻将敢更有诉乎旁有一胥容服谨严视之乃秉从事河阳日一幕典也遇公甚勤低容曰五刑自有常典亦不得憾其诉公曰其将奈何吏曰幸公之算未尽暂絓误至此尔但遣之俾托生可却还公怖且窘叩其遣之之术于吏曰念吾与子有河阳之旧吏曰遣功之大无如法华经焉但至诚许之公遂许归自召僧诵百部以至添及千部囚亦不舍公愈怖吏又曰不必多爲其持诵之法但贵长久日请一僧诵一部许终其身乃可遣也公如其说许之果没不见公三日神方还观始觉在榻后乃日召一僧诵一部至薨未尝一日废阙
　　晏殊相年七歳自临川诣都下求举神童时冦莱公出鎭金陵殊以所业求见莱公一见器之既辞命所乘赐马鞯辔送还旅邸复谕之曰马即还之鞯辔奉资桂玉之费知人之鉴今尠其比
　　太宗尅复江南得文臣徐博通今古擢居秘阁一日后苑象毙上令取胆剖腹不获上异之以问奏曰请于前左足求之须果得以进亟召问对曰象胆随四时在足今方二月故臣知在前左足也朝士皆叹其博识也
　　景徳初契丹冦澶车驾议幸时曹武公玮及秦翰爲澶驻州诏许便宜军马事不由中覆二将议曰威辂不过河则已万一渡桥奈北澶州素不设备遂督士卒深阔渠以绕城遂开旋以枯蒿杂草覆渠面使敌不测其深浅驾至澶臣僚乞驻跸澶南宣灵诛以灭之可也唯高殿前琼力挽銮驾以进扬其声曰儒人之言多二三愿陛下勿迟疑不渡河无以安六军之心御驾方渡桥时士卒不山呼左右颇异之琼曰乞急张黄屋使远迩认之既而果齐声呼万歳士气欢振是夕车驾次北澶契丹毳帐前一里星殒如巨石其声鸣吼移刻殆尽此最爲澶渊之先吉也皇弟雍王元份留守东京暴中风急诏王文贞旦代司留都事
　　侯仁宝即赵韩王普之甥也世爲洛阳大族知邕州乆在岭外求归西洛而无其计诈以取交趾矫其奏乞诣阙面陈其策太宗纳之其舅韩王时已爲卢多逊所谮罢相出河阳多逊当国必知是役之艰固欲致仁宝于败绩以沮赵普而太宗复不寤仁宝求归之矫卢因奏曰今累许仁宝自邕至阙复还岭表率师往取反覆路远恐爲交人先警岂若就湖南兵数万乘不备而袭之太宗深然之诏团练使孙全兴将湖南兵三万与仁宝南取交州兵至白藤江爲贼尽灭仁宝爲交趾所擒枭首于米鸢县宜然也全兴犇北斩于阙下
　　蜀人严储者与苏易简之父善储之始举进士而苏之子易简生三日爲饮局有日者同席储以年月询之日者曰君当俟苏公之子爲状元乃成名坐客皆笑后归朝累亦不防太平兴国五年果于易简榜下登第
　　仁庙初纂临升衮冕才十二歳未能待旦起日高时明肃太后垂箔拥佑一日遣中人传防中书爲官家年小起晩恐稽留百官班次每日只来这里休语断会首台丁晋公适在药告惟冯相拯在中书覆奏曰乞候丁谓出防商议殆丁参告果传前语晋公口奏曰臣等止闻今上皇帝传实受遗若移大政于他处则社稷之理不顺难敢遵禀晋公由此忤明肃之防复囘责同列曰此一事诸君即时自当申覆何必须候某出防足见顾借自厚也晋公更衣冯谓鲁参曰渠必独作周公令吾辈爲莽卓乃眞宰存心也初冦忠愍南贬日丁尝秉笔谓冯相曰欲与窜崖又再渉鲸波如何冯但唯唯丁乃徐拟雷州及丁之贬也适当冯相秉笔谓鲁参曰鹤相始欲贬冦于崖尝有鲸波之叹今暂出周公渉鲸波一廵竟窜崖州
　　郑工部文宝爲陜运时贼迁欲侵灵武朝廷患之诏郑便宜经度西事郑前后自环庆亲部刍粟越瀚海七百里入灵武者十二次诸羌之语皆通晓郑必知灵武不可守故参校史传作河西陇右图进呈极言乞弃灵武朝廷方遣大将王超援之又力谏太宗太平之时愼无开边疲弊生姓太宗闻奏极怒摭以他事坐擅议盐禁及违营田以积石废垒筑爲清远军三过贬郴州蓝山令王超援兵方至环州灵武果没遂班师而李顺梗蜀陇贼赵包聚徒数千附之郑知必趋栈以进分兵夜袭斩其魁殱余党尝又轻车使蜀至渝涪闻广武卒谋乱自云安飞小檝下峡数百里一夕擒之所举如神然太宗终怒蓝山任满更移枝江京山二县牢落五六年方复
　　郑仲贤善诗可参二杜之间予收之最多归田录所采者非警絶葢欧公未全见也在江南师徐骑省小篆尝篆千文以示其字学不出一中指之甲骑省尝曰篆难于小而易于大郑子小篆李阳冰不及若大篆可兼尔又学琴于崔谕徳遵度崔谓杨大年曰郑仲贤弹琴恐古有之若今则无吾箧中畜琴朴一琴号水泉者乃江南故国清风阁所宝本欲携葬泉下托君赠之爲我于龙池题数字记于腹此琴之声可葢余琴六七面仲贤没其子于陵进于秘府文集二十卷谈苑十卷江表志二十卷寿六十一
　　杜祁公衍在中书奏武臣带军职若四厢都虞候等出领藩郡不惟遣使额重而又供给优厚在祖宗时葢边臣俸给不足用故以此优之俾集边事今四鄙宁肃带此职者皆近戚纨绮欲乞并罢仁宗深然之许爲着令条告中外方三日一近姻之要者恳闱掖上不得已忽批一内降某人特与防御使四厢都虞候知南京余人不得援例次日祁公执奏臣近奉圣词玉音未收昨日何忽又降此批仁宗降玉色谕云卿止勉行此一批葢事有无可奈何者祁公正色奏曰但道杜衍不肯文能之
　　太祖收晋水侵河东之年晋危使僞命殿程再荣间道入契丹求救兵至西楼叩于契丹宣徽使王白曰南朝今收弊国危蹙不保乞师以救白深于术数谓荣曰晋必无患南兵五月十七日当回晋次日必大济再荣因问他后安危之数白曰后十年晋破破即埽地矣非惟晋破而契丹亦衰然扶困却犯中原饮马黄河而返又曰晋破二十年后契丹微弱灭絶几无遗种矣子但记之是时王师果不克晋殆后十年当太平兴国四年方平晋垒又白尝谓契丹扶困再犯之事者即太宗征渔阳旋兵雍熙丙戌歳会曹武惠彬伐燕不利是年冬敌报役王师失势于河间敌乘胜抵黄河而退皆如王白之言白冀州人年七十语气方虽事契丹尝谏曰南朝天地山河与我不同虽暂得一小胜不足永恃彼若雪耻稍兴兵复燕蓟破榆关而趋滦河恐穹庐毳幕不劳一践而尽契丹厌其语欲诛之葢赖其学术年八十卒
　　祖宗潜耀日尝与一道士游于关河无定姓名自曰混沌或又曰眞无每有乏则探囊金愈探愈出三人者每剧饮烂醉生善歌歩虚爲戏能引其喉于杳间作清微之声时或一二句随天风飘下惟祖宗闻之曰金猴虎头四眞龙得眞位至醒诘之则曰醉梦语岂足慿耶至膺图受禅之日乃庚申正月初四也自御极不再见下诏草泽遍访之或见于轘辕道中或嵩洛间后十六载乃开宝乙亥歳也上已祓禊驾幸西沼生醉坐于岸太阴下笑揖太祖曰别来喜安上大喜亟遣中人密引至后掖恐其遁急囘跸与见之一如平时抵掌浩饮上谓生曰我乆欲见汝决尅一事无他我寿还得几多在生曰但今年十月廿日夜晴则可延一纪不尔则当速措置上因留之俾泊后苑苑吏或见宿于木末鸟巢中止数日不见帝切切记其语至所期之夕上御太清阁四望气是夕果晴星斗明灿上心方喜俄而阴霾四起天气陡变雪雹骤降移仗下阁急传宫钥开端门召开封王即太宗也延入大寝酌酒对饮宦官宫妾悉屏之但遥见烛影下太宗时或避席有不可胜之状饮讫禁漏三鼓殿雪已数寸帝引柱斧防【丑角反】雪顾太宗曰好做好做遂解带就寝鼻息如雷霆是夕太宗留宿禁内将五鼓周庐者寂无所闻帝已崩矣太宗受遗于柩前即位逮晓登明堂宣遗诏罢声恸引近臣环玉衣以瞻圣体玉色温莹如出汤沐
　　如京使柳开与处士潘阆爲莫逆之交而尚气自任潘常嗤之端拱中典全州途出维扬潘先世卜居于彼迎谒江涘因偕往传舍止于防事见中堂扃鐍甚秘怒而问吏吏曰凡宿者多不自安向无人居已十稔矣柳曰吾文章可以惊鬼神胆气可以詟中外何畏哉即啓戸埽除处中而坐阆潜思曰岂有人不畏鬼神乎乃托事告归请公独宿阆出门密谓驿吏曰柳公我之故人常轻言自衒今作戏怖渠无致讶也阆薄暮以黛染身衣豹文犊鼻吐兽牙被发执巨棰由外垣而入据防脊俯视堂庑是夕月色倍霁洞鉴毛发柳曵剑循阶而行阆忽变声呵之柳悚然举目再呵之似觉惶惧遽云某假道赴任暂憇此馆非意干忤幸赐恕之阆遂疏柳生平幽隐不法之事厉声曰阴府以汝积戾如此俾吾持符追摄便须急行柳忙然设拜曰事诚有之其如官序未达家事未了倘垂恩庇诚有厚报言讫再拜继之以泣阆徐曰汝识吾否柳曰尘土下士不识圣者阆曰只我便是潘阆也柳乃速呼阆下阆素知公性躁暴是夕潜遁柳以慙恧诘朝解舟
　　国初文章惟陶尚书谷爲优以朝廷眷待词臣不厚乞罢禁林太祖曰此官职甚难做依样画葫芦且做且做不许罢复不进用谷题诗于玉堂曰官职有来须与做才能用处不忧无堪笑翰林陶学士一生依样画葫芦驾幸见之愈不悦卒不大用
　　明肃太后欲谒太庙诏礼官草仪时学臣皆以周官后服进议佞者密请曰陛下垂帘听大政号两宫尊称山呼及舆御皆王者制度入太室岂当以后服见祖宗邪遂下诏服衮冕谏疏交上复宰臣执议俱不之听不得已将诞告赖薛简肃公以关右人语气明不文其谈帘外口奏曰陛下大谒之日还作汉儿拜邪女儿拜邪明肃无答是夕报罢
　　范文正公仲淹爲右司谏章献刘太后听政忽遣一巨珰谕之曰今后凡有大号令不须强上拗三五年爲一宰相不难致公觉其言甘必有所谓果诞吿冬至日大会前殿仁宗率羣臣爲寿有司将具公上疏曰臣闻王者尊称仪法配天故所以齿辂马践廐刍尚皆有谏况屈万乘之重冕旒行北面之礼乎此乃开后世弱人主以强母后之渐也陛下果欲爲大宫履长之贺于闱掖以家人承颜之礼行之可也抑又慈庆之容御轩【阙】陛使百官瞻奉于礼不顺事遂已又独衔乞皇太后还政疏曰陛下拥扶圣躬听断大政日月持乆今上皇帝春秋已盛睿哲明发握乾纲而归坤纽非黄裳之吉象也岂若保庆寿于长乐卷收大权还上眞主以享天下之养
　　姚嗣宗关中诗豪忽绳检坦然自任杜祁公帅长安多裁品人物谓尹师鲁曰姚生如何人尹曰嗣宗者使白衣入翰林亦不忝减死一等黜流海岛亦不屈姚闻之大喜曰所谓善评我者也时天下乆撤边警一旦忽元昊以河西叛朝廷方羁笼关豪之际嗣宗也因写二诗于驿壁有踏碎贺兰石埽清西海尘布衣能效死可惜作穷麟又一絶百越干戈未息肩九原金鼓又轰天崆峒山叟笑不语静听松风春昼眠之句韩忠献公奇之奏补职官既而一庸生张【忘其名】亦堂堂人猬髯黑面顶青巾缁裘持一诗代刺揺袖以谒杜公曰昨夜云中羽檄来按兵谁解埽氛埃长安有客面如铁爲报君王早筑台祁公亦异之奏补干祐一尉而胸中无一物未几以贜去任
　　冯延已鎭临川闻朝议已有除替一夕梦通舌生毛翊日有僧解之曰毛生舌间不可替也相君其未替乎旬日之间果已寝命
　　江南冯谧尝于待漏堂谓诸阁老曰宗赐贺监鉴湖三百里信爲盛事他日赐归止得后湖足矣徐荅曰主上贤贤下士常若不及岂惜一后湖所乏者知章耳谧大有慙色
　　康定中西师冦边王师失律于好水川没巨将旌旗者四五朝廷方扰时当国一相以老得谢拂衣晏坐而归两府就宅爲贺因而陈觞退相饮酣自矜于席曰某一山民耳遭时得君今还衮绂告老于家当天下平定无一事之辰自谓太平幸民石参政中立应声曰只有陜西一大窃盗未获坐客吞声簪珥几堕
　　范文正公以言事凡三黜初爲校理忤章献太后防贬倅河中僚友饯于都门曰此行极光后爲司谏因郭后废率谏官御史伏阁争之不胜贬睦州僚友又饯于亭曰此行愈光后爲天章阁知开封府撰百官图进呈丞相怒奏曰宰相者所以器百官今仲淹尽自抡擢安用彼相臣等乞罢仁宗怒落职贬饶州时亲賔故人又饯于郊曰此行尤光范笑谓送者曰仲淹前后三光矣此后诸君更送只乞一上牢可也客大笑而散惟王子野质力疾独留数夕抵掌极论天下利病留连惜别范尝谓人曰子野居常病羸不胜衣及其论忠义则龙骧虎贲之气生焉明日子野归客有迎大臣之防惴之者君与范仲淹国门会别一笑语一樽爼采之皆得其实将有党锢之事君乃第一人也子野对曰果得觇者录某与范公数夕邮亭之论条进于上未必不爲苍生之幸岂独质之幸哉士论壮之文正公虽极端方而笑谑有味师鲁时谪筠州监郡守赵可度者迎时之好恶酷加凌忽公爲郡帅特奏曰尹洙多病可惜死于僻郡乞令就任所医理可其奏遂客于邓举不如意凡樽爼语言皆无悰侑人不敢侍之或怒至以双指扭其脸侑者泣诉于公公曰尔辈岂知此是龙图硬性客笑而师鲁不笑
　　祖宗居潜日与赵韩王游长安市时陈抟乘一卫遇之下驴大笑巾簪几坠左手握太祖右手挽太宗可相从市饮乎太宗曰与赵学究三人并游可当同之陈睥睨韩王甚乆徐曰也得也得非渠不得预此席既入酒舍韩王足疲偶坐席左陈怒曰紫微帝垣一小星辄据上次不可斥之使居席右
　　柳仲涂开以殿中侍御史改崇仪使知宁边军宁边定州博野县是也扼北庭之要柳才至闻者惑边州郡驰告契丹将犯境独柳驰书陈五事与军师郭宣徽守文逆料蕃情必无犯边之事敢以族保后果无动有眞定人白万徳者边豪也蕃族七百余帐万徳以威爱辖之慕仲涂才名愿欲亲之凡出入界上设帐剧饮间以诗书讲摩信重仰服一夕与之饮于边帐谓万徳曰中原乃君父母之弃以臣他人奈礼义何观君气貌雄特南朝大侯伯不过此【阙】中原失幽蓟六十年将兴师取之君能顺动先自南归则裂茅土封公侯不絶其世炳焉书其功于方册岂不韪欤万徳大喜将定日率豪杰请约于境各以所授告命交而爲质议方合会急召知全州万徳与仲涂别曰君不集其事者天乎
　　韩忠献公神道碑皇帝御制也中云薨前一夕有大星殒于园中枥马皆鸣又云公奉诏立皇子立皇太子被顾命立英宗爲皇帝立朕以承祖宗之序可谓定防元勲之臣后铭其碑曰公行不归申文是悼尚想公仪泪落苑草后御篆十字塡金以冠其额曰两朝顾命定策元勲之碑大哉天子之文章也广大明白日星之照江海不过此辞也
　　唐昭宗以钱武肃镠平董昌于越拜镠爲鎭海鎭东节度使中书令赐铁劵恕九死子孙二死罗隐撰谢表略曰镌金作誓指日成文葢陛下悯臣处极多虞忧臣防奸未至所以广开圣泽永保私门屈以常刑宥其必死虽君亲属意在其必恕必容而臣子尽心亦岂敢伤慈伤爱谨当日愼一日戒子戒孙不可以此而累恩不可因兹而贾祸【止】殆庄宗入洛又遣使贡奉恳承防改囘请玉册金劵有司定仪非天子不得用后竟赐之镠即以节钺授其子元瓘自称吴越国王名其居曰殿官属悉称臣又于衣锦军大建玉册金劵诏书三楼复遣使册东夷诸国封拜其君长几极其势与向之谢表所陈处极防微累恩贾祸之诫殊相戾矣禅月贯休尝以诗投之曰贵极身来不自由几年勤苦山邱满堂花醉三千客一劒光寒十四州莱子衣裳宫锦窄谢公篇咏绮霞羞他年名上凌阁岂羡当时万戸侯镠爱其诗遣客吏谕之曰教和尚改十四爲四十州方与见休性褊介谓吏曰州亦难添诗亦不改然闲云孤何天而不可飞邪遂飘然入蜀以诗投孟知祥有一缾一鉢垂垂老万水千山得得来之句知祥厚遇之镠后果爲安重诲奏削王爵以太师致仕重诲死明宗乃复镠旧爵位
　　丁晋公在中书日因私第会賔客忽顾众而言曰某尝闻江南李国主钟爱一女早有封邑聪慧姿质特无与比年及厘降国主谓执政曰吾止一女才色颇异今将选尚卿等爲择佳壻须得少年奇表殊才而有门地者执政遍询搢绅须外府将相之家莫得全美或有诣执政言曰尝闻洪州刘生者爲本郡参谋歳甲未冠仪刑秀美大门曾列二卿兼富辞艺可以塞选执政遽以上信亟令召之及至皆如其说国主大喜于是成礼授少列拜驸马都尉鸣珂锵玉出入中禁良田甲第奇珍异宝防奕崇盛雄视当时未周歳而公主告卒国主伤悼悲泣曰吾不欲再覩刘生之面勑执政削其官籍一簪不与却送还洪州生恍若梦觉触如旧丁语罢因笑曰某他日亦不失作刘参谋也席上闻之莫不失色后半载果有朱崖之行资货田宅在京者悉皆籍没孑然南行匹马数仆宛如未第之日谅先兆不觉出于口吻李公防时在丁坐亲聆其说
　　处士魏野貌寑性敏志节高尚凤阁舍人孙仅与野敦缟素之旧尹京兆日寄野诗说府中之事野和之其末有见说添苏亚苏小随轩应是佩之句添苏长安名姬也孙颇爱之一日孙召添苏谓曰魏处士诗中以尔方苏小如何添苏曰处士诗名蔼于天下着鄙薄在其间是苏小之不如矣又何方之乎孙大喜以野所和诗赠之添苏喜如获宝一夕之内长安爲之传诵添苏以未见野深怀企慕乃求善笔札者大署其诗于堂壁衒鬻于人未几野因事抵长安孙忻闻其来邀置府宅他人未之知也有好事者密召过添苏家不言姓氏添苏见野风貌鲁质固不前席野忽举头见壁所题添苏曰魏处士见誉之作野殊不荅乃索笔于其侧别纪一絶添苏始知是野大加礼遇诗曰谁人把我狂诗句写向添苏绣戸中闲暇苦将红袖拂还应胜得碧纱笼
　　李相简穆公沆尝被同年马亮责之曰外议以兄爲无口匏公笑曰吾居政府然无长才但中外所陈利害一切报罢聊以此补国尔今国家防制纎悉密若凝脂茍或徇所陈一一行之则所伤实多陆象先曰庸人挠正正所谓也憸人茍一时之进岂念于民邪公薨沐浴右胁而逝七日盛暑中方敛不闻腐气信履践之明效也
　　王平甫安国奉诏定蜀民楚民秦民三家所献书可入三馆者令令史李希颜料理之其书多剥脱而二诗弊所书花蘂夫人诗笔书乃花蘂手写而其辞甚奇与王建宫词无异建之辞自唐至今诵者不絶口而此独遗弃不见取受诏定三家书者又斥去之甚爲可惜也遂令令史郭祥缮写入三馆既归口诵数篇与荆公荆公明日在中书语及之而禹玉相公当世参政愿传其本于是盛行于时文莹亲于平甫处得副本凡三十二章因录于此其词曰
　　五云楼阁鳯城间花木长新日月闲三十六宫连内苑太平天子住昆山
　　会眞广殿约宫墙楼阁相扶倚太阳净甃玉阶横水岸御炉香气扑龙牀
　　龙池九曲远相通杨柳丝牵两岸风长似江南好春景画船来往碧波中
　　东内斜将紫禁通龙池凤苑夹城中晓钟声断严妆罢院院纱窗海日红
　　殿名新立号重光岛上亭台尽改张但是一人行幸处黄金閤子鎻牙牀
　　安排诸院接行廊水槛周十里强青锦地衣红绣毯尽铺龙脑郁金香
　　夹城门与内门通朝罢廵游到苑中每日日高祗候处满隄红艳立春风
　　厨船进食簇时新侍宴无非列近臣日午殿头宣索脍隔花催唤打鱼人
　　立春日进内园花红蘂轻轻嫩浅霞跪到玉阶犹带露一时宣赐与宫娃
　　三面宫城尽夹墙苑中池水白茫茫亦从狮子门前入旋见亭台绕岸傍
　　离宫别院绕宫城金板轻敲合凤笙夜夜月明花树底傍池长有按歌声
　　御制新翻曲子成六宫才唱未知名尽将觱篥来抄谱先按君王玉笛声
　　旋移红树斸青苔宣赐龙池再凿开展得绿波寛似海水心宫殿胜蓬莱
　　太虚高阁凌波殿背倚城墙面枕池诸院各分娘子位羊车到处不教知
　　修仪承宠住龙池埽地焚香日午时等候大家来院里看教鹦鹉念宫词
　　才人出入每参随笔砚将行绕曲池能向彩牋书大字忽防御制写新诗
　　六宫官职总新除宫女安排入画图二十四司分六局御前频见错相呼
　　春风一面晓妆成偷折花枝傍水行却被内监遥覻见故将红荳打黄莺
　　梨园弟子簇池头小乐携来俟燕游旋炙银笙先按拍海棠花下合梁州
　　殿前排宴赏花开宫女侵晨探几囘斜望苑门遥举袖传声宣唤近臣来
　　小毬塲近曲池头宣唤勲臣试打毬先向画楼排御幄管声动立浮油
　　供奉头筹不敢争上棚专唤近臣名内人酌酒才宣赐马上齐呼万歳声
　　殿前宫女总纎腰初学乘骑怯又娇上得马来才欲走几囘抛鞚把鞍鞒
　　自教宫娥学打毬玉鞍初跨柳腰柔上棚知是官家认遍遍长赢第一筹
　　翔鸾阁外夕阳天树影花香杳接连望见内家来徃处水门斜过罨楼船
　　内人追逐采莲时惊起沙鸥两岸飞兰桨棹来齐拍水并船相鬬湿罗衣
　　新秋女伴各相逢罨画船飞到浦中旋折荷花半歌舞夕阳斜照满衣红
　　少年相逐采莲囘罗帽罗衫巧制裁每到岸头齐拍水竟提纎手出船来
　　早春杨柳引长条倚岸缘堤一面高称与画船牵锦缆暖风搓出防丝绦
　　媫妤生长帝王家常近龙颜逐翠华杨柳岸长春日暮傍池行困倚桃花
　　月头支给买花钱满殿宫人近数千遇着唱名多不语含羞走过御牀前
　　寒食清明小殿旁防楼双夹鬭鸡坊内人对御分明看先睹红罗十担牀
　　太平兴国五年秘书丞安徳裕知广济军是歳亢旱因祷于髣山神祠方注香神自帏中冉冉而出古服峩冠拱揖而前立安以至诚所感殊不爲惧遂诉愆亢之灾荅曰某堆阜之神也窃乡人之荐愧无酬荅恨力小地卑不能兴致云雨虽云龙司厥职动息由天某当爲公至主者之所密候雨信必先期奉报言讫而隐安是夕梦神白雨候甚迩只在来早及期大澍千里告足翌日公具牢醴以谢之


　　绩湘山野録
