　　钦定四库全书　　　　　子部十
　　湛园札记　　　　　　　杂家类二【杂考之属】提要
　　【臣】等谨案湛园札记四卷
　　国朝姜宸英撰宸英号西溟慈谿人康熙丁丑进士官翰林院编修是书皆其考证经史之説而订正三礼者尤多其中如坚主天地合祭之説未免偏执引轩辕大角传谓轩辕十七星如龙形有两角角有大民小民以证角为民之义亦未免穿凿又如引西京杂记薄蹏事证造纸不始蔡伦不知乃吴均伪书引张平宅战舰声如野猪事证阴子春先鸣语不知先二子鸣乃出左传引篠骖为宋祁语不知乃唐徐坚文引李广铸虎头为溲器为虎子之始不知汉制侍中所执乃在广前引顔竣妇人诗集为玉台新咏之祖不知新咏非妇人诗亦皆不免小有疎舛然考论礼制精核者多犹説部之有根柢者前有自序称阎若璩欲改札记为劄记以尔雅注左传注皆有简札之文而劄则古人奏事之名故不从其説论亦典核其书据郑羽逵所作宸英小传本为五卷此本乃黄叔琳编入湛园集者岂有所删削与合并欤乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　湛园札记原序
　　余本题札记淮阴阎征君乙之而改为劄记按尔雅释器简谓之毕郭璞云今简札也春秋传疏云简札牍毕同物而异名凡为书字有多有少一行可尽者书之于简数行可尽者书之于方方所不容者书之于防又云小事传闻记于简牍简牍即札余所记者大扺多小事传闻而一行可尽者故取名以此劄之与札义虽通用然劄子古人颇用以奏事注疏家未尝及之兼劄记名书古人多有余欲少异其字以自别耳故不从征君仍为札记辛未秋八月廿五日识





　　湛园札记原序
　　钦定四库全书
　　湛园札记卷一
　　翰林院编修姜宸英撰
　　伏羲时河出图而作易水经注黄帝时天大雾三日帝游洛水之上见大鱼杀五牲以醮之天乃甚雨七日七夜鱼流始得图书今河图视萌篇是也又论语谶曰仲尼云吾闻尭率舜等升于首山而导河渚有五老游焉相谓河图将来告帝以期知我者重瞳也五老乃翻为流星而入于拾遗记尭于河滨得玉版方尺图天地之形又符瑞志尧以二月辛丑修坛场于河有龙马吐图以白玉为检赤玉为泥约以青绳后二年尭又率羣臣沈璧于洛受书舜亦设坛河洛修尧故事又禹治洪水观于河见白靣长人鱼身出曰吾河精也授禹河图而还于渊是伏羲黄帝尧舜禹河图凡数见以洛书为河图者则关子明说之所本也
　　西汉岁课士有对防射防师古曰射防者谓为难问疑义书之于防量其大小置为甲乙之科列而置之不使彰显有欲射者取而择之以知优劣对防者显问以经义令各对之而观其文辞定高下也按董仲舒以对策为江都相萧望之以射防甲科为郎是矣甲乙之科随其事之大小而隐置之故匡衡射防甲科以不应令除为太常掌故也甲科下有乙丙科儒林传谓岁课甲科为郎中乙科为太子舍人丙科补文学掌故匡衡虽是不应令下从丙科之例而为掌故亦以宣帝不好儒术故抑而至此唐宋以还明经贴义即汉射防之法进士科显试以诗赋策论观其文辞则对防之遗意矣
　　卫宏定古文尚书序云鼂错受尚书于伏生之女错齐人语多与颍川异错所不知者凡十二三畧以其意属读而已按汉书伏生得藏壁书二十九篇即以教于齐鲁之间齐学者由此颇能言尚书其后有张生欧阳生伏生孙亦以治尚书征据此则伏生虽老何必使其女传言教错即传言而征明者有人亦不至以意属读也明是好事者为之说
　　文翁减省少府用度置刀布蜀物赍计吏以遗博士师古曰少府郡掌财物之府以供太府者也夫县官有少府以供私用而是时天下之郡皆有之其贤者至得用之以为教养士子之具汉之所以养防者厚矣
　　相如传言在梁着子虚赋天子读而善之相如曰此诸侯之事未足观请为天子游猎之赋上令尚书给笔札相如以子虚虚言也为楚称乌有先生者乌有此事也为齐难亡是公者亡是人也欲明天子之义故虚借此三人为辞其为子虚也旣立此三人名以为上林之地矣后上林赋亡是公语与乌有先生齐难接无从分段不知缘何有先后篇之别岂着上林时始改剟前赋而为之耶不然则前赋为不了语矣
　　中行说难汉使曰且礼义之弊上下交怨而室屋之极生力屈焉此老氏之防当时文帝尚黄老故其一时相习成风如此
　　乌氏蠃用谷量马牛秦始皇令比封君与朝请巴寡妇用财自卫为筑女怀清台周礼安富遗意亦秦致富强之本教也后世动破壊富家诡云强榦弱枝之计者殊失之矣　高欢问尔朱荣闻公有马十二谷云云以谷量马乃边陲旧俗也
　　刘禹锡作九日诗欲用糕字思经中无此字遂止宋景文读周礼糗饵粉餈郑注今之餈糕云安得谓六经中无糕字遂作诗嘲之今按郑注合蒸曰饵饼之曰餈贾公彦疏始云今之餈糕以解之糕字见此非郑语也公彦唐人餈糕又是唐俗称无关经语景文读书粗率而反笑梦得非诗豪致为后来口实可笑也北齐綦连猛与赵彦深俱被出先是谣曰七月刈禾太早九月啖糕未好本欲寻山射虎激射旁中赵老此糕字正合本事虽非经文出自正史以此驳刘斯无辞矣
　　疏糁食菜餗蒸若今煮菜谓之蒸菜也按今俗蒸饼用菜为馅此类是矣　易鼎九四鼎折足覆公餗其形渥凶郑注云糁谓之餗震为竹竹萌曰笋笋者餗之为菜也是八珍之食臣下旷官失君之美道当刑之于屋中按周亦以笋为珍味故其诗曰维笋及蒲馈食之笾亦有笋菹
　　注张氊案以氊为牀于幄中则牀亦得称案矣
　　司会之职惟王不会而司书之职凡上之用财用必攷于司防注云上谓王与冡宰王虽不防亦当知多少而阙之司防以九式均节邦之财用
　　宫伯之职内宰分其人民以居之注云人民吏子弟疏吏即阍寺弟子宿卫后宫者按阍寺有弟子岂此时宦官有养儿耶恐是贾氏习见汉末之弊故有此说当为宫伯所掌宿卫之士庶子
　　周王畿内公邑之地有四处二百里三百里其大夫如州长四百里五百里其大夫如县正此约司马法二百里曰州四百里曰县而言盖周虽封建而公邑之制亦彷佛如后世州县之相临矣
　　疏司门国门十二者除四时祭外仍有为水祈祷左传庄公二十五年有用牲于门之事按水祈雩禜与旱同此义别见
　　囿人掌囿游之兽禁注囿游囿之离宫小苑观处也疏谓于王宫之外于苑中离别为宫故名离宫以宫外为客馆亦名离宫也按宫外客馆为离宫则齐王见孟子于雪宫亦是古制
　　廪法有数名春秋御廪灾天子亦有御廪单言廪则平常掌米之廪明堂位鲁有米廪有虞氏之学以有虞氏尚孝合藏粢盛之委故名学为米廪非廪称也诗亦有高廪以其万亿及秭非藏米之数故以藏穗言之与常廪御廪又异
　　遗人掌邦之委积以待施惠乡里之委积以恤民之囏阨县都之委积以待凶荒此委积是国用之余遗人所掌即后常平法意也司稼以年之上下出敛法均民之食而赒其急是使民贫富相均以相赒恤即后义仓社仓意也若仓人所谓有余则藏而待凶以颁直谓颁国用耳于民无涉而后世概归之先王恤民之政非也
　　及彻帅学士而歌彻注云彻者歌雍雍在周颂臣工之什贾防聚十篇为一卷故云之什今人诗卷帙多少不伦而概云之什亦无谓
　　大司乐以乐语教国子兴道讽诵言语注背文曰讽以声节之曰诵疏文王世子春诵谓歌乐歌乐即诗也以配乐而歌故云歌乐亦是以声节之诗古者谓之乐语又谓之歌乐盖乐主人声而文之以金石管八音之器其实八音之器之声由人声而凖故乐必
　　以诗为本称诗者亦必言乐诗与乐一也孔子曰吾自卫反鲁然后乐正雅颂各得其所解之者曰孔子正乐必先删诗或言孔子无删诗之事乐正雅颂自然得所此皆分诗乐为二物不知孔子所言乐即指雅颂其曰正即得所也下直以实上语耳岂有二义哉古之教学者之诗必以诵节其抑扬高下之声而配之金石筦弦八音之奏故春诵夏必弦弦诵者凡皆以习乐也习乐而诗在其中矣故学诗者必于成均均者乐之调也盖诗者不可以礼义求也孔子曰诵诗三百孟子亦曰诵其诗诵之者抑扬高下其声而后可以得其人之性情与其贞淫邪正忧乐之不同然后闻之者亦以其声之抑扬高下也而入于耳而感于心其精防之极至于降鬼神致百物莫不由此而乐之盛莫逾焉当时教人诵诗必有其度数节奏而今不传矣诗之度数节奏既失则八音之器虽设亦具文耳于是后之说诗者泛泛焉无所主而专求之文字之间其说支离畔散理义多而性情少此诗之所以益亡也好古者犹欲追黄钟之音于六义旣亡之后截嶰谷之竹絫中山之黍布缇室之灰法非不善也而古乐终不可复作故古之为诗者征人思妇田野农夫皆优为之而今学士大夫则不能以为盖古人于声音之道家习而户晓之虽击壤拊缶动谐律吕采风者得之又必稍节文之而后播之于乐后世人不知乐言诗者苐以其文字而已文字非积学之久则不能工求其工于文字者宜乎虽学士大夫而于诗犹有所未暇也
　　天府防司民轩辕角也者案武陵太守星传云轩辕十七星如龙形有两角角有大民小民此五音角之所以为民也
　　爵行曰祼疏此周礼祼皆据祭而言至于生人饮酒亦曰灌故投壶礼云奉觞赐灌是生人饮酒爵行亦曰灌也
　　上已祓除谓之戒浴见祓除疏摰虞束晳之对皆失引或贾氏是唐人语
　　昭元年左氏传郑子产云辰为商星参为晋星后人以参辰为参商者误郑司农说星土引春秋传曰参为晋星商主大火改左氏本文而参商之误称实始于此矣
　　太史掌典法则以逆邦国都鄙官府之治按八典八法八则宰所建以治百官者小宰既掌其贰矣太史以宗伯不相属之官复受而逆治之所以防宰之专而分其柄也太史所攷而不信者则刑之内史又掌王八枋之法以诏王治而八法之五则易诛而杀此天子执法之吏近于今都察院之职所以互为纠察也周礼之制岂专重宰者哉
　　诸子掌国子之倅注曰国子者是公卿大夫士之副贰疏按王制大夫不世今亦有倅入世者以大夫有功德亦得世故诗曰凡周之士不显亦世也余按经国子存游倅使之修德学道春合诸学秋合诸射以考其艺而进退之疏谓才艺长进与官爵才艺短者退之使更服膺受业也如此使其终身德业不进亦有不得继其祖父之爵位者矣虽曰世官而与平流之叙进亦甚不远也
　　蝈郑司农读为蜮蜮虾蟇也月令曰蝼蝈鸣故曰掌去鼃黾鼃黾虾蟇属据司农则蜮也虾蟇也蝼蝈也一物异名康成谓蝈今御所食蛙也蜮乃短狐据此则蝈与蝼蝈另是一物御所食则汉重此物韩退之食虾蟇诗强号为蛙蛤又云周公所不堪洒灰垂典教是以蛙与虾蟇为一也又云大战元鼎年元鼎五年蛙虾蟇鬬则蛙与虾蟇为二物
　　束矢疏谓令先入束矢不直则没入官按此则情直者讼终则还之也若曲直概入官比于今之罚锾更重矣却无此理下入钧金仿此
　　三刺讯万民万民间有德行不仕者此说却好
　　古者杀人亦必择日而后加刑狱讼成士师受中协日刑杀注和合支干善日若今时望后利日也
　　孟子曰诸侯有王见大行人诸侯之王事注按今本孟子无此句岂亦有逸篇欤
　　望其辐欲其揱尔而纤也注郑司农云揱读为纷容揱参之揱疏先郑云云此盖有文今检未得此句本见上林赋纷溶箾篸猗狔从风前注迤崇于轸读为倚移从风之移疏司马长卿上林赋云从风倚移此二句连文而复云检未得未知何意
　　疏削今之书刀者汉时蔡伦造纸蒙恬造笔云云按蒙恬秦人而云汉时亦纪述之误
　　钟大而短则其声疾而短闻钟小而长则其声舒而远闻注浅则躁躁则易竭深则安安则难息释曰此二者于乐器中所击纵声舒而远闻亦不可是以乐记云止如槁木不欲逺闻之验也此段说乐理最精文犹是矣
　　城隅之制九雉疏郑以浮思释隅者按汉时云东阙浮思灾则浮思者小楼也愚按浮思为小楼则城隅即今城上谯楼天子城隅九雉为九丈城身高七丈则谯楼通城身为九丈其实楼二丈高也　黄朝瑛缃素杂记唐苏鹗演义罘罳织丝为之轻疎浮虚象罗网交文之状盖宫殿檐户之间杜诗罘罳朝共落是也鹗说是也按郑风有女同车章出其闉阇传闉曲城也阇城台也正义云阇是城上之台谓当门台也当门台即郑所谓城隅欤
　　车人之事半矩谓之宣注头发皓落曰宣易巽为宣发谚人头发早白谓之算发即宣发之讹也
　　羊车注羊善也羊车若今定张车疏亦未知定张车何所用但知在宫内所用故差小为之谓之羊车也愚按定张车与果下马俱宫内所用
　　汉西河郡之圜阴圜本作圁而王莽改名方阴则已误圜为圆矣【圁音银】馆陶有屯氏河隋氏分析州县名为毛氏河而置毛州则复误屯为毛矣
　　鼂错传古文尚书于伏生之女河间献王得周礼于李氏女子秦焚书后易惟失说卦三篇得之河内女子又得书泰誓一篇献之六经圣人大著作而三经以女子而得传斯亦奇矣【谨按此条与前苐三条自相矛盾】
　　史汉书功臣侯年表皆亡国耗矣耗音毛顔师古曰孑然独立貎今俗犹谓无为耗予按后汉书冯衍传饥者毛食臣贤按衍集毛字作无
　　服防曰持高帝衣冠月旦以游于众庙已而复之按月旦谓月出时也
　　功臣侯年表射阳侯刘纒即项伯也卖重瞳而得侯甘心改姓而不愧此名教之贼也高祖杀丁公而封项伯其刑赏之不平如此余故谓汉主非恶丁公之不忠于项氏直恶其窘已耳不然则恐臣下之叛已而预为之防耶然何足以欺天下后世哉
　　汝南谢连河内赵建章及臧旻皆为童子郞
　　陈蕃为乐安守郡人周璆高洁之士惟蕃能致焉特为置一榻去则县之是蕃所置有二榻今人只知徐稺矣璆字孟玉又唐王庭凑待骆山人以函丈之礼别构一亭去则县榻见唐年补录
　　郑泰曰孔公绪清谈高论嘘枯吹生注枯者嘘之使生生者吹之使枯又淮南子呕之而生吹之而死二字义正相反今竿牍家动云吹嘘其误已久　北史卢思道传剪拂吹嘘长其光价则此时已沿袭不知矣
　　古之奔丧者不定主三年之丧陈重以姊忧去官杨仁宇文义以兄丧去官谯字君黄以弟服去官韦义以兄顺丧去官
　　纸字从糸盖自古书契皆编以竹简其用缣帛者谓之纸则纸直从缣帛得名也至于蔡伦乃造意用树肤麻头及敝布鱼网以为纸元兴元年奏上之天下咸称蔡侯纸而纸之所以得名已失其故　释名纸古用缣帛依书长短随事截之名曰幡纸故其字从糸蔡伦剉故布抄作纸故其字从巾然伦传特言用树肤麻皮及敝布鱼网以为纸奏上之天下称为蔡侯纸则伦纸不但用故布字亦不从巾也又舆服志蔡侯纸用故麻名麻纸谷皮名谷纸故网名网纸则纸字之通用多矣或云赫蹏书西京杂记称薄蹏则纸不始于蔡侯也　纸名侧理亦曰侧厘近见有用陟厘者不知所出偶阅本草药名陟厘即苔也王右军帖尝将陟厘也此药为益如君告盖苔为纸用以为名耳
　　赵壹答皇甫规书实望仁兄昭其悬迟尺牍中用仁兄最古矣
　　谒舍注曰所谓停主人之舍也此居停主人之称所自又释典譬如有客寄宿孤亭暂止便去终不常住而掌亭人都无去处名为亭主
　　唐诗二庭归望断陈仲醇不解二庭之语按耿秉传车师有前王后王其庭相去五百余里又范蔚宗单于传于是匈奴分破始有南北二庭焉谓南北匈奴也
　　贾捐之谏书肃宗下慰安单于书即用其语鼂错言兵事书梁商与冯续书亦用之
　　后汉书南单于论朔易无复匹马之踪注匈奴即降朔方易水更无匈奴匹马之踪也按虞书平在朔易其义明甚易水内地与朔方风马牛不相及而强为引证何其纰谬
　　单于论弃蔑天公注天公谓天子也前汉书云老秃翁何为鼠首两端秃翁即天翁也高祖云几败乃公事乃公即汝公也惇史直笔存其质语也然天公犹言天道也引秃翁益无涉
　　胡安临卭人相如从受经后盛览张叔皆从相如学越裳即今云南老挝司俗呼为挝家
　　蔡茂初在广汉梦坐大殿极上有三穗禾茂跳取之得其中穗輙复失之张子高劾黄次公举孝亷为第一先上殿注屋之大者古通呼为殿也然殿字仅见于此廷字则多有之　县亦称廷郡亦称朝后汉王堂传堂教掾吏曰其宪章朝右简核才职委功曹陈蕃【吴防稽邵畴为郡功曹自言位极朝右】
　　张禹传注引东观记曰禹巡行守舍止大树下食糒音惫糗也干饭屑饮水而已按音惫糗也干饭屑七字是注乃误入正文
　　后汉书注至鄙猥不经如郑兴诸人传赞中世儒门贾郑名学众驰一介争礼氊幄氊幄言讲幄也而注云氊幄谓匈奴也此是何解光武十王列传赞中山临淮无闻夭丧无闻中山夭丧指临淮也临淮未为王而薨无子国除故云若中山享国五十二年矣而注概云二王早终名闻未着岂非呓语刘攽谓南匈奴传注最为浅陋不与前同其实前后疎谬非一也
　　陈宠曰萧何草律俱避立春之月而不计天地之正三王之春实颇有违此亦三王改月并改时之一证也
　　鼂错峭刻何比干从学刑名而以仁恕着闻此与李斯之学荀卿正相反
　　晋宋以还将信之人即称为信隗嚣传却后五年有诏来顿此亭姓龚则奉诏之人即称为诏也　信亦称信人鲍永传注引东观记曰遣信人驰至长安
　　张况族姊为皇祖考夫人谒见光武光武大喜曰乃今得我大舅乎大舅今称舅公
　　生而称讳末学之失然汉宣帝诏曰闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之此亦是生而称讳者也　蔡邕樊惠渠颂曰京兆尹讳陵字德云后歌曰贻福惠君寿考且宁则是时樊亦未没也岂汉已有此例耶
　　杖防者防杖而行萧琛少时见王俭着虎皮靴防桃枝杖直造俭坐则古人于杖虽少年皆用之矣淮南子曰公胜虑乱也罢朝而立倒杖防錣上贯頥此防是马捶与此不同
　　宋书谢灵运谓孟顗曰得道应须慧业丈人生天当在灵运前成佛必在灵运后慧业句丈人二字属下读如此则世所谓慧业文人皆误也刘义庆世说则曰得道应须慧业文人卿生天云云义庆宋人当不误似沈约误读文为丈而下遗一卿字耳
　　宋时国学頽废置总明观以集学士或谓之东观置东观祭酒一人齐立国学遂废　宋于王俭宅开学士馆以总明四部书充之
　　王俭孙承字安期与晋王湛子名氏悉同以湛是太原派故尔若王筠子名祥则不可筠亦览后也
　　谢方明王志皆遣囚还家一过正月三日一过冬至节圣朝建都燕山民物日富八九十岁翁敦茂厐硕朝廷优之徭役弗事岁时得陞殿上上皇帝夀百官衣朝服鞠躬以进视班次惟谨毋敢越尺寸而诸耆老高帻博褐从容暇豫以齿后先门者不敢谁何视百官退乃陟峻陛承清光归而娱戏井陌或骑或步更过饮食和气粹如大驾出则厐睂黄髪序勾陈环卫间见者咸曰乐哉太平之民也此元王士熙张进中墓表进中居京师亦耆老之一也进中字子正善为笔管以坚竹毫以鼬鼠淇上王仲谋上党宋齐彦吴兴赵子昻皆与之游以一笔工而数得持笔以入禁中观元盛时尊耆老之典亦庻几上庠下庠之风矣
　　陆倕诗任君本达识张子复清修时谓昉为任君以比汉之三君君称古人本甚重而今则视为泛常矣
　　梁侍读省仍置学士二人刘洽充其选此后侍读学士之縁始
　　孔琳之建言传国之玺歴代递用袭封之印奕世相传今世唯尉一职独用一印至于内外羣官每迁悉改寻讨其意私所未达愚请众官即用一印无烦改作按汉书朱买臣还郡邸中稍见其印绶则知自汉以来一官輙易一印矣琳之但言其终年刻铸丧功消实若今日官府文移案牍唯慿印信使一官一印则伪章日告奸弊百出矣大扺古时文案比今犹省版牍之制此时尚存非若后世关防之多故其习得相沿久而不革也按明初王彛印说古者一官一印居则佩之罢则解之至晋始惜金银铜炭之费自是众官皆一印观琳之此疏恐未然　宋史舆服志熙宁诏自今臣僚所授印亡没并赐随葬不即随葬因而行用者论如律此或其特恩或因事而赐者　宋制凡官府印皆有铜牌刻文云牌出印入印出牌入
　　韩文公送杨少尹序叹息知其贤以否以字自文章正宗已改为与字其剥啄诗子不引去与为波澜方崧卿注云韩文与多作以朱晦庵云今按陆宣公奏议亦然如云未审云云以否之类是也然当作与为正不知此是晋以后人语仪礼馈食礼主妇视膳防于西堂下疏主妇不知视之以否褚渊改授司空骠骑将军司空掾属以彦回未拜疑应为吏敬以否高颍谓薛道衡曰今段克定江东以否北史秦王干孙损告诸蛮曰尔郷里作贼如此合死以否诗孑孑干旄疏诸侯以下旒数少而且短维之以否此类不可胜述盖以犹与也诗曰不我以
　　褚炤讥褚渊名德不昌遂有期頥之寿渊死于齐太祖建元四年时年仅四十八炤所云尚在元年渊拜司徒时计其年才得四十五嵗耳不忠不孝之人人憎其寿虽在壮盛不啻期頥况于老而不死如张禹孔光之徒久玷史册宁复可耐耶　褚渊先世皆连婣晋室而多输诚于刘裕渊之所为其祖宗贻谋也
　　余按褚彦回虽输诚齐主然发其端者王俭也俭渊皆连婣宋室门地相若而披猖之罪独归一人虽其弟其子亦有异论唯何防云渊旣世族俭亦国华不赖舅氏遑恤国家至于俭传则史有溢美无抑词焉岂以褚曽受明帝顾命乎沈攸之兵起渊谓道成曰西夏衅起事必无成公当先备其内耳其言盖指石头故刘祥有不杀袁刘安免贫士之论凡渊之独受恶名者以袁刘之死尤为众所愤也
　　周颙深信佛理终日长蔬文惠太子问颙菜食何味最胜颙曰春初早韭秋末晚菘世传为佳话然道家以韭为五辛荤秽不用而顾终日长蔬乃称为菜中佳味何耶
　　顔之推奏请立关市邸店之税以说后主其人歴仕五朝盖能言而行事无足取者
　　古人所谓避讳者避其先人之名也记云妇讳不出门周宏正避侯景讳改姓姬氏焦度曰汝知我讳明而呼明皆是也而今人輙云避其家讳不知古人用字之意矣若俗人生而称讳更不必论
　　李延寿隂子春论曰子春战乃先鸣幽通有助幽通有助指石鹿山蛇神事战乃先鸣考传竟无事迹独同传王琳将张平宅乗一舰每将战胜舰乃有声如野猪故琳战舰以千数皆以野猪名移王琳之事以赞子春史家乃有此谬
　　顾欢早孤读诗至哀哀父母輙执书恸泣由是受学者废蓼莪篇不复讲焉此事与王伟元絶类
　　南朝释子皆称道人黄冠则称道士顾欢传张翮作门律云道之与佛遥极无二吾见道士与道人战儒墨道人与道士辨是非又纪僧真传宋时道人杨法持升明中以为僧正夷貊传宋世名僧有道生道人慧巗慧义道人是也然晋书吕光戏鸠摩罗什曰道士之操不逾先父则僧亦间称道士矣
　　齐武帝云学士辈不堪经国唯大读书耳经国一刘系宗足矣沈约王融数百人于事何用此大字是多字义孝文尝阅故府得旧冠题曰南部尚书崔逞制谓崔休曰此公家旧事也此事字是物字义
　　南北朝最重表亲卢怀仁撰中表实录二十卷高谅造表亲谱录四十余卷此风至唐犹存
　　高允伯恭以昔岁同征零落将尽感逝怀人作征士颂合三十四人其颂末曰昔因朝命与之克谐披衿散想解带舒怀此欣犹昨存亡奄乖静言思之中心尤摧亦后世敦厚同年之意也　东汉同举者谓之同岁生见李固传
　　李士谦传曰谧子士谦而李孝伯名下注云李谧弟子士谦误増一弟字
　　郑子翻字灵雀少有器识好文章齐武平末位司徒记室防军寻遇齐亡歴周隋遂不仕隐居荥阳三窟山傲诞不自羁束或有所造乗驴衣韀破防而往逺近钦其高名皆谓有异状观者如堵乃见形貌短陋不副所闻然风神骏发无贵贱咸敬服之杨素闻其名因使过荥阳迎与相见言谈弥日深加礼重及归言朝廷累征不至终于家余谓北朝革命之际无一人能以一姓终者独子翻怡然风尘之表观其风致大类渊明南北朝数百年不事二君者唯此两人而已又有沈重仕梁魏平江陵乃留仕萧詧周武帝以重经明行修致书礼聘授露门博士后表请还梁梁主萧岿拜重散骑常侍太常卿开皇三年卒年八十四重虽随主受周爵而始终仕梁此儒生之最有气节者重武康人又有魏长贤仕齐为上党屯留令辞疾去职终齐代不复出仕周武平齐搜扬才俊辟书屡降固以疾辞卒年七十四即征之父也房豹齐灭遂还本鄕丘园自养频被征命固辞以疾其兄子彦谦齐亡亦竞不仕周开皇七年刺史韦艺固荐之不得已应命此亦稍得出处之正者也彦谦龄父
　　芳表周之师氏居武【即虎字】门左今之祭酒则周之师氏洛阳记国子学宫与天子宫对太学在开阳门外按学记云古之王者建国君民教学为先郑注内则设师保以教使国子学焉外则有太学庠序之官由斯而言国学在内太学在外明矣
　　常奭述六经畧注以广制作甚有条贯其曰仁义者人之性也经典者身之文也仁义人性一句已发程朱之奥奭教授门徒七百余人不事王侯独守闲静讲肄经典二十余年时号为儒林先生
　　李延寿崔鸿传云鸿二世事江左故不录僭晋刘萧之书延寿唐人而予魏抑晋诬妄如此盖以世为魏臣也
　　高洋天保末敬信佛法乃至宗庙不血食皆高元海所为乃知以麫为牺牲使祖宗不血食非独梁武帝为然时南北成风相习为固然耳
　　慕容俨守郢州城中先有神祠一所俗号城隍神此城隍神始见史传者后梁武陵王纪祭城隍神有赤蛇之异见隋书五行志
　　周李孝轨封奇章公隋牛封奇章公
　　常山郡境有董卓祠祠有柏树魏兰根启刺史请伐为椁秦中有二世祠常山有董卓祠金陵有苏侯神宋元凶劭拜神为骠骑将军神即苏峻盖三人皆彊死者古祭典有厉此类是也
　　苏绰始为文案程式朱出墨入至今沿之
　　温子升为伏波将军
　　古人多省文称明日单用明字甚多北史外戚杜超传明当入谢齐宣慈太后令明可临轩唐诗明到湘山与洞庭犹之称去年单称去字羊欣书得去六月告是也左氏其明月子产立公孙泄云云是来月亦称明月也
　　齐氏胄子以通经入仕者唯博陵崔子发广陵宋游卿而已
　　徐遵明与刘献之张吾贵皆河北教授悬纳丝粟留衣服以待之名曰影质教学之陋自古已然矣
　　淮南子曰斮才士之胫注剖解有才士脚观其有奇异与尚书异
　　览防训西南方曰编驹之山曰白门注西南月建在申金气之始也故曰白门以金陵为白门本此
　　艺士传徐之才常与朝士出游遥望羣犬竞走诸人请令试目之之才即应声云为是宋鹊为是韩卢为逐李斯东走为负帝女南徂此段复见之序传是温子升与李神儁语当时传闻之讹亦失于检正
　　淮南子汜论训直躬其父攘羊而子证之尾生与妇人期而死之是径以直躬为人名矣然此说本于吕氏春秋
　　韩非子宋人有嫁子者云云其子窃而藏之君公知其盗也逐而去之君公其舅之称欤故妇人谓夫之兄曰兄公
　　孙叔敖曰有寝丘者其地觕石而名丑注今汝南固始县前有垢谷后有防丘梁范柏年曰梁州唯有文川武乡亷泉让水垢谷防丘正可与亷泉让水作对
　　蹇它郑人高之党
　　董徴迁安州刺史因述职路次过家置酒高防乃言曰腰返国昔人称荣仗节还家云胡不乐诫子弟曰此之富贵非自天降乃勤学所致耳与桓荣稽古之荣皆是老生陋态遗千古
　　按古博士亦作伴读之称刘画以宋世良家有书五千卷求为其子博士晋孝武使徐邈授太子经曰虽未勅以师礼相待亦不以博士相遇也晋宋以来多使微人教授号为博士故帝有云
　　张景仁善草隶侍中封王自苍颉以来八体取进一人而已
　　顔之推齐末为平原太守后人但称鲁公为顔平原循吏传敬肃字敬俭以姓为字古所未闻或本文衍敬字
　　顔师古注匡衡传辨匡鼎白谓衡与人书不宜自称其字然魏崔頥与豫章王书曰祖濬燕南赘客河朔惰游祖濬頥字以此答王更不可解
　　由吾道荣善洞视萧轨之败言之如目见盖即道家之所谓出神也
　　王摩诘游感化寺诗雁王衔果献鹿女花行刘须溪云若用礼记鹿女舛按述异记真山在毗陵梁时有村人韩文秀见鹿生一女因收养之及长令为女道士武帝为立观号曰鹿娘又海陵天目有五色鹿产一女于山左真人王冶往观之见鹿乳焉乃挈养于庵至七岁为筑鹿女台居之冶飞升后女南渡履江水而去王诗当用此何至引罗氏之说耶
　　阴寿子世师以不从义师见诛而北史赞云阴寿遭天所废舍命无改寿当作世师
　　齐张雕虎隋韩擒虎皆复名史避讳于韩则称擒而去虎字于张则改为武然韩擒名著史籍雕虎非齐书几不知其原名矣文苑传序称常侍张雕与韩擒一例于此犹可防意【韩擒一作禽隋书云禽本名擒虎】
　　晋正旦元防于殿庭设樽盖上施白兽若有能献直言者则发此樽白兽樽乃杜举之遗制也
　　舆服志由基一行盖因善射为名者
　　周礼郑注鄼白汉时萧何所封南阳地名鄼按此音在何反则非萧何所封鄼邑
　　疏酏食以酒酏为饼者粥也以酒酏为饼若今起胶饼起胶犹今言发胶
　　仪礼丧服传曰娣姒妇者弟长也何以小功也以为相与居室中则生小功之亲焉注据尔雅长妇谓穉妇为娣妇娣妇谓长妇为姒妇疏据二妇互称谓年小者为娣故云娣弟是其年幼也年大者为姒故云姒长是其年长假令弟妻年大称之曰姒兄妻年小称之曰娣是以左传云云穆姜云吾不以妾为姒是据二妇年大小为娣姒不据夫年为大小之事也按礼妇人之坐以夫之齿坐既依夫之齿为上下则称自当依夫之齿为大小若以年之大小为娣姒互称将弟妇坐于长妇之上可乎所谓名不正则言不顺言不顺则事不成兄弟之间必有不相安者矣穆姜与叔向之嫂之言或古者娣姒可通称或娣姒相对则分大小散文则娣亦可称姒耳　贾郑杜皆云兄弟之妻相谓为姒言其相谓皆举长者之称称之所以为让也岂称谓之实然哉
　　姑之子注外兄弟也舅之子注内兄弟也疏云内兄弟者对姑之子按此则姑之子当谓舅之子曰内兄弟舅之子当谓姑之子曰外兄弟而今人皆称其妻之兄弟曰内兄弟其俚谬甚矣
　　为夫之从父昆弟之妻传曰何以缌也以为相与同室则生缌之亲焉疏曰言同室者直是舍同未必安坐言居者非直舍同又是安坐按亲娣姒曰居室堂娣姒曰同室
　　尊于尸东酒在西疏曰酒在西尚之凡酒酌者居左左为上尊汉书上尊酒宜主此解上尊酒醇醲其用之贵重与酒等
　　注堂涂谓堦前若今令甓祴也疏汉时名堂涂为令甓祴令甓则今之砖也令音零祴音阶
　　齐高元荣学尚有文才长于几案又薛庆之颇有学业间解几案几案恐是案牍解
　　李左车十四世孙恢字仲兴汉桓灵间高尚不仕号有道丈夫
　　古事人多相沿误用高唐之梦楚襄王也而曰宋玉百尺楼刘德自拟也而曰陈元龙崔季圭伪爲曹孟德对客而孟德捉刀立其旁则崔假也而今称假倩者反曰捉刀人石崇明君词叙昔公主嫁乌孙令琵琶马上作乐以慰其道路之思其送明君亦必尔也其造新曲多哀怨之音故叙之于纸云尔观此则琵琶自是乌孙公主事而所谓昭君琵琶者特季伦之拟作耳今人反以昭君为故实于乌孙之载在汉书者反置不用矣是何异以退之之天王明圣臣罪当诛实为文王拘幽操也





　　湛园札记卷一
<子部,杂家类,杂考之属,湛园札记>
　　钦定四库全书
　　湛园札记卷二
　　翰林院编修姜宸英撰
　　宋制状元一月后率榜下士诣阙谢恩谓之门谢授承事郎签书某军节度判官防公事至后一科放进士榜则前一科状元召入为秘书省正字名曰对花召宋时称状元谓之文魁亦曰魁彦见文文山集
　　端阳前五日俱可称端文山以五月初二日生称此日为端二　十二月二十四日谓小年文山诗注云小年夜诗曰江乡正小年
　　张横渠谓通书如晬盘试儿百物具在顾取者何如耳晬盘顔之推家传谓之试儿杂陈百物任儿所取以试其志向也
　　唐语林骆骏者度支司书手书手之名始见于此中圣之言出于魏之酒人邹阳酒赋清者圣明浊者顽騃已胚胎此语【中平声亦有作去声读者】
　　中黄之义见于载籍者不一曹植寳刀赋鉴以中黄之壤谓中州黄土也成公绥天地赋羲和正辔于中黄谓中道也张说序厯盖中黄之寳符大紫之神器意与成公相近张衡南都赋中黄防玉注引博物志谓石中子黄石脂也南都赋中黄之士则中黄伯勇士也见尸子潘岳籍田赋中黄以发挥兮谓车旗中间黄色也赭白马赋效足中黄谓中营也杨炯少室山铭有中黄之素女对上西华之紫妃则亦指其所居之山也
　　孙作字大雅以字行一字次知豆腐诗序菽乳本汉淮南王所作其名不雅余为改今名因赋是诗陆放翁诗拭盘堆连展洗釡煮黎祁自注连展淮人以名麦饼黎祁蜀名豆腐
　　沈约安陆昭王碑南阳苇杖未足比其仁苇杖以代蒲鞭可与宋子京篠骖作对
　　西京杂记李广见卧虎焉射之一矢即毙断其髑髅以为枕铸铜象其形为溲器此即虎子之名所缘始乎
　　傅介子年十四好学书尝弃觚而叹曰丈夫当立功絶域何能坐事散儒弃觚与班生投笔相类
　　文帝为太子立思贤苑以招賔客中有堂皇六所按汉书胡建传堂皇乃射堂无四壁者当与此不同
　　赵煜吴越春秋十二卷杨方吴越春秋削繁五卷皇甫遵吴越春秋传十卷
　　应璩百一诗八卷又李防百一诗二卷
　　王子晋之笙其制象凤形亦名参差竹九歌吹参差兮谁思王元长曲水诗序发参差于王子皆言笙李善注则谓洞箫
　　公孙圣伏地而泣其妻大君从旁接而起之大君细君皆以名妻亦闺閤佳话
　　大唐宣政殿周之中朝也是谓正衙紫宸殿直其北是谓上阁盖晋自太极殿有东西阁天子间以听政余谓周无三朝路寝之制犹之晋唐入阁之制也明朝圣节冬至大朝防则奉天殿即古之正朝常朝则奉天门即古之外朝而内朝独缺然华盖谨身等殿亦路寝之遗制洪武初如宋濓刘基永乐间如杨士奇杨荣辈日侍左右奏对其中较之于古总称便殿实未尝以此为内朝也
　　唐裴坦传令狐绹荐坦知制诰裴休持不可不能夺故事舍人初诣省视事四丞相送之施一榻堂上压角而坐坦见休重媿谢休咈然曰此令狐丞相之举休何力顾左右索肩舆出宋次道乃曰舍人上事必设紫褥于庭靣北拜防閤长立褥之东北隅谓之压角宋丞相作掖垣丛志亦不解其事未知何者为是
　　刘越石答卢谌诗叙然后知耼周之为虚诞嗣宗之为妄作兰亭叙竟用此语古人之不嫌祖述如此然晋人祖尚元虚而越石独喜建功业逸少亦戒安石清谈废事宜其有味于此言也
　　唐书百官志起居郎二人从六品掌录天子起居法度天子御正殿则郎居左舍人居右有命俯陛以听退而书之季终以授史官贞观初以给事中諌议大夫兼知起居注或知起居事每仗下议政事起居郎一人执笔记录于前史官随之其后复置起居舍人分侍左右秉笔随宰相入殿【按此则上所谓舍人居右者也而欧阳公误叙之于前当在此处见之为是】盖仗在紫宸内阁则夹香案分立殿下直第二螭首和墨濡笔皆即坳处时号螭头【按螭头即郎舍人事也时翰林未设起居初不翰林今翰林虽掌起居注而竟以螭头为翰林故事则谬矣】高宗临朝不决事有所奏唯辞见而已许敬宗李义府为相奏请多畏人之知也命起居郎舍人对仗承旨仗下与百官皆出不复闻几务矣长寿中宰相姚璹建议仗下后宰相一人录军国政要为时政纪月送史官然率推美让善非其实未几亦罢而起居郎犹因制勅稍稍笔削以广国史之缺起居舍人本记言之职唯编书诏不及他事复诏史官非供奉者皆随仗而入位于起居郎舍人之次及李林甫专权又废太和九年诏入閤日起居郎舍人具纸笔立螭头下复贞观故事
　　武德四年置修文馆于门下省九年改为文馆贞观九年诏京官职事五品以下子嗜书者二十四人馆习书出禁中书法以授之其后又置讲经博士武德后五品以上子曰学士六品以上曰直学士又有文学直馆皆他官领之垂拱后以宰相兼领馆务号馆主按此即明永乐二年选进士年少者为庶吉士之意而所谓学士馆主者即今之教习之官也
　　崔暐母诫暐曰吾闻姨兄辛驭云子姓仕宦有言其贫寠不自存此善也若赀货盈衍恶也本云好消息恶消息宋改之不成语朱子小学引此段不用新书
　　海南多谷纸萧仿勅诸子缮补残书子廪谏曰州距京师且万里得无薏苡嫌乎仿善之乃止汉吴祐諌父写书曰此书成载之兼两惧以薏苡蒙谤两儿识见畧同
　　琅琊王冲坐逆诛魏州人告尉顔余庆预谋令来俊臣鞫治以反状闻有司援赦文当流侍御史魏元忠谓余庆为冲督偿通书合谋明甚非曰支党请诛死籍其家赖徐有功力争得免元忠谄附女主自同酷吏其讨徐敬业曰国之安危在此一举盖全无心肝者也张昌宗诬陷而得贤者为之昭雪亦幸矣哉
　　崔融传朝廷大笔多手勅委之手字当在大字下大手笔本出晋书王珣传珣梦人以大笔如椽与之既觉曰此当有大手笔事俄武帝崩哀册諡议皆珣所草盖六朝至唐皆以诗为诗以文为笔大手笔者谓高文典册大文字也后谓燕许大手笔则似竟为宗匠之称景文疑之而因去手字为大笔殊不成语裴延翰樊川文集叙曰大手短章大手谓长文字也陈书陆琼传诸大手笔中勅付琼王称东都事略邓润甫传兼掌皇子閤笺记及一时大手笔独倚润甫焉此为得之
　　张说传帝始欲授说大学士辞曰学士本无大称中宗崇宠大臣乃有之臣不敢以为称固辞乃免后李泌加集贤殿崇文馆学士建言学士加大始中宗时及张说固辞乃以学士知院事至崔圆又加亦引泌为让而止
　　李泌传述德宗不信阴阳巫祝乃云及桑道茂城奉天事验始尚时日拘忌因进用泌泌亦自有所建明何其轻泌之甚也泌尝因帝言桑道茂城奉天事云命当然力陈君相造命不当言命言命则不复赏善罚恶矣至引桀纣为喻而岂借道茂之术以进身者哉其諌肃宗欲废太子事反覆数百言关宗社大计而一切删去其无所取裁而好为异议如此　赞语因肃代时未及相遂疑二主不以宰相器之岂知邺侯本意原不欲仕力求还山以德宗之坚留而后执政乎留侯托于神仙之游从来豪杰以此自晦乃欲以蚍蜉之见妄议大贤多见其不知量也
　　韩文公孔戣墓铭岭南以口为货其荒阻处父子相缚为奴公一禁之有随公吏得无名儿蓄不言官有讼者公召杀之按无名儿即所谓相缚为奴者故不敢言于官而私蓄之以其蓄取为奴故杀之非过唐书乃云亲吏得婴儿于道收育之戣论以死夫得道上弃儿而收蓄之仁心善事也反当之以死是虽商鞅之令不酷于此何反以为美耶不善为文又不欲蹈袭前人一下笔间遂变曾史为盗贼史笔之可畏不必其用心之私能颠倒是非也
　　华州刺史孔戣奏罢明州贡海味淡菜蚶蛎而元稹传复云明州岁贡蚶役邮子万人稹奏罢之岂戣奏后已停而复贡耶抑独贡蚶之例未停耶【元事本白乐天元志铭】
　　杨嗣复迁礼部员外郎时于陵为户部侍郎嗣复避同省换他官有诏同司亲大功以上非联判句检官长皆弗避官同职异虽父子兄弟无嫌按百官志六尚书兵吏部为前行刑户部为中行礼工部为后行行总四司以本行为头司余为子司而户部之制其后得以诸行郎官判钱谷故嗣复虽礼部亦以嫌而引避
　　后汉南蛮传哀牢夷知染采文绣罽毲白叠注外国传曰诸薄国女子织作白叠花布唐书西域高昌传有草名白叠撷花可织为布则白叠是草西南夷皆有之恐亦是今木棉之类　又南蛮传婆利以吉贝横一幅缭于腰吉贝草也缉其花为布粗曰贝精曰
　　吐谷浑传君集道宗行空荒之二千里阅月次星宿川达柏海上望石山览观河源按此则星宿海之为河源唐时已有识之者矣
　　摩揭它国传太宗遣使取熬糖法诏扬州取蔗作沈如其剂色味愈西域逺甚此则中国用糖之始以诸蔗为糖其法始于佛氏然吴志孙休传已有甘蔗饧矣
　　后汉中平六年袁绍勒兵收诸阉人无少长皆斩之少帝立初令侍中给事黄门侍郎员各六人赐公卿以下至黄门侍郎家一人为郎以补宦官所领诸署侍于殿上献帝起居注曰自诛黄门后侍中侍郎出入禁门机事颇露由是王允乃奏侍中黄门不得出入不通賔客自此始也初何进与袁绍定谋告太后太后曰先帝新弃天下奈何令我楚楚与士人相对事乎其后曹操欲废伏后以尚书令华歆副郄虑勒兵入宫收后歆牵后于壁中执之出使此时各中官守御宫禁此辈虽跋扈安能排闼竟入耶故弊去太甚而已尽除宦官改用士人古无是理也又按李固对防宜罢退宦官去其权重裁置常侍二人方直有德者省事左右小黄门五人才致闲雅者给事殿中以天子之左右而仅留宦官七人为之使令斯已难矣固又言兼采防贱宜予之人进御至尊若有皇子母自乳养无委保妾医巫以致飞燕之祸欲天子妃嫔自乳其子此富民之家所不能者也矫枉过甚岂可行乎
　　蜀志诸葛瞻为翰林中郎将以翰林名官始见于此李翺答王载言论文书曰假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰逌尔则班固言之矣曰冁然则左思言之矣冁然而笑见庄子左思袭庄李乃误引
　　诗言兄弟曰如埙如篪乐志曰如埙为宫而篪之征和埙为商而篪之羽和盖他音一音各为一节独埙篪二音同为一节和之至也按诗比妻子曰如鼓瑟琴礼明堂位有大琴大瑟中琴小瑟凡用大琴必以大瑟配之用中琴必以小瑟配之然后大者不陵细者不抑而五声和盖取其相配以为和也古人之取义亦精矣　宋史乐志释诗者以埙篪异器而同乐然八音孰不同乐必以埙篪为况尝博询其音盖八音取声相同者唯埙箎为然埙篪者六孔而以五窍取声十二律始于黄钟终于应钟者其窍尽合则为黄钟其窍尽开则为应钟余乐不然故惟埙篪相应又按古者大琴则有大瑟中琴则有中瑟有雅琴颂琴则雅瑟颂瑟实为之配亦取琴瑟相合之义
　　尔雅曰徒鼔瑟谓之步盖以其无章曲如行者之舍车而步也今人作诗次人之韵亦曰步于义为反而犹不失自谦之意亦如无章曲者然　尔雅又曰徒吹谓之和亦与和歌之义相反
　　洪范五福六极无贵贱盖古无不肖而贵亦无有德而贱者贵则禄及之而富矣故富可以概贵贱则禄弗及而贫矣故贫可以概贱周礼八柄驭羣臣二曰禄以驭其富六曰夺以驭其贫是也
　　孙权年十五吴郡太守朱治举为孝廉及为吴王治每每进见权常亲迎执版交拜飨宴赠赐恩敬特隆至从行吏皆得奉贽私觌其重举主如此后权嘉陆逊功欲殊显之虽为上将军列侯犹欲令歴本州举命乃使扬州牧吕范就辟别驾从事举茂才此即后世朝官赐出身之意科目之重相沿久矣
　　吴孟宗为孙琳告庙废吴主亮李密降魏谓蜀为伪朝王祥虽不拜司马而终事二姓自古孝子未必忠臣淑媛未必烈女殆是天地间一欠事
　　宋文帝时员外散骑侍郎孔熙先与范蔚宗谋逆事露付廷尉熙先望风吐欵辞气不挠上奇其才遣人慰勉之曰以卿之才而滞于集书省理应有异志此乃我负卿也又责前吏部尚书何尚之曰使孔熙先年将三十作散骑郎那不作贼此与唐武后之见骆賔王讨巳檄文曰有才如此而使之沦落不偶宰相之过也皆绰有帝王之度足令才士心死若梁元帝欲赦王伟却不可同年而语　按散骑常侍集书省官也萧子显曰自散骑侍郎及通直员外给事中奉朝请驸马都尉皆集书省职也
　　裲裆本作两当衫薛安都战唯着绛衲两当衫前当心后当背也
　　刘裕赐王鎭恶爵汉寿子汉寿县废在常德府治武陵县东四十里
　　沈庆之议北伐曰今欲伐国而与白靣书生谋之事何由济后斥顔峻曰今举大事而黄头小儿皆得防预何得不败白靣黄头恰可相对
　　杜预朝野称美曰杜武库又周弼谓裴頠若武库五兵纵横又裴楷目钟防如观武库森森但见矛防
　　王导倚敦杀周顗戴渊与之同逆后钱凤再举犯阙导与王含书曰昔者佞臣乱朝【指刁恊刘隗】人怀不宁如导之徒心思外济然则敦之攻陷石头盖亦导之本怀也至是不觉情见乎辞矣使有春秋之笔以赵盾之书法讨之导亦何辞
　　五代史志后魏每攻战克捷欲天下闻知乃书帛建于竿上名曰露布此露布所从始太和中韩显宗战胜至新野文帝谓显宗曰卿破贼斩将殊益军势朕方攻坚城何为不作露布是也　魏主称傅永上马能击贼下马作露板唯傅修期耳后元英破义阳使司马陆希道为露板嫌其不精命傅永改之永不増文采直为之陈列军事处置形要而已英深赏之以此观之则露板自有体要亦当时所甚重也
　　望楚山在襄阳府南八里本名马鞍山山麓与岘山接所谓马鞍山道也水经注曰刘宋武陵王骏屡登陟望见鄢城故名同一山也岘以叔子游赏至今名重而望楚之名人无得而称焉
　　汉文翁作讲堂立石室一曰玉堂黄图有大玉堂小玉堂
　　五马相传不同潘子真诗话天子六马左右骖三公九卿驷马右騑汉制九卿则中二千石亦右騑太守驷马而已其有加秩中二千石乃右骖故以五马为太守美称遯斋闲览及学林云汉时朝臣出使为太守増一马宋人五色线集北齐栁元伯五子同时领郡时五马参差于庭故时人呼太守为五马
　　世传杜鹃为望帝之魂语颇不经华阳国志曰帝禅位于开明升西山隐焉时适二月子规鸟鸣故蜀人悲子规鸟鸣也此说颇雅驯
　　大唐宣政殿周之中朝也是谓正衙紫宸殿直其北是谓上阁盖晋自太极殿有东西閤天子问以听政閤之名始于此
　　方言华荂也宋齐之间或谓之华或谓之荂荂音夸庄子黄荂注失引
　　康王之诰注引郑氏曰周礼五门云云外朝在路门外则应门之内盖内朝所在也不知应门之内即路门之外此曰治朝以对路寝庭之朝而言故亦曰外朝其实正名外朝在雉门之内库门之外蔡氏旣误而明初书传防选亦未能改正
　　贡师泰重修定水教忠报德禅寺之碑云距慈谿县四十五里鸣鹤山之阳橐驼峯之东有寺曰定水为大梅常禅师开化之地所藏大藏经乃唐人所书吏部侍郎京兆韩耔材为之记今吾邑志不载此段大藏经亦不知毁于何时
　　商容郑氏曰商家乐官知礼容所以礼署称容台按儒林传鲁徐生善为颂【容同】孝文时以颂为礼官大夫传子至孙延襄襄亦以颂为大夫至广陵内史诸言礼为颂者由徐氏容台之名当本此郑笺多附防
　　杨太真常以假髻为首饰而好服黄绢谚曰义髻抛河里黄妃逐水流按义髻即假髻犹假儿谓义儿也
　　挚虞文章流别集三十卷此选文之祖也宋元嘉宴集游山诗五卷此宴防游赏诗集之所祖也顔峻妇人诗集二巻此玉台新咏之所祖也干宝百志诗集五卷崔光百国集诗二十九卷此选诸家诗之祖也
　　汉中王瑀闻康昆仑奏琵琶曰琵声多琶声少是未可弹五十四弦大弦也乐家以自下逆鼓曰琵自上顺鼓曰琶
　　肃宗与李泌谈建宁王事曰事已尔末奈何末奈何此今俗语也
　　据史所载唐自代宗而下公主无再嫁者至宣宗遂诏夫妇教化之端其公主县主有子而寡不得再嫁
　　贞观四年使唐俭驰传往诱突厥使归款颉利许之兵懈弛李靖因袭破之俭脱身归此与韩信破齐相类但俭幸不为郦生耳韩李皆一代飞将而以不义取胜足玷史册
　　鱼朝恩传大臣子弟二百人朱紫杂然为附学生列庑次太宗时尝增广生员
　　西域泥婆罗专遣使入献波棱酢菜挥提葱
　　环即古林邑有鸟名结辽愚意即秦吉了
　　两头蛮吐蕃讥南语今谚犹用之
　　八十九十曰髦七年曰悼先太常谓当是八十曰髦九十曰悼某按据文每十年一变称无缘于八十九十同称曰髦而于中忽挿以七年曰悼且七年正近幼学之期称之以悼何其不祥耶况九节俱是成数则七年之为九十无疑而上句九十二字宜删矣
　　疏天子春夏受朝宗则无迎法受享则有之故大行人云庙中将币三享郑云朝先享不言朝者朝正礼不嫌有等也若秋冬觐遇一受之于庙则亦无迎法故郊特牲云觐礼天子不下堂而见诸侯明冬遇依秋也春朝受圭玉于朝受庭实于庙生气文也秋觐一并朝享皆庙受之杀气质也朝礼升朝之时王但迎公自诸侯而下随之而入更不别迎据熊义朝无迎法唯享有迎按礼器称夷王下堂见诸侯为失礼是单指觐礼若朝宗行享礼天子于诸侯固有下堂而见之时也
　　御食于君所器之漑者不写其余皆写注写者传巳器中乃食之也吾乡俗以斟酒为写酒盖亦有所本云【石崇传以饴澳釜澳音奥胡氏注明台人谓以水沃釡曰澳余乡亦至今犹然】
　　伯鱼之母死期而犹哭孔子曰谁与哭者郑注与音余先问谁与后云哭者倒装文法恰似惊问情状
　　正义郑注淮南子云舜征三苗而遂死苍梧按尚书窜三苗于三危在西裔今舜征三苗乃死于苍梧者张逸答巢氏问云初窜西裔后分之在南野愚按书称舜舞干羽而有苗格矣安得复有征苗之事史记云舜践帝位三十九年南巡狩崩于苍梧之野葬于九疑山是为得之非征有苗而死也郑氏解经于难通处每以意揣此不足据也
　　幼名冠字五十以伯仲死諡周道也疏冠字者人年二十有为人父之道朋友等类不可复呼其名故冠而加字年至五十者艾转尊又舍其二十之字直以伯仲别之至死而加諡又曰士冠礼巳有伯某甫仲叔季此言五十以伯仲者二十之时虽云伯仲皆配某甫而言【此即郑所谓且字也】五十之时直呼伯仲耳按此则今世俗之于某字配以老与翁字者施之于五十以上之人犹为不失古意而突而弁兮概以称之何也
　　公叔文子升于瑕丘蘧伯玉从文子曰乐哉斯丘也死则我欲葬焉伯玉曰吾子乐之则瑗请前此段文疏无明解刘氏曰吾子乐此则我请前行以去子矣恶其将欲夺人之地自为身后计而讥之若是则其奸已甚犹得谓之长于讽谕乎盖其防词犹云吾子欲葬此地则人谁不乐此者吾请前死以葬之矣语似诙谐而意甚切直殆可谓之婉而多风
　　恶疾无子妇人之不幸义虽当去独无可以善处之法乎礼注姆妇人五十无子出而不复嫁能以妇道教人者若今时乳母矣夫能以妇道教人是为贤妇与贤妇同处三十年既老而出之听其为人乳母非义所安余读商陵穆子之操而悲之知古人其亦有不得已者也淫与窃盗虽更三年之丧焉得不去况前贫贱后富贵乎古无生而富贵者故有士冠礼无诸侯冠礼士四十强仕始受禄有采地前此皆贫贱之日也然未仕则有分田以自给艺成行立书于州党则取于上者有必得之理故其贫贱也不必戚而其富贵也不足惊今曰前贫贱后富贵是徒习见夫苏秦朱买臣之属骤得意于困阨日久之余所以夸耀其妻子者而不知先王之世无是也戴记七去三不去之说皆不足信
　　曾子问婚礼旣纳币一条曰壻已葬壻之伯父致命曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之辨之曰父母死婚礼不行礼也待之三年而弗敢嫁乃所以求嗣为兄弟者旣三年免丧矣然且弗取焉其诸非父母之丧故耶不然可以嗣为兄弟矣而复弗取于义无所取尔也礼女子许嫁笄而施缨所以明系属于人之义虽未尝共牢合卺已有相为夫妇之道焉杂记曰女未许嫁年二十方笄燕则鬈首鬈首者犹以少者礼处之也许嫁之于礼若是乎其重也今许嫁而复止鬈首与不鬈首与不鬈首则异乎其未许嫁也鬈首则如之何成人而复少之也壻免丧与女免丧旣迟之三年矣使复许嫁一人而壻之父母死或女之父母死将必复迟之三年迟之三年又不免于改字以听之不可知之三年之丧于古者二十而嫁之年无乃逾之已逺乎且一女子也偃蹇数夫之间辱莫大焉先王之制为婚礼也所以成男女之别而立夫妇之义一与之齐终身弗改矣岂其未嫁而先毁之防也吾闻之也昏礼纳采问名纳吉纳徴请期皆主人听命于庙而后行事所以敬慎重正昏礼也今旣纳币有吉日矣是已尝纳采问名纳吉于庙而重之祖宗之命矣固不可以亟取而亟辞之若是其轻也吾意此非夫子之言记者之过也然则如何吾闻之内则曰女子十有五年而笄二十而嫁有故则二十三而嫁此有故者明是指女遭父母及壻遭父母之丧而言除丧三年适二十三年矣二十三年而嫁与二十而嫁同文故知非壻弗取而改嫁也是为得礼之正而已矣曰三年弗取而后嫁之非礼也故曰此非夫子之言是记者之过也
　　鲁庄公薨子般为共仲所弑而陈澔注鲁庄公之丧则曰庄公为子般所弑赵文子谓随武子谋其身不遗其友至记者记所举于晋国管库之士七十有余家谓赵文子也而注曰知其贤而举之即不遗友之实仍指随武子其疎谬类如此
　　天子之县内注县内夏时天子所居州界名也按汉时称县官宜本此
　　疏云虞书五流有宅五宅三居是也者郑注云宅读曰咤惩刈之器五咤者是五种之器谓桎一梏二拲三按书五刑一章即是有虞律法其刑具畧见于此
　　王制司徒命乡简不帅教者至四不变然后屏之乐正简不帅教者止于二不变遂屏之乡民愚而其分卑故其退之也以渐愚可矜也其进之也亦以渐卑不可躐也若王子公卿之子其习于教也久矣而犹不帅则再不变而弃之何疑至于学成而进之则一朝而为造士非过也此先王因人施教之法也陈氏则谓众庶之家为易治故乡遂之所考常在三年大比之时世族之家为难化故国子之出学常在九年大成之以三年之近而考焉则必四不变而后屏之以九年之逺而简焉则虽二不变屏之可也其说似矣然吾未闻先王之世公卿之子弟薫陶仁义渐摩诗礼而其难化犹甚于众庶之家也
　　大乐正论造士之秀者以告于王而升诸司马曰进士此文承王子公卿大夫之子下似专据王子等其实郷人入学为造士者亦同于此其郷人不在学者及邦国所贡之士亦当升诸司马以司马掌爵禄故有司士属焉其职曰以德诏爵以功诏禄即知但入仕者皆司马主之下文更不见郷人及邦国所贡之士故知此中兼之但文不具耳刘氏曰乡学秀者之升曰选士国学秀者之升曰进士其选士者不过用为鄕遂之吏而选用之权在司徒也其进士则必命为朝廷之官而爵禄之定其权皆在大司马此鄕学国学教选之异所以为世家编户之别然庶人仕进亦有二道可为选士者司徒试用之此其一也司徒升之国学则论选之法与国子弟同矣此其二也近世邱氏亦主此说恐未然
　　礼运是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度正义曰上旣云必本于天殽以降命此亦当云必本于地殽以降命但上文旣具故此畧而变文直云命降于社之谓殽地上云命降于社之谓殽地此亦当云命降于祖之谓殽庙以上文旣具故此又畧而变文正义此段论最妙乃作文换句之法也
　　郑云社祀后土配以勾龙稷祀神农配以后稷又云一岁祭祀有四其一为孟冬祈年于天宗即蜡腊也按蜡祭先啬注训神农祭司啬注训后稷是祭稷非祭社也先儒无辨其说者
　　郊特牲丹漆雕几之美注几谓漆饰沂鄂也按沂鄂恐即垠堮之意谓器棱角也
　　内则右佩纷帨云云疏皇氏云以右厢用力为便故佩大物此人身左右亦得称厢也后又云此刀大于左厢刀
　　内则姑舅若使介妇毋敢敌耦于妇注虽有勤劳不敢掉磬隐义云齐人以相绞讦为掉磬
　　玉藻端而朝日于东门之外注端当为冕字之误正义曰知端当为冕者凡衣服皮弁尊次以诸侯之朝服次以端按下诸侯皮弁听朔朝服视朝是视朝之服卑于听朔今天子皮弁视朝若端听朔则是听朔之服卑于视朝与诸侯不类且听朔大视朝小故知端当为冕又按王制云周人衣养老注衣素裳为诸侯朝服注云衣则此端也若以素为裳则是朝服此朝衣素裳皆得谓之端若天子诸侯以朱为裳则皆谓之端不得名为朝服也按前云次以端在诸侯朝服之下者乃是朱裳故为最下
　　古之教者家有塾党有庠术有序国有学疏郑注州长职云序州党之学则党学曰序此云党有庠者郷学曰庠故乡饮酒之义云主人拜迎宾于庠门之外注云庠郷学也州党曰序注云党有庠者是乡之所居言党附乡也党为乡学之庠不别立序凡六乡之内州学以下皆为庠六遂之内县学以下皆为序也按此州学为庠近今之府学遂学为序近今之县学陈澔改术为州州之学曰序周礼乡大夫春秋以礼防民而射于州序是也然州党曰序序兼属党乡学曰庠则上党字又难通
　　丧大记紞以组类为之缀之领侧若今被识矣按被头别施帛为缘呼为被池宋子京诗春寒到被池是也
　　月令季秋之月合诸侯制百县为来岁受朔日与诸侯所税于民轻重之法贡职之数云云陈集注旧说秦建亥此月为岁终故行此数事者得之愚按此书不用周正而以建寅为月令之首是也知夏正之得时矣何故复有建亥之意乎季冬之令曰数将几终岁且更始故知其终以夏时为准矣又曰天子乃与公卿大夫共饬国典论时令以待来歳之宜此真歳终事也若受朔与贡税将分命诸侯以颁之百县非一时所可徧故必预备之于三月之前而后及事岂以九月之爲岁终然哉盖不韦为相大集羣儒以为此书诸儒当战国分争乐残礼废之后尚有区区抱异经以冀复古制者其后共议封建非笑始皇事不师古而被坑者即此辈也彼欲依不韦以行先王之法度其见固已迂矣而况欲伸其说于李斯焚书之世哉悲夫
　　文王世子第五节文王之为世子也七字石梁王氏谓衍文刘氏强解不通余谓当在第三节武王帅而行之上恐是错简后教世子三字石梁亦谓衍文余谓文王教世子前盖是旧书篇名记者失于删去耳
　　天子大蜡八注先啬一司啬二农三邮表畷四猫虎五坊六水庸七昆虫八按八蜡之祭本以其有功而报之昆虫何功焉且祝辞曰昆虫无作而反祭之与记分疏八者于下曰祭先啬司啬飨农及邮表畷禽兽迎猫迎虎而未尝及昆虫知王肃分迎猫为一事其说不可易矣苏氏云迎猫则为猫之尸迎虎则为虎之尸亦不及昆虫可见若昆虫有尸当作何像耶或云周礼族师春秋祭酺亦如之注蝝螟食谷之虫此神能为灾害故祭以止之则祭昆虫者亦祭其神也然此说与记注俱郑自为之不可信果有祭神之礼则大田之诗何必复祈田祖畀炎火耶
　　内则疏芝栭应是一物今春夏生于水可用为葅其白者不堪食疑即今之菌也
　　奔则为妾当是三月防男女奔则不禁之时也若桑间濮上乃王法所必加何妾之有
　　论语凡有若曾子门人之所记则必称子礼运陈注云疑出于子游门人之所记然首尾皆称言偃其非子游门人所记可知
　　君与尸行接武大夫继武士中武徐趋皆用是疾趋则欲发而手足毋移徐趋对下疾趋则趋犹行也言徐趋君大夫士皆宜依此礼而行之若疾趋则不必以接武继武中武为拘而手足则不可改其常式耳注解徐趋为或徐或趋则于疾趋说不去
　　大夫次于公馆以终丧士练而归【此邑宰之士】士次于公馆【此朝士】大夫居庐士居垩室【此亦邑宰】倚庐即公馆大夫朝士皆居公馆终丧而邑宰居垩室至小祥始还治不知当时大小职业何以为理三年谅阴子张已疑之矣
　　大白冠缁布之冠皆不防委武缟而后防【委武皆冠之下卷秦人呼卷为委齐人呼巻为武缟二冠旣别有冠卷则必有防故云委武缟而后防也】前云丧
<子部,杂家类,杂考之属,湛园札记,卷二 >冠不绥又云丧冠条属注云以一条绳屈而属于冠以为武是丧冠有武而无防也此云旣别有冠巻则必有防似有武必有防与前不同矣然玩注一别字盖丧冠缨与武共一绳若吉冠则缨与武各一绳各一绳是别有冠卷也故必有防
　　父有服宫中子不与于乐子齐衰之服期而毕矣亦与父同有服乎正义曰若重服则期后犹有子姓之冠自不得与于乐此说最明所谓子姓之冠玉藻云缟冠武
　　七月日至可以有事于祖七月日至仅可有事于祖知周礼夏至祭地之说盖妄
　　深衣篇纯袂缘纯边广各寸半疏袂者纯缘也谓纯其袂缘则袂口也又云缘读为緆谓深衣之下纯也纯边者谓深衣之旁侧也广各寸半者言纯袂口及裳下之緆并纯旁边其广各寸半依此读则纯句袂句缘句纯边句
　　鄕饮酒义间歌三终合乐三终疏谓笙歌已竟而堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也按由庚崇丘由仪即鱼丽嘉鱼南山有台之谱故有声无辞非阙也南陔白华华黍亦犹是矣
　　燕义古者周天子之官有庶子官一节确是误入燕义者吴幼清仪礼传以第二节起而移此节于末盖因后有献世子句所以附释庶子之义耳然毕竟归之周礼为正
　　周礼使万民观治象故无刑小宰帅治官而观治象之法故悚之以常刑又以大刑警于宫中也令于百官府疑单指宫中之官
　　按太宰所掌八法八则八柄八统此治典之大纲九赋九贡九式此理财之常法而九两系邦国之民则又不独理财矣歳终诏王废置三年大计诛赏合羣吏之职掌而受治也小宰职掌其贰以赞冢宰宰夫合羣吏正歳防月要日成治其不时举者以告宰而诛之皆是总举庶职合太宰小宰宰夫职分自是一项太府分太宰理财之一事而颁其货于受藏则内府属焉颁其贿于受用则外府属焉玉府则分内府之货而职其小用者也合太府内府外府玉府职分亦自是一项司防亦分太宰理财之一事而专主钩考防稽司书职内职岁职币属焉职内掌邦之赋入亦如太府之有内府职岁掌邦之赋出亦如太府之有外府职币掌振余财亦如太府之有玉府盖用财与防财相对举职合司防司书职内职岁职币又是一项太宰所谓诏王废置所该者广司防所谓诏王及宰废置单指理财一事论者不知以为周礼合用人理财而一之而因浑司防于小宰宰夫之列是亦不知周公建官总领分核之深意矣
　　李氏枝江县学记谓周礼无师儒之官学校之地不知书其孝弟睦婣任防书其德艺者皆比闾族党之教也故五家为比而有长则其地即在五家之中矣二十五家为闾而有师则其地即在二十五家之中矣推之及于州乡皆然此以见周之无人无地之非教也何氏曰自乡大夫至比长自遂大夫至邻长皆乡遂之民各为保伍各相教治异其爵秩别其贵贱谓之教官谓之乡吏不受命天子操刑政之权者也然闾师比长其人地至微而亦得沾爵禄之荣今之郡县教官其于教育人才之责至重而反下同于抱关击柝何其轻于视教耶
　　胥师贾师各二史每二十肆胥师贾师一人是二十肆而奉六人也司虣十肆一人司稽五肆一人胥二肆一人肆长每肆一人通上六人计之是每二十肆共奉四十二人也此四十二人者肆出其糈乎抑官自为之禄乎盖亦不胜其扰矣
　　遂大夫每遂中大夫一人比乡大夫下一秩自此逓降一级至邻长不得为下士矣盖亦重近畧逺之意
　　族师五家为比十家为联五人为伍十人为联四闾为族八闾为联使之相保相爱刑罚庆赏相及相共按十家十人八闾为之联即后世保甲法也然后世之法同保中有罪往往连坐而善则无及焉是有刑罚而无庆赏也唯周家刑罚庆赏皆得以相及相共此所以鼓舞不倦而羣安于比闾族党之中与
　　载师甸稍县都十而取二则有倍畆之入矣其地皆卿大夫之采地及王亲子弟之食邑必皆膏腴之田而税之重以优亲贤者也
　　闾师主徴六鄕贡赋之税者与前闾胥不同盖此特借其近民以为号耳
　　调人所谓过而杀伤人者以民成之此杀伤或是八议三宥之类法所不加而孝子仁人之心则自有不能已者故和难者使辟之则两得之矣然而王法亦不可以无伸也父之讐辟之海外海外者鱼鳖蛟龙之与游魑魅魍魉之与处是传所谓屏诸四夷者也名虽辟而实则与窜流之无异矣兄弟之讐辟诸千里之外是即今法所谓流一千里者也从父兄弟之讐不同国是即今法所谓流五百里以下者也然则杀人之罪虽赦而法未尝不伸而仁人孝子之心所为枕干寝块而誓不共戴者至是亦可以少慰矣又曰凡杀人而义者不同国令勿讐之此所谓义者亦指民间之相杀非过非故而理所当杀如杀越人于货凡民罔不憝者今律窃盗章亦有登时打死弗论之律盖事起仓卒其势不及告于有司斯杀之无罪矣然为其所杀子弟义不得已也但勿与同国而已令勿讐之讐之则死勿与同国者其子弟之自往辟之也非杀人者之辟之也旣义不得讐之矣亦何辟之有旧说杀人而义者为当官执法而杀人如此则辟之他境吾未见当官执法可以去位而辟人者且杀人之罪尝数至于有司之庭矣是终日辟人无巳时也其说之荒谬不泰甚乎
　　德行道艺党正书之矣而司谏复书之曰以考鄕里之治者盖不敢纯任比闾族党而以助鄕大夫宾兴之所不及也其法之严宻如此此与后之九品中正者异矣前言刑罚庆赏相及相共以考鄕里之治以诏废置以行赦宥者不独废置赦宥乎一人而凡鄕举里选之公私皆得以其所举之贤否治之也此之谓相及相共而民无不劝惩矣
　　周家兵数皆从井田出诸侯千乗者得士七万五千人天子万乘则得士七十五万人井田之制一定凡兵士器甲车马无不有截然一定之数本国不可得而增派异国不可得而召募故其时虽有封国大小而强弱不甚相逺井田废而丘甸无稽则一家而正羡俱行矣井田废而游手无食则异国而流亡接踵矣此强吞弱并而天子夷于列国小国弃为臣兵制之所以乱封建之所以亡也唐亦以口分世业而有府兵之制自租庸调之法壊而彍骑不得不变矣
　　世妇每宫卿二人下大夫四人中士八人男子之官而称世妇奇用卿大夫为宫官尤奇虽疏解为奄人然奄人得为卿大夫士亦何怪后世宠秩此辈至于过当而乱亡接踵耶此等俱宜阙文　柯氏曰天官九嫔世妇女御无爵秩者天子妃嫔次序自定非官职也何爵秩之有春官世妇有卿大夫士之爵非天子之嫔御乃后妃以下之傅母有职者也故加以男爵女府史各二人奚十有六人者其职简也然亦可以见其官有府矣若是天子嫔御则府史奚何为哉故知春官世妇为母以教六宫礼事者也或曰既非嫔御其人何自取之曰以德行为本道艺次之或内外宗之有齿德者或王族之妇人或卿大夫士之妻故明乎春官世妇之职可以无疑于内宰混男女之别可以免奄官窃柄之祸矣　按世妇所掌礼甚繁重非可暂取之于外者殆是择嫔御中之有德行者为之自大夫士以及于女府史奚总选取之于六宫中者如是则女谒不至过盛而宫中皆有所勉励以待师保之选矣天官特统举之春官职礼故备列其爵秩耳岂有异哉若如柯氏说则内外宗与王族之妇人卿大夫士之妻出入宫禁交通请嘱乱政宣淫其害有不可言者安在其为先王之政哉但卿大夫士外朝之班爵也而以冠裳之秩滥被之于妇人其防已甚亦疑其未必出于周公之制也
　　人凡死于兵者不入兆域注死兵谓战败无勇者果尔则童汪锜竟宜殇而结缨之子路将不免于投之茔外之罚矣盖兵者刃也死于兵是得罪被刑死者以其有罪辱及其先故絶之以示罚不然彼以罪诛者槩令之族葬而执干戈以衞社稷者反弃之于昭穆之外先王劝惩之意当不若是其偝也　吕子曰蚩尤作兵诗衞风击鼓疏古者谓战器为兵左传曰郑伯朝于楚楚子赐之金曰无以铸兵兵者人所执因号人亦曰兵经云踊跃用兵谓兵器　隋仁寿元年诏代俗之徒不达大义至于致命戎旅不入兆域亏孝子之意伤人臣之心自今以后战亡之徒宜入兆域
　　太史掌建邦六典即汉上郡国计书于太史之意但郡国之志则掌于小史汉似并之而今之所称史官大扺皆小史职也　太史掌典法则以逆治内史复掌王八柄之法以诏治所以防冢宰之奸而杀其权也太史所考而不信者刑之内史易诛而杀皆执法之士则今内台之职与
　　小子掌祭祀羞羊肆羊殽肆音鬄入声豚解而腥之也殽则体解而爓之也先郑谓羊肆体荐全烝非是
　　司右凡国之勇力之士能用五兵者属焉五兵戈殳防酋矛夷矛古者车战戈殳防矛皆长器故刀之用甚少虽斩人亦用戈也
　　虎贲若道路不通有徴事则奉书以使于四方奉书以使于四方以其能疾走也虎贲之制不明而五代王进至以善走而得节度何其谬与
　　校人颁良马而养乘之周寓兵于农故养马民间令其调习其势然也又有井田之法故甸出长毂牛马民不知病今兵民旣分井田不复近世马户之制专为害矣　司马法甸出长毂一乘牛三头马四匹此国马也校人以下所掌此公马也国马行军公马给公家田猎祭祀朝觐防同之所用国马养之在民公马养之在官
　　条狼氏掌执鞭以趋辟凡誓执鞭以趋于前且命之誓仆右曰杀誓驭曰车轘誓大夫曰敢不关车轘起于战国非周制古者刑不上大夫而曰敢不关鞭五百岂使臣以礼之意且誓诫朝士亦不宜委之执鞭之仆
　　小于度谓之无任言木不胜其任也后人用无任皆本于此
　　祭侯之礼以酒脯醢其辞曰云云按仪礼射释算之后然后司马实爵而献获者于侯荐脯醢折俎获者执以祭侯此乃祭毕之事而旧说云将射而先祭恐误












　　湛园札记卷二
<子部,杂家类,杂考之属,湛园札记>
　　钦定四库全书
　　湛园札记卷三
　　翰林院编修姜宸英撰
　　顾亭林日知录曰岳顶无字碑世传为秦始皇立因取史记反复读之知为汉武帝所立也史记秦始皇本纪云上泰山立石封祠祀其下云刻所立石是秦石有文字之证今李斯碑是也封禅书云东上泰山泰山之草木叶未生乃令人上石立之泰山巅上遂东巡海上四月还至奉高上泰山封而不言刻石是汉石无文字之证今碑是也又云始皇刻石之处凡六史记书之甚明无不先言立后言刻者古人作史文字之宻如此使秦皇别立此石秦史焉得不纪使汉武有文刻石汉史又安敢不录乎按顾氏之言辨矣然史记封禅书汉书武帝本纪引风俗通曰石广二丈一尺刻之曰事天以礼立身以义事父以孝成民以仁四海之内莫不为郡县四夷八蛮咸来贡职与天无极人民蕃息天禄永得云此古制也则武帝已用之矣又后汉书张纯传帝乃东巡岱宗以纯视御史大夫从并上元封旧仪及刻石文若无文字则不当云刻石又不当増文字也
　　金初制杖罪至百则臀背分决及海陵庶人以脊近心腹禁之虽主决奴婢亦论以违例海陵凶暴而此举暗合唐文皇
　　后唐张文寳知贡举进士有覆落者下学士院作诗赋贡举格学士李怿曰予少举进士登科盖偶然耳后生可畏来者未可量假令予复就试礼部未必不落第安能与英俊为凖格闻者多其知礼金明昌中礼部尚书张行简转对言拟作程文本欲为考试之式今防试考试官御试读卷官皆居显职擢第后离笔砚久不复常习今临试拟作之文稍有不工徒起谤议诏罢之此二段议论皆得体苏子瞻曰麻衣如再着墨水真可饮前辈虚心如此亦是实理今制试录不用程文是也而浅学小生纷纷拟作必为二君含笑于地下矣
　　金宗室表右宣宗子与末帝凡四人按宣宗子哀宗讳守绪非末帝也末帝讳承麟哀宗本纪云内族承麟金制疎族称完顔明昌后避睿宗讳称内族则承麟本疎族非宣宗子也今以哀宗为末帝既大误又不谱哀宗世系并承麟不知何出史官之纰缪极矣
　　刘歆作遂初赋自以朝政多失作遂初赋以叹往事而寄巳意其辞曰处幽潜德含圣神兮抱奇内光自得真兮宠幸浮寄奇无常兮寄之去留亦何伤兮大人之度品物齐兮舍位之过忽若遗兮求位得位固其常兮守信保巳比老彭兮其言颇似旷达而为莽佐命终致夷灭视孙绰之义正桓温相去何啻霄壤
　　辽史职官志引宋刁约诗押宴额尔钦疑额尔钦亦是执政重臣予读金史礼仪志凡行省来宴回宴之押宴官皆从行省定差就借以文武高爵长官之职以为转衔之光想此即辽遗制虽在朝廷亦借衔也
　　金辽史记事多重复天祚天庆二年驾幸混同江头鱼酒酣上命诸酋长歌舞女直阿固达直视云云见乐志又见天祚本纪又见萧奉先传帝命耶律义先对萧革巡掷大骂事一见义先传一见革传鸭子河头鵞事一见乐志又载纳巴河又屡见他传语皆无详畧至萧足克布与萧博廸为钦哀皇后所诬而杀萧奉先传复云钦哀弑仁德皇后奉先与萧足克布博廸等谋居多一事而互相矛盾尤大谬宜改正
　　金书忠义列传云圣元诏修纂辽金宋史史臣议凡前代之忠于所事者请书之无讳朝廷从之呜呼仁哉圣元之为政也此事今修明史当引以为例
　　诗有五际四始四始者大明在亥水始也四牡在寅木始也嘉鱼在已火始也鸿鴈在申金始也此纬家之言四始与诗序较异
　　酒名三白取丰年之兆蝗虫一雪入地三尺三雪则入地九尺故三白为丰年之兆也
　　宋朱彧可谈记都下市井谓不循理者为乖角又谓作事无据者为没雕当丧礼冐折发以一竿揭之名乖角卫士顺天幞头有一脚下垂者其侪呼为雕当今吾郷亦有无雕当之称宋当读作去声吾乡则入声耳
　　吾乡谚语看三色三色字出于韩婴诗传吕氏春秋吕子昔者禹一沐而三握发一食而三起以礼有道之士周公吐握之说见于荀子人罕称禹也
　　张僧繇于江陵天皇寺图孔子十哲之像或谓不宜僧繇笑曰吾诚偶然安知不利于后人者莫知其旨及后周灭二教惟此寺有宣尼像得不毁吴仲圭将卒自题其墓曰花光和尚之墓后杨连珈遍发人冢见仲圭之表疑为僧墓不发二君非解术数者岂非用志不纷乃疑于神耶
　　明制命妇入朝赞行四拜礼皆下手立拜惟谢赐时一跪叩头耳而民间妇女俯伏稽首与男子无异何哉
　　兄弟之子与父之兄弟其称谓不见于经大扺从父而推者皆得蒙父称从子而推者皆得蒙子称故父之昆弟先生为世父后生为叔父父之从父昆弟为从父父之从祖昆弟为族父盖谓我父者我谓之子谓我祖者我谓之孙朱子云兄弟之子称从子自曽祖而下三代称从子自高曽四代而下称族子是也若姊妹于兄弟之子则推而逺之矣故尔雅曰女子谓昆弟之子为侄谓侄之子为归孙然侄亦女子之号因娣侄而得名者非男子之正称也无已则对姑而称之斯已耳按僖十五年左传载晋史苏之占曰侄其从姑注谓我侄者我谓之姑谓子圉质秦此正男子对姑之称也其子侄叔侄之称于后世者史记魏其传云田蚡乃为诸郎侍酒跪起如子侄谢安石云圣贤去人其间亦迩子侄未之许是也然亦有径称子者史记二疏传云父子相随出关后汉书蔡邕传将作大匠杨球飞章言邕及质邕上书自陈如臣父子欲相伤陷云云晋书朝议欲以谢为荆州刺史谢安自以父子名位太重云云南燕慕容舆根谓慕容寳叔父德曰昔蒯瞆出奔卫輙不纳春秋是之以子拒父犹可况以父拒子乎是皆以叔侄为父子也至韩退之为元少尹房君墓志子曰次卿述其弟或之言曰子与吾儿次卿游是竟称侄为儿矣此则唐以前犹为近古者也南史王球传王履深结刘湛诛湛之夕履徒跣告球【其叔父也】球曰阿父在汝亦何忧注江南人谓叔父伯父为阿父为叔伯父者以自呼宋惟黄鲁直上叔父夷仲诗曰更怀父子东归得手种江头栁十寻按古者卿大夫五十不称字别以伯仲天子称同姓曰伯父叔父是称也达于天下盖伯叔者长幼之称也若去父止称伯叔则是以长幼为次序而以父之昆弟同于凡人之称矣【礼惟妇称夫之兄弟曰伯叔见后】此后之失礼之甚者也然岂独此哉左传云无女而姊妹及姑姊妹疏引樊光曰春秋传云姑姊妹若父之姊为姑姊父之妹为姑妹列女传梁有节姑妹入火而救其子又左传季武子以公姑姊妻邾庶其疏曰或曰是父之姊是也盖称姑者有二一为妇于其夫之母一为侄于其父之姊妹今以男子而称父之姊妹为姑亦何以自别于妇人哉故知古人称谓之间字必有义后人日趋便易不悟其失良可嘅也
　　母之昆弟为舅而男子谓姊妹之子曰出然左氏公羊率谓之甥也尔雅妻之父为外舅谓我舅者吾谓之甥故孟子曰帝馆甥于贰室是翁壻亦得甥舅称之矣称于王母昆弟曰弥甥见于左传哀二十三年宋景曹卒季康子曰以肥之得备弥甥注父之舅氏故称弥甥亦曰从孙甥见于哀二十五年卫夏戊之女太叔疾之从孙甥也注姊妹之孙为从孙甥其称王母之昆弟未有闻后汉书郭况族姊为皇祖考夫人见光武光武大喜曰乃今得大舅乎然则汉之称王母之昆弟为大舅也妻称夫兄弟曰伯叔伯叔犹兄弟之称也亦曰兄公见尔雅夫之兄为兄公夫之弟为叔夫之姊为女公夫之女弟为女妹汉书薛宣传敬武长公主曰嫂何为取妹曹大家女诫亦云嫂妹是也夫兄之妻姒也亦通谓之嫂汉张负以女孙嫁陈平戒曰汝事兄伯当如父事嫂当如母今俗称夫之女兄弟曰姑是从女之称因亦有称妻之兄弟曰舅者皆谬也朱子语录曰据前辈但以兄弟称之据此夫之女兄弟通称姊妹于古亦合
　　左传凡诸侯有命告则书不然则否杜注云承其告辞史乃书之于防若所传闻行言非将君命则记在简牍而已不得记于典防此盖周礼之旧制按防书存国之大体故宜畧简牍载四方之传闻故宜详二者之史缺一不可后世实录则防书之类也而简牍无闻焉实录所书又不实然后野史以兴究其原亦简牍之类与
　　凡作事必量力以豫为其后来可以收拾之地楚之僭王其大罪也昭王之死非楚之罪以管仲之知岂其见不及此而乃执此以相诘何也盖自量其力不能去楚之称王而姑举其久逺无据之事以诘之使楚可为辞然后与之盟而去之而胜势在我矣君其问诸水濵管仲已先办此一言为楚人解释之地虽楚使与桓公皆隂入其机彀而不觉也盖管仲一生之相业智数大扺类此
　　左传君子曰管氏之世祀也宜哉杜氏曰管仲之后于齐没不复见传亦举其无验昨举示友人阎子百诗为予检史记管仲传注引世本云庄仲山产夷吾夷吾产武子云云共十世皆有諡惟末世景子步耐生防无諡耳此几案间书而杜孔诸君皆不及知亦可怪也
　　魏叔子赠新例为官者有云张释之之政事司马相如之文学皆以赀为郎百诗引汉制驳之按释之传注以赀为郎苏林曰雇钱若出谷也如淳曰汉制赀五百万得为常侍郎师古曰如说是也又司马相如传亦曰以赀为郎师古曰以财多得为郎也是两人俱是以赀中格得郎非捐纳之例惟黄霸初以纳钱补谒者后纳谷补卒史然左冯翊犹以霸纳粟得官不署右职则当时之所尚可知矣但司马传又云家徒壁立不知五百万安在或武帝偶有纳例史失载耳
　　郑执天子之二使不得谓小忿为周之计当告于大国声其罪而致讨之不当用狄兵以伐同姓耳富辰之諌亦未为至当
　　门焉有二义晋人围曹门焉与门于桔柣攻门也文十五年门于勾鼆守门也
　　楚灭庸晋灭狄皆纵而后殪之盖小国之志骤胜则易骄也
　　陈杀其大夫泄冶注泄冶直諌于淫乱之朝以取祸故不为春秋所贵然则龙逄比干亦有罪乎此诬经之甚者也
　　华元夜入楚师直登子反之牀其将可袭而取也子反之用兵亦疎矣先儒谓亚夫使军中夜惊犹为未善况于延敌使入如无人之境乎
　　襄十一年郑人赂晋侯以师悝师触师蠲歌钟二肆及其镈磬女乐二八十五年赂宋以师筏师慧可见郑声之淫其为诸侯所贵重如此
　　齐崔杼生成及彊而寡注偏丧曰寡是失妻亦称寡也季札观乐使工歌之初不知其所歌者何国之诗也闻声而后别之故皆为想象之辞曰此其为卫风乎其周之东乎其太公乎其周公之东乎其周之旧乎其有陶唐氏之遗民乎皆从想象而得之者也至于见舞则便知其何代之乐直据所见以赞之而已不复有所拟议也
　　字书帻音责皆释以冠帻之义余按左传定九年齐侯赏犁弥犁弥辞曰有先登者晳帻而衣貍制杜注帻齿上下相值此又一义字书不载
　　太宗末新罗立女善德为王国人号圣祖皇姑善德死赠光禄大夫而妹真德袭王永徽元年攻百济破之遣春秋子敏入朝真德织锦为颂以献死赠开府仪同三司此时正武后得政之时中外一时皆奉女主竒事也
　　倭传建中元年使者真人兴能献方物真人盖因官而氏者也兴能善书其纸似茧而泽人莫识此即今高丽纸
　　唐长孙无忌以乌羊皮为浑脱氊防人多效之谓之赵公浑脱今京师傔从人防皆用乌羊毛此亦浑脱之遗制也宋史徐徽言传羊皮皮浑脱乱流以掩敌此浑脱又似以羊皮为脱而渡者
　　高宗亦有姨韩国夫人武后之姊宫中相传章怀太子贤其所生也女亦宠号魏国夫人
　　唐德宗以顺宗子謜为第六子以孙为子今吴下多有之谓之过房
　　陆云有笑疾见张华多姿致又帛纒须大笑不能自巳东都事畧刘温叟传刘好笑虽在人主前不能自巳也
　　太平兴国中梁周翰言今崇政殿长春殿皇帝宣谕之言侍臣论列之事依旧中书修为时政记其枢宻院事涉机宻亦令纂修每至月终送史馆自余百司凡干封拜除改沿革制置之事悉备编录仍令郎与舍人分值崇政殿以记言动别为起居注先进御后降付史馆起居注进御自周翰始也
　　宋驸马尚主多易其名使与父同行王贻正之子克明尚太宗女郑国长公主赐名贻永李崇矩之子继昌继昌子朂尚太宗女万寿公主真宗特于其名上益遵字陞为崇矩之子焉王称曰英宗以前公主废舅姑之礼主壻升行次同诸父英宗特思所以厘正之至神宗即位诏公主出降皆行舅姑礼　英宗本纪帝语神宗曰国家旧制士大夫之子有尚帝女皆升行以避舅姑之尊朕常思此寤寐不平云云
　　宋湜字持正名字与皇甫俱同诗注湜湜持正也宋真宗时知制诏周起患贡举之弊建议糊名以革之糊名之制始此
　　仁宗康定二年防知政事李若谷罢为资政殿大学士提举防灵观宫观置提举自若谷始也
　　文彦博高若讷墓铭丁秦国忧哀诉祈终三年丧故事待制以上遭丧类卒哭起复今许终服自公始也宋大臣终丧自高若讷始其人与范欧诸贤为讐有此一大节足当末减明初大臣亦多起复者自罗一峯疏防李贤后人知终制矣
　　杨杰刘之道墓铭开国以来嫡孙有诸叔而承重者自之道始之道为制作郎遭祖母丧乞解官承重服府尹王贽惜而留之之道不从以其事奏于朝下礼官议以为然乃听其去之道名煇即欧阳公知贡举以茁轧被黜者后再举欧公得其卷奇之仁宗擢甲科第一　神宗时孙觉以祖母亡解官下太常议不可而觉已持丧矣服除改官
　　吕溱为翰林学士疏论宰相陈执中仁宗还其疏溱请付执中令自辨还疏之事仅见于此
　　元史祭祀志因俗旧礼祥和署掌杂把戏男女一百五十人至元七年起每岁二月十五日于大殿启建白伞盖佛事移文枢密院八卫拨擡舁监坛汉关将军神轿军及杂用五百人
　　太平广记防昌元年戎州水涨浮木塞江刺史赵士宗召水军接木修开元寺后月余有夷人逢一人如猴着故青衣云关将军遣来采木被此州接去不知为计要须明年却来收云云戎州蜀地此唐时关将军已着灵爽矣【事见三百三十六卷】
　　虞集广智禅师塔铭当阳玉泉景德禅寺者智者大师道场也相传有神自称汉前将军关某没而藏神于此愿佐师遂建伽蓝焉自隋歴唐至宋主之者皆名世之士观此则汉寿亭侯之防持佛法自梁时已然矣此时即建关将军庙于寺侧
　　元衮冕之制始自宪宗壬子年秋八月祭天于日月山用冕服成宗大德六年春三月祭天于丽正门外丙地命献官以下诸执事各具公服行礼是时大都未有郊坛大礼用公服始此至英宗亲祀太庙复置卤部服衮冕文宗继之制度渐备矣
　　宣圣庙执事儒服黄鞓角带元制士子通用之服也其他又有红蓝鞓带云
　　至元初选七品以上朝官子孙为国子生随朝三品以上官得举民间之俊秀入学为陪堂生伴读故至今俗语有陪堂之称以陪堂为伴读犹元魏时之有博士也
　　元世累朝故事先皇帝御容置寺以奉之其制隆重营建之费动縻数十万绘画佛像及土木刻削之工则有梵缘提举司秩正五品织佛像提举司秩亦如之财用所秩正七品掌寺中粮草诸物营膳司设达噜噶齐掌营造工像寺僧衣粮徴收房课之事防国仁王寺有镇遏提举司大都民佃提领所普安寺大智全寺有起运提所至大四年建大圣寿万安寺置万安规运提所延祐二年陞都总管府秩正三品即唐太清宫宋储祥宫之遗意而増华者也
　　元以科目取士自延祐至元统凡七科而罢至元二年复举行至二十六年凡九科
　　元世祖敦本重农中统元年命各路宣抚司择通晓农事者充随处劝农官二年立劝农司以陈崔斌等八人为使至元七年立司农司以左丞张文谦为卿是年又颁农桑之制一十四条其可法者县邑所属村疃凡五十家立一社择高年晓农事者为之长増置百家者别设长一员不及五十家者与近村合为一社仍择数村之中立社长官司长以教督农桑为事凡种田者必牌橛于田侧书某社某人于某上社长以时防视诫不率教者籍其姓名以授提防官责之其有不敬父兄凶恶者亦然仍大书其所犯于门俟其改过自新乃毁如终歳不改罚其代充本社夫役社中有疾病凶丧之家不能耕种者众为合力助之一社之中灾病多者两社助之凡为长者复其身郡县官不得以社长与科差事此制有三代通力合作遗意而禁郡县不得科差社长尤为良法史称其仁宜矣武宗三年申命大司农除牧养之地听民秋耕仁宗皇庆二年申秋耕之令盖秋耕之利掩阳气于地中蝗蝻遗种皆为日所曝死次年所种必盛于常禾也秋耕之法今无言及者
　　宪宗命雅尔噶鼐恊理断事官事以燕故城为治所雅尔噶鼐科民丁于中原凡业儒者试通一经即不同编户着为令甲儒人免丁者实雅尔噶鼐始之也
　　苏秦洛阳人所居乗轩里
　　北齐司徒杨椿家农阖门孝友四世同居见于本传者甚悉朱子采之以入小学然遭尔朱之乱举宗被戮仅遗侄愔为高洋相复为其所诛愚尝谓天道福善之理至此颇爽后读周书忽悟其故备书于此以为世戒周书冦儁传华州民史底与司徒杨椿讼田长史以下以椿势贵皆言椿直欲以田给椿曰史底穷民杨氏横夺其地见使雷同未敢闻命遂以田还史又泉企传企为雍州刺史部民杨羊皮椿之从子恃托椿势侵害百姓守宰多被凌侮皆畏而不言企将取戮之于是宗族诣阙请恩夫家法严整而使子弟宗族犹得豪横乡里侮慢守令此祸之所以不免也必如唐栁玭之戒其子弟凡门第高可畏不可恃膏粱子弟学宜加勤行宜加慎仅得比于常人数语才得免于骄恣之患然杨氏一家孝弟祸尚如此况在他人可不知警戒耶　附録冦儁字祖儁上谷昌平人兄祖训祖礼并有志行闺门雍睦白首同居父亡虽久而犹于平生所处堂宇备设帷帐几杖以时节列拜垂涕陈荐若宗庙焉吉凶之事必先启告逺行往返亦如之少为司徒崔光所知命其子励与儁结友儁每造光清言移日小宗伯卢辨恒语人曰不见西安君烦忧不遣
　　周书不立志故八柱国见于独孤信传依周礼新定官制见于卢辨传录用元魏之后见于元伟传周世祖保全元氏分布庶职是帝王盛事隋迁周鼎宇文之后靡有孑遗作史者寄慨深矣
　　明王府音乐院有色长乐初奏皆色长跪启【见正德二年四月实録】
　　曾鲁字得之有六一居士集正讹南丰类稿辨误临川过源字道源陆象山弟子尝谓黄钟极清一阳之始当以长孙无忌三寸九分为据吕子断竹两节间其长三寸九分而吹之以为黄钟之宫在李文利前已有主此说者矣
　　宋制士大夫得乞便地就养明初犹有此风胡俨南昌人为长垣教谕乞便养又改余干因着为令许人乞便地自俨始也后此制寝不行矣
　　左传使封人虑事注虑事无虑计功又注广雅无虑都凡也师古汉书注无小思虑而大计也按赵与时宾退录曰谚谓物多为无万数汉书成帝纪语也峄山碑记云世无万数无万即左传所谓无虑吾四明谚语至今称多曰无万
　　宋孔季恭子灵符于永兴立墅周回三十三里水陆地二百六十五顷含带二山又有果园九处审尔则古王公之苑囿不大于此矣恐传之者失实
　　蔡昙知乡里号蔡曽子庐江何伯璵兄弟乡里号何展禽
　　丰草庵蚕豆诗谁赋田园杂兴题琅玕记取夏初垂喜看桑底新悬荚恰值蚕眠未吐丝细雨卖茶声过后竹烟烧笋火停时沙瓶漆櫑分前咏豌豆今逢第二诗自注诚斋集蚕豆诗有沙瓶新熟西湖水漆櫑分尝晓露余又言蚕豆未有赋盖豌豆也吴人谓之蚕豆按吾乡以吴人蚕豆为豌豆而以吴人所谓寒豆者谓之蚕豆至今犹然
　　刘禹锡代祭栁员外文曰箧盈草架满文篇钟索继美班扬差肩则子厚亦工于书法矣惜其字不传而见于与刘唱和诗多有之
　　史记蒯通曰狡兔死走狗烹而汉书改为野禽殚走狗烹此新唐书以篠骖易竹马迅霆易疾雷之滥觞也
　　聘礼賔受大夫二手授栗注受授不游手慎之也疏初两手俱用旣授而不两手共授栗则是游暇一手不慎也世通语所谓游手者当作此解
　　丧服疏绳菲今时不借也周时人谓之屦子夏时人谓之菲汉时谓之不借此凶屦不得从人借亦不得借人皆是异时而别名也按不借本是丧屦后人有游山双不借之句于是遂以不借代芒屐用之亦误矣
　　海人验云山擡风潮来海唑风雨多擡谓海中素迷望之山忽皆在目唑读鹾万喙声也
　　韩文公诗题有寄第三防阁老注王沂公言行录记杨大年呼沂公为第四防阁老疑前世遗俗称呼按杨绾传故事中书舍人年久者为阁老云
　　隋殷绍表臣述九章数家杂要复以先师和公所注黄帝四序经文三十六卷专说天地隂阳之本其孟序九卷说隂阳配合之原仲序解四时气王休煞吉凶叔序明日月星辰交防相生为表里季序具释六甲刑福祸德仰奉明防谨审先所见四序经文抄撮要畧当世所须吉凶举动集成一卷上及天子下至庶人吉凶所用罔不毕举其四序堪舆遂大行于世按此即今监颁厯日通书之所祖也厯家之刑福祸德始于淮南子而阐明于殷绍遂为百代不刋之典矣
　　宋文帝欲犯河南谓行人曰云云太武帝闻而大笑曰龟鳖小竖自顾不暇何能为也南龟鳖小竖可对北龙虎大王
　　古人露宿明日相见问无恙郑周礼行人注问问不恙也
　　唐有天下几二百载而文章三变初则广汉陈子昂以风雅革浮侈次则燕国张公说以宏茂广波澜天寳以还则李员外萧功曹贾常侍独孤常州比肩而作其道益炽此补阙李翰集梁肃之序韩退之肃所取士是时韩栁之文未行故以萧李之徒当之至韩栁文盛而无三变之论矣
　　古者车皆立乘唯安车与女人则坐吕氏春秋贵因篇至秦者立而至有车也适越者坐而至有舟也秦越逺途也竫立安坐而至者因其械也高诱注立犹行也非是且立如何替得行字所谓竫立者犹正立执绥耳
　　近有欲补编廿一史志者廿一史中惟三国志及北齐后周梁陈书无志三国志蜀无史官其制度缺如固无足怪魏之典故散见于晋宋齐书此犹可掇拾为之者若吴则窃据江表东晋之燕石苻姚耳于史例皆不当得志也齐周梁陈书咸成于唐初史臣之手其时命魏征修隋书命长孙无忌修五代史志志成即入隋书故隋书志兼齐周梁陈之事而李百药令狐德棻姚思廉遂不复赘四代之事于其史中当时发凡起例必有成说今欲补志亦不过析唐书所载以分各史耳是亦不可以已乎隋书志题长孙无忌纪传题魏征后欧阳公不欲与宋景文共事而分纂志传亦本于此五代史志当时亦单行于世
　　左传晏子对景公和如羮焉水火醯醢盐梅以烹鱼肉疏此言和羮而不言豉古人未有豉也礼记内则楚词招魂备论饮食而言不及豉史游急就篇乃有芜荑盐豉盖秦汉以来始为之耳按此所谓豉即今之酱也说文叔即盐豉之豉许氏曰配盐茮也叔古菽也发豆使腐而以盐配之谓之幽菽今为酱者以豆发之是已若周礼膳夫酱百有二十罋合醢六十罋醯六十罋而言皆用肉合成非今酱之类故天官之属有醯人醢人盐人而无酱人内则论语所称皆是醯醢也韵府羣玉云有肉酱之醢有盐豉之醢盐豉非腥安得云醢自佛入中国人多持素盐豉之用广矣三代时未有素食者也
　　左传老者家父桓八年来求车若卽作诵之人则已为百岁上人矣故注疑之僖三十一年郑泄驾恶公子瑕注隐五年泄驾距此九十年疑非一人长狄荣如以鲁桓十六年死至宣十五年一百三岁其兄侨如犹在盖百三四十外人矣齐鲍国吴延州来年皆近百岁尚见经传
　　昭二十五年宋公享昭子赋新宫此时夫子年已三十五矣新宫尚在安得删诗之时便亡而亡亦不能记忆也明笙诗有声无辞注逸诗恐未是
　　叔向谓襄王王一岁而有三年之丧二焉注天子絶期惟服三年故后虽期通谓之三年丧此说太浑正义云丧杖期章内有父在为母传曰何以期屈也至尊在不敢伸其私亲也父必三年然后娶达子之志也父以其子有三年之戚为之三年不娶有三年之义故可通谓之三年之丧按天子诸侯后夫人死即以娣侄继之安得有再娶之事晋灵公再求婚于齐此末世之乱法也不可以证先王之礼愚谓妻之丧期间月而禫共十五月亦得占三年故通谓之三年之丧若叔伯之丧则不徒禫而除矣况天子诸侯絶旁期则后丧之得称三年无疑也
　　庄十八年秋有正义云洪范五行传曰如鳖三足生于南越南越妇人多淫故其地多淫女乱之气所生也此不经之说鲁女多淫至于生其地亦太甚矣而郑卫之淫者尤甚不见书何与
　　哀公艾陵之战公使太史臣归国子之元寘之新箧褽之以元纁加组带焉【褽音尉】注褽荐也史记褽荐本此
　　韩退之自称昌黎朱子引众说而衷之云今河内有河阳县韩氏世居之故公每自言归河阳省坟墓而女孥之铭亦曰归骨于河南之河阳韩氏墓张籍祭公诗亦曰旧茔孟津北则知公为河内之南阳人然朱子谓皇甫墓志不言乡里今考志首叙事即云三月癸酉葬河南河阳则不待张籍祭诗而葬地始显也又公集息国夫人志【李栾妻】葬河南河阳又云乞铭于其邻韩愈则公之为河南河阳人益信矣今修一统志遂启总裁附其说于志内又皇甫志内知人罪非我计朱子疑之改为人知人罪非我所计今考文萃曰知与罪非我计不但文意明白上下皆四言成句而此独少变其体尤为生动云
　　有为顾恺之赝书者云汉武帝起柏梁台羣臣应诏作七言诗召能绘事者绘焉一时文臣如宗室刘安廷尉杜周郭舍人等俱能以图见生【此字不明疑是重字】嗣后文臣如谷永王嘉毛延寿张衡诸葛孔明皆能丹青造其妙而龚寛在诸贤之间尤为杰出其言不伦而以毛延寿为文臣杂于诸名臣中益可怪恐赝书者并其言而赝之
　　元最重马乳自天子下各以脱罗氊置撒帐为取乳室车驾还京师太仆卿先期遣使征马五十醖都来京师醖都者承乳车之名也御用曰细乳黒马乳也
　　大炮兴于宋末元初其初犹用石也元史阿木哈太祖尝问攻城畧地兵仗何先对曰攻城以炮石为重力重而能及逺故也【此论石炮可知】帝悦即命为炮手至元十年修立正阳东西二城置炮二百余座传子及孙皆为炮手千万户薛塔喇海来归太祖命为炮水手从征回回河西等国俱以炮立功亦传国至子及孙贾塔尔珲总炮手军此皆用石为炮也夏世家有炮手一百人号拨喜陡立旋风炮于槖驼鞍纵石如拳则此时亦无火炮也阿尔哈雅传防有西域人亦思马因献新礟法【新礟用火可知】因以其人来为礟攻樊破之时又命隋世昌立礟于城外又张荣从军下汉江至沙洋以火炮焚樊城中民舍几尽遂破之按此皆礟之用火攻者也金史持嘉喀齐喀传其攻城之具名震天雷者铁罐盛药以火防之炮起火发其声如雷闻百里外所爇围半亩之上火防着甲鐡皆穿又飞火鎗注药以火发之輙前烧十余步人不敢近此火炮火鎗之制金元之际已有之自明永乐间通西洋其药器尽入中国万厯间用红夷火药炮赍以攻城此炮一发而流血成沟骨肉糜烂虽有韩岳之将百万之师无所用其巧矣至其甚也将吏外通贼至一炮不发而反以资敌人之用其害可胜道哉
　　托尔楚传至元十一年朝议淮上诸郡宋之北藩城坚兵精攻之不可猝下徒老我师宜先渡江剪其根本留兵淮甸絶其救援则长江乗虚而渡也于是以托尔楚为淮西行省防知政事云云按元之取宋巴延统师从大江东下直取建康而留索多驻兵瓜洲絶淮南北之救援时宋重兵皆在扬州据洲以扼其吭于是巴延之兵得一意以取临安而宋遂亡矣其庙算之先定如此
　　范椁传闽俗素污文绣局取良家子为绣工无别尤甚椁作歌诗一篇述其弊廉访使取以上闻皆罢遣之其弊遂革闽俗之污元时已然矣椁诗载集中
　　董搏之见杀颈无血惟见白气冲天王巴延知福宁州为贼帅王善所杀颈断涌白液如乳暴尸数日色不变一时死节之臣有此两异
　　元史错缪莫甚于姚燧传其文大抵掇拾燧所自为送畅纯父序而前后倒置散乱不明以虚为实以寓言为正意不独与史法乖迕于文字语气亦直谓之不通可也今具列于后以俟读者参之至燧旣立传则姚枢传末但曰犹子燧自有传足矣而必赘之曰燧官至某某諡文通亦非书法马祖常传亦然　传曰年十三见许衡于苏门十八始受学于长安时未尝为文视流辈所作唯见其不如古人则心弗是也二十四始读韩退之文试习为之谓有作者风稍就正于衡云云按序云余冠首时视流辈所作唯见其不如古人者虽不敢轻非诸口而亦未尝轻是于心也退而自思人之能者余操虑持论且然然余不能之何以免人无嫉妬之讥乎年二十四始取韩文读之捉笔试为持以示人譬如童子之鬭草彼能是余亦能是彼有是余亦有是特为士林御侮之一技焉耳云云且就正于先生先生赏其辞而戒之曰云云按未尝轻是于心亦文家常语何必引入此谓以虚为实其文意在何以免人嫉妬之意以起下不知者感慨今乃引作实据此谓以寓言为正意也即许衡一段不消认真　传曰或谓世无知燧者曰岂惟知之读而能句句而得其意者犹寡燧曰世固有厌空桑而思闻鼓缶者乎然文章以道为轻重道以文章轻重彼有班孟坚书表古今人物九品中必以一品置欧阳子则为去圣也有级而不逺其文虽无尹谢之知不害于行后岂有一言几乎古而不闻之将来乎按或谓下又着曰设问答不知谁指后又着燧曰不知是燧自言是对或问序曰纯父自言得余一字只言不弃而录之又言世无知公者岂惟知之读而能句句而得其意犹寡呜呼世岂厌空桑之瑟而思闻鼓缶者乎按语气呜呼下亦是纯父语意带感慨今作燧答非是且分世无知燧者曰岂惟知之作问答语文中有是乎令人读之茫然序起手云欧阳子为一代儒宗一时所交海内豪俊之士计不十百而止及谢希深尹师古者纪序集古录遂有无尹谢知音之论呜呼岂文章也作者难而知之者尤难欤故后应之云世复有班孟坚者书表古今人物九品之中必以一等置欧阳子则为去圣贤也有级而不逺其文虽无尹谢之知不害于行后犹以失之为悲下下之外岂别有等置余哉则为去圣贤也无级而絶逺其文如风花之逐水霜叶之委土朝夕腐耳岂有一言之几乎古可闻之将来乎纯父独信之自余不可不谓之知巳足为百年之快恐纯父由此而取四海不知言之非也按此文章自有次序今突出及尹谢之知又遗却自身一段不知所说谓何此所谓前后倒置散乱不明也盖史家欲见燧作文原委即当采入此序不宜零星掇拾致此荒谬　传又云燧之学得于许衡由穷理致知反躬实践为世名儒后云每来谒文必广置燕乐燧则为之喜而援笔否则不易得也颇恃才轻视赵孟頫元明善辈此可谓之穷理致知反躬实践者乎其自相矛盾甚矣至如史天泽董文炳两家传尽取其家碑铭虚语勦袭成文犹弗论也

　　湛园札记卷三
<子部,杂家类,杂考之属,湛园札记>
　　钦定四库全书
　　湛园札记卷四
　　翰林院编修姜宸英撰
　　尔雅矢弛也【注弛放】弛易也【注相延易】弛易二字汉书剑人之所施易当作此注
　　唐棣栘注江东呼夫栘疏诗召南云唐棣之华陆玑曰奥李也一名雀梅【前经云时英梅注雀梅疏似梅而小也】亦曰车下李所在山皆有其华或白或赤六月中熟大如李子可食又常棣注今关西有棣树子如樱桃可食疏诗小雅云常棣之华陆玑疏云许慎曰白棣树也如李而小如樱桃而正白今宫园种之又有赤棣树亦似白棣叶如刺榆叶而微圆子正赤如郁李而小五月熟按此则唐棣自一种召南所咏是也常棣与棠棣共为一种而又自分赤白二种小雅所咏是也唐棣实大如李子棠棣实如樱桃唐棣正名郁李又云奥李本大如李子今俗称大如樱桃者为郁李殊误
　　槚苦荼注树小如栀子冬生叶可煮作羮饮今呼早采者为荼晚取者为茗一名荈蜀人名之苦荼按此茗饮已始于晋时
　　鸟曰狊疏鸟之张两翅狊狊然摇动者名狊论语三狊而作当作此解
　　宋书张畅爱弟辑临终遗命与辑合坟时论非之宋刘翚家娣姒合葬尤奇
　　汉官中有伯使主为诸官驱使辟路于道伯中故言伯使即伍伯也
　　魏司徒崔浩之死坐国史讥讪而宋史谓拓拔焘南冦汝颍浩宻有异图妻弟栁光世要河北义士为浩应浩谋泄被诛当时河东大姓连谋夷灭者甚多此南北传闻异词亦由时诛杀狼籍故疑必坐反谋也
　　雷次宗被征还山何尚之设祖道文义之士毕集为连句怀文所作尤美词高一座此连句非今联句盖相连倡和为诗也不然不当谓怀文所作尤美
　　梁制光禄大夫皆银章青绶加金章紫绶者为金紫光禄大夫任遐为光禄就王晏乞一片金乃转启为金紫不行
　　萧子显齐书最劣然议论亦有可采者祥瑞志云今观魏晋以来世称灵物不少而乱多治少史不絶书故知来仪在沼逺非前事见而不至未辨其为祥也此与欧公五代史天文志之所论祥瑞之见治日少而乱日多何以异哉
　　宋高宗中兴孟太后诏献公之子九人惟重耳之尚在汉家之厄十世宜光武之中兴时称名句梁王僧辨劝进湘东王表曰轩辕得姓存者二人高祖五王代实居长亦典确不磨矣此表纯用长联开唐宋四六之祖
　　安成康王秀太祖子为江州闻前刺史取征士陶潜曾孙为里司秀叹曰陶濳之德岂可不及后世即日辟为西曹亦南朝佳事也
　　宋濓在元至正间授编修初未尝辞其集中有焚黄祭文可考黄晋卿神道碑亦言明年以门人翰林国史院编修官同郡宋濓之状至京师临川危素铭其神道之碑云云
　　宋书礼志旧说后汉有郭虞者有三女以三月上辰产二女上已产一女二日之中而三女俱亡俗以为大忌至此月此日不敢止家皆于东流水上为祈禳自为洁濯谓之禊祠分流行觞遂成曲水史臣按周礼女巫掌嵗时祓除衅浴如今三月上已如水上之类是也衅浴谓以香薫草药沐浴也【愚按香草沐浴非可用之水上此特借证周礼】韩诗曰郑国之俗三月上巳之溱洧两水之上招魂续魄秉蕳草拂不祥此则其来甚久非起郭虞之遗风今世之度水也月令暮春天子始乘舟蔡邕章句曰阳气和暖鲔鱼时至将取以荐寝庙故因是乘舟禊于名川也论语暮春浴乎沂自上及下古有此礼今三月上巳祓于水濵盖出此也邕之言然张衡南都赋祓于阳濵又是也或用秋汉书八月祓于灞上刘桢鲁都赋素秋二七天汉指隅人胥祓除国子水嬉又是用八月十四日也自魏以后但用三日不必已也沈约此段乃是用摰虞束晳之对而不载洛水浮觞故事殊不可解秋祓特新从来未经拈出但所引祓除无关宋事志礼及此直是黄车小说耳
　　靖难兵至扬州江都令张本迎降成祖以滁泰二知州房吉田庆成率先归附命与本并为扬州知府偕见任知府谭友德同莅府事一时扬州顿有四知府亦古所未有
　　陈僧智永云乐毅论者正书第一梁世模出自萧阮之流莫不临学陈天嘉中人得以献文帝帝以赐始兴王王昨收禁中即以见示吾尝闻其妙今覩其真始兴薨后仍属废帝废帝没又属余杭公主陈世诸王皆求不得及天下既定永处处追寻累载方得陶贞白云大雅吟乐毅论太师箴等笔力妍媚纸墨精新言得之矣智永记如此按梁武帝云乐毅论微麄健恐非真迹宏景答启愚心甚疑是摹不轻言令旨以为非真窃自信颇涉有悟则妍媚之评恐未然也此帖入唐太宗与兰亭同所赏玩高宗勅冯怀素诸葛真搨赐长孙无忌等六人外间方有则天时武平一少育宫中见真字楷书每函可有二十余卷别有小函十余卷所记忆者是扇书乐毅论告誓黄庭经至神龙中太平公主取小函以归平一任彬州日与太平子薛崇堂兄子崇允连官说太平之败崇怀乐毅等七轴请崇允托其叔驸马擏赂岐王以求免罪此书遂归邸第徐浩古迹记又云太平公主爱乐毅论以织成锦袋盛置于箱及籍没后有咸阳老妪窃举袖中县令寻追惊惧奔趋投之灶下香闻数里兰亭自昭陵发掘后真本流落人间至宋南渡前犹有得之以献者而乐毅遂亡矣然徐浩云潼关失守后有赵城仓督自云有好书欲请赎罪史维则取看遂取扇书告誓并二王真迹四卷上之韦述开元记又云萧令寻奏上滑州人家藏右军扇上真书宣示及小王行书白骑遂等二卷则扇书者一云告誓一云宣示其说已不同而平一云扇书乐毅告誓黄庭则岂数书流传者皆扇乎备存之以俟临池者
　　今世所传钟繇书间有千文尝疑之后见宋太宗语参政李至曰千字文本无籍梁武帝得钟繇破碑爱其书命周兴嗣次韵而成之俚无足取
　　人知王介甫罢春秋进讲案曲洧旧闻熙寜元年冬介甫初侍经筵未尝讲说上欲令介甫讲礼记至曽子易箦事介甫于仓猝间进说曰圣人以义制礼其详至于牀第之际上称善安石遂言礼记多驳杂不如讲尚书帝王之制人主所宜亟闻也于是罢礼记然则介甫不独废春秋讲读亦罢讲礼记矣五经中一时顿去其二甚哉其侮圣也
　　嘉话录云王右军告誓文今之所传即其藁本不具年月日朔其真本云永和十年三月癸夘朔九日辛亥而书亦是真小文开元初年闰月江寜县瓦官寺修讲堂匠人于防瓦内竹筒中得之与一沙门主八年县丞李延业求得之上岐王岐王以献帝便留不出或云后借之岐王十年王家失火此书亦见焚按今法帖所刻皆具年月岂后人因梦得言而増入耶然其摹法颇古
　　魏书张天锡字纯嘏一名公纯而世说注引张资凉州记曰字公纯嘏或谓过江后为人所笑减一字不应魏收书亦从南朝所称若乞伏慕末字安石跋亦三字古今亦仅见此二人
　　高祖将杀崔暹世祖救之曰我为舍其命须与若手手即杖也
　　防锣吾乡名铜靣盆为防锣见宋史礼志二十二卷金使辞仪又外国传数见之
　　宋史冯京传论进士自乡举至廷试皆第一者才三人王曽宋庠为名宰相冯京为名执政风流相映不媿其科名然王岩叟传【字彦霖】仁宗初置明经科岩叟十八岁与省试廷对皆第一亦三元也其忠节亦所称不媿科名者而不与是数亦以进士与明经科之别与
　　宋官府防席极侈动费数百金太原帅率用重臣每宴飨费千金取诸县以给敛诸太谷者尤甚知县郭永书抵幕僚止之
　　宋史忠义传刘锐赵汝向死节文州不数叶重见之王翖传当时纂修之疎如此
　　刘贡父博学古人多被其弹驳然其所为诗话徃徃于浅近语多误用如曰刘子赠人诗云惠和官尚小师达禄须干取下惠圣之和师也达而子张学干禄事或有除去官字示人曰此必番僧也闻者大笑按论语是赐也达误为师字且栁下是姓不当以下惠连称又云古人多歌舞饮酒唐太宗每舞属羣臣长沙王亦小举袖曰国小不足以回旋以汉景帝为唐太宗盖误之逺矣
　　北齐书幼主纪童戏者好以两手持绳拂地而却上跳且唱今元宵前后儿童持绳之戏无处不然皆齐高余习也
　　井卦坎上巽下程传取木器之象木入于水下而上乎水汲井之象也按彖辞羸其瓶瓶汲器文从缶瓦器也故朱子曰井象只取巽入之义不取木义不知本义何故又从程说厚斋冯氏曰韩信以木甖渡师知罇罍古皆用木疑古以木为瓶此象巽木无疑不知羸为毁败之义惟瓦故有毁败扬雄酒铭观瓶之居居井之湄一旦曳碍为党之轠故知自汉以前缾皆陶瓦为之朱子本义有姑从程说而自驳正之者数条此其一矣
　　公羊谷梁俱受春秋于子夏公羊解引戴宏序云子夏传与公羊高【公羊不见字】高传子平平传子地地传子敢敢传子寿至汉景帝时寿乃共弟子齐人胡母子都着于竹帛与董仲舒皆见于图防是也杨士勋谷梁释云谷梁子名淑字元始鲁人一名赤【师古云名喜】受经于子夏传孙卿卿传鲁人申公申公传博士江翁其后鲁人荣广大善谷梁又传蔡千秋宣帝好谷梁擢千秋为郎由是谷梁之传大行于世是则公谷皆受经于子夏故其言大抵相同而又有相抵忤者当是流传之异二传皆是口相传授至汉始着竹帛传公羊者以为孔子惧衰世之祸隐晦其文故不着竹帛而学者徒私相授受而已此何休之妄说也汉书艺文志亦曰有所褒讳贬损不可书见口授弟子弟子退而异言丘明恐弟子各安其意以失其真故论本事而作传明夫子不以空言说经也春秋所贬损当世君臣有威权势力其事实皆形于传是以隐其书而不宣所以免时难也是说也予未之信孔子作春秋上纪天时下明王道所以正人心而抑邪说也欲正人心而抑邪说必昌明其说于天下而使天下人喻于吾之说然后可以开其愚蔽而革去其邪心若徒与其弟子私相授受而已天下何由知之知之者独其弟子则春秋可以不作善乎杜氏之言曰制作之文所以彰徃考来情见乎词言高则防逺词约则义微此理之常非隐之也圣人包周身之防既作之后方复隐讳以避患非所闻也孟子曰予岂好辩哉予不得已也又曰孔子成春秋而乱臣贼子惧孟子之好辩即孔子作春秋之意也使孔子自讳其辩隐秘其书而不出乱臣贼子何所见而知惧哉作春秋则祸非所避欲畏祸则春秋不如弗作惧威权势力而茍避之是班氏以小人之心度量君子也何休因班氏之说遂诬春秋黜周王鲁又曰春秋黜杞旧宋而新周引谶文云某览史记援引古图推集天变为汉帝制法陈叙图录又云公羊五世至汉胡母生董仲舒推演其文世人乃闻此言去孔子卒后三百岁矣何不全身之有何休之说皆公羊传所未有也其所云黜周王鲁为汉制作岂独诬春秋哉其为公羊之累亦已甚矣况其解传不由传意凿空立义辞晦意滞凡一例而前后矛盾不可通者难以枚举使春秋本义若此学士家犹难于寻觅彼乱臣贼子非尽读书知文字者也欲其一见而知惧理所必无者矣愚故谓何氏之从祀不可不废而十三经注家唯公羊传不可存也
　　二传之不同于左传非不信当时实未之见也仲尼与左丘明同观史记而作春秋春秋之经纲也左传其目也读三传者必当以左氏为主
　　杜诗游龙门奉天寺天阙象纬逼天官书天开云物若如诸家议必改阙字则不如开字之确
　　天育骠骑歌伊昔太仆张景顺监牧攻驹阅清峻遂令大奴字天育别养骥子怜神俊注云大奴王毛仲其父坐事没官生毛仲于宗按张说陇右监牧颂德碑曰有霍公之掌政择张氏之旧令霍公即王毛仲故景顺对帝亦曰帝之福也仲之力也臣何力之有焉则景顺乃毛仲之属也何反云遂令大奴乎大奴与骥子对自是谓其奴耳且毛仲已封霍公而奴之有是理乎
　　醉时歌广文先生官独冷按唐书百官志广文馆博士四人助教二人而不言其品数依国子太学博士正五正六则广文博士当是正七品又按食货志序俸钱各助教二万而博士反止得万三千何耶如此则广文先生饭不足果不待言矣　新书选举志元和二年定生员广文六十人东都广文十人则广文馆至元和犹不废也而新书云久之雨坏庑舍有司不复修完寓治国子馆自是遂废广文馆原在国学増置非以庑坏而寓治谓遂废更妄　又唐书云天寳中国学増置广文馆以领词藻之士则广文之设原非特为郑防而本传云帝欲置左右以不事事更为置广文馆以防为博士皆非实录也　广文在国子监后世郡县学教职借称耳而近世文家竟有以此称为文送教谕者岂不可笑
　　百罚深杯亦不辞桑又在江总席上曰虽深盏百罚吾亦不辞也韩昌黎诗饮酒宁嫌盏底深
　　外物慕张邴注谓张良邴曼容非张长公仕不过五百石故曰辞秩岂多满岂张良乎
　　雨过苏端新书杨绾传谓端憸人也论绾丑险不实贬巴州员外司马而竟改绾原諡文贞为文简
　　朝回日日三句吴孙权侄济嗜酒曰寻常行坐处欠人酒缗欲贳此缊袍偿之不独用其辞兼用其事矣
　　彭衙行删韵兼文真寒元五韵
　　徒步归行此未抵鄜州乞马于李公而作当在北征诗前时尚未见妻子也下二首仿此
　　送李校书何时太夫人堂上防亲戚汝翁草明光天子正前席父在而母称太夫人亦一故实
　　石壕吏注寰宇记神雀台在陜西硖石县东北四十五里石壕鎭按唐先天初置临汝县旧唐书注云移治石壕驿临汝与洛阳亦不逺安知公不从此而抵京都耶留花门楼钥答杜仲高书花门即回鹘也某尝考回鹘之俗衣冠皆白故连屯左辅而百里如积雪然不旣多乎以此意读之方觉语意精彩顿别
　　同谷县七歌岁拾橡栗随狙公庄子盗跖篇昼拾橡栗暮栖木上　南有龙兮在山湫吴本注此篇为明皇作也明皇以至德二载至自蜀居兴庆宫谓之南内明年改元乾元时持盈公主徃来宫中李辅国常隂其隙间之故上元二年帝迁西内　诗题乾元中寓居同谷公才居同谷而明皇亦始居兴庆安能逆料其然按史兴庆宫在皇城东南距京城之东开元初置至十四年又増广之谓之南内则南内之名自开元已然何谓自蜀居之始有此称耶　龙翔后大明宫谓之东内而以太极宫为西内南内盖配两宫而言也非始于明皇幸蜀之后明矣　按史持盈侍太上皇见之李辅国传而本传不载辅国传又载万安咸宜二公主视膳西宫而本传皆畧之惟楚国公主传云上皇居西宫独主得入侍辅国传又不载但公主入侍与此诗毫不相涉仅一南字与南内相附防耳
　　我有一匹好东绢唐书地理志陵州仁寿郡供鵞溪绢东坡诗注鵞溪在梓州监亭县出绢甚良杜诗云云盖谓此也
　　过代国公故宅郭公大功在廷诤不受废立之诏所谓定防神龙后也新书仅载其总兵扈从之一节失史家体观公诗全首知其用意所在正与燕公所作行状合　此诗笺注甚谬按突厥吐蕃冦凉州后方御洛城门宴边报遽至因辍乐拜元振为凉州都督而遣之则元振之行自出后意不得云以宗楚客等之妬而出之也宗楚客欲召而杀之其事在后
　　自平宫中吕太一旧唐书广德元年宦官市舶使吕太一逐广南节度使张休纵兵大掠是此吕太一也按唐尚有一吕太一为张嘉贞荐授中书舍人时语曰令君四俊苗吕崔员
　　楼钥曰嘉陵江水何所似一作山水者是盖嘉陵江至阆州西北折而趋南复折而趋北三靣皆水故亦谓之阆中阆内地势平阔江流舒缓城南正当佳处对靣即锦屏山盖山如石黛水如碧玉故云嘉陵山水何所似石黛碧玉相因依真絶唱也　按题是分咏阆山阆水上是阆山此章自是单咏阆水玩下浪花沙际荡浆含鱼可见石黛碧玉言水色与山光相映耳不害其为专咏水也原作江水宜仍之
　　迟暮堪帷幄飘零且钓罠罠选注麋网是也虽说文亦有钓义然两钓义同且与上帷幄不对
　　古柏行田况古柏记自唐季凋瘁歴王孟二国蠧槁尤甚然以祠中树无敢剪伐者皇朝乾德丁卯岁仲夏枯柯复生日益敷茂观者叹耸以为荣枯之变应时治乱因命工图写以贻好事者自三分迄今八百余年矣
　　鸣玉栖房栊谢惠连捣衣诗簪玉出北房鸣玉步南阶天寒大羽猎此物神俱王庄子神虽善不王也
　　课伐木诗叙必昏黒摚突防人屋壁朱仲晦曰防人正谓防州人耳而山谷乃有黒月虎防藩之语此颂又用躨触按躨跜见鲁灵光殿赋自为虬龙动貌无触义不知山谷何所据也愚按谢朓三日侍宴诗河宗跃踢海介躨跜躨跜对跃踢似亦有防触之义但单用未安耳
　　园人送瓜倾筐蒲鸽青满眼顔色好蒲鸽或是瓜状青色然不知何典
　　赠司空王公思礼按思礼代李光弼为河东节度副大使上元元年加司空又二年薨史曰自武德以来三公不居宰辅唯思礼而已则司空乃生前所加非赠也公不知何据
　　观公孙大娘弟子舞剑器行乐府曲名有西河剑器又有醉浑脱　乐府杂录有健舞软舞字舞花舞马舞健舞曲有棱太阿连柘枝剑器胡旋胡腾软舞曲有凉州绿腰苏合香屈柘团圆旋甘州等按剑器属健舞即其顿挫可知矣注又曰云云皆乐府杂录此段注绿腰或作录要谓录其要者进上耳
　　合昏排鐡骑清旭散锦幪周礼司圜注弗使冠饰者着墨幪锦幪以锦包头也若如笺注作锦引广韵驴子曰岂有上鐡骑下复赘锦者
　　韩诗无因帆江水注帆去声引杜诗浦帆晨初发按左传拔斾投衡注使不帆风差轻帆凡剑反谓饱风也杜诗实误用
　　桓帝末童谣城上乌尾毕逋公为吏子为徒一徒死百乗车车班班入河间河间姹女工数钱以钱为室金为堂石上慊慊舂黄粱梁下有悬鼓我欲击之丞相怒杜诗愼莫近前丞相嗔本此盖乐府体也岑嘉州演河间七字为两句曰邯郸女儿夜沽酒对客挑灯夸数钱汉人膏馥为后人揽取不尽
　　将军昔着从事衫魏孝肃诏百官悉依旧章不得以务衫从事务衫即所谓从事衫矣
　　昔者玉珂人谁是青云器唐制四品得鸣珂盖贵官也岳阳风土记赤沙湖在县南夏秋水涨与洞庭通杜子美所谓殿脚挿入赤沙湖也
　　画手看前辈吴生逺擅宋初修老子庙庙有吴道子画壁官以其壁募人买有隐士以三百千得之于是闭门不出者三年乃以车载壁沈之洛河
　　韦贤初相汉范叔已归秦豕韦与范同出故用范叔作对不如注称望见素去杨国忠一如范叔去穰侯之缪妄也
　　世传韩退之屡干执政者然杜公始入京师一投张均兄弟再赠鲜于仲通二君皆非端士而穷困不免为此士之失志宁堪问乎
　　难说祝鸡翁风俗通呼鸡朱朱俗说鸡本朱公化为之而今呼鸡皆朱朱也说文解字喌喌二口为讙州其声也读若祝祝者诱致禽畜化顺之意喌与朱音相似耳寳公答魏胡太后把粟与鸡呼朱朱后太后果为尔朱荣所害则朱读又当如字
　　天老书题目周礼占梦疏堪舆天老云云
　　家书万金以烽火三月也后人遂以万金为故实矣骥子春犹隔裴宣明子景鸾景鸿并有逸才河东呼景鸾骥景鸿龙文公名子以此
　　宫中每出归东省防送防龙集凤池笺曰政事堂在东省属门下至中宗时裴炎以中书令执政事笔故徙政事于中书省则堂在右省也杜甫为左拾遗其诗所谓凤池者中书也左省官方自宫中退朝而出则归东省者以本省言也又送防龙于凤池殆左省堂集政事堂白六押事耶杜为拾遗时而政事堂已在中书故出东省而入于西省者就政事堂见宰相也为其官于东省而越至西省故文昌录于此阙疑按裴炎以侍中迁中书令故徙政事堂于中书省后张说又改政事堂为中书门下文昌杂录云凤池在中书省杜诗不应有悮恐唐朝别有故事且恐是时政事堂适在右省耳
　　大明宫则天长安元年改含元宫为大明宫
　　送翰林张司马南海勒碑按唐书吕向传向进左补阙帝自为文勒石西岳诏向为镌勒使此虽权设亦以士人为之也鹤曰或待诏镌刻之流若是杂流公不宜作诗送之
　　退朝花底散笺引晦庵云唐殿庭间种花栁故杜诗云云本朝惟树槐楸郁然有严毅气象按晦庵之说又见之文昌杂录北宋人语也
　　送许八拾遗归江宁觐省唐书齐澣传润州北距瓜步沙尾纡滙六十里舟多败溺澣从漕路由京口埭治伊娄渠以达扬子岁无覆舟此开元二十二年事送许在天寳中故得云京口渡江航矣【京口渡自晋宋间已有之至齐始定渡京口】
　　寿酒赛城隍北史慕容俨守郢州城中先有祠一所俗号城隍神此城隍神始见史传者
　　鱼海路常难唐李国臣传以折冲从收鱼海三城寓目一县蒲萄熟秋山苜蓿多蒲萄苜蓿皆来自西戎故题云寓目寄慨深矣
　　山寺西域传康者一曰萨末鞬亦曰飒秣建贞观时歳入贡金桃银桃诏令植苑中悬崖方舆胜览麦积山在秦州东南百里云云按庾信有麦积崖佛龛铭所谓鸟道乍穷羊肠或断者也但言是大都督李允信于壁之南崖梯云凿道不言先有瑞应寺
　　乌麻蒸续晒笺引本草胡麻生中原山谷南都赋其原野则有桑漆麻纻按胡麻即巨胜可服食者南都赋注纻麻属不闻桑麻之麻可以蒸晒服食
　　细雨鱼儿出正与骤雨落河鱼相对看鱼逢细雨则羣食于水靣骤雨而大则反落也
　　楼钥曰尝与蜀黄文叔尝食花稗因问蜀中有此乎曰此物甚多正出阆州杜诗所谓黄知橘柚来误矣曽亲到苍溪县顺流而下两岸黄色照耀直似橘柚其实乃此稗也问之土人云工部旣误有好事者欲为解嘲于其处大种橘柚终非土宜无一活者
　　毕景羡冲融南史殷臻幼有名行袁粲褚彦回并赏异之每造二公之席輙清言毕景北齐书王晞传亦曰毕竟听还薛道衡立春才七日离家已二年此云春归客未还亦缩字之法
　　世说西域道人谓司马国寳人靣而兽心杜正用其语惟人靣兽心不可测故曰薄俗防人靣马蹄是庄子养生之旨故云
　　日斜鱼更食食字新然见鹖冠子云江湖然游鱼黯然忽见波明食动幸赐于天
　　昆吾御宿自逶迤汉水衡都尉有御羞令丞注御羞地名多出御物可进者扬雄传谓之御宿　元后传夏游籞宿鄠杜之间师古曰籞宿苑在长安城南今之御宿川是也此则复名籞宿矣籞与御同
　　凡百愼交绥疏旧说绥部也李卫公曰绥六辔总也按绥训辔为是礼亲迎有授绥之礼
　　一辞故国十经秋每见秋瓜忆故侯因瓜州相映带故以秋瓜起兴此正文情游戏天机烂漫处笺欲改为袁袁州则与上秋瓜何涉
　　地下无朝烛人间有赐金朝烛只如礼所谓手烛地烛即庭燎也早朝所用注用始皇人鱼膏无涉且不宜以亡秦比天寳
　　毕曜仍传旧小诗毕曜不见注酷吏敬羽传羽与毛若虚裴升毕曜同时皆暴忍时称毛敬裴毕未几升曜流黔中曜正肃宗时人耀即俗曜字又见乔琳传曽为郭子仪书记顔鲁公碑隂亦列其名
　　一生自猎知无敌庾信诗野鹤能自猎江鸥解独飞陆放翁野饭诗可怜城南杜零落依涧曲靣余作诗瘦趋拜尚不俗自注杜氏自谱以为子美下峡留一子守浣花旧业其后避成都乱徙眉州大垭或徙大蓬云
　　江深刘备城岳阳风土记刘备既与肃画湘为界遂筑地乌沙镇对垒在州北六十里俗谓之金门刘备城
　　蘂蘂自开春蘂蘂出文选
　　或谓杜七律必谐四声惟老去诗篇浑漫兴兴字去声重出千家诗作漫与是余按荆公诗粉墨空多真漫与子瞻诗诗篇真漫与亦用此也然谓杜律必谐四声考之全集则未确
　　东坡曰司空表圣自论其诗以为得味外味如棊声花院闭幡影石坛高吾独游五老峯入白鹤观松隂满地不见一人惟闻棊声然后知此诗之工也但恨其寒俭有僧态若杜子美云暗飞萤自照水宿鸟相呼四更山吐月残夜水明楼则才力富健去表圣之徒甚逺矣然朱晦庵以暗飞萤自照语自是巧不如韦苏州之寒雨暗深更流萤度高阁此景为可想但则是自在说了防此三说可见诗家身分当作三层看苏与司空尚是就诗论诗晦庵则于诗外别有见解也
　　遮莫邻鸡下五更遮莫旧注俚语犹言尽教也按传信记【唐郑棨着】刘朝霞献明皇幸温泉词直撄得盘古髓掐得女娲瓤遮莫你古时千帝岂如我今日三郎此是俳谐正合俗语
　　送裴二虬作尉永嘉韩集河南少尹张君墓志文虬以有气畧敢諌诤为諌议大夫朱注欧阳公跋怡亭铭虬代宗时为道州刺史此文云为諌议大夫不云为道州刺史唐史亦不见其事欧阳公岂得之怡亭铭耶余按芦浦笔记云唐贤题名有河东裴虬为道州刺史杜诗有送裴二虬作尉永嘉诗则欧阳之说自有据不专得之怡亭铭也
　　子美喜用所字如朱夏熟所膺将老委所穷使臣精所择逆节同所归飘风争所操画地求所歴日出甘所终纪纲正所持久客愼所触师伯集所使怀抱罄所宣气酣达所为名贤慎所出笔札枉所申朝廷悲所遣死鹿力所穷夹辅待所致多晦滞不可解亦文字之病
　　台州志郑防字若齐谪台州司户台人初见防衣冠言动嫌之时为之语曰一州人怪郑若齐郑若齐怪一州人防尝作诗自叹云著作无功千里窜形骸违俗一州嫌遂选民间子弟教之有林元籍等从之游终于台世为台人孙瓘为恊郎防诗不传此二句仅见于此故存之
　　桃竹杖按戴恺之竹谱箖箊桃枝注云桃枝皮赤编之滑劲可以为席顾命篇所谓篾席者也尔雅释草云四寸一节为桃枝余之所见桃枝竹节短者不兼寸长者或逾尺恐尔雅所载草族自有桃枝不必是竹山海经云其木有桃枝剑端又广志层木篇云桃枝出朱提郡曹爽所用者也详察其形宁近于竹但未详尔雅所云复是何桃枝耳经雅所说二族决非作席者也
　　几年逢熟食秦人以冷食为熟食以将禁火先具饔飱也齐人呼为冷节【见潜确类书未查出处】按白乐天诗留和冷食即杜熟食也张籍亦云廊下御厨分冷食
　　秦州诗士苦形骸黒旌疏鸟兽稀鸟兽即画熊隼之类士苦则形骸自黒旌疏则鸟兽自稀鸟兽稀犹云天吴紫凤顚倒短褐也
　　小摘为情亲谢灵运永嘉记百卉正发时聊以小摘供日


　　湛园札记卷四
