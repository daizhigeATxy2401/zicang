溪山余话　　（明）陆深 撰 

　　周谞延之，尤溪人，字希圣，宋熙丰间人。知广之新会县，不肯奉行王安石新法。有寄子弟诗：浪有虚名落世间，自惭无实骨毛寒。未年三十身先倦，才得一官心已阑。卜宅拟寻栽药圃，买田宜近钓鱼滩。他年子弟重相见，藜杖蓑衣笋箨冠。诗虽浅，颇不类宋，一时门人称周夫子，其风致可想也。又著孟子解义礼记说，亦一博学之士。 

　　嘉靖己丑，予谪延平，将以八月到任，故自七月冒暑渡浙江，沿途皆以疾谢遣人事。二十六日过兰溪，谒枫山章文懿公祠堂，公讳懋，字德懋。是日始具衣冠。文懿家甚寥落，八十岁外生一子，时年已十五矣。祠中塑像乃公服，不甚肖，似为赋一诗，曰：大明启运接虞唐，成化初年士气昌。岁晚旧京施木铎，日长过客奠椒浆。盖棺论定知消长，节惠恩深识播扬。青眼门生今白首，敢于初志负升堂。（公丙戌会元，入翰林为编修。因鳌山应制，上疏谏止，遂谪外。是时罗一峰伦方论时相起复后，先就贬士论翕然称之，稍迁福建佥事，遂致仕家居近三十年。孝庙末始因论荐起为南京国子祭酒，自祭酒迁南太常寺卿，不赴再迁南礼侍，再不赴复乞致仕家居，复以论荐升尚书，年八十六卒。赐祭，赐葬，赐谥，复廪食其幼子，皆异典也。深卒业南雍，极蒙公器待，时年二十六，今五十三矣。） 

　　公和易不事边幅，喜为后生辈谈论讲说，终日不倦。其言若不甚切深，而其应皆如影响。所谓国家之蓍蔡若人是已。每为诸生言甲子岁更天下多事云云，乙丑孝庙宾天而刘瑾擅权，武宗朝事无一不验，所闻者非一人，世当有记之者。别有一二事得于独闻，因忆正德壬申秋，深以编修使淮府，毕事还经兰溪，与今佥都御史唐虞佐龙同谒公于白露山下。公留饭于厅事，惟虞佐与深侍公，一一询朝事，并及当道诸公。因曰万一今上无嗣，则孝宗绝其继承云何？深不敢对。又曰当论昭穆，昭穆亦有数说，不同若据。左传曰文之昭也，武之穆也，则昭穆当视庙制。深益不敢对。虞佐时以剡城尹持服素喜议论，是时亦默默。公微笑字谓深曰：子渊意何如？深遂避席对曰：此非小臣所敢道。公又笑曰：官也不小，李纲在宋朝许大担负，只是起居注耳，起居注正是今编修之官。深逊谢，不省何谓。公亦遽以他语易之。深至杭遂上疏，移疾还家。丙子秋告起迁司业，辛已奔先太史公丧还家。戊子始召迁祭酒，明年三月以经筵面奏，再上疏得旨降延平同知。其事颇与李忠定合。按：忠定字伯纪，梁溪人，梁溪今之无锡县。其生则在予华亭县公廨，故至今有相公阁，以忠定故也。忠定在讲筵以面奏谪沙县，沙县今隶延平，予亦以面奏得延平。虽文章勋业万万不敢望忠定，而事有偶然相类者，不知文懿当日何以特举忠定为深励耶？古人何限亦何必忠定，其有意耶，其无意耶，皆不可知也。漫书于南剑州之九峰吏隐处。 

　　予为庶吉士时，一日侍坐于少师洛阳刘公健，因问予章德懋可为今日何官，予亦逊谢不敢对，公大声曰：以尔知德懋故问。予始起对曰：恭而安，宜为日讲经筵官，以辅养。圣德公摇手曰：不得，不得，德懋居山林久未间，讲筵礼数万一，山野使人主不肯亲近儒臣自此始。同年，崔子钟铣闻之，曰此公私意，孰谓德懋不习礼度耶？由今日观之，深之去讲筵也，虽所自取，亦以少诚意无感悟之效。如盛庶子端明、魏祭酒校，皆以生疏改秩，半岁之间屡有变动。圣心可想矣。乃知前辈练事久，自有长识，后生未易以一言断也。 

　　我朝君臣隔绝，实以宪庙口吃之故。至孝宗末年，有意召见大臣与议机务，李西涯文正公东阳，载在燕对录比来南剑闻之萧少卿九成韶言。一日，孝庙尝问司礼监，祖宗时召见大臣其礼如何，当在何处，萧敬对云：英宗多在文华殿，尝见临殿前楹见吏部尚书王公翱问。对毕，王公辞去，顾见其衣后破损，再呼还，问衣破何不令家人补之。王公答曰：今日偶服此到部适，闻命不及更衣。英庙抚掌笑，命赐一绮。孝庙闻之曰：朕不能如祖宗简易若此。数日间，遂召见兵部尚书刘公大夏，见后称好好向见。邃庵杨公一清亦谈一事，云时甘肃阙总兵官会推恭顺侯吴瑾，英庙以为得人，召问王公如何，王公以为不可用。英庙遽曰：老王执拗，外庭皆道此人好，独尔以为不好，何也？王公叩头曰：吴瑾是色目人，甘肃地近西域，多回回杂处，岂不笑我中国乏人？英庙即抚掌曰：还是老王有见识，即命另推。祖宗时君臣之间契会如此。孝庙有意修复真，圣政也。 

　　户部尚书杏冈李公瓒，尝为兵部主事，言东山刘公大夏，当孝宗之朝最为得君公，亦以天下为任。议汰冗食，凡军戢皆以军功为准，通查裁革。既得旨行之，而一时侍卫、将军、力士之流，皆以才艺选。初无军功，该司失于照详类行报罢，一时哄然。时驸马都尉樊凯官红盔将军特过兵部，为言此辈不宜裁革。东山概拒之，凯积不平，适当驾升殿，凯立午门外语诸人曰：尔辈不用了，昨已奉旨裁革，虽我亦无地位矣。盖激之也，众人遂散出。孝宗上殿，平昔执瓜带刀之人皆不在仪卫，简寂恐恐不安，屡顾左右问故。既退，遂宣樊驸马面究，凯奏昨兵部以行裁革去矣。孝宗大声曰：刘大夏敢如此！玉色不怡，复宣兵部东山至，走急气促，不能了了，而裁革之事悉罢，圣眷遂衰矣。夫以东山之公忠，与孝庙之有为，事机一失乃至于此。信乎，臣不密则失身一时疏略，甚可惜也。该司可谓无人矣。谚云：幸门如鼠穴，此言可以谕大。 

　　尝记宋时漕运，自荆湖南北米至真扬，交卸舟人皆市私盐以归，每得厚利。故舟人以船为家，一有损漏旋即补葺，久而不坏，运道亦通。太宗尝谓侍臣曰：篙工柁师有少贩鬻，但无妨公，不必究问。真帝王之度哉。 

　　亡国之君多善文辞，如隋炀帝、陈、李二后主，使与词人才子争长，亦居优列，岂浮华者无实用耶。南汉刘鋹疑鸩，对宋太祖曰：臣承祖父基业，违拒朝廷，烦王师致讨，罪在不赦。陛下既待臣以不死，愿为大梁布衣，观太平之盛，未敢饮此酒也。其文章质直，有西汉风骨，不知五代衰乱僻在南服，何以能此此，岂有才质耶！ 

　　罗仲素云，中庸之书，孔子传之曾子，曾子传之子思。分明是有一本书相传到子思，却云述所授之言著于篇。朱晦庵作大学章句，又说经是孔子之言，而曾子述之传是。曾子之意而门人记之，如仲素所谓述而成书，犹有可言。若谓不得其言，徒记其意，遂乃支分节解，以不失本书之旨，微恐于理有碍。诚如所云，则曾子有此门人不应无闻也，是二家之说不免学者之疑。毕竟大学、中庸却有原书，不若程子只说大学孔氏之遗书也恰好。 

　　今东南之田有二，则曰官田，曰民田。然官田未必尽重，而民田未必尽轻也。存诸册籍有此异同。其在耕种各有肥瘠高下。而官民之名若于田，无与者非如轻重二则之有利害也。惟编审差徭则官田轻而民田重，故受田之家亦尝校论官民之则。然官田之得名，莫能推求所始，或指为近世抄没之田，或以为贾似道所买之田。偶见李忠定公奏议中已有东南官田之说，元丰间检正中书五房公事毕，仲衍投进中书备对，所述四京十八路田税数目，已见官田，则西北并有之。又熙宁八年诏，凡官田及已佃，而或佃租违期应划，佃者别召佃。悉籍之官当时又有总领措置，官田所名目之设，其所从来远矣。拈出以俟参考。 

　　邓肃字志宏，沙县人，别号栟榈，有栟榈先生文集。栟榈山水奇绝，今属永安县。志宏有文行，与朱韦斋先生交好。一日韦斋觞，客栟榈，以冠带寓之。醉起，韦斋曰留以质纸笔，明日如约，韦斋受笔还冠，而以纸少留带。曰：傥无千幅竟不还栟榈。为寄一诗曰：归帽纳毫真得策，要笺留带计还疏。公如买菜苦求益，我已忘腰何用渠。闭户羽衣聊自适，推窗柿叶对人书。帝都声价君知否，寄付新传折槛朱。前辈风流，调笑蔼蔼，若此。 

　　天下水各不同，而篙师柁工不相为用。邓栟榈称闽水曲折，行乱石间，鼎烹雪喷相应而起，亲见之方知其工。 

　　晋共太子曰：君安骊姬，是我伤公之志也。其言如此，异世悲之。我朝宪庙最宠万贵妃，万尝得罪孝庙，外传万自尽。尝见一中官说万体丰肥，一日以拂子挞一宫人，怒甚，遂痰厥而死。盖卒疾（云内）人传报，宪庙五色怃然，云万使长去，我也待要去也。不久，遂宾天。钟情之伤若此，申生之言益信。清心寡欲自是人主寿命之源，可不慎哉！ 

　　吴文恪公讷，吾乡常熟人。所著文章，辩体一书，号为精博。自真文忠公正宗之后未能过之。但联句小序谓联句始著于陶靖节。而盛于东野，退之则失考矣。若论联句实始于赓歌，而柏梁之作其体著矣。 

　　歌辞代各不同，而声亦易。亡元人变为曲，子今世踵袭，大抵分为二调，曰南曲，曰北曲。胡致堂所谓绮罗香泽之态，绸缪宛转之度，正今日之南词也；登高望远，举首高歌，而逸怀浩气，使人超乎尘垢之表者，近于今日之北词也。 

　　予尝谓张子房之出处，其后有李泌、韩退之，文笔惟陆宣公可敌。 

　　己丑十一月九日，予闻山西之命，以明年夏四月六日入太原。李忠定公起用。即往援太原事，亦颇类章公之言，予益以愧，无所酬云。 
