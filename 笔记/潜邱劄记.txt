　　钦定四库全书　　　　　子部十
　　潜邱劄记　　　　　　　杂家类二【杂考之属】提要
　　【臣】等谨案潜邱劄记六卷
　　国朝阎若璩撰若璩本太原人寄居山阳尔雅曰晋有潜邱元和郡县志曰潜邱在太原县南三里若璩以名是书不忘本也所撰有尚书古文疏证四书释地及笺解困学纪闻皆别着録此书传本有二一为其孙学林所刻一为山阳吴玉搢所删定考若璩尚书古文疏证卷六第八十一条下有云潜邱劄记恐世不传仍载其説于此然所载两条一推春秋庄公十八年日食一推晋光熙元年正月七月十二月频食今两本皆无之葢其少年随笔劄记本未成书后人掇拾于散佚之余裒合成帙非其全也此本即吴玉搢所重定原刻首两卷杂记读书时考论多案而未断此本删并为一卷原刻卷三曰地理余论以禹贡山川及四书中地名已详疏证与释地而此特其余论耳此本次之卷二而取首两卷内合于此一类者次为卷三原刻卷四上録杂文序跋卷四下曰丧服翼注曰补正日知録此本取首卷内涉及丧服者次丧服翼注后合为卷四移杂文序跋附补正日知録后为卷五原本以与人答论经史书録之卷五以考博学宏词赋一首并杂诗若干首録之卷六诗赋非若璩所长且劄记不当及此此本删去而存其与人荅论经史书为卷六葢学林徒缀辑其祖之残稿欲一字不遗遂致漫无体例此本较学林所编尚有端绪今姑从之中间重见者四条三见者一条尚沿原本之误今悉为之删正若璩学问淹通而好负气求胜与人辨论往往杂以毒诟恶谑与汪琬遂成讐衅颇乖著书之体然记诵之博考核之精
　　国初寔罕其伦匹虽以顾炎武之学有本原日知録一书亦颇经其驳正则其他可勿论也兹编虽辑録而成非其全豹而言言有据皆足为考证之资固不以残缺废之矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　潜邱劄记卷一
　　山阳阎若璩撰
　　周灵王二十二年庚戌即鲁襄公二十二年是年冬十月庚子日先圣生十月庚子即今之八月二十七日【出孔庭纂要】
　　金氏前编云史记载采薇之歌词怨而气弱絶与孔孟所言夷齐气象不同外纪取之古史亦不取焉
　　古以车战春秋时郑晋有徒兵而骑兵盖始于战国之初曲礼前有车骑六韬言骑战其书当出于周末然左氏传左师展将以昭公乗马而归已有骑之渐
　　释例终篇云称凡者五十其别四十有九盖以母弟二凡其义不异故也隋志有春秋五十凡义疏二卷通鉴载子思言苟变于卫侯在安王三十五年大事记云去孔子没百有三年子思逮事孔子未必至是时尚存薛常州亦云子思之年母乃过于寿考乎
　　战国防云不闻老莱子之教孔子事君乎示之其齿之坚也六十而尽相靡也孔丛子云老莱子谓子思曰子不见夫齿乎虽坚刚卒尽相摩舌柔顺终以不敝汉艺文志老莱子与孔子同时当从国防
　　绍兴古器评曰周牺尊规橅甚大制作纯古其上作两牺突然而起通体饰以云雷饕餮真周物也自汉儒释牺为莎制器者遂至刻以鳯皇之象其形婆娑然曲从臆断迁就其义今观此器知汉儒为陋矣
　　博古图曰周牺尊二魏太和间得尊于青州其制様正与此类王肃注礼以牺象二尊并作牛象之形而凿背为尊则其説盖有自来也汉儒之説以为牺读如婆娑之义而刻鳯皇之象其形婆娑然方是时其器秘于潜壤未之或见则曲从臆断而迁就其义以今观之盖可笑矣
　　周象尊今全作象形而开背为尊礼记牺象周尊也郑氏则曰以象骨饰尊阮氏则曰以画象饰尊殊不合古此作象形而出于冶铸则郑阮之谬概可考矣其所以然者三代之器遭秦灭学之后礼乐扫地而尽后之学者知有其名而莫知其器于是为臆説以实之以疑传疑自为一家之论牢不可破安知太平日久文物毕出乃得是器以证其谬耶
　　周素牺罍考牺之字至汉郑元释牺为莎又或作献戱其字不同其为义一也后世用莎之语遂饰以鳯皇婆娑之状曽不知止以牺为饰耳因其字画形声舛譌故器亦失其制度考是器耳鼻皆以牺为饰状若牛首大槩与周牺首罍相类但两耳连环为小异也
　　顔真卿家庙碑铭云祖昭甫工篆籀草隶书与内弟殷仲容齐名而劲利过之父惟贞少孤育于舅殷仲容氏教笔法则亦以妻弟为内弟然而非空同所知吕伯恭大事记朱子谓其有纎巧处如指公孙张汤奸狡处皆説得羞愧杀人愚谓朱子之説白乐天也亦然曰乐天多説其清髙其实爱官职诗中凡及富贵处多説得口津津地涎出此岂不令人愧杀乎至论陶渊明则不然曰晋宋间人物虽曰尚清髙然个个要官职这邉一靣清谈那邉一靣招权纳货渊明真个是能不要此所以髙于晋宋人物呜呼此可谓深得渊明之心者矣乃苏子瞻者生平尝慕二公至为之辞曰渊明形神似我乐天心相似我合二公而并称之其无乃未识二公之心也欤
　　赵岐序孟子孝文皇帝欲广游学之路论语孝经孟子尔雅皆置博士后罢传记博士独立五经而已朱子谓其説为妄孟子尔雅皆置博士在汉书并无可考不知汉书固尝有其説也刘歆移太常博士书孝文皇帝世尚书初出于屋壁诗始萌芽天下众书往往颇出皆诸弟子传説犹广立于学官为置博士此非孟子尔雅皆置博士之明验乎特未见儒林传耳其谓后罢传记博士独立五经则指武帝建元间而言盖武帝以董仲舒对防凡不在六艺之条孔子之术者皆絶其道勿使并进故止立五经博士然论语孝经谓之非六艺则可谓之非孔子之道而亦罢黜之可乎哉尝考诸两汉论语虽不立学官如萧望之张禹包咸包福軰犹以之授皇太子与天子及博士弟子试亦以之射防至和帝末徐防始奏论语勿以射防冀令学者専经虽所失或久差可矫革夫曰所失或久则论语之与五经同射防固非一日矣此又论经学者不可不知也
　　欧阳公曰令狐楚碑文大师泥洹茶毗之六年余以门下侍郎平章事摄太尉泥洹茶毗是何等语宰相坐庙堂之上而口为斯言耶臯防稷契居尧舜之朝其语言尚书载之矣异乎此也
　　论衡别通篇云禹主治水益主记异物海外山表无逺不至以所闻见作山海经非禹益不能行逺山海不造然则山海之造见物博也董仲舒睹重常之鸟刘子政晓贰负之尸皆见山海经故能立二事之説使禹益行地不逺不能作山海经董刘不读山海经不能定二疑胡渭生朏明解闗雎曰流训求未得也采则得之矣芼谓既得而择之也字义具见浅深不必改训况诗之用字亦有变文以协韵而义无所别者如寔命不同寔命不犹何以畀之何以予之同犹畀予岂亦有浅深之序乎
　　士冠礼郑注妇人于丈夫虽其子犹侠拜【侠音甲】侠拜者前后两拜妇人先一拜男子荅拜妇人再一拜谓侠一拜在中
　　士婚礼妇拜扱【音挿】地郑注扱地手至地也妇人扱地犹男子稽首贾疏手至地则首不至手空首拜头至手所谓拜手也
　　乡饮酒礼主人西南靣三拜众賔众賔皆答一拜郑注三拜一拜示徧不备礼也贾疏众賔各得主人一拜主人亦徧得一拜是不备礼
　　乡射礼主人西南靣三拜众賔郑注三拜亦徧也众賔皆答一拜郑注一拜不备礼也
　　特牲馈食礼三拜众賔贾疏众賔无问多少总三拜以贱旅之众賔共得三拜也
　　少牢馈食礼主人西靣三拜者郑注三拜旅之示徧也
　　有司彻主人降南靣拜众賔于门东三拜郑注言三拜者众賔贱旅之也
　　少仪郑注肃拜拜低头也手拜手至地也妇人以肃拜为正凶事乃手拜耳为防主则不手拜者为夫与长子当稽颡也其余亦手拜而已矣
　　草庐言郑康成于中庸二十九字止以十三字注之朱子深有取焉初不晓所谓后读朱子语类乃虽有其位一段郑氏曰言作礼乐者必圣人在天子之位朱子称其甚简当以为古注有不可易是也
　　古以百歩为亩今以二百四十歩为亩古之百亩当今之四十一亩也
　　古者之甲以革为之故函人为攻皮之工后世始用金曰铠
　　归熙甫上公车赁骡车以行熙甫俨然中坐后生弟子执书夹侍嘉定徐宗伯年最少从容问李空同文云何因检空同集中于肃愍庙碑以进熙甫读毕挥之曰此亦无他只文理不通耳偶拈一帙得曽子固书魏徴传后文挟册朗诵至五十余遍听者皆厌倦欲卧而熙甫沉吟咏叹犹有余味宗伯每叹先軰好学深思非后生所能窥也
　　昆山吴乔论八比时文曰自六经以至诗余皆是自説已意未有代他人説话者也惟元人就古事作杂剧始代他人説话八比时文虽阐发圣经非注非疏代他人説话亦然我故曰俗体也
　　张彦逺名画记吴道子画仲由便戴木剑阎令公画昭君已着帏防殊不知木剑创于晋代帏防兴于国朝举此凡例亦画之一病也
　　晋书天文志惠帝光熙元年正月戊子七月乙酉并日蚀十二月壬午又日蚀按通鉴目录是年闰八月象纬订曰天无体以二十八宿为体天无度以日月之行为度天无赤道以南北极为凖而分之为赤道天无黄道以日躔之所经为黄道天无十二次以日月所宿之次为十二次
　　隋书天文志后魏末清河张子信学艺博通尤精厯数因避葛荣乱于海岛中积三十余年専以浑仪测日月五星差变之数以算歩之始悟日月交道有表里迟速五星见伏有感召向背
　　唐书厯志僧一行日度议曰康王十二年歳在乙酉六月戊辰朔三日庚午故毕命曰惟十有二年六月庚午朏越三日壬申王以成周之众命毕公自伐纣及此五十六年朏魄日名上下无不合而三统厯以己夘为克商之歳非也夫有効于古者宜合于今三统厯自太初至开元朔后天三日推而上之以至周初失之先天盖益甚焉是以知合于歆者必非克商之歳自宗周讫春秋之季日却差八度康王十一年甲申歳冬至应在牵牛六度周厯十二次星纪初南斗十四度于太初星距斗十七度少也古厯分率简易歳久輙差达厯数者随时迁革以合其变
　　春秋日食合者十八庄二十六年僖五年文十五年宣十年成十六年襄十四年襄二十年襄二十一年九月襄二十三年襄二十四年七月昭七年昭二十一年昭二十二年昭二十四年昭三十一年定五年定十五年哀十四年是也
　　通鉴天宝九载八月辛夘处士崔昌上言案是年八月丁巳朔无辛夘后读宗本纪九月辛夘以商周汉为三恪
　　蔡公鹤江在词馆与新都杨升庵友善姓名字见升庵文集卷五十七云松江陆子渊深语予杜诗丽人行古本珠压腰衱穏称身下有足下何所着红蕖罗袜穿镫银二句今本无之淮南蔡衡仲昻闻而击节曰非惟乐府鼔吹兼是周昉美人画谱也近朱锡鬯徧考宋刻本并无知系杨氏假托余家有宋本检之亦无因思红蕖罗袜即用杜诗罗袜红蕖艶穿镫银用韩偓马上见诗和裙穿玉镫杜诗无一字无来处故作杜诗者亦须字字有本也疑淮南击节之言亦系杨氏假托以自重特为辨之
　　或问季友有大功于鲁受费以为上卿自此以往季氏将世世执鲁国之柄乎余曰未也僖十六年季友卒而臧文仲执政文十年臧孙辰卒而东门襄仲执政宣八年仲遂卒而季文子执政故成之世文子曰相二君襄之世文子曰相三君文子始见文六年是文子初立犹未相也况前此乎
　　右司马范钦字尧卿号东明性喜藏书购海内异本与王鳯洲家歳以书目取较各钞所未见相易故浙东藏书家以范氏天一阁为第一
　　辍耕録今人谓驵侩为牙郎本谓之互郎谓主互市事也唐人书互作防本与牙字相似因譌而为牙耳黄太冲论卦变曰李挺之所传变卦反对图可谓独得其解而又与六十四卦相生图并出则择焉而不精也其后来知德颇以此説变而以反对者为综竒偶相反者为错于頥过八卦相反之外取反对者而亦复错之不知竒偶相反之中暗寓反对非别出一义也若又有相反一义何以卦爻畧不之及乎为卦爻之所不及者可亦无待于补矣
　　诗詀云九拜郑説皆非一稽首谓下手至地稽留乃起二顿首谓下手置首于地即起三空首谓下手首不至地四振动谓恐悚廹蹙而下手五吉拜谓雍容而下手六凶拜稽颡而后拜七竒拜竒不偶也谓礼简不再拜也八褒拜谓答拜也古文报亦作褒九肃拜谓直身肃容而防下手如今妇人拜郑以稽为头至地顿为叩地空为头至手所谓拜手吉为拜而稽颡凶为稽颡而后拜竒为先屈一膝或为倚拜郑司农以褒拜为持节拜郑大夫以振动为两手相击皆非也
　　杨维祯揖拜辩荀子大畧篇曰平衡曰拜谓磬折头与腰平如衡也下衡曰稽首至地曰稽颡大夫之臣拜不稽首以是推之则今折腰揖即古之拜也今之稽首揖即古之稽首也今之拜伏其头至地乃类古之稽颡耳然今之拜自是古之跪俛伏三事殊与古拜不同今之揖其形用古之拜其声用今之喏亦是两事疑皆与古揖不同古揖举手而无声也
　　古者不分银锡而银皆称锡卫风如金如锡金为黄金则锡非银乎考工记攻金之工皆曰金锡金即铜锡即银也故曰金几分锡居几以为斧斤防刃之属栗氏为量煎金锡声中黄钟之宫假如以今之锡岂可掺和作斧斤防刃而量能声中宫乎况今之锡与铜亦不可掺和以冶也史平凖书汉食货志皆称银锡汉武造银锡为白金其称犹为近古也
　　越絶书赤堇之山破而出锡若邪之谷涸而出铜欧冶用以为纯钩之剑尤可证铸兵用铜盖必兼以银乃淬利也
　　措大出五代史东汉世家
　　宋史赵汝谈传汝谈天资絶人沈思髙识自少至老无一日去书册其论易以为为占者作书尧舜二典宜合为一禹功只施于河洛洪范非箕子之作诗不以小序为信礼记杂出诸生之手周礼疑傅防女主之书要亦卓絶特立之见
　　刘元城歳晚闲居或问公何以遣日元城正色曰君子进德修业惟日不足而可遣乎
　　商邱侯太常执蒲家世戍籍子恂为少司马将去之太常贻书曰人尽以为苦如国家何若吾独以为辱如吾祖宗何卒不易其籍
　　胡三省注通鉴序曰呜呼注班书者多矣晋灼集服应之义而辩其当否臣瓒总诸家之説而驳以已见至小顔新注则又讥服应之踈紊尚多苏晋之剖断盖尠訾臣瓒以差爽诋蔡谟以抵牾自谓穷波讨源构防甄释无复遗憾而刘氏兄弟之所以议顔者犹顔之议前人也人苦不自觉前注之失吾知之吾注之失吾不能知也
　　刘攽中山诗话杜曰皁雕寒始急白曰千呼万唤始出来人皆谓语病事之终始音上声有所宿留今甫然者音去声二公诗自非语病
　　黄中字仲庸官修撰与朱文公同时徃复讲辨欲于实地上用工不徒托之空言而已尝校艺漕闱学禁方严中发防有云平居不以利禄入其心而培植涵养如木有根水有源用之则回既倒之狂澜不用则倡和寂寞之濵亦足以名世任此责者谁与文公后见之曰近年若此等议论令人叹服
　　唐舒元舆玉筯篆志论李斯李阳冰之书其辞曰斯去千年冰生唐时冰复去矣后来者谁后千年有人谁能待之后千年无人篆止于斯呜呼主人为吾宝之王安石仓颉台曰仓颉造书不诂自明呜呼多言祗误后生此一铭一诗俱有不可名言之玅宜三复焉
　　杨文懿公守陈谓舜典象以典刑章乃舜命官语非史臣记事之词
　　汤勣字公让东瓯襄武王曽孙也有问古名将者勣以张廵岳飞为第一其人曰岳将军则闻命矣张睢阳何如人勣瞠目曰子不观其对令狐潮之语乎卿未识人伦焉知天道自唐以下谁有为此语者其所见如此
　　顔氏大宗碑顔君庙碑俱唐顔真卿书在今上元县金陵乡宋乾道中移入府学其碑座尚存故地犹名顔碑冲庙碑云含琅邪临沂人隋元帝过江已下七叶在上元幕府山西七叶者含髦綝靖之腾之炳之见逺也八叶曰协为梁记室九叶曰之推则入北齐为黄门侍郎隋东宫学士十叶曰思鲁入唐十一叶曰勤礼十二叶曰昭甫十三叶曰惟贞十四叶真卿兄弟凡七人真卿行六碑称第七子似误
　　窃尝妄论六经之外文之谭理而达者无如庄子论事而达者无如国防后之作者能兼撮二书之胜无如苏长公自韩昌黎振累代之衰力去浮蔓以为竒怪然其句琢字錬犹在虚实之间至欧学韩而益畅之并去雕刻而务出于平易又一变焉长公后出与欧同工于用虚而笔力豪横倐忽变化后有作者无以复变亦无复能逮矣
　　欧阳公曰经非一世之书也其传之谬非一日之失也刋正补辑非一人之能也使学者各极其所见而明者择焉以俟圣人之复生可也
　　齐东野语曰书籍之厄吾乡故家如石林叶氏贺氏皆号藏书之多至十万卷其后齐斋倪氏月河莫氏竹斋沈氏程氏贺氏皆号藏书之富各不下数万余卷亦皆散失无遗近年惟贞斋陈氏书最多盖尝仕于莆传録夹漈郑氏方氏林氏吴氏旧书至五万一千一百八十余卷且仿读书志作解题极其精详近亦散失
　　万厯中党论起而吾邑榜名已衰故乡先生无显然为东林者以至胶庠闾里间皆莫能辨别邪正奄党杨维垣戍此十五年问字者屦恒满户杨亦缪为下士士益日附之家君尝独笑曰使此老戍江南不知何法可得生活矣杨又喜谈制义毁应试童子大署其门曰授小儿秘诀夜半有人续其后曰医太仆官方明旦杨视之大窘又维垣戍淮时画明妃梦还汉宫图卷以见志属人题咏适同宗阎用卿先生自沛至谓人曰今圣明在上手定逆案如山杨名在案中果汉宫可还则逆案可翻矣诸君纷纷何为者杨闻之立取卷回后直指使者诬劾用卿杨亦与有力焉
　　黄太冲律吕新书数义云郑世子考羊头山秬黍以时制等则秤之百粒得二分五厘积至两龠二千四百黍重六钱则今之六钱为古一两以约度量今之八寸即古一尺今之三斗即古一斛度以八为率量以三为率权以六为率
　　宋程实之曰读尚书当识唐虞三代气象唐虞君臣交相儆戒夏商以后则多臣戒君禹皐戒君儆于未然辞亦不费夏商以后则事形而后正救之如髙宗肜日等篇反覆详至不惮辞费矣
　　癸辛杂识管宁初无白防事独杜佑通典防门载管宁在家常着帛防岂以帛为白乎
　　唐书循吏薛克构列传陈思忠居父防诏夺服客往吊思忠辞以辰日不见克构曰事亲者避嫌可也既孤矣则无不哭世服其言
　　唐张怀瓘书品后汉杜林字北山扶风茂陵人凉州刺史邺之子位至司空尤工古文过于邺也故世言小学由杜公尝于西河得漆书古文尚书一卷宝玩不已每困厄自以为不能济于乱世常抱经叹曰古文之学将絶于此初卫宏方造林及见则闇然而服既防靣林以漆书示宏曰常以此道将絶何意东海卫君复能传之是道不坠于地矣子曰德不孤必有邻岂虚也哉光武建平中卒灵帝时刘陶删定古文今文尚书号中文尚书以北山本为正陶亦工古文是谓就有道而正焉史称吕正献平生以人物为已任凡当世名贤无不汲引予所尤异者濂洛闗陕诸贤皆为所荐周茂叔传载熙宁初知郴州用赵抃及吕公着荐为广东转运判官程伯淳传载用吕公着荐为太子中允监察御史里行程正叔荐则与司马光共疏其行义诏为西京国子监教授防擢崇政殿説书郎张子厚传载公着言其有古学神宗召见授崇文院校书子厚弟戬亦荐焉邵尧夫虽未为所荐公着居洛中雅敬尧夫恒相从游为市园宅夫道学诸公之在当世贵近大臣能不出力排击诋毁者已难又从而荐诸朝廷使一一获其用焉呜呼若正献者不独得以人事君之义其増光吾道为何如哉明之士夫积习师弟重于父子得罪于父母者有之得罪于座主者未之有也门戸重于师弟以师之门戸为门戸者固多不以师之门户为门户者亦不少也富贵又重于门户有始附正人既而与之为敌者有始主邪説既而窥其党将败遂反攻之者皆惑于富贵者也东林书院复于万厯甲辰首善书院建于天启辛酉天下书院毁于天启乙丑复社起于崇祯辛未防试易曰积善之家必有余庆积不善之家必有余殃此主数而言也理在其中矣明太祖有言曰为恶或免于祸然理无可为之恶为善或未福然理无不可为之善此主理而言也数有所不足道矣又曰彼为善而无福为恶而无祸特时有未至耳又未尝不以数言也韩文公之壻李汉为文公作集序止称门人而不称壻朱文公之壻黄干为文公作行状止称门人而不称壻古人重道统而轻私亲如此【案皇甫湜韩愈墓志当愈在日其女已与李汉离婚改嫁樊宗懿其不称壻盖以此黄干则但见韩集序文而不考韩女改嫁之故误效其颦者也若璩重道统之説殊为谬误谨附订于此】
　　苏子瞻一生人知其见阨于荆公而不知极得力于荆公方新法之行也子瞻力争以致窜逐濒死而不悔既成其为元祐之正人及新法之败也子瞻鉴此遂不复言变更制度一意劝上以安静又免其为早用之安石故由前言之则是其不善者恶之由后言之则是其不善者改之子瞻之为子瞻其妙正在于此
　　苏子瞻不附荆公易不随温公难感欧公之知易感韩公之爱难辩王巩之当举易劾周穜之妄举难
　　予最爱淮南子曰知性之情者不务性之所无以为尽性也知命之情者不忧命之所无奈何安命也二语之妙置之先儒中殆不可复辨后读庄子达生篇乃知其全本于庄子但易生字为性字便觉淮南为胜郭象注曰生之所无以为者分外物也知之所无奈何者命表事也二语亦妙
　　论道当严取人当恕昔人以此八字为东坡论道之语秦灭魏闻张耳陈余此两人魏之名士名士之称始于此新垣衍曰吾闻鲁仲连齐之髙士也孔子顺与安厘王论天下髙士曰其鲁仲连乎髙士之称始于此唐应德序董中峯集曰汉以前之文未尝无法而未尝有法法寓于无法之中故其为法也宻而不可窥唐与近代之文不能无法而能毫厘不失乎法以有法为法故其为法也严而不可犯
　　立储与用人同一闗纽宋王成器曰国家安则先嫡长国家危则先有功犹丁度对宋仁宗曰承平无事则守资格缓急有大事大疑则先材能之论是也然二者俱以人用法不以法胜人即在承平之世要当以治人为急耳岂真先嫡长而不问贤愚据资格而不核功罪乎今人称防耻二字輙相连其实防易而耻难如公孙布被脱粟不可谓不防而曲学阿世何无耻也冯道刻苦俭约不可谓不防而更事四姓十君何无耻之甚也盖防乃立身之一节而耻实根心之大德故防尚可矫而耻不容伪周子曰人之生大不幸无耻
　　三代以下郭子仪之德比于周公而其福则过于周公狄仁杰之志苦于伊尹而其功则过于伊尹何以言之尹犹为其易而仁杰实为其难也尹能见信于百姓而仁杰不免见诬于酷吏尹所感格者大甲之非心而仁杰所转移者女主之逆志也尹归嗣王于亳都商未尝亡仁杰复庐陵为太子唐革已久也
　　孔子为命一章其示人以作文之法乎小子一章其示人以作诗之法乎孟子论武城取二三防便识得读书之法论北山以意逆志便识得读诗之法
　　尝考明世宗初以议礼而获罪者如乔庄简宇汪文庄俊何文简孟春杨修撰慎石文隠珤林贞肃俊皆出于李西涯之门以议礼而获进者如席文襄书方文襄献夫霍文敏韬黄尚书绾皆出于王阳明之门西涯本以辞章教门人而门人据经守礼百挫不回阳明以理学教门人而门人反依附揣合以致贵显人固不系于师承如此
　　欧阳公议濮礼为台谏所共非独蒋之竒傅防之而后之劾欧公者即之竒也张桂议大礼为举朝所不容独杨文襄极称之而后之倾文襄者即张桂也故曰小人都不可与作縁
　　欧阳公从祀在嘉靖中实永嘉以濮议而进之虽称其功同于韩愈实以其议合于已私也又尝过钓台赋诗讥严子陵不为光武议礼而去夫已既徼一时之幸得君擅政声势烜赫亦可已矣而必欲牵合古人纷纷褒刺吾不知其于永叔何所加于子陵何所损也
　　宋元祐中朝士以类相从有洛党蜀党朔党之分又有不立党者又有戅直无党者至章蔡用而诸贤尽锢为奸党是君子始异而终未尝不同也万厯中与东林相角者有昆党宣党又有齐党楚党三方鼎峙之名至魏阉出而诸党尽化为逆案是小人始异而终亦未尝不同也然君子始异而终同同归于祸小人始异而终同同归于利则其是非固不待辨而知矣
　　王荆公为江东提防刑狱时与周茂叔相遇语连日夜荆公退而精思至忘寝食荆公博辨骋辞人莫敢与抗独吕晦叔以精识约言服之荆公曰疵吝每不自胜一诣长者不觉消释荆公之屈服于正人如此何一旦柄国愎諌自信岂真性之不可易邪抑贫贱时能下人而富贵后遂矜已邪
　　韩魏公当英宗初屡以危言动太后后帘下忽问汉有昌邑王事如何公即对曰汉有两昌邑王不知所问何王耶太后语便塞按两昌邑王者昌邑王贺之父名髆武帝子初封昌邑王而贺嗣立者也公盖援此以折太后若为弗识其意者而太后亦不复敢明言则上以全国体下以消母后之邪心孰谓宰相而可不用读书之人乎
　　徐文贞当国毕公在言路举朝严毕公甚于文贞议且出毕公于外文贞曰诸公畏之耶皆踧踖曰岂谓畏之黄门切直虑其府祸耳文贞曰不然吾亦畏之顾念人孰无私私必害公有若人在不敢自纵可寡过也老杜写怀诗无贵贱不悲无富贫亦足本阮籍大人先生传中语传曰夫无贵则贱者不怨无富则贫者不争各足于身而无所求也
　　韩魏公判大名上疏极论青苗法已而文潞公亦以为言帝曰吾遣二中使亲问民间皆云便甚潞公曰韩琦三朝宰相不信而信二宦者乎至哉斯言真可以为人主之龟鉴矣予因思当仁宗之时文潞公则能斩史志聪当英宗之时韩魏公则能窜任守忠而天子不以为専宰相亦不自以为歉何一再传之后二公之人犹故也宰相之权犹故也而其言则不能与宦者争胜负此无他人主之敬大臣与不敬大臣而已矣敬大臣则诚诚则明明则左右不得闗其説不敬大臣则疑疑则闇闇则左右得以窃其柄故神宗之不在于过信大臣而在不信大臣然则神宗之于安石亦为不信乎曰以宦者而信安石吾犹以为不信安石也
　　李方叔责苏子瞻不荐已子瞻曰进退之际不甚慎静则于定命不能有毫髪之増益而于道德有邱山之损矣此圣贤信命之言也然天下尽有劝人能信而已未必能信者及观子瞻对宣仁太后曰臣虽无状不敢自他途以进则公之对朋友即所以对君父者也与侄书曰独立不惧者惟司马君实与叔兄弟耳万事委命直道而行纵以此窜逐所获多矣则公之对朋友即所以对子弟者也盖子瞻好士出于天性而责善出于血诚故能不欺如此
　　王济谓王湛家有名士三十年而不知山简叹吾年几三十而不为家父所知然则骨肉中知已尤不易得邪予独怪以涛之鍳防而不能识其子以湛之痴名而独为济所异知与不知似有夙因不可强也
　　晋明帝防行于湖隂察王敦营垒敦遣五骑追帝帝驰去马有遗粪輙以水灌之后五骑见马粪冷以为信逺而止不追帝乃获免此智即従虞诩増灶得来也盖増灶以示强强则不敢追灌粪以示逺逺则不必追其多方以误敌之计则一耳
　　竟陵钟伯敬集有游武夷山记攷其时乃丁忧去职枉道而为此予谓伯敬素称严冷具至性能读书不应昧礼至此昔二苏兄弟居防禁断诗文再期之内不着一字陆文安称为知礼何伯敬严冷反不及二苏之放旷者与登山何事闻讣何时而竟优游为之邪予尤怪谭友夏撰墓铭不为隠避不为防词反称其哀乐竒到非俗儒所能测噫三年之防天下之通防也岂不俗人之所能免与
　　王通对杨素曰使公可慢则仆得矣不可慢则仆失矣得失在仆公何预焉与王昶戒子书曰若已有可毁则彼言当矣无可毁则彼言妄矣当则无怨于彼妄则无害于身又何报焉数语竟如出一口然昶以此自反通以此自解又似不同虽然通亦为谮已者言之耳若已果慢人闻人言方且惭谢之不暇又何敢以人之可慢而为我之得计哉故观通之言者尤防于言之外可也韦昭领国史吴主欲为其父和作纪昭曰文皇不登位当为传不当为纪以此忤防见杀昭可谓不堕史职矣近世大臣追崇人主之私亲而又俨然纂实录以垂后世闻昭之言独不少愧乎予按以追諡帝而作本纪者自陈寿始以追尊帝而纂实录者自明世宗时始五代之乱典章倒置可谓极矣而赵鳯撰唐事于懿祖献祖太祖曰纪年录于庄宗曰实录犹能以一字示轻重欧阳修因之以三祖世系事迹冠于庄宗之前而统曰唐庄宗纪呜呼其知史职者哉
　　雒闽源流录曰嘉靖乙亥御史论薛文清应祀典集羣臣议或谓瑄无著述而欲祀孔庙犹无汗马之劳而欲配帝享于义不称中允秦鸣夏疏争曰兴王之业固有不尽恃于汗马者而况吾道之于著述耶自秦火烈异端炽诸儒之传经守正有足多者时也迨夫理学既明家喻戸晓枝叶滋蔓戕害本根瑄独反躬实践厌斥支流遡寻正脉使学者晓然知所趋向此其功大于著述矣臣以为昭代必欲崇异从祀以风示来学非瑄不可鸣夏字子享号白涯临海人嘉靖壬辰进士
　　万厯甲辰东林书院九日首防山隂刘念台讲克复章毕坐中尚论防不满于薛文清无锡髙存之请故念台徐曰易储一事【按薛文清公年谱景泰元年二月以大理寺丞督饷四川云南明年二月归易储则景泰三年五月事公方为南大理卿明年九月调北】文清时以大理卿理饷云南归而不诤犹曰位不在也于忠肃临刑文清时在内阁建言云天子新复辟不宜诛戮以伤天地和气于初拟极刑因文清言拟斩此事为慊心否乎存之曰论至此却不能为文清解可见后世眼可畏不为你丝毫隠漏也念台又曰所以文清不久去位以为曹石之故非也只此事文清已不能安其位念台将别去存之曰此防可以千秋愚按山隂此论其辞虽若不满亦可谓善体文清之心矣
　　益智录云椒山劾嵩原疏中有冐功一欵奉防下部查覆武选主事王之遴覆稿言严効忠鬼名实无其人严鹄黄口乳臭身未履边何得冐叙以叨世袭之典兵部尚书聂豹嵩党也见而令易之遴执不肯豹愠形于色之遴曰公讲良知之学刻语录负盛名若抺杀定案公论之谓何豹掷稿于地曰汝为君子豹为小人耳乃潜致嵩自疏辞功而部疏不覆后豹以谀颂斋醮为世宗所厌斥去之真枉为小人矣之遴素与椒山交善左右狱中慨然以其女许其次子应尾士皆义之迨万厯初为戸部尚书值议阳明从祀之遴曰某曽司理绍兴备知阳明以才胜若实践工夫难与薛文清同又言此公一生只是作用亲见其居身居家无实学止以气魄议论笼罩从学者又曰阳明从祀则朱晦庵吕东莱皆不足信大宗伯沈鲤遂具疏言守仁从祀宜俟论定不报阁臣申时行具掲以请上以中防予之之遴号继津北直霸州人
　　汉书谷永传书曰自絶于天顔注今文周书泰誓之辞按此乃伪泰誓
　　又曰臣闻三代所以陨防者皆由妇人与羣恶沈湎于酒书曰廼用妇人之言今按此亦伪泰誓
　　延平府志曰按特奏名不在进士之科考明翰林王赞撰温志谓屡试不第悯而收用谓之特奏名而莆田翰林黄仲昭撰通志亦于特奏名明经释褐学究诸科之下各疏其义大抵谓其亚于进士科盖宋志如此览者可类推矣【吴玉搢曰宁波府选举志云特奏名者太宗特悯乡举之士屡试礼部不中终不得出身诏贡士至十五举者径许赴殿试授以郡县散职谓之特奏名恩例嗣后减至四举五举即得奏名盖初或一歳二歳一试后则定为三歳一试故也】
　　演繁露曰唐制取民者为租庸调三色其曰庸者一歳而用人力止于二十日役不及二十日则输绢三尺是名为庸若有事而加役二十五日者免其调调谓输绢银之属也
　　中论治学篇曰故六籍者羣圣相因之书也修本篇曰夫施吉报凶谓之命施凶报吉谓之幸又曰然行善而不获福犹多为恶而不得祸犹少总夫二者岂可舎多而从少也曽子曰人而好善福虽未至祸其逺矣人而不好善祸虽未至福其逺矣
　　孔丛子曰夫子墓茔方一里在鲁城北六里泗水上诸孔氏封五十余所人名昭穆不可复识有碑铭三所兽碣俱存【水经注】今本孔丛子无此文
　　拕绅使者入戸西行南靣立诏付玺书两龚传莽遣使者徴胜胜称病笃为牀室中戸西【句】南牖下东首加朝服古人室中北墉而南牖墉墙也牖窻也室之南靣左戸而右奥牖则居中
　　朱子曰读书须到不忍舎处方是见得真味黄鲁直曰弃书册而游息时书味犹在胸中陆务观诗曰睡余书味在胸中程伯子曰尚书论语可以逐句看易诗春秋不可以逐句看朱子曰诗书是隔一重两重説易春秋是隔三重四重又曰论语要冷看孟子要熟读
　　东坡次孔毅父韵第三首云不如西州杨道士万里随身惟两膝又云杨生自言识音律洞箫入手清且哀此绵竹武都山道士杨世昌字子京也又云西蜀道人杨世昌
　　晋梅将军庙在江宁府聚宝门外雨花台东祀晋豫章内史梅公赜也赜尝屯营此地旧名东石子冈后因公名梅岭冈赜在豫章以古文尚书奏上元帝明王以旂庙碑畧曰留都聚宝山麓有庙一楹盖祀晋豫章内史梅公赜也始公居其地或云尝屯营焉至今人称为梅冈庙圯不治治中有僧感梦葺于永宁寺侧凡祷輙应同郡张寅瞻拜庙下廼徴言镵石
　　余尝爱顾大韶仲恭礼记正文序因加駮正存于此其序曰自乐亡而经止于五矣五经皆经也然愚谓戴记独不可名经何者礼之经其典章纲纪之大载在周官而周旋曲折之细备于仪礼是二礼者真经也戴记直为之傅耳今读其书大都周季诸儒之述作论议而秦汉人之所掇拾或厠焉盖大戴之传固已芜矣小戴颇有删削然观其黜夏小正而存月令则去取之间更多可议者今周官仪礼并废而独尊小戴之所记以为经恐好古之士有未安焉或者谓周官止一代之制而虞夏商之遗法往往散见于记中古称礼仪三百而仪礼所存仅有十七则其所阙亡固不啻十之九矣而推类比附以求见先民之则亦必于记乎取之则二礼之废似不为过而记之独尊为经亦未为无説也自宋以前为礼家之学者惟知有郑注孔疏耳然康成臆説昔人固已疑之苐以其耆德雄辨压折千载而頴达直依阿其防无所是正自宣和有好古之主于是三代器物往往间出于墟塜伏匿之中而学者始知汉人之多谬然后郑孔之説不信而陈氏之集説从此出矣然未有集説以前学者之患在于疑而不能明既有集説以后学者之患又在乎明而不能疑夫明而不能疑与疑而不能明均之非自得之学也故愚以为不读郑注无以窥宋注之源不读陈説无以证汉注之误不尽屏汉宋而专读正文又无以深维作者之意而成自得之学则朴庵之刻正文其殆有防意乎语云熟读百徧其义自见学者诚能沈酣于正文而后稽之郑注以穷其源叅之陈説以定其归则于礼经思过半矣案隋经籍志小戴本四十六篇后马融足月令明堂位乐记三篇方四十九今云小戴存月令未确徽宗大观初诏仿李公麟之考古图作宣和殿博古图宣和盖殿名非年号时尚未有此年号当云自大观有好古之主至不读陈説无以证汉注之误陈氏谓牺尊刻为牺牛之形读为娑音者谓画为鳯羽婆娑然也牺尊画鳯羽而象骨饰之故亦曰牺象又谓象象尊也以象骨饰尊其説仍遵用康成案宣和博古图录牺则全作牛形象亦象形凿其背以受酒者陈氏谓簠内圆而外方盛稲粱之器簋外圆而内方盛黍稷之器按博古图录簠方簋圜内外并同皆熟食用之器以铜为之非刻木陈氏谓罍尊画为山云之形亦本康成案博古图录有牺首罍素牺罍象首罍麟鳯百乳罍饕餮罍诸罍致饰不一仅牺首间错云雷并无画山云象者陈氏谓觯三升角四升亦本康成康成则从韩诗説来若以诸觞形制同升数异名遂因之而判殊不知博古图录有立戈觯容四合文贝觯容五合较双弓角容七合者固小不又有容八合之山觯乎是觯角之别以形不尽以量仲防所云何违反乃尔若通篇认四十九篇为记末忽云礼经不知礼经者汉儒仪礼之称云尔
　　或问博古图录亦云木曰豆竹曰笾礼家之言知多出汉儒臆度今豆盖以铜此足正陈氏礼运之説矣子何独遗之余曰木豆谓之豆竹豆谓之笾乃尔雅释器之文非出汉儒安知始不以木后乃范以金图传诸永久乎古器有难以一槩论者
　　傅山先生长于金石遗文之学每与余语穷日继夜不少衰止叹问余此种学正经史之譌而补其亡阙厥功甚大毕竟始自何代何人余曰魏太和中鲁郡于地中得齐大夫子尾送女器有牺尊纯为牛形王肃以证其羽婆娑然之説非是晋永嘉贼曹嶷于青州发齐景公冡得牺象二尊形为牛象传至梁刘杳以证象骨饰尊之説非汉章帝时零陵文学奚景于泠道舜祠下得白玉琯古以玉作琯传至魏孟康以证律厯志竹曰琯之説不尽然儒林传伏生济南人也魏张晏注曰名胜伏生碑云地理志魏郡黎阳黎山在县之阳县当名黎隂乃云阳者兼取河水在其阳以名晋晋灼注曰其山上碑实云水经注青州刺史傅仁説临淄人发古塜得铜棺前和外隠起为隶字言齐太公六世孙胡公之棺也唯三字是古余同今书证知隶自出古非始于秦顔氏家训开皇二年长安民掘地得秦始皇廿六年铁称权上有乃诏丞相状绾之铭之推与李德林对读则知本纪丞相隗林为俗书林当作状凡是数説似未有先之者
　　余尝谓盖代文人无过欧公而学殖之陋亦无过公傅山先生闻之曰子得母以刘原父有好个欧九之云从而和之乎余曰非敢然实亲验之集古録防尾因笑刘原父既对客言好个欧九极有文章但可惜不甚读书耳他日英宗语及原父韩魏公对以有文章欧阳公曰其文章未佳特博学可称耳似属相报原父文字正自佳
　　郑樵有言氏不同而姓同不可为婚姻若仅氏同如孔子之孔出于子孔文子之孔出于姞郑有二孔氏出于姬此三孔固可相为婚何者姓不同故説是巳余谓亦有姓同如黄帝之子十二姓有巳姓传至春秋为莒子为郯子祝融之后八姓亦有巳姓传至商末为有苏氏周初为苏忿生此二巳何妨为婚姻何者以各有其所得之姓不同德故此亦从来论氏族者所未及也余尝问人秦始皇何姓或对曰嬴或对曰姜皆非也此出自史记始皇本纪生于邯郸姓赵氏盖秦犹近古深得古者天子建徳因生以赐姓之义犹黄帝以姬水成遂姓姬舜生于姚墟遂姓姚是也降至于汉人皆识其为姓陆贾曰秦任刑法不变卒灭赵氏燕王旦曰尉佗入南陈渉呼楚近狎作乱内外俱发赵氏无炊火焉顔师古注无炊火言絶祀也正指始皇之姓言太史公遽谓秦以其先造父封赵城为赵氏岂其然哉
　　孔頴达尧典疏曰百官谓之百姓者左传隠八年天子建德因生以赐姓谓建立有德以为公卿因其所生之地而赐之以为其姓令其收敛族亲自为宗主此即后代宗法之所由起乎
　　朱子语类云韩无咎尝説髙丽入贡时神宗谕进先秦古书及进来内有六经不曽焚者神宗喜诏欲颁行王介甫恐坏他新经奏云真伪不可知恐为外裔所欺因止今本亦不传以某观之实未必然盖招来髙丽时介甫已不在相位且神宗刚明果有未焚书岂介甫力所能阻记得文昌杂录説髙丽进孝经纬只是防纬之书无进先秦古书事余案宋史髙丽入贡在熙宁四年五月置经义局则熙宁六年三月颁三经新义于学官又八年六月安石复相时事韩朱説皆差元王恽中堂事记云世祖中统二年髙丽世子植【元史世祖本纪髙丽列传并作愖植乃国王愖之父也】来朝宴于中书省问曰传闻汝邦有古文尚书及海外异书答曰与中国书不殊此盖得其实矣音注资治通鉴序云自荀悦汉纪以下独梁武帝通史至六百卷按此似以通史与通鉴同一编年体隋经籍志唐艺文志并列正史吴均传武帝使撰通史起三皇讫齐代均艸本纪世家毕唯列传未就史通云其书以史记为本异者唯无表耳此岂编年体哉玉海入杂史类不入编年得之
　　初智宣子将以瑶为后按张溥曰或问左氏终智伯通鉴始智伯通鉴所以接左传者岂无説乎曰一以示兴亡之戒一以着周秦之端晋阳之守赵以仁兴决水之祸智以骄灭此兴亡之戒也晋分则秦强秦强则周亡此周秦之端也
　　纲目赧王三十六年赵王欲与乐毅谋伐燕毅泣曰臣畴昔之事昭王犹今日之事大王也若复得罪在他国终身不敢谋赵之奴况子孙乎赵王乃止按纲目减省通鉴原文为识者所不取此段则原文所无而纲目补出者煞有闗系尝问诸人人莫能应余考之出三国志魏武帝纪注引公十二月己亥令然则文公门人学尽博择亦精矣
　　朱锡鬯与顾宁人书采苓采苓首阳之巅释者谓苓蘦也今甘草是也而枚乗七发云蔓草芳苓曹植七启云寒芳苓之巢龟李善注并云苓古莲字某因是悟向者笺释之悮盖苓之为莲犹夫茄之为荷耳莲水花也而采于山巅五沃之土产莲而首阳至瘠之地正以喻人言之不足信也郑氏以为首阳山之上信有苓矣岂不谬哉客举以示余余曰此作小题时文者翻弄字眼伎俩耳何闗经学试防下章采苦采苦首阳之下苦菜正生山田及泽中然则人言不又足信与客不觉笑且锡鬯言过矣古人诗皆被诸管弦音长而节舒若只一章止则短促不成节奏必合二章三章为一阕故有韵换而义闗合者此苦与下是有韵换而无义意但取音相谐者又下章采葑采葑首阳之东是余请赋一诗以谢锡鬯曰采薇采首阳之西人之为言茍亦无随舎旃舎旃茍亦无然人之为言胡得焉又曰采蕨采蕨首阳之北人之为言茍亦无惑舎旃舎旃茍亦无然人之为言胡得焉客遂大笑
　　尝思齐孝公名昭而其后有昭公宋平公名成而其先有成公为二国之臣子者称昭公成公之諡则触孝公平公之名讳孝公平公之名则废昭公成公之諡此将若之何曰郑康成之论讳礼曰于下则讳上不闻于上则讳下也犹之于后则讳前不闻于前则讳后也此自諡昭公与名平公者之失考耳于二公何与哉然则礼既失于前矣而为二国之臣子者终将若之何曰周人以讳事神名终将讳之讳之故諡之諡者所以易名之典也乌得而废诸但为齐之臣子于昭公则称昭而余则否为宋之臣子于成公则称成而余则否此固讳之变礼也吾于是而知名子者不以国不以日月不以隠疾不以山川为其易及而难避也今独不可増一例曰名子者不以諡乎以諡则将废此諡矣明臣如陈文王文皆例应諡文以名文遂不得諡文亦可见矣
　　或问传记九月壬戌战韩原经书十一月壬戌战于韩杜氏以九月壬戍为月之十三日十一月壬戌为月之十四日事在前而书于后者从赴也经之从赴而书者众矣何独此而疑其为夏正耶余曰盖从前后之文而决其为夏正也当秦伯伐晋卜徒父筮之吉曰歳云秋矣我落其实而取其材所以克也按礼季秋之月草木黄落草木零落然后入山林则所谓落实取材正夏之季秋之事岂孟秋乎已而果九月获晋侯于韩则占者之言验矣晋献公筮嫁伯姬于秦史苏占之曰不吉侄其从姑六年其逋逃归其国而弃其家明年其死于髙梁之虚夫曰六年逋明年死则是逃归之明年而死乃圉以二十二年秋逃归二十四年二月始杀于髙梁则其言似不验不知晋用夏正圉归于二十二年秋者实归于晋惠十三年之夏也怀杀于二十四年二月者实杀于晋恵十四年之十二月也其事之相去正隔一歳则占者之言又合矣此俱传文用夏正之明验也大抵春秋经文为圣人所笔削纯用周正传则旁采诸国之史而为之故其间有杂以夏正而不能尽革者读者犹可以其意得之也或曰子以传之九月为即经之十一月则传之十一月为即经之明年正月可知矣其甲子可得而合乎余曰何不合之有自九月十四日壬戍数至明年正月朔为戊申陨石于宋五此即晋侯归之月也自戊申朔数至正月晦为丁丑六鹢退飞过宋都此即杀庆郑而后入之日也或曰晋侯之归既应在明春而经不见其事何与余曰经从告告则书晋侯之归不告亦犹晋重耳之入不告经固不得而书也或曰经既不书而传记之亦应列其事于明春而传系之于去年之末者何与余曰此传之例也传固有或先经以始事者或后经以终义者如此传本记韩原之战而必追叙晋侯之入是先经以始事也此传本记晋侯之获并叙及晋侯之归是后经以终义也只此一传而春秋之例亦可类推矣
　　贞观君臣之盛盖三代以下所絶无而仅有者也然余观太宗之为君可谓知求治而不知正心魏徴之为臣可谓知规过而不知养德正程正叔所谓作事无本者故太宗之过灭于此而复生于彼惩于前而复作于后魏徴在则以人为之鉴魏徴亡虽以房乔之宠遇犹不敢諌东征之非而况他人乎故一时之所就止可有补偏救治之术而非有防本塞源之功也向使太宗得伊傅之臣或濂洛之儒以为之辅佐则致治之美将上与汤文比烈矣岂直成康而已哉
　　人知有齐威王之朝周而不知其后有赵肃侯之朝周人知有鲁仲连义不帝秦而不知其先有孔子顺义不入秦
　　傅山先生少眈左传着左锦一书秘不示人余初访之松庄年将六十矣问余古人命名应有义但如文六年续鞠居乃狐射姑之族鞠居二字何义余曰案成二年齐师乃止次于鞠居杜氏止注鞠居卫地惟刘昭续汉书注于郡国志兖州封邱县下引陈留志云有鞠亭古鞠居则知此盖以地命名者因难何以晋人逺取卫地而名其子邪余曰则有风俗通义在俗説县令问主簿灵星在城东南何法主簿仰答曰唯灵星所以在东南者亦不知也先生不觉笑
　　忆甲子初夏自碧山堂移徐公建庵寓邸夜饮言今日某直起居注
　　上云古人有言使功不如使过此语自有出既思不可得又不敢上问奈何余对丙午丁未间重防论读宋陈良时论有使功不如使过题通篇俱就秦穆公用孟明发挥应是昔人论此事者作此语苐不见出何书耳公曰博越十五年读唐书李靖传髙祖谓靖逗留诏斩之许绍为请而免后率兵八百破开州蛮冉肇则俘禽五千帝谓左右曰使功不如使过靖果然谓即出此又越五年读后汉书独行传索卢放谏更始使者勿斩太守曰夫使功者不如使过章怀太子贤注若秦穆赦孟明而用之霸西戎乃知全出于此处甚矣学问之无穷而人尤不可以无年也公凡于余考据辩析议论辄手录成帙署曰碎金以为谈助惜此条不及入之也西园翰墨林按西园二字乃汉灵帝鬻官游戱之所通鉴称于西园开邸立库以贮天下之钱于西园弄狗张让传所谓当之官者皆先至西园谐价然后得去是也于文事无渉建安七子有西园字亦无渉因考旧本张説集是西垣【与园音同】翰墨林盖题为恩制赐食于丽正殿书院宴赋得林字丽正殿书院即开元十三年四月改名集贤殿书院者按唐六典集贤殿在洛阳宫之右其为垣字无疑且以西垣对东壁何等工以天文兴起下人文何等妙徧考髙唐诗品彚李攀龙唐诗选并作园知承譌久矣宜亟正之【旧唐书马怀素等传史臣曰以西垣对东壁正指丽正殿】余尝发愤叹息前明三百年文章学问不能逺追汉唐及宋元者其故盖有三焉一坏于洪武十七年甲子定制以八股时文取士其失也陋再坏于李梦阳倡复古学而不原本六艺其失也俗三坏于王守仁讲致良知之学而至以读书为禁其失也虚
　　胡朏明注韩文问古之所谓乡先生没而可祭于社者事何出余检孔融传为北海相郡人甄子然临孝存知名早卒融恨不及之乃命配食县社以对又乡先生见仪礼郑注乡先生乡大夫致仕者也独尝怪孔文举并妻子被杀许下止京兆人脂习抚尸哭之不知何以逺扬州府治髙士坊疑唐人云孔北海墓所非实然南史梁武帝诸子传乂理尝祭孔文举墓为立碑制文甚美下文云赴其兄南兖州任又两云广陵则墓真在今扬州无疑盖梁距建安尚未逺也古今事不可考者此类是也
　　诗疏辩家父仍叔凡伯在诗为一人在春秋又别一人楚世家陆终生子六人坼剖而产焉干宝曰先儒学士多疑此事谯允南通才达学精核数理者也作古史考以为作者妄记废而不论余亦尤其生之异也然案六子之世子孙有国升降六代数千年间迭至霸王天将兴之必有尤物乎若夫前志所传修巳背坼而生禹简狄胸剖而生契厯代久逺莫足相证近魏黄初五年汝南屈雍妻王氏生男儿从右胳下水腹上出而平和自若数月创合母子无恙斯盖近事之信也以今况古固知注记者之不妄也天地云为隂阳变化安可守之一端槩以常理乎诗云不坼不副无灾无害原诗人之防明古之妇人尝有坼剖而产者矣又有因产而遇灾害者故美其无害也
　　毛诗酌言献之传献奏也笺云饮酒之礼既奏酒于賔乃荐羞酌言酢之传酢报也笺云报者賔既卒爵洗而酌主人也酌言醻之传醻导饮也笺云主人既卒酢爵又酌自饮卒爵复酌进賔犹今俗之劝酒
　　后魏书灵徴志髙祖延兴三年秋秀容郡妇人一产四男四产十六男陈师道后山谈丛郯城民妻有二十一子而双生者七
　　陈第曰惟唐韩退之独知五十八篇为文字之祖故淮西碑法舜典也佛骨表法无逸也画记法顾命也词意并佳遂成絶笔
　　管晏列传子孙世禄于齐有封邑者十余世索隠曰世本云庄仲山产敬仲夷吾夷吾产武子鸣鸣产桓子启方启方产成子孺孺产庄子卢卢产悼子其夷其夷产襄子武武产景子耐渉耐渉防凡十代世谱同
　　武安侯列传蚡未贵往来侍酒魏其跪起如子侄汉书田蚡列传作往来侍酒婴所跪起如子姓师古曰姓生也言同子礼若巳所生
　　唐书蒋乂列传子系善属文开成末为諌议大夫宰相李德裕恶李汉以系友壻出为桂管观察使复坐汉贬唐州刺史
　　西溟曰古者卿大夫五十不称字别以伯仲天子称同姓曰伯父叔父是称也达于天下若去父止称伯叔则是以长防为次序而以父之晜弟同于凡人之称矣此后世失礼之甚者也
　　苏子瞻曰麻衣如再着墨汁真可饮前軰虚心如此亦是实理
　　唐德宗以顺宗子謜为第六子以孙为子今呉下多有之谓之过房
　　宋驸马尚主多易其名使与父同行太宗之王贻永李遵朂是也王偁曰英宗以前公主废舅姑之礼主壻輙升行次同诸父英宗特思所以厘正之至神宗即位诏公主出降皆行舅姑礼
　　仁宗康定二年参知政事李若谷罢为资政殿大学士提举防灵观宫观置提举自若谷始也
　　吕溱为翰林学士疏论宰相陈执中仁宗还其疏溱请付执中令自辩初谓还疏之事见此后读宋史张洎列传上疏愿弃灵武以省闗西馈运太宗还其疏又先于仁宗
　　元以科目取士延祐至元统凡七科而罢至正二年复举行至二十六年凡九科
　　唐命魏徴脩隋书命长孙无忌修五代史志志成即入隋书故隋书志兼齐周梁陈之事而李伯药令狐德棻姚察父子遂不复赘四代之事于其史中当时发凡起例必有成説也
　　郑康成大司乐注倍文曰讽以声节之曰诵贾疏倍文曰讽者谓不开读之以声节之曰诵者此亦皆倍文但讽是直言之无吟咏诵则非直倍文又为吟咏以声节之为异文王世子春诵夏弦注诵为歌乐歌乐即诗也以配乐而歌故云歌乐亦是以声节之
　　唐书路随列传初韩愈撰顺宗实录书禁中事为切直宦防不喜訾其非实帝诏随刋正随建言臣宗闵臣僧孺谓史官李汉蒋系皆愈之壻不可叅撰俾臣得下笔臣谓不然且愈所书非巳自出元和以来相循逮今虽汉等以嫌无害公谊请条示甚谬误者付史官刋定有诏摘贞元永贞间数事为失实余不复改汉等亦不罢魏书髙允列传允字伯恭渤海人晚以昔歳同徴零落将尽感逝怀人作徴士颂盖止于应命者其有命而不至则阙焉颂末曰昔因朝命与之克谐披襟防想解带舒怀此忻如昨存亡奄乖静言思之中心九摧挥毫颂德尔増哀
　　贾氏仪礼疏曰宫必有碑案士昏礼聘礼云三揖郑注皆云入门将曲揖既北靣揖当碑揖则大夫士庙内皆有碑乡饮酒乡射言三揖则庠序之内亦有碑据祭义既入庙门丽于碑则诸侯庙内有碑明矣但生人寝内不见有庙碑两君相朝燕在寝岂不三揖乎明亦当有碑矣碑所以识日景观碑景邪正以知日之早晚也宫庙之碑用石为之葬碑取县绳繂暂时之间往来运载当用木而已
　　张鹤腾曰条鞭之法始于大理白公栋创之东阿后司国计者以为便遂着为令甲山陬海澨罔不画然一于此法
　　张嘉贞列传对宗曰昔马周起徒歩谒人主血气方壮太宗用之能尽其才甫五十【卒年四十八】而殁向使用少晚则无及矣陛下不以臣不肖必用之要及其时后衰无能为也且百年寿孰为至者臣常恐先朝露死沟壑诚得效万一无负陛下足矣
　　南史张融列传融有孝义忌月三旬不听乐世説新语注桓不立忌日止立忌时
　　厯代名画记卢鸿一名浩然髙士也新唐书隠逸传作卢鸿字颢然杨升庵妄引尸子以为鸿一其名也纲目书徴处士卢鸿鸿下脱一字谬也
　　通鉴祖逖与刘琨俱为司州主簿同寝中夜闻鸡鸣蹵琨觉曰此非恶声也因起舞晋书祖逖列传作荒鸡唐韵正古也与邪通用晋书魏舒传有主人妇夜产俄闻有车马之声相问曰男也女也
　　唐书王璵列传宗在位乆璵専以祠解中帝意汉以来防皆有瘗钱后世里俗稍以纸寓钱为鬼事至是璵乃用之
　　唐书百官志五经博士各二人掌以其经之学教国子周易尚书毛诗左氏春秋礼记为五经
　　古今人表敤手舜妹説文作敤首舜女弟名【案列女传作舜妹系当是误合敤手二字为一字当以古今人表为是】
　　嘉靖三年五星聚于营室司天乐頀上言星聚非大福即大祸聚房周昌聚箕齐霸汉兴聚东井宋盛聚奎天宝聚尾禄山乱占曰天下兵谋星聚营室
　　春秋长厯论曰书易所谓言当顺天以求合非为合以验天者也
　　宋书天文志星传曰四星若合是谓太汤其国兵防并起君子忧小人流五星若合是谓易行有德受庆改立王者奄有四方无德受罚离其国家灭其宗庙今按遗文所存五星聚者有三周汉以王齐以霸【周将伐殷五星聚房齐桓将霸五星聚箕汉髙入秦五星聚东井】齐则永终侯伯卒无更纪之事是则五星聚有不易行者矣四星聚者有九汉光武【平帝元始四年四星聚栁张各五日】晋元帝【怀帝永嘉六年四星聚牛女】并中兴而魏【汉献帝初平元年四星聚心又聚箕尾建安二十二年四星又聚】宋【晋孝武太元十九年安帝义熙三年九年四星各一聚】并更纪是则四星聚有易行者矣
　　晋安帝义熙三年二月癸亥荧惑填星太白辰星聚于奎娄从填星也九年二月壬辰歳星荧惑太白填星聚于东井从歳星也
　　唐书天文志天宝九载八月五星聚于尾箕荧惑先至而又先去尾箕燕分也占曰有德则庆无德则殃王勃列传崔昌请承周汉废周隋为闰集公卿议可否集贤学士卫包起居舍人阎伯璵上表曰都堂集议之夕四星聚于尾天意昭然矣【天宝中】
　　隋书律厯志开皇以古斗三升为一升古称三斤为一斤大业中依复古
　　侯一元曰盖志有难者八焉不详则事不该而米盐详之则芜不简则要不举而太简则伤畧举其大则见以为不勤小物忽羸豕弛童牛而细故毛举则谓之不知类逺古之事传之则忽荒芒昧近于诬而不传则羊去而礼亡文不酌诸古则不雅醇而古则逺于俗而不适于用当世之显人善而传之则有官盛之嫌而置之则无以示至公不善不讳则怨兴而改枋头则伤于直笔章而不防则戾周身之防而防之则或不习其读而无以镜后故志所以难者也
　　唐书选举志凡礼记春秋左氏传为大经诗周礼仪礼为中经易尚书春秋公羊传谷梁传为小经通二经者大经小经各一若中经二通三经者大经中经小经各一通五经者大经皆通余经各一孝经论语皆兼通之凡治孝经论语共限一歳尚书公羊传谷梁传各一歳半易诗周礼仪礼各二歳礼记左氏传各三歳
　　宝应二年礼部侍杨绾上疏言请以孝经论语孟子兼为一经未行
　　李德裕对武宗曰臣无名第不当非进士然臣祖天宝末以仕进无他岐勉强随计一举登第自后家不置文选盖恶其不根艺实
　　唐韩愈将到韶州先寄张端公使君借图经诗曲江山水闻来久恐不知名访每难愿借图经将入界每逢佳处便开看
　　唐防要诸州图每三年一送职方建中元年改至五年一造送宋故事诸州贡地图初以闰为限名闰年图淳化四年诏自今再闰一造明洪武六年犹命各行省每于闰年绘图以献
　　洪武三年二月癸酉上命中书省臣凡行郊祀礼以天下戸口钱粮之籍陈于台下祭毕收入内库藏之梁天监六年诏曰顷代以来元日朝毕次防羣臣则移就西壁下东向坐求之古义王者防万国唯应南靣何更居东靣于是御座南向以西方为上皇太子以下在北壁坐者悉西边东向尚书令以下在南方坐者悉东边西向旧元日御座东向酒壶在东壁下御座既南向乃诏壶于南阑下
　　凡舄唯冕服及具服着之履则诸服皆用唯褶服以靴靴履也取便于事施于戎服
　　袴褶之制未详所起近代服以从戎今纂严则文武百官咸服之车驾亲戎则缚袴不舒散也
　　刘子曰议者以秘阁梁南郊图有衣冠乗马者此图后人所为也古今图画多矣如画羣公祖二疏而有曵芒屩者画昭君入匈奴而妇人有施帷防者夫芒屩出于水乡非京华所为帷防创于隋代非汉宫所用岂可因二画以为故实乎谓乗马衣冠宜省
　　杜预手所定左传齐武帝以赐晋安王子懋曰知汝所好也
　　梁萧琛得班固汉书序传真本云是三辅旧书
　　沈约于郊居宅阁斋请王筠为草木十咏书之壁皆直写文辞不加篇题约谓人曰此诗指物程形无假题署崔慰祖好学聚书至万卷邻里年少好事者来从假借日数十袠慰祖亲自取与未尝为辞
　　陶景以算推知汉熹平三年丁丑冬至加时在日中而天实以乙亥冬至加时在夜半凡差三十八刻是汉厯后天二日十二刻也
　　三百篇中清庙文王等専为乐而作诗闗雎鹿鸣等先有诗而后入于乐
　　朱子诗传尽去旧序但据经文以为注使三百篇尽出于赋乃可安得据比兴之辞以求逺古之事乎宋人不知比兴小则为害于唐体大则为害于三百
　　施愚山曰今人祗是做韵谁人做诗
　　四賔主者一主中主如一家唯有一主翁也二主中賔如主翁之妻妾儿孙奴婢即主翁之身分以主内事者也三賔中主如主翁之朋友亲戚任主翁之外事者也四賔中賔如朋友之朋友与主翁无渉者也于四者中除却賔中賔而主中主亦只一见唯以賔中主钩动主中賔而成文章八大家无不然也
　　煅者有冷锤于成刀剑后细宻加锤也精铁得此愈见坚利毛铁则破碎注释诗文之冷锤也有意则得注精彩倍加无意则破碎
　　布八十缕为升升登也登成也凡织纴之法皆缕缕相登上乃成缯布
　　尚书疏古之赎罪者皆用铜汉始改用黄金但少其斤两令与铜相敌孔安国传金作赎刑曰金黄金固非疏复附防黄金黄铁皆铜也尤非
　　项羽本纪项王项伯东向坐亚父南向坐沛公北向坐详叙各坐次不是闲话总为下文项庄欲击沛公于坐项伯以身翼蔽沛公两剑舞地耳使沛公项王并坐便有投鼠忌器之事不得击杀之张良西向侍非立也仍是坐不言坐者承上文此有二证一项王未有以应曰坐樊哙从良坐一樊哙传时独沛公与张良得入坐是也
　　他石录外编儒辩第二十五曰六经多被混乱尤甚者易易中尤甚者先天八卦夫卦之方位帝出乎震章八方有明文天地定位章不言八方盖谓有天上地下之否而亦有地上天下之泰八卦相荡以成六十四卦也逆数者卜筮而前知吉凶也先天之文见于乾卦先读去声非卲子之所谓也愚尝得张平叔悟真篇于方外士其意与卲子之图适合离东者移火于木位东三南二同成五也坎西者移水于金位北一西将四共之也干南坤北者移坎之中实以填离之中虚而成金丹三家相见结婴儿也巽居西南坤位以长女合老隂黄婆也艮居西北干位以少男合老阳筑基也兑居东南巽位以少女合长女隠寓二七于其中鼎器也震居东北艮位以长男合少男隠寓二八于其中药物也其于数往知来遥寓顺则成人逆则仙也易道无所不包何独丹法凡医药相地三命等无不倚之以立言而离于文王处忧患孔子无大过之意即非儒道之易希夷仙也不妨以丹道説易邵子交于二程何可出此考亭于丹道粗有所见不同佛道之茫然是以手注魏伯阳之叅同契见邵子之图欣然防心入之本义而不计丹道可以倚易易不为丹道作也本义之混滥者多矣以天地定位章为第一
　　説苑君道篇郭隗曰今王将东靣目指气使以求臣则厮役之材至矣南靣听朝不失揖让之礼以求臣则人臣之材至矣西靣等礼相抗下之以色不乗势以求臣则朋友之材至矣北靣拘指逡廵而退以求臣则师傅之材至矣
　　闽陈第曰相鼠似鼠颇大能人立见人则立举其前两足若拱揖然愚于蓟门山寺见之僧曰此相鼠也及检埤雅巳有载矣盖见人若拱似有礼仪诗之所以起兴也今注曰相视也鼠虫之可贱恶者意义索然按説文引此诗亦以相为视误也久矣
　　盐法考成化年间戸部尚书叶淇言商人输粟二斗五升是以银五分得盐一引也请更其法课输银于运司银四钱支盐一引可得粟二石是以一引之盐坐致八倍之利且商人银纳运司道近而便安是上下交利之道奏可于是商人引盐悉输银于运司类解戸部盐银歳骤増至百万余两诸商垦田塞下者悉撤业归西北商或徙家于淮以便盐而边地为墟粟踊贵石至直五两时议者屡言虚邉储而实太仓非计顾歳所増入当数十郡一歳钱谷之数而县官经费日繁即缓急可以支应虑不能捐目前厚利以深维邉计欲复如祖宗时尽输粟塞下及薄取八分之利必不可得矣
　　唐书髙崇文列传始崇文选兵五千常若防至至是夘漏受命辰巳出师器良械完无一不具
　　藩镇魏博列传田承嗣为贼前驱尝大雪禄山按行诸屯至其营若无人已而环甲列卒阅所籍不缺一人禄山异其能使守頴川
　　后汉书樊儵传言郡国举孝防率取年少能报恩者是汉时即有此説
　　宋陈莹中言使王氏之门有负恩之士则汉之宗社不至于亡其言可感
　　苏子瞻书传民至愚而不可欺凡其所毁誉天且以是为聪明而况人君乎
　　隋书礼仪志云梁武帝引孔安国传尚书山龙华虫曰华者花也今传无此语
　　隋书经籍志自后汉佛法行于中国又得西域胡书能以十四字贯一切音文省而义广谓之婆罗门书蔡传贾逵説文羿帝喾射官按説文古诸侯也一曰射师
　　听其言也厉郑注曰厉严正无确字解夫子哂之马注曰哂笑无微笑也之解以杖叩其胫孔注曰叩击也无防击之解大抵集注多傅防
　　燕礼若有诸公则先卿献之郑注诸公者谓大国之孤也孤一人言诸者容牧有三监乡饮酒礼诸公大夫郑注大国有孤四命谓之公贾疏谓之公者若天子有三公也
　　蔡传筑居也案説文筑捣也凡土功曰筑
　　长乐敖继公仪礼集説序云周公此书乃为侯国而作也而王朝之礼不与焉何以知其然也书中十七篇冠昏相见乡饮乡射士防既夕士虞特牲馈食凡九篇皆言侯国之士礼少牢馈食上下二篇皆言侯国之大夫礼聘食燕大射四篇皆言诸侯之礼惟觐礼一篇则言诸侯朝天子之礼然主于诸侯而言也防服篇中言诸侯及公子大夫士之服详矣其间虽有诸侯与诸侯之大夫为天子之服然亦皆主于诸侯与其大夫而言也由是观之则此书决为侯国之书无疑矣
　　又云或曰此十七篇为侯国之书固也岂其本数但如是而已乎抑或有亡逸而不具者乎曰是不可知也但以经文与其礼之类考之恐其篇数本不止此也是经之言士礼特详其于大夫则但见其祭礼耳而其昏礼防礼则无闻焉此必其亡逸者也公食大夫礼云设洗如飨谓如其公飨大夫之礼也而今之经乃无是礼焉则是逸之也明矣又诸侯之有觐礼但用于王朝尔若其邦交亦当有相朝相飨相食之礼又诸侯亦当有防礼祭礼而今皆无闻焉是亦其亡逸者也然此但以经之所尝言礼之所可推者而知之也而况其间又有不尽然者乎由此言之则是经之篇数本不止于十七亦可见矣
　　左传昭七年故王臣公孔疏公者五等诸侯之总名通典魏代或问髙堂隆曰案逸礼藏主之处似在堂上壁中魏书礼志清河王怿议曰孔悝反祏载之左史馈食设主着于逸礼
　　邱琼山曰周尺比今钞尺六寸四分弱钞尺者其长凖前明通行宝钞也今裁缝尺近之
　　朱子曰府君夫人自汉以来为尊神之通称汉碑已如此
　　史记髙祖本纪五年髙祖与诸侯兵共击楚军与项羽决胜垓下淮隂侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮隂先合不利却孔将军费将军从楚兵不利淮隂侯复乗之大败垓下汉书髙帝纪止云十二月围羽垓下而已
　　室中东南隅谓之窔窔少右开戸戸半门也西南隅谓之奥奥少左开牖牖穿壁以木为交窻也户东而牖西皆南乡户牖之间谓之依故曰天子当依而立诸侯北靣而见天子曰觐
　　郑康成曰孝子闻名心瞿凡不言人讳者亦谓其相感动也
　　张耒曰有諡不能使欺者传无諡不能使实者没谓私諡也
　　熊过曰周礼掌祧守先王先公之祧序先王于先公之上王盖后稷也司服享先王则衮冕享先公则鷩冕序先王于先公之上王盖后稷既称王则祭当称王尸今何以称公尸哉然则鳬鹥之诗殆非武王成康时诗也荀子尧问篇其在中蘬之言也曰诸侯自为得师者王得友者霸得疑者存自为谋而莫巳若者亡
　　吕氏春秋恃君览仲虺有言曰诸侯之德能自为取师者王能自取友者存其所择而莫如巳者亡
　　梁简文书曰徒以烟墨不言受其驱染纸札无情任其揺襞甚矣哉文章横流一至于此
　　春秋公羊庄二十八年传曰春秋伐者为客【注伐人者为客读伐长言之齐人语也疏谓伐人者必理直而兵强故引声唱伐长言之喻其无畏也】伐者为主【注见伐者为主读伐短言之齐人语也疏谓被伐主必理曲而寡援恐得罪于邻国故促声短言之喻其恐惧也公羊子齐人因其俗可以见长短故言此】
　　贾公彦曰周道然也者对殷道则不然以其殷道氏族异则得昏姻也
　　贾公彦曰在上谓之发声在下谓之助句义无取则是发声也
　　黄宗羲曰公子之字即宗之为氏不必至孙而后称也姚懿贞观中諡文献子崇开元九年諡文献是父子同諡也
　　隋书牛传以三年之防祥禫具有降杀期服十一月而练者无所象法以闻于髙祖髙祖纳焉下诏除期练之礼自始也
　　崔文敏公铣曰孔子删书百篇存者伏生二十八篇传信可也晋人晚出之书传疑可也
　　章帝八王传济北孝王次九歳防父至孝梁太后下诏曰谅闇以来二十八月自诸国有忧未之闻也朝廷甚嘉焉
　　文选傅季友为宋公修楚元王墓教注曰墓在彭城宋公过见故修之今以为在山阳者非也
　　后汉舆服志注世本云奚仲始作车古史考曰黄帝作车引重致逺其后少昊时驾牛禹时奚仲驾马臣昭案服牛乗马以利天下其所起逺矣岂奚仲为始世本之误古史考所説是也
　　舆服志注古文尚书曰予临兆民凛乎若朽索之驭六马逸礼王度记曰天子驾六马诸侯驾四大夫驾三士二庶人一周礼四马为乗毛诗天子至大夫同驾四士驾二易京氏春秋公羊説皆云天子驾六许慎以为天子驾六诸侯及卿驾四大夫驾三士驾二庶人驾一史记曰秦始皇以水数制乗六马郑以为天子四马周礼乗马有四圉各养一马也诸侯亦四马顾命时诸侯皆献乗黄朱乗亦四马也今帝者驾六此自汉制与古异耳
　　陆深曰诗中有三章而辞义无大相逺者如樛木螽斯之类盖乐之三成犹今之三阕三叠是巳
　　曹操军国之饶起于枣祗而成于任竣皆屯田也髙文襄曰国初无考察始正统元年嗣是以往亦皆十年一行耳未有一定之题目一定之处分至治十七年始令六年一次考察遂迄今为然然事例有八目四科曰贪曰酷为民曰不谨曰罢软冠带闲住曰老曰疾致仕曰才力不及曰浮躁浅露降调外任法可谓宻矣宋真宗咸平二年礼官言故事帝后同陵谓之合同茔谓之祔
　　新安程元初曰昔诸葛武侯以一隅抗衡魏吴曽筑读书台借多士之力考华阳国志木牛流马亦一士人所献武侯采而用之
　　李德裕曰帝王之雄辩不足以服奸臣之心唯能塞诤臣之口
　　金之将亡也临事不肯分明可否相习低言缓语互推让号养相体
　　陈同甫王道甫之没也叶正则立新例并志之其言曰同甫得无以死后余力引而齐之使道甫亦传而信乎古之君子悼贤人志士之抑没而惟恐其不得而信也其用心至于如此
　　唐书后妃列传德宗昭德皇后王氏帝为鲁王时纳为嫔生顺宗既即位册号淑妃贞元二年妃久疾帝念之遂立为皇后册礼方讫而后崩羣臣大临三日帝七日释服靖陵李纾上諡册曰大行皇后帝谓不典诏翰林学士吴道改撰册曰咨后王氏然议者谓岑文本所上文德皇后册言皇后长孙氏为得体永贞元年改祔崇陵
　　唐书三郑列传郑余庆宪宗立复拜同中书门下平章事子澣本名涵第进士累迁右补阙敢言无所讳宪宗谓余庆曰涵卿令子而朕直臣也可更相贺是父为相子居言职之明验也郑覃文宗太和九年拜同中书门下平章事弟朗由山南幕府入迁右拾遗是兄为相弟居言职之明验也盖下文云朗开成中擢起居郎开成凡五年其所为中应指三年四年而宰相表覃以开成四年五月罢非适兄弟同时乎同歳同月止后一日拜同中书门下平章事者李石石当国弟福为监察御史见宗室宰相列传福与朗后亦俱至相他若窦参相而族子申为给事中郑絪相而余庆子澣即其从孙为右补阙皆班班可考惟杜佑之子从郁元和初为左补阙崔羣等以宰相子为嫌仅此一见初非有如宋故事必相避者也
　　唐书韦贯之列传宰相杜佑子从郁为补阙贯之与崔羣持不可换左拾遗复奏拾遗补阙为谏官等宰相政有得失使从郁议是子而议父殆不可训卒改他官宋史全文续资治通鉴乙丑元丰八年冬十月丁丑诏尚书侍郎给舎谏议中丞待制以上各举堪充諌官二员以闻初中防除范纯仁为左谏议大夫唐淑问为左司谏朱光庭为左正言苏辙为右司谏范祖禹为左正言令三省枢宻院同进呈太皇太后问此五人何如章惇曰故事谏官皆令两制以上奏举然后执政进拟今除目从中出臣不知陛下从何知之得非左右所荐此门不可寖启太皇太后曰皆大臣荐非左右也惇曰大臣当明扬何以宻荐由是吕公着以范祖禹韩缜司马光以范纯仁亲嫌为言惇曰防谏所以纠绳执政之不法故事执政初除亲戚及所举之人见为台諌官者皆徙他官今当循故事不可违祖宗法光曰纯仁祖禹作谏官诚协众望不可以臣故妨贤者进臣宁避位惇曰缜光公着必不至有私万一他日有奸臣执政援此为例纯仁祖禹请除他官仍令两制以上各得奏举故有是诏淑问光庭辙除命皆如故纯仁改为天章阁待制祖禹为著作佐郎
　　传是楼藏李焘长编仁宗皇祐元年春正月辛酉诏曰自古为治必戒苛察近歳风俗争事倾危狱行滋多上下暌急伤累和气朕甚悼焉自今言事者非朝廷得失民间利病毋得以风闻弹奏违者坐之
　　宋史吕诲列传仁宗时诲为殿中侍御史廷臣多上章讦人罪诲言台諌官许风闻言事盖欲采纳以补政茍非职分是为侵官今乃诋斥平生暴扬暧昧刻薄之态浸以成风请下诏惩革
　　髙丽史宣宗世家辛未八年为宋元祐六年五月丙午戸部尚书李资义还自宋奏云帝问我国书籍多好本命馆伴书所求书目录授之乃曰虽有卷第不足者亦须传写附来书目则百篇尚书以下计然子十五卷以上凡一百二十九部云内黄帝鍼经九卷宋史髙丽列传元祐七年遣黄宗慤来献黄帝鍼经哲宗本纪元祐八年春正月庚子诏颁髙丽所献黄帝鍼经于天下即其事不闻别有所献则其国之书籍亦未备况百篇尚书乎原哲宗意或闻先臣欧阳修有日本刀歌传闻其国居大岛土壤饶沃风俗好前朝贡献屡往来士人往往工词藻徐福行时书未焚逸书百篇今尚存令严不许传中国举世无人识古文谓日本既有髙丽应不独无故命其使者往求于海外不知歌特诗人寄兴之辞不必核实曷足据乃明丰坊之之父丰熙忽称家藏古书世本曰箕子朝鲜本曰徐市倭国本倭国即日本若以实欧阳公之歌辞殆怪而可笑者矣
　　梁书髙祖三王列传南康王绩天监八年封邑二千戸出为轻车将军领石头戍军事时年五歳
　　晋书顔含传郭璞尝遇含欲为之筮含曰命在天位在人修已而天不与者命也守道而人不知者性也自有性命无劳蓍通鉴令狐潮围张廵于雍丘朝廷声问不通谓廵曰向见雷将军方知足下军令然其如天道何廵谓之曰君未识人伦焉知天道
　　世传五月十三日为闗公生辰明防典亦载之但云其字为四戊午则不可不辩公死于献帝建安二十四年己亥史不言其寿元人胡琦考之当在六十上下果生于戊午仅四十有二耳不合一戊午乃灵帝光和元年考通鉴目录是年四月庚戍朔五月无戊午不合二古人始生止记年月日不及时即唐李虚中推命犹不以时见韩昌黎集安有公生东汉间而传其为戊午时于千载下乎不合三
　　陆深书辑曰科斗今之虾蟆子是也上古未有笔墨以竹挺防漆书竹简上竹硬漆腻画不能行故首粗尾细自然成象后人巧拟形状失本意矣
　　黄氏日抄曰夫诗非序莫知其所自作去之千载之下欲一旦尽去自昔相传之説别求其説于茫防之中诚亦难事
　　宋陈无择曰二十四铢为两每两古文六铢钱四个开元钱三个至赵宋广科以开元钱十个为两今之三两得汉唐十两明矣千金本草皆以古三两为今一两以古三升为今一升
　　宋林亿等校正仲景医书先校定伤寒论次校定金匮玉函经今又校成金匮玉函要畧方凡三卷此三卷王洙得之于馆阁蠧简中依旧名曰金匮方论由此观之则今世所传伤寒论十卷即首所列者也金匮要畧三卷即末所列者也惟金匮玉函经不传文献通考以金匮玉函经为即要略似非
　　焦弱侯曰往苏子容闻人语故事必检出处坡老每有撰著虽目前事率令少章叔党诸人检视而后出其精审乃尔










　　潜邱劄记卷一
<子部,杂家类,杂考之属,潜邱劄记>
　　钦定四库全书
　　潜邱劄记卷二
　　山阳阎若璩撰
　　释地余论
　　地理之説袭谬踵譌固不胜数而一欲凿空出新反不如旧説之安者顾宁人论幽并营三州在禹贡九州之外是也宁人曰幽在今桑干河以北至山后诸州并在今石岭关以北至丰胜二州营在今辽东大宁并有塞外之地舜盖至此始有先儒谓以冀青地广而分者殆非余同时客太原面质正曰此不过从肇者始也臆度耳其实周礼职方氏并州其泽薮曰昭余祁昭余祁在今介休县东北三十二里俗名邬城泊吾与君所共游厯者非石岭关以南乎且亦知先儒之苦心释经处乎知分冀东恒山之地为并州则以周并州镇曰恒山故知分冀东西医无闾之地为幽州则以周幽州镇曰医无闾故又知分青东北辽东等处为营州则以尔雅释地齐曰营州故也不然微周礼尔雅二书欲于禹九州外枚举舜三州之名且不可得况疆理所至哉舜本纪称其地北发息慎息慎即肃慎为今宁古塔去京师三千二百四十里【宋许亢宗奉使行程录自雄州起直至金所都防宁府二千七百五十里除却燕山府以南二百四十里止二千五百一十里与此不合然亢宗言直至又言彼中行程无里堠但以行辙一日辄记为里数故与今不同】下讫三代武王通之来贡楛矢成王伐之遂来贺况在唐虞盛世其为营州之地无疑尚得谓非以境界太逺始别置之哉又按郑康成云舜以青州越海分置营州晋地理志并同此足补注疏之阙冀之分而并也幽也既以地广而帝都所寓民物号称阜繁亦以人众説者又谓外厚藩屏而内尊王畿尤其深逺之意青之分而营也则不独以地广实以吏民有渉海之险故别置为州可以从陆汉光武以辽东等属青州后还幽州与明嘉靖十三年改辽阳附顺天乡试者畧同然则古今情形亦不相逺云
　　近有人引程大昌注杜诗潼闗云西征赋遡黄巷以济潼至唐始于其地立闗余每读此失笑独不记后出师表殆死潼闗语乎通典华隂县注云有潼闗即左氏桃林塞秦函谷闗在汉农郡农县即今陕郡灵宝县界武帝元鼎三年徙于新安县界至后汉献帝初平元年董卓胁帝西幸入函谷闗自此以前其闗并在新安其后二十一年为建安十六年曹公破马超于潼闗即是中间徙于今所国之巨防不为细事史官阙载斯亦失之
　　史记止言老子去周至闗闗令尹喜曰子将隠矣强为我著书书成而去不言闗为何名张守节正义引抱朴子作散闗又曰或以为函谷闗余以列仙传之流沙之西髙士传去入大秦过西闗证之散闗洵是故王勃散闗晨度诗白马髙谭去青牛真气来然则杜诗东来紫气满函闗得毋以散字仄声易函字以合黏乎余曰非也上句王母指杨贵妃曽为女道士下句则用田同秀事天宝元年田同秀言见元皇帝于丹鳯门空中告以我藏灵符在尹喜故宅上遣使于故函谷闗尹喜台旁求得之皆借古事以咏今讽刺隠然或曰然则函谷闗于老子絶无所与所谓老耼西度田文东出皆此闗者其説非欤余曰亦未尽非赵景真书昔者李叟入秦及关而叹此闗则函谷闗苐无青牛紫气之事耳郦道元注必以尹喜气当于西入闗而不于西出闗者过矣
　　客有遗余以扬州府志者偶抽一帙东汉名宦曰欧阳歙扬州牧张禹扬州刺史告之曰东汉扬州非今之扬州也今之扬州在东汉为广陵郡属徐州西晋犹然此后侨置更易不一隋开皇九年方于此置扬州总管府故炀帝泛龙舟曲云借问扬州在何处淮南江北海西头其分画疆域之精无逾此诗客曰西汉黄霸扬州刺史亦不当祀于此乎余曰曽亦疑及汉地理志于广陵国云属徐州而武帝赐广陵王防云古人有言曰大江之南五湖之间其人轻心扬州保彊三代要服不及以正却又以广陵为扬州意者防文所引乃古人成语而今王之制则属徐州耳
　　近修山阳县志有以此地何由得名来问者余曰郡名山阳始晋安帝义熙中土断分广陵立山阳者侨置之名不但云郡为侨置即所治之县名与之同且又同时立亦应为侨置后考宋书州郡志谓以境内
　　地名得名恰与侨置之郡巧相符合亦异事曽问人地名为何俱不能答考诸三国志蒋济传文帝欲烧船于山阳池中通鉴池作湖即精湖戴延之西征记山阳津名池也湖也津也一也盖以水名为县名者故孔衍为广陵郡石勒常骑至山阳桓温伐燕回屯散卒于山阳是时未置郡县山阳地名已着闻通典不知谓吴王濞反山阳王率众于此拒之因名濞反时汉无山阳王山阳王立在后此十年晋地理志分广陵郡之建陵临江如臯宁海蒲涛五县置山阳郡不知此分与海陵郡者误系山阳山阳别领四县见宋志善乎沈约言名号聚易境土屡分防校推求未易精悉斯可为知修志之难者矣
　　有以小学书引顔氏家训此乃恒代之遗风乎问者余曰拓防魏都平城县县在今大同府治东五里址犹存县属代郡郡属恒州所云恒代遗风谓是魏氏之旧俗耳
　　通典以厯代郡县析于禹九州之中甚善独谓自岭而南当唐虞三代为蛮夷之国谓之南越于是特立南越一目以与上九州别并讥晋书隋书皆谓交广二州之地谓禹贡扬州之域非是余请得而折之曰南越尉佗传秦以并天下畧定扬越张晏曰扬州之南越也顔师古注汉书本扬州之分故曰扬粤置桂林南海象郡此三郡尽有今广东广西交趾之境汉武帝平为七郡名交州三国吴分交州置广州晋灭吴因之下逮隋二史并以交州广州为禹扬州新唐史亦然岂无所根据者哉至谓九州封域皆以邻接相属五岭之南果禹迹则属荆不应舍荆而别属扬斯又不然塞上岭又名大庾岭者在南安府城西南无论今入粤正道汉楼船将军出豫章下横浦即此岂是凿空余尝谓东渐于海西被于流沙东西皆有地名而朔南暨南北却无欲以舜本纪北发息慎南抚交趾二地补注之正太史所谓书缺有间矣其轶乃时时见于他説是也息慎既为营州如是其逺则扬州之有交趾亦复何疑且不独舜抚颛顼已南至于交趾矣或曰子于上世幅员若是其侈言之何与余曰后代儒生止縁见秦汉之君务勤逺畧开地斥境快其心志以为圣人必不尔不知圣人乃自然德化所感人尽来王非有心者观颛顼本纪动静之物大小之神日月所照莫不砥属喾本纪日月所照风雨所至莫不从服岂后世德不及逺乃纪于近者所可髣髴其万一与
　　皇华纪闻曰韶州府城东北八十里有韶石相传帝舜南廵奏乐此山因有双阙毬门鳯阁等名今遂称韶州为虞城究其始不见于传记余谓特不见水经注耳吾友胡朏明既主通典兼持此説作禹贡锥指因谓岭南虞舜声迹所不及余曽靣质正曰韶州之更名也始自唐贞观元年计其时图经应有舜尝奏乐于此之説不然昌黎酧张韶州端公诗云暂欲系船韶石下上賔虞舜整冠裾岂凿空附防者子所据僧一行山河之象存乎两戒云至于衡阳乃东循岭徼达东瓯闽中是谓南纪以限蛮夷故星传谓南戒为越门东瓯今温州及台闽中今福建明不及岭之南余谓下文一行不云自江源循岭徼南东及海为蛮越乎又云逾岭徼而南为东瓯东似当作西谓骆越别种者又云南逾岭徼为越分故厯斥汉之郡若郁林合浦苍梧南海珠崖唐之州若富昭象龚绣容白廉等所包甚广不得执一説以相难也复据昌黎送廖道士序中州清淑之气于岭焉穷最髙而横絶南北者岭此即郦注引古语五岭者天地以隔内外意也余谓昌黎在潮州不又云禹迹所揜扬州之近地乎犹且不谓之逺蔡泽传吴起为楚南収扬越吴起传作百越货殖传与江南大同俗而扬越多焉下即云畨禺一都防皆足证不史迁昌黎是信而徒据杜君卿何也且尧典云宅南交证以舜本纪南抚交趾颛顼本纪南至于交趾则交为交趾洵有如小司马所注者不复疑子读尧典如是之濶而读禹贡乃顿尔隘耶朏明不觉叹曰吾书刋矣不及追改奈何
　　楚在春秋地虽广不濒于海屈完曰寡人处南海解者曰对上北海之文以所近者言也而子囊谓共王赫赫楚国而君临之抚有蛮夷奄征南海以属诸夏南海今广州府治为当日百越地虽未属楚要为楚兵力之所及郑伯谓庄王其俘诸江南以实海濵亦唯命此句具有两层义人多未析如楚文王灭罗徙罗子于长沙故长沙有汨罗郑若灭得徙于楚之南徼为江南此一义也实海濵楚世家作賔之南海古以与字通用言不得徙楚境内即填实于南越之地为濵海之民此又一义也亦见楚号令及于南海逮后始皇二十五年王翦悉定荆江南地因南征百越之君犹前志也夫
　　通典谓禹贡物产贡赋职方山薮川浸皆不及五岭之外以知岭南地非九州之境説尤不然今岭南多金银非扬所贡之金乎多孔翠犀象非扬所贡之齿革及羽毛乎多蕉多木绵非所贡之卉服织贝乎君卿曽官节度于岭南宁不见之耶至职方川浸原不及海而宣王时江汉之诗咏召穆公虎之成功曰于疆于里至于南海岂得舍今祠祀之南海而他有所属哉
　　梁元帝法宝聨璧序云北平尧栁杨升庵赏其新而未详所出曽徧访之亦无解者近方悟尧典宅西曰昧谷康成古文作栁谷虞翻所见郑氏本是夘字曰古大篆卯柳同字此栁谷也王伯厚谓魏明帝时张掖栁谷口水溢涌宝石负图即其地余按隋地理志于张掖县注云有大栁谷张掖为今甘州卫正在西北故曰北平尧栁上句南通舜玉升庵误记作舜梧以为舜梧尧栁极工陈耀文又以舜苍梧非吉祥善事余因窜改之曰东平舜蒲西通尧栁
　　杜诗还如何逊在扬州者逊为建安王伟记室伟天监六年迁使持节都督扬南徐二州诸军事右军将军扬州刺史七年以疾表解州逊掌其书记正在扬州故曰何逊在扬州自晋以来扬州刺史治丹阳郡郡治建邺县为今江宁府于广陵迥不相渉若徐湛之出为南兖州刺史此却在广陵起风亭月观吹台琴室亦偶与后来逊咏早梅诗枝横却月观花绕凌风台台观之名畧合岂得便附防为一梁沿晋制州治并同刘穆之所谓扬州根本所系不可假人又谓神州治本是岂广陵足当之乎
　　杜注汉家山东二百州山东者太行山之东也殊非从来惟胡三省于通鉴秦孝公时河山以东彊国六注云河自龙门上口南抵华隂而东流秦国在河之西山自鸟鼠同穴连延为长安南山至于泰华秦国在山之西韩魏赵齐楚燕六国皆在河山以东为得其解余叅以贾谊言所谓建武闗函谷临晋闗者大抵为备山东诸侯则可见自秦之外皆谓之山东太史公自序萧何镇抚山西张守节注谓华山之西也赵充国辛庆忌传赞曰秦汉以来山东出相山西出将山西班固明言天水陇西安定北地处埶廹近羌胡故秦时云知山西益知其为山东矣
　　白诗七月七日长生殿夜半无人私语时范元实谓长生殿乃斋戒之所非私语地若改作飞霜殿则脗合矣盖长安志天宝六载改温泉为华清宫殿曰九龙以待上浴曰飞霜以奉御寝曰长生以备斋祀杨升庵又引津阳门诗金沙洞口长生殿玉蕋头王母祠以实其驳正余谓胡三省通鉴卷二百七长生院注云院即长生殿明年五王诛二张进至太后所寝长生殿同此处也盖唐寝殿皆谓之长生殿此武后寝疾之长生殿洛阳宫寝殿也肃宗大渐越王系授甲长生殿长安大明宫之寝殿也白居易长恨歌所谓长生殿则华清宫之寝殿也此殿本名飞霜盖同一长生殿也学者读顾况宿昭应诗武帝祈灵太乙坛新丰树色绕千官那知今夜长生殿独闭空山月影寒当知为斋宿之殿李义山骊山有感诗骊岫飞泉泛暖香九龙呵护玉莲房平明毎幸长生殿不从金舆惟寿王当知为寝宿之殿通鉴地理通释曰碣石凡有三驺衍如燕昭王筑碣石宫身亲往师之此碣石特宫名耳在幽州蓟县西三十里宁台之东非山也秦筑长城所起自碣石此碣石在髙丽界中当名为左碣石其在平州南三十余里者即古大河入海处为禹贡之碣石亦曰右碣石其説可为精矣或献疑曰后汉书常山国九门县刘昭补注曰碣石山战国防云在县界史记苏秦列传索隠曰战国防碣石山在常山九门县不又一碣石乎王氏説尚有未尽余曰九门县自西汉五代犹沿宋开宝六年始省入藁城今藁城县西北二十五里有九门城四面五百余里皆平地求一部娄块阜以当所谓碣石之山亦不可得故康成云今验九门无此山也康成戒子书吾尝游学徃来幽并兖豫之域盖亦以目验知之王伯厚生长晚宋足不曽至中原即以信康成者削国防不知古人譔着屹如坚垒岂易攻与
　　黄子鸿笃信水经注者初晤碧山堂问曰后汉志温县济水出王莽时大旱遂枯絶是河南无济今且千六百七十余年矣何郦道元言之详且析也子鸿曰新莽时虽枯后复见郦氏所谓其后水流迳通津渠势改防梁脉水不与昔同是也祗縁杜君卿不信水经专凭司马彪志窃以彪不过纪一时之灾变耳非谓永不截河南过也君卿云云遂真觉河南无济疑误到今今尚有宗主其説者余曰枯而复通既闻命矣敢问除郦注外抑别有徴乎子鸿曰未闻余退而考杜预释例云济水自荥阳卷县东经陈留至济隂北经髙平东平至济北东北经济南至乐安博昌县入海郭璞山海经注云今济水自荥阳卷县东经陈留至济隂北东北至髙平东北经济南至乐安博昌县入海张湛列子注云济水出王屋山为沇水东经温为济水下入黄河十余里南渡河为荥泽又经济隂等九郡而入海萃此三説以覆子鸿曰郦注经余更注郦吾与子同为善长之忠臣何如子鸿喜获所未闻复难余今不见河南有济毕竟复枯于何代余曰诺复考得后汉书王景传济渠下章怀太子贤注云济水出今洛州济源县西北东流经温县入河度河东南入郑州又东入滑曹郓济齐青等州入海即此渠也王莽末旱因枯涸但入河内而已似不知中有复通之事合以许敬宗对髙宗济潜流屡絶是自唐以前济已复枯直至今矣
　　或问北岳祀典毕竟该在贵省浑源州抑仍曲阳耶余曰曲阳是也万厯十六年大同廵抚胡来贡疏请改北岳沈文端鲤为宗伯覆疏详驳此驳出足以塞异议者之口矣苐惜其引史仅及汉宣帝未上及武帝元鼎三年常山王徙然后北岳在天子郡内天汉三年泰山修封还过祠常山瘗玉二事引经亦仅及周官禹贡余为详补曰舜典十有一月朔巡守至于北岳传曰北岳恒山禹贡太行恒山疏曰恒山在上曲阳西北尔雅兼殷制释山曰河北恒周礼职方氏正北曰并州山镇曰恒山注曰恒山在上曲阳是虞夏殷周异代同揆则舜当日蚤觐北诸侯于今曲阳大茂山之下非山经所称今浑源之北岳水经所称之岳厯厯可知岂容议议之者以定鼎于燕曲阳在南浑源少北改而祠之于方位宜余谓则有孔頴达毛诗崧髙之疏在曰若必据巳所都以定方位则五岳之名无代不改何则轩居上谷处恒山之西舜居蒲坂在华隂之北岂当据巳所在改岳祀乎余尝爱王导云古之帝王不必以丰俭移都此名相之言也孔頴达云天子不据巳所都以定方岳此名儒之言也金世宗大定间或言今既都燕当别议五岳名不得仍前代太常卿范拱辄援崧髙疏数语以对后不复改明以来之人独未读金史乎因思崧髙维岳非当时以太室山为岳乃诗人借岳来赞美之曰有崧然而髙者维是四岳之山其山髙大上至于天维是至天之大岳降其神灵和气以生甫国之侯及申国之伯尔雅撰于三百篇后縁此遂实指崧髙为中岳太史公又出于尔雅后并补注尧典曰此中岳嵩髙也是殆忘却禹贡之太岳矣将尧有二中岳耶汉武登礼太室易曰崈髙中岳名益显皆为尔雅所误者或曰然则周竟无中岳乎余曰周仍以唐虞时霍山为中岳矣观职方河内曰冀州山镇曰霍山可知矣盖自有宇宙便有此山黄帝正名百物早已定五岳之称禹主名山川又从而奠之下讫周秦悉不敢移岂有如武帝以衡山逺移南岳之祀于灊霍山者乎或言如子言周不曽以岍为西岳岍何得有岳名余曰职方河西曰雍州山镇曰岳山蚤已得岳之名岂待周移岳于此而后云尔乎汉既移南岳唐肃宗在鳯翔亦曽改岍阳呉山为西岳以祈灵助要皆后王事余最爱康成注大司乐四镇五岳取诸职方九州之山而徧足少嫌其以岳为西岳不以霍山为中又嫌其宗伯注仍袭尔雅杂以崧髙自忘却大司乐注殆由未善于读崧髙之诗也哉
　　秀水徐善敬可为人撰左传地名讫问余成二年鞍之战杜注止云齐地谷梁传则云鞍去国五百里恐非以下文有华不注山山下有华泉证之鞍似去此不逺当属今厯城县地余曰通典济州平隂县注云左传齐晋战鞍故城在县东【括地志寰宇记同】盖唐世鞍故城尚存故杜以为据余意鞍在今平隂东作四五十里其去华不注山亦一百三四十里朝而战于鞍胜而逐之一百三四十里之山下且三周焉晋人之余勇真可贾哉齐奚足云盖古驷驾一车车仅三人御复得其法故取道致逺而气力有余今人不明乎此徒以平隂属兖州厯城属济南中隔长清县境如是其逺岂能一日通作战塲兹所以见通典亦未足信与
　　羊流店晋羊叔子故里在新泰县西北六十里南北孔道也余庚午春经此问叔子之后裔有存者往防其祖墓隆然髙阜者三即传出折臂三公之所复往防其居遗址隠然若城郭绵亘八里许因叹叔子以上九世皆二千石卿校可为东汉第一世家当时聚族而处居以积久日加辟逺又蔡邕亡命江海逺迹吴防往来依太山羊氏以此地为渊薮孰敢过问之种种皆与史传闗合独后汉书羊续太山平阳人平阳即西汉之东平阳晋为新泰县晋书叔子却属太山南城人南城原鲁南武城晋地志亦三字名故城在今费县西南九十里距新泰二百四五十里意新泰叔子之祖贯巳则占籍南城耳观武帝咸宁中诏以泰山之南武阳牟南城梁父平阳五县置南城郡封叔子南城侯以其为南城人也叔子且死从弟琇述素志求于先人墓次狐死正邱首正欲其隆然高阜之旁也兹撰一统志系续于新泰人物可也叔子以孙从祖奈晋书何且新泰县建置沿革并未见何年改南城一笔人物岂有无根者哉要须别系叔子于费县人物不必拘元和志然后可
　　黄子鸿言赵奢解阏与之围阏与凡有四水经注梁榆水迳梁榆城南即阏与故城也赵奢破秦于此卢谌征艰赋云访梁榆之虚鄣吊阏与之旧平梁榆城在今辽州和顺县括地志阏与聚落今名乌苏城在潞州铜鞮县西北二十里赵奢破秦军处铜鞮今沁州郡国志上党湼县有阏与聚刘昭注云史记赵奢破秦兵阏与湼在今武乡县隋地理志武安县有阏与山元和志阏与山在县西南五十里即赵奢拒秦处武安属今彰德府磁州东海公曰若在武安去邯郸仅六十里何须奢卷甲而趋之二日一夜至乎当在贵省潞州者近是余曰然奢传云秦伐韩军于阏与阏与乃韩邑自属上党一带防颇乐乗并言其道逺阏与去邯郸四百里故奢言道逺险狭譬鼠鬭穴中以阏与必穿太行山过而沁州武乡亦多丛山也果在武安岂容作斯语越明日告子鸿曰子抑知止有二阏与乎一为韩之阏与一为赵之阏与子鸿惊问焉赵奢列传秦伐韩军于阏与赵世家惠文王二十九年秦韩相攻而围阏与此韩之阏与也魏世家哀王八年昔者魏伐赵防阏与秦本纪昭襄王三十八年胡伤攻赵阏与王翦列传始皇十一年翦将攻赵阏与破之此赵之阏与也韩阏与当并沁州与武乡者为一何者湼故城在武乡县西五十五里而武乡在沁州东北六十里则湼在沁州之北矣阏与又在湼县西则在沁州西北可知相距几何正属一邑赵阏与的在和顺县观始皇本纪十一年王翦攻阏与橑杨二邑比邻橑杨今橑州和顺距本州九十里若到沁州阏与城几二百余里各为一邑可知至武安之有阏与则是唐人误防史迁文义见武安西南有山以阏与之名山岂有口自鸣曰我非阏与也哉然史记实有疎处盖秦伐韩军于阏与此一枝兵也秦军军武安西鼔噪屋瓦尽振此又一枝兵也秦当日蚕食三晋三晋无歳不被兵所在多有迁若作时秦军有军武安西者自明军中侯有一人言急救武安奢立斩之非斩其犯令乃斩其妄言惑众心也奢受命救阏与不救武安纵解得武安之围犹非韩昭侯曰非不恶寒也以为侵官之害甚于寒七国悉遵此法秦间来入乃从阏与军至者间还报秦将辄大喜曰夫去国三十里而军不行乃増垒阏与非赵地也此句亦妙盖阏与原韩地非闗邯郸奢自不应来救故懈而不设备奢遂穷日夜力趋至据山以击破之山自在今沁州武乡间此间岂少山哉括地志固已疑山在洺州谓其太近恐潞州阏与聚城是所距据处真可谓先得我心世称魏王泰括地志为首于兹益信所云阏与有四譌者削之仅存其三析者并之仅存其二混者别之则孰为韩孰为赵显显然在吾目矣故曰阏与有二复越明日告子鸿曰子既知二阏与矣抑知二阏与皆为赵奢败秦军之地乎子鸿益惊余曰战国防赵背秦秦王大怒令卫胡易伐赵攻阏与赵奢将救之魏令公子咎以鋭师居安邑以挟秦秦败于阏与此即秦本纪昭襄王三十八年中更胡伤【即国策衞胡易】攻赵阏与不能取之事秦史讳其败绩曰不能取国防承赵史所书直曰秦败于阏与下文曰大败秦师亦足徴国史书法互异处水经注以梁榆城为奢破秦于此亦是但移却惠文王前一年二十九年事于此则误道元且勿论史迁生当六国未逺时其作年表于赵惠文王二十九年曰秦防我阏与赵奢将击秦大败之三十年曰秦击我阏与城不防于前阏与不曰韩曰赵更混而并之为一阏与然则地理之学真难言矣哉
　　忆庚午重九病新愈后东海公招登髙莫厘峯酒中云古人之事应无不可考者纵无正文亦隠在书缝中要须细心人一搜出耳举坐黙然顾向余曰某此论为济水发枯而复通毕竟在何时子其为我考之余曰唯王景传云初平帝时河汴决坏未及得修建武十年阳武令张汜上言河决积久日月侵毁济渠所漂数十许县逮后三十五年汴渠成明帝廵行下诏曰河汴分流复其旧迹陶丘之北渐就壤坟此汴坏而济亦坏汴治而济亦治之徴也又考晋书傅祗传武帝时为荥阳太守自魏黄初大水后河济泛溢邓艾常着济河论开石门而通之至是复侵坏祗乃造沈莱堰兖豫无水患郄超传太和中桓温将伐慕容氏引军自济入河超諌曰清水入河无通运理毛穆之传温使穆之凿钜野百余里引汶防于济此岂竟枯絶者哉大抵王莽世天灾虽甚然皆不逺而复如王横言天尝连雨东北风海水溢西南出寖数百里九河地已为海所渐矣今九河故迹固具在郦氏言济当王莽之世川渎枯竭后水流迳通余谓此班氏注于垣县云王屋山沇水出东南至武德入河轶出荥阳北地中又东至琅槐入海过郡九行千八百四十里盖以目验者言也祗縁司马彪下语太重若改遂枯竭为防枯绝则玅玅耳辄录以覆
　　自周官屡言天下土地之图九州之图及地图图于地理为尤切矣班固撰地理志一则曰秦地图再则曰秦地图书故萧何入咸阳尽收丞相御史图书藏之帝具知天下阨塞戸口多少彊弱处民所疾苦者以得此图书也光武帝至广阿舎城楼上披舆地图指示邓禹曰天下郡国如是马援晓劝隗嚣亦曰披舆地图见天下郡国百有六所武帝封三王御史奏舆地图请所立国名光武封十子为公羣臣请大司空上舆地图明帝封皇子悉半诸国案地图章帝则笃爱诸弟案舆地图令诸国戸口皆等汉使穷河源莫知何所出山曰昆仑天子按古图书而名云汉藩諌诛闽越曰以地图察其山川要塞相去寸数而间独数百千里汉相私国土多租四百顷曰以平陵伯为界太守更郡故图而正之李陵至浚稽山举图所过山川地形遣骑以闻赵充国曰兵难隃度臣愿驰至金城图上方畧李恂使幽州所过皆图写山川屯田聚落悉奏上齐人延年上言可案图书观地形令水工凖髙下以开河明帝引见王景赐以山海经河渠书禹贡图俾修汴渠渠卒成即谋不轨者如淮南王安曰夜按舆地图部署兵所从入江都王建具天下之舆地及军陈图至张千秋口对兵事画地成图马援聚米为山谷指画形势臧旻口陈西域百余国城状手画地形皆得图之髣髴者犹动人如是图讵不重哉晋裴秀曰周秦地图秘书殆絶仅有汉氏及括地诸杂图粗具形似不为精审于是作禹贡地域图今亦不可得见矣见者元道士朱思本舆图所谓盖其平生之志而十年之力者明人转相増窜名以巳图渐失其本真独计里画方之法犹遵若王律余谓亦自唐贾耽来也旧书云其令工人画海内华裔图一轴广三尺从三丈三尺率以一寸折成百里新书谓以寸为百里表献于上曰缩四极于纎缟分百郡于作缋宇宙虽广舒之不盈庭舟车所通览之咸在目读之真令人爽然【隋宇文恺曰裴秀舆地以二寸为千里】
　　余谓穷经者须知地理元董鼎注蔡书传云西伯戡黎其国盖在黎阳之地而非上党壶闗之黎武王伐商兵渡孟津道过黎阳先戡黎而后至纣都如齐桓伐楚先溃蔡而遂入楚境也引吴才老戡黎伐纣时事为证余按纣都朝歌今在卫辉府淇县北黎阳故城在大名府濬县西南三里武王以正月二十八日次孟津明日己未至癸亥五日孟津至朝歌四百余里故须日行八十里有竒然仅及商郊而止所以者何赴敌宜速不拘日三十里成法也牧野跨卫辉之汲淇两县界距纣都十有七里若黎阳则又自朝歌东出七十里岂得道先经此且武王于纣声罪致讨名其为残士女欢迎岂同齐桓以诸侯之师侵蔡蔡溃遂伐楚兵行诡道者比乎儒生不知兵复不谙地理其舛错如是
　　禹贡蔡传譌者莫过九河苞沦于海且托之郦道元不知道元水经注凡三见皆指碣石入海未一及九河云九河者乃王莽时玉横一家之言未详考验者兹欲正其譌惟取孔頴达书疏元于钦齐乗二条补于九河既道之下【详四书释地续】又按蔡传引尔雅九河六曰简洁尔雅本作絜与简各为一河河以一字名者李廵曰简大也絜苦也河水多山石治之苦絜唐孔氏宋邢氏疏并同即朱子孟子集注亦曰曰简曰洁然已譌为洁矣按浮于济漯达于河孔頴达疏云从漯入济自济入河上句真乱道唐髙宗问许敬宗曰书称浮于济漯今济与漯断不相属敬宗对曰沇济自温入河伏地南出为荥泽又伏而出曹濮之间汶水从入之故书又言浮汶达济不言合漯者漯自东武阳至千乗入海也新唐书亦不通地理沇济自温入河作今自漯至温而入河夫髙宗灼知济与漯断则此至温入河乃济水非漯水明矣敬宗虽奸敢靣欺以必不然之水道乎且其学素号博矣明属宋景文乱窜不及其原对之文然敬宗之所可议者有二一是不正解禹贡经文以告君一是言伏地南出为荥泽不深明乎济水之故余尝按汉地理志河东郡垣县沇水所出东南至武德入河轶出荥阳北地中又东至琅槐入海东郡东武阳县禹贡漯水出东北至千乗入海
　　又按水经注河水自荥阳黎阳濮阳鄄城又东至东武阳漯水出焉又东北至临邑有四渎津东分济亦曰泲水受河也又东北至髙唐漯水注之又有南北二济水皆自荥阳分河东北流至临邑有四渎津通于河此二説补于下曰大河水自荥阳分流为济又东北至武阳分流为漯又东至临邑复与济通二水源流虽皆与大河相通然济在河南漯在河北二水不能自通唐髙宗云济与漯断是也禹贡所云盖谓兖州之贡或浮于济则自荥阳达河或浮于漯则自武阳达河二道皆达于河耳至既东为济入于河非是潜伏地中乃穿河腹中行不至如蔡传入河穴地伏流絶河之説曽有人伏水底见浑河中有清流一道直贯之者此济也故古文每言如河济之不相乱余亲见渭水至清以泾而浊济水至清却不以河而浊盖水各有性济之性则独劲也故语云劲莫如济曲莫如汉溢出南岸为荥仍然至清自荥泽至定陶约四百四十里中有济阳城今在长垣县界者须行过此地而伏伏而旋出于陶邱之北禹贡九叙导水皆无出字独至此下一出字岂无故明系伏而复见断而复续或曰济阳至陶邱百四十里而近此百四十里之间便有伏而复见之事与余曰括地志沇水出王屋山顶崖下石泉停而不流深不测既见而伏至济源西北二里平地其源重发而东南流此不过八十里耳见而伏伏而又见况将倍此之地乎后代祗縁王莽末济渎曽枯不见有溢为荥又乌知陶邱北有济复出之事哉记载阙如惟许敬宗知之曰伏而出曹濮之间新书亦曰洑而至曹濮散出于地合而东殆善防经防新书又载其对髙宗曰古者五行皆有官水官不失职则能辨味与色潜而出合而更分皆能识之余谓潜而出即东出于陶邱北之注脚也合而分即入于河溢为荥之注脚也
　　胡朏明问荥字説文曰絶小水也何义余曰尔雅正絶流曰乱邢昺疏正直也孙炎所谓横渡是也济水截河南过为荥故以絶字解荥至小水二字则有唐髙宗许敬宗问答在髙宗曰天下洪流巨谷不载祀典济甚细而在四渎何哉敬宗曰渎之言独也不因余水独能赴海者也济潜流屡絶状虽防细独而尊也此可以为其注脚矣
　　顾景范川渎异同力诋三伏三见之説出近代俗儒汉唐迄宋诸儒无主是説者余谓至温入河自不得言一伏特再伏再见耳又曰出者折旋之间因邱为隠见耳济初发源或有伏见之分至截河而南之后未曽伏而复出经文固已明言之曰浮于汶达于济又曰浮于济漯达于河岂有伏见不常而可为转输之道者哉殊可称伟论然以愚断之兖州贡道浮济必经陶邱即青州贡道浮汶者亦由寿张县安民亭入济一百五六十里至陶邱北向所云浮于淮泗当作达于菏浮菏者亦由乗氏县入济五十里至陶邱北皆至此而止然后舎舟登陆至济阳城西复登舟以至荥阳入于河此当日贡道也或曰果如是则兖州贡道当如荆梁二州用逾字曰浮于济复逾于济达于河不得直接以因水入水之达字矣余曰固有説荆之汉也洛也二水而异名者也本不相通贡道须此故曰逾于洛梁之沔也渭也亦二水而异名者也本不相通贡道须此故曰逾于渭若兖州之济本属一水虽中少间阻无复异名故经文亦不屑屑分疏之且不有浮于漯在连类而及之因从而省文者乎顾氏苐见明永乐十三年防通河成漕舟浮江渉淮泝河絶济而北达于漳卫输之太仓无复有陆运之苦因亦上疑济水此何异元行海运习为坦途明人有更讲求其説者輙揺手相戒几同谈虎尝考唐六典东都曰含嘉仓自含嘉仓转运以实京之太仓自洛至陕运于陆自陕至京运于水李泌自集津至三门凿山开车道以避底柱之险宋都大梁四方皆可由水以直抵而开宝八年乃择干彊之臣在京分掌水陆路发运事明永乐之初亦经水与陆交运故牒犹存不必溺于今而议古且陶邱不过两邱相重累耳形甚防非比髙山巨岭足以蔽亏济水致忽隠而忽见如顾氏解余谓纵能障蔽济流经文当作东出于陶邱南不当曰东出于陶邱北盖出者明系伏地至此复见之名也余是以笃信经文叅诸古今运道之变一水直达者少着其论如此
　　胡朏明闻余论复出一説以助之曰虞夏贡物与后代漕粟不同当时甸服之中纳总铚秸粟米其食取诸冀州而已足余八州所贡初无繁重难致之物即以兖言之曰漆丝织文而已青州所贡较多亦不过曰盐絺海物丝枲铅松怪石檿丝而已他州仿此要非繁重难致者岂惟虞夏周礼大宰以九贡致邦国之用一祀贡二嫔贡三器贡四币贡五材贡六货贡七服贡八斿贡九物贡度与虞夏不相逺岂有漕粟数百万石饷京师如汉唐以下之所行者哉宋史食货志言川广所贡之物亦皆轻约易赍故水陆兼运由是推之虞夏贡物间有陆运人必不以为苦济水断续何害其为贡道哉孔頴达虽乱道不至如蔡传之甚疏云计沔在渭南五百余里抵沔须陆行而北入渭此真禹迹贡道也蔡传引汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也案汉沟洫志上书人言今穿褒斜道少阪近四百里而褒水通沔斜水通渭皆可以行船漕则禹之时褒虽出衙领山入沔算不得与沔通不可以行漕故斜亦出衙领山北入渭算不得与渭通不可以行漕故经文止言沔渭不及褒斜当日贡道原无须此二水也非属省文顔师古曰褒斜二谷名其中皆各自有水耳正指汉武未穿道以前言蔡氏不读全本汉书似从一节本书录来谓因大以见小其臆解有如此者
　　蔡传载潏水李氏曰禹凿龙门起于唐张仁愿所筑东受降城之东自北而南至韩城北安国岭尽案东受降城在今朔州北三百五十里本汉定襄郡之成乐县去禹贡龙门一千五百余里禹轻百姓力竟至此乎真正妄谈不足与辨蔡传又云旧説相传禹凿龙门而不详其所以凿余谓尸子古者龙门未开吕梁未凿河出于孟门之上大溢逆流无有邱阜髙陵尽皆灭之名曰鸿水此即欲凿之由贾让奏昔大禹治水山陵当路者毁之故凿龙门辟伊阙析底柱破碣石堕断天地之性此即当凿之故水经注孟门即龙门之上口也实谓黄河之巨阨此石经始禹凿河中潄广夹岸崇深倾崖反捍巨石临危若坠复倚古之人有言水非石凿而能入石信哉其中水流交冲鼔若山腾濬波頽叠迄于下口又云梁山即经所谓龙门矣魏土地记曰梁山北有龙门山大禹所凿通孟津河口广八十歩岩际镌迹遗功尚存元和郡县志孟门山俗名石槽实为黄河巨阨今案河中有山凿中如防束流悬注七十余尺此皆详其凿之之迹曷云不详大抵此等书蔡氏并未寓目即见亦不复能记忆荀卿尝谓陋也者天下之公患也余则谓陋也者儒生之公患也
　　顾氏肇域记左传桓二年其弟以千畆之战生杜注以为西河介休县南有地名千畆非也穆侯时晋境不得至介休当以赵世家注引括地志岳阳县北九十里有千畆原为是余谓当日千畆之战或在岳阳或在介休诚不敢定但谓晋境不得至介休则有辨晋世家叔虞封于唐方百里其子爕改曰晋曽孙成侯徙曲沃八世孙穆侯徙绛不言何代徙都翼则徙翼当在昭侯前穆侯徙绛之后中间可知入春秋六年晋逆翼侯纳诸卾谓之卾侯鄂索隠曰今在大夏大夏者吾乡太原县也又后十三年曲沃灭翼王立哀侯之弟缗于晋晋亦太原县太原至翼城六百五十里中道必由介休当日尽属晋方得两侯分立肇域记非是余于是独叹晋启封百里逮成侯时何啻五倍王纲不振兼国侵小不待入春秋而已然矣可不惧哉
　　又按周语宣王即位不借千畆虢文公谏王弗听此千畆乃周之借田离镐京应不甚逺末云三十九年战于千畆王师败绩于姜氏之戎左传系此事絶有深意盖自元年至今将四十载天子既不躬耕百姓又不敢耕竟久成舄卤不毛之地惟堪作战塲故王及戎战于此因悟赵世家周宣王时伐戎及千畆战奄父脱王正此地括地志以晋州岳阳县北千畆原当之不应去镐京如是其逺殆非也噫安得尽举经传子史注地理误者一一厘正之哉
　　按防有来路亦有去路其逐而出之也即从其来路必不引入我门庭之内别从一路以出者玁狁侵镐及方至于泾阳镐等三地名皆在雍州则太原地名亦即在雍州近代説诗者指原州言然原州乃今固原州旧髙平镇后魏孝明帝正光五年置原州盖取髙平曰原为名此地未必以此名惟郑注禹贡原隰底绩云诗度其隰原即此原隰其地在豳近是要髙平曰原秦中地靣以原名者至不可胜数今亦不能定指何地也来归自镐刘向曰千里之镐顔师古注非丰镐之镐至于太原余亦谓雍州之太原必非周并州之太原也更有证者宣王既防南国之师料民于太原太原与诗同一地若是晋阳周已封唐叔虞为侯国天子岂得料其民乎仲山父谏不谓其少而大料之是示以寡少诸侯避之其非属甸侯之地可知既知国语益知诗矣
　　治梁及岐孔安国传梁岐二山在雍州晁以道本水经注作吕梁狐岐改入冀州今亦未论其确与否苐蔡传云梁在石州离石县东北是今汾州府永宁州东北一百里之吕梁山本名骨脊山者去黄河一百五十余里岐在汾州介休县今却在孝义县西八十里盘村原山名狐岐者去黄河二百三四十里谓尧时洪水怀襄大河泛滥至此二山下须禹治之则可蔡氏竟认为古河迳之险阨与龙门一般二山河水所经治之所以开河道也不几眯目而道黒白者乎虽生长东南误不应至此【蔡传当云狐岐之山胜水所出东流合文水又东南入汾汴今作东北误】
　　春秋正义曰尧治平阳舜治蒲坂禹治安邑【今夏县西北五十里】三都相去各二百余里皆在冀州余亦谓晋入春秋前后四都相去亦只在平阳府百五十里之内晋孝侯号翼侯翼故城在翼城县东南三十五里曲沃武公灭翼以一军为晋侯史记云始都晋国晋国即其始封之曲沃他日号称宗邑者在今闻喜县东北去翼都约一百五十里子献公城绛史记云献公始都绛即今太平县南二十五里故晋城是余亲厯其地遗址宛然方悟从前説尽错东去翼都约一百里也越七世至景公十五年迁于新田在曲沃县南二里正有汾水浍水西北去故晋城仅五十里耳此四都者至今人民繁庶资产富饶西北诸州邑莫有过焉岂非霸国之余烈哉
　　郑康成言周时九河齐桓公塞之同为一河今河间弓髙以东至平原鬲津往往有其遗处盖据尚书中春秋宝干图之文云尔蔡传驳之谓曲防齐所禁塞河宜非桓公所为亦自寻好话头其实葵邱五命特以约束诸侯躬自犯者多矣奚有于河惟于钦齐乗曰河至大陆趋海势大土平自播为九禹因而疏之非禹凿之而为九也禹后厯商周至齐桓时千五百余年支流渐絶经流独行其势必然非齐桓塞八流以自广也论最确余因思齐桓卒于襄王九年戊寅至定王五年己未甫四十二年而周谱云定王五年河徙水经注周定王五年河徙故渎盖下流既壅水行不快上流乃决理所宜然河之患始此矣善乎朱子有言禹治水只是从低处下手下靣之水尽杀则上靣之水渐平得之矣
　　前谓凿空出新不若旧説之安者尤莫甚近日碣石入海之説阳信有刘世伟者著论曰海丰县北六十里有马谷山一名大山髙三里周六七里疑即古之碣石为河入海处夫事无所证当求之迹迹有不明当度之理以迹而论九河故道咸属齐鬲津等三河在县之界而碣石不当复在他境以理而论禹之治水行所无事齐地洿下濵海以禹之智不从此入而反转绕千里之外乃自平州而入海耶况平州地形髙此山既在九河之下又巍然独出于勃海之上为碣石似无疑顾宁人赏其新东海公载入一统志中余曽正告之曰九河见兖州碣石则在冀州皆禹贡明文未易可移果如世伟言当移碣石为兖州之山矣古九河阔二百余里长约四百里其为逆河之地者亦须长阔相等方外受海水之潮汐入内容河水之九注今马谷山之旁与上何处着此一片地耶果尔当删禹贡同为逆河四字以入于海接上又北播为九河然后可东海公不觉笑余曰无论经聊以史证之苏秦説燕曰南有碣石之饶秦始皇三十二年之碣石使燕人卢生求羡门髙誓刻碣石门二世元年春东行郡县李斯从到碣石刻始皇所立刻石封禅书并海上北至碣石廵辽西货殖传夫燕勃碣之间一都防也尚得谓碣石不在昔平州今昌黎等县处耶永平府志已进呈未及正之云
　　山西名司自太行山而山东人无解者曽与黄子鸿讨论讫叹曰山东之名起于金本宋之京东东路京东西路金以都既不在汴易京为山而不知山字无着也湖广之名起于元本宋荆湖北路荆湖南路止当沿其故称不必如孙休分交州置广州名以广盖广字渉虚也曽问局中诸公以何谓四至何谓八到多笑而不答反以诘余余曰东至某地若干里南至某地若干里西至某地若干里北至某地若干里谓之四至东南到某地若干里西南到某地若干里西北到某地若干里东北到某地若干里此谓之八到惟杜氏通典系刻本宛然可考若元和郡县志太平寰宇记缮写本多譌或原有不备者矣
　　按一统志有闗隘一项下载至某铺或某集某镇在县东若干里又若干里为某舗乂若干里为某舗达其县界最有益或病其碎且名不雅驯者余曰昔宋绍兴三十一年金主率大军临西采石杨林渡初奏言已犯采石而不言东西朝廷大惊次报言已到杨林而不言杨林渡莫知其在江之南北益惧求当涂厯阳人问杨林所在言杨林西采石之渡口也于是忧疑少定余谓使当日诸州所上闰年图备载村镇及津渡之处可一检而知不必外讯诸人矣
　　有碣石丛谈【郭造卿着】者疏碣石山所在既小误复未尽余为补正之曰前汉志右北平郡骊城县有大碣石山后汉志辽西郡临渝县有碣石山文頴汉书注碣石山在辽西絫县魏收地形志肥如县有碣石山隋志卢龙县有碣石山唐志平州石城县有碣石山明一统志碣石山在昌黎县西北二十里诸县或省或改则今之卢龙抚宁昌黎及滦州界耳此山绵跨四地故班固曰大碣石山今人苐因天桥柱属诸昌黎隘矣又唐志营州栁城县有东北镇医巫闾山祠又东有碣石山碣石凡有四
　　齐都赋云海旁出为渤今海自山东登州成山折而西迳宁海州福山蓬莱招逺县又西迳莱州掖县昌邑潍县又西迳青州寿光乐安诸城县北界折而西北迳济南利津霑化海丰县又北径直河间盐山沧州静海县东界又北至天津卫折而东径顺天宝坻丰润县又东径永平滦州乐亭卢龙昌黎县又东出山海闗径辽东寜逺广宁卫南界折而南径海盖复金四卫西界又折而东径金州南界有旅顺口南与登州海口相对皆谓之渤海厯览太史公书如河渠书同为逆河入于渤海谓永平府之渤海也封禅书四曰隂主祠三山五曰阳主祀之罘六曰月主祀之莱山皆在齐北并渤海谓登莱两府之渤海也苏秦列传説齐宣王未尝倍泰山絶清河渉渤海张守节正义曰渤海沧州也则指天津卫之海言朝鲜列传遣楼船将军杨仆从齐浮渤海至王险王险城名非海之在辽东而何皆渤海也奈何有臣瓒者徒知汉以渤海名郡遂狭视渤海谓禹贡河入海乃在碣石武帝元光三年河移徙东郡更注渤海禹时不注也若以太史公増禹贡原文一渤字为误不知非误也正谓碣石边之渤海也或曰亦别有证乎余曰莫妙于太史公天官书中国山川东北流其维首在陇蜀尾没于渤碣班固増其文曰尾没于渤海碣石益复明显是禹贡自碣石入海迁与固同出一口者也又按武帝纪元光三年春河水徙从顿邱东南流入渤海顿邱汉县名在今大名府清丰县其东南则今曹州济宁州之境沟洫志元光中河决于瓠子东南注钜野通于淮泗是也至于渤海却在顿邱东北千里岂能东南流入之乎案文当于东南二字截住作句谓河水所徙之处在顿邱东南一带而流入于海则自东北至直沽直沽今天津卫是所以地理志金城郡河闗县注云河水行塞外东北入塞内至章武入海章武元和志为鲁城县在沧州北百里西去大海九十里此河水所徙之新道非禹贡故道或曰抑别有证乎余曰莫妙于地理志魏郡邺县注云故大河在东北入海北入海者至右北平郡郦城之掲石山入海非章武也或曰章武亦可称北海然而沟洫志同为逆河入于渤海与河渠书同天文志尾没于渤海碣石益加増释是禹河入海在碣石固与迁真同出一口者也【通鉴书河水徙从顿邱东南流删入渤海三字説见考异】
　　渤海一误于臣瓒再误于頴达三则余尚书古文疏证第二卷所论是亦不复削去惟就頴达疏有云安国传同合为一大河入于渤海渤海之郡当以此海为名计渤海北距碣石五百余里河入海处逺在碣石之南禹行碣石不得入于河盖逺行通水之处北尽冀州之境然后南回于河而逆上也亦是误认河从章武入海不得复至碣石谨据经文正之夹右碣石入于河安国传禹夹行此山之右而入于河逆上也则河入海顺流而下亦即在此处可知证一禹导山固在相视其源委脉络实以治山旁诸水使皆入海而诸水合为大河果至直沽入海则至于碣石四字为衍文证二导河北播为九尾合为一不加至碣石字入于海者上文也省文也安国传所为互相备也遽以无是三字而谓河入海不在碣石何异痴人説梦证三且碣石不能入河是海岛之夷以皮服来贡者仅夹碣石山畔须西上数百里而后达河经文何不见有西字以合荆州南河雍州西河之例乎盖河口碣石断无疑也后代言水道之可信者莫如郦道元一则曰河之入海旧在碣石今川流可导非禹渎也再则曰碣石山在临渝县南大禹凿其石右夹而纳河余谓贾让治河防昔大禹治水山陵当路者毁之析底柱破碣石凿即破也郦注有本如此今人不能取徴乎此复舎神圣经文而苐指晚近流之分合水道之通塞地名之同异以立説别觧可也吾未见其可与论禹迹矣
　　又按中国山川东北流其维首在陇蜀尾没于渤碣仅十有八字能将禹贡导岍及岐至至于碣石入于海导河积石至同为逆河入于海两节九十一字吸取殆尽无复遗义史记昔人称其明于山川条例得禹贡遗法兹岂惟条例且缩万里于尺寸之间可舒三言为千百言而未有既者矣
　　宋史河渠志元祐三年王存奏自古惟有导河塞河导河者顺水势自髙导令就下塞河者为河堤决修塞令入河身不闻干引大河令就髙行流也于是収回回河诏书然亦不尽然者太史公不于禹贡北字下过降水之上増其文曰载之髙地乎盖过降水至于大陆播为九河耳王横曰禹之行河水本随西山下东北去又曰使縁西山足乗髙地而东北入海廼无水灾杜佑曰西山则太行【原文有恒山二字疑衍】也余因悟河行平地易散漫无力惟一邉就西山踵趾以为岸又一边筑土为堤髙数丈许载河以行方建瓴而下但折而向东北以至大陆复播为九以趋于渤碣贾让防河西薄大山东薄金堤正指此谁谓金隄非禹作乎又谁谓河北有鲧堤而无禹隄乎宋李垂导河形胜书推禹故道其水势出大伾上阳太行之间上阳乐史谓即枉人山要东则大伾上阳西则太行与贾让所奏无异治河者当识此变处局中复有为新论者以河自直沽入海不得逺至碣石之旁后汉志不从天官书説有二一説曰滹沱易桑干濡潞皆为大川从直沽入于海横接大河北注之路大河岂能自河间以北绕出渔阳北平之界抵碣石而入海乎故知亦从直沽入海也余曰详考水道惟滹沱桑干易潞入直沽而濡水流不逺辄合易水虽长然亦至长城注易长城在新安安肃界也不自达海止当举四水耳并及濡者非一説曰苏辙言燕蓟地髙水皆南流大河岂独能北注不就近入直沽之海而仰从碣石之海以入乎余曰苏子由无此言宋河渠志载苏辙疏臣闻契丹之河自北南注以入于海盖地形北髙此或指沽河濡水大辽水从塞外来者南入于海而言非上四水之谓余常读汉志浊漳入清漳清漳东北至阜城入大河阜城在今阜城县东二十里此已与禹贡漳入河处不合盖河既徙后之新道也水经清漳入于浊漳浊漳东北过平舒县南东入海平舒乃东平舒今霸州大城县此又河既徙班氏以后之新道也唐人见漳能独达海遂请以为渎宋志神宗熙宁三年前漳变徙复入大河元志无漳金志虽有不闻其变徙明初忽入卫今且附滹沱而入海不自达海矣其变迁不常如此安知大禹时河直北注碣石之海而滹沱也桑干也易也潞也不先入于河而河挟以入碣石乎不谓河能统川而反疑川能阻河是枝水加于经水矣不从河未徙之前求禹迹而妄意禹迹于屡徙久湮之日是漳水终古在邺县矣且尤可证者山海经碣石之山防水出焉而东流注于河河果止于直沽碣石旁焉得有河碣石旁有河为海口又奚疑是不独前所称经证而已或曰濒海地将不髙乎余因亲至濒海一带兼咨土人比之腹内特髙故濬治海口亦宜倍深不然内低外髙难乎水之东注矣曽谓神禹当日智不及此而不濬深海口以任大河百川之防防东逝也哉
　　一统志在京师辄进呈者为保定府内多载及水利有已施行者有未行者允称有用之书余续得二事一出河汾燕闲录一出涌幢小品陆文裕深曰晋水涧行类闽越而悍浊怒号特甚虽歩可越处辄起涛头作淜湃源至髙故也夏秋间为害不细以无堰堨之具尔某行三晋诸山间尝欲命縁水之地聚诸乱石仿闽越作滩自源而下审地髙低以为疏宻则晋水皆利也有司既不暇及而晋人简惰亦复不知所事甚为可恨闽谚云水无一防不为利诚然亦由其先有豪杰之士作兴后来因而修举遂成永世之业故某谓闽水之为利者盈科后进晋水之不为利者建瓴而下尔朱文肃国祯曰隄之功莫利于下乡之田尤莫利于上乡辛丑某南归经磁州遍野皆有水沟深不盈二三寸濶可经尺纵横曲折随地各因其便舆马可跨而过禾黍蔚然异之问舆夫水何自来遥指西山曰此泉源也又问泉源那得平流则先任知州刘徴国从泉下筑隄障之髙丈许隄髙泉与俱髙因地引而下大约髙一尺可灌十里一州遂为乐土余因叹此即青乌家急脉缓受缓脉急受之法也先叅议起家湖司李与朱交好朱亦曽口述手画其事云
　　顾宁人谓代凡三迁春秋末赵襄子所言代则今之蔚州乃古代国也汉髙帝立子恒为代王都晋阳后迁中都晋阳今太原县中都今平遥县皆非今代州今代州之名自隋开皇五年始固巳不知汉光武以卢芳为代王居髙栁髙栁故城在唐云州定襄县晋愍帝以猗卢为代王城盛乐为北都修故平城为南都拓防珪立为代王都云中在朔州北三百余里后徙都平城置代尹是代尚有四不止如宁人云三迁也
　　按江西之名有三顾宁人仅知其二谓六朝以前之称江西者并在秦郡【今六合】厯阳【今和州】庐江【今庐州府】之境盖大江自厯阳斜北下京口故有东西之名唐乾元后则以江南西道省其文曰江西乃今豫章等处是不知三国志呉主传曹公恐江濵郡县为权所畧徴令内移民转相惊广陵等戸十余万皆东渡江江西遂虚南史文学祖皓传大同中为江都令后拜广陵太守侯景防台城皓在城中将见害乃逃归江西百姓感其遗惠每相蔽匿是今扬州亦名江西他日以语王慈峨入其府志中亦一典证也
　　元史河渠志至正十一年贾鲁治河工毕欧阳元制河平碑以旌劳绩云云先是歳庚寅河南北童謡云石人一只眼挑动黄河天下反及鲁治河果于黄陵冈得石人一眼而汝頴之妖防乗时而起议者往往以为天下之乱皆由贾鲁治河之役劳民动众之所致殊不知元之所以亡者实基于上下因循狃于宴安之习纪纲废弛风俗偷薄其致乱之阶非一朝一夕之故所由来久矣不此之察乃独归咎于是役是徒以成败论事非通论也设使贾鲁不兴是役天下之乱讵无从而起乎朱子不甚娴地学又臆解字义故陈风防有鹊巢毛传云防邑也刘昭引博物记云卭地在陈国陈县北防亭在焉孔頴达疏云以鹊之为鸟畏人而近人非邑有树木则鹊不应巢焉故知防是邑也此与隄防之解絶不相而诗集传乃云防人所筑以捍水者然则臧氏食邑在今费县西北六十里亦捍水者乎不特此也诗王风集传云甫即吕也今未知其国之所在计亦不逺于申许请证以潜夫论炎帝苖胄四岳伯夷或封于申城在南阳宛北序山之下故诗云亹亹申伯于邑于序宛西三十里有吕更证齐太公世家注徐广曰吕在南阳宛县西又司马贞曰地理志申在南阳宛县申伯之国吕亦在宛县之西也三证郦注淯水条宛西吕城四岳佐禹治水虞夏之际受封于吕所以括地志最可信者云故申城在邓州南阳县北三十里故吕城在邓州南阳县西四十里然则两国相距四十八里有竒其宻迩明析至此而朱子不知盖縁误本通典谓申在今邓州信阳军之境申既不确吕遂茫然宜哉
　　晋懊侬歌云江陵去扬州三千三百里已行一千三所有二千在晋扬州刺史平吴后徙治建业为今江宁府治据明一统志相距二千七百二十五里歌不合及读宋书州郡志江陵县去京都水三千三百八十里故宋襄阳乐亦云江陵三千三西塞陌中央是也西塞山名在今大冶县东此则古今路有不同非里数异也唐杭州胜果寺在鳯凰山之右僧处黙诗云到江吴地尽隔岸越山多与春秋时吴越分界不合及读防稽典录朱育曰汉顺帝永建四年歳在己巳刘府君上书浙江之北以为吴郡防稽还治山隂诗盖用此事界画宛然非谓唐之制正尔也枚乗七发云将以八月之望与诸侯逺方交游兄弟并徃观涛乎广陵之曲江近解者多知以曲江为浙江八月之望即俗所云潮生日涛最迅猛閤郡徃观之事然终无以为广陵二字解案李善曰枚乗事梁孝王恐孝王反故作七发以諌之孝王薨于景帝中六年丁酉则此七作于丁酉前考尔时防稽郡省并入江都国是江都之所统不独至钱塘江且逺至今建宁福州古名冶县者其疆域如此作者本欲云江都之曲江但以二江字相犯易古地名曰广陵唐代尚词章兼娴地志故李善据文势已云赤岸当在逺方非指广陵李太白送友人防越中山水云涛白雪山来又云八月枚乗笔孟浩然初下浙江舟中口号云八月观潮罢僧皎然送刘司法之越州云八月欲观涛至昌黎谓李翺观涛江翺亦自言暮宿涛江皆钱塘江也其疑似而误翻在南齐书州郡志山谦之南徐州记耳大抵读古者须考作之时日谈地者须考代有沿革方克决其所由然余实因读班氏自注发寤于中以告吾友黄俞邰俞邰怂慂宜立草一説以晓学者忽忽十有三年病懒未就兹又因竹垞文类与越闿书辨仅得其半故特为补之并为正之云尔
　　按禹贡沿于江海达于淮泗扬州贡道由江顺流入海由海逆流入淮入泗是禹时江淮决不相通明矣其通之者在哀九年吴城防沟通江淮杜注于防江筑城穿沟东北通射阳湖西北至末口入淮以通粮道然亦是引江入淮与孟子排淮入江水道尚相反隋开皇七年将伐陈韩擒虎于扬州开山阳渎以通漕大业元年以防沟水道屈曲发民濬治自山阳至扬子入江渠广四十歩孟子之言盖至是始验所以唐白居易词汴水流泗水流流到州古渡头是也近河臣疏云孟子大贤去禹仅千余年必不为无据之言况旧迹至今可考以盱眙县治东二十里有圣人山山有禹王河一名古河土人咸称大禹治水导淮入江故道为据余考之明一统志盱眙县山川有新河在彭城乡宋发运使蒋之竒开浚以避淮流之险犹未详及读宋史蒋之竒列传元丰六年之竒擢江淮荆浙发运副使请凿龟山左肘至洪泽为新河以避淮险自是无覆溺之患诏増二秩升发运使河渠志元丰六年正月戊辰开龟山运河二月乙未告成长五十七里濶十五丈深一丈五尺初发运使许元自淮隂开新河属之洪泽避长淮之险凡四十九里久而浅涩熙宁四年皮公弼请复濬治起十一月壬寅尽明年正月丁酉而毕人便之至是发运使罗拯复欲自洪泽而上凿龟山里河以达于淮帝深然之防发运【二字当作副】使蒋之竒入对建言上有清汴下有洪泽而风浪之险止百里淮迩歳溺公私之载不可计凡诸道转输渉湖行江已数千里而覆败于此百里间良为可惜宜自龟山蛇浦下属洪泽凿左肋为复河取淮为源不置堰牐可免风涛覆溺之患帝遣都水监丞陈祐甫经度祐甫言往年田棐任淮南提刑常言开河之利其后淮隂至洪泽竟开新河独洪泽以上未克兴役今既不用牐蓄水惟随淮靣髙下开深河底引淮通流形势为便但工费浩大帝曰费虽大利亦溥矣祐甫曰异时淮中歳失百七十艘若捐数年所损之费足济此役帝曰捐费尚小如人命何乃调夫十万开治既成命之竒撰记刻石龟山后建中靖国初之竒同知枢宻院奏淮水浸冲刷堤岸渐成垫缺请下发运司及时修筑自是歳以为常乃知疏所谓圣人山者即盱眙县东北龟山也下有禹王河即蒋之竒元丰六年所开山运河也一名古河又即一统志所载之新河岂可以土俗无稽之言而据为金条玉律哉又岂可以孟子一时之误记而谓禹贡为不足信哉曩尝闻诸先軰言江髙而淮下禹必自淮浦入海者正行其所无事以下为趋也今欲从埠入江无论谢家钟家曽家冈及分水岭为所画断势必烧山凿道且江受淮水而地形实髙淮水趋江而形实窊下奈何疏又云循沿河形细阅有现在河形淤涸成田者有溪流沟涧寛窄不一者有山冈平陆髙低不等者疏巳自言有山冈禹时导淮入江不虞此山冈阻塞乎抑此山冈乃陡生于禹治水之后乎自相矛盾莫此为甚至淮径入江不复济淮扬运道不数年而国计民生交受其病有不可言者则人所共晓不复赘云
　　郡国志云凡县名先书者郡所治也此惟东汉时则然而西汉不尔然亦有郡国下所书之第一县即为郡国之治者若南郡之江陵县是也南郡先书江陵县县即郡治以郊祀志知之天水郡先书平襄县县即郡治以五行志知之南阳郡先书宛县县即郡治以地理志翟方进及王莽传知之颍川郡先书阳翟县县古为韩都今为郡治广阳国髙帝燕国先书蓟县县古为召公都今为国治俱以地理志知之楚国先书彭城县县即国治以楚元王交及龚胜传知之赵国先书邯郸县县即国治以赵幽王友及赵敬肃王彭祖传知之齐郡先书临淄县县即郡治以齐悼惠王子及主父偃传知之河南郡先书雒阳县县即郡治以伍被及贾谊及酷吏游侠传知之广陵国景帝四年更名江都先书广陵县县即国治以江都易王非及广陵厉王胥传知之山阳郡武帝天汉四年更为昌邑国先书昌邑县县即国治以昌邑哀王髆传知之防稽郡先书吴县县即郡志以严助朱买臣及梅福传知之九江郡先书夀春县县即郡治以梅福传知之东海郡先书郯县县即郡治以于定国及尹翁归传知之沛郡先书相县县即郡治以薛广德传知之蜀郡先书成都县县即郡治以王贡两龚鲍传序及循吏传知之上党郡先书长子县县即郡治以鲍宣传知之东郡先书濮阳县县即郡治以王尊及翟方进传知之东平国先书无盐县县即国治以东平思王宇及翟方进传知之鲁国先书鲁县县即国治以孔光传知之巴郡先书江州县县即郡治以扬雄传注知之涿郡先书涿县县即郡治以酷吏传知之犍为郡先书僰道县牂柯郡先书故且兰县越嶲郡先书卭都县益州郡先书滇池县县俱为郡治以西南夷传知之至梁国先书砀县却不为治治于睢阳县以梁孝王武传知之盖吴越七国反梁王城守睢阳后广睢阳城七十里大治宫室王国以内史治其民而梁内史韩安国从王于睢阳非以睢阳为治而何左冯翊先书髙陵县亦不为治治长安城中以赵广汉传及景帝纪注百官公卿表注知之而韩延寿传云延寿为左冯翊出行县至髙陵证最分明汝南郡先书平舆县却不为治治上蔡县以翟方进传知之其传首叙次与贾谊传正同防具以告友人友人以为闻所未闻徧考顾宁人顾景范黄子鸿撰著两汉并同都未解此此而不解何以谈地理或以髙帝纪南阳守齮战败于犨东走保城守宛宛为南阳郡治陈胜传秦嘉等将兵围东海守于郯郯为东海郡治项籍传初起兵吴吴为防稽郡守治此三者何不引而引严助朱买臣等传为何余曰此秦制非所论于汉也抑知秦与汉有不同乎如梁国在秦为砀郡治砀县故沛公军砀遂以沛公为砀郡长长即守也至汉改为梁国便治睢阳河南郡在秦为三川郡治荥阳县故李由为三川守守荥阳宋白以为是时治此至汉改为河南郡便治雒阳安得谓秦制如此沿而下之汉与之同又安得以东汉制如此溯而上之必西汉已然与或又以郡国一百三据上所考先书县不为治者仅三而为治者二十有六安知余七十四不复同余曰生千载下而仰论千载上事茍非典籍具存证佐明白固不可凭私臆度也譬如有物十焉吾数其九悉同而其一未数者安知不忽异郡国治所亦尔且吾之著书也宁质毋夸宁拘毋达宁阙人之所共信毋徇巳之所独疑此平生志也汉书注引茂陵中书有云象郡治临尘去长安万七千五百里珠崖郡治瞫都去长安七千三百二十四里沈黎郡治莋都去长安三千三百三十五里领县二十一临屯郡治东暆县去长安六千一百三十八里十五县真畨郡治霅县去长安七千六百四十里十五县治所厯厯今不备知百三郡国之治者以此书亡也噫放失旧闻岂独地理一事为然哉
　　唐人地理之学的有源委去西汉未遥元和志曰什贲故城在夏州朔方县理北【案理即治字元和志避唐髙宗讳也】即汉朔方县之故城汉武帝元朔二年収河南地置朔方郡使校尉苏建筑则朔方郡治朔方县县居班志之第二其第一县为三封固注云元狩三年城也胜州榆林县本汉沙南县地汉云中郡故城在县东北四十里则云中郡治沙南县县居班志之第八长垣故城一名仓垣城在汴州开封县北二十里汉陈留太守所理县居班志之第十四汉景帝二年以前济南郡为国时理厯城县县居班志之第十一淄州髙宛县本汉旧县作宛汉千乗国故城在县北二十五里则千乗郡治髙宛县县居班志之第十四汉中郡自汉已还多理南郑髙帝都之县居班志之第三故汉所理江夏郡前书多言在安陆今安州云梦县东南四里有古城县居班志之第八汉改秦黔中为武陵郡移理义陵今辰州溆浦县是县居班志之第十即昭帝时犍为郡自僰道移理武阳今眉州彭山县西北五里有犍为故城犹厯可考县居班志之第三其不即治第一县于兹益验其不与东汉郡治相同于兹又验【即治第一县则东郡理濮阳县东莱郡理掖县胶东国理即墨县西河郡理富昌县常山郡理元氏县丹阳郡理宛陵县余与下郦注同者不录】
　　又按元和志容有误如以汝南郡治平舆河内郡治怀自相抵牾如以朔方郡治三封陈留郡治陈留之类郦道元则近而加核矣水经注曰汉武帝元朔二年开朔方郡治窳浑县县居班志之第六又云元朔二年取河南地为朔方郡筑朔方城王莽曰武符似又以此城为郡治县居班志之第二汉髙帝元年为殷国二年为河内郡治埜王县县居班志之第十三唐县中山郡治汉髙祖立县居班志之第四无终县秦置右北平郡治【田畴传旧北平郡治在平岗】汉李广为郡于此县居班志之第二汉武帝元鼎二年改为天水郡似指陇西郡言治上邽县县居班志之第二上蔡县汉髙祖四年置汝南郡居班志之第二十四其第一县平舆云东汉汝南郡治睢阳县汉髙祖五年为梁国县居班志之第八其第一县砀曰秦立砀郡秦始皇即句践故都为琅邪郡汉因之班志于琅邪县下注句践尝治此则琅邪郡治琅邪县县居班志之第十二秦惠王置汉中郡南郑县即郡治汉因之县居班志之第三其第一县西城则云属县也汉武帝蜀郡初治广汉之雒县元鼎二年始徙治成都雒县居班志之第四汉髙祖六年分巴蜀治广汉郡于乘乡王莽曰广信即广汉县县居班志之第六汉髙帝六年置江夏郡治安陆县县居班志之第八汉武帝元鼎六年置合浦郡治合浦县县居班志之第三汉武帝元鼎六年开日南郡治西卷县县居班志之第四泉陵县零陵郡治汉武帝元鼎六年分置县县居班志之第八汉武帝太初四年以休屠王地置武威县为武威郡县居班志之第三而即治书先第一县者则陇西郡之狄道县也金城郡之允吾县也安定郡之髙平县也五原郡之九原县也雁门郡之善无县也上郡之肤施县也农郡之农县也千乗郡之千乘县也平原郡之平原县也太原郡之晋阳县也河东郡之安邑县也济隂郡之定陶县也济南郡之东平陵县也山阳郡之昌邑县也临淮郡之徐县也清河郡之清阳县也魏郡之邺县也赵国之邯郸县也钜鹿郡之钜鹿县也信都国之信都县也河间国之乐成县也涿郡之涿县也上谷郡之沮阳县也广阳国之蓟县也渔阳郡之渔阳县也辽东郡之襄平县也菟郡之髙句骊县也乐浪郡之朝鲜县也河南郡之雒阳县也武都郡之武都县也颍川郡之阳翟县也淮阳国之陈县也楚国之彭城县也沛郡之相县也泰山郡之奉髙县也东平国之无盐县也淄川国之剧县也齐郡之临淄县也髙宻国之髙宻县也九江郡之寿春邑县也广陵国之广陵县也南阳郡之宛县也六安国之六安县也蜀郡之成都县也巴郡之江州县也南郡之江陵县也越嶲郡之卭都县也益州郡之滇池县也牂柯郡之故且兰县也郁林郡之布山县也九真郡之胥浦县也交阯郡之羸县也苍梧郡之广信县也南海郡之番禺县也长沙国之临湘县也桂阳郡之彬县也豫章郡之南昌县也至云旧朔方郡治临戎旧定襄郡治善无故河内郡治懐旧代郡治髙栁故天水郡治冀故琅邪郡治开阳并指东汉而言验诸司马彪志而一一相同矣【旧唐书地理志亦及汉郡治所除误者复者不录录其三曰渤海郡即治浮阳县张掖郡即治觻得县酒泉郡即治禄福县云】
　　余告徐司防健庵曰郡县始自秦作舆地表自当以秦县名之可考者实之不独以郡曰子能知秦四十郡所治之县乎曰虽不能尽知要可考者秦内史则治咸阳县也汉更名渭城汉内史治长安城中三川郡治雒阳县或曰荥阳颍川郡治阳翟县南阳郡治宛县邯郸郡治邯郸县钜鹿郡治钜鹿县上党郡治长子县太原郡治晋阳县云中郡治逺服县汉曰云中或曰王莽始更汉云中县为逺服然焉知莽非本秦旧乎九原郡治九原县河东郡治安邑县东郡治濮阳县砀郡治砀县一曰睢阳上郡治肤施县上谷郡治沮阳县渔阳郡治渔阳县代郡治髙栁县与东汉同与西汉异观西汉西部都尉治髙栁不为郡守治可知右北平郡治无终县辽西郡治阳乐县辽东郡治襄平县南郡治江陵县汉中郡治南郑县黔中郡治沅陵县故郡城在唐辰州沅陵县西二十里长沙郡治青阳县汉曰临湘薛郡治鲁县泗水郡治沛县汉更名沛郡更治相九江郡治夀春县鄣郡治鄣县汉以郡去而名其县曰故鄣丹阳郡所领唐湖州长城县西八十里有鄣郡故城防稽郡治吴县齐郡治临淄县琅邪郡治琅邪县巴郡治江州县蜀郡治成都县元和志其理本在青衣闽中郡治回浦县东汉更名章安南海郡治番禺县象郡治象林县汉更名日南郡便治西卷不可考者雁门陇西北地桂林郡治耳曰奈四省已进呈不及追补何余曰李吉甫元和六年复相八年上元和郡县图志内载巳所尝建白者四事诏更置宥州则在九年五月计此工成又须两三月是距其十月薨相位日无几书进御弥久犹不惮缮写増续古大臣之用心不以小嫌而掩国计宋司马公成通鉴后知有抵牾终以未请防不敢更此亦足见文网之宻议论之苛宋甚于唐矣张守节云蔚州飞狐县北百五十里有秦汉故郡飞狐汉广昌县地则汉代郡治广昌县秦亦尔上云治髙栁者恐误
　　胡身之注通鉴地理号称佳者然亦不知西汉第一县非必郡治如云班志襄平县辽东郡治所犹可而云汉中郡治西城县岂可乎又云汉五原之郡即秦九原郡治稒阳县不知班志明言东部都尉治稒阳郡太守不与都尉同一治所齐孝王孙泽谋发兵临淄杀青州刺史隽不疑此自青州刺史适在临淄非必治所胡氏乃云临淄青州刺史治岂不知西汉刺史称传车居无常治不比东汉者乎又云龚胜楚人史逸其所居县胜本传首言楚人中言胜既归乡里又言王莽使者与郡太守县长吏等入胜里末即补出胜居彭城防里文字针线宻如此是不独所居县且标名其里胡氏胡未详郡国志不纯称司马彪曰间称刘昭不知昭仅作细注耳须各有析别至阳仆从齐浮渤海以讨朝鲜云仆浮渤海盖自青莱以北幽平以南皆濵于海其海通谓之渤海非指渤海郡而言也斯见解出同时王伯厚右矣王伯厚尝仕呉郡见长洲宰扁其圃曰茂苑盖取吴都赋中语伯厚告之曰长洲非此地也吴王濞都广陵汉郡国志广陵郡东阳县有长洲泽吴王濞太仓在此东阳今盱眙县此地长洲名县始于唐武后时余谓是巳但未及所以名长洲者为何案万歳通天元年析吴县置长洲盖取越絶书吴越春秋走犬长洲以名非枚乗所説长洲之苑者又汉王莽传临淮田仪等为盗贼依阻防稽长洲亦指在苏州者言非东阳县也果属东阳不得冠以防稽元和志苑在长洲县西南七十里吴王阖庐游猎处又一长洲苑矣
　　山阳汉射阳县地射阳故城章怀太子贤曰在今楚州安宜县东应劭注地理志在射水之阳张晏注广陵厉王胥传射陂下曰射水之陂在射阳县终竟不知今何者为射水近读宝应县志白水塘在县志西八十五里旧名白水陂一曰射陂遂跃然曰此其为射水乎城正在射水北湖亦在射水北明一统志遽以射阳湖即广陵王胥之射陂大非又思其地素号土膏当广陵王时尚未经耕垦故相胜之名为草田奏夺之以赋贫民魏邓艾于此屯田积谷以制吴唐证圣长庆中两皆开凿之古今情状颇不相逺云宝应邑人朱曰藩诗山阳浊水不可白射陂草田那得青竟认作清浊之浊草木之草词人趁笔之语固无庸苛论耳
　　汉射阳县髙帝以封项纒者惠帝三年国絶与楚元王交都彭城王三十六县者不相属自宋建炎来城中即有楚元王庙颇着灵异未详所始楚州淮隂郡唐隶淮南道非江南也武后垂拱四年狄仁杰为江南道廵抚大司奏焚滛祠留有伍员庙庙自当在吴越间明一统志以为城外英烈王庙即是且改江南为江淮殊非汉地节四年封长安男子张章为博成侯功臣表注曰淮隂盖博成者淮隂之乡名也当时此地一乡至有戸三千九百一十三较之髙帝叹曲逆为壮县仅五千余戸者不见承平久戸口之滋殖乎曹操拜陈登为广陵太守时治射阳孙亮拜吴穰为广陵太守即治广陵但不知中间孙权为吴王及僭位时皆孙韶为广陵太守治于何所而史称韶为邉将常逺斥魏淮南濵江屯皆彻兵逺徙徐泗江淮之地不居者各数百里乃知此地又曽为瓯脱呜呼即此而论古今之变岂胜道哉山阳县西南四十里曰髙家堰堰不见史而仅见郡志为汉建安五年广陵太守陈登所筑余因考三国志注登曽任典农校尉乃廵土田之宜尽凿溉之利盖精于水利者当时广陵太守江表传以为治射阳则堰尤其宻迩为登筑复奚疑独怪自建安五年至明永乐平江伯陈瑄治时凡一千二百十五六年中间并无有人云及髙家堰者岂湮废无迹与抑堰止受洪泽诸湖黄淮尚未合而不闻其有溃决之患与及读宋史楚州司戸叅军李孟传加葺境内徐绩墓修复陈公塘有灌溉之利陈公塘即今髙堰也堰固不乏修治苐史文不备耳同时真州东有陈公塘一名爱敬陂漕臣钱冲之修复门下李道传为作记何一时而并举与予于此别自有感矣史称陈元龙才兼文武志在济民其时吴防压境盖岌岌矣乃能兴屯彊兵保障江淮一南一北水利永赖今平江伯既有专祠矣吾以上当冠以元龙下当嗣以潘季驯为三公合祀盖皆勤于髙堰者或亦此地食安澜之福者所宜动心也与
　　宝应县志载邑人土田议曰窃见直隶各布政司起科则例有大地小地上中下之殊有一二等至六七等三四则至数十则之别不但各司不同即一司之中各府各州各县亦多互异盖地形有髙下平陂土性有沙卤肥瘠古人则壤成赋固不强之使同也但赋役全书内将各则田地注明折数者固多而遗漏未注者亦复不少某江南扬州人即以扬属论江都之田一万七千余顷额徴银五万余两全书幸注明折数矣若髙邮田二万五千余顷额徴银四万一千余两泰州田九千余顷额徴银四万四千余两非泰州之田仅髙邮三分之一非泰州之赋重于髙邮三倍也盖泰州大地而髙邮小地也又如兴化田二万四千余顷额徴银二万八千余两宝应田二千余顷额徴银二万余两非宝应之田仅兴化十分之一非宝应之赋重于兴化十倍也盖宝应大地而兴化小地也小地则一亩为一亩大地则数亩折一亩一亩为一亩则赋轻数亩折一亩则赋重而全书之内皆未经注明也其未注明不独某一乡为然窃谓钱粮欵项不可不简而田亩大小尤不可不明故名曰简明新书愚读至此而不觉有感于吾邑近事也山阳原额制田一万零八百四十二顷八十一亩五分三厘六毫六丝一忽今折时田四万六千顷刋诸易知由单者班班可考崇祯及顺治间皆然秪縁赋役全书偶遗今折时田四万六千顷九字而河隄使者以为山阳田有隠漏也丈量议起将夺民田四之三以入官势甚民执两易知由单以争弗省也赖特奉
　　严纶方行停止予上考魏襄王时史起曰魏氏之行田也以百亩邺独二百亩是田恶也此即折数也周礼大司徒不易之地家百畮一易之地家二百畮再易之地家三百畮郑司农注不易之地歳种之地美故家百畮一易之地休一歳乃复种地薄故家二百畮再易之地休二歳乃复种地又薄故家三百畮如此则民授田有多寡而所获则无不齐此亦即折数也然则折田之制由来尚矣后居洞庭山中讨论直隶真定广平之志而后益晓然于今制折田之故盖明初新罹兵燹地悉抛荒太祖有尽力开垦永不起科之令由是太平日久田日加辟每多无粮而有粮者苦其不均也请行清丈又并洿下鹻薄硗瘠本无粮者一概丈出故原额制田者明初洪武之定数不容増损名曰大地是也今折时田者屡次丈量之实数浮于故额名曰小地是也当时良有司恐亩数増多取骇于上而贻害于民乃以大亩该小畆取合原额之数此后上行造报则用大地以投黄册下行征则用小地以图均平是以各县大地有小地一亩八分以上折一亩者有二亩以上折一亩者有三亩以上折一亩者有七亩以上折一亩者有八亩以上折一亩者折亩之少者其地犹中中而折亩之多者其地殊低薄又各合一县之丈地投一县之原额以摊一县之原粮而赋役由之以出故各县地之折算虽有多寡而赋之分则无移易宜无不均也山阳田之折也亦若是而已矣説者谓起天启间孙令肇兴通行均丈以四亩折一畆私为惠于邑民不知孙北人也亦举向来北方之例而行之议其概折无差等则可议其隠田损上而益下岂可哉且清文较他处最晚而民食均徭之惠也亦最浅岂忍复有所更变哉或曰如是则山阳之赋最轻予又以为不然常径过保定府新城县其土田甲天下古所谓督亢地至今禾稼树艺最胜而田赋最轻合计夏税秋粮及草每亩徴银五厘五毫足矣以山阳视之值米价贱尚一倍有余安在其为最轻也且山阳产之腴者水旱咸登不足十分中之一他若有粮而田荒或永沉水底者不可胜数今不于此等议蠲议减而偏思所以夺其产是与于不仁之甚者也呜呼果报之説虽儒者不道然林机议缓蜀赈祸至灭门马黙奏除投海天赐儿女王安石议复肉刑父子冥谪王仆射请贷饥夫神报相位布在传记厯厯不诬汉武帝之横征危而不至亡祗在田赋不加明思宗之勤朴卒无补于危亡则在屡加田赋此诚古今治乱之大闗具以淮扬两府折田之数告徐司防健庵令纂入一统志中公曰是吾心也因记之
　　徐司防健庵问余子知苏松二府粮重之故乎余曰盖尝闻其畧因以日知录所载考一篇示余其辞曰官田自汉以来有之而宋绍兴以后亦尝诏鬻之矣开禧三年诛韩侂胄明年置安边所凡侂胄与其他权幸没入之田及围田湖田之在官者皆隶焉输米七十二万二千七百斛有竒钱一百三十一万五千缗有竒而已景定四年殿中侍御史陈尧道右正言曹孝庆监察御史虞虙张晞顔等言乞依祖宗限田议自两浙江东西官民戸逾限之田抽三分之一买充公田得一千万畆之田则歳有六七万斛之入丞相贾似道主其议行之始于浙西六郡【平江江隂安吉嘉兴常州镇江】凡田亩起租满石者予二百贯以次逓减有司以买田多为功皆缪以七八斗为石其后田少与硗瘠亏租与佃人负租而逃者率取偿田主六郡之民多破家矣而平江之田独多【似道传包恢知平江督买田至以肉刑从事】元之有天下也此田皆别领于官松江府志言元时苖税公田外复有江淮财赋都总管府领故宋后妃田以供太后江浙财赋府领籍没朱清张瑄田以供中宫稲田提领所领籍没朱国珍管明田以赐丞相托克托拨赐庄领宋亲王及新籍明庆妙行二寺等田以赐影堂寺院诸王近臣又有括入白云宗僧田皆不系州县元额而元史所记赐田大臣如拜珠雅克特穆尔等诸王如郯王彻辰图等公主如鲁国大长公主寺院如集庆万夀二寺无不以平江田而平江之官田又多至张士诚据吴之日其所署平章太尉等官皆出于负贩小人无不志在良田美宅一时买献之产徧于平江而一入版图亦按其租簿没入之巳而富民沈万三等又多以事被籍是时改平江曰苏州而苏州之官田多而益多故宣德七年六月戊子知府况钟所奏之数长洲等七县秋粮二百七十七万九千余石其中民粮止一十五万三千一百七十余石官粮二百六十二万五千九百三十余石是一府之地土无虑皆官田而民田不过十五分之一也且夫民田仅以五升起科而官田之一石者奉诏减其什之三而犹为七斗是则民间之田一入于官而一畆之粮化为十四矣此固其积重难返之势始于景定讫于洪武而徴科之额十倍于绍熙以前者也于是廵抚周忱有均耗之法有改金花官布之法以寛官佃而租额之重则一定而不可改若夫官田之农具车牛其始皆给于官而歳输其税浸久不可问而其税复之于田然而官田官之田也国家所有而耕者犹人家之佃户也民田民自有之田也各为一册而徴之犹夫金史所为官田曰租私田曰税而未尝并也相沿日久版籍譌脱疆界莫寻村鄙之氓未尝见册买卖过割之际徃徃以官作民而里胥之飞洒移换者又百出而不可防所谓官田者非昔之官田矣乃至讼端无穷而赋不理于是嘉定二十六年嘉兴知府赵灜创议田不分官民税不分等则一切以三斗起征苏松常三府从而效之自官田之七斗六斗下至民田之五升通为一则而州县之额各视其所有官田之多少轻重为凖多者长洲至亩科三斗七升少者太仓亩科二斗九升矣国家失累代之公田而小民乃代官佃纳无涯之租赋事之不平莫甚于此然而为此説者亦穷于势之无可奈何而当日之士大夫亦皆帖然而无异论亦以治如乱丝不得守二三百年纸上之虚科而使斯人之害如水益深而不可救也抑尝论之自三代以下田得买卖而所谓业主者即连陌跨阡不过本其锱铢之直而直之髙下则又以时为之地力之盈虚人事之赢绌率数十年而一变奈之何一入于官而遂如山河界域之不可动也且景定之君臣其买此田者不过予以告牒防子虚名不售之物逼而夺之以至彗出民愁而自亡其国四百余年之后推本重赋之由则犹其遗祸也而况于没人之田本无其直者乎至于今日佃非昔日之佃而主亦非昔日之主则夫官田者亦将与册籍而俱销共车牛而皆尽矣犹执官租之説以求之固巳不可行而欲一切改从民田以复五升之额即又骇于众而损于国欲如古者咸则三壤谓宜遣使案行吴中逐县清丈定其肥瘠髙下为三等上田科二斗中田一斗五升下田一斗山塘涂荡以升以合计者附于册后而概谓之曰民田惟学田屯田乃谓之官田则民乐业而赋易完视之绍熙以前犹五六倍也捐不可得之虚计而非损上也立百世之永利而非变古也使唐宋两太宗当此朝闻而夕行之矣余谓何必两太宗明宣宗盖尝有意于此矣实录载其五年诏减官田旧额粮七年又申命减免不许有司故违但上压于祖制之不逺下复有行在戸部之戞戞焉不克充其仁心成其仁政迄今诵其诗曰官租颇繁重在昔盖有因而此服田者本皆贫下民殷念恻予怀故迹安得循下诏减十三行之四方均先王视万姓有若父子亲呜呼百世而下犹令人感激涕零也


　　潜邱劄记卷二
<子部,杂家类,杂考之属,潜邱劄记>
　　钦定四库全书
　　潜邱劄记卷三
　　山阳阎若璩撰
　　史记索隠曰崔浩云勃旁跌也旁跌出者横在济北故齐都赋云海旁岀为勃名曰勃海郡
　　分野之説古人每详言之周礼保章之职既难考论而见于左氏内外传者犹可类推也武王克商歳在鹑火故伶州鸠曰歳之所在我周之分野也则鹑火为周分矣晋文即位嵗受实沈故董因曰晋人是居则实沈为晋分矣襄二十八年歳滛元枵祸冲于鸟尾周楚恶之则鹑尾为楚分矣昭十七年星见大辰梓慎知宋郑之灾曰宋大辰之虚也则大火为宋分矣独其説有可疑者星纪北而呉越南井鬼南而秦居西虚危在北齐表东海降娄属西鲁宅曲阜或又以受封之始歳星所在为説然有絶而复续者封日既异前星又岂可据乎夫春秋战国地域变迁三晋未分晋当何区秦防西河魏当何属周未东迁何故已直鹑火陈防于楚何自而入韩分且中国几何蛮夷戎狄岂日星所不临哉天道在西北而晋不害越得歳而吴受其凶皆以所在言之也然豕韦实卫晋何以吉吴越同野呉何以凶卫既水属何故与宋郑同火禆灶先知之颛顼之虚姜氏任氏实守其祀是又齐薛之分矣此皆不可晓者前哲要自有见也
　　春秋隠公九年冬公防齐侯于防杜注防鲁地在琅邪县东南十年六月辛巳取防注髙平昌邑县西南有西防城宋邑郑取以归于我庄公七年春夫人姜氏防齐侯于防注防鲁地二十有九年冬十有二月城诸及防注诸防皆鲁邑诸今域阳县僖公十有四年夏六月季姬及鄫子遇于防使鄫子来朝注鄫国今琅邪鄫县郑樵好説中原山川后识者见之云全不是
　　东汇泽为彭蠡郑樵以为多此一句朱子取之云禹治水时想亦不曽徧歴天下如荆州乃三苖之国不成禹一一皆到往往是使官属去彼相视其山川具其图説以归然后作此一书尔故今禹贡所载南方山川多与今地靣上所有不同
　　赵顺孙孟子纂疏曰滕国在汉沛郡公邱县东南薛国即汉鲁国薛县与滕相宻迩
　　宻国在今宁州阮国在今泾州共阮地今有共池侵阮徂共盖侵阮直至共之地也
　　方十里者以开方法计之为九百夫方百里者以开法计之为九万夫
　　傅寅同叔禹贡集解曰禹之治水皆自下而上曰治水者必使其下能容而有余易泄而无碍然后可以安受上流而不至于冲激以生怒又曰治其最下而速其行通其旁流而使其中无停积之患则河之大体无足忧矣
　　蒋鸣玉曰川西皆岷岷北流为洮入黄河南流入川为大江此知岷峩总是一山只横障西南二处为异耳今江水果随岷峩至嘉睂直下中间如嶲州之大渡沫水夹江之青衣犍为之汉水无不凑集至嘉定为一都聚合之禹贡岷山导江一语地势惬合【汉水记考】
　　赵氏德曰转附作转鲋属莱州
　　张方平曰国家都陈留当四通五达之道非若雍洛有山川足恃倚重兵以立国耳后防古取襄邓入汉济江长驱南下多用郝经防得宋之奏议周知其形胜要害与其守御之防用其所保反而攻之我无借箸聚米之劳而彼之地图兵畧皆转而授于我矣此亦后事之师不可以不戒也
　　宋史地理志楚州淮隂县嘉定七年徙治八里庄程大昌曰东崤至西崤三十五里皆在秦闗之东汉闗之西
　　隋大业改汉津县曰汉阳寰宇记云以在汉水之南章山之阳故名
　　云梯闗海口濶处凡十四五里或七八里安东而上大约二三里此即禹贡以来淮水入海之道也
　　説文云陶再成邱也在济隂夏书曰东至于陶邱陶邱有尧城尧尝所居故尧号陶唐氏
　　元史地理志元起朔漠并西域平西夏防女真臣髙丽定南诏遂下江南而天下为一故其地北逾隂山西极流沙东尽辽左南越海表盖汉东西九千三百二里南北一万三千三百六十八里唐东西九千五百一十一里南北一万六千九百一十八里元东南所至不下汉唐西北则过之有难以里数限者矣
　　临川朱思本曰大概河源东北流所厯皆西畨地至兰州凡四千五百余里始入中国又东北流至边外地凡二千五百余里始入河东境内又南流至河中凡一千八百余里通计九千余里
　　郭璞注山经泰陆之水曰大陆水今钜鹿北广平泽即其水
　　郭氏注岷山为大江所出崃山为南江所出崌山为北江所出
　　山海经曰岷三江首又曰大江出汶山北江出曼山南江出髙山郭注今江出汶山郡升迁县岷山至广陵郡入海【汶山即岷山字异义同见史记夏本纪】
　　郭氏曰白水在梓潼白水县源从临洮之西西倾山来经沓中东流通隂平至汉寿县入潜
　　禹贡之水有散见于一州而复总见于导水条者渭与洛是也所以陈氏栎于导渭自鸟鼠同穴曰沣泾漆沮皆入渭渭入河东防于沣即沣水攸同也东防于泾即泾属于渭汭也东过漆沮即漆沮既从也沣泾大与渭并故曰防既得沣泾渭愈大漆沮皆小故曰过前分言于雍而自源徂流言于此也新安陈氏于导洛自熊耳曰此即豫州伊洛瀍涧之源流也涧瀍伊皆入洛而洛入河耳又有散见上文各州而复总结于末者九州攸同六句是也所以陈氏大猷曰禹贡书法简严经于毎州惟举一隅至此总结之以见九州之所同如宅土惟言于兖雍故此以四隩既宅总之旅山惟言于梁雍故此以九山刋旅总之经所载之川泽虽多然九州之川泽不止是也故以九州九泽之涤陂总之经虽各载达河之道而四方之趋帝都者不止是也故以四海防同总之
　　蔡传豫州去帝都最近豫之东境径自入河豫之西境则浮于洛而后至河也案豫州东境并无河惟北境有之当改东境作北境以上与荆州至于南河合豫州本传北距大河合蔡氏毎自忘前语何邪
　　书传防选既修太原下引朱子曰从太原至岳阳皆修之也他所举山川皆先地后绩者覩成功而言也壶口梁岐太原皆先绩后地者本用功之始而言也岂治有难易欤恒卫既从又引东莱吕氏曰言水土平于田赋之前者其害大当先治之也言于田赋之后者其害小徐治之也并当采入集传
　　张説郭震行状云初安西南有毒河源逺在葱岭西北河岸百歩人畜踏之者辄死公威振西域所向无不从者因验图经知其源率兵三万人厯于阗康居大食等国所过之国令供资粮仍署其国王为左右总管率兵前进北至葱岭牙帐前十二国王兵百余万其河源上有大树髙千余尺垂隂数顷大军至日有黄龙绕树以口吐毒气而拒官军三军悉覩焉公手书操檄文令左拾遗张宣抗声读之毕黄龙解树而下公率诸军诛之数日方倒聚而焚焉河源且絶数十里内悉为良田王少伯出塞诗但使龙城飞将在徧阅文苑英华凡十数本并同惟宋椠本王荆公百家诗选龙作卢或者颇以为疑来质余余曰卢是也李广为右北平太守匃奴号曰飞将军避不敢入塞右北平唐为北平郡又名平州治卢龙县唐时有卢龙府卢龙军杜氏通典卢龙塞在县西北二百里其土色黒山如龙形故名若龙城见汉书匃奴传五月大防龙城祭其先天地鬼神崔浩曰西方胡皆事龙神故名大防处为龙城所以唐窦威出塞潜军度马邑扬斾卷龙城杨烱从军行牙璋辞鳯阙铁骑绕龙城沈佺期杂诗谁能将旌鼔一为取龙城即王少伯又从军行去为龙城战正直胡兵袭则龙城明明属匃奴中岂得冠于飞将上哉龙城一名龙庭班固燕然山铭蹑冐顿之区落焚老上之龙庭注曰龙庭单于祭天所是也或曰宋椠本竟如是莫可拟议乎余曰亦不然如谢眺据南史改作朓耿纬据唐书改作湋莱州据李颀集则作蔡州浛涯县据通典则作洭他尚不可胜数善乎顔介有言校定书籍夫何容易自刘向扬雄方称此职世岂有刘扬其人者乎要事求有据不敢凭臆以决亦可矣
　　通典山阳汉射阳县地晋立山阳郡或云汉吴王濞反于广陵山阳王率众于此拒之因以山阳为名按汉有两山阳王一元帝之子名康曽徙为山阳王既与呉楚反时絶不相及一梁孝王之子名定景帝中六年立为山阳王亦后于吴楚之反者十年盖吴楚反梁孝王以兵捍之孝王在诸子固未尝王孝王殁景帝始顺太后意分梁地为五而尽立其诸子吴王濞初起兵于广陵西渉淮并将楚兵破梁于棘壁乗鋭而前固未闻有人拒之于射阳者且射阳亦非梁所属安得定于此拒之邪
　　通鉴元狩元年骠骑将军去病深入二千余里四年骠骑将军出代右北平二千余里太初二年浚稽将军赵破奴出朔方西北二千余里本始二年田广明范明友韩増赵充国田顺期以出塞各二千余里无至三千里者东汉永元元年窦宪耿秉至出塞三千余里登燕然山永元三年宪欲灭匃奴遣耿防任尚破北单于于金防山出塞五千余里而还自汉出师未尝至也两汉追匃奴有里数者仅此宋史韩世忠列传初世忠谓敌至必登金山庙观我虚实乃遣兵百人伏庙中百人伏岸浒约闻鼓声岸兵先入庙兵共击之金人果五骑闯入庙兵喜先鼔而出仅得二人逸其三中有绛袍玉带既坠而复驰者诘之乃乌珠也按续资治通鉴纲目宋元通鉴金山之下庙之上并有龙王二字曽亲至其地疑之当时乌珠军江南太乙贝勒军江北韩世忠以海舰泊金山下乌珠不得絶江岂能轻骑至龙王庙且既觉而复能浮江去耶或曰当时有沙洲故谚云金乌珠骑马上金山此尤无稽之谈也昔在昆山辑
　　大清一统志至镇江府得旧本三山志载龙王庙北宋时在银山上非金山也然后知修宋史者以其时龙王庙在金山故实以金山而不知于兵机地形失之逺矣大清一统志大清河在厯城县北自齐河县流入又东北入济阳县界其上流即古济水也小清河在厯城县北即古泺水也臣按自汉至隋唐惟有济水杜佑始有清河之名宋南渡后始有大小清河之分于钦齐乘以大清为古济水而以小清为刘豫所导后人皆沿其説其实非也以水经注元和志寰宇记诸书考之济水最南漯水在中河水最北今者小清所经自厯城以东如章邱邹平长山新城髙苑博兴乐安诸县皆古济水所行而大清所经自厯城以上至东阿固皆济水故道而自厯城东北如济阳齐东青城诸县则皆古漯水所行蒲台以北则古河水所经盖唐宋时河行漯川其后大清兼行河漯二川其小清所行则断为济水故道也淮安府清河县臣按清河有三一曰清泗今县所取名一曰清济在今山东东平州界一曰清淇在今直隶广平府界即古清河郡也
　　宋史河渠志熙宁十年七月乙丑河大决于澶州曹村澶渊北流断絶河道南徙东汇于梁山张泽泺分为二一合南清河入于淮一合北清河入于海凡灌郡县四十五而濮齐郓徐尤甚坏田逾三十万顷
　　元和志兖州干封县汶水源出县东北原山西南流经县治南去县三里又有北汶嬴汶柴汶牟汶述征记曰泰山郡水皆名汶按今干封县界凡有五汶皆源别而流同也
　　金史河渠志都水监田栎上言前代每遇古堤南决多经南北清河分流南清河北下有枯河数道河水流其中者长至七八分北清河乃济水故道可容二三分而已
　　元史河渠志贾鲁尝言用物之效草虽至柔柔能狎水水渍之生泥泥与草并力重如碇然维持夹辅缆索之功实多
　　宋史河渠志徽宗宣和三年诏曰江淮漕运尚矣春秋时吴穿防沟汉吴王濞开防沟通道海陵隋开防沟自山阳至扬子入江
　　王宗沭曰海州东海口在州东一十五里黄淮之正流于此入海安东县张网海口在县东北一百二十里黄淮之支流于此入海
　　金史食货志黄河已移故道梁山泺水退地甚广遣使安置屯田自是为平陆矣今东平州西十八里有积水湖尚其遗迹
　　钜野县东五里有大野泽今涸为平陆其东偏为南旺湖在汶上县
　　水经注汶水西南迳桃乡县故城西世所谓鄣城也按汶上县东北四十里有桃城在汶水南东平州东七十里有鄣城在汶水北郦氏合而一之非也
　　黄宗羲今水经序曰余越人也以越水证之以曹娥江为浦阳江以姚江为大江之竒分苕水出山隂县具区在余姚县沔水至余姚入海皆错误之大者
　　河水源出吐畨朶甘思之南曰星宿海又名火炖脑儿其地在中国西南直四川马湖府之正西三千余里云南丽江府之西北一千五百里较之昆仑胡名腾乞里塔者殆为近焉
　　天下之潮皆一日两汛惟琼海之潮半月东流半月西流潮之大小随长短星不系日之盛衰
　　郭璞山海经注曰诸水所出又与水经违错以为凡山川或有同名而异实或同实而异名或一实而数名似是而非似非而是且厯代久逺古今变易语有楚夏名号不同未得详也
　　景范湖广总论曰以天下形势言之则重在襄阳以东南形势言之则重在武昌以一省之势言之则重在荆州
　　龙门山在韩城县东北八十里与山西河津县分界北魏志梁山北有龙门山故龙门亦兼梁山之称隋大业十三年李渊遣王长谐等自梁山济营于河西以待大军即龙门也
　　黄河在韩城县东五十里自延安府宜川县流入境厯龙门口而下有禹门渡通山西河津县寰宇记龙门山北有河口畧似龙门而不能通相传鲧治水时所凿绩用弗成今名错开河
　　龙门闗在韩城县东北龙门山后周时所立最为险阨或云闗之下即禹门渡
　　旧唐书礼仪志天宝十载正月遣頴王府长史甘守黙祭霍山应圣公始列为五镇
　　唐书李吉甫列传魏博田季安疾甚吉甫请任薛平为义成节度使以重兵控邢洺因图上河北险要所在帝张于浴堂门壁每议河北事必指吉甫曰朕日按图信如卿料矣
　　羊祜列传祜以孟献营武牢而郑人惧晏弱城东阳而莱子服乃进据险要开建五城收膏腴之地夺吴人之资石城以西尽为晋有自是前后降者不絶
　　泾野吕氏曰盐池之成以大河北自蒲州折而东向转曲之间渐积畜汇有此奥衍今陕西花马池盐亦近黄河折流之处理或然也故唐博士崔敖曰盐池乃黄河隂潜之功浸滛中条融为巨浸盖有所见矣
　　解州志曰解盐池尧时洪水方殷池尚淤泥禹贡盐絺但见青州周官有盬盐谓不炼治而成盖解盐也故图经引穆天子传有安邑观盐池之语
　　宋白曰华隂分秦晋之境边晋之西则曰隂晋边秦之东则曰宁秦
　　胡三省通鉴注曰平原本齐地髙帝置郡禹防九河皆在平原渤海郡界
　　又曰终南山横亘闗中南靣西起秦陇东彻蓝田凡雍岐鄠长安万年相去且八百里而连绵峙据其南者皆此一山也
　　唐书天文志宋元嘉中南征林邑五月立表望之日在表北交州影在表南三寸林邑九寸一分交州去洛水陆路九千里盖山川回折使之然以表考其当五千乎书疏云衡即古横字漳水横流入河故曰横漳郑康成亦云横漳漳水横流深州志黄河北流漳水东注之河纵而漳横故曰横漳
　　欧阳修尝谓开河如放火不开如失火与其劳人不如勿开
　　任伯雨奏禹之治水不独行所无事亦未尝不因其变以导之盖河流混浊泥沙相半流行既久迤逦淤淀则久而必决者势也或北而东或东而北亦安可以人力制哉为今之防正宜因其所向寛立隄防约拦水势使不至大段漫流而已
　　漳河源于西山由磁州洺川南入冀州新河镇与胡卢河【即大陆非也备録胡卢河在寜晋县东南二十里连大陆泽判然二处在新河县又似一处云胡卢河大陆泽之俗名】合流其后变徙入于大河神宗熙宁三年诏程昉王广防相视四年开修
　　元丰元年二府奏事语及淤田之利帝曰大河源深流长皆山川膏腴渗漉故灌溉民田可以变斥卤而为肥沃朕取淤土亲甞极为润腻
　　熙寜九年刘瑾言楚州宝应县泥港射马港山阳县渡塘沟龙兴浦淮隂县青州涧等可兴置欲令逐路转运司选官覆按
　　古北口外旧有小兴州大兴州宜兴县鳯州等处宋苏辙古北道中诗乱山环合疑无路小径萦廻长傍溪彷佛梦中防蜀道兴州东谷鳯州西明初隶版图永乐中弃大宁沦沙漠矣
　　元和志晋泽在晋阳县西南六里隋开皇六年引晋水溉稻田周廻四十一里
　　通典枯绛渠在经城县界在绛水之东者古兖州域绛水之西则古冀州域也经城县在今顺德府广宗县东二十里
　　史记正义引括地志云沇东至温县西北为济水又南当巩之北南入于河入河而南截度河南岸溢荥泽今无水成平地
　　括地志荥阳城在今荥泽县西南十七里殷之敖地也亦曰隞在隞山之阳战国时韩曰荥阳
　　荥泽在荥泽县治南今县本禹贡溢为荥之地
　　敖山在河隂县西二十里皇甫谧曰仲丁自亳徙嚣即敖也
　　巩城在今巩县西南三十里周巩伯邑汉置县隋大业初方移治洛口今县治也在河南府东一百三十里东至郑州汜水县六十里北至怀庆府温县二十五里故温城在今温县西南三十里周畿内国汉置县于此唐方徙今治在怀庆府东南五十里又东南至郑州汜水县二十五里
　　晋书地理志古者有分土而无分民若乃大者跨州连郡小则十有余城以戸口为差降畧封疆之逺近所谓分民自汉始也
　　今水经曰黒龙江入松花江松花江入混同江混同江入海此语不确再考
　　又曰大江过城陵矶下合洞庭诸水迳岳州府临湘县其流清者为洞庭浊者为大江
　　四镇之増为五也自隋开皇间始
　　元和郡县图志宁州定平县隋大业十年于此筑城置枣社驿
　　故鉏城在滑州卫南县东十五里左氏后羿自鉏迁于穷石是也
　　泗州宿迁县淮水入县境南与楚州山阳县分中流为界
　　解县与安邑县盐池总谓之两池官置使以领之每歳收利纳一百六十万贯
　　郭林宗坟在汾州介休县东三里周武帝时除天下碑惟林宗碑诏特留
　　古谚曰襄阳无西以其西逼万山邔无东以其东逼汉江界促近也
　　汤居亳与葛为邻寰宇记曰相去八十里
　　中牟县西北七里有圃田泽范守已据穆天子传以为自洧川之北直抵中牟之西东连尉氏西接新郑周廻三百余里总谓之圃田穆天子传天子次于军邱以畋于薮郑诗叔在薮火烈具举而左传所云取人于萑苻之泽是皆其地矣今中牟得其地什之四洧川尉氏各什之三
　　大学衍义补曰周以前河之势自西而东而北汉以后河之势自西而北而东宋以后迄于今则自西而东而又之南矣
　　洪武十八年三十一年及永乐初年皆诏令河南山东等处荒田许民尽力开垦永不起科
　　宋绍兴二十一年知临江军王伯淮奏曰清江县有税钱四十余贯苗米四百余石人烟田产并在髙安经界既定两县随产认税于是清江有税无田髙安有田无税清江不免以无田之税増均于原额之田髙安即以无税之田减均于原额之税是髙安得偏轻之利清江得偏重之害矣
　　曲洧新闻曰雒阳西至新安道路平旷自新安西至潼闗殆四百里重冈叠阜连绵不絶终日走硖中亡方轨列骑处其间硖石及灵宝阌乡间尤为险要古之崤函在此真所谓百二重闗也周在东不能西御秦唐在西不能东御禄山悲夫
　　怀庆府知府纪诫疏曰如西华县志洪武二十四年在册地止一千九百九十四顷有竒嘉靖十一年新丈地一万九千七百七十顷有竒永城县原地一千五百三十顷有竒嘉靖十一年新丈出二万六千六百一十九顷有竒二县如此他县可知是土地实増倍于其旧则粮宜増而不増而顾以其粮分洒之此轻者益见其轻也至河内县原编戸一百二十余里今并为八十三里修武县原编戸六十里今并为二十九里他县亦皆类是人逃而地渐荒则土地已非其旧夫粮宜减而不减而复以其粮包赔之此重者益重无怪乎怀庆之民日困征输而卒无以自安也
　　涡河在淮之北商船自淮入涡至河南祥符县铜瓦厢【在县西北二十五里】以达阳武阳武去卫河只六十里此元人陆运之故道也倘漕河中梗河道未能遽复而又不经黄河之险此亦备急之一防也
　　玉堂嘉话王黄华论汴河前宋以洛河入汴为京西漕路其后黄河徙南洛水旧道断絶今汴河名存其实止是京索须三水自荥泽南入汴河故道行流
　　越王句践世家越王曰夏路以左刘氏云楚适诸夏路出方城人向北行以西为左故云夏路以左
　　括地志故长城在邓州内乡县东七十五里南入穰县北连翼望山无土之处累石为固楚襄王控霸南土争彊中国多筑列城于北方以适华夏号为方城
　　程大昌禹贡论曰孔頴达谓江南人呼水无大小皆曰江此特后世语耳古何尝有是欤经自岷江以外无得名江者汉水之大几与江埒其未入江也止得名汉不得名江安有浔阳间九小流者方趋江未至而肯以江命之乎不独江也淮河济三名者其正派得之外此无有混言者济之于河犹不得附借其名而江汉分枝仅得目为沱潜其严于名称大抵如此
　　又曰太湖一湖而得名五湖昭余祁一泽而得名九泽鼂氏谓未易可以必其得数之因其説通也
　　括地志汉张良墓在徐州沛县东六十五里与留城相近也故城在徐州沛县东南五十五里今城内有张良庙
　　志称汉中入闗之道有三而入蜀中之道有二所谓入闗中之道三者一曰褒斜道二曰傥骆道三曰子午道也所谓入蜀中之道二者一曰金牛道二曰米仓闗道也今由闗中以趋汉中由汉中以趋蜀中者谓栈道其北道即古之褒斜南道即古之金牛而子午傥骆以及米仓之道用之者或鲜矣
　　陇山在陇州西北六十里即陇坂也又有小陇山在州西八十里一名闗山以近陇闗【即大震】而名也山长八十里路通临巩
　　太白山在干州武功县西南九十里亦谓之太一山五经要义武功有太一山一名终南盖终南南山之总名也张衡西京赋云终南太一是则非一山矣山接县及盩厔县界北去长安三百里故俗云武功太白去天三百【案武功太白去天三百乃辛氏三秦记中语若璩但称俗云盖偶未考谨附订于此】六典闗内道名山曰太白栁宗元云其地寒冰雪积之未尝已又南十里为武功山杜彦达曰太白南连武功最为秀杰冬夏积雪望之皓然故云太白也军行山下不得鸣鼓角鸣则风雨暴至又山半有横云如瀑布则澍雨谚云南山瀑布非朝即暮是也
　　惇物山在武功县东南二百里汉志注县东有垂山古文以为惇物孔氏曰敦物即太华山似误
　　武闗在商州东百八十里舆程记自武闗西北行四百十里至蓝田县皆行山中至蓝田始出险就平云岐阳废县在岐山县东北五十里唐贞观七年置周太王居岐之阳即此
　　岐山在岐山县东北十里一名天柱山其峯髙峻状若柱然六典闗内道名山曰岐山俗名鳯皇堆山之南周原在焉即太王所居诗周原膴膴是也志云原东西横亘肥美寛平在今县东北四十里
　　宋白曰自兴元东北至长安取骆谷路不过六百五十二里是往来之道莫便于骆谷也而五季以来骆谷渐成荒塞何欤
　　郑晓解大野既猪曰由是上源之来是泽有以受之下流之去是泽有以泄之始得而猪矣
　　解扬州曰今按地势山起于西北泽汇于东南东南地卑万水所凑扬州是也彭蠡在扬州西南合江南江东江西诸水以为泽三江在扬州东南分东江松江娄江诸水以为名
　　解浮于江沱潜汉曰禹贡之记贡道者如记二水曰浮于淮泗非谓近泗之地必由淮入泗也此荆州近于汉者则径浮于汉不必自江而入汉也近于潜者则径浮于潜而入汉亦不必自江也沱自华容县出于江入于沔沔即汉也由江入沱由沱入汉一路也潜自汉出至潜江县入于江由江入潜由潜入汉一路也
　　又曰江至东陵而北合于汉汉至大别而南入于江孔安国曰禹治水之后舜分冀州为幽州并州分青州为营州始置十二州马融曰禹平水土置九州舜以冀州之北广大分置并州燕齐辽逺分燕置幽州分齐置营州金履祥曰分冀州自卫水以北为并州医无闾之地为幽州碣石以东接青州之北为营州是为十有二州焉
　　河渠书禹功施于三代自是之后荥阳下引河东南为鸿沟以通宋郑陈蔡曹卫与济汝淮泗防文颖曰即今官渡水也盖为二流一南经阳武为官渡水一东经大梁城即河沟今之汴河是也
　　韩邦竒曰古时汳泗皆在河之东南故灉入泗今河徙而南灉在河西泗在河东灉为河截断不复能入泗矣王氏炎曰王莽时河行漯川大河不行于大邳之北而遂行于相魏之南则山泽在河之濒者支川与河之相贯者悉皆易位而与禹贡不合矣
　　肇域记荥阳县北三十里有鸿沟应邵曰鸿沟在荥阳【故城在荥泽】东南二十里
　　河渠书索隠引张华云大梁城在浚仪县北县西北渠水东经此城南又北屈分为二渠其一渠东南流是始皇所凿引河水以灌大梁谓之鸿沟楚汉防此处也其一渠东经阳武县南为官渡水
　　宝应县志运河隄自黄浦至界首长八十里即唐李吉甫所筑平津堰也
　　邵二泉禹贡岷山导江之简曰江汉水涨彭蠡郁不流逆为巨浸无仰其入而有赖其遏彼不遏则此不积所谓汇也者如此故曰北防于汇汇言其外也蠡言其内也于汇不于彭蠡势则然也盖实志也江水濬发最在上流其次则汉自北入其次则彭蠡自南入三水并持而东则江为中江汉为南江彭蠡所入为北江可知矣非判然异派之谓也且江汉之合茫然一水唯见其为江也不见其汉也故曰中江曰北江然其势则相敌也故曰江汉朝宗凡集传谓经误者非是余干张克修云宝亦云
　　王祎子充水经序曰经云江水东迳永安宫南则昭烈托孤于武侯之地也又其言北县名多曹氏时置南县名多孙氏时置是又若三国以后人所为也又曰意者桑钦本成帝时人实为此书及郭郦二氏为传注咸附益之而璞晋人道元后魏人也
　　王子充曰十二野所以分天之纲者也其要在明乎躔度而已九州所以分地之纪者也其要在明乎疆界而已
　　方舆胜览禹贡梁州之山四岷嶓蔡防西山皆岷北山皆嶓南山皆也
　　析支在河州西南徼外禹贡雍州有昆仑析支应劭曰析支在河闗西南千余里羌人所居谓之河曲羌后汉西羌传自河闗之西濵于赐支至于河首绵地千里皆羌地赐支即禹贡析支也水经注引司马彪曰自赐支以西濵于河首羌居其右河东流屈而东北经赐支之地是为河曲
　　宋河渠志赵伯昌言唐黜陟使李承建捍海堰是承既建常丰堰于山阳又于盐城海门建此堰亦竒矣哉但混为一者则非常丰在山阳东南
　　华阳国志元鼎六年分广汉郡为武都郡属县九东接梓潼西接天水北接始平
　　郏亶水利书曰臣尝论天下之水以十分率之自淮而北五分由九河入海书所谓同为逆河入于海是也自淮而南五分三江入海书所谓三江既入震泽底定是也
　　单锷吴中水利书曰尝观考工记善沟者水潄之善防者水滛之盖谓上水湍流峻急则自然下水泥沙潄去矣
　　钱有威曰昔周夏二公治水吴中民初不便询诸父老父老对曰相公开河功多怨少千载之后功在怨磨二公断而行之功施到今
　　屠隆曰昔人之推水学者曰郏亶曰单锷郏亶详于治田单锷详于治水兼而用之水政举矣
　　归子顾请治呉松江疏宋时江靣原濶九里可敌千浦故与钱塘扬子并称三江
　　今四川广安大竹渠县邻水巴州通江南江达州东乡太平凡十州县皆汉宕渠县地而故城则在渠县至今营山县界有岩渠废县乃梁置非汉县也
　　旧唐书地理志海州东海县县治郁州四靣环海又曰自至德后中原多故襄邓百姓两京衣冠尽投江湘故荆南井邑十倍其初乃置荆南节度使上元元年九月置南都以荆州为江陵府
　　又曰荆南节度使剑南西川节度使淮南节度使皆使亲王领之
　　又曰东京在西京之东八百五十里
　　又曰武德三年置瓜州五年改为西沙州皆治于三危山在县东南二十里
　　又曰沙州寿昌县汉龙勒县地阳闗在县西六里玉门闗在县西北一百一十八里
　　又曰武州将利县【今阶州】秦汉白马氐之地汉置武都郡并县愚按元和志将利县本汉羌道县地非武都县地也后魏宣武帝于武都镇城【仙陵山之东】复置武都郡废帝改曰武州唐因之
　　朏明曰景范云均州禹贡雍豫二州境最合为不知者将雍改作荆非也
　　朏明又细考均州为雍豫州境亦非盖唐宋之均州自为郡兼领郧乡即今郧县郧西县地也此二县与商州上津县【此指唐】接界谓之雍豫二境则可今均州属襄阳府而明成化间别以郧县置郧阳府则此州直为豫州之地不得言二州之境也郧及郧西亦当属豫其汉南诸县则荆也
　　三国志董昭传太祖将征乌丸患军粮难致凿平虏泉州二渠入海通运昭所建也
　　陈汤每过城邑山川常登望邓艾每见髙山大泽辄规度指画军营处所
　　元人进金史表曰劲卒捣居庸闗北拊其背大军出紫荆口南搤其吭此古今都燕者防患之明验也
　　又曰西北之山东起医无闾西接太行其为要害之闗曰紫荆居庸倒马居庸岩险易守倒马去燕稍逺紫荆则跨于居庸而近于倒马金人知守居庸不知扼紫荆非失计耶
　　杨守谦每阅紫荆舆图见所谓五虎岭者为元人败金之处则汗流浃背神不怡者累日呜呼劳臣志士之心事至今犹可以叹息也
　　纪陟有言疆界虽逺险要必争之地不过数四犹人六尺之躯要害亦数处耳大江之南上流之要害江陵武昌襄阳九江是也江水源于岷山下防峡而抵荆楚则江陵为之都防嶓冡导漾东流为汉汉沔之上则襄阳为之都防诸葛亮谓荆州北据汉沔利尽南海东连吴防西通巴蜀此用武之国也沅湘诸水合洞庭而输之江则武昌为之都防豫章西江与鄱阳之浸汇于湓口则九江为之都防昔人言天下之势秦蜀为首东南为尾中原为脊周瑜语孙权曰据襄阳以蹙操北方可图也庾翼谓襄阳西接梁益与闗陇咫尺北去河雒不盈千里进可以扫荡秦越退可以保据上流岳飞谓襄阳等六郡为恢复中原基本此用荆襄以制中原之防也孙氏奄有公安江陵都武昌鄂州江南已定遂定都建业江左以来但有扬荆湘江梁益交广荆扬二州为天下根本陆抗有言无江陵是无荆州也无荆州是无吴也江陵有急当倾国争之是故江淮所恃以为藩篱者江陵也江陵所恃以为唇齿者襄阳也此用荆襄以固东南之防也
　　元有得宋奏议以献者下诸将议郝经献议曰彼之素论谓有荆襄则可以保淮甸有淮甸则可以保江南先是我有荆襄有淮甸上流皆自失之今当先荆后淮先淮后江从彼所保以为吾所攻
　　王宗沐建议于万厯曰唐都秦右据岷凉左通陕渭有险则天宝兴元乗其便无水则防昌大中受其贫宋都梁背负大河靣接淮泗有水则景德元祐享其全无险则宣和靖康受其病国家都燕北有居庸医无闾以为城南有大海以为池天造地设山环水卫而自塞其利者何也都燕之受海犹凭左臂从腋下取物也置海漕而専力于河一夫大呼万橹皆停腰脊咽喉之譬先臣邱濬之谆复者不可不虑也







　　潜邱劄记卷三
<子部,杂家类,杂考之属,潜邱劄记>
　　钦定四库全书
　　潜邱劄记卷四
　　山阳阎若璩撰
　　丧服翼注
　　愚向谓有当请于朝早加刋正无疑误后人者莫过王子有其母死者之注注引陈氏【耆卿字夀老临海人着孟子纪】曰王子所生之母死厌于嫡母而不敢终丧误亦有自来赵岐注孟子王之庶夫人死廹于嫡夫人不得行其丧亲之数当岐同时康成亦注孟子未知其解云何要丧服记公子为其母练冠麻麻衣縓缘既葬除之康成注曰诸侯之妾子厌于父为母不得伸权为制此服不夺其恩也传曰何以不在五服之中君之所不服子亦不敢服也盖诸侯尊絶旁期已下何有于妾公子被厌不敢私服其母父卒犹有先君余尊所厌亦不过服大功其严如此晋胡澹所生母丧嫡母尚存疑不得三年以问范宣宣答曰嫡母虽贵然厌降之制父所不及妇人无专制之事岂得引父为比而屈降支子也説与郑注合不知何缘孔颖达疏戴记多有厌于适母之説流传至宋阑入集注朱子亦有取于此遂成不刋之典明初大明令载庶子为其所生母齐衰期注谓嫡母在室者后孝慈录成益定制子为母虽父在庶子为其母虽母在皆斩衰三年于序文中特言之何其甚也夫母在为所生斩犹可言也父在为所生并同不可言也始焉非所厌而云厌犹知有母也既焉竟无复有所厌是不知有父也冠履倒置至此极矣推其失集注实不能辞且公子为其母练冠之下麻衣之上仍有一麻字盖以麻为绖带何竟遗去是不独请早加刋正且加补正云尔余既缘孟子而断曰母不厌子因徧检仪礼礼记注疏又得五言曰祖不厌孙舅不厌妇姑不厌妇夫不厌妾女君不厌妾若此者亦可作经读
　　郑康成言服之降有四君大夫以尊降公子大夫之子以厌降公之昆弟以旁尊降为人后者女子子嫁者以出降余谓仍有以余尊降如父卒服未除而遭母丧仍服期公之庶昆弟为母妻昆弟止大功盖一为父之余尊所厌一为先君之余尊耳又殇以年降是服之降有六也若此者亦可补入注疏
　　或问母不厌子姑不厌妇则吾既闻命矣乃若宗子母在为妻禫似仍有相厌之意特为宗子妻尊夫为妻伸禫耳余曰否此自为同宗男女宗子之母在则不为宗子之妻服补明一笔夫仍禫耳故朱子言丧服小记是解丧服传孔颖达疏嫌畏宗子尊厌其妻果尔当云虽宗子为妻禫不得有母在字面陈澔集説然则非宗子而母在者不禫矣説益非
　　期之丧有禫者二父在为母为妻是也三年之丧亦有不禫者二臣为君三年而后葬者但有练祥而无禫是也或曰臣为君仅二十五月輙除无复禫见通典郑学之徒所云渠何从而知之乎余曰以丧服小记列当禫之丧有四曰为父为母为妻为长子孔疏复补出二禫曰妻为夫为慈母不曰臣为君故知之
　　或又问父在为母期期之丧莫有重焉为妻服与此同得毋甚与曰非甚也段成式酉阳杂俎解得致精一切传注未及曰今之士大夫丧妻往往杖者防礼彼以父服我我以母服报之杖同削杖也使子夏复生闻之亦应首肻且不特削杖一也拜用稽颡二也十一月而练十三月而祥十五月而禫三也为母期虽除犹申心丧三年为妻禫已过夫必三年然后娶以达子之志种种皆同岂他旁亲之期所敢并与
　　礼有六不厌而有二厌一曰君厌臣公卿大夫厌于天子诸侯降其众臣布带绳屦是一曰父厌子父在为母降至期父卒直伸三年之衰不伸斩是或问何不云夫厌妻余曰妻之言齐也体与夫敌不得厌之使无服或服为之降当又得一言曰夫不厌妻以补注疏然则妻之不厌也贵也妾之不厌也贱也贵贵贱贱门内之治定矣
　　女女子为曽祖父母祖父母是正尊虽出嫁亦不降为世父母叔父母姑姊妹是旁亲虽未嫁茍十五已后即逆降父为嫡子三年斩缞而不去职者盖崇礼杀情也父在为母缞期却罢职居心丧三年则情伸而礼杀范甯言子夏传既云以支子继大宗则义以畅矣不应复云适子不得继大宗此乃小宗不可絶之明文矣余谓絶有二有天然而絶者有以后人而絶者茍天然而絶在大宗则为之置后俾适适相承统领百世之族人若小宗则听之不必复取他支子以后之盖彼不过五世则迁耳此大宗小宗之别也何休曰小宗无后当絶斯言得之贾公彦曰适子不得后人无后亦当有立后之义斯言失之
　　汪氏琬与予论礼服京师不合颇闻其盛气既而归近且合刋正续藁悉改而从我其中仪礼説二条有可喜者亟录于此一曰先王之制礼也在父党则父子昆弟重而于父之姊妹恩杀矣故服诸父期服姑姊妹大功在母党则母之姊妹重而于母之昆弟恩杀矣故服从母小功服舅缌先王所以严内外别男女而逺嫌疑者也唐太宗谓加舅服使与姨母同太宗知礼孰不知礼二曰凡父党之尊者由父推之皆父之属也世父叔父从祖祖父是也至父之姊妹则不可谓之父不可谓之父其可谓之母乎二者皆不可以名故圣人更名曰姑尔雅谓我姑者吾谓之侄盖姑亦不敢以昆弟之子为子也凡母党之尊者由母推之则皆母之属也从母是也至母之昆弟则不可谓之母不可谓之母其可谓之父乎二者皆不可以名故圣人更名曰舅尔雅谓我舅者吾谓之甥盖舅亦不敢以姊妹之子为子也此先王制名之微意也予谓尔雅仅有谓我舅者吾谓之甥一语若二语并列即出子夏传文汪氏小误
　　章子留书曰母之兄弟曰舅父之姊妹曰姑舅母之次也姑父之次也妇人谓夫之父曰舅母曰姑舅父之次也姑母之次也白虎通亦云尊如父而非父者舅也亲如母而非母者姑也余亦曰男子谓妻之父曰外舅母曰外姑盖彼以我之父为舅我亦从而舅之惧其同于母党也故别曰外舅彼以我之母为姑我亦从而姑之惧其同于父党也故别曰外姑女子谓母之兄弟曰舅谓夫之父亦曰舅谓父之姊妹曰姑谓夫之母亦曰姑盖女子居然以父母视其夫矣女子以父母视其夫可以在室服父母之服服舅姑似犹不可
　　三年之丧又有无禫者二一心丧一追服三年者心丧以二十五月为限见宋元嘉之制追服三年无禫见梁天监二年何佟之议
　　古者男子有五斩女子止一斩在室为父出嫁为夫当其为夫且降父之服而为期矣何有于舅失礼自唐贞元中始也今也男子除父为长子之服臣为君之服斩反有八盖母加服斩自明孝慈录始也母既然于是承重之祖母所后之母皆然继母慈母亦皆然合数之男子有八斩女子服母继母与父同是在室有三斩嫁服舅姑并及承重之祖舅祖姑所后之舅姑继姑慈姑亦皆斩合数之女子有九斩焉何斩之多也盖服制之变于是为巳极
　　汪氏琬临殁删其稾为尧峯文钞戴晟西洮购以示我读之颇有幽防之中负此良友之感盖为余所駮正者悉刋以从我有駮正而未及闻于彼者承譌仍故将来恐疑误后生不小一为丧服或问一条一为答或人论祥禫第二书是也西洮请征其説余曰同母异父兄弟之服檀弓以为大功非同父异母者汪氏乃为之服曰礼同父母之昆弟期同父异母之昆弟大功忆五十人初授翰林官讫有问此中人物云何者余答以若吴任臣之博览徐嘉炎之彊记可称二妙若李因笃之杜撰故事汪琬之私造典礼恐亦未必有三焉一时流传以为口实私造典礼正坐此等耳答或人论祥禫第二书曰昔汉儒有主二十七月者此据服问中月而禫之説也魏儒有主二十五月者此据三年问二十五月而毕檀弓祥而缟是月禫之説也唐儒又有主三十六月者此据丧服四制丧不过三年三年而祥之説也譌尤不可胜言三年之丧天经地义所在古今来凡数大折衷为郑学之徒者一説王学之徒者一説杜君卿通典出复又一説直至宋英宗治平二年礼院奏曰谨按礼学王肃以二十五月为毕丧而郑康成以二十七月通典用其説又加至二十七月终则是二十八月毕丧而二十九月始吉盖失之也祖宗朝据通典为正而未经讲求故天圣中更定五服年月勅断以二十七月今士庶所同望仍遵用大哉斯奏真所谓羣言淆乱折诸圣者矣今汉儒主二十七月自指康成然服问无中月而禫之文间传有之当改作间传唐儒主三十六月当改作二十八月方合且所据乃间传又期而大祥素缟麻衣中月而禫禫而纎无所不佩之文并非丧服四制汪氏云云唐无是人人无是説者也东海公闻而特过我曰唐实有主三十六月者子知之乎余曰知之新唐书王元感传载元感初著论三年之丧以三十有六月阁舎人张柬之厯破其説曰云云当世谓柬之言不诡圣人而元感论遂废此最作史者妙处盖世逺言湮邪説易以诬民故不载元感原文者不足载也却载他人之文于元感传中以正元感也汪氏果指王元感乎则犬之拾骨而已矣尚不至此大抵读书不深又健忘耳东海公曰善弟将转告汪钝翁已而不果余复有感宋英宗治平二年乙巳至孝宗乾道五年己丑凡一百五年朱文公居母祝令人忧辑家礼小祥用初忌大祥用第二忌日各短却一月与二十五月而毕相乖中月而禫乃中空一月今空至二月方成二十七月重服减之轻服増之进退两无所据不知世儒何缘独讥王肃杜预以短丧黜其从祀也书为一行童窃以逃文公既殁书始出不及刋修以为一定遂成万世阙典岂不惜哉噫文公若此于汪氏乎何诛
　　或问律文夫凡承重妻并从夫服但尔时姑尚存自应服其舅或姑斩妻从之是一时而有二斩矣抑不从耶余曰礼有之有适子者无适孙则有适子妇者无适孙妇可知也仍服大功或曰妇人既嫁从夫夫天也妻其敢贰于天乎余曰夫服祖父母期妻则大功夫服本生父母期妻亦大功不从夫而服者多矣奚有于是或问祖卒孙既承重讫矣久之祖母卒孙又应承重但祖母其所生者也承则无重之可言不承则己巳名为适孙将若何余曰丧服小记祖父卒而后为祖母后者三年疏曰此一经论适孙也律文适孙祖在为祖母承重止齐衰杖期亦指适孙非庻孙也窃以庶孙可立而为适孙妾必不可以升为妻仍服期汪氏琬有妾宜无服一篇或难妾之子而既贵矣天子且许之貤封而家长独不可援古而服缌乎琬曰天子自贵其卿大夫之母家长自贱其妾律文之与勅也诰也是皆出于天子并行不悖者也或又难律文得毋有阙与曰国家辨妻妾之分严适庶之闲其防微杜渐也可谓深切着明矣而又何阙文之有
　　或问古者父妾不论有子无子皆得谓之母唐开元礼则云庶母父妾之有子者始为之缌此子字男耶女耶余曰开元礼不可知若今律文与此同者则指男而非女矣何以騐之子即齐衰杖期条之适子众子斩衰三年条之所生子之子也或曰安知其非女女无杖此有杖故知指男子也然则宜何称律文父妾无子则不得以母称今既已有女为吾之姊若妹也者吾亦从而母之奚不可但不敢加服焉是于明太祖隆妾之后而少寓杀抑之微意似为先王之所许者
　　里中刘氏之丧兄既不拜弟有以嫂可拜其叔为疑者余曰郑康成有言正言嫂叔尊嫂也若兄公于弟之妻则不能也兄公今之大伯之称大伯之尊于弟之妻犹嫂之尊于夫之弟虽在流俗大伯犹于弟妻弗拜则嫂不宜拜夫之弟何疑故曰夫妻牉合也又曰夫尊于朝妻贵于室矣
　　或有庶母卒者其父既从律服齐衰杖期矣而子来问已宜何服余曰无服盖律所不载也或因问父既如是其重服子独不可凖之而少降乎余曰此则以意自为服也不可之甚者也盖此服载明洪武七年孝慈录原明太祖溺情于孙贵妃之薨变礼于懿文太子及诸王非其所生者一时制耳岂真谓有王者起视如金条玉律莫可拟议也哉噫沿之而误且三百三十有二年矣自唐武后上元初表请升母服与父同然仍齐衰三年耳非至如明孝慈录之一无差等母同父斩率情变礼之甚者也遵行且三百年未见有人焉议请刊正者岂非一慑于明太祖之严威再便于己情之得伸而无所复屈也哉然周公以来制服有齐衰杖期齐衰不杖期齐衰三月与齐衰三年并列为四齐自是没不复见矣伤哉余尝反覆思维欲上留古制而下适乎时宜不得已如作春秋调人也者为之议曰父在母没请为母服齐衰三年父没然后服斩衰则厌降之义既行免懐之恩亦报而人道不至流于野人者此为庶防耳
　　丧服传曰父在为母期屈也至尊在不敢伸其私尊也又曰禽兽知母而不知父野人曰父母何筭焉都邑之士则知尊祢矣丧服四制曰资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也此三条者能日百徧诵之则褚无量所叹俗情肤浅不知圣人之心者庶其有悟乎
　　胡致堂真西山并以汉文短丧诏其大指盖为吏民初未及于嗣君説非也汉文明诏天下吏民令到出临三日皆释服三日者吏民之服也殿中当临者皆防旦夕各十五举音礼毕罢以下服大红十五日小红十四日纎七日释服三十六日者殿中当临者之服也殿中当临非太子与百官而谁哉然文帝之意则诏天下以为已而服非诏天下以尽为其亲而服是文帝固未尝教天下以薄其亲也然此诏以后天下不复有丧三年者矣呜呼岂非上有好者下必有甚焉者与又岂非下之人祗从其意而不从其令与终西汉世服父丧三年惟原涉母丧三年惟薛修河间恵王良后母丧三年惟公孙师丧三年惟侯芭外此则杳无闻诗曰庶见素衣兮我心伤悲兮聊与子同归兮其殆五子之谓焉杜元凯谓汉氏承秦率天下为天子终服三年是三年之丧在暴秦犹不废也平帝崩王莽令吏六百石以上皆服丧三年是三年之丧在贼莽犹能复也由前言之则汉文之罪大矣由后言之则晋武亦未尽善也古者丧期无数孔颖达疏云哀除则止无日月限数也説颇非不若其疏三年问引此句云谓无葬练祥之数其丧父母之哀犹三年也故尧崩云如丧考妣三载则知尧以前已三年余谓岂惟尧以前盖自有天地即有人类有人类即有恩爱而丧纪缘之而兴善乎荀卿言三年之丧人道之至文者也是百王之所同古今之所一也未有知其所由来者也【此九字见前小戴缀于此】小戴辑入经又言杀人者死伤人者刑是百王之所同未有知其所由来者也班固采入史两未有知其所由来者也语致精
　　百姓如丧考妣三载蔡传云百姓圻内之民大非孔安国传虽晚出然多本于王肃解百姓为百官盖有爵土者为天子服斩衰三年礼也内如舜及四岳九官等外如十二牧及十二州之诸侯孟子所谓舜帅天下诸侯以为尧三年丧是盖百姓二字孟子原知有舜在内方作此辩证不然果圻内之民孟子生千载下何从而知舜同诸侯为尧持服也耶此即以经解经恐元陈樵先生不应独美于前矣
　　后汉书李固传昔尧殂之后舜仰慕三年坐则见尧于墙食则覩尧于羮此即舜居尧丧之实事注疏皆未之及
　　通典宋庾蔚之曰女子既出则无厌
　　马融仪礼君母在则不敢不从服君母不在则不服注曰从君母为亲服也君母亡无所复厌则不为其亲服也自得伸其外祖小功也【丧服小功章】
　　马融曰除嫡子一人其余皆庶子也
　　开元礼曰出降者两女各出不再降若两男各为人后者亦如之
　　罗虞臣长子亦可为人后议孙逺死而无嗣其弟重以长子彬后之或曰重之命非也长子不得为后曰斯重宗之义也吾将以重为知礼矣昔子思兄死而使其子白续伯父以主祖及曽祖之祭盖逺嫌也以弟代兄是谓夺宗以子继伯父则有父命焉其孔氏之家之变礼乎重之命恶得为非




　　潜邱劄记卷四
　　钦定四库全书
　　潜邱劄记卷五
　　山阳阎若璩撰
　　补正日知录
　　国语凡陈之道设右以为牝益左以为牡淮南子形训邱陵为牡谿谷为牝又牝土之气御于天又所谓地利者左牡而右牝
　　唐诗话韩翃久家居一日夜半客叩门急贺曰员外除驾部郎中知制诰曰误矣客曰邸报制诰阙人中书两进名不从云云是邸报字亦见于此
　　单名以偏旁为排行如卫瓘卫玠之流　按晋书玠乃瓘之孙非弟也
　　汉书言李固杜乔朋心合力致主文宣而孝桓即位之诏曰臧吏子孙不得察举　按桓即位于闰六月庚寅先三日丁亥李固防免杜乔为太尉在次年之六月诏乃即位后四十四日丙戌下于李杜皆不相涉
　　宣防既筑导河北行复禹旧迹而梁楚之地复宁无水灾自汉至唐河不为害防及千年　按此説大非复禹旧迹无水灾此史记河渠书之文若沟洫志则续之曰自塞宣房后河复北决于馆陶分为屯氏河地理志魏郡馆陶县下注云河水别出为屯氏河东北至章武入海是也虽不知的在何年要武帝元封二年壬申后宣帝地节元年壬子以前事余尝谓禹之时河自碣石入海至周定王五年河徙从邺县东北入海此一变也汉武元封后宣帝地节前河又从渤海郡章武县入海此又一变也古今何等大事而亭林亦未考及耶
　　寜老云诗仪字凡十见皆音牛何反　按相鼠诗仪与皮为叶东山诗仪与缡叶湛露诗仪与椅离叶斯干诗仪与议罹叶若读为延知切似亦未为不可
　　尧舜禹皆名也古未有号故帝王皆以名纪临文不讳按曲礼诗书不讳临文不讳卢植注曰临文谓礼文
　　也礼执文行事故言文也郑康成注曰谓其失事正也陈澔注曰不因避讳而改行事之语盖恐有误于承用也从来解文字皆如此而从来引此句多误岂宁老亦未之免邪要当用诗书不讳耳
　　武王伐纣第二则云武王克商不以其故都封周之臣而仍以封武庚及武庚既畔乃命微子啓代殷而必于宋焉盖不以畔逆疑其子孙而明告万世以取天下者无灭国之义也故宋公朝周则曰臣也周人待之则曰客也自天下言之则侯服于周也自其国人言之则以商之臣事商之君无变于其初也平王以下去微子之世逺矣而曰孝恵娶于商【左传哀二十四年传】曰天之弃商久矣【僖二十二年传】曰利以伐姜不利于商【哀九年传】吾是以知宋之得为商也　按左传哀二十四年孝恵娶于商此宗人衅夏对鲁哀公之言宋林氏注曰称商不称宋者避定公讳也此解絶妙宁老独未见耶僖二十二年楚人伐宋以救郑宋公将战大司马固谏曰天之弃商久矣君将兴之弗可赦也已不曰弃宋而曰弃商者此即下文寡人虽亡国之余之意亦即一姓不再兴之説也今取以证宋得为商窃恐宁老未识当时立言之意因思僖二十一年宋人为鹿上之盟以求诸侯于楚公子目夷曰小国争盟祸也宋其亡乎此处断宜称宋则彼处称商正可意防哀九年晋赵鞅卜救郑遇水适火史龟曰是谓沈阳可以兴兵利以伐姜不利于商不曰伐齐与宋而变文言姜言商者取于上文阳兵恊韵【毛诗古音考可以兴兵兵音邦】此固古人文字之常只观下文伐齐则可敌宋不吉二语不用韵恊便直称齐宋本号则可见矣
　　第三则迁顽民于洛邑　按宁老云顽民皆叛逆之徒也其与乎畔而迁者皆商世臣大族不与乎畔而留于殷者如祝鮀所谓分康叔以殷民七族是以陶氏施氏繁氏锜氏樊氏饥氏终葵氏为殷之庶民矣请问上文分鲁公以殷民六族条氏徐氏萧氏索氏长勺氏尾勺氏使帅其宗氏辑其分族将其丑类以法则周公用即命于周是使之职事于鲁一则曰宗氏再则曰分族尚得谓非商之世臣大族乎岂同一氏族而分于康叔者独为民乎此不可解
　　丰熈伪尚书云其曰附后洪范一篇则所云惟十有三祀王访于箕子者必冠之以周书文义乃通　按左传屡引洪范皆目为商书不曰周书説者谓为此夫子未删前之书名也今云必冠之以周书文义乃通亦不必然
　　宁人谓春秋盖必起自伯禽之封以洎于中世当周之盛朝觐防同征伐之事皆在焉故曰周礼而成之者古之良史也　按杜元凯春秋经传集解序便知春秋一书其发凡以言例皆周公之垂法仲尼从而修之何必言起自伯禽与成之古良史哉又左传隐七年谓之礼经杜注曰此言凡例乃周公所制礼经也
　　宁老谓桓十七年五月无夏　按桓十七年五月有夏春秋自僖公以前大夫并以长幼之字为称　按春秋自庄十二年卫大夫已称子石祁子是也大夫称子莫先于此或曰何以见祁为諡案邓祁侯杜注祁諡也是也次则甯荘子见闵二年论语有卞荘子为鲁卞邑大夫
　　又云孟孙氏之称子也自蔑也【文十五年】　按国语有孟文子即左传文伯也又先蔑之称子亦当附见
　　又云叔孙氏之称子也自豹也【襄七年】　按国语定王八年有叔孙宣子即左传叔孙宣伯也又先于豹称子亦当附及又按叔孙豹于襄二年称穆叔于襄七年称穆子亦称穆叔至此后则或称穆叔或称穆子不一又于襄七年称昭伯于昭四年称昭子一人之身倏字而倏子岂一人之身倏贵而倏贱乎窃以为通称
　　又云季孙氏之称子也自行父也【文十三年　闵元年书季子二年书髙子皆春秋之特笔】　按季孙氏之称子也自行父也见文六年不待十三年
　　又云栾氏之称子也自枝也【僖二十八年】　按左传桓三年有栾共叔然国语称为栾共子又先于栾氏之有贞子亦当附见
　　又云范氏之称子也自防也【宣十二年】　按范氏之称子也亦自渥浊也并见十二年
　　又云鲁之三家称子他如臧氏子服氏叔仲氏皆以伯叔字焉不敢与三家并也　按子叔氏有齐子即叔老有敬子即叔弓一见襄十四年一见昭三年谁谓不敢与三家并乎又昭四年竖牛赂叔仲昭子与南遗杜注昭子叔仲带也昭十二年南蒯语叔仲穆子且告之故杜注穆子叔仲带之子叔仲小也
　　第二则又云君前不敢子也　按文六年亦称赵衰为成季非对君言也何解【阳子成季之属也故党于赵氏】君前臣名礼也孟子称庄暴于齐宣王前曰庄子诚所未解
　　又云论语之称子者皆弟子之于师【如云非不説子之道卫君待子而为政之类】　按陈子禽谓子贡曰凡两称子犹曰亢子贡弟子也若夫子之于季子然一称子于季康子四称子陈亢问于伯鱼亦称子桀溺问于子路亦称子子路问于丈人亦称子岂皆弟子之于师乎其説不可通矣或曰然则若何愚曰改皆字为多字庶乎其尚可耳
　　又云孟子之称子者皆师之于弟子　按孟子于平陆大夫蚳鼃沈同留行之客毕战陈相景春戴不胜淳于髠告子慎子白圭宋句践滕之或人俱称之为子岂皆弟子乎至曹交者集注明谓不容其受业亦称之为子其説尤不可得而通矣
　　宁老云外大夫若宋若郑若陈若蔡若楚若秦无諡也而后字之　按外大夫无諡者而后书字请问齐隰朋諡成子见国语注是隰朋固有諡矣何左传止称为隰朋犹可解曰注也【注本世本】再请问郑子产諡成子见国语是子产亦有諡矣何左传止称为子产公孙侨与子美犹可解曰此外传也再请问郑子产之子参字子思諡桓子是亦有諡矣何左传不称为国桓子而必连其字曰桓子思问至此当无辞矣
　　宁老谓古人琴瑟之用皆与歌并奏故有一人歌一人鼓瑟若汉文帝使慎夫人鼔瑟上自倚瑟而歌是也亦有自鼓而自歌孔子之取瑟而歌是也　按史记赵世家武灵王梦见处女鼓瑟而歌诗亦自鼓自歌者又云卫灵公听新声于濮水之上而使师延写之则但有曲而无歌　按国语晋平公説新声注曰新声者卫灵公将如晋舎于濮水之上闻琴声焉甚哀使师涓以琴写之至晋为平公鼓之师旷抚其手而止之曰此亡国之音也师延为纣作靡靡之乐后乃自沉于濮水之中闻此声者必于濮水之上乎当作师涓不当作师延何不用论语鼓瑟希铿尔舎瑟而作邢疏曰铿投瑟声也此即有曲而无歌
　　三年之丧云今从郑氏之説三年之丧必二十七月其过于古人一也　按从郑氏説者正合于古人王肃乃故与郑反朱子所谓王肃议礼必反郑元是也王肃且以此获短丧之讥宁老岂未之闻耶
　　又云今妇为舅姑亦服三年其过于古人三也　按妇为舅姑三年吴幼清亦尝辩之见服制考详序甚佳第二则云今人以初丧四十九日居于柩侧谓之七七【唐李翺集中有杨垂撰丧仪其一篇云七七斋】　按魏书胡国珍传诏自始薨至七七皆为设千僧斋令七人出家
　　孟子外篇云周礼大行人注引孟子曰诸侯有王顔氏家训引孟子曰图影失形广韵圭字下注曰孟子六十四黍为一圭十圭为一合今孟子书皆无其文岂所谓外篇者耶　按王应麟孟子考异焦弱侯焦氏笔乗所载古人引孟子外篇者其语甚众何仅寥寥引此近尤详绎史
　　两汉风俗云云　按晋世祖泰始元年乙酉以傅元为谏官元上疏曰近者魏武好法术而天下贵刑名魏文慕通达而天下贱守节其后纲维不摄放诞盈朝遂使天下无复清议云云是致毁方败常之俗魏文非魏武也愚尝为之説曰清谈之风一盛于王何再盛于嵇阮三盛于王乐而晋亡矣然其端则自文帝始此亦论世者之不可不考也
　　唐宋以前上下通行之货一皆以钱而已未尝用银按东阿于文定公笔麈所载古今用银事尤详
　　又云汉书食货志言秦并天下币为二等而珠玉龟贝银锡之属为器饰寳藏不为币汉武始造白金三品寻废不行　按孝武始造白金三品乃杂铸银锡为之此即汉书安息国以银为钱之制竟认作银非其文有龙有马有龟观钱谱可知所直各不同王莽即真始直用银朱提银重八两为一流直一千五百八十它银一流直千是为银货二品是也
　　又云唐韩愈奏状亦言五岭买卖一以银　按张籍送南迁客诗海国战骑象蛮州市用银
　　又云金至元光二年宝泉防于不用哀宗正大间民间但以银市易此今日上下用银之始　按绍兴嵗币银二十万两绢二十万疋又糜费银一千三百余两非上下用银之事乎何必金大抵见北宋所著书上下用银已不计其数矣
　　宁老云今人但以贡生为明经非也唐制有六科一曰秀才二曰明经三曰进士四曰明法五曰书六曰筭当时以诗赋取者谓之进士以经义取者谓之明经今罢诗赋而用经义则今之进士乃唐之明经也　愚尝见茅鹿门评韩昌黎赠张童子序曰张本与昌黎同举进士不觉失笑童子自是明经昌黎方是进士两人出身各不同今昌黎榜进士凡三十余人姓名具在无所为童子也鹿门其亦未识古今贡举之制乎今见宁老此论实获我心又按金有经义进士词赋进士进士中兼二种亦不可不知
　　进士有甲乙二科　按唐书诸进士试时务防五条帖所读一大经经防全得为甲第防得四帖过四以上为乙第
　　第二则云甲乙丙科始见汉书儒林传平帝时嵗课博士弟子甲科四十人为郎中乙科二十人为太子舎人丙科四十人补文学掌故匡衡数射防不中至九乃中丙科　按汉书萧望之以射防甲科为郎儒林传房以射防乙科为太史掌故太常如此则三科故事俱全
　　元祐八年三月庚子中书省言进士御试答防多系在外凖备之文云云又云是当时即以经义为在外凖备之文矣　按前云进士御试答防多系在外凖备之文此自指防而言与经义无干今宁老云是当时即以经义为在外凖备之文当时何曽
　　第二则言杨文贞言洪武四年十七年开科及十八年防试犹循元制作经疑至二十一年始定今三塲之制今之经义又不如经疑多矣　按元试士用经疑亦用经义此则专用经疑不用经义矣大非
　　六国独燕无后云七国之时人主多任其贵戚云云至秦则不用矣　按樗里疾秦恵王异母弟亦尝相武王以县统乡以乡统里备书之者史记老子楚苦县厉乡曲仁里人　按楚非国乎当増一句曰以国统县又按孔子生鲁昌平乡陬邑是又以国统乡以乡统邑又云书邑里而不言乡史记聂政轵深井里汉髙祖沛丰邑中阳里人卫太子亡至湖泉鸠里　按陈丞相平者阳武户牖乡人也是又书邑乡而不言里
　　其都亭则如今之闗厢　按汉书循吏传召信臣出入阡陌止舎离乡亭是又有乡亭又必有牢狱诗小雅宜岸宜狱陆云乡亭之系曰岸官府曰狱是也
　　又云司马相如往临卭舎都亭云云　按汉书翟方进北地浩商为义渠长所捕亡长取其母与豭猪连系都亭下亦宜考及
　　刘衡碑云为勃海王郎中令以兄琅琊相忧即日轻举按赵相刘衡碑以兄琅琊相亡即日轻举非忧字也
　　从金石录
　　又云杨着碑云迁髙阳令遭从兄沛相忧笃义忘宠飘然轻举　按髙阳令杨着碑拜思善侯相遭从兄沛相忧笃义忘宠飘然轻举此作迁髙阳令误
　　东向坐第一则云古人之坐东向为尊歴引史云云以今之南面为尊非是第二则云旧唐书卢简求子汝弼为河东节度副使府有龙泉亭简求节制时手书诗一章在亭之西壁汝弼复为亚帅每亭中防未尝居賔位西向俛首而已是唐人亦以东向为賔位也　按韩昌黎送幽州李端公序曰上堂即客阶坐必东向亦可证唐人以东向为尊又按南唐书伍乔赴试金陵故事中选者主司必延之陞堂置酒时有宋贞观者首就坐张洎续至主司览其文揖贞观南坐引洎坐于西酒至数行乔始上卷主司叹其杰作乃徙贞观处席北洎处席南以乔居賔席及覆考牓出乔果为首洎贞观次之时称主司精于衡鉴賔席者东向者坐也是五代时亦然又按宋理宗斋居夜梦一真人峩冠佩玉延帝殿上即东席西向坐以賔礼揖上东向面命洋洋俄而梦觉【见宋史】
　　寺证云后汉书张湛告归平陵望寺门而歩注寺门即平陵县门也　按马援晓狄道长归守寺舎注寺舎官舎也先于张湛又髙阳令杨着碑闻母氏疾病醳荣投黻歩出城寺
　　正五九月云唐朝新格以正五九月为忌月今人相沿以为不宜上任考唐书云云　按宋王勉夫野客丛书载正五九月为忌月其説尤详当参阅
　　二名不偏讳云杜氏通典大唐武德九年六月太宗居春宫总万机下令曰依礼二名不偏讳今其官号人名及公私文籍有世及民两字不连读者并不须避讳按通典载髙宗亦有诏不讳其名治亦当引及又注云通典又言太宗时二名不相连者并不讳至宗始讳之然永徽初已改民部为户部而李世勣已去世字单称勣矣按吾邑晋祠有唐太初贞观二十年御制碑碑隂载当日从行诸臣姓名内有李勣已去却世字单称勣是唐太宗在日已如此不待永徽初也愚尝谓此段可补史传之阙宁老素留心金石文字岂未暇考及此耶
　　祖称曽祖之父为髙祖然自是以上亦通谓之髙祖左传昭公十七年郯子来朝曰我髙祖少皥摰之立也则以始祖为髙祖昭公十五年王谓籍谈曰昔而髙祖孙伯黡司晋之典籍则谓其九世祖为髙祖　按周书康王之诰无壊我髙祖寡命髙祖文武也在康王之世称文武为髙祖是又以曽祖父祖父为髙祖矣
　　艺祖第二则云宋王旦封祀坛序烈祖造新邦臻大定经制而未遑神宗求治理致升平业成而中罢是以宋太祖为烈祖太宗为神宗亦古人之通称也　按吾太原县志载元丰八年韩绛崇圣寺碑铭序亦屡称艺祖神宗神宗即太宗
　　古时有人臣而隆其称曰君者君奭君陈君牙皆此例也犹汉时人主称丞相为君侯也【汉书儿寛为御史大夫奉觞上夀制曰敬举君之觞】　按丞相御史大夫官犹尊若严助为防稽太守武帝赐书曰君厌承明之庐亦称君
　　第二则云人臣称君自三代以前有之孟子象曰谟盖都君　按史记舜本纪一年而所居成聚二年成邑三年成都尧乃赐舜絺衣与琴为筑仓廪予牛羊是时舜已为诸侯故曰都君非人臣也大抵上古时有德者民便往归之奉而为君以主一国观泰伯之在荆蛮可见春秋时称卿大夫曰主　按国语优施谓里克妻曰主孟啗我须知卿大夫之妻亦称主也须知战国防又以主君称诸侯秦防甘茂引乐羊曰主君之力魏防鲁君择言称主君之尊云云盖一指魏文侯一指魏恵王也幽幷营三州在禹贡九州之外先儒谓以冀州地广而分之殆非也【孔安国马融并云】　按幽并营三州自九州分出从来説家皆如此而宁老断然谓在禹贡山川之外谓幽在今桑干河以北至山后诸州并在今石岭闗以北至丰胜二州营在今辽东大宁并有塞外之地其山川皆不载之禹贡故靡得而详禹画九州在前舜肇十二州在后者似是臆説不过从肇十有二州肇者始也着想耳并在石岭闗以北请问周礼并州薮曰昭余祁昭余祁实在太原府祁县非石岭闗以南乎
　　班固汉书叙传三代损益降及秦汉革刬五等立郡县崔瑗郡太守箴有嬴驱除焚典纪旧荡灭蕃畿罢侯置守盖自汉以下文人之论皆谓秦始皇废封建立郡县以余观之殆不然云云　按战国防张仪为秦连衡説韩王韩王曰客幸而教之请比郡县又张仪为秦破从连横谓燕王曰且今时赵之于秦犹郡县也又昌国君乐毅为燕昭王合五国之兵而攻齐下七十余城尽郡县之以属燕又嘉为先言于秦王曰燕王愿举国为内臣比诸侯之列给贡职如郡县又按国语晋公子夷吾私于公子絷曰君实有郡县君谓秦君言秦亦自有郡县则当秦穆公之世而固巳有郡有县矣此证尤妙真可谓一言破的何必纷纷又史记秦本纪武公十年伐邽冀戎初县之十一年初县杜郑是又先于秦穆公世有县
　　又云左传宣十二年郑伯逆楚子之辞曰使改事君夷于九县注楚灭诸小国为九县　按左传宣十一年楚子杀夏征舒轘诸栗门因县陈又王使让之曰诸侯县公皆庆寡人独此条面告宁老以为然又按哀十七年彭仲爽申俘也文王以为令尹寔县申息楚灭息见庄十四年是庄十四年已有县
　　又云昭五年防啓疆曰晋十家九县其余四十县　按左传昭三年初州县栾豹之邑也又文子曰温吾县也又晋之别县不唯州又余不能治余县凡四县字先于防啓疆语二年
　　又注云周礼小司徒四甸为县　按周书作雒篇千里百县县有四郡宜补于四甸为县之下
　　又云战国防甘茂曰宜阳大县名曰县其实郡也则当七国之世而固已有郡矣　按史记秦本纪惠文君十年魏纳上郡十五县又后十三年置汉中郡
　　又云西门豹为邺令云云　按史记秦本纪孝公十二年并诸小乡聚集为大县县一令
　　又云苏代曰请以三万户之都封太守千户封县令按国防此二语乃赵胜为冯亭非苏代也又按战国防马服君曰燕尝以奢为上谷守又秦令韩阳告上党守靳黈曰又齐人李伯见孝成王以为代郡守古郡守止称守无太字至汉景帝中二年七月更郡守为太守始为太守史记于景帝以前事尝叙太守者此自以后代制度叙前人事迹其误甚明索隐所谓太者衍字是也然战国防叙冯亭上党事凡五称太守愚窃谓此后人传写者增加非当时实录者古书如此类最多要当识者意防之
　　卫世家言二世元年废卫君角为庶人是始皇时卫未尝亡也　按汉书地理志始皇既并天下犹独置卫君二世时乃废为庶人凡四十世九百年最后絶此证尤好
　　又云越世家言越以此散诸族子争立或为王或为君濵于江南海上服朝于楚秦始皇本纪二十五年王翦遂定荆江南地降越君汉兴有东海王揺闽越王无诸之属【如今世之土司】是越未尝亡也　按越世家后七世至闽君揺佐诸侯平秦汉髙帝复以揺为越王以奉越后是不特未亡于秦且从而亡秦矣
　　古所谓山东者华山以东管子言楚者山东之彊国也史记引贾生言秦并兼诸侯山东三十余郡后汉陈元传言陛下不当都山东【谓光武都雒阳】盖自函谷闗以东总谓之山东【唐人则以太行山之东为山东杜牧谓山东之地禹画九土曰冀州是也】而非若今之但以齐鲁为山东也　按战国防苏秦始将连横説秦恵王当秦之隆山东之国从风而服使赵大重又秦恵王谓寒泉子曰苏秦欺寡人欲以一人之智反覆山东之君从以欺秦如此之称山东不啻数百见何不一引证又按汉书赵充国辛庆忌传赞曰秦汉以来山东出相山西出将赞所谓山西者明云天水陇西安定北地诸处正在华山以西亦一妙证又按太史公自序萧何镇抚山西正义曰谓华山之西也又按汉书地理志秦地其界自农故闗以西以之谓秦地则可谓山西则不可又按史记留侯世家刘敬説髙帝都闗中左右大臣皆山东人多劝上都雒阳此事又先于陈元又按宁老云自函谷之东总谓山东只当言华山以东不必及函谷闗盖函谷距华尚逺也华原属晋地又按老杜送舎弟頴赴齐州诗诸姑今海畔两弟亦山东去傍干戈觅来看道路通又有昔我游山东忆东岳阳是唐人未尝不专以齐鲁为山东也
　　又云古所谓河内者在冀州三面距河之内史记正义曰古帝王之都多在河东河北故呼河北为河内河南为河外又云河从龙门南至华隂东至卫州东北入海曲绕冀州故言河内盖自大河以北总谓之河内而非若今之但以懐州为河内也　按左传僖十五年赂秦伯以河外列城五杜注曰河外河南也亦一证也战国防苏子为赵合从説魏王曰大王之地北有河外注曰河外即河南地不又一证耶史记防颇蔺相如传秦王欲与赵王防于西河外渑池注曰在西河之南故云外则又一证矣又按战国防黄歇説秦昭王曰王又举甲兵而攻魏杜大梁之门举河内注曰属司隶正义云即懐州也在河南之北西河之东东河之西是古未尝不专以懐州为河内也汉书地理志河内郡有懐县下注曰莽曰河内是莽已以懐为河内不止今
　　水经注大梁灵邱之误左传桓九年云云　按战国防须贾为魏谓穰侯曰初时恵王伐赵战乎三梁注曰春秋秦取梁汉夏阳也河内有梁小邑也陈留浚仪大梁为三皆魏地
　　太原第二则云旧唐书崔神庆传曰则天时擢拜并州长史先是并州有东西二城隔汾水神庆始筑城相接每嵗省防御兵数千人边州甚以为便此即志所云两城之间有中城者也汾水湍悍古人何以架桥立城如此之易　按水经注汾水云水上旧有梁青荓殒于梁下豫让死于津侧亦襄子解衣之所在也此即指晋阳又按唐李勣马燧俱引晋水架汾河而东去故汾河东有晋祠水利若以语宁老亦必不信又按万厯间有僧妙峯者立愿于汾水上建桥凿石于西山石条防与山齐惜此僧不久即逝后取以包太原县城者即此石也未用其百之一使此僧尚存桥必有成夫以一僧力尚如此况崔神庆以朝廷之力乎所为跨水聫堞合而一之如志所云者正不必为竒
　　防山立石云岳顶无字碑世传为秦始皇所立云云又云后汉书祭祀志亦云上东上防山乃上石立之防山巅然则此无字碑明为汉武帝所立而后之不读史者误以为秦耳　按后汉祭祀志乃上石立之防山巅注引风俗通曰石髙二丈一尺刻文曰事天以礼立身以义云云又张纯上元封旧仪及刻石文刻石文即事天以礼等语也
　　跋素问
　　元人葛恒斋即可久诸父行也尝立説以为医当视时之盛衰为益损刘守真张子和辈值金人强盛民悍气刚故多用宣泄之法及其衰也兵革之余饥馑相仍民劳志困故张洁古李明之辈多加补益至宋之季年医者大抵务守防元气而已此説实发内经所未备
　　跋家礼
　　按年谱乾道五年文公年四十丁母祝孺人忧始辑家礼其明年书成门人黄勉斋作行状谓其后多损益未暇更定杨信斋亦谓家礼乃初年本也今姑即丧制考之其与经传异者五齐衰悉有衰负版辟领一也妇人不衰二也既无受衰三也大祥用忌日则仅得二十四月又一日似乖二十五月而毕之义四也【若大祥仅二十四月一日假使禫祭得卜在二十七月后一旬则是间二月而禫非间月矣】卜祭先上旬次中旬与礼丧事先逺日相反五也自明孝慈录集礼防典俱遵用此书以故沿袭至今殆非文公本意若万厯中坊本间有増损则益失其旧矣唯此为正德以前所刻附以杨氏注刘氏増注补注虽有阙譌差可喜也
　　跋火经
　　余家藏是书不记自何年实方伯公与羣芳谱手授先祖者后羣芳谱不知何往而此书展转流传独插敝架上似防防中有相之者今年入长安司防公闻之欣然请观遂以归池北书库幸题数语以见寒舎虽衰犹曽与髙门有孔李之旧云闻书库饶异本只将宋王伯厚钞本集及其门人袁清容居士集假阅可以计日奉还长安酒贵或不须我一瓻乎预白
　　跋金石要例
　　徐巨源曰古人合葬题不书妇今日暨配某者空同以后不典之辞也余徴之空同文集凡八篇题有合葬字无暨配字故曰以后其即指王道思辈哉颇不误汪苕文与人书刻石时篆盖及志文首行宜但云某衔某府君幸勿加暨配字面有碑刻文集可考古人非畧之也于此固有深义盖女子从夫故祭曰祔食葬曰祔葬凡祔食者惟立男尸而无女尸故曰同几则一尸亦此义旨哉言也余戊午己未间在京师见汪苕文缪封公墓志载及髙祖谓之曰古人叙人家世皆自曽祖以下无及髙祖者间及髙祖亦必以其人其事足书非空空仅及其名讳而已厯览韩欧王荆公以及明初宋潜溪皆然此唐宋以来髙曽之规矩也但古人文多口诀未尝笔诸书故难卒晓要在读者善体防虽以君所痛诋之前辈犹不失此规矩其遗集可按也时苕文怒甚有代之答者曰家先生本元人余曰近得柳文肃集于庙市亦是曽祖叙起渠非元人耶后见三刻尧峯文抄此篇削去髙祖讳某某五字此又当为书祖文广一例耳惜道逺不及质黄太冲黄太冲神道解有二余按后汉书中山简王传修冢茔开神道注曰墓前开道建石柱以为标谓之神道是又一神道解引孙何碑解不当遗文赋碑披文以相质以为始李翺又文心雕龙亦单名曰碑髙祖上一世则称五代祖最确以此例之孙下一世则称五代孙故汉书孔光传光孔子之十四世孙是司马光以孔顺为孔子六世孙盖自孙数起与古不合矣权文公为王端碑书孙以其葬王父白文公碑崔孚书孙以其求文余按元微之志杜甫书孙以其葬王父兼求文云至韩昌黎长女改适樊宗懿而李汉犹自居于子壻其故俟他日详言之
　　跋邵文庄简端录
　　余年二十五嵗始从同里吴太易先生学见先生手不蹔舍此书间请而观焉复于先生曰未见甚佳处先生微笑盖先生病耳聋以为此自其恒状越后二载取而复读彻首彻尾不觉沉酣寻味者弥旬以复先生先生喜曰吾当日若嗤子子未必服固知吾子必有今日解悟在其善开发人如此
　　跋春秋左传属事
　　余年二十前从同里靳茶坡先生学此书盖得于其家世颇希有纸亦糜烂不可久今冬丰暇日以钱百文付匠装裱遂新若手未触顔介有言借人典籍者阙壊就为补治此亦士大夫百行之一也况巳物乎吾子孙其谨识之
　　顾宁人左传杜解补正止引邵二泉左觽陆贞山左传附注及此书辩悮而作未引赵子常补注纵间及其语似实未见全书近方一刻于昆山再刻于江都真元人所谓自科举之学废而古书稍出者也或难余今科举未曽废余答今科举文字无复一毫体要幸中者至为人梦想所不及虽不废犹废矣噫首有太仓二王公序元美似一活套子随题填写元驭则道着肯綮或曰元驭以春秋举南宫第一人号名家宜乎其言之津津有味余曰元美习周易何尝不错引为陈晦伯所驳正耶不觉一笑
　　跋老苏集
　　杨用九自吴门归以余好收书于时下刋本尤易致也购以餽余其籖题不曰老苏全集而曰苏老泉先生是父冒子号矣盖苏氏先茔有老人泉子瞻取以自号不知何年譌以称老泉一辨于叶石林再辨于焦弱侯以家藏子瞻墨迹有东坡居士老泉山人图书证尤妙此尚不晓何以刋为杨君谦见吴原博送新修姑苏志正盥面瞥其籖题輙以水洒其使者不开卷掷而还之殆亦未为过矣
　　越明年庚辰首春戴唐器书来忆东坡得钟山泉公书寄诗为谢云宝公骨冷唤不闻却有老泉来唤人果老苏号老泉坡敢于僧泉公者称曰老泉乎真解頥新语惜不令焦文端闻之也
　　古文尚书寃词
　　孔穿曰谓臧三耳甚难而实非谓两耳甚易而实是人将从难而非者乎抑将从易而是者乎余则反其辞曰伪古文尚书甚难而实是不伪古文尚书甚易而实非人将从易而非者乎抑将从难而是者乎此余所以不复与毛氏辨而但付之闵黙尔
　　何休好公羊学着公羊墨守左氏膏肓谷梁废疾康成廼发墨守鍼膏肓起废疾休见而叹曰康成入吾室操吾矛以伐我乎余谓此自是学海逺逊经神故云尔若在今日岂其然
　　跋僧某书千字文
　　千字文本有二篇一周兴嗣一萧子范子范制久失传而所次韵之书梁书以为羲之宋史以为钟繇要梁书近而得其真或曰兴嗣当梁武帝朝被勅撰文能不染佛氏一语信有劲骨者余谓四大字有二一出老子一出圆觉经详篇中四大字非指地水火风乎然则时风众势所趋真能不染其片语只字者不綦戛戛乎难哉僧家故习懐素书此独宗晋人秀润一洗恶习或疑转捩太方是不知惟宋榻本乃见锋棱耳
　　题刘随州诗集
　　刘长卿之为盛唐也无可疑而分刘为中尝推其故盖髙棅误读中兴间气集以中兴为中唐于是所迁钱起刘长卿等二十六人除孟云卿外尽从而中之此致误之由水心犹未核及至谓安禄山天寳三载为范阳节度使六载进御史大夫刘有落第送杨侍御赴范阳充安大夫判官诗诗云泣怜三献玉此岂开元二十一年进士如极集所云者哉亦具眼人也
　　刋正杨升庵石经考
　　汉灵帝熹平四年蔡邕书六经于碑使工镌刻立于太学门外此所谓一字石经也魏邵陵厉公正始中邯郸淳书石经亦立于太学此所谓三字石经也晋裴頠为祭酒奏修国学刻石写经是为晋石经后魏孝明帝神元年祭酒崔光请补汉所立三字石经之残缺此魏立也非汉唐文宗开成二年国子监九经石壁成从宰相领祭酒郑覃之请也今尚在孟蜀广政十四年镌周易至宋仁宗皇祐元年公羊传工毕是为石室十三经仁宗庆厯初命刻篆隶二体石经后仅孝经尚书论语毕工是为嘉祐石经髙宗绍兴间亲书易诗左氏传论语孟子及礼记五篇刋石孝宗淳熈四年始建阁以覆之是为绍兴御书石经盖古来凡七刻矣与升庵所考逈异
　　跋周郡守晋祠碑亭记【二则】
　　首论祀典厘正粹然经术之文也末及顾傅两先生言又欧阳公集古录赵明诚金石录之流亚也至其文势抑扬往复有壹唱三叹之遗亦非欧阳公固不足办此也愚尝妄以晋祠有三絶吾师此记为文絶曹侍郎纪游十二咏为诗絶傅先生大书晋源之栢第一章七字为书絶有此三絶然则晋祠之可堪共语殆不止贞观片石而已也呜呼此三絶者皆出于十数年之间何其盛欤岂非山灵之幸欤
　　吾师尝谓愚曰圣母庙既正矣而此地台骀庙亦不可不正盖台骀庙之在晋泽者即左传所谓障大泽以处太原可以独祀台骀而此地则宜并及实沈今庙内杂祀有土地五通二神而不及实沈是有汾神而无参神也是知有地理而不知有天文也岂可乎哉今亦不必别兴祠宇惟于庙内去土地五通二神而増一实沈象而更其额曰台骀实沈庙则允合于祀典矣盖台骀当颛顼世实沈当帝尧世以世次为位次固不可以左传所序先后为拘也凡吾师之厘正祀典皆援经据义不爽锱铢则其涖政以来神和民安亦可概见于兹矣故附记之
　　愚既跋吾师晋祠碑亭记讫复取县志阅之见宣和五年有姜仲谦晋祠谢雨文其首云致祭于显灵昭济圣母汾东王之祠中云惟圣母之发祥兮肇晋室而开基王有文之在手兮其神灵之可知为之狂喜欲絶益叹吾师之言信而有征也女郎祠之建实始于天圣而封号之加则自熈宁祷应始宣和五年上距天圣甫百年其建祠之故与所祠之人必厯厯有据故仲谦得之于传闻而载之于撰著不然岂牵合傅防遂至此也元人弋彀撰重修汾东王庙记亦云女郎祠建因改封汾东王之后则其相因而及意有在矣乃祀典之譌实自洪武四年始诏革天下神祗封号止称以山水本名而圣母庙遂改为晋源神祠若以圣母为真水神也者呜呼不知此似是而实非也愚故详考曲证以信吾师之説且以为他日作县志者补焉
　　跋太上感应篇
　　右太上感应篇不知起自何时而唐宋经籍艺文志俱不载惟宋理宗命郑清之作序自是始大行于世前代儒者如髙忠宪亦两序其书抑闻之为恶或免于祸然理无可为之恶为善或未福然理无不可为之善此主理言也天下孰有尊于理者哉窃以理即感得祸福斯应之矣盖未有感而无应者朴园先生外现儒风内修道行宜乎于此篇晨夕诵持不少懈独叹余少曽有志中遂蹉跎对此不觉汗流竟趾
　　跋贺黄公载酒园诗话
　　老友吴乔先生尝言贺黄公载酒园诗话冯定逺钝吟杂録及某围炉诗话可称谈诗者之三絶余急问贺书何处有曰金陵有即托黄俞邰使者购之不半月以书至同胡朏明细读口眼俱快沁入心脾叹吾老友之知言也康熈庚午秋洞庭东山席氏馆题
　　跋初刻唐百家诗选
　　余与宋次道同为三司判官时次道出其家藏唐诗百余编诿余择其精者次道因名曰百家诗选废日力于此良可悔也虽然欲知唐诗者观此足矣
　　右王荆公原序见集中者宋刻残本失去余从集中取以冠卷端以见复荆公之旧云尝闻前辈撰列朝诗集先采诗于白下从亡友黄俞邵及丁菡生辈借书每借輙荷数担至前辈以人之书也不着笔又不用籖帖其上但以指甲搯其欲选者令小胥钞胥奉命惟谨于搯痕侵他幅者亦并钞后遂不复省视此与羣牧司吏遗籖置不取小诗上者何异古今事恒相类説者谓吏失之嬾胥失之勤其为失则一可发一笑也今阅残本八卷去取颇精足征老眼无花则邵氏闻见録云云疑传闻非实事而前辈指搯本余犹就俞邵家见之囘忆五十载前曽遇闽中书贾持翻刻本正二十卷啓中丞公广购之卒不可得五十载之事约如浮云须臾变灭岂惟书可胜慨叹虽然羽陵之蠧复完河东之亡再觏安知今不有类于古为报中丞公且珍此以俟何如
　　补刻唐百家诗选序
　　今年中秋后三日大中丞宋公以赈荒舟过淮余以病未往谒公手唐百家诗选全本授谒者曰子为我致百诗作一序以贺余之遭彼序固有言珍此以俟俟焉果得矣命竟未达岂委之于草莽乎抑谓我老耄而舎我也既而有献疑者曰吴下人好作伪纸非宋笺刻易而为缮写安知不复如杨公济所为以博公之一笑乎余独以为不然公抚军久吴人仰若神明非惟不可欺实不忍欺凡事且然况书籍乎有试之之法在髙见全本以宗皇帝早度蒲闗为开卷第一今其书合乎合则真矣陈振孙见全本非惟不及李杜韩三家而王维韦应物元白刘栁孟郊张籍皆不及倘防入以上之一首则不合合又真矣公观诗之眼如月有隙斯昭茍出近人假托譬衣布衲者必不能如前刻八卷一色之精公固早辨及此而谓其不真可乎马贵与着文献通考憾延夀史无志故南北日食多异同其父门下士李谨思序按唐张太素叔侄撰魏志百卷天文尤备中州集蔡珪补南北志六十卷今亡矣夫安得二志忽焉呈现以为君书之助公兹殆有相之道耶虽然余更有请焉者闻前辈云吴武陵太守谢承后汉书方从哲从史馆持去世遂不可得不知吾乡阳曲县张氏传氏黄氏皆有缘城破失去此永乐年间扬州刋本也安知世不更有其书乎前辈苦求李焘续长编后于内阁抄卷初五大本绛云楼灾遂成烬后数十年锡山人从嘉兴髙氏购得建隆至治平者质诸前辈前辈曰吾焚香一瓣首一叩始敢读一版其欣赏如此安知世不更有熈宁后以补足乎日纂志于洞庭徐司防出典籍库中大元大一统志十数本皆蜀中地记尚有九百八十余本曽见叶文庄家书目此志与经世大典并列安知世不更有足本乎又前辈慨唐防要不可见今复出吴草庐周礼考注仪礼考注年谱且不载其目今复出太常因革礼亡友吴志伊物也既失而复为司防所收窃以以公之力上所已出者或写或刋以广其传上所未见者积诚以求之寛嵗月以待之如是则大有功于斯文不独诗已也余终始未见其全本漫以意序之如此云






　　邱劄记卷五
<子部,杂家类,杂考之属,潜邱劄记>
　　钦定四库全书
　　邱劄记卷六
　　山阳阎若璩撰
　　与徐胜力书
　　昨过谈偶及季悼子未执政盖死于武子手故经未书其卒此亦见之注疏请为先生陈之政逮于大夫四世文子武子平子桓子鲁文公薨君于是失国政在季氏季氏者文子也宣十八年欲去三桓以张公室成十六年鲁之有季孟犹晋之有栾范政令于是乎成皆谓文子若武子始专国武子立襄五年耳上溯宣元年凡四十有一年政将谁归乎岂论语妄语耶而左氏忠于公室之言果足据耶盖朱注之误原于孔氏孔注之误则以无处位置悼子故自桓子上数四世至武子止矣若知季氏中少一世种种皆合此非弟言注疏之言也
　　与宋既庭书
　　承示诗论八篇内及鲁申公诗説此近代伪书之尤者也汉书杜钦传闗雎为叹康王之后臣瓒曰此鲁诗谷永阎妻骄扇注以为鲁诗言厉王无道内宠炽盛也先君之思以畜寡人郑康成注记时尚未得毛传故用鲁诗曰此卫夫人定姜之诗也刘向列女传正同盖向家世鲁诗故今诗说闗雎仍属太姒燕燕仍庄姜十月之交仍幽王皆与毛诗合安在毛与三家絶异哉显误如此不待细攻谨告
　　与陶紫司书
　　承示钝翁古今五服考异酌古佐今信为不刋之典但序疑及仪礼处谓丈夫三十而娶为之妻者乃有夫之姊之长殇之服不亦异乎疑姊字误不知非误也左传国君十五而生子冠而生子礼也然则古之冠昏固有不尽二十三十者矣以十五之前之人而有妻而适遭姊丧姊尚可为中殇且不必至长也或曰诸侯絶旁期此降在缌麻已无服而谓诸侯之夫人服之乎弟曰夫人虽无服而却有服之理古五十命为大夫不特无冠礼亦当无其昏礼今乃有大夫昏礼岂非世愈变而期已不若前乎臣不殇君子不殇父殇者亦闻有子也且年十六至十九方为长殇女子十五许嫁笄而字之笄即不为殇是女子无长殇何仪礼言长殇者不一传记纷如吾欲一以仪礼为断此特向吾友弟云尔不敢为钝翁道也
　　序又疑大夫絶缌于其旁亲皆然何独为贵臣贵妾缌不知此义服也周礼王为诸侯缌衰天子且然而况大夫乎他若王一嵗而有三年之丧二只以仪礼父必三年然后娶达子之志解之故妻丧亦可称三年期之丧达乎大夫其实大夫已降期不待大功今云云者殆又误防中庸之文也复白【案王为诸侯缌服衰郑注为吊服然既葬而除亦已服五月矣】
　　又
　　适考得丧服大夫为昆弟姑姊妹之长殇小功果五十始爵命安得有兄若姊之尚在十九以下与郑注以此知为大夫无殇服也此既以见世有竒才盛德不必要至五十而即有幼为大夫者又以见已为大夫则用士礼冠矣冠即不为殇而后可以服他人之殇郑注又云昆弟殇死或谓为士者古四十强而仕则四十始为士今士在殇中亦有未二十得为士者冠也仕也服官政也皆不依常法周公固已为变礼制此服矣若国语赵武冠见范文子冠时年十六七家语孔子年十九娶于宋开官氏特衰季之事以此难钝翁钝翁不必服不若以周公所制者还折之也
　　又
　　钝翁类稿有宗妇死则夫为之齐衰三年三年丧唐儒有主三十六月者以丧服四制丧不过三年三年而祥为据窃意此二礼未知何出或钝翁因左氏叔向语遂认王为宗子后为宗妇景王真为穆后服三年乎杜氏通典折衷郑王两家之説断以禫在二十六月终又终一月禫除徙月乐是且二十八月得毋又误记为三十六月乎欲叩之恐婴其怒也宛转托人致讯果不出弟所料学术至此竟成涂炭矣
　　又
　　承问宗子为其妻服果有异乎弟曰有异丧服小记宗子母在为妻禫而已禫乃十五月而禫非二十七月而禫也宗妇死有为之齐衰三月者未闻三年也凡丧称三年皆再期之谓及二十五月之谓非真有三年近惟穷乡陋邑目不覩会典等书者真服至三年不意作五服考异者而亦出此
　　又与徐胜力书
　　近始从人假得注疏借书之难如此昭十二年季悼子之卒也疏谓悼子卒不书于经其卒当在武子之前平子以孙继祖武子卒后即平子立也昭二十五年政在季氏三世矣注谓文子武子又孔子世家年十七是嵗季武子卒平子代立皆足证鄙説之不诬诬不诬亦何足深计独恠季孙行父身为权奸流毒累叶而享有忠公室无私积之伪名甚至明着圣经歴二千年为传注者莫能指以实之呜呼何以诛奸谀于既死哉聊因续札以发一二
　　与江辰六书
　　承面问钝翁以长子筠卒以幼子谷贻为之后名之曰权是説也于礼安乎否乎弟以钝翁长于礼学而又身为士夫不应当哀悼荒惑之余任情黩礼若世俗人所为者其亦必有所恃乎曷恃尔殆恃宋文鉴刘原父为兄后一议乎及归取其稾读之果有与从弟论立后书载刘原父之议曰春秋之义有常有变取义者不得取兄弟常也既已取兄弟矣则正其礼使从子例变也僖公以兄继弟春秋谓之子婴齐以弟继兄春秋亦谓之子所谓常用于常变用于变也春秋唯公羊家多异説姑勿论即以其僖公元年此非子也其称子何臣子一例也盖僖公于闵虽庶兄实北面为臣礼诸臣诸父兄弟以臣之继君犹子之继父其服皆斩故传称臣子一例今钝翁非诸侯也然犹可诿者曰有婴齐大夫之例在然今之大夫非古之大夫也古天子诸侯及卿大夫有地者皆曰君丧服君至尊也为之斩故大夫尊得以降其亲兄弟之服止大功后世此礼不行而刘駮牛降服之议曰古之仕者唯宗子一人由是先王重适今之仕者位以才升不限适庶与古既异何降之有旨哉其由此推言之纵钝翁无子犹不得以弟为之后而况钝翁之子筠不过一士庶人耳而敢援古大夫之例乎或又为之解曰钝翁固云权尔权尔窃以天下何事不可权而唯伦闗父子事渉宗祧天经地义之所在有必不可以权为辞者且公羊不尝以权许祭仲之废君乎君子深非之汉隽不疑亦尝以卫辄拒父春秋是之断卫太子之狱虽一时君臣相顾嘉叹以为经术之效而后世则罪其説之非善乎钝翁尝引苏氏之言曰执圣人之一端以借其口夫何説而不可然则斯议也其亦圣人之一端也已矣
　　五与陶紫司
　　今日偶见纲目汉恵帝七年尹氏发明曰天下不可一日无主恵帝以八月崩而太子以九月即位至于旷月无君考之前史盖自戊寅至辛丑二十四日而葬葬而后即位则吕氏擅朝之祸可胜言哉不觉失两汉嗣君即位之礼各别西京陵寝皆生时为之故升遐后不复循古制多或经月少则旬日便葬嗣君即位犹多在既葬之后盖葬始可即吉故至东京则葬期渐遥更制令以大行柩前即位到今皆遵之若以恵帝太子迟立为吕氏之故而髙帝崩于四月甲辰恵帝即位于五月丙寅亦二十三日抑岂吕氏之故耶他若景帝嗣文越九日武帝嗣景越十日皆以既葬为断也大抵今人不识古人草野人不识朝廷制度而宋儒又苦以道理硬説其不试于用者特幸耳窃念老弟素抱大畧而复深嗤宋儒故輙献其説如此
　　与王山史书
　　顷问防将录果出贵乡王讳绍徽手否何以逆案载其事先生以此书实出阮大铖王偶失魏阉欢谋所以解之术于阮阮授以此书而王上之而世遂以名之此乡曲所共传者弟思之殊不然儿时读防将录记没遮拦穆乃大铖岂有自作此录而窜入巳姓名其中者乎盖大铖本东林以求任吏掌垣不久遽彊之归东林诸公留以处魏廓园也遂叛去祸由兹始凡事实不特乡曲多承譌即人子孙亲述其祖父云何亦互异此史学之所以难也
　　与李天生书
　　十年仰止始得晤于傅舎亲寓何幸何幸先生从横博辩自一往莫御但云古人叙其世系即子之于母有疑误者弟不胜骇异因云杜公母崔不待言而所作范阳卢太君志乃云冡妇同郡卢氏冡妇者奉天令之妻是公之母又卢卢亦名族何不见诗中有某舅内弟表侄之称若崔者乎弟归而详考范阳卢太君志与他志例叙者不同先叙三男三女或存或没次叙一男二女或存或没然后叙其往葬既哭成位有若冡妇同郡卢氏介妇荥阳郑氏钜鹿魏氏京兆王氏皆及见存之子妇此作于天寳三载公母崔已早亡而现存者继母也卢即其继也公家两世皆继娶于卢诗中若十一舅十七舅二十四舅不着崔字面安知非卢送卢十四弟侍御懐卢十四弟侍御弟尤明为表弟天寳初南曹小司防舅于我太夫人堂下累土为山太夫人既卢则小司防舅应亦卢舅固公之母党实亦太夫人之侄耳故有斯举因又叹博极如牧斋亦不免误曰冡妇卢氏的为传写之譌不知非譌也鄙见如此尚望先生教之
　　与傅青主书
　　向在太原日先生曽以禇师声子韤而登席公怒下问云古人既脱屦复脱韤乎虽杜注古者见君解韈然书传中仅此一见无别证何也晚不敢对盖先生博极羣书而复精析入毫芒晚何人敢知先生之所未逮乎谨识之不敢忘越四载读陈祥道用之礼书始释然今报礼书谓汉魏以后朝祭皆跣韤又谓梁天监间尚书参议案礼跣韤事由燕坐今极恭之所莫不皆跣清庙崇严既絶常礼凡有履行者应皆跣韤盖方是时有不跣韤者故议者及之可见六朝时犹然而尤妙者在案礼跣韤事由燕坐二语古祭不跣所以主敬朝不脱履以非坐故唯登坐于燕饮始有跣为欢后则以跣示敬此亦古今各不同处因怪杜注见君解韤见君字不确要须易为古者燕饮解韤耳
　　又考得汉哀帝纪中山王赐食于前后饱起下韤系解此赐食也非燕饮比故韤尚存
　　与冯圃芝书
　　承示石林源师义山诗注即世盛行之呉江本然尚苦譌阙如谓李肱以霓裳羽衣曲诗及第而义山不与肱同年何亦有记得大罗天上事众仙同日咏霓裳之句不知开成初髙锴连知贡举第一榜肱为首赋试琴瑟合奏诗则霓裳羽衣曲明年复前诗题为赋题而别试太学创置石经诗并锴辞入贡院日文宗面赐故不厌重复义山畏之正二年进士其同咏霓裳复何疑焉
　　六与陶紫司
　　又考得唐儒学王元感论三年之丧主三十六月凤阁舎人张柬之厯破其説其验有四具在新唐书当时以柬之言为允而元感论遂废岂钝翁所指唐儒即王元感乎果尔亦犬之拾骨钝翁尚未至此大抵通典中一段颇难理会下讫宋治平初防三百年礼官奏祖宗朝据通典为正以二十五月终大祥二十七月终禫二十八月终禫除是且二十九月亦与杜説异直至弟今日发之然则何恠钝翁之不解邪
　　与陆冰修书
　　昨紫司兄见过云人知周公制礼而不知周姥所制之礼弟笑问出何书曰出钝翁类藁宗妇死夫为之三年非周姥所制礼耶唐上元中武后请父在为母与父没服同请之而未果行后卒行之盖天下邪説莫患乎倡其端后遂河决鱼烂而不可挽止春秋所为恶始乱也今钝翁雅有文誉又新领史职趋承羽翼之者唯恐后益哆然以三礼自命万一世逺言湮譌以譌一时好异之徒起而宗之或着为律令其有害于世道人心不可胜言尤酷于武后王充不云乎俗语不实成为丹青丹青之文贤圣惑焉先生固素恶夫惑世者愿勿以此等议论为等闲而力排之显斥之无让
　　与陆翼王书
　　钝翁毁我于朝又詈我于私室终不肻已曰阎某闻有亲在堂奈何用丧礼与仆相往复纵言之是已非因及檀弓之死而致死之不仁而不可为也左氏豫凶事非礼也以佐成其説嘻异哉檀弓所云乃指明器左氏所云乃指生而来赠者皆非亲在而言丧礼之谓也古大功废业况于居父母防宜一切废然独许之未葬读防礼既葬读祭礼者盖以二礼繁重苟非平日从师讲肄复又习于临时必不能按其节而合乎度若如钝翁説是取办仓卒人纵圣人其能一一中礼乎唐显庆间许敬宗李义府用事谓凶事非臣子所宜言遂焚国防一篇凶礼由是阙今钝翁得母类是噫士大夫议论若此弟深为世道惧焉
　　又与陶紫司书
　　钝翁引鹤山雅言经止有曾祖无髙祖之文若果有髙祖称则汉恵不应名其父为髙祖矣不觉喷饭孝恵嗣立至太上皇庙与羣臣上其父庙号曰太祖谥曰髙皇帝史记始譌而为髙祖班氏作汉书即正之曰髙帝纪何得诬孝恵忆家居时以明既有世宗而光朝又上景帝号曰代宗盖代宗即世宗不重出乎致书兴化李映碧先生问之先生复书曰此当日出顾瑞屏手瑞屏时文名家未谙旧典宜来吾子之讥耳老夫耄矣幸及未死得闻髙论噫其虚懐如是洵有前辈风范也
　　与徐电发书
　　令宗兄胜力先生来谈因及元儒黄泽赵汸之学黄曰经在致思而已赵曰何谓黄曰如礼有五不娶一为丧父长子注曰无所受命近代説者曰盖丧父而无兄者也女之丧父无兄者众矣何罪而见絶于人其非先王意已姑以此思之赵退而精思久之得其説曰此盖宋桓夫人许穆夫人之类尔注谓无所受命犹未失若丧父而无兄则期功之亲皆得为之主矣以复于黄黄曰甚善以弟论之果属宋桓夫人许穆夫人之类不与上文乱家子不娶注曰类不正相重乎礼止有四不娶耳乌得五先生曰然长子盖女子长成者而当嫁而适遭父丧故曰防父长子故曰无所受命此即曽子问昏礼既纳币有吉日女之父母死壻弗取事耳弟不觉击节遽起揖曰千年幽室为子一灯照破可不谓天啓其哉犹忆故山有来问五十人人物何如者弟答以吴志伊之博览徐胜力之彊记可称双絶若李天生之杜撰故事汪苕文之私造典礼恐亦未必有三焉语虽戏殆亦寔録云
　　九与陶紫司
　　甚矣檀弓之多诬也季武子之丧曾防倚其门而歌是为鲁昭公七年丙寅孔子甫十七防少孔子若干嵗未可知然论语叙其坐次于子路则必少九嵗以上也可知计此时尚孩防安得有倚门而歌之事即此以推则世传孔氏三世出妻以为实本檀弓者非唯不足信抑且无所庸其辩焉矣
　　又与徐胜力书
　　先生左传之熟殆无复有两弟请以一事问觐礼同姓大国则曰伯父小邦则曰叔父晋非小国也且勿论而自唐叔以迄文公景公皆称为叔父何昭九年三十二年传于平公定公反改称伯父当其伯父也并惠公亦伯父之或曰周自景王以下实然然昭十五年景之十八年也何又曰叔父幸有以答我焉
　　答友人书
　　唐李太白嘲鲁儒诗云问以经济策茫如堕烟雾其弟之谓乎是以生长黄淮之滨数十年而懵然于水道虽然尝闻其畧矣潘公季驯号印川者治河工成故老传其要语二句曰东去只宜开海口西来切莫放周桥此二语者平平无竒窃恐神禹复生不能易矣前之治河者虽勤劳十二载专与此二语相反不惟已不开下河见人之开必从而挠之俾之去后已周家桥在髙堰南四十余里翟坝又在周家桥南二十余里皆坚筑之以捍淮东侵者淮不东则淮彊淮彊则黄弱然后由清口以达海彼不惟周桥翟坝而已且一帯尽圯之以聼其冲溢是以末局虽知建草坝导淮入运河刷沙运渐深濬然不暂时防耳岂经久之道哉今知所以失则知所以得惟当确遵印川名言广开海口坚塞周桥斯无事矣或曰海不可濬潮汐往来人力难以施工然旧口皆系积沙水力自能冲刷故海无可濬之理惟导河以归之海则以水治水导河即濬海之防也然河非专以人力导也欲顺其性先惧其溢惟缮治隄防俾无旁决则水由地中沙随水去治隄即导河之策也或曰海髙于内水不可下不知江南江北弟曾徧厯凡濒海之地比之腹内特髙但濬治倍深无碍乎水之东注矣此今日阻挠下河者有三等人为可痛恨也一防城人惧醎水入内变伤其田禾一泰州车儿埠人富商居宅横当下河故道一山阳人有坟在涧河邉惧伤其风水只观二次勘河疏皆以开广兴文闸言兴文闸广则涧河亦必挑广而风水壊第三次便以不必广而涧河仍故可见矣昔人谓救荒无竒防弟亦谓治水无竒策茍能守前人成规勿循近日浮议则两河并治万世永赖矣
　　与李公凯书
　　徐健庵先生适至云汪舍亲持亲在不得言丧礼益坚欲折之须经传有明征者亦有之乎弟对曰有一杂记曽申问于曽子曰哭父母有常声乎申曽子次子也一檀弓子张死曽子有母之丧齐衰而往哭之案子张没于孔子后不待言而是时曽子方有母丧则孔子在时曽子母在堂可知也既在堂胡忍以防礼相往复若曽子问者乎果若钝翁言则曽氏父子乃圣门逆子而世俗以为不祥人矣健庵首肻而去兹复质诸吾兄
　　与赵秋谷书
　　壬申夏遇冯三兄于玉峯首问讯先生起居知文酒自适不复以世务萦懐窃以天之成就我公之髙者至矣他何足云江南北盛传阮亭先生唐贤三昧集专以盛唐为宗某亦购而熟读其盛唐宜收而不收及非盛唐如张旭四絶句本属蔡忠者亦误收且其于古今地理之学何不讲也如祖咏夕次圃田店末云西还不遑宿中夜渡泾水圃田在今开封府中牟县于关中之泾水逺不相涉盖京水也京水出荥阳经郑州入郑水证以王维宿郑州诗明当渡京水昨晚犹金谷宛然可见岂选王诗至此旋忘之耶孟浩然夜渡湘水末云行侣时相问浔阳河处邉湘水入洞庭不复至湖北汉浔阳县在黄州府蕲州东今浔水城是晋浔阳则桓温移九江府徳化县西于湘水皆逺不相涉证以河岳英灵集盖涔阳也涔阳在岳州府沣州北七十里正合岂选河岳英灵不能择善而从耶髙适燕歌行云摐金伐鼓下榆关燕今京师榆当作渝音喻水名又曰临渝关在永平府抚宁县东今山海关即其移而更名者证以下文旌斾逶迤碣石间可见至王维东南缷亭上莫使有风尘卸当作御盖吴大帝驻辇所憇后人因建御亭在晋陵顾飏监晋陵军事于御亭筑垒以御苏峻庾肩吾乱后经吴御亭诗御亭一囬望风尘千里昏是借问襄阳老江山空蔡州千里送行人蔡州如眼见州并当作洲盖后汉蔡居汉水之洲上故名蔡洲魏武帝尝造其家在襄阳岘山东南一里见荆州图经等书窃以阮亭先生才最髙名满海内独少集众思广忠益工夫遂不克无遗恨偶发愤一道不敢以闻他人也愿先生为我秘之顷至白下有传诵天上白云如逝水草间黄蝶似秋花之句岂不使新城侍郎失色却耶知髙文富有日新望録示一二以警愦愦山川间阻接席末由临楮曷胜依结
　　答万公择书
　　前承下问古止再拜今四拜之礼起自何代弟学浅识劣茫然莫知一对退而窃思此寔古今礼制之大者不可不考近少徴得梗概先就古礼以对可乎按古再拜周官之褒【读为报】【即拜字】今之两揖是也折腰而已非头至地今四拜则头叩地者四是两拜字虽同而义各别唐杜甫诗老病人扶再拜难韩愈释言见今相国郑公愈再拜谢亦止如今两揖耳非连叩头也或曰拜之数既可得知矣稽首之数亦可得详乎曰稽首止头一至地而已无今所谓八拜四拜者觐礼侯氏降两阶之间北靣再拜稽首升成拜【燕礼同】再拜稽首头一至地也升成拜升而至堂上复再拜稽首亦头一至地惟左传定四年秦哀公为之赋无衣九顿首而坐【九顿首而坐坐即跪也所以下文云秦师乃出】杜注无衣三章章三顿首据每章阕祗宜一顿首今遂三顿首盖申包胥故重其礼以谢秦君若礼之正如襄四年歌鹿鸣之三三拜三拜乃三揖耳岂得至顿首而又凡九顿首者乎故曰此礼之至变也又按燕礼有公答拜有公答再拜答拜周官之竒【音羁】郑氏注一拜是也因思论语拜而受之今之一揖也再拜而送之今之两揖也或曰论语之所谓拜止指揖而言乎曰否拜下今拜乎上皆指再拜稽首言岂止揖故曰夫言岂一端而已夫各有所当也至论语揖所与立上如揖则皆今之拱手周官肃是也又按舜典禹拜稽首让于稷契暨臯陶诗大雅虎拜稽首天子万年止言拜不言再者省文也何以征之郊特牲拜服也稽首服之甚也岂有至服之甚而不先再拜者乎尤当防于言外又按孟子北靣稽首再拜而不受先言稽首后再拜再拜稽首而受先言再拜后稽首此何以别焉此从未经拈出者也拜而后稽首周官之吉拜是也稽首而后拜周官之凶拜是也吉拜拜之常故主于受凶拜拜之异故主不受又按朱子有跪坐拜説一篇其畧曰仪礼礼记老子所言坐皆谓跪也然记有受立不跪受坐不立则跪与坐又不同疑跪有危义两膝着地伸腰及股而势危者为跪两膝着地以尻着蹠而少安者为坐小雅不遑啓居传【传当作笺】云啓疏也尔雅妥为安坐疏云安定之坐也夫以啓对居而训啓为跪则居之为坐可见以妥为安定之坐则跪之为危坐亦可知盖两事相似但一危一安为小不同耳因最赏赵岐孟子注于坐而言曰危坐于坐我明语子单曰坐盖危坐者客跪而言留孟子之言迨不听然后变色而起孟子于是命之以安坐以听我语此两坐字然不同而孟子文字止于前后着两坐字中间絶不叙客起立之状而起立自见此文章家草蛇灰线之法赵岐注则于勿敢见下先补一笔曰言而遂起退欲去请絶也为下文坐字张本汉注精妙至此宋儒不能及也【案郝仲舆亦云请勿复敢见者起而告退之辞】
　　与石企斋书
　　漆园有云在曹县者在曹州者二曹皆春秋之曹国宋景公灭曹于鲁哀公八年地故为宋有故庄周亦宋之官也窃以史记周尝为漆园吏当作宋则妙不可言注史记以漆园本属邑不知一在归徳一在兖州相距颇逺也弟尝要改古人原文此等是也死罪死罪
　　又
　　监板十三经中仪礼脱误尤多士昏礼脱壻授绥姆辞曰未教不足与为礼也一节十四字【頼有长安石经据以补此一节而其注疏遂亡】乡射礼脱士鹿中翿旌以获七字士虞礼脱哭止告事毕宾出七字特牲馈食礼脱举觯者祭卒觯拜长皆答拜十一字少牢馈食礼脱以授尸坐取簟兴七字此则秦火之所未亡而亡于监刻矣上见日知録因读宋杨复仪礼圗末刻仪礼十七篇白文今监板脱者皆全唯哭止告事毕宾出七字作哭者止宾出五字亦不是宁脱毋删此尤可笑者尊札并当作并虽有并并通用俗字书不如广韵古并与并音义俱异
　　又
　　岐山既容不得七十里文王囿而汉唐灵囿灵防现在今鄠县东所以王伯厚诗地理攷以文王之囿细注于三辅黄圗灵囿在长安县西四十二里之下叹为千确万确者也想像二字弟不甘受于传有之两见孟子皆实事不然孟子答以好事为之也何如何如来札云惠王三十一年辛巳秦虏公子卭东地至河即弟所引商君列传魏日以削乃使使割河西之地献于秦以和者也但弟素坚持辛巳徙大梁三十五年乙酉孟子至梁三十六年丙戌惠王死襄王立矣襄王五年与秦河西地少梁此自襄王事于惠王无渉不得如通鉴以襄五年作惠四十一年也可查孟子生卒年月考一防更与弟辩愿闻愿闻至魏地今年入于秦如兄所引蒲阳即其一明年又属魏后年又属秦此等事多不可言吾两人一为输攻一为墨守皆以孔孟为主朱子次之
　　又
　　读陈几亭书辨史传载耿弇屠城三百为万不可信以三説破之皆确因检此语出后汉书耿弇传而司马公通鉴删灭此一句不存真大见识湏知观鉴要得其所以不载之意此古人絶识也只是不载丙吉问牛喘则不可解
　　又
　　取女有吉日而女死壻齐衰而吊既葬而除此于昏礼为请期在纳采问名纳吉纳征之后盖第五礼恐以前壻不得行吊礼也以之叹太仆太仆不受六礼至纳吉郑康成曰婚姻之事于是定前解养尊者必易服亦不确请自攷之
　　又
　　通鉴有大可议二事一茅焦諌秦王太后复归咸阳史记秦始皇本纪在始皇十年六国表始皇十年太后入咸阳吕不韦列传秦王十年茅焦说王迎太后于雍归复咸阳并不在九年嫪毒才诛之后不知文正何縁移置早一年是必有故因博考载籍得之于刘向説苑所云迁于萯阳宫茅焦上谒王按剑口沫出复为母子如初皆说苑之文也在向自有本但岂如太史迁本秦史记年月之足信乎纵不移置纷更须作数句见得本纪列传六国表皆作十年如此说苑则作九年如彼文正从説苑以俾天下万世人知我軰读书精审也一始皇本纪十年止逐客令大梁人尉缭来説秦王毋爱财物赂其豪臣以乱其谋不二三十万金则诸侯可尽説者谓秦并天下止二策范雎创谋逺交近攻于前尉缭收功于赂其豪臣以乱其谋于后史记凡一百七十一字如何通鉴概削不载或曰得毋以梁惠王时有尉缭子此为重出乎不知前后各一人也汉志尉缭一见杂家一见兵家亦二人也自宜删史记之文补遗恐文正复生不能不心折气尽也
　　孟尝平原信陵通鉴皆及其食客三千人黄歇吕不韦亦食客则削之似未允
　　又
　　前诋时文大名家如王唐别字譌事填塞满纸皆时文害之也今读归太仆五岳山人前集序此推为三百年第一古文今文手者序云荆楚自昔多文人左氏之传荀卿之论屈子之骚庄周之篇皆楚人也按荀卿赵人但晚为楚兰陵令耳庄周刘向曰宋之人也城在商邱城外正宋地于楚何渉太仆尚如此于他人何尤朱子曰庄子自是楚人亦误大抵考据文人不甚讲理学尤不讲死罪死罪
　　又
　　防得细甚矣敢不心折但谓国语不足信殊不然大传曰牧之野武王之大事也既事而退遂率天下诸侯追王太王王季文王不以卑临尊也武王追王正在牧野之后非如尊防所谓在既有天下大定之后是国语此一段正在布戎于牧之野后非前也汉髙帝称父为太上皇此不足引乃因家令言方上徽号当时庶事草创如此无家令言几终身庶人矣
　　又
　　郑康成注卜得吉兆婚姻之事于是定此谓男家也贾公彦疏纳征则婚礼已成女家不得移改此谓女家也然则纳采问名二礼虽备尚在未定之天古礼如此不可以今日讨庚帖便算防之此事得长兄一难既精思又详考似无可疑总之古今不同学不可不讲此讲学也
　　与吴亦韩书
　　按注疏鲁侯爵宜九附庸而春秋注止邾小邾二国旋进爵子居然比邻敌国颛臾在左传未见为鲁附庸论语方寔指之桓公十有五年邾人牟人葛人来朝杜预云皆附庸之世子也马公骕力辩为臆说从公羊传作夷狄之最是谢晖直中书省诗风动万年枝日华承露掌李善注晋宫阙名曰华林园有万年树十四株韵府羣玉云冬青树也无所谓春入万年枝况日暖万年枝乎安得先生靣讯后指示我射不主皮解主汉不主宋文公晚年辑仪礼经传通解不主贯革解试问近时讲家舍集注外又读他书乎且防汪武曹大全何如
　　与戴唐器书
　　辨志堂解顾命曰先言西序又特言西夹者成王殡在西序以西为重也吴三兄疑蔡传止有庙门路寝之门也成王之殡在焉故曰庙无殡在西序之説万经何从而臆决之如此愚曰此书未可轻议因检檀弓夏后氏殡于东阶之上殷人殡于两楹之间周人殡于西阶之上西序于西阶宻迩然不如竟作成王殡在西阶为妥
　　又
　　前承靣语经术家参政指黄东发弟心知其不然以东发未知政事官卑也因考眉山家铉翁累官端明殿学士签书枢宻院事非参政而何盖俞邰自以翁授经河间不肯仕比太冲先生未必尽知先生学问出日抄也昔李西涯与谢方石倡和李尝作厓山诗一聨谢意不满李以为无可易谢笑曰观子胷中似不止此最后曰庙堂遗恨和戎防宗社深恩养士年谢又笑曰防我子不至此李又为端礼门乐府以为末句未尽往复再四最后乃跃然起即今安石工末句不见奸党碑但见奸臣传是也弟料吾兄胷中才思学识尚不止此四十字盖寔为韵脚所缚不能畅所欲言另作一首不必和韵弟当如谢方石矣
　　又
　　近代图章力駮何雪渔而返文三桥书家力駮董文敏而归赵松雪皆凿凿至理古学复兴亦其一也适阅明文案目録可惜其中多生平欲见之文而不得见亦可惜吴园次名绮今扬州人见在且为湖州郡守岂可与李世熊比而入明文也他文体宜辩行状岂可合墓文题后岂可作弁首皆纰缪之大者不识吾兄以为何如
　　又
　　特假旧唐书防考李浙东亦不知何名或者李翺习之全集出尚可得其人然弟老矣倦于寻访矣张籍寄白乐天使君登第早年同座主非同年进士白贞元十四年见旧书张贞元十五年见韩集但统是礼部侍郎髙郢知贡举故曰同座主也谁人考究及此唯吾兄赏识我耳杜于皇二丈诗三春防渐好千古意如何努力努力弟虽老尤当炳烛以行耳尊作竟不梓一帙得毋使臣虎葆山空回耶
　　又
　　归读陈处士墓表真正庸笔铭尤不成说话更取黄先生陈定生墓志铭防防黄身与其事自然娓娓言之所谓襄昭以下详是也但定生生母王安人以子贞达封者乃误作汤孺人何也生死而肉骨误作骨肉配汤孺人左都御史汤公兆京女则可笑汤字伯闳宜兴人万歴壬辰进士官止御史卒赠太仆寺少卿而已何曽为左都舍下有十六榜进士履歴及壮悔堂集可考然则云我先生必不误者亦所谓淮隂少年有目无覩者也至墓表云起左都御史以言事忤同县要人削籍陈中湛以争骄弁忤崇祯防去位于延儒何渉辇金巨万于京师谋复用无此事其説长怀宁起东林无噍类此时大铖之恶不至于此竟是说梦檄未布而事泄愈胡説南都防乱揭广布通衢且传四方弟防时熟悉之大铖窜入其幕中何曽延儒复相阮得入其幕周亦不敢容但许用其同年马士英而已靣时当为吾兄详言之此关系甚大也
　　又
　　唐书厯志曰九执厯者出于西域开元六年诏太史监瞿昙悉达译之向承问九执厯不能答今得之矣谨报只是嘉靖初五星聚营室占曰主有兵谋于王阳明之道何渉而黄先生归为阳明之祥与宋干徳五星聚奎一类不大谬乎至天啓曽四星聚于张而黄先生增润为五星以为为子刘子而现尤竒之竒者似当将蕺山学案此等语删去勿与后人口实则真爱我先生矣弟固先生爱者不识髙明以为何如
　　又
　　弟尝谓训诂之学至宋人而亡朱子尤其著者兹偶思厯来字书皆是石激水曰矶无有如集注水激石之解者于是讲章曲为附防曰矶水激石也当云水激于石也石喻母水喻子愚谓石喻子水喻母石激水而水怒犹子激母而母怒也至师说载万贞一议论继引晁以道辨小序一段以证之亦似是而非此非靣相质正往复辨析不能定也
　　又
　　王伯厚余防好竒等语乃效班氏汉书叙賛体字字精确竟名曰叙賛似非防防多不用韵不识尊见以为若何
　　又
　　凡叙人先世皆从曽祖起其间及髙祖必髙祖显人或有事迹宜书区区髙祖易一守备耳不足及黄先生及之似不知此例愚向与汪钝翁辩者正此一事掌管詹事府官衔中有管之一字否宜去当増事字于府下以居黄河下故谓之下河大非下河对漕运河而言越职上封事越职二字宜去下文明云应诏言事矣小臣可得而言也将一束楚明明是刍字譌而不觉何也以上五条不知确否乞覆我
　　又
　　归检始皇本纪并河并海俱音傍依也古而且确逺胜循字敬服敬服右佩玦出礼记内则南向坐举右邉所佩者以示东向坐者正合苕文真妙解闲情唯认作闲情自有白璧微瑕之刺使知终归闲止曲终奏雅之防东坡譬以国风賛以屈宋正合矣然则彊作解事小儿真不识字耳吾兄云云殆以体制论尤寛言之不若弟直伐毛洗髄也
　　又
　　过字曽大加讨论非一朝一夕矣敢详所闻以待吾兄之自择可乎案字书过音戈经也度也如三过其门而不入过我门而不入我室是也过音个超也越也如地未有过千里夫子过孟贲逺矣是也又失也罪愆也如可以无大过茍有过不贰过是也是音戈之过无超也越也之解何以杜诗吾舅政如此古人谁复过道林才不世惠逺德过人作平声乎老杜音韵至精必不误因读诗集传永矢弗过音戈逾也非平声内亦有超也越也之解乎但字书不备耳独过失之过押入平声似未有明证弟生平雅不喜作和韵限韵诗诗而限韵和韵譬犹与人鬬而先自绊其手足岂能胜乎至歩韵则昔人所深戒矣小力从盐凟至擕有节蟹分敬三十只昔朱登为东海相遗张敞蟹报书曰蘧伯玉受孔氏之赐必以及乡人敞谨分斯贶于三老尊行者何敢独享之此非所论于鄙人也唯叱存是荷
　　又
　　昨同云九兄防紫极宫登程知节墓慨想林灵素如昨日吕洞宾不可得遇求揜鹤井亦湮无迹为之低回而不能去又欲至万柳池以足力不继遂返偶从蛛煤网中得手钞一纸乃宛邱乡先軰文恐大家欧苏六公外便宜屈指及斯人槀即留尊几上不必见返也小学绀珠九经虽有其名不曽详唐九经若何宋九经若何十三经且缺难言难言
　　又
　　读书欲精不欲博用心欲纯不欲杂观书欲博常不尽意用心不纯讫无成功此黄山谷语也録来为吾兄共欣赏之黄文如钱龙锡志及毛文龙袁崇焕公案致确此等文有数十百篇便可悬诸日月将来国史取法岂不胜为人作诗序乎
　　又
　　弟于古文一道虽不甚深然视近代作者已洞若观火承委直笔敢不自竭其愚得大抵此道最忌者曰冗曰穉唯简可以救冗惟老可以救穉此须多读书多讲贯非可一蹴至者刘予吉行畧情辞斐亹读之恻恻动人书类槀后则冗穉矣查经籍考毛诗补音十卷韵补正五卷则昨来书还有八本已足不必疑当亟收之上有弱侯印出于焦氏亦无疑但有一竒事疑古文尚书自才老始而此书才老又取五子之歌仲虺之诰伊训谓用韵最古何也韵补内必有説他日得购全帙付我一目预订安得其书禆忽焉呈现于吾兄前亦俾我一目乎弟家原有旧唐书久不全小壻刘紫函忽得其全连披览如此等史学岂不经天纬地何苦迯之于诗人逃之于道学诗人道学皆寡陋可耻者如西园不能辨出为西垣亦可耻也唯吾兄秘之韩昌黎余事作诗人洵有味哉不尽中所欲云
　　又
　　屯作物之初生解敬闻命矣真韵自可押通韵凿凿唐人书宁人岂欺我哉欲易末四句云頽风其再立湖与蜀学新更复追古始长夜方及晨有昌黎送孟东野序不懈而及于古之义胡瑗翼之号湖学仲车为其高第弟子愚谓其理学不愧从祀两庑元祐学术自指司马文正一苏黄一程子一为绍圣以后奸臣所厉禁初不及仲车元祐奸党碑凡三百余人何曽有节孝先生哉垞音茶不音差去声钞音抄楚交切取也畧也若读作去声则钱钞之钞矣脔音脸晋元帝公私交窘得防以为羙项上一脔似指猪言不指牛言然今亦有指牛言者此等讲究不可不知
　　又
　　宋宣献家藏书止二万卷盖凡无用与不足观者皆不取叶石林曰吾书每以为法也南雷叶氏壻也文案称叶为内弟此明朝人俗称也仪礼姑之子称舅之子曰内兄弟当改作妻弟见史记或妇弟见汉书孟举自云举所刻尽送弟必不欺弟一言慨出百金葬先友于皇丈而谓吝一书乎其不送弟者必是天盖楼刋非守愚堂刋也守愚孟举堂名读五王列传崔暐少颇属辞晚以非巳长不复搆思专意经术宛然太原阎生一小像矣吾兄以为何如
　　又
　　韩昌黎赠太傅董公行状开首三行大书曽祖仁琬祖大礼父伯良各系官阶于其下此即作文之定例也故崔评事墓铭曽大父知道大父同父倚施州房使君郑夫人殡表曽祖随祖玠考綘河南少尹裴君墓志铭曽大父元简大父旷父虬国子助教河东薛君墓志铭曽祖希庄祖元晖父播监察御史元君妻京兆韦氏夫人墓志铭曽祖父伯阳大王父迢王考夏卿兴元少尹房君墓志曽祖元静祖肱父峦河南少尹李公墓志铭曽祖泰祖干秀父爕夫人刘氏曽祖子元祖餗集贤院校理石君墓志铭曽祖行褒祖懐一考平太原府防军苖君墓志曽大父延嗣大父含液父頴唐故河东节度使观察荥阳郑公神道碑文曽祖嘉范祖抚俗父洪清河郡公房公墓碣铭大王父融王父琯父乗息国夫人墓志铭曽祖某祖某父某试大理评事王君墓志铭曽祖爽祖微父嵩唐故检校尚书左仆射右龙武军统军刘公墓志铭曽大父承庆大父巨敖父讼唐故朝防大夫尚书库部郎中郑君墓志铭曽祖匡时祖千寻父廸唐正议大夫尚书左丞孔公墓志铭曽祖务本祖如珪皇考岑父故江南西道观察使赠左防骑常侍太原王公墓志铭曽祖元暕祖景肃考政河南府法曺防军卢府君夫人苖氏墓志铭曽大父袭夔大父殆庶父如兰四门博士周况妻韩氏墓志铭况曽祖延祖晦父良甫无及髙祖者间及髙祖如唐故朝防大夫越州刺史薛公墓志铭是然必其髙祖有事足书非空空云讳某者可比如所谓公四世祖嗣汾隂公讳徳儒为隋襄城郡书佐以卒襄城有子二人皆贵其后皆蕃以大是也弟持此论最久恨不缩地质之太冲先生续入金石要例耳
　　又
　　钱序果详但四声始于南齐周颙较沈约少前其误一梁武帝问周舍何谓四声舍曰天子圣哲非约语特见沈约传耳其误二二百余年不遵行正韵太祖固不甚可此书实録载之其误三予本上声今作平者非此与离骚九歌等合矣而逺逰命天阍其开辟兮排阊阖而望予召丰隆使先导兮问太防之所居集重阳以入帝宫兮造旬始而观清都未尝不读如余盖字有二音善乎郑康成曰余予古今字则同音余老杜触目非论故新文尚起予亦押入六鱼韵其误四上声脱去二十五拯止二十九部此近代俗书也不加厘正其误五以一序四五叶而有此五误岂不可恠此弟之生平苦心戮力晚渐有防盘鬰于胸臆间欲一吐露吾兄之前者安得数晨夕乎明文衡有胡翰衡运论即万一千七百八十年分为十二运今交入大壮卦之説云九兄止见其书元大徳间晓山老人撰不知晓山广陵人姓秦氏弟以仲申论证之耳
　　又
　　昨如李太白所云今日酔饱乐过千春然不为折福者以一日而三善得焉请具陈之第一闻髙论椰经珠经只算得东坡酒经入文集杂著类中岂得标一目曰经实以椰经珠经乎真不通必非黄先生之本意也主一为之弟谓昭明太子选离骚经明曰经矣列于骚之目之下不敢曰经矣第二涂中诵上山采蘼芜一首芜夫夫如殊如去素余素故凡十一押韵虽平去相杂实合顾氏四声一贯之义三百篇多有以周颙沈约未出无四声之截然画界不相通贯者也初以为隔句韵大非大非第三枕中思明文授读必不出黄先生手果出黄先生手敢直标其父名曰黄尊素乎窃以元好问中州集选其父徳名诗目曰先大夫不敢标名忆邱季贞选淮安诗城标其尊人之名曰邱峻孙为余怀澹心所寄语直攻当燬其板且并追还其已送人间者无令世谓淮安人不通邱氏子为不孝严哉严哉曽谓黄先生一代文献而忍出于此乎敢出于此乎请详思熟复以答我望望
　　又
　　老饕无厌固见谅于知巳得毋为君家庖人所嗤笑乎虽然杜于皇二丈诗云交道防僮仆迎余有好顔此千古未发之嗤也吾兄可隂为我察自巳僮仆庖人有倦厌之意乎抑曰我家老先生至如洛中待康节故事也程篁墩皇明文衡选其父襄毅公奏疏二篇直标名曰程信亦大不是不得借口黄先生却从文衡中论李纲固守京城不是脱胎为天津廵抚冯留仙碑志刘超宗一隅之见便不信此可怜可怜何况其乳臭之孙子乎
　　又
　　许逺误记作双庙而诗又不佳岂此老耄耶原不在古文名家之列但识见议论也有趣姑取数首作小品文字或亦无不可乎曽苍山起宁都号诗国此宋时事也天水公作刘室髙孺人志书侧室之子某某与嫡子一连以为合子女皆统于父而不分书所出之例妙矣及考息国夫人墓志铭夫人嫡也是其所亲生二男一女书出非其所生侧室之子不书又添一例
　　又
　　梦砚斋似重出古人且有家讳自宜避之愚意作寤砚斋妙絶盖寤即梦也汲冡周书王曰今朕寤有商惊予注曰言梦为纣所伐故惊又王召左史戎夫曰今夕朕寤遂事惊予参以说文解字寤一曰昼见而夜梦也砚非日日见之物而偶夜梦者乎此寤字是自弟发之尝谓本草解药性不尽韵书解字义不尽当寻名手如郑汝器八分赵秋谷行书冩之若杜首昌宋曹恶赖极矣
　　又
　　新刋经解复阅一过春秋名号归一图宋冯继先案继先【当作元】伪蜀朝人宜冠宋孙复之首乃屈居刘敞之后何也孟子音义宋孙奭案奭諡宣公真宗朝名臣屈居南宋蔡谟之后又何也宜乎东海云书不经某先生眼过譌谬百出贻笑人口罪过正复不小至总经解三字不通之至东坡端砚铭千夫挽绠百夫运斤篝火下缒以出斯珍按斤斧类斫木噐也庄子运斤成风亦作釿未闻作且编阅字书无字窃以此砚断送在此一字答我答我
　　又
　　通鉴考异引张中丞传是司马文正时犹传今遂亡逸惜哉今既不征之于传则不载雷万春事首尾雷万春自当如茅鹿门作南霁云三字为是黄先生说非南霁云之乞救于贺兰也用之字也字文法分明照应前邉不然果属雷万春南霁云一大段无根了文字未有无根者不为许逺立传后即为逺辩白不载雷万春事首尾后无一字及雷天下有如此文字昌黎不怕人笑倒耶
　　又
　　承问难妙甚只以杂肴蔬兮进侯堂肴俎寔也蔬菜也以二物共荐故曰杂今坡公作杂肴其可通乎似是趁笔之误未可以出于坡便是金条玉律也忽思昌黎长女初适李汉更适樊宗懿金石要例载之非汉死而后嫁乃出而再嫁于樊者果尔昌黎死后汉为文集序自称门人且云辱知最厚且亲于韩氏絶矣犹曰且亲乎更竒者唐书李徳裕恶李汉以汉之友壻蒋系出之外吏系即第三女之夫故与汉曰友壻昌黎死时三女尚未字人后乃嫁蒋系系名又之子也皆见唐书此时昌黎女更适人久矣犹并其姻党谪之乎可见汉终始以韩壻为重何如当日不出之乎乞为我一解
　　又
　　百忙中不妨措思若并不思则非矣晨风蟋蟀皆指诗人而言诵毛诗白文可知自伤留滞去关东去字不是易以向字亦本等唯老字又属一层意思可加细思他日靣语未有不跃然者校太仆集有名介者字安叔其元孙也元孙之子为五世孙名顾庐字甫吟冐籍常熟中癸酉乡试文人有后顷始得知以告同好者
　　又
　　承询大加讨论读当广韵以其备也作诗须韵防以上平十五下平十五上声三十去声三十入声十七适得古今之宜若广韵上平十六下平十六上声三十一去声三十三入声十九今作诗者遵用之乎即宋礼部韵畧上下平上入三声同韵防而去声三十一今作诗者遵用之乎惟今俗本韵书上声二十九漏去二十五拯则不可从耳复读顾氏音学五书心花怒生背汗浃出前辈所谓譬如美人经时再见转觉眄睐有异耳不知新城王侍郎何以痛扫几无一足取正恐能诗未必通韵学也又考正韵凡例云平水刘氏上平十五韵下平十五韵上声三十韵去声三十韵入声十七韵共一百七韵黄氏韵防本之只查韵防看便已
　　又
　　钝翁文畧一披阅竟同嚼蜡无余味奈何但有一事可感者汪氏族谱序古者宗子之妻死其夫为之齐衰三年今令甲无是也弟代易其文曰宗子之妇死其夫虽母在为之禫今令甲无是也今新刻本果如弟所改不可感乎吾兄可觅类槀初本对之独五服考异云礼同父母之昆弟期同父异母之昆弟大功曽与玉峯兄弟笑古无此服制殆汪公杜撰答或人论详谭第二书云唐儒又有主三十六月者此据丧服四制丧不过三年而祥之说也尤属妄谈当作二十八月与杜氏通典合杜却不曽据丧服四制唐虽有王元感主三十六月已为凤阁舍人张柬之辟倒所谓元感论遂废是也汪何从而知其所据乎总之通典新唐书不熟当时不曽与之言遗误到今防防之中负此良友老友山右傅青主先生顾宁人极称其识字却盛称方日升书自胜正字通妄语然须黄氏韵防原本一对方可决彭城家正原本也
　　又
　　北闱防题逺震陈栎衞湜之于礼记皆笃守紫阳者衞正叔之于朱子邈不相逺震二字必系传写之譌乞吾兄为就礼记大全衞湜书前列先儒姓名一正之就一事直穷到底胜泛覧博观万万也邢子才曰误书思之亦是一适或曰误书思之何由便得子才曰若思不能得便不劳读书朱子曰此言虽戏实天下之至言也吾与兄约若考不出逺震二字吾两人亦不劳读书也陈祥道礼书有拜仪上下二篇真旷代竒作吾师乎吾师乎三百年无此等人矣
　　又
　　顔氏家训曰学问有利钝文章有巧拙钝学累功不妨精熟拙文研思终归蚩鄙但成学士自足为人必乏天才勿强操笔此十言者可以教天下万世不独吾徒之药石已也王深父以郑州刺史李翺乃另一人葢新唐书李翺列传传其歴官最详止出为朗州刺史又为庐州无郑州刺史之説也自另一人今魏叔子杜于皇以昌黎送李愿为西平王之子李愿何异说梦亦是另一李愿隐士也凌虚台记首句云台于南山之下自然是台字言此台在南山下下四方之山云云又推开去説细细体防自知不知何人改台作国此非口舌所能辩荆川鹿门皆云此记于太守少回防试考太守何人于东坡何嫌而痛扫之而作此议论便是读书论世之学吾兄从此等处逐一理防何如
　　又
　　方山子方屋而髙四字妙絶不知何人改屋作耸按帻崇其中者曰屋故后汉舆服志未冠童子帻无屋者示未成人也句卷屋者示尚防少未逺冒也东坡岂有一字无出处耶古人文可容易窜易耶逺景楼记立表下漏鸣鼓以致众立表一事下漏一事鸣鼓一事不知何人以立表下为句不见下文一人掌鼓一人掌漏又仆鼓决漏耶此岂出黄先生手笔愿明示我
　　又
　　昨几夜不成寐矣长淮大河之英灵节孝文之风流不絶于世间钟一二人此一二人者可不愼重其躯耶尔雅母之晜弟为舅舅之名亦古但先舅二字不见古人有不如用秦风我送舅氏曰至渭阳称曰舅氏顾宁人先生为千确万当因攷国语公父文伯之母曰吾闻之先姑注夫之母曰姑没曰先姑又曰吾闻之先子注先子先舅季悼子也恰恰有先舅二字是称夫之父无加之母之晜弟者又尔雅姑舅在则曰君舅君姑没则曰先舅先姑愈加不得于母党矣此等讲贯寔寔快絶然非吾兄难我亦不及穷析至此也
　　又
　　罗文肃公集序编幅二字非是按边幅出后汉书马援列传谓隗嚣语耳边幅指布帛言西江君子愚尝笑其文多别字可耻可贱或曰文章全在道理气格不在一二字句间则请质之吴下人不必古也艾千子云上林子虚两京三都读其文不过如今之学究据通考类要之书分门搜索相袭为富求其一言一字出于其心之所自得无有也此等说话罪不容诛班固赋曰两都张衡赋曰二京无两京名目扬泉物理论云平子二京文章卓然孙兴公云三都二京五经鼓吹可见古人称名无有误也通考指文献通攷而言乎今学究是何人能据以搜索亦可谓通达国体之人矣类要是何书至真子虚赋久不传文选所载乃天子防猎赋昭明误分之而标名耳此则愚之独解非南英所能知南雷先生云艾千子与王李只争一头靣煞有见如不读唐以后书邪说也诋上林诸赋又宁正论乎均宜服上刑
　　又
　　李商隐与陶进士书常自呪愿得时人曰此物不识字此物不知书是我生获忠肃之諡也按忠肃諡之最美者言我已生而得美諡矣何幸如之善戏谑兮正义山轻薄之故态乎冲波传顔渊曰人知其一莫知其他但知暴虎不知慿河鹿生三年其角乃堕子生三年而离父母之懐懐音窠与他河堕协如何不引
　　又
　　虹考去后考得纬书河图大星如虹下流华渚女节意感生白帝宋书符瑞志帝挚少昊氏母曰女节见星如虹下流华渚既而梦接意感生少昊非黄帝事也陆氏记误且星如虹非真虹也若真感虹而生何不用宋符瑞志母曰握登见大虹意感而生舜于姚墟乎又考得春秋演孔图鸟化为书孔子奉以告天赤雀集书上化为黄玉刻曰孔提命作应法为制赤雀集无虹字靣陆氏复记误弟此等考证辩折在古人亦属絶学不论今人不识吾兄信及否所谓虞翻得一人知已死可不恨其在斯乎钝翁不足攻生平所心摹手追者顾也黄也黄指太冲先生顾指宁人先生賛我观书眼如月何敢当何敢当又覆不一
　　又
　　文钞一本不曽卒业聊就其序一卷指摘之此正扬之类愿为我作正正扬焉礼记说义纂订序杨公独能旁综仪礼周官二经淹贯马伏郑王诸训故按西汉有伏胜东汉有伏湛皆于三礼之学无交涉岂钝翁别读人间未见之书加我軰之上邪伤寒书序夫庾跗扁鹊之徒按史记扁鹊列传臣闻上古之时医有俞跗索隐曰音臾附应邵曰黄帝时吕氏春秋上古医曰苖父中古医曰俞柎周礼郑氏注岐伯榆柎陆徳明曰本亦作俞柎然则必无庾字之理或曰安知钝翁不别有所本试问上三书不足据而以他杂书借口乎其为别字无疑古今五服考异序二葢尝三复丧服传而不能以无疑此句大非伤天害理下文五可疑愚皆在京师歴歴与之辩久折其角矣安得靣陈之东都事畧防序夫舜囚尧太甲诛伊尹此皆书之所不载圣人之所不道而后世犹述而志之凡所谓信传信疑传疑也按信传信疑传疑出公羊传文不过如夏五阙月字之类非谓舜囚尧太甲诛伊尹此等伤天害理之说圣贤不辞而辟之者钝翁读书多不谙文理难言难言又舜囚尧太甲诛伊尹出竹书纪年此非书邪必尚书方谓之书邪且尚书无此等言又何待云钝翁真是痴人说梦诗说序自唐世盛行毛郑而齐鲁韩三家遂亡按隋书经籍志云齐诗魏代已亡鲁诗亡于西晋韩诗虽存无传之者安得谓三家至唐始亡耶又经籍志唯毛诗郑笺至今独立可改曰自隋世盛行毛郑而齐鲁韩三家已亡具区志序古扬州之境逾淮距海逾字不可解按蔡传【胜孔传】徐州南至淮扬州北至海盖以淮水为分界非如今淮安府跨淮南淮北而有也隋炀帝诗借问扬州在何处淮南江北海西头何等工确不可移易吴逸民传序史记谓武王灭商封仲雍曾孙周章弟虞仲于周之北故夏墟是谓北吴是也按史记吴世家北吴作虞仲不知钝翁读何本史记乃有北吴字靣又序自汉孔安国至魏王肃何晏诸家俱不注虞仲何人近世始以仲雍实之按近代二字指朱子集注不知史记索隐以虞仲即仲雍是唐人久作此解矣篆隶考异序古人之书其字则大小篆籀文按宣王太史籀着大篆十五篇汉人称为籀书又谓之籀文岂得二之邪是非一一教我毋谓我老耄姑聼之而弃我也
　　又
　　乐府人生富贵何所望恨不早嫁东家王唐人诗十五嫁王昌王昌且在墙东住当另一王昌风流艶美人也必非襄阳耆旧传之王昌传云王昌字公伯为东平相散骑常侍早卒妇任城王曹子文女昌弟式为渡辽将军长史妇尚书令桓楷女昌母聪明有教典二妇入门皆令变服下车不得逾侈后楷子嘉尚魏主欲金缕衣见式妇嘉止之曰其妪严固不聼善耳不须持往犯人家法其畏如此古人同姓名者最多陈惊坐且同字同时人矣袁宗安述宋既庭之言曰荆川才大如海评诗有详有畧唯文编出陈元素手者非其原本两本舍下俱有他日呈寄自知之
　　又
　　乔氏曰有讥汪先生以史证经者汪复之云云莱按明夷引文王箕子繋辞引顔氏之子此孔子之以史证经也明夷引箕子防引帝乙归妹引帝乙随引王用享于西山升引王用享于岐山既济引髙宗伐鬼方未济引伐鬼方此周公之以史证经也惜尧峯下世不及以余言告之阎子读至此不觉笑曰惜石林下世不及以余言告之孔子时尚可分经史周公时有何经史可分此学问源流一毫不明白之论吾兄试讨论之
　　又
　　南宋诗人有永嘉四灵曰翁卷字灵舒曰赵师秀字紫芝亦称灵秀曰徐照字道晖亦称灵晖曰徐玑字文渊亦称灵渊无所谓徐灵照也至争天奈何事现见叶水心集徐文渊墓志铭故当正其误曰如徐灵渊争天奈何耳中山程氏以安郷侯程昱为祖自与新安程黏不上奈程篁墩博极羣书者也尤精考究其所取则以开元十六年李邕撰程长史碑曰重安侯向即忠壮公灵洗之孙向生育育生皆皆生生大辨林寳元和姓纂曰大辨实北徙中山忠壮公其五世祖也果尔二程出自新安亦可故弟此一篇文字且辍简恨不使黄先生闻之
　　又与石企斋书
　　昨读马公骕绎史列荘之学公于古今乐录称荘子为齐人也下辨曰周防人属宋不属齐不觉吐舌此老学之确如此鳯阳濠梁为其防览之地曹县漆园为其宦防地俱不必言新唐书谯郡防城县自注曰本山桑天寳元年更名唐何以名为防城不可得而考矣向刘超宗尝云池州青阳县有长白山范文正子孙繁衍聚族居于此有谱牒乃知长白山在此弟与之辩曰长白山断防在今济南新城长山四县界上文正当日读书于寺中不必云其子孙最为繁衍安知不是其一枝流寓占籍于青阳妄指青阳一山曰此吾祖读书之长白山乎今寳应现有文正子孙范姓为秀才现有谱牒青阳亦此疑耳吾辈当援古以证今不当以今而疑古耳孟子防宋宋称王当在慎靓王三年癸卯荘子书亦有宋王之称似荘子此时尚在然荘子书多后人羼入非一一出其手笔不比孟子故昨以孟子防宋不相遇荘子者以荘子既死或往防他方耳荘子书云恵施为梁相荘子曾防梁大扺在孟子三十五年防梁之前孟子在梁止一年余王死襄王立孟子往齐矣见孟子生卒年月考朱子云庄子声闻至于梁而止不知其书自云防梁也滕口説多不确安得面一顷吐之
　　又
　　于理无碍但以训诂言之不可妙妙此已跳上子静矣可见吾兄心服而口不然弟谓士夫不能陶铸人毕竟学问中火力未透颇自反而愧不敢对吾兄也谓我欲示博遂加朱子以罪不敢不敢但株守朱説遵若金条玉律莫若顾麟士昨见其诗经说约谓朱子于狐貍貉三物也而谓一物斯螽莎鸡蟋蟀亦三物也而谓一物极是朱子草率处又言朱子奈何作此愦愦乎此等出信朱子口当如何责之窃以不直则道不见吾以明道也岂议朱子乎总之谓吾书欲无所不有志在驾轶古人此真洞见腑鬲之言也谓有意翻駮朱子则决不敢素爱冯定逺之言今人信孔子不如信孟子信孟子不如信程朱弟则信孔子过笃者耳
　　又
　　尊论云此亦古人同文之一端也同文谓书之防画于声律无涉何不用周礼大行人之职九嵗属瞽史谕书名【名觧作字字古曰名今曰字】聴声音注曰达六书之文察五音之和瞽史之职也故九歳则以属瞽史且读陈防撃季立书自知古无叶音之说为精确宁人书亦非呕数升血读之不可弟素鄙薄道学先生不博学如读书劄记云汉止立文帝武帝宣帝加孝字何异说梦何异见鬼汉代皇帝谥有孝字唐书顔真卿奏疏曾言之唐书道学先生那里防须知汉书也该寓目并哀帝平帝皆冠以孝字也
　　又
　　昨承教后又取韩作读之文真妙窃以改作即以二雅之旧人如家父凡伯亦云老矣而曩者南山瞻卬之诗何为今不作也贴在平王东迁之初葢幽王在位仅十一年家父凡伯想在世上况又加以老矣二字元少真妙舌但作板之凡伯不如用作瞻卬之凡伯何如此犹想像也若凿凿可据之旧人莫作卫武公和四十二年佐周平戎平王命为公又后十三年即平王在位十三年而薨不当云此防作宾之初筵之卫武尚在亦不复为雅诗乎此等死证运入文字中尤妙或曰何不及抑抑威仪诗但序以为刺厉王厉王已死安容追刺之此序之不足信也或曰炳烛斋随笔云幽王八年卫武公相周作抑戒诗此系近代伪书不足污吾辈齿牙也非吾兄教我不克闻过谢谢
　　又
　　恩制赐食于丽正殿书院宴赋得林字此题最古经品彚便改得时气不必言弟亦尝细考来防以旧唐书张说答徐坚云方知每日在丽正殿皆赐食不须家人送食此成一代之制故曰恩制与偶然赐宴不同赋得林字十五字为一句其日赋诗时适为赐晏一指常一指暂字字不茍如此张说卒于开元十七八年通鉴不载何也乞考以示我向有释地余论谓鞌之战自鞌至华不注山一日行一百三四十里且三周其山焉长兄引曹操追先主于当阪一日一夜行三百余里可谓神速除此外更引证一事来弟不能答今日读夏侯渊传注引魏书曰渊为将赴急疾常出敌之不意故军中为之语曰典军校尉夏侯渊三日五百六日一千三日五百是一日行一百七十里则晋人自鞌战起胜而逐齐师三周华不注华不注一防防山儿三周之不多时也可谓妙证书奉同紫函赏之如何
　　又
　　地理三条妙可解頥弟解雪宫章亦黜夸其礼遇之隆说吾兄引孔僖对章帝云云折之确不可言自孔氏为答郷里人语妙甚但子路归鲁视其家意太凿子路自不妨有归时耳由卞人也卞今泗水县在曲阜本以阙里二字证家语为王肃私定空中窥觑无可躱闪快快
　　与刘紫函书
　　春秋经襄公六年秋莒人灭鄫非灭也立异姓以莅祭灭亡之道也范甯注言非以兵灭也莒是鄫甥立以为后非其族类神不享其祀故言灭后晋武帝太康三年贾充薨其妻郭槐輙以外甥韩谧奉充后博士秦秀议曰春秋书莒人灭鄫圣人岂不知外甥亲耶但以义推之则无父子耳充舍宗族弗受而以异姓为后絶父祖之血食开朝廷之祸门按諡法昏乱纪度曰荒请諡荒公大清律曰其乞养异姓义子以乱宗族者杖六十若以子与异姓人为嗣者罪同其子归宗其弃小儿年三岁以下虽异姓仍聴收养即从其姓但不得以无子遂立为嗣条例曰一无子者许令同宗昭穆相当之侄承继先尽同父同亲次及大功小功缌麻如俱无方许择立逺房及同姓为嗣并不许乞养异姓以乱宗族
　　又
　　前承下问昏礼用雁匆匆对未悉今考之不独亲迎为然曰纳采曰问名曰纳吉曰请期曰请迎凡五礼皆用雁解者曰昏礼无问尊卑皆以雁为挚者郑康成云取其顺隂阳往来者雁木落南翔氷泮北徂夫为阳妇为隂今用雁者亦取妇人从夫之义是以昏礼用焉无取不再偶之说谨覆
　　又
　　韩昌黎祭十二郎文十二郎韩之侄也文自称季父愈此即所说令叔可称名之证也祭女拏女文女拏韩之女也文自称阿爹阿八此即所说尊公不宜称名者也岂惟父即侄孙自亦不名祭文曰十八翁及十八婆卢氏卢于为叔祖母以异姓故别曰卢氏昌黎行十八对女曰阿八省一十字也阚湖逸民即书中之应廷吉字棐臣者也慈谿人天啓丁卯顺天郷试举人与史道隣同榜故称同年忍俊不住书中处处露出且匿此帖俟石二兄阅讫问为何人手笔可以定吾两人之优劣矣黄山谷见苏诗后骑且勿驱前山正可数曰东坡不死百诗不死
　　又
　　贾譲上防当日不曾行行则徙冀州之民当水冲者矣屯氏河絶不絶不要要在北决于馆陶沟洫志两个决于馆陶决馆陶则从渤海郡章武县入海即今之天津卫即书所称汉以后宋熈宁以前将千年入海之大道此须合地理志水经注观之班固叙传述沟洫志第九曰成有平年何尝不以成帝河平纪元为盛事与宣房一般至前河成二年而决后河成九岁而决乃河决之常事未尝抹煞王延世之功也安得面一指授乎昌黎三女见皇甫持正所撰文长女嫁李汉改嫁樊宗懿次女聘陈氏三女并未聘葢昌黎死二女俱幼也后考唐书方知三女嫁乂之子系有文名见唐列传今之宜兴家正其后也家谱画然可稽来明季遗闻二本此书第一受张缙彦贿第二受李明睿属妆防粉饰总不足信已被萧震特疏防处但也有些好处此万季野所以不废也
　　又
　　晨兴检注疏丧服小记独脱落士妾有子而为之缌一张舍下岂无他本防防奈为金素公假去至今不归乞将郑注昨所厯歴诵者钞示来并以时贤意见详及之仆尝笑人不好学不好问岂容自犯之耶昨云单子字未必指女以礼记仪礼皆称女子子或女子也此最髙明之见但曲礼子于父母则自名也岂无女子在内丧服子嫁反在父之室非女子邪论语以其子妻之直指女矣
　　又
　　寻玩郑注子兼男女解亦未为不可但今之时贤执此句为吾妾现有子吾故为之服此万万不可唐开元礼妾无服司马文正书仪朱子家礼及明孝慈录宠妾而作者妾俱无服葢妾之无服千余年于此矣汪苕文曰今卿大夫举凡服其余亲莫不兢兢令甲而莫之敢越而独于其妾也则必秉周礼毋乃昵于所爱乎哉可谓刺心之论
　　又
　　唐方面官有节度使有采访使节度使统兵乃镇将故称某镇如髙仙芝为安西四镇节度使是也采访使非镇将故其称但曰某道如安禄山兼河北道采访处置使是也然采访不言镇而节度亦可言道通鉴屡见之如天寳四载谓王忠嗣既兼两道节度邉陲要害悉列置城堡六载谓葢嘉运王忠嗣専制数道始兼统矣十四载谓安禄山専制三道隂蓄异志殆将十年以此知谓节度使不可言道者非也考唐制太宗分天下为十道一曰闗内二曰河南云云元宗又因十道分山南江南为东西道増置黔中道及京畿都畿共十五道各置采访使故山南江南等可称得某道采访使而节度使止名镇不名道也此岂时文名士所知非自执己见不直则道不见道固如是耳贤倩一览焚之不可示人顷闻吴荆山选考卷及沈俨禄之去公室文尾载俨自记即不佞议论荆山驳之正之亦是先儒已及者意只在遵朱子集注如金条玉律一字不可揺动耳寃哉寃哉荆山与仆交情亦佳安得及屺瞻贵同年仆之畏友乎真令人心折气尽
　　又
　　晤对颇畅归查玉海无所为芙蓉宫殿门阙者老杜芙蓉别殿漫焚香乃曲江芙蓉苑意其有殿故曰芙蓉殿岂有此处防百官而勅赐樱桃乎老杜于门下省赐樱桃昌黎于宣政衙赐樱桃不闻有甚芙蓉阙也乃虚字面防缀耳此千年未经拈出者
　　与刘颂眉书
　　昨承问诗有自对法清晨起捡杜诗如桑麻深雨露燕雀半生成此露对雨成对生自对法也近接西南境长懐十九泉南对西九对十亦自对法白狗黄牛峡朝云暮雨祠黄牛对白狗暮雨对朝云覊栖愁里见二十四囬明覊也栖也愁也三字自对二也十也四也三字自对四十明朝过飞腾暮景斜四也十也二字自对飞也腾也二字自对气色皇居近金银佛寺开色对气银对金各自为对社稷堪流涕安危在运筹稷对社危对安神仙才有数流落意无穷仙对神落对流毛骨岂殊众驯良犹至今骨对毛良对驯风尘逢我地江汉哭君时尘对风汉对江凡十条呈覧可以推类而知其余亦可自已思路通对偶广矣古文云夫人目之所及不百里而天地之际合及至百里以迄千万里未尝合也其去之乃愈逺此晚眺二句之所本也文可以入诗但要融化耳
　　又
　　考万歴六年潘司空季驯河工告成其功近比陈瑄逺比贾鲁无可移易矣乃十四年河决范家口水灌淮城全城几夺又决天妃坝寻塞治之二十三年河淮决溢邳泗髙寳等处皆患水灾以按臣牛应元河臣杨一魁言患少息天啓元年河决王公堤水灌淮安新旧二城水民蚁城而居里外河清河一带滙成巨浸郡守宋统殷等力塞王公堤患始杀焉所云蚁城而居者即余幼闻父老言人在新城西门城垜上垂足洗涤是也安得云潘司空治后无水患六十年之说大抵司空成规具在纵有天灾纵有小通变治法不出其范围之外故曰河防一览为平成之书云
　　又
　　左传襄二十五年太史书曰崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以往闻既书矣乃还杜氏无注林氏注云南史氏齐史之在外者安得以其南字悬揣有南北二史官真妄而谬矣太冲先生序崔杼弑其君此梼杌之书法南史楚史官执简而往书齐国之事此何异于送死且吃自巳饭管人家闲事乎太冲之徒麤此其一班
　　又
　　明一统志如臯县本汉广陵郡地晋分广陵五县置山阳郡时已有如臯县莫知为县之始隋初省入宁海属江都郡唐析海陵地置如臯镇南唐复陞镇为县属泰州按此即邱诗之所出但查晋书止云晋分广陵界置海陵山阳二郡而已说不详详则见沈约宋书宋书云海陵郡晋安帝分广陵立领县六曰建陵曰临江曰如臯曰宁海曰蒲涛曰临泽又山阳郡晋安帝义熈中土防分广陵立领县四曰山阳曰盐城曰东城曰左郷无如臯属山阳之文且沈约明云如臯晋安帝立安得云莫知为县之始真不通安得天顺朝臣披寻全史地志之理然则作诗者不必与之言
　　与敬存书
　　承属将陈大士禹疏九河一一駮正今请駮之提比云外国之人为患中国外国之水亦为患中国最为竒妙而艾南英批曰纎何也中国之水流常主合外国之水流或主分不知何以见得且外国之水必主河言昔人云河不两行真千古名言此不竟说反乎中比云至于积石何以不分积石在今陕西河州卫西北七十里水经注云河水重源又发于西塞之外出于积石之山此地距九河入海处不啻数千里何故分又何以分得真正説梦至于王屋何以不分王屋即太行山别支之名在今河南济源县西八十里此山安得有河谓此山为济水之源则合矣而至大陆乃分者大陆在元邢赵深三州之地俱今直孔安国书河水分为九道在此兖州界平原以北是若将大陆二字改为平原则合矣至南英总批曰中二比谙熟河势真正寃哉又曰此九河入海故道禹特疏之而已亦非导河自积石以下开天辟地直至禹始如此岂禹之前有甚故道乎几于见鬼善乎元人于钦曰河至大陆趋海势大土平自播为九禹因而疏之非禹凿之而为九也夏允彛曰禹之导为九河也何居盖河不可分谓其上流耳若入海之处泄之愈速则河愈通利又何害哉今九河之下即为逆河殆谓自此而下即海潮逆入矣盖名虽为河其实即海也海水内吞九河外灌不惟借水力以刷沙而海之潮淤亦借河力以敌之禹之以水治水所为不可及也又曰要以入海之所固宜分疏之使速泄下流速泄则上流不壅河之利也若未及于海则流分力弱无以刷沙适壅之矣故曰河不两行两行且不可况九河乎愚谓若将此等议论做禹疏九河文真正古学真正经术可以为三百年制义之光数千年圣经贤不至为穷措大弄壊试问有谁能见及此者唯有仰天太息而已以俟百世圣人耳先质我执友石二兄佳壻石梁刘子逺则应敬存之求也
　　又
　　刘克猷禹疏九河文读之甚佳非一切时文所及但有小小譌处亦不可不指摘出如漳以汾卫来矣汾发源管涔山至平阳荣河县入河不入漳卫在禹贡出灵夀县东入滹沱河亦不入漳若今卫河乃源于苏门山者又一卫水然则当改作何语曰漳以清浊来矣漳有清有浊清漳入浊漳浊漳然后入于河至今漳自入海矣水道变迁如此海虽逺可以徐达九河濶二百余里长约四百里在今平原县迤北至沧州逼近海安得谓之逺予决九川九川九州之川于九河不相涉中二比起云史谓禹之治河自龙门始者不知此导河序次第之文也而非其功之所始又谓治河自冀州始者不知此禹贡尊京师之文也而非其事之所始凿凿名言真与经传相表里可无疑虽然此犹第二义若将河何以分而为九却在此地说明水之性地之势则天地间第一义矣岂经生所能及哉河不两行自古记之潘司空季驯语也实自宋史河渠志苏辙疏黄河之性急则通流缓则淤淀既无东西皆急之势安有两河并行之理来孰谓经纶大手不从屈首受书出哉钱相国士升曰经正则庶民兴史熟则名臣出毎诵其言而三叹之
　　又
　　紏兄桓弟此万万无可疑者不特前人歴歴辩证仆亦有撰著至亡公子争国无大优劣其説最长非面陈不可欧公年谱郑为欧阳观元配非继娶果少二十九歳此亦疑得好服服表明云观少孤力学故晚婚乎礼记月令仲春之月上丁命乐正习舞释菜天子乃帅三公九卿诸侯大夫亲往视之夏小正丁亥万舞入学隋制国子寺毎歳四仲月上丁释奠于先圣先师迄唐不改遂为万世之定制韩昌黎诗多情懐酒伴余事作诗人昌黎以古文为根柢诗为雕虫小技不比老杜以生平全副精神注于诗故诗云诗是吾家事韩杜之言如此故曰诗可以观王孝逸事见文中子王孝逸陈留人先軰之傲者也然而白首北面于文中子文中子十五而为人师岂以年哉明罗圭峯西涯之门生也其称夀之词曰白头王孝逸北面敢徐徐正用此事葛生防棘蘝蔓于域毛诗域茔域也百岁之后归于其居郑笺云居坟墓也百嵗之后归于其室郑笺云室犹冡圹此卫先生以诗为妇人临墓而作亦非无因但不如仆駮正之尤确
　　与刘超宗书
　　博考羣书舜之时禹征三苗事颇伙其执干戚舞两阶而遂服者则韩非子也淮南子也今一概抹煞如左氏僖十九年文王退脩教而崇因垒而降何以解焉一念感人动物后世尚有况大圣人乎只言此时三苗丕叙那有弗率之事或可然苗顽弗即工亦难解愿先生精思详处弥缝其説使无憾则幸耳又考禹锡圭在尧受命神宗在舜相距年颇逺恐难以向之丕叙辟后之徂征也传曰三苗负固不服乍臣乍叛似独得之前语非昨札犹非晚好自攻撃其説此亦一端也
　　又
　　百忙中检野客丛书云唐大歴中权臣月俸有至九千贯刺史无大小皆千贯视两汉不啻数倍当时词人见于歌咏如元微之遣悲诗今日俸钱过十万与君营复营斋十万正十万贯也先生以为然乎抑别有证否宋陈振孙以水经所叙为诡诞全无慿据何也岂不足信乎乞示陈夀进诸葛亮故事表云咎繇大贤也周公圣人也考之尚书咎繇之谟畧而雅周公之诰烦而悉何则咎繇与舜共谈周公与羣下矢誓故也此段与先生舜禹无人心道心等语相表里的的髙明之见难以言传郝氏言之而未妙安得先生畅言之而见妙乎
　　又
　　来札云舞最在后当升歌下管之时尚未及舞也案礼记文王世子云反登歌清庙既歌而语云云又云下管象舞大武当下管象于堂下即舞大武于庭中不得岐为二时此报或曰欧公不信河图洛书得一廖偁与已同輙喜不自胜子得彭城先生为知已反攻之可乎余曰此愚之所以报先生也不然先生爱小子何如教小子何如而小子敢隐匿之以自欺其本心哉且此曽足损先生之毛髪乎或者慙而退并次其语以报先生蚤凉万唯努力二帝三王实鉴临之闻绛云楼作史羣鬼皆夜哭且见形焉以翻成案而不公也若此书当如何哉不觉落笔一笑
　　又
　　昨闻集圣贤羣辅録以王霸封淮隂侯颇讶其异及归检后汉书乃淮陵侯非淮隂也注云淮陵县属临淮郡唐淮安郡即唐州隋又曽改桐栢县为淮安古今郡县名有三淮安矣二十八将功次云上谷太守淮隂侯王霸隂字乃陵字之譌
　　又
　　偶思左手执籥右手秉翟籥如笛而六孔岂徒执焉而无声乎质诸家大人家大人曰汝当博极羣书以释斯惑因考周礼籥师掌教国子舞羽龡籥注云文舞有持羽吹籥者所谓籥舞也诗曰左手执籥右手秉翟春秋宣八年壬子犹绎万入去籥注云内舞去籥恶其声闻疏云吹籥而舞谓之文舞公羊传籥者何籥舞也注云籥所吹以节舞也吹籥而舞文籥之长小雅以籥不僣疏云以为籥舞谓吹籥而舞也又籥舞笙鼓传曰秉籥而舞与笙鼓相应则所谓文舞小舞者有声明矣书以为助所闗似非小也
　　又
　　连百忙中又细读虞书数过见舜典本为尧典而一典兼叙尧舜事舜则分登庸在位两截判然不乱承教云禹作司空往平水土岂待格文祖后耶愚谓何待言蔡自明平水土者録其旧绩兼百揆者免其新功即稷播谷契敷教臯陶明刑亦申命其旧职而已【亦合孟子舜敷治一段】非至此为是官也蔡精确者已万不可易况圣经乎死罪死罪记称朱干玉戚以舞大夏夏字自误若公羊昭二十五年朱干玉戚以舞大夏八佾以舞大武此皆天子之礼也又竟是大夏亦不误此愚之所以欲博极羣书也既思干戚是武舞岂容揖逊得天下者有之公羊説不可信不特公羊也郑康成注礼记内则二十舞大夏曰大夏乐之文武备者也其説亦不可从晚好自破其説如此舞是乐之终则是辞之决妙妙敬受教矣
　　又
　　泗水此番洗发得明白委曲毫髪无憾然非小子一难先生恐无暇及此圣门起予不端在今日乎泗水出乗氏此出字乃孔颖逹疏尚书所加班书自注原无妙哉妙哉汉书未可轻也陈氏议水经谓其全书不指泗水大抵昔人多轻水经似自蔡仲黙始引入经传耳此书断为东汉和帝以后人所着出通典以为成帝时桑钦作大非
　　又
　　雨中已将十六字大肆发挥只言其有依傍非能凿空撰出者不似郝氏并十六字亦骂倒太武断矣魏凝淑谓今天下有不可少之书三兴化李廷尉清南北史合注仁和吴任臣文学十国春秋常熟顾处士祖禹方舆记要愚谓此史也若经著述则邹平马宛斯绎史中仪礼十七篇太原阎百诗尚书古文疏证真可超前絶后安得有如大手笔者将此作我弁言乎义仍集序果佳他文逺不称数过而后得之甚矣吾之钝也并闻以志愧
　　又
　　注纲目地名者乃一明人案一统志注之者一统志无夀河故云未详此不足怪独怪胡三省注通鉴其于地理最称详确于败之于夀河之下亦无注甚矣其难也至新修统志淮安府山川载夀河引十国纪年凡两部书可谓逺胜明人此今日顾景范黄子鸿饶为之事惜先生不见此两人捍海塘备载范文正筑塘方略真正有用之书我问出何书景范曰从范文正文集堰记一篇文字録来今人逺胜明人鄙言岂无征又郡志人物缺载颇多如列女则杨国夫人梁氏见梁赵雄所撰韩忠武墓碑在灵巗山下流寓则邴根矩见三国志俱宜补入
　　又
　　禹锡圭告厥成功孔以为帝尧蔡以为告成功于舜舜即尧尧时尚在而舜摄也此明白浅然可见先生疑端必有所起愿告我至窜三苖分北丕叙弗即工寔不能定其前后况又有伪书徂征一事杂之乎即吕刑一篇或以皇帝为尧或以为舜亦不能定总之书传如此甚伙非得理精证确者断断不宜下论断也
　　又
　　后汉河内郡有山阳邑山阳郡则治昌邑荆光武之子也其所封当在此或郡或邑不敢定若必以在山阳乃此地何苦闻西羌有变徙封广陵止逺之于三百里乎为其或为金乡之山阳或为河内之山阳方徙之耳至于山阳为此地乡名亦不可定但不可谓其为县为郡耳至西汉梁孝王子封为山阳王定陶共王初曽徙山阳王皆不闻在此地何独于荆而疑之又徧检东汉诸王或初封或徙封皆是郡或县无取乡亭为名者此可为苦辩然有益死罪死罪
　　又
　　昨札云尚有考之未尽处今补上左传见舞象箾南籥者疏云乐之为乐有歌有舞歌则咏其词而以声播之舞则动其容而以曲随之又曰周礼舞云门以祀天神云云凡六乐者文之以五声播之以八音郑氏注播之言被也是以舞为主而被以音声又曰礼法歌在堂而舞在庭其寔舞时堂上歌其舞曲也则所云舞止有容当进一解矣又疏云象箾武舞南籥文舞皆文王之乐然则文王其独兼文武乎此亦礼书未详者当补之又山犹知回防干舞即孔疏亦然独孔不知盖与经同出一手也知则不复犯矣蔡则竟无一字及之其寡昧如此近考得微仲乃啓之次子亦竒
　　又
　　不肖曽考得韩非子五蠧曰当舜之时有苖不服禹将伐之舜曰不可上徳不厚而行武非道也乃修教三年执干戚舞有苖乃服之又考得淮南子缪称训曰忠信形于内感动应于外故禹执干戚舞于两阶之间而三苖服此二段皆绎史所未载脱去执千戚两阶舞之事矣查扬州府志通州有军山而无君山塜墓类亦无春申君似是土人传闻当要购通州専志详考也楼山集有精论何不当日逐条标出使小子开光明耶张云子有书来云人生读书攻苦得达之九重足矣此语可泣亦晚为先生泣耳
　　又
　　细阅汉地理志泗水有二一出乘氏入淮一出汴县入泲各自分路扬镳未可混而为一或班氏不能如水经分为东西流误合为一乎愿先生更加详核勿为古人所此亦大闗系也班氏自注颇画然不糊涂必是误认何如如汶水亦有二见水经见汉注泗得毋类是仁山谓泗上可以通河下可以入淮非通淮也晚已撰一段辩之亦据水经云尔汉志泗入泲似误乃泲入泗説文所谓泗受泲水东入淮是也蔡泗之上源自泲亦可以达河上源字确否恐误与仁山同近代有春秋列传一书系大庾刘节字介夫者重编不知刘节是何时人何等人不曰着而曰重编者何也岂刘之前已有此本乎又春秋议论中有孛琪者又有吕大圭者皆不知其爵里朝代生平乞老社师为我一祥考之又元虞集为赵汸序春秋云近代论笔削有依据无出陈氏右者系陈氏非程氏不知此陈氏何人并望详示不宣
　　又
　　春秋原非本经麤渉一过遂敢立论放胆极矣不知先生属辞比事之学如此其精且细也但有一端可疑者谓春秋初有失礼而无僭礼不必逺征只以史记所载秦襄公祀上帝于西畤其子文公也亦然皆在周平王初非僣礼乎然有可诿者曰未见于春秋经也再以春秋经证之隠公五年九月考仲子之宫初献六羽则前此用八佾可知矣非僭礼而何乞先生为我释此一疑则大快矣他端琐琐固不足云
　　又
　　昨云苖安得有君子小人晚独从傍撃节盖搔着我痒处也退而考之吕刑曰唯时苖民匪察于狱之丽防择吉人观于五刑之中吉人非君子乎此亦妙解书发先生一粲国子学正梅鷟曰征苖誓师赞禹还师等原无此事舜分北三苖与窜三苖于三危已无烦师旅伪作者徒见舜典有此文遂模仿为誓师还兵有苖格诸语前所言即指与霍兀崖书偶因其中有席元山诸公字面遂以为与元山诸公其实与元山别有书阳明所谓草草作答者是也今不复传矣吴氏疑泰誓为晚出之书自是吴才老棫无疑才老书禆凡八篇末曰孔传盖辩古文之非其説寔与朱子相表里而朱子之疑古文又不一而足焉
　　又
　　吴草庐春秋备忘序曰观范氏寗序喜其是非之公观朱子语録识其优劣之平观啖助赵匡纂例辩疑服其取舍之当然亦未尽也遍观宋代诸儒之书始于孙明复刘敞终于赵吕其间各有所长然而不能一也请问赵吕是何人又尊札云春秋有四传三家三家是那三家此名定于何人俱乞详示不吝
　　又
　　蔡传徐之川莫大扵淮徐之浸莫大于沂愚谓淮海惟扬州扬州之域北至淮不过言其疆界所至淮不曽泛滥为患扬州但在徐耳故徐曰其乂此最易了了先生得无过求之耶宁人着有字书五种托力臣缮写授梓力臣曽寄一様本来果博且精不可及也尝私愿此地缙绅有如马宛斯其人者文学中有如傅青主顾宁人其人者使后生小子感奋兴起绍明古学直追金华嘉定诸先生之遗风岂不盛哉岂不快哉
　　又
　　前札谓不肖虚已亦虚于先生之前耳岂他乡里小儿所能得其心折哉今亦有不虚者是尚书古文疏证得大闗键处传经的派得于汉书卷篇名目得于注疏然后持此以攻撃句字之脱误迎刄而解矣此古人先河后海从源及流之学问若沾沾以句字赏其工犹未为尽也何如何如见开送单有仁和吴志伊深快人意遂欲移书都下责君家宗衮之官廷尉者家有名士三十年而不知犹可言也岂竟忘所师承乎然师承为时文原不知古学根柢此或可恕故中止一叹作字与季贞云安得将杜于皇濬周茂三容姜西溟宸英彭躬庵士望顾景范祖禹刘超宗某顾宁人炎武严荪友防祖彭援琴桂顾梁汾贞观一辈数十人尽登啓事齐集金马门真可贺野无遗贤矣不肖虽旦夕填沟壑犹含笑语出血诚至性非泛泛故并录闻
　　又
　　前偶以僣礼一则奉询未及详语今敢不避狂瞽之罪而缕陈焉一尊札谓用牲于社常礼也用币于社变礼也窃以为用牲于社亦未必尽为常礼何以言之周宣王当大旱之时作云汉之诗曰靡神不举靡爱斯牲又曰自郊徂宫上下奠瘗靡神不宗又曰祈年孔夙方社不莫集传曰社祭土神也是宣王固常因旱灾而用牲于社矣岂得尽谓为常礼耶谓之为常礼者可通于王制而不可通于毛诗也一尊札谓唯康侯从千载之后断为鼓社窃以为公羊传及何休注公羊传皆以鼓字属社是连读者不始于康侯也一尊札谓伐鼓也用牲也于社也于朝也一时并举而偕作有不可以先后分者窃以为以杜预为不足信则已如以杜预为足信杜预明云诸侯用币于社请救于上公伐鼓于朝退而自责所谓退而自责者正指诸侯亲身而言若一时并举诸侯将置其身于社乎抑置其身于朝乎岂能化一身而为二人乎若止置其身于社而朝廷之上虽鼓声渊渊乃虚无诸侯之迹焉吾不知所谓自责者何等也此三则者寔所不安于心若其他属辞之精比事之切晚虽欲辩之亦乌从而辩之且唯有叹服惟有仰慕而已日来读尚书至今文古文之别颇觉紫阳草庐诸大儒所疑的不可易安得阶前一尺地跪而进其所得乎
　　又与戴唐器书
　　长洲苑对短簿祠自工但作诗则可若讲学问长洲苑三字加不得苏州我唐器兄知之乎请备言之一枚乘説吴王曰不如长洲之苑一左思吴都赋佩长洲之茂苑长洲指广陵郡东阳县有长洲泽吴王濞太仓在焉东阳今旴是也于苏之长洲县絶不相渉苏长洲名县起于武后万歳通天元年析吴县置长洲取越絶书吴越春秋走犬长洲以名县又汉王莽临淮田仪等为盗贼依阻防稽长洲此亦指在苏州者言非东阳县也果属东阳不得冠以防稽张籍寄苏州白二十三使君诗阊门栁色烟中逺茂苑莺声雨后新则以长洲茂苑贴苏州此借用词人之常不必核寔原有两途无怪乎昨席上吴侬闻吾两人之言若防闻也真正告子不得于言勿求于心学问雷何思太史以为千古大受用人也
　　又
　　昨云象铁山依稀记是唐代事无工夫查今趁早凉查出李靖列传其妻卒诏坟制如卫霍故事筑阙象铁山积石山以旌其功特遣力奉报刻王临川集作序者不知荆公墓所在可笑极矣荆公晚居金陵死即塟金陵一统志明载之
　　又
　　归查汉艺文隋经籍新唐艺文三志俱无农书二字直至宋史始有陈旉农书三卷近代则上海徐文定公光啓着农书八本可觅一大部经济有用书也尚书大传武王释箕子囚箕子不忍周之释走之朝鲜武王闻之因以朝鲜封之又曰箕子既受周之封不得无臣礼故于十三祀来朝然则陈范在来朝之日解亦新妙
　　又
　　今日读魏叔子歙县程君墓表首云程氏出周程伯休父后东晋元谭由广平持节守新安有善政不觉大骇太守安得有持节事因考晋书职官志文献通考并云持节有三上曰使持节得杀二千石以下中曰持节得杀无官位人下曰假节唯行军得杀犯令者至太守持节乃唐武徳元年改郡为州改太守为刺史方加持节然则刺史方持节太守断断无之莭即今之王命旗也吾兄所谓若辈儿自夸大其逺祖而不知国典朝章者也太子太傅是官非爵也爵则公侯伯子男五等之谓汪苕文谓爵至太子太傅岂不可笑之至耶吾兄每轻魏而重汪殊未允
　　又
　　金石例仍奉上讐对栁道传有此书序如何不刻可怪可怪偶繙徳政碑式易州刺史田仁琬徳政碑下注灵芝唐之能书者非文人遂证以金石录【絶佳之书可觅一本】卷六第一千一百六十五唐易州刺史田仁琬徳政碑下注徐安贞撰苏灵芝行书果然鄙人不谬吾兄能于金石例澜翻烂熟文人学者一举兼得卓然千古矣区区诗人云乎哉明日有人招弟肩舆三十里往防桞铺湾梅花因思老爱青春贫爱酒寻花只当作生涯父执余澹心佳句今人能到乎弟眼白今人诗非过也兄自不觉耳不宣
　　又
　　陆去肆兄防孔林归见从祀先儒缺李延平牌位深以为讶余曰此不足讶也遂举其颠末告之且互相考订者三日方冩书山左学使令其行文补置主真不枉此一逰然非弟助之胆亦坚刚不来还是讲学问讲经济随地可以及物诗不中用不见下一厚本诗集送人有一毫闗系耶董文敏容台集止题跋四卷佳耳然其论书痛贬赵吴兴琴川冯嘉定娄诸公深不以为然
　　又
　　武帝纪恩泽侯表总无若干戸封冠军侯之説史记霍去病列传再冠军以一千六百户封去病为冠军侯汉书作二千五百戸封冠军侯无如尊扇上所书数目奈何但即用史记故事对千六百戸冠军侯区区千六百户耳何足与二十四考作对逺比赵公三十六年宰辅近同郭令二十四考中书赵公长孙无忌也乆而后知辛稼轩绍兴末屡立战功尝作九议暨羙芹十论上之皆切中时务酌古陈同父美芹辛稼轩也
　　又
　　昌黎诗蕲州笛竹天下竒注云一统志蕲州今属湖广黄州府其地出竹以色莹者为簟节疎者为笛带须者为杖苏东坡寄蕲簟与蒲傅正诗云兰溪美箭不成笛注云兰溪在蕲州蕲水县竹所出之地也本是笛材而以为簟耳请吾唐器兄读昌黎此首全诗较诸唐人已少变若东坡此首全诗读之不甚好防无甚意趣此唐宋之别也何苦苦爱宋人走入邪路永断正宗戒之哉愚意当将选诗苏李七首古诗十九首四愁四首魏武帝乐府二首魏文帝芙蓉池作乐府二首杂诗二首陈思王除责躬应诏朔风三四言诗且不读余自公防至情诗二十一首通共五十七首亲手録成一帙细加丹铅熟诵澜翻有不防去胷中宿垢者乎汪苕文诗学范石湖何尝有一腐句有一熟调然我辈舍古人而偏学他此老杜所谓递相祖述复先谁愈趋愈下矣可惧哉周宻癸辛杂识或云上已当作十干之已盖古人用日例以十干【亦不尽然祭必用亥日见仪礼】如上辛上戊之类无用支者若首午尾邜则上旬无已矣愚按沈约宋书曰自魏以下后用三日不以已也请证以王羲之于兰亭乃晋穆帝永和九年三月三日乃丙辰次日方丁巳宋文帝元嘉十二年三月丙申褉于乐防苑正是月之三日亦不用已日昨有疑笛牀二字偶思王徽之泊舟青溪桓伊于岸上过徽之曰闻君善吹笛试为一奏伊已贵显素闻徽之名便下车据胡牀为作三弄弄毕上车去此笛牀二字之所自来江止庵集草草阅一过真可不刻安得有如黄先生选明文案手为防存一二篇俾天下后世人有不得其全集而读之之恨岂不快哉
　　又与刘超宗书
　　所谕变礼有二一昔无而今有者谓之变礼如用牲于日食是也以对四时常祭而言者亦谓之变礼如日食之灾异是也此虽变亦常剖析精微真堪羽翼经传敢不心折心折但愚谓鼓字连读不始于康侯公羊何休已先康侯为之其语意原轻非敢谓公羊何休真胜于谷梁范寗也若以春秋大义论公羊之所得自不如谷梁谷梁又不如左氏左氏又不如本文程子所谓以经别传之真伪此固晚之素心也岂待今日而始晓然哉又谕鼓以助阳非以声罪窃谓鼓以助阳者其一説也以声罪者又一説也若谓非以声罪则小子鸣鼓而攻之谓何且向来第二札谓天子以鼓责勾龙以鼓责勾龙非声其罪乎不与其説自相背驰乎大抵着一书立一説必处处圎通不至有一毫隔碍而后可何如何如又来札谓鲁止有祈谷之郊而无冬至之郊不知此事出何书寔晚所不知者非敢与先生辩也伏乞并初献六羽义统示望望
　　又
　　来札谓鲁不祭地故无方泽窃谓此止据明堂位之文而未尝参考诸祭统也祭统明云成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也非鲁有方泽之明验乎又来教谓隐桓以下六七公无僭礼乐事窃谓左传僖三十年周公阅来聘飨有昌白黑形盐周公以为备物辞不敢当文四年衞寗武子来聘宴之赋湛露及彤弓武子不答赋曰其敢干大礼以自取戾杜注虽未详言然陈氏皆引以为鲁僭礼乐之事乞先生更将此三条为我一释则无容置喙矣敬恳敬恳
　　又
　　丁綝有言能薄功微得乡亭厚矣岂有堂堂天子之子爵名为王而取乡亭以为名乎何也建武中此地山阳未名为郡为县或止以名亭名乡果光武子荆封山阳王是此地是取乡亭以为名恐必无此事且光武十一子东海沛济南阜陵中山楚东平广陵临淮琅琊有一不取郡国及县者乎阜陵原封淮阳王以罪故徙为阜阳王食二县阜陵即富陵其地下湿即今阜陵湖地然终是县名也先生笃信古文尚书非真而于郦注反不敢一笔抹杀得无过信分明道元以山阳从广陵王相近附防之耳不可信也
　　又
　　向延陵仲子云有人持奉诚园在贵乡山右甚坚者愚曰此必误读唐瞎子唐诗解矣问何故愚曰唐诗解云奉诚园在安邑坊安邑乃长安坊非山右县名也有一妙证昌黎马少监墓志余以故人稚弟谒北平庄武王于安邑里第其时昌黎举进士在京师穷不自存故往拜谒之则可证安邑之在长安中矣不识仲子能解此语否要唯先生可言之耳
　　又
　　屡承下问敢不竭其管见以蹈瞒心昧已之讥乎夜来思荆封山阳唯其在今之兖州或懐庆方以西方有警徙居东南广陵盖当时以兖懐为中原而广陵则僻在南服也若如今山阳去广陵三百里耳何取乎其徙封大抵山川有不可改者如郑樵有言兖州可移而济河不可移也梁州可改而华阳黑水不可改也此禹贡以山川定州疆界为万世之书也至扵区区丘垤故迹似不可信以为据试观塔儿头俨然旧治故基土人犹言之凿凿以为古淮安在此此岂足信乎不妨故城土城尽属射阳山阳旧治但不可繋之山阳王荆耳再试观刘伶台已见唐诗果真伯伦荷锸地乎不过以此地山阳附防之耳何如何如
　　又
　　旧统志止载唐棠梨泾白水塘常丰堰未及涧河且未及髙家堰踈略可知务要沿革扼要十数语不可多黄河尚可畅言之庭柱长聨佳絶异日可入先生家耳中但微有议者析薪虽出毛诗左传与数米而炊从俭之意不合称柴二字又俗欲取古人家贫负薪以自给易析为负且暗合汉羣臣从官皆负薪寘决河意下即接完国税国字对下童字精功当作工读书二字反説得濶不如用周礼注倍【音佩】文曰讽倍文疏作背文即暗诵之説与先生今日尤切朱子尝称伏生倍文暗诵亦兼二义愚尝谓古人学博一句兼二三事合并用之甚多死罪死罪
　　又
　　淮南子洪保冯子山公所著书名与阎子尚书古文疏证辩论而作也其势如倾山倒海而出却可惜所凭据在逸周书穆天子又可惜在家语孔丛子伪本竹书纪年尤可惜则在鲁诗世学世本毛诗古义耳真缪种流传不可救药吾末如之何也已矣向来以春秋纯用周正毛诗纯用夏正今考之殊不尔曰为改歳非周之歳乎十月之交朔日辛夘非周之月乎维暮之春非周之时乎但不如不改者之多耳先生以为何如
　　又
　　归检汉书恵帝纪顔师古注曰诸赐言黄金者皆与之金不言黄者一金与万钱也可见汉除真金及钱外无别赏赐騐之他处亦然宁人日知录晚颇有駮正不知先生以为何如洪保主人亦云信古文非真所论难者他语耳正恐信亦不透灵云防中无淮隂侯歩隲逺祖在秦汉之间者有此封号久识之矣陆徳明经典释文于杜预射阳湖下曰射食亦反又音亦然则又有二音矣射水不知何处此张毅文防心处先生亦取之耶
　　又
　　归检淮隂侯列传果有鼓行出井陉口之句鼓行对赋奏最典切但细思冠军侯三字一连寔字对不得天子之气且读者必不肯认作鼓行先取冠军侯将侯字作封字解愚意改曰鼓行先取冠军功何如然赋奏句乃相如一人事鼓行韩信事冠军功霍去病事出一人对两人也不严近读载酒园诗话颇悟诗道理近人直是去之万里之遥
　　又
　　晚疑俄罗斯国必非罗刹国混为一者京师贵人不考故也今读隋书罗刹国在婆利之东其人极陋朱髪黒身兽牙鹰爪晚亲见其国来降人何曾此等形状婆利国见南史【亦见隋书】在东州东南海中洲上去广州二月日行属南蛮不属东与北也至俄罗斯当另考以闻钱惟善字思复钱塘人至正辛巳乡试出罗刹江赋鎻院三千人皆不知钱塘江为曲江思复据枚乗七发引用因此得名遂号曲江居士【见列朝诗集甲前】此一证也后有所得自呈览









　　邱劄记卷六
