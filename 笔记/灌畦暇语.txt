《灌畦暇语》  【唐】佚名


提要  
　　灌畦暇语，一卷。不着撰人名氏，书中皆自称曰【老圃】。【唐太宗】一条独称【臣称皇祖】，知为唐人，【蒲且子】一条称【近吴道元亦师张颠笔法】、又，【引韩愈诗二章】云【后来，岂复有如斯人】，则中唐以后人也。前有自序，称【早年血气未定，铺方纸，运寸管，亟起以干一旦之名，力尽志殚，仅能如愿。】又称【决意勇退，脱谢缨弁。】则亦尝登第从仕矣。 

　　其书凡三十二条。观其【答黄仲秉】一条，宗旨盖出于黄老，而大抵持论笃实，亦不悖于圣贤。《唐志》《宋志》皆不着録，惟陈振孙《书録解题》始有其名。所载《魏繁钦生茨诗》一篇，冯氏诗纪未载。又《北魏鹿悆赠真定公子直诗》二篇，惟据北史引入，不及此书，盖亦未见其本。然朱子作《韩文考异》于【岐山下】一首注云【世有《灌畦暇语》一书，谓『子齐初应举，韩公赏之，为作《丹穴五色羽》】云云，则其传已乆矣。 

　　此本为陆氏竒晋斋所刋，末有李东阳■〈叐〉云【余顷僦居京城之西，有卖杂物者过门，见其箧有故书数种，大抵首尾不全，《灌畦暇语》一编尤为断烂。余以数十钱购得之，因料理其可读者，才得三十余条。】云云。则此书，乃东阳所理之残本，【分彭宠奴】一条佚其后半。【韩愈诗】一条佚其前半，凡阙二十八行有竒。又非东阳所理之旧矣。然核其词旨，确为唐人著述，虽残阙，终可贵也。  

　　乾隆四十六年十月恭校上  

　　总纂官 臣纪昀 臣陆锡熊 臣孙士毅  

　　总校官 臣陆费墀  

　　●灌畦暇语自序  

　　灌畦暇语者何？老圃腾颊之云也。尝忆早年，血气未定，铺方纸，运寸管，自许不落人后。亟起以干一旦之名，良甚苦辛，力尽志殚，仅能如愿。终以枯肠不贮机穽，不能随世低昂，中年以来，渐识悔吝。顾胸中有所谓【刮磨者】，蟠不吐则更自惩，艾伏不敢发，乃知昔者所谓【辛苦以求】者，大可怪笑。非但无益，抑为有妨。呜呼！大丈夫亦安徃而失其贫贱者哉！于是决意勇退，脱谢缨弁，故邱之旁，有地弥甽，蛇行趋隰，土气沃衍，甘井在前，不病于汲除，治以莳蔬，咸曰宜哉。夫【藉暄于春阳，射利者不争；资润于泉脉，干没者不忌。】而又，继日以从事，其为力可以不匮；卒岁而计入，其为收亦足糊口。每风日好时，皋壤悦畅，负杖曵屦，暂出郊堑，比邻之人，偶相与立，曹相与谈，忽觉肳颐咄咤，故态横发，或童颠之叟，或粗有知识之少年，时时相顾，捧腹一笑。意虽不伦，弃亦可惜，因取而疏之，以其縁隙日乃有得也，故以【暇语】题辞。  


　　尧不有其耳目者也，寄其视于舜而四目以明；寄其听于舜而四聪以达。尧与舜一体之化也，故舜飨大功二十，尧无得而名。  

　　老圃曰。尧舜之事不可以不察也。无已，则有如秦之二世矣。二世唯不能视也，而寄其目于髙，庭下歩不容跬，髙指鹿以为马；二世唯不能听也，而寄其耳于髙，盗满山东，民胥为■〈亻丸〉而瞶不得闻。身死望夷之下，秦祀忽诸。虽葅醢，髙庸何能及？故曰尧舜之事不可以不察也。  

　　彭宠，以渔阳叛光武，为之旰食。会其奴斩宠首以自归，帝喜封奴为不义侯。  

　　老圃曰。天下之恶均也，惟害人之叛已也，是以有讨。奈何奴利其主而以侯，不可以训矣。有天下者，有大物也。不可以私意持也。髙帝微时，数窘于丁公，顾而语之曰【天下未定，两贤岂相戹哉。】丁公以是免，及帝即位，执而僇（阙）…… 

　　子齐初应举时，行其文卷，有所谓【中谟者】，大为昌黎韩公愈所赏，以诗赠之云【丹穴五色羽，其名为凤凰。昔周有盛徳，此鸟鸣髙冈。和声随祥风，窅窕相飘扬。闻者亦何事，但知时俗康、自从姬旦死，千载閟其光。吾君亦勤理，迟子一来翔。】其见奬重如此。公复为延誉于主司，以是子齐之声，响于廷右矣。会为主司所摈，公论大屈。公咨嗟久之，又为之赋《驽骥之章》，其词曰【驽骀诚龌龊，市者何其稠，力小若易制，价微不难酬。渴饮一斗水，饥食一束刍。嘶鸣当大路，志气若有余。骐骥生絶域，自矜无匹俦。牵驱入市门，行者不为留，借问价几何，黄金比嵩丘。借问行几何，咫尺视九州岛。饥食玉山禾，渴饮醴泉流。问谁能为御，旷世不可求。惟昔穆天子，乗之极遐陬。王良执其辔，造父挟其辀。因论天外事，恍惚令人愁。驽骀与骐骥，饿死余尔羞。有能必见用，有徳必见収。孰云时与命，通塞皆自由。骐骥不敢言，低回但垂头。人皆劣骐骥，共以驽骀优。喟予独兴叹，才命不同谋。寄诗同心子，为我商声讴。】  

　　老圃曰。釜量之于多寡，非所受则不能容；丈尺之于长短，非所凖，则不能度。故无仲尼，则微生可以言【直】矣；申枨可以言【刚】矣。柳下季不得以为【介】矣；孤竹君之二子不得以言【亷】矣。是以士诚自修也，而时或莫之知，则有湮阸而不闻，白黑混淆，孰莸而孰熏？卒然而得名世之士加，至诚由直道，以少振其挠，顾不快欤？予尝讽韩之二诗，三复熟读而不能去手，兴感所至，则往往为之堕睫，吁，后来岂复有如斯人耶？  

　　寗戚欲干齐桓公，厥路无从，饭牛车下，逢桓公夕出。戚乃扣牛角而疾歌商声之诗，诗曰【南山矸，白石烂。生不逢，尧与舜。襢短布单，衣不掩骭。黄昏饭牛至夜半，长夜漫漫何时旦。】桓公闻而异之，命后车载之。归与语，大悦，擢为上客而预闻国事。其后，杨恽以列卿被放，因与孙会宗书，其中有秦声之诗，诗曰【田彼南山，芜秽不治。种豆一亩，落而为箕。人生行乐，尔须富贵，何时是时？】有与恽不相能者，誊其语以上闻。孝宣帝大怒，下之。吏当以大臣怨诽，罪及三族。 

　　老圃曰。嘻！南山一也。其托以讽，亦一也。放其情词，宁语尤为深切。然一则以封，一则以族，岂所遇者，不同欤？抑杨渉于有情，而宁特游于疎逺者欤？夫人主，内贮私意，则聪明不开；聪明不开则横生忌讳；横生忌讳则直言不闻而廷有非辜矣。谗惎之党，又乗之以危中国士。嘻！曾谓【孝宣帝其不及齐桓公者逺矣。】 

　　后汉繁钦，伤世道剥丧，贤愚隐情，上之人用察不至，而小人得志，君子伏匿。于是赋【生茨之诗】，其词曰【有茨生兰圃，布叶翳芙蕖。寄根膏壤隈，春泽以飬躯。太阳曝眞色，翔风发其旉。甘液润其中，华实与气俱。族类日夜滋，被我中堂隅。】 

　　老圃曰。钦之托兴也。甚可畏也。甚可畏也！夫茨之生于兰圃也。始并驱以处而已矣。未有害也。漫不知禁，则枝叶旉舒，而能翳芳草矣。又，不知禁则将疑于似是，而世之宠光必聚于其所矣。膏壤也。春泽也。太阳也。翔风也。甘液也。宠光，不一之譬也。始萌其根株。又发其颜色。始毓其躯干，又流其气脉。其眷眷至于如此，则茨之积也，安得而不厚，茨之积也厚，则族大类滋，弥满于中堂之间，向所谓【猗兰芙蕖，皆无地以托业矣。】吁！可不甚畏者耶？吁！可不甚恨者耶？  

　　仙人海春，居髑髅山，善啸术。太山道士锺约徃来，敬其艺，愿学焉而无从。一日，春变其形为石，约不之知，乃坐旁石，上仰面啸而春所化石应之亦发声，倾山动涧，云雾为之下堕，约知是春，惊起再拜以祈请焉。春哀其诚，因教以三术。不饮不食，乃得啸而风生于虎也。 

　　老圃曰。夫气出于虚则凝而不散，留于实则鬰兮而不达；声出于虚则圆而不息，留于实则澌尽而不发。虚之于术则大矣，岂惟啸■〈上上日下〉则然。古之善事其心者，万形错陈，日接于化而不怛。风生于虎，其细矣夫。 

　　沈约以佐命，勲位冠梁朝。晚年，诸进用事者，忌其固位，取约所为鹿葱诗，乘间以白武帝。帝意已不能堪。未几得道士赤章事，遂大发怒，约以忧死。其诗曰【野马不可骑，兔丝讵宜织。尔非萍与蒿，岂供麚鹿食】。 

　　老圃曰。君子之于言，不可以不择也。身处嫌疑之地，而口陈形迹之语，加有媒孽之人，为构于旁，沈之不免也固宜。故曰【祸藏于■〈耳少〉微】，微物不可以不戒。 

　　《周礼》。金石有一定之响，故诸音皆受钟磬之均，至于飨燕堂上不悬金石，则以笛有一定之调，故诸弦歌皆从为正也。晋世，列和善为笛，荀朂常欲依十二律作十二笛，令一孔应一律。和曰【太乐东厢长笛尾长四尺三寸，今若取其下征之声于法，声浊者，笛当长计其尺寸，乃五分有余，和昔日依之不可吹也。】朂又问和曰【若不知律吕之义作乐，音均髙下清浊之调，当以何名之？】和曰【每合乐时，随歌者清浊声。假声浊者，用三尺二笛，因名曰此三尺二调；声清者，用二尺九笛因名曰此二尺九调。汉魏以来相传施用，不能改也。】 

　　老圃曰。古人遗乐，其不可复矣乎。昔以弦歌受笛之均，今以歌声定笛之调。律与笛孔不能相当，此正东西之相反也。《汉书》言【雅乐者有制氏，但习其铿锵而不能。】言【其义传至列和，葢以成谱相授尔。】然则，后之作乐者，将孰考正也。文王之诗曰【于论鼓钟，于乐辟雍。】言【有义为可论，有理为可乐】也。吁，道之不明也。道之不传也。盈于耳目之接者举，是也，而何有于笛哉。  

　　管仲有疾，桓公徃问之，曰【仲父之疾，病矣。若有不可讳，亦将何以诏寡人。】管仲对曰【微君之命，臣也。臣固将谒之，虽然，君犹不能行也。】公曰【仲父命寡人东，寡人东。命寡人西，寡人西。仲父之命，寡人敢不敬从？】管仲摄衣冠而起对曰【东郭有狗，嘊嘊旦暮，欲啮我猳，而不使也。公，惟爱味，而易牙善调，以鼎饪事公。公曰『我，唯婴儿之未尝。』易牙退，蒸其首子，芼而进之。夫人情非不爱其子也。于子之不爱将何有于公。臣且死，君必去之。】桓公曰【诺】。管仲又言曰【南郭有狗，嘊嘊旦暮，欲啮我猳，而不使也。公，惟喜宫而好妒。竖刁自刑，自理公之内。人情非不爱其身也。于身之不爱，将何有于公。臣且死，君必去之。】桓公曰【诺】。管仲又言曰【西郭有狗，嘊嘊旦暮，欲啮我猳，而不使也。公惟有疾而迎机堂，巫氏乘公之意而敢为诞言。夫言，心声也。于心之敢欺，将何有于公。臣且死，君必去之。】桓公曰【诺】管仲又言曰【北郭有狗，嘊嘊旦暮，欲啮我猳，而不使也。公惟爱整而乐人之饬。卫公子开方事公十有五年，不归视其亲。于亲之敢忘，将何有于公？臣且死，君必去之。】桓公曰【诺】。管仲以手加颡曰【臣之愿毕矣。今臣之属气，奄气将尽。愿君不忘臣之言，臣目则能瞑矣。】管仲死，既塟。桓公尽逐四人者。居数日，味不慊于口而反易牙；宫中之辨不理而反竖刁；苛疾间作而反堂巫；朝行乱伦而反开方。桓公嗟圣人固有悖矣乎。其后期年，四人者，果作难围，公宫而不得出入，有妇人从窦以见公。公曰【吾饥欲食而外不馈，吾渴欲饮而浆不至，吾不知作难者谁也。】妇人曰【易牙、竖刁、堂巫、公子开方四人分齐，国途十日不通矣。】公曰【嗟。圣人之言长乎哉。吾何面目见仲父于地下？】 

　　老圃曰。蔽惑之于心术也。顾不怪哉。始，桓公取夷吾于仇雠，而属以国事，北合诸侯，一匡天下，宜若同心共体之不如也。晚节末路而其颠错如此。夫仲父以为狗矣。而公曾不能少悟，不能以顷而去也。呜呼！抚四封之境，位于人上，而乃与羣嘊嘊者，朝夕以从事，其于危邦杀身也，直立而须之尔。蔽惑之于心术也。顾不怪哉。  

　　戴逵作闲游赞。既曰【岩岭髙则云霞之气解，林薮深则萧瑟之音朗。其可以藻玄莹（阙）其皓然者矣。】又曰【凡物，莫不以适为得，以足为至。彼闲游者，奚徃而不适，奚待而不足。】又曰【竒趣难均，玄契罕遇。终古孤栖于一嵒，独玩于一流。茍有情而未忘，有感而无对，则辍斤寝弦之叹。固已幽结于中林，骤感于遐心。】 

　　老圃曰。异哉！安道未始知游者也夫。宇宙上下，今古来徃，总总众念，管乎是矣。又奚为恫虚而畏独，又奚为矜羡而聘合。古之至游者，不出于户牖之间，而髙览于八纮之外，内视反听于几席之上，而万有不同之态度，皆无以逃其察。和光混融，大同而为一，孰恃而比承，孰取而藻莹？未忘之情，付以理遣，而无对之感，寄诸忘言者矣。异哉！安道未始知游者也。  

　　《元道经》云。万性之中，至灵者，人。与天地同生于虚无之始，因元气而结以成形。天地能安静和柔，不移于本，常守虚无，湛然不劳，得自然之道，元气不散，故能久长。人缘生，想移于本性，目妄视，耳妄听，鼻妄香，口妄言味，身妄作役，意妄思虑，是以六贼交攘，元气消散而寿命不永。 

　　老圃曰。其然，岂其然乎？夫人之与天地，俱空中之一物耳。一昼一夜，圜周之度，其间不容息。然闭（则），天地奚为而安静？坌盈消减，震曜动薄，其为力亦可以言劲矣。然则，天地奚为而和柔？彼【日月、雷风、水火、山泽】之森乎两间也。与人之所谓【耳目口鼻身意】则一而已矣。天地失其行，元气有伏有逆，则为燥湿缪盭之变；人失其凖元气，有壮有衰，则为偏俱痊毒之疾。眞与妄对，祥与眚反，天地果无以异于吾人也。大丈夫志气，挺特固，当立逺大之见，窥造物者之所以物物，而不当物于物。以横生欣，耻也夫。蛩蛩之谋，止于善草；周周之计，利在衔翼。穴深寻焉，则臂不能探矣。吾惧人之短，于是说也。聊复援笔，庻几解頥。  

　　《虞书》曰【击石拊石，百兽率舞。】又曰【箫韶九成，凤凰来仪。】又曰【舞干羽于两阶，七旬有苖格。】夫百兽非一类之种也。凤凰不时有之物也。编作于列，竹比奏于廷，飞走上下，如应契劵。彼苖，民之顽也，攻之以兵而不譓矣。秉朱执翳，近于阶庑之下，而江湖数千里之外，报以七旬之速，是亦有说矣乎。 

　　老圃曰，然则，所谓【心术之化】也。夫心术之化，不待使令号召也。而其答如响。《书》曰【光被四表】。又曰【格于上下】。夫尧舜氏所乘者，神光也。神之所摄，光之所烛燎，虽四表上下，无不和来，然则，非一类之百兽，不时有之凤鸟与。夫顽，不即服之，有苖动荡，鼓舞不知其所以然而然者也，故曰，惟神也，不疾而速，不行而至。  

　　客有吹籁见越王者。上下宫商和而王不喜。或奏墅音焉。王大说。 

　　老圃曰。人之所以相动者，心精也。心精之所接，虽觕而受其所不接，虽精勿留。噫嘻！天下未始有眞好恶者也。则夫持其絶伎以幸人之必察，难矣夫。  

　　昔蒲且子，善弋者也。詹何闻而悦之，从受其术，而以钓闻于楚国。近吴道玄，亦师张顚笔法，而世传其画，以为卓絶。 

　　老圃曰。古之善学者，不师其同而师其所以同。同者，迹也；所以同者，心也。故骐骥以善走，絶其羣矣。今马之能走者，岂必随其余歩哉。顾所以灭景追风者，有。不在，是故也。彼学弋而得钓，临书而善畵，特转移之顷尔。古之善学者，盖又有为方而不以矩，为圆而不以规，及其又进于此。则，注其想动，其神千变万化；其迹，旁岐诘曲，不可以为方，卒其所以师焉。丙丙如丹。夫是之谓【善学】，乃如吮毫而勘笔，畵之丰省；蹲矶以辨竿，线之浮沉。詹吴且不为，而况不为詹吴者乎？故禹行而舜趋。子，张氏之贱儒也。  

　　青丘生喜驰骛，其意焦焉，惟恐其不及也。中年而感内热之病，消中烦燥，百方以营之而不能。良已，徃见北宫，蒙而告惫焉。北宫子曰【子知夫重之与轻乎？如手揣权衡而玺印涂也。诚能以其所重而加其所轻。子之疾，虽不营，犹可为也。】青丘生归而自失，悉捐其故所有者，而滛思于北宫子之言，疾则少间。 

　　老圃曰。有是哉。夫捐随侯之珠，以邀千仭之爵，人莫不怪，且笑焉。为其所用者，重；所求者，轻也。然则，生之于已也。又岂直一随侯之重者耶？青丘生亦弗思之甚者。  

　　旧说【盘古氏之死也——头为五岳，目为日月，脂膏为江海，毛发为草木。】又云【头为东岳，腹为中岳，左臂为南岳，右臂为北岳，足为西岳。】又云【泣为江河，气为风声为雷，目瞳为电。】又云【喜则为晴，怒则为阴。】 

　　老圃曰。信斯言也。则是盘古氏未死以前，未有【海岳江河草木】于下也；未有【日月风云雷电】于上也；未有【晦明阴晴】于中也。然则，盘古氏何所运其想而生？何所植其足而立？何所注其耳目而为视听？何所取其甲子而为春秋？为说如此，是谓【大有茫洋而不近事之情，无已则假为之词，犹之可也。】其意若曰【盘古氏，天地万物之祖始也。覆焘袥袒广大，虽不可以为量，要其大形实，无以异于一人之身，岳海之辽，絶亦尻背之间耳，故曰：无已，则假为之辞，犹之可也。】 

　　文人不原事情，多承用寓言以为实，如曰【尧之时，十日并出。石烂山焦，尧不胜其毒，使羿彀弓矢而射之落其九而，所存者，一。今之日是也。】 

　　老圃曰。是何言之悖也如是！夫水火之精，上见于天，日月是也。其分为昼夜，其象为坎离，其义为阴阳。尧日有十，月当有几？就令十日并出，羿安得射而落之？是何言之可哂也如是！我闻尧有十瑞：曰【刍化为禾】也。曰【神羊触佞】也。曰【屈轶指邪】也。曰【景星见于天】也。曰【醴液发于地】也。曰【甘露零于野】也。曰【凤凰止于庭】也。曰【神龙游于沼】也。曰【箑莆生于厨】也。曰【厯草立于阶】也。太古鸿荒，未有名数。三坟河圗之书，以【草木换易】记其时。及黄帝氏，迎日推策，大挠作为甲子，于是始有纪年之次。自甲至癸，为日之数十。蓂荚之未生也。十日之义，俱晦而藏。既有蓂荚，则有晦有朔。有晦朔，则十日之义，俱出而显，为其有晦也，而不乱故也。十日并出，其义如此。  

　　商陵牧子娶妻五年而无子，父兄将为之改娶，其妻闻之中夕，倚户而悲，牧子怆然而叹，乃援琴而为别鹤之操，其词曰【将乖比翼兮隔天端，山川悠逺兮路漫漫，揽衣不寝兮日忘飡。】 

　　老圃曰。古者，娶而无子，大义当出，虽然人之所以为人者，由其情隐于中故也。夫五年之聚，匡床是同，一旦而以为胡越，宁不慨然？潘安仁初丧其偶，作为哀永逝之词而赋悼亡之歌，夏侯湛见而叹曰【是文生于情欤？将情生于文欤？览之喟然，令人增伉俪之重。】由是，以考商陵牧子之撰，其亦可以厚人伦者矣。 

　　大禹时，天雨稻。故古诗云【安得天雨稻，饲我天下民。】吴桓王金陵，雨五榖，贫民家则有，富室则不及。 

　　老圃曰。天理冥漠，常恐不与人相响答，寿跖而夭颜，知命者，不敢怨。夫雨榖，非天之常也。损有余，补不足。凡皆若金陵之事，则物无失职矣。孔子有言曰【君子周急不继富】，训【天之明】故也。后之宰世之匠，庸讵而忽诸。  

　　凡珠龙所吐者，名龙珠。蛇所吐者，名蛇珠。越人谚云【千亩木奴，不如龙珠。蛇珠千枚，不及玫瑰】 

　　老圃曰。夫物皆有本性，由其所出不同，故贵贱悬别，乃若蛇之所吐，其精荧荧必有遗肖者矣。名之曰【木奴】，其贱如隶，虽数弥千多，亦奚益。越俗诚陋，固知其不敢以望龙珠也。呜乎？周人以鼠璞为珍。宋人谓燕石为寳。曾谓【周宋而越人之不如。】  

　　风俗相传，腊日磔鸡，立春日磔狗。大史丞邓平说【腊者，所以迎刑送徳也。】大寒至，常恐阴胜阳，故以戍日腊。戍者，土气也。用其日杀鸡以谢徳。雄着门，雌着户，以【和阴阳，调寒暑，节风雨】也。月令九门，磔禳以毕春气。盖天子十二门：东方三门，生气所出入，不欲以死物厌之，故独磔于九门。犬者，金畜。禳者，却也。抑金，使不害春之生，令万物遂成其性，火当受而长之，故曰【以毕春气】。 

　　老圃曰。异哉。吾尝学洪范五行之说。夫万物之变也，缘于气，其化也。因于形生，而复死。死而复生，谓之变。自幼而壮，壮而老，谓之化。木，阳之生也。其色，青。其声也角。角之为言【动】也。火，阳之成也。其色，赤。其声也征。征之为言【止】也。金，阴之収也。其色，白。其声也商。商之为言【强】也。水，阴之藏也。其色，黑。其声也羽。羽之为言【舒】也。土王四季，其色，黄。其声也宫。宫之为言【容】也明。天子在上，贤宰相理物，使羣有司。百执事之人，分职而效之，庻绩无不得其宜，则五物以时叙寒暑，不忒愆伏不作，万物各由其道，阴阳各得其理，性命极其髙大。顾不此之求，而磔禳，以弭变掸人之所当事者，而移责于鸡犬，彼物之微，且贱者，死何有于掸。吾独以为不训于洪范之所以言，为之太息。  

　　贞观三年。王珪为侍中。文皇帝以【太常少卿】祖孝孙，教宫人声乐不称■〈上上日下〉，切责之。珪与温彦博进曰【孝孙，雅士。陛下忽以教女乐责之，臣恐天下怪愕。】上怒曰【卿等皆我腹心，奈何附下罔上，反为孝孙游谈也！】彦博皇恐，顿首谢。珪独不拜，徐曰【臣本事前宫，罪已当死。陛下矜恕性命，不以臣为不肖而置之枢近，责臣以忠直。今所言实无私意。陛下忽疑臣，是陛下负臣，臣决不负陛下。】上黙然而起。翌日谓房玄龄曰【自古帝王能纳諌者，固难。周武圣人尚不用夷齐之諌；宣王贤主，杜伯，乃以无罪死。朕每夙夜以古为鉴，昨责珪等，今犹惭悔。公可为勅，勿以此事遂不进直言。】 

　　老圃曰。臣观文皇帝天姿聪明，从谏如流，直千载而一遇，希阔不可逢値之眞主也。其言反复惩艾，直使人涕下而不知禁。大丈夫逢人主如此，顾不能明目张胆，出胸中劲正之气，以报万一。眞无足观者，彦博，碌碌如辕轭底穿鼻犊尔，一被顿抑，则贴妥从服之不暇。当尔之时，微王侍中挺挺不少屈上意，未必回也。如孝孙者，身为雅士而甘心以艺授宫禁，虽杀之，何足道。第诤臣角折而言沮，岂不使人丧气。吁，君臣相遇，以修大功，堂堂不拔之基，流羡于无穷，厥有由哉。诗不云乎【念兹皇祖】。臣观今日之势，固宜以皇祖为戒也。  

　　元魏宗室【子直】封【眞定公】。鹿悆为国中尉，每劝子直必厉以忠亷之节，尝为子直赋诗二章。其一云【峄山万丈树，雕镂作琴瑟。由此材髙逺，弦响蔼中叶。】其一云【援琴起何调，幽兰与白雪。丝管韵未成，莫使弦响絶。】子直由是感悟，卒为贤公子。 

　　老圃曰。鹿子之诗，文义博约，眞风人之作，岂惟子直，后之好修之士，取而玩诸，必有以动荡其善心者矣。尝怪麟趾之公子，皆信厚如麟趾之时。夫侈，足以灭性；靡，足以毁。则凡为公子者，实有焉。今一为善言所诱掖，乃能改节以自整饬。由是，以考麟趾之公子，亦必有所自者矣。吁。鹿子可作，吾愿纳交于其门。  

　　《周官》。保章氏志日月星辰之变，动及九州岛之域，各有分星。凡五云之物，十有二风，皆谨书之。视祲记十辉之妖祥；占梦掌六梦之吉凶。吉，萌于四方，以赠恶梦，令始难驱疫。 

　　老圃曰。天地之与人也，皆空中有形气之物尔，故其精气上下流通，摄受，莫不圆融而为一，莫不出入于五物之间，有挥散而见于形象者，凡耳目之所接，梦觉之所见，如环（阙）如旦昼之次昧者，曾不之知也。圣人者，智足以探几物之先，而逆知其所以然。然且为舎萌赠梦之法，始难驱疫之官，妖祥变动愳而不敢懈也。吉凶与民同患于是乎在。 

　　坡东黄仲秉，问【事心飬生】之术于老圃。  

　　老圃曰。心奚足事；生奚足飬。夫因虚而运想，想成则以虚而为实，实不可以为常也。复且向于虚矣。昨之所谓实，若一聚之烟也。从无而有形，形立则以无而为有。有，亦不可以为常也。复且向于无矣。昨之所谓有者，一窖之尘也，故曰心奚足事；生奚足飬。且烟之起止，尘之嚣寂，风定气除，了复何在。子试尝观所谓灰矣乎？五木之火，皆托传于木，焱焰既合，五者如一，火木之极，然后积而成灰，木转而火，火转而灰，灰之所藏者，深矣。生之谓性。性之动者之谓情，性本定也。而不必其有定者焉，是水中之波也。情之有所转也。而不必其有转者焉，是沙中之金也。沙中之金，由粗以聚，聚则极而为沈，其沈也重，水中之波，由湛而扬，扬则极而为浮，其浮也，轻积。轻者，所以幻虚也。积重者，所以幻有也。呜乎？吾所闻于我师者，止是矣。心奚足事；生奚足飬。子亦尝择焉。于吾言者矣。  

　　太古之时，精祲未分。善恶之类，力敌则战，吞噬搏格，无有已时。上帝慿怒，实生圣人，以为君长，复为之正阴阳之气，以分别处之，使无相夺伦。然后，稍奠厥居。然尚有五方毒龙、猰貐虫蛇之伦，吮牙伏爪，杂处于覆帱之间。上帝有命，凡生物抱理之不直者，乃得日取以供血食。日月既乆，贪饕无制，慿其凶威，滛及善类。二帝三王之世，圣人有忧焉。始立官师，设厉禁止的砺镞戈矛刀锯，削格罗落，无所不用，以与之从事，会上帝亦自恶其虐害，剿厥族孕。惟獬豸一种，不侵暴而易制畜，又其天性雅嫉邪佞，一接其目，则必蹶之以角，糜溃肾肠，尽食之然后快。故尧独育其种，使司邦直，及舜以在位，举十六相，去四凶，成大功二十，于是正人志得，隐党自消，朝廷中外清明如洗，獬豸不得其所以食其族类，咸以馁死，自此触邪之兽絶迹矣。 

　　老圃曰。二汉以来，不常治也，不常清明也。当其否闭之世，羣小人，曹立朋居，巧挤善良，外如韦柔，戚施不足畏忌，而中实憯毒过于镆铘，一话一言之不酬，徃徃杀人而倾邦。意者，触邪絶迹，彼略无所禁，则求其不肆，不可得也。呜呼！曾谓【尧舜氏仁民而爱，其泽仅及当年，而顾起来患后害，乃如是之酷。】曾谓【上帝尊严，髙目而下耳。独邑邑悯怜于鸿荒之初，而顾末代纷纠则暝昧■〈耳。少〉邈，如不听闻。】岂其世数下迁，民徳浇伪业果所招遂不可（阙）者耶？不然，则回视五方毒龙、猰貐虫蛇之伦，吾以其为犹甘棠，而况于獬豸之种耶。  

　　《周官》。蝈氏掌去■〈圭黾〉黾，鸣出。焚牡鞠，以灰洒之，则死。  

　　老圃曰。呜呼！圣人之于民也，甚爱惜之而谨去其害，如是之详也，于是耳目之接，氛垢嘂嚣，其为害也薄矣夫。鼃黾鸣虫，自以其气作之耳，盖无意于乱人之听也。然且斩艾之屛，斥之曰【必其絶类，乃止。】呜呼！圣人之于民也甚爱惜之而谨去其害，如是之详也。  

　　世有常言，曰【一作一止，知人表里。】故诸葛孔明入五原，军既退。司马宣王按行其营垒处，叹曰【眞天下竒才也。】 

　　老圃曰。操作举动出于心术，而指挥顾盼之间，乃与事接人，果不难于识知也。世之昧者，玄黄到眼而不能主其色，轻重在手而不能分其权，卒焉。而使遇天下之竒才，乌能察其彷佛也。是以，唯司马仲达，乃能与孔明并而为坚敌，其有以夫。  

　　齐景公病水，十数日矣。夜梦与二日鬬而不胜。晏子朝。公曰【吾梦如是，其死矣乎？】晏子对曰【请召占梦者】，立于公之门，以车迎占人至。晏子告以故，使对公曰【病者，阴也。日者，阳也。一阴不胜二阳，公病将瘳。】居三日，公病大愈，召占人而将赐之。占人曰【非臣之功也。晏子实教臣。】公将赐晏子，晏子曰【使占人以臣之言对，故有益也。臣身言之，则不信矣。】 

　　老圃曰。夫言有道，得其道，则听者信，疑者决。失其道，则听者悖，疑者惑。晏子可谓知言之所从矣。世之占人，倚其书以征灾祥。智之劣于晏子者，岂可以为数量。 

　　宋向戌欲为弥兵之盟。子罕曰【天生五材，民并用之，废一不可。谁能去兵？兵之设乆矣。所以威不轨，昭文徳，圣人以兴，乱人以废。子求废之，不亦诬乎！】韩子曰【兵，民之残也。财，用之蠧也。小国之大灾也。将或弭之，虽曰不可，必将许之。】  

　　老圃曰。然。子罕之言，不为无理也。兵者，圣人之所不废也。有天下，聚人羣，如之何而废兵？自隋失其徳，眞人受命，东略西抚，以至大同者，兵之功也。愚尝略计大功之后，户口耗半，生理夭阏，墟落莽莽，欲无人声，以是而观合左师，韩宣子，仁人也。九原可作，吾宁与归。 

　　田狩之事，削罝罦之具，格机缴弓矢之器，鹰狗抟噬之用，所以命获者也。望其中，有委佗而不能动者，所建之旃也。旃无预与获事，而凡所以命获者，皆取进止焉。■〈敝上大下〉禽而献，功率效之于其中。 

　　老圃曰。旃之所以为旃，以无为而集事，其有以似。夫吾君子也，羣工百有司（阙）效能，吾君子或不能为也，而能为之主，然则上之于下，其分劳役也乆矣，故吾君子之所以柄以计者，不可以不察此也。  

　　宋景公使弓工作弓，九年而成，复于公，曰【臣之精力竭矣。】公登箕山而射矢，踰西霜之山，集于鼓城之东，余力逸，径饮羽于石梁。 

　　老圃曰。弓工以死成其艺，景公用不能遗其所长，是以其傅于世者，为足道也。呜呼！士有修理乱之方，出入于皇王之际，心殚志竭，以死守其术，故不遇如景公者，肯捐晷刻之暇力试，尝于钧弦注矢之间，则将弓与人皆湮没而无闻，饮羽石梁，何从而发其劲也。悲夫。  

　　右。灌畦暇语。非完书也。余顷僦居京城之西。一日，有卖杂物者过门，见其箧有故书数种，大抵首尾不全。灌畦暇语一编，尤为断烂。余以数十钱购得之。爱其【出言皆有微意，可为破颜】，因料理其可读者，才得三十许条余。不可，删取者，尚三分之一，甚可惜也。他日好事君子如有善本，幸为我足之。  

天顺八年十月茶陵李东阳识
