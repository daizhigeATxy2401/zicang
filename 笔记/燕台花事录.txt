燕台花事录　清 蜀西樵也
    ●序
    《燕台花事录》何为而作也？明人有言，穷措大抱床头黄面婆子自云好色，岂不羞死？此言固也，而义未尽。人间真色，要不当于巾帼中求之，不则历遍青楼，亦只得赝物耳。京师女闾，视临淄奚翅十倍，瞢腾过眼，尤觉无花。而选笑征歌，必推菊部。其间不无粉饰，亦判媸妍。所谓天然美好者，岁要得一二人焉。岂西山多白樱桃花，秀气所钟，故生尤物耶？良由人间真色，固在此不在彼也。灯窗无俚，冥想前游，一夕成此。盖惧美人迟暮，藉以稍留颜色。虽然，人情无正色悦目，即为姝香山，早经道破。遗珠之憾，仆也先群芳而雪涕矣。长安道上大半看花，各举所知，是望诸寓公之好事者。蜀西樵也识。
    ●上篇
    ◎品花
    朱霭云，字霞芬，京师人。年十五，丙子花榜状头，为梅主人高弟，姿首如碧桃红杏，亭亭玉立，秀削可怜。性敏慧而蕴藉，士夫多自视弗如。吐词尤隽，每发一语，辄倾座人。花晨月夕，景门外，车马喧阗，大都为郎来。而酬应纷纭，入夏病几殆，今幸愈。天生此才，所当珍惜护持者。
    孟金喜，字如秋，直隶故城人，年十七。甲戌花榜第二人近信弟子。貌白皙而丰润，性温婉，对客殊落落。而与交久，辄有飞鸟依人态，其销魂荡魄，尤在星眸斜转时。花天酒地，久噪芳名，去岁病几殆，近渐愈，而体多倦。深夜招之来，每倚肩作枕，阖眼朦胧，同人怜之，无怪其不工酬应者。
    贾主人桂喜，字露香，京师人，年十七。出联星，予识之在癸酉夏。年甫十四，其秀在骨，其媚在神。刚健婀娜，兼擅其胜，所演《打灶》诸剧，有独步燕台之誉。乙亥重晤，则非复张绪当年矣。性不谐俗，于同辈亦少许可。时人比之梅花，故门前车马稍稀云。
    绚春姜主人双喜，字俪云，直隶河间人，年十七。出春馥，亦于癸酉识之。眉目疏秀，雅善修饰，性憨喜谐笑，不与人忤，故人多招之。春馥近有弟子蒋双凤，字扶云，年十四。回波流媚，貌亦白皙，是为后起之秀。
    锦雯刘主人双寿，字眉卿，京师人，年二十。出文安，予癸酉入都，首识之，姿首娟秀，过于所识诸郎。性温和，不见喜愠之色，顾不能饮，甫举杯，则红潮晕颊矣。近喜阅《聊斋》、《红楼》诸说部，学书饶有力。文安见有弟子田双庆，字云卿，年十四。颜色如桃花，能演《扌党谅》诸剧。
    乔蕙阑，字纫仙，江苏人，年二十。佩春弟子。知书习史鉴，喜与文士清谈。闻其先本宦族，沈沦若此，亦可悲矣！
    姚主人宝香，字妙珊，京师人，年十九。出瑞春。结束登场，俨然庄妇。而歌喉清婉，尤有绕梁韵。其得名在癸酉前，见人殊落落，近则阅历世故。每与谈，辄如听柘枝儿，声声打入心坎中。
    谢宝云，字月珊，年十六。刘宝玉，字碧珊，年相若，俱京师人。瑞春弟子。当癸酉时，谢生刘净与姚妙珊合演《进宫》诸剧，令人耳目一快。近则姚谢已不能登场，而刘音益清健，且其躯复伟岸，乍见之如贵介中人。至所绘兰，亦有誉之者。
    王喜云，字{尉}卿，京师人，年十七。甲戌花榜第三人咏秀弟子。颜色如朝霞和雪，是具子房之貌，而兼有魏徵妩媚者。故演《扌党谅》诸剧，不掩其姿。其弟茹福儿，字莱卿，年十三，丙子花榜第二人。面如满月，酬应如成人，以武剧名。
    李玉福，字芙秋，京师人，年十六。丹林弟子。貌白皙，尤善修饰，性聪颖，解作书画，善演《思凡》诸剧。灯红酒绿，尤喜唱大江东去，其亦巾帼中有须眉气者耶！
    陈喜凤，字桐仙，京师人，年十六。本绮春弟子，今归遇顺，貌不逾中人，兼有期艾之病。顾妆束登场，则歌喉清婉。且善琵琶，工琴，与人交，落落大方，无狐媚态。
    陈啸云，字琴芬，京师人，年十五。景弟子。音清越以长，对面楼头，人声腾沸中，能闻其语，童牙孤露，每演《扫雪》诸剧，泪随声下，性尤诚实不欺，人以此多之。
    艾顺儿，字丽琴，京师人，年十五。嘉颖弟子。英爽不群，音复清越。演《乾元山》诸剧，令观者眉飞色舞，近易丈夫为巾帼，岂砚师欲束其不羁之态耶？
    张翠喜，字桐仙，京师人，年十五。声振弟子。初颇静默，近稍狡狯，石顽道人谓其姿首足驾如秋而上之，予则感其有爱我之言。
    白喜林，字燕芬，直隶人。吴爱林，字燕芳，京师人，年均十三。杏春弟子。眼波含媚，语呖呖如新莺。初不与人洽，偶抚之，辄欲啼，近则颇工酬应矣。吴俊快解人意，而貌差逊，又其弟燕香，齿尤稚，演《冥勘》诸剧，名过两兄，以昆弋腔较胜也，其秀亦在目。
    梁亦琴，字倩侬，涿州人，年十四。馥荃弟子。额秀腰纤，语音清脆，歌场一见，殆移我情，中以小隙，往还遂疏。然知予所在，必径来佐酒，亦复楚楚可怜。且予青衫落拓，感喟良深。其言间有如吾意者，故至今犹为耿耿也。
    梁双喜，字阑君，京师人，年十四。景福弟子。灯红酒绿间，星眼迷离，微露玉粳，于当年露香，盖十得四五焉。无怪君之倾倒，而予亦对新人如觌旧好也。
    陆春燕字蕊仙，京师人，年十四。安义弟子。妆束上场，宛如好女。腰肢袅娜，体态轻盈，只合以香扇坠目之。音尤清脆，隔帘娇语，殆如去年之霞芬。天地生才，初不稍吝，明岁花榜状头，舍此奚属耶？其同怀兄春兰年十六，貌仅中人，歌喉浏亮，独出冠时。
    都门小住阅人德，好色其如好德何？暂把彩毫留丽质，落花一任去来波。蜀西樵也，丙子仲冬临川寓所书。
    ◎后录
    范主人芷湘，字亦秋，江苏人，年十七。名优小金子，出春华，癸酉时正负盛名。予初入歌场，见其作出塞小鬟，手捧紫檀琵琶侍王嫱侧，脂香粉腻，俏跟含波，不禁心醉。迨凤阳公子招来佐酒，细视双眸，略具雌雄，而妖冶之态，荡妇弗啻也。工弦索，能度湖船诸曲。乙亥重晤，尚询公子客死况，殆亦若辈中之有情者。
    雷金福，字蓉仙，京师人，年十八。金树弟子，癸酉时隶瑞和成部，日日演剧。予往观最多，貌白皙而笑靥微涡，天然美好。或感微疾，剪银叶膏，较含桃大，贴两眉角，尤增丰致。甲戌花榜定作第七人，盖亦以色选也。亥子屡宴其所，待人殊拳拳，顾不免徐娘之感。近己脱籍还家。舞衫歌扇，往事如尘，无复登场献技矣。
    王主人桂官，字楞仙，京师人，年十八。出闻德，善演武生剧，名久噪。盖其结束登场，群以香孩儿目之。近病重听，其同堂兄桂林貌白皙，尝演《断桥》诸剧，亦有名。近沦落不可问，又宝善陈荔衫，亦以武剧名，近病殁。
    刘喜儿，字稚芗，京师人，年十七。保安弟子。貌丰润，双瞳剪水，一顾撩人，几与孟如秋相伯仲。设粉黛登场，必有狂惑失志者。善演《醉写》诸剧。又绮春弟子秦凤宝，字艳仙，貌最丰。时以小和尚呼之。工度曲，亦演生剧，名出刘上。乙亥秋病殁。
    张菊秋，字忆仙，本名椿，广西人，年十七。蕴华弟子。少喜憨跳，近善歌，其弟贾蕙秋姿首过之，演《卖艺》诸剧，其武技有足多者。
    张敬福，字紫仙，郭敬喜，字韵梅。俱京师人，年十七。敬善弟子。张歌喉较胜，与人言温婉可听。郭工琵琶，为近时陈桐仙之亚。有真性情，每语及同辈沦落者，辄泫然泣下。
    余钱张顾有时名，底用区区月旦评。为惜凡葩易摇落，拾将残沈续群英。十二月立春后二刻蜀西樵也志于浒湾榷局
    ●中篇
    ◎咏花
    诸堂联贴，佳者殊鲜，必大雅而稳切，斯足尚耳。录惬心作如左鄙作，亦附焉。
    素香云：“素心何如天上月，香意不减春前花。”
    福云云：“神仙家世传梅福，京雒才名愧陆云。”（云为梅主人弟子）
    露香云：“前身曾饮百花露，小坐能留三日香。”（莲溪生赠）
    予重入都赠之云：“南国惯生红豆子，西山多种白樱桃。”
    如秋云：“如花解语，秋水为神。”予云：“如是我闻聊复尔，秋来客感甚于卿。”
    遇顺桐仙云：“焦桐入听，有仙则名。”
    声振桐仙云：“桐云拂翠迎幺凤，仙露溥花护晓莺。”（蜀青山人赠）
    余将出都，赠之云：“桐院月明秋扌厌笛，仙山风结客回帆。”
    芙秋云：“芙蓉如面柳如眉，秋水为神玉为骨。”
    芙名玉福予云：“难得玉容如处子，可分福命到书生。”
    福儿云：“清福谁堪风月主，是儿生有雪霜姿。”（陇西君赠）
    云卿云：“云和雅奏原空俗，卿子英姿合冠军。”（湘舟撰晏丞赠）
    蓉仙予云：“蕊榜新开，芙蓉镜下及第；云敖叠奏，神仙队里逢君。”
    倩侬予云：“曼倩诙谐词绝妙，吴侬烟水气都消。”
    蕊仙予云：“蕊榜会看新及第，仙人闻说旧吹笙。”
    诸郎壁上扇头诗词，颇有可观，惜未多为钞记。如霞芬扇头之“未应小坐香三日，真觉无言动四筵”，露香扇头之“容易蹉跎联袂后，最难消遣送钩时”，均忘全首，兹录其尚堪追忆者。
    梅主人处有长沙李君（寿容）《墨兰并题》句云：“兰梦低徊感夙因，为君援笔写丰神。春风山下蘼芜路，一笑相逢是旧人。”
    江渔子为眉卿题画六绝句，录四云：“层岚泼翠水扌它蓝，春影蓬蓬晓润含。桥上赤阑花上雾，天涯三月梦江南。”“好山如髻柳如眉，绛树双声酒一卮。天也奈何应补石，花虽顷刻莫沾泥。”“花潭千尺去来波，烟雨江干落絮多。双桨渡将根叶去，爱河流尽是香河。”“西陵松下旧同车，搦搦风前小树花。彷佛樱桃斜畔路，重沿春水觅胡麻。”
    高阳酒徒出都后，怀诸郎绝句录尤云：“俗世而今无赏音，几人真个解琴心。青衫赢得多情泪，翻觉琵琶怨恨深。”（遇顺桐仙）“盈盈十四妙年华，一缕春烟隔绛纱。如此娇憨谁得似？前身合是女儿花。”（霞芬）“个依生小解温存，曾为将离劝玉尊。别样风流天付与，眉梢眼角总销魂。”（如秋）“流莺清脆啭珠喉，若个娇憨未解愁。赢得尊前一凝注，盈盈秋水剪双眸。”（丽琴）“衣香新麝兰膏，酒绿灯红兴自豪。纵为东风开笑口，也应珍重白樱桃。”（俪云）“一笑嫣然劝玉觞，须臾举座客如狂。销魂岂竟能真个，不信温柔别有乡。”（朵仙）“人生能得几良俦，别后相思未肯休。欲把梅花描小影，一般傲骨有风流。”（露香）“底事怜卿转负卿，夙缘岂竟有三生。樱桃馆里花多少，一样春风忒薄情。”（芙秋）“呢喃小语隔窗纱，掌上轻盈未足夸。可惜画堂双燕子，只飞双影入王家。”（燕芬燕芳）“多情如此太缠绵，泪湿青衫我亦怜。却羡周郎时顾曲，醇醪一醉即神仙。”（声振桐仙）“挥手天涯感不禁，如卿傲骨少知音。只缘一曲离亭宴，牵惹相思直到今。”（荔衫）
    “征骖将发且句留，手拂丝桐四座秋。漫向桂堂调彩凤，有人背烛替花愁。”此遁园花隐送曹邱生出都四绝句之一，盖有所指，钟子安寄都门诸友之一云：“回首欢场乐事违，翻疑昨是叹今非。酒痕泻碧留花醉，波影流黄带月归。秋老孤鸿嗟独去，春来双燕傍谁飞？为言沈约多情甚，瘦减腰肢尺二围。”春来句，指杏春、燕芬、燕香也。
    高阳酒徒《题露郎淡墨风兰》云：“夜月沈沈更漏永，仙人醉卧蓬莱境。扑鼻忽闻空谷香，当头望见娥影。娥旧住广寒宫，天上何年谪软红？手拍紫云歌一曲，满衣香惹桂花风。”“风流旖旎真无两，记得前身金粟相。芸管传来秋水神，花名书上春明榜。”“春明榜出长安城，走马看花剧有情。闻说族亭曾画壁，相传缑岭爱吹笙。”“吹笙骑鹤趁清景，天涯聚首飘萍梗。情天未证维摩禅，仙风敢诩旌阳井。”“翻怜曲罢顾周郎，一笑相逢酒绿场。曾惠好风留画扇，恰怜清露被微香。”“香国琼姿谁第一，天挺芳兰夸秀质。豪量吞残李白杯，彩笺艳过徐陵笔。”“兰兮兰兮谢繁华，梨园无此好奇花。自昔诗标君子格，只今春在美人家。”“美人迟暮寻常耳，难得余芳常竟体。隋苑能争秋菊名，楚词合共申椒美。”“吁嗟乎艳夭姿斗靓妆，国香如此合称王。樱桃馆里花千树，输与秋风桂子芳。”
    遁园花隐前题云：“燕草凄凄冷碧丝，素心从古赏心迟。临风写就离披态，愁绝香郎运腕时。”“如此幽姿未出尘，国香无主叹沉沦。劝渠改画桃枝艳，应许飞花上锦茵。”“明童墨迹寓公留，天壤王郎惯种愁。漫向芳魂歌楚些，护花不力此生休。”“纫芳我亦怅前因，楚泽迢遥莫问津。欲与同心契兰臭，展图何处觅佳人？”
    梦余倦客前题云：“旖旎临风逞淡妆，自将清梦托潇湘。笑他桃李夸艳，谁向花丛号国香。”“漫将空谷叹沉沦，荆棘丛中远俗尘。领取孤芳惟自赏，多应写照自传神。”
    且闲生前题《调寄两同心》，自然幽雅，淡绝丰神。“写照中销魂真个，无言处竟体清芬。不争似锦帐韶华，紫陌香尘。况是画里真真，别有人人。抱素心谁怜蕙质？傍空谷夙证兰因。平分取一寸相思，一缕啼痕。”
    滋{艹}前题《调寄满江红》，用《聊园词钞》首阕韵云：“道种灵芽，又几茜临风茁也。各抱幽香衿品格，难分高下。独与素心人共对，铅华净洗真潇洒。想冰壶濯魄，几多时挥毫者。香国里，春归社；花丛外，风连野。把丰标万种，一齐倾泻。寂寞软红尘里客，茜纱窗下杯同把。为他年开卷，便相思殷勤写。”
    馥森东壁有《金镂曲》四阕云：“如梦春云晓，遍天涯东风院宇，燕莺啼觉。草长红心江南路，留得王孙未老。正绿鬓杨枝俱袅。忽堕明珠金尊侧，有车轮乍向肠中绕。休浪说，被花恼。青袍踏遍长安道，最难忘分花拂柳，鸟衣年少。细雨残红飞难定，只有闲愁待埽，浑不似当年怀抱。鹦母前头三生话，便相逢不分今生早。无一语，玉山倒。”“落絮翩翩影，任天风参差吹断，都无凭准。翠剪铢衣神仙侣。玉袖裴回自整，便珍重千言难尽。愿得化为尘与土，且因风吹上卿斜领。劳拂拭，一临镜。笙歌草草人初定。剩无多银屏画烛，泪花红凝。题遍人间芳华怨，弹到瑶琴弦冷，算宛转留渠应肯。门外香车须早去。怕夜深风露还凄紧，嘶远骑，酒才醒。”“芳草知时节，忒匆匆流莺啼后，珍丛消歇。多少花前惊心事，曾与断红细说。巳廿载伤春伤别，碧海青天迢递梦，照楼台无恙今宵月。斜汉畔，几圆缺。人间宝镜红锦拂，尽留渠团栾样子。影儿离觅，红豆江乡相思种，无处寻消问息，又付与柔肠千结。帘外轻红阶下雨，早花花叶叶无颜色。春正好，未须折。”“没个销魂处，最迷离空庭晚照，无人来去。昨日棠梨今日柳，留得春痕几许？恁客子光阴非故，沈水香残还对镜，问菱花可解闲言语。双鬓乱，甚心绪。
    芳尘婉娈雕鞍路。不分明脂憔粉悴，凤城烟雨。十二栏干添几曲。试把回肠细数者，一片新愁谁诉？萍絮因缘还自笑，我知君不问君知否？聊扌厌笛，唱金镂。”按：此乃麋月楼主为素芳周郎作，郎即甲戌花榜第一人，见为馥云主人者也。
    沅浦痴渔翟家庄旅壁题《望江南》词云：“情脉脉劳燕各西东。芳草涉江何处碧，樱桃隔巷可怜红，无计效秦宫。冰雪意，卿我两心同。吹笛梦飞湘上月，散花人醉小寒风，春到又匆匆。”风韵颇不对，缘细注有“癸酉十月出都。眉卿来送”云云。眉卿时居樱桃斜，予入都首识之。未免薄幸，故赠联云：“眉心似绾连环结，卿我应修福慧缘。”读此殆难为怀。丙子询诸眉卿，则作者已登两榜矣。
    朱西斋为月珊作牡丹并题《浪淘沙》云：“锦幄护琼英，过了清明，姚黄魏紫斗倾城。误信胭脂容易买，却费调停。旧约记三生，试订香盟。娲皇炼后倍珑玲，几度欲描描不得，五日才成。”
    且闲生将出都门，赋《长亭怨慢》本意云：“看多少凤城春色。一醉醒来，又成分折。酒里猜枚，镜中窥影，更何日断肠无那？生怕听宵来笛，笛纵有情时，也只解声声凄侧。安得买金铃十万，省却落花狼籍。樱桃树下别离后，问谁怜惜？算此去一缕相思，亘千里长空寒碧。叹同是天涯，衫上啼痕红湿。”其兄高阳酒徒途中赋寄《百字令》云：“碧天空阔。似一行飞雁，无端分折。握手临歧才数语，偏又征车催发。卷地惊沙，参天枯树，红透霜林叶。君应输我，万山看遍残雪。最是小鸟依人，雏莺解语也惜尊前别。偿尽相思无限债，更向阿谁分说？酒绿猜枚，灯红度曲，风味全消歇。”者般离恨都从情字流出。《看花曲》本意云：“一瞬，把歌扬往事，都成离恨。断肠几时了得？索红友，相邀青天重问。思量此乐，除却五千年不分。今夜里无限相思泪，和蜡烛，总灰烬。凄绝梦魂难寄顿，半只为旧家轻俊。惆怅黏花系月，渺渺关山，东风无信。燕台那边，历乱愁丝没理论，算王昌便为情死，也合和花殉。”
    桃源客赠蓉仙联帖云：“乡梦惹蓉城，趁帽影鞭丝，万里壮怀来日下。秋心托仙子，看花团锦族，一年游兴寄天涯。”酒闲援笔立成，不愧才人吐属。客寓都门日久，屡散千金，癸酉晤于青城主所，人极温雅，惟花天酒地中，不免次公狂耳。某郎呼为醉刘，予作歌赠之云：“伯伦一去二千哉，醉乡之春今尚在。攫金莫笑刘又愚，几回酒渴思吞海。君家岂其苗裔耶，十年看遍长安花。有时乘兴忽大叫，青天白日餐流霞。醉来每被青楼笑，得遇王郎作同调。燕台杨柳无新枝，惟有樱桃花绝妙。劝君更尽酒一尊，随我闯入群芳园。金铃万个护不得，芙蓉一朵风中翻。置酒中庭为花惜，只恐秋容变成白。春云出岫来，清歌便布瑶台席。夷甫有癖不言钱，次公之狂毋乃颠。佳人亲口赠名字，醉刘乃以先生传。吁嗟乎！男儿三十不称意，久住都门甚矣惫。床头散尽千黄金，到口只期谋一醉。醉中又踏天台山，桃花洞系拂衣还。我亦青袍苦尘渍，天香枉向蟾宫攀。曲生风味聊复尔，孝廉船上香盈底。破饔知谁作主人，饮追也合称名士。人生何者能无愁，呼奴为我营糟邱。君不见满天风月正无价，如此清凉有醉刘。”
    旧为露郎赞云：“身材秀削，语音清脆，落落大方，一笑生媚，更可人怜，盈盈欲泪。微嫌不足，任性负气。”南昌君见之笑曰：“其不足处正佳。”予首肯者再，朱眉君舍人诗云：“庆郎娇小太憨生，花里樱桃换女贞。授色尚能存古意，赏音谁与赋闲情。客愁黯淡期同调，卿辈流连莫殉名。大愿有船应共载，笑凭佛钵保良婴。”与予情事差合。癸酉出都，赋别某郎云：“为底情深为底痴，樱桃花下立多时。明知不是春风主，偏学流莺占一枝。”“杜牧休辞薄幸名，酒和泪点滴盈盈。朱衣不管青衫湿，断送西州太瘦生。”“扑朔迷离太不堪，爱他情性最娇憨。学书教仿平原格，特地撩人共手谈。”“清脆歌喉一串珠，亭亭瘦影怯人扶。下场粉黛浑抛却，赢得双眉别样粗。”“怕人烦恼爱人怜，一笑回身恰并肩。亲把碧璃杯赠取，醉舒纤腕叫张拳。”“画梁吹过少男风，乳燕含娇语最工。情急偏生无一语，只将清泪点双瞳。”“任是无情未忍休，本来生小不知愁。太湖烟水柯月，别有离人一段秋（谓钱如树勋）。”“敝车羸马别车华，从此天涯更有涯。欲折断肠花惭悔，慈云一笑手拈花。”迫感前事云：“见时欢笑语喁喁，忍再当筵唱恼侬。生受玉缸纤手递，芳醪留不住萍踪。”“记占重阳一日先，偶乘风雨话缠绵。怕听失意将离别，泪点罗襟绝可怜。”“两约天街放榜时，过听帖报莫来迟。明知好事无凭准，耳语相商苦太痴。”“陶然亭子祀文昌，签兆都含桂蕊香。虔炷旃檀祈一纸，可堪天壤有王郎。”“教书名字趁宵分，真假从人问转殷。一落孙山动凡想，仙才都让沈休文。”“愁里闻歌没奈何，非关尘海有风波。些时欢笑些时恼，累煞纤眉锁处多。”“分将蜀锦作缠头，砚箧楹联取次留。只是科名听不得，怪他偏索状元筹。”“道我多时见太非，何曾相爱便相违。生生软语难禁受，酒尽天寒怕典衣。”“柔情密意已全谙，难作空花镜里含。怪得前宵分橄榄，尝将苦味好回甘。”仲冬六日，置酒某堂话别。后二日夜，青城主复饯于此。车中感赋云：“双趺踏篇玉尘沙，除却樱桃不是花。日暮寒天江水远，断无游子尚天涯。”“劝我迟留意最长，会逢恩诏出明光。蟾宫不织登科记，枉说城西制锦坊。”“丹砂无术点黄金，剩有萧郎一片心。置酒要烦歌折柳，无端鸩鸟集前林。”“教裁蜀锦换缠头，教觅西汪碧玉瓯。教制蛮к护纤体，笑渠原不是莲钩。”“约我闲房话别离，送行应有断肠时。四牌楼里新居远，只是摇头不遣知。”“才离一日胜三秋，赖有良朋举酒筹。情到极时翻淡漠，更无余意强遮留。”“硬说相抛各一天，自家情事自家怜。师门何计能离却，翻向黄姑乞聘钱。”“埋怨多般未肯言，知从何地解烦冤。痴心苦把离愁说，才得双瞳惹泪痕。”“一面缘成百面缘，记渠私语倍愁牵。京华强别休回首，车马何时赋北旋。”再忆云：“帖报惊传第一声，喜闻同姓急闻名。怪来说是阳平客，乡里空烦记得清。”“艳福从知酿祸胎，非关奴辈利吾财。偶因小隙真成恼，亲受牵裾屈膝来。”“静爱蛄蛄宛转鸣，花壶纤手笑相擎。教藏怀袖休轻放，候暖时闻一两声。”“阿芙蓉染指头香，火热轻挑半段枪。清瘦合教怜阮，怪人多事口先尝。”“也知时命偶相遭，文字何曾若个豪。生怕酒阑愁思起，几回低劝别牢骚。”“四更人倦梦无聊，清脆唤声声也樵。一出都门三十里，宵来才算可怜宵。”又见江郎扇头时云：“官到广文原太冷，客非骑省却悲秋。”多情人固同此浩叹也。翁覃溪先生有言：“夫痴不过招厌，狂则必招忌。”若予殆痴而不狂者欤。后见赋别八绝句，为惜春生登诸《申报》，并跋云：“仆小住燕台，兴耽风月，樱桃花好，买醉难辞，偶于某某堂上，见也道人留别某郎之作，觉情文之斐，更感慨而欷，作者其有忧患乎？至作者姓氏，询诸某郎，笑而不答，殆深于情欤！”数千里外，竟获赏音，附书志感。
    《丙子出都志感》三律云：“蝶浪蜂狂负好春，秋花合伴苦吟身。偶然忍泪谈遗墨，才信深心出美人。文岂能工偏誉我，情如此重转伤神。怜渠赠别难为语，含笑从知未是真。”“别后真成一见难，怪渠生小话无端。差池燕羽惊初见，溜滴琴心却再弹。己隔天涯犹想像，重来人海定盘桓。明知情尽愁难尽，忍与空花比例看。”“桐阴拂翠月空明，见我时萦惜别情。娇小何曾识文字，缠绵端不羡科名。竟将遗墨收藏好，却惹归人感慨生。十四言中无限事，宵深乘醉手挥成。”
    偶与所善某郎忤，既而悔之，填《薄幸词》制绣帕遗之云：“一声长叹谁分遣，柔肠寸断。便断也教人怜惜，忍把负情侬唤。奈罡风吹下梳翎，天涯认作将归雁。纵酒满金尊，花飞玉笛，赢得泪珠偷咽。端怕煞凄凉境，浑不耐些时不见。怪来迟片晌，佯嗔忍笑，寒更数尽重开宴。者般留恋，算鲰生薄幸，樱桃错打黄金弹。从今过犯，折却相思一半。”
    忆昨《蝶恋花》六阕云：“天半朱霞惊乍见，旖妮风流，眼角含娇盼。问姓便将侬姓唤，争禁得者般温婉。小坐余芬都不散。霭霭春云，惯逐东风转。只惜芳名生小擅，宵深忍病陪欢宴。”
    “雅俗怜渠都得半，拨尽檀槽，又把丝桐按。弹到仙翁肠欲断，临风肯逐霓裳伴。艾艾期期听总惯，喜遇知音，一凤当筵唤。莫道登场歌婉转，青衫湿透红颜ネ。”
    “喜是杏林春日燕，个甚憨痴，解捧云郎砚。袖底芬芳浑不辨，偎肩故故防人看。一笑登场妆束换，酒后茶余，却又清谈惯。别样聪明流到眼，十三年纪今刚满。”
    “记得歌场刚一见，秀入眉峰，更瘦腰轻倩。侬为情痴应趁愿，宵深强便持笺唤。亦有闷怀难自遣，谁分琴徽，中道弦断。无限花飞春不管，重欢已是离亭宴。”
    “生怕秋深花事短，漏泄春光，幻作红衿燕。削额发垂刚不掩，朱唇小结樱桃半。道是蕊珠仙被谴，絮语呢喃，妒煞新莺啭。袅娜妆成偏汝惯，尽呼醋醋将谁怨？”
    “玉笛悠扬声不断，顺口歌成，爱个儿清婉。窄袖短衣妆束惯，登楼忽露红妆面。一体灵狸谁解辨，绮丽丛中，且把胡琴乱。只是从人邀拇战，当筵依旧豪情见。”
    ●下篇
    ◎嘲花
    金溪朱春舫戏赠秋芙联语云：“九串空花，春舫依然漆黑；三拳潦草，秋芙到处装红。”谐语殊堪喷饭。
    尝携诸郎游天宁禅院，指佛出句云：“者和尚长伸手，只想要钱。”某郎略解对而不对，为润色之云：“那相公瞎淘神，不会冤斗。”闻者大噱。
    十三旦者，秦伶，有盛名，京师妇孺皆知之。同乡某水部子甫数龄，善属对，人举此命对，即应声曰：“六一翁，庐陵有知，得无干笑？”京师旧传一律，中四语云：“得意一声纸片，伤心三字点灯笼。资格深时钞渐短，年光逼处兴偏浓。”写事最入妙。
    又五言律云：“万古寒渗气，都归黑相公。打围宵寂寂，下馆（戏馆也）昼匆匆。飞眼无专斗，翻身即软篷。陡然条子至，开发又成空。”孽海中尚有如此苦恼！
    《都门杂记》有云：“捐班新到快嬉游，戏旦连宵闹不休。博得黄金买歌舞，终归潜夜渡芦沟。”语虽粗率，而予目击此等事，殆非一次矣。
    思思复思思，走走重走走，问女何所思，问女何处走。女亦无所思，女亦无处走。昨夜见纸条，也樵大摆酒，同行六七人，独不与我耦。往岁客京华，同年多且有。亦作狭斜游，舞袖大垂手。开筵孰主宾，雄辩倾左右。行乐未及央，弃予如敝帚。独自冒雨归，茫茫丧家狗。此青城主调予作也。
    予《戏寄孑周》云：“为我殷勤问某郎，年时玉体较前长。楼边有眼飞新斗，灶下何心怨老王。打扛（去）莫宽红结束，上坟应着素衣裳。更饶一出查关好，十四娇娃旗下妆。”
    某溺于珠郎，约偕遁，格于郎傅不果，计无所出，遂就缢，时人悲之。挽以四字，云“珠斗高悬”，可谓雅切。
    京师照相馆，近有数家，当以寓且园者为最。有一纸，桐仙危坐鼓琴，莱卿佩洋表执雕扇听之。予笑谓人曰：“此当名《雅俗共赏图》。”
    中书君语予曰：“{尉}卿热中有冷，如秋冷中有热。”予笑曰：“此何必言冷热，直谓之炎凉可耳。”
    有自谓与某郎交厚者，刺刺不休，或厌之，予私为之解曰：“此君不让古人。”怪诘其故。则应曰：“子不读明人文乎？所谓相公厚我厚我，且虚言状者也。”彼此不禁捧腹。
    观小郎与客作象棋戏，郎局将败，予戏曰：“象过河可免。”郎疑不可，因告之曰：“他人不可，若则可。”客讶问故，曰：“佛有云，象马兔三兽渡河，即此注脚也。”相与轩渠不已，而郎面有嗔色。
    诸郎闲有诨号，如霞芬之小表嫂，可对筝秋（郑丽芳）之老同年。最奇者，人呼朵仙（杨桂云）为山查糕。诘其故，则笑曰：“所为又红又甜也。”为之绝倒。
    小郎问予曰：“状元几年一个？”告以故。则迟疑曰：“设无其人，奈何？”因言：“方今人才极盛，岁取之不尽。不似若辈花榜状头之每艰其选也。”郎甫首肯，一醉汉大笑，曰：“你莫信他哄小孩子话。”
    或于灯红酒绿间，导予以谒当道之利。笑谢曰：“仆诚愚贱，窃谓向达官低首，不如向相公屈膝。”
    
