燕山外史

　　陈球字蕴斋，浙江秀水诸生，家贫以卖画为生。《嘉兴府志》载有他的简略生平，取明冯梦桢《叙窦生事》编演成骈体四六《燕山外史》八卷。
　　三界无安，热如火宅，六根未净，织就情丝，一经缚着，尽成魔障。我佛以诸法空相，度一切苦厄，乃太上忘情之本旨。蕴斋先生所著《燕山外史》传窦生逸事，始由钟情，继至割情，终于忘情。其间悲欢离合，嬉笑怒骂，又将世情之炎凉富贵，都收入阿罗汉布袋中。是色是空，参透真谛。忆己未之秋，蕴斋索余题词。甫读一过，笫如入庄严法会，琉璃砗璖，缨络珠宝，光怪陆离；又如金钟玉磐，青鸾玄鹤，宣演法音。但以语言文字，而犹着色相也。迄今观之，乃是大辩才。登七宝莲座，讲说大乘妙偈。示现前业镜，当头棒喝。唤醒世呵痴儿呆女，同皈正觉，成不可思议功德。普愿读《燕山外史》者，不作情诃艳史观。嘉庆辛未涂月上浣辟支头陀吕清泰铁崖氏识


窦生本传
　　永乐时，有窦生者，名绳祖，字继芬。先世燕山人。宋南渡时，有罢官于浙西者，因卜宅于当湖。父某，以贾起家，富甲乡里。生幼失恃，无兄弟。稍长，仪质秀颖。弱冠补弟子员，就傅禾城。禾中人惊传，以为卫玠至矣。生性和易，凡诗坛酒社，生不至，合座不欢。一日春游遇雨，趋避檐下，有老妪款招入室。询为李姓嫠妇。无食无儿。有女名爱姑，年十五，殊色也。一见心醉，因厚馈求通，妪心许，而姑不苟从也。生积思成梦，积梦成疾。有知其隐者，伪托能为昆仑事，醉生以酒，潜以村妓荐寝。生察知，患甚，病转剧。姑闻而私惜，不能遣情。其母又嗟贫叹老，日夕怂恿，遂委身焉。生乃拓室居之。颜曰：春草吟庐。缱绻良久。父侦知所为，怒而逐归。
　　先是，父商于山左，与淄水宦某联姻，至是命生就婚。而姑之门，杳隔云山，幽思郁郁，向之所以病生者，今转而病姑矣。时有金陵鹾商，闻其美，具千金饵妪。妪本妇中跖徒，受商指使，绐以生书来迓，促姑就道。及至广陵，始知堕计。号痛曰：“共伯云亡，柏舟矢志，蚓窦郎尚存乎！”遽触石觅死，血流被面，商惧而遣出。母女出门，惘惘莫适。秦淮素称藏娇地，青楼之鸨遇之，以为奇货可居也，诱致之。姑时进退维谷，并因母病濒死，权为栖托。母没，毁容励志，咸不敢犯。
　　生入赘后，素性潇洒，难受势家拘束。托赴秋闱，辞归。风阻金陵，有友马遴者，黄衫客流也，向在禾中订交，旗亭邂逅，信步平康，瞥见姑状，怪而惊询，备述颠末。生欲携归，马子以为归告而娶，且留敝庐以待君，生允之。南归未久，遭父丧，讣于马子。马子来吊，而不偕姑至，生亦会意。及服阕，将遣伻迎归大妇与小妻。伻方行，而妇翁之书适至，迫招生往。生不获己，乃托其家计于族昆，促装以行。纡路经马子之居，取姑同赴妇家，马子力阻之不听。甫入谒而河东之狮大吼，幽姑别室，倍极挫辱，生不敢庇，始信马子之先见，而嗟何及矣。会中秋，举室酣饮，生托疾不赴，俟众醉，挈姑宵遁。值妖妇唐赛儿作乱，复仓皇相失，姑就尼庵匿迹，生阻兵火，复回归妇家。其妇翁素为势恶，众皆欲得甘心，乘乱肆掠，全家已遭劫火。其妇窜入丐妇中获免，遇诸途，携归故里。比返，积资为族昆消耗，剩有薄产，度支易竭。妇本骄淫，厌贫求去，旋有丑行。生欲不为朱翁子，而不能也。
　　斯时茕茕孑立，吊影凄凉。居无何而爱姑适乘扁舟至。盖自寄迹尼庵时，有孀妇者本杭人，女投庵守志，与姑相契，爰约伴同归。姑既至，悲喜交集。生患无以为家，姑曰：“君不有‘春草吟庐’在乎？”遂偕居之。鸣机佐读，生得锐志功名。计图北上，乃割宅出售邻家，携资至邗沟，又遭胠箧，穷途潦倒，而马子若逆知也者，使人赍金赠之。是年遂得坐监。秋榜春闱，俱获隽职，受刑曹治狱多平。逅迁山东巡按，颇振官声，迎姑至署，俨同命妇矣。
　　一日，生建佛会于缁林中，见马子在焉。惊喜邀入幕，诘其为僧之故，马因具述为人复仇，亡命江湖，避仇于此。且言：“君与姑跋涉间关，骤离骤合，虽是天缘，然无媒作合，有伤风雅，今以和尚为媒可否？”生欣从，将旧作新，重整花烛，吏民观者，无不啧啧叹羡。未几，姑举一男，觅雇乳哺，或率一妇至，视之即前出妇也。询知夫死于殇，贫充贱役。生与姑虽深鄙之，而复优容之。分居别墅，丰给衣食，待以客礼。久之，妇复谋蘖，与厮役通，畏马子之烛奸也。先发制人，将以壁藏事中伤之。婢泄其谋，马刃妇亡去，为当事所弹，生因被逮，师久验无迹，得复官。移理盐漕，忤权贵一麾出守。当马子之临去也，贻缄在几，备言前因后果，属以修真反本之道。生即解组归隐，夫妇共得稚川之术，后皆尸解，悉如马子所言。马子破家亡命后，其子飘泊无归。生访得之，养为己子。及其成立，以家资析半予之。人以是更多生于友谊，为不负所报。其后裔克缵家声，至今为著姓云。

卷一
　　两仪定位，即肇阴阳，万物推原，咸归奇偶。人非怀葛，畴安无欲之天；世异羲、农，孰得忘情之地。稽夫词传黄绢，谱写乌丝。探北部之删脂，燕姬似玉；数南都之粉黛，越女如花。自有佳人，总称绝世；从无名士，不悦倾城。求巧合之媒，应烦月老；作良缘之主，必待天公。假使钟家新妇，得配参军；赵地才人，不归走卒，斯为美矣，岂不善哉！无如苍昊嫉才，红颜蹇命。或怅紫钗易断，或伤碧玉难逢。或鸾侣终孤，琴亡镜破；或鸧羹莫瘳，桃斫兰锄。或绝塞不还，长向冰弦悲夜月；或深宫未老，早随纨扇泣秋风。
　　暮暮朝朝，色界谁知是梦；颠颠倒倒，尘缘孰道为魔。球，只替古人，担忧不浅；非干己事，抱恨偏多。叹潘郎掷果虽多，朱颜改色；嗟杜牧寻春己晚，绿叶成阴。册守兔园，讵识玉台新咏；帙披萤案，奚知金屋娇容。然而旧院宫人，能谈前事；隔江商女，解唱后庭。地老天荒，毕竟悲多欢少；海枯石烂，大都别易会难。积成万种深情，添出一番佳话。噫！曾传天上，尚有劫魔，及谪人间，犹多屯蹇。未得将刀断水，安能著手成春。幸逢义侠之维持，俾免仙姻之堕落。何来骚客，言之瘀伤，竟使陈人，闻而枨触。无端技痒，妄求见技之方；讵是情痴，忽有言情之作。而乃效六朝体，成一家言。摭里下之词，辄夸枕秘；述齐东之语，谩助笔谈。聊以遣憨，何堪藏拙。文章憎命，穷时倍觉难工；岁月催人，过后方悲易老。一筹莫展，原知无益而劳心；四座匆喧，且听不才之饶舌。
　　此作原非无考，事出有因。明永乐时，绣州有女子名爱姑者，人系小家，姓推钜族。本二师之一脉，系出海西；同孟母而三迁，籍居城北。其父始为髹器，既作饼师。早谐采梠之妻，晓丧纬萧之子。频年佞佛，熊不征祥；每岁祈神，蛇偏叶吉。绕膝之童乌才逝，投怀之彩燕旋来。聿生少艾于良辰，适采芳兰于上巳。名为爱者，志其喜焉。幼而善病多啼，娇痴出众；长则工颦妍笑，艳慧非凡。芙蓉如面柳如眉，秋水为神玉为骨。薄施淡扫，固觉娇娆；粗服乱头，亦饶蕴藉。秾纤合度，修短得中。漫言粉琢香堆，成之不易；就使脂烘铅晕，画也都难。计年则同桂魄之方盈，问字则待瓜期而未许。芝凋庭宇，已伤伯道无儿；花映门楣，尚幸中郎有女。无何灵椿秋冷，大树先飘；铜雀春深，小乔未嫁。痛乃翁之长逝，愈觉家贫；随阿母而孤居，连遭岁歉。绣佛焉能度厄，针神却可救荒。昼长春阁之晖，丝添弱线；夜急秋砧之响，锦制并刀。执爨之馀，不事冬炉夏扇；吐绒之暇，惟闻暮织晨舂。作衣裳为嫁他人，谋菽水承欢老母。殊多苦志，竟同季女之斯饥；别有孝情，直学婴儿之尽养。
　　时有窦生名绳祖，字继芬，燕山望族，柘水词人。桐乃孤生，萱还早萎，幸一枝之独秀，承五桂之流芳。年甫佩觹，貌如冠玉。素属身余兰臭，奚须荀令薰香；本来面似莲花，不藉何郎傅粉。九龄应客，谑言解对杨梅；两髫登筵，隐语能知荷藕。幼殊了了，长更便便。力殚穷经，岂止五车可载；功深汲古，直探二酉所藏。加以洒落襟期，纷披藻思。骑鹤则腰缠万贯，倚马而笔就千言。无唾不珠，有怀皆玉。人具怜才之眼，愿从良友结良姻；父存钟爱之心，欲与佳儿求佳妇。时则程门立雪，马帐承风。偶观童子之场，侨居槜李；好结文人之社，久滞嘉禾。卫玠至都，竟观丰采；陆机入洛，噪起才名。品推凤阁之英，声重鸡林之价。一见能倾座，三馀只读书。迨夫七艺既成，一军辄冠。芹香早掇，素无佻达之容；芸帙专攻，讵有狎邪之行。年年花事，绝不关心；种种风情，俱非著意。孰料百年伉俪，忽从一日遭逢。岂人力之强为，乃天公之适合。
　　当夫深院日迟，小窗人静。春无端而欲去，客有约而不来。细数落花，聊为破寂；静听啼鸟，却是催游。乃即信步遣怀，随心揽胜。访诗人于北郭，奚烦驴背驮来；寻酒伴于南湖，将唤鸭头泛去。俄见云浓似墨，雨润如酥。密若散丝，郭巾易折；骤能破块，谢屣难投。而乃随出谷之流莺，偶穿芳迳；与寻巢之旅燕，聊托茅檐。止水何心，闲云无意，不过芳踪暂憩，非同逐浪之青萍；岂知春色难关，忽见出墙之红杏。尔时爱姑运阶前之甓，方储甘霖；剪宅畔之蔬，将供晚饭。久托蜗居于深巷，素知无客造庐；忽闻犬吠于隔垣，始觉有人窥户。盈盈不语，脉脉含羞，墙及肩高，趋无可避；室如斗大，退不能藏。生也才窥半面，即惊花月妆成；及睹全身。更骇天仙化就。姿容绰约，宛遇唐环；体韵轻盈，恍逢赵燕。娉婷轶众，不须春黛双描；袅娜动人，何待秋波一转。出其不意，顿乱人怀；何以为情，浑难自主。姑之母挟筇以出，偶观白水于帘阴（杜甫诗：卷帘唯白水）；负廓而居，适见青衿于城阙。长日绝无忙事，高年最乐闲谈。豹睹一斑，己多蔚色；凤瞻片羽，总是吉光。不图君子之踪，辱临敝土；敢请嘉宾之驾，枉过荒斋。妙语投怀，怀开霁月；雅人入座，座满春风。汲来芳渚甘泉，呼儿瀹茗；乞得邻家薪火，代客燎衣。偶尔周旋，极其欢洽。唯是留人守雨，聊修地主之仪；何期见事生风，顿起天缘之想。生也痴心专注，美满七情，馋目频迎，香浓九窍。幸婵娟之得接，喜邂逅之相逢。几忘过客光阴，依依难舍；将近夕阳时候，怅怅方归。从此芳洲系念，香草萦思。废食辍眠，常存问影寻声之状；揽芬挹秀，莫计频来数往之踪。意绪匆忙，心情撩乱。回忆仙容莫匹，未知胡帝胡天；追思秀色可餐，每觉如饥如渴。其如蓝桥路隔，难从仙女入林；花洞津迷，未许渔郎问渡。几缕虾须素箔，阻若云山；一重麂眼疏篱，睽同河汉。于是沉思杳杳，入想非非。愿作宝钗，常沾鬓泽；愿为罗带，久恋裙香。愿成绮陌印金莲，愿托锦弦亲玉笋。无端悬想善怀，终未获善谋；如此苦思自问，亦殊难自解。然而会心不远，得计非艰。雍伯求姻，曾与兰田之璧；温郎纳聘，亦投玉镜之台。虽未可以情牵，更何难于利饵。因是珠量十斛，数去征歌；橐解千金，常来买笑。却怜贫媪，最爱孔兄。厚邀花粉之资，笑容可掬；重获梳笼之具，谄状难摹。合漆并肢，细通款曲；偷寒送暖，密献殷勤。岂爱其经笥便便，是儒家子；只贪其资囊绰绰，为富室儿。姑时欲避客踪，难违母命。桂腮方露，杏靥即烘。令其出拜而迁延，催以入妆而迟宕。非关撒懒，总属娇羞。万唤千呼，强入鹧鸪之座；三推两却，勉擎鹦鹉之杯。剧怜稚齿髫年，未喻风情月意。灵心叠逗，犀不通心；媟语频挑，花非解语。才探酥乳，偏遭纤指剥肤；偶接樱唇，反被香津唾面。陌头弱絮，竟作粘泥；洞口小桃，未贪结子。猥望江妃解佩，徒勾交甫之魂；险逢邻女投梭，几折幼舆之齿。兴尽则王猷返棹，路穷则阮籍回车。辜负良宵，虚磨好景。下陈蕃之榻，仍是孤眠；移管辂之床，依然独寐。念自初夏相逢，以至新秋未合。冲炎冒暑，非从蜗角争名；越陌度阡，不向蝇头索利。只恋媌淫之美，剧忘褦襪之劳。乃如镜里寻花，迎眸悉假；水中掬月，著手皆空。浪挥千贯缠头，何曾介意；虚费一腔热血，殊足伤怀。早知此日难谐，反恨当时易觏。竟负百般孽债，任教怨府难偿；纵兴万队酒兵，未必愁城可破。嗟乎，梁园风暖，独寒孤鹤之栖；湘水月明，单照鳏鱼之影。徒自苦耳，能不悲哉。
　　时则金风乍透，玉露初零。半窗竹影毵毵，添出萧骚之色；四壁虫吟唧唧，助成叹息之声。拊枕含悲，拥衾纳闷，万斛深愁推不去，一场好事送将来。蓬壶中才听丁东，药栏外忽闻剥啄。兽环微动，何来月下之敲；鹂舌轻扬，似赴花间之约。启双扉而延入，看一朵之能行。谁邀静女于城隅，忽至美人于林下。岂坐怀而不乱，遂加膝以为欢。金匣浓薰，丽情促合；银釭朗照，羞态横陈。竟体吹兰，聚香魂而结片；曼肤琢雪，疑玉魄以成团。似木逢春，如鱼得水。轻圆莺语，娇于乍啭之时；细腻花姿，好在半开之候。双鸳枕上，钗溜绿云；百蝶帐中，被翻红浪。乃绸缪未罄，而变幻已乘。排闼疾呼，突入猾胥悍卒；阖门严缉，将拘奔女狂童。铁索鋾铮，惊止不经之呓语；火符闪烁，逐回丕变之游魂。究之夜渊沈沈，索奸安在；空帏寂寂，荐寝何人。四顾惊惶，顿使星眸骤起；百般疑想，遽令香汗齐流。是耶非耶，是非莫定；来矣去矣，来去无凭。直交旅馆五更，才晓阳台一梦。尔时噩梦方醒，残更未尽。听淅零之蕉叶，雨响如珠；对黯淡之兰膏，灯光似豆。邻鸡未唱，睡鸭初销。辗转孤衾，才子独悲缘浅；寂寥客舍，愁人只苦夜长。从此意志徬徨，精神恍惚，不疼不痒，如醉如痴。对酒添愁，摊书益闷。恋隔宵之香梦，乍即乍离；寻半晌之幽欢，忽啼忽笑。乃有交深共砚，谊切同袍，久阔骚坛，特邀文会。见此生之太瘦，疾抱河鱼；虞厥命之难长，医求扁鹤。则有妄解内经之旨，漫托杏林；初知本草之名，辄夸橘井。闻呼而至，操术以登。药不备于笼中，方更忘乎肘后。温凉并进，攻补兼投，十有九非，百无一效。久而三焦积热，六脉芤空，气若游丝，形同槁木。或请其强步，行必扶床；或劝以加餐，食难下箸。病既不同司马，疾还有异伯牛。虽预决其必亡，终莫知其所苦。双痕界面，逢人反道胜常；十指捧心，对客仍称无恙。嗟乎！烛当尽后，泪尚淋漓；蚕到僵时，丝犹缭绕。其在沈迷莫悟，虽濒死以何辞；及经穷诘无休，始直言而不讳。伤哉！三尸扰于胸臆，六淫中于膏肓。魂被情勾，既患积症之难化；魔从心造，又遭妖梦之迭乘。赋读洛神，情波泛滥；香烧祆庙，欲焰腾飞。必死是焉，岂有名医延绝命；先生休矣，从无良药疗相思。
　　适逢轻薄之儿，好作浮夸之士，违仙家之灵异，信口铺张；胪海府之珍藏，任心造设。强其说鬼，鬼从车载而殊多；与之谈天，天向管窥而不大。言皆不作，未知于意云何；语尽无稽，动说我闻如是。尝谓窦生：“疾非不治，事尚可为。除求蓬岛仙姿，无能为役；若取坐寰凡艳，岂敢惮劳。氤氲使自有奇功，昆仑奴尤多神力。君如有意，乞效微能。仆纵不才，愿成美事。”会双星于何日，约七步以为期，噫嘻！矮者窥场，早无所见；痴人说梦，妄不可听。孰意生也，闻而喜甚，起乃霍然。无烦投脑后之针，自有舌锋可愈；不必卖壶中之药，偏将口蜜能瘳。盖无以为欢，郁生肝膈；而投其所好，沁人心脾。吟杜甫之诗，能驱鬼疟（鬼疟见《东医宝鉴》）；读陈琳之檄，可愈头风。岂有他哉，职是故耳。
　　迄乎新月如钩，微云似练，楼设针丝而乞巧，庭陈瓜果以迎宾。俄见鲜衣怒马，联骑并来；脍鲤烹羔，携樽迭至。咸云求淑女，须待昏黄；群请贺新人，且浮大白。或与狂歌高唱，或与射覆藏钩。洗盏花间，与尔同消万古；飞觞月下，劝君更尽一杯。既而拈阄分韵，碧泛金卮，刻烛催题，红摇绮席。试高才于七步，约试者体效香山；限佳句于八叉，逾限者罚依金谷。众也诗搜枯腹，率而难成；生也酒入愁肠，颓然易醉。才经软饱，即向黑甜。听银漏之未催，见玉山之已倒。“君劳且退，我醉欲眠。”于是停倾竹叶之杯，扶入梅花之帐。漫望天孙降驾，猥教山鬼吹灯。披瑟瑟之凉风，渐消酒力；听冬冬之暮鼓，蓦转芳魂。顷有人以褰帷，羌无言而荐枕；等窅娘之匿迹，同息媛之销声。生时玉石不分，骊黄莫辨。在沉酣之后，奚遑选柳评花；当渴想之馀，只望颠鸾倒凤。乃倚处既非玉软，偎时复不香温。恍从剩水残山，行出蛮云瘴雨。此中摸索，格外模糊。一块疑团，未能打破；三条明烛，不免烧残。悬秦镜于螭庭，奸形悉露；燃温犀于牛渚，怪状毕呈。绝非桃叶之名姝，却是杨花之下妓。始望许飞琼向蕊宫谪下，岂知鸠盘荼从鬼国飘来。历齿蓬头，备具非常之丑；涂唇抹靥，又加不沾之蒙。身住东施，音操北鄙，发何种种，口更期期。臃肿腰肢，偏植金城之柳；蹒跚足样，移栽玉井之莲。年比季隗长加一倍，貌同嫫母寝过三分。嗟乎！睹此陋形，直可参居禹鼎；遭兹异事，殊堪续入《齐谐》。未几灯残蜡凤，漏尽铜龙。叔夜庐中，已遁争光之魅；子云阁外，即来问字之人。宾戏奚辞，客嘲曷免，言者莫为扪舌，闻之无不解颐。兼以曼倩好讥，陆云善笑，诙谐满座，喧成鼓掌之声；嗢噱哄堂，聚就绝缨之态。
　　伤哉生也！未醉仙桃，先尝苦李，向谁分谤，祗口抱惭。竟如口受三缄，任其浪谑；即使身添百啄，何以解嘲？由是月性花情，久疏欢伯；云魂雨魄，长入睡魔。新愁郁郁以愈增，旧疾恹恹而渐甚。力难举羽，弱不胜衣。虽丹乞金仙，起疴未易；即壶投玉女，博笑殊艰。一窗之苦雨凄风，客魂断续；半榻之残香零药，病骨支撑。孤影如鸿，我辰安在；瘦躯似鹤，人寿几何？剧怜刺史之肠，恼时莫解；纵情麻姑之爪，痒处难搔。呜呼！无端成久病之根，病久而受磨靡尽；不幸为多情之种，情多而负累何穷。斯诚汤熨之所难投，针砭之所莫达也。

卷二
　　第是歌楼舞馆，固多细骨轻躯；水郭山村，岂乏明眸皓齿？苟欲称心而取，难如翼北之驹；脱令降格以求，易若辽东之豕。蛮腰素口，各有专长；燕瘦环肥，都称尽美。色界之迁移靡定，讵宜胶柱鼓瑟；情澜之翻覆无常，安可刻舟求剑。然而佣人取妇，事属寻常；至于名士择妻，谈非容易。欲结同心之果，必栽称意之花。试以裙笄，譬诸草木，有如桃生瑶岛，子结千年；莲植华峰，香飘十丈。日边则栽红杏，天上只种白榆。要难夸述夫仙葩，兹且略言乎众卉。乃若三湘撷秀，蓉堪集以为裳；九畹滋芳，兰可纫而作佩。离间菊放，寻向雨中；岭上梅开，探从雪后。洵托雅人深致，以抒君子遥情。无如藻鉴多淆，尘氛易染，柳殊濯濯，张渚何
　　存；口自娟娟，子猷安在。但爱开来如斗，举酒交酬（牡丹）；只怜翻出当阶，征诗聚赏（红药）。荣口朝露，虽易萎以何嫌（术桂）；娇对晚风，纵无香而不恨（海棠）。甚者诏颁上苑，不待鼓催；彩剪深宫，无烦铃护。凡此浮华相尚，总由习俗使然。呜呼！锦灿霞明，辄羡杜陵景色；嫣酣翠沓，漫夸潘县风流。从教紫蝶黄蜂，逐残芳信；遂使桃红李白，闹尽春光。抑知拔俗孤芳，岂在施朱施粉；临风独秀，自然宜笑宜颦。清平调之连称倾国名花，良有以也；离骚经之并举美人芳蓙，而岂徒哉。
　　窦生情有独钟，心无别恋。既觏出群仙品，对脂铅尽若泥沙；曾逢压众天姿，视粉黛都无颜色。因是扫除俗艳，挺立芳标。非绛仙不可疗饥，非卓女无由解渴。非赵姊莫教漫舞，非韦娘讵使轻歌。独是缥缈巫峰，寓辞行雨，潺湲洛水，托想凌波。几回彤管空怀，令人凄绝；一切青楼薄幸，匪我思存。更有异逾进诱，余派邀欢。璧月流辉，玉茁后庭之树；薰风吹暖，香飘别种之花。桃以馀留，啖之益美；鱼纵前叶，泣乃增怜。入自宫中，莫辨双飞采羽；活于花里，翻疑连理芳枝。名驹素无牝牡之分，娇鸟安有雌雄之辨。猥以顽童为比，漫将媚子相从。岂意生也，莫肯褰裳泛好，讵甘断袖分欢。曾鉴前车，已识宵人之伎俩（谓前七夕生醉后恶友以丑伎荐寝事）；不图故辙，又逢路鬼之揶揄。由他优孟衣冠，来千去百；任彼狙公面目，暮四朝三。而辟火灵珠，讵甘弹雀；截犀神剑，何屑驱蝇。固知若辈利财，原同奴辈；孰晓吾徒好色，迥异登徒。于是借口求医，再访玉真之宅；托辞采药，重游云液之区。自知一息仅存，虽生不久；还誓两情未定，到死方休。追随无间寒暄，踯躅不辞风雨。特以行同钻穴，事等窬墙。岂宜东宿西餐，险遭闻见；只自南旋北转，密作往来。徒步以行，行旨窘步；择途而往，往必纡途。心到苦时，称痴亦愿；力当竭处，负病都忘。列子身癯，本有尪赢之态；韩郎脚软，尤多勃窣之形。气惫神疲，就道之孤踪仆仆；肤销骨立，造门而余喘吁吁。嗟乎！背未褪黄，那知蜂苦；尾皆变赤，始信鱼劳。
　　在爱姑初闻其感伤于梦寐，将信将疑；及见乎消瘦之容颜，殊怜殊情。蜀帝之春魂乍返，鹃血犹流；巴山之夜话未终，猿肠已断。第念侬身似玉，岂同汶汶可污；孰知渠命如丝，祗自奄奄欲绝。未得往还通膈膜，终教日夜系柔肠。即今仲子频来，洵属人言可畏；倘后伯仁忽死，实由我杀无疑。因此烟柳凝颦，露桃舍泪，托香腮而惆怅，扼玉腕而徘徊。宝篆薰残。默默暗祈奚事；金钱掷遍，喁喁细卜何辞。镇日凭栏，密意常同花计较；终宵却枕，幽情每与月商量。一寸心中，撞来小鹿；两湾眉上，蹙尽新蛾。口纵不言，心能无感欤！加之其母百计图成，千方撮合。每谓：“承恩在貌，最难一顾能倾；常言悦己为容，何必十年勿字。白发频添我老矣，青春不再汝知乎。”冷语温辞，咨嗟不已。朝唆暮聒，怂恿无休。姑也平时谨守女箴，久矣无言可惑。今日敬闻母训，似乎有理难违。即志若松筠，亦为转意；况心非木石，岂得无情。由是风和日丽之时，粉暖脂融之地。荷丝难杀，柳线易牵。业知惜玉之人，原思完璞；无奈怜香之客，每欲攀枝。雨闼晴窗，淹留竞日；花晨月夕，徙倚兼旬。莫顾惊龙，专思跨凤。生似梁间忙燕。常常自去自来；姑如水畔闲鸥，渐渐相亲相近。吁，嗟乎！世间漫说多情，岂知滋味？天下本无难事，只在工夫。谋利谋名，弗求胡荻；学仙学佛，有志竟成。果能发愤为雄，将相何曾有种；苟不因循自误，富贵未必在天。竭力磨砖，尚期作镜；诚心点石，直欲成金。贤豪刻苦之功，类皆如是；士女交欢之事，何独不然？谊若深投，天女奚难下嫁；缘如固绪，月娥岂肯上奔。纵有忍人，安能绝物；从无尤物，不足移人。罗什吞针，犹涉魔缘之扰扰；姜嫄履拇，尚感神道而欣欣。何况楼上绿珠，原知报主；座中红拂，夙解怜才。成千古之美谈，总属至情相结；秉五行之秀气，谁无大欲所存也哉。
　　嗣当落帽佳辰，插萸令节，菊篱黄绽，枫迳红堆。生乃探晚艳，揽寒芳，过待月之厢，入迷香之洞。诗留锦轴，何暇题糕；酒索银瓶，转怜雪藕。沽取鹅儿美醖，烦翠袖以频斟；擘来燕子新笺，按红牙而迭唱。芳心微逗，兰乍生芽；清韵徐扬，莺初调舌。夭桃舒瓣，将成含露之形；袅竹抽枝，渐起迎风之态。盈盈秋水，眼角传情；淡淡春山，眉梢露语。虽属红羞翠怯，已知柳傍花随。何昔日之生疏，未能尔尔；而今时之习孰，骤得卿卿。未几月映缃帘，酒酣锦瑟，犀卮浅酌，银烛高烧。碧雾笼环，玉粟初寒之候；红潮晕颊，璧人并醉之时。俄惊铜漏催更，却怕金吾禁夜。起屦于留香之座，漫教客子心忙；牵裾于响屧之廊，尤见主人情重。媪曰：少安无躁。女曰：且住为佳。未识他心，那知彼意（二句见《徐孝穆集》）。念东君之款洽，曰归不归；偕西子而流连，今夕何夕。订成密约，无烦燕妁莺媒；合就佳期，恰好柳眠花睡。费尽闲愁几许，才从此夕为欢；暮教美意两谐，还恐今宵是梦。迄乎汉皋雨霁，湘浦云销。蛱蝶梦方回，懒嗔奴唤；海棠睡未足，娇倩郎扶。著枕畔之衣裳，夜香深染；验镜中之眉黛，春色平分。从此东南日出，只照秦楼；朝暮云兴，总归楚岫。在窦生曾阅万千艳色，非阴丽以何求；在爱姑适当十五芳龄，必王昌而始嫁。啮臂之盟辞郑重，措心之誓语周遮。密密交枝，绿沼莲头常自并；鹣鹣比翼，碧梧鸾羽未尝孤。更喜夫婿多能，女郎好学。将青厢之业，作翠馆之师。扇取聚头，戏为夏楚；脂分点口，权作丹铅。调来厨下羹汤，忝具先生之馔；检出奁中钗珥，敬陈夫子之修。剧怜敛衽受经，无异垂髫请业。习钟郝之札，愿闻其详；读郑卫之篇，不求甚解。诗情画意，俱为绣阁新传；曲谱棋枰，悉向妆台指授。而姑秋时铭菊，春日颂椒。句织绣肠，思缀同功之茧；韵谐檀口，气匀百和之香。卫茂漪格妙簪花，谢道韫才高咏絮。析鸿文于枕上，问鸳字于机边。异藻奇葩，允矣白堪受采；灵心慧舌，几乎青欲胜蓝。弄月吟风，无非诗料；啼莺语燕，都是书声。洵蕙帷之闲情，兰房之韵事也。
　　嗣是乌飞兔走，历届卯年；燕去鸿来，时逢酉月。举贤书之典，景运鸿异；开乡选之科，英才鹊起。名缰逐逐，文旆悠悠。生将往夺其锦标，姑乃饯行于绣闼。“妾年尚少，不知离别之端；郎跻无多，须赴功名之会。虽当暂别，讵免过虑。应知君到棘闱，定酬壮志；假使人逢油壁，毋结同心。夜冷露凝，早眠才好；秋高风劲，强饭为佳。唯期蕊榜先登，还望吟鞭蚤返。”于是纤手擎来，酒名缱绻；平头放去，船号孝廉。人分南浦之筵，客到西冷之路，琴书潇洒，裘马轻肥。观十里之风荷，红衣才落；揽六桥之烟柳，碧缕犹浓。艺苑钟灵，灿兮奎联辉璧；士林怀宝，焕乎器尽璠玙。生固词社仙才，文坛飞将。胸有成竹，立就云蒸霞蔚之篇；目无全牛，群推虎绣龙雕之技。奇士自存大志，直探骊窟明珠；素娥若爱少年，何惜蟾轮丹桂。岂意文星易晦，士运难亨。适当秋令而宾兴，偏遇冬烘之主试。红纱罩面，安知班马文辞；白蜡存胸，讵晓匡刘经义。秦庭得璧，却吝偿城，沧海求珠，翻遗照乘。徒使生也，云翮莫骞，霜蹄遽蹶。杯邀明月，适为下第之刘蕡；帆挂秋风，辄作归家之张翰。惜哉鏖战三场，碌碌空忙举于；促归一棹，匆匆急泛鹅儿（禾中水名）。时则学绣村前，鸦背斜留日影；倾脂河畔，马蹄暗带花香。榜落孙山，何须萦虑；舟经秀水，最是关情。造门则鹤发欢迎，入室则翠眉款接。鹉溪雅士，风度翩翩；鸳渚妙人，容华濯濯。玉轴牙笠之侧，杂陈眉墨唇脂；锦衾角枕之旁，罗列酒盏诗筒。逢场作戏，运景成欢。倚晓红，偎晚翠。琴调桐月，茗斗松风。香储贾闺，韩寿之私携不少；笺分蜀井，韦皋之密赠居多。柳织金梭，鹂来并坐；花裁玉剪，蝶至双穿，鹣交鲽合之时，何难耗日；雨窟云巢之内，最易殢人。乃乐此不疲，遂流而忘返矣。抑知圆月必亏，彩云易散，小草剧怜为独活，好花最苦是将离。鹤语尧年，鹤非无恨；石言晋地，石岂忘忧。登愁栈之千重，难同蜀道；溯情源之九派，险等瞿塘。寄迹乾坤，聚无不散；放怀今古，欢必有悲。此滚滚爱河，谁能破浪；而茫茫苦海，孰不望洋也耶！生也，庭内虽无慈母，堂上尚有严君，唯此一子承欢，望其百年侍奉。乃试闱既撤，游棹犹淹。讯同学咸谓已归，问他邦俱云未见。庭前玉树，移种谁家；阶下兰枝，托根何地？舞藏彩服，空怀游子之踪；踏破铁鞋，难觅娇儿之影。衰颜长戚，老泪频挥。始从旅雁求书，莫得山音水信；后向灵龟问卜，渐知雨迹云踪。楚国亡猿，焦头不少；秦人失鹿，捷足良多。兔窟幽深，终属犬牙莫避；狐踪曲折，早为鹰眼所窥。其父内存爱犊之思，外作搏牛之势。投鼠奚遑忌器，打鸭未免惊鸳。就苙之豚，追来入苙；丧家之狗，叱去还家。疾驱而身弱如羊，遂作补牢之计；严锢而人防是虎，终无出柙之时。所虞龙性难驯，拴于铁柱；还恐猴心易动，辱以蒲鞭。
　　由是姑也，蔷薇架畔，青黛将颦；薜荔墙边，红花欲悴。托意丁香技上，此意谁知；寄情豆蒄梢头，其情自喻。而乃莲心独苦，竹沥将枯。却嫌柳絮何情，漫漫作雪；转恨海棠无力，密密垂丝。才过迎春，又经半夏。采葑采葛，只自空期；投李投桃，俱为陈迹。依稀梦里，徒栽待女之花（兰名待女）；抑郁胸前，空带宜男之草。未能蠲忿，安得忘忧！鼓残瑟上丝桐，奚时续断；剖破楼头蓡彩，何日当归？岂知去者益近，望乃徒劳。昔虽音问久疏，犹同乡井；后竞梦魂永隔，忽阻山川。室迩人遐，每切三秋之感；星移物换，仅深两地之思。
　　先是生之父，财雄数世，富甲一乡。操奇算以贸迁，拥重资而货殖。始向西川籴粟，舟泛蜀中；继从东海煮盐，车牵山左。斯时也，曾与彭城宦族，淄水华宗，富贵相投，同声同气，利名作合，为系为援。素修李郭之欢，弟兄结契；更缔潘杨之好，儿女联姻。已定媒言，理无可却；旋遵父命，势不容辞。金镝远鸣，向豪门而射雀；玉鞭遥指，由异地以乘龙。时则健仆分随，华装迭载。随时问讯，只报平安，到处逢迎，讵伤落寞。然而羁愁殊切，别绪良深。非关眷恋新欢，旅踪迫赴；毕竟追思旧好，客泪偷弹。转瞬春风，顿非故国；寄心明月，已在异乡。才临北海之区，愁深似海；乍入东山之境，恨积如山。若非略迹原心，而第随人论事。则但见其引羊牢，骖鹤驾，灿兮三星在户，烂然百两盈门。竞传乐广家中，人来洗马；共见秦娥楼上，客至乘鸾。其新孔嘉，此乐何极。昔如范蠡，曾为越客，而访美姝；今似淳髡，竟作齐人，而称赘婿。

卷三
　　从此关山迢递，鱼雁浮沉，翠袖长寒，罗衾不暖。远就芙蓉之帐，渠是新郎；独登杨柳之楼，侬为少妇。前缘已邈，后会何期？掩菱镜以慵妆，拔鸾钗而暗卜。影迟迟兮春幌，雨凄凄兮秋镫。摇轻箑兮夏日长，拨寒灰兮冬夜永。悲夫！自别鹪枝，遂淹骥足。汉关秦月，目断刀环；越水燕云，手分镜匣。却怪釜中烹鲤，不见郎书；偏嗔枝上啼莺，频惊妾梦。青天碧海，伤忘我之实多；白昼黄昏，叹恼人之无那。而乃临云望鹤，对月思鸾。公子留秦，曷而不返；王孙质赵，奚事未归。莫嫌女子善怀，只恐男儿薄幸。恐其萍浮蓬转，迁徙无方；恐其雨覆云翻，栖迟莫定。频频萦虑，虑即攒眉；缕缕牵思，思则刻骨。固知身在情长在，却恨春归人未归。嗟乎！望衡对宇，尚虑好事多磨；暮倚朝偎，犹虑欢场易阻。而况君居淄右，妾住浙西，道里悠悠，音书寂寂。九十日之尤云殢雨，梦断蚁柯；千万言之誓水盟山，气销蜃市。由是脂残粉褪，绿惨红凄，车转腹轮，刀抽肠角。两行血泪，洒成愁妇之花；一片冰心，待化望夫之石。哀哉，向以暂离自慰，今将永诀无疑矣。
　　时有金陵巨侩，鹾市豪商，家风绝少书香，世泽唯余铜臭，齿将过甲，目不识丁。罔知欢，罔知忧，浑是无肠公子；亦善饭，亦善饮，竟为负腹将军。杨枯而枒不重生，空罗妖冶；瓜熟而子遭四摘，未获宁馨。虏但守钱，安望月中栽桂；人将就木，还思雾内看花。乃有士号豕交，客称狗盗，最好教猱升木，惯能殴爵入丛。风闻越柑祠前，丽姝又出；浪说苏娘墓畔，名媛复生。取之则唾手何难，定使桑榆欢暮日；往矣则由拳（禾中地名）不远，管教桃李嫁春风。此老自闻说客之谈，顿作狂奴之态，爰遣桔奴菊蜱，悉充蝶使蜂媒，访来落雁之容，知在登龙之族。钱能使鬼，财可通神，密交扑枣之邻，牵投鱼媵；转托遣椒之伴，引入雉媒。姑之母惑于口巧如簧，贪其金高若斗，价唯求善，货不居奇。剧怜贾既多财，何嫌大腹；却喜女方失偶，愿作小星。
　　姑时存残喘于孤帷，身如入瓮；抱沉疴于密室，耳岂属垣。不识不知，何闻何见，遂使风波迭起，鬼蜮横生。羊以虎蒙，鹿将马指。伪造锦笺之字，巧托檀郎；遥牵彩幔之丝，欢迎秦女。可怜弱质，竟中奸谋。藻下锦鳞，误吞香饵；花间采翼，险逐金丸。但知碧落携鸾，焉晓红妆换马。而乃开缄喜甚，对使欢然。欣闻兰室相交，愿与萱堂同往，鱼轩甫至，遂辞春草之庐（生为姑筑一室，颜曰春草畔庐）；鹢舫才登，即泛秋泾之棹。呜呼！王嫱出塞，无日召回；蔡女入胡，何年赎返。皓月夜长鸾镜冷，彩云天远凤楼空。尔时波平似掌，颿饱如弓。两岸飞花，近映嫩红之靥；千山抹黛，遥迎澹翠之眉。棹入银塘，杨柳丝牵青雀舫；水连铁瓮，桃花片逐白鸥波。江色无边，春光如许。晴堤絮落，点点飘来；暮树鹃啼，声声催去。睹烛天之灯火，舟停建业门前；听沸地之管弦，人到秦淮河畔。第见香车雾合，宝勒云屯，四姓衣冠，鸣驺结驷，六朝金粉，焕碧辉丹。俄而隐隐听画船之箫鼓，移来水上丽人；姗姗闻锦輐之佩环，降出月中仙子。观者如堵，从之若云。仃畔停车，群迎韩姑；陌头脱帽，且看罗敷。姑时但闻宾从之声，势如鸠聚；爰见主人之貌，态极龙钟。异哉！离日非遥，顿改萧郎之面目；暌旬未久，忽成皓叟之须眉。岂因多病多愁，沈腰瘦尽；何故易衰易迈，潘鬓凋残。始疑客路如天，未知何地；更讶侯门似海，不识谁家。在姑皂白难分，祗自旋肠转腹；其母雌黄莫测，最能鼓舌摇唇。谓：“夫玉貌易衰，金夫难遇。与使久乖琴瑟，长为荡子之妻；毋宁再抱琵琶，且作商人之妇。狗如可嫁，续尾何妨？兔既不来，守株无益。”姑时一号几绝，五内皆崩。董相车前，甘心惨死；宋玉台畔，绝意贪生。但祈泉下完名，何惜阶前碎首。足飞风舄，身驰绿野之堂；发散鸦鬟，头触紫英之石。惊飚骇弩，率尔难防；粉骨糜身，怡焉勿顾。玉投崖以迸裂。珠堕地而转旋。顷见鹤顶流丹，猩唇漂赤。莲生舌底，涌出红云；梅绽额间，点成绛雪。一丝馀气，将霏紫玉之烟；四散惊魂，共索元霜之药。幸而天怜苦节，神鉴劳贞。调成獭髓灵胶，丹能续命；探得鹊巢瑞木，香可返魂。花谢荆枝，枯时复茂；灰寒麝烬，死后重燃。此老乃知事不易谐，人难强合。巴蛇虽思吞象，采凤岂肯随鸦？乃使璧返渑池，珠还合浦。“老夫已耄，不为居室之谋；之子且归，别作宜家之计。”惟时收涕出门，牵衣就道。似春花之遭雨打，零落残红；如秋萍之被风催，飘骚晚翠。塞鸿避弋，栖来何地江湖；海燕离巢，傍去谁家门户。未几暮云归岫，倦鸟投林。风急石头（即金陵城），涛声汹涌；晖斜浦口，树影迷离。蚊阵阵以成雷，犬狺狺而如豹。宿荒途则露筋可患，投旅邸则牵臂堪虞。哀哉，愁共地长，就恤未归之卫女；幸也，缘从天假，适逢将老之徐娘。问前路于已经，知自崖而难返。不曾相识，漫诉苦于穷途；莫可如何，辄乞哀于昏夜。此妇词殊慰藉，意颇殷勤，极言：“天堑难飞，且请江关缓越。市远从何僦舍，村荒谁作居停。堤边之绿水迢迢，已无客渡；林表之红楼隐隐，便是妾家。试看残日无多，愿安芳躅；却喜敝庐不远，乞度香尘。”
　　时则姑也，既与其母铭心共感，即与此妇携手同行。第见林密村深之内，别有洞天；山重水复之间，另多胜地。长堤窈窕，过射鸭之斜栏；小沼潆洄，近听鹂之曲院。室非寒素，家不寻常。重重水榭风亭，遍雪肤而花貌；队队舞衫歌扇，俱琢月以镂云。帘卷玉丫叉，齐飞玉燕；窗开金屈戌，对舞金鸾。宝罽绣裀，香浓霞帐；银筝铁拨，响遏云衢。低唱则莺啭圆吭，巧笑则犀分龋齿。柳拖烟碧，花逐雨红。玳瑁筵前，坐遍三千朱履；秋千架畔，排成十二金钗。初见争妍斗丽之形，疑为宦胄；及观进旧迎新之态，知是娼家。噫嘻！刚离猛虎之区，又入野鸳之队。天乎无罪，难望再生；奇也何如，所欠一死，忿深抢地，痛极崩城。岂非孽系宿冤，复洒华妻之泪；却是病加新愈，重离倩女之魂。乃有校字名娼，分香妙妓，巧言共劝，婉语相商：“欲从骥尾附蝇，敢向佛头点粪；倘肯莺花入队，许汝管领春风，必思冰雪存怀，任尔衔悲夜月。绝知枳棘，不可栖鸾；还望蒹葭，或能倚玉。偶得一时之遇，窃喜有缘；愿邀数日之欢，幸蒙不弃。”姑时窘若囚鹅，险如骑虎，欲留不可，欲去不能，乃为掩美之方，以作全贞之计。众鸟欣有托，孤云独无依。而乃髻谢盘龙，妆辞堕马，铅膏悉屏，芗泽俱捐。燕子楼中，关盼未尝出户；枇杷花下，薛涛只是闭门。心上眉头，常觉依愁作伴；灯前月下，可怜对影成双。皎皎冰颜，慵临青镜；棱棱玉骨，瘦比黄花。嗟乎！金投烈火之中，刚柔始辨；草在疾风之下，劲弱方知。尚何疑于姑哉，而独怪其母耳。
　　穷斯滥，老而饕，嫩白三杯，任狎邪之笼络；软红十丈，欣游冶之繁华。彼见楚国沐箍，嵇家署凤。漫充黄歇宾朋，滥托谢安子侄。征声选色，浪挥买骏之资；饰貌修词，乔作寻芳之客。剧怜显族衣冠，殊多波俏；更爱少年裙屐，何等风流。又见媚行烟视之俦，待月迎风之辈，画屏客至，花态撒娇；锦幔人归，莺声弄巧。绝不躬亲井灶，口厌珍馐；何曾手习梭砧，体盈文绣。曷胜欣羡，殊欲效尤。顾己在颓龄，安得鸡皮复少；而女方盛鬋，正宜鸳颈相交。于是操射利之方，垂为壶训；借诲淫之术，用作闺箴。逐浪随波，迫归欲海；捕风掠影，逼入情关。裁成新绿桐阴，莫思楼凤；种得淡黄柳色，只欲藏鸦。见菜佣之衣履稍新，辄曰此佳子弟；逢灶养之仪容略整，即云是好儿郎。专期膝下玉人，倘能夺志；独占眼前金穴，岂不快心。无如炭不合冰，荃非化艾。一则怀利相接，甘为鸨母而不辞；一财之死靡他，苦向鸩媒而致谢。诱入比红座上，倏尔回头；引来呼白场中，勃然转足。祥麟威凤，岂随鸟兽同群；沅芷江蓠，耻与艾萧为伍。因此两心不合，困顿风尘；从而同病相怜，呻吟床褥。本是寄生之草，悴色经霜；均为茹苦之虫，凄声咽月。祗谓兰先菊殒，谁知李代桃僵。
　　其母年当迟暮，造众恶因，身历播迁，受诸苦恼。酿就颠连之厄，罪有独归；染成绵裰之疴，孽由自作。无何三灵降遣，二竖施灾。厉疾缠身，莫获延龄之术；良医束手，难回司命之权。哀哉姑也，始则支持汤药，悉属空劳；继而摒挡棺衾，尤为尽瘁。一抔黄土，旅榇长埋；几点青磷，羁魂永化。死则固非可作，生则仍不能归。徒使眼滴层波，身随只影。青灯无伴，空留短命之花；红泪难收，剧作长啼之鸟。于焉言痛，痛何如乎；以此思哀，哀可知矣。
　　尔时窦生依妻作室，从妇为家。门第高华，宛居紫府；闺闱深秀，恍入瑶台。醉月坐花，夜夜称觞宴集；品歌选曲，时时飞盖招邀。梦尝郑氏樱桃，高擎玉案；饱索江家橄榄，满储金盘。共道人联贵戚之姻，每多快意；岂知生作势家之婿，反苦羁身。良以族大宠多，寒暄各异；望隆责重，颦笑皆难。最厌者，苟苟营营之走肉行尸，客座中往来不绝；甚劳者，鱼鱼鹿鹿之鞠躬顿首，宾筵内拜跪无休。戚里趋荣，俗非可耐；主翁挟贵，骄不胜言。而生拘苦何堪，矜持不惯，未免稍疏应对，辄致猜嫌；岂无偶误趋跄，旋遭指摘。倘欲随声附影，既思伺颜奉令之未遑；苟思逸志适情，又虑救过弭愆之不暇。名居坦腹，不过强作虚文；见说齐眉，只是勉成故事。即或托兴芳辰，骋怀淑景，却恐燕莺多语，偏从花底偷声；更虑桃李无言，只向风前含笑（指其新妇婢仆而言）。对离亭之烟月，适益凄凉；听别苑之管弦，徒增忉怛。何地是寻欢之地，随时皆败兴之时。抚景长歌，孰晓探喉当哭；对人强笑，谁知转背衔哀。漫将酒力排愁，愁时化泪无非酒；刚道思归萦梦，梦里还家不当归。且也客鲤难通，宾鸿久阻。念椿庭之暮景，眼望多时；思桂苑之高枝，手攀何日？夜乌啼月，素深反哺之情；秋鹗凌风，顿起摩霄之志。兼之有人焉前缘未断，后约可寻。而重叠云山，隔残楚馆；苍茫烟树，遮断秦楼。未知庭下青梅，实将标否；不识台前绿柳，倏被攀无？海角天涯，触念频萦乡思；雨丝风片，牵情每织旅愁。十二时中，归心若驶；三千里外，客梦常飞，虽同王晋以吹笙，每效冯驩而弹铗。
　　生时欲将芳谷新莺，同教出谷；争奈春巢乳燕，莫肯离巢。尚复何言？即从此逝。妻恐独居春阁，预问归期，生云：“才过秋闱，即图返旆。”嗟乎！昔为娇客，今成迁客之踪；本是骚人，又洒离人之泪。黯然话别，遽尔言旋。岂意行程易滞，旅况多艰，自出萸湾（在江都县），风来水面；及离瓜步，潮打江头。帆若螺旋，猛起阳侯之浪；船如鹢退，逆投燕子之矶。第见邃壑怒号，奔湍奋激。发封姨之回飏，木拔石飞；扬飓母之狂飚，龙吟鱼啸。舵师胆破，只祝安澜；舟子力穷，但呼收泊。傍千村之烟火，停桡于聚宝门前；临万顷之波涛，振舄于雨花台畔。为守风计，作终日游，快此登临，慨然凭吊。鼎湖龙去（谓建文逊国事），犹存天府之江山；辽海鹤归，尚认仙都之楼阁。牙樯锦缆，骋目于去去来来（宋胡仔诗云“去去来来江上船”）；璧月琼枝，慨想夫朝朝夜夜。人称旧内，思烟景于南朝；客到新亭，访笙歌于北里。却爱当头霁日，正长游冶之时；更怜扑面芳尘，渐近平康之路。胜地原多乐事，他乡岂少故知。修竹迳中，籍卉适逢蒋诩；桃花潭上，踏歌却至汪伦。

卷四
　　生有友马遴者，字子衡。绛帷右族，铜柱后人，家近上元，年方中寿。其人也，眼大如箕，须张似戟，喜击剑，好挥金，轻死生，重然诺。精知风鉴，承郭璞之真传；善识星禽，得严遵之秘授。慷慨丈夫志，跌宕古人心。游腹皆书，不用寻章摘句；一身是胆，何辞蹈火探汤。貌类虎头，每怀投笔；力雄猿臂，最善挽弓。其与生也，为忘年友，称莫逆交。昔曾倾盖于禾中，今复班荆于白下。别来无恙，偶逢俱在闲游；遇出不期，相对共为狂喜。于是把臂入林，解囊取饮。少年结客，意气都雄；佳兴同人，胸襟顿豁。双柑斗酒，并从隋苑听莺；侧帽轻衫，共向章台走马。
　　时爱姑之在妓舍也，似坐针毡，如居涂炭。念与娼流杂处，飘迹何堪；兼之母氏云亡，零丁转甚。遇人尽为不淑，迁地愈属勿良。痛切北堂，业已化为异物；辱居南巷，依然誓作完人。穷桍坚持，专虞强暴；孤灯独守，谨避嫌疑。共信靡他，莫有漫辞见调；群知难犯，绝无非礼相干。唯是飘泊游魂，长羁异地；涅磨幻境，历试他方。昔梦都阑，只是香消玉减；旧欢难割，那知雁杳鱼沉。病虽不始于怀春，情乃更深于销夏。碧桐剪下，与孰题诗；红豆拈来，向谁记曲？丝缀玲珑藕玉，难断如愁；露滋的历荷珠，易盈似泪。对画帘之微雨，悄悄沉吟；披曲槛之晚风，亭亭独立。马嘶柳岸，何来拾翠之人；犬吠花畦，却到眠香之客。适逢其会，遽集于斯。闻故里之遗音，似非殊俗；向横塘而借问，果是同乡。姑则惊喜殊常，不胜雀跃；生则猜嫌滋甚，顿起狐疑：“嗟嗟！卿何人耶，斯何地耶？事岂忘心，乃作墙花露草；言犹在耳，何渝海誓山盟？”莫嫌男子寡情，衷肠靡定；毕竟女儿少信，首尾难知。姑乃备陈苦志，语自心倾，历诉冤情，泪随声出：“苦则苦于母也不谅，屡起衅端；冤则冤夫妾本无辜，频遭变故。翠钿堕落，珠粉飘零。好姻将作恶姻，佳偶几同怨偶。窃信莲生浊水，倍表清姿；菊傲严霜，素贞晚节。山移谷变，唯存心铁难磨；海竭河干，只有泪波未涸。如其不信，视妾容颜；何以若斯？为郎憔悴。”乃即胸探素帕，点成湘竹之斑；袖出香罗，色染绛桃之瓣。比薛灵芸壶中唾色，倍觉新鲜；较赵合德裾上津华，尤为芳润。生时闻言愧悔，睹物惨凄，疑悉冰销，事皆雪亮，休论前事，且为后图。暌千里之云山，莫效楚囚相对；趁五湖之烟水，愿载越女同归。昔居弄玉之楼，忝为箫史；今具销金之帐，速纳党姬。马子斥其无谋，谓为非计：“局中多昧，不如局外详观；事后难追，宜在事前审顾。明知白发，俨在高堂；岂许红颜，漫充侧室？倘被鹰鹯见逐，将教鷘鷟何飞？毋乃误欤，一误岂容再误；谁其知者，我知并使尔知。窃有蓬居，惟存拙妇；愿将荆室，聊伴贤姝，子姑徐徐，事无汲汲。送君秋去，暂离鸾凤之弦；待仆春来，定泛鸳鸯之水。重图后会，不亦宜乎？再续前缘，未为晚也。”时二人者，如梦始觉，似醉方醒。心服之余，俱为首肯；机投之下，岂仅面从。乃复烛剪西窗，樽倾东浦（东浦乃绍酒之最佳者，与东扬俱见酒经）。才进拂尘之盏，又开饯道之筵。露白葭苍，酒红灯紫；话长夜短，漏尽天明。山上复有山，客中更送客。莺喧蝶闹，院姬欢挽文轩；浪静风恬，舟子促登画舫。难将过客频留恋，才得逢君又别离。皓首理装，姑同剑侠而辞乐籍；黄头操楫，生共榜人而就征程。别泪盈盈，不减一江秋水涨；离愁迭迭，何殊两岸乱山多。桂棹夷犹，讵停客路；蒲帆安稳，直抵乡关。白沃祠前，爰返求凰之侣；红薇馆内，旅回驾鹤之人。
　　尔时家悉康宁，翁尤矍铄，安居名教，乐叙天伦。凉轩燠馆之中，鞠躬温清；净几明窗之下，抱膝吟哦。幸得小休，生固深思夫养志；欣逢大比，父尤切望其成名。龙甲飞腾，睛须笔点；鱼鳞变化，尾待雷烧。长日爱椿闱，颇游佳境；香风探桂苑，还俟捷音。不图贺未至门，吊先在室。厄值龙蛇之运，祸归父母之年。少孰驻颜，老谁换骨。百岁之驹阴易逝，莫觅神丹；一时之龟息失和，遽登鬼录。哀哉生也，悲深风木，痛切蓼莪，和峤居艰，毁将灭性；皋鱼奉讳，哭不成声。乃即寄语故人，备言斯事：“我生不幸，业当素跸阻居忧；父死谓何，敢纳明妆而致诮。”因是马子在三春之候，不将红袖携还；从千里而来，只具白冠作吊。嗟乎！春鹒秋蜶，家无丸药之人；落月停云，庐有枕苫之子。诚孝思之克尽，亦友谊之无亏也。迄乎身常依墓，鹤亦来翔；人偶至家，犬反迎吠。露零霜坠，居丧之逝景如波；人改谷登，守制之流光似箭。三年读礼，已鼓祥琴；两地驰情，还求故剑。生乃鱼笺双递，雁札分投，一向江东而接取小妻，一从齐右而迎归大妇。将使白玉为堂，并贮南姝北媛；黄金作屋，共藏媺眷良姻。二女苟得同居，两贤自无相厄。鸳机佐读，极忘窥圃之心；惠帐联吟，永作杜门之计。此生自适耳，于世何求焉。讵知笑日难开，虚脾徒掉。此寄洪乔之字，未去投波；彼传柳毅之书，先来击树。缄封尺素，递浙水之游鳞；峰号丈人，恃泰山而压卵。蜉羽何能撼树，螳臂莫可当车，业经赘属外黄，身乃不容自主；辄复忧生内顾，事尤难与人言。家素高明，室防鬼瞰。赀殊富厚，箧恐盗
　　胠。何辞千里之程，驰驱作客；只患一家之政，倚托无人。适有寡兄，联萼枝于二世；虽非同父，长雁齿以十年。壁素通光，灶常因熟。庖内频烦越俎，床头屡使捉刀。遂将田圃仓箱，与夫米盐布帛，牛羊几许，僮仆若干，籍此族昆，代为家督。以为胜其任矣，乃即委而去之。
　　生时由近及遥，自南至北，未问津于青海，先取道于白门。彩蠲飞来，渡名桃叶；花骢踏去，冶号梅根。急思握凤携鸾，遑恤鞭风泛雨。千索烟月临歌院，一片江山入画图。顿消客思如麻，但觉春光似锦，斯时碧桃花下，宿雨初收；青粉墙头，斜阳未尽。白鹇飞处，萍滩之橹响咿哑；黄犊归来，柳迳之笛声嘹亮，问牧儿兮前路，知侠友之故居。谢家选胜之场，只在乌衣巷里；石氏藏娇之地，不离白鹭洲边。第见门庭整洁，竹树清幽，院锁碧烟，全遮燕阴；帘垂红雨，半罩花枝。拂金铃则黄耳迎宾，牵银蒜则绿衣唤客。顷见丫角添香，双鬟献茗。问此翁之安在，方射虎于山南。讯彼美之奚为，甫抽鸾于砚北。
　　姑时离肠欲断，望眼将穿。门中人面如何，复至昔年崔护；观里桃花依旧，又来前度刘郎。愁同华峡之连绵，遽使巨灵劈断；情若河源之深远，恍从博望探还。未几青绕村烟，鱼灯乍起；红腾野火，猎骑方回。美人才款于闺中，壮士骤来于马上。马子戎装赫耀，俨同灌口之神；窦生儒服幽闲，雅作江头之客。欢复欢于斯时再晤，快莫快于此日重逢。乃即大开东阁之门，畅叙西园之宴。长春圃内，兰麝氤氲；不夜城中，鱼龙绚烂。楼台历历，院落溶溶。桦灯与火树齐辉，采袖共芳樽一色。秦弦赵管，遗召名姬；银脍金齑，广罗盛馔。其人似玉美而艳，有酒如淮旨且多。竹枝词，柳枝词，纡韵绕喉间而流逸；小垂手，大垂手，轻风翻掌上以悠扬。生乃致谢众姬，转辞贤主，处士不生巫峡梦，美人休唱渭城歌。则有茜袂成群，乞谱梨园之调；杏衫作队，请填菊部之词。生则绮思不让柳耆卿，姑则丽制何殊李清照。紫霞觞畔，兔毫各自霏烟；朱鸟窗前，凤采交相烂锦。绣帕缀春灯之好句，罗裳联秋月之闲吟。贺黄梅饶有柔情，姜白石殊多逸致。搓酥滴粉，飞来淡碧之笺；残月晓风，唱去小红之曲。马子醉馀耳热，兴到髯张，泉涌云飞，音殊激楚；雷辊电割，气甚沉雄。竟病独谐，曹景宗偏工险韵；汪洋自喜，辛弃疾别著豪声。斯时也，香气袭衣。宛入众香国里；玉颜照坐，恍游群玉山头。燕燕莺莺，旋樽旋唱；花花叶叶，相对相当。酒泛春醪，随饮而不苛饮令；笔垂秋露，按歌而却合歌条。及夫更尽虾蟆，舞停鸜鹆。滴残虬箭，杯盘狼籍之时；烧短风膏，关塞鸡鸣之候。华筵必散，爰知投辖之徒劳；佳客难留，任是绝裾而莫挽。
　　唯是马子之与生也，谊合通家，情关一体。独恐数奇李广，未许封侯；还虞才厄祢衡，漫劳题赋。劝其退舍，出门未必有功；请即下帷，开卷决非无益。而况家中温饱，何至依人；世上苦辛，莫如作客。巨鳞失水，定遭蝼蚁相欺；劲翮陨风，反被莺鸠所笑。毋当失足，方悔噬脐。岂知告者情殷，行者志决，虽进万言而何益，欲留一日而不能。于是按辔并行，携樽远送。两人洒泪，浑忘路近路遥；千古伤心，都在亭长亭短。才当欢会便分手，不是愁人也断肠。倾饯酒而谆谆，唯有前言赠子；揽征衣而恋恋，更无他计留君。伤哉！水带离声，山牵别绪。凝眸灞岸，何年逢驿使之梅；握手河粱，此日折台城之柳。鸡声乍唱，轮随晓月以行；乌影初圆，鞭逐晨风而去矣。
　　要之马子之竭力挽留，苦心劝阻，岂不知丈夫之志，壮托桑蓬；而顾使男子之身，老死户牖耶？良以事不深谋，祸将旋踵；人无远虑，灾必逮身。今窦生牵小妇而居大妇之家，率旧人而入新人之室。无论拖云带雨，一时未便轻投；即令簇锦团花，两美岂能骤合？常疑好事皆虚事，未必他心似我心。行将妒起入官，剥床可畏；抑且斗兴同室，脱辐何疑。马子特以事系婚姻，讵可尽宣底蕴；人关闺阃，不宜显露端倪。而语不支离，便同佛口；言无甘苦，悉见婆心。嗟乎，远随老马之蹄，应知迷路；坚持羝羊之角，庶免触藩。其如癖性莫回，空言何补？情既难于坐视，事宁易于立谈。意在个中，不作同床之梦；音存弦外，何烦别调之弹。此识时者呼为俊杰，知机者称其神明也。
　　乃有字昧鲁鱼，物迷璞鼠，面上尘蒙三斗，俗不堪医；胸中茅塞一团，牢无可破。乃且剧谈千古，武断一乡，啧有烦言，强为解事；卑无高论，妄作通人。辄为马子间此姻缘，议其有干天理；阻兹完聚，只为不近人情。噫嘻！下里浮谈，识同篱鷃；庸流鲜见，局等井蛙。人固不足重轻，言亦无关得失，此皮相之士耳，能心知其意乎？
　　窦生自离友室，即往妻家。势如渴骥奔泉，状若飞蛾赴火。岂是少年喜事，漫不经心；亦非壮岁好游，绝无成算。明晓蛾眉必嫉，无如玉镜之难分；原知虎口莫投，可奈金牌之屡召。尔乃远挈青蛾，同登紫陌。兼程以进，并日而行。泛南冷，驱西曲，出北固，入东阿。金勒飞腾，冠盖重瞻王谢第；采轮驰逐，鼎钟复仰窦田门。一刺入投，群奴出迓。何来远客，乃南国之才人；甚处嘉宾，即东床之快婿。其在妻父，方欣华厦落成，旧垒仍来旧燕；却怪紫宫飞入，一雄又挟一雌。鹊巢原许鸠居，家鸡岂容野鹭？此老即聋从昧，未见鸱张；其女徵色发声，便闻狮吼。顷见风生醋海，浪起妒津。参魔女之禅，殊严戒律；制周婆之札，倍刻条文。彼思先发制人，并吞鸟道；更恐后来居上，坚踞鸿沟。而乃夹谷要盟，包茅数罪：“谁家灶婢，辄作鹑奔；何物鲰生，漫为鹘突。膝如不屈，闺中自有常刑；耳必言提，阃内引为旧例。”呜呼！胭脂虎成负嵎之势，风啸林嗥；猪婆龙发超海之威，天昏地暝。杖挥落手，似火燎身；棒喝当头，如雷灌耳。掷去双龙明镜，碎若椎环；揉来九凤宝钗，毁同折罄。生惊捉跗，却成木偶土人；姑恐刻眉，邪免奴颜婢膝。遂将姑也，去其明妆；投诸暗室。处积薪之地，即使卧薪；申禁火之条，不容厝火。面常对壁，纤步难移；头若戴盆，容光莫照。加以豪奴悍婢，密锢严稽。鸦度长门，望断朝阳日影；鱼封永巷，听残暮院更声。黑狱沉冤，料无异是；夜台埋恨，谅不殊斯。伤哉姑也！遘闵既多，受侮不少，迭遭鸩毒，屡欲雉经。而犹宛转偷生，须臾缓死。只念仲卿同处，何忍磨笄；还虞奉倩偕亡，未甘挂树。珠思复贯，环欲仍连，故忍其辱而不辞，且留此身以有待耳。
　　奈此妇更令生也，镜照分鸾，琴弹别鹤。出则限香约水，入则扃户撒灰。嗟呼！风欺竹弱，扬猛势以狂推；雪忌梅香，恃寒威而重压。谨遵阃令，尚虞拨草寻蛇；倘犯闺条，不啻驱羊敌虎。凤常被打，鸾每遭囚。业投罗刹之区，何异鱼游釜底；难忍兜离之痛，终思兔脱罝中。第是门设千里，安得凿坏共遁；墙环百堵，乌能破壁同飞。幸值中秋，阖家聚饮，相邀子夜，各院徵歌。曲号莫愁，爵称无算。天澄银宇，群飞玩月之觞；人倦玉楼，共就游仙之枕。
　　是夕生也，称疾不从，避风而兀居甲帐；托眠未起，待漏而刚值子牌。乘万籁之无声，轻移鹤步；趁一轮之有耀，偷入鸾巢。猧子认人，欢迎不吠；鹦哥晓事，佯睡无言。任教门上指弹，因得枕边耳语。“时哉莫失，行矣毋迟。”潜携翠袂于幽隅，共窥青琑；密启朱门于夤夜，遂盗红绡。虎穴才离，落荒而走；鹰鞲乍脱，越境如飞。当宿水餐风，殊多惘惘，况携云握雨，倍觉劳劳。因而披茅店之秋风，暂停行辔；对荒郊之明月，稍拂征衫。野菽村醪，共进荒途之味；绳床竹榻，聊谋永夕之安。岂意天狼炳耀，参虎扬铓。（二句见《徐孝穆集》）社鼠城狐，乘时窃发。风声鹤唳，到处惊呼，一军刁斗争鸣，半夜羽书迭告。蜂屯蚁聚，鬼啸神嗥。瞻烽火之轰天，光摇赤帜；骇妖氛之匝地，势涌黄巾。变起非常，祸生不测，当明成祖改元之后，正唐赛儿作乱之时。

卷五
　　原夫此妖妇者，生于蒲邑，嫁于麯佣。性若淫狐，行如狡免。始为娼楼女，破瓜时滋蔓何堪；后作酒家妇，当垆日滥觞尤甚。其夫抱疴牖下，惨遭毒脯于骊姬；此妇往祭燔间，佯得秘书于玄女。术比吞刀吐火，幻同牛鬼蛇神，潜蓄异谋，酿成巨患。小丑作军中之雾，阴旺阳虚；大王披帐下之风，雌多雄少。而乃萑蒲啸聚，桑濮肆行。广招荡子从军，呼男作妾；密遣健儿侍寝，唤女为郎。嫪毐大阴，频试关车之技；昌宗美貌，极称禁脔之珍。宣淫则游手俱归，聚众而祸心顿起。加之三年二歉，十室九空，石壕之吏频呼，监门之图孰绘。因匿灾而就毙，漠不上闻；即奉诏以赈荒，徒为中饱。甚有桁杨不辍，只解苛征；升斗未输，使遭酷比。脂膏竭，而疮难补肉；持掠严，而臀尽无肤。毒逾永野之蛇，猛过泰山之虎。嗟呼！官威太峻，民命何堪？荐饥莫恤灭灾，反有助天为虐；掊克必干众怒，能无结众成仇。向存畏死之心，尚知法纪；今绝救生之路，岂顾身家。堤失防而骤至漂城，薪不徙而倏成焦土。有司不肖，平时之激变良多；无赖何知，此日之叛常特甚。骤见妇人立乘，甘随鞭镫以宣劳；忽闻女子谈兵，愿执斧斤而效命。争鸣瓦釜，喧作鼓顰；尽卸裾襦，灿成旗帜。桃花马上，驰来美靥如花；细柳营中，排出纤腰似柳。踢弓靴思翻地轴，持捣杵欲辟天关。擅兴一旅偏师，直同儿戏；煽动三齐亡命，竟起女戎。
　　是役也，伏莽猖狂，跳梁慓悍。外连叛卒，争燃董卓之脐；内挟乱民，竟啖周兴之肉。乃有赢师不济，将军却惧断头；窃位无谋，守令但知袖手。寇方压境，即弃甲以疾逃；贼未临城，便挂冠而先遁。亦有危城粮绝，孤垒矢穷，祖孙皓之躯，甘投降款；断霁云之指，莫发援兵。遂使青犊横行，苍鹅深入。千照绣铠，营开娘子之军容；万骑玉骢，城列夫人之阵势。孽气腾而愁云半黑，阴风炽而冤血全红。
　　时生与姑之宿旅邸也，席还未暖，衾乃犹寒。骤兴雷雨于中宵，花魂逐断；忽起风波于平地，鸳梦惊残。急迫起眠，遑计衣裳颠倒；仓皇出走，那知阡陌纵横。伤哉！岁岁长离，年年远别，刚喜征鞍稍憩，方息偃于在床，忽惊战鼓骤鸣，又踉跄而就道。当此带甲满天，连营蔽野。纛旗影望，日跃金戈，画角声中，风嘶铁骑。充衢塞巷，家家逃命如蜂；弥谷漫山，在在杀人似草。九关虎豹，方盘踞以磨牙；万灶貔貅，飞轰从而喋血。
　　时二人者，左提右挈，望歧路以同奔；顾后瞻前，至中途而相失。燕雁原分南北，参商仍隔东西。或居宿莽之中，昼同兽友；或伏积骸之下，夜与鬼邻。呜呼！掣电轰雷，惊散同林之鸟；罡风孽雨，摧残并蒂之花。惨莫惨兮乱离，悲莫悲兮生别，每念及此，何痛如之。
　　时则妖自人兴，罪由天讨。庙朝决策，扬英主之明威；帷帏运筹，奋元戎之神武。六军齐发，拔帜先登；万马不嘶，衔枚疾走。刍飞粟挽，俄聚米以成山；电激星驰，顷投鞭而断水。鹰扬之师矫矫，鱼丽之阵堂堂。虎帐骁军，争擒鼠辈；龙城飞将，直捣狐群。从天而降雄兵，不日而歼雌寇。鸧馘九头之后，罔治胁从；虫摧百足之余，仅诛首逆。凯歌声动风云色，兵气销为日月光。
　　时二人者，何去何从，万难得见；其存其投，两不相知。如死后追魂，殊为冥漠；如梦中寻路，各自渺茫。如分妻妾之鱼，水深千尺；如散弟兄之雁，云失万重。如纸鸟断丝，羽毛悉尽；如泥牛入海，影响都无。
　　先是姑者，昼伏夜行，风梳雨沐，遇崇高则盘岗越岭，逢险隘则扪葛攀萝。深林尚见烽烟，僻路犹闻钲鼓。尔其云松宝髻，乱逐蓬飞；露湿弓鞋，暗随磷走。自行自止，可愕可惊。猿猱似鬼啼嗥，鹳鹤同人劾笑。月映层峦之黄石，伏作虎形；风吹峭壁之苍藤，幻同蛇象。心摇胆颤，未知命在何时；足胝手胼，不识身归谁处？少焉山添曙色，树噪禽声。竹径烟消，松岩雾敛。白云深处，绝空谷之人踪；黄叶飘时，露疏林之屋角。远视疑为樵户，近观知是尼家。第见堆土为墙，编茅作瓦，县花萧瑟，贝叶荒凉。众佛露栖，诸天日暴，鸟粪与篆香并积，蛛丝同宝络齐垂。风霜剥蚀乎金身，须眉安在；雨褥浸淫其土偶，手足奚存。草没残碑，未审何年宝刹；尘封古额，不知谁代琳宫。有女仳离，身投茅宇；求人方便，手叩柴扉。牖有隙以可窥，门无钥而自辟。入见有老尼者，慈颜接物，善气迎人，由其历讯根源，因而详言巅末：“妾也生自寒家，归于名族。愿随佳士，朝云甘抱衾绸；欲嫁清门，络秀曾操箕帚。岂意一时孟浪，偶坠诡谋（谓盐贾以伪书绐至金陵事），遂教三载奔波，备尝险境。迹同蓬梗，只自长飘；心似菤葹，何堪屡拔。兹逢乌合，又使鸾离。丸逐弦惊，难定孤栖之鸟；风摧雨折，真成薄命之花。名托鸳鸯，实为狼狈。绝晓百年内，蒿砧之遥望已逐浮云；还祈万劫中，蒲柳之余生尚沾法雨。”此尼指迷途，开觉路，明其证果，悟以空花：“尘劫纷纷，汝良苦矣；枯禅寂寂，尔姑安之。”由是息影皈依，束身持戒。莲经七卷，长劳玉腕之翻；佛号千声，靡恤珠喉之啭。螺鬟乱挽，折竹为钗；蝉鬓粗梳，照泉作镜。昔谪阎浮之地，本是仙姝；今历兜率之天，更为佛婢。究之六根未净，五蕴难空。一种离愁，欲与丛林鸟语；万般幽恨，怕逢曲径花开。念夫自入情场，频遭魔劫，黑风翻浪，打散文鳞；赤焰腾林，惊分采翮。去日苦多来日少，徒期白首同归；别时容易见时难，那忍朱颜虚度。哀哉！萍浮大海以何逢，珠入重渊而莫获。古佛岂谈休咎事，徒费频占；空王不管别离情，漫劳默祷。此则姑脱身火宅，寄迹沙门之时也。
　　窦生自失离之后，魂梦无依；徒奔窜之余，形神俱惫。吴牛喘月，长在畏途；代马冲霜，未登坦道。有天莫控，无地可留。伤野鹤之孤飞，惊深宵露；叹幽兰之独茂，败逐秋风。因念妇翁之宅非遥，速投莫缓；还思女子之踪不远，再觅未迟（指爱姑）。但从反日以来，岂屑降心而往。九苞灵凤，讵栖毁卵，仍向刀头吮蜜；火腾汤沸，罔如釜底抽薪。
　　放利为众怨之媒，多藏即厚亡之券。先是生在彼也，身似处堂之燕雀，宁不深忧；情关庇木之茑萝，能无苦谏。无如进谠言之口，置若罔闻；存怙恶之心，悍然不顾。钳持官府，使为门下爪牙；凌轹乡间，俾作几间鱼肉。刀藏笑里，箭发暗中。兴虞芮之争，横侵南亩；掠毛施之色，强搂东家。嗟呼！雪趁风威，田园白占；雨喷云势，天地黑瞒。里巷痛心，只苦含宽莫诉；道途侧目，特患无衅可乘。赵良决策于机先，逆料商鞅必败；孟谈孰思于事内，预知知伯将亡。彼独愤愦无忧，扬扬自喜。居妇人于帷内，但闻笑客之声；指稚子于怀中，辄誉封侯之相。甚且松间喝道，鹤亦乘轩；花里排衙，猿俱衣绯。认浮云为长留之物，恃冰山成不拨之基，谗慝贪婪，骄奢淫佚，放辟邪侈，暴戾恣睢。蒙十六字之讥评，恶声载道；任千万人之唾骂，罪迹滔天。无何饿鸱叫、野狐鸣，骇饥民之鸠合，从妖寇而鲸吞。大抵象以齿焚，麝由香殒。剧盗乘机而择肉，专劫土豪；巨奸因乱而探丸，先攻势恶。举因风之火，靡有孑遗；挥反日之戈，绝无噍类。易若燎毛沃雪，速于瓦解土崩。自昔有言，善恶到头终有报；于今始信，荣华转眼皆成空。呜乎！赵师坑后，徒吊精魂；楚炬焦时，难守骸骨。昔日簪缨之地，只剩残阳；当年棨戟之场，唯留余烬。不待里人指点，已增过客欷歔。裂胆摧肝，不堪问矣；伤心惨目，尚忍言哉。
　　惟时窦生，对此茫茫，百端交集，于焉蹙蹙，四顾何之。扬鳍之鱼乍脱钩，仍投涸辙；纵翮之雁方避缴，又落虚弓。江醴陵本有恨情，恨中益恨；杜浣花素多愁思，愁上添愁。慨自每岁迁流，绝无宁宇；频年播越，系属间关。始而飚起石尤（妒妇），花飘茂苑；继则烽连铁垒（女贼），玉失昆冈（花与玉俱指爱姑）。从教夜月飞乌，徒劳绕树，岂有晚阳倦燕，不念归巢。伤客路之烟尘，蒿莱满目；忆家乡之风土，松菊萦心。乃黍谷春回，鸠犹唤妇；而罗浮梦断，梅已亡妻。曾记来时，欢携红袖；独怜去日，怅望碧云。凤泊鸾飘，频洒长途之泪；星离雨绝，最销孤客之魂。思切张衡，凄清乡国；哀深庾信，萧瑟江关。万恨万悲，自差自误　（二句见《徐孝穆集》）。唯不听良友之言，以至此耳；抑岂料征人之苦，有如是耶。
　　时则屈指归程，尚遥千里；惊心岁序，已近三秋。披驿路之晓风，寒侵席帽；挂枫林之残日，影逐丝鞭。时时恻恻凄凄，且自环环踽踽；处处寻寻觅觅，终岁戚戚嗟嗟（四字见韩文送区册序）。正唯事最关心，神魂失据，假使人非惬意，痛痒何干。然而事不预知，人难逆料，决为非是而偏如是，断其必然而竟不然。
　　生也遍历颓城败垒之间，美人何在？流观蔓草荒烟之内，悍妇偏逢。此妇为游兵所掠而潜逃，与丐妇同居而幸免。奔来市上，不将抱瑟为羞；混入河间，竟以数钱作活。方其魂归夜月，未知是鬼是人；及夫面省春风，才晓非烟非雾。金碗未埋黄土，玉环尚在红尘（此玉环用韦皋重逢玉箫事，非指杨玉环也）。向怜密纲打来鱼儿悉尽，今喜危巢覆下鸟卵犹存。伤哉！雾鬓萧骚，风鬟历乱。眼枯杞妇，衔哀而襟泪沾残；腰细楚姬，忍饿而带痕宽褪。流水具回澜之致，落花含依草之情。生时如遇新知，顿忘旧恶，往事何堪重记省，此情无计可消除。逃返巫臣，窃妻甚喜；窜归书佐，获妇多欢。关塞同登，命后车而共载；星霜并历，望故土以遄征。独是生世不谐，命途多舛。所思远道，既行路之多难；及赋归田，又遭家之不造。鸮能毁室，鸦莫护巢。只缘多积召殃，偶交败类；遂使慢藏致诲，竟畜盗臣。
　　生之族昆某者，攘公囊之财，肥其私囊；掩贫儿之态，饰作富儿。刘毅呼卢，千金一掷；何曾下箸，每食万钱。而乃私探东壁之图书，擅启北门之管钥。卞玉易为燕石，隋珠换作鱼睛。恣意耗消，漏卮曷补；肆行侵蚀，贪壑难填。呜呼！白石化羊，莫辨归来之物；苍云变狗，难追过去之踪。业知揖盗开门，无须推刃；自悔引狼入室，安用操戈。任其蒙面丧心，不计小人之贪昧；只自吞心饮恨，仍怀大度而包荒。于是理残资、收余业。腴田接壤，产犹不止中人；广厦连云，宅亦未曾易主。鱼租雁税，尚满篝车；燕麦兔葵，仍盈场圃。倘理财得如端木，则致富仍若陶朱。无如乐施好与之人，素轻金帛；履厚席丰之子，岂重锥刀。闻人督织课耕，反嫌多事；见世求田问舍，辄谢无能。杜樊川逸致疏狂，逢花邀赏；陶彭泽闲情萧散，得酒忘归。
　　大抵人好清闲，断难守业；物遭暴殄，必致落家。乃或枕前励戒旦之心，尚堪补救；阃内扪司晨之舌，庶可弥缝。而生既无健妇持门，并有艳妻煽室。习豪华之性，奚能安处布荆；存娇养之身，安肯亲操井臼。食则金烹玉馔，妆则翠绕珠围。将有限之盖藏，作无涯之挥霍。年朘月削，内荡外消。只知泉府之源，长流不绝；岂料铜山之积，久耗必崩。未几囊底钱空，床头金尽。典书鬻画，消奕代之物毕；煮鹤焚琴，杀世家之风景。久之晨烟勿举，釜可游鱼；旧雨不来，门堪罗雀。寒暑有谁枉过，晦明只自索居。平时管鲍之交，遇诸途而一词莫达；畴昔朱陈之戚，造其庐而三顾难逢。莫嫌物态炎凉，每至兴嗟于陌路；抑知世情冷暖，先遭交谪于室人。
　　高文通漂麦之时，见嗤喋喋；朱翁子采薪之日，受詈申申。牝鸡岂有好音，鸺鸟更多怪语。辄云苦命，动曰酸丁。叹饥寒此日难生，怨父母当年误嫁。朝朝诟谇，理莫能明；夜夜嗷嘈，情无可喻。偶借寻常细故，旋怒目而悍若虎狼；稍因纤介微端，即反唇而恼如鹅鸭（杜诗“莫教鹅鸭恼比邻”）。莫顾墙连宋玉，任意叫嚣；罔知市近晏婴，恣情噪聒。以致行道在纵观之后，传作笑谈；比怜从惊寐之余，叱为患事。而彼且向途人而道苦，绝不解羞；偕村妇而诉穷，谩无知讳。恶声恶色，愈出愈奇。下纴闲游，岂愿供炊于苏季；停针昼卧，偏思唤梦于江郎。乃谓：“白日难消，何至茹荼集蓼；青年未迈，尚堪改辙更弦。妇人本是从人，原可因人成事；今我却非故我，如何以我御穷？俟君献赋得官，未晓名扬何日；望子卖文为活，更虞气绝多时。势不两全，莫待牛衣对泣；事无再计，只求鸳瓦分飞。”而生素慨壸范久漓，闺风多玷，音挑绿绮，越礼芳年；句咏黄花，遗羞晚景。方稽古而心鄙其人，忽居今而身遭此事。“业在一家共处，断无纤悉可欺；矧经两载相依（两载从归家日算起），岂有艰难为晓。最是困穷甘自守，累汝何堪；或者富贵逼人来，愿卿稍待。试思往事，未必无缘；倘念前情，不宜有怒。”（谓此妇家遭兵火后，生于丐妇中遇之同归）尽情曲慰，终思遏其邪心；垂涕苦留，殊欲挽其去志。乃此言才进，而彼怒即逢，遽将座上青毡，同褒姒宫中裂锦；还取案头黄卷，效始皇关内烧书。衅起房帏，总是未能知彼意；事关床第，大都不可对人言。
　　梅子未黄，味先酸涩；杨花乍白，态更颠狂。朝则临镜效颦，暮而倚门献笑。身无完缕，犹佩麝脐；口少宿粮，仍含鸡舌。打莺嗔燕，轻浮出自性成；掠鬃荡裙，妖媚由于习惯。气膻蚁聚，物腐虫生，禁之则怨乃无终，纵之则流于胡底。与使寡廉鲜耻，致玷清闺；不如割爱忍慈，免污名族。尔乃裂裳成券，数行决绝之词；蘸血濡毫，万颗凄惶之泪。昔日相逢衮衮，今时求去匆匆。强使署名，墨涂鸦色；迫令画诺，掌印螺纹。伤哉！五年之衾枕犹湿（五年从出时算起），一旦之襟褵俱绝。谁无妻子，谁无室家。共知牵系足之红丝，只期同穴；不道搦画眉之采笔，竟作离书。
　　适有山左配军，充作里中厮役，乘垣调笑，窥隙浪挑。一则予未有室，狐素称雄；一则人尽可夫，雉将求牡。一则寻花问柳，那知柳劣花顽；一则拨雨撩云，莫顾云粗雨暴。此妇针从磁引，水受乳融，早蓄邪谋，预图私积。倾筐倒箧，探刮扉遗；启瓮窥盆，搜罗殆尽。狼贪何厌，骤成卷席之形；鹰饱即飏，竟遂贿迁之计。从此妾为邻妇　郎是路人，靡恤逝梁，何嫌唾井。采蘼芜于山下，殊无异室之悲；攀桃李于溪前，另有同衾之乐。此日既辞白屋，誓不重来；他年即到黄泉，愿无相见。呜呼！人间聒耳之谈，孰知如是；天下伤心之事，莫过如斯。

卷六
　　是知失贞每在名门，丧节半归豪族，少则养娇习懒，长而恃色矜才。专工咏柳吟桃，而独未娴苹藻；素善裁鸾刺凤，而偏欠解睢麟。外弛防闲，内疏检束。美孟姜于淇上，岂避嫌疑；留子国于邱中，宁知廉耻。甚而新台遗臭，敝笥蒙羞。赤凤何来，为姊来而阴含妒意；婆龙可洗，同儿洗而喧起笑声。辱载经文，污垂史册，在有国有家者，何防之莫及防哉？岂一朝一夕耶，由辨之不早辩也。
　　今如窦生之妇，托生宦族，选配名流，脱令稍习女箴，奚至大伤妇范。而乃逾闲荡检，罔恤人言；含垢纳污，徒供世笑。忍绝三从大义，甘居七出明条，岂非沃土之多淫，而世家之鲜礼耶。嗟乎！子卿尚在，妻已去帷；元泽犹存，妇先辞室。去者任其已去。存者何以自存？
　　韩愈构文，穷难送鬼；陶潜乞食，饥易驱人。挹北斗之浆，瓶还屡罄；索东门之米，帖乃空书。客无能也家家成逐客之书，交不忠兮处处作绝交之论。尔时岁将云暮，腊末称残。破纸窗中，风穿似弩；败苇帘外，雪大如鸦。三尺凝寒，屋上之饥乌奚适；千林积素，枝间之冻雀难飞。岂无他人，就赠绨袍于范叔；不如同姓，犹存大被于姜肱。
　　生又有族兄某者，阮殊南北，施判东西。鸿雁分行，泽未斩于五世；鹡鸰在难，栖还借此一枝。兄有恒心，尚少阋墙之态；嫂为长舌，殊多轹釜之声。乘醉而惯诉射牛，迁怒而频闻叱狗。
　　生也因兹投箸，旋即拂衣。苟思棠棣亲情，岂甘迳去；无乃翳桑烈性，不食嗟来。伤哉生也！两字饥寒，销残意气；几场离别，磨尽年光。乃至午夜单栖，丁年孤露。雁来木落，最增秋士之悲；凤去台空，恍作春婆之梦。此即膏粱仍旧，未足销愁，纨绔如初，犹难取乐。况乎室如悬磬，地仅立锥，瞬息难安，世上鲜忘忧之馆；追乎不绝，人间无避债之台。呜呼！英雄失路，托足无门；豪杰埋名，谋身奚术。此则生田园剥落，家室飘摇之时也。
　　时爱姑之在尼家也，手爇狮炉之火，烧出心香；泪倾龙钵之波，染成血渍。溪光月色，未悟空形；花气鸟声，都牵别念。霍小玉典钗何事，唯求李益之行踪；苏若兰寄锦多时，忽得窦滔之归信。或者鸳湖得见，或从鹉水传闻，咸云重耳寓秦关，此时返国；遂使乐昌居越府，每日思家。均为并命之禽，东飞伯劳西飞燕；等是同根之树，南枝向暧北枝寒。雨歇云消，所怀渺渺；天长地久，此恨绵绵。常教毛女避秦，未许文姬归汉。是则石衔精卫，怨海难填；土捧黎阳，愁关莫塞者矣。
　　老尼澄心默照，慧眼静观。闻木犀于座间，香通三昧；嗔梅花于枝上，春透十分。素知杜兰香未断尘缘，吴彩鸾终谐仙偶。劫转乍转，才听龙女诉哀；苦网将开，难使蟾宫守寡。弦摧雁柱，遽令再续鹍弦；锦断龙梭，即使重联鲛锦。特是辽远水程，杯非可渡；崎岖山径，锅不能飞。未得乘风之便，岂无多露之虞。
　　适有某妇，生于钱塘，素称旧族；嫁于莱邑，忽作新孀。由随喜而相亲，往来甚密；遂交欢而莫逆，馈问殊多。共证神仙，互称姊妹。兰因絮果，皆移种于瑶姬；寡宿孤辰，悉联辉于宝婺。一似素娥夜冷，影依梅蕊之魂；一如青女晓寒，泪染枫林之色。此妇忍草悲花，啼风泣雨。百年守志，永无返景之期；千里驰情，长切归宁之意。
　　老尼乃谓：“均是失巢之鸟，孤飞莫若偕飞；虽非比目之鱼，独泳何如并泳。红粉不须添别思，青春作伴好还乡。我老矣，难送汝归；汝往哉，毋为我念。”
　　姑乃徐向莲台稽首，旋随兰侣移踪，感昔时命得再生，谢此日恩同再造。于是钵罗开并笑之花，天棘引同丝之蔓。素裳结队，缟袂连群，或牵骏马同驮，或唤轻舠共载。风和紫陌，挽手踏春；水净碧溪，比肩泛月。甚笃裾钗之谊，浑忘轮楫之劳。无何客路非赊，乡关伊迩。欲知妾住，不离放鹤洲前；若问郎居，只在弄珠楼畔。芳侣之谈心已久，香帷之聚首难长。在某妇棹向西湖，于斯借道；在爱姑舟经北丽（禾中里名），即此分程。
　　第是城郭如初，井庐非旧，户流萤火，门缀蛛丝。燕子不来，空聚泥落；梨花已谢，荒径苔封。曾日月之几何，而门庭之若是。幸而妾身有托，郎面可逢，即从滮水浮家，旋向汉塘泛宅（滮水、汉塘俱在禾中）。乃停来桂楫，固适乐郊；而步去莲花，竞投瘠土。访马卿之旧宅，四壁徒留；寻倪瓒之故庐，万金尽散。骇闻公子无地同归，惨见王孙何人进食。向因别久思何限，及至相逢话亦难。历历言愁，两心并痛；双双迸泪，四口齐枯。既而破涕为欢，转悲作笑。只道玉萧声断，除教再世重逢；岂知宝镜光分，却在今身复合。毕竟娲皇好事，补完长恨之天；还因长房多情，缩尽相思之地。
　　姑时慰安殊切，劝勉良深：“泗水鼎沦，必动风云之影；丰城剑没，难韬斗牛之光。断无李白奇才，不以文章名世；岂有卫青贵相，长于贫贱终身。妾也为今日计，作未雨谋，幸有草庐，尚存禾地。苟息肩之有所，宁糊口之无方。君以笔耕，却胜有田可种；妾将针受，奚虞无米难炊。因此冒耻渎陈，蒙羞自献，苟得举乎鸿案，又何求焉。即共挽手鹿车，固所愿也。但望儿夫不弃，岂忧君妇为难。”姑也情切云云，生也声连诺诺：“幸许相依为命，实获我心；素知作合由天，诚如卿意。”
　　于是同徙南湖之畔，葺成半亩荒庐；更从西舍之傍，拓出数弓废圃。收芋收粟，未是全贫；栽柘栽桑，即为恒产。姑乃理蚕丝而佐读，居马磨以供炊。短布垂垂，影乱帘前草色；寒机轧轧，韵馌帷内书声。冀缺之妻不辞馌饷，伯鸾之妇每供赁舂。姑则枕戒鸡鸣，生则书窥蟾影。洵倡随之无间，虽顑颔其何伤。齿相若而愈觉温柔，心既同而益思黾勉。如斯一度，几及三年。
　　独是窦生名重骅骝，驽骀莫及；志存鸿鹄，燕雀安知？推洛下之秀才，蔡洪第一；数都中之硕彦，斐楷少双。而检点生涯，支持家计，筐内惟余瘪蛙，囊中只剩乾萤。砚上非田，待时何益；书中无粟，望岁徒劳。每夜然糠，已尽埋头之苦；连年献璞，频遭刖足之伤。不见夫俗子腹空，联登黄甲；庸儿乳臭，直上青云。取高第似探囊，掇巍科如拾芥。
　　生也见猎能无心喜，逢曲来免涎垂。自度雄才，岂止加人一等；独罹舛命，业经迟我十年。所虞髀肉易生，久淹骥枥；还幸鬓毛未改，速奋鹏程。昔年挫折文锋，既南图而先利；今日安排笔阵，将北上以收功。诚以争名者必在帝都，肄业者莫如国学也。第盘空苜蓿，未给行厨；裘敝鹔鹴，又存质库。案无长物，安得旅装？即倾赵壹之钱，难充资斧；爰割郈成之宅，粗备餱粮。莫顾燃眉，宁辞剜肉。生固不安于沦落，直欲雄飞；姑亦甚望其显荣。岂敢雌守。此日露桃初放，怜从花里送郎；他时月桂高攀，记取江边迎汝。临歧话别，刻日饯行。飞云水于一帆，才离吴会；趁烟花于三月，却在扬州。
　　时则岁少谷登，道多梗塞，攘攘者形尽鹄鸠，嗷嗷者声皆鸿雁。水冷锦塘，谁浮画桨；春残花墅，孰听琼箫。廿四桥头，不是当年明月；十三亭畔，亦非归日遗风。征途俱危险之区，人多严戒；旅邸非晏安之地，生独疏虞。当夫地僻人稀，风高月暗，虽无暴客要李涉于途，岂乏偷儿入王郎之室。业见劳人倦状，头触屏中；何期君子幽踪，身藏梁上。
　　篱下不闻犬吠，关中未报鸡鸣。乘暮夜之无知，漫穿坚壁；至清晨而始觉，只剩空囊。伤哉生也！才齐贾谊，仅免鵩鸟之灾；命匹卢婴，每值鸺鹠之危。采花酿蜜，却与谁甜；集腋成裘，竟成孰暖？用是告之里甲，鸣于宰官，希白璧之仍归，望青蚨之复返。庶使龙门挟策，不敝黑貂；尚期虎观谈经，无伤黄鸟。乃有疏慵花县，罔知同舍亡金；落拓琴堂，勿问上官窃屡，除是催科之日，悉为坐啸之时。楚国遗弓，由人自得；塞翁失马，于我何求。托言穷寇莫追，任教脱免；笑道好官自做，遑恤哀鸿。
　　生时身如匏糸，计莫能施；心似旌悬，穷无所告。落飞龙于药店，孰恤残鳞；来饥雀于空仓，畴怜瘏口。当此黄垆莫遇，皂帽难逢，思归则故土已遥，欲往则长安未近。与使久羁穷路，莫逢青眼之人；何如再往旧途，重访白眉之友（指马子）。而乃枯鳞复掉，锻羽仍飞。随徐高士之游踪，南州磨镜；效伍大夫之混迹，吴市吹箫。
　　不意帆无神助，碑有雷轰。此也秋风走一棍，旋向龙蟠虎踞而重来；彼也春水泛扁舟，已从金马碧鸡而远去。华堂烛灭，无复留髡；夜棹雪深，漫劳访戴。歌舞已成前日事，烟霞不是去年春。谁为倒屣以迎，徒自题门而返。呜呼！书剑飘零，长落伶俜之魄；关河萧索，奚投蹩躤之踪。物岂好鸣，必有难平所感；人非多泪，总缘极痛而生。放臣居泽畔以行吟，逋向芦中而浩叹。流泉呜咽，落木悲凉，列壑号风，攒峦惨月。千林泣露，百卉啼烟。成绝命之词，无从抒愤；发叫天之响，是用作歌。歌曰：
　　人皆集菀兮，我独向隅。何彼荣而此瘁兮，岂才异而知殊？匪虎兕而率彼旷野兮，俾蛟龙之困于泥涂。余将披发而驰玉驷兮，直腾身以叩金枢，奈彼苍之浩浩兮，终不白乎区区。任世途之颠倒兮，陨我命于须臾。纵百身其犹莫赎兮，虽九死也复何辜。
　　歌时如孤鸿之唳长空，如哀猿之啼断峡。砉尔如崩崖裂石，凄然如楚雨酸风，如击筑而成变徵之音，如弹丝而起绝弦之响，如夜坐而听闺人之泣寡，如晓行而闻边士之苦寒。俄见斜日西沉，乌光匿影；大江东去，鲸浪奔流。河伯扬旌，待入蛇龙之窟；冯夷劝驾，候登蛟蜃之乡。
　　生时命甘委于鸿毛，身愿葬乎鱼腹。负身屠之石，遽欲沉渊；秉文种之潮，辄思赴海。斯时奇鸧唤雨，毒虎啸风，野渡舟横，焉有截流举网；孤村水绕，更无落日放船。浊浪排空，泽国纵横之候；惊涛拍岸，波臣出没之时。
　　生也遥望鼍粱，魂驰若矢；俯窥鲛室，泪落如珠。必死无疑，不亡何待。行见自诒伊戚，将奔泉路以捐躯；孰知天诱其衷，忽处水滨而转念。良以家室系虑，人皆有之，儿女关情，谁能遣此。虽散青云于足下，莫望干宵；然抛红粉于楼中，应怜计日。此其小者，殆有甚焉。
　　鹤和无人，谁承公冶；牛眠有地，孰扫邱茔。顾此孑身，却系千钧之任；哀兹微命，且延一线之存。于是昼托邮亭，夜栖古社。西风乍劲，装绵且取芦花；东道未通，充缮只求麦饭。既不丧身沟壑，何妨散发江湖。随地曳裙，每挟侯门之瑟；沿途托钵，长听僧舍之钟。乞鼠食以充肠，自惭蒙袂；缀鹑衣而蔽体，人笑捉襟。徒教孟敏甑存，破而莫顾；纵有刘伶锸在，死乃谁埋。呜呼！天意欲何，徒为搔首；人生到此，孰不拊膺！不须性情似风花，始抱飘零之痛；任是形骸为土木，亦含牢落之悲。理莫能知，事无可解。岂文人之薄命，不下红颜；何造物之嫉才，偏多白眼耶。

卷七
　　抑知屯必终亨，否能转泰，贫富乃传合之场，贵贱亦公家之器。莫为天心不测，最能磨砺英雄；苟使人事无乖，便可挽回造化。兹如生也，诸艰尽历，众苦备尝。偌大魔场，悉属呕心沥血；许多却运，奚由吐气扬眉。纵教祖逖著鞭，殊难奋发；孰晓绕朝赠策，另有机缘。甫在舟车莫措之时，徒存赤手；忽当萍水相逢之际，适至苍头。使出蘧家，最娴辞令：“奴居萧氏，尤爱文才，书从黄犬传来，音属青鸾递至，恪奉主人之命，一纸遥投；幸瞻君子之光，百朋敬锡。”
　　盖其昔马子者，每当风雨之辰，宁忘金兰之契，屡念斯人之通塞，频推厥命之荣枯。明知生也，方当五角六张，颇难次助；必待千磨百折，才可扶持。勋名不出宴安，知慧恒存疢疾。寄语终军居幕下，及早请缨；还教毛遂处囊中，莫迟脱颖。万里路暌知己面，几行书见故人心。白绢斜封，却是朱提重贶；华笺遥递，都非素简空谈。
　　生时愁向地埋，喜从天降。纵垂天之翼，鹏翅博风；嘘曝日之腮，鲲髻刺水。由是策蹇入都，纳赀坐监。聪明之质，何待潜修；困苦之余，愈知发愤。碑观太学，鼓听大昕。宝笈晨披，壁起达摩之影；芸编夜拥，灯分太乙之光。铁砚磨穿，藜床坐破。名高子建，何患邺下才多；赋就太冲，遂使洛中纸贵。吐笔花于雪案，行行宋艳班香；翻墨浪于风檐，字字韩潮苏海。特患俗心窍少，鲜有通才；庸眼肉多，绝无卓识。未逢伯乐，徒失相于追风；不遇钟期，孰知音于流水。
　　适有南宫名宿，誓拔真才；东观耆英，慎遴佳士。悬冰壶而作鉴，持玉尺以为才。品峻风华，别具赏心之识；评高月旦，独蒙刮目之知。观其局势甚超，定宜解领；惜此英华太露，仅得抡魁。由来国士，必推韩信为无双；忽出廷评，偏置宋祈于第二。既邀鹗荐，声价倍增；自赋鹿鸣，品题益重。
　　而生雄图奋发，壮志激扬。单骑直驰，已向秋闱获隽；双雕叠中，旋从春榜题名，从此三千击水，九万搏风。剪得苍龙片甲，径可成云；吐来白风纤毫，辄能映日。波涛生腕下，倾倒峡之词源；星斗列胸中，仰凌霄之气宇。敲金戛玉，未能比此清华；阵马风樯，不足方其敏捷。辉生宝炬，仅让元灯；光彻绛霄，仍联奎耀。当明圣临轩之日，正英雄入彀之时。金殿唱余，袍饶绿汁；琼林宴罢，饼赐红绫。嗟乎！箧中锈铁，逢薛烛以腾光；灶下焦桐，遇蔡邕而发爆。非盈虚之无数，实显晦之有时也。
　　于是报捷泥金，班参笋玉，量才任职，度器授官。朝臣荐其清华，宜居翰苑；天子嘉其英隽，特简刑曹。磔鼠称老吏之才，屠龙擅妙年之誉。名倾中外，孰不识荆；声震公卿，咸为说项。而生思深车笠（马子），念切糟糠（爱姑）。座设莲帷，将招密友；香熏薇帐，专待情人。其如天末难涸；竟暌双鲤；江南可望，尚阻孤鸿。唯兹两事关心，殊难释闷；偶尔一时得志，何足夸荣。然而世每趋炎，径皆争捷。人当失职，纵亲朋疏若云泥；士苟乘时，虽秦越视同骨肉。独不见五陵裘马，辐辏京华，万国冠裳，摩肩魏阙。其称硕学，号鸿才，户尽邹枚，家俱庾鲍。及睹左思之撰，士衡为之输心；见崔灏之题，太白从而敛手。
　　咸谓窦生奇才豪放，古藻分披。有誉其文体裔皇，烛天起云霞之色；有赏其诗辞雄健，掷地成金石之声。乃致乞碑谀墓，辙不绝门；买赋希恩，屦常满户。而我独怪其困守荜门之日，厄居瓮牖之时，犹是斯人也，动说瘦寒酸子，见讥大雅之林；犹是斯文也，辄云庸浅肤辞，共诋小巫之局。时命既分穷达，文章也判荣枯。然则龙勺鸡彝，不登清庙明堂，真与盘匜无异；浑金璞玉，未上燕台赵市，竟同瓦铄何殊。辨英豪于童稚之年，孰是慧心相得；识将相于风尘之内，断非俗眼所能，亦何怪乎？琪花吐艳，每从锦上增华；兽炭绯红，莫向雪中进暖耶。
　　时有兰台贵客，芸阁要人。共羡少年腾达，名重选楼；素闻新贵鳏居，姻求戚畹。雁奴鱼婢，名刺盈襟；氏妁参媒，年庚满袖。或云“齐子未归。”或谓：“虢姨待聘。”貌皆倾国，德尽宜家，请当桃李之辰，愿结丝萝之谊。生乃逊谢高情，敬辞盛意。“富贵我自所有，姻缘不待人谋。昔年章子出妻，莫望鸾胶再续；今日使君有妇，何烦蛇足重添。”因是睹物兴怀，触情增感。花飞别苑，艳艳何存（去妇）；柳值故园，青青犹在（爱姑）。官居清职，何嫌署冷如冰；人感离情，但觉衾寒若铁。临晓镜独望采鸾，见雕鞍专思骏马。遥怜玉臂，朗受清辉；远忆香鬟，乱笼薄雾。春愁似海，不知底事难消；夜度如年，只为个人不在。尔乃遽觅遗簪，辄求敝袴。马蹄驰去，使烦一介之劳；雁足传来，书抵万金之贵。
　　姑时发封内捆，足裹中庭，只虞陌上投金，桑筐早辍；或欲盘中织锦，丝轴久空。幸当藜藿充时，聊支尘釜；要识绮罗香处，岂在蓬门。正屉鹃啼暮树，呖呖含悲；何期鹊噪晨檐，声声送喜。一封雁帛，传自天街；五色鸾笺，报来仙府。枝头烂漫，倏开及第之花；砌畔菁葱，悉茁合欢之草。
　　时则喜集门阑（杜诗“门阑多喜气”），荣夸闾里。鞠衣耀目，咸知王浑令妻；琼佩鸣风，共识高柔爱妇。乃即南浮画舰，北驭采轩，旁观尚属神移，当局能无色喜乎？
　　时窦生侧身皇路，已列鹓班；翘首江乡，每萦鹤梦，世事未知何日了，家书难定几时还。望眼巴巴，离肠戚戚。只望香车速至，稍慰私衷；岂知玉诏频颁，难辞王事。恭承严旨，追勘程史从亡；恪奉密纶，分鞫齐黄余党。在诸臣深文钩隐，罗织殊多；在窦生委曲求全，平反不少。牍如山积，而决若水流；案比铁成，而明同镜彻。条陈信谳，建白无私；厘定爰书，贴黄不讳。嗟乎！明刑有典，岂肯杀人媚人；定判难移，遑计知我罪我。却幸天颜有喜，顿减苛条；素知臣意无他，竟蒙温旨。狱无冤抑，悉合前献，官使量迁，再观后效。寻移棘寺，洊入柏台，椒口方开，即思鉏秀；篁身才挺，便欹弹蕉。遭群小居说内讧，降殊恩命其外补。身辞北阙，持采节以游巡；职带西台，被衣绣而出按。乌来署树，骢去埋轮。驷马高车，津吏知为题柱客；獬袍鹤盖，关官识是弃繙生。及经驻节名区，却是称戈旧地，伤哉！郊关寥落。鸡犬无声，城市萧条，舟车绝迹。岁物无情人暗换，年华有待我重来。
　　悲不胜悲，痛定思痛。回忆流亡之苦，凋敝何堪；自遭蹂躏之伤，疮痍未复。第见沉戈尚紫，遗镞犹红。听四野之悲风，人烟寂寂；对连旬之阴雨，鬼火荧荧。草尽云黄，地无不赤。林寒落照，鸦寻岭上莩胔；露冷荒原，蔓绕河边战骨。加以大军之后，频值凶年，极乱以来，盛流疫气。饿向西山比比，吊从东郭纷纷。昼夜阴嗥，鬼犹求食；往来野哭，人各招魂。剧怜亿万生灵，沉于孽海；安得大千世界，渡以慈航。
　　生乃率令属僚，咸输额俸，建盂兰之幂会，超兵燹之幽魂。广转法轮，普施斛食。万花飞舞，诵来梵呗之书；七宝庄严，现出瑜珈之座。所祈永澄汤镬，火灭刀罔，入森罗尽观慈颜，宽冥狱莫教变相。凶终夭折，浩劫皆超，宿孽前冤，沉魂毕渡。特是诸因果事，不到拈花会上，邈矣无凭；岂知大欢喜人，偏从选佛场中，猝然相遇。

卷八
　　此中有伟人焉，龙藏鱼穴，头角非常，鹤立鸡群，羽毛自异。乍闻声咳，何来白马高僧；及审音容，知是黄衫侠客（马子）。吁！自惭瑞鹊，未从杨馆投环；孰料神龙，先向延津花剑。十年作合，曾同术以同方；一旦相逢，忽异言而异眼。敢问素心之侣，请详祝发之由。
　　马子以为不言则已，言恐惊人；见事即为，事非切己：“忝有葭莩之戚，妄罹桎梏之灾，衅起杯蛇，谗兴市虎。纳瓜田之履，即涉嫌疑；拾饭釜之尘，辄遭众毁。陈甲盗姨，浪得此名；曾子杀人，实无是事。不过鸡骛争食，偶属雀穿；讵知蚌鹬持强，竟遭鸱嚇。酷吏闻其豪富，加煅炼而诬服良多；罪人畏此淫刑，进苞苴而诛求无厌。惨加三木，横索千金。未满贪心，不使脱生于鸿网；何由灭口，反令瘐死于狴牢。当此凶锋莫遏，暴焰难消。六月飞霜，孰讼贱臣之枉；三年绝雨，畴鸣孝妇之冤。
　　仆也耳畔生风，鼻端出火，恨生飘瓦，怒起虚舟。登百雉之城，飞行而逝；试十年之剑，磨砺以须。影闪白虹，魂迷翠帐，光流赤电，血溅鸳楼。未几三司飞星火之章，九阁下雷霆之诏。关津移檄，大索奸人；都市悬金，严搜刺客。此时逻兵叠起，追骑分驰。函谷鸡鸣，孰晓田文早出；河桥马渡，谁知宋典微行。
　　仆时亡命黔中，避仇稷下，八与屠沽杂处，出随佣贩同行。所虞桥畔友人，犹知豫让；还恐市中女子，仍识韩康。因而立散家资，弃同敝履；尽遗世事，隐作浮屠。未尽杀机，焉知戒律。匕首之光冷冽，犹蘸经箧之中；髑髅之血模糊，尚掷禅床之上。”
　　斯时言者快心，闻之咋舌，始知奇男子忠肝义胆，非关好事之心；才晓大丈夫冷面热肠，不作欺人之语。洎乎事竣香坛，人归梵宇。龙宫欲采，只剩智珠；狮座韬辉，惟留慧剑。入莲花之幕，喜遇伯桃；倾桑落之尊。欣逢公瑾。谢世间事，无烦弹贡禹之冠；成方外交，仍得结玉生之袜。半僧半俗，莫著形骸；何主何宾，浑忘尔汝。盖至是而惊座之人始遇，乐已无穷；居无何而专房之宠复来，喜尤莫稽。前者致书遥递，遣使专迎。玉宇光寒，曾向霓裳邀月姊；银河影浅，从教罗袜度星妃。乍经驿吏申闻，齐排彩仗；旋见阍人人报，早降华舆。嗟乎！侠骨娇颜，恍获蔡侯两佩；高朋淑女，宛逢韩起双环。尔乃紵投同志，裳整合欢。岸柳初舒，即向旗亭赌曲；岭梅乍放，还从官阁裁诗。披谢墅之春风，追陪弦管；赏庾楼之秋月，啸傲江山。爰知名宦风流，本是清闲拔俗；况得高人星聚，尤为潇洒出尘者矣。
　　唯是生与姑也，虽是天缘，终嫌野合。马子乃谓：“论交有道。孟曰‘取友必端，取妻如何。’诗云‘匪媒不得’。蒙君不弃，乞协帝乙之占；愧我无能，愿效蹇修之力。”于是卜云其吉，文定厥祥，婚乃从新，人惟求旧。事悉咄嗟可办，功皆旦夕能成。顷见愚叟移山，秦皇鞭石。茁壶中之草木，瞬息回春；环海上之楼台，须臾成市。
　　无何蹄毂盈门，貂蝉满座，屏开孔雀，障设金鸡。篆香袅就祥烟，桦烬团成瑞霭。侯鲭苟脍，开吉地之华筵；龙笛凤笙，奏均天之雅响。照出绛河鹊影，灯明五色云中；催来银海鼍声，蕊放万年枝上。一则风仪俊雅，洵是仙郎；一则妆束端凝，允为神女。玉山映彩，珠浦联辉。观华族之洞房，另成气象；睹贵人之花烛，异样风光。更喜好梦方长，良宵未短。床联翡翠，居然乍对新人；褥隐芙蓉，却是重逢旧物。烟深玉暖，露重花浓。此时之绰约柔情，千金难买；往日之愁魂怨魄，一笔都勾。
　　既而桂孕珠胎，莲成华井，三岁为妇，一索得男。素知麟角初生，原钟瑞气；岂料鸡头新剥，未酿甘浆。夜夜长啼，朝朝待哺。紫胞乍脱，无由弄璋床中；黄口何依，徒自珠擎掌上。情深舐犊，安能谷待于菟；计切饲雏，转欲负贩螺赢。
　　何图孽侣重逢，恶缘复值。落英飘至，当年入溷之花；行潦流来，昔日覆盆之水。缅兹乳妇，即是发妻，甚属骇心，那堪回首。世事无凭难可料，人生何处不相逢。呜呼！噫嘻！有故而去矣，胡为乎来哉？盖其后夫配军某者，因遇赦而还家，息遭疴而毙命。曾生一子，弥月即殇；才事二夫，经年复丧。稍有残膏剩粉，顷见消磨；徒为野草闲花，终归飘泊。总之风情荡发，水性滥流。未必洁身，漫邀名于守寡；无由果腹，聊托业以抚婴。只马双鞍，仍发丧林之叹；一瓜两蒂，徒劳抱蔓而归。昔当玉粒艰难，掉头不往；今见金闺贵重，摇尾乞怜。自惭旧情难堪，只说：“望君垂念”，并谢：“前言是戏，但求恕妾无知。”嗟乎！事不等闲，计何相左？比之花落，树头荣而树底残；譬彼泉流，山中清而山外浊。言之丑也，嗟何及哉。
　　幸而生素涵容，勿修旧怨；姑尤豁达，莫计前愆。往不追，归斯受，第是薰莸异器，泾渭分流。粉剩脂零，只遗羞于芳阁（去声）；冰清玉润，素入选于璇闺（爱姑）。鸾鸮之性素殊，马牛之风不及。从无弃妇，得叨命妇之荣；本是贵人，自取贱人之列。生乃传餐与食，割宅使居。但将异数相加，实不齿诸人类，徒以厚仪为待，聊使尽其天年。道旁败柳不堪怜，听其乍眠乍起；陌上残花何足惜，任其自落自开。呜呼！凤领颁封，无关卿事；鸳帏邀宠，久绝郎情。历念荣枯，浑同霄壤。能无反躬抱愧，顾影自惭者乎。
　　奈何蛇心莫足，虿尾常存。故态复萌，依然越畔，旧心未革，仍属勃谿。雨泼云横，憨态遥含妒态；烟迷雾锁，媚容常带啼容。本来蕉绘雪中，领取清虚之境；一自莲栽火里，顿成热恼之场。在生素知起灭无端，何忍推云出岫；在姑夙晓盈亏有数，无烦掇月影宫。独有马子者，竟忘寄此客身，偏好与其家事。明知祸水，密作防维，深恶妒风，默作挟制。每逢花箭，必闻骂座之声；屡顾霜锋，愿得笑匝之首。此妇恨深入骨，怨切镂肠，不拔眼中钉，奚除心上毒。
　　祸每生于衽席，衅皆起自萧墙。适有奚奴，素称俊仆，心殊狡黠，性复轻佻，负德忘恩，事主迥殊李善；希荣固宠，媚人酷似秦宫。不防李下之嫌，罔顾桑间之耻。此逢荡妇，辄敢目挑；彼遇狂童，便将身许。尔乃隔院勾情，登墙输意。画栏遍绕，独寻俟巷之人；绣户半开，专待窬园之客。
　　当夫晓妆才罢，午梦初醒，借说栽花，即向花前狎合；托辞拜月，遽从月下潜奔。村草为裀，依林作幄。枕纹印面，野鸳贪睡之时；粉渍沾唇，浪蝶偷春之候。邪缘既就，媚猪素喜宣淫；宿怨未消，瘈狗尤能反噬。仆谓；“若何而能永好？”妇言：“如是而得长欢。”计出东窗，讼兴北寺。含沙暗射，将飞告密之章；噀血骤喷，共作首奸之策。幸而人心虽险，天道终还。谁谓鼠无牙，遽兴大狱；孰知墙有耳，尽泄阴谋。
　　先是此妇有婢某酷遭捶楚，毒受谴呵，约法岂止三章，偷闲莫容半日。役苦而常充厕内，罚严而每辱泥中。此婢含冤已久，蓄愤殊深。乘其夜半无人，潜听私语，知在日中起事，往愬公家。时则错愕相惊，仓皇失措。行见共公头触，能使山崩；从教漆女心悲，唯忧天坠。
　　马子发向冠冲，顿起奔雷之怒；剑从桡出，旋成斫地之声。虺必当摧，痈非可养，必殄户庭之贼，庶消肘腋之灾。斯时天夺厥魄，鬼扼其喉，紫电流而胆力飞张，青锋落而头皮断送。仗神威之激发，俾妖孽之肃清。戳等鲸鲵，罪无可逭；行同枭獍，死有余辜。骈首利锋，艾豭与娄猪并殛；投尸僻壤，乌鸢共蝼蚁相争。
　　未几密室漏风，宵人吠影，内灾才靖，外患迭乘。共晓赵孤，藏于程婴之室；群知季布，卖为朱侠之奴。遂挂弹章，不从吏议，辄指藏奸之薮，忽兴问罪之师。窦生履虎不惊，掇蜂无惧。迅雷破柱，犹自观书；大敌渡河，仍然对奕。既相安于时命，又何计乎吉凶。
　　至于爱姑，虽列身于巾帼，殊得体于冠裳。聂政扬名，端赖姊荌之烈；子胥免祸，实由濑女之贤。苟无愧于人间，岂辞拿戮；得相从于地下，安避族诛。爰随缇骑就台，寻向锦衣对簿。天威莫测，将倾李杜之家；吏怒频呵，几覆却栾之族。
　　时翰臣曾棨等连章辩枉，累牍鸣冤。事系国家，非为一人惜也；命关民社，愿以百口保之。俱牍奏而无休，悉匿留而不报。幸而壁藏张俭，莫察潜形；橐载伍员，难稽诡迹。宸颜渐霁，廷谳方宽，共疑白马之冤，即下金鸡之赦。盆非长覆，网必能开，狱中宥出邹阳，朝内召还安国。顾处梁鸿于庑下，靡日不思；及寻王粲于楼中，其人安在？鹤杳梅空，已绝域中之迹；云深山僻，难寻石上之魂。唯留一幅鸾笺，略得数行锦字。谓　“夫二百秦关，未及仕途之险；三千弱水，莫如宦海之危。若教案牍劳形，何异斧斤伐性。梦如未觉，且随忽忽之黄粱；机若早知，莫待萧萧之白发。仆也，曾记黄石公语，愿从赤松子游。傀儡场中，沉迷未久；骷髅队里，解脱非难。窃有先知，敢为预告。君本瑶池掌酒，姑亦阆苑司花，偶于天上之辜愆，暂谪人间而磨折。他自刘安鸡犬，皆可成仙；今时鲍靓夫妻，俱宜学道。”
　　呜呼！鹤存华表，犹有警语之能闻；凤返丹山，无复德辉之可览。从此梦杳张高，迹疏嵇吕。升天入地，徒费隐求；问水寻山，空劳遥访。波涛淼淼，群迷徐福之船；烟雾霏霏，莫辨张超之市。蓉城谁主，迹显曼卿；芝馆畴司，名宣白傅。虎龙夜合黄金鼎，鸾鹄晨朝紫绮裘。盖九转还丹，早得炉中妙道；一朝辟谷，已为地上游仙矣。
　　惟时生与姑也，金镕少伯，丝绣平原，朝夕焚香，遥酬大德，春秋荐俎，共竭私忱。回忆言留金玉，只劝早休；素知身入樊笼，原图勇退。第念君恩甚渥，频沾雨露之施；却惭臣力方刚，未得涓埃之报。暂参朝采，实非轩冕希荣；敢告山灵，莫使云泉遗憾。
　　隔日窦生督粮淮北，视卤江南，剔奸而冠虎悉除，处润而鼎鼋不染。请缓凶年之饷，力可回天；乞除苦役之丁，诚能格主。整躬率属，龚黄允是神明；洁己奉公，杜召洵为父母。降九阂之德曜，颇著循声；移一路之福星，殊多惠绩。
　　第在成祖当靖难以来，刑书过峻；及承平之后，法网仍严。义士忠臣，悉充冤狱；贞妻烈女，半入教坊。抄成瓜蔓之名，万家露宿；罪定株连之例，九族尸横。或慷慨以就烹，或从容而引刃。流丹化碧，血染杜鹃，葬玉埋香，魂依芳草。
　　生也，乃从触目伤心之会，遂上缓刑尚德之书。愿从盛世作良臣，定宜补衮；敢谓圣朝无敝政，不待批鳞。祗思酬明主之恩，岂意触柄臣之怒。时某某辈，或形如病虎，或性若贪狼，为圣贤徒杀，人事偏归儒术；受菩萨戒祸，世媒反在禅机（姚广孝云：“王若听臣，当以白帽子与王戴”）。遂使天家之骨肉肆戕，勋室之腹心流毒。窜名钩党，嗾长喙以吠尧；授意阘茸，操铦茅而助跖。豺狼得志，方当道于明廷；魍魉何心，屡弄人于白昼。
　　生也，灵茁草心，专思指佞，力张豸角，只欲触邪。曾读先圣之书，愿学何事；且请上方之剑，乞斩若人。由是权要嫉心，奸雄切齿。转喉触讳，既失意于贵人；蟞手成冤，复见嗔于示相。激田蚡之忿，满座汗流；干张让之威，举朝股栗。呼朋引类，营营只聚蝇声；舞爪张牙，逐逐更添虎翼。恶其熏鼠，反使自焚；嫉彼灌狐，偏令己溺。挤排迭出，断难许其生还；谣诼丛兴，务欲置于死地。
　　夫臣心如冰，岂果当诛；而众口销金，皆曰可杀。幸邀睿鉴，不听宵党之言；姑宥愚忠，仅拟夜郎之贬。孤臣报国宁辞死，圣主怜才特赐生。镌御史之官，改除刺史；薄播州之谪，调授柳州。不为烟瘴罪曹，未是风尘末吏。虽权收白简，空怀拔薤之心；然奉职黄堂，尤著留棠之迹。幡熊乍度，即闻五袴歌声；竹马初迎，旋见两歧秀色。默化桀骜之气，岩色无虞；潜消刁犷之风，顽民自格。狱皆隙地，尽可栽花；吏尽闲人，殊堪削木。然以年年绝赂，莫奉上官；因而事事索癜，频居下考。自是一麾而出守，名著一钱；历五载而不迁，秩终五马。忆莼羹之味，乡思殊浓；闻杜宇之声，宦情顿减。生曰：“我愿足矣，云胡不归？”姑曰：“能如是乎，与君偕隐。”富贵常情谁不羡，功名随兮勿求余。
　　鸟已空林，早悟藏弓之理；骥何恋栈，遽成解组之谋。袖剩清风，襟余明月。跋山归里，装轻薏苡之车；泛海回家，舟重郁林之石。慨夫牛也，仕羞诡遇，讵求知于狗监之徒；交择清流，岂忍弃夫牛医之子。腰非可折，项自能强。只肯长揖而见将军，大丈夫当如是也；倘奏丰功以报天子，万户侯何足道哉。奈何举朝同识羊何，成党戚依牛李。俾其一官瓠落，仅拜酒泉；万里蝎磨，仍归茶渚。每殷勤以恋阙，终赍志而买山，岂罔通其世务欤，抑不合乎时宜也。
　　迄乎成祖言官，俱蒙显擢。书颁绛阙，频从丹凤衔来；身伴青山，孰被白云留住。而生深藏岩壑，坚卧烟霞。托言病未能兴，不堪奉诏；自喜居无所事，聊可著书。力尽壮夫，却恐虎须再捋；色衰老妇，岂宜螓首重妆。幸谢故人，毋烦劝驾，敬辞圣祖，终愿乞骸。由是某山某水，遄飞逸兴；一觞一咏，畅叙幽情。廛柄轻挥，偶与文人舌战；龙团屡煮，每供胜友手谈。颜峻居家，不言朝野；韦贤教子，只事诗书。第闻先代高风，半属令妻助美；每见古人懿行，都从贤妇赞成。人获嘉名，良非易耳；天生淑配，夫岂偶然。
　　姑也，相夫尽礼，逮下多恩。浑忘翟茀之荣，谨守苹蘩之职。仍然椎髻，奚须翡翠宝钗；原自浣衣，何羡葡萄美锦。郎值鸾坡，已执西垣之简；妾居蚕室，犹提南陌之筐。盖勤俭本于素心，而敬惧尤其至性。生尝结社衔杯，携囊觅句，每值艰辛之会，不无激忿之辞。而姑乃谓：“逢人莫道能诗，即非取祸，而苦吟却恐呕心；与子宜言饮酒，聊以解忧，而过量又虞乱性。”凡所婉讽，率是名言，人述莱妻淑行，余味津津；世称陶母贤声，流芬藉藉。
　　尔时马遴有子某者，自夫家遭酷变，其母毕命于朱丝，爰乎宫寝严追，此子置身于赤地。叔敖才逝，子从市上负薪；任昉甫亡，儿在冬时衣葛。每怀故里，暮雨潇潇；若问旧交，晨星落落。求薪觅粟，似桂如珠。彼将投入西邻，作其负刍之竖；生乃访闻东老，得于卖酒之家。抚此孤儿，比于犹子，养而后教，父且兼师。虽种是螟特，直与鸤鸠并育；况质非樗桴，还堪兰蕙同栽。玉受磨砻，辄珍席上；芝因培植，即秀庭前。见此儿之毛羽已丰，遂教立业；伤故友之箕裘将坠，寻使归宗。析一半之家资，瓜分靡惜；费十年之心力，卵长忘劳。聊举一端，可概百行云尔。
　　及至晚年，尤耽清境，齿高甲子，心惕庚申。玉女窗前，清磬助步虚之响；琼芝圃内，黄精传益寿之方。花暖云房，瑶参斗礼；露浓仙掌，羽服朝元。及至金灶将成，玉棺早下。舄飞凫影，迎梅福于蓬瀛；杵映兔光，返云英于壶峤。
　　生则寝兴若故，逆知某日命终；姑亦谈笑如常，预晓同时尸解。天上已归鸾翼，人间尚有凤毛。其子能读父书，克绳祖武，名登甲榜，位列卿班。从此薛凤联蜚，荀龙续奋，代生孝竹，世出忠泉。瑞鹄衔鳣，自昔频传阴德；灵蛇蟠绶。迄今尚有显人。

　　客有述其事于座中，咸称奇事；余因记此情于笔下，聊托闲情。非见而知之，直与躬逢无异；仅闻其语矣，祗因耳熟能详。嗟乎！儒侠同宗，不过一情之往复；仙凡异路，初无二理之感通。盖此春怨秋悲，俱关要道；与夫臣忠于孝，共属同途。
　　顾夫妇之情，原非易合；而友朋之谊，尤属难言。张陈凶终，普天悉是；萧朱隙末，易地皆然。深交即是深仇，结契无非结怨，当其往来无事，漫托投胶；及夫利害有关，偏思下石。欲求如马子之破家徇难，舍命复仇，浩浩古今，茫茫宇宙，如斯人者，有几辈哉？
　　球十年作赋，伤旧业之荒芜；三径论交，怅同侪之寥落。学书学剑，百事蹉跎；呼马呼牛，半生潦倒。兼之路历羊肠，雄心久耗；年加马齿，壮志都灰。骨自销余，见蝇飞而神悚；胆从破后，闻蚁斗而魂惊。嗟乎！桓温已逝，孰许猖狂；严武未逢，谁容傲岸。
　　素知囊内金俱尽，任教邓禹笑人；还喜樽中酒亦空，免使灌夫骂客。第是情缘未断，口业难除。浔江闻商妇之谈，青衫泪湿；阳关听故人之唱，苍鬓霜催。秀颊添毫，究向阿谁润色；枯肠搜句，总缘我辈钟情。此《燕山外史》之所由作也。
　　是作计其数三万余言，举厥辞四六为体。拟魏收之蛱蝶，能无轻薄为名；画陶谷之葫芦，却不依稀作样。句虽獭祭，语必蝉联。本思绘影传神，希声刻鹄；无奈骈黄俪白，遗笑雕虫。自是浅辞，无庸深论。如云伪体，稗官原是瓮头书；倘索解人，老妪亦非门外汉。唯是二三客至，偶述遗闻；口百年来，重寻轶事。斯人往矣，夷考其行，得乎于传有之（冯祭酒所撰之传），姑存其说可也。


