狂夫之言 明 陈继儒
　　卷一
　　黄石公、庞德公，老子之徒也。子房，人杰也，黄石公以进履折之，曰：“孺子可教”。孔明卧龙也，每见庞德公，拜于床下，初不令止；仲尼圣人也，老子曰：“子去子之骄气，与子淫态。”黄石公降一子房而隐谷城，庞德公降一孔明而隐鹿门，老子降一仲尼而隐流沙。盖名遂则身退矣！是射骂禽王之法也。故曰二公者，老子之徒也。
　　博浪一槌，张子房不必论，即始皇大索十日即止，亦自有英雄收放处。若使日日捕贼，终始不出，则秦天子与县伯州尉何异，岂足称圣人之威哉？茅山娄道人云：卢仝茶歌，饮到七碗，自然当有个结局。不然此诗无了期矣！始皇极粗悍人，却得此意。故其威不亵。
　　唐元征状元云：今天下有三事没处法：燕都中士大夫得病无良医；秦晋人种田无时雨；三吴晋绅子弟读书无家教。一味但靠天耳！余因思无医则保养；无雨则穿渠；无家教则慎择交游。此便是没处法中处法也。
　　《易》之诸爻，安排一定而不可易。非《易》也，数也。观其占之吉凶，而以时消息焉！此真《易》也，其理则在我者也。故善《易》者，求《易》之理于我，而不求《易》于数，理变而数亦与之俱变矣！此以义立命，而以人胜天之说也。
　　颜子居陋巷，一箪食，一瓢饮。孔子贤之，非贤其安贫乐道也。安贫乐道，独行苦节之士皆能之，何足以难颜子？颜子王佐才也。箪瓢陋巷中，却深藏一个王佐。当是时，不特仲由子贡诸侪辈拉他不去，即其师孔子，栖栖皇皇，何等急于救世？而颜子只是端居不动，而且有以身讽孔子之意。其后孔子倦于辙环，亦觉得陋巷的无此劳攘；厄于绝粮，亦觉得箪瓢的无此困顿。又其后居夷浮海，毕竟无聊，原归宿到蔬水曲肱地位。而后，知颜子之早年道眼清澈耳！所以有感而三叹其贤也。古人云：智与师齐，减师半德。智过于师，乃堪传授。其颜氏之谓耶？故终日不违。不见他如愚，惟于箪瓢陋巷时味之，绝不露王佐伎俩，亦绝不露三十岁少年圭角。至此方见得颜子如愚气象。
　　或曰，仁者寿而颜子夭，何与？余答曰：“颜子太老成，当三十之年，正当发散，而件件务在收敛。春行冬令，所以早凋。”又问曰：“以颜子之贤，进无功业，退无著述，何与？”余曰：“张仪有云，苏君之时，仪何敢言？况孔子在乎！”虽然，《春秋》有孔子，是天地无限灵秀之气生他出来。山东一隅，地有几许大，却又出一颜子。此应是余气所生也。余气岂能做得功业？文章总能做得，亦不过剩水残山而已。故有尧舜之父，而遂有不肖之丹朱商均。有孔子之父，而遂有先卒之伯鱼。大要坐在气薄耳！惟文王父子，最为济美。然管蔡之流言，武王之太白，周公之东征，皆无复淳气之守。盖大地既生文王，则余子亦不免驳杂矣！况其他哉？大块之上，必无嘉苗。松柏之下，必无茂草。颜孔同时，幸亦在此，不幸亦在此。
　　东坡云：上可以陪玉皇大帝，下可以陪卑田院乞儿。自以为至矣，然尚不如至人之入鸟不乱行，入兽不乱群者。入鸟不乱行，人兽不乱群，此亦自以为至矣，然又不如菩萨向异类中行化度设法者。故鸡群之鹤，岂同大海之鹏？大海之鹏，岂望九霄之凤？
　　狡兔死，走狗烹。敌国破，谋臣亡。自古鲜有脱此局者，盖亦有故。大抵谋臣中王佐最少，杂伯者最多。阳施阴翕之谋，蹑足附耳之态。一时虽若效忠其君，未有不貌屈而心丑之者。岂惟丑之？抑且惧之矣！富室之构讼也，惟恐讼师之不力也，及其胜也，惟恐讼师之不去也。重耳反国，子犯曰：“臣负羁绁，从君巡天下，臣之罪甚多矣。臣犹知之，而况君乎？请由此亡。”范蠡之辞勾践也亦曰：“主辱臣死，请从会稽之诛。”二公之决于一去者，非独为其君之惨刻，亦觉平日有自纳败阙处也。武侯处先后主，邺侯处肃代，每事正而不谲，固由其天资粹美，心事纯白，然早已算到此矣！故善谋国者，宁使人以正见惮，无使人以谲见猜。
　　管仲尝曰：“吾始困时，与鲍叔贾。分财利自多与，鲍叔不以我为贪，知我贫也。吾尝与鲍叔谋事，而更穷困。鲍叔不以我为愚，知时有利有不利也。吾尝三仕三见逐，鲍叔不以我为不肖，知我不遭时也。吾尝三战三走，鲍叔不以我为怯，知我有老母也。公子纠败，召忽死之。吾尝幽囚受辱，鲍叔不以为无耻，知我不著小节，而耻功名不显于天下也。生我者父母，知我者鲍子也。”管仲相，凡内修政事，外连诸侯，桓公必质之鲍叔。鲍叔曰：“公必行夷吾之言，公乃行之。”夫鲍叔之于管仲，不惟知之，又从而荐之；不惟荐之，又从而左右之。交游中感恩知己，孰有过于仲者。及仲寝疾，桓公往问之曰：“仲父不幸，而不起此疾，彼政我将安移之？”仲未对。公且问鲍叔之为人，对曰：“鲍叔君子也。千乘之国，不以其道予之，不受也。虽然，其为人好善而恶恶已甚，见一恶终身不忘，不可以为政。”鲍叔之待管仲如此，管仲之待鲍叔如彼，正所以护鲍叔之短，而保鲍叔之令名也。世人但解鲍叔之知管仲，而不解管仲之尤知鲍叔。是两人者，真相知也。曹参微时与萧何善，及为宰相有隙，至何且死，推贤惟参。参闻之，亦告人：“趣治行，吾且入相。”使者果召参，参去属其后相，悉遵何约束，无所变更。此二人事，虽与管仲相反，而其相知实相类。
　　张江陵以猛为政，其后继之者，剂猛而为宽。数年以来，相权旁落，几不复振。鲍叔一齐大夫，识见却甚高，其荐管仲也，曰：“臣之所不如夷吾者，治国不失其柄。”只此一句，便得相天下的肯綮。门生问余曰：“如何能不失国柄？”余曰：“刘先主托孤孔明曰：‘若其不才，君自取之。’此言极可为猜险之本。孙盛云：赖诸葛威略，足以检卫异端。故使异同之心无由自起耳，此不失国柄之一事也，他可类见。”
　　荆石王公云：往过松江，见陆平翁，偶谈及《春秋》，因问《春秋》道名分，而孔子不斥管仲，即《论语》亦然。此是何意？平翁云：节义特学问中一件事，故圣门不甚及之。此语尚未了然。余曰：“管仲之于子纠，不当以君臣名分律之。子纠小白，皆齐襄之公子耳，若以公子纠为君，则当时置周襄王于何地？故管仲既归小白之后，劈头主意，便欲尊周室，要见周天子尚在，则公子纠不得为君。公子纠不得为君，则管仲亦不得为忘君而事仇也，其尊周之意想如此。若挟天子以令诸侯，犹是管仲第二念。”
　　如何是独乐乐？曰：“无事此静坐，一日是两日。”如何是与人乐乐？曰：“与君一夕话，胜读十年书。”如何是与众乐乐？曰：“此中空洞原无物，何止容卿数百人。”
　　巧矣哉！管仲之服楚也。曰：召康公命我先君太公曰五侯九伯。汝实征之，以夹辅周室，赐我先君履。东至于海，西至于河，南至于穆陵，北至于无棣。尔贡苞茅不入，王祭不共，无以缩酒。寡人是征；昭王南征而不复，寡人是问。盖昭王之事大，大则难当。苞茅之事小，小则易受。所以楚子遂曰：“贡之不入，寡人之罪也。”敢不共给，盖不知不觉赚入管仲术中。管仲但须得此一句，便装成服楚极大题目。楚服而诸侯响应矣。俗儒遂以此举为尊周攘夷，仲而有灵，宁不失笑。
　　伍子胥曰：“我必覆楚。”申包胥亦不复阻遏他，任他自覆去。申包胥曰：“我必复楚。”伍子胥亦不复堤防他，任他自复去。大丈夫心事，光明磊落，无不可以对人言者。此二公是也。余读史至此，真如食哀家梨，爽口之甚。然为子胥难，为包胥易。子胥鞭平王之尸，辱楚王之宫。志行仇雪，其漫天塞地之气，至此一滴无余矣！此不必包胥借兵，人人可以破吴。包胥特乘其强弩之末，以张振蒙之势耳！包胥之奇，奇在秦庭痛哭；又奇在复楚逃赏。如子胥报仇之后，但欠一死。若即时自刎，以从父兄于地下，则古今尚有哀而怜之者。虽然，子胥恩仇分明人也，既借吴以报楚，独不留一死以报吴哉！
　　昔道士侯道华喜读书，或问其意。答曰：天上无凡俗神仙。后果腾举而去。吕洞宾陈抟贺元施肩吾皆本书生。宋谯定雍孝闻尹天民亦皆以儒士得道。定百二十余岁，故在青城山中采药，人有见之者，读易尚不辍也。黄山谷尝云：子弟诸病皆可医，惟俗不可医。余谓神仙不读书，亦是一个俗汉。所谓顽仙不如才鬼耳！
　　曹公为人佻易无威重，好音乐。倡优在侧，尝以日达夕，被服轻绡。身自佩小鞶囊，以盛手巾细物。时或冠帢帽以见宾客。每与谈论，戏弄言词，尽无所隐，及欢悦大笑，至以头没杯案中，肴膳皆沾污巾帻。吾乡何玄朗尝与赵大周闲论偶及之。大周曰：“狮子是我西方之兽，终日跳掷，无一刻暂休。盖其猛烈之气不得舒耳！故与之球，以有耗其气，遂终日弄球，忘其跳掷。曹公之举动轻躁，亦是其胸中猛烈之气不得舒也。”其亦可谓善论古人者矣！
　　问安成君果用李左车，韩信成擒乎？抑信别有处也？予曰：“不然，左车设策，而韩信使人闲视，知其不用。此便是大渗漏处，则信破之必矣！韩信折节李左车，却是从跨下得力来。”
　　尝问小儿辈，韩信如何是人杰？曰：“看他登坛数语。”又问如何是登坛妙处？不能答。夫沛公之为汉王也，项羽以巴蜀道险，秦迁人皆居之，乃曰：“巴蜀亦关中也。”以示不负三分关中之约，其实封闭他在一处，使章邯以四十万兵，扎住汉口，不容汉王有出头地，当时萧何无策，曰：“屈一人之下者，伸于万人之上。”但能劝汉王入，亦不能使汉王出。张子房亦无策，惟烧绝栈道而已。但能防项王入，亦不能使汉王出。韩信走来，却自不同。曰：“项王诈坑秦降卒四十余万，唯邯欣翳独免。”秦怨此三人，痛入骨髓。夫信料汉中可出，乃在章邯辈看来，料章邯辈可破，乃在三人独免。秦父兄怨入骨髓处看来，自是汉王遂部署诸将，留萧何收巴蜀租税给军粮食。八月从故道也，章邯迎战败走，王遂至咸阳。此一条出路，却是韩信走来打开的，萧何子房皆思量不到，安得不并称三杰？至于囊沙背水，木罂渡军之类。特是兵法中巧事，还是眼力识见不可及？
　　信之亡也，萧何之追也。或两人商量合做的。汉王嫚骂，呼大将如小儿，信不逃，何不追，不能激得他筑坛，此理似亦有之。然韩信、萧何与语便大奇之，则萧何鼻孔绳索，已在韩信手中。信走不怕萧何不追他，何必弄此诡谲，以丞相而追韩信。筑坛所拜，非信而谁。一军皆惊，毕竟是太史公装点形容之语也。但不知萧何与语大奇者，是何等说话？决不就是登坛数语，惜太史公失载，可恨。
　　孔子梦周公，尚是耳中鸣磬，眼中金屑也。直到不梦见周公，便是一齐放下。所谓去年贫未是贫，今年贫始是贫耳！文中子有疾，召薛收谓曰：“吾梦颜回称孔子归休之命，乃寝而终。”吾朝吴与弼亦云：梦见孔子。议者谓其堕落魔境。乃知孔子云吾衰，非是真衰，正到大休歇处矣！至人无梦，愚人亦无梦。以愚人而造至人甚难，以至人而还造愚人，亦甚不易也。
　　或问于余曰：“孔明亦有失处，东结孙吴，西攻曹操，此定局也。云长守荆州时，权遣使为子求婚，云长骂辱其使，不许婚。权大怒，遂有白衣摇橹之祸，孔明此处少调停。此一失也；治蜀时，不置史官，文献阙略，此二失也；尝荐姜维于蒋琬曰：姜伯约忠勤时事，思虑精密。又曰：伯约甚敏于军事，既有胆义，深解兵意，此人存心汉室，而苦无人教军事，尝遣诣宫觐见主上。后姜维以此自恃，每欲兴举大事，卒至汉亡。此三失也；后主爱宦人黄皓，皓便嬖慧佞，孔明不能屏之使去，此四失也。”余应曰：“此系君读史不熟耳！云长在荆州时，孔明方镇守成都，相去几千里。孙权仓卒求婚，孔明岂能照点得及？孔明尝与法正刘巴李严伊籍共造蜀科，当必念及史官一事。况平日所至，营垒井灶，圊溷藩篱障塞，皆应绳墨。如此琐碎，尚且周到，史官安得独阙？想蜀亡之后，收图籍者无人，遂至废失。据《孔明文集》有二十四篇，计十万四千一百一十二字。今一字不见，则《蜀史》可知矣！姜维之才，自琬祎之后，实鲜其比。维本羁旅托国，每见黄皓恣擅，启后主杀之。后主曰：皓奔走小臣耳！何足介意？维见皓枝附叶连，惧于失言，逊词而出。而皓亦欲废维，维以此亦危惧。累年出征，不复还成都。一以伸讨贼之义，一以避黄皓之谗。孔明六出祁山，亦是此意。然而不复剪去黄皓者，又有妙处。盖孔明当先主托孤时，其不才自取之语，孔明已负不安。若黄皓一宦官耳，却又与之恼噪，必除之而后已。后主不惧则疑。故出师之后，但以驾驭事付之董允，允常数责于皓，皓畏允不敢为非，终允之世，皓位不过黄门。然后主尚不能忘于允，曰：尝见董允切齿黄皓，我尝恨之。则其情事可知矣！孔明所以放他一路，不惟得相臣大体，即吴魏之反间，黄皓之倾危，不得而入也。看来孔明何尝有失？君请熟读史自见耳！”
　　文章自三代而后，秦汉最称简古。惟治安策，天人策，累累凡数百万言。汉人长文章，自贾谊董仲舒作俑始，汉武帝束帛加璧，安车驷马迎申公。既至，问治乱之事，申公但曰：“为治不在多言，顾力行何如耳？”《太史公序》云：上方好文辞，见申公对，默然。申公此时八十余，识见老成。此言不独救武帝好文辞，且欲救董贾文章之多也。康王命毕公曰：辞尚体要。上之谕俗且然，而况人臣之章奏乎？章奏至数百万言，即儒生读之，口燥舌沸而不能止。天子一日万几，其难又可知矣！武宗时，韩公文欲攻刘瑾，而属李梦阳具奏草曰：“毋文，文觉弗省也。毋多，多览弗竟也。”此言极得告君之体，故观申公老人一言，觉董贾文章，尚有少年气习。
　　燕人有恶樊哙党于吕氏，曰：“宫车晏驾，将尽灭赵王如意之属。”汉高大怒，诏平勃斩樊哙。平勃计曰：“哙，帝之故人也，功多有亲且贵。今以忿怒欲斩之，恐后悔。”令囚而致上，乃召哙接载槛车传诣长安。平之不斩樊哙，非为汉高，实怕吕氏。《大事记》曰：春族淮阴，夏诛彭越，皆吕氏计。汉高病，吕后专，欲以事诛异姓王及大功臣，遂称病不行。语颇泄。卢绾之反也，樊哙以相国将兵讨之，其命虽出于高帝，实以吕后椒房之戚也。哙以吕氏女弟吕媭为妇，生子伉，比诸将尤最亲。哙既党于吕氏，若哙死，吕后能忘报于平乎？平尝对高帝云：项王不能信人，其所任爱，非诸项，即妻之昆弟。帝用樊哙，却犯陈平此语。平以是不敢斩哙。然项王用诸项，亦是六国风气。如齐之田忌田婴田文，韩之公仲公叔，赵之奉阳平原君。魏之无忌，皆公族也。项王沿习此风，故悉用诸项。孰料项伯之有外心乎？诸项中唯项伯最著，而余皆不载姓名。史但云：诸项氏枝属皆不诛，封项伯等四人为列侯，赐以国姓而已。汉王族甚微，仅一戛羹侯兄而不用。用樊哙未几，又欲斩之，得无有感于陈平。所谓项王任爱妻昆弟之一言乎？故以斩哙示公，不然何不命他人，而独命平也？此平之所以愈不斩也。
　　余尝看项羽规模格局，也不是端冕凝旒南面的人，又不是垂绅正笏北面的人。所谓一将有余，而万乘不足，其亦易之乾卦，上不在天、下不在田者乎？究竟只好成一霸王耳！
　　杜子美依剑南严武，严武辟为参谋。杜子美有遣闷诗呈武云：束缚酬知己，蹉跎效小忠。桓公谓孟嘉云：人不可以无势，我乃能驾驭卿。若杜子美与孟嘉，是皆有所不得已也。余独不然，最喜诵南宋陈仲微二语：禄饵可以钓天下之中才，而不可啖尝天下之豪杰；名航可以载天下之猥士，而不可陆沉天下之英豪。
　　
　　卷二
　　汉王待九江王布，踞洗召之已，又供帐如王者。苏老泉谓汉王能颠倒豪杰。刘元城云：棋中有一事，昔有低棋，曰：“梁武帝方侯景以穷来归，便裂地而封之。其后景凡有所需，辄痛剉抑之。故景反而梁亡，此后着为先着也。”又有高棋，曰：“汉高帝方黔布以穷来归，故洗足不起，以挫其锐。”布欲自杀，后见帐御从官如汉王，则又大喜过望。此识先后着也。二公立论甚妙，而实不然。昔随何说布，请奉命阴许叛楚与汉，未敢泄也。楚使者在，方急责英布发兵；随何直入，坐楚使者上曰：“九江王已归汉，楚何以得发兵？”布愕然。楚使者起。何因说布曰：“事已构，可遂杀楚使者。”无使归，而疾走汉并力。布曰：“如使者教。”于是杀使者。因起兵攻楚，楚使龙且击破布军，布欲引兵走汉，恐楚王杀之。遂间行与何俱归汉。夫既杀楚使，又与楚战，又避楚间道来归。此时情势，布必无还楚之理。故帝踞洗时，遂以踞洗见布。布虽大怒，怕他走到那里去？非汉王故意傲布，实算得布不得不就汉也。其后帐御饮食，从官之盛，此招徕远人之常事。何足为颠倒豪杰？况踞洗亦是汉高谩骂故态，亦是豁达大度之一节。何暇思及先后着来？
　　项羽欲烹汉太公。汉高帝曰：“我翁即若翁，若欲烹而翁，愿分我一杯羹。”太公以此归汉。吾朝正统土木之变，英宗陷虏，虏人挟之以邀我，如徽钦故事。于忠肃曰：“社稷为重，君为轻，失一君复立一君矣！”英宗以此归国。今人既知忌于忠肃之功，则不得极口抵汉高之忍。余读书槜李南湖园中，每饭必施鸟食。而童子遂于施食处，张罗树问以待之。余笑谓门生云：燧人氏教民火食，而秦始皇遂以之烹儒焚书。阎立本吴道子画地狱变相图于寺壁之上，盖将化导愚顽，而酷吏仿其刑具，以恣罗织锻炼之助。自古好事，尝被恶人弄坏。即鸟食一件，所施未几，而童子之杀心动矣！善乎古人之言曰：“好事不如无。”
　　天地间有一大帐簿，古史旧帐簿也，今史新帐簿也。人家尽有聪明俊慧子弟，父师失教，专以时文课之，竟不知《通鉴纲目》二十一史为何物？所以往往有攒眉仇书之苦。若教之读史，以聪明俊慧之资，遇可喜可愕之事，则心力自然发越贯串。治乱得失，人才邪正，是非之源流，与财赋兵刑礼乐制度沿革之本末，则眼力自然高明。以古人印证今人，以古方参治今病，则胆力自然稳实。晓畅大局面，大机括，大议论，大文章，则笔力自然宏达。今子弟史学一切废阁，其有质者，反教之读子书佛书，即粗粗问他作子书佛书者之姓名出处，已茫然不晓，况能得子佛之精髓乎？余尝语子弟，无论纲目、二十一史，即一部《通鉴》乃是万卷书之关津。若未曾过得此关，则他书必无别路可入。或读之而不能解，解之而不竟，竟之而不能彻首彻尾者，皆坐史不熟也。此旧帐薄不可无也。内外有司，各有职守。而文官独若无所事事，宜遵祖宗法，敕令修撰编修检讨番直史馆，编纪时政。各管一类，据事直书，不须立论褒贬。仍于纸尾书某官某人记之，藏之匮椟，以待纂述。庶因纪录之间，亦得练习政事。他日任用，不致杜撰卤莽。是于修职之中，寓养才之意。若谓馆局储养异才，不烦以语言文字，则未免以光阴志气，掷于交际诗酒之间。即有意讲求故典者，恐同侪猜异。只得随行逐队，而不敢周咨天下之务，及至团局修史，亦不过掇拾完书。无暇聚头磕膝，仔细讨论。宰相须用读书人，竟成虚语。此新帐簿不可无也。又有讲学老先生，专意《六经》，而以读史为玩物丧志，亦恐非得中之论。昔伊川先生，几案间无他帙，惟印行《唐鉴》一部。朱晦庵先生云：病中信手乱抽，得《通鉴》一两卷看，正值难处置处，不觉骨寒毛耸，心胆堕地。向来只作文字看过，全不自觉，真是枉读了他古人书。前辈何尝不留心史学？今史官不编史，子弟不读史，新帐簿旧帐簿皆置之高阁，岂不可叹？夫未出仕是算帐簿的人，既出仕是管帐簿的人。史官是写帐簿的人，写得明白，算得明白，管得明白，而天下国家事瞭若指掌矣！故曰：“史者天地间一大帐簿也。”
　　娄敬之才，不如三杰。当三杰战胜攻取之时，藏匿一处，不敢与之并争功名。即使与之并争功名，娄敬亦无下手地，直待诛秦灭项，事事结局，冷眼觑着。只有建都一事未定，从容谈笑，便以都关中说高帝。盖高帝昔年见咸阳宫室，叹曰：“大丈夫当如此矣！”天下已定，帝之意无日不在关中。敬窥见高帝此意，故一说而入。即日西行，拜敬郎中，号奉春君。夫三杰取功名于干戈扰攘之中，也只封得一个侯。娄敬取功名于干戈平定之时，片语立谈，也封一个侯。若敬者不伤气，不烦手，其亦得审局之巧者与。至于谒见汉高一节，亦是使人不得不应之着。初敬脱挽辂，衣毛裘，见齐人虞将军，愿见上。言使事，虞将军欲与之鲜衣。娄敬曰：“衣帛衣帛见，衣褐衣褐见，终不听易衣。”于是虞将军入言上，上召见赐对。大抵仓卒不能自达，是用世人一大病。敬欲自达于仓卒之顷，故衣褐方表突兀。不如是，虞将军亦不言帝，帝亦不复召矣。三国时彭羕欲纳说先主，乃往见庞统，统与羕非故人，又适有宾客，羕径上统床卧。谓统曰：“顷客罢，当与卿善谈。”统客既罢，往就羕坐，羕又先责统食，然后共语。因留信宿，至于经日，统大善之，遂致之先主。羕之登床，即敬之衣褐也。羕之因庞统而见先主，即敬之因虞将军而见汉高也。后李元忠饮酒割炙，从车上弹琵琶以见齐神武，亦用此法。大抵皆自英雄仓卒自达处。所谓使人不得不应之着也。
　　余于丁酉筑台小昆山之阴，是岁山寺俄有二祥。稿木蒸芝，插竹布叶。缁素见闻，叹未曾有。无何，董玄宰氏和合北藏至山，则瑞芝灵竹之兆报于斯焉。余自是入草堂，童子不复负携故笈。每当清晨良夜，老雨苦风，拂函展签。作而叹曰：“西方之书，其容已乎？宗教易之髓也，译受书之法也。偈赞诗之叶也，戒律礼之卫也，果报《春秋》之赏罚也。”甚矣，佛氏之能辅经而行也，其辅经者，以辅世也。西方之书，其容已乎？然则佛藏之必后六经而兴者何？嘻！祖龙生，文字烬。古今之圣言寥寥矣！是故垂汉明而竺乾之传遂出。今其多至六千余卷，不列藏者尤不可胜计。比之儒林之经史子集，殆将倍蓰过之。何言之昌也？天其或者以此补秦劫之遗灰与，乃命缮写经目，以示子孙。剪俗儒之故闻，栽神圣之种智。倘有毁大乘、訾正法者，姑语之曰：一切诸佛，其若古先辈视也；一切诸经，其若古异书视也。则亦庶乎可以存而论、论而议矣！
　　余于大明三藏圣教目录，抄既已，序而藏之矣。已于岳字函得《隋众经目录》五卷，宗字函又得《隋众经目录》六卷，又得《武周则天氏刊定众经目录》十卷，而伪经之目附焉！夫月印印水，水水相同。心印印经，经经相似。今前写后译，私增伪灭。兰草混于束薪，凤鸟杂于鸣鸠，是非颇谬，一至此乎！然而且有疑焉。武曌佛氏之所诃也，戕杀国母，及君之子三人，又诛唐宗室贵戚数百人，次及大臣数百家，其刺史郎将以下不胜纪。犯佛之杀戒者一；改旗帜，易服色，更庙号，窥窃昭陵之神器，几至不祀。犯佛之盗戒者二；鹑鹊聚唐，秽德章露。北门出入，非止白马寺主莲花六郎而已也。犯佛之淫戒者三。武氏既不知有戒，又乌知有经，虽建佛造寺，自敕为金轮皇帝，吾恐当时刊定者未必伪，伪不必非经也。大抵武氏以蛇虺性现乾闼婆形，以罗刹心作比丘尼施，此亦无足怪。而余独怪隋文帝与唐文皇，皆以振世之威，乃独委心帖膝于黄面老子。是岂有宿本耶？隋文帝尝云：朕兴由佛法，好食麻豆。前身是从道人中来，由少时在寺，至今乐闻钟鼓之声。史曰：帝故同州般若寺尼所抱子那罗延也，唐文皇亦轮王十善化世者也，隋智周等赍梵经自西城还，敕付有司。选人翻译，帝且亲为撰序。又亲以七宝箱奉三十舍利。自内而出，置于金琉璃瓶。侍者三人，散官一人，薰陆香百二十斤，分道送往三十州。州境诸官，步引四部大众，共以幢盖台辇，种种音乐，供养围绕。而唐奘法师，抵厨宾天林，以至麴暗国。与胡商八十人渡克伽河，至中天竺。穷探大乘，以象马驰还。文皇迎见于仪鸾殿，敕入弘福寺译经，经成，赐九道总管，又赐剃刀百金磨衲，亦自撰圣教序以张之。盖二帝之弘护佛乘如此，无他，则僣孽多而惧祸之念深耳！隋唐之有天下也，一则欺孤儿夺寡妇而得之，一则劫父射兄而得之。扪心顾影，方有余惭。而况命将出师，混一区宇，诛剪伤殪，不啻颅山而血海者。夜气所息，宁不凄然。试读开皇八月之制、贞观三年癸丑之诏，其隐情亦不复覆露矣！故文帝享国二十四年，写经四十六藏，十三万卷，修治故经四百部，造金铜檀像六千余万躯。修治故像一百五十万九千，宫内造刺绣织成像及画像五彩珠幡以亿计。崇缉寺宇五十余所，番译道僧二十四人。所书经论垂五百卷。而唐初四方壁垒之秋，战声鼎沸，精蓝森列，破薛举，立昭仁寺于幽州。破王世充，立昭觉寺于潞州。破刘武周，立弘济寺于汾州。破宋金刚，立慈云寺于晋州。破霍老生，立普济寺于侣州。破窦建德，立等慈寺于郑州。破刘黑闼，立昭福寺于洛州。并给度牒，敕虞世南李伯药褚遂良颜师古岑文本许敬宗等，分撰《新寺碑志》。当时经狮律虎，及一切人天龙象，联瓢接锡于法宫殿廷之间。而二祖之慧可，四祖之道信，天台之智者，三藏之玄奘，尤为嵬特示旨。明教乘普，皆其力也。嘻！盛矣哉！隋唐之交，经最显，海域最太平。而幽三变幻之迹，亦时时足以撼王公而怖士庶。如慧琳供养塑像，忽生须三十六茎，苔逊之柩，五百异花绕尸而生，长可一二尺许。隋文与后，每食从齿下得舍利，以银碗水浮其一。出示百官，须臾化二。凡得十九粒，多放光明。即唐文皇行方等悔法，见光明中有七佛现，是皆古今书史之所不载。而震旦国中之所罕习者，此事一二传。先朝宫监必尚能言之，而武氏摄于异闻，且当破毁三戒之后。又数见王后萧淑妃鬼物为祟如死时状，避居洛阳，不敢归长安。盖妖狐之精爽，至是亦老且耗矣！日暮途远，计无复之，度所以忏宿垢，脱重愆，当有甚于二帝者。此纷纭经像之所由造与。乃知二帝以英雄作佛事，犹有屠沽掷刀之意，故名缁出而与之遘。若武氏非儿女子之昵昵香火情，则野姑村媪膜拜禳祝者耳！且掖庭有怀义僧，而犬德芘刍，其肯拥莲花座而翻贝叶之文乎哉？吾故疑曰：“周武刊定之诸经未必伪，而伪者不必非经也。即使果伪，犹不失东西晋及六朝人笔，惜哉！”悉举而汰之，令后世无以见其短长。邢子才云：校书思讹字，亦是一适。苏长公爱谈鬼神，强谓人曰：“汝试妄言，而吾妄听之。”此余所以犹致惜于周武刊定之伪经也。虽然，存其目可也。
　　陶渊明《命子篇》则曰：夙兴夜寐，愿尔之才，尔之不才，亦已焉哉！其《责子篇》曰：虽有五男儿，总不好纸笔。天运苟如此，且进杯中物。盖先生即诸子皆不欲其仕宋，故作诗自污，以晦其才，才则必以陶氏门地拔矣！此苦心也。善乎庄生曰：“以不才终其天年。”
　　往顾泾阳泾凡两兄弟，与余同舟至槜李。因论事亲若曾子可也，何义？余曰：“此句真精神在《大学》，如保赤子，心诚求之上。”又问曰：“此又是何义？”余曰：“大约父母之于赤子，无有一件不可志的。人子报父母，却只养口体，此心何安？即如曾子之养曾皙，比之三家村老妪养儿，十分中尚不及一。所以仅称得个可字。今人不必远法曾参，但去取法三家村老妪养儿，自然事父母不敢在口体上塞责矣！”
　　嗟乎，古人事亲，惟恐不成圣贤。今人事亲，惟恐不成科第。是可谓养志乎！曰：父以此教之，子以此成之。如何不是养志？但既得科第之后，亲老不能随子，十年五年，常不相见。即锦衣归省，内有妻孥，外有宾客。出入匆匆，其捧觞上寿、开口而笑者，又能有几日。甚则新庄故宅，父子各居，虽供养不缺，而饮食寒温、滋味咸酸之类，谁复为之点检。此无论养志，亦何曾叫得养口体。市井负贩，父兄子弟，团圆一处，其饔餮无日不相共，其痛痒无刻不相关，即口体之养未全，而养志却无愧者，且寸薪粒米，皆从剜心沥血中来。如此养父母，味虽苦而情则甘。富贵家名曰禄养，而未能必躬必亲。如此养父母，味虽甘而情则苦。呜呼！为人子者，不惟不能养志，抑且不能养口体，非其忍心如是。所谓终身由之而不知耳！虽然，亦却科第二字累他一半。盖父母教之，而父母还以自累也。所以古来圣贤，自曾子养志后，独推尹和靖母子为不可及。唐玄宗奔蜀，太子即位灵武，其始为马嵬驿父老所留，其既为建宁王倓所劝，又其后为杜鸿渐、魏少游、崔漪卢、薛季涵五上笺所迫，而太子实无利天下之心也。当时君父播迁，宫人乱出，乘舆至金城驿中无灯，贵贱枕籍而寝。贼入长安，杀妃主皇孙数十人，刳心以祭安庆宗。搜捕百官士女送洛阳，王侯将相扈从车驾留长安者，诛及婴儿。太子夜驰三百里至平凉，虽正位号，文武官不满三十人。太子何艳于此，而攘之于草莱荆棘之日耶？其后颜真卿区处河北军事，以蜡书达表于灵武，遂以真卿为工部尚书，并致赦书，亦以蜡丸达之。真卿颁下诸郡，又遣人颁于河南江淮。由是诸道始知上即位于灵武，徇国之心益坚。民间相传，太子北收兵来取长安。日夜望之，或时相惊曰：太子大军至矣，则皆走。市里为空，贼望北方尘起，辄惊欲走，京畿豪杰往往杀贼官吏，遥应官军，诛而复起，不能制。乃知灵武此举，真可收属人心，非乘危而利天下也。其后韦见素等至自成都，奉上宝册。太子不肯受曰：“比以中原未靖，权总百官，岂敢乘危遽为传袭？”群臣固请，坚不许，置于别殿，朝夕事之。如定省之礼，其情亦可怜矣！而范祖禹乃以为叛君背父，冤矣哉！所可恨者，其罪全在杨国忠耳。或曰：马嵬之变，国忠已斩，而于灵武何与？余曰：唐玄宗议亲征时，谓宰相曰：“朕在位垂五十载，去秋已欲传位太子。值水旱相仍，不欲以余灾遗子孙。不意逆胡横发，朕当亲征，且使之监国。事平之日，朕将高枕无为矣！”杨国忠大惧，退谓三夫人曰：“太子素恶吾家，若一旦得天下，吾与姊妹命俱在旦暮矣！”使说贵妃，衔土请命于上，事遂寝。若使国忠从臾一言，便无灵武之事。竟以怙宠惧祸之故，至使他日父不得正其终，子不得正其始。既乱人家国，又乱人纲常，若国忠马嵬死，晚矣！
　　东坡刑赏忠厚之至论云：杀之三，宥之三。欧阳公问其出处。东坡曰：“想当然耳！”余观《曲礼》有云：公族无宫刑，狱成。有司谳于公，公曰宥之，有司又曰在辟，公又曰宥之，有司又曰在辟。及三宥不对，走出致刑于甸人。乃知东坡之论，原有本耳！想主司偶忘之，而东坡又不敢辄拈出处以对，故漫应如此。不惟待前辈之道宜然，亦可省露才扬己之一病也。
　　尧禅天下于许由，许由不受。天下后世皆高之，余独以为不难。尧之时，尽大地是洪水，尽大地是兽蹄鸟迹。禹荒度八年，水乘舟，陆乘车，泥乘輴，山乘樏。方得水土渐平，教民稼穑。此时百姓甚苦，换鲜食艰食粒食三番境界，略有生理。盖洪荒天地，只好尽力生出几个圣人，不及铺张妆点。粗粗具得一片乾坤草稿而已，何曾有受用处？茅茨不剪，朴角不斫。素题不拼，大路不画。越席不缘，太羹不和。铏簋之食，聊以充虚。鹿裘之衣，聊以御寒。不唯无享天下之乐，而且有丛天下之忧。尧黧舜黑，固其宜耳！许由亦何所艳羡而受之也哉！嗟乎！今之天下浓，浓则诲盗。古之天下淡，淡则拱手以与人而人不纳。老氏云：不见可欲，使心不乱。许由之谓也。按传尧佐帝挚，始受封于陶。又三载，改国于唐，乃号陶唐氏。又三载而受禅。又曰：“帝挚立九载，政既微弱。而尧德日盛，诸侯归之。帝服其义，率群臣以致禅，尧乃即位。都于平阳之安邑。”由此观之，禅天下亦非尧始。
　　柳下惠见饴曰：“可以养老。”盗跖见饴曰：“可以黏牝。”见物同而用之异。余尝谓子弟云：李广之射石虎，智者惊喜是石。而愚者怅恨非虎，然则智愚相去，岂特三十里？是亦柳下盗跖之饴也。
　　左丘明身为国史，躬览载籍。凡子产管仲及诸国卿佐家传，并梦卜、纵横家书，总为三十卷篇。括囊二百四十二年之事。既为《春秋内传》，又分纂周鲁齐晋郑楚吴越八国事，起周穆王，终鲁悼公。作《国语》，为《春秋外传》，合为二十一篇。大约如夏驭《春秋》，晋《春秋》纪，晏子吕不韦虞卿陆贾之《春秋》而已！非有意于发明孔子也。说者谓其先经以始事，后经以终义。依经以辨理，错经以合义。则枉却《左传》也。汉武时，置太史公，掌天下计书。以司马谈为之，谈欲错综古今，勒成一史，未就而卒。子迁乃述父遗志，采《左传》、《国语》，删世本《战国策》，据楚汉列事，上自黄帝，下迄麟趾，作十二本纪，十表八书，三十世家，七十列传，凡百三十篇。都谓之《史记》。至宣帝时，迁外孙杨恽祖述其书，遂宣布焉。而十篇未成，然亦自宫刑之后，抑郁无聊，不得已而托之著书，故于刺客游侠货殖三致意焉。藏副名山，自成一家言。盖司马之私史，非汉之国史也。班固乃强而入之正史之中。诋其疏略，又诋其是非颇谬于圣人。则枉却《史记》也。杜甫贫不自振，客吴越齐赵间。禄山乱，天子入蜀，甫避走二川；肃宗立，自鄜州羸服欲奔行在，为贼所得。至德二年，亡走凤翔，上谒，拜右拾遗。关辅饥，辄弃官去，客秦川，流落剑南，结庐成都。西依严武，武卒，甫往来梓夔间。大历中，出瞿塘下江陵，沂沅湘，以登衡山，其诗无所不有。而未尝专指某诗为某事，某句为某人。若如此则一部杜少陵如学究训诂相似，则枉却杜诗也。
　　
　　卷三
　　国家之患，莫大于内批二字。无论他朝，即如韩侘胄日夜谋去赵汝愚，问计刘弜。弜曰：“惟有用台谏耳！”侘胄问若何而可？弜曰：“御笔批出是也。”侘胄然之，遂以内批拜给事中，谢深甫为中丞。又内批以其党刘德秀，属深甫为御史。由是刘三杰李沐等牵连以进言路，排斥正士。闰月内批罢朱熹矣，十二月又内批罢彭龟年矣。一日史弥远入对，请诛侘胄，皇后杨氏素怨侘胄，因史弥远怀中出御笔批云：韩侘胄久握国柄，轻启兵端，使南北生灵枉罹凶害，可罢平章军国事。遂殛杀于玉津园。王柟以韩侘胄与苏师旦首至金，金主璟御应天门备黄麾立杖受之，百官上表称贺。悬二首并画像于通衢，令百姓纵观，然后漆其首，藏于军器。夫侘胄以内批斥逐人，而终以内批自杀。天道好还，岂不奇哉？吾朝凡官府大小之事，发阁臣票拟，呈内批发，部院参覆，然后奉旨行，此祖宗立法之最妙者。虽然，却忧一事，留中者内批之渐也。姑记于此，以告之忧国者。
　　自古帝王多矣。夫子独曰：“无为而治者，其舜也欤。”然则舜果一无所为者乎？曰非也。舜之工夫全在未受尧禅时。父顽母嚣，却要在父母上做工夫。象傲，却要在兄弟上做工夫。家人睽起于妇人，却要在二女上做工夫。以至耕稼陶渔，迅雷风雨，无非是做工夫处。做得如此有为法，才好到无为而治的境界。诗不云乎？刑于寡妻，至于兄弟，以御于家邦。御之一字，正列子御风之御，着不得一毫人力。此极可状无为之旨也。不然藉口无为，深居高拱，如秦二世以天下托之赵高李斯，唐玄宗以天下托之杨国忠李林甫，治乎乱乎！孟子曰：“人有不为也，而后可以有为。”余曰：“人有有为也，而后可以无为。”
　　今人作铭状表传，皆是花脸文字。戏子上场，凡花脸净丑说话，多是虚而不实。今铭状表传得无类此耶！吾人通于鬼神之间者，但有言行两端，若信笔胡乱道去，如何服得鬼神？《易》曰：“修词立其诚。”此语甚有味。韩柳作志传，皆不轻与人。即欧阳永叔撰《尹师鲁墓志铭》，及叙辨所以作墓志之意，其书载集中，凿凿不少假借，盖皆有古人之风。至于今以多为贵，甚则文字短简。子孙有祈请增益者，尤为可笑。汉司徒霸，遣西曹属侯子道，奉书严子陵。子陵曰：“我手不能书。”乃口授之。以林牍杖与子道削书之。子陵曰：“喻数语乎。”子道曰：“书何太少？可更足。”子陵曰：“买菜乎，求益也。”
　　易之睽卦曰：“睽，小事吉。”夫既睽矣，何吉之有？盖别嫌明微，皆主于睽，微者从小事始也，故吉。卦上巽下坎曰涣坎，险也。六三涣其躬，无悔。象曰：“涣其躬，志在外也。”所谓外其身而身存也，二氏之放身失命，儒者之见危授命，易之所谓涣其躬乎？
　　范文正父子，以麦舟助丧，乃石曼卿耳。公父子盛德，此非其所难。石曼卿天下士也，状貌岸伟，慕古人奇节，以文采气谊豪一世。所交如欧文忠公，张文节公，皆奇之。特落落当其意者无几人，故常为大理丞，而贫不能葬母。文正父子见之，自然倾舟相助。此何足以为范公重？如曼卿之贫，乃可重也。郭元振家送资钱四十万，会有缞服叩门者，自言五世未葬，尽数与之，况范公父子耶！况曼卿又为公东吴故旧耶！欧阳为文正作《墓志铭》，为石曼卿作《墓表》，皆不载麦舟一事。盖公之盛德不专在此，正如云长公秉烛达旦，未尝见正史。即使有之，乃举为一生大节。此非知云长者。
　　《孝经》闺门一章，由周秦而下，传汉至唐，列为二十二章。开元间，博士司马贞为国家讳。始黜之，而唐遂有马嵬之祸，则《孝经·闺门》之教废也。王荆公谓《春秋》烂朝报，不列学官，使先圣笔削之书，人主不得闻讲说，学士不得相传习。而宋遂有夷狄北辕之祸，则《春秋》内外之防，与复仇之教废也。孔子曰：“我志在《春秋》，行在《孝经》。”二书抹去，祸及家国，宣尼之书可谓灵矣。故曰：“畏圣人之言。”
　　帝王做事，如书生习举业，先要做得出为主。汉高帝为义帝发丧，袒发而哭者三日。时势该哭，便做出许多哭的模样。此高帝文章也。光武之兄演，为更始所杀，恐其见疑，饮食言笑，无异平时。时势该不哭，便做出许多不哭的模样，此光武文章也。今人喜怒哀乐不特不中节，且皆草草放过去，成得恁的英雄？
　　汉高不杀秦子婴，史称其宽仁大度。然毕竟有败露处，项氏已没，项伯以下赐姓刘。又令诸故项藉臣名藉。郑君尝为项藉将，属汉不奉诏。诏尽拜名藉者为大夫，而逐郑君，却是露出本色也。我太祖方元主殂闻至，群臣皆贺。谓侍御史刘炳曰：“尔本元臣，今日之捷，尔不当贺。”因命礼部榜示，凡北方捷至，尝仕元者，不许称贺。
　　太祖常躬祭历代帝王庙，至汉高像前曰：“我与公皆以布衣起得天下。公是好汉子。”命再加一爵。议者谓汉高与太祖略相类。余谓无论他事，即以前二事并观之，汉高岂能及得我太祖来？
　　孔明取刘璋，子瞻非之，不知璋之父子，盖汉贼也。璋父为刘焉，刘焉内求交阯牧，欲避世难，议未即行。董扶私谓刘焉曰：“京师将乱，益州分野有天子气。”刘焉闻扶言，意更在益州。黄巾杀绵竹令，徙治绵竹，抚纳离叛，务行宽惠，阴图异计。张鲁每始以鬼道，又有少容，常往来刘焉家。故刘焉遣鲁为督义司马，住汉中。断绝谷阁，杀害汉使，刘焉上书，言米贼断道，不得复通，又托他事杀州中豪强王咸李权等十余人。及天下诸侯共诛董卓，保州自守，略不出兵。刘焉意渐盛，造作乘舆车具千乘，荆州牧刘表，表上刘焉有似子夏在西河疑圣人之论。时刘焉刘璋，以车献帝，为奉车都尉。在京师，刘焉托疾召刘璋，刘璋自表省刘焉，焉遂留璋不还。未几刘焉被天火烧城，车具荡尽，则天之厌刘焉久矣！刘焉死，刘璋立。收三辅流人数万家为东州兵，闻曹操征荆州，已定汉中。遣阴溥致敬于曹操，操加刘璋振威将军，又遣张肃送叟兵三百人，及杂御物于曹操，其父子未尝有一毫乃心于汉室也。宗室之中，自怀异图，先主欲伸大义于天下，舍刘焉父子将谁往哉？况先主不取，则益州必为曹操所得，曹得之必不能如先主尽归其财物于刘璋也。孔明在草庐时，看得刘焉原是汉室罪人，而刘璋方归诚于操，如虎加翼。剪除刘璋，亦是断曹操狡兔一窟。若使关中与巴蜀相连，老瞒骁雄，如何可制？富贵不处，贫贱不去。此是君子路上人。然只恐胸中着一好名之心，如许由陈仲子相似，许由洗耳，巢父引牛去之；仲子咽李，孟氏以蚓讥之。故曰：“君子去仁，恶乎成名。抽去名根，则富贵贫贱境界上，方才得力，成名则去。仁矣！是君子之所恶也夫。”
　　《易》曰：知进而不知退，知存而不知亡，其惟圣人乎！此不见一法之圣人也。知进退存亡而不失其正者，其惟圣人乎！此识法者惧之圣人也。前圣人是李广饮羽石虎之箭也，后圣人是养由基百步穿杨之箭也。其实有两个圣人也。
　　夜间与客饮茶。客问曰：“事君事亲同乎？”余曰：不同。陆绩怀橘奉母，便谓之孝子；丁晋公献大龙团茶，蔡君谟献小龙团茶。欧阳公惊曰：“君谟士人也，何至作此事？”钱惟演献洛下牡丹，东坡诗云：“洛阳相君忠孝家，可怜亦进姚黄花。”推此，则事君事亲必有分矣！客曰：“此论殆为近来献纳，与矿税发也。”余不答。
　　谢铎云：我太祖皇帝远过于宋者有五事：一攘克夷狄，以收复诸夏；二肇基南服，而统一天下；三威加胜国，而锋刃不交；四躬自创业，而临御最久；五申明祖训，而家法最严。陆文量又云：本朝政体，度越前代者，其大者数事：如前公主寡，再为择婿，今无之；前代中官被宠于朝臣并任有以功封公者，今中官有宠者赐袍带，有军功者增其禄食而已；前代府刺史皆有生杀之权，今虽王公不敢擅杀人；前代重臣得自辟任下寮，今大臣有专权选官之律；前代文庙圣贤，皆用塑像。本朝初建国学，革去塑像，皆用木主；前代岳镇海渎，皆有崇名美号。今止以山水本名称其神，郡县城隍，及历代忠臣烈士，后世溢美之称，俱令革去；前代文武官皆得用官妓，今挟宿娼有禁，甚至罢职不叙。予思之更有十事：前朝太学生皆上书，吾朝独生员不许陈民间利弊一也；九镇以制府文臣为将，天子自为居守二也；阁臣部寺之长，与边腹大帅，外廷会推内廷，不得专擅三也；母后不称制四也；勋戚不干政五也；皇子讲官，即宫坊寮采，不立博望苑，不开天策府六也；无殉葬七也；不用黥刺荆劓阉割之刑，臣下敢有奏用此刑者，文武群臣，即时劾奏，将犯人凌迟，全家处死八也；京师有热审，省直有减刑，非大吉典不轻赦九也；宋制台省六品，诸司五品，一郊而任一人，两制以上，一岁而任一人。子又任其孙，孙又任其子，任侄任甥亦有之。今三品以上才得荫子入监，纨绔子弟不滥朝籍十也。然则定鼎卜历，尚可量哉！
　　古礼有不可行者，如父母死，登屋极挑鼠穴而求其人。此后世所谓招魂也。哀痛仓卒，何暇升屋而号？又如三日殓，六月腐尸，何忍坐视？又如不祔葬，为不忍先死者之复见也，夫妇同穴，子孙昭穆，地气若吉，何得更求别壤？天子坟高三仞，树以松；诸侯半之，树以柏；大夫八尺，树以橙；士四尺，树以槐；庶人无坟，树以杨柳。今坟无贵贱皆松柏矣！何能独栽杨柳？又如妇三月而后庙见，先儒云：未三月尚在可出之条，则三月后，虽有大过不可出乎！又如妇未庙见而死，则以妾礼葬之。夫生为妇，死为妾。礼乎？又如年一巡狩，后宫六军扈跸而从，供应骚然，狡逆窃发，即以舜之德，不能返苍梧之驾；秦之威，不能还沙丘之尸，则后世又可知也。又如夏月不暴布，恐暑气入布，人吸其气以致疾。然今民间多有暴布者，何尝中暑？又如周礼，季春之月会男女，奔者不禁，是教民淫也。冬月农有不收藏积聚者，取之无禁，是教民盗也。又如寡妇不夜哭，哀至则哭。何昼夜之有？大抵古礼有难行者皆此类，变而通之，则在有识之儒而已。
　　唐文皇以《兰亭》赐欧虞褚薛摹之，四公无一笔似《兰亭》者。而结法自合，盖纵肖亦是右军以后第二人耳！李于鳞摹古乐府，至更其句法，以为不被古人所困。然读其易水垓下二歌，其果与荆卿项王情境合否？余尝谓刻画古人，是后生第一病。武陵桃花，惟许渔郎问津一次，再迹之便成村巷矣！禅家公案亦然，不独诗文也。
　　古之得道者，火焚其躯。目睛牙齿，炽然不坏。烟气所肃，都成舍利。余今蛀齿蒜发，衰相已现。张天觉云，皆于本分事上。十二时中，不曾照顾微细流注。生大我慢，此是业主鬼来借宅。东坡云：无罪而得谤，未老而先病，此之谓也。言念及此，不觉涕汗俱下。
　　凡声何以近则闻？远则不闻乎！盖声尘远近于闻性中，闻性无远近也。譬之像影，远近于镜光中，镜光无远近也。吾身聚散于吾性中，吾性无聚散也。此之谓定，非求定也，本不动故。
　　鲁昭二十五年甲申夏，有《瞿谷来巢注》，谓此鸟穴居，以来巢为异，而此鸟本不穴居也。瞿谷即今牛豕鹊，以夏月孕子，夺其鸦巢，乃群小凌高大。此季孙不臣，昭公去国之兆，故自夏月书来，即于当年九月书公逊于齐，明年公居于郓，又明年公至自齐。复归于郓，又明年公次于乾侯，自是不归。逾三十有二年，竟死其地，此为昭公之兆明矣！鲁地旧无此鸟，故以来巢为异，非谓其去穴也。列子云：瞿谷不逾济，狐逾汶则死，地气然也。如洛阳本无杜鹃，宋时始至。河水本无鼋，石勒时始有。佛图澄以为桓温入河之兆，即此类也。余闻之于蜀僧湛然云：诗文只要单刀直入，最忌绵密周致，密则神为拘迫，疏则天真烂漫。《史记》之佳处在疏。《汉书》之不如《史记》在密。元画疏，宋画密。气韵生死，皆判于此。
　　唐穆宗即位，朱克融王廷凑乱河朔，加裴度镇州行营招讨使。时元桢结宦官魏弘简求执政，恐裴度复当国。因经置军事，数持梗，不使有功。裴度上书暴元桢过恶，以为陛下欲扫荡幽镇，先宜肃清朝廷，河朔患小，禁闱患大。臣自兵兴以来，所陈章疏，事皆切要。所本书诏多有参差，蒙陛下委付之意不轻，遭奸臣抑损之事不少，进退皆受羁牵，意见悉遭蔽塞，但欲令臣失所，使臣无成。则天下理乱，山东胜负，悉不顾矣！表三上，上虽不悦，以裴度大臣，不得已罢魏弘简元桢近职。俄擢元桢与裴度俱宰相，尔时白乐天交元裴间，相与倡和诗皆载集中。若使过高之论，乐天宜亲晋公而疏微之。然乐天与微之始终无间言，生则觞咏不绝，死则为微之作《墓志》，赞叹不绝，略不露与晋公交恶之状。亲者无失其为亲，故者无失其为故，道固尔也。若在今日，不以为趋炎附热于生前，则以为匿瑕含垢于死后。将乐天猜作何等人矣？古今人不相及如此夫！春日读元白长庆二集，因感而记之。
　　井田者，古今老师宿儒习称之。而少年迂而讳言之，讳者固未知姬公所以致太平之遗意。其傅会之而习称之者，亦非深知井田者也。井田兵法之祖也，盖其事与田猎相表里，徒论井田而不兼论田猎，则井田之精神不备，而公经纬姬氏八百年之苦心亦不明。夫姬之鼎累累乎垂东迁而后绝者，则井田之兵农合也。其兵农合者，则田猎之法联络乎其中，以黜夫富强之名，而阴收夫富强之实也。圣人之治天下，其虑长，其谋远，其法度似疏阔而实精严，其事出乎此，而意实寓乎彼。盖不特近可以笼匹夫匹妇一时之耳目，即后之老于周官者，曰以井田为聚讼，而终不能名公指所由寓。即儒者猥云寓兵云尔，然亦终不能舍子舆氏之故闻，而畅公所以寓兵之旨。王者镇国家，抚百姓，欲以长子孙而杜奸诡，则不得不用兵。兵不祥之器，而授之血气好胜之民，则劲悍难使，势必至于毒民而后已。圣人以为以兵毒天下，不若以兵教天下。以兵教天下，又不若以兵藏天下。故井田表里田猎，乃圣人之善藏其兵法于不穷。所谓合之则双美，而离之则两伤者也。夫有兵则有营，有阵，有食，其屯聚有地。其校阅有时，其春秋夏冬，昼战夜战有法，其兴师振旅有礼，凡此者皆兵之大纪也。公使民由之，而不欲使民知之，故后世莫得而详。然其井田之神巧变化，则散见于《车攻》、《七月》诸篇，而微隐于周官田猎之制，方夫里而井，井九百亩，自箕子之九畴始也，八家皆私百亩，自宓羲之八卦始也，公田居中，为大将握奇居中央，私田居外。为正兵以居四正，为奇兵以居四隅。对敌则正兵迭出，掎角则奇兵互张。止则大营包小营，行则大阵包小阵，断之而为三，则吴磷之三叠；出之而为六，则李卫公之六花；全演之而为八，则武侯之天地风云龙虎鸟蛇。而法止矣！虽然，此犹兵家之营阵图耳！有如授之以图，而不教之以法。与无兵同，其民日引月长，于争斗杀戮之事，而不潜耗其雄心，移易其耳目。与教盗贼同。圣人于是因祭以用兽，因兽以代敌，悉匿其坐作进退之名。而更创其说曰田猎。吁！公之心亦良苦矣！使公之井田止于截沟涂，而剖封植，则其制诚迂。惟其以田猎辅之而行，则所为导民于富且强者，甚巧而不露，而千古兵家不传之秘法悉藏焉！公何迂阔之有哉？故春搜夏苗，秋狝冬猎，以明四时不失职也。质明仆旗后止者诛，以严信誓也。假兰艾之草以为席，置通帛之旃以为门，以惧伤马也。车之入门碍以车轴，以试其能御也。车轨尘，马候啼，以试其能驰也。旌旗金鼓以昼战也。选车徒，读书契，辨名号，以夜战也。过禽不逐，以示不逐奔也。面伤践毛不献，以示不杀迎降也。不成不献，以示不戮幼稚也。出则少者在前，以示趋敌也。入则少者在后，以示殿师也。有闻无声，以示师克而和也。酌醴献宾，以示告庙饮至也。夫公之神巧变化，善藏其兵法于不测如此。当是时，车舆行，三司马缺而不补。虽蛮夷猾夏盗贼奸诡，则竟付之士师。若曰兵者，此不过刑法之属，不以教我民也。而周之民亦且泄泄焉！第相谓曰：“公以稼穑饱我，又放而角之原野。酪禽之血，搏兽之革以儇我。”甚则感叹而歌咏之曰：雨我公田，遂及我私。又曰：言私其纵，献豜于公。至于公田则思君，献豜则思君，而百姓之愿为公死可知也。常人之情，或反唇于室，而不容不披发于斗邻。或构仇于酒杯，而不能不卒然匍匐于拯水火之际。何者？其所居之习然耳！今一井之内，婚娶丧葬，老死不出于其乡。岁时则相藉，子孙则更抱，人谙其名姓里居，而世共其生死缓急，以此思战，战宁有不胜者乎？况沟洫川浍，相错如织，则不必设地网以制戎马。比屋皆土著，则不必立保甲以稽奸伪。民二十而受田，六十而归田，则不必汰老弱以核军籍。田中有庐，疆场有宫，则不必裂地以处师徒。我耘我耔，我黍我稷，我仓我庾，则不必飞千里之刍，挽万钟之粟，以给廪饩转馈饷。夫今日之国家，其渐趋于贫弱者。为其以东南之民，驱而养西北之兵也。卒之首与尾两穷，而富与强俱困。公惟借民以足食，旋借民之食以足兵。无召募拣选而技良，无营堡斥堠而备设，无更番屯戍而居处宁，无牵制观望而肝胆壹。规疆理为营阵，揭锄挺为干戈，转用其所以毙兽者以为毙敌之法。上不言，下不觉。百姓日驯夫狠戾不肖之心，而国家坐享夫数百年全劲之利。老氏曰：“非以明民，将以愚之。”《易》曰：寓天下至险于至顺，呜呼！公之意岂亦本诸此欤？盖尝譬之，井田奕局也，田猎之阖辟纵横、屈伸进退，其变迄于不可胜记。皆所以按其局而布之为势也。后世若柳宗元之封建，林勋之本政，其井田纯用局者也。狩于郎，兵于崇丘，讲武于平乐，观阵兵于骊山之下，其田猎纯用势者也。时异世殊，必举三代之法以困人主，是又执死势而覆故局者也。改阡陌，恣游畋，是局残势败者也。新莽以井田饰乱，汉诸帝长扬上林以田猎饰治。局非局，势非势，其不知奕均也。呜呼！宁独汉唐以后诸君子哉！子舆氏之论井田辨矣！公犹得以农事之说笼而掩之，况其下者乎！微独子舆氏，即当时但称师尚父为善将，而不称姬公为善兵。呜呼！圣人之深于藏法一至此哉！夫善易者不言易，善兵者不言兵。而后知兵之所以莫测也。故曰：井田者，古今兵法之祖也。
　　冯瀛王诗云：但知行好事，莫要问前程。邵康节训子则云：汝固当为善，亦须量力以为之。若不量，虽善亦不当为也。冯言是显者事，邵言是隐者事。
　　庾开府诗云：对君俗人眼，真兴理当无。吕文靖诗云：贺家湖上天花寺，一一轩窗向水开。不用闭门防俗客，爱闲能有几人来。予山中闭门时，尝以庾之诗谢客，客来时尝以吕之诗自慰。
　　
　　卷四
　　贾谊负王佐之才而汉文不用，论者惜之。但贾生不知易耳！当汉文帝时，黎民新出汤火，只宜一味清净，清净惟老成人知之，少年不悦也。易革卦后受之以鼎，鼎卦后受之以震，震动也。物不可以终动，故震卦后又受之以艮。秦汉之交，革故鼎新，而天下大震矣！文帝要休息，艮卦也。贾生要制作，震卦也。曹参师事盖公，但云治道贵清净而民自定，参守之。治齐齐治，代萧何入相，治汉汉治。即景武时，窦太后一妇人耳，喜老子言，不悦儒术。病免申公，又怒辕固，使之入圈击豕。彼其君臣母子之间，灼见天下已定。儒者之多事，不如黄老之清净。贾生少年上书，如建明堂、如改服色、如削诸侯、如伐匈奴等类，却当艮止之时，而欲纷纷为鼎新震动之举，此岂文帝所乐闻者？文帝怜其才名，但更端与之谈说鬼神，以书生畜谊而已。其后严安徐乐主父偃皆祖其余说以取富贵，此又艮卦之后而遇渐卦，盖至此方渐渐可行矣！然武帝行之，汉之元气几耗大半，况贾生时哉！贾生之言非不切中国事，但下手太早。神仙家专重火候，早则过嫩为文，迟则过老为武，文武得宜，乃鼎铉调元手也。贾生虽俊杰而实不识时务，谓之大秀才则可，谓之王佐才则未也。朱晦翁云：贾谊固有才，文章亦雄伟。只是言语急迫，失进言之序，都一齐说了。且如一问破屋，教自家修，须有先后缓急。若一齐拆下，杂然并修，岂有此理？看他会做事底人，如韩信邓禹诸葛孔明辈，先有一定规模，渐渐做将去，皆卓然有成。贾谊胸次终是闹著有些子在心中，尽要迸出来，只管跳踯爆趠不已，如乘生驹相似，制御他未下。所以言语无序，而不能有所为也。《易》曰：“艮其辅，言有序，悔亡。圣人之意可见矣！”此极中贾谊之病。余笑曰：“如贾生者非特劝人拆屋，且又劝人拆了新屋另行改造一番。主人如何听他？文帝之不用贾生，正与萧何用曹参相反。贾生治安策，正与文帝答尉陀书相反。
　　武王迁顽民于洛邑封箕子于朝鲜，朝鲜辽海外徼，去关洛东西数千余里。名虽不臣，实有屏诸四夷不与同中国之意。武王封兄弟之国十五人，姬姓之国四十人，周之子孙不狂惑者皆为诸侯。独箕子却忍置之海外，其堤防疑虑可知也。武王虚己问殷所以亡，曰吾杀纣是欤非欤。箕子不忍言纣恶，而王亦丑之，乃问以天道作洪范。夫君父子头，悬之太白。箕子又为宗室懿亲，问则泣谢而已。洪范之陈，是亦不可以已乎？或曰：夫子称殷有三仁何也？余曰：“箕子既已徉狂受辱，则洪范岂徉狂之人所能撰乎？盖此仁字，非朱紫阳至诚恻怛之解。《论语》如此仁字凡三见，井有仁焉，又观过斯知仁矣，又其为仁之本欤。仁当作人看。夫子日殷有三仁，盖言殷有三人。如此其是是非非具眼者自能辨之。嗟乎！余于此盖有三恨：箕子尝欲立微子，帝乙不从而立纣。此一恨也；武王既杀纣，何不立微子以存商？此二恨也；微子不可，则武庚未闻失德也，不立武庚而自为之。三恨也。微子武庚且然，其肯封箕子于中国以为顽民倡耶？先辈云：洪范疑从河洛翻弄出来，即五行五事之类，启后世卜筮支离穿凿之门户，且洪范与丹书并称。今箕子洪范独著，而太公之丹书不列于《尚书》，是皆可疑也。宋陆务观云：傅子骏为学者言，洪范自无偏无党，至归其有极三十二字，皆古所传。三十二字外吾不知其他矣！此言大骇人，适与门人讲三仁章，姑志于此。又思奴者臣仆之谓也，箕子忘商而臣周，夫子盖不满焉。朝鲜之封，武周思患甚远。本朝洪武五年，安置归德侯陈理、归义侯明升于高丽，亦是此意。理陈友谅之子，升明玉珍之子也。初二侯赐第都下，居常郁郁不乐，颇出怨言。上闻之曰：“此童孺辈言语，小过不足问，但恐为小人鼓惑，不能保终始。宜处之远方，则衅隙无自生矣！”于是徙之高丽，仍赐高丽国王纱罗文绮四十八匹，俾善待之。高丽者即箕子所封朝鲜也。风水圣人所不论，要之伯禽封鲁，周公毕竟有意思在。唐一行云：天下尽于南北两戒：北戒负终南地络之阴，为黄河之源，所以限戎狄也；南戒负终南地络之阳，为长江之源，所以限蛮夷也。北有黄河，南有长江，夹出中间大地，是曰中条。中条之西为丰镐，即古雍州也。其地山川最险，王气最盛。故文王都丰，武王都镐，既先占第一形势以为根本。由丰镐至洛邑，中天下而立。风雨时，阴阳会，道里均。周公又奉成王定鼎于洛邑，祀清庙而朝诸侯。盖丰镐上应太微垣，为天下之至险。洛邑上应紫微垣，为天下之至中，姬氏父兄皆据而有之。其中条黄河长江夹至尽处，忽到青徐，泰山插天，逆水西向，把住水口，何等力量？何等精采？自元人塞北河，泰山今在河北。其初泰山之左有河济入海之道，泰山之右有江淮入海之道。故道未塞。齐鲁原在黄河长江夹流中，算做中条尽处，周公之子伯禽却又分封于此。看来天下大势，惟有南戒北戒，南戒北戒，惟有黄河长江，黄河长江，惟夹得中条，中条以丰镐为首，洛邑为腹，青齐为尾。而周公晓畅天下地脉，一时收拾将来。其后七百余年，东鲁地脉不衰。又生出大圣人如孔子者，以发明文武周公之道。千万世而下，至今隐隐跃跃如在目前。周公可谓不死矣！齐与鲁并封，齐先灭，鲁后亡。固见地脉悠远。然既生孔子，又生颜曾诸人，一片王侯大地，变作贤圣道场，非果是中条尽龙，何以有此？《汉书》云：阙里当奎分，又占东壁，奎与东壁，乃天上图书府也。异哉！乃知周公相地眼力亦复不浅，直将山河大地，搅做一团，分枝擘脉，如解牛破竹相似。嘻！真至人也。故曰，周公之才之美。或曰：“太王之迁岐也，诗云：周原膴膴，堇茶如饴，爰始爰谋，爰契我龟。又云：既溥既长，既景乃冈，相其阴阳，观其流泉。太王相地如此。武王之都镐也，诗云：考卜维王，宅是镐京。维龟正之，武王成之。武王相地又如此。周公风水自是家传。”言及不觉喷饭一笑。
　　知希则贵，身隐焉文。虽差树遁世之藩篱，亦半立藏拙之门户。既为男子，忍与草木俱灰；露尽英雄，乃以神仙退步，我思古人，得四先生焉！各系以赞。越大夫范少伯蠡赞云：劲吴死，残越生。装西子，浮海行。耕于齐，为上卿。贾于陶，散千金。出见奇，徙成名。鸱夷子，何童心？周处士鲁仲连赞云：喜高节，嗜奇策。挫秦帝，解齐厄。掉富贵，若云烟，鸿冥冥。何慕焉？我执鞭，鲁仲连。韩义士张子房良赞云：秦之鹿，椎其足。楚之猴，烹其头。汉之马，得天下。帝借公，公借帝。为韩来，报韩去。前黄石，后赤松。张子房，真英雄。唐邺侯李长源泌赞云：辟五谷，相三帝。寝对榻，出联辔。九仙骨，一品衣。功太高，迹太奇。如龙见，如龙潜。吾师乎，李长源。
　　佛氏一教，欧阳永叔有《正本论》，胡康侯有《崇正辨》。此佛氏之攻输也。李纯甫有《鸣道集》，张天觉有《护法论》，此佛氏之墨守也。马钓阳欲驱之以充户口，此以佛氏富国者也。丘琼山欲籍之以实军伍，此以佛氏强兵者也。王文康著《大同论》，此又为佛氏调停者也。余独曰：“佛氏者朝廷之大养济院也。”我明设养济院以养无告也。然州县不过一二百疲癃残疾止矣，其外少壮而贫、终身不能温饱婚娶者，不知几千万人，幸佛教一门收拾此辈耳！夫今之僧，非真忍于离父母，去妻子，叛名教，而思以易天下也，大都贫贱无聊，计无复之，真所谓天下之穷民而无告者。穷汉而欲人人婚配能乎？赖彼教没为出家以清净之；人人授廛能乎？赖彼教设为寺院以散处之；人人鲜衣肉食能乎？赖彼教设为披缁托钵以淡泊之；人人诵诗读书能乎？赖彼教设为讽经说法以晓畅之；人人裹粮以游能乎？赖彼教设为十方接众以津致之。又恐群处易嚣，则清规以肃之；狂心易炽，则苦行以练之；血气易争，则慈悲忍辱以下之；僧俗易溷，则髡发刈须以别之。既代王者养此穷汉，又代王者教此穷汉。若使此等穷汉无佛门收拾，天下还要增却得许多乞丐，许多盗贼，国家还要增却许多赈济，许多堤防。盖佛教得力处，正朝廷省力处也。天地所重，重在活人。活人之门，无过佛教。此若有天意主持其间，不惟学士大夫辟他不去，即自古帝王亦剗除此教不得，往往生出神僧散圣，激扬宗旨，簸弄神通，化愚成信，转悭为舍，无非善巧方便，主于活此穷汉而已！况此穷汉中，其最上者，原能打彻心性，直与圣贤齐肩。其次云行鸟飞，火耕刀种，信因果，护戒律。又其次，则白头黄项，衣食老死于其中。蠢且弱者无殍饿沟壑之忧，强且黠者无啸聚潢池之祸。人相忘于僧，鱼相忘于水，藏僧于僧，乃所为藏天下于天下也。呜呼！三代以上，圣人多，百姓少。即王者悬法不用，而又何藉于佛法？三代以后，井田树畜废，而民轻去其乡。宗法废而族无以相统，党正族师之职废，而比伍闾族无所联，吉凶缓急无所赖，则不得不投佛教以求生路。而其徒遂至于日盛一日，非其徒之日盛一日，以百姓日多一日也。圣人少，百姓多，虽天地且不能人为之区处，而家为之经画，故以衣冠文物之子弟，使儒家任之；以鳏寡孤独之子弟，使佛家任之。道家又以长生延年之说，歆动乎其间，以收佛氏之剩余。而穷汉依托以就活者不少。佛家分儒家之劳，道家又分佛家之劳。盖天地之苦心，而圣人之神道设教，无以加矣！是故穷土木饰金玉以佞佛非也，毁坊寺诛沙弥以灭佛亦非也，以儒辟禅非也，以禅论儒亦非也。但曰佛门者朝廷之养济院也。而一味归于天地生人之心为主，则不惟不敢为我敌，而反为我用。岂非涣小群而为大群者哉？至其大差别处，则东华西竺之教，判然各为一家；如文字不相知，西方文字横行，从左至右。东方文字直行，从上至下是也；如音声不相通，西方以宫商角征羽平分五音，东方以平上去入直通四声是也；如语言不相入，西方从合，一音中有一合二合至六合者。东方从离，一声唯有一字是也；如刑法不相摄，西方以咒誓为刑，东方以笞杀为刑是也；如天文不相习，西方日道从纬，以南北为度。东方日道从经，以东西为度是也。由此观之，佛自佛，儒自儒。彼而为我亦不能，我而为彼亦不易。其所同者，不过借西方眼前之粗迹，以博区区之穷活计耳！而说者谓佛教入中国，其势必至于率天下之人尽化而为夷狄禽兽。则亦视之太深，而忧之太过也。夫无父无君，诚无容于盛世。然世衰民穷，不得已而俗道求活于佛氏。是亦君父之所怜而许之者也。
　　昔留侯招四皓从帝，酒间调护太子。帝与戚夫人为楚舞，唏嘘流涕，醉歌鸿鹄数阕而罢。俗儒谓此四皓者，良教之伪托以劫帝者也。予谓四人者非神仙亦人间人也，是真四皓也。当秦坑焚时，鲁两生尝负礼器，轻千里逃之海。尉缭亦曰：“秦王蜂隼鸷膺，豺声狼心。得志则轻食人，不可与交游。”乃亡去，垂五百年，至晋而犹有桃源避秦诸宋。乃知秦之迫天下之士而老于深山断崖者，非独四皓也。四皓即鲁两生尉缭之徒耳！良少年志在报仇，家僮三百，弟死不葬。悉散黄金，收海内客，客有奇伏在草莽如四皓者，良必欢然投结，结为死友。友天下士而不知商山老人，何以称子房哉？博浪一椎，祖龙褫魄，掉舌入沛，卒为帝师。四皓胸中亦有子房久矣！水湿火燥，铁子磁母，大丈夫意气相感，千里神交，片言调合，四皓不为汉屈，独不为子房屈乎？圯上黄石，一遇桥下，传书三卷。赤松居昆仑，上下风雨，乃欲从之辟谷，为采真游学礼淮阳。东见沧海君，竟得力士，授以椎法。此三人者神仙也，而子房从容委蛇，如交人间人，了不为异。况四皓采芝行歌，近在商山之间者哉！俗儒龌龊，仰视四皓，以为鸿飞凤啸，不可网罗。即龙准沛公，驯习萧曹韩彭之骨，如降犬羊而饲鹰兔，独难狎一须眉皓白无所事事之老叟。今子房一布衣耳，招置四皓，譬若操舟，随左而左，随右而右，此无他，盖良之报仇，天下豪杰，无不谅其忠义感愤之心，而怜其间关匍匐之苦，黄石赤松沧海神人且相与呵护而拥卫之，则四皓可知矣！西逐秦鹿，南烹楚猴，良皆为韩而不为汉，皆用帝而不为帝用。至于一旦志行仇雪，功遂身退，良之意终未安也。既借汉以报韩仇，则必欲借四皓以报汉德。四皓不出，则储不定，储不定则汉之天下存亡不可知，不可知则良之辞汉不决。四皓而念及子房始终之心事，及子房之固以请也，亦何忍入山深入林密哉？伍员之报楚也，芦中丈夫、浣纱女子，至覆舟沉濑以示无恐，要离专诸，燔妻断臂死而不顾。子胥仇在父，数君子慷慨侠烈，不难杀身以左右之。子房仇在君，仇获伸而德未报、四老人安得徘徊上车，不为子房一出也？陈留风俗，传言圈公为秦博士，避地南山，汉祖聘之不就。惠太子即位，以圈公为司徒。宋时商山农凿地，得汉石数种，有隶书圈公甪里先生姓字，圈公者盖东园公云。则四皓之非伪托，断断可知矣！大抵高祖以亭长起家，汉事多得诸父老力。若董公及戾太子壶关三老是也。三老遮说时，子房去汉久矣，此又谁为之？吾故曰：“四皓者，是真四皓也。”余尝同一名枘雪公，同登杭州六和塔，观钱塘潮。雪公云：“文章之气，得如此潮足矣！”余曰：“文章固贵养气，然须有首尾而气不衰，乃是全文。即如钱武肃王始筑捍海塘，潮水昼夜冲激。因命强弩数百，以射潮头，潮水避钱塘。东击西陵，遂成堤岸。秦始王气压一世，鞭石流血。由云梦九疑浮江过丹阳，至钱塘，钱塘水波恶不敢渡。乃转西北二十里，从峡中上会稽，后竟崩于沙丘。同一钱塘也，钱武肃以偏霸之主，射潮潮退。秦始皇以并吞六国之威，蹰踌四顾而不敢渡者，何也？盖钱武肃初霸，一日兴一日生气也。秦始王垂崩，一日衰一日死气也。文章有首无尾者皆此类。即以此看人贵贱寿夭，恐亦不错。”
　　魏鹤山云：自五帝之说兴，而上帝之尊称不明，妄人小子辄撰名号以亵天。自秦创西畴，有白帝之说，浸淫为四，而汉高又增黑帝为五帝。文帝武帝，又有新垣平之五帝，又有谬忌之五帝，又公玉带汶上明堂之五帝。此五帝之所由起也。大约谓天无二日，民无二王，昊天上帝而外复有五帝，岂有此理？诗书不言五帝，而周礼独言五帝。此出于刘歆郑康成之附会，陈祥道又从而强为之说，魏鹤山之见良是。余则谓上帝者天也，郊之所祭也。五帝者五行也，畴之所祭也。天无言而以五行为用，如春为青帝、夏为赤帝、秋为白帝、冬为黑帝，中央为黄帝是也。汉言畴而不言郊，则五帝何曾与昊天上帝并哉？或云：五帝即不得与上帝并，金木水火土，此代天为政者也，何得以帝尊之？余曰：“庄子不云乎？是时为帝者也。易不云乎？帝出乎震，齐乎巽，相见乎离，致役乎坤。说言乎兑，战乎乾，劳乎坎，成言乎艮，震兑坎离而以帝字冠之。则五行未尝非帝也，以五行为五帝。而以天为上帝，此或出于周礼之义。而惜乎鹤山未之考也！”
　　万历甲午，司农郎叶公春及疏云：孔子删书，断自唐虞。讫周典谟训浩誓命之文，凡百篇。秦火后行于世者五十八篇耳。秦始皇二十六年，遣徐福发童女数千人入海求神仙。徐福多载珍宝图史至海岛，得平原大泽，止王不归，今倭其种也。始皇三十四年始下焚书之诏，故司马光温公倭刀歌曰：“徐福行时书未焚，遗书百篇今尚存。”乞乘小西飞封款之便。及纂修正史之时，檄至彼国搜寻三代以前古书。叶公此疏，实非迂阔。《丹铅总录》、《双槐岁抄》亦尝言及之矣。春日课儿山房，偶谈前事，戏题一绝示之：花满春山酒满觚，一编长对老潜夫。儿曹莫恨咸阳火，焚后残书读尽无。
　　客星者，一曰周伯、一曰老子、一曰王蓬絮、一曰国皇、一曰温星，凡五星皆客星也。行诸列舍十二国分野，各在其所临之邦，所守之宿，以占吉凶。周伯大而色黄煌煌然，见其国兵起若有丧。天下饥，众庶流亡去其乡。老子明大色白淳淳然，所出之国为饥为凶，为善为恶，为喜为怒，出见则兵火起，人主有忧。王蓬絮状如粉絮拂拂然，见则其国兵起，若有丧白衣之会，其邦饥亡。国皇星出而大，其色黄白，望之有芒角，见则兵起，国多变。若有水饥，人主恶之，众庶多疾。温星色白而大，状如风动摇，常出四隅，出东南天下有兵。将军出于野，出东北当有千里暴兵，出西北亦如之，出西南其国兵丧并起，大水人饥。凡客星见其分若留止，即以其色占吉凶。星大事大，星小事小。光武时大史秦客星犯帝坐，盖不祥之言也。光武解剥群疑，咲以子陵同卧当之，其巧如此。而读史者遂以子陵上干象纬，其亦未考天官书耳！然光武下贤一节，尽可反咎为祥，虽指客星为德星可也。
　　王元美先生，以重阳母忌不登高。往乙酉闰九月招余饮弇园缥缈楼，酒间座客有以东坡推先生者。先生曰：“吾尝叙东坡外纪，谓公之文虽不能为我式而时为我用，意尝不肯下之。”余时微醉矣，笑曰：“先生有不及东坡者一事。”先生曰何事？余曰：“东坡生平不喜作墓志铭，而先生所撰志不下四五百篇。较似输老苏一着。”先生大笑。已而偶论及光武高帝，先生云还是高帝阔大，余曰高帝亦有不及光武一事：高帝得天下后枕宦者卧，光武得天下后却与故人子陵严先生同卧，较似输光武一着。公更大笑，进三四觥，扶掖下楼。忆此时光景，颇觉清狂，如此前辈了不可得。
　　宋澶渊既盟封禅事，作祥瑞沓臻，天书屡降。一国君臣如病狂然，吁！可怪也。他日修《辽史》，见契丹故俗，而复推求宋史之微意。宋自太祖幽州之败，恶言兵矣。契丹其主称天，其后称地。一岁祭天不知其几，猎而手接飞雁，雁自投地，皆称为天赐。祭告而夸耀之。意者宋之诸臣因知契丹之习，又见其君有厌兵之意，遂进神道设教之言，欲假是以动敌人之听闻，庶几足以潜消其窥伺之志与？然不修本以制敌，又效尤焉，计亦末矣！其后徽宗尝讽道箓院，言朕乃上帝元子，在天为神霄玉清王长生大帝君，悯中华被金狄之教，恳请于上帝下降人世为人主。今天下归于正道，于是群臣与道箓院上章册帝为教主道君。未几女真起自夷狄，建号大金，荡覆中华，斯言若为之先兆也。唐僖宗纪年为广明，是时黄巢初起，曰唐去君而存黄以为广，此黄巢当代唐之征。后之论者谓天托昏主以告亡于世，徽宗之言岂不类此？盖徽宗之崇尚道教得之真宗也(真宗之崇尚天书，得之契丹也)。故曰，知风之自，可惧哉！
　　古今文章无首尾者独《庄》《骚》两家，盖屈原庄周，皆哀乐过人者也。哀者毗于阴，故《离骚》孤沉而深往；乐者毗于阳，故南华奔放而飘飞。哀乐之极，笑帝无端；笑啼之极，语言无端。乃注者定以首尾求之。李北海所谓似我者拙，学我者死也。大抵注书之法，妙在隐隐跃跃，若明若昧之间，如詹尹之卜，取意不取象；行人之官，受命不受辞。龙不挂钩，龟不食墨。悬解幽微，何常之与有？而况庄子哉！庄子注旧有四十九部，五百一十六卷。近世老庄翼最称骈辨，而吾友邹孟阳则谓余注皆可尽废，独以郭子玄孤行足矣！庾山甫好读老庄，曰正与人意音同。稽叔夜云：此书讵复须注，盖以不解为解，则妙解存乎其中。善教兵者杀其士卒之半，善注书者亦去其书之半。此郭之所以独标法外，妙得庄解也。庄生之学，后世排斥太过，如徐藻妻与妹书，且以浮华目之。而道家者流，更推而附之上真之籍，是皆可笑。陶都水言周师长桑公子隐抱犊山，服北育火丹，白日冲举，补太极韦编郎，唐玄宗遂号为南华真人。京师置崇玄馆。诸州生徒习老庄文列者，谓之四子。荫第与国子监同，谓之道举。而庄子之称南华经自此始，其后宋徽宗又追封微妙玄通真君，俨若帝聃而相庄者。夫庄生生不受楚威王相，而后乃受宋唐封号，其为老氏素臣乎！顾庄生非仙而文则仙也，惜解者非郭子玄辈耳！子玄为东海王越太傅主簿，当权薰灼，素论去之。子玄乌能为庄子解，特以此注窃自向子期。郭不足传，而向故不足传欤？先是注庄子者罕究统旨，子期隐解于旧注外，振起奇趣，惟秋水至乐二篇未竟而卒。子玄自注二篇，余皆点定文句，冒为己作，久之郭莫能掩也。然而不名向注者何也？郭象盗之向秀，向秀盗之庄生，庄生盗之老聃，老聃盗之《易》，《易》盗之天地。《阴符经》云：天地人之盗，而又何责于子玄？今之仍名郭注者以此。
　　
　　卷五
　　余二十年前，阎蓬头爱余，谓可学道。令读《许真君太阳元精论》，自是即大暑辄能坐卧赤日中，年来懒习此法，颇以炎蒸为苦，即敞堂匡池、高梧修竹，阴映翳然，往往移榻卷簟，迁徙不常，如绝无养者。内甚愧之，因思此时田野耕耘，道途推挽，老病呻吟，衣食奔走，其匐匍昏仆，状殆不可言。又思狱中人无宽间澡浴之乐，而但增秽杂疫痢之苦。转视此等，又如天上人耳！京师辇毂之下，每年奉旨热审，其余两直十三省未有请而行之者。若得仁人君子上疏奏请，定为永例。或不然，辅臣与廷尉司寇议之，部寺牒抚按，抚按牒郡县，择其末灭之罪，清理一番，其重囚在系者，务遣的当幕官，严督狱卒，洒扫囹圄，洗涤枷杻，以广圣天子好生之仁。暑月中听民务农，无得滥受状词。无得轻率羁候，不时吊取监簿，查考囚数多寡，以为冶状高下，务使眼前火坑化作清凉世界。此只在当路者念头动，舌头动，笔头动，一霎时耳！若辅臣不可必，廷尉司寇得为之。廷尉司寇不可必，抚按得为之。抚按不可必，郡县得为之。但早一日则一日之甘露也，行一方则一方之甘露也。推而至于两直各省，在在皆然。则普天之甘露也。至于十月刑决以后，一阳初生，阴气尚肃，饥寒交割，尤为可怜。更得仁人君子怜而并请之，或当路者先期牒下如热审之例。则一冬一夏，两沾圣恩，功德何可量哉？余尝叹天地间杀人最多者有三件：曰死于刑，死于兵，死于岁。会与包羽明集古来为吏不酷者数卷，为将不残者数卷，救荒不倦者数卷，总题之曰《种德录》，以藏于家。
　　吾友盛伯灵问余曰：“国朝成平，添增一二万兵，兵户二部皆有难色。南宋偏安一隅，且当金人括尽金币之后，仓库贫窘，里巷萧条。史传尝言某将兵几十万，某处兵又几十万，不知何从得许多兵？兵既多，又不知何从得许多饷？此皆不可晓。”余曰：“凡下棋只要先手，韩岳诸公之先手在收复诸盗贼耳！南渡之后，纪纲既弛，巨寇蜂起，呼集恶少以为兵，剽夺城邑以为饷。其中实有草泽英雄在焉！若得笼而用之，盗之兵即我兵也，盗之饷即我饷也。故猿狙可使驯，虎象可使战，乌堇野葛可使起沉疴而代良乐。况凡有血气者乎！吾尝查《宗泽传》，宗泽平湖东贼王善，得众七十万，车万乘；平没角牛贼杨进，得兵三十万；平王再兴李贵王大郎等，又得兵三万。而河东京西淮南河北之侵掠息矣！共算宗公得贼兵一百三万。查《韩世忠传》，世忠平淄青李复贼党，得兵万余。平广西贼曹成，得兵八万。平白面山贼刘忠，又得兵万余。而淄青闽广河南之贼侵掠息矣！共算韩公得兵十万。查《岳飞传》，岳飞平武陵贼孔彦丹，襄汉贼张用，江淮贼李成，筠州贼马进，得兵八万。降岭贼曹成，得兵十余万。平吉贼得兵数千。又平湖贼杨么，得十万余。而江淮岭表襄阳之侵掠息矣！共算岳公得兵二十万。其他如二张刘琦等皆类是。不暇悉数，大约乘舆播迁，京都不守，诏天下小则团练，大则勤王。团练勤王之名既起，则奸雄借名生奸，而盗贼纵横矣！此辈善招谕之，则为我用；不善招谕之，则为敌用。又有不在我，不在敌中立观望者，往往钞劫村墟，梗绝道路。故宗韩岳诸公未及与金人挑战，先收山砦江海间盗贼。盗贼既服，则百万之兵饷，皆不烦经营措置矣！然后鼓动其豪杰之壮心，拨转其忠义之正气，摧锋陷阵，所向无前。此韩岳诸公苦心之极也。汉董卓黄巾之变，二袁孙曹皆以勤王起兵。唐黄巢之变，朱李皆以勤王起兵。宋南渡之后，广之东西，湖之南北，福建江淮越数千里无不勤王。而贼之借名者亦不少，非韩岳诸公招谕诛讨，安知无温操复生其间？今人但知韩岳诸公之善战，而不知其得百战百胜之根本，则以先手平服诸盗故也。是故无大寇不可轻许团练，无大危不可轻诏勤王。团练聚而难散，勤王来而难去。邪正之间，间不容发。古人草庐中，正着眼观察此辈耳！
　　唐人中，余极爱邺侯李泌，每读泌传：其子繁以冤死，为之痛恨。李繁为隋州亳州刺史，州剧贼为患，繁有机略捕杀之。舒元舆与繁素隙，反坐以滥杀不辜，诏赐死。繁下狱，恐先人功业泯灭，从吏求废纸，握笔著家传十篇。嗟乎痛哉！泌之勋劳，载在史书不具论，论其不甚著者，如力保韩滉一事，关系中兴事业甚大，当朱泚围奉天经月，城中资粮俱尽。德宗尝遣健步出城觇贼，其人恳以苦寒为辞，跪奏乞一襦袴，上为之寻求不获。意闵默而遣之。时供御才有粝米二斛，每伺贼之休息，夜追人于城外，采芜菁根而进之。当时只有粮饷极难极苦，韩滉尝从间道转渭，又献缣十万疋，请以镇兵二万讨贼。李希烈陷汴州，韩滉又遣将发劲卒万人破走宁陵贼，漕路赖以无梗。李晟屯河北，韩滉又运米馈之。船置千弩以相警，贼不得剽，后以修缮石头城。德宗疑其异志，李泌力辨之曰：“滉公忠清俭，自车驾在外，滉贡献不绝。且镇抚十五州，盗贼不起，滉之力也。所以修石头城者，滉见中原版荡，谓陛下将为永嘉之行，为迎扈之备耳！此乃人臣忠笃之虑。奈何更以为罪乎？”德宗云：“外议汹汹，章奏如麻，卿勿闻乎？”对曰：“臣固闻之，其子皋为考功员外郎，今不敢归省其亲，正以谤语沸腾故也。”德宗曰：“其子犹惧如此，卿奈何保之？”对曰：“滉之用心，臣知之至熟，愿上章明其无它。乞宣示中书，使朝众皆知之。”德宗曰：“朕方欲用卿，亦何易可保？慎勿远众，恐并为卿累耳！”泌退，遂上章请以百口保滉。德宗谓泌曰：“卿上章已留中，虽知卿与滉亲旧，岂得不自爱其身乎？”对曰：“臣之上章为朝廷非为身也。今天下旱蝗，关中米斗千钱，仓廪耗竭，而江东丰稔。愿陛下早下臣章，以解朝众之惑。面谕韩皋归觐，以解春自疑之心。使滉速运粮储，以救朝廷。”德宗云：“善，朕深谕之矣！”即下泌章，令韩皋谒告归觐，面赐绯衣，谕以卿父比有谤言，朕今不复信矣。皋至润州，滉感悦流涕，即日自临水滨，发米百万斛。听皋留五日即还朝，皋别其母，啼声闻于外。滉怒，召出挞之，送至江上，冒风涛而遣之。既而陈少游闻滉贡米，亦贡二十万斛。上谓李泌曰：“韩滉乃能化陈少游亦贡米矣！”对曰：“岂惟少游？诸道将争入贡矣。”此是乙丑闰月事也。其后二年春正月，关中仓廪竭，禁军脱巾呼道，德宗忧之甚，会韩滉运米三万斛至陕，李泌即奏之，上喜。遽至东宫，谓太子曰：“米已至陕，吾父子得生矣。”时禁中不酿，命于坊市取酒为乐。又遣中使谕神策六军，军士皆呼万岁。即此时德宗若无韩滉，便无江东粮饷。无粮饷便无关陕。不惟安顿六军，且又保全德宗父子？泌之功无以加矣！无谕李泌，如韩皋归省韩滉，五日遣远，母子啼别，破浪渡江。此一段光景，真使人可悲可涕。粮船临江，韩滉顾谓众曰：“天子蒙尘，臣下之耻也。”乃自举一囊，将佐争负之。此一段光景，真使人可悲可涕。泌百口保滉，反覆千言，不疑不惧。此一段光景，真使人可悲可涕。李繁狱中作《家传》，此一段光景，真使人可悲可涕。嗟乎！泌历事三朝，再造唐室，骨肉未寒，一子赐死。命下之日，无一老臣宿将门生故吏为邺侯请留其血胤者，此皆余所不解。比时周会，一部将耳！以死李希烈之难，诏虽三世有罪，当降一等。会无后，以五十户封其兄之子，以五十封其女。宪宗时季锜反伏诛，又欲诛其兄弟，廷议曰：“锜兄弟故都统国贞之子也，国贞死王事，岂可使之不祀？”诏许之，以邺侯之勋劳，又在李国贞周会之上。虽其子大无道，尚当十世宥之，况捕剧盗而罪以滥杀赐死乎！上不得比周会，下不得比李锜反贼，繁之死也，吾不恨舒元舆，恨曩时邺侯故人安在！
　　尝闻之汉儒云：孔子将修《春秋》，使子夏等十四人求周《史记》，得百二十国宝书。又鲁君资孔子之周，因老聃观书柱下，于是《春秋》成。授左丘明，故左氏有《左传》。公羊穀梁受经于子夏，有公穀二传。三传自汉以来，递相掊击，迄无定论。伐左氏则有《左氏膏肓》，党左氏则有《左氏释疴》。其言互有得失者，为三传分左右袒者也，其有彷周官调人谐仇之义。撰《春秋》七万余言者，又为三传分晣立者也。其后因传以废经，因疏以废传，甚则好为新奇。如啖助赵匡者，至谓别有左氏，而非丘明。而左氏几诎，又其后胡安定之传出。吾明取以佐帖括，而左氏又大诎。虽然，夫左氏乌可废耶！余方束发时，好读《左氏春秋》，考订其全文。稍采诸家之笺注，而择公穀之有文者附之。夫左氏躬览载籍，凡诸国卿佐家传，并梦卜纵横家书，总为三十篇，括囊二百四十二年之事。大约如夏殷《春秋》，晏吕虞陆之《春秋》而已，未必有意于解经。而后人强附之于经，未必有意于创史，而后人强附之于史。不知左氏特以文章妙天下，为秦汉文人之祖。文如丘明而攻者数起，则起于公穀专门之子弟，以左氏为晚出耳。然二家口传，而左氏笔录，非晚也。刘向司马迁之所撰述，公穀无闻，而左国援引甚多，非晚也。秦焚以后，若灭若绝。而孔氏之壁，北平之家，犹有存者，非晚也。《左氏》所载赋诗者三十一，引书据义者三十九，论易者十有五。视二家独此最有古意，非晚也。三代制度，名物等杀，纤悉委曲，历历如宗谱家牒，非晚也。《左氏》之古文奇字，非特刘歆扬雄不能识，即公穀能辨之乎！非晚也。夫《左氏》既非晚出，则似与《春秋》之经意较近，史例较合，况文章典体，又有特出于秦汉诸儒之上者。岂惟文章，种蠡之卜筮，董直之断狱，平子洛下之星历，班固范晔之舆地，淳于东方之俳谏，关寿亭岳武穆之兵法，盖《左氏》咸具焉。嘻，可废耶？今天下之《春秋》废左而尊胡，胡传既以复仇论圣经，而经生复以帖括求胡传。支离破碎，去经弥远。则不若反而求诸《左氏》之文章为可喜也。
　　《宣和书谱》中，载童贯善画。其略云：贯父湜，雅好藏画。一时名手，如易元吉、郭熙、崔白、崔悫辈，往往资给于家，贯侍父，独得其妙处。或见笔墨在傍，则弄翰游戏，潇洒自然，若宿习而非求合也。自古之用兵者如诸葛孔明亦能画，故八阵图之形势，见于分布，粲然可观。如马援聚米为山川，亦有画意，岂非方寸明于规画，不期乎能耶！贯于此亦然。贯策功湟鄯四鄙间，拔城馘丑，不见运动之迹，而能宽惠慈厚，人率归心，号为著脚赦书。盖言其所至推恕有恩，厚以及物也。今贯历官任太傅山南东道节度使，领枢密院事，陕西河东等路宣抚使，封泾国公。御府所藏画凡四，据画谱所载如此。度尔时贯未伏诛也。其后靖康戊寅，金人叛盟，都城汹汹，日中有赤气随日出，枭童贯首于都市，然则武侯伏波安在哉？书画一小事，握笔者如此形容谄谀，则宋之文章士习可知矣！是日既诛童贯，即赐尹焞为和靖处士，尤可谓不急之务。宋之亡，不亦宜乎！
　　唐之家法扫地尽矣！若岐阳公主岂非一枝独秀者乎？昔高祖有十九女，太宗二十女，高宗三女、中宗八女、睿宗十女、玄宗二十八女、肃宗七女、德宗十女、顺宗十一女、宪宗十九女、穆宗八女、敬宗三女、文宗四女、武宗宣宗皆七女、懿宗一女。其间下降再降者，凡二十七。三降者三，宜城公主降武崇训，后降武延秀，三降裴巽。兴信公主降裴垍，后降裴颖，三降杨敷。甯国公主降郑巽，后降回纥可汗。三降薛康衡。其可笑一也；杜荷诛，城阳公主改配薛瓘。太宗使卜之，卜人曰：“南火俱食，始则同荣，末亦仇瘁。昼日合卺，礼则终吉。”马周谏曰：“臣闻朝谒以朝，思相戒也。讲习以昼，思相成也。燕饮以昃，思相欢也。婚合以夜，思相亲也。是以上下有成，内外有规。动息有时，吉凶有仪。今陛下欲谋其始而乱其纪，不可为也。”太宗从其言。瓘后日死于房州，与公主双柩齐引而还。夫马周不争公主之更嫁，而区区争昼夜之间以为礼，其可笑二也；太平公主，武氏所生也。仪凤中吐蕃请主下嫁，主乃筑真宫，如方士薰戒，以拒和亲。久之，主衣紫袍玉带，折上巾具粉砺，歌舞帝前。帝及后大笑曰：“儿不为武官何遽尔。”主曰：“以赐驸马可乎？”帝识其意，择薛绍尚之。绍死，更嫁武承嗣。会承嗣小疾罢婚，后乃杀武攸暨妻以配主。其可笑三也；安乐公主尝自作诏，箝其前请帝署可。又请为皇大女与太平等七公主并开府，而主府官属尤甚，皆降墨敕斜封授官。其可笑四也；公主入道者如华阳、如寻阳、如平思、如邵阳、如永嘉、如永安、如义兴、如义昌、如金仙、如玉真、如寿春、如万安，皆出为女道士。其可笑五也；公主和蕃，置府官属，准亲王例。仍铸司印一面赐之，又彻御仗之半送之，甚则于章敬寺前立班，仪卫甚盛。仍令京兆府权置公主幕次暂驻，受百僚谒，士女倾城观焉。当是时，如金城公主出降吐蕃，特改始平县为金城县，又改地为凤台乡、怅别里，情意凄惋，道路饮泣，天子何乐？而公卿赋诗以宠其行。其可笑六也；大长公主自蕃京，以回纥背叛恩德，侵轶边陲。于光顺门内脱去簪珥，变服请罪。然后对见，廷臣无识，诧为盛事，忭贺踊跃，宣付史馆。其可笑七也；公主下嫁，舅姑反拜而妇不答。县主婿出受外官，县主不得偕行。永和以后，奉为常例。其可笑八也；公主薨，驸马执三年丧。京兆尹请建公主祠堂。其可笑九也；公主上表称妾李。其可笑十也。呜呼！唐之亡也晚矣哉！武曌猖狂，盖公主家风酿成之耳！余故书之《岐阳志》后，使读者一并按焉。
　　考唐制举科，载《正史》者，凡八十有余。世以唐为词赋取士可笑也，有志烈秋霜科、幽素科、词殚文律科、岳牧举词摽文苑科、蓄文藻之思科、抱儒素之业科、临难不顾狥节甯邦科、长才广度沉迹下僚科、文艺优长科、绝伦科、拔萃科、疾恶科、龚黄科、才膺管乐科、才高位下科、才堪经邦科、贤良方正科、抱器怀能科、茂才异等科。文以经国科，藏名负俗科。文经邦国科，藻思清华科。寄以宣风则能兴化变俗科，道侔伊吕科、手笔俊拔起越辈流科、直言极谏科、哲人奇土逸伦屠钩科、良材异等科。文史兼优科、文儒异第科、博学通议科、文词雅丽科、将帅科、武足边科、皋泽自举科、才高未达沉迹下僚科、博学宏词科、多才科、王霸科、知谋将师科、文词秀逸科、风雅古调科、词藻宏丽科、乐道安贫科、讽谏主文科、贤良方正能直言极谏科、文词清丽科、经学优深科、高蹈丘园科、军谋越众科、博通文典达于教心科、谙洞韬略堪任将帅科、清廉守节正直可称堪任县令科、孝悌力田闻于乡间科、博通坟典达于礼教科、详明正术可以理人科、才识廉茂明于体用科、达于吏理可以从政科、军谋宏远材任将相科、博通坟典达于教化科、详明吏礼达于教化科、军谋宏达材任边将科、军谋宏远堪任将帅科。杨升庵云：胡子厚与深论诗曰：人有恒言曰：唐以诗取士故诗盛，今代以经义选举故诗衰，此论非也。诗之盛衰，系于才与学，不因上之所取也。汉以射策取士，而苏李之诗，班马之赋出焉，此岂系于上乎？屈原之骚，争光日月，楚岂以骚取人耶？况唐人所取五言八韵之律，今所传省题诗多不工。今传世者，非省题诗也。升庵之言，其亦未考乎唐之科额乎！叶石林云：五代梁唐晋汉四世，人才无一可道者。盖唐之进士，不过明经进士两汉士也。石林亦如此论，皆未考之故。
　　甚矣，读诗之难也。余之疑于诗者多矣！诗三千，仲尼删之得五百五篇。今存者仅三百五篇耳！其逸诗之重复，而不可施于礼义者，抑何多也。一疑也；三百删而秦火继之，又重以项羽咸阳之三月，而博士之藏书悉烬矣！三百篇讵独无恙；即无恙，而错简散帙，能如仲尼之旧否？又一疑也；郑玄受毛诗于马融，融作传，郑作笺。毛公之学孤行，而齐鲁韩都废。三人言则从其二，一毛公安从乎？又一疑也；郑卫漫矣！老儒庄士，泚笔洗口而读不欲竟，仲尼登之简编。夫乃非放郑之旨欤？又一疑也；说者曰：郑卫诸诗，圣人留之以著祸乱之所自始。然《春秋列国》献酬酳酢之间，郑伯不赋鹑奔乎？六卿不赋蔓草乎？子太叔不赋褰裳乎？子游不赋风雨，子旗不赋同车。子柳不赋箨兮乎？则似又不得以淫声目诗也，又一疑也；雅奏廷，颂奏庙，风奏房中，其否否者风雅之变也。吴季子观乐，而邶鄘卫郑皆在焉，则既比之声歌矣。又一疑也；一豳诗也，今以为《风》，而康成割一二章为《风》。三四五章与六章之半为《雅》，又割六章之半及七与八章为《颂》，其说盖祖于《周礼》之《豳雅》、《豳颂》而设也。一豳诗如此，而他可推已。又一疑也；诗之小序，梁昭明指为子夏，范蔚宗指为卫宏，宏得之九江谢曼卿。则小序者汉儒之诗，而非子夏所传于仲尼之诗也。又一疑也；序虽不出于子夏，汉人去古未远，度有所师承，而朱紫阳掊击小序不遗力。又一疑也；紫阳子说诗是矣，第论《易》则二五爻必归之君臣，论诗则《国风》半归之男女，然乎？又一疑也；昔者，诗之古文皆竹简漆书，蝌蚪鸟跻，垂东汉后而篆隶更为正楷。点画小讹，厥旨大戾，《六经》皆然，微独诗矣！又一疑也；诗者五方音声之文字，今且调一人之舌，而约束曩时十五国之韵。其龃口者，盲师伧父以里语代之，甚则以不韵韵之，韵不叶不能揣情，情不得不能知人论世。况阴阳礼乐草木鱼虫之数乎？宜其崎岖于文墨，而附会于训诂也。文墨训诂多而可解，不可解之趣索然矣！又一疑也。然则诗将终已乎！吾友陶逸则之言曰：“诗非朱紫阳之诗，亦非毛公之诗，而古今人之诗也。”小之杯盎池沼，大之江淮河济。人皆曰，水在是矣！而至人蹈之以为地，鱼龙窟之以为宫，则水岂一人所能定哉？故以一人言诗，不若以众人言诗，诗至注疏而汉唐具矣，大全而宋具矣！陶子簸汰繁冗而衷出之，小群涣，大群合，洗发古人眼目于制科文字之外，简者可思，精者可传。予读之而疑去十五，凡重经术者所必不废也，不特诗人之解颐而已！是为序。
　　英宗土木之变，于忠肃公曰：“吾国失一君复立一君矣！”此一见《左传》。楚人仗兵车，执宋公以伐宋。宋公谓公子目夷曰：“子归守国矣！国，子之国也。吾不从子之言以至乎此。”公子目夷复曰：“君虽不言，国，固臣之国也。”于是归设守械而守国。楚人谓宋人曰：子不与我国，吾将杀子君矣！宋人应之曰：吾赖社稷之神灵，吾国已有君矣！楚人知虽杀宋公，犹不得宋国。于是什宋公，宋公什执走卫。公子目夷复曰：“国为君守之，君曷为不入。”然后迎襄公归。又再见《蔺相如廉颇传》，传云：秦王使使者告赵王，欲与王为好。会于西河外渑池，赵王畏秦，欲毋行。廉颇蔺相如计曰：“王不行，示赵弱，且怯也。”赵王遂行，相如从，廉颇送至境。与王诀曰：“王行度道理会遇之礼毕，还不过三十日。三十日不还，则请立太子为王，以绝秦望。”王许之。又再见《王旦传》，又契丹犯边，从幸澶州。雍王元份留守东京，遇暴疾，帝命旦驰还权留守事。旦曰：“愿宣寇准，臣有所陈。”准至，旦曰：“十日之内，未有捷报，当如何？”帝默然良久曰：“立皇太子。”这三事于忠肃从此变化出来，宋时徽钦之祸，一味报仇，而虏亦得挟二帝以为重，增金割地，称侄称臣。而究竟无补于亡，只是不会读得此书耳！且英宗南还，使郕王能如目夷公子之逊国，便成一篇好文字。而士大夫无有一言及此者，惜哉！
　　
