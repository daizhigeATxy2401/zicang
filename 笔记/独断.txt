独断 汉 蔡邕

提要
卷上
卷下
 
 
提要

　　《独断》二卷，汉蔡邕撰。王应麟《玉海》谓是书间有颠错，嘉佑中，余择中更为次序，释以己说，故别本题《新定独断》。择中之本今不传。然今书中序历代帝系末云，从高祖乙未至今，壬子岁三百一十年。壬子为灵帝建宁五年，而灵帝世系末行小注乃有二十二年之事，又有献帝之谥，则决非邕之本文，盖后人亦有所窜乱也。是书于礼制多信《礼记》，不从周官。若五等封爵，全与大司徒异，而各条解义与郑玄《礼注》合者甚多。其释大祝一条，与康成《大祝注》字句全符，则其所根据，当同出一书。又《续汉书》舆服志樊哙冠广九寸，高七寸，前后出各四寸，是书则谓高七寸，前出四寸，其词小异。刘昭《舆服志注》，引《独断》曰，三公、诸侯九旒，卿七旒，今本则作三公九，诸侯、卿七。建华冠注引《独断》曰，其状若妇人缕鹿。今本并无此文。又《初学记》引《独断》曰，乘舆之车皆副辖者，施辖于外乃复设辖者也。与今本亦全异。此或诸家援引偶讹，或今本传写脱误，均未可知。然全书条理统贯，虽小有参错，固不害其宏旨，究考证家之渊薮也。  
　 
卷上

　　汉天子正号曰皇帝，自称曰朕，臣民称之曰陛下，其言曰制诏，史官记事曰上，车马衣服器械百物曰乗舆，所在曰行在所，所居曰禁中，后曰省中，印曰玺，所至曰幸，所进曰御，其命令一曰策书二曰制书三曰诏书四曰戒书

　　皇帝皇王后帝皆君也。上古天子庖牺氏神农氏称皇，尧舜称帝，夏殷周称王，秦承周末，为汉驱除，自以徳兼三皇功包五帝，故并以为号。汉髙祖受命，功徳宜之，因而不改也

　　王者至尊四号之别名

　　王：畿内之所称王有天下故称王。天王：诸夏之所称天下之所归往故称天王。天子：夷狄之所称父天母地故称天子。天家：百官小吏之所称天子无外以天下为家故称天家

　　天子正号之别名

　　皇帝：至尊之称。皇者煌也，盛徳煌煌，无所不照；帝者谛也，能行天道，事天审谛，故称皇帝。

　　朕：我也。古者尊卑共之，贵贱不嫌，则可同号之义也。尧曰朕在位七十载，皋陶与帝舜言曰朕言惠可底行，屈原曰朕皇考，此其义也。至秦天子独以为称，汉因而不改也

　　陛下者，陛阶也，所由升堂也。天子必有近臣执兵陈于陛侧以戒不虞。谓之陛下者，羣臣与天子言，不敢指斥天子，故呼在陛下者而告之，因卑达尊之意也。上书亦如之。及羣臣士庶相与言曰殿下阁下执事之属，皆此类也

　　上者尊位所在也，太史令司马迁记事：当言帝则依违。但言上，不敢渫渎。言尊号，尊王之义也

　　乘舆出于律。律曰敢盗乘舆服御物。谓天子所服食者也。天子至尊，不敢渫渎言之，故托之于乘舆。乘犹载也，舆犹车也，天子以天下为家，不以京师宫室为常处，则当乘车舆以行天下，故羣臣托乘舆以言之。或谓之车驾

　　天子自谓曰行在所，犹言今虽在京师行所至耳，巡狩天下，所奏事处皆为宫。在京师曰奏长安宫，在泰山则曰奏奉髙宫。唯当时所在，或曰朝廷，亦依违尊者所都，连举朝廷以言之也。亲近侍从官称曰大家，百官小吏称曰天家

　　禁中者，门户有禁，非侍御者不得入，故曰禁中。孝元皇后父大司马阳平侯名禁，当时避之，故曰省中。今宜改，后遂无言之者

　　玺者印也，印者信也，天子玺以玉螭虎纽。古者尊卑共之，月令曰：固封玺。春秋左氏传曰：鲁襄公在楚，季武子使公冶问玺书，追而与之。此诸侯大夫印称玺者也。卫宏曰：秦以前民皆以金玉为印，龙虎纽唯其所好。然则秦以来天子独以印称玺，又独以玉，羣臣莫敢用也

　　幸者宜幸也。世俗谓幸为侥幸。车驾所至，民臣被其徳泽以侥幸，故曰幸也。先帝故事，所至见长吏三老官属亲临轩作乐，赐食皂帛越巾刀佩带。民爵有级数，或赐田租之半，是故谓之幸，皆非其所当必而得之。王仲任曰：君子无幸而有不幸，小人有幸而无不幸。春秋传曰：民之多幸，国之不幸也。言民之得所不当得，故谓之幸。然则人主必慎所幸也。御者进也，凡衣服加于身，饮食入于口，妃妾接于寝，皆曰御。亲爱者皆曰幸。幸说从上章

　　策书：策者简也。礼曰：不满百丈不书于策。其制长二尺，短者半之，其次一长一短，两编下附篆书，起年月日，称皇帝曰，以命诸侯王三公。其诸侯王三公之薨于位者，亦以策书诔谥其行而赐之。如诸侯之策，三公以罪免，亦赐策文，体如上策而隶书，以一尺木两行。唯此为异者也

　　制书：帝者制度之命也，其文曰制诏，三公赦令赎令之属是也。刺史太守相劾奏申下土迁书文亦如之。其征为九卿，若迁京师近宫，则言官具言姓名，其免若得罪无姓。凡制书有印使符下，逺近皆玺封。尚书令印重封。唯赦令赎令，召三公诣朝堂受制书。司徒印封，露布下州郡

　　诏书者：诏诰也，有三品，其文曰告某官。官如故事，是为诏书。羣臣有所奏请，尚书令奏之，下有制曰天子答之曰可。若下某官云云。亦曰诏书，羣臣有所奏请，无尚书令奏制之字，则荅曰已奏。如书本官下所当至，亦曰诏。戒书戒勅，刺史太守及三边营官被勅文曰有诏勅某官，是为戒勅也。世皆名此为策书，失之逺矣

　　凡羣臣上书于天子者，有四名：一曰章二曰奏三曰表四曰驳议

　　章者，需头称稽首上书谢恩陈事诣阙，通者也

　　奏者，亦需头其京师官，但言稽首。下言稽首以闻其中者，所请若罪法劾案，公府送御史台，公卿校尉送谒者台也

　　表者，不需头上言臣某言，下言臣某诚惶诚恐稽首顿首死罪死罪，左方下附曰某官臣某甲上。文多用编两行，文少以五行。诣尚书通者也，公卿校尉诸将不言姓，大夫以下有同姓官别者言姓。章口报闻公卿，使谒者将大夫以下至吏民，尚书左丞奏闻报可，表文报已奏如书。凡章表皆启封，其言密事得帛囊盛

　　其有疑事，公卿百官会议。若台阁有所正处而独执异议者曰驳议。驳议曰某官某甲议以为如是，下言臣愚戆议异其非驳议，不言议异。其合于上意者，文报曰某官某甲议可

　　汉承秦法，羣臣上书皆言昩死言。王莽盗位，慕古法，去昩死曰稽首。光武因而不改。朝臣曰稽首顿首，非朝臣曰稽首再拜。公卿侍中尚书衣帛而朝曰朝臣，诸营校尉将大夫以下亦为朝臣

　　王者临抚之别名

　　天子曰兆民，诸侯曰万民（今之令长古之诸侯），百乘之家曰百姓（百乘之家子男之国也）

　　天子所都曰京师。京水也，地下之众者莫过于水，地上之众者莫过于人。京大师众也，故曰京师也

　　京师：天子之畿内千里，象日月日月躔次千里

　　天子命令之别名

　　命：出君下臣名曰命　令：奉而行之名曰令　政：着之竹帛名曰政

　　天子父事天，母事地，兄事日，姊事月。常以春分朝日于东门之外，示有所尊，训人民事君之道也。秋夕夕月于西门之外，别阴阳之义也

　　天子父事三老者，适成于天地人也。兄事五更者，训于五品也。更者长也，更相代至五也，能以善道改更已也。又三老：老谓久也旧也寿也，皆取首妻男女完具者。古者天子亲袒割牲执酱而馈三公，设几九卿正履使者安车软轮送迎而至其家，天子独拜于屏。其明旦三老诣阙谢，以其礼过厚故也。又五更或为叟，叟老称，与三老同义也

　　三代建正之别名

　　夏以十三月为正，十寸为尺，律中太簇，言万物始簇而生，故以为正也

　　殷以十二月为正，九寸为尺，律中大吕，言阴气大胜助黄锺宣气而万物生，故以为正也

　　周以十一月为正，八寸为尺，律中黄锺，言阳气踵黄泉而出，故以为正也

　　三代年歳之别名

　　唐虞曰载，载岁也，言一岁莫不覆载，故曰载也。夏曰岁，一曰稔也。商曰祀。周曰年。

　　闰月者，所以补小月之减日以正歳数，故三年一闰，五年再闰

　　天子诸侯后妃夫人之别名

　　天子之妃曰后，后之言后也。诸侯之妃曰夫人，夫人之言扶也。大夫曰孺人，孺之言属也。士曰妇人，妇之言服也。庶人曰妻，妻之言齐也。公侯有夫人有世妇有妻有妾。皇后赤绶玉玺，贵人緺綟金印。緺綟色似緑。

　　天子后立六宫之别名

　　三夫人：帝喾有四妃以象后妃四星，其一明者为正妃，三者为次妃也。九嫔：夏后氏増以三三而九，合十二人。春秋天子取十二，夏制也。二十七世妇：殷人又増三九二十七，合三十九人。八十一御女：周人上法帝喾，正妃又九九为八十一，増之合百二十人也。天子一取十二女，象十二月。三夫人九嫔。诸侯一取九女，象九州岛，一妻八妾。卿大夫一妻二妾。士一妻一妾

　　王者子女封邑之差

　　帝之女曰公主，仪比诸侯。帝之姊妹曰长公主，仪比诸侯。王异姓妇女以恩泽封者曰君，比长公主。

　　天子诸侯宗庙之别名

　　左宗庙：东曰左。帝牲牢三月在外牢，一月在中牢，一月在明牢。一月谓近明堂也。三月一时已足肥矣，徙之三月，示其洁也

　　右社稷：西曰右。宗庙社稷皆在库门之内，雉门之外

　　天子三昭三穆，与太祖之庙七。七庙一坛一墠，曰考庙。王考庙皇考庙显考庙祖考庙皆月祭之。诸侯二昭二穆，与太祖之庙五。五庙一坛一墠，曰考庙王考庙皇考庙，皆月祭之

　　大夫以下庙之别名

　　大夫一昭一穆，与太祖之庙三。三庙一坛，考庙王庙，四时祭之也。士一庙，降大夫二也。上士二庙一坛，考庙王考庙，亦四时祭之而已。自立二祀曰门曰行。下士一庙曰考庙，王考无庙而祭之，所谓祖称曰庙者也，亦立二祀，与上士同。府史以下未有爵命，号为庶人，及庶人皆无庙，四时祭于寝也

　　周祧文武为祧，四时祭之而已。去祧为坛，去坛为墠，有祷焉祭之，无祷乃止。去墠曰鬼坛，谓筑土起堂。墠谓筑土而无屋者也

　　荐考妣于适寝之所祭

　　春荐韭卵，夏荐麦鱼，秋荐黍豚，冬荐稻鴈。制无常牲，取与新物相宜而已

　　天子之宗社曰泰社，天子所为羣姓立社也。天子之社曰王社，一曰帝社，古者有命将行师，必于此社，授以政。尚书曰：用命赏于祖，不用命戮于社

　　诸侯为百姓立社曰国社，诸侯之社曰侯社

　　亡国之社：古者天子亦取亡国之社以分诸侯，使为社，以自儆戒。屋之奄其上使不通天，柴其下使不通地，自与天地絶也。面北向阴，示灭亡也

　　大夫以下成羣立社曰置社，大夫不得特立社，与民族居。百姓已上则共一社，今之里社是也

　　天子社稷土坛，方广五丈。诸侯半之

　　天子社稷皆太牢。诸侯社稷皆少牢

　　天子为羣姓立七祀之别名

　　曰司命，曰中溜，曰国行，曰国门，曰泰厉，曰户，曰灶

　　诸侯为国立五祀之别名

　　曰司命，曰中溜，曰国门，曰国行，曰公厉

　　大夫以下自立三祀之别名

　　曰族厉，曰门，曰行

　　五祀之别名

　　门：秋为少阴，其气收成，祀之于门。祀门之礼：北面设主于门左枢户。春为少阳，其气始出生养，祀之于户。祀户之礼：南面设主于门内之西行。冬为太阴，盛寒，为水。祀之于行，在庙门外之西，拔壤厚二尺广五尺轮四尺，北面设主于拔上。一作軷壤。

　　灶：夏为太阳，其气长养，祀之于灶。祀灶之礼：在庙门外之东，先席于门奥西东，设主于灶陉也。

　　中溜：季夏之月，土气始盛，其祀中溜。溜神在室。祀中溜，设主于牖下也

　　五方正神之别名

　　东方之神，其帝太昊，其神勾芒。南方之神，其帝神农，其神祝融。西方之神，其帝少昊，其神蓐收。北方之神，其帝颛顼，其神玄冥。中央之神，其帝黄帝，其神后土

　　六神之别名

　　风伯神，箕星也，其象在天，能兴风。雨师神，毕星也，其象在天，能兴雨。明星神，一曰灵星，其象在天。旧说曰灵星火星也，一曰龙星，火为天田，厉山氏之子柱，及后稷能殖百谷以利天下，故祠此三神以报其功也。汉书称髙帝五年初置灵官祠后土祠，位在壬地，社神盖共工氏之子勾龙也，能平水土。帝颛顼之世举以为土正，天下赖其功。尧祠以为社。凡树社者，欲令万民加肃敬也。各以其野所宜之木以名其社，及其野位在未地。稷神盖厉山氏之子柱也，柱能殖百谷，帝颛顼之世举以为田正，天下赖其功。周弃亦播殖百谷以稷五谷之长也，因以稷名其神也。社稷二神功同，故同堂别坛，俱在未位。土地广博不可徧覆，故封社稷。露之者必受霜，露以达天地之气，树之者尊而表之，使人望见则加畏敬也。先农神：先农者，盖神农之神。神农作耒耜，敎民耕农，至少昊之世，置九农之官如左：

　　春扈氏（扈止也）：农正，趣民耕种（鸪鸟）夏扈氏：农正，趣民芸除（切玄）秋扈氏：农正，趣民收敛（切蓝）冬扈氏：农正，趣民盖藏（切黄）棘扈氏：农正，常谓茅氏，一曰掌人百果（切丹）行扈氏：农正，昼为民驱鸟（唶唶）宵扈氏：农正，夜为民驱兽（啧啧）桑扈氏：农正，趣民养蚕（切脂）老扈氏：农正，趣民收夌（鷃鷃）

　　疫神：帝颛顼有三子，生而亡去为鬼，其一者居江水，是为瘟鬼。其一者居若水，是为魍魉。其一者居人宫室枢隅处，善惊小儿，于是命方相氏黄金四目，蒙以熊皮玄衣朱裳，执戈扬楯。常以岁竟十二月从百隶及童儿而时傩，以索宫中驱疫鬼也。桃弧棘矢土鼓鼓旦，射之以赤丸，五谷播洒之，以除疾殃。已而立桃人苇索儋牙虎神荼郁垒以执之。儋牙虎神荼郁垒二神：海中有度朔之山，上有桃木蟠屈三千里，卑枝东北有鬼门，万鬼所出入也。神荼与郁垒二神居其门，主阅领诸鬼。其恶害之鬼执以苇索食虎，故十二月岁竟常以先腊之夜逐除之也，乃画荼垒，并悬苇索于门户，以御凶也

　　四代腊之别名

　　夏曰嘉平，殷曰清祀，周曰大蜡，汉曰腊

　　五帝腊祖之别名

　　青帝以未腊卯祖（青帝大昊水行）赤帝以戌腊午祖（赤帝炎帝火行）白帝以丑腊酉祖（白帝少昊金行）黑帝以辰腊子祖（黑帝颛顼水行）黄帝以辰腊未祖（黄帝轩辕后土土行）

　　天子大蜡八神之别名

　　蜡之言索也。祭曰索此八神而祭之也。大同小异，为位相对向，祝曰：土反其宅，水归其壑，昆虫毋作，丰年若土，歳取千百

　　先啬　司啬　农　邮表缀　猫虎（猫食田鼠，虎食田豕，迎其神而祭之）坊　水庸　昆虫

　　五祀之别名（祀臣五义）

　　法施于民则祀，以死勤事则祀，以劳定国则祀，能御大灾则祀，能扞大患则祀

　　六号之别名

　　神号尊其名更为美，称若曰皇天上帝也。鬼号若曰皇祖伯某。祗号若曰后土地祗也。牲号：牛曰一元大武，羊曰柔毛之属也。齐号：黍曰芗合，粱曰香萁之属也。币号：玉曰嘉玉，币曰量币之属也

　　凡祭宗庙礼牲之别名

　　牛曰一元大武，豕曰刚鬛，豚曰肥腯，羊曰柔毛，鸡曰翰音，犬曰羮献，雉曰踈趾，兔曰明视

　　凡祭号牲物异于人者，所以尊鬼神也。脯曰尹祭，槀鱼曰商祭，鲜鱼曰脡祭，水曰清涤，酒曰清酌，黍曰芗合，粱曰香萁，稻曰嘉疏，盐曰咸鹾，玉曰嘉玉，币曰量币

　　太祝掌六祝之辞

　　顺祝：顺丰年也，年祝求永贞也，告祝祈福祥也，化祝弭灾兵也，瑞祝逆时雨宁风旱也，筞祝逺罪病也

　　宗庙所歌诗之别名

　　清庙一章八句：洛邑既成，诸侯朝见，宗祀文王之所歌也　维天之命一章八句：吿太平于文王之所歌也　维清一章五句：奏象武之歌也　烈文一章十三句：成王即政，诸侯助祭之所歌也　天作一章七句：祝先王公之所歌也　昊天有成命一章七句：郊祀天地之所歌也　我将一章十句：祀文王于明堂之所歌也　时迈一章十五句：巡守吿祭，柴望之所歌也　执竞一章十四句：祀武王之所歌也　思文一章八句：祀后稷配天之所歌也　臣工一章十句：诸侯助祭，遣之于庙之所歌也　噫嘻一章八句：春夏祈谷于上帝之所歌也　振鹭一章八句：二王之后来助祭之所歌也　丰年一章七句：烝尝秋冬之所歌也　有瞽一章十三句：始作乐合诸乐而奏之所歌也　潜一章六句：季冬荐鱼，春献鲔之所歌也　雍一章十六句：禘太祖之所歌也　载见一章十四句：诸侯始见于武王庙之所歌也　有客一章十三句：微子来见祖庙之所歌也　武一章七句：奏大武，周武所定一代之乐所歌也　闵予小子一章十一句：成王除武王之丧，将始即政，朝于庙之所歌也　访落一章十二句：成王谋政于庙之所歌也　敬之一章十二句：羣臣进戒嗣王之所歌也　小毖一章八句：嗣王求忠臣助己之所歌也　载芟一章三十一句：春耤田祈社稷之所歌也　良耜一章二十三句：秋报社稷之所歌也　丝衣一章九句：绎宾尸之所歌也　酌一章九句：告成大武，言能酌先祖之道以养天下之所歌也　桓一章九句：师祭讲武类禡之所歌也　赉一章六句：大封于庙赐有徳之所歌也　般一章七句：巡守祀四岳河海之所歌也

　　右诗三十一章，皆天子之礼乐也

　　五等爵之别名（一本云周制也）

　　三公者，天子之相。相助也，助理天下。其地封百里。侯者候也，候逆顺也，其地方百里。伯者白也，明白于徳，其地方七十里。子者滋也，奉天王之恩徳，其地方五十里。男者任也，立功业以化民，其地方五十里

　　守者，秦置也。秦兼天下，置三川，守伊河洛也，汉改曰河南守。武帝会曰太守，世祖都洛阳改曰正

　　诸侯大小之差

　　诸侯王：皇子封为王者，称曰诸侯王。彻侯：羣臣异姓有功封者，称曰彻侯，武帝讳改曰通侯，或曰列侯也。朝侯：诸侯有功徳者，天子特命为朝侯，位次诸卿

　　王者耕耤田之别名

　　天子三推，三公五推，卿诸侯九推

　　三代学校之别名

　　夏曰校，殷曰庠，周曰序。天子曰辟雍，谓流水四面如璧，以节观者。诸侯曰頖宫，頖言半也，义亦如上

　　五帝三代乐之别名

　　黄帝曰云门，颛顼曰六茎，帝喾曰五英，尧曰咸池，舜曰大韶，一曰大招。夏曰大夏，殷曰大濩，周曰大武。天子八佾，八八六十四人。八者象八风，所以风化天下也。公之乐六佾，象六律也。侯之乐四佾，象四时也

　　朝士卿朝之法

　　左九棘孤卿大夫位也，羣臣在其后。右九棘公侯伯子男位也，羣吏在其后。三槐三公之位也，州长众庶在其后

　　四代狱之别名

　　唐虞曰士官。史记曰：皋陶为理。尚书曰：皋陶作士。夏曰均台，周曰囹圄，汉曰狱

　　四夷乐之别名：王者必作四夷之乐，以定天下之欢心，祭神明和而歌之，以管乐为之声

　　东方曰韎，南方曰任，西方曰株离（一作禁），北方曰禁（一作昧）  
　 
卷下

　　易曰：帝出于震。震者木也，言宓牺氏始以木徳王天下也。木生火，故宓牺氏没，神农氏以火徳继之。火生土，故神农氏没，黄帝以土徳继之。土生金，故黄帝没，少昊氏以金徳继之。金生水，故少昊氏没，颛顼氏以水徳继之。水生木，故颛顼氏没，帝喾氏以木徳继之。木生火，故帝喾氏没，帝尧氏以火徳继之。火生土，故帝舜氏以土徳继之。土生金，故夏禹氏以金徳继之。金生水，故殷汤氏以水徳继之。水生木，故周武以木徳继之。木生火，故髙祖以火徳继之

　　伏牺为太昊氏，炎帝为神农氏，黄帝为轩辕氏，少昊为金天氏，颛顼为髙阳氏，帝喾为高辛氏，帝尧为陶唐氏，帝舜为有虞氏，夏禹为夏后氏，汤为殷商氏，武王为周，髙祖为汉

　　髙帝在位十二年，生惠帝

　　惠帝七年，无后

　　吕后摄政八年，立惠帝，弟代王为文帝

　　文帝二十三年，生景帝

　　景帝十六年，生武帝

　　武帝五十四年，生昭帝

　　昭帝十三年，无后，立元卫太子孙为宣帝

　　宣帝二十五年，生元帝

　　元帝十六年，生成帝

　　成帝二十六年，无后，立弟定陶王子为哀帝

　　哀帝五年，无后，立中山王子为平帝

　　平帝五年，王莽簒

　　王莽十六年，刘圣公杀之

　　圣公二年，光武杀之

　　光武三十三年，生明帝

　　明帝十八年，生章帝

　　章帝十三年，生和帝

　　和帝十七年，生殇帝

　　殇帝一年，无后，取清河王子为安帝

　　安帝十九年，生顺帝

　　顺帝十九年，生冲帝

　　冲帝一年，无后，取和帝孙安乐王子，是为质帝

　　质帝一年，无后，取河间敬王孙蠡吾侯子为桓帝

　　桓帝二十一年，无后，取解犊侯子立为灵帝

　　灵帝二十二年，生史侯，董卓杀之，立史侯弟陈留王为帝

　　从髙帝至桓帝三百八十六年，除王莽刘圣公三百六十六年，从髙祖乙未至今壬子歳，四百一十年。吕后王莽不入数，髙帝以甲午岁即位，以乙未为元

　　帝嫡妃曰皇后，帝母曰皇太后，帝祖母曰太皇太后，其众号皆如帝之称。秦汉已来，少帝即位，后代而摄政，称皇太后诏，不言制。汉兴，惠帝崩，少帝弘立，太后摄政。哀帝崩，平帝幼，孝元王皇后以太皇太后摄政。和帝崩，殇帝崩，安帝幼，和憙邓皇后摄政。孝顺崩，冲帝质帝桓帝皆幼，顺烈梁后摄政。桓帝崩，今上即位，桓思窦后摄政。后摄政则后临前殿，朝羣臣。后东面，少帝西面，羣臣奏事上书皆为两通，一诣太后，一诣少帝。文帝弟虽在三礼，兄弟不相为后。文帝即髙祖子，于惠帝兄弟也，故不为惠帝后，而为第二。宣帝弟次昭帝，史皇孙之子，于昭帝为兄，孙以系祖，不得上与父齐，故为七世。光武虽在十二，于父子之次，于成帝为兄弟，于哀帝为诸父，于平帝为父祖，皆不可为之后，上至元帝，于光武为父，故上继元帝而为九世。故河图曰：赤九世会昌，谓光武也。十世以光，谓孝明也。十一以兴，谓孝章也。成虽在九，哀虽在十，平虽在十一，不称次

　　宗庙之制，古学以为人君之居，前有朝，后有寝，终则前制庙以象朝，后制寝以象寝，庙以藏主列昭穆寝。有衣冠几杖，象生之具，总谓之宫。月令曰：先荐寝庙。诗云：公侯之宫。颂曰：寝庙奕奕。言相连也。是皆其文也。古不墓祭，至秦始皇出寝，起之于墓侧，汉因而不改，故今陵上称寝殿，有起居衣冠，象生之备，皆古寝之意也。居西都时，髙帝以下每帝各别立庙，月备法驾游衣冠，又未定迭毁之礼。元帝时丞相匡衡御史大夫贡禹，乃以经义处正，罢游衣冠，毁先帝亲尽之庙。髙帝为太祖，孝文为太宗，孝武为世宗，孝宣为中宗，祖宗庙皆世世奉祠，其余惠景以下皆毁。五年而称殷祭，犹古之禘祫也。殷祭则及诸毁庙，非殷祭则祖宗而已。光武中兴，都洛阳，乃合高祖以下至平帝为一庙，藏十一帝主于其中。元帝为光武为祢，故虽非宗而不毁也，后嗣遵承，遂常奉祀。光武举天下以再受，今复汉祚，更起庙，称世祖。孝明临崩遗诏，遵俭母，起寝庙，藏主于世祖庙。孝章不敢违，是后遵承，藏主于世祖庙，皆如孝明之礼，而园陵皆自起寝庙。孝明曰显宗，孝章曰肃宗，是后踵前，孝和曰穆宗，孝安曰恭宗，孝顺曰敬宗，孝桓曰威宗。唯殇冲质三少帝，皆以未踰年而崩，不列于宗庙，四时就陵上祭寝而已。今洛阳诸陵，皆以晦望二十四气伏社腊及四时日上饭，太官送用园令食监典省其亲。陵所宫人随鼓漏理被枕具盥水陈严具，天子以正月五日毕供。后上原陵以次周徧，公卿百官皆从四姓。小侯诸侯冢妇，凡与先帝先后有瓜葛者，及诸侯王大夫郡国计吏，匈奴朝者，西国侍子，皆会尚书官，属陛西除下先帝神座。后大夫计吏皆当轩下，占其郡谷价四方灾异，欲皆使先帝魂神具闻之，遂于亲陵各赐计吏而遣之。正月上丁，祠南郊礼毕，次北郊明堂高祖庙世祖庙，谓之五供。五供毕，以次上陵也。四时宗庙用牲十八太牢，皆有副倅。西庙五主，髙帝文帝武帝宣帝元帝也。髙帝为髙祖，文帝为太宗，武帝为世宗，宣帝为中宗，其庙皆不毁。孝元功薄当毁，光武复天下，属弟于元帝为子，以元帝为祢庙，故列于祖宗后嗣，因承遂不毁也

　　东庙七主：光武，明帝，章帝，和帝，安帝，顺帝，桓帝也。光武为世祖，明帝为显宗，章帝为肃宗，和帝为穆宗，安帝为恭宗，顺帝为敬宗，桓帝为威宗。庙皆不毁。少帝未踰年而崩，皆不入庙。以陵寝为庙者三：殇帝康陵，冲帝怀陵，质帝静陵是也。追号为后者三：章帝宋贵人曰敬隐后，葬敬北陵，安帝祖母也。清和孝徳皇后，安帝母也。章帝梁贵人曰恭怀后，葬西陵，和帝母也。安帝张贵人曰恭敏后，葬北陵，顺帝母也

　　两庙十二主、三少帝、三后，故用十八大牢也

　　汉家不言禘祫，五年而再殷祭，则西庙惠帝景昭皆别祠。成哀平三帝以非光武所后，藏主长安故髙庙，四时祠于东庙。京兆尹侍祠，衣冠车服如太常祠，行陵庙之礼。顺帝母故云姓李或姓张，高祖得天下，而父在上，尊号曰太上皇，不言帝，非天子也。孝宣继孝昭帝，其父曰史皇孙，祖父曰卫太子，太子以罪废，及皇孙皆死，宣帝但起园陵，长承奉守，不敢加尊号于祖父也。光武继孝元，亦不敢加尊号于父祖也。世祖父南顿君，曰皇考，祖巨鹿都尉，曰皇祖。曾祖郁林太守，曰皇曾祖。髙祖舂陵节侯，曰皇髙祖。起陵庙，置章陵以奉祠之而已。至殇帝崩，无子，弟安帝以和帝兄子从清河王子即尊号，依高帝，尊父为太上皇之义，追号父清河王曰孝德皇。顺帝崩，冲帝无子，弟立乐安王子，是为质帝，帝偪于顺烈梁后父大将军梁冀，未得尊其父而崩，桓帝以蠡吾侯子即尊位，追尊父蠡吾先侯曰孝宗皇，母匽太夫人曰孝崇后，祖父河间孝王曰孝穆皇，祖母妃曰孝穆后。桓帝崩，无子，今上即位，追尊父解犊侯曰孝仁皇，母董夫人曰孝仁后，祖父河间敬王曰孝元皇，祖母夏妃曰孝元后

　　天子太社以五色土为坛，皇子封为王者，受天子之社土，以所封之方色，东方受青，南方受赤，他如其方色。苴以白茅授之，各以其所封方之色归国以立社，故谓之受茅土。汉兴，以皇子封为王者得茅土，其它功臣及乡亭他姓公侯，各以其户数租入为限，不受茅土，亦不立社也

　　汉制：皇子封为王者，其实古诸侯也。周末诸侯或称王，而汉天子自以皇帝为称，故以王号加之，总名诸侯王。子弟封为侯者，谓之诸侯。羣臣异姓有功封者，谓之彻侯。后避武帝讳，改曰通侯。法律家皆曰列侯，功徳优盛朝廷所异者赐位特进，位在三公下。其次朝侯，位次九卿下。皆平冕文衣，侍祠郊庙，称侍祠侯。其次下士，但侍祠，无朝位，次小国侯，以肺腑宿卫亲公主子孙奉坟墓在京者，亦随时见会，谓之猥朝侯也

　　巡狩校猎还，公卿以下陈洛阳都亭前街上，乗舆到，公卿下拜，天子下车，公卿亲识颜色，然后还宫。古语曰：在车则下，惟此时施行

　　正月朝贺，三公奉璧上殿，向御座北面，太常赞曰：皇帝为君兴。三公伏，皇帝坐，乃进璧。古语曰：御座则起，此之谓也。旧仪三公以下月朝，后省常以六月朔十月朔旦朝，后又以盛暑省六月朝，故今独以为正月十月朔朝也。冬至阳气始起，麋鹿解角，故寝兵鼓身，欲宁志欲静不听事，送迎五日。腊者岁终，大祭，纵吏民宴饮，非迎气故，但送不迎。正月岁首，亦如腊仪。冬至阳气起，君道长，故贺。夏至阴气起，君道衰，故不贺。鼓以动众，钟以止众，夜漏尽，鼓鸣则起，昼漏尽，钟鸣则息也

　　天子出车驾次第谓之卤簿，有大驾有小驾有法驾。大驾则公卿奉引，大将军参乗，太仆御，属车八十一乗，备千乗万骑。在长安时出祠天于甘泉，备之百官，有其仪注，名曰甘泉卤簿。中兴以来希用之。先帝时时备大驾上原陵也，不常用，唯遭大丧乃施之。法驾公卿不在卤簿中，唯河南尹执金吾，洛阳令奉引，侍中参乗，奉车郎御属，车三十六乗。北郊明堂则省诸副车。小驾祠宗庙用之，每出，太仆奉驾，上卤簿于尚书中，中常侍侍御史主者郎令史皆执注以督整诸军车骑，春秋上陵令又省于小驾，直事尚书一人，从令以下皆先行

　　法驾上所乗曰金根车驾六，马有五色，安车五色，立车各一，皆驾四马，是为五时。副车俗人名之曰五帝车，非也。又有戎立车，以征伐三盖车名耕根车，一名芝车，亲耕籍田乗之。又有蹋猪车，慢轮有画，田猎乗之。绿车名曰皇孙车，天子孙乗之以从

　　凡乗舆车皆羽盖，金华爪，黄屋左纛金鑁方釳繁缨重毂副牵

　　黄屋者盖以黄为里也

　　左纛者以牦牛尾为之，大如斗，在最后，左騑马鬃上。金鑁者马冠也，髙广各四寸，如玉华形在马鬃前。方釳者铁，广数寸，在鬃后，有三孔，揷翟尾其中。繁缨在马膺前，如索帬者是也

　　重毂者，毂外复有一毂，施牵其外，乃复设牵，施铜金鑁形，如缇亚，飞軨以缇油，广八寸，长注地，左画苍龙右白虎，系轴头。今二千石亦然，但无画耳

　　前驱有九斿云罕阘戟皮轩銮旗车，皆大夫载銮旗者，编羽毛引繋橦旁，俗人名之曰鸡翘车，非也。后有金钲黄越黄门鼓车。古者诸侯贰车九乗，秦灭九国兼其车服，故大驾属车八十一乗也。尚书御史乗之，最后一车悬豹尾，以前皆皮轩，虎皮为之也

　　永安七年建金根耕根诸御车，皆一辕，或四马或六马，金根箱轮皆以金镈，正黄两臂，前后刻金以作龙虎鸟龟形，上但以青缣为盖，羽毛为后戸

　　冕冠：周曰爵弁，殷曰冔，夏曰收，皆以三十升漆布为殻，广八寸长尺二寸，加爵冕其上。周黑而赤如爵头之色，前小后大。殷黒而微白，前大后小。夏纯黒而赤，前小后大。皆有收以持笄。诗曰：常服黼冔。礼：朱干玉戚冔而舞大武。周书曰：王与大夫尽弁。古皆以布，中古以丝。孔子曰：麻冕礼也，今也纯俭。汉云翘冠乐祠天地五郊，舞者服之，冕冠垂旒。周礼：天子冕前后垂延朱緑藻有十二旒，公侯大夫各有差别。汉兴至孝明帝永平二年，诏有司采尚书臬陶篇及周官礼记，定而制焉，皆广七寸长尺二寸，前圆后方，朱緑里而玄上，前垂四寸后垂三寸，系白玉珠于其端，是为十二旒，组缨如其绶之色。三公及诸侯之祠者，朱緑九旒青玉珠，卿大夫七旒黒玊珠，皆有前无后，组缨各视其绶之色，旁垂黈纩当耳。郊天地祠宗庙祀明堂，则冠之，衣黼衣佩玉佩履絇履。孔子曰：服周之冕，鄙人不识。谓之平天冠

　　天子冠通天冠，诸侯王冠逺游冠，公侯冠进贤冠。公王三梁，卿大夫尚书二千石博士冠两梁，千石六百石以下至小吏冠一梁。天子公卿特进朝侯，祀天地明堂皆冠平冕

　　天子十二旒，三公九，诸侯卿七，其缨与组各如其绶之色，衣玄上纁下，日月星辰山龙华虫。祠宗庙则长冠杨玄。其武官太尉以下及侍中常侍皆冠惠文冠，侍中常侍加貂蝉，御史冠法冠，谒者冠髙山冠。其乡射行礼公卿冠委貎，衣玄端，执事者皮弁，服宫门仆射冠却非，大乐郊社祝舞者冠建华，其状如妇人缕簏。迎气五郊舞者所冠亦为冕车加出。后有巧士冠，其冠似髙山冠而小

　　帻者，古之卑贱执事不冠者之所服也。孝武帝幸馆陶公主家，召见董偃，偃傅青褠緑帻，主赞曰：主家庖人臣偃昧死再拜谒上。为之起，乃赐衣冠引上殿。董仲舒武帝时人，其上两书曰：执事者皆赤帻，知皆不冠者之所服也。元帝额有壮发，不欲使人见，始进帻服之，羣臣皆随焉。然尚无巾。如今半帻而已。王莽无髪乃施巾，故语曰：王莽秃帻施屋冠进贤者宜长耳，冠惠文者宜短耳，各随所宜

　　通天冠：天子常服，汉服受之秦礼无文。逺游冠：诸侯王所服，展筩无山礼无文。高山冠：齐冠也，一曰侧注，高九寸，铁为卷梁，不展筩，无山。秦制行人使官所冠，今谒者服之礼无文。太傅胡公说曰：髙山冠，盖齐王冠也。秦灭齐，以其君冠赐谒者

　　进贤冠：文官服之，前髙七寸后三寸，长八寸，公侯三梁，卿大夫尚书博士两梁，千石六百石以下一梁。汉制礼无文

　　法冠：楚冠也，一曰柱后恵文冠，髙五寸，以纚裹铁柱卷，秦制执法服之，今御史廷尉监平服之，谓之獬豸。獬豸兽名，盖一角，今冠两角，以獬豸为名，非也。太傅胡公说曰：左氏传有南冠而絷者，国语曰南冠以如夏姬，是知南冠盖楚之冠，秦灭楚，以其君冠赐御史

　　武冠：或曰繁冠，今谓之大冠，武官服之。侍中中常侍加黄金附貂蝉之饰。秦灭。太傅胡公说曰：赵武灵王效胡服，始施貂蝉，鼠尾饰之，赵以其君冠赐侍中。齐冠或曰长冠，竹裹以纚，高七寸广三寸，形制如板

　　高祖冠：以竹皮为之，谓之刘氏冠。楚制礼无文，鄙人不识，谓之鹊尾冠

　　建华冠：以铁为柱卷，贯大珠九枚，今以铜为珠，形制似缕簏。记曰：知天文者服之。左传曰：郑子臧好聚鹬冠前图（一作徒）以为此则是也，天地五郊明堂月令舞者服之。方山冠：以五采縠为之，汉祀宗庙大享八月乐五行舞人服之，衣冠各从其行之色，如其方色而舞焉

　　术士冠：前圆吴制逦迤四重，赵武灵王好服之，今者不用，其说未闻

　　巧士冠：高五寸，要后相通，埽除从官服之，礼无文

　　却非冠：宫门仆射者服之，礼无文

　　樊哙冠：汉将军樊哙造，次所冠以入项籍营，广七寸，前出四寸，司马殿门大护卫士服之

　　却敌冠：前高四寸，通长四寸，后高三寸，监门卫士服之，礼无文

　　珠冕爵冔收通天冠进贤冠长冠缁布冠委貌冠皮弁惠文冠，古者天子冠所加者，其次在汉礼

　　帝谥

　　违拂不成曰隐，靖民则法曰黄，翼善传圣曰尧，仁圣盛明曰舜，残人多垒曰桀，残义损善曰纣，慈惠爱亲曰孝，爱民好与曰惠，圣善同文曰宣，声闻宣逺曰昭，克定祸乱曰武，聪明睿智曰献，温柔圣善曰懿，布徳执义曰穆，仁义说民曰元，安仁立政曰神，布纲治纪曰平，乱而不损曰灵，保民耆艾曰明，辟土有徳曰襄，贞心大度曰匡，大虑慈民曰定，知改能改曰恭，不生其国曰声，一徳不懈曰简，夙兴夜寐曰敬，清白自守曰贞，柔徳好众曰靖，安乐治民曰康，小心畏忌曰僖，中身早折曰悼，慈仁和民曰顺（一曰倾），好勇致力曰庄，恭人短折曰哀，在国逢难曰愍，名实过爽曰缪（立穆切），雍遏不通曰幽，暴虐无亲曰厉，致志大图曰景，辟土兼国曰桓，经天纬地曰文，执义扬善曰怀，短折不成曰殇，去礼逺众曰炀，怠政外交曰携，治典不敷曰祈（一曰震）  
　  
