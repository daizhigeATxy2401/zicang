猗觉寮杂记选辑 宋　朱翌

　　世谓燕子秋分即去之海上，海上有燕子国，如小说所谓乌衣国者。是大不然，往往入于深岩穴枯木中，向寒不复出，泥涂其身，毛羽皆脱，至春暖即生羽飞去。晋郗鉴为兖州刺史，掘野鼠蛰燕食之，终无叛者，此可见矣。元微之云：有鸟有鸟名燕子，口中未省无泥滓，春风吹送廊庑间，秋社吹将嵌孔里。亦其据也。 
　　杜云：凤皇从东来，何意复高飞；竹花不结实，念子忍朝饥。张文潜石竹云：真竹不结实，尔独艳阳春。竹花皆实，岂有时不实如梯粺耶？子美以凤不得食为可怜尔。 
　　荔子。汉和帝时取之南海，唐天宝取之涪，元和中取之荆南，见元微之论海味表。太平御览：妃子生于蜀，好荔子，南海所生胜蜀，每岁飞驰以进，则涪不进久矣。文粹鲍防杂感诗云：五月荔支初破颜，朝离象郡夕函关；雁飞不到桂阳岭，马度皆从林邑山。则唐又取于广西。 
　　东坡鉴空合云：悬空如水镜，泻此山河影，妄称桂兔蟆，俗说皆可屏。酉阳杂俎云：月中蟾，桂地影也。空处，水影也。东坡用此桂兔蟆，其来久矣。五经通义：月中有兔与蟾蜍何？月，阴也。蟾蜍，阳也。与兔并明，阴系于阳也。春秋演孔图曰：蟾蜍，月精地。虞熹安天论曰：俗传月中仙人桂树，今视其初生仙人之足已成形，桂树后生，东坡故云俗说。 
　　淇澳，卫诗也。绿竹猗猗，注云：绿、王刍，竹、篇竹也。疏云：郭璞曰：似小藜赤节，好生道旁，可食。寇恂传云：伐淇园之竹，为矢百万。考此则绿竹乃竹之可为矢者。绿、言其色耳，何至以绿为王刍，竹为篇竹乎？以绿竹之盛，此卫武之美，有何不可？乃取道旁小藜乎？竹竿、亦卫诗也，藋藋竹竿，以钓于淇。淇即淇澳也，取淇竹，为钓竿，与伐以为矢，皆今之竹也。注疏陋矣。 
　　杜诗云：黄鸟时兼白鸟飞。黄鸟、莺也。白鸟、鹭也。「振鹭」注云：鹭、白鸟也，蚊亦名白鸟。月令、仲秋之月：群鸟养羞。注：白鸟谓蚊蚋。又金楼子：齐桓寝，谓仲父曰：一物失所，寡人挹挹，白鸟营营，饥而未食。遂开翠纱之橱进之。东坡云：不怕飞蚊如立豹，又随白鸟过长虹。诗话引前证，谓白鸟为蚊，吴江多蚊尔。不知政为鹭也。上句云飞蚊如立豹矣，何用更说蚊也。 
　　郑谷海棠诗云：「秾丽正宜新着雨，娇饶全在欲开时。」百花惟海棠未开时最可观，雨中尤佳。东坡云：「雨中有泪益凄怆」亦此意也。五代诗格卑弱，然体物命意，亦有工夫。卒章云：「浣花溪上堪惆怅，子美无心为发扬。」故王介甫梅云：「少陵为尔牵诗兴，可是无心赋海棠」用此也。穿凿者乃云：子美之母小名海棠，故子美不作海棠诗，未知出何典记？世间花卉多矣，偶不及之尔，若撰一说以文之，则不胜其说矣。如牡丹、勺药、酴醾之类，子美亦未尝有诗，何独于海棠便为有所避耶？退之于李花赋之甚工，又将为何说耶？ 
　　谢安捉蒲葵扇，世妄以为蜀葵。广韵栟榈椶榈，蒲葵也。是椶榈扇也，岂如今之高丽折迭扇耶？李翱为杨于陵志，于陵知广州，撤蒲葵，陶瓦覆屋。是以椶盖屋，益知蒲葵即椶榈也。 
　　乐天云：钟乳三千两，金钗十二行。以言声妓之多，盖用古歌词云：头上金钗十二行，足下丝履五文章，是一人头插十二钗尔，非声妓之多十二重行也。 
　　太白云：「总谓浮云能蔽日，长安不见使人愁。」下句用晋明帝「举头见日，不见长安。」上句用陆贾新语「让臣之蔽贸，犹浮云之蔽日。」 
　　芰，即菱也。花白，生水下。杜牧之晚晴赋云：复引舟于深湾，忽八九之红芰。姹然如妇，敛然如女，是以芰为莲花。 
　　唐人以正月晦为节，德宗改用二月一日，号中和节。吕渭和德宗诗云：皇心不向晦，改节号中和。 
　　李义山云：取酒一封驼。前汉：大月氏一封橐驼，注：脊上有一封，言其隆高若封土，俗号封牛。 
　　桂林以地有八桂。退之云：苍苍森八桂。山海经云：八树成林。唐韵亦云。故渊明诗云：亭亭凌风桂，八干共成林。 
　　杜牧之斑竹簟云：分明知是湘妃泪，何忍将身卧泪痕。述异记：舜葬苍梧，娥皇、女英泪下沾竹，文悉为斑。 
　　唐本草注：雁与燕相反，燕来则雁往，燕往则雁来。故坡云「秋鸿社燕巧相违」。 
　　杜云：竹根稚子无人见。稚子即笋，或以为竹【鼠留】非也。牧之云：小莲娃欲语，幽笋稚相携。以莲此娃，以笋比稚子，与子美意同。 
　　介甫云：虎士开阊阖，鸡人唱早朝。虎士，卫士也。魏、许褚传：太祖引入宿卫，从褚侠客皆以为虎士。 
　　世之大儒有其论不可晓者，欧公以系辞非孔子之言，诋之甚力。苏子由解诗不用诗序，今用其说，尚解不行乃去而不用，以自己意解之。且如七月陈王业也云云，故其诗陈农桑之事与序合，若子由不用序，陈王业一句，不知一篇为何而作？此易晓者，其它诗有未易晓者，若不用序，则尤更茫然。 
　　东坡月石研铭：石宛宛兮黑白月。法苑珠林：西方有一月分白黑，一日至十五为白，十六至三十为黑。 
　　本草、鹜注：陈藏器本草云：尸子云：野鸭为凫，家鸭为鹜，不能飞翔，如庶人守耕稼而已。余是以知周礼庶人执鹜之义如此。 
　　淮以南，酒家以升计；准之北，以角计。诗「我姑酌彼金礨」疏：一升曰爵。爵，尽也、足也。二升曰觚。觚，寡也。饮当寡少。三升曰觯。觯，适也。饮当自适。四升曰角。舟，触也。触罪也。五升曰散。散，讪也。饮不自节，为人谤讪。其实曰觞。觞，饷也。觥大七升，罚有过。觥，廓也。君子有过，廓然着明。 
　　螟蛉有子，蜾赢负之。细腰物无雌者，接取青虫教祝之，变成己子。古今以况乞子为螟蛉，尔雅：【虫医】螉，陶隐居注云：衔泥于壁及器物作房，生子如粟米，乃捕取草上蜘蛛满中，仍塞口以候其子为粮。已破，变为己子之说矣。蜀本草注云：有人俟其封穴了，坏而看之，果见有卵如粟，在死虫上，则陶注为不疑。 
　　鲁直兰说：一干一花，香有余者，兰；一干五、七华，香不足者，蕙。此鲁直自以意分兰蕙也；然蕙自是零陵香。本草陈藏器云：零陵香，即熏草，一名蕙。其言栀子，为薝卜，则出酉阳杂俎，可信不疑。 
　　船门曰马门，盖闯字之分也。引首而观曰闯。 
　　带阔狭以道言，当用稻字。五代刘旻以十二稻玉带遗汉高祖。骰子采有浑化。见徐温传与刘信传。敛骰子曰：信苟无二心，当成浑化。一掷六子皆赤。饮酒而泣曰酒悲。见王衍传。宗寿言发而泣，韩昭辈曰：嘉王酒悲。 
　　论事太直，非特不听，从而增益之，过于未论时。光武见桓谭谶书之非，其后论灵台则谓谭曰：吾欲以谶决之。唐明皇见人论牛仙客不可用，则曰：我且用康【巧言】（辩），盖【巧言】人才尤不为人所取故也。懿宗见论佛骨之祸，则曰：吾得生见之，死不恨。敬宗见论幸骊山之祸，则曰：吾且往试汝言。 
　　今妇人削去眉，画以墨，盖古法也。释名曰：黛，代也。灭去眉毛以代其处也。 
　　大曲新水歌：乐昌公主典徐德言破镜复合事，为中元日。本事诗云：他日必以正月望日卖于都市，后果如其言。乃上元，非中元也。 
　　
　　猗觉寮杂记跋
　　   朱翌，字新仲，龙舒人。汉桐乡啬夫邑之后，政和间以太学生赐第，为溧水簿。高宗南渡，秘书监中书舍人，与修徽宗实录。秦桧逐赵鼎，以为鼎党，谪居曲江，已而放归。朝廷悯其饥寒，计贬所十四年，衣袆悉以予之。初流寓桐庐，爱茨庐山水，遂家焉。谪归后，卜居于鄞。所著灊山集四十四卷，今已失傅。右杂记二卷，盖在曲江时所著，方流离迁徙，索手无书，而能紬绎经史，探索百氏，旁引曲证而折衷之，亦足以征其腹笥之富已。晚年自号省事老人，尝作信天缘堂记云：天生匹夫，一饭前定，多图未必得，坐视未必失，世岂有一门困于无饭者乎？其天怀放旷又如此。此本卷末题云：康熙丙申六月、借小山从汲古得本付钞，不知何人笔？予购自文瑞楼金氏，乾隆乙未以付梓人，逾年臧事。甲子偶符，殆亦所谓前定者耶！丙申十月中浣二日、长塘鲍廷博识。
　　
　　
