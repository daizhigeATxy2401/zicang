
玉堂闲话 五代 王仁裕

    ●卷一
    ○伊用昌
    熊补阙说：顷年，有伊用昌者，不知何许人也。其妻甚少，有殊色，音律女工之事，皆曲尽其妙，夫虽饥寒丐食，终无愧意。或有豪富子弟，以言笑戏调，常有不可犯之色。其夫能饮，多狂逸，时人皆呼为伊风子。多游江左庐陵、宜春等诸郡，出语轻忽，多为众所殴击。爱作《望江南》词，夫妻唱和，或宿于古寺废庙间，遇物即有所咏。其词皆有旨，熊只记得《咏鼓词》云：“江南鼓，梭肚两头栾。钉着不知侵骨髓，打来只是没心肝。空腹被人漫。”馀多不记。
    江南有芒草，贫民采之织屦，缘地土卑湿，此草耐水，而贫民多着之。伊风子至茶陵县门，大题云：“茶陵一道好长街，两畔栽柳不栽槐。夜后不闻更漏鼓，只听锤芒织草鞋。”时县官及胥吏大为不可，遭众人乱殴，逐出界。江南人呼轻薄之词为“覆窠”。其妻告曰：“常言小处不要覆窠，而君须要覆窠之。譬如骑恶马，落马足穿镫，非理伤堕一等，君不用苦之。”如是夫妻俱有轻薄之态。天癸酉年，夫妻至抚州南城县所。有村民毙一犊，夫妻丐得牛肉一二十斤，于乡校内烹炙，一夕俱食尽。至明，夫妻为肉所胀，俱死于乡校内。县镇吏民，以芦席裹尸，于县南路左百馀步而瘗之。其镇将姓丁，是江西廉使刘公亲随，一年后得替归府，刘公已薨。忽一旦，于北市棚下见伊风子夫妻，唱《望江南》词乞钱。既相见甚喜，便叙旧事，执丁手上酒楼。三人共饮数斗，丁大醉而睡。伊风子遂索笔题酒楼壁云：“此生生在此生先，何事从玄不复玄。已在淮南鸡犬后，而今便到玉皇前。”题毕，夫妻连臂高歌而出城，遂渡江至游帷观，题真君殿后。其衔云：“定亿万兆恒沙军国主南方赤龙神王伊用昌。”词云：“日日祥云瑞气连，应侬家作大神仙。笔头洒起风雷力，剑下驱驰造化权。更与戎夷添礼乐，永教胡虏绝烽烟。列仙功业只如此，直上三清第一天。”题罢，连臂入西山，时人皆见蹑虚而行，自此更不复出。其丁将于酒楼上醉醒，怀内得紫金一十两，其金并送在淮海南城县。后人开其墓，只见芦席两领，裹烂牛肉十余斤，臭不可近，余更无别物。熊言六七岁时，犹记识伊风子，或着道服，称伊尊师。熊尝于顶上患一痈疖，疼痛不可忍。伊尊师含三口水，巽其痈便溃，并不为患，至今尚有痕在。熊言亲睹其事，非谬说也。（《太平广记》卷五五）
    ○权师
    唐长道县山野间，有巫曰权师，善死卜，至于邪魅鬼怪，隐伏逃亡，地秘山藏，生期死限，罔不预知之。或人请命，则焚香呼请神，僵仆于茵褥上，奄然而逝。移时方喘息，瞑目而言其事。奏师之亲曰郭九舅，豪侠强梁，积金甚广。妻卧病数年，将不济，召令卜之。闭目而言曰：“君堂屋后有伏尸，其数九。”遂令之，依其尺寸，获之不差其一。旋遣去除之，妻立愈。赠钱百万，却而不受，强之，方受一二万，云：“神不令多取。”又一日，卧于民家，瞑目轮十指，云算天下死簿，数其遐迩州县，死数甚多，次及本州村乡，亦十余人合死者，内有豪士张夫子名行儒与焉。人有急告行儒者，闻而惧，遂命之至。谓张曰：“可以奉为。牒阎罗出免之。”于是闭目，于纸上书之，半如篆籀，祝焚之。既讫，张以含胎马奔奉之。巫曰：“神只许其母，子即奉还，以俟异日。”所言本州十余人算尽者，应期而殁，惟张行儒免之。及牝诞驹，遂还其主。其牝呼为和尚，云：“此马曾为僧不了，有是报。”自尔为人廷算者不少，为人掘取地下隐伏者亦多。言人算尽者，不差晷刻，以至其家大富，取民家牛马资财，遍山盈室。（《太平广记）卷七九）
    ○赵圣人
    伪蜀有赵温圭，善袁、许术，占人灾祥，无不神中，蜀谓之赵圣人。武将王晖事蜀先主，累有军功，为性凶悍。至后主时，为一二贵人挤抑，久沈下位，王深衔之。尝一日，于朝门逢赵公，见之惊愕，乃屏人告之曰：“今日见君面有杀气，怀兵刃，欲行阴谋。但君将来当为三任郡守，一任节制，自是晚达。不宜害人，以取殃祸。”王大骇，乃于怀中探一匕首掷于地，泣而言曰：“今日比欲刺杀此子，便自引决，不期逢君为开释，请从此而止。”勤勤拜谢而退。王寻为郡，迁秦州节度。蜀亡，老于咸阳。宰相范质亲见王，话其事。（《太平广记》卷八○）
    ○法本
    晋天福中，考功员外赵洙言：近日有僧自相州来，云：“贫道于襄州禅院内与一僧名法本同过夏，朝昏共处，心地相洽。法本常言曰：‘贫道于相州西山中住持竹林寺。寺前有石柱，他日有暇，请必相访。’”其僧追念此言，因往彼寻访。洎至山下村中，投一兰若寄宿。问其村僧曰：“此去竹林寺近远？”僧乃遥指孤峰之侧曰：“彼处是也。古老相传，昔圣贤所居之地，今则但有名存焉，故无院舍。”僧疑之，诘朝而往。既至竹林业中，果有石柱，罔然不知其涯。当法本临别云：“但扣其柱，即见其人。”其僧乃以小杖扣柱数声，乃风雨四起，咫尺莫窥。俄然耳目豁开，楼台对峙，身在山门之下。逡巡，法本自内而出，见之甚喜，问南中之旧事。乃引其僧，度重门，升秘殿，参其尊宿。尊宿问其故，法本云：“早年相州同过夏，期此相访，故及山门也。”尊宿曰：“可饭后请出，在此无座位。”食毕，法本送至山门相别。既而天地昏暗，不知所进。顷之，宛在竹丛中石柱之侧，余并莫睹。即知圣贤之在世，隐显难涯，岂金粟如来独能化见者乎！（《太平广记》卷九八）
    ○渭滨钓者
    清渭之滨，民家之子，有好垂钓者，不农不商，以香饵为业，自壮及中年，所取不知其纪极。仍得任公子之术，多以油煎燕肉置于纤钩，其取鲜鳞如寄之于潭濑，其家数口衣食，纶竿是赖。忽一日，垂钓于大涯硖，竟日无所得。将及日晏，忽引其独茧，颇讶沉重。迤逦挽之，获一铜佛像。既闷甚，掷之于潭心。遂移钓于别浦，亦无所得，移时，又牵出一铜佛。于是折其竿，断其纶，终身不复其业。（《太平广记》卷一○一）
    ○赘肉
    释氏因果，时有报应。近岁有一男子，既贫且贱，于上吻忽生一片赘肉，如展两手许大，下覆其口，形状丑异，殆不可言。其人每饥渴，则揭赘肉以就饮啜，颇甚苦楚。或问其所因，则曰：“少年无赖，曾在军伍，常于佛寺安下，同火共到一羊，分得少肉。旁有一佛像，上吻间可置之。不数日婴疾，遂生此赘肉焉。”（《太平广记》卷一一六、《说郛》四八）
    ○西明寺
    长安城西明寺钟，寇乱之后，缁徒流离，阒其寺者数年。有贫民利其铜，袖锤錾往窃凿之，日获一二斤，鬻于。如是经年，人皆知之，官吏不禁。后其家忽失所在，市铜者亦讶其不来。后官欲徙其钟于别寺，见寺钟平堕在阁上。及仆之，见盗钟者抱锤錾，俨然坐于其间，即已干枯矣。（《太平广记》卷一一六、《说郛》四八）
    ○李彦光
    李彦光为秦内外都指挥使，主帅中书令李崇委任之，专其生杀，虐酷黩货，遭枉害者甚众。部将樊某者，有骡一头，甚骏，彦光使人达意求之。樊吝之不与，因而蓄憾，以他事构而囚之。伪通辞款，承主帅醉而呈之，帅不复详察，光即矫命斩之。樊临刑曰：“死若无知则已，死若有知，当刻日而报。”及死未浃旬，而彦光染疾，樊则形见，昼夜不去，或来自屋上，或出自墙壁间，持杖而前，亲行鞭，左右长幼皆散走。于是便闻决罪之声，不可胜忍，唯称死罪，如是月余方卒。自尔持权者颇以为戒。（《太平广记》卷一二四）
    ○侯温
    梁朝与河北相持之时，有偏将侯温者，军中号为骁勇。贺瑰为统率，专制忌前，以事害之。其后瑰寝疾，弥留之际，左右只闻公呼侯九者数日，颇有祈请之词，深自克责。有侍者见一丈夫自壁间出，曳瑰于地，侍者惊呼，左右俱至，瑰已死矣。昔汉窦婴、灌夫为武安侯田所构而死，及疾，巫者视鬼，见窦灌夹而笞之，竟卒。事相类耳。（《太平广记》卷一二四）
    ○马全节婢
    魏帅侍中马全节，尝有侍婢，偶不惬意，自击杀之。后累年，染重病，忽见其婢立于前。家人但讶全节之独语，如相问答。初云：“尔来有何意？”又云：“与尔钱财。”复曰：“为尔造像书经。”哀祈移时，其亡婢不受，但索命而已。不旬日而卒。（《太平广记》卷一三○、《说郛》四八）
    ○刘钥匙
    陇右水门村有店人曰刘钥匙者，不记其名，以举债为家，业累千金。能于规求，善聚难得之货，取民间资财，如秉钥匙，开人箱箧帑藏，盗其珠珍不异也，故有钥匙之号。邻家有殷富者，为钥匙所饵，放债与之，积年不问。忽一日，执券而算之，即倍数极广。既偿之未毕，即以年系利，略无期限，遂至资财物产，俱归钥匙，负债者怨之不已。后钥匙死，彼家生一犊，有钥匙姓名，在赚肋之间，如毫墨书出，乃为债家鞭使役，无完肤。钥匙妻男广，以重货购赎之，置于堂室之内，事之如生。及毙，则棺敛葬之于野。盖与刘自然之事仿佛矣，此则报应之道，其不诬矣。（《太平广记》卷一三四）
    ○刘自然
    唐天中，秦州有刘自然者，主管义军桉，因连帅李继宗点乡兵捍蜀。成纪县百姓黄知感者，妻有美发，自然欲之，谓知感曰：“能致妻发，即免是行。”知感之妻曰：“我以弱质托于君，发有再生，人死永诀矣。君若南征不返，我有美发何为焉？”言讫，揽发剪之。知感深怀痛愍，既迫于差点，遂献于刘。知感竟亦不免繇戍，寻殁于金沙之阵。黄妻昼夜祷天号诉。是岁，自然亦亡。后黄家牝驴，忽产一驹，左胁下有字，云“刘自然”。邑人传之，遂达于郡守，郡守召其妻子识认。刘自然长子曰：“某父平生好饮酒食肉，若能饮啖，即是某父也。”驴遂饮酒数升，啖肉数脔。食毕，奋迅长鸣，泪下数行。刘子请备百千赎之，黄妻不纳，日加鞭捶，曰：“犹足以报吾夫也。”后经丧乱，不知所终。刘子竟惭憾而死。（《太平广记）卷一三四）
    ○上公
    宜春郡东安仁镇有齐觉寺，寺有一老僧，年九十余，门人弟子有一二世者，彼俗皆只呼为上公，不记其法名也。其寺常住庄田，孳畜甚多。上公偶一夜，梦见一老姥，衣青布之衣，拜辞而去，云：“只欠寺内钱八百。”上公觉而异之，遂自取笔书于寝壁，同住僧徒亦无有知之者。不三五日后，常住有老牛一头，无故而死，主事僧于街市鬻之，只酬钱八百。如是数处，不移前价。主事僧具白上公云：“常住牛死，欲货之，屠者数辈，皆酬价八百。”上公叹曰：“偿债足矣。”遂令主事僧入寝所，读壁上所题处，无不嗟叹。（《太平广记》卷一三四）
    ○晋高祖
    清泰中，晋高祖潜龙于并部也，常一日从容谓宾佐云：“近因昼寝，忽梦若顷年在洛京时，与天子连镳于路，过旧第。天子请某入某第，其逊让者数四，不得已，即促辔而入。至厅事下马，升自阼阶，西向而坐，天子已驰车去矣。其梦如此。”群僚莫敢有所答。是年冬，果有鼎革之事。（《太平广记》卷一三八）
    ○孙
    长安城有孙家宅，居之数世，堂室甚古。其堂前一柱，忽生槐枝。孙氏初犹障蔽之，不欲人见，期年之后，渐渐滋茂，以至柱身通体而变，坏其屋上冲，秘藏不及。衣冠士庶之来观者，车马填咽。不久，处岩廊，储居节制，人以为应三槐之朕，亦甚异也。近有孙炜，乃之嗣，备言其事。（《太平广记》卷一三八）
    ○戴思远
    梁朝将戴思远任浮阳日，有部曲毛璋，为性轻悍，常与数十卒追捕盗贼，远宿于逆旅。毛枕剑而寝。夜分，其剑忽大吼，跃出鞘外。从卒闻者，愕然惊异。毛亦神之，乃持剑咒曰：“某若异日有此山河，尔当更鸣跃，否则已。”毛复寝未熟，剑吼跃如初，毛深自负之。其后戴离镇，毛请留，戴从之。未几，毛以州归命于唐庄宗，庄宗以毛为其州刺史，后竟帅沧海。（《太平广记》卷一三八）
    ○张
    密牧张少年时，常有一飞鸟，状若尺，衔一青铜钱，堕于张怀袖间。张异之，常系钱于衣冠间。其后累财巨万，至死物力不衰。即飞鸟堕钱，将富之祥也。（《太平广记》卷一三八）
    ○齐州民
    齐州有一富家翁，郡人呼曰刘十郎，以鬻醋油为业。自云：壮年时，穷贱至极，与妻佣舂以自给。忽一宵，舂未竟，其杵忽然有声，视之，已中折矣。夫妇相顾愁叹，久之方寐。凌旦既寤，一新杵在臼旁，不知自何而至。夫妇前视，且惊且喜。自是因穿地，颇得隐伏之货，以碓杵为神鬼所赐，乃宝而藏之。遂弃舂业，渐习商估，数年之内，其息百倍，家累千金。夫妇神其杵，即被以文绣，置于匮匣中，四时致祭焉。自后夫妇富且老，及其死也，物力渐衰，今则儿孙贫之矣。（《太平广记》卷一三八）
    ○秦城芭蕉
    天水之地．迩于边陲，土寒，不产芭蕉。戎师使人与兴元求之，植二本于亭台间。每至入冬，即连土掘取之，埋藏于地窟，候春暖，即再植之。庚午、辛未之间，有童谣曰：“花开来裹，花谢来裹。”而又节气变而不寒，冬即和煦，夏即暑毒，甚于南中。芭蕉于是花开，秦人不识，远近士女来看者，填咽衢路。寻则蜀人犯我封疆，自尔年年一来，不失芭蕉开谢之候。乙亥岁，岐陇援师不至，自陇之西，竟为蜀人所有。暑湿之候，一如巴邛者。盖剑外节气，先布于秦城，童谣之言，不可不察。（《太平广记》卷一四○）
    ○睿陵僧
    睿陵之侧，有贫僧居之，草衣芒屦，不接人事。尝燔木取灰贮之，亦有施其资镪者，得即藏于灰中，无所使用。出入必挽一拖车，谓人曰：“此是驷马车，汝知之乎？他日，必有龙舆凤辇，萃于此地。”居人罔测其由。及汉高祖皇帝因山于此，陵寝陶器，所用须灰。僧贮灰甚多，至于毕功，资用不阙。又于灰积中颇获资镪，辇辂之应，不差毫里。因山既毕，僧亦化灭。睿陵行礼官寮，靡不知矣。（《太平广记》卷一四○）
    ○庞从
    唐昭宗乾宁丙辰岁，朱梁太祖诛不附己者。兖师朱瑾亡命淮海，梁祖命徐师庞从（旧名师古），会军五万于青口（东晋命谢安伐青州，堰吕梁水，树栅，立七埭为派，拥其流以利运漕，故谓之青州派，其实泗水也，浮磐石在下邳）。所屯之地，盖兵书谓之绝地，人不驾肩。行一舍，方至夷坦之处。时梁祖命腹心者监护之，统师莫之能御。未信宿，朱瑾果自督数万而至。从闻瑾亲至，一军丧魄。及战，无敢萌斗志，或溺或浮，唯一二获免。先是瑾军未至前，部伍虚惊，尤多怪异。刁斗架自行于军帐之前，家属在徐州，亦凶怪屡见。使宅之后，素有妖狐之穴，或府主有灾即见。时命僧于雕堂建道场（盖多狐妖，故画雕于中）。统未亡之前，家人望见燕子楼上，有妇人衣红，白昼凭栏而立，见人窥之，渐移身退后而没。时登楼之门，皆扃之。不数日，凶问至。（《太平广记）卷一四四）
    ○桑维翰
    魏公桑维翰尹开封。一日，尝中夜于正寝独坐，忽大惊悸，如有所见，向空厉声云：“汝焉敢此来！”如是者数四，旬日愤懑不已，虽齐体亦不敢有所发问。未几，梦己整衣冠，严车骑，将有所诣。就乘之次，忽所乘马亡去，追寻莫知所在。既寤，甚恶之，不数日及难。（《太平广记》卷一四五）
    ○房知温
    故青帅房公知温，少年与外弟徐ブ为盗于兖郓之境，昼则匿于古冢。一夕，遇雨未出间，二鬼至。一鬼曰：“此有节度上主，宜缓之。”与外弟俱闻之，二人相问曰：“适闻外面语否？”徐曰：“然。”房曰：“吾与汝未知孰是。来宵汝当宿于他所，吾独在此以验之。”迨夕，二鬼又至。一鬼复曰：“昨夜贵人尚在矣。”房闻之喜，后果节制数镇，官至太师、中书令、东平王。则知《晋书》说魏阳元闻鬼以三公呼之，为不谬矣。（《太平广记》卷一五八）
    ○窦梦征
    朱梁翰林窦学士梦征，以文学称于世。时两浙钱尚父有元帅之命，窦以钱公无功于本朝，僻在一方，坐邀渥泽，不称是命，乃抱麻哭于朝。翌日，窦谪掾于东州。及失意被谴，尝郁郁不乐。曾梦有人谓曰：“君无自苦，不久当复故职。然将来慎勿为丞相，苟有是命，当万计避之。”其后窦复居禁职。有顷，迁工部侍郎。窦忽忆梦中所言，深恶其事，然已受命，不能逊避，未几果卒。（《太平广记》卷一五八）
    ○许生
    汴州部押衙朱仁忠家有门客许生，暴卒，随使者入冥，经历之处，皆如郡城。忽见地堆粟千石，中植一牌曰：“金吾将军朱仁忠食禄。”生极讶之。洎至公署，使者引入一曹司。主吏按其簿曰：“此人乃误追之矣。”谓生曰：“汝可止此，吾将白于阴君，然慎勿窥吾簿。”吏既出，生潜目架上有签牌曰：“人间食料簿。”生潜忆主人朱仁忠不食酱，可知其由，遂披簿求之，多不晓其文。逡巡，主吏大怒，已知其不慎，目责之。生恐惧谢过，告吏曰：“某乙平生受朱仁忠恩，知其人性不食酱，是敢窃食簿验之，愿恕其罪。”吏怒稍解，自取食簿，于仁忠名下，注“大豆三合”。吏遂遣前使者引出放还。其径路微细，随使者而行。忽见一妇女，形容憔悴，衣服纟监缕，抱一孩子，拜于道傍，谓生曰：“妾是朱仁忠亡妻。顷年因产而死，竟未得受生，饥寒尤甚，希君济以资缗数千贯。”生以无钱辞之，妇曰：“所求者，楮货也。君还魂后，可致而焚之，兼望仁忠与写《金光明经》一部忏之，可指生路也。”既而先行，直抵相国寺，将俞其阈，为使者所推，踣地而寤。仁忠既悲喜，问其冥间之事。生曰：“君非久，必任金吾将军。”言其牌粟之事，又话见君亡妻，言其形实无差。后与仁忠同食，乃言：“自君亡后，忽觉酱香，今嗜之颇甚。”乃是注“大豆三合”之验也。自尔朱写经毕，许生燔纸数千，其妇于寐中辞谢而去。朱果为金吾将军。显晦之事，不差毫里矣。（《太平广记》卷一五八）
    ○阴君文字
    顷岁有一士人，尝于寝寐间若被官司追摄，因随使者而去。行经一城，云是镇州，其间人物稀少。又经一城，云是幽州，其间人物众广。士人乃询使者曰：“镇州萧疏，幽州繁盛，何其异乎？”使者曰：“镇州虽然少人，不日亦当似幽州矣。”有顷至一处，有若公府，中有一大官。见士人至前，即曰：“误追此人来，宜速放去。”士人知是阴司，乃前启阴官曰：“某虽蒙放还，愿知平生官爵所至。”阴官命取纸一幅，以笔墨画纸，作九个围子，别取青笔，于第一个围子中，点一点而与之。士人置诸怀袖，拜谢而退。及寤，其阴君所赐文字，则宛然在怀袖间，士人收藏甚秘。其后镇州兵士相继杀伤甚众，故知阴间镇州，即日人众，当不谬耳。其士人官至冀州录事参军，纟监缕而卒。阴官画九围子者，乃九州也。冀州为九州之第一，故点之。其点青者，言士人只止于录事参军，绿袍也。（《太平广记》卷一五八）
    ○贫妇
    谚云：“一饮一啄，系之于分。”斯言虽小，亦不徒然。常见前张宾客澄言，顷任镇州判官日，部内有一民家妇，贫且老，平生未尝获一完全衣。或有哀其穷贱，形体袒露，遗一单衣。其妇得之，披展之际，而未及体，若有人自后掣之者，举手已不知衣所在。此盖为鬼所夺也。（《太平广记》卷一五八）
    ○灌园婴女
    顷有一秀才，年及弱冠，切于婚娶。经数十处，托媒氏求问，竟未谐偶，乃诣善《易》者以决之。卜人曰：“伉俪之道，亦系宿缘。君之室，始生二岁矣。”又问：“当在何州县，是何姓氏？”卜人曰：“在滑州郭之南，其姓某氏，父母见灌园为业，只生一女，当为君嘉偶。”其秀才自以门第才望，方求华族，闻卜人之言，怀抱郁怏，然未甚信也，遂诣滑质其事。至则于滑郭之南寻访，果有一蔬圃。问老圃姓氏，与卜人同。又问有息否，则曰：“生一女，始二岁矣。”秀才愈不乐。一日，伺其女婴父母出外，遂就其家，诱引女婴使前，即以细针内于囟中而去。寻离滑台，谓其女婴之死矣。是时，女婴虽遇其酷，竟至无恙。生五六岁，父母俱丧，本乡县以孤女无主，申报廉使，廉使即养育之。一二年间，廉使怜其黠慧，育为己女，恩爱备至。廉使移镇他州，女亦成长。其问卜秀才，已登科弟，兼历簿官，与廉使素不相接。因行李经由，投刺谒廉使，一见慕其风采，甚加礼遇，问及婚娶，答以未婚，廉使知其衣冠子弟，且慕其为人，乃以幼女妻之，潜令道达其意，秀才欣然许之。未几成婚，廉使资送甚厚。其女亦有殊色，秀才深过所望，且忆卜者之言，颇有责其谬妄耳。其后每因天气阴晦，其妻辄患头痛，数年不止。为访名医，医者曰：“病在顶脑间。”即以药封脑上，有顷，内溃出一针，其疾遂愈。因潜访廉使之亲旧，问女子之所出，方知圃者之女，信卜人之不谬也。襄州从事陆宪尝话此事。（《太平广记》卷一六○）
    ○王晖
    西蜀将王晖尝任集州刺史。集州城中无水泉，民皆汲于野外。值岐兵急攻州城，且绝其水路，城内集渴，旬日之间，颇有死者。王公乃中夜有所祈请，哀告神祗。及寐，梦一老父告曰：“州狱之下，当有美泉。”言讫而去，王亦惊寤。迟明，且命畚锸，于所指之处掘数丈，乃有泉流。居人饮之，蒙活甚众。岐兵比知城中无水，意将坐俟其毙。王公使汲泉水数十罂，于城上扬而示之，其寇乃去。是日，神泉亦竭，岂王公精诚之所感耶？疏勒拜井之事，固不虚耳。王后致仕，家于雍州，尝言之，故记耳。（《太平广记》卷一六二）
    ○裴度
    元和中，有新授湖州录事参军，末赴任，遇盗，襄攵剽殆尽，告敕历任文薄，悉无孑遗。遂于近邑求丐故衣，迤<辶里>假货，却返逆旅。旅舍府逼裴晋公第。时晋公在假，因微服出游侧近邸，遂至湖纟斗之店，相揖而坐。与语周旋，问及行止。纟斗曰：“某之苦事，人不忍闻。”言发涕零，晋公悯之。细诘其事，对曰：“某主京数载，授官江湖，遇寇荡尽，唯残微命，此亦细事尔。其如某将娶而未亲迎，遭郡牧强以致之，献于上相裴公，位亚国号矣。”裴曰：“子室之姓氏，何也？”答曰：“姓某，字黄娥。”裴时衣紫衫，谓之曰：“某即晋公亲校也，试为子侦。”遂问姓名而往。纟斗复悔之，此或中令亲近，入而白之，当致其祸也，寝不安席。迟明，诣裴之宅侧侦之，则裴已入内。至晚，有衣吏诣店，颇忽遽，称令公召。纟斗闻之惶惧，仓卒与吏俱往。至第斯须，延入小厅，拜伏流汗，不敢仰视。即延之坐，窃视之，则昨日紫衣押牙也。因首过再三，中令曰：“昨见所话，诚心恻然，今聊以慰其憔悴矣。”即命箱中官诰授之，已再除湖州矣。纟斗喜跃未已，公又曰：“黄娥可于飞之任也。”特令送就其逆旅，行装千贯，与偕赴所任。（《太平广记》卷一六七）
    ○发冢盗
    光启、大顺之际，褒中有盗发冢墓者，经时搜索不获，长吏督之甚严。忽一日擒获，置于所司，淹延经岁，不得其情，拷掠楚毒，无所不至。款古即具，连及数人，皆以为得之不谬矣。及临刑，傍有一人攘袂大呼曰：“王法岂容枉杀平人者乎？发冢者，我也。我日在稠人之中，不为获擒，而斯人何罪，欲杀之，速请释放。”旋出丘中所获之赃，验之，略无差异。具狱者亦出其赃，验之无差。及藩帅躬自诱而问之，曰：“虽自知非罪，而受楚不禁，遂令骨肉伪造此赃，希其一死。”藩帅大骇，具以闻于朝廷，坐其狱吏。枉陷者获免，自言者补衙职而赏之。（《太平广记》卷一六八）
    ○郑雍
    郑雍学士未第时，求婚于白州崔相公远。才允许，而博陵有事，女则随例填宫。至朱梁开平之前，崔氏在内托疾，敕令出宫，还其本家。郑则复托媒氏致意，选日亲迎。士族婚礼，随其丰俭，亦无所阙。寻有庄盆之感，又杖经期周，莫不合礼，士林以此多之，美称籍甚。场中翘足望之，一举中甲科（封尚书榜下），脱白，授秘校，兼内翰，与丘门同敕入，不数载而卒。（《太平广记》卷一六八）
    ○王殷
    王殷，梁开封尹瓒之犹子也。乾化中，为徐州连率。众叛拒命，杀害使臣，点阅市井而授甲焉。有亲随苗温与数辈，度其必不济，窃谋作乱。事泄被擒，刳心而死。其妻配隶别部军校，殊不甘，挟短刃，割乳而殒。闻者无不嗟尚。（《太平广记》卷一六八）
    ○刘崇龟
    刘崇龟镇南海之岁，有富商子少而白皙，稍殊于稗贩之伍。泊船于江，岸上有门楼，中见一姬年二十余，艳态妖容，非常所睹，亦不避人。得以纵其目逆，乘便复言：“某黄昏当诣宅矣。”无难色，颔之微哂而已。既昏暝，果启扉伺之。比子未及赴约，有盗者径入行窃，见一房无烛，即突入之，姬即欣然而就之。盗乃谓其见擒，以庖刀刺之，遗刀而逸，其家亦未之觉。商客之子旋至，方入其户，即践其血，汰而仆地。初谓其水，以手扪之，闻鲜血之气未已，又扪着有人卧，遂走出。径登船，一夜解维。比明，已行百余里。其家迹其血至江岸，遂陈状之。主者讼穷诘岸上居人，云：“某日夜，有某客船一夜径发。”即差人追及，械于圉室，拷掠备至，具实吐之，唯不招杀人。其家以庖刀纳于府主矣。府主乃下令曰：“某日大设，合境庖丁宜集于球场，以候宰杀。”屠者既集，乃传令曰：“今日既已，可翌日而至。”乃各留刀于厨而去。府主乃命取诸人刀，以杀人之刀换下一口。来早，各令诣衙请刀，诸人皆认本刀而去。唯一屠最在后，不肯持刀去。府主乃诘之，对曰：“此非某刀。”又诘以何人刀，即曰：“此合是某乙者。”乃问其住止之处，即命擒之，则已窜矣。于是乃以他囚之合处死者，以代商人之子，侵夜毙之于市，窜者之家，旦夕潜令人伺之。既毙其假囚，不一两夕，果归家，即擒之，具首杀人之咎，遂置于法。商人之子夜入人家，以奸罪杖背而已。彭城公之察狱，可谓明矣。（《太平广记）卷一七二）
    ○杀妻者
    闻诸耆旧云：昔有人因他适回，见其妻为奸盗所杀，但不见其首，支体具在。既悲且惧，遂告于妻族。妻族闻之，遂执婿而入官丞，行加诬云：“尔杀吾爱女。”狱吏严其鞭捶，莫得自明。洎不任其苦，乃自诬杀人，甘其一死。疑案既成，皆以为不缪，郡主委诸从事。从事疑而不断，谓使君曰：“某滥尘幕席，诚宜竭节。奉理人命，一死不可再生，苟或误举典刑，岂能追悔也，必请缓而穷之。且为夫之道，孰忍杀妻，况义在齐眉，曷能断颈。纵有隙而害之，盍作脱祸之计也，或推病殒，或托暴亡，必存尸而弃首，其理甚明。”使君许其谳义。从事乃别开其第，权作狴牢，慎择司存，移此系者，细而劾之，仍给以酒食汤沐，以平人待之，键户棘垣，不使系于外。然后遍勘在城伍作行人，令各供通，近来应与人家安厝坟墓多少去处文状。既而一面诘之曰：“汝等与人家举事，还有可疑者乎？”有一人曰：“某于一豪家举事，共言杀却一奶子，于墙上舁过，凶器中甚似无物，见在某坊。”发之，果得一女首级。遂将首对尸，令诉者验认，云：“非也。”遂收豪家鞠之，豪家伏辜而具款，乃是杀一奶子，函首而葬之，以尸易此良家之妇，私室蓄之。豪土乃全家弃市。吁，伍辞察狱，得无慎乎！（《太平广记》卷一七二）
    ●卷二
    ○葛周
    梁葛侍中周镇兖之日，尝游从此亭。公有厅头甲者，年壮未婿，有神彩，善骑射，胆力出人。偶因白事，葛公召入，时诸姬妾并侍左右。内有一爱姬，乃国色也，专宠得意，常在公侧。甲窥见爱姬，目之不已。葛公有所顾问，至于再三，甲方流眄于殊色，竟忘其对答，公但俯首而已。既罢，公微哂之。或有告甲者，甲方惧，但云神思迷惑，亦不计忆公所处分事。数日之间，虑有不测之罪。公知其忧甚，以温颜接之。未几，有诏命公出征，拒唐师于河上。时与敌决战，交锋数日，敌军坚阵不动。日暮，军士饥渴，殆无人色。公乃召甲谓之曰：“汝能陷此阵否？”甲曰：“诺。”即揽辔超乘，与数十骑驰赴敌军，斩首数十级，大军继之，唐师大败。及葛公凯旋，乃谓爱姬曰：“大立战功，宜有酬赏，以汝妻之。”爱姬泣涕辞命，公勉之曰：“为人之妻，可不愈于为人之妾耶？”令具饰资妆，其直数千缗。召甲告之曰：“汝立功于河上，吾知汝未婚，今以某妻，兼署列职。”此女即所目也。甲固称死罪，不敢承命，公坚与之，乃受。噫！古有绝缨盗马之臣，岂逾于此。葛公为梁名将，威名著于敌中，河北谚曰“山东一条葛，无事莫撩拨”云。（《太平广记》卷一七七）
    ○郑昌图
    广明年中，凤翔副使郑侍郎昌图未及第前，尝自任以广度弘襟，不拘小节，出入游处，悉恣情焉。洎至舆论喧然，且欲罢举。其时同里有亲表家仆，自宋亳庄上至，告其主人云：“昨过洛京，于谷水店边逢见二黄衣使人西来，某遂与同行。至华岳庙前，二黄衣使与某告别，相揖于店后面，谓某曰：‘君家郎君应进士举无？’仆曰：‘我郎主官已高，诸郎君见修学次。’又问曰：‘莫亲戚家儿郎应无？’曰：‘有。’使人曰：‘吾二人乃是今年送榜之使也。自泰山来到金天处，押署其榜，子幸相遇。’仆遂请窃窥其榜，使者曰：‘不可，汝但记之。’遂画其地曰：‘此年状头姓，偏傍有，名两字，下一字在口中。榜尾之人姓，偏傍亦有此，名两字，下一字亦在口中。记之记之！’”遂去。郑公亲表颇异其事，遂访岐副具话之，具勉以就试。昌图其年状头及第，榜尾邹希回也，姓名画点皆同。（《太平广记》卷一八三）
    ○杨玄同
    唐天年，河中进士杨玄同老于名场。是岁颇亦彷徨，未涯兆朕，宜祈吉梦，以卜前途。是夕，梦龙飞天，乃六足。及见榜，乃名第六，则知固有前定矣。（《太平广记》卷一八四、《永乐大典》卷一三一三九）
    ○高辇
    礼部贡院凡有榜出，书以淡墨。或曰：“名第者，阴注阳受，淡墨书者，若鬼神之迹耳，此名鬼书也。”范质云：“未见故实。涂说之言，未敢为是。”尝记未应举日，有登第者相告，举子将策名，必有异梦。今聊记忆三数梦，载之于此。高辇应举，梦雷电晦冥，有一小龙子在前，吐出一石子，辇得之。占者曰：“雷电晦冥，变化之象，一石十科也。将来科第，其十数矣。”及将放榜，有一吏持主文帖子至。问小吏姓名，则曰：“姓龙”，询其名第高卑，则曰“第十人”。又郭俊应举时，梦见一老僧屐于卧榻上，蹒跚而行。既寤，甚恶之。占者曰：“老僧，上座也；著屐于卧榻上行，屐高也。君其巍峨矣。”及见榜，乃状元也。王汀应举时，至滑州旅店，梦射王慎征，一箭而中。及将放榜，或告曰：“君名第甚卑。”汀答曰：“苟成名，当为第六人。”及见榜，果如所言。或者问之，则告以梦：“王慎征则前年第六人及第，今射而中之，故知亦此科第也。”质于癸巳年应举，考试毕场。自以孤平初举，不敢决望成名。然忧闷如醉，昼寝于逆旅，忽有所梦。寐未化间，有九经蒋之才相访，即惊起而坐，且告以梦，梦被人以朱笔于头上乱点，己牵一胡孙如驴许大。蒋即以梦占之曰：“君将来必捷，兼是第三人矣。”因问其说，即曰：“乱点头者，再三得也；朱者，事分明也；胡孙大者为猿，算法圆三径一，故知三数也。”及放榜，即第十三人也。（《太平广记》卷一八四）
    ○张
    张相富于权略，素不知兵。昭宗朝，亲统扈驾六师，往讨太原，遂至失律，陷其副帅侍郎孙揆。寻谋班师，路由平阳，平阳即蒲之属郡也。牧守姓张，即蒲帅王珂之大校。珂变诈难测，复虑军旅经过，落其诡计。乃先数程而行，泊于平阳之传舍，六军相次，由阴地关而进。深忌晋牧，复不敢除之。张于一舍郊迎，既驻邮亭。令张使君升厅，茶酒设食毕，复命茶酒，不令暂起，仍留晚食。食讫，已晡时，又不令起，即更茶数瓯。至张灯，乃许辞去，自旦及暮，不交一言，口中咀少物，遥观一如交谈之状。珂性多疑，动有警察。时侦事者寻已密报之云：“刺史与相国密话竟夕。”珂果疑，召张问之曰：“相国与尔，自旦至暮，所话何？”对云：“并不交言。”王殊不信，谓其不诚，戮之。六师乃假途归京，了无纤虑。后判邦计，诸道各致纨绮之类，并不受之。乃命专人面付之曰：“尔述吾意，以此物改充军行所费之物，锅幕布槽啖马药，土产所共之物，咸请备之。”于是诸藩镇欣然奉之。以至军行十万，所要无阙，皆心匠之所规画。梁祖忌之，潜令刺客杀之于是水庄上。（《太平广记》卷一九○）
    ○村妇
    昭宗为梁主劫迁之后，岐凤诸州，各蓄甲兵甚众，恣其劫掠以自给。成州有僻远村墅，巨有积货，主将遣二十余骑夜掠之。既仓卒至，罔敢支吾，其丈夫并囚缚之，罄搜其货，囊而贮之。然后烹豕犬，遣其妇女羞馔，恣其饮啖。其家尝收莨菪子，其妇女多取之熬捣，一如辣末，置于食味中，然后饮以浊醪。于时药作，竟于腰下拔剑掘地曰：“马入地下去也。”或欲入火投渊，颠而后仆。于是妇女解去良人执缚，徐取骑士剑，一一断其颈而瘗之。其马使人逐官路，而遣之，罔有知者。后地土改易，方泄其事。（《太平广记）卷一九○）
    ○王宰
    丁丑岁，蜀师戍于固镇。有巨师曰费铁觜者，本于绿林部下将卒，其人也，多使人行劫而纳其货。一日，遣都将领人攻河池县。有王宰者，失其名，少壮而勇，只与仆隶十数辈止于公署。群盗夜至，宰启扉而俟之，格斗数刻，宰中镞甚困。贼将俞其阈，小仆持短枪，靠扉而立，连中三四魁首，皆应刃而仆，肠胃在地焉。群盗于是舁尸而遁。他日，铁觜又劫村庄。才合夜，群盗至村，或排闼而入者，或四面坏壁而入。民家灯火尚荧煌，丈夫悉遁去，唯一妇人以杓挥釜汤泼之，一二十辈无措手，为害者皆狼狈而奔散。妇人但秉杓据釜，略无所损。旬月后，铁觜部内数人，有面如疮癞者，费终身耻之。（《太平广记》卷一九二）
    ○段成式
    成式多禽荒，其父文昌尝患之，复以年长，不加面斥其过，而请从事言之。幕客遂同诣学院，具述丞相之旨，亦唯唯逊谢而已。翌日，复猎于郊原，鹰犬倍多。既而诸从事各送兔一双，其书中征引典故，无一事重叠者。从事辈愕然，多其晓其故实。于是齐诣文昌，各以书示之。文昌方知其子艺文该赡。山简云：“吾年四十，不为家所知。”颇亦类此。（《太平广记）卷一九七）
    ○江陵书生
    江陵南门之外，雍门之内，东垣下有小瓦堂室一所，高三尺许，具体而微。询其州人，曰：“此息壤也。”鞠其由，曰：“数百年前，此州忽为洪涛所漫，未没者三二版。州帅惶惧，不知所为。忽有人白之曰：‘州之郊墅间，有一书生博读甚广，才智出人，请召询之。’及召问之。‘此是息壤之地，在于南门。仆尝读《息壤记》云：禹湮洪水，兹有海眼，泛之无恒。禹乃镌石，造龙之宫室，置于穴中，以塞其水脉。后闻版筑此城，毁其旧制，是以有此怀襄之患。请掘而求之。’果于东垣之下，掘数尺，得石宫室，皆已毁损。荆帅于是重葺，以厚壤培之，其洪水乃绝。今于其上又起屋宇，志其处所。”旋以《息壤记》验之，不谬。（《太平广记》卷一九七、《锦绣万花谷前集》卷六）
    ○陈叔
    陈叔，鸿之子也，鸿与白傅传《长恨词》，文格极高，盖良史也。咸通中，佐廉使郭常侍铨之幕于徐，性尤耿介，非其人不与之交。同院有小计姓武，亦元衡相国之后，盖汾阳之坦床也。乃心不平之，遂挈家居于茅山，与妻子隔山而居，短褐束绦，焚香习禅而已。或一年半载，与妻子略相面焉。在职之时，唯流沟寺长老与之款接，亦具短褐相见。自述《檀经》三卷，今在藏中。临行，留一章与其僧云：“行若独轮车，常畏大道覆。止若圆底器，常恐他物触。行止既如此，安得不离俗。”乾符中，弟琏复佐薛能幕于徐，自丹阳棹小舟，至于彭门，与弟相见。薛公重其为人，延请入城，遂坚拒之曰：“某已有誓，不践公门矣。”薛乃携舟造之，话道永日，不宿而去。其志尚之介僻也如此。（《太平广记》卷二○二、又见《类说》卷五四、唐诗纪事卷六六）
    ○王仁裕
    晋都洛下，丙申年春，翰林学士王仁裕夜直。闻禁中蒲牢，每发声，如叩项脑之间，其钟忽撞作索索之声，有如破裂，如是者旬余。每与同职默议，罔知其何兆焉。其年中春，晋帝果幸于梁汴，石渠金马，移在雪宫，迄今十三年矣。索索之兆，信而有征。（《大平广记》卷二○三）
    ○王仁裕
    后唐清泰之初，王仁裕从事梁苑，时范公延光师之。春正月，郊野尚寒，引诸幕寮，饯朝客于折柳亭。乐则于羽，而响铁独有宫声，洎将掺执，竟不谐和。王独讶之，私谓戎判李大夫式、管记唐员外献曰：“今日必有俦张之事，盖乐音不和，今诸音举羽，而独扣金有宫声。且羽为水，宫为土，水土相克，得无忧乎？”于时筵散，朝客西归。范公引宾客，绁鹰犬，猎于王婆店北，为奔马所坠，不救于荒陂。自辰巳至午后，绝而复苏。乐音先知，良可至矣。（《太平广记》卷二○四）
    ○厉归真
    唐末，江南有道士厉归真者，不知何许人也。曾游洪州信果观，见三官殿内功德塑像，是玄宗时夹，制作甚妙，多被雀鸽粪秽其上。归真遂于殿壁画一鹞，笔迹奇绝，自此雀鸽无复栖止此殿。其画至今尚存。归真尤能画折竹野鹊。后有人传，归真于罗浮山上升。（《太平广记》卷二一三、《类说》卷五四）
    ○高骈
    江淮州郡，火令最严，犯者无赦。盖多竹屋，或不慎之，动则千百间立成煨烬。高骈镇维扬之岁，有术士之家延火，烧数千户。主者录之，即付于法。临刃，谓监刑者曰：“某之愆尤，一死何以塞责。然某有薄技，可以传授一人，俾其救济后人，死无所恨矣。”时骈延待方术之士，恒如饥渴，监刑者即缓之，驰白于骈。骈召入，亲问之。曰：“某无他术，唯善医大风。”骈曰：“可以核之。”对曰：“但于福田院选一最剧者，可以试之。”遂如言。乃置患者于室中，饮以乳香酒数升，则懵然无知。以利刀开其脑缝，挑出虫可盈掬，长仅二寸。然以膏药封其疮，别与药服之，而更节其饮食动息之候。旬余，疮尽愈。才一月，眉须已生，肌肉光净，如不患者。骈礼术士为上客。（《太平广记》卷二一九）
    ○田令孜
    长安完盛日，有一家于西市卖饮子，用寻常之药，不过数味，亦不闲方脉，无问是何疾苦，百文售一服，千种之疾，入口而愈。常于宽宅中，置大锅镬，日夜锉斫煎煮，给之不暇，人无远近，皆来取之。门市骈罗，喧阗京国，至有赍金守门，五七日间未获给付者，获利甚极。时田令孜有疾，海内医工召遍，至于国师待诏，了无其征。忽见亲知白田曰：“西市饮子，何妨试之？”令孜曰：“可。”遂遣仆人，驰乘往取之，仆人得药，鞭马而回。将及近坊，马蹶而覆之，仆既惧其严难，不复取云，遂诣一染坊，丐得池脚一瓶子，以给其主。既服之，其病立愈。田亦只知病愈，不知药之所来，遂偿药家甚厚。饮子之家，声价转高，此盖福医也。近年，邺都有张福医者亦然，积货甚广，以此有名，为蕃王挈归塞外矣。（《太平广记》卷二一九）
    ○于遘
    近朝中书舍人于遘，尝中蛊毒，医治无门，遂长告，渐欲远适寻医。一日，策杖坐于中门之外，忽有钉铰匠见之，问曰：“何苦而羸茶如是？”于即为陈之。匠曰：“某亦曾中此，遇良工，为某钤出一蛇而愈。某亦传得其术。”遘欣然，且祈之。彼曰：“此细事耳。来早请勿食，某当至矣。”翊日，果至，请遘于舍檐下，向明张口，执钤俟之。及欲夹之，差跌而失，则又约以来日。经宿复至，定意伺之，一夹而中。其蛇已及二寸许，赤色，粗如钗股矣，遽命火焚之。遘遂愈，复累除官，至紫微而卒。其匠亦不受赠遗，但云：“某有誓救人。”唯引数觞而别。（《太平广记》卷二一九）
    ○颜燧
    京城及诸州郡中，有医人能出蛊毒者，目前之验甚多，人皆惑之，以为一时幻术，膏盲之患，即不可去。郎中颜燧者，家有一女使抱此疾，常觉心肝有物唼食，痛苦不可忍。累年后瘦瘁，皮骨相连，胫如枯木。偶闻有善医者，于市中聚众甚多，看疗此病，颜试召之。医生见曰：“此是蛇蛊也，立可出之。”于是先令炽炭一二十斤，然后以药饵之。良久，医工秉小钤子于傍，于时觉咽喉间有物动者，死而复苏。少顷，令开口，钤出一蛇子长五七寸，急投于炽炭中燔之。燔蛇屈曲，移时而成烬。其臭气彻于亲邻，自是疾平，永无啮心之苦耳。则知活变起虢肉徐甲之骨，信不虚矣。（《太平广记》卷二一九）
    ○申光逊
    近代曹州观察判官申光逊，言本家桂林。有官人孙仲敖，寓居于桂，交、广人也。申往谒之，延于卧内，冠簪相见曰：“非慵于巾栉也，盖患脑痛尔。”即命醇酒升余，以辛辣物洎胡椒、干姜等屑仅半杯，以温酒调，又于枕函中，取一黑漆筒，如今之笙项，安于鼻窍。吸之至尽，方就枕，有汗出表，其疾立愈，盖鼻饮蛮獠之类也。（《太平广记》卷二二○）
    ○田承肇
    王蜀将田承肇，常领骑军戍于凤翔。因引骑潜出，解鞍憩于林木之下，面前忽见方圆数尺静地中，有小树子一茎高数尺，并无柯叶，挺然而立，尤甚光滑。肇就之玩弄，以手上下摩娑。顷刻间，手指如中毒药，苦不禁，于是鞭马归营。至，臂膊已粗于桶。时有村妪善禁，居在深山中，急使人召得，已将不救。妪曰：“此是胎生七寸蛇戏处，喷毒在树木间。扪者树枝立合，致卒。”肇曰：“是也。”急使人就彼□之，果获二蛇，长六七寸，毙之。妪遂禁勒，自膊间趁，渐渐下至于腕，又并趁入食指，尽食指一节，趁之不出，蹙成一球子许肉丸。遂以利刀断此一节，所患方除。其断下一节，巨如一气球也。（《太平广记》卷二二○）
    ○蛇毒
    赵延禧云：遭恶蛇虺所螫处，帖之艾炷，当上灸之，立差，不然即死。凡蛇啮即当啮处灸之，引去毒气，即止。（《大平广记》卷二二○）
    ○程逊
    晋太常卿程逊足下有龟文，尝招相者视之。相者告曰：“君终有沈溺之厄。”其后使于浙右，竟葬于海鱼之腹。常谓《李固传》云：“固足履龟纹，而位至三公，卒无水害。”同事而异应也。（《太平广记》卷二二三）
    ○真阳观
    新浙县有真阳观者，即许真君第子曾真人得道之所。其常住有庄田，颇为邑民侵据。唐僖宗朝，南平王钟传据江西八州之地。时观内因修元斋，忽有一香炉自天而下。其炉高三尺，下有一盘，盘内出莲花一枝，花有十二叶，叶间隐出一物，即十二属也。炉顶上有一仙人，戴远游之冠，着云霞之衣，相仪端妙。左手扌耆颐，右手垂膝，坐一小磐石。石上有花竹流水松桧之状，雕刊奇怪，非人工所及也。其初降时，凡有邑民侵据本观庄田，即蜚于田所，放大光明，邑民惊惧，即以其田还观，莫敢逗留，南平王闻其灵异，遣使取炉，至江西供养。忽一夕失炉，寻之却至旧观，道俗目之为瑞炉。故丞相乐安公孙南迁，路经此观，留题末句云：“好是步虚明月夜，瑞炉蜚下醮坛前。”其瑞炉比如金色，轻重不定，寻常举之，只可及六七斤。曾有一盗者窃之，虽数人亦不能举。至今犹在本观，而不能复蜚矣。（《太平广记》卷二三二）
    ○陴湖渔者
    徐宿之界有陴湖，周数百里，两州之莞蓟萑苇，迨芰荷之类，赖以资之。唐天中，有渔者于网中获铁镜，亦不甚涩，光犹可鉴面，阔六五寸，携以归家。忽有一僧及门，谓渔者曰：“君有异物，可相示乎？”答曰：“无之。”僧曰：“闻君获铁镜，即其物也。”遂出之。僧曰：“君但却将往所得之处照之，看有何睹。”如其言而往照，见湖中无数甲兵。渔者大骇，复沉于水，僧亦失之。耆老相传，湖本陴州沦陷所致，图籍亦无载焉。（《太平广记》卷二三二）
    ○大安寺
    唐懿宗用文理天下，海内晏清，多变服私游寺观。民间有奸猾者，闻大安国寺有江淮进奏官寄吴绫千匹在院，于是暗集其群，就内选一人肖上之状者，衣上私行之服，多以龙脑诸香薰，引二三小仆，潜入寄绫之院。其时有丐者一二人至，假服者遗之而去。逡巡，诸色丐求之人，接迹而至，给之不暇。假服者谓院僧曰：“院中有何物？可借之。”僧未诺间，小仆掷眼向僧，僧惊骇曰：“柜内有人寄绫千匹，唯命是听。”于是启柜，罄而给之。小仆谓僧曰：“来日早，于朝门相觅，可奉引入内，所酬不轻。”假服者遂跨卫而去。僧自是经日访于内门，杳无所见，方知群丐并是奸人之党焉。（《太平广记》卷二三八）
    ○李延召
    王蜀将王宗俦帅南梁日，聚粮屯师，日兴工役，凿山刊木，略不暂停，运粟泛舟，军人告倦。岷峨之人，酷好释氏，军中皆右执凶器，左秉佛书，诵习之声，混于刁斗。时有健卒李延召，继年役于三泉黑水以来，采斫材木，力竭形枯，不任其事，遂设诈陈状云：“近者得见诸佛如来，乘舆跨象，出入岩崖之中，飞升松柏之上，如是之报甚频。某虽在戎门，早归释教，以其课诵至诚，是有如此感应。今乞蠲兵籍，截足事佛，俾将来希证无上之果。”宗俦判曰：“虽居兵籍，心在佛门，修心于行伍之间，达理于幻泡之外，归心而依佛氏，截足以事空王。壮哉貔貅，何太猛利，大愿难阻，真诚可嘉。准状付本军，除落名氏，仍差虞候监截一足讫，送真元寺收管洒扫。”延召比欲矫妄免其役，及临断足时，则怖惧益切。于是迁延十余日，哀号宛转，避其锋钅亡。宗俦闻之，大笑而不罪焉。（《太平广记》卷二三八）
    ○俳优人
    太祖入觐昭宣，昭宗开宴，坐定，伶伦百戏在焉。俳恒真颂圣，先祝帝德，然后说元勋梁王之功业曰：“我元勋梁王，五百年间生之贤。”九优太史胡趱应曰：“酌然如此，四海之内共知，固教朝廷如东向。”侍宴臣僚无不失色，梁太祖但笑而已。昭宗不怿，如无奈何。趱又自好博奕。尝独跨一驴，日到故人家棋，多早去晚归，年岁之间，不曾暂辍。每到其家，主人必戒家童曰：“与都知于后院喂饲驴子。”趱甚感之，夜则跨归。一日，非时宣召，趱仓忙索驴。及牵前至，则觉喘气，通体汗流，乃正与主人拽耳。趱方知自来与其家拽磨。明早，复展步而至。主人亦曰：“与都知抬举驴子。”曰：“驴子今日偶来不得。”主人曰：“何也””趱曰：“只从昨回宅，便患头旋恶心，起止未得，且乞假将息。”主人亦大笑。盖以趱之黠也如是，而不知其所乘经年与人旋亨利，亦数为同人对衔挪揄之。（《太平广记》卷二五二）
    ○不调子
    有不调子，恒以滑稽为事。辈流间有慧黠过人，性识机警者，皆被诱而玩之。尝与一秀士同舟，泛江湖中，将欲登路。同船客有驴瘦劣，尾仍偏，不调子坚劝秀士市之。秀士鄙其瘦劣，勉之曰：“此驴有异相，不同常等。”不得已，高价市之。既舍楫登途，果弱，不堪乘跨，而苦尤之。不调曰：“勿悔，此不同他等。”其夕，忽值雪。不调曰：“得之矣，请贳酒三五杯，然后奉为话其故事。”秀士又黾挽贳而饮之。及举爵，言之曰：“君不闻杜荀鹤诗云‘就船买得鱼偏美，踏雪沽来酒倍香’乎？请君买驴沽酒者，盖为杜诗有之，非无证据。”秀士被买而玩之，殊不知觉，至是方悟焉。（《太平广记》卷二五二）
    ○司马都
    前进士司马都居于青丘，尝以钱二万，托戎帅王师范下军将市丝。经年，丝与金并为所没。都因月旦趋府，谒王公，偶见此人，问之。其人貌状，魁伟胡<思见>，凶顽发怒，欲自投于井。都徐曰：“何至如此！足下吒一抱之髭须，色斯举矣；望千寻之玉，井有人焉。”王公知之，毙军将于枯木。（《太平广记》卷二五二）
    ○李任为赋
    天成年，卢文进镇邓，因出城，宾从偕至。舍人韦吉亦被召，年老，无力控驭。既醉，马逸，东西驰桑林之中，被横枝骨挂巾冠，露秃而奔突，仆夫执从，则已坠矣。旧患肺风，鼻上瘾疹而黑，卧于道周，幕客无不笑者。从事令左司郎中李任、祠部员外任瑶，各占一韵而赋之。赋项云：“当其厅子潜窥，衙官共看，喧呼于麦垅之里，偃仆于桑林之畔。蓝搀鼻孔，真同生铁之椎；甸骷髅，宛是熟铜之钅。”余不记之，闻之者无不解颐。（《太平广记》卷二五二）
    ○陈癞子
    唐营丘有豪民姓陈，藏镪钜万，染大风疾，众目之为陈癞子。自奉之道，则不薄矣，然切讳癞字。家人妻孥，或误言者，则必遭怒，或至笞。宾客或言所苦减退，则酒食延待，优丰甚至，言增添，则白眼相顾耳。有游客，心利所沾，而不能禁其口。遂谒之。初谓曰：“足下之疾，近日尤减。”陈亦欣然，命酒馔延接，乃赍五缗。客将起，又问之曰：“某疾果退否？”客曰：“此亦添减病。”曰：“何谓也？”客曰：“添者，面上添肉渤沤子；灭者，灭却鼻孔。”长揖而去，数日不怿。又每年五月，值生辰，颇有破费，召僧道，启斋筵，伶伦百戏毕备。斋罢，伶伦赠钱数万。时有<军页>者何岸高，不敏见，既去复入，谓曰：“蒙君厚惠，感荷奚言！然某偶忆短李相公诗，落句一联，深叶主人盛德也。”陈曰：“试诵之。”时陈君处于中堂，坐碧纱帏中，左右侍立，执轻{妾}白帚者数辈。伶伦曰：“诗云：三十年来陈癞子，如今始得碧纱。”遭大诟而去。（《太平广记》卷二五七）
    ○征君
    唐肃宗之代，急于贤良，下诏搜山林草泽，有怀才抱德及匡时霸国者，皆可爵而任之。有征君，自灵武衣草衣，蹑芒ハ，诣于国门。肃宗闻之喜曰：“果有贤士应募矣。”遂召对，访时事得失，卒无一辞，但再三瞻望圣颜而奏曰：“微臣有所见，陛下知之乎？”对曰：“不知。”奏曰：“臣见陛下圣颜，瘦于在灵武时。”帝曰：“宵旰所劳，以至于是。”侍臣有匿笑不禁者。及退，更无他言。帝知其妄人也，恐闭将来贤路，亻邑挽除授一邑宰。洎将寒食，京兆司逐县索杏仁，以备贡奉。闻之，大为不可，独力抗之，遂诣阙请对。京兆司亦惧此征君必有异见，将奈之何。及召对，奏曰：“陛下要寒节杏仁，今臣敲将来，鸟复进浑杏仁。”上ㄉ而遣之，竟不置其罪。（《太平广记》卷二六○）
    ○胡令
    奉先县有令姓胡，忘其名，渎货靳食，僻好博奕。邑寄张巡官，好尚既同，往来颇洽。每会棋，必自旦及暮，品格既停，略无厌倦。然宰君时入中门，少顷，又来对棋。如是日日，早入晚归，未尝设食于张，不胜饥冻。潜知之，时入盖自食而复出。及暮辞宰曰：“且去也，极是叨铁。”胡唯唯而已。张去，胡忽思之曰：“此人相别云‘极是叨铁’，出何文谭？”急令追之。既至，问：“明公适云‘极是叨铁’，其义家在？”张复款坐，谓曰：“长官岂不知有叨铁耶？”曰：“不知。”曰：“还见治炉家，置一铁长杖乎？只此是。炉中猛火炎炽，铁汁或未销融，使此杖时时于炉中ㄅ猛火了，却出来，移时又ㄅ猛火了，却出来，只此是叨铁也。”言讫而去。胡入室，话于妻子，再三思之，方知讽其每日自入，︿猛火了，却出来棋也。凡靳食倦客之上．时人多以此讽之。（《太平广记》卷二六二）
    ○郡牧
    唐有膏梁子出刺，郡人迎候甚至，前任与之设交代之礼仪无阙者。二礼生具头冠礼衣，相其宾主，升降揖让，而新牧赞ヴ，敛容低视，不敢正面对礼生。及礼毕，使人再三传语，慰劳感谢，皆莫涯其意。翌日，于内阁，从礼生从容，生极惶恐，罔知去就。既坐，蹙低语曰：“贤尊安否？”礼生唯唯。又曰：“顷年营大事时，极烦贤尊心力。”生亦瞢然。及罢，有亲知细询之，乃曰瞢：“此礼生缘方相子弟，昔曾使他家君，是以再三感谢。”且士流中亦有故为轻薄者，亦有昧于菽爽不能分别者，信而有之。（《太平广记》卷二六二、《说郛》四八）
    ○张咸光
    梁龙德年，有贫衣冠张咸光，游丐无度于梁宋之间。复有刘月明者，与咸光相类，常怀匕著，每游贵门，即遭虐戏，方食则夺其匕著，则袖中出而用之。梁驸马温积谏议权判开封府事，咸光忽遍诣豪门告别。问其所诣，则曰：“往投温谏议也。”问：“有何绍介而往？”答曰：“顷年大承记录，此行必厚遇也。大谏尝制《碣山潜龙宫上梁文》云：‘馒头似碗，胡饼如簏，畅杀刘月明主簿，喜杀张咸光秀才。’以此知必承顾ツ。”闻者绝倒。（《太平广记》卷二六二、《说郛》四八）
    ○道流
    □□□□□任兴元节判，离秦州乡地，未及岁年，忽有来寻师者。赍亲表施州刺史刘缄封，衣紫而来，兼言往洋州求索。询其行止，云：“某忝窃乡关之分，先于秦州西升观入道多年。”遂沉吟思之，当离乡日，观中无此道流，深感其命服所求，其人亦匆匆而过。旬月间，自洋源回，薄有所获，告辞之意，亦甚挥遽。遂设计延伫，拂榻止之。夜静，沃以醴醪数瓯，然后徐询之曰：“尊师身边紫绶，自何而得，宜以直诚相告。”对曰：“此是先和尚命服，传而衣之。”乃是广修寺著紫僧弟子，师既殂，乃舍空门，投西升观入道，便以紫衣而服之，自谓传得本师衣钵。岂有道士窃衣先和尚紫衣，未之前闻。（《太平广记》卷二六二）
    ○市马
    洛中有大寮，世籍膏粱，不分牝牡。偶市一马，都莫知其妍媸，为驵僧所欺曰：“此马不唯驯良，齿及二十余岁，合直两马之资，况行不动尘，可谓驯良之甚也。”遂多金以市之。僧即倍获利。临去又曰：“此马兼有牙出也。”于是大喜。诘旦乘出，如鹅鸭之行。及至家，矜炫曰：“此马不唯驯熟，兼饶得果子牙两所。”复召僧，别赠二十。（《太平广记》卷二六二、《说郛》四八）
    ○朝士使朔方
    □□□□□□□□□□□□□□□□□□□□□□□□□□□□□□□□□□□□□□□□□□□□□跳索百戏俱呈，使臣观之如不见。□意其不足为欢笑□□别非□胡腾，使臣仰视拓拔，又斜ツ胡腾，遂敛衽恭□□□位视有若惭□□之貌，逡巡舞罢，趋而前谢曰：已蒙相公排置宴筵，百戏娱乐，更不令烦贤郎□□歌舞，颇□□□，再三辞谢。盖见拓拔中有与胡腾鼻相类，乃呼作贤郎，以此轻薄之。（《太平广记》卷二六六）
    ○轻薄士流
    唐朝有轻薄士流，出刺一郡，郡人集其歌乐百戏以迓之。至有吞刀吐刀，吹竹按丝，走圆跳索，歌喉舞腰，殊似不见。州人曰：“我使君清峻，无以悦之。”相顾忧戚。忽一日，盛夏登楼，遽令命乐。郡人喜曰：“使君非不好乐也。”及至楼下，遂令色色引上。其弦匏戛击之类迭进，皆叱去不用。有吹笙者，末后至，喜曰：“我比只要此一色。”问：“此一物何名？”曰：“名笙，可吹之。”乐工甚有德色。方欲调弄，数声，遽止之曰：“不要动指，只一直吹之。”乐工亦禀之。遂令临槛长吹，自午及申，乃呼左右，可赐与酒令退，曰：“吾谁要曲调，只藉尔唤风耳。”复一日，入山，召乐人。比至，怒目叱之曰：“只要长脚女人。”乐部忙然退出，不知其所以，遂遣六七妇人约束长脚，鼓笛而入。乃顾诸妇升大树，各持笼子令摘树果。其辈薄徒事，如此者甚多。（《太平广记》卷二六六、《类说》卷五四）
    ○崔秘
    天成二年，潘环以军功授棣牧，素无宾客。或有人荐崔秘者，博陵之士子也，举止闲雅，词翰亦工。潘一见甚喜，上馆以待之。经宿不复往，潘访之不获，既而辟一书生乃往。后荐主见而诘之，崔曰：“潘公虽勤厚，鼻柱之左有疮，脓血常流，每被薰灼，腥秽难可堪，目之为白死汉也。”荐主大ㄉ，崔之不顾名实而为轻薄也。盖潘常中流矢于面，骨衔其族，故负重伤。医疗至经年，其镞自出，其疮成漏，终身不痊。（《太平广记》卷二六六）
    ●卷三
    ○赵思绾
    贼臣赵思绾自倡乱至败，凡食人肝六十六，无非面剖而脍之。至食欲尽，犹宛转叫呼，而戮者人亦一二万。嗟乎！倘非名所仗皇威而剿之，则孰能剪灭黔黎之。（《太平广记》卷二六九）
    ○安道进
    有安道进者，即故云州帅重霸季弟，河东人也。性凶险。庄宗潜龙时，为小校，常佩剑列于翊卫。忽一日，拔而玩之，谓人曰：“此剑也。可以弗刂钟切玉，孰敢当吾锋钅亡？”旁有一人曰：“此又是何利器，妄此夸谭。假使吾引颈承之，安能快断乎？”道进曰：“真能引颈乎？”此人以为戏言，乃引颈而前，遂一挥而断。旁人皆惊散。道进携剑，日夜南驰，投于梁主。梁主壮之，俾隶淮之镇戍。有掌庾吏，进谓曰：“古人谓洞其七札为能，吾之镞，可彻其十札矣，尔辈安知之。”吏轻之曰：“使我开襟俟之，能彻吾腹乎？”安曰：“试敢开襟否？”吏即开其襟，道进一发而殪之，利镞迳过，植于墙上。安蓄一犬一婢，遂掣而南奔，昼则从于卢荻中，夜则望星斗而窜。又时看眼中神光，光多处为利方，光少处为不利。既能伏气，遂绝粒，经时抵江湖间，左挈婢，右携犬，而辙浮渡，殊无所损。淮帅得之，擢为裨将。赐与其丰。时兄重霸事蜀，亦为列校，闻弟在吴，乃告王。蜀主王嘉其意，发一介以请之。迨至蜀，亦为主将，后领兵戍于天水营长道县。重霸为招讨马步使，驻于秦亭县。民有爱子，托之于安，命之曰厅子。道进适往户外，厅子偶经行于寝之前。安疑之，大怒，遂腰斩而投于井。其家号诉于霸，传送招讨使王公。至于南梁，王公不忍加害，表救活之。及憾其元昆，又欲害其家族，兄家闲卜户防之。蜀破，道进东归，明宗补为诸州马步军都指挥使。后有过，鞭背卒。（《太平广记》卷二六九）
    ○邹仆妻
    梁末龙德壬午岁，襄州都军务邹景温移职于徐，亦绾都军之务。有劲仆（失其姓名），自恃拳勇，独与妻策驴以路。至宋州东芒砀泽，素多贼盗，行旅或孤，则鲜有获免者。其日与妻偕憩于陂之半双柳树下，大咤曰：“闻此素多豪客，岂无一人与吾曹决胜负乎？”言粗毕，有五六盗自丛薄间跃出，一夫自后双手交抱，搏而仆之。其徒遽扼其喉，抽短刃以断之。斯仆随身兵刃，略无所施，盖掩其不备也。唯妻在侧，殊无惶骇，但矫而大呼曰：“快哉，今日方雪吾之耻也！吾比良家之子，遭其俘掠，以致于此，孰谓无神明也。”贼谓诚至而不杀，与行李并二驴驱以南迈，近五六十里，至毫之北界，达孤庄南而息焉。庄之门有器甲，盖近戍<辶水>警之卒也。其妇遂径入村人之中堂，盗亦谓其谋食，不疑也。乃泣拜其总首，且告其夫适遭屠戮之状。总首闻之，潜召其徒，俱时执缚，唯一盗得逸。械送毫城，咸弃于市。其妇则返襄阳，还削为尼，誓终焉之志。（《太平广记》卷二七○）
    ○歌者妇
    南中有大帅，世袭爵位，然颇恣横。有善歌者，与其夫自北而至，颇有容色，帅闻而召之。每入，辄与其夫偕至，更唱迭和，曲有余态。帅欲私之，妇拒而不许。帅密遣人害其夫而置妇于别室，多其珠翠，以悦其意。逾年往诣之，妇亦欣然接待，情甚婉娈。及就榻，妇忽出白刃于袖中，擒帅而欲刺之。帅掣肘而逸，妇逐之。适有二奴居前阖其扉，由是获免。旋遣人执之，已自断其颈矣。（《太平广记》卷二七○）
    ○河池妇人
    梁祖攻围岐陇之年，引兵至于凤翔。秦师李茂贞，遣戎校李继朗统众救之。至则大捷，生降七千余人。及旋军，于河池县掠获一少妇，甚有颜色。继朗悦之，寝处于兵幕之下。西迈十五余程，每欲逼之。即云：“我姑严夫妒，请以死代之。”戎师怒，胁之以威，终莫能屈。师笑而悯之，竟不能犯，使人送还其家。（《太平广记》卷二七一）
    ○秦骑将
    秦骑将石某者，甚有战功。其妻悍且妒，石常患之。后其妻独处，乃夜遣人剌之。妻手接其刃，号救叫喊，婢妾共击贼，遂折镡而去，竟不能害，妇十指皆伤。后数年，秦亡入蜀，蜀遣石将兵，屯于褒梁。复于军中募侠土，就家刺之。褒、蜀相去数千里，侠士于是挟刃，怀家书，至其门曰：“褒中信至，令面见夫人。”夫人喜出见，侠拜而授其书。捧接之际，挥刃斫之。妻有一女跃出，举手接刃，相持久之，竟不能害。外人闻而救之，女十指并伤。后十年，蜀亡，归秦邦，竟与其夫偕老，死于牖下。（《太平广记》卷二七二）
    ○李秀兰
    李秀兰以女子有才名。初五六岁时，其父抱于庭，作诗咏蔷薇，其末句云：“经时未架却，心绪乱纵横。”父恚曰：“此女子将来富有文章，然必为失行妇人矣。”竟如其言。（《太平广记》卷二七三、《类说》卷五四、《永乐大典》卷五八三九）
    ○晋少主
    开运甲辰岁暮冬，晋帝遣中使至内署，宣问诸学士云：“朕昨夜梦一玉盘，中有一玉碗及一玉带，皆有碾文，光荧可爱。是何徵也，宜即奏来。”承旨李慎仪与同僚并表奏贺，以为玉者帝王之宝也，带者有誓功之兆，盘盂者乃守器之象，为吉梦，不敢有他占。（《太平广记》卷二七八、《说郛》八）
    ○袁继谦
    殿中少监袁继谦，为兖州推官，东邻即牢城都校吕君之第。吕以其第卑湫，命卒削子城下土以培之。削之既多，遂及城身，稍薄矣。袁忽梦乘马，自子城东门楼上。有人达意，请推官登楼，自称子城使也。与袁揖让，乃谓袁曰：“吕君修私第，而削子城之土，此极不可，推官盍言之乎？”袁曰：“某虽忝宾僚，不相统摄。”又曰：“推官既不信，某自处置。”不一年，吕公被军寨中追之，有过禁系，久而停职。其宅今属袁氏，张沆尝借居之。（《太平广记》卷二八一）
    ○邵元休
    晋右司员外郎邵元休，尝说河阳进奏官潘某，为人忠信明达，邵与之善。尝因从容话及幽冥，且惑其真伪，仍相要云：“异日，吾两人有先物故者，当告以地下事，使生者无惑焉。”后邵与潘别数岁，忽梦至一处，稍前进，见东序下，幕鲜华，乃延客之所。有数客，潘亦与焉。其间一人，若大僚，衣冠雄毅，居客之右。邵即前揖，大僚延邵坐。观见潘亦在下坐，颇有恭谨之色。邵因启大僚：“公旧识潘某耶？”大僚唯而已。斯须命茶，应声已在诸客之前，则不见有人送至者。茶器甚伟，邵将啜之，潘即目邵，映身摇手，止邵勿啜。邵达其旨，乃止。大僚复命酒，亦应声而至诸客之前，亦不见执器者，樽古样而伟。大僚揖客而饮，邵将饮之。潘复映身摇手而止之，邵亦不敢饮，大僚又食，即有大饼饣炎下于诸客之前，馨香酷烈。将食，潘又止邵。有顷，潘目邵，令去。邵即告辞，潘白大僚曰：“某与邵故人，今欲送出。”大僚颔而许之。二人俱出公署，因言及顷年相邀幽冥之事，邵即问曰：“地下如何？”潘曰：“幽冥之事，固不可诬，大率如人世，但冥冥漠漠愁人耳。”言竟，邵辞而去。及寤，因访潘之存殁，始知潘已卒矣。（《太平广记》卷二八一）
    ○目老叟为小儿
    长安完盛之时，有一道术人，称得丹砂之妙，颜如弱冠，自言三百余岁。京都人甚慕之，至于输货求丹，横经请益者，门如市肆。时有朝士数人造其第，饮啜方酣，有阍者报曰：“郎君从庄上来，欲参觐。”道士作色叱之。坐客闻之，或曰：“贤郎远来，何妨一见？”道士颦蹙移时，乃曰：“但令入来。”俄见一老叟，鬓发如银，昏耄伛偻，趋前而拜。拜讫，叱入中门，徐谓坐客曰：“小儿愚，不肯服食丹砂，以至于是。都未及百岁，枯槁如斯，常已斥于村墅间耳。”坐客愈更神之。后有人私诘道者亲知，乃云：“伛偻者，即其父也。”好道术者，受其诳惑，如欺婴孩矣。（《太平广记》卷二八九）
    ○狄仁杰祠
    魏州南郭狄仁杰庙，即生祠堂也。天后朝，仁杰为魏州刺史，有善政，吏民为之立生祠。及入朝，魏之士女，每至月首，皆诣祠奠。仁杰方朝，是日亦有醉色。天后素知仁杰初不饮酒，诘之，具以事对。天后使验问，乃信。庄宗观霸河朔，尝有人醉宿庙廊之下，夜分即醒，见有人于堂陛下，罄折咨事。堂中有人问之，对曰：“奉符于魏州索万人。”堂中语曰：“此州虚耗，灾祸频仍，移于他处。”此人曰：“诺，请往白之。”遂去。少顷复至，则曰：“已移命于镇州矣。”语竟不见。是岁，庄宗分兵讨镇州，至于攻下，两军所杀甚众焉。（《太平广记》卷三一三）
    ○葛氏妇
    兖之东钞里泗水上有亭，亭下有天齐王祠，中有三郎君祠神者。巫云：天齐王之爱子，其神甚灵异。相传岱宗之下，樵童牧竖，或有逢羽猎者，骑从华丽，有如侯王，即此神也。鲁之畏敬，过于天齐。失梁时，葛周镇兖部署，尝举家妇女游于泗亭，遂至神祠。周有子十二郎者，其妇美容止，拜于三郎君前，熟视而退。俄而病心痛，踣地闷绝久之。举族大悸，即祷神。有顷乃瘳，自是神情失常，梦寐恍惚，尝与神遇。其家惧，送妇往东京以避之。未几，其神亦至，谓妇曰：“吾寻汝久矣，今复相遇。”其后信宿辄来。每神将至，妇则先伸欠呵嚏，谓侍者曰：“彼已至矣。”即起入帷中。侍者属耳伺之，则闻私窃语笑，逡巡方去，率以为常。其夫畏神，竟不敢与妇同宿。久之，妇卒。（《太平广记》卷三一三）
    ○庞式
    唐长兴三年，进士庞式，肄业于嵩阳观之侧，临水结庵以居。一日，晨往前村未返。庵内唯薛生，东郡人也，少年纯悫，师事于式。晨兴，就涧水盥漱毕，见庵之东南林内有五人，皆星冠霞帔，或缝掖之衣，衣各一色，神彩俊拔，语音清响，目光射人，香闻十余步。薛生惊异，遍拜之，问薛曰：“尔何人？”生具以对。又问：“尔能随吾去否？”薛辞以父母年老，期之异日。又曰：“尔既不去，吾当书尔之背志之。”遂令肉袒，唯觉其背上如风之吹。书毕，却入林中，并失其处。斯须庞式至，具述，且示之背，见朱书字一行，字体杂以篆籀。唯两字稍若官体贵人字，余皆不别，薛生又以手扪之，数字破，色鲜如血。数日，香尚不销。后庞式登第，除乐乡县令，为叛帅安从进所杀。薛氏子寻归滑台，殂于家。（《太平广记》卷三一三）
    ○仆射陂
    乙未岁，契丹据河朔，晋师拒于澶渊。天下骚然，疲于战伐。翰林学士王仁裕奉使冯翊，路由于郑，过仆射陂，见州民及军营妇女。填咽于道路，皆执错彩小旗子，插于陂中，不知其数。询其居人，皆曰：“郑人比家梦李卫公云：‘请多造旗幡，置于陂中，我见集得无数兵，为中原剪除戎寇，所乏者旌旗耳。’是以家别献此幡帜。”初未之信，以为妖言。果旬月之间，击败胡虏。及使回，过其陂，使仆者下路，访于草际，存者尚多。（《太平广记》卷三一四）
    ○刘
    汉宗正卿刘，忽梦一人，手执文簿，殆似冥吏。意其知人命禄，乃诘之，仍希阅己将来穷达。吏曰：“作齐王判官，后为司徒、宗正卿。”自以朝籍已高，不乐却为王府官职。梦觉，历历记之，亦言于亲友。后衔命使吴越，路由郓州，忽于公馆染疾，恍惚意其曾梦为齐王判官，恐是太山神天齐王也。乃令亲侍就庙，陈所梦，炷香掷茭以质之，一掷果应。宗卿以家事未了，更将明恳神祈，俟过海回，得以从命。频掷不允，俄卒于邮亭。（《太平广记》卷三一四）
    ○崔练师
    晋州女道士崔练师，忘其名，莫知所造何道。置辎车一乘，佣而自给，或立小小阴功，人亦不觉。一旦车于路辗杀一小儿，其父母诉官，追摄驾车之夫，械之，欲以其牛车偿死儿之家。其人曰：“此物是崔练师处租来。”官司召练师，并絷之。太守栾元福。夜梦冥司崔判官谓曰：“崔练师，我之侄女，何罪而絷之？”梦觉，召练师，以梦中之言告之。练师对曰：“某虽姓崔，莫知是何长行。”俄而死儿复活。周高祖闻而异之，召崔练师入京，仍择道士，往晋州紫极宫修斋焉。（《太平广记》卷三一四）
    ○邵元休
    汉左司员外郎邵元休，当天复年中，尚未冠，居兖州廨宅，宅内惟乳母婢仆，堂之西序，最南是书斋。时夜向分，举家灭烛熟寐，书斋内灯亦灭。邵枕书假寐，闻堂之西，若妇人履声，经于堂阶。先至东序，皆女仆之寝室也。每至一房门，即住少时，遂闻至南廊。有阁子门，不扃键，巧推门而入，即闻轰然，若扑破磁器声。遂西入书斋，窗外微月，见一物。形状极伟，不辨其面目，长六七尺，如以青黑帛忄蒙首而入，立于门扉之下。邵不惧，厉声叱之，仍问数声，都不酬答，遂却出，其势如风。邵欲扪枕击之，则已去矣。又闻行往堂西，其声遂绝。迟明，验其南房内，则茶床之上，一白磁器。已坠地破矣。后问人云：“常有兵马留后居是宅，女卒，权于堂西作殡宫。”仍访左右，有近邻识其女者，云“体貌颇长，”盖其魄也。（《太平广记》卷三五三）
    ○何四郎
    梁时，西京中州市有何四郎者，以鬻妆粉自业。尝于一日五更初，街鼓未鸣时，闻百步之外，有人极叫何四郎者，凡数声而罢，自是率以为常。约半月后，忽晨兴开肆毕，有一人若官僚之仆者，直前揖之云：“官令召汝。”何意府尹之宅有取，未就路，仆又促之。何方束带，仆又不容，俄以衣牵之北行，达于东西之衢。何乃欲回归，仆执之尤急。何乃愈疑：将非人耶？尝闻所著鞋履，以之规地自围，亦可御其邪魅。某虽亟为之，即被掷之于屋，知其无能为也。且讶且行，情甚恍惚。遂正北抵徽安门，又西北约五七里，则昏冥矣。忽有朱门峻宇，若王者之府署。至更深，延入，烈炬荧煌，供帐华丽。唯妇人辈款接殷勤，云：“是故将相之第。幼女方择良匹，实慕英贤，可就吉席。”何既睹妖冶，情亦惑之，婉淑之姿，亦绝代矣。比晓，则卧于丘冢之间，寂无人迹，遂望徽安门而返。草莽翳密，堕于荒井之中。又经一夕，饥渴难状，以衣襟承露而饮之。有樵者见而问之，遂报其家，缒而出之，数日方愈。（《太平广记》卷三五三）
    ○杨
    兖州龙兴寺西南廊第一院，有经藏。有法宝大师者，常于灵神佛堂之前见一白衣叟，如此者数日，怪而诘之。叟曰：“余非人，乃杨书记宅之土地。”僧曰：“何为至此？”叟曰：“彼公愎戾，兴造不辍，致其无容身之地也。”僧曰：“何不祸之？”答曰：“彼福寿未衰，无奈之何。”言毕不见。后数年，朱瑾弃城而遁，军乱，一家皆遇害。杨名，累举不第，为朱瑾书记。（《太平广记》卷三五四）
    ○袁继谦
    殿中少监袁继谦尝居兖州，侍亲疾，家在子城东南隅。有仆人自外通刺者，署云“前某州长史许延年，”后云陈慰。继谦不乐，命延入。及束带出，则已去矣。仆云：“徒步，衣故皂衣，张帽而至。裁投刺入车门，则去矣。”其年亲卒，遂以其刺兼冥钱焚之。（《太平广记》卷三五四）
    ○州士人
    朱梁时，有士人自雍之。数舍，遇天晴月皎，中夜而进。行至旷野，忽闻自后有车骑声，少顷渐近。士人避于路旁草莽间，见三骑，冠带如王者，亦有徒步，徐行谈话。士人蹑之数十步，闻言曰：“今奉命往州，取三数千人，未知以何道而取，二君试为筹之。”其一曰：“当以兵取。”又一曰：“兵取虽优，其如君子小人俱罹其祸何！宜以疫取。”同行者深以为然。既而车骑渐远，不复闻其言。士人至州，则部民大疫，死者甚众。（《太平广记》卷三五四）
    ○王殷
    梁贞明甲戌岁，徐州帅王殷将叛。八月二十日夜，月明如昼，居人咸闻通衢队伍之声。自门隙觇之，则皆青衣兵士而无甲胄，初谓州兵潜以捕盗耳。俄闻清啸相呼，或歌或叹，刀盾矛槊，嚣隘闾巷，怪状奇形，甚可畏惧，乃知非人也。比自府廨，出于州南之东门，扃键无阻。比至仲冬，殷乃拒诏，朝命刘以兵五万致讨，凡八月而败，合境悉罹其祸。（《太平广记》卷三五四）
    ○谢彦璋
    梁许州节度使谢彦璋遇害，朝廷命宣和库副使郝昌遇往许昌籍其家财。别开一室，见彦璋真像之左目下，鲜血在焉，竟不知自何而有，众共异之。彦璋性嗜鳖，镇河阳，命渔者采以供膳，无虚日焉，不获则必加重罚。有渔人居于城东，其日未曙，将往取之。未至一二里，遇一人，问其所适，以实对。此人曰：“子今日能且辍否？”渔人曰：“否则获罪矣。”又曰：“子若不临网罟，则赠子以五千钱，可乎？”渔人许之，遂获五千，肩荷而回。比及晓，唯呀其轻，顾之，其钱皆纸矣。（《太平广记》卷三五四）
    ○崇圣寺
    汉州崇圣寺，寒食日，忽有朱衣一人、紫衣一人，气貌甚伟，驱殿仆马极盛。寺僧谓其州官至，奔出迎接，皆非也。与僧展揖甚恭，唯少言语，命笔，各题一绝句于壁。朱衣诗曰：“禁烟佳节同游此，正值酴糜夹岸香。缅想十年前往事，强吟风景乱愁肠。”紫衣诗曰：“策马暂寻原上路，落花芳草尚依然。家亡国破一场梦，惆帐又逢寒食天。”题罢，上马疾去，出松径。失其所在。但觉异香经月不散，其诗于今见存。（《太平广记》卷三五四）
    ○杜
    杜未达时，游江湖间，值一程稍遥，昏暝方达一戍。有传舍，居者多不安，或怖惧而卒。驿将见骨气非凡，内思之：此或贵人，若宿而无恙，必将相也。遂请舍于内，供待极厚。至夜分，闻东序隙舍。汹汹如千万人声。取纸，大署己之名，系于瓦石，掷之喧聒之处，其声即绝。又闻西序复喧，即如前掷之，寻亦寂然。遂安寝。迟明，驿吏问安。公具述之，乃知必贵，以束素饯之。及大拜，即访吏擢用。（《太平广记》卷三六五）
    ○欧阳璨
    三传欧阳璨，住徐州南五十里。有故到城，薄晚方回，不一二里，已昏暝矣。是夕阴晦，约行三十里，则夏雨大澍，雷电震发。路之半，有山林夹道，密林邃谷。而多鸷兽，生怖惧不已。既达山路，雨势弥盛，俄见巨物出于面前，裁十余步，长丈余，色正白，亦不辨首足之状，但导前而行。生恐悸尤极，口常讽《大悲神咒》，欲朗讽之，口已噤矣，遂心存念之。三数遍则能言矣，诵之不辍，俄失其妖。去家渐近，雨亦稍止，自尔。昏暝则不敢出庭户之间矣。（《太平广记》卷三六六、《类说》卷五四）
    ○东柯院
    陇城县有东柯僧院，甚有幽致，高槛可以眺远，虚窗可以来风，游人如市。忽一日，有妖异起，空中掷下瓦砾，扇扬灰尘，人莫敢正立，居僧晚夕不安，衣装道具，有时失之复得。有道士者闻之曰：“妖精安敢如是，余能去之。”院僧甚喜，促召至。道士入门，于殿上禹步，诵《天蓬咒》，其声甚厉。良久，失其冠，人见其空中掷过垣墙矣。复取之，结缨而冠，诵咒不已。逡巡，衣褫带解，裤并失，随身有小袱。贮符书法要，顷时又失之。道士遂狼狈而窜。累日后，邻村有人于藩篱之下掘土，获其袱。县令杜延范，正直之人也，自往观之，曰：“安有此事？”至则箕踞而坐。妖于空中。抛小书帖，纷纷然不知其数，多成绝句，凌谑杜令。记其一二曰：“虽共蒿兰伍，南朝有宗祖。莫打绿袍人，空中且歌舞。”又曰：“堪怜木边土，非儿不似女。瘦马上高山，登临何自苦！”延范觉之，亦遽还，其不记者绝句甚多。又有巡官王昭纬，恃其血气方刚，往而诟詈，至则为大石中腰而回。（《太平广记》卷三六七）
    ○王守贞
    徐州有寄褐道士王守贞，蓄妻子而不居宫观，行极凡鄙。常游太满宫，窃携道流所佩之篆而归，置于卧榻蓐席之下。覆以妇人之衣，亵黩尤甚，怪异数见，灯檠自行，猫儿语“莫如此，莫如此”。不旬日，夫妻皆卒。（《太平广记》卷三六七）
    ○张钅甬
    兖州录事参军张钅甬者，少年时尝居淄州。第中忽多鬼怪，唯不睹其形质，家僮辈捧执食馔，皆为鬼所搏。复置空器，或以器皿掷于空中，久之方堕。或合自行于地，更相击触，又飞火块著人身，烧而不痛。若有诟詈之者，即砖石瓦砾，应声而至。常有一儒生，不信其事，伏剑入宿于舍。其剑为瓦石所击，锋刃缺折。又有称禁咒者，将入其门，倏见瓦石交下，不能复前。宾客来省，或被搏其巾帜，掷致他所，至有露顶而逸者。如是累旬方已，其家竟亦无他。（《太平广记》卷三六七）
    ○宗梦征
    晋蔡州巡官宗梦征，善医，居东京。开运二年秋，解玉巷东有病者，夜深来召，乘马而至，将及四更，去解玉巷口民家门前，有一物立而动。其形颇伟，若黑雾亭亭然。仆者前行，愕立毛竖，马亦鼻鸣耳耸不进。宗则强定心神，策马而去。比其患者之家，则不能诊脉，尤觉恍惚矣。既归伏枕，凡六七日方愈。（《太平广记》卷三六七）
    无足妇人
    晋少主之代，有妇人仪状端严，衣服铅粉，不下美人，而无腿足。繇带已下，如截而齐，余皆具备。其父载之于独车，自邺南游浚都，乞丐于市，日聚千人，至于深坊曲巷，华屋朱门，无所不至。时人嗟异，皆掷而施之。后京城获北戎间谍，官司案之，乃此妇为奸人之领袖，所听察甚多，遂戮之。（《太平广记》卷三六七）
    ○白项鸦
    契丹犯阙之初，听在群盗蜂起，戎人患之。陈州有一妇人，为贼帅，号曰白项鸦，年可四十许，形质粗短，发黄体黑。来诣戎王，袭男子姓名，衣巾拜跪，皆为男子状。戎王召见，赐锦袍银带鞍马，署为怀化将军。委之招辑山东诸盗，赐与甚厚。伪燕王赵延寿召问之，妇人自云：“能左右驰射，被双，日可行二百里。盘矛击剑，皆所善也。”其属数千男子，皆役服之。人间有夫否，云：“前后有夫数十人，少不如意，皆手刃之矣。”闻者无不嗟愤。旬日在都下，乘马出入，又有一男子，亦乘马从之，此人妖也。北戎乱中夏，妇人称雄，皆阴盛之应。妇人后为兖州节度使符彦卿戮之。（《太平广记》卷三六七）
    ○南中行者
    南中有僧院，院内有九子母像，装塑甚奇。尝有一行者，年少，给事诸僧。不数年，其人渐甚羸瘠。神思恍惚，诸僧颇怪之。有一僧，见此行者至夜入九子母堂寝宿，徐见一美妇人至，晚引同寝，已近一年矣。僧知塑像为怪，即坏之，自是不复更见。行者亦愈，即落发为沙门。（《太平广记》卷三六八）
    ○吉州渔者
    吉州龙兴观有巨钟，上有文曰：“晋元康年铸。”钟顶有一窍，古老相传，则天时，钟声震长安，遂有诏凿之，其窍是也。天年中，忽一夜失钟所在，至旦如故，见蒲牢有血痕并慈草。慈草者，江南水草也，叶如薤，随水浅深而生。观前大江，数夜，居人闻江水风浪之声。至旦，有渔者见江心有一红旗，水上流下。渔者棹小舟往接取之，则见金鳞光，波涛汹涌。渔者急回，始知蒲牢斗伤江龙。（《大平广记》卷三七一）
    ○玄宗圣容
    玄宗皇帝御容，夹作，本在屋修真观中。忽有僧如狂，负之，置于武功潜龙宫，宫即神尧故第也，今为佛宇，御容唯衣绛纱衣幅巾而已。寺僧云：“庄宗入汴，明宗入洛，洎清泰东赴伊之岁，额上皆有汗流。”学士张沆尝闻之而未之信，及经武功，乃细视之，果如其说。又意其雨漏所致，而幅巾之上则无。白天福之后，其汗遂绝。高陵县又有神尧先世庄田，今亦为宫观矣，有柏树焉。相传云，高祖在襁褓之时，母即置放柏树之阴，而往饷田。比饷回，日斜而树影不移，则今柏树是也。史传不载，而故老言之。（《太平广记》卷三七四）
    ○庐山渔者
    庐山中有一深潭，名落星潭，多渔钓者，后唐长兴中，有钓者得一物。颇觉难引。迤逦至岸，见一物如人状，戴铁冠，积岁莓苔裹之。意其木则太重，意其石则太轻，渔者置之潭侧。后数日，其物上有泥滓莓苔，为风日所剥落。又经雨淋洗，忽见两目俱开，则人也，然而起，就潭水盥水面。众渔者惊异，共观之，其人即询诸渔者，本处土地山川之名，及朝代年月甚详审。问讫，却入水中，寂无声迹，然竟无一人问彼所从来者。南中吏民神异之，为建祠坛于潭上。（《大平广记》卷三七四）
    ○崔四八
    崔慎由初以未有儿息，颇以为念。有僧常游崔氏之间者，崔因告之，且问其计。僧曰：“请夫人盛饰而游长安大寺，有老僧院，即诣之。彼若不顾，更之他所。若顾我厚，宜厚结之，俾感动其心，则其后身为公子矣。”如其言，初适三处，不顾。后至一院，僧年近六十矣，接待甚勤至，崔亦厚施之。自是供施不绝，僧乃曰：“身老矣，自度无以报公，愿以后身为公之子。”不数年，僧卒，而四八生焉。或云，手文有“纲僧”二字。（《太平广记》卷三八八）
    ○李福
    洛京北邙太清观钟楼，唐咸通年中，忽然摧塌。有屋檩一条，其中空虚，每撑动触动转，内敲磕有声，人遂相传，来竞观之。道士李威仪不欲聚人，乃令破之，于其间得一黑漆板，上有陷金之字，曰：“山水谁无言，元年遇福重修。”道士赍呈洛中诸官，皆不能详之。李福相公罢镇西川归洛，见此隐文，反覆详读数四，遂谓观主曰：“但请度工鸠徒，当以俸余之金，独力完葺也。百年之前，智者勒其志，已冥合今日，安得不重兴观宇乎？”洎观成，或请其由。福曰：“山水谁无言者，今上御名也（咸通名ㄘ也）。元年遇福者，改元之初作镇，获俸而回。福其不修，复待何人者哉！”（《太平广记》卷三九二）
    ●卷四
    ○申文纬
    尉氏尉申文纬尝话，顷以事至洛城南玉泉寺，时盛夏，寺左有池，大旱，村人祈祷，未尝不应。池之阳有龙庙。时文纬俯池而观，有物如败花，叶大如盖，因以瓦砾掷之。僧曰：“切不可，恐致风雷之怒。”申亦不以介意。逡巡，白雾自水面起，才及山趾。寺在山上，石路七盘。大雨，霆电震击，比至平地，已数尺，溪壑暴涨。驴乘洎仆夫随流漂荡，莫能植足。昼日如暮，霆震不已。申之口吻皆黑，怖惧非常。俄至一村，寻亦开霁。果中伤寒病，将晓有微汗，比明无恙。岂龙之怒，几为所毙也。（《太平广记》卷三九五）
    ○法门寺
    长安西法门寺，乃中国伽蓝之胜境也，如来中指节在焉。照临之内，奉佛之人，罔不归敬。殿宇之盛，寰海无伦。僖、昭播迁后，为贼盗毁之。中原荡片，人力既殚，不能复构，最须者材之与石。忽一夕，风雷骤起，暴澍连宵。平晓，诸僧窥望，见寺前良材巨石，阜堆山积，亘十余里，首尾不断，有如人力置之。于是鸠集民匠，复构精蓝，至于貌备，人谓鬼神送来，愈更钦其圣力。育王化塔之事，岂虚也哉！（《太平广记》卷三九五）
    ○上霄峰
    补阙熊皎云：“庐山有上霄峰者，去平地七千仞。上有古迹，云是夏禹治水之时泊船之所，凿石为窍，以系缆焉。磨崖为碑，皆科斗文字，隐隐可见。则知大禹之功，与天地不朽矣。”（《太平广记》卷三九七、《类说》卷五四、《说郛》卷四八）
    ○麦积山
    麦积山者，北跨清渭，南渐两当，五百里冈峦，麦积处其半。崛起一石块，高百万寻，望之团团，如民间积麦之状，故有此名。其青云之半，峭壁之间，镌石成佛，万龛千室，虽自人力，疑其鬼功。隋文帝分葬神尼舍利函于东阁之下，石室之中，有庾信铭记刊于岩中。古记云，六国共修，自平地积薪，至于岩巅，从上镌凿其龛室佛像。功毕，旋旋折薪而下，然后梯空架险而上。其上有散花楼、七佛阁金蹄银角犊儿，由西ト悬梯而上。其间千房万屋，缘空蹑虚，登之者不敢回顾。将及绝顶，有万菩萨堂，凿石而成，广若今之大殿。其雕梁画ㄆ，绣栋云楣，并就石而成，万躯菩萨，列于一堂。自此室之上，更有一龛，谓之天堂。空中倚一独梯，攀缘而上，至此，则万中无一人敢登者。于此下顾，其群山皆如培娄。王仁裕时独能登之，仍题诗于天堂西壁上曰：“蹑尽悬空万仞梯，等间身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤手自题。”时前唐末辛未年，登此留题，于今三十九载矣。（《太平广记》卷三九七）
    ○斗山观
    汉乾中，翰林学士王仁裕云：兴元有斗山观，自平川内，耸起一山，四面悬绝，其上方于斗底，故号之。薜萝松桧，景象尤奇，上有唐公饮李八百仙酒全家拔宅之迹。其宅基三亩许，陷为坑，此盖连地而上升也。仁裕辛巳岁于斯为节度判官，尝以片板题诗于观曰：“霞衣欲举醉陶陶（公一家饮八百洗疮，一家酒醉而上升），不觉全家住绛霄。拔宅只知鸡犬在，上天谁信路歧遥。三清辽廓抛尘梦，八景云烟事早朝。为有故林苍柏健，露华凉叶锁金飙。”旧说云，斗山一洞，西去二千里，通于青城大面山，又与严真观井相通。但裕癸未年入蜀，因谒严真观，见斗山诗碑在焉。诘其道流，云不知所来，说者无不异之。（《太平广记》卷三九七）
    ○大竹路
    兴元之南，有大竹路，通于巴州。其路则深溪峭岩，扪萝摸石，一上三日，而达于山顶。行人止宿，则以ㄌ蔓系腰，萦树而寝，不然，则堕于深涧，若沈黄泉也。复登措大岭，盖有稍似平处，路人徐步而进，若儒之布武也。其绝顶谓之孤云两角，彼中谚云：“孤云两角，去天一握。”淮阴侯庙在焉。昔汉祖不用韩信，信遁归西楚，萧相国追之，及于兹山，故立庙貌。王仁裕尝佐褒梁师王思同，南伐巴人，往返登陟，亦留题于淮阴祠。诗曰：“一握寒天古木深，路入犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。”崎岖险峻之状，未可殚言。（《太平广记》卷三九七、《类说》卷五四）
    ○漏泽
    兖州东南接沂州界，有陂，周围百里而近。恒值夏雨，侧近山谷间流注所聚也，深可袤丈。属春雨，即鱼鳖生焉。或至秋晴，其水一夕悉陷其下而无余。故彼之乡里，或目之为漏陂，亦谓之陷泽。其水将漏，即有声，闻四远数十里分，若风雨之聚也，先回旋若涡势，然后沦入于穴。村人闻之日，必具车乘及驴驼，竞拾其鱼鳖，辇载而归。率一二岁陷，莫知其趋向及穴之深浅焉。（《太平广记》卷三九九）
    ○驱山铎
    宜春界钟山，有峡数十里，其水即宜春江也。回还澄澈，深不可测。曾有渔人垂钓，得一金锁，引之数百尺，而获一种，又如铎形。渔人举之，有声如霹雳，天昼晦，山川振动。钟山一面，崩摧五百余丈，渔人皆沈舟落水。其山摧处如削，至今存焉。或有识者云，此即秦始皇驱山之铎也。（《太平广记》卷三九九）
    ○宜春郡民
    宜春郡民章乙，其家以孝义闻，数世不分异，诸从同爨。所居别墅，有亭屋水竹，诸子弟皆好善积书，往来方士、高僧、儒生，宾客至者，皆延纳之。忽一日晚际，有一妇人，年少端丽，被服靓妆，与一小青衣诣门求寄宿。章氏诸妇忻然近接，设酒馔，至夜深而罢。有一小子弟，以文自业，年少而敏俊，见此妇人有色，遂嘱其乳妪。别洒扫一室，令其宿止。至深夜，章生潜身入室内，略不闻声息，遂升榻就之。其妇人身体如冰，生大惊，命烛照之，乃是银人两头，可重千百斤。一家惊喜，然恐其变化，即以炬炭燃之，乃真白金也。其家至今巨富，群从子弟妇女共五百余口，每日三就食，声鼓而升堂。江西郡内，富盛无比。（《太平广记》卷四○一）
    ○辨白檀树
    剑门之左峭岩间有大树，生于石缝之中，大可数围，枝干纯白，皆传曰白檀树。其下常有巨虺，蟠而护之，民不敢采伐。又西岩之半，有志公和尚影，路人过者，皆西向擎拳顶礼，若亲面其如来。王仁裕癸未岁入蜀，至其岩下，注目观之，以质向来传说。时值晴朗，溪谷洗然，遂勒辔移时望之。其白檀，乃一白栝树也。自历大小漫天，夹路豁谷之间，此类甚多，安有檀香蛇绕之事。又西瞻志公影，盖岩间有圆柏一株，即其笠首也，两面有上下石缝，限之为身形，斜其缝者，即袈裟之文也，上有苔藓斑驳，即山水之毳文也。方审其非白檀，志公不留影于此，明矣。乃知人之误传者何限哉！（《太平广记》卷四○七）
    ○竹实
    唐天复甲子岁，自陇而西，迨于褒梁之境，数千里内亢阳，民多流散。自冬经春，饥民啖食草木，至有骨肉相食者甚多。是年，忽山中竹无巨细，皆放花结子，饥民采之，舂米而食，珍于粳糯。其子粗，颜色红纤，与今红粳不殊，其味尤更馨香。数州之民，皆挈累入山，就食之。至于溪山之内，居人如市，人力及者，竞置囤廪而贮之，家有羡粮者不少者，又取与荤茹血肉而同食者，呕哕，如其中毒，十死其九。其竹，自此千蹊万谷，并皆立枯。十年之后，复产此君，可谓百万圆颅，活之于贞筠之下。（《太平广记》卷四一二）
    ○尹皓
    朱梁尹皓镇华州，夏将半，出城巡警，时蒲、雍各有兵戈相持故也。因下马，于荒地中得一物如石，又如卵，其色青黑，光滑可爱，命左右收之。又行三二十里，见村院佛堂，遂置于像前。其夜雷霆大震，猛雨如注。天火烧佛堂，而不损佛像，盖龙卵也。院外柳树数百株，皆倒植之，其卵已失。（《太平广记》卷四二四）
    ○械虎
    襄梁间多鸷兽。州有采捕将，散设槛阱取之，以为职业。忽一日，报官曰：“昨夜槛发，请主帅移厨，命宾寮将校往临之。”至则虎在深阱之中，官寮宅院，民间妇女，皆设幄幕而看之。其猎人先造一大枷，仍具钉锁，四角系ㄌ，施于阱中，即徐徐以土填之，鸷兽将欲出阱，即迤逦合其荷板，虎头才出，则蹙而钉之，四面以索，趁之而行，看者随而笑之。此物若不设机械，因而取之，则千夫之力，百夫之勇，曷以制之？势穷力竭而取之，则如牵羊拽犬，虽有纤牙利爪，焉能害人哉！夫欲制强敌者，亦当如是乎！（《太平广记》卷四三二）
    ○商山路
    旧商山路，多有鸷兽害其行旅。适有骡群早行，天未平晓，群骡或惊骇。俄有一虎自丛薄中跃出，攫一夫而去，其同群者莫敢回顾。迨至食时，闻遭攫者却赶来相及，众人谓其碎于牙，莫不惊异，竞问其由。徐曰：“某初衔至路左岩崖之上，前有万仞清溪，溪南有洞，洞口有小虎子数枚顾望其母，忻忻然若有所待。其虎置某崖侧，略不损伤。而面其溪洞叫吼，以呼诸子。某因便潜伸脚于虎背，尽力一踏。其虎失脚，堕于深涧，不复可登，是以脱身而至此。”其兽盖欲生致此人，按演诸子，是以不伤。真可谓脱身于虎口，危哉危哉！（《太平广记》卷四三二、《类说》卷五四）
    ○王行言
    秦民有王行言，以商贾为业，常贩盐鬻于巴渠之境。路由兴元之南，曰大巴路，曰小巴路，危峰峻壑，猿径鸟道，路眠野宿，杜绝人烟，鸷兽成群，食啖行旅。行言结十余辈少壮同行，人持一拄杖长丈余，钢铁以刃之，即其短枪也。才登细径，为猛虎逐之。及露宿于道左，虎忽自人众中，攫行言而去。同行持刃杖，逐而救之，呼喊连山，于数十步外夺下，身上拿攫之踪已有伤损。平旦前行，虎又逐至。其野宿，众持枪围，使行言处于当心。至深夜，虎又跃入众中，攫行言而去。众人又逐而夺下，则伤愈多。行旅复卫而前进，白昼逐人，略不暂舍，或跳于前，或跃于后。时自于道左而出，于稠人丛中捉行言而去，竟救不获。终不伤其同侣，须得此人充其腹。不知是何冤报，逃之不获。（《太平广记》卷四三三）
    ○仲小小
    临洮之境，有山民曰仲小小，众号仲野牛，平生以采猎为务。临洮已西，至于叠宕れ岷之境，数郡良田，自禄山以来，陷为荒徼。其间多产竹牛（一名野牛），其色纯黑，其一可敌六七骆驼，肉重千万斤者，其角，二壮夫可胜其一。每饮之处，则拱木丛竹，践之成尘。猎人先纵火逐之，俟其奔迸，则毒其矢，向便射之。洎中镞，则挈锅釜，负粮糗，蹑其踪，缓逐之。矢毒既发，即毙，踣之如山，积肉如阜。一牛致乾肉数千斤，新鲜者甚美，缕如红丝线。乾宁中，小小之猎，遇牛群于石家山，嗾犬逐之。其牛惊扰，奔一深谷，谷尽，南抵一悬崖。犬逐既急，牛相排蹙，居其首者失脚堕崖，居次者不知其偶堕，累累接迹而进，三十六头。皆毙于崖下。积肉不知纪极。秦、成、阶三州士民，荷担之不尽。（《太平广记》卷四三四）
    ○石从义
    秦州都押衙石从义家，有犬生数子。其一献戎帅琅琊公，自小至长，与母相隔。及节使率大将与诸校会猎于郊原，其犬忽子母相遇于田中，忻喜之貌，不可状名。猎罢，各逐主归。自是其子逐日于使厨内窃肉，归饲其母，至有衔其头肚肩胁，盈于衙将之家，衙中人无有知者。（《太平广记》卷四三七）
    ○袁继谦
    晋将作少监袁继谦郎中常说，顷居青社，假一第而处之，素多凶怪，昏□即不敢出户庭。合门惊惧，莫遂安寝。忽一夕，闻吼声，若有呼于瓮中者，声至浊，举家怖惧，谓其必怪之尤者。遂如窗隙中窥之，见一物苍黑色，来往庭中。是夕月晦，观之既久，似若狗身而首不能举。遂以铁锅击其恼，忽轰然一声，家犬惊叫而去。盖其日庄上输油至此，就于其地而糜，釜尚有余者，放大以首入油器中，不能出故也。因举家大笑而安寝。（《太平广记》卷四三八、卷五○○）
    ○安甲
    州有民姓安者，世为屠业。家有牝羊并羔。一日，欲其母，缚上架之次，其羔忽向安生面前，双跪前膝，两目滋零，安生亦惊异之。良久，遂致刀于地去，唤一童稚共事宰。而回遽失刀，乃为羔子衔之，致墙根下，而卧其上。安生俱疑为邻人所窃，又惧诣市过时，且无他刀，极挥霍。忽转身超起羔儿，见刀在羔之腹下。安生遂顿悟，解下母羊并羔，并送寺内乞长生。自身寻舍妻孥，投寺内竺大师为僧。名守思。（《太平广记》卷四三九）
    ○徐州军人
    后唐长兴中，徐州军营将烹一牝豕，翌日将宰之。是夕，豕见梦于主曰：“尔勿杀我，我之胎非豕也。尔能志之，俾尔丰渥。”比明，忘而宰之，腹内果怀一小白象，裁可五寸，形质已其，双牙灿然。主方悟，无及矣。营中汹汹咸知之，闻于都校，以纸缄之，闻于节度使李敬周。时人咸不测之，亦竟无他。（《太平广记》卷四三九）
    ○狨
    狨者，猿猱之属，其雄毫长一尺、尺五者，常自爱护之，如人披锦绣之服也。极嘉者毛如金色，今之大官为暖座者是也。生于深山中，群队动成千万。雄而小者，谓之狨奴，猎师采取者，多以桑弧檑矢射之。其雄而有毫者，闻人犬之声，则舍群而窜，抛一树枝，接一树枝，去之如飞。或于繁柯叶之内藏隐之，身自知茸好，猎者必取之。其雌与奴，则缓缓旋食而传其树，殊不挥霍，知人不取之。则有携一子至一子者甚多。其雄有中箭者，则拔其矢嗅之。觉有药气，则折而掷之，眉愁沮，攀枝蹲于树巅。于时药作抽掣，手足俱散，临堕而却揽其枝，揽是者数十度，前后呕哕，呻吟之声，与人无别。每口中涎出，则闷绝手散，堕在半树，接得一细枝稍，悬身移时，力所不济，乃堕于地，则人犬齐到，断其命焉。猎人求嘉者不获，则便射其雌。雌若中箭，则解摘其子，レ去复来，抱其母身，去离不获，乃母子俱毙。若使仁人观之，则不忍寝其皮，食其肉。若无悯恻之心者，其肝是铁石，其人为禽兽。昔邓芝射猿，其子拔其矢，以木叶塞疮。芝曰：“吾违物性，必将死焉。”于是掷弓矢于水中。山民无识，安知邓芝之为心乎！（《太平广记》卷四四六）
    ○民妇
    世说云，狐能魅人，恐不虚矣。乡民有居近山林，民妇尝独出于林中，则有一狐、忻然摇尾，款步循扰于妇侧，或前或后，莫能遣之，如是者为常。或闻丈夫至则远之，弦弧不能及矣。忽一日，妇与姑同入山掇蔬，狐亦潜逐之。妇姑于丛间稍相远，狐即出草中，摇尾而前，忻忻然如家犬。妇乃诱之而前，以裙裹之，呼其姑共击之。舁而还家，邻里竞来观之，则瞑其双目，如有羞赧之状，因毙之。此虽有魅人之异，而未能变，任氏之说，岂虚也哉！（《太平广记》卷四五五）
    ○选仙场
    南中有选仙场，场在峭崖之下，其绝顶有洞穴，相传为神仙之窟宅也，每年中元日，拔一人上升。学道者筑坛于下，至时。则远近冠帔，咸萃于斯，备科仪，设斋醮，焚香祝祷。七日而后，众推一人道德最高者，严洁至诚，端简立于坛上，余人皆掺袂别而退，遥顶礼顾望之。于时有五色祥云，徐自洞门而下，至于坛场。其道高者，冠衣不动，合双掌，蹑祥云而上升。观者靡不涕泗健羡，望洞门而作礼。如是者年一两人。次年有道高者合选，忽有中表间一比丘，自武都山往与诀别。比丘怀雄黄一斤许，赠之曰：“道中唯重此药，请密置于腰腹之间，慎勿遗失之。”道高者甚喜，遂怀而升坛。至时，果蹑云而上。后旬余，大觉山岩臭秽。数日后，有猎人自岩旁攀缘造其洞，见有大蟒蛇。腐烂其间，前后上升者骸骨，山积于巨穴之间。盖五色云者，蟒之毒气，常呼吸此无知道士充其腹，哀哉！（《太平广记》卷四五八、《岁时广记》卷三○）
    ○狗仙山
    巴ク之境，地多岩崖，水怪木怪，无所不有。民居溪壑，以弋猎为生涯。嵌空之所，有一洞穴，居人不能测其所往。猎师纵犬于此，则多呼之不回，瞪目摇尾，瞻其崖穴。于时有彩云垂下，迎猎犬而升洞。如是者年年有之，好道者呼为狗仙山。偶有智者，独不信之，遂绁一犬，挟弦弧往之。至则以粗ㄌ系其犬腰，系于拱木，然后退身而观之。及彩云下，犬萦身而不能随去，嗥叫者数四。旋见有物，头大如瓮，双目如电，鳞甲光明，冷照溪谷，渐垂身出洞中观其犬。猎师毒其矢而射之，既中，不复再见。顷经旬日，臭秽满山。猎师乃自山顶。缒索下观，见一大蟒，腐烂于岩间。狗仙山之事，永无有之。（《太平广记》卷四五八）
    ○朱汉宾
    粱贞明中，朱汉宾镇安陆之初。忽一日，曙色才辨，有大蛇见于城之西南，首枕大城，尾拖于壕南岸土地庙中。其魁可大如五斗器，双目如电，呀巨吻，以瞰于城。其身不翅百尺，粗可数围，跨于羊马之堞，兼壕池之上，其余尚蟠于庙垣之内。有宿城军校，卒然遇之，大呼一声，失魂而逝。一州恼惧，莫知其由。来年，淮寇非时而至，围城攻讨，数日不破而返，岂神祗之先告欤！（《太平广记》卷四五九。）
    ○牛存节
    梁牛存节镇郓州，于子城西南角大兴一第，因板筑穿地，得蛇一穴，大小无数。存节命杀之，载于野外，十数车载之方尽。时有人云：“此蛇薮也。”是岁，存节疽背而薨。（《太平广记》卷四五九）
    ○徐坦
    清泰末，有徐坦应进士举下第，南游渚宫，因之峡州，寻访故旧。旅次富堆山下，有古店，是夜憩琴书讫，忽见一樵夫形貌枯瘠，似有哀惨之容。坦遂诘其由，樵夫濡瞍而答曰：某比是此山居人，姓李名孤竹。有妻先遘沈疴，历年不愈。昨因入山采木，经再宿未返，其妻身形忽变，恐人惊悸，谓邻母曰：“我之身已变矣，请为报夫知之。”及归，语曰：“我已弗堪也，唯尸在焉。请君托邻人舁我，置在山口为幸。”如其言，迁至于彼。逡巡，忽闻如大风雨声，众人皆惧之。又言曰：“至时速回，慎勿返顾。”遂叙诀别之恨。俄见群山中，有大蛇无数，竞凑其妻。妻遂下床，伸而复屈，化为一蟒，与群蛇相接而去。仍于大石上ㄏ其首，迸碎在地。至今有蛇种李氏在焉。（《太平广记》卷四五九）
    ○张氏
    王蜀时，杜判官妻张氏，士流之子，与杜齐体数十年，诞育一子，寿过六旬而殂殁。洎殡于家，累旬后，方窆于外。启攒之际，觉其秘器摇动，谓其还魂。剖而视之，见化作大蛇，蟠蜿屈曲，骨肉奔散。俄顷，徐徐入林莽而去。（《太平广记》卷四五九）
    ○又
    兴元静明寺尼曰王三姑，亦于棺中化为大蛇。其杜妻，即晚年不敬其夫，老病视听步履，皆不任持，张氏顾之若犬彘，冻馁而卒。人以为化蛇其应也。（同前）
    ○顾遂
    郎中顾遂尝密话，其先人尝宰公安，罢秩后，侨寄于县侧荆江之雩。四面多林木芦荻，月夜未寝，徐步出门，见一条物，巨如椽，横于地。谓是门关，举足踢之，其物应足而起，自胸背至于腰下，缠缴数十匝，仆于地，懵无所知。其家讶其深夜不归，使人看之，见腰间皎晶而明，来往昆于地上。逼而视之。见大蛇缠其身，解之不可，于是取利刃断其蛇，一段段置于地，弯弯然不展。缴勒闷绝，因而失暗，旬日而卒。（《太平广记》卷四五九）
    ○瞿塘峡
    有人游于瞿塘峡，时冬月，草木干枯，有野火燎其峰峦，连山跨谷，红焰照天。忽闻岩崖之间，若大石崩坠，鞫磕然有声，遂驻足伺之。见一物圆如大，昆至平地，莫知其何物也。细而看之，乃是一蛇也。遂剖而验之，乃蛇吞一鹿，在于腹内，野火烧然，堕于山下。所谓巴蛇吞象，信而有之。（《太平广记》卷四五九）
    ○南人捕雁
    雁宿于江湖之岸，沙渚之中，动计千百，大者居其中，令雁奴围而警察。南人有采捕者，俟其天色阴暗，或无月时，于瓦罐中藏烛，持棒者数人，屏气潜行。将欲及之，则略举烛，便藏之。雁奴惊叫，大者亦惊，顷之复定。又欲前举烛，雁奴又惊。如是数四，大者怒啄雁奴。秉烛者徐徐逼之，更举烛，则雁奴惧啄，不复动矣。乃高举其烛，持棒者齐入群中，乱击之，所获甚多。昔有淮南人张凝评事话之，此人亲曾采捕。（《太平广记》卷四六二、《类说》卷五四、《履斋示儿编》卷一五、《事文类聚后集》卷四六）
    ○莺
    顷年，有人取得黄莺雏，养于竹笼中。其雌雄接翼，晓夜哀鸣于笼外，绝不饮喙。乃取雏置于笼外，则更来哺之，人或在前，略无所畏。忽一日，不放出笼，其雄雌缭绕飞鸣，无从而入，一投火中，一触笼而死。剖腹视之，其肠寸断。（《太平广记》卷四六三）
    ○崔
    晋太常卿崔游学时，往至姑家，夜与诸表昆季宿于学院。来晨，姑家方会客，夜梦十九人皆衣青绿，罗拜具告求生，词旨哀切。崔曰：“某方闲居，非有公府之事也，何以相告？”咸曰：“公但许诺，某辈获全矣。”崔曰：“苟有阶缘，固不惜奉救也。”咸喜跃再拜而退。既寤，盥栉束带，至堂省姑，见缶中有水而泛鳖焉。数之，大小凡十九，计其衣色，亦略同也。遂告于姑，具述所梦，再拜请之。姑亦不阻，即命仆夫置于器中，躬诣水次放之。（《太平广记》卷四六七、《类说》卷五四）
    ○老蛛
    泰岳之麓有岱岳观，楼殿咸古制，年代寝远。一夕大风，有声轰然，响震山谷。及旦视，即经楼之多也。楼屋徘徊之中，杂骨盈车，有老蛛在焉。形如矮腹五升之茶鼎，展手足则周数尺之地矣。先是侧近寺观，或民家，亡失幼儿，不计其数，盖悉罹其食也。多有网于其上，或遭其黏然縻绊，而不能自解而脱走，则必遭其害矣。于是观主命薪以焚之，臭闻十余里。（《太平广记》卷四七九）
    ○水蛙
    徐之东界，接沂川，有沟名盘车，相传是奚仲试车之所（徐有奚仲墓。山上亦有试车处。石上辄深数尺）。沟有水，水有蛙，可大如五石瓮，目如碗。昔尝有人，于其项上得药，服之度世。（《太平广记》卷四七九）
    ○螽斯
    蝗之为孽也，盖气所生，斯臭腥。或曰：鱼卵所化。每岁生育，或三或四，每一生，其卵盈百。自卵及翼，凡一月而飞。故《诗》称螽斯子孙众多，螽斯即蝗属也。羽翼未成，跳跃而行，其名曰蝻。晋天福之末，天下大蝗，连岁不解。行则蔽地，起则蔽天，禾稼草木，赤地无遗。其蝻之盛也，流引无数，甚至浮河越岭，逾池渡堑，如履平地，入人家舍，莫能制御。穿户入牖，井溷填咽，腥秽床帐，损吃书衣，积日连宵，不胜其苦。郓城县有一农家，豢豕十余头，时于陂泽间。值蝻大至，群豢豕跃而啖食之，斯须腹饫，不能运动。其蝻又饥，唼吃群豕，有若堆积。豕竟困顿，不能御之，皆为蝻所杀。至癸卯年，其蝗皆抱草木而枯死，所为天生杀也。（《太平广记》卷四七九、《永乐大典》卷四九○）
    ○蝻化
    己酉年，将军许敬迁奉命于东洲按夏苗，上言称于陂野间，见有蝻生十数里。才欲打捕，其虫化为白蛱蝶，飞去。（《太平广记》卷四七九）
    ○新罗
    六军使西门思恭，常衔命使于新罗，风水不便，累月漂泛于沧溟，罔知边际。忽南抵一岸，亦有田畴物景，遂登陆四望。俄有一大人，身长五六丈，衣裾差异，声如震雷，下顾四门，有如惊叹。于时以五指撮而提行百余里，入一岩洞间，见其长幼群聚，递相呼集，竞来看玩，言语莫能辨，皆有欢喜之容，如获异物。遂掘一坑而置之，亦来看守之。信宿之后，遂攀缘跃出其坑，迳寻旧路而窜。才跳入船，大人已逐而及之矣，便以巨手攀其船舷。于是挥剑，断下三指，指粗于今槌帛棒。大人失指而退，遂解缆。舟中水尽粮竭，经月无食，以身上衣服，吃而啖之。后得达北岸，遂进其三指，漆而藏于内库。洎拜主军，宁以金玉遗人，平生不以饮馔食客，为省其绝粮之难也。（《太平广记》卷四八一）
    ○番禺
    广州番禺县常有部民谍诉云：“前夜亡失蔬圃，今认得在于某处，请县宰判状往取之。”有北客骇其说，因诘之。民云：“海之浅水中有藻荇之属，被风吹沙，与藻荇相杂。其根既浮，其沙或厚三五尺处，可以耕垦，或灌或圃故也。夜则被盗者盗之百余里外，若桴筏之乘流也。”以是植蔬者，海上往往有之。（《太平广记》卷四八三、《能改斋漫录》卷一四）
    ○南州
    王蜀有刘隐者，善于篇章。尝说：少年赍益部监军使书，索于黔巫之南，谓之南州。州多山险，路细不通乘骑，贵贱皆策杖而行，其囊橐悉皆差夫背负。夫役不到处，便遣县令主簿自荷而行。将至南州，州牧差人致书迓之。至则有一二人背笼而前，将隐入笼内，掉手而行。凡登山入谷，皆绝高绝深者。日至百所，皆用指爪攀缘，寸寸而进。在于笼中，必与负荷者相背而坐，此即彼中车马也。洎至近州，州牧亦坐笼而迓于郊。其郡在桑林之间，茅屋数间而已。牧守皆华人，甚有心义。翌日，牧曰：“须略谒诸大将乎？”遂差人引之衙院。衙各相去十余里，亦在林木之下，一茅斋，大校三五人，逢迎极至。于是烹一犊儿，乃先取犊儿结肠中细粪，置在盘筵，以箸筋和调在醯中，方餐犊肉。彼人谓细粪为圣薤，若无此一味者，即不成局筵矣。诸味将半，然后下麻虫裹蒸。裹蒸乃取麻蕨蔓上虫，如今之刺猱者是也，以荷叶裹而蒸之。隐勉强餐之，明日所遗甚多。（《太平广记》卷四八三）
    ○冯宿
    冯宿，文宗朝扬历中外，甚有美誉，垂入相者数矣。又能曲事北司权贵，咸得其怀心焉。一日晚际，中尉封一合，送与之。开之，有乌巾二顶，暨甲煎面药之属。时班行结中贵者，将大拜，则必先遗此以为信。冯大喜，遂以先呈相国杨嗣复，盖常佐其幕也。冯又性好华楚鲜洁，自夕达曙，重衣数袭，选骏足数疋，鞍鞯照地，无与比。冯以既有的信，即不宜序班，欲穷极称惬之事，遂修容易服而入。至幕次，吏报有按，则伪为不知。比就，果有按，谒者捧麻，必相也。将宣，则谒者向殿，执敕罄折，朗呼所除拜大僚之姓名。既而大呼曰：“萧仿！”冯乃惊仆于地，扶而归第，得疾而卒。盖其夕拟状，将付学士院之时，文宗谓近臣曰：“冯宿之为人，似非沉静。萧仿方判盐铁，朕察之，颇得大臣之体。”遂以易之。（《太平广记》卷四九八）
    ○孟乙
    徐之萧县，有田民孟乙者，善网狐犭各，百无一失。偶乘暇，持槊行旷野。会日将夕，见道左数百步，荒冢岿然，草间细迳，若有人迹，遂入之。以槊于黑暗之处搅之，若有人捉拽之，不得动。问：“尔鬼耶人耶，怪耶魅耶，何故执吾槊而不置？”暗中应曰：“吾人也。”乃命出之，具以诚告云：“我姓李，昨为盗，被系兖州军候狱。五木备体，捶楚之处，疮遍身。因伺隙逾狱垣，亡命之此，死生唯命焉。”孟哀而将归，置于复壁中，后经赦乃出。孟氏以善猎知名，飞走之属，无得脱者。一旦荒冢之中，而得叛狱囚以归，闻者皆大笑之。（《太平广记》卷五○○）
    ○振武角抵人
    光启年中，左神策军四军军使王卞出镇振武，置宴。乐戏既毕，乃命角抵。有一夫甚魁岸，自邻州来此较力，军中十数辈躯貌膂力，悉不能敌。主帅亦壮之，遂选三人，相次而敌之，魁岸者俱胜，帅及座客称善久之。时有一秀才坐于席上，忽起告主帅曰：“某扑得此人。”主帅颇骇其言。所请既坚，遂许之。秀才降阶，先入厨，少顷而出，遂掩绾衣服，握左拳而前。魁梧者微笑曰：“此一指必倒矣。”及渐相逼，急展左手示之，魁岸者懵然而倒，合座大笑。秀才徐步而出，盥手而登席焉。主帅诘之：“何术也？”对曰：“顷年客游，曾于道店逢此人，才近食桉，踉跄而倒。有同伴曰：‘怕酱，见之辄倒。’某闻而志之。适诣设厨，求得少酱，握在手中。此人见之，果自倒，聊助宴设之欢笑耳。”有边岫判官，目睹其事。（《太平广记》卷五○○。《说郛》四八）
    ○薛昌绪
    岐王李茂贞霸秦陇也，泾州书记薛昌绪为人迂僻，禀自天性，飞文染翰，即不可得之矣。与妻相见亦有时，必有礼容，先命女仆通转，往来数四，可之，然后秉烛造室。至于高谈虚论，茶果而退，或欲诣帏房，其礼亦然。尝曰：“某以继嗣事重，辄欲卜其嘉会，必候请而可之。”及从泾帅统众于天水，与蜀人相拒于青泥岭。岐众迫于辇运，又闻梁人入境，遂潜师宵递，颇惧蜀人之掩袭。泾帅临行，攀鞍忽记曰：“传语书记，速请上马。”连促之。薛在草庵下藏身，曰：“传语太师，但请先行，今晨是某不乐日。”戎帅怒，使人提上鞍轿，捶其马而逐之，尚以物蒙其面，云：“忌日礼不见客。”此盖人妖也。秦陇人皆知之。（《太平广记》卷五○○）
    ○康义诚
    后唐长兴中，侍卫使康义诚，常军中差人于私宅充院子，亦曾小有笞责。忽一日，怜其老而询其姓氏，则曰姓康，别诘其乡土亲族息胤，方知是父。遂相持而泣，闻者莫不惊异。（《太平广记》卷五○○）
    ○帝
    晋开运末，契丹主耶律德光自汴归国，殂于赵之栾城。国人破其腹，尽出五脏，纳盐石许，载之以归，时人谓之帝。（《太平广记》卷五○○）
    ●卷五
    ○燕继室害诸雏
    词臣奉职之余，各话平生见闻。学士承旨王仁裕、学士张沆言范质：二燕巢于舍下，育数雏，已哺食矣。其雌者为猫所搏，食之。雄者啁啾，久之方去。别与一燕为匹而至，哺食如故。不数日，诸雏相次堕地，宛转而僵。儿辈剖腹视之，则有蒺藜子盈于嗉中，盖为继室者所害。凡有血气之类，憎爱嫉妒之心，未尝无也。（《类说》卷五四、《太平广记》卷四六一）
    ○驴马驹
    驴马驹子，随母行。有在前者，有与母并者，有随后者，因生时耳。月初生者在前，月半生者处中，月末生者居后。（《类说》卷五四）
    ○醉入冢中
    兖州有民家葬父母，外姻咸至。有女婿乘醉随柩入冢中，地主不知，即掩塞之而去。翌日，主人复墓，隐隐闻冢内呼叫之声，发而出之。云：“酒醒后，觉身在暗室，举手扪壁，方寤在冢中。忽闻一丈夫、一老妪私语云：‘久在逆旅，今喜安居。’如相贺之意。有云：‘何得有生人气？取火照！’乃有火炬出柩旁，照见某，则云：‘烧。’烧则火炬交至，须鬓俱焦落，烧人肌肤，不得甚痛楚，少顷方止。”（《类说》卷五四）
    ○御史台故事
    御史台故事，凡吏人参谒，亦无通赞，忽于阶下齐拜，默默而退，谓之“鬼参”。又判案三道，判云“记资”二字，亦不晓其义，亦不知其所出。（《类说》卷五四）
    ○中鳖毒
    有人于河下获鳖十数头，甚肥嫩，烹而霍之，举族共食。是夕俱毙，无一人免者，盖中鳖毒耳。水族而处于陆地，固可疑也，君子饮食，宜慎之。（《类说》卷五四）
    ○阁皂山
    南中有阁皂山，山形如阁，山色如皂，故号阁皂山。乃葛仙翁得道之所，七十二福地。（《能改斋漫录》卷九）
    ○芋墙
    阁皂山一寺僧，甚专力种芋，岁收极多。杵之如泥，造堑为墙。后遇大饥，独此寺四十余僧食芋堑以度凶岁。（《类说》卷五四）
    按：前二则疑原为一篇。
    ○占水旱
    上元夜，竖一丈竿于庭中，候月午，其影至七尺，大稔；六尺、八尺，小稔；九尺、一丈，有水；五尺，岁旱；三尺，大旱。又正月一日，于牛屋下验牛，俱卧，则五谷难立苗；半卧半起，岁中平；牛若俱立，则五谷大熟。春甲子雨，多旱；秋甲子雨，多水。（《类说》卷五四、《岁时广记》卷五、卷一二）
    ○颜鲁公尸解
    颜鲁公遭难后十余年，家仆于洛中见公衣白衫张盖，归城隅菜园。有破屋数间，仆随之入拜。公怀中出金十两，以寄其家，仍戒仆勿与人说。公之子函至前处，但见满目榛芜而已。时人皆云：“鲁公尸解得道。”（《类说》卷五四）
    按：《太平广记》卷三二亦引此则，末注云：“出《仙传拾遗》及《戎幕闲谭》、《玉堂闲话》。”殆据三书拼合而成，不尽据王书，兹附录于后：
    颜真卿字清臣，琅琊临沂人也。北齐黄门侍郎之推五代孙。幼而勤学，举进士，累登甲科。真卿年十八九时，卧疾百余日，医不能愈。有道士过其家，自称北山君，出丹砂粟许救之，顷刻即愈，谓之曰：“子有清简之名，已志金台，可以度世，上补仙官，不宜自沆于名宦之海。若不能摆脱尘网，去世之日，可以尔之形炼神阴景，然后得道也。”复以丹一粒授之，戒之曰：“抗节辅主，勤俭致身，百年外，吾期尔于伊洛之间矣。”真卿亦自负才器，将俟大用，而吟阅之暇，常留心仙道。既中科第，四命为监察御史，充河西陇左军城覆屯交兵使。五原有冤狱，久不决，真卿至，辨之。天时方旱，狱决乃雨，郡人呼为御史雨。河东有郑延祚者，母卒二十九年，殡于僧舍ヂ垣地。真卿劾奏之，兄弟三十年不齿，天下耸动。迁殿中侍御史、武部员外。杨国忠怒其不附己，出为平原太守。安禄山逆节颇著，真卿托以霖雨，修城浚壕，阴料丁壮，实储禀，佯命文士泛舟，饮酒赋诗。禄山密侦之，以为书生不足虞也。无几，禄山反，河朔尽陷，唯平原城有备焉。乃使司兵参军驰奏，玄宗喜曰：“河北二十四郡，唯真卿一人而已，朕恨未识其形状耳。”禄山既陷洛阳，杀留守李橙，以其首招降河北。真卿恐摇人心，杀其使者，乃谓诸将曰：“我识李忄登，此首非真也。”久之，为冠饰，以草续支体，棺而葬之。禄山以兵守士门，真卿兄杲卿为常山太守，共破土门，十七郡同日归顺。推真卿为帅，得兵二十万，横绝燕赵，诏加户部侍郎、平原太守。时清河郡客李萼谒于军前，真卿与之经略，共破禄山党二万余人于堂邑。肃宗幸灵武，诏授工部尚书、御史大夫。真卿间道朝于凤翔，拜宪部尚书，寻加御史大夫。弹奏黜陟，朝纲大举。连典蒲州、同州，皆有遗爱。为御史唐实所构，宰臣所忌，贬饶州刺史。复拜升州浙西节度使，征为刑部尚书。又为李辅国所谮，贬蓬州长史。代宗嗣位，拜利州刺史。入为户部侍郎、荆南节度使，寻除右丞，封鲁郡公。宰相元载私树朋党，惧朝臣言其长短，奏令百官凡欲论事，皆先白长官，长官白宰相，然后上闻。真卿奏疏极言之，乃止。后因摄祭太庙，以祭器不修言于朝，元载以为诽谤时政，贬硖州别驾，复为抚州、湖州刺史。元载伏诛，拜刑部尚书。代宗崩，为礼仪使。又以高祖已下七圣谥号繁多，上议请取初谥为定，为宰相杨炎所忌，不行。改太子少傅，潜夺其权，又改太子太师。时李希烈陷汝州，宰相卢杞素忌其刚正，将中害之，奏以真卿重德，四方所瞻，使往谕希烈，可不血刃而平大寇矣，上从之。事行，朝野失色，李勉闻之，以为失一国老，贻朝廷羞，密表请留，又遣人逆之于路，不及。既见希烈，方宣诏旨，希烈养子千余人，雪刃争前，欲杀之。丛绕诟骂，神色不动，希烈以身蔽之，乃就馆舍。希烈因宴其党，召真卿坐观之，使倡优ゥ朝政以为戏。真卿怒曰：“相公，人臣也，奈何使小辈如此！”遂起。希烈使人问仪制于真卿，答曰：“老夫耄矣，曾掌国礼，所记者诸侯朝觐礼耳。”其后希烈使积薪庭中，以油沃之，令人谓曰：“不能屈节，当须自烧。”真卿投身赴火，其逆党救之。真卿乃自作遗表、墓志、祭文，示以必死。贼党使缢之，兴元元年八月三日也，年七十七。朝廷闻之，辍朝五日，谥文忠公，真卿四朝重德，正直敢言，老而弥壮，为卢杞所排，身殃于贼，天下冤之。《别传》云：真卿将缢，解金带以遗使者曰：“吾尝修道，以形全为先。吾死之后，但割吾支节血，为吾吭血。以绐之，则吾死无所恨矣。”缢者如其言。既死，复收瘗之。贼平，真卿家迁丧上京，启殡视之。棺朽败而尸形俨然，肌肉如生，手足柔软，髭发青黑，握拳不开，爪透手背，远近惊异焉。行及中路，旅榇渐轻，后达葬所，空棺而已。《开天传信记》详而载焉。《别传》又云：真卿将往蔡州，谓其子曰：“吾与元载俱服上药，彼为酒色所败，故不及吾。此去蔡州，必为逆贼所害，尔后可迎吾丧于华阴，开棺视之，必异于众。”及是开棺，果睹其异。道士邢和璞曰：“此谓形仙者也。虽藏于铁石之中，炼形数满，自当擘裂飞去矣。”其后十余年，颜氏之家自雍遣家仆，往郑州征庄租。回及洛京，此仆偶到同德寺，见鲁公衣长白衫，张盖，在佛殿上坐。此仆遽欲近前拜之，公遂转身去。仰观佛壁，亦左右随之，终不令仆见其面。乃下佛殿，出寺去，仆亦步随之。径归城东北隅荒菜园中，有两间破屋，门上悬箔子，公便揭箔而入。仆遂隔箔子唱喏，公曰：“何人？”仆对以名，公曰：“入来。”仆既入拜，辄拟哭。公遽止之，遂略问一二儿侄了，公探怀中，出金十两付仆，以救家费，仍遣速去：“归勿与人说。后家内阙，即再来。”仆还雍，其家大惊。货其金，乃真金也。颜氏子便市鞍马，与向仆疾来省觐。复至前处，但满眼榛芜，一无所有，时人皆称鲁公尸解得道焉。
    ○张守中诗
    张守中秀才《蝴蝶诗》末句云：“今夜若栖芳草迳，为传幽意与王孙。”又曰：“薄命苏秦频去国，多情潘岳旋悲秋。”（《类说》卷五四）
    ○此处与幞头分界
    闽帅王审知犹子，善谈笑。有书生色颇黑，因醉卧，王以朱笔题额曰：“此处与幞头分界。”（《类说》卷五四）
    ○劫鼠食仓
    天复中，陇右大饥。其年，秋稼甚丰，将刈之间，大半无穗。有人就田破鼠穴而求，所获甚多，于是家家穷穴，有获五、七斛者，相传谓之“劫鼠仓。”民间皆出田中求食，济活甚众。（《类说》卷五四）
    ○火精
    梁朝翰林学士任赞，居职数年，犹着朱绂。于案上题诗，梁主知之，命赐紫袍、金章。诗曰：“数年叨内署，衫色俨然倾。任赞字希度，知君是火精。”（《类说》卷五四）
    ○蛇菌
    湖南百姓，郊外得一菌，甚大，献于府主。有僧曰：“此物甚毒，慎勿入口。”乃于所获之处掘之，有蛰蛇千余条。（《类说》卷五四）
    ○假对
    张杰滑稽，能为假对。尝与三人鼎坐，吟曰：“三人铛脚坐，一夜掉头吟。”又曰：“皂角树头悬拍板，葫芦架上钓茶槌。”尝取怒一武弁，杰曰：“大夫既欲行拳，小子不任忧惕。”（《类说》卷五四）
    ○贺氏
    兖州有民家妇，姓贺氏，里人谓之贺织女。父母以农为业，其夫则负担兴贩，往来州郡。贺初为妇，未浃旬，其夫出外经求。每一出，数年方归，归则数日复出，不闻一钱济其母，给其妻。家贫无赖，闾巷呼为不孝之子，所得锥刀之利，别于他处供给小妻。贺知之，每夫还，但以忻然承事，饮食漱濯，必尽其力，未尝微露风彩。言及小妻，及干以衣食，其夫自以有所惭负，则必非理殴骂之，妇亦不之酬对。其姑老且病，冻馁切骨，妇则佣织以资之。所得佣直，尽归其姑，已则寒不营衣，饥不饱食。姑又不慈，日有凌虐，妇复益加恭谨，下气怡声，以悦其意。虽暗室无人之所，亦无怨叹。夫尝挈小妻至家，贺则以女弟呼之殷勤待之，略无愠色。贺为妇二十余年，其夫在家前后无半载，而能勤力奉养，始终无怨，可谓贤孝矣。此妇生于穷贱之门，口不知忠信之言，耳不闻礼义之训，而能如此，虽古之淑哲，无以过也。故曰：“十室之邑，必有忠信。”斯言不谬矣，书之以备鉴戒。（《厚德录》卷二、又《太平广记》卷二七一）
    ○广王全昱
    骰子数匝，广王全昱忽驻不掷，顾而白梁祖，再呼“朱三”，梁祖动容。广王曰：“你爱他尔许大官职，久远家族得安否？”于是大怒，掷戏具于阶下，抵其盆而碎之，喑鸣眦睚，数日不止。（《资治通鉴考异》卷二八）
    ○葛党刀
    唐诗多用吴钩，刀名也，刀弯。今南蛮名之曰葛党刀。（《海录碎事》卷一四）
    ○隗嚣宫
    秦川城北绝顶之上有隗嚣宫，宫颇宏敞壮丽，今为寿山寺。寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：“隗宫石门限下诗记之乎？”余曰：“余为孩童，迨乎壮年，游处于此，未尝见有诗。”道士微哂曰：“子若复游，但于石门限下土际求之。”丙戌岁，蜀破还秦，至则访求之，果得一绝云：“清溪道士人不识，上天下天鹤一只。洞门深锁玉窗间，滴露研朱点《周易》。”详观此篇，飘飘然有神仙体裁，远近词人竞来讽味，那知道士非控鲤驾鹤之流乎？奇哉！奇哉！（《竹庄诗话》卷二一）
