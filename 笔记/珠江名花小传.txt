　　珠江名花小传 　清 支机生

　　○绣琴绣琴，亦字柳燕，年十七，失身于人，故流落风尘，无所归著。余尝赠以诗云：“瘦损腰支力不胜，多愁多恨有谁明。悔教攀折他人手，狼藉东风太薄情。”

　　（柳）“不从白屋借乌衣，却向迷楼逐队飞。彩线何堪重系足，画梁空忆语依稀。”

　　（燕）“杨子江头作絮飞，天涯何处觅依依。旗亭瞥见浑如梦，和雨和烟是也非。”

　　（柳）“画帘无复媚春声，真个无情胜有情。前事莫教重说起，红襟珠泪落盈盈。”

　　（燕）名流和者数十辈。玉珊生制《珠江纪事》序，余又为记，以传其事云。

　　予曩饮沈媪家，有三姑出侑酒，询知为良家女，失身于人，流落几无所归。

　　因口占一绝赠之云：“谁将嘉树小庭栽，春事阑珊只绿苔。太息桃花真薄命，雨中零落雨中开。”是可与绣琴同慨矣。

　　○文采文采，自言良家女，因贫不能给，遂流落风尘者。貌盈以庄，肌肤朗润，有杨玉环之肥。然性简默，粗识字，对客无诙谐语，惟借扇头书，约略读之。此亦可以想其风致矣。余与姬定情之后，其诸姊妹黄鹂、惜别、红豆、相思乞书函者，舄相错。余亦不惮烦，劈笺搦管，不觉更残烛跋矣。芙蓉帐里，实虚度春宵耳。

　　迨素秋过访，询知其迁徙梧江，东风人面，未尝不有崔护当年之感云。

　　芳草街良家女王翠凤，小字大姑，年及笄，貌亦丰盈以庄，柔若无骨，双钩绝纤小。性简默，客至，但回眸一笑，欠身凝睇而已。日坐绿窗下，工刺绣。房栊精洁，壁间悬《美人新浴图》一幅。予戏题《巫山一段云》词曰：“彳亍莲生步，轻盈柳作腰。酥胸半褪裹冰绡，一捻紫葡萄。密意回眸软，柔情结想遥。杨妃出浴者般娇，Г笔也魂消。”后为某明府之弟，以百金娶去。“侯门一入深如海，从此萧郎是路人”矣。今读《文采小传》，其风致殆相伯仲欤。（缪莲仙）

　　○大{不大}大{不大}，水榭未笄者，质洁而妍，人每以明珠仙露比之，又称为花魁，声价殊重。大{不大}恒以置身卑辱为恨，每语人曰：“侬辈增一分声价，便多一分贱态。人以为可喜，侬辈以为悲也。”性高尚，不与侪俗伍，逢迎献媚耻不为。

　　遇风流名士则肆其诙谐，而不及亵。有贵介致五百金，求半月欢，母利之，大{不大}不可，强之，遂绝粒。

　　○亚柳亚柳，居珠江画舫，年十五，善歌。余于颜四席上识之。席间歌《可怜侬》曲，声甚凄惋，而音节清越异常，娓娓动听。貌极韶秀，爱淡妆，余比之梅花，谓其所以美者，正在铅华洗尽处也。

　　予访王笠舫于小东别墅，尝见秀英校书，淡扫蛾眉，举止闲雅，询知为杨州人。每晤谈，颇蒙错爱。一夕酒后，戏填《双调。望江南》词调之云：“新月上，携手诉衷情。休道此时才觌面，却从前岁更留心，宁耐到如今。人静后，万籁悄无声。花底私盟曾刻骨，日间戏语已销魂，何况是黄昏。”然多愁，且善病。后因疾小愈，私居小南，屡托人寄声邀予，因事冗未往。戏代谱《钗头凤》词一阕，为秀英解嘲云：“衾儿共，恩儿重，春来曾住桃源洞。欢情诈，柔情化，青春将去，碧桃先嫁，罢、罢、罢。身如梦，肠如痛，而今空忆钗头凤。盟中话，书中帕，鸳盟无涯，鲤鱼多假，骂、骂、骂。”今读《亚柳小传》，知风尘中，未尝无清品耳。

　　○凤彩凤彩，年十五，善歌，清娓动听。少失怙，母贫不能养，女仅周岁，假母收育之。外美内慧，举止安详，负知人识。遇风雅士，日与谈谑，则乐而忘倦，儇薄贵介，千金挑之，弗为动也。所居卑陋，往来鲜知名人，故名甚晦。凤立志不凡，不甘苟且，然为假母所拘，恒怏快不得志，怨恨形于眉睫。有里胥子持百金求凤破瓜，又赠百金为装饰费，利而许之，不谋诸凤。凤既知，愤不欲生，投缳赴河者再，皆遇救免。假母婉谕再三，凤跪泣而前曰：“儿前身不知作何冤孽，致使身辱风尘。儿之守身如玉，岂冀他日金屋贮耶？但愿得一有终始者事之。愿母许儿自择。今而后，请月以三十金奉母，儿之出入弗阻也。”假母无奈，诺之，凤遂移居别榭，宾客往来，渐增声价，而凤彩之名，至是始著。凤虽应酬甚盛，而分外之遗，毫不苟取，故箧无藏资。诸客中无合意者，惟与梦花生相得最深，余逊之。凤凡侍客酒，烛跋即佯醉辞退，尝恐人有微辞。而余与梦花生至，则不然，剪烛谈心，鸡鸣犹促之不去。临别必依依不舍，订约再三。初生识凤诗，犹依假母居，一见两相爱悦，既久，情益洽。尝为所居卑陋，有玷玉人，会里胥子事，遂朔徙。实生有以教之也。凤固久属意生，羞于启齿，乃歌《红颜薄命》曲见志，音节凄怆，闻者无不堕泪。又倩余婉商诸生，而生以庭训严，且力不逮，卒不果。生赠凤诗甚多，余尝见其书团扇诗云：“十三学得琵琶成，早日青楼博盛名。好是酒香人语细，炉烟暗递浩歌声”。“愁频不解解风波，禁得消魂白苎歌。如此琵琶如此曲，谁言司马泪偏多”。“美人渺渺隔江湄，裁字惭无幼妇词。

　　扇影人情圆一样，莫抛红豆惹相思“。”且将团扇暂徘徊，尝恐秋风暗里催。桃叶但歌迎接句，不辞风雨渡江来。“

　　吾友王乾应，尝称校书麦大安喜风雅士，善谈谑，遇有人才，终日娓娓无倦容，不尚豪华。未几予访之，一见如生平欢。因慕王笠舫名，以团扇属予索书，亦可谓爱才如命矣。工于酬应，人争慕之，送迎无虚日。恒致病。一夕往视，伏枕妆楼，强起坐，与语辄泪下，盖忧从中来也。因谱《师师令》词赠之云：“翠眉双锁，又泪珠冰岛堕。此时心事有谁知，低首向妆台斜坐。甚闲愁，难贴妥，到这般慵惰？可怜弱体娇无那，又似风吹花朵。了无情绪，病恹恹，怎得个相思医可。燕子楼头，人独卧坐，闷怀如我。”今读《凤彩小传》，益令我如不胜情。

　　○新娇新娇，年十九，姿容秀润，有胆识，且智慧过人，今为黎生秀良姬。初生弃儒，事计然策于珠江，识新娇。一日，生偕客饮于新娇所。适生同伙负债事，质邑令，语连生，故隶至拘生。生欲避去，使贿隶托病。新娇不可，曰：“是即所以弄假成真也。盖往一白是非，自有公判。”生欲归告母妻，然后赴谳，新娇曰：“垂暮风烛，岂可骇彼听闻。况此事不过株连公门需索，妾当为君备办。”生感谢首肯。隶欲执生，新娇急呵之曰：“是乌可施之清白人耶？”力争始免，乃以十金付隶属曰：“微薄之资，敢烦照拂。他日案白，当相报也。”隶怜其诚，竭力代为周旋。然以事实关涉，羁候不能骤归。新娇固一时翘楚，颇有蓄积，闻信托心腹，早晚馈送食物，时亲往探视。又多方为之关说，始以亲到候质，不行逃避，其无情弊可知。故事遂得白，而生家人俱未之知。新娇由是心力俱瘁矣。同伴姬母训新娇曰：“往者贵介相爱，子亦泛泛置之。胡黎郎则如是之关切也？”

　　新娇曰：“黎郎岂他人比哉？人之贵得一知己，没世无恨者，亦以患难相扶持耳。

　　使漠然坐视，又何贵乎？予非谄也，此所以报知己云尔。“生出狱，感其恩谊，遂以千金去其籍，偕之僦居别院焉。

　　予向识亚银于珠江秀来寮，姿态极秀，有侠气，喜为人排难解纷。继自绥江归，访之，闻已从良去，因以谱《探春令》第二体词寄之云：“满园春色被关牢，比蓬莱还杳。却羡他蜂蝶偏能到，又飞过墙儿了。探春心事谁知晓，添许多烦恼。

　　忙忙耽误，春风一度，转眼韶光老。“今读《新娇小传》，殊令人艳羡黎生不置云。

　　○瑞莲瑞莲，自少即知名，肌丰骨瘦，浓纤得中，动静中自具一种妩媚态。不事铅华而轻匀淡扫，每顾影自怜。迩来门前冷落，车马恒稀，即姬亦以憔悴羞郎，千呼万唤，始一出见。然珊珊来迟，欲前仍却，其风韵犹存也。梦花生尝寄《青衫温》词一阕以赠云：“老大嫁作商人妇，那不忆当年，舞衣歌扇，金尊檀板，迷也真仙。红颜老了，琵琶犹抱，凄切丝弦。知音谁是？江州司马，同病相怜。”

　　余谓乐天《琵琶行》一篇，因浔阳商妇而作，不意沦落之感，后人犹为慨然也。

　　予自庚午冬来粤，路出韶关，遇山东阿宝于舟次。抵羊城，未几，知其入小东营全福花林矣。友人拉予过访，妩媚之态，艳绝一时。车马填门，名已大噪。

　　因书“曾经沧海难为水，除却巫山不是云”楹帖赠之。转瞬十年，岁庚辰重晤于山湖街。矮屋数椽，门前冷落，抚今追昔，颇有沦落之叹。然徐娘虽老，风韵犹存也。复赠以诗云：“屈指投荒路共遥，萍逢一水渡南韶。十年岭海同沦落，五夜灯窗话寂寥。红袖青衫多少泪，朝云暮雨去来潮。乡关吴越兼齐鲁，何日归程荡画桡？”今读《瑞莲传》，益不胜感慨系之耳。

　　○细妹细妹，一字绅妹。面如满月，光丽照人。双娥青以长，貌类男子，使易以裙屐，则俨然美少年也。善歌，工琵琶，当酒阑灯ㄠ，香喉一啭，响遏行云，闻者心为之醉。余尝谓水榭中十八女郎，歌“杨柳岸晓风残月”不乏其人，未有能出姬之右者。

　　向予馆南雄州署，友人汪心如、吴容斋招饮张二妹家。时歌姬小妹侑酒，窄襟短袖，初见讶为美少年。尝调寄《圣无忧》词题壁云：“领表长为客，凌江两度来过。寒灯孤馆愁无奈，一个病维摩。世事逢场作戏，人生对酒当歌。此时笑口得开麽，遮莫叹嗟跎。”复填《凤衔杯》词以赠云：“莫惜年华频频换，趁今日三春将半。看蝶板莺簧，一般陪衬笙歌院，觉圆脆如珠串。月常明，花堪玩，几曾闲园林池馆。况翠袖红裙，强将杯亲相劝，免不得芳心乱。”后至羊城，访丹桂校书，一尊叙旧。丹桂命其妹翠娇陪侍，憨痴娇小，亦如十五六郎。予又谱《惜奴娇》词戏之云：“倦眼星斜，午梦谁唤起？迟迟日初过窗绮，小揭罗帏，又软向郎怀依倚。呼婢帘儿外，防人偷视。欲坐娇无力，懒把残妆理。含笑语，似嗔还喜。为道宵来谁知你，突然如此休矣，依尚是簸钱年纪。”今读《细妹小传》，想风趣大略相似也。

　　○阿凤阿凤，约年十八九，便娟妩媚，亦一时翘楚也。性骄悍，见客每脾睨，不甚为礼。而富豪庸俗子，恒乐就之，常掷千金为缠头费，凡所需索，无不竭力以致，故蓄积为诸姬甲。所居绣幞绮窗，几桌皆香檀木，雕制精巧。案列古铜鼎、云母屏、汝窖盘、霁红瓶诸物，物值数百金。卧榻遍饰金犀，光彩耀目，挂流苏帐，榻下以红毡毹贴地。妆奁诸色，其精致莫可名状。金猊宝篆，口夜不辍。壁上自鸣钟，两三对列，午夜微曛，但觉丁东错杂之声，与鱼更隐隐相应。身际其间者，虽司空见惯，亦不能不目眩心迷也。至其服饰之美，尤极奢侈。夏暑纳凉，挽{髟委}{髟}妆，插翡翠，押髻簪，羊脂玉如意钗，衣紫衫，谓为家常淡素妆云，其态度概可见矣。惜乎品格入于流俗，风雅士多不乐与交。余尝在水榭中见之，其骄傲之气，形于眉睫，实有不堪亲近者，然不解其能得富豪意。或曰：是殆有房术者欤？

　　扬帮小福，短小精悍，性亦骄纵，睥睨一切。友人汪晴轩，初甚昵之，不惜缠头之费，后以其心太傲而爱少衰。予尝填《巫山一段云》词调之云：“脉脉珠江水，扁舟趁暮潮。金尊檀板可怜宵，到处屋藏娇。最是轻盈态，身如弱柳条。

　　爱他一捻小蛮腰，可有福来消。“然以阿凤较之，又甘拜下风矣。

　　○婕卿陈婕卿，字小妤，居羊城。少失所天，归依母家，家綦贫。母劝令博缠头赀，以供晨夕，婕卿不从。久之，益不支，乃稍稍出款客，窃欲藉此为择木计也。未几，盈门车马，声价重一时。余初识于大塘别墅，一见即恋恋不舍，倾吐衷曲。

　　越日招余于近圣居，其母家在焉。由是晨夕过从，两情益密。月余，母携之他徙，音问遂绝。他日遇之，相叙数旬，后复暌隔。岁己卯，秋围报罢，<毛><冒毛>诗成。婕卿使人招余，余报以金Ψ。数日复贻笺简，余辞不获，乃得聚晤于仁厚里。婕卿风姿绰约，意态闲雅，淡若秋菊，和拟春兰。知书，能为四六言。然性磊落，不以才华自擅。偶尔拈毫，非相知有素者，不轻持赠也。已卯秋，贻书于余云：“侍儿阿婕，奉书仙查先生史席。窃婕风尘薄质，蒲柳微姿。黄檗生春，早知心苦；红蕖出水，深悼泥污。虽飘弱絮于江头，犹抱寒馨于篱下。频年炉边卖酒，敢妄希司马之琴？镇日花里闭门，从不唱秋娘之曲。居恒落落，性本闲闲，酷慕清流，幸祛俗习。每留花而不发，欲解以谁投？自怜小草，辄凄怀于萎露凝霜；愿接春风，获快意于攀云睹日。先生襟怀磊落，脾睨人寰。舞席歌筵，亦有刻翠剪红之赋；酒阑灯炮，莫当妃青俪白之心。乃前岁梅花放后，风雅人来，瀹雪款茶，驱寒煮酒。十年并无心许，一旦忽与目成。其后妾移洛阳之居，君访南唐之屋。何意重逢阿软，依然前度刘郎。侍儿自问何人，仰邀特识。扪心惭耐，矢报涓埃。故自奉起居，阅月以来，不减萧奴爱主。倘得侍铅椠三年之久，应无惭郑婢知诗。不谓把袂言离，竟成阔别，云山咫尺，一日三秋。今岁重阳，忽贻简翰，永珍雅Ψ，贶以新诗。敬悉芸馆下帷，矢不窥园者一载；棘围铩羽，未克卷翮于九秋。偃蹇遭逢，古今同恨。然风云际会，自有其时。人世功名，岂容勉强？但冀随时珍惜，勿过搔忧。转瞬飞黄，继之衣紫，彤廷簪笔，琐院司衡。以先生史笔传家，经纶有素，如此气格，如此才华，岂非可操券得之耶？况兹际蟹肥菊瘦，线雨丝烟，正撩人愁思之天，转动我别离之感。聊备小酌，乞枉高轩，畅叙幽情，稍申菲意。如蒙许可，自当扫径而迎。幸勿来迟，业已伫门以俟。专函布达，顺请吟安，伏惟青睐不宣。侍儿阿婕敛衽再拜。”

　　红颜薄命，自古皆然，况又多才，定招造物之忌。何独卿为然耶？阅此可胜同慨。

　　○阿富阿富，年及笄，性柔婉，毫无妖冶态，双钩亦纤小。言谈端谨，举止矜庄，水榭中并无此等品格。使置闺阁，断不凝为青楼人物也。余悦其蕴藉可人，故常过谈。今不知所之。意必是大家婢女，惜每询出处，而彼缄口不肯言，至今犹不能无耿耿耳。

　　往予过珍珠家，见玉芝年二十许，貌白质微麻，举止端庄，颇有大家风范。

　　因书楹帖赠之云：“温柔真个人如玉，馥郁多因室有芝。”其情态可想也。后从良去，此亦青楼中罕有伦比者。今读《阿富小传》，殆其流亚欤。（缪莲仙）

　　○李顺娘李顺娘者，小字顺心，广州人也。少孤贫，母老弟幼，无以存活，鬻为妓。

　　性明慧，貌端好，兼善体人情。然颇自矜重，过客稍忤其意，恒引疾避去，故罔得当路欢。抑郁居数年，屡思脱身，终不果，遂成瘵疾。一日，友人拉予过访，相接数语，情甚洽，因告予以有疾故。已而各叙沦落之况，益依依弗能舍。数月后，予偶经其门，入视之，见其弱不胜衣，捧心而颦。闻予声，即力疾下榻，遂执予手曰：“君竟不来耶？妾病恐不起。今已僦屋于某处养疴，旬日内即拟迁焉。

　　妾所阅人，殆无如君者。幸新居殊幽静，君暇时肯顾妾，虽死无憾。“言已，泣下。予怅惘久之，珍重而别。阅旬余，予访其居未获。又数日，始询知其处。甫入室，而顺娘之灵床，已设于庭矣。邻妪问予姓氏，乃陨涕曰：”顺娘垂危时，无他眷恋，惟念君不绝口。谓与君虽无一夕缘，情独有深焉者，而今已矣。魂如有知，当为君觅一有情人代续未了缘耳。“予闻之，不禁抚棺大恸曰：”是予之知己也夫！是予之知己也夫！“顺娘殁时，年才二十许。予感其情，悲其遇，耿耿于怀，而为之传。

　　缪子曰：昔阮步兵闻邻女死，初未尝识面也，乃登门哭之哀，观者群目为狂。

　　今予与顺娘一见如故，生死不二，其交情有出于寻常万万者。能不痛哉？
