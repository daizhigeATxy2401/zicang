琅嬛记    元 伊世珍

    ●卷上
    张茂先博学强记，尝为建安从事。游于洞宫，遇一人于途，问华曰：“君读书几何？”华曰：“华之未读者，则二十年内书盖有之也，若二十年外，则华固已尽读之矣。”其人论议超然，华颇内服，相与欢甚。因共至一处，大石中忽然有门，引华入数步，则别是天地，宫室嵯峨。引入一室中，陈书满架，其人曰：“此历代史也。”又至一室，则曰：“万国志也。”每室各有奇书，惟一室屋宇颇高，封识甚严，有二犬守之。华问故，答曰：“此皆玉京紫微、金真七瑛、丹书紫字诸秘籍。”指二犬曰：“此龙也。”华历观诸室书，皆汉以前事，多所未闻者，如《三坟》、《九丘》、《杌》、《春秋》亦皆在焉。华心乐之，欲赁住数十日，其人笑曰：“君痴矣。此岂可赁地耶？”即命小童送出，华问地名，对曰：“琅福地也。”华甫出，门忽然自闭，华回视之，但见杂草藤萝绕石而生，石上苔藓亦合初无缝隙。抚石徘徊久之，望石下拜而去。华后著《博物志》多琅中所得，帝使削去，可惜也。（《玄观手抄》）
    大历中，有人独行，到凤凰台，望见一男子与一妇人相和，而歌声彻云际。妇人歌曰：“深闺寒锁难成梦，那得同衾共绣床。一自与郎江上别，霜天更自觉宵长。”男子和曰：“纤阿敛照窗风起，渐觉霜寒逼玉床。幽恨从来无早暮，不知宵漏向人长。”又歌曰：“愁听黄莺唤友声，空闺曙色梦初惊。窗前总有花笺纸，难寄妾心字字明。”和曰：“遥知把笔怯禽声，密语书来屡自惊。若道花笺传不尽，幽情含处已分明。”又歌曰：“寂静璇闺度岁年，并头莲叶又如钱。愁人独处那堪此，安得君来共枕眠。”和曰：“愁多四月日如年，金错囊无买醉钱。满地落花愁不寐，非关明月夜迟眠。”又歌曰：“卧病匡床香屡添，夜深犹有一丝烟。怀君无计能成梦，更恨砧声到枕边。”和曰：“寒灯未灭夜愁添，轻帐低垂薄似烟。忘却闺中病无寐，空教魂梦到君边。”歌罢，其人迫而视之，乃二兽焉。一类猪而体特高，蔚有文彩；一类龙而小，遍体纯黄色。其人惊而走，行者问之，因语其故，共往观之，寂然无所见，惟竹书一束在地。取视，简策几毁，文不可辨，惟首隶书“地出梓桐，伪失厥众。邪去立言，灌平获诵。于古有文，乍得斯人。慈心勿用，笔冠日轮”三十二字。（《诚斋杂记》）
    昔有姜氏，与邻人文胄通殷勤。文胄以百炼水晶针一函遗姜氏，姜氏启履箱，取连理线，贯双针，结同心花以答之，故《定情篇》曰：“素缕连双针。”（《谢氏诗源》）
    人谓“步摇”为女髻，非也。盖以银丝宛转，屈曲作花枝，插髻后随步辄摇，以增苗，故曰“步摇”。（《采兰杂志》）
    如意者，昔有贫士多玄善，阴德旁及鸟兽，而菽水不赡，忽遇一道士遗以一物，谓之“如意”，曰：“汝阴功感神，故以相与，勿轻用也。凡心有所欲，一举之，顷随即如意，虽冬雷夏雪、起死延年皆可得之。今商之世，有十四年大旱，天运自然，孰敢有违？汝欲救之，当解其半耳。”商世果大旱，至七年，汤乃斋戒剪发，断爪素车，白马身婴，白茅以为牺牲，祷于桑林，天忽大雨，及数千里。其人方私隐元元，为之一举耳。后人仿其制，号“如意”云。（《采兰杂志》）
    《博物志》云：上芝为车马。故乐府云芝为车。（《谢氏诗源》）
    长生上药有朱洞琼泉，姑射谪女日，命莲华童子进九天先生。其泉出檀芽峰内，乃英妃抚长琴，歌怨兰花处。“怨兰花”，曲名。其辞曰：“人间一别，下视微茫。兰花发色，在彼间房。自离妾手，惧其弗芳。兰乎兰乎，展不可忘。”（《修真录》）
    女子吴淑姬未嫁夫亡。未亡时晨兴额面，玉簪坠地而折，已而夫亡。其父以其少年，欲嫁之，女誓曰：“玉簪重合则嫁。”居久之，见士子杨子治诗，讽而悦之，使侍儿用计觅得一卷，心动，欲与之合，启奁视之，簪已合矣。遂以寄子治，结为夫妇焉。（《诚斋杂记》）
    真观宝高才博学，仪神隽令，而性托夷简，目不视邪色，要其心固有所待。一日遇僧如公，相之曰：“君相淡泊，取菩萨位，如拾芥耳。第淫根未断，奈何？”观宝曰：“师言知我，胜我自知。若素志一遂天下，浮华不足弃也。”僧曰：“世缘一谢，后当见我。与君相别，不过二十年。”后观宝得祖凤凰，才子佳人，精彩照耀，各相谓曰：“素愿已毕，誓伉俪终身。”及二十年后，复遇此僧于丛林中，观宝以前愆不能无愧色。僧曰：“君勿必愧。是君夙缘固应及此。及今努力，彼岸非遥。”即说偈曰：“世有男女相，此人自分别。以佛视淫欲，如蚊蚋交感，譬如两木人，分作男女根，设机能摇动，解衣共喜戏，两根虽相接，无增亦无灭。以佛视世人，交感诚如是。汝若发菩提，往事如空华。天女本来净，摩登摇第一。今各成正果，净无分别。试使取净，追寻了无得。如何空华相，展转谓真实。此是众生心，汝何固执着？净钦无差别，即汝妙明心。”观宝言下大悟。（《禅林实语》）
    沈休文雨夜斋中独坐，风开竹扉，有一女子携络丝具，入门便坐。风飘细雨如丝，女随风引络，络绎不断，断时亦就口续之，若真丝焉。烛未及茇得数两，起赠沈曰：“此谓水丝，赠君造以为水纨。”忽不见。沈后织成纨，鲜洁明净，不异于冰。制扇，当夏日，甫携在手，不摇而自凉。（《贾氏说林》）
    季女赠贤夫以玛瑙宛转环，丹山白水宛然在焉。握之而寝，则梦入其中，始入甚小，渐进渐大，有名山大川之胜，异木奇禽，宫室璀璨，心有所思，随念辄见，因名曰“华胥宝环”。（《真率斋笔记》）
    陈郡庄氏女精于女红，好弄琴，有琴一张，名曰“驻电”。每弄梅花曲，闻者皆云有暗香。人遂籍籍称女曰“庄暗香女”，更以“暗香”名琴。女一日悔曰：“此岂女儿事耶？”遂绝弦不复鼓矣（《真率斋笔记》）。
    蓝桥驿乞玉浆，黑犀盒子下款“妙观三十二年，周旋多庆，先音永宝”十四字。（《修真录》）
    王吉夜梦一蟛蜞，在都亭作人语曰：“我翌日当舍此。”吉觉异之，使人于都亭候之。司马长卿至，吉曰：“此人文章当横行一世。”天下因呼“蟛蜞”为“长卿”。卓文君一生不食蟛蜞。（《成都旧事》）
    南方有比翼凤，飞止饮啄不相分离，雄曰“野君”，雌曰“观讳”，总名曰“长离”，言长相离着也。此鸟能通宿命，死而复生，必在一处。纣时集于长桐之上，人以为双头鸟不祥。及文武兴，始悟曰：“此并兴之瑞也。”（《博物志余》）
    吴耽不好棋，见人着辄曰：“汝非死将军，奈何以鬼阵相攻？”后人因名棋曰“鬼阵”。（《采兰杂志》）
    阊门沙盆潭独无白鸟，帐幕可已，与滇中宝珠寺、荆州李姥浦同。（《致虚阁杂俎》）
    姚氏女月华与杨子名达者相爱。月华少失母，随父寓于杨子江，江上端午有龙舟之戏，月华出看，达见其素腕褰帘，结五色丝跳脱，鬓发如漆，玉凤斜簪，巧笑美ツ，容色艳异。达神魂飞荡，然非敢望也。每日怀思，因制曲序其邂逅，名曰《泛龙舟》。一日月华见达《昭君怨》诗，爱其匣中“纵有菱花镜，羞向单于照旧颜”语，情不能已，私命侍儿乞其旧稿。杨出于非望，乐不可言，立缀艳体诗以致其情。自后遂各以尺牍往来，然终不易近。月华有寄达诗，题曰《古怨》，其诗曰：“江水悠悠春草绿，对此思君泪相续。羞将离恨向东风，理尽瑶琴不成曲。”（《本传》）
    姚月华赠杨达洒海剌二尺作履，履霜，霜应履而解，谓是真西蕃物也。因贻诗曰：“金刀剪紫绒，与郎作轻履。愿化双仙凫，飞来入闺里。”（《本传》）
    昔有人饮于锦城谢氏，其女窥而悦之，其人闻子规啼，心动，即谢去。女恨甚，后闻子规啼，则怔忡若豹鸣也，使侍女以竹枝驱之，曰“豹，汝尚敢至此啼乎？”故名“子规”为“谢豹”。（《成都旧事》）
    姚月华与杨达，久会谓之“大会”，暂会谓之“小会”，又大会谓之“鹣鹣会”，小会谓之“白会。”（《本传》）
    堂北曰背，堂南曰襟。故陆士衡诗曰：“焉得忘归草，言树背与襟。”言前后皆树，庶冀其忘也。（《谢氏诗源》）
    试莺家多美酿，试莺不善饮，时为宋迁索取，试莺恒曰：“此岂为某设哉？只当索与郎耳。”因名酒曰“索郎”。后人谓“索郎”为“桑落”，反音亦偶合也，恐非本指。（《真率斋笔记》）
    姑射谪女问九天先生曰：“天地毁乎？”曰：“天地亦物也。若物有毁，则天地焉独不毁乎？”曰：“既有毁也，何当复成？”曰：“人亡于此，焉知不生于彼；天地毁于此，焉知不成于彼也？”曰：“人有彼此，天地亦有彼此乎？”曰：“人物无穷，天地亦无穷也。譬如蛔居人腹，不知是人之外更有人也，人在天地腹，不知天地之外更有天地也。故至人坐观天地，一成一毁，如林花之开谢耳。宁有既乎？”（《玄虚子仙志》）
    姑射谪女曰：“天上地下，而人在中。何义也？”九天先生曰：“谓天外地内则可，谓天上地下则不可，天地人物不犹鸡卵乎？天为卵壳，地为卵黄，人物为卵白。”（《玄玄子》）
    姑射谪女曰：“人能出此天地，而游于彼天地乎？”曰：“能也。驾无形之马，御大虚之车，一息之顷，无不出也，无不游也。天地虽多，在吾心也。吾心虽大，无为体也。汝其游矣乎？（《玄虚子》）
    宋迁寄试莺诗有云：“誓成乌墨，人似楚山云”，人多不解“乌”义。《南越志》云：乌怀墨，江东人取墨，书契以绐人物，逾年墨消，空纸耳。（《谢氏诗源》）
    昔有人得安期大枣，在大河之南煮三日始熟。香闻十里，死者生，病者起，其人食之，白日上升，故地名“煮枣”。（《贾子说林》）。
    昔宗羡思桑娣不见，候月徘徊于川上，见一大鱼浮于水面，戏嘱曰：“汝能为某通一问于桑氏乎？”鱼遂仰首奋鳞，开口作人语曰：“诺。”宗羡出袖中诗一首，纳其口中。鱼若吞状，即跃去。是夜桑娣闻叩闼声，从门隙视之，见一小龙据其户，惊而入，不寝达旦。开户视之，惟见地上彤霞笺一幅，诗曰：“飘飘云中鹤，遥遥慕其俦。萧萧独处客，忄忄思好逑。愁心何当已，愁病何当瘳。谁谓数武地，化作万里修。谁谓长河水，化作纤纤流。谁谓比翼鸟，化作各飞鸥。悲伤出门望，川广无方舟。无由谒余款，驰想托云浮。”由此观之，则鱼能寄书，实有是事，纨素制鱼盛书，更是一事。（《玄散堂诗话》）
    姚月华得杨达书，有密语者，伏读数十遍，烧灰入醇酎饮之，谓之“款中散”（《本传》）。
    季女赠贤夫以绿华寻仙之履，素丝锁莲之带，白玉不落之簪，黄金双蝶之钮，皆制极精巧，当世希觏之物也。（《别传》）
    杨达赠姚月华以笔墨，书侧理云：“奉送不律喻糜。”有二女侍在侧，问曰：“不律俞糜何也？”曰：”楚谓之聿，吴谓之不律，燕谓之弗，皆笔名也。汉人有墨名曰‘俞糜”’。女子博物有如此者。（《本传》）
    古之老人，饭后必散步，欲摇动其身以消食也。故后人以散步为“消摇”。（《采兰杂志》）
    蚊投水中能化小鱼，小鱼不独鱼子生也。（《采兰杂志》）
    姚月华笔札之暇，时及丹青，花卉翎毛，世所鲜及。然聊复自娱，人不可得而见也。尝为杨生画芙蓉匹鸟，约略浓淡，生态逼真，杨喜不自持，觅银光纸裁书谢之。其大略云：“连枝欲长，忽阻山蹊。比翼将翔，遽乖云路。思结章台，垂柳心驰，普救啼莺。幸传尺素之丹青，岂任寸心之铭刻。江湖恍在案，波浪倏翻窗。植写断肠，飞挥交颈。茧纸发其枝干，兔管借之羽毛。雌戏苹川，雄依苔石，色与露花同。照烂翼，将风叶，共低昂。明镜晓开，苦忆文君之面。疏萤夜度，遥思织女之机。所冀吾人，获同斯画。越溪吴水之上，常得双开。汉树秦草之间，永教对舞。”（《本传》）
    吴郡有婚姻墩。昔有女子送葬，道逢书生于此，各以目相挑，后成婚姻，故以为名。后世误以婚姻为“分金”，且以为管鲍事，更谬。（《真率斋笔记》）
    兰待女子同种则香，故名“待女”，待女花宜男草，是绝对也。（《采兰杂志》）
    轻云в发甚长，每梳头，立于榻上，犹拂地。已绾髻，左右余发各粗一指，结束作同心带，垂于两肩，以珠翠饰之，谓之“流苏髻”。于是富家女子多以青丝效其制，亦自可观。故杜子美《赠美人诗》曰“笛唇扬折柳，衣发挂流苏。”（《谢氏诗源》）
    甄后既入魏宫，宫庭有一绿蛇，口中恒有赤珠，若梧子大，不伤人，人欲害之，则不见矣。每日后梳妆，则盘结一髻形于后前，后异之，因效而为髻，巧夺天工，故后髻每日不同，号为“灵蛇髻”。宫人拟之，十不得一二也。（《采兰杂志》）
    黄帝炼成金丹，炼余之药汞，红于赤霞，铅白于素雪。宫人以汞点唇，则唇朱，以铅敷面，则面白，洗之不复落矣。后世效之以施脂粉，极其可笑。（《米兰杂志》）
    霍光园中凿太池，植五色睡莲，养鸳鸯三十六对，望之烂若披锦，故《相逢行》曰：“鸳鸯七十二，罗列自成行。”（《谢氏诗源》）
    唐厉玄度江，见一妇人尸，收葬之。夜梦在一处，如深山中，明月初上，清风吹衣，遥闻有吹笙声，音韵缥缈。忽有美女在林下自咏云：“紫府参差曲，清宵次第闻。”及就试，得《缑山月夜闻王子晋吹笙》题，用梦中语作第三第四句，竟以是得赏，举进士。人以为葬妇人之报。（《林下诗谈》）
    昔杜子美诗有得意者，宗武年十二，恒于暗中诵之，言纸有金字，光明射目。孙绰为著作郎，每自暗中见笔端吐光若火。余初不信，近见朝士暗中脱衣或用手拂，皆有光灼烁，一室俱明。始知富贵之士，尚然光彩横发，而况文章不朽盛业乎？字笔有光，固其宜也。（《采兰杂志》）
    河间王琛有妓曰朝云，善歌，又有绿鹦鹉善语。朝云每歌，鹦鹉和之，声若出一。琛爱之，号为“绿朝云”。（《采兰杂志》）
    庄暗香暗中弹琴，右手指有金花照烂几案，因自造《金花之曲》。（《真率斋笔记》）
    贞观中，冬月祁寒，韦维家池水彻底俱冻。至季春，水无停流而此池凝结如故。使人凿之，干坚如石，维往谛视，皆水晶也，人以为祥瑞。其近岸方丈余有疏松，树影依然在内，维制为屏风置室中，远视皆为以真松树也，争以纸摹之。后举进士，自大理丞累至户部郎中，善于剖判，时人称之。（《志奇》）
    沈世坦《谢美人制鱼书》甚旨，一时传诵。中有云：“制楚江之鲤，裁越国之绫，造化杳冥出兹针线，鳞甲仿佛成彼丹青。虽辜弹铗之心，聊作传书之使。素手得蒙一水，宁辞鲛室衔珠。彩毫倘点双睛，尚冀龙门烧尾。”注曰：昔杨隐之女有仙术，与父争衡。隐之以土拈作小丸，散土中，即生梧桐数株，枝叶青葱。女以素绫剪小鱼，一沾水即跃去。共为笑乐，忘其贫约。顾士思少时见邻家捕鱼，恒买放之。一日有美男子叩门，赠以明珠曰：“此鲛室上珠，报君活我。”士思后为吏部郎，沈明远画一鱼不点双睛，尝戏诧人曰：“若点，当化龙。”夫有一童子拈笔试点，沈叱之，鱼已跃去矣。欲诘童子，失其所在。鲤鱼跃龙门，必雷神与烧其尾，乃得成龙。（《文苑真珠》）
    张九龄知萧炅不学，故相调谑。一日送芋，书称“蹲鸱”。萧答云：“损芋拜嘉，惟蹲鸱未至耳。然仆家多怪，亦不愿见此恶鸟也。”九龄以书示客，满坐大笑。（《青棠集》）
    金多陶乐，民人范砖以筑垣；铁鲜犹巍，帝后制笄以饰首。是有余则贱不足为荣也。故炎泐夫金石，则贫贱者不思轻暖之裘；寒冰结于江湖，则富贵者无用生凉之席。注曰：陶乐、犹巍，皆国名。谢仙女盛夏上玄宗以生凉之席。（《贾子说林》）
    李易安贺人孪生，启中有云：“无午未二时之分，有伯仲两楷之侣。既系臂而系足，实难弟而难兄。玉刻双璋，锦挑对褓。”注曰：任文二子孪生，德卿生于午，道卿生于未。张伯楷、仲楷兄弟形状无二。白汲兄弟，母不能辨，以五彩绳一系于臂，一系于足。（《文粹拾遗》）
    唐诗有“闺中少女爱春阳，何处春阳不断肠。翠袖弓腰浑忘却，罗帏空度九秋霜。”宋诗有“吹火莺唇敛投柴，玉臂斜回看烟里。面却似，雾中花。”皆一诗而两事，迥矣不同。（《采兰杂志》）
    余延寿选杜甫诗作六十卷，其余二十余卷不足存，欲畀宋无忌。有一俗客，将掩为己物，延寿不欲，遂临之以刃，与之。以糜之容而被夷光之服，何益哉？而求如此也。其后有觉之者，仍入杜集中。（《胶葛》）
    李思训画一鱼，甫完未施藻荇之类，有客叩门，出看寻入，失去画鱼。使童子觅之，乃风吹入池水内，拾视之，惟空纸耳。后思训临池，往往见一鱼如所画者。尝戏画数鱼投池内，经日夜，终不去。（《卧游记》）
    舜以玉策书圣臣之名，金策书贤臣之名，银策书功臣、忠臣之名，水晶策书才臣之名，众臣则书于木策。木用墨书，余皆紫龙涎和绘实书。紫龙涎者，舜使虞虎养一紫龙，虎恒持燕炙示龙，而不即与食，龙俯而垂涎，虎以器盛之，满一盒然后与食，以为常。每日得涎一盒。绘实者，仙草也。尧时生于朝堂之前，四时有花，取其实磨入紫龙涎，色正赤，可以画金玉，其色透入金玉中一寸。宫人佩玉，尽画鸾凤，须得良工，一笔有误，终不可改。（《贾子说林》）
    王丰为城令，治民有法，民多暴富。歌之曰：“天厚城生王公，为宰三月恩泽通。室如悬磬今击钟。”丰印一日堕地，损其鼻钮，明日视之，则覆斗也。丰异之，问功曹张齐，齐对曰：“自昔君印多用覆斗，以臣料之，君当封乎？”后果封中山君。（《贾子说林》）
    曹昊字太虚，武林人也。因慕渊明，别字元亮，性爱种菊，至秋无种不备。一日早起，见大黄菊当心生一红子，渐大，三日若樱桃焉，人皆不识。有邻女周少夫者，年十六，姿甚淑令，月下同女伴来看，竟摘食之，食已，忽乘风飞去。昊惊报其家，父母姊妹向天号哭，初不反顾，自首及足渐没于青天之中。已而有老父至，向菊拊掌，叹息曰：“我无缘哉！何至之迟也！”昊方问故，忽变一老狐驰去。数日后，诸菊尽死，此地方百里三年无菊。昊始悟仙家所谓菊实者，即此物也。（《玄虚子仙志》）
    谢幼舆折齿之后，犹不能忘情。闻此女为戴姓之妾，而未及访其所在，日夜悲思，体为之病。戴安道先尝一见此女采桑，思所以解谢。闭目想像者累日，一下笔即肖，造幼舆曰：“仆近娶一妾，姿色颇亦不恶。顷偶戏貌一图，聊试示卿。”幼舆见之，心知此女为安道有也，自后更不思之。久之，方知安道绐己，亦终不动矣。（《致虚阁杂俎》）
    一人为蛇伤，痛苦欲死，见一小儿来，曰：“可用两刀在水内相磨，取水饮之，效。”言毕化为绿螈，走入壁孔中。其人如方，即愈。因号绿螈为“蛇医”，即守宫也。（《二酉余谈》）
    一妇人病，阴中痒，不敢告人，苦甚。平日奉观世音像甚谨，正病时，见一尼持药一函至，曰：“煎此洗之，即愈矣。”尼忽不见，启视之，乃蛇床子、吴茱萸、苦参也。（《采兰杂志》）
    主父既胡服，夜恒独观天象。一夕见有神人自天而降，主父拜之，睹其状貌，端庄艳丽，面有光辉，手指如五，音声清亮，授主父以玄女隐身之术，九炼变骨之丹，忽复足下起五色云，从天西北去。后主父入秦，直至昭王所居六英之宫，而人不觉。夜静，昭王方与仪姬戏帷中，主父因以匕首刺昭王，中之而不伤。昭王惊，疑有诸侯刺客，遣官追捕，而主父犹在旁也。主父知秦之世数未绝，故归。亡何遇李兑之变，闭主父于沙丘三月，启视重门锁，封识如故，而主父去矣，盖尸解云。其后赵勖遇主父于嵩山之下道服闲行，勖拜，主父答拜，勖曰：“君犹在也，忘李兑之仇乎？”主父笑而不答。（《玄观手抄》）
    天师张与材善画龙，变化不测，了无粉本，求者鳞集，海内几遍。晚年修道，懒于举笔，人有绢素，辄呼曰“画龙来”，顷之忽一龙飞上绢素，即成画矣。故人间往往有言画龙飞去者。（《丹青记》）
    试莺以朝鲜厚茧纸作鲤鱼函，两面俱尽鳞甲，腹下令可以藏书，此古人尺素结鱼之遗制也。试莺每以此遗迁，尝有诗云：“花笺制叶寄郎边，江上寻鱼为妾传。郎处斜阳三五树，路中莫近钓翁船。”贞观中事也。（《玄散堂诗语》）
    仙人名凤子，与笙会于九口，凤子曰：“余二月丙子离天，汝十一月丙辰离地，何相得之甚也。”笙曰：“降虽不同而证方之时固当同也。”于是各以生生二肆之符相授。注云：生生二肆，长生之秘诀。（《修真录》）
    灵芝一名寿潜，一名希夷，故刘庭芝取以为字。（《续古今注》）
    山中老人以秃头形刻杖上，谓之扶老，以此鸟能避蛇也。古今注以秃为扶老，甚谬。（《采兰杂志》）
    鹧鸪一名内史，一名花豸。（《采兰杂志》）
    蛱蝶一名春驹。（《采兰杂志》）
    韩刖墓木有相思子，有海石若豆瓣，入醋能移动者，亦曰相思子。（《采兰杂志》）
    绛树一声能歌两曲，二人细听，各闻一曲，一字不乱。人疑其一声在鼻，竟不测其何术。当时有黄华者，双手能写二牍，或楷或草，挥毫不辍，各自有意。余谓绛树两歌、黄华二牍，是确对也（《志奇》）。
    谢霜回有七宝灵檀之几，几上有文字，随意所及，文字辄形隶篆真草，亦如人意。譬如一人欲修道，则使其人自观几上，则便有文字，因其缘分性资而曲诱之。又如心欲得某物，则几上便有文字曰某处可得。又如欲医一病人或欲作一戏法，则文字便曰服何药愈，念何咒书何符即得也。甚至读书偶忘一句一字，无不现出。霜回宝之，故道经云：“世有灵檀则百事可图，世有神瓜则饮食可废。”（《玄观手抄》）
    昔有燕飞入人家，化为一小女子，长仅三寸，自言天女，能先知吉凶，故至今名燕为天女。（《采兰杂志》）
    结草虫一名木螺，一名蓑衣丈人。（《采兰杂志》）
    金陵子能作醉来妆。（《续古今注》）
    太真着鸳鸯并头莲锦裤袜，上戏曰：“贵妃裤袜上乃真鸳鸯莲花也。”太真问：“何得有此称？”上笑曰：“不然，其间安得有此白藕乎？”贵妃由是名裤袜为藕覆。注云：裤袜，今俗称膝裤。（《致虚阁杂俎》）
    沈约有香炉曰辟尘，谢灵运有帐亦曰辟尘。（《采兰杂志》）
    昔有仙人凤子者欲有所度，隐于农夫之中。一日大雨，有邻人来借草履，凤子曰：“他人草履则可借，我之草履乃不借者也。”其人怒詈之，凤子即以草履掷与，化为鹤飞去。故后世名草履为“不借”。（《致虚阁杂俎》）
    越国有吸华丝，凡华着之，不即堕落，用以织锦。汉时国人奉贡，武帝赐丽娟二两，命作舞衣。春暮宴于花下，舞时故以袖拂落花，满身都着，舞态愈媚，谓之“百华之舞。”（《采兰杂志》）
    徐月英卧履皆以薄玉花为饰，内散以龙脑诸香屑，谓之“玉香独见鞋”。（《采兰杂志》）
    凫一名少卿。（《采兰杂志》）
    昔有母子离别，母每见萧蛸垂丝着衣，则曰：“子必至也。”果然。故名曰“喜子”。子思其母亦然，故号曰“喜母”，均之一物也。（《采兰杂志》）
    公良孺多力，仲尼为桓伐其所，庇大木。仲尼将行，公良孺怒拔其根，立木而去。明日视之，木更生根活矣。（《贾子说林》）。
    张夫人暮年不茹荤，日诵弥陀，家人皆笑之，谓老人宜滋补颐养而已，仆仆如此，恐无益而有损。夫人修之愈笃。年七十九，每夜暗中见四壁皆缨络，光辉烛人，恍若白昼。临卒焚香几上，烟宛转结成一弥陀小像，初犹烟色，渐觉淡黄，遂作真金色，眉目若画，一手下垂，若今塑接引像。众皆下拜，诵佛号，烟像甫消，而夫人属纩矣。此余目睹，谓修净土孟浪乎？第恐修之不专耳。（《净土节要》）
    薛嵩性慈戒杀，即微细如虱亦不害之。一夕梦被上虱甚多，渐变为寸许人，谓嵩曰：“受君之贶非一日矣。今君有急，正吾侪效命之秋也。”遂列行于被上，须臾皆陨。嵩惊觉，灯火尚明，呼侍儿视之，被上有一线血痕，横广尺余，乃死虱也。嵩痛惜久之，不知其故。盖是夜有刺客为主所嘱得金百斤来害嵩，其人有古剑利甚，着处必破，见血立死。是夜，其人剑一下，即见血，以为殊死矣，归报其主，相对欢甚。明日遣人间之无恙也，访得虱事，始知其梦，盖虱代嵩死也。（魏生《禁杀录》）
    李陵为单于围，夜半使郭超吹笛，声多悲惨，胡人流涕，解围北走。（《贾子说林》）
    九天先生降王方平宅，书尺牍遗龙女曰：“汝谪以来，月轮周围减一寸矣。更减其半，汝得复还本处，幸自努力。”方平问故，先生对月屈指曰：“自垂象以来至黄帝时减若干，自黄帝以至唐尧又减若干，自唐尧以至三代渐减，至今则愈减矣。减之又减，以至于无，则天地毁。不但是也，即世间声色滋味莫不渐减，如人自少至老精神消损，顷刻不停，亦复如是，非日变而月化也，人皆不觉。以真人睹之，若日影过庭，分毫不差耳。”时八月十五日也。（《修真录》）
    族雪道君有显色天膏，封以软玉油笺，命玉童寄侍琴仙女于绣云山中。女方谪下为田夫女，捧之泪下，忽悟夙因，敬拜稽首，酌酒服之，引镜自照，颜色媚于平时。天膏者，自昆仑以东三千里有五色山，东曰廉迟，南曰垂台，西曰鉴木，北曰固元，中曰中秀，东青南赤西白北黑中黄，如五方色。上生云作鸟，色各如之。栖嗣荣之林，食条轻之果。土人拾其粪，和海中五色鱼膏，掘地深五尺，藏其中，三月取出，化为水，炼以成膏，色白如雪。妇人以敷面，面得之而白，唇得之而朱，鬓发得之而黑，服之则颜色美好，芳香芬烈，可以长生。女未谪时遨游于此，曾试此膏，故泪垂焉。（《修真录》）
    梅乔先生有颠狗咬方，随试辄验。用班猫七个，去翅足为末，酒服。溲于盆内，有衣沫如狗形者为妙，如无再服。服七次，虽无，亦不发矣。（《上池编》）
    鄙尝谓高达夫《燕歌行》千载称之第一篇，皆三韵一换，独“铁衣远戌”下五韵，差不称耳。颜敷应声戏改曰“边庭飘那可薄，绝域苍茫无所掠。杀气三时作阵云，寒声一夜传征柝”，却隹。（《林下志谈》）
    英妃未遇仙时，腋下忽生碧毛，人以为不宜。无何羲至曰：“仙毫长矣，可共行也。”英妃对时人谢曰：“我碧毫小仙也，久为世溷，今当去，汝等努力，会当见我于玄门耳。”遂乘双白鹤飞去。（《修真录》）
    燕地有频婆，味虽平淡，夜置枕边，微有香气，即佛书所谓频婆华言相思也。昔袁上芳时以此致张子，由此观之，则当时未必不以为相思也。（《采兰杂志》）
    昔有客过茅君。时当大暑，茅君于手巾内解茶叶，人与一叶，客食之，五内清凉。异而诘其所从来，茅君曰：“此蓬莱山穆陀树叶，众仙食之以当饮，又有宝文之蕊，服之不饥。”谢幼贞诗曰：“摘宝文之初蕊，拾穆陀之坠叶。”（《谢氏诗源》）
    一人病疟，医祷，甚久不愈。有一道士至，以枣一枚按病人口上，诵咒三遍曰：“我从东方来，路逢一池水，水内一尊龙，九头十八尾，问他吃什么，专吃疟疾鬼。太上老君急急如律令敕。”即与病人服之，即愈。道士不别，忽不见。（《二酉余谈》）
    谢秘书平生不嗜书，独爱沈约集，行立坐卧靡不讽咏，薛道衡戏曰：“沈郎书真可秘耶？”谢犹以为未足尊崇沈，遂独构一室，四壁写沈诗，案头席上写作小卷及册子甚夥，不复杂一他书，大书于额曰“沈郎书室。”（《子真杂抄》）
    齐凌波以藕丝连螭锦作囊，四角以凤毛金饰之，实以辟寒香，以寄钟观玉。观玉方寒夜读书，一佩而遍室俱暖，芳香袭人。凤毛金者，凤凰颈下有毛若绶，光明与金无二，而细软如丝，遇春必落，山下人拾取，织为金锦，名凤毛金。明皇时国人奉贡，宫中多以饰衣，夜中有光。惟贵妃所赐最多，裁衣为帐，灿若白日，上笑曰：“胜于飞燕、合德明珠多矣。”观玉谢凌波诗曰：“锦囊寄赠可消魂，解道缝时独掩门。不敢唤人收堕珥，兰膏留得指头痕。”（《林下诗谈》）
    梦神曰“趾离”，呼之而寝，梦清而吉。有咒曰“元州管娶竺米题”。临卧诵七遍，吉。（《致虚阁杂俎》）
    镜听咒曰：“并光类俪，终逢协吉。”先觅一古镜，锦囊盛之，独向灶神，勿令人见，双手捧镜，诵咒七遍出，听人言以定吉凶。又闭目信足走七步，开眼照镜，随其所照以合人言，无不验也。昔有女子十一行人，闻人言曰：“树边两人，照见簪珥，数之得五。”因悟曰：“树边两人非来字乎？五数，五日必来也。”至期果至。此法惟宜于妇女。（《贾子说林》）
    袁运字子先，尝以奇香一丸与庄姬，庄姬藏于笥，终岁润泽，香达于外。其冬阁中诸虫不死，冒寒而鸣。姬以告袁，袁曰：“此香制自宫中，其间当有返魂乎。”（《真率斋笔记》）
    笔神曰佩阿，研神曰淬妃，墨神曰回氐，纸神曰尚卿。笔神又曰昌化。（《致虚阁杂俎》）。
    舜渔于泽，闻水中有声若雷，见一玉牌浮出水面，取视之，其文曰：“受而禅，惟汝彦。”因名其泽曰雷。（《胶葛》）
    姚月华少遭坎坷，其效徐淑体寄杨达，语多悲怨。其辞曰：“妾生兮不辰，盛年兮逢屯。寒暑兮心结，夙夜兮眉颦。循环兮不息，如彼兮车轮。车轮兮可歇，妾心兮焉仲？杂沓兮无绪，如彼兮丝棼。丝棼兮可理，妾心兮焉分？空闺兮岑寂，妆阁兮生尘。萱草兮徒树，兹忧兮岂泯。幸逢兮君子，许结兮殷勤。分香兮剪发，赠玉兮共珍。指天兮结誓，愿为兮一身。所遭兮多舛，玉体兮难亲。损餐兮减寝，带缓兮罗裙。菱鉴兮慵启，博炉兮焉薰。整袜兮欲举，塞路兮荆榛。逢人兮欲语，合匝兮顽へ。烦冤兮凭胸，何时兮可论。愿君兮见察，妾死兮何。”即使徐娘复生，不复远让也。（《本传》）
    仓公梦游蓬莱山，见宫室崔嵬，金碧璀璨，光辉射目。忽一童子以杯水进，仓公饮毕，五内寒彻，仰首见殿榜曰“上池仙馆”，始知所饮乃上池水也，由是神于诊脉。（《胶葛》）
    虞伯施少受学于顾野王。野王当夏日闻蝉声，使咏之，伯施操笔便成，诗曰“垂饮清露，流响出疏桐。居高声自远，非是借秋风。”野王喜曰：“此子沉静寡欲，当享大名于天下。”（《虚楼续本事诗》）
    周穆王迎意而子居灵卑之宫，访以至道，后欲以为司徒，意而子愀然不悦，奋身化作玄鸟，飞入云中，故后人呼玄鸟为“意而”（《玄虚子仙志》）。
    龟千年者能至蓬莱山下，觅仙人洗丹鼎水服之，辄生翅能飞，变化不测，不但能巢莲叶游卷耳已也。（《胶葛》）
    下士学道，因其气昏，故茹素以澄其气。上士遇即食之，但不杀耳。气清则心清，心清则入道易矣。（《修真录》）
    昔有丈夫与一女子相爱，自季夏二十六日以书札相通。来年是日，箧中殆满，皆凭一鸟往来。此鸟殊解人意，至是日忽对女子唤曰：“情急了。”女子因书系其足曰：“秋期若再不果，有如白日，惟其所为。”因名此鸟为“情急了”。沈如筠诗云：“好因秦吉了方为寄深情”。“秦吉了”，后人误呼（《谢氏诗源》）。
    钱塘潮逐月直而生。（《续古今注》）
    长妓一名青鸟，一名解忧（《采兰杂志》）。
    猫一名女奴。（《采兰杂志》）
    张叔良字房卿，大历中与姜窈窕相悦。姜赠以в发，藏于枕旁，兰膏芳烈，因寄以诗云：“几上博山静不焚，匡床愁卧对斜曛。犀梳宝镜人何处，半枕兰香空绿云。”（《本传》）
    汉有女子舒襟，为人聪慧，事事有意，与元群通。尝寄群以莲子曰：“吾怜子也。”群曰：“何以不去心？”使婢答曰：“正欲汝知心内苦。”故后世子夜歌有“见莲不分明”等语，皆祖其意。（《谢氏诗源》）
    孙真人有黄昏散，夫妻反目，服之必和，又名“合欢”。叔良制以为丸，赠窈窕，窈窕不服，佩之裙裾，香气异常。（《本传》）
    用碗水虚空以手指写“天上金鸡叫，地下草鸡啼，两鸡并一鸡，九龙下海喉，咙化如沧海”二十五字，口诵七遍，饮之愈骨鲠。又书“鸟飞龙下，鱼化丹丘”八字，亦佳。（《二酉余谈》）
    ●卷中
    杜康造酒，因名酒曰“杜康”，故魏武《短歌行》曰：“何以解忧，惟有杜康。”（《谢氏诗源》）
    灌氏《秋日寄梅璋》诗曰：“珍簟生凉，夜漏余梦中。恍惚觉来，初魂离不得。空成病，面见无由，浪寄书窗外江村钟响绝，枕边梧叶雨声疏。此时最是思君处，肠断寒猿定不如。”梅答云：“忽见西风起洞房，卢家何处郁金香。文君未奔先成渴，颛顼初逢已自伤。怀梦欲寻愁落叶，忘忧将种恐飞霜。惟应分付青天月，共听床头漏渐长。”（《本传》）
    小黄女子名观，失其姓，与书生乔子旷笔札周旋。乔子旷博学，能文词，寄观诗多不可解者。余偶览杂书，识其一二，其诗曰：“美人心共石头坚，翘首佳期空黯然。安得千金遗侍者，一烧鹊脑绣房前。”《志林》云鹊脑烧之，令人相思。又云：“晓来扶病镜台前，无力梳头任髻偏。消瘦浑如江上柳，东风日日起还眠。”汉时有杨柳，每日三眠三起。又云：“旭日童童破晓霾，遥知妆罢下芳阶。那能飞作桐花凤，一集佳人白玉钗。”桐花凤小于玄鸟，春暮来，集桐花，一名“收香倒挂”，又名“探花使”，性驯，好集美人钗上。出成都，又曰“孤灯才灭已三更，窗雨无声鸡又鸣。此夜相思不成梦，空怀怀梦到天明。”汉武帝思李夫人，东方曼倩献怀梦草，帝怀之，即梦出钟火山（《林下诗谈》）。
    姚月华时以石华遗达云：“出丹洞玉池，异于他处，色如南水晶，清明而莹，久服延年。”达以诗谢月华曰：“青仙女隔蓬莱，珠树金窗向晓开。燕子羽毛非广袖，殷勤也带石花来。”（《本传》）
    《风俗通》云：“箜侯曰坎侯”，故玄伯诗云：“坎侯既张，{也}簧迭奏。”《晁错传》曰：“为中周虎落。”师古曰：“虎落者，竹篾相连，遮落之也。”故世芳诗云：“不须防虎落，聊复策龙韬。”《西南夷传》曰“不毛之地”，故云孟诗云：“德泽连枯骨，声华及不毛。”《赵后传》：“壁带往往为黄金缸。”师古曰：“壁带，壁之横木，露出如带，于带之中以金为缸，若车缸之形也。”故音美诗云：“帘衣翻玉殿，壁带耀金缸。”（《谢氏诗源》）
    逊顿国有淫树，花如牡丹而香，种有雌雄，必二种并种，乃生花。去根尺余有男女阴形，以别雌雄，种必相去勿远，二形昼开夜合，故又以“夜合”为名，又谓之“有情树”。若各自种，则无花也。雌实如李而差大，雄实如桃而小，男食雌实女食雄实，可以愈虚损。（《采兰杂志》）
    近有士子作《游女诗》，中一联云：“不曾怜玉笋，相竞采金盐。”人多不解“金盐”二字。余近读《煮石经》云五加皮一名金盐，始知“玉笋金盐”，对极妙，而初不合掌。（《谢氏诗源》）
    近一奇童有《送人至瀛州》诗曰：“人逢随客意，鸟听信天缘。”对绝佳。昔有奚倩者游于瀛，日暮至一所，见一妇人美而艳，在门。倩曰：“此地可借宿乎？”妇人曰：“敝居萧瑟，故当随客意耳。”倩入，妇人即使侍儿具酒肴，共饮食之，遂与之偶。明日送至野外，垂涕而别，赠倩以黄里绿衣，即乘彩云而去，盖仙云信天缘，一名“信天翁”。（《谢氏诗源》）
    九天先生曰：“无极之极而太极生，太极极而生阴阳，阴阳极而生天地，天地极而生万物，蔚乎盛哉！本无极也，寂乎无哉！源万物也，万物极极而返天地，天地极极而返阴阳，阴阳极极而返太极，太极极极而返无极。无极至矣，有往而无返。”（《玄虚子》）
    九天先生曰：“无极一而太极众，无极无穷而太极有穷也。譬之种植，无极犹元气乎，太极为根，阴阳为枝叶，天地为华，万物为实。”（《玄虚子》）
    或曰：“天地众矣，亦有数乎？”曰：“无数也。凡物有限而始有数。无极，无限者也，则天地亦无限，何数之可言乎？”曰：“天地虽众，有生灭乎？”曰：“灭于是则生于彼，生无穷，灭亦无穷也。”曰：“然则有统之者乎？”曰：“有治一天地之主，号曰‘金昊治万’，金吴之主曰‘诸福治万’，诸福之主曰‘九招治万’，九招之主曰‘沛归治万’，沛归之主曰‘发间’。自发间而上，无有穷极，非吾之所得知也。”（《玄虚子》）
    曰：“每一天地年载有数乎？”曰：“无数。”曰：“无数则焉有灭？”曰：“非无数也，不可以数论也。譬之于人，有寿有天。”曰：“天地大小等乎？”曰：“亦犹人也，有大有小、有长有短。”曰：“日月星辰、山川草木同乎？”曰：“亦犹人也，耳目口鼻、毛发手足，大抵同也。”（《玄虚子》）
    紫竹约方乔于望云门暂会。因于墙阴之下间履苍苔，鞋底尽湿而方不至，俄闻人语，遂归绣闼。独倚画屏，不胜怅恨，作《踏莎行》一阕寄方，云：“醉柳迷莺，懒风熨草。约郎暂会闲门道。粉墙阴下待郎来，藓痕印得鞋痕小。花日移阴，帘香失袅。望郎不到心如捣。避人愁入倚屏山，断魂还向墙阴绕。”（《本传》）
    紫竹与方乔久别，而想像难真，因觅银光纸序其悲愁眷恋之意，复缀以《卜算子》词云：“绣阁锁重门，携手终非易。墙外凭他花，影摇那得疑。郎至合眼想，郎君别久难。相似昨夜如何绣，枕边梦见分明是。”（《本传》）
    赵明诚幼时，其父将为择妇。明诚昼寝，梦诵一书，觉来惟忆三句云：“言与司合，安上已脱，芝芙草拔”，以告其父。其父为解曰：“汝待得能文词妇也。‘言与司合’是‘词’字，‘安上已脱’是‘女’字，‘芝芙草拔’是‘之夫’二字，非谓汝为‘词女之夫’乎？”后李翁以女女之，即易安也，果有文章。易安结未久，明诚即负笈远游，易安殊不忍别，觅锦帕书《一剪梅》词以送之。词曰：“红藕香残玉簟秋。轻解罗裳，独上兰舟。云中谁寄锦书来？雁字回时，月满［西］楼。花自飘零水自流。一种相思，两处闲愁。此情无计可消除，才下眉头，却上心头。”（《外传》）
    易安以重阳《醉花阴》词函致明诚，明诚叹赏，自愧弗逮，务欲胜之。一切谢客，忘食忘寝者三日夜，得五十阕，杂易安作以示友人陆德夫。德夫玩之再三，曰只三句绝佳，明诚诘之，答曰：“莫道不消魂，帘卷西风，人似黄花瘦。”正易安作也。（《外传》）
    武帝与丽娟看花，而蔷薇始开，态若含笑，帝曰：“此花绝胜佳人笑也。”丽娟戏曰：“笑可买乎？”帝曰：“可。”丽娟遂命侍者取黄金百斤，作买笑钱奉帝，为一日之欢。蔷薇名“卖笑花”，自丽娟始也。（《贾子说林》）
    张说于元宵召诸姬共宴，苦于无月，夫人以鸡林夜明帘悬之，炳于白日。夜半月出，惟说宅无光，帘夺之也。（《采兰杂志》）
    子瞻在惠州与朝云闲坐，时青女初至，落木萧萧，凄然有悲秋之意，命朝云把大白唱《花褪残红》。朝云歌喉将啭，泪满衣襟，子瞻诘其故，答曰：“奴所不能歌，是‘枝上柳绵吹又少，天涯何处无芳草’也。”子瞻翻然大笑，曰：“是吾正悲秋，而汝又伤春矣。”遂罢。朝云不久抱疾而亡，子瞻终身不复听此词。（《林下词谈》）
    杨炯初见郑羲真，诵其侄女容华《临镜晓妆》诗，郑大击节。后诵己作数十首，郑皆曰“不如首作”，炯为之汗背。容华诗曰：“啼鸟惊眠罢，房栊曙色开。凤钗金作缕，鸾镜玉为台。妆似临池出，人疑向月来。自怜方末已，欲去复徘徊。”（《林下诗谈》）
    雷威作琴不必皆桐，遇大风雪中独往峨嵋酣饮，着蓑笠入深松中，听其声连延悠扬者伐之，斫以为琴，妙过于桐，有最爱重者以“松雪”名之。（《采兰杂志》）
    九为阳数，古人以二十九日为上九，初九日为中九，十九日为下九。每月下九置酒为妇女之欢，名曰“阳会”，盖女子阴也，待阳以成。故女子于是夜为藏钩诸戏，以待月明，至有忘寐而达曙者。（《采兰杂志》）
    郭抚凿池，得一空棺，中有铁物，洗而视之，乃琴也，有断弦处。抚试设而弹之，寂然无声。以语尚书郎姚范，范异之，亦不知为何物。寻有客来访，言能弹此。用法凿去腹中泥锈，遂弄数曲，音响非恒。抚拜求授，得《昭云》、《泣猿》二曲，戒勿传人。他人鼓之，不复鸣矣。（《志奇》）
    关关赠俞本明以青华酒杯。酌酒辄有异香，在内或有桂花或梅或兰，视之宛然，取之若影，酒干亦不见矣。俞宝之。（《真率斋笔记》）
    近余友王九莲居士修净土，一心观想，夜梦见佛，皆塑像，非活佛也，无可奈何。一日遇僧寂公，居士告以故，僧曰：“此特易耳。”因问居士曰：“君想像先公，能得其平生容貌乎？”曰：“能。”“梦中所见与生时有异乎？”曰：“无异也。”僧曰：“佛本无相，因物见相。自今以后宜即以先公作阿弥陀佛想，渐想先公眉间有白毫光，面如真金，坐莲花上，其身渐大，皆可想像。则君先公即活佛矣。”居士如法修之，自后梦见其父，即心谓是佛。久之，其父遂引坐莲花与说法要，有所得，专修益笃。寻有父执姓马者，其父未死时为商蜀中，十年不归。一日叩门求见，言某日得危疾死半日，被吏执缚，历诸地狱，正惶急，忽见金光照耀，中拥人影趺坐莲花，呼某姓名。某谛视之，乃尊公也，命吏送归，遂活，故不惜远归拜谢。因问尊公何修而至此，居士具以实告，马异之。亦誓如说求生净土。由此观之，则寂公此法不直能自度，兼能度人，一举两得，发前人所未发。（《安养记》）
    八九月中月轮外轻云时有五色，下黄。人每值此，则急呼女子持针线，小儿持纸笔向月拜之，谓之“乞巧”。惟吴媪有一女，年十二，拜之甚勤。一夕，月下飞一五色彩云如手掌大，驻于女前，众皆恐。女径吸食之，味甚香美。明旦梳头窥镜，面色艳冶，弹琴读书不习而能，媪喜甚，改名为“彩云”。有诗一卷行于世。（《下黄私记》）
    玄宗与五真恒于皎月之下，以锦帕裹目，在方丈之间互相捉戏。玉真捉上每易，而玉真轻捷，上每失之，满宫之人抚掌大笑。一夕，玉真于桂服袖上多结流苏香囊与上戏，上屡捉屡失，玉真故以香囊惹之，上得香囊无数，已而笑曰：“我比贵妃差胜也。”谓之“捉迷藏”。（《致虚阁杂俎》）。
    天宝十三年，宫中下红雨，色若桃花，太真喜甚，命宫人各以碗杓承之，用染衣裾，天然鲜艳，惟襟上色不入处若一“马”字，心甚恶之。明年七月，遂有马嵬之变，血污衣裾，与红雨无二，上甚伤之。（《致虚阁杂俎》）
    薛若社好读书，往往彻夜。一日遇比丘，告之曰：“夜半不卧则血不归心。君虽好学，恐非延益之道。”薛谓：“潜心传记则心昧于时，何夜半之可得知乎？”僧因就水中捉一鱼，赤色，与薛曰：“此谓知更之鱼，夜中每至一更则为之一跃。”薛畜盆中，置书几，至三更，鱼果三跃，薛始就寝。更名曰“代漏龙”。（《采兰杂志》）
    马嵬老媪拾得太真袜以致富，其女名玉飞，得雀头履一只，真珠饰口，以薄檀为苴，长仅三寸，玉飞奉为异宝，不轻示人。则缠足必在贵妃之先。足下所记女子缠足起于李后主娘，新月状，似未深考矣。（姚鹜《尺牍》）
    灼灼与河东入神通，目授不复可见，以软绢帕裹红泪寄之。后姚钅义有《秋闺诗》曰“菊花人共瘦，枫叶泪俱红。”（《谢氏诗源》，绢一作绡）
    宋太祖微时，夜卧至人静时常有光如车轮，内见黄龙，若在波浪中出没，鱼鳖之类不可胜数，亦有极怪之物从而见焉。皆作金色，光芒刺目，顷之始灭，有见之者后皆贵。夫蜃，海虫也，而吐气皆楼台人物；太祖，入主也，而见光皆波浪鱼龙，所不可解。（《胶葛》）
    郎玉嗜酒而家赤贫，遇仙女于嵩山中，投以一珠曰：“此醉龙珠也，诸龙含之以代酒，味逾若下。”玉甫视珠，而女忽不见矣。（《致虚阁杂俎》）
    南唐后主坐碧落宫，召冯延巳论事，至宫门逡巡不进，后主使使促之，延巳云：“有宫娥着青红锦袍当门而立，故不敢径进”。使随共行谛视，乃八尺琉璃屏画夷光独立图也，问之，董源笔也。此与孙权弹蝇何异？（《丹青记》）
    子产死，家无余财，子不能葬，国人哀之，丈夫舍佩，妇人舍珠玉以赙之，金银珍宝不可胜计。其子不受，自负土并于邢山。国人悉辇以沉之河，因名“金水”，至今水上时有金气。（《贾子说林》）
    宋迁以霞光笺裁作小番，长尺广寸，实素鱼锦囊中遗试莺，谓之“新尺一”。（《采兰杂志》）
    紫竹既爽秋期，方乔憾惋。蹉跎时景，忽复青阳，乔以尺牍故相讥调，紫竹为《菩萨蛮》词，杂以戏语以解之曰：“约郎共会西厢下，娇羞竟负从前话。不道一睽违，佳期难再期。郎君知我愧，故把书相诋。寄语不须慌，见时须打郎。”乔复以词戏答云：“秋风即拟同衾枕，春归依旧成孤寝。爽约不思量，翻言要打郎。鸳鸯如共耍，玉手何辞打。若再负佳期，还应我打伊。”（《本传》）
    紫竹工词，善于调谑，恒谓天下无其偶。自得方乔，目为重宝，尺牍之间往往呼之。时紫竹有南番桃花，片重数钱，色如桃花而明莹如榴肉，市之，得百金。因戏以《菩萨蛮》词寄方乔曰：“与郎眷恋何时了，爱郎不异珍和宝，一宝百金偿，算来何用郎？戏郎郎莫恨，珍宝何须论。若要买郎心，凭他万万金。”乔为之抚掌。（《本传》）
    长夏，乔读书于种梅馆，怀思紫竹至于忘食。一日，紫竹忽遗以书，其大略云：“欲结朱绳，应须素节。泣珠成泪，久比鲛人。流火为期，聊同织女。春风鸳帐里，不妨雁语惊。寒暮雨雀屏中，一任鸡声唱晓。”乔答之，词亦多玮丽，柬尾附以《玉楼春》，词曰：“绿阴扑地莺声近，柳絮如绵烟草衬。双鬟玉面碧窗人，一纸银钩青鸟信。佳期远卜清秋夜，桐树梢头明月挂。天公若解此情深，今岁何须三月夏。”（《来传》）
    紫竹投誓书于乔，因寄《踏莎行》一阕云：“笔锐金针，墨浓螺黛，盟言写就囊儿袋。玉屏一缕兽炉烟，兰房深处深深拜。芳意无穷，花笺难载，帘前细祝风吹带。两情愿得似堤边，一江渌水年年在。”（《本传》）
    大观中，有方乔者，乐至人也，与女子紫竹者甚相得，其所赠《生查子》。词云：“晨莺不住啼，故唤愁人起。无力晓妆慵，闲弄荷钱水。欲呼女伴来，斗草花阴里。娇极不成狂，更向屏山倚。”又云：“思郎无见期，独坐离情惨。门户约花关，花落轻风。生怕是黄昏，庭竹和烟ホ。敛翠恨无涯，强把兰缸点。”其风调可知也。（《本传》）
    鲤一名“稚龙”（《采兰杂志》）。
    李白有马名黄芝（《采兰杂志》）。
    袁秋日诗曰“芳草不复绿王孙，今又归人。”都不解。施荫见之，曰：“王孙，蟋蟀也。”（《谢氏诗源》）
    袁为施荫作《古砚歌》，中有句云：“青州熟铁不足数，卫公结邻差可方。”古有青州熟铁砚，甚发墨。（《谢氏诗源》）
    近有一人姓魏，家修武，善弹，以铁为丸，能先弹树木回丸中鸟，人以为神。一夕，梦其亡父谓曰：“我往好弹，害物甚多。今托生为汝后园树上鸟，汝宜戒此，勿复弹也。”魏觉心动，欲戒之。翌日游园中，见诸鸟翻飞，不觉兴动，乃自思惟梦乃妄想所结，况吾父平生何等人也，顾托生为鸟乎？理所必无。遂复弹焉。弹至亭午，树上一鸟向魏鸣，声甚悲，若乞命者。魏恶之。一丸才中，而魏十指一时不仁，魏始大悔，命工制小棺，葬其鸟于树下。（《续儆告》）
    汤既伐桀，让于务光，务光笑曰：“以九尺之夫而让天下于我，是形吾短也。”羞而沉于水，有只尺之鱼负之而去。（《贾子说林》）
    吴人沈爱观渔，渔人网得一镜，背上有文曰“紫金炼精，昼烛鬼形。”爱以百钱买之，置阁内，时时有人物影平生所未睹者往来于镜内，夜恒有光。爱一日见亡父坐莲花上，身小于花；爱妻又见死狗复活，对之泣，皆鬼也。爱畏之，仍投入旧处。（《采兰杂志》）
    更羸之妻能作锁云囊，佩之陟高山，有云处不必开囊，而自然有云气入其中。归至家启视，皆有云气白如绵自囊而出。囊大如蚕茧，而可以开合。更羸善射，每言能仰射入云中，其妻不信，因以一囊系箭头，令射之。及坠验之，果有白云在内，因名箭曰“锁云”，故子美诗曰“翻身向天仰射云”。（《谢氏诗源》）
    向日静坐调息，可以延年。（《玄观手抄》）
    吾心如目，妄念如尘埃，必无可入之理。（《玄观手抄》）
    昔有妇人思所欢不见，辄涕泣，恒洒泪于北墙之下。后洒处生草，其花甚媚，色如妇面；其叶正绿反红，秋开，名曰“断肠花”，又名“八月春”，即今秋海棠也。（《采兰杂志》）
    羲之有巧石笔架，名“扈班”。献之有斑竹笔筒，名“裘钟”，皆世无其匹。（《致虚阁杂俎》）
    西施举体有异香，每沐浴竟，宫人争取其水，积之罂瓮，用松枝洒于帷幄，满室俱香。罂瓮中积久，下有浊滓凝结如膏，宫人取以晒干，香逾于水，谓之“沉水”。制锦囊盛之，佩于宝袜。交趾蜜香树水沉者曰“沉水”，亦因此借名。（《采兰杂志》）
    夜来初入魏宫。一夕，文帝在灯下咏，以水晶七尺屏风障之。夜来至，不觉，面触屏上，伤处如晓霞将散。自是宫人俱用胭脂仿画，名“晓霞妆”。（《采兰杂志》）
    吴秀有仙风道骨，葛仙翁欲度之，但色心未绝。一夕，秀读书，灯下有女子叩门，启视，绝色也。与之处者两月。一日过仙翁，翁曰：“君两月不见，态色非常，岂复有桑中之遇乎？”秀笑而不答，仙翁袖中出一丸药云：“此药以醇酒下，能令妇人颜色媚好。”秀持归，如方与女饮之。少选，女云腹痛就枕，秀呼问不应，秉烛视之，惟一具枯骨而已。秀殊惊，平生色心为之冰释，盖仙翁所为也。后受仙翁元明秘法，年八十九，白日升天。秀字长君。（《续列仙传》）
    修西方第一要发信心，信得实有是处，实有是理，方可往生。故虽一生勤行苦行，受诸波罗提木义、毗尼藏，而加之以伽陀，作陀那钵底，临终之时一念犹豫，即入底栗车、泥梨迦。道虽一生沦于浊，盖作阿僧祗黑业，临终之时生一念，信坚如金刚不可移易，则能往生向之。黑业如冰，遇火不能为累，故第一要发信心也。注云：波罗提木义，戒也；毗尼藏，律也；伽佗，讽诵也；陀那钵底，施主也；底栗车，畜生也；泥梨迦，地狱也；阿僧祗，无数也。（《安养记》）
    李夫人着绣襦，作合欢广袖，故羽林郎曰“广袖合欢襦。”（《谢氏诗源》）
    黄鹄一名遥翮，一名鸟孙公主。（《采兰杂志》）
    昔有女仙喜食众草，日夜恒不卧。一日食一树叶，酣卧不欲觉，殊愉快，因名其树曰“愉”。后人改心从木，即今榆树也。后女仙绕宫门种之，时与族雪道君会于下，使金童讲谬虹宝典。（《修真录》）
    君子国有凤凰岭，出天狗，一名胎詹。女仙与族雪道君各以玉膏炼成上药，以相馈遗。（《修真录》）
    金母召群仙，宴于赤水，命谢长珠鼓拂云之琴，舞惊波之曲。坐有碧金鹦鹉杯，白玉鸬鹚杓，杯干则杓自挹，欲饮则杯自举，故太白诗云：“鸬鹚杓鹦鹉杯”，非指广南海螺杯杓也。（《谢氏诗源》）
    王维为岐王画一大石，信笔涂抹，自有天然之致。王宝之，时罘恩间独坐注视，作山中想，悠然有余趣。数年之后，益有精彩。一旦大风雨中雷电俱作，忽拔石去，屋宇俱坏。不知所以，后见空轴，乃知画石飞去耳。宪宗朝，高丽遣使言几年月日大风雨中，神嵩山上飞一奇石，下有王维字印，知为中国之物，王不敢留，遣使奉献。上命群臣以维手迹较之，无毫发差谬。上始知维画神妙，遍索海内，藏之宫中，地上俱洒鸡狗血压之，恐飞去也。（《丹青记》）
    应元少年悟道，恒曰天地内外前后百千万亿劫事不知，非圣人也。胸中有分毫之知，亦非圣人也。或曰：“胸中既无知，又安能得知？”应元曰：“汝知所以不知，我不知所以知。”其人取十九史中最僻一人事业试之，应元屈指历历言之，若亲识其人。尚曰：“此大略耳。若审言之，则自生至死，一日一时无不可也。”其人即指史传曰：“此处多不合，何耶？”应元笑曰：“非我不合史，乃史不合我也。子谓史可皆信乎？”其人尚犹豫，因遣人觅平生不相识者数人来面试之，应元即一一言其往事，惟大过则为隐之。数人无不魂动股栗，叩头不已。至问未来穷通得失，则曰“勉之而已。”其后应元誓不言此，日惟与入饮酒笑谈，而恒在山中觅药草救人。（《妙观雅言》）
    河伯宴伯禹于河上，献亥既之珠、透山光玳瑁、五灰陈兆大龟、延螭翥凤鲛绡百两、宜土四时宝华珊瑚树五十株，人间所无奇宝，不可胜数。禹悉不受，惟受河图及大龟、珊瑚树两株而行。大龟者，以桃柳松柏榆树灰藏于{寻}竹椟中，欲卜，先斋戒三日，加灰于龟背，穆布于坛上，主人具圭璧，史策祝曰：“某祗告于玉灵大君，厥有某事未知吉凶。惟尔有灵，其实图之，昭格时命。”礼毕视龟，吉凶之辞已在灰上矣。珊瑚树，禹树舜朝堂左右，及禹受禅，树上五色气光明烛天。禹崩，启践祚，四时花开如故。至太康荒逸，弗恤国事，树死。亥既珠者，夜中宴乐，悬于殿中，光彻如白日，客甫持觞，而珠中众音互作，宴罢，音亦已。玳瑁者，其光能隔山照见五丈，山之小大不论，即隔墙亦只五丈而已。（《贾子说林》）
    杨与月华别曰：“少日即来。”不觉爽期。及归，姚不即见之，杨戏书一句送曰：“女姚虽美，只如半朵桃花。”姚正怒，索笔对曰：“人信为高，莫费一番言说。”杨愈益奇之。（《本传》）
    《缝衣诗》自太宗宫人孟浩然后，鲜睹佳者。近惟谢幼睿一首字字精工，不啻青出于蓝也。诗曰“懒向妆台理晓妆，为郎独自制衣裳。金针入处心俱痛，素线牵时恨共长。霜户敢辞纤手冷，芸窗思贴弱肌香。缝成不怪无鸿雁，赢得宵来覆妾床。”为一时传诵。（《玄散堂诗话》）
    一人畏鬼，夜忌野行。应元晓之，曰：“天下之可见处则人物，不可见处皆鬼神也，故有幽明之别。使鬼神而无乎，则虽旷野更深亦何必有；使鬼神而有乎，则身之左右前后、白昼之中无非鬼神也。汝不见所谓箕仙者乎？此亦鬼也，甫焚符诵咒随感而至，岂择野外乎？故君子不懈惰于暗屋，不矫饰于广坐。庄生有云‘无人非无鬼责’，正谓是也。子苟正心修行，则鬼神方敬畏子而不暇，其敢犯子，而子顾畏之乎？”其人大悟，自后恒丙夜野外独行，至不必灯火。（《妙观雅言》）
    本寿问于母曰：“富贵家女子必缠足，何也？”其母曰：“吾闻之圣人重女而使之不轻举也，是以裹其足，故所居不过闺阈之中，欲出则有帷车之载，是无事于足者也。圣人如此防闲，而后世犹有桑中之行，临邛之奔。范睢曰‘裹足不入秦’，用女喻也。”（《修竹阁女训》）
    一人问应元曰：“观音大士女子乎？”答曰：“女子也。”又一人曰：“经云观音菩萨勇猛丈夫，何也？”答曰：“男子也。”又一人曰：“观音一人，而子一男之一女之者，非矛盾乎？”答曰：“非也。观世音无形，故普门品述现众身为人说法。既能现众身，则飞走之物以至蠛蠓醯鸡皆可耳，岂直男女乎？”（《妙观雅言》）
    应元博访玄门，了无所得。一日谒悟师，问如何是佛，师曰：“无心是佛。”应元曰：“师兄假我十日，当即成佛。若不成，非应元也。”既归，自恨根性迟钝，静居一室，有一念起，即自扌舀其臂肉，肉尽出血，杂念即随日大减。至第十日，大雨闪电一照，豁然念断，无心可得矣。遂见悟，悟喝曰：“无心不是佛。”应元言下大悟，人视其臂，无完肤矣。（《妙砚雅言》）
    孙凤有一琴名吐绶，弹之不甚佳，独有人唱曲则琴弦自相属和，因改名曰“自鸣”。但琴背有一孔若蛀者。一日有一道人乞食，因见曰：“此中有蛀，不除之则将速朽。”袖中出一小竹筒，倒黑药少许，孔侧即有一绿色虫走出，背上隐隐有金线文，道人纳虫竹筒中，竟去。自后唱曲，琴弦不复鸣矣。凤怪之，有博物君子说及此事，叹曰：“此异宝也。谓之‘鞠通’，有耳聋人置耳边，少时即愈。喜食枯桐，尤爱古墨。”凤始悟道人竹筒中药盖古墨屑也（《贾子说林》）。
    呼子先夜不卧，惟倚藜杖闭目少顷，即谓之睡。后与酒姥仙去，留其杖。子先故人陆麟宝之，谓之“藜床”。后麟卒，命其子置于棺中。（《贾子说林》）
    冯小怜有足炉曰“辟邪”，手炉曰“凫藻”，冬天顷刻不离。皆以其饰得名。（《采兰杂志》）
    姚子贳字歆孟，陈郡人，有宝镜，背铭云：“镜焉作自尚方，铜焉产自丹阳，观其宝观其藏，延年益寿，乐且康芳”，名宝镜俱未央。（《子真古镜记》）
    窈窕寄叔良《春思》诗曰：“门前梅柳烂春辉，妾织流黄独在机。双燕不知肠欲断，衔泥故故傍人飞。”张于是愈不能忘情矣。（《本传》）
    郭暖宴客，有婢镜儿善弹筝，姿色绝代，李端在坐时窃寓目，属意甚深。暧觉之，曰：“李生能以弹筝为题赋诗娱客，吾当不惜此女。”李即席口号曰“鸣筝金粟柱，素手玉房前。欲得周郎顾，时时误拂弦。”暧大称善，彻席上金玉酒器，并以镜儿赠李。（《虚楼续本事诗》）
    鲁人有仆忽不见，旬日而返。主欲笞之，仆曰：“臣之姑修玄女术得道，白日上升，昨降于泰山，召臣饮极欢，不觉遂旬日。临别赠臣以金矢一乘，曰‘此矢不必善射，宛转中人而复归于笮。’”主人试之果然，韫而宝焉，因以“金仆姑”名之。自后鲁之良矢皆以此名。（《胶葛》）
    嘉平二十五日叔夜宿，酲未解，窈窕烹百和解酲汤进之，随饮而醒。后遂依法作汤，名“窈窕汤”。（《本传》）
    经霜冬瓜皮同朴硝煎汤，洗翻花痔，立愈。又有法以卜萝代瓜皮，亦疗痔；白芷、甘松、三赖、附子尖、飞盐、皮硝轻粉、少许肥皂共捣丸，治雀子斑；乌药细磨冷浓茶，治汤火；用生白矾末半分入脐，以一指甲水滴之，治妇人小便不通；积年坑厕上鸡壳煮汤，服治干霍乱；用细辛、白芷、雄黄、好酒研末，入麝香少许，服治毒蛇、疯狗伤；盐和油敷上，治蜘蛛咬，遍身生丝；乱发灰吹入鼻，治鼻衄欲死；黄连一两酒浸，晒吴茱萸一两，滚汤泡七八次，闻木稚香止，晒干用真神曲为糊，作丸如梧子大，食后荷叶汤送下，三十丸治梅核膈。密陀僧滑石等分，生姜汁调敷，治肾囊疮。（梅乔先生藏方）
    张者秦人也，字子石，年二十，与其弟耕，性好读书，耕毕辄握典籍。吾伊陇上人皆笑曰：“凡读书者皆求所以荣亲戚、显名声也，今终日孜孜而不离畎亩，则读书何益乎？人谓张孺子多才，吾不信矣。”闻之曰：“是何难哉？”于是裹粮负书，求见秦王，说之以强秦弱诸侯之策，指甚深妙。秦王悦之，拜为上卿，曰：“臣少贫贱，恒为乡里所戮笑。幸遇陛下，官为上卿，实非所冀，有如藉陛下神灵，使得锦衣还乡足矣。”秦王留之再三，固辞。于是赐以黄金珠玉锦绣，发车马人徒送之归里。人以为荣，无不蒲伏而前，不敢仰视。故自尊贵而痛抑之。居数日，尽召宗族乡党与欢饮，尽出所赐黄金珠玉锦绣散之，家无所留，躬操耒耜，与妻子戮力，终不出矣。陈胜、吴广起，变名姓入山中。及沛公定天下，人有遇之，容色鲜好，采药行歌。（《贾子说林》）
    七夕徐婕妤雕镂菱藕作奇花异鸟，攒于水晶盘中以进上，极其精巧。上大称赏，赐以珍宝无数。上对之竟日，喜不可言，至定昏时，上自散置宫中几上，令宫人暗中摸取，以多寡精粗为胜负，谓之“斗巧”，以为欢笑。（《致虚阁杂俎》）
    海中所产多类人身，而人鱼其全者也。蚨青类人首，眉目宛然，玄罗类人足，戚车类男阴，文啮类女阴。文啮即淡菜，亦名东海夫人。至于贵钤类凤，蕊钟类鹿，鸠贼类象，木藻类凫，更奇。（《余皇日疏》）
    管夫人性喜兰梅，下笔精妙，不让水仙。有时对庭中修竹，亦自兴至，不能自休。（《丹青记》）
    紫竹爱缀词，一日手李后主集，其父玄伯问曰：“后主词中何处最佳？”答曰：“问君能有几多愁，恰似一江春水向东流。”玄伯默然。（《本传》）
    西域有兽如犬，含水巽马目，则马瞑眩欲死，故凡马皆畏之，名曰“马见愁”。宣宗时国人献其皮，帝赐群臣，编为马鞭，一扬即走，谓之“不须鞭”。（《采兰杂志》）。
    石尤风者，传闻为石氏女，嫁为尤郎妇，情好甚笃。为商远行，妻阻之，不从。尤出不归，妻忆之病亡。临亡长叹曰：“吾恨不能阻其行，以至于此。今凡有商旅远行，吾当作大风，为天下妇人阻之。”自后商旅发船值打头逆风，则曰：“此石尤风也。”遂止不行。妇人以夫姓为名，故曰“石尤”。由此观之，古时仍有尤姓也。近有一榜人自言有奇术，恒曰：“人能与我百钱，吾能返此风。”人有与之，风果止。后人云乃密书“我为石娘唤尤郎归也，须放我舟行”十四字，沉水中。（《江湖纪闻》）
    ●卷下
    姑苏城中皮日休市有小桥名“鹤舞”。父老相传吴时有二鹤在其地对舞，已而飞集金昌门外青枫桥东，化为凤凰，飞入云际，今凤凰桥是也。沈学士诗曰：“不如双白鹤，对舞石桥边。”谢侍郎诗曰：“愿作江头双凤凰，奋飞直向青云里。”是一事（《谢氏诗源》）。
    施荫起自微，平生未尝见书，仅识数字而已。一旦学诵殷愿诗，随诵随悟，染指诗牍，便多惊人。昔人有不识字能诵《莲花经》者，岂非宿习使然乎？（《金刚钻》）
    膏神曰“雁娘”，黛神曰“天轶”，粉神曰“子占”，脂神曰“与赘”，首饰神曰“妙好”，衣服神曰“厌多”。昔杨太真妆束，每件呼之，人谓之“神妆”。（《采兰杂志》）
    月华梦月轮坠于妆台，觉忽大悟。自幼聪慧，组织饣奔馆，不习而能，独未尝诵书。自此搦管便有所得。其所为古文词，妙绝当时。（《本传》）
    苏味道诗“火树银花合”。人谓“银花”即火树中花，光明如银，故曰“银花”。殊不知“银花”亦自有本。昔薛琼至孝，父病尝其溲，而家甚贫，尝出求薪，遇老父以一物与之曰：“此银实也。用四壁土种之铜盆中，置卧床下，当得银，足赡汝家。”琼归，如言种之，旬日发苗，又旬日生花，花有银色，若钿螺，及结实，皆银也。（《谢氏诗源》）
    杜羔妻赵氏，每岁端午午时取夜合花置枕中，羔稍不乐，辄取少许入酒，令婢送饮，羔即欢然，当时妇人争效之。（《采兰杂志》）
    张芸叟临江而居，其妻遗一素绫鲤鱼，首尾宛然，腹藏短牍，但未画鳞甲耳。芸叟试为点染，便跃入江中，不知所之。后渔人网得白鱼破腹无肠者卖之，买者命内人烹之，及熟启视，不复存矣。自后网得者即放去，谓神鱼云。芸叟讳舜民。（《子真画谱》）
    申豫作诗文，恒绕室而走，得一佳句便拍案大呼，人谓其足下有文章。（《采兰杂志》）
    除夕，梅妃与宫人戏熔黄金，散泻入水中，视巧拙以卜来年否泰。梅妃一泻得金凤一只，首尾足翅无不悉备。（《胶葛》）
    薛瑶英于七月七日令诸婢共剪轻彩，作连理花千余朵，以阳起石染之，当午散于庭中，随风而上遍空中，如五色云霞，久之方没。谓之“渡河吉庆花”，藉以乞巧。（《致虚阁杂俎》）
    金丝荷叶草捣汁服之，查涂患处，治蛇毒。用乌骨白鸡血少许抹唇上即活，治小儿惊风猝死。用甘草浓煎汁，调地龙粪轻涂上，治小儿阴囊虚肿。熊胆涂患处治痔。人中白火煅存性一钱、铜绿三分、麝香二分为末，搽治小儿走马牙疳。端午日收桑叶阴干为末，每朝白汤下三五匙，治痔。旧棕烧灰，又放在瓦上，收火气；侵晨温茶调服三四钱，治妇人血山崩、血海败。千年运叶阴干，炭火烧，存性酒送下，治脑漏。鸡子白和百草霜，搽治小儿赤瘤。（梅乔先生藏方）
    绿珠为梁伯女，生而奕亻好音。伯尝至山中，闻吹笛异于常声，觅之弗得，忽闻空中语云：“汝女好音，欲传一曲，远归乎？”伯以为神仙，遂下拜。因语曰：“汝即归，芟取西北方草结一人形，被以服珠翠，设杯酒盂饭，命女呼我名曰‘茵于’，至三更，我当至矣。”伯归如法，至时果至，空中吹笛，音极要眇。绿珠听之得十五曲，一字不差，因名笛曰“茵于”，又曰“远归”。远归，仙笛名。（《志奇》）
    瑟曰文鹄，笙曰采庸，鼓曰送君，钟曰华由，磬曰洗东，皆仙乐也。（《致虚阁杂俎》）
    雷威斫琴无为山中，以指候之，五音未得。正踌蹰间，忽一老人在旁指示曰：“上短一分，头丰腰杀。巳日施漆，戊日设弦，则庶可鼓矣。”忽不见。自后如法斫之，无不佳绝，世称“雷公琴”。（《贾子说林》）
    女星旁一小星名始影，妇女于夏至夜候而祭之，得好颜色。始影南并肩一星名朗，男子于冬至夜候而祭之，得好智慧。（《实庵纪闻》）
    张泌，江南人，字子澄，仕南唐，为内史舍人。初与邻女浣衣相善，经年不复睹，精神凝一，夜必梦之。尝有诗寄云：“别梦依依到谢家，小廊回合曲阑斜。多情只有春庭月，犹为情人照落花。”浣衣计无所出，流泪而已。（《虚楼续本事诗》）
    沈云卿梦啖羹甚寒，仰见天上有“无二”两字。明日以告金迥秀，迥秀曰：“羹寒无火也，非美乎？天无二字，非人乎？以鄙人观之，君当有美人桑中之喜也。”沈是日果遇美人苗蕴，颜色绝代，才调无双。沈有诗云：“十三学绣傍金窗，十六梳头压大邦。色比昭阳人第一，才同江夏士无双。”沈调金曰“子之占梦，即索ヨ周宣不过也。”一曰沈云甫。（《玄散堂诗话》）
    古有女子与人约，曰秋以为期，至上冬犹未相从。其人使谓之曰：“菊花枯矣，秋期若何？”女戏曰：“畴曰上冬，正素节也。是花虽枯，要当更生。”明日，菊更生蕊。其人异之，因名曰“更生花”。（《金刚钻》）
    客有曰犬姓卢，鸡姓朱。沈尚书曰：“鸡既姓朱，则鸭姓奚也。”坐上一人谓鸭姓奚，至今传之。（《采兰杂志》）
    陈丰与葛勃屡通音问，而欢会末由。七月七日，丰以青莲子十枚寄勃，勃啖未竟，坠一子于盆水中，有喜鹊过，恶污其上，勃遂弃之。明早有并蒂花开于水面，如梅花大。勃喜曰：“吾事济矣。”取置几头，数日始谢，房亦渐长，剖之，各得实五枚，如丰来数。即书其异以报丰，自此乡人改双星节为“双莲节”。（《贾子说林》）
    墨子姓翟名乌，其母梦日中赤乌飞入室中，光辉照耀，目不能正，惊觉生乌，遂名之。（《贾子说林》）
    司书鬼曰“长恩”，除夕呼其名而祭之，鼠不敢啮，蠹鱼不生。（《致虚阁杂俎》）
    杨太真生而有玉环在其左臂，环上有八分“太真”二小字，故小名“玉环”。马嵬变后，明皇朝夕思惟，形神憔悴。有道士以少君术求见，上极其宠待，冀得复见，即死不憾。道士出袖中笔墨，索细黄绢，诵咒呵笔，画一女人像，若天师所画将符，仅类人形而已。使上斋戒怀之，凝神定意，想其平日，三日夜不懈。道士曰：“得之矣。”上出像观之，乃真贵妃面貌也。上喜甚，道士笑曰：“未也。”请具五色帐，结坛壁而供之，索十五六聪慧端正之女二十四人，齐声歌子建《步虚词》。道士复焚符诵咒，吸烟呵像上，次命诸女一一如方呵之。至定昏时，请上自秉烛入帐中。先是，道士以五色石示上，谓之“衡遥”，以少许研极细，和以诸药，令作烛，外画五色花，谓之“还形烛”。上既入，道士命侍者出，反闭金扉以葳蕤钥锁之。于是太真在帐中见上，泣曰：“以天下之主，不能庇一弱女，何面颜复见妾乎？沉香亭下月中之誓何在也？”上亦泪下，言马嵬之变出于不意，其言甚多，太真意少释，与上曲尽绸缪，胜于平日，脱臂上玉环纳上臂。天未明，道士启扉曰：“宜别矣。”上出帐回视，不复更见，惟玉环宛然在臂耳。道士具言太真所以尸解，今见为某洞仙，甚悉，多所秘。道士姓王名舟，不知何许人，要其术过于李夫人是邪非邪远矣。此说又与《长恨歌》异，存之备考。（《玄虚子仙志》）
    东美有古剑，其子得之，甚奇。上有篆书十六字，极古，不可辨。太白见之曰：“是薛烛剑也。其文曰‘终归之野，凿铁炼精。薛烛是遣，百日斯成。’”（《采兰杂志》）
    唐太宗有古剑，七星隐显，随于北斗。恒在灯下试之，使人视云气过斗，剑上逐星渐隐，顷刻不差。（《胶葛》）。
    窈窕以古钱一枚赠叔良，青绿色，彻骨而凸起者。叔良时置袖间，一日忽莹润而小凹，叔良第谓弄久剥落耳，明日则又复青绿凸起矣，心甚异之。后语窈窕，窈窕言同。盖窈窕有二古钱，赠一留一，留者乃极莹润而小凹，时复类赠者焉。自后察之，张藏者只日则青绿而凸，姜藏者只日则莹润而凹，乃二钱有灵，能来去耳。由是观之，则张之与姜，岂非夙定之奇遇也乎？（《本传》）
    姜思张不得数见，藏其指甲，着婆锦囊中，佩之裙带，时私启视，恍如握手。一日觉锦囊差重，视之有物，若南蕃石榴子，私心异之。寻有老僧乞食，识其家有宝气，借观之，遂求买一粒，愿与值五十金。言药中用一厘，便可延年起死，谓之“纯情舍利”。反此为想，便可升天；反想入无，便为佛菩萨也。（《未传》）
    窈窕以相思子两枚，书名其上，与叔良互藏一枚，谓之“留情石”。又作鸾鹊锦囊盛之，绣铭于上曰“两心如石，万载靡攵。”（《本传》）
    梁母秦氏大雨中见火光白天降，中跃一物，赤色，形若，飞入室中即不见，是夜生，故名。及长，从孔子游。（《贾子说林》）
    蚕最巧，作茧往往遇物成形。有寡女独宿，倚枕不寐，私傍壁孔中视邻家蚕离箔。明日，茧都类之，虽眉目不甚悉，而望去隐然似愁女。蔡邕见之，厚价市，归缫丝制琴弦，弹之有忧愁哀动之声。问女琰，琰曰：“此寡女丝也。”闻者莫不堕泪。（《贾子说林》）
    桃源女子吴寸趾夜恒梦与一书生合，问其姓氏，曰：“仆瘦腰郎君也。”女意其为休文昭略入梦耳，久之若真焉。一日昼寝，书生忽现形入女帐，既合而去，出户渐小，化作蜂飞入花丛中。女取养之，自后恒引蜜蜂至女家甚众，其家竟以作蜜兴，富甲里中。寸趾以足小得名，天宝中事也。（《诚斋杂记》）
    苏紫爱谢耽，只尺万里，靡由得亲。遣侍儿假耽恒着小衫，昼则私服于内，夜则拥之而寝。耽知之，寄以诗曰：“苏娘一别梦魂稀，来借青衫慰渴饥。若使闲情重作赋，也应愿作谢郎衣。”谢亦取女钅义服衷之，后为夫妇。（《玄散堂诗话》）
    窈窕每得张手札，必避人，于帐中观之，积之盈笥，名《帐中集》。张以为类蔡邕之读《论衡》，私呼为“女伯喈”。窈窕有诗云：“数行心事鲤鱼传，轻放金钩绣帐悬。不是娇慵贪昼卧，众中无处看花笺。”（《本传》）
    达饮姚氏酒酣，假寐，月华命侍儿进以合欢竹钿枕、温凉草文席，皆月华阁中物也。（《本传》）
    殷愿夜梦牛皮上有二土，又有赤玉在其上。其子年十六，解曰：“牛皮革也，二土是圭字，是鞋字也；赤朱色，朱玉珠字也。大人当得珠履乎？”果然（《诚斋杂记》）。
    女仙晓晕能酿游仙酒，饮之而卧，梦历蓬莱赤水，遇安期王乔，王母飞琼之属，采芝为车，驱龙为马，无所不至。又睹金书玉简，字光灼烁，多至言妙道，初觉不转身尚能记一二策，时有梵语者，则不能记耳。今人有游仙咒曰“果齐寝气八垓台戾如律令敕”，诵七遍，书符酒上，饮卧，亦能如是。（《玄虚子仙志》）
    先君子言昔有少年博洽典籍，其兄为商远归，携一鸟卵，问其弟曰：“鸟卵皆圆，此独方，何也？”少年曰：“鸟卵而方，有白无黄。”破之果然。问何以知之，曰“见成丁《百鸟志》”。（《采兰杂志》）
    水仙子为南溟夫人侍者，手恒弄一圆石如鸟卵，色类玉。后以赠青霞君，青霞君以为经镇。一日诵阴符经，忽大风雨，其石裂破，有一虫走出，状若绿螈，就砚池饮少水，乘风雨飞去，盖龙也。石随合，略无缝痕。（《修真录》）
    鹤一名仙子，一名沈尚书，一名蓬莱羽士。（《采兰杂志》）
    试莺自言能作独自舞，宋迁求其一舞而不可得，因呼为“羊公鹤”。（《真率斋笔记》）
    卓文君闺中庭内有一井，文君手汲则甘香，用以沐浴则滑泽鲜好。他人汲之，与常井等沐浴亦不少异。至今尚存，即文君井也。（《采兰杂志》）
    张牧过点苍山，拾一圆石，径寸，明于水晶。映月视之则有绿树荫，荫下有一女子坐绳床，观白兔捣药。兔不停杵，树叶若风动，女子亦时时以手拂鬟髻或微笑，意其为嫦娥也。一夕召客看，月出以视之，忽跃入空中，明于月，不知所之。（《采兰杂志》）
    等师劝修净土，以信为入门之要，一切世法亦不痛禁。第云勿谈人过，饮酒不至醉，茹荤不至杀生，房室不至于邪，治本业。有余暇随地闭目端坐，心念佛号，目观佛容，一年半载后念观稍熟，即行住坐卧皆可为之，至于梦中亦得见佛，此乃必成之验也。此僧又有奇术，与人共坐静室，能摄其神，共游安养境界，大都与阿弥经所说仿佛。是人既神游一二次，则梦中所见往往类之，其梦游既多，则临终灵性自无他往，必西方无疑也。由是从者甚众，皆得往生，大有奇验，至有现形报其家者。然则净土之说，固可不信乎？（《安养记》）
    有女子卸冠者，奉观音大士甚肃，比丘尼往往劝其修净土，云当作观音观，观其法身，愈大愈妙。自此夜恒梦见之，然甚小，若妇人钗头玉佛状。一日其夫寄一玉观音，类梦中所见，自是奉之益笃。（《禅林实语》）
    大历中有一奇童某，能诗，性至孝，读书处供观世音两尊，平明焚香，礼大士为父母。祝厘逾年，两大士俱现形，摩奇童顶曰：“汝勉终此志，吾默汝。”倏不见。因名其所居室曰“二观斋”，文思大进。（《禅林实语》）
    南水晶极佳者不分厚薄，映空若无。昔李少君谓武帝曰：“甲帐仙姝有欲现形与帝见者，第云‘世人浊气不可得近，必斋戒，封闭殿门以须，我当升于殿上空中一见耳。’”及期请帝见于殿前，于殿屋上见仙姝凌空而上，足悬三尺，身被五彩，绣带飘摇，容色娟秀，世所未见。帝拜之。仙姝袖中出金字篆书掷下与帝，其言多秘，帝于是愈益思尽见诸神仙矣。后有人言少君以水晶设机，令其上可以立人，使一女子习之，着男服匿入殿中，及期如法行之。帝谓“真仙姝也”。少君罔上，大都此类，上终不察焉。（《贾子说林》）
    贞元中有周存者，性喜放生，尝放一鲤鱼，戏为诗极佳，陆贽称之。末云：“倘若成龙去，还施润物功。”后入试，试题为《白云向空尽》。诗既成，苦于无结，忽忆鲤鱼诗，因改二字云：“倘若从龙出，还施润物功。”遂得通籍。（《林下诗谈》）
    杨景猷有文燕香炉。（《采兰杂志》）
    方乔既与紫竹遇，一睹其状，更不可见，昼夜思之，面貌恍惚，中心拂郁。每入，见卖美女图者，辄取视，冀其有相肖者。或狭邪妓馆，无不留意，用计万端，竟无其人。终日悲叹，几成痼疾，有寄情诗曰“眉如远岫首如螓，但得相思不得亲。若使画工图软障，何妨百日唤真真。”一日遇一道士出一锦囊，内有古镜，谓乔曰：“子之用心诚通神明。吾有此纯阳古镜，藏之久矣，今以奉赠。此镜一触至阴之气，留影不散。子之所遇少女至阴独钟，试使人照之，即得其貌矣。然后令画工图之，何有也？所留之影，伺此女一得阳精，影即散去，他物尽然。”又戒乔不可照日，一照即飞入日宫，散为阳气矣。乔试之果然。紫竹以白玉盘螭匣宝而藏之，镜背有篆书云“火府百炼纯阳宝镜”。（《本传》）
    昔有一士人与邻女有情，一日饮于女家，惟隔一壁而无由得近。其人醉，隐几卧，梦乘一玄驹入壁隙中，隙不加广，身与驹亦不减小，遂至女前。下驹与女欢久之，女送至隙，复乘车而出。觉甚异之，视壁孔中有一大蚁在焉，故名蚁曰“玄驹”。（《贾子说林》）
    南蕃白胡山出描，睛极多且佳，他处不及也。古传此山有胡人，遍身俱白，素无生业，惟畜一猫，猫死埋于山中，久之猫忽现梦焉，曰：“我已活矣。不信者可掘观之。”及掘，猫身已化，惟得二睛坚滑如珠，中间一道白，横搭转侧分明，验十二时无误，与生不异。胡人怪之。夜又现梦，云埋此于山之阴，可以变化无穷，中一颗赤色有光者，吞之得仙。胡掘得，遂集山人，置酒食为别，及吞，即有一猫如狮子负之，腾空而去，至今此山最多猫睛。猫睛一名狮负，仙女上玄宗狮负二枚，即此。玄宗藏于牡丹钿合中，以验时。（《志奇》）
    文士冠有文章，好读书，凿壁悬梁，无以逾也。尝有客过，称云来顶上谢临风，怀中出一书投之曰：“习此始可以为文士之冠矣。”士冠览而异之，问撰者姓名，不告，第援笔书于髹几曰：“彼何人？斯三江之右，金钩煌煌，风吹草覆。”（《采兰杂志》）
