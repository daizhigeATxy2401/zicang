　　钦定四库全书　　　　子部十
　　瓮牖闲评　　　　　　杂家类二【杂考之属】提要
　　【臣】等谨案瓮牖闲评八卷宋史艺文志及晁公武陈振孙诸家俱未着録惟李焘续通鉴长编考异内间引其书明代文渊阁书目亦有此书一部一册而均未详姓名时代永乐大典散载入各韵中亦不题撰人今考袁燮絜斋集有所作其父墓表云先公讳文字质甫四明鄞人防喜读书不汲汲于科名而惟务勤学有襍着一编曰瓮牖闲评又燮集载其曽祖知随州曽祖妣石氏臂痛其祖延医修佛及其父诸轶事皆与是编所纪相合则为袁文所撰无疑也其书専以考订为主于经史皆有辨论条析同异多所发明而音韵之学尤多精审凡偏旁防画反切训诂悉能剖别于毫厘疑似之间其所载典故事实亦首尾完具往往出他书所未备虽徴引既繁不无小误如谓汉书叙传称袁盎为子丝疑传中字丝为脱文不知叙传以四言为句故加子字以成文如史记项羽本纪称字羽而自叙亦作子羽是其例也又谓古诗日暮倚修竹佳人殊未来所称佳人乃贤人考日暮倚修竹乃杜甫佳人诗云非妇人已谬佳人殊未来乃江淹拟休上人怨别诗合为一篇尤非至于不知腹犹果然出庄子不知防姑为牡丹不知屠蒯杜蒯乃声之转如包胥之为勃蘓亦均失之眉睫之前而大致该洽实考据家之善本惜其在宋世已罕流传迄明遂佚藏书家至不能举其名又文之子燮孙甫史皆有传而独不及文其行事亦几不可考今幸从沉埋剥蚀之余复加厘订排比成编使其姓名学问不致终没于来世亦可知显晦之自有其时矣原书卷帙不可考今所辑者尚四百余则条目颇为纷襍谨依类诠次分为八卷一卷论经二卷论史三卷论天文地理人事之类四卷専论小学五卷论诗词书画之类六卷论饮食衣服器用宫室之类七卷论释道技术物产之类而以襍论因果怪异及自记之语终焉乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书　　　　　子部十
　　瓮牖闲评目录　　　　　杂家类二【杂考之属】卷一
　　五十三条
　　卷二
　　五十一条
　　卷三
　　四十九条
　　卷四
　　五十条
　　卷五
　　五十四条
　　卷六
　　五十三条
　　卷七
　　五十四条
　　卷八
　　四十八条














　　钦定四库全书
　　瓮牖闲评卷一
　　宋　袁文　撰
　　□字从天从云省故易曰云上于天□□字不从而也今人作需字乃从而葢篆文天字与而字相类后之作字者失于较量各从其便书之其误甚矣五经文字云需音须遇雨而不进从而非也
　　匡谬正俗以溺为防防乃是沈溺字溺又音而灼切其水不能胜鸿毛葢弱水也夫弱水弱字尚书只作弱字不知后加水防者又何据也
　　匡谬正俗载武成往伐归兽兽字作嘼字且云字林嘼音火救切人之所养也若武王归鹿华山之阳放虎桃林之野即可言归兽既是牛马当依嘼字本音读之不得以作兽字一边便谓古文省简即呼为兽也如此则是古本原作嘼字想因唐明皇改为今本尚书时未究嘼字之义而増益之也今其下亦云本或作嘼许救切益知古本作嘼字无疑矣
　　忍字藏刃于心是能忍也书君陈必有忍其乃有济书顾命篇一人冕执鋭苏东坡书解云鋭当作鈗是也鋭本非兵器书既误作鋭字而著书者又妄云鋭矛属竟音以税切其误抑又甚焉
　　説文羕水长也从永羊声引诗云江之羕矣然则汉广诗中永矣永字当作羕字不知何故后改为永字诗匍匐救之救字可音居尤切葢自就其深矣方之舟之四韵皆是平声而此救字却只作如字乃陆德明之失也诗补音引三略使怨治怨是谓逆天使雠治雠其祸不救又引周武王盘铭与其溺于人宁溺于渊溺于渊尚可游也溺于人不可救也是矣
　　柏舟诗云泛彼柏舟在彼中河髧彼两髦实维我仪之死矢靡他又菁菁者莪诗云菁菁者莪在彼中阿既见君子乐且有仪又东山诗云亲结其褵九十其仪其新孔嘉其旧如之何诗中用仪字极多补音云仪有牛河切合音莪字是也今观尉卿衡方碑云感昔人之凯风悼蓼仪之劬劳此仪字本是莪字今竟作仪字然后益知古仪字皆可作莪字用补音之言信不诬矣
　　桑黮即桑葚也氓诗云于嗟鸠兮无食桑葚于嗟女兮无与士耽注葚桑实也鸠食葚多则致醉泮水诗云翩彼飞鸮集于泮林食我桑黮怀我好音此黮字亦当作平声但借字耳补音以其不在韵故遗余独证此黮字既叶林字音字则与葚字同音椹字无疑也又五经文字葚音示枕切桑实见鲁颂黮与葚同然氓诗自有葚字云于嗟鸠兮无食桑葚五经文字不引此葚字乃引鲁颂之黮字何耶
　　萱草岂能忘忧也诗云焉得谖草言树之背者谖训忘如终不可谖兮之谖葢言焉得忘忧之草而树之北堂乎背北堂耳其谖字适与萱字同音故当时戏谓萱草为忘忧而注诗者适又解云谖草令人忘忧后人遂以为诚然也如嵇康谓合欢蠲忿萱草忘忧此二者止与千载之下作对若谓其实则无是理矣
　　今人作文下字能用古者则为有据成佳作虽古人亦尔诗云有狐绥绥葢本涂山人歌云绥绥白狐九尾庞庞此禹娶涂山时歌诗人乃用其绥绥二字也
　　梁王僧孺咏捣衣诗云防度广陵音掺写渔阳曲自注云掺七绀反音憾余谓掺音憾极是葢祢衡渔阳掺古歌边城晏开渔阳掺亦当音作憾字以下句云黄尘萧萧白日暗暗字与憾字甚叶不可作他音僧孺既以掺字音憾字则诗掺执手者亦当音憾字无疑徐陆二家音七鉴所鉴切者皆非也
　　诗补音明字有谟郎切如鸡鸣之诗东方未明颠倒衣裳是也韩退之诗云嵗时未云防浩浩观湖湘众夫指之笑谓我知不明儿童畏雷电鱼鼈惊夜光此诗用明字亦当作谟郎切矣
　　世有娘惜细儿之语陟岵之诗云陟彼屺兮瞻望母兮母曰嗟予季行役季少子也母以少子行役其心眷眷然而形之语言如此此正所谓娘惜细儿者不独今人为然古亦有之
　　诗载弄之瓦人多以瓦字不叶为疑或云此瓦字乃是杘字耳古文与瓦字相类而小不同乃络丝之具其意则是但未知果然否也
　　奚斯未尝作颂也诗所谓奚斯所作者葢庙尔扬子法言曰正考父常晞尹吉甫矣公子奚斯常晞正考父矣固已误用后观资古绍志集载太尉杨震碑云敢慕奚斯之追述树碑石于坟道则又承扬子误焉
　　礼三十曰壮有室而家语载孔子十九嵗娶于宋之亓官氏而生伯鱼然则礼经葢举其大略耳
　　西京杂记云樱桃含桃乃二物礼记月令载羞以含桃汉孝惠缘此原庙荐樱桃如此却只是一物也鸎桃只合作此鸎字葢此果多为鸎所食而又曰含桃者亦为鸎所含故耳玉篇别出一樱字已是妄作又出一梒字云今谓之樱桃岂以又名含桃而复出此梒字耶此尤可笑者也
　　春秋星陨如雨杜预注云如而也星陨而雨也而如固通用第恐雨时天上未必有星今观唐临淄王平国难之时唐史载是夜天星散落如雪则星陨如雨是亦防落者乎故余谓如字不可尽训为而字也
　　田单使人食必祭以致乌鸢恐无是理也春秋时楚师伐郑郑人将奔桐丘谍告曰楚幕有乌乃止又晋与齐战谍者云城上有乌齐师其遁夫大军屯驻之地岂复有乌鸢耶以二谍者之言攷之则知田单未必能致乌鸢矣
　　理李二字古通用初无异义也周语云行理以节逆之管子云黄帝得后土而辨于北方故使为李以二书攷之则知左氏传中用行李字或作理初无异义李济翁资暇录辨左氏传行李作行谓字乃古使字其理为甚当前未有此説也王观国学林乃云古文字多矣济翁不言字出何书未可遽尔泛举而改作余谓济翁所説字葢出于玉篇山字部中载之为甚详观国作学林多引广韵玉篇以为证独不知字何也衙许慎説文音语无他音楚词云道飞亷之衙衙衙衙行貌亦音语以是知衙字后作牙音者其出于唐人改牙为衙字之故欤左氏传晋侯及秦师战于彭衙衙字亦当音语矣而陆德明不音者葢德明唐人见当时呼为牙字不知前代只音语而失于稽攷也使左氏传可作牙字则许慎必不只音语而不为牙字矣然则使后世转为彭牙者其德明之过欤
　　谚云眉毫不如耳毫耳毫不如老饕故苏东坡作老饕赋然杜预注左氏传云贪财为饕贪食为餮按饕餮一兽耳其为物食人未尽还自齧其躯山海经所谓狍鸮者贪食则固然矣恐未必贪财杜预乃分贪财贪食为二事未知何据
　　古宁甯二字通用既曰通用则甯字可作平声宁字可作去声惟人名地里则不应如此要当归一可也史记酷吏传有宁成而汉书乃作甯成汉书地理志有广宁县而晋书乃作广甯郡如此等类注家合攷其人名地里若是宁字则宁下不须音矣却于甯字处下注云甯读与宁同若是甯字则甯下不须音矣却于宁字处下注云宁读与甯同如此庶防后世知其合是宁字或甯字其音读不至差错也岂可不为区别而猥云宁甯通用也耶余尝怪左氏传纳公孙宁仪行父于陈公羊传乃作纳公孙甯仪行父于陈而陆德明因郑氏注礼运云陈灵公与孔甯仪行父数如夏氏乃云左氏传作宁字公羊作甯字各依音读如此却是二人则已为可笑又贾生过秦论云六国之士有宁越徐广注云或自别有此人不必甯越也初不知宁甯二字通用而妄为此论此尤可笑者也
　　挑战挑字左氏传与汉书皆作上声音今匡谬正俗挑字乃音他雕切恐误
　　黄朝英作缃素杂记载淮南子云鄢陵之战阳谷进酒于子反而説苑乃以为谷阳班固古今人表又以为谷阳竖然当从淮南子为正余谓朝英为误朝英独不记左氏传何也左氏传云谷阳竖献饮于子反当从左氏传为正
　　左氏传鲍庄子之知不如葵葵犹能衞其足葵字疑是蔡字蔡大也之动必先缩其足葢有衞之之意且其性最灵则不可谓无知也若葵焉得有知乎
　　夷庚地名也见左氏传因杜元凯注云往来之要道后世遂以往来之要道名夷庚故束晳补亡诗云荡荡夷庚物则由之是矣
　　补注韵中新添一棋字引左氏传甯子视君不如奕棋然韵略自有棊字即此棋字也只合于棊下注云亦作棋却引左氏传甯子视君不如奕棋又何别出一棋字耶
　　汉儒记郑子产之事曰子产犹众人之母也能食之而不能教之左氏传乃云我有子弟子产诲之
　　左氏传云季郈之鸡鬬季氏介其羽【案羽左传作鸡此葢误忆杜注为本文】郈氏为之金距所谓季氏介其羽葢用甲以蔽鸡之身庶不为金距所伤也前辈作文多借字故司马迁以芥易介其义则同杜预因史记改作芥字遂有捣芥以播其羽之説非所以介其羽矣而高诱注吕氏春秋乃曰铠着鸡头夫铠着鸡头则与介其羽全别高诱不引左氏传为证而妄为解説未知何所据也
　　左氏传一个注一个单使或者改一个为一介非也若可改则又弱一个焉亦可改为一介乎
　　左氏传一薰一莸十年尚犹有臭臭葢其气耳非不香也易曰其臭如兰月令其臭香岂谓不香耶若分臭与香为二物香者为香不香者为臭非也
　　一薰一莸十年尚犹有臭此二句莸可作又音而不音则非也莸字本是平声而可音又者如太聚首鼎血之莸九宗之好好有许切则莸字当音又字矣臭字本是去声而可音抽者以诗上天之载无声无臭仪刑文王万邦作孚孚有房尤切则臭字当音抽字矣惟维二字古通用唯字亦然书中尽用惟字诗中尽用维字各从其便故诗中维此文王左氏传乃作唯此文王字虽不同而其义则同正义谓今王肃注诗及韩诗作唯此方且致疑于其间彼葢不知诗中尽用维字初无他义也
　　诗云其防如林正书所谓纣率其旅若林者也许慎説文不合将会字作旝字解以为军中机石乃攻城之具遂使陆德明音会作古外切为旝字至魏晋以来造云旝翔旝飞旝连旝竟以旝为军中机石而不知其误自许慎説文误解会字为旝字而然也夫旝者旃也乃大将所执之旗左氏传云旝动而鼓是也今若以会为军中机石则旝动而鼓作何説耶又况旝字从防防字可施于机石乎而五经文字方持两可之説云旝者建大木置石其上发其机以追敌此之谓旝或又云旃也大将之麾是矣岐説如此将何以取决乎
　　万者蝎也万者十千也二字之义全别万字之不可为万字犹万字之不可为万字焉惟钱谷之数则惧有改移故万字须着借为万字葢出于不得已初无他义也其余万字既不惧改移则安用借为哉余尝观左氏传云公以金仆姑射南宫长万又云宋万弑闵公于泽恐是其名万须着用如此写若毕万之后必大本是此万字误借为万何以知之卜偃曰毕万之后必大万盈数也茍非此万字何为有盈数之言以至诗书中如万邦为宪无以尔万方万福攸同万民是若用万字处甚多皆误借为万字耳如以万可借为万字则四方亦可借为肆方五行亦可借为伍行乎以是推之二字之义不可以借昭然矣
　　春秋书螽只曰螽诗以螽斯名篇犹是借本诗之二字其间往往有如此者岂可云言若螽斯斯乃是助辞与菀彼栁斯蓼彼萧斯之斯同此序诗者之失也遂使后世竟以鸒为鸒斯而不悟如扬子云法言云频频之党甚于鸒斯者皆诗序有以啓之尔又法言于鸒斯斯字复添一鸟字不知何义遂使唐韵斯字门复添一字云此鸒之若斯字可添一鸟则栁斯萧斯当复添何字殊可笑也只恐是后人误添尔若子云自作此字则当时问者又何以从其竒字耶
　　泠伦古之能乐人也因诗简兮序云衞之贤者仕于伶官泠字改为伶字后世遂以泠为伶其误已久矣而左氏传云泠人也古皆作泠或云乐官依字作伶其误抑又甚焉若王介甫解伶字乃云伶非能自乐也非能与众乐乐也为人所令而已此又似乎穿凿
　　诗补音云马字有某音满补切引左氏传辛廖占之曰震为土车从马为证故击鼔之诗爰居爰处爰丧其马于以求之于林之下马字乃某音也野字有竖音上与切引左氏传童謡云鸜鹆之羽公在外野为证故东山之诗蜎蜎者蠋烝在桑野敦彼独宿亦在车下野字乃竖音也学林新编辨诗中下字陆德明释音多音作户字然有不可者遂疑击鼓东山二诗马字与野字不叶而不知诗补音马字有某音野字有竖音则知二诗下字皆可以音作户字无疑矣
　　字书孥乃都切妻子也帑它罔切金帛所藏舍也此二字初不相干因毛诗常棣篇乐尔妻帑借用此帑字故左氏传宣子使臾骈送其帑及尔以帑免史记向使二世除去收帑污秽之罪汉书尽除收帑相坐律皆借用帑字而广韵玉篇见诸书如此遂并以帑字亦音乃都切矣
　　学林云檀弓杜蒉自外来注云杜蒉或作屠蒯左氏传昭公九年膳宰屠蒯入释音屠音徒余案杜与屠乃二音惟姓与名当专一音不可以呼二音本是杜蒉殆假借为屠蒯耳学林所言如此余以为不然葢屠者乃屠宰之屠田蒯之上世常主屠宰故其后为屠蒯屠非其姓也如所谓巫咸之巫师旷之师巫咸之先世为巫遂称为巫咸师旷之先世为师遂称为师旷与屠蒯之事同也檀弓乃改为杜蒉却是假借用字耳岂可反谓左氏传假借屠蒯而为之耶
　　旦字从日从一一者地也日初出在地上则为旦故孟子云坐以待旦左氏传云旦而战月令云昏参中旦尾中古诗亦谓将旦羣阴伏皆日初出之谓而或者不知乃以日一为旦谓初一日也此説误矣又有以曰下一为旦此説尤误矣
　　鲁臧孙纥与叔孙纥纥字音恨发切世多是之今攷汉书云秦复得志于天下则齮龁首用事者坟墓矣注云齮音螘龁音纥正孟子礼记所谓胡龁者是纥与龁同音无疑矣不必音恨发切也
　　左氏传载逢丑父逢字陆德明无音千姓编乃归在逄字门下与逄同如此当读作庞字德明失音也而孟子逢逢字亦与左氏传同孟子音又云逄从夅下江切以此知不独德明失音而二经皆当从夅皆误从夆矣非独此也左氏传楚人谓乳谷谷字德明音奴口切然谷无乳义广韵去声防字乃后切又去声豰字如豆切皆云乳也葢左氏传合作防或豰字初非谷字日久流传之误亦如逄字之与逢字矣
　　匡谬正俗云孝经仲尼居居当音据则知诗鹊巢维鸠居之居字合音据字而陆德明失音也
　　香弯类藁谓嬾真子录以不佞为不才非也乃以佞为谄佞之佞亦非也惟洪庆善解论语以佞为口辩此説极为得之公孙丑云冉牛闵子顔渊善言德行而独遗仲弓者以仲弓无口辩也故或曰雍也仁而不佞孔子荅以御人以口给屡憎于人不知其仁焉用佞佞非口辩而何衞子行敬子言于灵公曰会同难啧有烦言莫之治也其使祝佗从及其将长蔡也赖佗一言而卒长衞侯故孔子曰不有祝鮀之佞而有宋朝之美难乎免于今之世矣则不佞非无口辩而何
　　洪庆善解论语鲁人为长府闵子骞曰仍旧贯如之何何必改作子曰夫人不言言必有中谓鲁因子骞一言遂不作长府以春秋不书知之也春秋虽不书然左氏传昭公二十五年鲁欲遂季氏而昭公居于长府则是鲁已尝作长府非因子骞一言而不作庆善失之矣庆善又云长如字今人多作上声读然左氏传长府长字无音则论语当作如字无疑
　　蔡邕石经论语云是鲁孔丘欤曰是曰是知津矣今本论语于曰是下却多一也字
　　多秖二字通用语云多见其不知量也一本多作秖余固疑之后观服防解左氏传秖见疏也云晋宋杜本秖字皆作多又张衡西京赋云炙炰伙清酤多皇恩溥洪德施【案文选西京赋作清酤防注广雅曰多也此即引为多字恐误】何晏景福殿赋云赩如宛虹赫如奔螭南岠阳荥北极幽崖任重道逺厥庸孔多二多字如此押益知多秖二字古通用无疑韵略送字韵内閧字音胡贡切注云鬭声彼谓孟子邹与鲁閧注作鬬声故如此説然閧字之义初不是鬬声也夫孟子所谓哄者乃哄字亦音胡贡切此哄字乃鬭声尔
　　今人言治行二字葢出于汉书郑当时传云使视决河自请治行五日亦孟子所谓治任之意欤
　　孟子云异于白马之白也无以异于白人之白也余谓异于白之下当用一防下句之首仍添一白字当作异于白白马之白也无以异于白人之白也下白字疑脱误致然今复添一白字然后其意始明矣








　　瓮牖闲评卷一
　　钦定四库全书
　　瓮牖闲评卷二
　　宋　袁文　撰
　　人谓萧何识韩信为知人然何初见汉高祖乃云刘季固多大言少成事何尚不识高祖则识韩信亦偶然耳未足为竒也
　　史记李斯上书谏二世其略云田常为简公臣布惠施德下得百姓上得羣臣阴取齐国杀宰予于庭是宰予不从田常为常所杀也弟子传乃云宰予与田常作乱而灭其族孔子耻之苏东坡作志林力辨此一段事谓李斯荀卿去孔子不逺宜得其实弟子传妄也东坡之意葢欲明宰予之非与田常作乱是固然矣然不知宰予未尝被杀齐田常之乱所杀者乃阚止与宰予皆字子我太史公取左氏传而作史记见子我被杀不能深防便认以为宰予而有孔子耻之之説抑何谬误至于如此
　　夣固有足征者殷高宗之梦傅説是也若汉文帝之梦邓通岂其然乎通乃幸臣文帝欲贵之而恐羣臣力争故托诸梦以为辞聊以掩一时之口耳
　　项梁既追章邯邯兵益盛项梁使使趣田荣共击之荣曰楚杀田假赵杀田角田间乃发兵梁曰田假与国之王穷来归我不忍杀此汉书项籍传所载也至田儋传则载楚怀王曰田假与国之王穷而归我杀之不谊一传以为项梁一传以为楚怀王未知孰是
　　汉高帝初起野战丧皇妣于黄乡后不免招魂以葬遂諡为昭灵夫人此高帝即位之五年也至吕后七年从丞相平之请于是尊昭灵夫人为昭灵皇后班固汉书载之甚详而三国志蜀甘后传云昔高皇帝追尊太上昭灵夫人为昭灵皇后乃以为封皇后在高帝之时何不同如此也疑三国志中有误当更攷之
　　吴王濞年二十以骑将从破黥布军是时荆王刘贾为布所杀无后乃立濞为吴王已拜受印高祖召濞相之曰若状有反相汉后五十年东南有乱岂若耶然吴王反时年六十二当云汉后四十年可也
　　顔师古解汉书庸奴其夫谓不恃赖其夫视之若庸奴攷史记张耳传云外黄富人女甚美嫁庸奴亡其夫去抵父客然则庸奴乃是人名非鄙视之如庸奴也汉书刘向传云周章百万之师至其下矣周章何得有百万之师若以陈胜传攷之周文陈贤人即周章也自言能习兵胜与之将军印西击秦行收兵至闗车千乗卒十万至戏军焉而已不闻有百万之师疑十字误为百字
　　扬子云法言云征先生于齐鲁所不能致者二人若以汉书叔孙通传攷之止云鲁有两生不肯行而云齐鲁者承上文齐鲁大臣之语疑后人添一齐字也
　　汉书鼂错传此将不省兵之祸也今诸本皆作祸字余谓此祸字当是过字葢前云此不习勒卒之过也此二过字皆同必无别用祸字之理
　　鼂错诛死洪景卢作容斋随笔谓其父母妻子同产无少长皆弃市然本传载错父闻错所更令三十章诸侯讙哗遂从颍川来饮药而死曰吾不忍见祸逮身则错父初不曽弃市也洪説误矣
　　史记黎明二字汉书作迟明迟训待待明而后为也若黎明则不然黎训杂乃黑白未分之时殆天欲明未明之间耳犹之黎民其头半白半黑故曰黎解汉书迟明二字而引史记所谓黎明者云亦徐缓之意则非也过当过字今人皆作去声然史记衞青传用过当二字过字乃音平声过从过字今人皆作平声然张不疑诗忆昔荆州屡过从过字乃音去声
　　汉书项籍传赞载贾生过秦论云卒起阡陌之中陌字读者往往皆作钱陌之陌然顔师古不音又史记或作千百以是知本是千百字汉书借为阡陌止合作如是读也
　　往来二字一体也安有往字从彳而来字不从彳者彳行字之省文耳来字若不从彳乃是来牟之来虽曰来字非往来之来也汉书云氐羗徕服又云天马徕从西极用此徕字极是夫古人制字未尝无义皆为后世所更变遂不容稽攷非古人之过也
　　史记汉书肺腑二字亦有作肺附者古人多假借用字葢喻亲族犹人之有肺腑常相依者也注家不能深攷其义乃妄为解释遂有肝肺相附之説余谓作附处下当云附读与腑同而徐广注史记却于腑字下音为附字殊非作史者之意耳
　　班马字类上声禀字下从禾又有禀字下从示于从禾禀字下云史记礼书不禀京师于从示禀字下云汉书西域传须诸国禀食余疑不禀京师当从示作禀字须诸国禀食却当从禾作禀字恐是其错误也
　　奉朝请请音去声葢汉书所谓春见曰朝秋见曰请顔师古音之甚详苏东坡作送程建州诗云会看金花诏汤沐奉朝请乃于永字韵押恐误因思今之官制有所谓朝请郎朝请大夫者请字皆合音才性切而今之人止作上声用何也
　　汉书要与约同故要多音约高祖纪云诸侯至而定要束耳此要字合音约顔师古不音误也娄机作班马字类便入在三萧韵内以为邀字亦误矣
　　物故者其説甚多或云人死则为物非也汉书苏武传云前以降及物故凡随武还者九人宋祁谓物音殁极是葢本是殁字借用物字何劳异説耶
　　汉书魁梧二字梧字音去声陈子高诗云楼下旌旗五丈余府中贤尹计魁梧梧字乃押作平声
　　今人呼厮儿厮作入声汉书厮字本音斯取薪者也汉书地理志大□□即要字也与陈咸传云大要教咸谄尔之要同顔师古于□字下音一遥反而班马字类遂收入萧字韵内岂其误耶
　　长者葢惇厚之称初不间男女也今人皆呼男子为长者汉书云为其母不长者则知女子亦可以称长者矣唐子西作淮阴妇墓志云天下不多客之贤而多妇人长者有知识岂亦是此意耶
　　韩退之有读书城南诗云少长聚嬉戏少音始绍切葢谓稍长时也亦犹汉书戾太子传云少壮诏受公羊春秋注少壮言渐长大也故其上句云两家各生子孩提巧相如人多读作去声者非是又匈奴传云少长则射狐兔而其上文亦云儿能骑羊引弓射鸟防则知少长正是稍长时也若左氏传所谓少长有礼与夫少长于君此少字却当音失照切
　　汉书济北王兴居反诏曰与王兴居去来者亦赦之三刘释云高帝诏曰与绾居去来归者赦之今此文当云与王兴居居去来者赦之葢脱一居字也余谓若依高帝之诏则当云与王兴居居去来归者赦之又脱一归字也
　　汉书爰盎本传字丝而叙传乃云子丝慷慨疑本传脱子字
　　汉书于定国传云决疑平法务在哀鳏寡窃谓哀鳏寡三字本意止是哀矜矜字多借用鳏字故曰务在哀鳏后人不知鳏字乃矜字且谓经史中无有独用鳏字者遂増一寡字作鳏寡耳
　　许慎注淮南子云楚人谓袍为裋説文云粗衣广韵敝衣襦也荀子乃作竖褐者疑借竖字耳而注家便解为僮竖之竖乃云僮竖之褐汉书裋褐不完注家亦云裋者僮竖所着布长襦也承荀注之误耳
　　汉书赵禹传云公卿相造请禹终不行报谢务在絶知友宾客之请其意葢谓禹凡有造请者禹不报谢务在絶人故也顔师古却于不行字下注断报谢乃属下文又注云以此告报公卿殊不可解
　　宋景文笔记辨汉书黄霸传鹖雀二字云顔师古本解作□雀官本误以为鳻雀耳且鳻乃鸟聚貌非鸟名也此説良有理以余观之恐非官本之误何以知其然葢玉篇云鹖音何葛切鸟似雉而大青色有毛角鬬死而止又云鳻音扶云切鳻雀似鹖玉篇见汉书注有此鳻字故出此鳻字玉篇葢唐人作以是推之则自唐以来已自作鳻字矣初非官本之误也
　　人主好尚不可不谨也尝疑汉宣帝时祥瑞不应如是之多及观黄霸传以鹖雀为神爵霸乃便称祥瑞非张敞力辨其非是则宣帝又以为然以是知当时祥瑞其真伪葢不可知不宜如是之多也
　　汉书景帝召程姬姬有所避而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发立为长沙定王以其母防无宠故王卑湿贫国注云后二年诸王来朝有诏更前称寿歌舞定王但张褏小举手左右笑其拙上怪问之对曰臣国小地狭不足囘旋帝乃以武陵零陵桂阳益焉苏东坡作赵伯成母生日致语口号断句云愿得唐儿舞一曲莫嫌国小向长沙舞者乃长沙王发非唐儿亦东坡错误也
　　汉书李延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得上曰世岂有此人乎平阳主因言延年有女弟上召见之实妙丽善舞由是得幸注云非不吝惜城与国但以佳人难得爱悦之深不觉倾覆余谓此説非也所谓倾城与倾国者葢一城一国之人皆倾心而爱悦之非谓佳人解倾人城倾人国也若果解倾人城倾人国武帝虽甚昏其敢求之耶且延年者亦晓人方欲感动其君故谆谆及之而其言乃险巇如此其欲人君之听也难矣将何以成事乎故余谓延年之言必不然乃解注者之失也唐刘梦得牡丹诗云惟有牡丹真国色花开时节动倾城若尽依注者之言则牡丹亦解倾人之城也
　　顔师古解汉书陆贾传箕踞二字云伸两脚而坐其説非也箕踞者乃抱两膝而坐耳唐子西作箕踞轩记云箕踞者山间之容也拳腰耸肩抱膝而危坐伛偻局蹐其圆如箕故古人谓之箕踞此状箕踞良是
　　豪牦二字汉书云度长短者不失豪牦注云豪兔豪也十豪为牦后汉书岑熙传云足下生牦正用此牦字然则牦亦豪也葢豪之粗者故有十豪为牦之説而今人豪牦字乃用此毫厘字何耶
　　汉书班婕妤传云哀襃阎之为邮顔师古注云邮读曰尤尤过也余谓合用此尤字乃借用邮字耳与成帝纪以显朕邮之邮同只作邮读与尤同便得何劳作过解耶
　　鳆鱼倭螺也今汉书王莽传载莽亶饮酒啖鳆鱼注云海鱼也恐顔师古未必知是倭螺耳
　　后汉书马援传有冘豫二字注云冘音以林反恐当时只是犹字借用尤字耳传写之错致章怀误音也班固谓向歆父子有异同之论以其学之不同也然向当成帝时王氏专权书凡四五上既作洪范五行传奏之又引齐田氏鲁季孙之徒反覆辨论推衍征验勤勤恳恳无所不至未尝不欲救汉家之祸而抑王氏之权也至歆则不然方且与甄丰王舜辈为莽腹心倡在位襃扬功德卒成篡夺之祸迨其末年听王涉语虽欲与董忠及其子伊休侯同心合谋共劫持之吁亦晚矣适足以杀其躯而已矣由是观之则所谓父子有异同之论者葢不止于学也
　　西汉王嘉减法律盛德事也班固汉书不载乃见之东汉梁统传中统因劝光武严刑而及此决非妄言况班固又在其后当以统言为据
　　今州县皆立臯陶庙以时祀之葢臯陶理官也州县狱所当祀者泊宅编谓后汉以来始有之攷范滂传坐系黄门北寺狱狱吏谓曰凡坐系皆祭臯陶滂曰臯陶贤者古之直臣知滂无罪将理之于帝如其有罪祭之何益众人由此亦止夫滂既不曽祭则亦未可据以为始此也
　　使事而不知其义未可轻用也顿挫犹言抑扬耳故后汉书孔融赞云音情顿挫是矣一士人谢及第啓云顿挫场屋比幸尘忝顿挫乃作摧挫解则非抑扬也去字若作起吕切字书训藏晋书云阿堵物去与汉书去草实而食之是已
　　鞋韈以革为之故字并从革传曰韈而登席则屦有韈矣史曰张释之为王生结韈传曰文王左右无结韈之士则韈有系矣梁天监间尚书参议案礼跣韈事由燕坐今则极敬之所莫不皆跣清庙崇严既絶恒礼凡有屦行者应皆跣韈葢是时有不跣韈者故议者及之唐史则天武氏自制十有二字曌【照】□【天】埊【地】□【日】囝【月】○【星】□【君】【臣】□【吹】□【载】□【年】□【正】而则天自名曌且则天取古已制之字而改易之意者古人制字未尽善耶亦可谓赘矣案集韵载则天自制者十有八字于唐史十有二字之外复有六字如□【人】字圀【国】字之类皆见于当时薛稷所书之碑则知则天所制者不止十有二字此学林之文也余又攷东观余论跋华严经一段乃云唐史载武后作十二字此卷复有证圣等字盖当时制作不特十二字而已以是而言则武后自制之字其数固不可知得非唐史所载者果有未尽乎
　　唐太宗既得有一女子身姓武之谶知其后唐室必乱故以疑似而杀李君羡而不知所以乱唐室者乃在以李勣遗高宗也其后高宗欲立武昭仪为后羣臣皆以为不可独勣曰此陛下家事何须问外人帝意遂决竟成武氏之祸唐室防亡者数四夫太宗非不聪明非不欲弭异日之患而祸机之伏乃属自贻其后如此呜呼夫岂人谋也哉非天其孰使之
　　首鼠犹言进退耳唐书郭子仪传云孽寇首鼠是矣一士人与朋旧书云滞留上国首鼠六年乃作首尾解则非进退之谓也
　　孪双生子也唐书王仁皎子守一与明皇废后孪生是矣孪音所眷切侯鲭录云防子之相似正谓双生而又作此防字未知孰是
　　唐李锜之死也二婢配掖庭其一曰郑则幸于宪宗是生宣宗后乃为皇后此全与柴翁之女相似魏人柴翁之女初备唐庄宗掖庭明宗入雒遣出父母往迎之至鸿沟遇雨甚逾旬不进其女曰儿见沟旁邮舍队长黝色花项者乃极贵人愿事之即郭威葢周祖也亦竟为皇后夫二妇人之命初亦荣矣既而皆遇祸变防不免其身然未防卒贵如此亦可谓异人也
　　唐之亡也杨渉为押国玺使其子凝式时见直史馆谓涉曰大人为唐宰相而国家至此不可谓之无罪况手持天子玺绶与人虽保富贵奈千载何盍辞之渉大骇云汝灭吾族神色为之不宁者数日夫凝式出此言亦可谓贤矣不得谓唐季之无人也为史者自当表而出之使其忠诚少见于后世而欧阳公作五代史略不为一言何哉若谓无此事耶今资治通鉴载之为甚详此余之所不可晓者而五代史又云凝式厯事梁唐晋汉周以心疾致仕居于洛阳谓凝式有心疾亦非也凝式当离乱之时姑托此以全身逺害而已使果有心疾其能劝父涉辞押国玺使之命乎东观余论以凝式终太子太傅而五代史乃云终太子太保未知孰是












　　瓮牖闲评卷二
<子部,杂家类,杂考之属,瓮牖闲评>
　　钦定四库全书
　　瓮牖闲评卷三
　　宋　袁文　撰
　　世言牵牛织女故老杜诗云牵牛出河西织女处其东然织女三星自在牵牛之上主金帛非在东也二星既皆在西则世俗鹊桥之説益诞矣而老杜诗又云牛女年年渡何曽风浪生殆见人言纷纷聊以为戏耳凡龙之有翼者曰应龙见东观余论故曰应龙之兴云雾滃然而随
　　遯斋闲览载闽中泉福兴化三州濒海每嵗七八月多东北风俗号痴风亦名为报风此説妄也余乡常有飓风但初来声势颇恶与三州不异人家即曰报起矣有顷则亦蜚瓦拔木无所不至所谓报起者即飓风也第其名不同耳初不见有东北风遯斋泥报字遂有报风之説以余乡之事观之则遯斋之言为无据矣
　　夏间久旱四方不免祈求而雨随至者多是龙卷江河之水而上非阴阳交感而成也观徽宗政和七年夏大雨有二鱼落殿中省防屋上其事见国史后补雨中那得有鱼此雨是江河之水为龙所卷而上无疑矣韩退之雪诗云今朝踏作琼瑶迹又雪诗云疑是屑琼瑰皆比雪为琼者以其白也许慎説文则云琼赤玉也石曼卿红梅花诗云繁萼香琼乱残英绛雪遗谓此耳若以余观之琼未必是赤玉恐叔重言之误也
　　宗懔云嵗旦燎竹于庭所谓燎竹者爆竹也王荆公诗云爆竹声中一嵗除而今乃用于嵗前数日又出土牛以送寒气此季冬之月也牛为丑神出之所以速寒气之去不为人病耳而今乃用于立春之日皆所不晓西域正月一日燃灯中国正月十五日亦燃灯但西域燃灯本是供佛而中国燃灯特宴饮而已高丽复用二月十五日燃灯祀天神见石林燕语亦各从其便耶嘉祐杂录云正月十六日大耗京师局务如都商税务亦休务一日其令如此然槁简赘笔所载耗日止是耗磨耳故唐张説诗云耗磨传此日纵横道未宜又诗云上月今朝减人传耗磨辰如此则止是耗磨磨茶磨麦等合忌之官司局务去处何必休务耶
　　今人谓梅雨止半月以夏至为断梅日非也梅雨夏至前后各半月故苏东坡诗云三旬已过黄梅雨则梅雨为三十日可知矣
　　苏东坡尝作端午帖子曰翠筒初窒楝芗黍复纒菰注云新筒裹练明皇端午诗序而艺苑又云东坡之意葢谓楝当作练耳然余家收得东坡亲写此帖子墨刻范至能参政刋在蜀中其楝字不曽改只作此楝字不知艺苑何所见而谓东坡改作练字乎岂亦有赝作者而艺苑不能深察也
　　苏东坡云故人史生为余言中秋有月则是嵗珠多而圆贾人常以此候之
　　古来除夕阖家团坐达旦谓之守嵗此事不知废自何时前此四五十年小儿尚去理防今并不闻矣此事虽近儿戏然父子团圝把酒笑歌相与竟夕不眠乃是人家所乐者何为遽止也尝观杜子美守嵗诗云四十明朝过飞腾暮景斜苏东坡诗亦云欲唤阿咸来守嵗林乌枥马鬭喧哗以至寒暄一夜隔客鬓两年催昔人多见于篇咏则知前古大人无不守嵗者今小儿亦不复讲可惜也
　　余自幼闻长老言京师地方与泗州塔尖等泗州塔一十三级每级高一丈是京师地形比泗州高一十三丈尔今笔谈所载乃云京师之地比泗州高一十九丈四尺八寸六分其数细计如此是必有所据而不妄矣东坡作徐州戏马台诗云路失玉钩芳草合林亡白鹤野泉清若据后山诗话所载台下有路号玉钩斜唐高宗东封有鹤下焉乃诏诸州为老氏筑宫名以白鹤此广陵戏马台非徐州戏马台也正犹潘岳作西征赋以陜之曲沃为成师所居不知成师所居乃晋之曲沃耳岂不为错误耶
　　大孤山小孤山本是此孤字今庙中乃各塑一妇人像葢譌孤字为姑字耳其地有孟浪矶亦譌为彭郎矶相传云彭郎小姑壻也其言尤可笑苏东坡游孤山访惠勤惠思诗云孤山孤絶谁肯庐道人有道心不孤可证其误矣至僧祖可作大孤山诗乃云有时罗韈步防月想见江妃相与娱则又以大孤为大姑也
　　余乡古有黄姑林时人或曰黄公林又有黄公墓流传以为秦世夏黄公也
　　古有三皇五帝至秦兼皇帝而称之皇者三皇帝者五帝也既曰皇帝遂称后为皇后子为皇子兄弟为皇兄皇弟族为皇族则此皇字似非所谓皇帝之皇正如驸马者天子之壻也以副马给之故称驸马不知所谓郡马县马者何义天子不可以主婚其嫁女则以公主之故称公主不知所谓郡主县主者何义此乃与以皇帝而称皇后皇子等类殆不容稽攷也
　　嬾真子录谓后世印文有三字者足成四字有五字者足成六字但取其端正耳不若汉世印文如丞相之印章乃五字也诸卿守相者不足五字则以之字足之彼葢不思汉世以土德王数用五惟其数用五故印文皆作五字有不足者则以之字足之今既不尚土德又不用五数奈何以此责今人谓印文只取端正而不用五字乎马永卿智识高明议论过人逺甚而独昧于斯所未喻也
　　本朝君相曰圣防钧防太守而下曰台防又其次曰裁防初不敢指名其人独王子无所称乃曰王防然上带王字亦非所以尊王此无他葢未曽涖事初无常格故也唐李罕之擅引泽州兵入潞州以状白李克用曰取王裁防却是葢是时风俗尚淳不敢过有称呼而已本朝宣祖号安陵自太祖后更加永字者葢太祖在西京日尝曰朕自为陵名曰永昌陵故其后不敢改皆连永字者此也
　　国初事简易办科举与奏荐皆逐嵗有之治平三年有防自今后三年一次科举则知其前是逐嵗有也王文正公遗事云公自践两禁嵗有奏荫则知此事亦是逐嵗有也
　　本朝亲王得用玉带玉鱼自神宗赐岐嘉二王始亲王得用青罗伞紫罗大掌扇涂金钑花鞌鞯涂金茶镣水罐自徽宗赐燕越二王始
　　徽宗初践阼诏以建中靖国改元是时羣臣或有言建中乃唐德宗时年号徽宗竟不之从此已兆播迁之祸矣凡改元纪号最忌与前世諡号陵名相犯宋熙宁崇宁二名乃南朝章后宣后二陵名也亦当时文臣不学之过
　　旧传徽宗见羣臣往往在宣和殿之后有保和殿保和殿之后有玉山殿又后有玉箫阁实逼外矣余以大内图攷之宣和殿之后乃云华殿云华殿之后乃玉华殿又后乃澄华殿即到瑶津池实御苑也不知何故不同如此
　　祖宗之制异姓生封郡王者皆外戚之尊属尔及其薨也始赠真王若故相而有勲德亦未闻有王爵之赠况生封者哉徽宗朝则不然是时乃蔡京用事遽封王介甫为舒王以其弟卞之外舅也又封韩魏公为魏王以其有援立之功而与之同也何执中之死则封为清河郡王以其在朝同执政也以至郑居中赠荥阳郡王童贯封广阳郡王若此者莫非为身谋耳谓他日既殂之后一郡王无疑岂知祸变相仍重责以死仅免于刑戮由其用心不臧故也然而京之所自为谋者又岂止此一二事而已耶
　　蔡元长在徽宗朝变乱旧章者何止一事其罪固不容于诛矣而其最大者是改公主为帝姬郡县主为宗姬族姬姬蔡姓也今为帝姬为宗姬族姬是欲天下皆归于姬姓也谓之不反可乎其子绦作国史后补乃谓徽宗以公主郡县主为不典遂命有司议之以本朝嬴姓欲易公主为帝嬴郡县主为宗嬴族嬴徽宗又以为不合时宜因喻大臣曰姬虽周姓后世以为妇人美称不独为姓也在我而已元长因奏言臣乃姬姓惧有嫌徽宗笑而不荅乃降手诏此一段皆是妄言观绦之用心盖谓当时之人不知之作此书以专掩其父之恶而不知陈东已备言之于钦宗之朝矣独恨当时羣臣见元长之置四辅三衞以为反议三恪陪位以为反乃不言改公主为帝姬郡县主为宗姬族姬以为反何也余谓绦之言正所谓欲葢弥彰矣天下其可以厚诬乎晋人夫妇皆相呼为卿王浑之妻谓浑曰我不卿卿谁当卿卿此妇称夫为卿也山涛谓其妻曰我后当为三公但不知卿堪作夫人否此夫称妇为卿也观古人闺阃之间其情意如此亦可见当时风俗之美
　　嬾真子录载陶渊明责子诗云雍端年十三不识六与七谓雍端乃二子名且渊明清德如此而有如夫人余观渊明与俨等书云恨室无莱妇抱兹苦心汝等虽不同生当思四海皆兄弟之义管仲鲍叔分财无猜他人尚尔况同父之人乎以是知渊明有如夫人无疑也续世説云吴规颇有才学王纶引以为宾客张缵出为湘州刺史路经郢州纶饯之南浦规在坐缵不平之忽然举盏曰呉规爱汝得陪令宴规即时起规子翁知父被辱气结便卒规愤哭亦殒规妻深痛夫子越日继亡类苑云刘潜以淄州职事权知郓州平阴县事一日与客饮驿亭左右忽报太夫人暴疾潜驰归已不救矣抱母一恸而絶其妻见潜死抚尸大哭数声亦亡夫前古夫妻父子之间其至性有如此者至后世则不必然矣
　　唐语林载韩文公有二侍女曰栁枝曰绛桃其奉使王廷凑也至寿阳驿有诗云风光欲动别长安春半边城特地寒不见园花并巷栁马头惟见月团团逮归栁枝逾垣遁去家人遽追获又有诗云别来杨栁街头树摆乱春风秪欲飞惟有小园桃李在留花不发待郎归自是专宠绛桃余谓此二诗决非文公所作葢当时附防者为之尔人家岂无侍女况又有逾垣之事文公乃唐一代人杰岂得淫言媟语见于诗什乎
　　容斋续笔云世言白乐天侍儿惟小蛮樊素二人余读小庭亦有月诗云菱角执笙簧谷儿抹琵琶红绡信手舞紫绡随意歌乐天自注云菱谷红紫皆小臧获名若尔则红紫二绡亦女奴然余又见乐天诗云如何断取曹纲手插向重莲红袖中如此则乐天女奴乃五人葢又不止如前四人也他日容斋闻之宁免一笑耶白乐天诗云病与乐天相伴住春随樊素一时归余每读至此未尝不为之凄然嗟乎无情者其草木也若犹有情当此时其何以自处耶余然后知情之惑人甚矣自非胸中有大过人者而能以理自遣不为其所陷溺者防希矣夫石崇乔知之辈非无过人之才絶俗之智一为所惑遂至丧家亡身况下于二人者乎寿禅师垂诫云但能消除情念断絶妄缘对世间一切爱欲境界心如木石虽复未明道眼自然成就净身与夫胡僧法调将终与众别云山河大地皆变灭而况人身安得长久但能专心清净屏去三毒形数虽乖其防必同如此等语言端不可不留意也
　　世人见父母疾革往往有割股者已为异事矣独国初呼延赞以子疾革乃亟割股以食之此亦世所无者王懿恪公欧阳文忠公同为薛简肃公壻人皆谓简肃公能择壻也以余观之简肃公葢能知人耳尝闻公知成都日一见范蜀公即俾同子弟讲学曰范君廊庙人也洎自成都还或问曰归有何竒物公曰蜀珍不足道吾得一伟人耳谓蜀公也既而蜀公为贤从官简肃公知人如此其得二壻皆贤宜矣
　　苏东坡及官可荫补以伯父之孙彭见墓志黄太史遇郊当任子舍其子而官其兄之子见豫章先生传观二公用心如此其中非有大过人者孰能尔耶未论其文章也
　　苏东坡诗云我大似乐天但无素与蛮挂冠及未艾当获一纪闲意亦欲如乐天退居之后安贫乐道优游以卒嵗耳乃晩嵗窜逐海上滞留七年后虽复官以归而奔驰数月竟殁于中途良可叹也
　　国史后补载蔡元长呼蔡攸为公蔡攸其子也人皆笑之然史记陆贾传贾亦呼其子为公此事未可便以元长为非
　　廉宣仲高才幼年及第宰相张邦昌纳为壻当徽宗时自谓平步青云及邦昌得罪而宣仲官竟不显病废累年以死其作画松诗云独倚寒岩生意絶任他桃李自成蹊读其诗则其人可知
　　或云人家种南天竺则妇人多妬余闻之旧矣未知其果然否向在江阴时有一曹检法者其妻悍甚葢非止妬也曹尝建一新第求所谓南天竺者将植于堂之东偏余是时偶到彼处姑以所闻告之曹然应曰其果然耶我家今无事尚不能安帖况复植此感动之物乎余曰事未可知聊为耳目之玩亦自不恶也曹曰耳目未必得玩而先溃我心腹矣则不如其已遽命撤去坐客无不笑之
　　礼记孔子之父叔梁纥字叔梁称字在名上古人下语或如此孟明视世族谱以视为百里奚之子名视字孟明政与叔梁纥同也
　　孔子弟子琴张琴牢也子张乃姓颛孙名师绍兴中太学试仁天之尊爵赋取上第一人第二人皆以琴张为子张第一人云琴张难与终怀干禄之疑第二人云笑琴张难与并为徒怀干禄而试官与举人皆不悟抑何卤莽至此耶
　　王元之诗云未必颈如樗里子也应头似夏黄公毕文简公以为非黄公未尝姓夏当云绮里季夏及黄公为二人可也今观皇甫谧高士传云夏黄公姓崔名廓字少通齐人隠居修道号夏黄公又郤是其号未知其孰是也
　　扬子云法言云育而不苖者吾家之童乌乎九龄而与我文步里客谈谓童下合有一防葢子云之意叹其子童而早亡故曰乌乎是即呜呼二字后世乃谓子云之子名乌虽苏东坡张芸叟诸公莫能辨之观东坡在惠州其子遯之死也有诗云苖而不秀岂其天不使童乌与我芸叟以公奴早亡有诗云学语仅能追骥子草安敢望童乌是亦以乌为子云之子也
　　衞夫人名铄字茂漪即廷尉展之从妹汝阴太守李矩之妻中书郎李充之母此南牕纪谈所载也初疑衞是封号然法帖中有衞夫人一帖称衞稽首其末云李氏衞和南衞又似是其名及读东观余论乃云帖中衞夫人既与师书自当著名不应称夫族及姓也然后知衞乃是其姓而李者其夫族耳是时书之体格葢如此苏东坡诗云他年一舸鸱夷去应记渠侬旧姓西西谓西子也西子本姓施而世称西施葢东西施之谓耳东坡乃以为姓西误矣
　　苏东坡诗云独看芙蓉倾白堕余案洛阳伽蓝记载河东刘白堕善酿所谓白堕者当是其名然殊无意义疑斯人既白而且大故闾里呼为白大如所谓黑闼相似黑闼本是黑獭譌为黑闼耳闾里之名鄙俗不可以理测有如此者
　　晁氏客语载苏东坡好戏谑毎与人笑语必曰毋使范十三知葢范淳父排行第十三也淳父平时毎见东坡戏谑或稍过必戒之故耳然淳父家传説其排行皆只云第三一处云先公第三视忠文诸子为诸父行又一处云忠文谓诸子曰三郎汝师也当取法焉又一处云时亦欲出矣而三郎劝止遂已三处皆只云第三家传自不错而客语误载之耳
　　黄太史诗云为唤谪僊苏二来故人谓苏东坡排行第二其实第九二也济南先生李方叔集中有赠小苏先生九二丈诗则知东坡第九二矣
　　嬾真子录载黄太史名庭坚字鲁直其义不可解或曰慕季文子之逐莒仆故字鲁直恐未必然也庭坚乃八恺之名本朝仁宗重鲁宗道之为人尝书曰鲁直岂太史慕二公之坚直字而名之意或在是耶













　　瓮牖闲评卷三
　　钦定四库全书
　　瓮牖闲评卷四
　　宋　袁文　撰
　　家语累累然若丧家之狗丧字当作去声言如失家之狗耳故苏东坡诗云惘惘可怜真丧狗是矣而元防之诗乃云饥揺困尾丧家狗又却作平声用何也【案丧家狗据韩诗外传论文义应读平声元稹诗葢本之】
　　淮南子云烛龙在鴈门北蔽于委羽之山不见日其委羽二字据许景衡诗云委羽人物已仙去陈迹风流犹至今委音于危切羽音俱依切乃委蛇也则知蔽于委羽之山者亦合作委蛇音矣
　　王充论衡云鼻不知香臭为瓮则知今之人以鼻不清亮者为瓮鼻作此瓮字未为无自也
　　字下从大其从廾者俗书也然世皆通用为弊字字下从大其从廾者俗书也然世皆通用为葬字奬字下从大其从廾者俗书也然世皆通用为防字至莫字则不然莫字下亦从大其从廾者乃本于説文非俗也而世反不用所不可晓若夫奕字则又不然奕字下亦从大説文则云奕围碁也其从廾者説文则云弈大也二字义絶不同而世混为一字用尤不可晓也
　　顾眄之眄乃音面字今观束晳饼赋其间云气勃郁以扬布香飞防而逺徧行人垂涎于下风童仆空噍而斜眄擎器者防唇立侍者干咽眄字乃与徧字咽字同押则知古人用眄字自读为面字矣
　　潘安仁好借声为韵其作西征赋云殒吴嗣于局下葢发怒于一博成七国之称乱翻助逆以诛错错者鼂错也本音仓故切乃借为仓各切焉
　　郭璞记云有鱼名脩有水名滫天下大乱此地无忧言可避乱也然滫水二字自黄太史以来只作此脩字何耶
　　匡谬正俗云衞夫人则有勑写就章随学规厯之谬勑当作敕敕字从束从文不从来从力勅字乃是变体书犹可用也至于勑字则与赉字同岂可谓之勅字然集韵诸书中敕字有作勑字者其误为甚矣石正源作为此书正当别白而详言之其见亦复如此抑可谓承其误也敕字从束或从来者乃束字之变体耳与汉书东方朔传以作来来者同从来字而加力则为赉字矣尝观丁度作集韵入勑字在敕字门中又陈文惠公写天庆碑作勑字已不可晓而王荆公作字説至详悉矣敕字仍作来字解何也夫字之难辨者至多而又为人所变改遂失古人之体
　　玉篇云楳与梅同字説云楳用作羮和异味而合之如媒也然则梅李字亦可作楳李矣
　　白叠布也只合作此叠字今字书又出一□字为白□也木绵亦布也只合作此绵字今字书又出一棉字为木棉也二者皆非也推其类而求之字如此者甚多左氏传正义云字者孳乳而生既有此叠字遂生此□字既有此绵字遂生此棉字其孳乳岂谓此耶
　　沽字有二义有作去声用者有作平声用者如李太白诗云夜台无晓日沽酒与何人东坡诗云潘子久不调沽酒江南村此作去声用也如东坡诗云得钱只沽酒又曰沽酒饮陶潜此作平声用也
　　杜子美字学不明其作诗多用重字而不之悟如寄刘峡州诗云家声同令闻时论以儒称又曰姹女萦新裹丹砂乏旧秤不知称字即古之秤字其秤字乃后人误改称字之偏旁耳奉汉中王手札诗云国有乾坤大王今叔父尊又云从容草奏罢宿昔奉清罇不知尊字即古之罇字乃后人误増尊字之偏旁耳子美作此二诗郤不如韩退之郾城联句云两厢铺氍毹五鼎调勺药又云但掷雇笑金仍祈却老药前药字葢本子虚赋中勺药之和具而后御之勺音酌药音略后药字乃如字退之所用一字其实是二字子美所用二字其实是一字
　　唐韵欸音霭乃音媪黄太史书元次山欸乃曲注云欸音袄乃音霭太史误耳洪驹父诗话亦云欸音霭乃音媪是已苕溪渔隠不曽深究乃谓驹父不曽看元次山诗及太史此注妄为之音而不知已自不曽看唐韵反以驹父为误也
　　韩退之诗君欲问方桥方桥如此作作字与过字同押音做明矣苕溪渔隠云老杜诗主人送客无所作作字当音做也余谓黄太史诗云敛手还他能作者此作字岂不当音做乎葢与前二作字义同也
　　韩文公诗未谙鸣摵摵案苕溪渔隠云摵音缩又音索止此二音晁无咎诗云上山割白纻山高叶摵摵持归当户绩为君为絺绤郤又音为戚矣
　　五经文字云自目曰涕自鼻曰洟此二字从弟从夷夫弟者弟也夷者姨也有同体之义前古制字不为无义也
　　者羊也当从卝从干作字见五经文字□者山羊也当从卝从见作□字见林氏字源二字必从卝者葢象其角耳然则制字谁谓无法乎
　　世言俸给俸字皆作讽音今案礼部韵略俸字郤与缝字同如此则俸字当为平声不当为去声矣
　　华阳华字是去声华山之华也林和靖诗云终约吾师指芳草静吟闲步岸华阳疑华字不可作平声小乗禅乗字是平声汪彦章诗云应物聊为小乗禅疑乗字不可作去声
　　宋莒公谓囘字直屈一笔非两口也余观蔡君谟作囘字多从此体然后知莒公之言为可信不疑
　　资古绍志集有逡遁退让字欧阳文忠公以遁为循初亦疑之后见羣经音辨云遁音循然后知音循为是文忠公自不妄也
　　因话录云祠部俗谓之冰防冰字唐书音作去声欧阳文忠公诗乃有独宿冰防梦帝闗冰字作平声用文忠公误矣而沈存中作江南春意乐府词云艇子隔溪语水光冰玉壶冰字自音去声则知冰字可以作去声音故存中特着于此
　　字説于种字韵中入穜字云物生必故从童艸木亦或种之然必穜而生之者禾也故从禾是王介甫亦以穜为种字焉艺苑雌黄云穜植之穜其字从童之用切种稑之种其字从重直容切葢与此意同矣
　　今人作添减字添字从氵是也而减字从冫冫乃是冰字于减字有何意义其谬误有如此者苏东坡书皇太后閤春帖子云宫中侍女减珠翠作减字方为得体夫字固有难知者而添减二字殊易晓虽善书者略不为稽攷秪循俗而书之殊可怪矣
　　奈何乃连绵字世多称无奈何是已奈字上从大下从示当作奴个切不可作奴带切而音为柰字也苏东坡诗云平生不尽器痛饮直无奈旧人举眼看老伴余防个奈字乃与个字同押是东坡诗用奈字作奴个切矣若木下示却是奴带切果木名与奈字自是两字豨苓豨字本仄声苏东坡诗云千金得竒药开示皆豨苓是已而唐子西乃作平声其诗云岂有豨苓解引年是也
　　世言荤腥荤非素食也而字乃从草则又非腥羶比矣苏东坡作剖桃核得硫黄之説云自是断薰血乃复用此薰字不知何故
　　苏东坡作参寥子真赞云惟参寥子身贫而道富辩于文而讷于口外尫羸而中健武与人无竞而好讥刺朋友之过枯形灰心而喜为感时玩物不能忘情之语此余所谓参寥子有不可晓者五也其间口字合音孔五切见诗补音过字合音古字见唐韵庶防与赞中武字五字叶也此知前辈作文不妄下语皆有所本矣字之从水者篆文作此□字葢水字也至隶书不作□字乃更为三防亦是水字然三防之中最下一防挑起本无义乃字之体耳若不挑起则似不美观本朝独黄太史三防多不作挑起其体更遒丽信一代竒书也匡谬正俗解果字云果然饱貌夫果然乃兽名黄太史帖云腹犹果然以腹大故耳然不可止云饱貌也黄太史云能奴来切三足鼈也今于来字韵中用法士多怀能乃是僧似鼈耳据此则才能字不可作奴来切押矣然古文固有用本字而借他音者张平子西京赋云摭紫贝搏耆搤水豹馽潜牛郭璞游仙诗云京华游侠窟山林隠遁栖朱门何足荣未若托蓬莱临源揖清波凌冈掇丹荑夫字作鸠字音莱字作黎字音非本字而借他音押者乎又况荀子成相篇云世之灾妬贤能飞廉知政任恶来潘正叔赠王元贶诗云游鳞萃灵沼翔翼希天阶济川用舟楫致治由贤能其用能字固有作奴来切者太史岂一时失记而误言之耶米元章写遂州圣母庙碑梁字更加木而作梁字梁字自有木何用更加木也
　　役字古或从亻五经文字言之甚详米元章葢知之矣故其帖文陋邦幸得君子与游未良款而行伇相仍作此伇字是也又字説云戍则操戈役则执殳余谓此役字不必从彳止合作伇字五经文字自有此伇字也淋浪二字浪字乃平声蔡君谟诗云堂上寿觞淋浪满其浪字却作去声用漫浪二字浪字乃去声李方叔诗云令人却忆漫浪翁浪字却又作平声用皆所不能晓者也
　　笔谈辨吴字本从口从矢非从天也非从天良是然从矢者亦非也葢呉字从口从□□即大字其义与防同皆训大声故从口从大吴字正不当从口天前辈论之甚详矣蔡君谟有美堂记云以资富贵之娱娱字却写作娱字非也
　　蔡君谟写东阁记景字头上从口洪景卢自书其表徳景字头上亦从口均误也独不见汉书音义解景字云日居于头上京在其下故为景耶何失稽攷如此诗家用乞字当有二义有作去声用者有作入声用者如陈无已诗云乞与此翁元不称苏东坡诗云何妨乞与水精鳞此作去声用也如唐子西诗云乞取蜀江春东坡诗云乞得胶胶扰扰身此作入声用也
　　柰字从木奴带切奈字从大奴个切字形音训全不同然人写柰字往往多作奈字奈字之作柰字葢二字易于相乱故多错误胡宗愈写杜子美诗鸡栖奈尔何奈字从大诚是也然其后写宿阴繁素防合作柰字今乃作防字其左既添一木若复从木疑字书无此字所不可晓
　　信者使人也今乃以为书信之信东观余论引援古昔辨之为甚详而独不记顔真卿麻姑仙坛碑云有顷信还但闻其语一事何也则知信者果为使人矣
　　孟浪二字世皆作如字读今案西溪丛话载孟浪二字孟字音母朗切又案匡谬正俗载孟浪二字浪字音卢党切然则孟浪二字当作上声读矣
　　屏营二字据艺苑雌黄乃有傍徨恐惧之意屏音卑盈切本朝有徐安人者能诗有集行世其作秋扇诗云西风飒高梧枕簟凄以清团扇犹在侧挥弄意屏营观其诗意似与艺苑雌黄所言相合若扬子云萃之屏营嬴擅其政庾亮让中书监表云忧惶屏营不知所厝此二书皆音屏为上声误矣
　　昔字古作防上从四人下从日四人乃肉形得日则干正脯腊之腊字隶书乃作昔遂借为今昔之昔后人不察前人之意以为此乃今昔之昔字却于音旁复加月是添一肉以为脯腊之腊正犹莫字已有日复加日在其下暴字已有日复加日在其傍殊失前人之意也防锣二字字书云防素何切锣与罗同音当唤为沙罗也而今人竟用作沙罗者无他意姑取其一边耳今人作脆字从月从危非也字书脃字乃从月从色葢从絶省耳言肉易断也
　　膂肉之膂将谓用此膂字字书中乃出一吕字云脊肉也象脊膂之形又象律吕上下相生之形然则膂肉字当用吕字耶
　　波棱出西域泥婆罗国军达出大食国今四字皆加草于上可见字书之误
　　古来庆贺必有物故庆字从鹿贺字从贝
　　鹰字既从佳又从鸟似不应重叠葢雁字只从隹于雁上加一防乃防字也今再加鸟者抑后人妄増耳卢黑色也古劒名湛卢者谓湛湛然黑色也犬名韩卢者葢六国时韩氏之黑犬也水名卢龙者北方谓水之黑色者也果名卢橘者亦黑色也
　　今人作寛字于见字旁须着安一小防葢寛字从苋音胡官切乃桓字山羊是也能宀其山羊惟宽为可故宽字从宀从苋若妄作苋字乃是菜名非宽字之义也





　　瓮牖闲评卷四
<子部,杂家类,杂考之属,瓮牖闲评>
　　钦定四库全书
　　瓮牖闲评卷五
　　宋　袁文　撰
　　世称李白诗云山隂道士如相访为写黄庭换白鹅夫王羲之换鹅乃写道徳经晋史载之甚详后人遂以为李白之误然李白集中自有山隂遇羽客要此好鹅宾扫素写道经笔精妙入神之诗而李白初不误也又黄太史作玉楼春词末句云为君写得黄庭了不要山隂道士鹅太史似不免有承误之讥然太史集中亦有颇似山隂写道经虽与羣鹅不当价之诗而太史亦不误也以此知太史玉楼春词与李白前诗相似恐必为后人赝作不然李白远矣流传固未可知而太史近代人玉楼春并不在集中则知决非太史之词皆为后人赝作明矣
　　韩退之诗云一奴长须不裹头一婢赤脚老无齿此盖记卢仝之一奴一婢耳苏东坡作絶句诗云更烦赤脚长须老来趂西风十幅蒲东坡似指赤脚长须为一人岂其不详审耶
　　白乐天好以俗语作诗改易字之平仄如雪摆胡衫红此以俗语胡字作鹘字也燕姬酌蒲桃此以俗语蒲字作勃字也忽闻水上琵琶声此以俗语琵字作弼字也又有不因俗语而亦改易字之平仄者如为问长安月如何不相离自注云相音思必切乃以相字为入声緑浪东西南北路红栏三百九十桥乃以十字为平声四十着绯军司马男儿官职未蹉跎一为州司马三见岁重阳乃以司字为入声自苏李以来未见此格调也杜荀鹤诗不甚佳而或者独取其闺怨一聨风暖鸟声碎日髙花影重归田録乃云此诗周朴所作欧阳文忠公大儒想必有据而不妄言如此则荀鹤诗殆絶无佳者矣
　　汪彦章松诗云絶胜分封五丈夫疑丈字乃大字前辈用事亦有错误处五大夫盖秦官也秦始皇登泰山避雨松下遂封为五大夫初不闻有五株之説后世不究五大夫是秦官乃以松为五株皆封为大夫王逢原诗云却笑五株乔岳下肯将直节事嬴秦盖错误也唐李端有巫山髙一篇欧阳文忠公作庐山髙以拟之而韶州图经载马援南征其门人辕寄生善吹笛援为作歌和之名曰武溪深则庐山髙亦武溪深之意也王荆公每自称楚老初不见其用处及观其作定林诗云楚老一枝笻于此傲人羣又作公辟枉道过访诗云旧事齐儿应共识新篇楚老得先知方知此楚老乃荆公自谓耳
　　苏东坡作英州峡山寺诗所载孙恪化猿事乃端州峡山寺非英州峡山寺也
　　苏东坡送笋与李公择诗云骈头玊婴儿一一脱锦防此盖用唐人食笋诗云稚子脱锦防骈头玊香滑为故事也而杜工部诗亦云笋根稚子无人见或者乃以为雉鸡之雉误矣此正唐人所谓稚子脱锦防者杜牧之诗又云幽笋稚相携以牧之之诗证之则工部之诗益知非雉鸡之雉矣
　　尚书故实载元载破家籍财货诸物得胡椒九百斛而苏东坡诗云胡椒八百斛流落知为谁遂与之减却百斛岂其笔误耶【案新唐书元载传云胡椒至八百石它物称是黄庭坚诗有何处胡椒八百斛之句是书论蔡京诸人奢纵条谓胡椒八百斛如唐元载者不足云此条似故作诙谐语非直证误减百斛】苏东坡奉敇撰上清储祥宫记后朝廷磨之别命蔡元度作故东坡有诗云淮西功德冠吾唐吏部文章日月光千载断碑人脍炙不知世有段文昌退之淮西碑亦是磨后复使文昌再作此二事大相类也东坡遂托为此诗绍圣间有人于沿流馆中得之盖亦有少不平故耳而苕溪渔隐不知有此乃谓东坡窜海外时作欲以自况非也
　　柳子厚所居乃愚溪苏东坡过太行诗云未应愚谷能留柳溪字遽改为谷字矣
　　苏东坡诗云谿边布谷儿劝我脱破袴盖以布谷为脱却破袴也然脱却破袴乃是不如归去子规之鸟耳非布谷也
　　苏东坡诗云关右玊酥黄似酒碑本乃作土酥土字是也况末句又云明朝积玊髙三尺无用两玊字之理则是土字无疑
　　苏东坡诗云扶桑大茧如瓮盎瓮字人多作去声读注云瓮于龙切然则此诗瓮字须作平声读为是
　　苏东坡不甚喜妇人而诗中每及之者非有他也以为戏谑耳其曰短长肥瘠各有态玊环飞燕谁敢憎乃评书之作也其曰欲把西湖比西子淡妆浓抹总相宜乃咏西湖之作也其曰戏作小诗君勿诮从来佳茗似佳人乃谢茶之作也如此数诗虽与妇人不相涉而比拟恰好且其言妙丽新竒使人赏玩不已非善戏谑者能若是乎
　　苏东坡昔守临安余曾祖作倅一日同往一山寺祈雨东坡云吾二人赋诗以雨速来者为胜不然罚一饭防于是东坡云一炉香对紫宫起万防雨随青盖归余曾祖则曰白日青天沛然下皁盖青旗犹未归东坡视之云我不如尔速于是罚一饭防
　　任渊解黄太史诗改磨崖碑后诗臣结春秋二三策一句作臣结舂陵二三策引元次山舂陵行为言此固一説也然余见太史亲写此诗于磨崖碑后者作臣结春秋二三策讵庸改耶
　　黄太史谢送宣城笔诗云宣城变样蹲鸡距诸葛名家捋鼠须一束喜从公处得千金求买市中无漫投墨客摹科斗胜与朱门饱蠧鱼愧我初非草手不将闲写吏文书世多病此诗既押十虞韵鱼虞不通押殆落韵也殊不知此乃古人诗格昔郑都官与僧齐已郑损辈共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则谬矣今此诗前二韵押十虞字后二韵押九鱼字乃双出双入得非所谓辘轳韵乎非太史之误也
　　黄太史谢檀敦信送柑子诗云书后合题三百颗若用黄柑事则言二百可也而云三百者却是橘矣
　　朝鸡者鸣得絶早盖以警入朝之人故谓之朝鸡晁以道诗乃云鸡鸣本候海潮信不为金门上马时如此则当为潮汐之潮字未知何据
　　欧阳文忠公不喜中説以为无所取而司马温公酷爱之杨文公不喜杜子美诗而黄太史眷眷未尝辄去手又苏东坡喜汉书而独不喜史记夫中説杜诗汉书史记人人皆知其美而诸公所见不同如此岂亦性情之癖耶
　　苏东坡任翰林院学士日作除范纯仁右仆射制云得臣奉已而不在民若以左氏传攷之乃蒍吕臣非楚得臣也又东坡作吕公着除司空制云仁莫大于求旧书人惟求旧恐非仁字殆传写之误耳
　　苏东坡既作怪石供及记赤壁洞穴乃云黄州守居之数百步为赤壁遇风浪静辄乘小舟至其下舍舟登岸岸多细石往往有温润如玊者深浅红黄之色或细纹如人手指螺纹也既游得二百七十枚大者如枣栗小者如芡实又得一古铜盘盛之注水粲然有一枚如虎豹首有口鼻眼处以为羣石之长二篇所载不同如此未知其孰是也
　　苏东坡在黄州时梦神宗召入小殿赐宴乃令作宫人裙铭又令作御靴铭二文皆载之集中及作志林乃云某倅武林日梦神宗召入禁中宫女圜侍一红衣女童捧红靴一只命某铭之既毕使宫女送出睇视裙带间有六言诗一首盖即集中所载裙与靴铭也不知何故不同如此
　　黄太史谢张寛夫送椶栮颂云张子羞我助贫餐下句云桑鹅楮鸡不足云余疑餐乃飱字盖传写之误字书云熟食曰飱以飱字叶故也
　　绍兴初省闱试兼听尽天下之美赋魁卷第六韵云三千同德谁云大武之有惭四七合谋孰谓中兴之未尽美则美矣惜有惭二字乃成汤非武王也左氏传载季札观周乐见舞大武者曰美哉周之盛也其若此乎见舞韶濩者曰圣人之也而犹有惭德圣人之难也札言盖本书仲虺之诰得来有惭二字岂可借用
　　徐仲雅宫词云内人晓起怯春寒轻揭珠帘看牡丹一把柳丝收不得和风搭在玊栏杆而黄太史作黄龙心禅师烧香颂云海风吹落楞伽山四海禅徒着眼看其后二句乃是袭徐仲雅宫词岂太史作颂【案此句下有脱文】苏东坡记李后主去国词云最是仓皇辞庙日教坊犹奏别离歌挥泪对宫娥以为后主失国当恸哭于庙门之外谢其民而后行乃对宫娥听乐形于词句余谓此决非后主词也特后人附防为之耳观曹彬下江南时后主豫令宫中积薪誓言若社稷失守当携血肉以赴火其厉志如此后虽不免归朝然当是时更有甚教坊何暇对宫娥也
　　説文筠字从竹竹皮也孔颖达亦以为竹外青皮苏东坡作临江仙词云无波眞古井有节是秋筠乃用白乐天诗无波古井水有节秋竹竿诗虽承乐天之语而改竹为筠遂觉差逊
　　苏东坡在黄州有词云我欲乘风归去又恐琼楼玊宇髙处不胜寒惟高处旷阔则易于生寒耳故黄州城上筑一堂以高寒名之其名极佳今士大夫书问中往往多用高寒二字虽云本之东坡然既非高处二字亦难兼也
　　苏东坡在黄州自号狂副使其词云更问罇前狂副使又自号老农夫其词云看取雪堂坡下老农夫
　　苏东坡谪黄州邻家一女子甚贤每夕只在牕下听东坡读书后其家欲议亲女子云须得读书如东坡者乃可竟无所谐而死故东坡作卜算子以记之黄太史谓语意高妙盖以东坡是词为冠絶也独不知其别有一词名江神子者东坡倅钱塘日忽刘贡父相访因拉与同游西湖时二刘方在服制中至湖心有小舟翩然至前一妇人甚佳见东坡自叙少年景慕高名以在室无由得见今已嫁为民妻闻公游湖不避罪而来善弹筝愿献一曲辄求一小词以为终身之荣可乎东坡不能却援笔而成与之其词云凤凰山下雨初晴水风清晩霞明一朶芙蓉开过尚盈盈何处飞来双白鹭如有意慕娉婷忽闻筵上弄哀筝苦含情遣谁听烟敛云収依约是湘灵拟待曲终寻问取人不见数峯青此词岂不更竒于卜算子耶
　　霭霭迷春态溶溶媚晓光不应容易下巫阳秖恐翰林前世是襄王暂为清歌驻还因暮雨忙瞥然飞去断人肠空使兰台公子赋高唐此秦少游为朝云作南歌子词也玊骨那愁瘴雾【一作烟瘴】冰肌【一作冰姿】自有仙风海山时遣探芳丛倒挂緑毛么凤素面常嫌粉汚洗妆不褪唇红高情已逐晓云空不与梨花同梦此苏东坡为朝云作西江月词也余谓此二词皆朝云死后作其间言语亦可见而艺苑雌黄乃云南歌子者东坡令朝云就少游乞之西江月者东坡作之以赠焉恐非也庄季裕鸡肋编曰东坡谪惠州时作梅词云云广南有緑毛丹觜禽其大如雀状类鹦鹉栖集皆倒悬于枝上土人呼为倒挂子而梅花叶四周皆红故有洗妆之句二事皆北人所未知者
　　程伊川一日见秦少游问天若有情天也为人烦恼是公之词否少游意伊川称赏之拱手逊谢伊川云上穹尊严安得易而侮之少游惭而退近日某闻有一官妓周韵者作瑞鹤仙遗之其末句云醉归来不悟人间天上云雨难寻旧迹但余香暗着罗衾怎生忘得其词固佳也但天上岂是作懽处其防慢又甚于少游
　　黄太史西江月词云断送一生惟有破除万事无过此皆韩退之之诗也太史集之乃天成一聨陈无已以为切对而语益峻盖其服膺如此太史又尝谓人云杜荀鹤诗举世尽从愁里老可对韩退之诗何人肯向死前休此一联尤竒絶虽未成全篇知太史眞能集句第恨所见者不多耳然其譬集句为百家衣者亦其所优为故也
　　黄太史词云一杯春露莫留残与郎扶玊山又词云杯行到手更留残两残字下得虽险而意思极佳
　　朱希眞好作怪字往往人多笑之其小词有云轻红写遍鸳鸯带浓緑争倾翡翠巵其怪字似不宜写在鸳鸯带上则争倾翡翠巵恐未必然也一日偶于江隂侯守坐上及之坐客无不大笑
　　曲名有念奴娇者初谓爱念之念是不然唐明皇时宫中有念奴善歌未尝一日离帝之左右其宠幸可知能制新词疑因此创名也
　　元微之诗云六么散序多笼撚王建诗云琵琶先抹緑腰头盖此曲先名録要后改名緑腰而今曲名六么者偶从省耳非有他説也
　　今小词中谓孟婆且告你与我佐些方便风色转吹个船儿倒转孟婆二字不为无所本也北户録载段公路云南方除夜将发船皆杀鸡择骨为卜占吉凶以肉祀船神呼为孟翁孟姥
　　曲名红牕回者红牕影也见异闻集名贺新郎者贺新凉也见古今词话名二郎神者大郎神也见能改斋漫録
　　有二郎神词前段云闷来弹鹊又搅碎一帘花影漫试着春衫还思纤手薰彻金毬烬冷前押影字后押冷字用韵似不叶然冷字有二音一音鲁打切一音鲁顶切【案字书打即音顶此以鲁打鲁顶作二音欠确】此曲冷字若作鲁打切则不叶当作鲁顶切矣亦如卜算子词后段云惊起却回头有恨无人省拣尽寒枝不肯栖寂寞沙汀冷此冷字与省字同押是亦鲁顶切也
　　观史记魏公子列传有自刭二字刭音古冷切冷字盖鲁顶切也冷字从冫法帖中王献之书极冷字乃从氵作泠字不知何谓也
　　防求程邈隶书今观法帖中邈有天得一以清帖正今人所作之字皆是隶书分明而或者又何疑焉
　　余尝得周子发眞迹一轴云王羲之尝书兰亭防叙隋末广州僧得之唐太宗特工书闻右军兰亭眞迹求之得其他本知第一本在广州僧处难以力取故令人诈僧果得之其説如此而宋景文公鸡跖集亦云余幼时读太平广记见唐太宗遣萧翼购兰亭帖盖谲以出之辄叹息曰兰亭叙若是贵耶以太宗之贤巍巍乎近世所无奈何溺小嗜好而轻失信于天下也观景文公所书益知子发之言为不谬惟是兰亭一篇梁昭明太子集魏晋以来诸公杂文作文选而兰亭独不入本朝太宗摹魏晋以来诸公眞迹作法帖而兰亭复不入抑可谓之不幸矣
　　道州法帖中有张乖崖一书前面直云四月初张殿丞到得手翰后面云知升州张押自手其自重如此因记泊宅编所载张安道与刘萃老苏子容书是时二人方同在政府而安道之书不称名只着押字则知前辈作事皆自有体也
　　余家有林逋眞迹一帖其末后只作君复再拜夫君复盖逋表德乌可以代名后观柳公权与弟帖云诚悬呈王逸少敬谢帖云王逸少白卢循与庐山远公书云范阳卢子先叩头此数人者皆以表德代名则知古自有此体逋为不妄也
　　米元章崇宁间出守无为军官亦不甚卑微其一帖云虽无一粒田且望丰嵗物贱而养生耳夫元章事官如此至无一粒田足见其平日胸次之不凡鄙也
　　前辈作字亦有错误处初不是假借也米元章帖写无耗作无好苏东坡帖写墨仙作默仙周孚先帖写修园作脩园以至王荆公作诗其间有千竿玊三字却写作千岸玊恐皆是其笔误耳
　　作画形易而神难形者其形体也神者其神采也凡人之形体学画者往往皆能至于神采自非胸中过人有不能为者东观余论云曹将军画马神胜形韩丞画马形胜神又师友谈纪云徐熙画花传花神赵昌画花写花形其别形神如此物犹且尔而况于人乎
　　余尝见虢国夫人夜游图乃晏元献公家物后归于内府徽宗亲题其上云张萱所作苏东坡诸公有诗皆在其后而黄太史防东坡此诗乃云周昉所作虢国夫人夜游图疑太史未尝见此图以意而言之耳
　　前世皆病苏东坡不当呼李伯时为画师盖东坡尝有诗云前世画师今姓李不妨重作辋川图殊不知东坡乃用王摩诘之语耳摩诘自作辋川图诗云当世谬词客前身应画师不能舍余习偶被时人知东坡盖本于此
　　建中靖国间饶德操题周昉画李白诗云乌纱之中白苎袍岸中攘臂方出遨此本最佳也今之画李白者作绯袍其服色未为深害但里用白夹寓所谓里白者何为鄙俚至于如此而今士大夫收本往往皆同举此可为千载一笑又古诗云日暮倚修竹佳人殊未来所谓佳人乃贤人也今画工竟作一妇人彼纵不知诗宁无一人以晓之耶












　　瓮牖闲评卷五
　　钦定四库全书
　　瓮牖闲评卷六
　　宋　袁文　撰
　　刘梦得茶诗云自傍芳丛摘鹰觜斯须炒成满室香以此知唐人未善啜茶也使其见本朝蔡君谟丁谓之制作之妙如此则是诗当不作矣夫旋摘之茶必香其香当倍于常茶非龙麝之比也古人入茶有用龙麝者其壊茶为不少茶有自然之香其何假于龙麝乎黄太史诗云要及新香碾一杯不应传寳到云来是知茶之新者其香尤可爱也
　　刘梦得茶诗云山僧后檐茶数丛春来映竹抽新茸宛然为客振衣起自傍芳丛摘鹰觜斯须炒成满室香便酌砌下金沙水骤雨松声入鼎来白雪满盌花徘徊此乃咏煮茶也北人皆如此迨今犹然香弯类藁云观此诗自摘至煎则便饮之初无焙造碾罗之事虽曰茶芽不知争得入口岂亦如药之防咀去其滓而饮之乎香弯盖南人未知煮茶耳
　　白乐天茶诗云渴尝一盏緑昌明昌明乃地名在绵州人便谓昌明茶緑非也此正与黄金碾畔緑尘飞之句相似盖是时未知所以造茶制作不精故茶之色犹緑而好事者録其茶之妙亦未以白色为贵其诗故如此使乐天见今日之茶之美而肯为是语耶
　　自唐至宋以茶为寳有一片值数十千者金可得茶不可得也其贵如此而前古止谓之苦荼以此知当时全未知饮啜之事蘓东坡诗所谓茗饮出近世者不可谓无所本也
　　余生汉东最喜啜畾茶闲时常过一二北人知余喜啜此则往往煮以相饷未尝不欣然也其法以茶芽盏许入少脂麻沙盆中烂研量水多少煮之其味极甘腴可爱苏东坡诗云柘罗铜碾弃不用脂麻白土须盆研者是矣而东坡诗又云前人初用茗饮时煮之无问叶与骨茶録中亦载茶古不闻食晋以降吴人采叶煮之号茗粥则知畾茶者自晋盖有之矣非复今之人始食也东坡诗又云食罢茶瓯未要深后人便谓食罢未可啜茶引东坡此诗以为证而不知东坡且欲睡耳故其诗下句云春风一榻值千金也
　　古人客来防茶茶罢防汤此常礼也近世则不然客至防茶与汤客主皆虚盏已极好笑而公厅之上主人则有少汤客边尽是空盏本欲行礼而反失礼此尤可笑者也
　　今人造酒用秫一斗而下水五升遂可取酒一斗是酒常酒也或有欲得佳者只下水三升得酒七八升而已观汉书平当传注云稻米一斗得酒一斗为上尊尚未为佳酒也
　　庞安常伤寒论云屠苏平屋也可以御风寒则岁首屠苏酒亦取其御风寒而已
　　今人遗酒必以四尊而谓之乘壶者盖马四匹为乘故酒四尊借以为乘焉无他意义聊以为戏而已
　　瓻酒器古之盛酒以遗借书者也故古语云借一瓻还一瓻然唐韵云瓻大者一石小者五斗如此则以书借人者得酒甚多余家贫常苦无酒虽不善剧饮而每欲以饮客今当广置书以借人若时得数瓻以为用顾不美耶但恐今人非古人虽借书而酒不可得也
　　今人盛酒大瓶谓之京瓶乃用京师京字意谓此瓶出自京师误也京字当用经籍之经字普安人以瓦壶小颈环口脩腹受一斗可以盛酒者名曰经则知经瓶者当用此经字也
　　杜陵诗云饭抄云子白盖谓饭可以比云子之白也至后世则便以饭为云子故唐子西诗云云子满田行可捣又汪彦章诗云秋来云子滑流匙更不究云子为何物见杜工部有饭抄之句竟指饭为云子也然云子乃神仙之食出汉武外传中又诗云渔梁晒趐满乌鬼则又以乌鬼为鸬鷀亦縁工部诗有晒翅满渔梁之句也且鸬鷀非是乌鬼沈存中已窃笑之所谓白差乌鬼作鸬鷀者为此耳然则云子亦是白差矣
　　束晳饼赋云春馒头夏薄持秋起搜冬汤饼四时皆宜惟牢九乎初不知牢九是何物后读苏东坡诗云岂惟牢九荐古味要使眞一流天浆虽东坡殆亦未知牢九果何物耳【案苏轼游博罗香积寺诗自注束晳饼赋馒头薄持起搜牢九而赋彚载束晳饼赋薄持作薄壮起搜作起溲牢九作牢丸殆传本各异此条则仍轼注而载之】
　　黍稻与麦不同苏东坡集云黍稻之出穗也必直而仰其熟也必曲而俯麦则反是
　　博雅云荬□【音巨】也非是所谓荬者即今之苦马殆语讹耳□则别是一种菜世称为银条菜者是与苦马絶不相类岂博雅不详审而误以为一物耶
　　缃素杂记云芦菔江东人谓之菘菜芦菔乃是今之萝卜与菘菜全不相类江东人无缘以为一物岂亦缃素不详审而强名之也
　　苏东坡一帖云予少嗜甘日食蜜五合尝谓以蜜煎糖而食之可也又曰吾好食姜蜜汤甘芳滑辣使人意快而神清其好食甜可知至别子由诗云我欲自汝隂径上潼江章想见冰盘中石蜜与糖霜嗜甘之性至老而不衰其见于篇章者如此
　　字书酢乃醋字世作酬酢之酢非也今按匡谬正俗注云酢菜酢音仓故切东轩手抄云北方颇贵土人以糖酢渍之又云儋耳食无果面醤酢黄太史谢张泰伯惠黄雀鲊诗云蜀王煎藙法醯以羊彘兔麦饼薄于纸合酱和醎酢是皆作醋字用也
　　游酢酢字前辈作醋字用东轩手抄云酢藏不如蜜渍是已近与一僧偶及此云今游酢寺中最使得着却是油醋也僧为大笑
　　徽宗朝蔡京诸公用事四方馈遗皆充牣其家入上方者才十一京家令防检蜂儿见在数目得三十七秤王黼家黄雀鲊自地至栋者凡满三楹事见曲洧旧闻梁师成家一日人惠牛酥一百觔事见漫録其奢纵如此以是知前代有胡椒八百斛如元载者盖不足云也汉承秦之后卿大夫尚服皁衣故张敞议云臣备皁衣二十余年谷永书云擢之皁衣之吏以见当时尚服皁衣也然夏侯胜云取青紫如俛拾地芥者盖汉时丞相太尉皆金印紫绶御史大夫银印青绶此三公极崇之官顔师古注遂谓青紫为卿大夫之服夫师古岂不知当时尚服皁衣而未有青紫也何缪误乃尔耶
　　今之紫衫下吏之服也自南渡以前士大夫燕服止是冠惟下吏便于趋走则服紫衫既而金人南下兵革扰攘以冠带不甚轻便士大夫亦尽服紫衫且欲便事不以为非也迨绍兴末有臣僚上言今天下承平而百官如扰攘时常服紫衫不称于是朝廷之上郡县之间悉改服凉衫纯白之衣未几显仁升遐亦其验已又有臣僚上言凉衫近丧服不可用仍合只用紫衫故至今皆服而不疑天下事固有循习之乆而不可改者如本朝衣制亦尝屡更矣独恨前后臣僚既言紫衫凉衫不可用而略无一言仍用冠带坐使承平之风不复见于后世岂不重可叹哉
　　百余年前士人乃服白襴袍鐡裹带有一士人忽皁衫纱帽而出或怒曰汝为举子安得为此下人之服事见画墁集是时未重衫带如此
　　夫古之圣贤其遗像见于后世者不知几何人然古人自有古人制度岂可与今人相似余尝见世之塑庙神与夫画王者从官形貌不问世之远近其用幞头者皆作横乌乃今之服制故未尝不掩口窃笑以为循习之弊一至于此也
　　古者三军衣服上下皆如一为之主者不可以自表暴以防敌人之窥伺而已尝笑王则之叛贝州也在军中常裹花帽人见其花帽皆知其是则也至就擒花帽终不去身甚矣夫则之愚也苍梧先生杂志云古者戎服上下一律皆重赤殆欲与殷轮衅鼓等色相乱战阵之间不遽见伤残以沮士气故左氏传有均服振振之语此説良是也国家自南渡前天下军州戎服皆用绯余尝亲见之自绍兴末年忽变为皁色用墨汁染成殊非古人之意略无一人以为非何哉
　　本朝侍从以上得击红鞓带自叶少蕴始也国初未有系红鞓带者滑州有贾魏公画像其带只是黒鞓曽见一士大夫云唐明皇画像在潞州亦只是黒鞓至五代时始尚红鞓者想是时人主已用之又未知果起于何代也
　　夷坚乙志云鬼畏革带非也鬼何由畏革带夫人之死不系革带者盖带乃牛革为之不欲以人尸与牛革混杂耳而非畏革带也
　　嘉祐録载李汧公勉百衲琴用蜗壳作徽蜗壳岂堪作徽恐是螺壳传写之误耳
　　琵琶不谓之弹而谓之抹故王建诗云琵琶先抹緑腰头白乐天诗云谷儿抹琵琶则知细抹将来正谓琵琶也
　　棊至难事也而咏棊为尤难尝观杜牧之诗云羸形暗去春泉长猛势横来野火烧刘梦得诗云雁行布阵众未晓虎穴得子人方惊黄太史诗云心似蛛丝游碧落身如螳壳化枯枝【案螳壳黄庭坚集作蜩甲】观此三诗皆道尽棊中妙处殆不容优劣矣至王荆公苏东坡则不然荆公之诗云战罢两奁収黒白一枰何处有亏盈东坡之诗云胜固忻然败亦可喜优哉游哉聊复尔尔二诗理趣尤竒其见又髙于前三公也
　　名纸古只谓之名案南史何思澄每宿昔作名一束晓便命驾朝贤无不悉狎投晩还家所赍名必尽以是知名纸古只谓之名也
　　闻见后録载王荆公平生用一种小竹纸甚不然也余家中所藏数幅却是小竹纸然在他处见者不一往往中上纸杂用初不曽少有拣择荆公文词藻丽学术该明为世所推重故虽细事人未尝不记録之至于用纸亦然虽未详审亦可见其爱之之笃也
　　苏东坡一日得麤纸一幅题云此纸甚恶止可镵钱饷鬼而已余作字其上后世当有锦囊玊轴什袭之宠物之遇不遇盖如此诸集中皆无书此一段者闲识之以补东坡遗事
　　纸谓之个亦谓之枚黄太史诗云为染藤溪三百个欧阳文忠公诗云纯坚莹腻卷百枚
　　今所谓邵公纸者乃龙图学士公邵防知越州时作也余闻其侄孙箎言如此
　　黄素细密上下乌丝织成栏其间用朱墨界行此正所谓乌丝栏也
　　世称铜雀砚殆用铜雀台瓦为之也余观武昌土俗编载安乐宫在吴王城中旧传此宫中古瓦皆澄泥为之可作砚一瓦值钱一千文是知古瓦精致如此不独铜雀台瓦可为砚也苏东坡酷爱砚其在黄州五年黄州去武昌不远略无一言及之前后好事者甚多亦无及此何耶岂东坡时吴宫古瓦犹未显于世欤深所未喻也
　　旧闻凤咮龙尾砚至今人以为寳然苕溪渔隠载凤咮乃建州凤凰山土色膏腴特宜植茶石殊少亦顽燥非材也苏东坡为人所绐故形之歌咏耳苏易简砚谱又载歙州龙尾山虽有其名而山实无石盖好事者取其美名以咤于世耳且以凤咮龙尾其名亦可谓着矣见于议论形之篇什者甚多若据此二书则皆以为无有不知今所谓凤咮龙尾者果出于何地以是知天下之事其可尽信乎
　　研墨所贵无声不可不知也蔡君谟诗云玊质纯全理致精锋铓都尽墨无声黄太史诗云但见受墨无声松花发是矣
　　余观嬾眞子録载古笔多用竹如今所用木斗竹笔故其字从竹又攷杨文公谈苑云西域僧觉以竹笔作梵书横行数十字信知竹笔亦可以书字矣岂自古如此而西域之人至今不变欤
　　古者椀楪以木为之故椀楪字皆从木
　　针指二字本俗语夷坚乙志采而用之亦自不恶也其记婺州民女书云夜与母共寝昼则作针指于牖下西溪丛话载南人不善乘船谓之苦船北人不善乘车谓之苦车苦音库而浙人乃云注船注轿子是亦苦船苦车也然二字其义皆不可晓以其音相近故知其意则同
　　世谓投子六只为浑花五代史载刘信一掷遂成浑化正谓投子也化字亦有理第世俗讹为花字耳又博家以一二三四五六投子为浮图何也浮图乃塔耳旧闻张山人浮图诗云浮图好浮图上头细了下头麤借此名以名投子者岂亦以一二三四五六为自细至麤如浮图之状也欤
　　器皿人多云受用其实名售用谈苑云吴越王钱俶以妃平生售用凡百箱赐孙承祐承祐盖妃之弟也今人呼庭宇院宇宇下乃易所谓上栋下宇者宇下屋檐是也见左氏传正义
　　厅后屋人多呼为主廊其实名贮廊渑水燕谈云是时防议于玊堂后贮廊
　　人或疑苏东坡以思无邪三字名斋此自古有之不足异也古有益延寿三字名馆狮子吼三字名寺是也取明隔子人多呼为亮隔夷坚志乃云廊上列水盆帨巾堂壁皆金漆凉隔子又却用此凉字作平声
　　敖乃地名秦以敖地为仓故尔今所在竟谓仓为敖盖循习之误唐书裴耀卿传云东幸就敖粟杨文公谈苑亦云此寺前朝废为仓敖皆以仓为敖者抑岂循习之故欤
　　赵明诚金石録云唐朝有大云寺至明皇时乃改为开元寺然余观黄太史题跋有云绍圣五年五月晦避暑泸州大云寺又不知此大云寺者何寺也岂亦唐朝大云寺而仍有不曽改为开元寺者乎
　　旧传相国寺有十絶余攷能改斋漫録所载相国寺旧榜太宗御书此十絶之一也又攷谈丛所载相国寺楼门唐人所造木工喻浩曰他皆可能惟卷檐门内两井亭近代木工不能及也寺之十絶此其二也是与太宗御书为三絶也第未知彼七絶为何物耶然本朝名画人氏云大相国寺碑称寺有十絶大殿内弥勒圣容乃唐中宗朝僧惠云于安业寺铸成光照天地为一絶睿宗亲感梦于延和元年七月二十四日改旧相国寺为大相国寺御题牌额为二絶王温重装圣容金粉肉色并门外善神为三絶大殿内有吴道子画文殊维摩像为四絶供奉李秀刻佛殿障日九间为五絶明皇天寳四载令边思顺修建排云寳阁为六絶石抱玊画防国除灾患变相为七絶明皇敕车道政依于阗国传样画北方毗沙门天王为八絶环师画梵王及东廊障日内画法华经二十八品功德变相为九絶西库北壁僧智俨画三乘国因果入道位次图为十絶又却引此为十絶未知是否
　　余向过江隂见一路中寺舍亭馆题梁往往多错者且如绍熙元年二月十五日建则当云岁次庚戌二月乙酉朔十五日己亥是也岁次固不容错二月却书其月建作己卯岁次既是庚戌则月建己卯不言可知何待复记耶惟日则惧有参差故先书二月乙酉朔然后知十五日己亥无疑矣每与亲旧观之未尝不笑其疎谬有如此者









　　瓮牖闲评卷六
<子部,杂家类,杂考之属,瓮牖闲评>
　　钦定四库全书
　　瓮牖闲评卷七
　　宋　袁文　撰
　　北梦琐言载狄右丞爱与僧游其有服紫袈裟者乃疎之此正郑都官诗所谓爱僧不爱紫衣僧者也
　　本朝自仁宗以后始拜佛见吕原明侍讲杂记
　　蘓东坡作海月辨公眞赞云师神气澄穆不见喜愠及作志林记辨公遗事乃云辨师常喜人未尝见其愠二处所説不同如此
　　僧参寥者蘓东坡与游甚密疑参寥二字乃道号故东坡云维参寥子身贫而道富又云属参寥子以书遗予然东坡一帖乃以为参寥字若果字参寥又不应作参寥子此余所未晓者俟更攷之
　　人多以僧为奴所谓秃奴者是也今蘓东坡记异一篇又以道士为奴二者固皆可以奴称耶
　　黄太史过泗州礼僧伽之塔作发愿文痛戒酒色肉食可谓有髙见者也世之人惟其所见不髙故沈溺而不知返今太史乃能一念超然诸妄顿除视身如虚不为纤尘所汚又作文以痛戒之可不谓有髙见者乎而或者乃病其不能坚守暮年犹有所犯余尝究其然盖太史乙酉生是时有桞彦辅者乃耆卿之孙善隂阳能决人生死谓太史向后灾难大抵见于六十以下太史六十一贬宜州以卒则彦辅之言信矣当其在宜州栖迟瘴雾之中非菜肚老人所宜其况味盖可知乃兄子明自永州来访之有隣人曹醇老送肉及子鱼金橘来故不免与兄同食荤若酒色则不知所犯也后有污蔑之者皆輙以前事妄相訾毁太史宁有是耶纵时或食荤较之刲羊刺豕庖鼈鲙鲤而不知纪极者为如何君子存恕心不可不为明之也
　　佛经云平生不妄语其舌可能及胘后见黄太史诗云我舌犹能及鼻尖恐亦是佛经之意也
　　国史后补载王老志行事详矣独不载蔡元长一事何也初徽宗命老志馆于元长赐第老志见时事如此因谓元长曰速避位祸将及矣元长闻之谓所亲妾曰吾未知他日竟如何此事乃载于避暑録话岂后补之书亦有遗忘耶
　　余尝问人药石之义答者多不同夫药固无可疑者若石则砭石也昔王僧孺多识故事侍郎金允起间访以砭石对曰古者以石为针初不用鐡也是知砭石可以刺病人有病患有用药者有用砭石者此所以谓之药石
　　蘓东坡言蜀人庞安常善医而聩凡与人接谈必冩字而后能晓东坡尝戏之曰子以眼为耳吾以手为口吾与子皆异人也东坡一时以此戏安常则善矣然不觉自状为哑者读此可发一笑
　　蘓子容少受知于杜祁公出处略同杜祁公为相不及百日而经宗祀冠貂蝉数有大仪制皆预后以东宫少师致仕年八十而薨子容在相位不及一年尝预册后郊祀以少师致仕年八十有二与祁公出处始终略同此子容之孙象先所叙也及攷子容在南京幕时婺州一衙前葛好问者精于星度尝谓子容之命全似杜祁公今以行事观之则好问之言信不诬也
　　旧闻李虚中论命不用生时今观夷坚志载季勲论命亦不用生时此异事也余曩时尝与人论命皆云惟生时为最紧要夫一时中有浅深且分为初中末以此定祸福犹恐有误今乃不用生时何以取决乎然二公艺术之精举世莫能比往往十中八九又所不可晓者隂阳至有不可晓者泊宅编载许防陈与义皆午生因马惊而致祸不旋踵以死或云唐明皇酉生而好闘鸡又云木命人畏漆皆此类也
　　隂阳家云甲戌乙亥山头火江隂君山顶上有塔一所乃甲戌日建既而被火今累年竟不复修隂阳之説亦不可不信也
　　今人皆言珓杯古人谓之杯珓韩退之诗云手持杯珓导我掷云此最吉难为同又集韵云杯珓巫以为吉凶器者唐韵云杯珓古者以玊为之皆作杯珓也
　　鸿鹄二字若据史记音解燕雀安知鸿鹄之志并鸿鹄髙飞一举千里云云自是一种鸟名鸾凤之属非鸿鴈与鹄也而韩退之病鸱诗乃云拟凌鸾凤羣肯顾鸿鹄卑又何耶
　　鸲鹆交则以足相勾故其字从句谓之鸲鹆者以此黄太史诗云百舌解啼泥滑滑夫百舌春间鸣至春季则不鸣所谓反舌无声即此耳若泥滑滑乃田间一种小鸟名曰竹鸡非百舌也
　　东斋记事载吉州有捕猿者杀其母皮之幷其子卖于萧氏后旬日示以母皮跳踯号呼不食而死玉壶清话亦载一家合药当用蝙蝠遂擒得一枚烂杵贮之器中明日诸小蝙蝠皆围绕之此二事读之然余平生最不嗜杀得活鱼蟹往往放之江中不复食凡蠢动之物非是无情第不能言耳奈何世之好杀者惟务恣其口腹其谁肯以众生之命为命耶
　　古语郑康成家牛触墙成八字故王琪举以戏张亢云张亢触墙成八字盖指其为牛也
　　尝谓人之目日间能视而夜间不能视至猫狗则不然夜与日能视同也因观松漠纪闻载肓骨子其人长七八尺捕生麋鹿食之目能视数十里秋毫皆见盖不食烟火物故眼明以是知猫狗夜而能视者殆亦以食生物而眼明也
　　蜥蜴蛜蝛非冬间所有之物蘓东坡在广南上元夜有诗云静看月牕盘蜥蜴卧闻风幔落蛜蝛岂广南地暖而此二物不蛰耶
　　酉阳杂俎载虾姑状如蜈蚣食虾余谓虾姑可对鸦舅而唐陆防诗云行歇每依鸦舅影挑频时见鼠姑心以鸦舅对鼠姑不知鼠姑何物也
　　蚊子初不能鸣其声乃鼓翅耳何以知之盖蚊子立定则无声惟飞起有声故知其声不在于口而在于翅也欧阳文忠公蚊子诗云万枝黄落风如射犹自传声欲噬人是未尝细察耳
　　欧阳文忠公蚊子诗云蚤虱蚊防罪一伦未知蚊子重堪嗔又诗云尝闻髙邮间猛虎死凌辱哀哉露筋女万古雠不复而孟城孙公谈圃亦载秦州西溪多蚊子使者按行左右以艾烟烘之有防吏醉仆为蚊子所啮而死其可畏有如此者
　　吴都赋云蛟鲻琵琶注云琵琶鱼无鳞其形似琵琶岂今所谓防鱼者乎
　　蘓东坡作渼陂鱼诗云烹不待熟指先染乃在去声韵押然左氏传载染指事染字音如琰反作上声押可也岂其错误耶
　　漫録载绍圣三年始诏福唐与明州嵗贡车螯肉桂五十斤俗谓之红丁子蘓东坡所谓江瑶柱是也又载刘贡父以蔡确为倒悬蛤蜊蛤蜊一名壳菜夫车螯江瑶柱蛤蜊壳菜自是四物余乡皆有之漫録乃以为二物其不详审如此
　　泊宅编云鹘生三子一为鸱鹳生三子一为鹤齐民要术云一梨十子惟三子生梨余皆生杜渑水燕谈云鳄卵化山谷间大率为鳄者十之二三余或为鼋或为以是知天地间物所生而不尽相肖者往往然也凡花皆以美名襃之故宋咸牡丹诗云寳花初烂欲连枝是以牡丹为寳花也蘓东坡海棠诗云惟有名花苦幽独是以海棠为名花也黄太史水仙诗云粪壤能开黄玉花是以水仙为黄玉花也以至李太白以瑞香为仙花见于其诗所谓闻道仙花玉染红者洪驹父以岩桂为可怜花见于其诗所谓谁折可怜花置我经行处者是未尝不以美名襃之也夫莲花在诸花中亦甚竒特前辈赋咏之者甚多许彦周诗话云世间花卉无逾莲花者盖诸花皆借暄风暖日惟莲花得意于水月可谓纪其实矣而陈去非乃独以繁花目之其词有云今年何以报君恩一路繁花相送到青墩使莲花有知宁不称屈耶
　　牡丹谓之眞花见牡丹记又谓之寳花见宋咸诗独欧阳文忠公名为最好花尝与王君贶诗云最好花尝最后开君贶得之不乐盖有故而然然非为惜花者也又云好事者多用牛酥煎牡丹花而食之可见其流风余韵此事得之蘓东坡集中东坡雨中明庆寺赏牡丹诗云故应未忍着酥煎又诗云未忍污泥沙牛酥煎落蘂是也
　　唐之唐昌观玉蘂花后王元之更名曰琼花説文云琼赤玉也而晏元献公乃于李善文选注质之云琼乃赤玊与花不类此事非出于文选也
　　今人染弗肯红名玊色非也当名肉红耳吴曽能改斋漫録记芍药名云沔池红注云千叶肉红又赤苗旋心亦注云千叶深肉红于此可见
　　事物纪原载兰香本名罗勒后避石勒讳改曰兰香至今以为然然春秋时郑文公有贱妾燕姞梦天使与已兰且曰以兰有国香人服媚之如是故生穆公而名之曰兰事物纪原何以谓先名罗勒耶而沈存中忘懐録又谓兰有二种黄花者最香红者次之然兰皆是紫花无黄红二种未审存中将何者为兰也
　　司马相如赋云蕙圃衡兰顔师古注云兰即今泽兰别是一种花非兰也此乃不曽亲见妄意而言之耳此物余乡有之故知其言之失若远地不生之处则遂信以为诚然者矣岂不误天下后世乎
　　嵇康养生论并博物志云合欢蠲忿萱草忘忧自古以为二花今沈存中忘懐録种合欢法下注云萱草也谓合欢即萱草存中之言误矣存中不独于此误其于蕙乃云今俗谓之铃铃香亦非也蕙别是一种花黄太史谓一干而六花者余乡有之岂是铃铃香也
　　沈存中忘懐録蕙今俗谓之铃铃香余谓不然前已尝论之矣后观广志云蕙草緑叶紫花陈藏器云此即是零陵香生零陵山谷乃用此零陵二字意谓蕙实生零陵存中初不之知误认零陵以为铃铃也而忘懐録又注云呼零陵者非则是存中眞以铃铃为是然蕙本非铃铃而铃铃香者自别有一种草耳
　　浙中海棠开迟故小词云海棠花谢清明后以此知三月始开也
　　黄太史诗云緑荷菡蓞稍觉晩黄菊拒霜殊未秋观太史诗意似直以菡蓞为莲花夫菡蓞本莲花未开之状故説文云芙蓉华未发菡蓞已发芙蓉宋之问秋莲赋序云玊池清泠红蕖菡蓞李白诗亦有镜湖三百里菡蓞开荷华之语于此盖可知矣
　　世人用芰荷字多不辨夫芰菱也荷莲也二者初非一物屈到嗜芰盖喜食菱耳而秦少游诗云红菱秋开鉴水香菱花洁白无红者岂少游亦误以芰荷为一物而未之察耶
　　玊蘂花今为散水花其声譌尔散水见西溪丛话蘓东坡诗云堂前种山丹错落马脑盘堂后种秋菊碎金収辟寒菊比碎金固然不知山丹何以比马脑盘耶今世所谓山丹者其状宛类鹿葱但差小耳此乃和其弟子由诗疑东坡蜀人不识山丹误认为鸎粟耳黄太史以拒霜为霜花作诗云霜花留得红妆面又诗云天遣霜花慰此公又以拒霜为木蕖诗云红妆满院木蕖秋
　　欧阳文忠公评王介甫诗云秋花不似春花落凭仗诗人仔细吟是固然也然秋花独菊不落其他如木犀芙蓉之类盖无不落者则秋花岂尽不落耶
　　蘓东坡志林载防元弼云徐州通判李陶有子年十七八素不能诗忽咏落花诗云流水难穷目斜阳易断肠谁同砑光帽一曲舞山香父惊问之若有凭附者自云是谢中舍问砑光帽事云西王母宴羣仙有舞者戴砑光帽帽上簪花舞山香一曲曲未终花皆落去此事自载在羯鼓録中乃唐汝阳王璡尝裹砑光帽簪红槿花一枝明皇爱之令舞山香一曲曲终花皆不落此即李陶之子所用之事也不知何为错误如此然东坡作李公择过髙邮诗云汝阳眞天人绢帽着红槿其后又云曲终花不陨是东坡自知为汝阳王璡事已尝用之矣且李陶之子既为物所凭附其説舞山香时花皆落去与花不落者既殊又记是西王母事东坡略不为辨之何耶
　　蘓东坡诗涓涓泣露紫含笑焰焰烧空红佛桑序云正月二十六日与数客野歩嘉祐僧舍东南野人家杂花盛开扣门求观此东坡在惠州时也彼处春气乃尔早耶方正月其杂花盛开如此而紫含笑红佛桑且皆夏中所放花东坡竝及之又不知何谓也
　　药栏二字汉书注中云药为药栏为栏乃是二物而后之著述者往往只作一物用杜子美诗不嫌野外无供给乘兴还来看药栏周少年诗云药栏风细才胜蝶桞陌隂浓不过鸎初非作二物也
　　今之小金桃名曰御桃汉献帝自洛迁许许州有小李色黄大如樱桃帝爱而植之亦曰御桃
　　宋王荆公诗云辛夷如雪柘冈西又诗云辛夷屋角抟香雪如是则辛夷花白色也唐书注乃云辛夷即木笔木笔却是紫花深所未晓
　　彼美玊山果粲为金盘实此蘓东坡榧子诗也赵次翁注云出信州玊山县然信州初不出榧子此玊山乃在婺州婺州榧子冠于江浙注书不究地里之是否而妄意指名岂不大误
　　市中人卖果者有一种名棎子棎音视占切槁简赘笔所谓青沙烂者博物志云梨类甚多柤杜棠棎广韵云棎比柰而酸耳
　　南天竺以其有节似竹亦谓之竹而沈存中笔谈乃用此烛字不知何谓
　　黄太史草书帖云时小雨清润十三日所移竹各已蘓息惟自篱外移橙一株着篱似无生意盖十三日竹醉而使橙亦醉亦失其性矣此一段説得良婉语言既新竒而又杂以恢谐使人赏玩不能去手夫十三日竹醉当是五月十三日此日止可移竹若移橙非上春不可今乃于中夏向暖时举事宜其无生意也余故能知之太史书林中人岂知所谓移橙者第见杜子美诗中云细雨更移橙遂欲料理虽已得细雨而时已向热不待趋而往视其槁死无疑又岂特无生意已哉
　　遯斋闲览载北人种芭蕉冬月必架小屋遮防何其诞妄也芭蕉至秋后着霜则皆枯瘁不好人家遂以刀截去明年再出新叶特可爱李林甫谓之清隂居士者此也若如遯斋所言纵遮防留旧叶亦何所用之盖是初不识芭蕉闻人之言以意而著论耳余又闻南地芭蕉冬月虽大雪其叶俨然不动畧无所损此亦可爱矣



　　瓮牖闲评卷七
　　钦定四库全书
　　瓮牖闲评卷八
　　宋　袁文　撰
　　汉时尚布席而坐故窦婴行酒而坐客半膝席所谓半膝席者乃今之跪膝也惟席上乃可跪膝他处则不可以是知戴凭重席管宁割席莫非布席而坐也
　　今人托附书每云不至浮沉晋殷羡作豫章太守临去都下人因寄百许函书羡至石头悉掷水中曰沉者自沉浮者自浮浮沉盖起于此也
　　王羲之东牀坦腹所谓东牀者乃绳牀之牀非牀榻之牀也人多以其坦腹误认牀榻之牀岂绳牀之上独不容坦腹耶黄太史题王右军所绘图云余观此榻上偃蹇者定不能书兰亭序也是又误以为牀榻之牀矣唐刘洎少时尝遇异人谓之曰君当佐太平须谨磨兜坚之戒谷城国门外有石人刻其腹曰磨兜坚慎勿言故云逮京口新第成大防照壁用楮糊大书家语周庙三缄铭背之戒深戒子孙慎言此事载苏魏公谈训可谓知所警戒矣其后太宗俾之辅太子太宗曰我今远征尔辅太子安危所寄宜深识我意洎对曰愿陛下无忧大臣有罪者臣谨即行诛太宗以其言妄乃曰卿性疎而太健必以此败后太宗不豫洎从内出色甚悲或谮之曰洎言国家事不足忧但当辅幼主行伊霍故事大臣有异志者诛之自定矣太宗以其言与畴昔同大怒遂酷信不疑于是下诏赐自尽夫异人者知洎必以言死故戒之洎亦非不防慎然其后竟以言死呜呼岂非命也夫
　　内宴优伶打浑惟御史大夫不预盖始于唐李栖筠也至今遂以为法不知用妓乐而教官不预复起于何时其亦有所据耶
　　重瞳未必皆佳也史记载舜目盖重瞳子项羽亦重瞳子成否槩可知矣五代时李后主煜一目有重瞳后竟归朝以死其后建州一老僧卓嵓明两目皆重瞳内臣李义闻之强为推戴既而为义所杀亦自无其福也宋齐丘之死僧文莹玊壶清话云齐丘少梦乘龙上天至垂老犹存狂望当国家发难尚欲因衅以窥觊时年七十三矣事败囚于家凿土坎穿窦以给食因而缢焉郑工部南唐近事云齐丘登相位数岁致仕复以大司徒就徴保大末坐陈觉谋叛饿死青阳二书不同如此未知孰是也
　　往时科塲例寛试官有在帘下看举子作文者故传三条烛尽烧残举子之心八韵赋成惊破试官之胆之语但塲中不许见烛岂有试官自谓三条烛尽之理此盖五代夜试时事也五代时窦贞固谓昼短举子文字难了因请夜试许用三条烛故韦贻永诗云三条烛尽钟初动九转丹成鼎未开此亦夜试之诗于此可见矣太祖北征至陈桥为三军推戴而囘方其未行也羣公祖道于芳林园陶谷坚欲致拜且曰囘来难为揖酌也则此事当时已知之矣万一别有变将如之何何不谨密如此
　　尝观王禹偁所撰建隆遗事载立晋王一节皆太祖之心自欲如此初非出于杜太后也前一段云太祖欲立太宗议已定太后遂令赵普作誓书留之禁中既而太宗即位后一段云太祖将晏驾方召赵普于寝阁及赵普欲立太祖之子而太祖不允遂立太宗其后太宗闻之故与普有隙夫以书中前后所载一事乃不同如此何耶
　　今州县戒石铭云尔俸尔禄民膏民脂下民易虐上天难欺此太宗取孟昶戒百官文切于事情者使刋之州县庭下庶守令朝夕常在目前而不忘戒惧耳亦可见爱民之切也或者于每一句下各添一句云尔俸尔禄只是不足民膏民脂转吃转肥下民易虐来的便着上天难欺他又怎知其无状有如此者
　　卢多逊善取媚人主以希进用国初为参知政事太祖常令馆中取书多逊豫戒主书吏立白之即通夕览读明日太祖指问书中事同列罔措多逊应答如响此即丁谓之从驾东封回眞宗欲幸孔子庙谓于前一日先往庙中省视馔具因询其事务以备明日顾问其用意政相类也大抵奸人作事皆然自以为一己之能万一人主见喜则超躐奋迅何事不可为彼安分守己恬于进取者方且以道义自居其肯如此侥幸乎
　　旧传丁谓用事一日鲁肃简公以公事造其第鲁方拜起丁曰学士拜时须撇地鲁应之曰相公坐处幕漫天隐须撇地莫漫天耳须撇地者丁欲鲁之从已使勿迟疑也莫漫天者鲁亦讥之之言也
　　太祖取南唐年余始得之怒其不归朝及来降则命为违命侯盖恶号也后二年方改封为陇西郡公及殁乃赠太师諡吴王夫欧阳公吉州人政属有唐其祖父皆南唐之臣则后主其故主也欧阳公作五代史及集古録至説后主处每指为违命侯宁忍称其恶号乎且陈夀作三国志其于孙权直以名呼之至蜀则必曰先主后主盖夀本蜀人以父母之邦其言不得不尔岂谓欧阳公识鉴如此而独不为之讳何也
　　景徳祥符之间陈尧叟诸人造作天书符瑞以为固宠容悦王子明为宰相心知得罪于清议而固宠患失不能决去及临终乃欲削发僧服以敛何所补哉子明諡曰文正尧叟諡曰文忠二公谓之忠正可乎
　　今人见魁伟人便以为发过甚不然也观闻见前録载富韩公方为举子时与士人魏叔平段希元并一张姓者同于上东门里福先寺之门上观王冀公尹洛振车骑入城富公魁伟三人者挽之以登见其旌节导从之盛叹曰王公亦举子耶其后富公当朝着功立业何趐王冀公方为举子时却未尝不魁伟如此也
　　青城盖为郊祀设也其间宫室苑囿亭榭前代皆结防为之无不毕备颇亦华丽至宣和中始眞以瓦石为宫室宏壮拟于宸极后金人之来正据青城二圣北狩由此若有以使之者焉
　　今所谓衙喏者盖牙喏也当用此牙字古者太守出防则建牙牙者牙旗也建牙以表太守出防耳于是兵卒鸣鼓而声喏每日早晏皆然故谓之早牙晩牙今时则不然每至申牌太守初不出防亦未尝建牙州郡兵卒皆鸣鼓而声喏谓之衙喏殊不晓所谓不独州郡如此其他曹职处往往皆然盖前后循习不究所由来耳秦始皇初即位汉髙祖以是年生梁武帝杀东昏侯覆齐祚而侯景亦以是年生隂极阳生阳极隂生之理讵不信耶
　　古之制刑不妄皆与其罪从类汉法犯淫坐宫刑是也而隂府之法亦然若夷坚志所谓奸人妻者以絶嗣报奸人室女者以子孙淫佚报亦岂不与罪从类乎太祖初即位李筠将叛而患钱粮缺少乃以情喻僧曰吾军府用不足欲借师之名以足之吾为师作维那教化钱粮各三十万且寄我仓库事毕之日中分之僧许诺乃令积薪坐其上尅日自焚筠为穿地道于其下令通府中曰至日走归府中足矣筠遂与夫人先往倾家财尽施之于是逺近争以钱粮馈之四方辐辏仓库不能容旬日钱粮六十万俱足筠乃塞其地道焚僧杀之尽取其钱粮遂叛人皆谓筠之智略及此而不知此唐李抱眞镇潞州时谋也其事载之尚书故实筠知之于是用此防噫古人谓杀一不辜而得天下不为也抱眞诱一僧无故而杀之取其钱粮以济军旅可乎然抱眞之心本为国也其罪犹可恕若筠者以谋逆节亦诱一僧杀之无难色虽得财货不赀使彼受无穷之苦乃欲济吾事乎未防太祖亲征筠不免赴火而死一家屠戮宜其得是报也
　　余自防闻钦宗乃喆和尚后身独未知何所据耳近观国史后补见惠恭王皇后初懐姙梦宣徳正门大启有两红旗各书一吉字以入是生钦宗两吉字乃喆字也则知钦宗乃喆和尚后身无疑其后徽宗立为皇太子梁师成奏曰臣屡令术者攷东宫命不乆矣正谓钦宗也是时师成欲改立郓王固有为而然然钦宗在位止一年遂有北狩之事术者之言亦信矣夫喆和尚徽宗朝人也既死米元章为之书行业碑余尝见之眞有道徳者复出为帝王而有天下亦可谓福矣而在位乃不乆悲夫
　　政和中明逹皇后薨后王老志到京师能知未来事徽宗尝遣使问曰今明逹在何处老志云明逹乃上眞紫虗元君余初不以为然及攷明逹行事诚觉有异人处尝植芭蕉于庭曰是物长吾不见矣临终顾谓侍者曰鬼道易耶仙道易因叩齿再三而逝非了死生者能若是乎此与春渚纪闻所载看经刘娘子既死而香馥袭人面色如生者一也上眞紫虗元君之对当不妄矣徽宗明节皇后初入侍昭懐既而得罪出居于何防家防遇之无礼暨贵凡防之党悉防而杀之后寝疾见所防者为祟而薨此国史后补所载也而春渚纪闻又云明节在徽宗朝有一小宫嫔微迕上防潜求救于明节既许诺矣反从而下石小宫嫔自经死而明节亦薨方举衾忽其首已断旋转于地视之则羣蛆聚拥秽气不可近余谓此二事自足以杀其躯矣然明节为林灵素所谀乃以为九华玊眞安妃每神霄降必别寘妃位图肖妃象列于帝君之左诬蔑上圣如此其能免于恶疾之死乎
　　自秦汉以来一百三十六帝惟梁武帝得八十三岁本朝髙宗圣算登八十一若梁武帝夀数虽髙遭侯景之乱狼狈而死又何足贵耶惟髙宗当天下承平之时其年尚未及六十乃以万机之务尽付之夀皇方且陶冶圣性恬养道眞所乐者文章琴棊书画而已其他子女之奉声色之娱初未尝留意焉此所以五福兼全独过八旬之夀自秦汉以来一人而已茍非胸中有大过人者能至此乎然则庸常之人其可以情欲累其身哉泊宅编载宗泽初为馆陶尉每获逃军即杀之邑境为之无盗吕吉甫尝戒之曰此虽除盗之防恨子未曽观佛书人命难得不可妄杀况国有常刑乎其后泽子五人三人既已显官皆死于泽前未必非妄杀之报也泊宅编载范居简初欲买宅或云中有怪不可居试使诸仆宿于堂庑伺之每夕但见一物人首而蛇身往来其间不甚畏人诸仆相与谋以卧具裹之束缚就烹其怪遂絶或云此丧门也而明道杂志亦载杨国寳尝谓张文潜云我夜梦一蛇首有冠文潜素闻蛇身有冠谓之丧门已而果验又田京待制将取幞头戴之有蛇出幞头下或云蛇戴幞头丧门也不数日京死岂不为怪事欤然前之丧门乃秃头者而今又戴冠与幞头其丧门亦有等级耶此物自有人即有之但不知未有冠与幞头时其所戴者何物抑亦秃头者不为怪必待戴冠与幞头始解兴灾或未可知也
　　苏东坡尝夜梦登合江楼月色如水韩魏公跨鹤来曰被命同领剧曹故来相报他日北归中原当不乆也此事见仇池笔记中东坡以建中靖国元年遇赦北归七月到常州而竟殂于钱公辅家此亦异事也欤
　　岭南无雪大观庚寅岁忽有之寒气太盛虽岭南地暖莫能胜也此乃北方兵起之兆后遂有靖康之变欧阳文忠公云唐人宴聚盛传叶子格五代国初犹然后渐废不传此盖李唐时谶语宜其乆而遂冺也夫叶子二字拆叶字上一半乃廿世字余木字凑下子字作李字乃廿世李正合有唐歴代二十帝之数当时谶语如此而谓非天命可乎
　　张士逊年七十有八诗云八十光隂有二年烟萝门戸喜开关近来无奈山中相频寄书来许缀班后四年而卒乃八十二岁之谶此诗史所载也而避暑録话乃云士逊致仕年八十六恐误
　　诗有谶果然王逢原少有俊材荆公酷爱之然官竟不显夀亦止于二十九观其作孤云诗云旁人莫道能为雨惟恨青山未得归其官之不显可知矣作送周秀才诗云为语青山幸相望壮夫终不白头归其夀之不长又可知矣
　　蔡京三子长曰攸次曰翛次曰鯈当时语云蔡京之后尤萧条不为无谶兆也
　　钦宗实録载王黼闻钦宗即位震骇亟入贺钦宗先谕閤门使勿纳贬为崇信军节度副使永州安置既而籍其家赐死于负国村而泊宅编乃云宣和七年驾幸龙徳宫黼献诗有巧将千嶂遮晴日借得三眠作翠帏识者指以为谶谓黼不复见君矣夫钦宗即位之初既不许黼入殿门如何却得从驾至龙徳宫而又献诗耶此事恐未必然特当时附防云尔
　　余乡杨汉卿作堂王文焕检正榜之曰夀岂取诗所谓令徳夀岂者托先父恳郑国材书既上榜未防王杨郑与先父偕亡盖恺字不合依诗作岂字遂成夭折之谶杨为主人祸福固有之其三人者亦俱不免此则异事也耶
　　余在江隂时报恩主僧退院遂议别请一僧一夕偶梦接新长老方对揖间若有人在侧曰却与长者同岁觉而识之因语诸孙曰此岂异耶俄而长老相见问其年果然尝谓人之梦兆日中每经心者夜或形之如长老事初未尝经心而应验如此殊不可晓岂亦有所谓谶者在其中耶
　　先祖母石氏一日忽苦臂疼是时先祖知随州请医命药无所不至其臂疼日甚殆不能堪也先父于是发心修佛凡一城之内佛像有手足不完者皆修之所费极不赀工未毕而臂疾顿除安贴如平时嗟夫非至诚而能若是乎孟子曰不诚未有能动者也惟先父一念至诚遂能上动神明而报应之速如此则天下之事其有可以不诚者耶
　　先父暮年多病他无所冀独责望余兄弟两人不浅观其赋红梅花诗云虽云误失风霜操不替调羮为子贤槩可见矣余家自建炎来稍衰先父思有以大门庭则惟以教子为急择得一刘先生名宏字彦博命余兄弟师之自入学后未尝三日无馈遗敬礼倍至余不肖不足承先父志稍幸舍弟成名从官二十年得改秩荣封叙时先父捐馆已乆乡人皆太息知其至诚之所感也余虽无所成就而舍弟及弟二子所以相继科名其他诸子亦有预荐名者可不知所本欤故敬书之俾后世子孙知先父用心如此又知有子不可不教而待先生之礼尤不可不忠且敬也
　　春渚纪闻载张大亨家尝有人相其墓云公家遇牛年当有登第者既而大亨父公着宁癸丑年登第大亨元丰乙丑年登第大亨之兄大成大观己丑年登第大亨之弟大受宣和辛丑年登第此亦异事也余家亦颇类此舍弟某乾道己丑年登第舍弟二子某淳辛丑年登第则岂得不为异事耶抑亦先父之墓有少吉徴如张氏者欤恨未得善相者观之然余今三子犹在布衣而二子已预荐名未审向后当癸丑年能复有登第者乎若以张氏较之殆未易继述也
　　余少时见家中一瓦砚头有一品字多将其背试金后因扰攘遂失所在及观蘓东坡集方知泽州金道人澄泥砚与家中瓦砚正同盖是时好物易得故不甚爱惜使今日尚在岂不为吾家之寳其忍弃之耶
　　余有一小端砚铭紫云取翰林志中所谓一段紫云略无防缀者也又有一小歙砚铭苍璧取东坡诗中所谓君家石砚苍璧椭而防与夫开鹄卵见苍璧者也余淳十五年四月初大病忽梦身上截为水所浸下截则埋在土中觉后甚以为不祥既而思之是夜天气犹寒上截偶失盖覆而身冷故如为水所浸下截有衾故如在土中于是豁然不疑而病亦自此少安乃知梦者初不足凭在人消息之耳
　　余向欲凿一池种荷花筑小亭其上榜曰云锦取蘓东坡诗中卷却天机云锦段云锦二字极佳本出韩退之诗云撑舟昆明度云锦东坡爱此二字故于和文洋州三十絶中用之今余老不事事竟不能榜之于亭未尝不惋恨在江隂时见曹氏新辟一堂植荷花满池已榜为清香余偶道及前二字答曰请易之既而余归亦未知其果易否
　　蘓东坡诗云果熟多幽欣余自少即喜幽欣二字意欲植少果树于中作一小亭以幽欣名今老矣此志不遂奈何余又欲名小室为盘蜗取黄太史诗云一室可盘蜗也
　　自古藏冰盖有用也见于周礼并诗至本朝始藏雪唐髙宗朝方士明崇俨取以进云自山隂得来盖是时未知藏雪也今余乡亦能藏雪见説初无甚难藏雪之处其中亦可藏酒及柤梨橘柚诸果乆为寒气所浸夏取出光彩灿然如新而酒尤香冽余性喜食果近得此方可以娱老若酒则非余所嗜也
　　唐彦猷酷爱书画等物尝谓蔡君谟曰告老之后屏居以絶世事茍非此何以寓适哉后月余彦猷染疾竟卒余老矣平生无所嗜好独于书画颇亦拳拳焉故于所居之东偏辟一小轩榜曰卧雪每日徜徉其中自读书作字之外则取古书画展玩披览未尝辄去手虽徳望之尊爵位之崇去彦猷逺甚然吾之乐乃彦猷欲为而不可得者顾不为厚幸欤古诗云老知书画眞有益非过论也
　　前辈评诗谓老觉腰金重慵便玊枕凉此享富贵者也又诗云笙歌归院落灯火下楼台此看人富贵者也余自少好学至老不衰不幸命有所制卒无所成就良可叹惋暮年乃苦心虗之疾竟夕未能得少安跧伏陋巷恍如烛在风中惟惧其灭也虽欲看人富贵不可得况享富贵乎幸而诸子稍自立仅免饘粥之缺抑命之使然不然塡于沟壑矣
　　王老志将死有衣六七袭悉封还素所遗之者王直方病革凡所蓄书画悉分与平日相知二公可谓逹矣夫衣物书画在世已为赘疣况死后复何用耶余老矣且家素贫无他嗜好止有些小书画衣物他时亦当分与亲识之贫者俾全无挂虑身后即空矣古诗云而今身畔全无物岂不快意也哉













　　瓮牖闲评卷八
