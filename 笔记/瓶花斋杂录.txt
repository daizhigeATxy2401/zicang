瓶花斋杂录　　（明）袁宏道 撰 

　　王龙溪书多说血脉，罗近溪书多说光景，辟如有人于此，或按其十二经络，或指其面目手足，总只一人耳。但初学者，不可认光景，当寻血脉。 

　　东坡诸作，圆活精妙，千古无匹。惟说道理、评人物，脱不得宋人习气。 

　　某日，入主客署，遇南安贡使，所贡皆金银瓶炉，雕镂不甚精，此外则白檀及降真象牙而已。问使臣能书否？曰：能。以笔授之，草书一绝云：路绕石桥溪九折，云藏竹坞宅三间。门扉半掩山花落，鸣鸟一声春日闲。草几不可识，命以真书注其旁，与中国无异。 

　　小人行险以徼幸，非趋利也。只是所行不平易，好奇过高，故谓之险，谓之幸。 

　　孟子说性善，亦只说得情一边，性安得有善之可名？且如以恻隐为仁之端，而举乍见孺子入井以验之。然今人乍见美色而心荡，乍见金银而心动，此亦非出于矫强，可俱谓之真心邪！ 

　　僚友中有言：某人患半身不遂，但用凤仙花煮烧酒，去花饮之，逾月而可。又一方，乃医女娘虚弱者，香附一斤，用醋浸一宿，当归、蕲艾共一斤，合入醋煮之，捣为丸甚效。 

　　客言热鸭血能破坚。有贵家女吞螺壳不能咽，一草泽医以鸭血点之，应手而愈。一客言用热鸭血，先须绢帛裹齿，不然齿即时碎。一客言鸭血调冷水，可解砒霜毒。常德旧有库役被毒，太守试之，立效。 

　　经云：能平心地，则一切皆平。顾心地岂易平哉！曾子之絜矩，孔子之忠恕，是平心的样子。故学问到透彻处，其言语都近情，不执定道理以律人。 

　　问：儒与老庄同异？答：儒家之学顺人情。老庄之学逆人情。然逆人情正是顺处，故老庄尝曰因，曰自然。如不尚贤，使民不争。此语似逆而实因，思之可见儒者顺人情。然有是非，有进退，却似革。夫革者，革其不同以归大同也，是亦因也。但俗儒不知，以因为革，故所之必务张皇，如耕田鉴井，饥食渴饮，岂不甚好。设有逞精明者，便创立科条，东约西禁，行防行革，生出种种事端，恶人未必治，而良民已不胜其扰。此等似顺而实革，不可不知。曰：儒者亦尚自然乎？曰：然。曾子所言絜矩，正是因，正是自然。后儒将矩字看作理字，便不因、不自然。夫民之所好，好之；民之所恶，恶之。是以民之情为矩，安得不平。今人只从理上絜去，必至内欺己心，外拂人情，如何得平？夫非理之为害也，不知理在情内，而欲拂情以为理，故去治弥远。 

　　常见初学道人，每行人难行之事，谓修行当如是。及其后，即自己亦行不去，鲜克有终。可见顺人情可久，逆人情难久。故孔子说：道不远人，远人不可为道。索隐行怪，吾弗为之。夫难堪处，能堪此，贤智之过也。贤智之人以，难事自律，又以难事责人，故修、齐、治、平，处处有碍，其为天下国家之祸不小矣！ 

　　夏日与诸友集城西张园，园甚敞，有荷池水亭。每暇日，携具往。诸友以饮户相角谬，谓余不饮者，以评属余。余略为之定，曰：刘元定如雨后鸣泉，一往可观，苦其易竟。陶孝若如俊鹰猎兔，击搏有时。方子公如游鱼呷浪，喁喁终日。邱长孺如吴牛啮草，不大利快，容受颇多。刘元质如蜀后主，思乡非其本情。胡仲修如徐娘风情，当追念其盛时。袁平子如五陵少年，说舞剑未识战场。龙君超如德山担青，龙钞高自期许。数日后小修自渔阳来，复与诸公校饮元定邸中。而黄季主适至，是日去杯杓，取元定斋头净水碗行酒，一碗倾二壶许。微风倏至，波浪鳞鳞，然不三行皆醉。孝若曰：是二公者不可无评。余应声曰：黄季主如狄武襄，夺昆仑关巧于乘敝。袁小修如破浪之船，得风乃济，否则反为渔刀所笑。 

　　罗近溪有一门人，与诸友言我有好色之病，请诸公一言之下，除我此病。时诸友有言好色从心不从境者，有言此不净物无可好者，如此种种解譬，俱不能破除。最后问近溪，近溪厉声曰：穷秀才家只有个丑婆娘，有甚么色可好！其友羞惭无地，自云除矣。 

　　学道人，须是韬光敛迹，勿露锋芒，故曰潜曰密。若逞才华，求名誉，此正道之所忌。夫龙不隐鳞，凤不藏羽，网罗高张，去将安所，此才士之通患，学者尤宜痛戒。 
我辈少时在京师，与诸缙绅学道，自谓吾侪不与世争名争利，只学自己之道，亦有何碍。然此正是少不更事。自今观之，学道不能潜行密证，乃大病也。即如讲圣学，尚节义，系功令所有者，然汉时尚节义，而致党人之祸；宋朝讲圣学，而有伪学之禁，都缘不能退藏于密，以至于此。故学道而得祸，非不幸也。 

　　臭梧桐叶煮水，可以洗脚气。无叶用根，雪照云心光，用之以治虫，极效。 

　　姜绞汁，投广胶煎作膏子，贴狗皮上，治脚痛，效甚速。侯师之年老，双足软不能行，有人教之炒绵子，捣碎和老米饭为丸，足健如初。时一医在侧云：某曾用此方治梦泄并痔，亦愈奇方也。 

　　勿为福始，勿为祸先，非禁人作福，惟不可自我倡耳。吾儒讲学，亦是好事。然一讲学，便有许多求名、求利及好事任气者，相率从之，及此等不肖之人生出事来，其罪皆归于首者。东汉而后，君子取祸皆是也。这样涉世机关，惟老庄的然勘得破。 

　　凡人脾胃好者，不论饮食粗细，食之皆甘；脾胃薄者，遇好物则甘，粗物则厌。至害病人，则凡味皆拣择矣。今人见一切人无过者，是自己脾胃好。检点一切人者，是自己脾胃有病，与人无干。试观凶暴人，未有不作恶者。故好字从好，恶字从恶，此意罗旴江发得极透。 

　　孙权遣袭刘璋者孙瑜，非周公瑾也。 

　　沈休文谓王筠曰：自谢跳诸贤零落平生，意气殆尽，不谓疲春复逢于君。休文怜才如此。史谓其闻人一善，如万箭攒心，何也？ 

　　濯缨亭笔记言，绍兴方氏，藏苏公《醉翁亭记》草书真迹，为士人白麟摹写甚众，往往得厚直金。刘元质有墨本，无赵禄跋，恐是白家赝本。 

　　儒者曰：亲君子，远小人。斯言是而非也，人谁肯自居小人，甘心为人所远邪？夫君子不屑为人使，凡任役使者，毕小人也。小人贪名逐利，故甘心为人用，非小人将谁与奔走哉！故古来英主，皆是尊君子而役小人。 

　　汉高帝见萧何治田宅则喜，及见其作好事则下狱，恐其收人心也。宋真宗见人心归其子，则叹曰：人心遽属太子，奈何！夫汉高、宋真皆英主也，一则以利之故忌其臣，一则以利之故忌其子，此一念可轻易责恒人乎？ 

　　京师人至七八月，家家皆养促织。余每至郊野，见健夫小儿，群聚草间，侧耳往来，面貌兀兀若有所失者。至于溷厕污垣之中，一闻其声，踊身疾趋如馋猫见鼠，瓦盆泥罐，遍市井皆是，不论老幼男女，皆引斗以为乐。又有一种似蚱蜢而身肥大，京师人谓之聒聒，亦捕养之，南人谓之纺织娘，食丝瓜花及瓜穰，音声与促织相似，而清越过之。余尝畜二笼，挂之帘间露下，凄声彻夜，酸楚异常，俗耳为之一清。少时读书杜庄，晞发松林景象如在目前，自以蛙吹鹤唳不能及也。又一种亦微类促织，而韵致悠如金玉中出，温和亮彻，听之令人气平，京师人谓之金钟儿。见暗则鸣，遇明则止，两种皆不能斗，故未若促织之盛。尝观贾秋壑促织经，其略谓：虫生于草土者其身软，生于砖石者其体刚，生于浅草瘠土、砖石深坑向阳之地者，其性劣。其色白不如黑，黑不如赤，赤不如黄，黄不如青，白麻头、青项金翅、金银丝额，上也，黄麻头次也，紫金黑色又其次也。其形以头项肥、脚腿长、身背阔者为上，头尖、项紧、脚瘦、腿薄者为下。虫病有四：一仰头，二卷须，三练牙，四踢腿。若犯其一皆不可用。其名色有：白牙、青拖、肚黄、红头、紫狗、蝇黄、锦穰衣、肉锄头、金束带、齐膂翅、梅花翅、琵琶翅、青金翅、紫金翅、乌头金翅、油纸灯、三段锦、红铃、月额头、香色肩铃之类甚多，不可尽载。养法：用鳜鱼、茭肉、芦根虫、断节虫、扁担虫、煮熟栗子黄米饭。医治之法：嚼牙饲带血蚊虫，内热用豆芽尖叶落胎，粪结用虾婆头昏川芎茶浴，咬伤用童便蚯蚓粪调和，点其疮口，凡促织之态貌情性，纤悉必具。嗟乎！一虫之微妙曲折如此，由此推之，虽虮虱、蠛蠓，吾知其情状与人不殊矣！ 

　　尝过西山，见儿童取松间大蚁，剪去头上双须，彼此斗咬至死不休。问之则曰：蚁以须为眼，凡行动之时，先以须左右审祝，然后疾趋。一抉其须，即不能行，既愤不见，因以死斗。试之，良然。余谓蚁以须视，古未前闻，且蚁未尝无目，必待须而行，亦异事也。识之，以俟博物者。

斗蛛之法，古未闻有，余友龚散木创为此戏。散木少与余同馆，每春和时，觅小蛛脚稍长者，人各数枚，养之窗间，较胜负为乐。蛛多在壁阴及案版下，网止数经，无纬。捕之勿急，急则怯，一怯即终身不能斗，宜雌不宜雄，雄遇敌则走，足短而腹薄，辨之极易。养之之法：先取别蛛子未出者，粘窗间纸上，雌蛛见之，认为己子，爱护甚至。见他蛛来，以为夺已，极力御之。惟腹中有子及己出子者，不可用。登场之时，初以足相搏，数交之后，猛气愈厉，怒爪狰狞，不复见身，胜者以丝缚敌至死方止。亦有怯弱败走者，有势均力敌、数交即罢者。散木皆能先机决其胜败，捕捉之时即云某善斗，某不善斗，某与某相当，后皆如其言。其色黧者为上，灰者为次，杂色为下。名目亦多：曰元虎、鹰爪、玳瑁、肚黑、张经、夜叉、头喜娘、小铁嘴，各因其形似以为字。饲之以蝇及大蚁，凡饥饱喜嗔，皆洞悉其情状，其事琐屑不能悉载。散木甚聪慧，能诗，人间技巧事，一见即知之，然学业亦因之废。 

　　古今好尚不同，薄技小器皆得著名。铸铜如王吉、姜娘子，琢琴如雷文、张越，窑器如哥窑、董窑，漆器如张成、杨茂、彭君宝。经历几世，士大夫宝玩欣赏，与诗画并重。当时文人墨士、名公巨卿、炫赫一时者，不知湮没多少。而诸匠之名，顾得不朽，所谓五谷不熟不如稊稗者也。近日小技著名者尤多，然皆吴人。瓦瓶如龚春、时大彬，价至二三千钱。龚春尤称难得，黄质而腻，光华若玉。铜炉称胡四，苏松人，有效铸者皆不能及。扇面称何得之。锡器称赵良璧，一瓶可直千钱，敲之作金石声，一时好事家争购之，如恐不及。其事皆始于吴中狷子，转相售受以欺，富人公子动得重资，浸淫至士大夫间，遂以成风。然其器实精良，他工不及，其得名不虚也。千百年后，安知不与王吉诸人并传哉！ 

　　瓶花斋杂录 
