《甘泽谣》袁郊

目录
　　魏先生
　　素娥
　　陶岘
　　懒残
　　聂隐娘
　　韦驺
　　圆观
　　红线
　　许云封


　　魏先生

　　魏先生生于周，家于宋；儒书之外，详究乐章。隋初出游关右，值太常考乐，议者未平，闻先生来，竞往谒问。先生乃取平陈乐器，与乐官苏夔、蔡子元等详其律度，然后金石丝竹，咸得其所。内致清商署为太乐官，敛帛二百段以酬之。先生不复入仕，遂归梁宋，以琴酒为娱。
　　及隋末兵兴，杨玄感战败，谋主李密亡命雁门，变姓名以教授。先生同其乡曲，由是遂相来往。常论钟律，李密颇能，先生因戏之曰：“观吾子气沮而目乱，心摇而语偷。气沮者，新破败；目乱者，无所依；心摇者，神未定；语偷者，思有谋于人。
　　今方捕蒲山党，得非长者乎？”李公惊起，执先生手曰：“既能知我，岂不能教我欤？”先生曰：“吾子无帝王规模，非将相才略，乃乱世之雄杰耳。”李公曰：“为吾辨析行藏，亦当由此而退。”
　　先生曰：“夫为帝王者，包罗天地，仪范古今。外则日用而不知，中则岁功而自立。尧询四岳，举鲧而殛羽山，此乃出于无私也；汉任三杰，纳良而围垓下，亦出于无私也。故凤有爪吻而不施，麟有蹄足而永废者，能得其道而求自集于时。此帝王之规模地。凡为将军者，幕建太一旗，驱无战之师，伐有罪之民，乃雕戈既授，玉弩斯张，诚负羁之有言，那季良之犹在。所以务其宴犒，致逸待劳，修其屯田，观衅而动。遂使风生虎啸，不可抗其威；云起龙骧，不可攘其势。仲尼曰：‘我战则克。’孟轲云：‘夫谁与敌。’此将帅之才也。至有秉其才知，动以机钤．公于国则为帅臣，私于己则曰乱盗。私于己，必掠取财色，屠其城池。朱亥为前席之宾，樊期为升堂之客。朝闻夕死，公孙终败于邑中；宁我负人，曹操岂兼于天下？是忘辇千金之贶，报陈一饭之恩，有感谢之人，无怀归之众。且鲁史之诫曰‘度德’，连山之文曰‘待时’，尚欲谋于人，不能惠于己。天人厌乱，历数有归。时雨降而妖祲除，太阳升而层冰释。引绳缚虎，难希飞兔之门；赴水持罂，岂是安生之地？吾尝望汾、晋有圣人生，能往事之，富贵可取。”李公拂衣而言曰：“隋氏以篡杀取天下，吾家以勋德居人表。振臂一呼，众心响应；提兵时伐，何往不下？道行，可以取四海；不行，亦足以王一方。委质于人，诚所未忍。汝真竖儒，不足以计事。”遂绝魏生。
　　因写怀赋诗，为乡吏发觉，李公脱身而走，所在收兵。北依黎阳而南据洛口，连营百万，与王世充争衡。首尾二年，终见败覆。追思魏生之说，即日遂归于唐，乃授司农之官，复构桃林之叛。
　　魏生，得道之士，亡其名，盖文贞之宗亲也。

　　素娥

　　素娥者，武三思之姬人也。三思初得乔氏青衣窈娘，能歌舞。三思晓知音律，以窈娘歌舞天下至艺也。未几，沉于洛水，遂族乔氏之家。左右有举素娥者曰：“相州风阳门宋媪女，善弹五弦，世之殊色。”三思乃以帛三百段往聘焉。
　　素娥既至，三思大悦，遂盛宴以出素娥。公卿大夫毕集，唯纳言狄仁杰称疾不来。三思怒，于座中有言。宴罢，有告仁杰者。明日，谢谒三思，曰：“某昨日宿疾暴作，不果应召。然不睹丽人，亦分也。他后或有良宴，敢不先期到门。”素娥闻之，谓三思曰：“梁公强毅之士，非款狎之人，何必固抑其性。若再宴，可无请召梁公也。”三思曰：“倘阻我宴，必族其家。”
　　后数日，复宴。客未来。梁公果先至。三思特延梁公坐于内寝，徐徐饮酒，待诸宾客。请先出素娥，略观其艺，遂停杯设榻召之。
　　有顷，苍头出曰：“素娥藏匿，不知所在。”三思自入召之，皆不见。忽于堂奥隙中闻兰麝芬馥，乃附耳而听，即素娥语音也，细于属丝，才能认辨，曰：“请公不召梁公，今固召之，某不复生也。“三思问其由，曰：“某非他怪，乃花月之妖。上帝遣来，亦以多言荡公之心，将兴李氏。今梁公乃时之正人，某固不敢见。某尝为仆妾，宁敢无情？愿公勉事梁公，勿萌他志。不然，武氏无遗种矣。”言讫，更问亦不应也。
　　三思出见仁杰，称素娥暴疾，未可出。敬事之礼，仁杰莫知其由。明日，三思密奏其事，则天叹曰：“天之所授，不可废也。”

　　陶岘

　　陶岘者，彭泽之孙也。开元中，家于昆山，富有田业。择家人不欺而了事者悉付之，身则泛艚江湖，遍游烟水，往往数岁不归。见其子孙成人，初不辨其名字也。
　　岘之文学，可以经济；自谓疏脱，不谋宦游。有生之初，通于八音，命陶人为甓，潜记岁时，敲取其声，不失其验。撰《乐录》八章，以定八音之得失。自制三舟，备极坚巧。一舟自载，一舟置宾，一舟贮饮馔。客有前进士孟彦深、进士孟云卿、布衣焦遂，各置仆妾共载。而岘有女乐一部，奏清商曲。逢奇遇兴，则穷其景物，兴尽而行。岘且闻名朝廷，又值天下无事，经过郡邑，无不招延，岘拒之曰：“某麋鹿间人，非王公上客。”亦有未招而自请者，系方伯之为人，江山之可驻耳。吴、越之士，号为“水仙”。
　　曾有亲戚，为南海守，因访韶石，遂往省焉。郡守喜其远来，赠钱百万，遗古剑长二尺许，玉环径四寸，海舶昆仑奴名摩河——善泅水而勇捷。遂悉以所得归，曰：“吾家之三宝也。”
　　及回棹，下白芒，入湘江，每遇水色可爱，则遗环剑于水，令摩诃下取，以为戏笑也。如此数岁。
　　因渡巢湖，亦投环剑而令取之。摩诃才入，获剑环，跳波而出焉，曰：“为毒蛇所啮。”遽刃去一指，乃能得免。焦遂曰：“摩诃所伤，得非阴灵为怒乎？犀烛下照，果为所仇。盖水府不欲人窥也。”岘曰：“敬奉渝矣。然某尝慕谢康乐之为人，云终当乐死山水间，但徇所好，莫知其他。且栖迟于逆旅之中，载于大块之上，居布素之贱，擅贵游之欢，浪迹怡情垂三十年，固其分也；不得升玉墀，见天子，施功惠养，得志平生，亦其分也。”乃命移舟，曰：“要须一别襄阳山水，后老吴郡也。”
　　行次西塞山，泊舟吉祥佛舍，见江水黑而不流，曰：“此下必有怪物。”乃投环剑，命摩诃下取。见摩诃汩没波际，久而方出，气力危断，殆不任持，曰：“环剑不可取。有龙高二丈许，而环剑置前。某引手将取，龙辄怒目。”岘曰：“汝与环剑，吾之三宝。今者既亡环剑，汝将安用？必须为我力争也。”摩诃不得已，被发大呼，目眦流血。穷泉一入，不复出矣。久之，见摩诃肢体磔裂，浮于水上，如有示于岘也。
　　岘流涕水滨，乃命回棹。因赋诗自叙，不复议游江湖矣。
　　诗曰：
　　匡庐旧业自有主，吴越新居安此生。
　　白发数茎归未得，青山一望计还成。
　　鸦栖枫叶夕阳动．鹭立芦根秋水明。
　　从此舍舟何所诣？酒旗歌扇正相迎。
　　孟彦深复游青琐，出为武昌令；孟云卿当时文学乃南朝上品；焦遂，天宝中为长安饮徒，时好事者为《饮中八仙歌》云，云：“焦遂五斗方卓然，高谈雄辩惊四筵。”

　　懒残

　　懒残者，名明瓒，天宝初衡岳寺执役僧也。退食，即收所余而食，性懒而食残，故号“懒残”也。昼专一寺之功，夜止群牛之下，曾无倦色，已二十年矣。
　　时邺侯李泌寺中读书，察懒残所为，曰：“非凡物也。”听其中宵梵呗，响彻山林，李公情颇知音，能辨休戚，谓：“懒残经音先凄惋而后喜悦，必谪堕之人，时将去矣。”候中夜，李公潜往谒焉，望席门通名而拜。懒残大诟，仰空而唾曰：“是将贼我。”
　　李公愈加谨敬，惟拜而已。懒残正拨牛粪火，出芋啖之，良久乃曰：“可以席地。”取所啖芋之半以授焉。李公捧承就食而谢。谓李公曰：“慎勿多言，领取十年宰相。”公一拜而退。
　　居一月，刺吏祭岳，修道甚严。忽中夜风雷，而一峰颓下，其缘山磴道为大石所拦。乃以十牛縻绊以挽之，又以数百人鼓噪以推之，物力竭而石愈固；更无他途，可以修事。懒残曰：“不假人力，我试去之。”众皆大笑，以为狂人。懒残曰：“何必见嗤？试可乃已。”寺僧笑而许之。遂履石而动，忽转盘而下，声若震雷。山石既开，众僧皆罗拜，一郡皆呼“至圣”，刺史奉之如神。懒残悄然乃怀去意。
　　寺外虎豹忽尔成群，日有杀伤，无由禁止。懒残曰：“授我棰，为尔尽驱除之。”众皆曰：“大石犹可推，虎豹当易制。”遂与之荆梃，皆蹑而观之。才出门，见一虎衔之而去。懒残既去，虎豹亦绝踪。
　　后李公果十年为相也。

　　聂隐娘

　　聂隐娘者，贞元中魏博大将聂锋之女也。方十岁，有尼乞食于锋舍，见隐娘，悦之，乃云：“问押衙乞取此女教。”锋大怒，叱尼。尼曰：“任押衙铁柜中盛，亦须偷去矣。”后夜，果失隐娘所在。锋大惊骇，令人搜寻，曾无影响。父母每思之，相对啼哭而已。
　　后五年，尼送隐娘归，告锋曰：“教已成矣，可自领取。”尼欻亦不见。一家悲喜，问其所习。曰：“初但读经念咒，余无他也。”锋不信，恳诘，隐娘曰：“真说，父恐不信，如何？”锋曰：“但真说之。”乃曰：“隐娘初被尼挈去，不知行几里。及明，至大石穴中，嵌空数十步。寂无居人，猿猱极多，松萝益邃。尼先已有二女，亦各十岁，皆聪明婉丽，不食，能于峭壁上飞走，若捷猱登木，无有蹶失。尼与我药一粒，兼令执宝剑一口，长一二尺许，锋利，吹毛可断。遂令二女教某攀援，渐觉身轻如风。
　　一年后，刺猿猱；百无一失；后刺虎豹，皆决其首而归。三年后，能飞，使刺鹰隼，无不中。剑之刃渐减五寸，飞走遇之，亦莫知其去来也。至四年，留二女守穴，挈我于都市——不知何处也，指其人者，一一数其过，曰：‘为我刺其首来，无使知觉。
　　定其胆，若飞鸟之易也。’授以羊角匕首，刃广三寸，遂白日刺其人于都市中，人莫能见。以首入囊反命，则以药化之为水。
　　五年，又曰：‘某大僚有罪，无故害人若干，夜可入其室，决其首来。’又携匕首入其室，度其门隙，无有障碍。伏之梁上，至暝时，得其首归。尼大怒曰：‘何太晚如是？’某云：‘见前人戏弄一儿，可爱，未忍便下手。’尼叱曰：‘已后遇此辈，必先断其所爱，然后决之。’某拜谢。尼曰：‘吾为汝开脑后藏匕首。’而无所伤，用即抽之。曰：‘汝术已成，可归家。’遂送还，云：‘后二十年，方可一见。’”
　　锋闻语，甚惧。后遇夜即失踪，及明而返。锋已不敢诘之．因兹亦不甚怜爱。忽值磨镜少年及门，曰：“此人可与我为夫。”白父，又不敢不从．遂嫁之。其夫但能淬镜，余无他能，父乃给衣食甚丰，具外室而居。
　　数年后，父卒。魏帅知其异，遂以金帛署为左右吏。如此又数年，至元和间，魏帅与陈许节度使刘昌裔不协，使隐娘贼其首。隐娘辞帅之许，刘能神算，已知其来，召衙将，令曰：“来日早至城北，候一丈夫一女子各跨白黑卫，至门，遇有鹊来噪，丈夫以弓弹之，不中；妻夺夫弹，一丸而毙鹊者，揖之曰：吾欲相见，故远相祗迎也。”衙将受约束，遇之。隐娘夫妻云：“刘仆射果神人，不然者，何以动召也。愿见刘公。”刘劳之，隐娘夫妻拜曰：“得罪仆射，合万死。”刘曰：“不然。各亲其主，人之常事。魏今与许何异？请当留此，勿相疑也。”隐娘谢曰：“仆射左右无人，愿舍彼而就此。服公神明耳。”盖知魏帅之不及刘也。刘问所须，曰：“每日只要钱二百文足矣。”乃依所请。忽不见二卫所在，刘使人寻之，不知所向。后潜于布囊中见二纸卫，一黑一白。
　　后月余，白刘曰：“彼未知止，必使人继至。今宵请剪发，系之以红绡，送于魏帅枕前，以表不回。”刘听之。至四更，却返，曰：“送其信矣。是夜必使精精儿来杀某，及贼仆射之首。
　　此时亦万计杀之，乞不忧耳。”刘豁达大度，亦无畏色。是夜明烛，半宵之后，果有二幡子，一红一白，飘飘然如相击于床四隅。良久，见一人自空而踣，身首异处。隐娘亦出，曰：“精精儿已毙。”拽出于堂之下，以药末化之为水，毛发不存矣。
　　隐娘曰：“后夜当使妙手空空儿继至。空空儿之神术，人莫能窥其用，鬼莫得蹑其踪，能从空虚入冥漠，无形而灭影。
　　隐娘之伎，故不能造其境。此即系仆射之福耳。但以于阗玉周其颈，拥以衾，隐娘当化为蠛蠓，潜入仆射肠中听伺。其余无逃避处。”刘如言。至三更，瞑目未熟，果闻项上铿然，声甚厉。隐娘自刘口中跃出，贺曰：“仆射无患矣。此人如俊鹘，一搏不中，即翩然远逝，耻其不中耳。才未逾一更，已千里矣。”
　　后视其玉，果有匕首划处，痕逾数分。自此，刘转厚礼之。
　　自元和八年，刘自许入觐，隐娘不愿从焉，云：“自此寻山水，访至人。”但一一请给与其夫。刘如约。后渐不知所之。
　　及刘薨于军，隐娘亦鞭驴而一至京师，柩前恸哭而去。
　　开成年，昌裔子纵除陵州刺史，至蜀栈道，遇隐娘。貌若当时，甚喜相见，依前跨白卫如故。谓纵曰：“郎君大灾，不合适此。”出药一粒，令纵吞之，云：“来年火急抛官归洛，方脱此祸。吾药力只保一年患耳。”纵亦不甚信。遗其缯彩，隐娘一无所受，但沉醉而去。
　　后一年，纵不休官，果卒于陵州。自此，无复有人见隐娘矣。

　　韦驺

　　韦驺者，明五音，善长啸，自称“逸群公子”。举进士，一不第便已，曰：“男子四方之志，岂拘节于风尘哉！”游岳阳，太守以亲知见辟。数月，谢病去。
　　驺亲弟騋，舟行溺于洞庭湖，驺乃水滨恸哭，移舟湖神庙下，欲焚其庙。曰：“千金贾胡，安稳获济；吾弟穷悴，乃罹此殃。焉用尔庙为？”忽于舟中寐，梦神人盛服来谒，谓驺曰：“幽冥之途，无枉杀者。明公先君尝为城守，方刚谠正，鬼神避之。撤淫祠甚多，不当废者有二。二神上诉，帝初不许。固请十余年，乃许与后嗣一人，谢二废庙之主。然亦须退不能知其道、进无以补于时者，故贤弟当之耳。倘求丧不获，即我之过，当令水工送尸湖上。”驺惊寤，其事遽止。遂命渔舟施钩缗，果获弟之尸于岸。
　　是夕，又梦神谢曰：“鬼神不畏忿怒，而畏果敢，以其诚也。
　　君今为人果敢如是，吾所以怀畏。昔洞庭张乐，是吾所司，愿以至音，酬君厚惠。所冀观咸池之节奏，释浮世之忧烦也。”忽睹金石羽龠，铿锵振作。驺甚叹异，以为非据。曲终乃寤。

　　圆观

　　圆观者，大历末洛阳惠林寺僧。能事田园，富有粟帛。梵学之外，音律贯通。时人以“富僧”为名，而莫知所自也。李谏议源，公卿之子，当天宝之际，以游宴饮酒为务；父憕居守，陷于贼中，乃脱粟布衣，止于惠林寺，悉将家业为寺公财，寺人日给一器、食一杯饮而已。不置仆使，绝其闻知，惟与圆观为忘言交，促膝静话，自旦及昏。时人以清浊不伦，颇生讥诮。
　　如此三十年，二公一旦约游蜀州，抵青城、峨嵋，同访道求药。圆观欲游长安，出斜谷；李公欲上荆州、三峡。争此两途，半年未决。李公曰：“吾已绝世事，岂取途两京？”圆观曰：“行固不由人，请出三峡而去。”遂自荆江上峡。
　　行次南浦，维舟山下，见妇女数人，锦裆，负瓮而汲。圆观望见，泣下曰：“某不欲至此，恐见其妇人也。”李公惊问曰：“自上峡来，此徒不少，何独恐此数人？”圆观曰：“其中孕妇姓王者，是某托身之所，逾三载尚未娩怀，以某未来之故也。今既见矣，即命有所归。释氏所谓‘循环’也。”谓公曰：“请假以符咒，遣其速生，少驻行舟，葬某山下。浴儿三日，公当访临。若相顾一笑，即某认公也。更后十二年中秋月夜，杭州天竺寺外，与公相见之期。”
　　李公遂悔此行，为之一恸。遂召妇人，告以方书。其妇人喜跃还家。顷之，亲族毕至，以枯鱼献于水滨。李公往，为授朱字符。圆观具汤沐，新其衣装。是夕，圆观亡而孕妇产矣。
　　李公三日往观新儿，襁褓就明，果致一笑。李公泣下，具告于王。王乃多出家财，葬圆观。明日，李公回棹，言归惠林。询问观家，方知已有理命。
　　后十二年秋八月，直诣余杭，赴其所约。时天竺寺山雨初晴，月色满川，无处寻访。忽闻葛洪川畔有牧竖歌《竹枝词》者，乘牛叩角，双髻短衣。俄至寺前，乃圆观也。李公就谒曰：“观公健否？”却向李公曰：“真信士。与公殊途，慎勿相近。俗缘未尽，但愿勤修不堕，即遂相见。”李公以无由叙话，望之潸然。圆观又唱《竹枝》，步步前去，山长水远，尚闻歌声。词切韵高，莫知所诣。初到寺前，歌曰：
　　三生石上旧精魂，赏月吟风不要论。
　　惭愧情人远相访，此身虽异性常存。
　　寺前又歌日：
　　身前身后事茫茫，欲话因缘恐断肠。
　　吴越山川游已遍，却回烟棹上瞿塘。
　　后三年，李公拜谏议大夫；一年，亡。

　　红线

　　红线，潞州节度使薛嵩家青衣。善弹阮咸，又通经史，嵩遣掌笺表，号曰“内记室”。时军中大宴，红线谓嵩曰：“羯鼓之音颇凄，调其声者，必有事也。”嵩亦明晓音律，曰：“如汝所言。”乃召而问之。云：“某妻昨夜亡，不敢乞假。”嵩遽遣放归。
　　时至德之后，两河未宁，初置昭义军，以滏阳为镇，命嵩固守，控压山东。杀伤之余，军府草创。朝廷复遣嵩女嫁魏博节度使田承嗣男，男娶滑州节度使令狐彰女，三镇互为姻娅，人使日浃往来。
　　时田承嗣尝患热毒风，遇夏增剧，每曰：“我若移镇山东，纳其凉冷，可缓数年之命。”乃募军中武勇十倍者，得三千人，号“外宅男”而厚恤养之，常令三百人常直州宅。卜选良日，将并潞州。嵩闻之，日夜忧闷，咄咄自语，计无所出。
　　时夜漏将传．辕门已闭，杖策庭除，唯红线从行。红线曰：“主自一月，不遑寝食，意有所属，岂非邻境乎？”嵩曰：“事系安危，非尔能料。”红线曰：“某虽贱品，然亦有解主忧者。”嵩乃具告其事，曰：“我承祖父遗业，受国家厚恩，一旦失其土疆，即数百年勋伐尽矣。”红线曰：“易尔，不足劳主忧也。乞放某一到魏郡，看其形势，观其有无。今一更首途，三更可以复命。请先定一走马，兼具寒暄书，其他即俟某却回也。”嵩大惊曰：“不知汝是异人，我之暗也。然事若不济，反速其祸，奈何？”红线曰：“某之行，无不济者。”乃入闺房，饬其行具。梳乌蛮髻，攒金风钗，衣紫绣短袍，系青丝轻履，胸前佩龙文匕首，额上书太乙神名，再拜而倏忽不见。
　　嵩乃返身闭户，背烛危坐。常时饮酒，不过数合，是夕举觞，十余不醉。忽闻晓角吟风．一叶坠露，惊而起问，即红线回矣。嵩喜而慰问曰：“事谐否？”曰：“不敢辱命。”又问曰：“无伤杀否？”曰：“不至是，但取床头金盒为信耳。”
　　红线曰：“某子夜前三刻即到魏郡，凡历数门，遂及寝所。闻外宅男止于房廊，睡声雷动。见中军士卒步于庭庑，传呼风生。某发其左扉，抵其寝帐。田亲家翁止于帐内，鼓趺酣眠，头枕文犀，髻包黄毂。枕前露橐七星剑，剑前仰开一金盒，盒内书生身甲子与北斗神名，复著名香及美珠，散覆其上。扬威玉帐，但期心豁于生前；同梦兰堂，不觉命悬于手下。宁劳擒纵，只益伤嗟。时则蜡炬光凝，炉香烬煨，侍人四布，兵器森罗。或头触屏风，鼾而亸者；或手持巾拂．寝而伸者。某攀其簪珥，縻其襦裳，如病如昏，皆不能寤。遂持金盒以归。既出魏城西门，将行二百里，见铜台高揭，漳水东注，晨飙动野，斜月在林。忧往喜还，顿忘于行役；感知酬德，仰副于心期。所以夜漏三时，往返七百余里，入危邦，经五六城，冀减主忧，敢言其苦。”
　　嵩乃发使遗承嗣书曰：“昨夜有客从魏中来，云自元帅头边获一金盒，不敢留驻，谨却封纳。”专使星驰，夜半方到，见搜捕金盒，一军忧疑。使者以马挝叩门，非时请见。承嗣遽出，使者以金盒授之；捧承之时，惊怛绝倒。遂驻使者止于宅中，狎以宴私，多其赐赉。明日，遣使赍缯帛三万匹、名马二百匹，他物称是，以献于嵩，曰：“某之首领，系在恩私，便宜知过自新，不复更贻伊戚。专膺指使，敢议姻亲；役当奉毂后车，来则麾鞭前马。所置纪纲仆号为‘外宅男’者，本防他盗，亦非异图。今并脱其甲裳，放归田亩矣。”
　　由是，一两月内，河北、河南人使交至，而红线辞去。嵩曰：“汝生我家，而今欲安往？又方赖汝，岂可议行？”红线曰：“某前世本男子，游学江湖间，读神农药书，救世人灾患。时里有孕妇忽患蛊症，某以芫花酒下之，妇人与腹中二子俱毙。是某一举杀三人。阴功见诛，降为女子，使身居贱隶，气禀贼星。
　　所幸生于公家，今十九年矣。使身厌罗绮，口穷甘鲜，宠待有加，荣亦至矣。况国家建极，庆且无疆，此辈背违天理，当尽弭患。昨往魏郡，以示报恩。两地保其城池，万人全其性命；使乱臣知惧，烈士安谋。在某一妇人，功亦不小，固可赎其前罪，还其本形。便当遁迹尘中，栖心物外，澄清一气，生死常存。”
　　嵩曰：“不然，遗尔千金，为居山之所给。”红线曰：“事关来世，安可预谋？”
　　嵩知不可驻留，乃广为饯别，悉集宾客，夜宴中堂。嵩以歌送红线酒，请座客中冷朝阳为辞。辞曰：
　　采菱歌怨木兰舟，送客魂消百尺楼。
　　还似洛妃乘雾去，碧天无际水空流。
　　歌毕，嵩不胜悲，红线反袂且泣，因伪醉离席，遂亡其所在。

　　许云封

　　许云封，乐工之笛者。贞元初，韦应物自兰台郎出为和州牧，非所宜愿，颇不得志。轻舟东下，夜泊灵璧驿。时云天初秋，瀼露凝冷，舟中吟讽，将以属词。忽闻云封笛声，嗟叹久之。韦公洞晓音律，谓其笛声酷似天宝中梨园法曲李暮所吹者。遂召云封问之，乃是李暮外孙也。
　　云封曰：“某任城旧士，多年不归。天宝改元，初生一月。时东封回驾，次至任城。外祖闻某初生，相见甚喜，乃抱诣李白学士，乞撰令名。李公方坐旗亭，高声命酒。当垆贺兰氏，年且九十余，邀李置饮于楼上，外祖高笛送酒。李公握管醉书某胸前曰：‘树下人不语，不语真我好。语若及日中，烟霏谢陈宝。’外祖辞曰：‘本于学士乞名，今不解所书之语。’李公曰：‘此即名在其间也。树下人是木子；木子，李字也。不语是莫言；莫言，暮也。好是女子；女子，外孙也。语及日中，是言午；言午，是许也。烟霏谢陈宝，是云出封中，乃是云封也。即李暮外孙许云封也。’后遂名之。某才始十年，身便孤立，因乘义马，西入长安。外祖悯以远来，令齿诸舅学业，谓某性知音律，教以横笛。每一曲成，必抚背赏叹。值梨园法部置小部音声，凡三十余人，皆十五以下。天宝十四载六月日，时骊山驻跸，是贵妃诞辰。上命小部音声乐长生殿，仍奏新曲，未有名。会南海进荔枝，因以曲名《荔枝香》。左右欢呼，声动山谷。是年安禄山叛，车驾还京。自后俱逢离乱，漂流南海近四十载。今者近访诸亲，将抵龙邱。”
　　韦公曰：“我有乳母之子，其名千金，尝于天宝中受笛李供奉，艺成身死，每所悲嗟。旧吹之笛，即李君所赐也。”遂囊出旧笛。云封跪捧悲切，抚而观之，曰：“信是佳笛，但非外祖所吹者。”又谓韦公曰：“竹生云梦之南，鉴在柯亭之下。以今年七月望前生，明年七月望前伐。过期不伐，则其音窒；未期而伐，则其音浮。浮者，外泽中干；干者，受气不全；气不全，则其竹夭。凡发扬一声，出入九息。古之至音者，一叠十二节，一节十二敲，今之名乐也。至如《落梅》流韵，感金谷之游人；《折柳》传情，悲玉关之戍客。诚有清响异音，非至音，无以降神而祈福也。其已夭之竹，遇至音必破，所以知非外祖所吹者。”
　　韦公曰：“欲信汝鉴，笛破无伤。”云封乃捧笛吹《六州遍》。
　　一叠未尽，划然中裂。韦公惊叹久之，遂礼云封于曲部。
