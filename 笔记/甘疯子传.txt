甘疯子传 　清 何曰愈

　　甘疯子，江苏上元人。逸其名，有神勇，力能斗虎，逾高绝远，捷疾如飞。淡嗜欲，不事家人生产。遨游名山，足迹半天下，性任侠，道遇不平，辄为人排难解纷，故人以“疯子”名之。

　　尝游报国寺，坦卧檐际，适故人至，疯子佯寐不与语；故人倦，亦鼾睡柱下，疯子乃以右手抱柱起，镇发其中，遂出。少顷，卧者醒，不能转侧，曰：“必甘疯子所为也。”曰且晡，疯子始至，故人詈曰：“何恶作剧，亟出我！”疯子仍以手挟柱，殿屋皆震，故人乃得起；而疯子色自若，见者皆惊。

　　游黄山，喜其幽邃，虽人迹所不至，肆意冥搜，必穷历乃已。至莲花峰，峰高数丈，四面陡削如壁，上平如砥，疯子遂飞身登其颠，见梵宇一区，类落成者，疯子喜，以为斯峰猨狖所不到，必非人居，自诧为武陵之遇。遂整衣入殿宇，虽不甚华藻，而幽敞精洁，花木萧骚，鸟声上下，落英糁径，草碧无尘，迥异人世。步至禅房，见床帐几案，陈设焕烂，颇怪之。乃偃息榻上，见帐隅悬小木鱼，一戏击之，俄闻门声呀然，二丽人自屋后出，修眉皓齿，雾鬓云鬟，见疯子，惊顾错愕，却行欲避，疯子趋前揖曰：“某东西南北之人，不意唐突，幸示迷途？”二女曰：“君何人，乌得至此？”具告之，女曰：“余本良家子，被恶僧掳至此，同难十余人，皆幽闭窟室中，已数年矣，不能自脱，故强颜偷生。悯君孤旅，宜速行，迟则齑粉矣。”疯子诘其故，女曰：“贼膂力绝伦，猛兽不敢近。朝出暮归，上下如集，行且至矣，君宜疾行。”疯子哂曰：“某虽惊，若欲归，请为若除之。”女曰：“君得毋夸乎？倘能相救，是起死而肉骨也。虽然事若不济，是祸君也。”曰：“若无我虑，贼往来径路，若为我告之，某自能办。”女乃引疯子出，指峭崖曰：“贼往来皆道此，君当慎之，勿视为等闲也。”遂退。疯子乃翳身丛薄间，凝神以俟。少焉，红曰衔山，杳无踪兆。潜探首下视，遥见一人，缘溪而来，行且近，谛视之，僧也，熊腰虎体，躯干修伟，背负一囊，步履如飞。及崖下，乃紧带撩衣，耸身而上，疯子出其不意，腾足踢其胸，僧颠，略一喘息，乃解其囊，复贾勇而登，立未定，疯子又飞足蹴之，僧以手力格，僧颠而疯子亦仆。有顷，疯子起，僧亦抖擞跃上，疯子俟其甫登，竭力踹之，僧两手握其足，二人遂俱坠崖下。僧伤已重，而互相挽结，犹兽斗山足，疯子坠时，幸僧为之垫，伤稍轻，乃乘间击其要害。僧瞋目曰：“某称雄数十年，未逢其敌，今遇子，命也。”乃三跃而卒。疯子复跃而上，为女贺曰：“幸不辱命，贼已毙矣。”于是尽出窟中女子，燔其舍宇，缒诸女子下，讯诸里居，一一送之归。自兹疯子之名益震。

　　至岭南，有巨室某，富甲一郡，剧盗数十辈，谋往劫之。疯子适至，微闻其事，漏初下，乃先登巨室屋，隐身潜伏。夜未半，忽闻门外人马沸腾，火光烛天，巨室举家惊惶，不知所措，疯子知盗已至，屏息俟之。少焉，有盗飞立屋檐，疯子歼之，继至者十余辈，皆击坠庭中。群盗见屋内寂然，无敢复登，天将曙，群盗相谓曰：“入者吉凶未卜，孰往探之？”一盗应声起，倏登墙际，见先登者尸相枕藉，仰见一人，踞坐楼脊，知为异人，哀之曰：“某等唐突，自贻伊戚，自兹以往，不复相犯矣。”疯子曰：“若知悔，且舍若。”群盗遂鼠窜。东方既明，疯子乃下，巨室跽谢曰：“与君素昧平生，忽蒙高义，拯某于厄，敢以家赀之半为谢。”疯子不答。拂衣而行。巨室挽之曰：“君义士也，既不受谢，而死者累累奈何？”疯子曰：“来！偕诣邑宰。”白其事，遂飘然而去。其排难解纷多类此！

　　尝乘驴渡河，水深没腹，驴不能涉，乃蹇裳挟驴而过。

　　其子某，亦有父风，疯子虑其及于祸。一曰，召子至，以手抚其顶，背遂偻。子跪泣请教，疯子曰：“与其勇而危，孰若无勇而安。今若体虽残，祸其免矣。”后年八十余而卒。

　　或曰：疯子本儒生，曾登进士第，任某邑令，缘事赐帛东市，夜半而苏，遂匿其名，隐于黄冠云。
