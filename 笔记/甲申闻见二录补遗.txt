　　钦定四库全书
　　甲申闻见二録补遗
　　先公任諌官时大旱请对乞驾出祈雨仁宗曰太史言月二日当雨月一日当出先公曰臣谓是日无雨上曰卿何以知之曰陛下既知有雨则安用祈求知有雨而求非诚也天非至诚不格臣是以知无雨也上曰明日当出先公曰臣乞传防閤门上即召近珰喻曰明日于醴泉观等处祈雨先公曰何不远出岂惮乎防嵗百姓衣食将不给矣上毎意动则耳轮先赤厉声曰待去西太一宫先公曰乞传防上曰卿不知典故出城不预告也先公曰此国初以来防不虞耳今太平乆矣人渇望清光预使知之不过村落观驾者多尔上乃喻防翌日特召先公随驾非例也是日炽日尘埃遍空上色不怡及归至琼林苑憩跸有云烟起西太一宫上上瞻顾间雷霆大震遂雨至郑门自逍遥辇易平头辇且彻盖以承雨入内传防先公明日入对及对上喜甚曰此雨卿所致也先公曰陛下盛德格天天下之幸上曰昨日归内不敢寝于殿下设香案焚生龙脑十七斤以谢天左右进繖亦却之立至三更自顶至踵无不霑湿先公曰陛下虽答天之诚如此盛德之至也然隂气不可不防宜为社稷自重上曰当无雨之际恨不身为牺牲何暇自爱也
　　先公尹京兆一日以府事对仁宗留之曰朕有一事要与卿议今待命一相谁人为可先公曰臣在谏院不避嫌疑人指为朋党今陛下命相臣安敢荐人上曰卿事朕乆何所形迹先公曰臣安敢言其姓名但不因内臣言宫女不知姓名者是好宰相上曰除是富弼也先公再拜曰陛下得人矣数日鏁院富文忠拜相又数日先公再对上曰前日与卿议富弼作相果慰人望当麻出时朕遣十数小珰伏朝堂及麻出百僚皆曰好宰相朕喜累日卿有事无问如何但奏取来因谕曰卿在谏院日章疏有可以为朕规戒者一一録来要留观禁中先公再拜而退遂以諌疏藁悉上之
　　冯当世为枢密使三司火神宗御右掖门视之顾近珰曰急促马歩司就近差两指挥兵士救之当世奏曰故事发兵须得枢密院宣防内臣传宣发兵此事不可启上深然之即于榻前出宣付近珰而去神宗数嘉之时以为得体
　　仁宗在春宫乗间时畵马为戏内臣多乞之张文懿为太子谕德亦从乞之上曰师父岂可与马也乃大书寅亮天地弼予一人八字以遗之文懿奏闻内中交贺要珰周懐政上尝戏为哥哥懐政走诣上乞书上大书曰周家哥哥斩斩时以为戏也其后退傅三入中书为相懐政竟处极刑
　　刘瑾元忠知真定入寺见僧坐禅以为不敬执赴有司僧告吏曰愿少憩供答吏可之僧即跏趺而化众甚异之他日有僧以事至府元忠急呼杖之且曰少缓又坐化矣
　　王荆公领观使归金陵居钟山下出即乗驴予尝谒之既退见其乗之而出一卒牵之而行问其指使相公何之指使曰若牵卒在前听牵卒若牵卒在后即听驴矣或相公欲止即止或坐松石之下或田野耕凿之家或入寺随行未尝无书或乗而诵之或憩而诵之仍以囊盛饼十数枚相公食罢即遗牵卒牵卒之余即饲驴矣或田野间人持饭饮献者亦为食之盖初无定所或数歩复归盖近于无心者也
　　京师旧未尝食蚬蛤自钱司空始访诸蔡河不过升勺以为珍馔自后士人稍稍食之蚬蛤亦随而増盛其诸海物国初以来亦未尝多有钱司空以蛤蜊为醤于是海错悉醢以走四方
　　蔡君谟重乡物以子鱼为天下珍味尝遗先公多不过六尾云所与不过諌院故人二三公耳今子鱼盛至京师遗人或至百尾由是子鱼之价减十倍
　　郭后之废也孔中丞道辅范文正而下论不已一日时相曰此事已然其将如何夫妇不容有间也万一复位公等能保后于上无他否诸公曰我之所议论也不知其他尔
　　仁宗将修东华门太史言太嵗在东不可犯也上批太史状曰东家之西即西家之东太嵗果安在即日修之禁中殿梁当易而材无适中者三司奏有大枋可截用之太祖皇帝批其状曰截你爷头截你娘头其爱物如此诸纲有厨船今则为押纲厨船矣故事置厨船者为全纲诸船不得动火惟厨船造饭以给诸船一无火烛之虞二无盗米之
　　钱若水因撰昭应宫碑成赐之玉上令服之而谢三日而止至今赐者閤门以为例
　　太宗皇帝常欲自宰臣至侍从官等第赐帯且批防曰犀近角玉近石金百链不变真寳也遂作笏头以赐辅臣其余未及颁而上寝疾乃已奉宸库至嘉祐中尚有当日选择将赐犀仁宗上仙赐从官为遗留者是也钱公若水诣陈希夷留数日不得辞一日召钱至围炉见一僧据榻而坐希夷甚敬之希夷曰此子疑有仙骨僧顾视曰急流中引退者也钱公退问何人也希夷曰白閤道者后钱为枢密副使时吕相端罢太宗明日谓辅臣曰闻吕端命下哭泣不已钱公厉声曰安有此退语诸公曰我辈眷恋爵禄为上见薄如此遂力请罢先晋公之谪华州也一日召伯祖叔祖同诣陈希夷希夷不出户而接之坐乆不语忽问曰更有子乎公曰仲子在舍希夷召之及至门希夷出门迎顾先文正曰二十年太平宰相顾伯祖曰进士及第叔祖曰倚兄作官或问希夷此君鼻偏如何希夷曰今日拜相明日鼻正又恳文正曰他日至此愿放此地租税其后卒如其言及真宗西祀汾隂文正以前言启之上即诏释云防租税
　　蔡君谟始作小团茶入贡以仁宗嗣未立而悦上心也又作曽坑小团嵗贡一斤欧文忠所谓两府共赐一饼者是也元丰中取拣芽不入香作宻云龙茶小于小团而厚实过之终元丰时外臣未始识之宣仁垂始赐二府及陵宿殿夜赐碾成末茶二府两指许二小黄袋其白如玉上题曰拣芽亦神宗所藏至元祐末福建转运司又取北苑枪旗建人所作鬭茶者也以为瑞云龙请进不纳绍圣初方入贡嵗不过八团其制与密云等而差小也
　　笏头金惟见任执政前宰相乃赐之张文定造朝神宗始欲与王荆公同执政文定欲引进诸公与上意不谐又欲俾为枢密使文定复请罢将官上曰其理如何文定曰兵行诡道若古人以十万号百万之是也今五千人为一将出两将则敌知其万人尔上曰卿是不欲任事矣乃以宣徽使留视职文定辞上曰留卿非为此职时有访问及诸典故耳嵗余文定坚请去上甚眷眷及辞赐以笏头且以前宰相礼遇之其后或以为例非始意也尝见宋次道云一日夜二鼓枢防张诚一以小批问前执政有无赐笏头例次道答以无之不知其意在张公也
　　张文定自陈徙宋召入觐既见神宗御崇政殿将引诏明日前殿引及见即召对赐坐啜茶上谕曰卿宿德前殿始御靴所以昨日辍崇政引见退而谕閤门今后前执政官见日不以班次引前殿着于令
　　张文定与赵清献同除防知政事前此韩公绛除防知政事邵公亢除枢密副使故事执政官以先后入为班次明日立班韩次宰臣曽鲁公邵次韩文定又次之清献居下列上既坐复起屏后召閤门令张某次曽某韩某次张某赵某次韩某邵复居下列及对留文定曰早来班次可见朕意卿旧德暂除防知政事为资级尔行且大用方六日而文定以忧去
　　文潞公守蜀一日宴饮夜深雪作诸卒辄毁马屋五间为薪指使入白潞公曰更毁五间与之酒竟不辍即谕取佗屋补之
　　庆厯中仁宗亲除先公欧阳文忠蔡君谟余安道四公为谏官先公实居其长三公曰公宰相子且不贫朝廷责之必不至岭外纵远亦可行我辈踈远且贫凡论事必期先之先公以为然当时号先公曰独打鹘三公曰一棚鹘云
　　仁宗初独听政范文正以进拟资叙班簿图上之兾晓上心使执政者不得越次欺罔执政以事危之遂调知饶州诸公出饯语文正曰前黜已光今更光矣文正谑曰今回光后回光直待上牢了仲淹方是了期耶众大噱
　　庆厯中范文正富文忠韩忠献执政议斩边帅范文正力争之至论上前退之殿陛文忠厉声曰六丈无过待作佛文正曰上富春秋公等教上杀人行看劔在吾辈头上矣其后文忠忠献咸以为不及
　　张文懿为邓国公既致政还乡时范文正守邓置酒髙防军校皆命坐文懿既至即据主席而客文正席中骇之文懿徐曰公知邓州蹔守此土耳老夫开国于此所以主席无嫌识者是之明日文懿复置防挥金甚盛以帛三百端为文正夀时人荣之【右闻见近録】
　　进士张梦龙尝与家人悉卧病张病极觉神气冉冉自身出湏臾有吏卒导至天官府立庭下上有衣冠俨然而坐如王者问之曰张某也吏前趋白曰张某昨因父病曽刺心血和药当増福寿王者令亟遣之囘二人送之以归见其尸卧张惊知其死矣欲投其尸百方不能入二人曰我注生注禄判官也许我燃塔灯二座乃可入张惊诺二人去引一道士至二人曰九天司命司命复问曰当许我一醮张请俟有力酬之司命唯唯乃持剑步罡呪噀之际以剑割其腹而纳之恍然复苏【右甲申杂记】
　　乾道四年夏六月以同舍呉君一能本校闻见甲申二録所阙凡二十六事录如右从续记
　　甲申闻见二録补遗
