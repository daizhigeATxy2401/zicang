百家姓考略　　琅琊王相晋升 笺注 

　　《百家姓》出《兔园集》，乃宋初钱唐老儒所作。时钱俶据浙，故首赵次钱，孙乃俶妃，李谓南唐主也。次则国之大族。随口叶韵，挂漏实多，识者訾之。然传播至今，童蒙诵习，奉为典册。乃就其所载，粗为笺注；方诸古今《姓苑》、《氏族》诸书。其犹射者之嗃矢也夫！琅琊王相题。 

　　赵钱孙李 周吴郑王 

　　〔赵〕角音。天水郡。伯益裔孙。造父事周穆王，以功封于赵城，子孙因氏焉。其后叔带仕晋，至赵夙世为晋卿；传赵籍，始灭晋为诸侯。汉有赵广汉，为京兆尹，宋太祖之远祖。 

　　〔钱〕徵音。彭城郡。系山篯氏。彭祖姓篯名铿。支子去竹而为钱氏。○篯，音尖。铿，音坑。 

　　〔孙〕宫音。乐安郡。系出姬姓。卫武公子惠孙之孙，以祖字为氏，世为卫卿。又楚有孙氏。蒍姓之后。孙叔敖为楚相。又齐有孙氏，陈姓之后，陈无宇子子占有功，赐姓孙氏。其后有孙武子。为吴将。武子之裔，世居富春。汉末有孙权，为吴帝，武子之裔也。○蒍，音委。 

　　〔李〕徵音。陇西郡。系出理氏。皋陶之后，代为理官，子孙以官为氏。有理利贞避纣居李树下，改为李氏，老子之祖也。其后李牧仕赵，李广仕汉。唐祖李渊，广之裔也。又晋有里克，卫有礼至，皆理氏之后，与李同源。 

　　〔周〕角音。汝南郡。系出姬姓。周平王少子烈之后，以国为氏。周有周任，战国有周霄。 

　　〔吴〕羽音。延陵郡。系出姬姓，武王封太伯弟仲雍曾孙于吴，其后子孙以国为氏。战国有吴起；汉有吴芮，世为长沙王。 

　　〔郑〕徵音。荥阳郡。系出姬姓。周厉王少子友封于郑。支子以国为氏。孔子弟子有郑国，秦有郑安平。汉有郑子真，裔孙郑露，避晋乱，徙闽莆，兴立学校，化行七闽。宋郑樵、郑侠皆其后。 

　　〔王〕商音。太原郡。系出姬姓。周灵王太子晋之后。周有王诩，齐有王蠋。秦将王翦子贲生离，离子元，居琅琊郡；元弟威，居太原郡。又田齐之后，避难改为王氏。又魏信陵君子孙改姓王氏。又殷王子比干后亦曰王氏。凡二十一望。惟太原、琅琊二郡最著。 

　　冯陈褚卫 蒋沈韩杨 

　　〔冯〕宫音。始平郡。系出姬姓。文王子毕公高支子，食采于冯阝，子孙去邑为冯氏。战国有冯亭。汉有冯异。冯阝，音冯。 

　　〔陈〕徵音。颍川郡。虞舜之后胡公满封于陈，子孙以国为氏。孔子弟子陈亢。汉有陈寔，为太丘长，裔孙陈霸先，代齐有天下，国号陈。 

　　〔褚〕羽音。河南郡。系出子姓。宋共公子段食采于褚，号曰褚师，子孙因以为氏。汉有褚少孙，补《史记》。 

　　〔卫〕羽音。河东郡。系出姬姓。文王子康叔封封于卫，其后以国为氏。汉有大将军卫青，丞相卫绾。 

　　〔蒋〕商音。乐安郡。系出姬姓。周公子伯龄封于蒋，子孙以国为氏。汉有蒋诩，吴有蒋子文、蒋钦。 

　　〔沈〕宫音。吴兴郡。系出姬姓。文王子聃季食采于沈，其后以邑为氏。楚有沈尹戍子沈诸梁，为今尹，封于叶，号叶公。 

　　〔韩〕商音。南阳郡。系出姬姓。武王少子封于韩，晋灭之，封桓叔子万于韩原，世为韩氏。至韩虔分晋国为诸侯。汉有韩信。 

　　〔杨〕商音。弘农郡。系出姬姓。周宣王子尚父，封于杨，晋灭之。晋武公子伯侨，食采于羊舌，后为羊舌氏。至叔向更封于杨，子孙为杨氏。战国有杨朱。汉有杨喜，封赤泉侯，孙杨敞为丞相；后裔杨宝生震，震生秉，秉生赐，赐生彪，四世为三公，隋文帝杨坚之远祖也。又有扬氏，从手不从木。周有扬侯，失国后为扬氏。汉有扬雄，是也。 

　　朱秦尤许 何吕施张 

　　〔朱〕角音。沛郡。颛顼之后。周武王封曹挟于邾，其后子孙去邑为朱氏。战国有朱亥。汉有朱买臣、朱云。 

　　〔秦〕徵音。天水郡。系出嬴姓。伯益之后，有嬴非子仕周孝王，牧马于汧、渭，有功，封附庸之国于秦；至孙秦仲，始列为诸侯，支子以国为氏。孔子弟子有秦祖、秦非。周有医师秦缓，字越人。 

　　〔尤〕徵音。吴兴郡。系出沈氏。五代王审知称闽王，国人姓沈者避审音，去水为尤。宋有尚书尤袤。 

　　〔许〕羽音。高阳郡。系出姜姓，神农之裔。周武王封文叔于许，以主大岳之祀，其后以国为氏。 

　　〔何〕角音。庐江郡。系出韩姓。韩王安为秦所灭，其子孙避难，转音为何氏。汉有何休、何进。 

　　〔吕〕羽音。河东郡。系出姜姓。神农后伯夷仕尧掌礼，佐禹治水，封于吕，世主太岳祀。周有吕尚，封齐。秦有吕不韦，其妾有娠，献庄襄王而生始皇帝。 

　　〔施〕徵音。吴兴郡。系出姬姓。鲁惠公子施父之后。五代孙施伯，以高祖字为氏。孔子弟子施子常。 

　　〔张〕商音。清河郡。黄帝第五子青阳生挥，观弧星，始制弓矢，为弓正，主祀弧，遂为张氏。周有张仲，汉有张良。 

　　孔曹严华 金魏陶姜 

　　〔孔〕角音。鲁郡。系出子姓。武王封商微子于宋，至闵公捷生弗父何，何玄孙嘉字孔父。孔父孙睪夷父以祖字为孔氏。夷父子防叔仕于鲁国。防叔孙叔梁纥生孔子。又卫有大夫孔文字圉。○睪，音亦。圉，音语。 

　　〔曹〕角音。谯郡。颛顼五世孙陆终第五子安，大禹赐为曹姓。邾国、黎、郳皆其后也。又姬姓。文王子曹叔振铎封国于曹，其后以国为氏。鲁有曹刿。邾国之曹，世居谯郡。汉有曹参，后裔曹腾为中常侍，养甥夏侯氏之子嵩为子，生操，为汉相；子丕，代汉为魏文帝。○颛，音专。顼，音旭。刿，音贵。 

　　〔严〕宫音。天水郡。楚庄王庶孙，以王父谥为氏。后避汉明帝讳，改庄为严。凡《汉书》严青翟、严助、严遵、严光，皆生时姓庄，死后史官改其姓为严也。 

　　〔华〕角音。武陵郡。系出子姓。宋戴公孙督食采于华，以邑为氏。世为宋卿。齐有华周，汉有华佗、华歆。 

　　〔金〕角音。彭城郡。少昊金天氏之后。又汉灭休屠国，以王子日磾入侍大庭，后以功封侯，赐姓金氏。○休屠，音朽除。日磾，音密低。 

　　〔魏〕宫音。巨鹿郡。系出毕公高。裔孙毕万，仕晋为大夫，食采于魏，世为晋卿；至魏斯分晋为诸曌，以国为氏。秦有魏冉；汉有魏无知、魏相。 

　　〔陶〕徵音。济阳郡。系出陶唐氏。唐尧始封于陶，支子因氏。周有陶答子，汉有陶青。 

　　〔姜〕商音。天水郡。系出神农氏。神农生于姜水，因姓姜氏。黄帝时，神农氏子孙，世主太岳之祀。周武王封吕望于齐，以主太岳，复赐姓姜氏。汉有姜诗、姜维。 

　　戚谢邹喻 柏水窦章 

　　〔戚〕商音。东海郡。卫大夫孙林父食采于戚，支子以邑为氏。汉有戚鳃，高祖戚夫人父，封临辕侯。 

　　〔谢〕商音。陈留郡。周宣王封舅申伯于谢，支子以地为氏。晋有谢安。 

　　〔邹〕商音。范阳郡。周曹挟封于邾，战国时改国号邹，支子以国为氏。周有邹衍，齐有邹忌，汉有邹阳。 

　　〔喻〕羽音。江夏郡。郑之公族。汉苍梧守谕猛，改姓喻氏。 

　　〔柏〕商音。魏郡。系出柏皇氏。上古有柏招。为炎帝师；柏同，为帝喾师，封国于柏。汉有大鸿胪柏英。 

　　〔水〕宫音。吴兴郡。系出姒姓。明鄞县有水甦民，其先世以禹王庶孙留居会稽。以水为氏，科第甚蕃。又有水丘氏。复姓。 

　　〔窦〕徵音。扶风郡。系出姒姓。夏帝相后有仍氏，遭寒浞之难，逃出自窦。而生少康。少康次子龙留。居有仍。以窦为氏。晋有窦鸣犊，汉有窦婴。 

　　〔章〕商音。河间郡。系出姜氏。齐太公支子，封于鄣，子孙去邑为章氏。齐有章子，秦有章邯。 

　　云苏潘葛 奚范彭郎 

　　〔云〕徵音。琅琊郡。系出云阳氏。隋有云定兴。 

　　〔苏〕羽音。武功郡。颛顼裔孙陆终子樊，封于昆吾，世为夏伯，支子封于苏。苏公忿生，为周司寇。战国有苏秦，汉有苏武。 

　　〔潘〕羽音。荥阳郡。周毕公高支子食采于潘，以邑为氏。楚有潘崇，吴有潘璋。 

　　〔葛〕商音。顿丘郡。系出嬴姓。颛顼之后，封于葛。其后以国为氏。秦有葛婴，晋有葛洪仙翁。 

　　〔奚〕商音。谯郡。黄帝子禺阳封于任，裔孙仲为夏车正，食采于奚，故曰奚仲。支子以邑为氏。孔子弟子奚容箴，汉功臣奚涓。○箴，音点。 

　　〔范〕宫音。高平郡。尧后刘累裔孙杜隰，仕晋为士师，子蒍以官姓士氏。后食采于范，世为晋卿，以邑为氏。秦有范雎，楚有范增。 

　　〔彭〕宫音。陇西郡。系出篯氏。颛顼裔孙陆终氏第三子篯铿，封于彭，是为彭祖。历唐、虞、夏、商，寿八百岁，子孙世为诸侯，即大彭氏与豕韦氏，作商二伯。其后孟子弟子彭更。汉有彭越，封梁王。 

　　〔郎〕商音。中山郡。鲁懿公孙费伯，城郎邑以居，子孙因氏焉。汉有郎<岂页>，唐有郎士元。 

　　鲁韦昌马 苗凤花方 

　　〔鲁〕羽音。扶风郡。系出姬姓。周公元子鲁公伯禽封于鲁，支子以国为氏。战国有鲁仲连，汉有鲁恭。 

　　〔韦〕羽音。京兆郡。系出豕韦氏。世为夏、商侯伯，子孙以国为氏。汉有韦贤、韦玄成，父子皆为丞相。 

　　〔昌〕商音。汝南郡。系出有熊氏。黄帝子昌意，昌意子帝颛顼高阳氏，高阳支子以王父字为氏。汉有昌豨。 

　　〔马〕羽音。扶风郡。系出赵姓。赵王子赵奢，封马服君，子孙以为氏。汉有马援。 

　　〔苗〕羽音。东阳郡。楚令尹斗椒之子贲皇仕晋，食采于苗，因氏焉。汉有苗；唐有苗晋卿，相肃宗。 

　　〔凤〕宫音。邰阳郡。系出蒙氏。南召主阁罗凤之裔。唐南召国君姓蒙氏。寻罗阁生阁罗凤，阁罗凤生凤迦异，凤迦异生异牟寻。其长子名重父下一字，其支子即以父名下一字为姓。故阁罗凤庶子即姓凤氏。滇、黔之人多有此姓。 

　　〔花〕宫音。东平郡。系出华氏。古无花字，通作华，后专用花为花草之花，故华姓亦有改为花者。唐有花惊定，蜀大将；明有花云。 

　　〔方〕商音。河南郡。系出方雷氏。周有方叔，为宣王卿士。 

　　俞任袁柳 丰鲍史唐 

　　〔俞〕角音。河间郡。黄帝臣俞伯名跗，注《素问》。周有俞伯牙。 

　　〔任〕宫音。东安郡。系出有熊氏。黄帝子禺阳封于有任，以国为氏。文王妃太任，任国之女。魏有任座，秦有任嚣。 

　　〔袁〕羽音。汝南郡。系出妫姓。陈大夫庄伯辕孙涛涂，以祖字为氏，后世去车为袁，或作爰，实同出一源也。汉有袁盎。○妫，音圭。 

　　〔柳〕商音。河东郡。系出展氏。鲁公子夷伯孙无骇子展获，字禽，食邑柳下，后世以为氏。战国有柳庄；汉有柳隗，为齐王相。 

　　〔鲍〕宫音。上党郡。系出姒姓。禹王之后，有敬叔，仕齐，食邑于鲍。后有鲍叔牙。 

　　〔史〕徵音。京兆郡。系出史皇氏。仓颉之后史佚，为周太史。汉有史高。 

　　〔唐〕徵音。晋昌郡。系出陶唐氏。舜封尧子丹朱于唐，其后子孙以国为氏。汉有东园公唐宣明，四皓之一。 

　　费廉岑薛 雷贺倪汤 

　　〔费〕羽音。江夏郡。系出嬴姓。伯益治水封于大费，裔孙昌仕商，以国为氏。纣臣有费仲，鲁有费伯。○费，音秘。 

　　〔廉〕角音。河东郡。颛顼曾孙，大廉之后。以祖字为氏。赵有廉颇。 

　　〔岑〕宫音。南阳郡。系出姬姓。周武王封叔耀子渠于岑，子孙以国为氏。后汉有岑彭，封武阳侯。 

　　〔薛〕徵音。河东郡。系出任姓。黄帝裔孙奚仲封于薛，历夏、商、周，世为诸侯。后世子孙以国为氏。宋有薛居州，赵有薛公。 

　　〔雷〕商音。冯翊郡。系出黄帝子雷公之后。汉有雷义，晋有雷焕。 

　　〔贺〕商音。广平郡。系出庆氏。齐公子庆父之后。汉侍中庆纯，避安帝父清河王讳，改贺氏。晋有贺循，唐有贺知章。 

　　〔倪〕宫音。千乘郡。周有黎、郳，附庸小国，后号小邾，子孙去邑为皃氏。汉有皃宽，后加人为倪。 

　　〔汤〕商音。中山郡。系出子姓。宋公子荡意诸。后去草为汤氏。晋有汤休。 

　　滕殷罗毕 郝邬安常 

　　〔滕〕宫音。南阳郡。系出姬姓。武王封弟叔绣于滕，其后以国为氏。战国有滕更，汉有滕婴。 

　　〔殷〕宫音。汝南郡。系出子姓。商自盘庚迁国，改号曰殷，其后以国为氏。晋有殷浩，唐有殷开山。 

　　〔罗〕徵音。豫章郡。系出祝融氏。春秋有罗国，子孙以国为氏。晋有罗结，唐有罗艺。 

　　〔毕〕徵音。河南郡。系出姬姓。周文王子毕公高之后，以国为氏。晋国有毕万，晋朝有毕卓。 

　　〔郝〕徵音。太原郡。系出太昊氏。太昊弟郝省封于郝。汉有郝贤，晋有郝隆。 

　　〔邬〕商音。太原郡。晋大夫邬藏之后。孔子弟子有邬单。 

　　〔安〕商音。武陵郡。系出有熊氏。昌意子安。居于西戎，是为安息国。后魏时，世子入侍，赐姓名安同。唐有安金藏。 

　　〔常〕商音。平原郡。黄帝相常先之后。汉有常惠，晋有常璩，明有开平忠武王常遇春。 

　　乐于时傅 皮卞齐康 

　　〔乐〕角音。南阳郡。系出子姓。宋戴公子衍字乐父，其后以王父字为氏。燕有乐毅。又有乐正、乐羊，皆复姓。又药姓出河内郡。汉有药崧。 

　　〔于〕羽音。河内郡。系出姬姓。武王子封于邘，后世去邑为于氏。汉有于定国，相宣帝。 

　　〔时〕徵音。陇西郡。宋大夫公子来，食采于时。齐有时子，汉有时苗。 

　　〔傅〕商音。清河郡。商有傅说，为武丁相；汉有傅介子。 

　　〔皮〕羽音。天水郡。周卿士樊仲皮之后，以字为氏。北齐有皮景和，唐有皮日休。 

　　〔卞〕羽音。济阳郡。曹叔振铎之后，仕鲁为卞邑大夫。有卞庄子。楚有卞和，东晋有卞壶。 

　　〔齐〕徵音。汝南郡。系出姜姓。太公封齐。其后以国为氏。唐有齐映、齐抗。族兄弟同时为相。 

　　〔康〕商音。京兆郡。卫康叔之后，以谥为氏。汉有康衡、康穆。 

　　伍余元卜 顾孟平黄 

　　〔伍〕羽音。安定郡。系出芊姓。楚公族有伍氏。伍举、伍奢世为楚卿。伍员之祖与父也。 

　　〔余〕商音。下邳郡。秦穆公伐西戎，获其臣由余以为上卿。其后以王父字为氏。宋有余靖、余玠。 

　　〔元〕商音。河南郡。卫大夫元咺之后。又出北魏拓拔氏。孝文帝改姓元氏。唐有元稹。○咺，音喧，上声。 

　　〔卜〕羽音。西河郡。周有太卜之官，其后以官为氏。晋有卜偃，孔子弟子卜商，汉有卜式。 

　　〔顾〕羽音。武陵郡。夏有顾国。后以为氏。吴有顾雍，晋有顾恺之。 

　　〔孟〕羽音。平陆郡。系出姬姓。鲁桓公子庆父，世为卿，号孟孙氏，孟子其裔也。汉有孟敏、孟尝。 

　　〔平〕商音。河内郡。韩哀侯少子婼，食采于平，后以邑为氏。汉有丞相平当。○婼，音绰。 

　　〔黄〕商音。江夏郡。颛帝曾孙陆终之后，封于黄，子孙以国为氏。楚有春申君黄歇，汉有丞相黄霸，孝子黄香。 

　　和穆萧尹 姚邵湛汪 

　　〔和〕商音。汝南郡。尧臣和仲后，以官为氏。北齐有和士开，五代有和凝。 

　　〔穆〕羽音。河南郡。系出子姓。宋穆公支孙，以谥为氏。汉有穆生。 

　　〔萧〕角音。兰陵郡。系出子姓。微子支孙封于萧。为宋附庸，子孙以国为氏。汉有丞相萧何，裔孙道成为南齐高帝，传七世；道成族孙衍，受齐禅，为梁武帝，传四世。 

　　〔尹〕徵音。天水郡。系出少昊裔孙尹寿，为帝尧师。周有尹吉甫，老子弟子尹喜，汉有尹赏。 

　　〔姚〕商音。吴兴郡。系出有虞氏。瞽瞍生舜于姚墟，故姓姚氏。帝尧降二女于舜，赐姓妫氏；禹封商均与虞城；武王封虞舜之后胡公满为陈国：皆以国为氏。又胡公支子姓胡氏；陈敬仲奔齐，子孙姓田氏；田齐失国，居元城，又姓王氏：凡七姓，皆舜之后。 

　　〔邵〕商音。博陵郡。系出姬姓。召康公封于燕，其次子世为畿内诸侯，作王卿士，号曰召公，因为召氏。后世子孙，增邑为邵氏。秦有邵平，汉有召信臣，同出一祖。 

　　〔湛〕商音。豫章郡。系出姒姓。夏同姓诸侯斟灌氏，其后子孙去斗去雚，合二字为湛氏。汉有湛重，明有湛若水。 

　　〔汪〕商音。平阳郡。汪茫氏之后。又鲁桓公庶子满食采于汪，因邑为氏。鲁有汪锜，唐有汪华，封越公，世居于歙。 

　　祁毛禹狄 米贝明臧 

　　〔祁〕徵音。太原郡。帝尧伊祁之后。晋有祁弥明、祁奚。 

　　〔毛〕羽音。西河郡。系出姬姓。文王子毛伯之后，世为周卿士，因国为氏。赵有毛公，汉有毛苌。 

　　〔禹〕羽音。陇西郡。系出妘姓。云、梦之间有鄅国，为楚附庸，后去邑为氏。○妘，音云。鄅，音禹。 

　　〔狄〕徵音，天水郡。系出姬姓。周康王封弟孝伯于狄城，其后以地为氏。唐有狄仁杰，宋有狄青。 

　　〔米〕徵音。京兆郡。系出西域米国。汉有米楷，宋有米芾。○芾，音费。 

　　〔贝〕宫音。清河郡。系出姬氏。召康公支子，食采于巨野之浿水，后为郥国，子孙去邑为贝氏。汉有贝瑗。 

　　〔明〕宫音。吴兴郡。系出谯明氏。其后明由为燧人相。南齐有明僧绍，唐有明崇俨，元有明玉珍。 

　　〔臧〕商音。东海郡。系出姬姓。鲁孝公子彄食采于臧，其后僖伯、哀伯、文仲、武仲、世为鲁卿，汉有臧宫、臧洪。○彄，口平声。 

　　计伏成戴 谈宋茅庞 

　　〔计〕商音。京兆郡。系出姒姓。越大夫计倪、计然，越之公族也。 

　　〔伏〕商音。太原郡。系出风姓。伏羲子孙，因号为氏。汉有伏胜、伏湛。 

　　〔成〕商音。上谷郡。系出姬姓。文王子郕叔武之后，去邑为成氏。齐有成覸。○郕，音成。 

　　〔戴〕徵音。谯郡。系出子姓。宋戴公支孙，以谥为氏。宋有戴盈之、戴不胜，汉有戴德、戴圣。 

　　〔谈〕徵音。广平郡。系出籍氏。周大夫籍谈之后，避项籍讳，为谈氏。 

　　〔宋〕宫音。京兆郡。系出子姓。周武王封纣庶兄微子启于宋，后世子孙，以国为氏。楚有宋玉、宋义。汉有宋昌。 

　　〔茅〕商音。东海郡。系出姬姓。周公支子封于茅，其后以国为氏。秦有茅焦。 

　　〔庞〕宫音。始平郡。系出高阳氏。高阳才子庞降之后。魏有庞涓。汉有庞德公。 

　　熊纪舒屈 项祝董梁 

　　〔熊〕宫音。江陵郡。系出高阳氏。颛顼孙陆终第六子季连为芊姓，子附叙封于熊。后有鬻熊，为文王师。武王封其曾孙熊绎于楚。至熊渠僣称王，更姓熊氏。汉有熊乔、熊尚。 

　　〔纪〕徵音。平阳郡。姜姓。四岳之后，封国于纪，后以国为氏。楚有纪昌，汉有纪信。 

　　〔舒〕徵音。京兆郡。颛顼之后，封于舒，后以国为氏。唐有舒元舆。 

　　〔屈〕宫音。临淮郡。系出芊姓。楚武王子瑕封于屈，后以为氏。楚有屈原。又有屈突，复姓也。 

　　〔项〕商音。辽西郡。系出芊姓。楚公子燕，封项城，姓项氏。又姬姓。齐桓公灭项，子孙以国为氏。楚有项羽。 

　　〔祝〕商音。太原郡。系出有熊氏。周武王封黄帝之后于祝，后以国为氏。卫有祝鮀，郑有祝聃。○聃，音耽。 

　　〔董〕角音。陇西郡。系出有熊氏。黄帝孙飂叔安子董父之后。晋有董狐，汉有董仲舒。○飂，音留。 

　　〔梁〕商音。安定郡。颛顼之后，封于梁，后以国为氏。汉有梁松。又梁丘复姓也。 

　　杜阮蓝闵 席季麻强 

　　〔杜〕商音。京兆郡。帝尧之后，封于唐，周灭之，处其族于唐、杜之间，居杜者姓杜氏。周有杜伯，晋有杜原款，汉有杜延年。 

　　〔阮〕角音。陈留郡。商有阮国，后以国为氏。魏有阮籍。 

　　〔蓝〕徵音。汝南郡。系出芊姓。楚公子亹封于蓝，谓之蓝尹，后以邑为氏。○亹，音尾。 

　　〔闵〕宫音。陇西郡。系出姬姓。鲁公族闵马父封于闵乡，因以为氏。后有闵子骞。 

　　〔席〕商音。安定郡。系出籍氏。晋大夫籍谈后世避项籍名，改姓席氏、谈氏。 

　　〔季〕徵音。渤海郡。系出姬姓。鲁桓公子季友之后。又随国大夫季梁。汉有李布。 

　　〔麻〕商音。上谷郡。系出熊姓。楚公族熊婴奔齐，更姓麻氏。隋有麻叔谋。 

　　〔强〕商音。天水郡。系出姜姓。齐大夫公孙疆之后。疆与强相近，后以为氏。郑有大夫强鉏。○鉏，音徂。 

　　贾路娄危 江童颜郭 

　　〔贾〕商音。武威郡。系出姬姓。唐叔虞少子封于贾，后以为氏。晋有贾华，汉有贾谊、贾复。 

　　〔路〕商音。内黄郡。系出高辛氏。封于路，其后以国为氏。汉有路博德。 

　　〔娄〕商音。谯郡。系出姒姓。杞东楼公后，去木为娄。汉有娄敬，唐有娄师德。 

　　〔危〕宫音。汝南郡。系出三危氏。唐有危仔昌，后赐姓元氏。 

　　〔江〕商音。济阳郡。系出嬴姓，。国于江、汉之间，支子以国为氏，汉有江革。 

　　〔童〕宫音。雁门郡。系出胥氏。晋大夫胥童后，以王父字为氏。汉有童恢。 

　　〔颜〕商音。鲁郡。系出姬姓。鲁公柏禽少子颜之后，以字为氏。有颜路、颜渊。 

　　〔郭〕商音。太原郡。系出姬姓。武王封王季次子虢仲于东虢，虢叔为西虢，召曰二虢。后虢叔之国改号郭，支子以国为氏。汉有郭解、郭泰；唐有郭子仪；五代有郭威，为周太祖。 

　　梅盛林刁 钟徐丘骆 

　　〔梅〕羽音。汝南郡。系出子姓。殷王太丁封弟于梅，是为梅伯，后以国为氏。汉有梅鋗、梅福。 

　　〔盛〕羽音。汝南郡。系出姬姓。召公奭支孙封于盛，为燕附庸，姓奭氏。后避汉元帝讳，更以国为盛氏。 

　　〔林〕宫音。西河郡。系出子姓。王子比干子坚，避乱居长林山，因姓林氏。鲁有林放，孔子弟子。 

　　〔刁〕徵音。弘农郡。系出姬姓。文王同姓有雕国，后更为刁氏。齐有竖刁，晋有刁协。 

　　〔钟〕角音。颖川郡。系出芊氏。楚公族钟建封于钟吾，其后为钟吾氏，或为钟氏。楚有钟仪、钟期，魏有钟繇 

　　〔徐〕商音。东海郡。系出嬴姓。伯益子若木生调，封于徐，历夏、商、周为诸侯，后以国为氏。汉有徐迟，吴有徐盛。 

　　〔丘〕宫音。河南郡。系出姜姓。太公封于营丘，支子以地为丘氏。又有闾丘、梁丘，俱复姓也。 

　　〔骆〕商音。内黄郡。系出嬴姓。非子父大骆，大骆长子成世居太丘，国号大骆；厉王时灭于西戎，馀子以国为氏。唐有骆宾王。 

　　高夏蔡田 樊胡凌霍 

　　〔高〕角音。渤海郡。系出姜姓。齐文公子子高后，以字为氏。高徯世为齐卿，孔子弟子高柴，汉有高凤。 

　　〔夏〕羽音。会稽郡。系出姒姓夏后氏，子孙以国为氏。又陈公子夏征舒，秦有夏无且。 

　　〔蔡〕徵音。济阳郡。系出姬姓。文王子叔度封蔡，后以国为氏。晋有蔡墨，秦有蔡泽，汉有丞相蔡义。 

　　〔田〕徵音。雁门郡。系出陈氏。陈桓公子完，仕齐为卿，姓陈氏。至陈恒更姓田氏，孙田和代有齐国。汉有田延年。 

　　〔樊〕商音。上党郡。系出仲氏。仲山甫封樊侯，以国为氏。孔子弟子樊迟，汉有樊哙。 

　　〔胡〕羽音。安定郡。系出妫姓。陈胡公满支子，以谥为氏。齐有胡龁，汉有胡广。 

　　〔凌〕徵音。河间郡。系出姬姓。卫公子仕于周，为凌人，以官为氏。吴有凌统。 

　　〔霍〕羽音。太原郡。系出姬姓。文王子霍叔之后，以国为氏。汉有霍光。 

　　虞万支柯 昝管卢莫 

　　〔虞〕商音。陈留郡。系出妫姓。舜后封虞，以国为氏。又姬姓。太伯弟虞仲雍之后。魏有虞丘子。汉胡虞诩。 

　　〔万〕商音。扶风郡。毕万之后。孟子弟子万章。 

　　〔支〕徵音。邰阳郡。汉宣帝时郅支单于世子入侍，其裔留于京师，遂姓支氏。汉有支雄，晋有支遁。 

　　〔柯〕商音。济阳郡。系出姬姓。吴王柯卢之后。 

　　〔昝〕徵音。太原郡。系出咎氏。商相咎单之后。咎，古音高，又音灾咎之咎。故增一画为昝氏。 

　　〔管〕徵音。晋昌郡。系出姬姓。文王第三子管叔鲜后。齐有管仲，汉有管宁。 

　　〔卢〕商音。范阳郡。系出姜姓。齐文公子子高之孙，食采于卢，因氏焉。汉有卢绾。 

　　〔莫〕商音。巨鹿郡。系出高阳氏。封于鄚，子孙去邑为氏。汉有莫藏用。○鄚，音莫。 

　　经房裘缪 干解应宗 

　　〔经〕徵音。荥阳郡。系出京氏。郑公子京、叔段之后，有京氏。汉京房子孙，避仇改经氏。 

　　〔房〕商音。清河郡。系出陶唐氏。舜封丹朱于房陵，国号唐；又封支子于房竹，其后以国为氏。汉有房植，唐有房玄龄。 

　　〔裘〕角音。渤海郡。卫大夫食采于裘，后以邑为氏。汉有裘仲友。 

　　〔缪〕羽音。兰陵郡。系出嬴氏。秦缪公之后，以谥为氏。汉有缪彤。 

　　〔干〕徵音。颍川郡。系出子姓。宋大夫干犨之后。晋有干宝。又段干氏支子，亦为干氏。○犨，音抽。 

　　〔解〕商音。平阳郡。唐叔虞子良食采于解，因氏焉。后有解扬。 

　　〔应〕宫音。汝南郡。系出姬姓。武王第四子封于应，其后以国为氏。汉有应劭。○应。平声。 

　　〔宗〕宫音。京兆郡。周大夫宗伯之后，以官为氏。汉有宗资。 

　　丁宣贲邓 郁单杭洪 

　　〔丁〕徵音。济阳郡。系出姜姓。齐太公子丁公之后，以谥为氏。汉有丁公、丁固。 

　　〔宣〕徵音。始平郡。系出姬姓。鲁大夫宣伯之后，以谥为氏。汉有宣秉。 

　　〔贲〕徵音。宣城郡。系出苗氏。晋大夫苗贲皇之后。以祖字为氏。 

　　〔邓〕徵音。南阳郡。商武丁封叔曼季于邓，后以国为氏。汉有邓彭祖、邓禹。 

　　〔郁〕宫音。黎阳郡。鲁相郁黄之后。 

　　〔单〕徵音。南安郡。系出姬姓。周成王封少子臻于单。为畿内诸侯，世相王室，号单伯。 

　　〔杭〕商音。馀杭郡。系出姒姓。禹王治水，所馀舟航，以支子统之，因封国为馀航，其后去舟加木为杭氏。 

　　〔洪〕角音。豫章郡。旧传共工之后避仇改为洪。又云：卫大夫弘演之后，至唐始避高宗子弘之讳为洪氏。三国有洪矩，宋有洪皓。 

　　包诸左石 崔吉钮龚 

　　〔包〕羽音。上党郡。楚大夫申包胥后，以祖字为氏。汉有包咸。 

　　〔诸〕徵音。琅琊郡。系出姒姓。越国之裔闽粤王无诸之后，因祖字为氏。 

　　〔左〕商音。济阳郡。系出熊氏。鬻熊之后倚相，为楚威王左史，后为左氏。鲁有左丘明，汉有左雄，晋有左思。 

　　〔石〕徵音。武威郡。系出姬姓。卫公族大夫石碏之后。汉有石建。○碏，音鹊。 

　　〔崔〕角音。博陵郡。系出姜姓。齐丁公子居崔，因氏焉。后有崔杼，汉有崔寔，魏有崔皓。 

　　〔吉〕徵音。冯翊郡。周尹吉甫之后，以王父字为氏。汉有吉平。 

　　〔钮〕宫音。吴兴郡。世系未详。晋有钮滔。 

　　〔龚〕羽音。武陵郡。系出共工氏。黄帝臣共工司水土，子句龙继其职，其后为龚氏。汉有龚遂。 

　　程嵇邢滑 裴陆荣翁 

　　〔程〕商音。安定郡。系出高阳氏。颛顼孙重黎为尧南正司火之官，世封程伯。周有程伯休父，晋有程婴。 

　　〔嵇〕商音。谯郡。夏少康封子于会稽，遂为稽氏；汉初徙谯，改为嵇氏。晋有嵇康。 

　　〔邢〕商音。河间郡。系出姬姓。周公第四子封于邢。以国为氏。齐有邢子才。 

　　〔滑〕商音。下邳郡。系出姬姓。滑国之后。汉有滑兴。 

　　〔裴〕商音。河东郡。系出嬴姓。伯益之裔蜚廉之后，封于{非邑}邑。后嗣裴陵，去邑从衣为裴氏。汉有裴潜，宋有裴松之。○{非邑}，音裴。 

　　〔陆〕角音。河南郡。齐宣王封少子季逵于平陆，即古陆终氏之墟，其后以陆为氏。汉有陆贾，晋有陆机、陆云。 

　　〔荣〕商音。上谷郡。周文王臣荣公之后。孔子弟子有荣旂，鲁有荣启期。 

　　〔翁〕商音。钱塘郡。周昭王庶子食翁山，因氏焉。汉有翁君、翁伯。 

　　荀羊於惠 甄麹家封 

　　〔荀〕徵音。河内郡。系出姬姓。文王子郇伯之后，去邑加草为荀氏。晋荀寅世为卿，周有荀卿，汉有荀淑。○郇，音荀。 

　　〔羊〕商音。京兆郡。系出祁氏。晋大夫祁盈之后，封于羊舌，其嗣去舌为羊氏。汉有羊仲，晋有羊祜。 

　　〔於〕羽音。京兆郡。系出有熊氏。黄帝孙封于商於，其后为於氏。 

　　〔惠〕商音。扶风郡。系出姬姓。周惠王之后，有周大夫惠施。 

　　〔甄〕徵音。中山郡。系出庭坚氏。皋陶少子仲甄，仕夏，封于鄄，后以王父字为氏。汉有甄邯。○鄄，音坚。 

　　〔麹〕宫音。汝南郡。系出周官麹氏，以官为氏。汉有麹义。 

　　〔家〕角音。京兆郡。系出姬姓。周孝王子家父之后，世为周卿，姓家氏。宋有家铉翁。 

　　〔封〕宫音。渤海郡。系出姜姓。炎帝裔孙封巨，为黄帝师，后为封氏。汉有封芨，唐有封伦。 

　　芮羿储靳 汲邴糜松 

　　〔芮〕徵音。平原郡。周司徒芮伯之后，有芮良夫。 

　　〔羿〕羽音。齐郡。系出有穷后羿之裔。 

　　〔储〕羽音。河东郡。齐储子之后。 

　　〔靳〕徵音。西河郡。系出芊姓。楚公族大夫靳尚之后。汉有靳歙。 

　　〔汲〕羽音。清河郡。系出姬姓。卫宣公太子汲之后，姓汲氏。汉有汲黯。 

　　〔邴〕商音。平阳郡。晋大夫食采于邴，因氏焉。汉有邴原。 

　　〔糜〕宫音。汝南郡。夏同姓诸侯有糜氏之后。汉有糜竺。 

　　〔松〕宫音。东莞郡。世系未详。隋有松赟。 

　　井段富巫 乌焦巴弓 

　　〔井〕徵音。扶风郡。虞大夫井伯之后，以字为氏。晋灭虞，以井奚入秦，秦穆公以为大夫，封邑于百里，号百里奚，支子为井氏。 

　　〔段〕徵音。京兆郡。系出李氏。老子孙李宗仕晋，食邑于段干，世为段干氏。魏有段干木，子孙为段氏。又为干氏。晋有段匹磾，唐有段文昌。 

　　〔富〕羽音。齐郡。系出姬姓。周同姓大夫富父后有富辰，世为周卿。宋有富弼。 

　　〔巫〕宫音。平阳郡。系出高辛氏。高辛支子巫人封于巫，姓巫氏。商巫咸、巫贤，父子为相。 

　　〔乌〕商音。颍川郡。系出金天氏。少昊以鸟名官，有乌鸟氏，主山陵，其后为乌氏。周有乌获，唐有乌承玼。 

　　〔焦〕角音。中山郡。系出神农氏。周武王封神农之后于焦，后以国为氏。汉有焦先。 

　　〔巴〕徵音。高平郡。系出姬姓。楚附庸国，后为巴氏。 

　　〔弓〕羽音。太原郡。鲁大夫叔弓之后，以王父字为氏。汉有光禄勋弓阯。 

　　牧隗山谷 车侯宓蓬 

　　〔牧〕商音。弘农郡。黄帝相力牧之后，以字为氏。周有牧仲、牧皮。 

　　〔隗〕宫音。馀杭郡。系出夏侯氏，商封桀后于隗国，其后白翟、赤狄皆隗姓也。汉有隗嚣。 

　　〔山〕商音。河南郡。系出列山氏。周山师掌山林之官，以官为氏。晋有山涛。 

　　〔谷〕羽音。上谷郡。系山夹谷氏。齐公子尾孙，封于夹谷，后姓谷氏。汉有谷永。又有谷那，复姓也。 

　　〔车〕角音。京兆郡。系出子车氏。秦公族子车仲行之后为车氏。又汉丞相田千秋，乘车入朝，人号车丞相，因氏焉。 

　　〔侯〕角音。上谷郡。系出史皇氏。仓帝史皇，姓侯，名冈，字颉，后为侯氏。魏有侯嬴，汉有侯霸。 

　　〔宓〕角音。平昌郡。系出太昊氏。伏羲字古作宓牺，宓与伏，古同音。孔子弟子宓子贱。 

　　〔蓬〕宫音。长乐郡。周封支子于蓬州，因以为氏。汉有蓬球。 

　　全郗班仰 秋仲伊宫 

　　〔全〕商音。京兆郡。系出泉氏。《周官》泉府掌钱，后改全氏。吴有全琮。 

　　〔郗〕角音。山阳郡。系出己姓。少昊之后封于郗。晋有郗诜、郗鉴。 

　　〔班〕商音。扶风郡。系出斗氏。楚公族斗穀於菟之后令尹子文，少弃于野，有虎乳之。楚人谓虎为於菟，谓乳为穀，故名穀于菟。字子文。文者，虎之斑，后姓斑，又姓班氏。汉有班彪，长子固，次超。 

　　〔仰〕宫音。汝南郡。系出嬴姓。秦惠文王子公子卬之后。卬古仰字。子孙以祖字增人为仰氏。唐有仰仁诠。 

　　〔秋〕商音。天水郡。系出姬姓。鲁大夫仲孙湫之孙有名胡者。仕于陈。以祖字去水为秋氏。 

　　〔仲〕宫音。中山郡。系出任氏。汤左相仲虺之后。周有樊侯仲山甫。鲁仲孙支子亦姓仲氏。孔子弟子仲由。 

　　〔伊〕宫音。陈留郡，系出陶唐氏。尧生于伊水，故姓伊祁氏。其后支子为伊氏。商有伊尹、伊挚，汉有伊籍。 

　　〔宫〕宫音。太原郡。系出姬姓。鲁孟僖子之子韬，食邑南宫，即孔子弟子南宫适，其后支子为宫氏。又虞仲支子封于上宫，其后有宫之奇。 

　　宁仇栾暴 甘钭厉戎 

　　〔宁〕徵音。齐郡。系出姬姓。卫武公子季亹食采于宁，世为卫卿。后有宁俞。 

　　〔仇〕宫音。平阳郡。系出仇吾氏，夏诸侯。在商为九国。纣杀九侯，其后为仇氏。宋有仇牧，汉有仇香。 

　　〔栾〕徵音。西河郡。急出姬姓。晋靖侯孙宾封于栾，世为晋卿。汉有栾布、栾巴。 

　　〔暴〕商音。魏郡。系出姬姓。周公族有暴公，世为王卿。其后姓暴氏。汉有暴胜。 

　　〔甘〕宫音。渤海郡。夏有甘国，其后甘盘为武丁师。又周惠王弟叔带封于甘，后以为氏。秦有甘罗，汉有甘延寿。 

　　〔钭〕宫音。辽西郡。系出姜姓。田和篡齐，迁康公于海上，穴居野食，以钭为釜，支子别姓钭氏。○钭，音偷，上声。 

　　〔厉〕角音。南阳郡。系出姜姓。齐厉公之后。 

　　〔戎〕羽音。江陵郡。周有戎国，姜姓。又山戎，允姓。其后俱为戎氏。唐有戎昱。 

　　祖武符刘 景詹束龙 

　　〔祖〕羽音。范阳郡。系出任姓。奚仲之后，别姓祖氏。祖己、祖伊皆商相。晋有祖逖。 

　　〔武〕羽音。太原郡。系出姬姓。周平王少子有文在手曰武。遂赐武氏。世为周卿。秦有武沙，唐有武士彟，武后之父也。 

　　〔符〕羽音。琅琊郡。系出姬姓。鲁顷公孙，掌秦符玺，以官为氏。汉有符融。又氐王蒲洪改孙坚姓为符氏，从草不从竹，号后秦，别一族也。 

　　〔刘〕宫音。彭城郡。系出陶唐氏。尧后有刘累，至周为唐杜氏，杜隰仕晋为士师，又为士氏。士氏之后，复姓刘氏。又周定王母弟刘康公之后，亦为刘氏。汉高祖乃士会之后也。 

　　〔景〕角音。晋阳郡。系出芊姓。楚公族斗、蒍、昭、屈、庄、景，皆芊姓之后。有景差、景丑。○蒍，音委。 

　　〔詹〕羽音。河间郡。系出姬氏。周宣王支子封于詹，世为周大夫。楚有詹尹。 

　　〔束〕羽音。南阳郡。系出田氏。齐之疏族，自为疏氏。汉有疏广，广之裔又去足别为束氏。晋有束晳。 

　　〔龙〕羽音。武陵郡。黄帝孙飂叔安子董父，好畜龙，为豢龙氏。其后以官为氏。项羽将有龙且。 

　　叶幸司韶 郜黎蓟薄 

　　〔叶〕羽音。南阳郡。系出沈氏。楚沈诸梁封于叶，号叶公，子孙以邑为氏。 

　　〔幸〕宫音。雁门郡。世系未详。晋有幸灵。 

　　〔司〕宫音。顿丘郡。郑司臣之后。宋有司超，明有司韬。 

　　〔韶〕宫音。太原郡。系出有虞氏。舜之乐官，后以为氏。 

　　〔郜〕角音。京兆郡。系出姬姓。文王子封于郜，后以国为氏。 

　　〔黎〕徵音。京兆郡。系出高阳氏颛顼孙北正黎之后，封黎阳为黎国。子孙以国为氏。又有黎丘氏。 

　　〔蓟〕宫音。内黄郡。系出有熊氏。周封黄帝之后于蓟，以国为氏。 

　　〔薄〕宫音。雁门郡。系出古薄姑氏。汉有薄昭。 

　　印宿白怀 蒲邰从鄂 

　　〔印〕角音。冯翊郡。系出姬姓。郑穆公子印段之后为印氏。 

　　〔宿〕徵音。东平郡。系出风姓。宿国之后，以国为氏。 

　　〔白〕商音。南阳郡。系出嬴姓。秦文公子白之后，有白乙丙。又楚平王孙胜封白公，后亦有白氏。唐有白居易。 

　　〔怀〕角音。河内郡。无怀氏之后。又系出姬姓。唐叔虞初食采于怀，后封晋国，支子别姓怀氏。 

　　〔蒲〕角音。河东郡。系出有虞氏。夏封舜后于州蒲，后以为氏。晋有蒲洪，别一族。 

　　〔邰〕商音。平卢郡。尧封后稷于邰。其后居邠号周，支子以旧国为氏。 

　　〔从〕角音。东莞郡。系出姬姓。周平王封少子精英为枞侯，后为枞姓。汉有枞公，子孙改从氏。 

　　〔鄂〕商音。武昌郡。系出姬姓。晋侯光居于鄂，号鄂侯，子孙以为氏。又楚子熊红僣称鄂王，后为鄂氏。 

　　索咸籍赖 卓蔺屠蒙 

　　〔索〕商音。武威郡。系出子姓。殷之公族也。世居于鲁。晋有索靖。 

　　〔咸〕徵音。汝南郡。系出高阳氏。高辛臣咸丘黑之后，后姓咸氏。 

　　〔籍〕商音。广平郡。系出伯氏。晋大夫世司典籍，以官为氏。后有籍谈。 

　　〔赖〕宫音。颍川郡。系出姜姓。周有赖国，后以国为氏。汉有赖宣。 

　　〔卓〕徵音。西河郡。系出芊姓。楚威王子公子卓后。汉有卓茂。 

　　〔蔺〕商音。中山郡。晋韩厥支孙康封于蔺，以邑为氏。赵有蔺相如。 

　　〔屠〕宫音。陈留郡。系出子姓。商有屠阝国，去邑为氏。晋公族，又有屠岸氏。○屠阝，音屠。 

　　〔蒙〕宫音。安定郡。系出东蒙氏。秦有蒙括，世为上将。 

　　池乔阴郁 胥能苍双 

　　〔池〕徵音。西河郡。系出嬴姓。秦司马公子池之后。汉有池仲鱼。 

　　〔乔〕角音。梁郡。系出有熊氏。黄帝葬于桥山。支子守陵者为桥氏。汉有桥元。后去木为乔氏。唐有乔知之。 

　　〔阴〕宫音。始兴郡。系出陶唐氏。唐有阴国，后以国为氏，汉有阴子方。 

　　〔郁〕宫音。太原郡。系出郁林氏。楚伐郁林，迁其民于郢，为郁氏。 

　　〔胥〕羽音。琅琊郡。系出华胥氏。晋有胥臣。 

　　〔能〕商音。太原郡。系出熊姓。熊渠子挚封于夔，支子别姓能氏。○能，音柰。 

　　〔苍〕商音。武陵郡。系出史皇氏。仓帝之后，为苍氏。 

　　〔双〕宫音。天水郡。颛顼之后，封于双蒙城，因以命氏。晋有双渐。 

　　闻莘党翟 谭贡劳逄 

　　〔闻〕宫音。吴兴郡。系出闻人氏。改闻氏。 

　　〔莘〕徵音。天水郡。系出高辛氏。夏启封帝挚之后于有莘，后以国为氏。 

　　〔党〕商音。冯翊郡。夏后氏之后，支裔世居党项，遂姓党氏。宋有党进。 

　　〔翟〕徵音。南阳郡。黄帝之后。居于翟。以地为氏。汉有翟方进。 

　　〔谭〕角音。齐郡。系出嬴姓。颛顼之后。周有谭国，后以为氏。 

　　〔贡〕宫音。广平郡。系出端木氏。孔子弟子子贡之后，因财避乱，以祖字为氏。汉有贡禹。 

　　〔劳〕徵音。武阳郡。东海劳山之民，至汉始通中国，赐姓劳氏。 

　　〔逄〕宫音。谯郡。系出姜姓。炎帝孙逄伯陵始封于齐地，为逄国，武王灭之，以封太公。逄伯之后，以国为氏。汉有逄萌。逄，从夅音庞，不音冯。音冯者，从丰，为相逢之逢。 

　　姬申扶堵 冉宰郦雍 

　　〔姬〕徵音。南阳郡。系出有熊氏。黄帝之先姓公孙，生于姬水，故姓姬氏。高辛氏立，以长子后稷继黄帝之后，赐姓姬氏，为周始祖。汉有姬嘉，周公之裔，封周子南君。 

　　〔申〕商音。琅琊郡。系出姜姓。太岳之后，封于申，以国为氏。周有申不害，汉有申公。 

　　〔扶〕羽音。京兆郡。系出巫氏。汉有巫嘉，事高祖，善祷祀，所求辄应。帝以嘉能感召神祇，扶翊汉室，赐姓扶氏。 

　　〔堵〕羽音。河东郡。系出姬姓。郑大夫堵叔师之后为堵氏。楚堵敖之后。亦有堵氏。 

　　〔冉〕宫音。武陵郡。系出姬姓。文王少子冉阝季载封于冉阝，后世去邑为冉氏。孔子弟子冉雍、冉耕、冉有。 

　　〔宰〕徵音。西河郡。系出姬姓。周大夫宰孔之后，以官为氏。孔子弟子宰我。 

　　〔郦〕徵音。新蔡郡。系出姜姓。古国名，以国为氏。汉有郦食其，魏有郦道元。○郦食其，音郦异基。 

　　〔雍〕角音。京兆郡。系出姞姓。雍纠仕郑，封于雍，以邑为氏。齐有雍巫；汉有雍齿，封什邡侯。姞，音吉。 

　　郤璩桑桂 濮牛寿通 

　　〔郤〕商音。济阴郡。系出姬氏。晋大夫郤献子之后。本封于郤，遂以为氏。世为晋卿。汉有郤正。郤，音隙，与郗字通。 

　　〔璩〕羽音。豫章郡。世系未详。唐有璩瑗，宋有璩重。 

　　〔桑〕商音。黎阳郡。系出嬴姓。秦大夫公孙枝，字子桑，后以字为氏。晋有桑钦。 

　　〔桂〕羽音。天水郡。系出炅氏。汉城阳炅横四子避难，一子居幽州，改姓桂氏。 

　　〔濮〕商音。鲁郡。系出陆终氏。陆终之后，别居于濮，姓濮氏。 

　　〔牛〕宫音。陇西郡。宋微子之后，司冠牛父，以字为氏。晋有牛金，唐有牛僧孺。 

　　〔寿〕商音。京兆郡。系出姬姓。吴王寿梦之后。汉有寿良。 

　　〔通〕商音。西河郡。系出姬姓。巴国之裔，邑于通江，因姓通氏。又有辙氏，避汉武讳，改通氏。 

　　边扈燕冀 郏浦尚农 

　　〔边〕徵音。陇西郡。系出子姓。商有边国。周大夫边伯其后也。汉有边韶。 

　　〔扈〕羽音。京兆郡。系出有扈氏。夏有扈国，以国为氏。吴有扈稽。 

　　〔燕〕羽音。范阳郡。系出姬姓。召公封于燕，支子以国为氏。隋有燕荣。 

　　〔冀〕角音。渤海郡。晋郤芮之子缺，封于冀，支子以邑为氏。 

　　〔郏〕徽音。武陵郡。系出姬姓。文王定鼎于郏鄏，支子以地为氏。○鄏，音肉。 

　　〔浦〕羽音。京兆郡。晋大夫浦跞之后。 

　　〔尚〕商音。上党郡。系出姜姓。周太师尚父之后，或又与向氏相混。秦有尚平，亦曰向平。 

　　〔农〕宫音。雁门郡。系出神农氏。 

　　温别庄晏 柴瞿阎充 

　　〔温〕商音。平原郡。系出姬姓。周畿内诸侯，以国为氏。晋有温峤。 

　　〔别〕徵音。京兆郡。世系未详。古诸侯卿大夫长子，世为宗子；宗子之次子，世为小宗；小宗之次子，为别子。不敢姓祖父之姓，而别为一族之祖，以祖父之官爵字谥，别为姓氏。此别氏之义，但不知其所出耳。 

　　〔庄〕徵音。天水郡。系出芊姓。楚庄王之裔，以谥为氏。后有庄周、庄蹻，齐有庄贾。 

　　〔晏〕宫音。齐郡。系出陆终氏。陆终子晏安之后。高、国、鲍、晏四姓，世为齐卿。齐有晏婴。 

　　〔柴〕商音。平阳郡。系出姜姓。齐之公族。孔子弟子有柴高，汉有柴武。 

　　〔瞿〕徵音。松阳郡，系出子姓。商大夫瞿父之后。汉有瞿茂。 

　　〔阎〕宫音。太原郡。系出姬姓。太伯曾孙仲燮，封于阎乡，以邑为氏。汉有阎未央。 

　　〔充〕宫音。太原郡。系出姜姓。刘公族大夫充闾之后。齐有充虞，孟子弟子。 

　　慕连茹习 宦艾鱼容 

　　〔慕〕商音。敦煌郡。系出慕容氏。慕容廆公族有慕舆根，别为慕氏。 

　　〔连〕徵音。上党郡。系出姜姓。齐公族大夫连称之后。 

　　〔茹〕羽音。河内郡。系出如氏。魏有如姬，汉有如淳，其后加草为茹氏。南齐有茹法珍。 

　　〔习〕商音。东阳郡。系出西梁氏。西梁州有笮爨、筇脂、宕竺、髳习，皆巴蜀之民也。又汉息夫躬之后，改为习氏。晋有习凿齿。○笮，音谪。筇，音穷。宕，音荡。髳，音谋。 

　　〔宦〕商音。东阳郡。世系未详。 

　　〔艾〕商音。天水郡。系出夏后氏。少康臣女艾之后。田齐有艾子，封于艾山，亦姓艾氏。 

　　〔鱼〕羽音。雁门郡。系出子姓。宋司马子鱼之后，以王父字为氏。唐有鱼朝恩。 

　　〔容〕宫音。敦煌郡。系出大容氏。黄帝臣容援作钟，容成作乐。 

　　向古易慎 戈廖庾终 

　　〔向〕宫音。河南郡。系出子姓。宋桓公后，食采于向，遂为向氏。世为宋卿，向魋又称桓氏，弟向犁字牛，又别姓司马氏。孔子弟子。又姜姓之国，以国为氏。向本音尚，讹音作曩。 

　　〔古〕羽音。新安郡。系出古皇氏之后。魏有古弼。 

　　〔易〕徵音。太原郡。系出雍氏。齐嬖臣雍巫，字牙，食采于易，故称易牙。后为易氏。 

　　〔慎〕徵音。天水郡。系出芊姓。白公胜之后，封于慎，为慎氏。鲁有慎子。宋孝宗讳慎，慎德秀改为真氏。 

　　〔戈〕宫音。临海郡。系出古寒国。伯明子浞篡夏，封子犭壹于戈，后为戈氏。○浞，音触。犭壹，音戏。 

　　〔廖〕角音。汝南郡。系出有熊氏。黄帝孙飂叔安之裔。飂古廖字，后为廖氏。汉有廖化。 

　　〔庾〕羽音。济阳郡。周有司仓、库、庾、廪之官，世司其职。遂以仓氏、库氏、廪氏、庾氏为姓。卫有庾公之斯。晋有庾亮。 

　　〔终〕徵音。南阳郡。系出陆终氏。陆终支孙，别为终氏。汉有终军。 

　　暨居衡步 都耿满弘 

　　〔暨〕宫音。渤海郡。越大夫诸暨郢之后。汉有暨艳。 

　　〔居〕宫音。渤海郡。晋公族大夫先且居之后。以祖字为氏。○且，平声。 

　　〔衡〕商音。雁门郡。系出伊氏。伊尹为商阿衡，后以官以氏。 

　　〔步〕羽音。平阳郡。系出郤氏。晋大夫郤步扬之后。吴有步骘。 

　　〔都〕宫音。黎阳郡。系出公都氏。齐公族大夫公都子之后，为都氏。郑公子阏，字子都，后亦为都氏。○阏，音恶。 

　　〔耿〕宫音。高阳郡。系出姬姓。周有耿国，晋赵氏灭耿以为邑，后以国为氏。汉有耿弇。 

　　〔满〕宫音。河东郡。荆蛮有瞒氏，改为满氏。又王孙满之后亦姓满氏。汉有满宠。 

　　〔弘〕角音。太原郡。卫公族大夫弘演之后。汉有弘恭。 

　　匡国文寇 广禄阙东 

　　〔匡〕角音。晋阳郡。系出子姓。宋大夫封于匡，后以邑氏。汉有匡衡。 

　　〔国〕角音。下邳郡。系出姬姓。郑公子子国之后。有国侨即郑子产。又齐有世卿国姓。 

　　〔文〕商音。雁门郡。系出姜姓。许文叔之后。别为文氏。越有文种，魏有文聘。又宋初讳敬，改为文。文彦博、文天祥，其先皆敬氏。 

　　〔寇〕宫音。上谷郡。系出己姓。昆吾之后，封苏，苏公忿生为周司寇，支子以官为氏。汉有寇恂。 

　　〔广〕宫音。丹阳郡。广成子之后。 

　　〔禄〕徵音。扶风郡。系出子姓。纣子武庚字禄父，后以祖字为氏。 

　　〔阙〕宫音。下邳郡。系出阙里氏。鲁有阙党邑，封于是者，以邑为氏。 

　　〔东〕徵音。平原郡。系出东户氏。虞有东不訾，为舜之友。 

　　欧殳沃利 蔚越夔隆 

　　〔欧〕商音。平阳郡。系出欧冶氏。欧冶、欧阳，皆复姓。后又改为欧氏。 

　　〔殳〕羽音。武功郡。系出有虞氏。舜臣殳斨之后。 

　　〔沃〕羽音。太原郡。系出子姓。商王沃丁之后。 

　　〔利〕徵音。河南郡。系出理性。理利贞之后，以祖字为氏。 

　　〔蔚〕羽音。琅琊郡。系出姬姓。郑公子翩，封邑于蔚，后以邑为氏。 

　　〔越〕羽音。晋阳郡。系出姒姓。夏后少康少子季余之后，封国于越，后以国为氏。 

　　〔夔〕羽音。京兆郡。系出熊氏。楚熊挚之后，封于夔，子孙以国为氏。 

　　〔隆〕宫音。南阳郡。世系未详。 

　　师巩厙聂 晁勾敖融 

　　〔师〕徵音。太原郡。系出姬姓。周师尹之后。又晋公族大夫师服之后。 

　　〔巩〕宫音。山阳郡。系出姬姓。周公族大夫巩伯之后。 

　　〔厙〕商音。括苍郡。系出库狄氏。宇文周有库狄部长，其后单姓厙氏。○厙，音舍。 

　　〔聂〕徽音。河东郡。系出姜姓。齐丁公封支子于聂城，为齐附庸，后以国为氏。韩有聂政。 

　　〔晁〕角音。京兆郡。系出姬姓。晁，古作鼌，即朝暮之朝。周景王子朝之后为晁氏。汉有晁错。 

　　〔勾〕宫音。平阳郡。系出勾芒氏。金天之后。勾芒主青阳，行春令，世为勾芒氏。后单姓勾氏。又改为句氏，又改为钩氏、绚氏、苟氏。又增为句龙氏。累世之后，不复别矣。 

　　〔敖〕宫音。谯郡。颛顼师大敖之后。又系出芊姓。楚国之君，凡被废弑不成君者曰敖。如若敖、堵敖之类，其后为敖氏。 

　　〔融〕宫音。南康郡。系出祝融氏之后。 

　　冷訾辛阚 那简饶空 

　　〔冷〕徵音。京兆郡。黄帝臣伶伦氏之后，改为冷氏。周有冷州鸠，汉有冷苞。 

　　〔訾〕徵音。渤海郡。系出訾陬氏。帝喾妃家之后。汉有訾顺，宋有訾虎。○喾，音哭。 

　　〔辛〕徵音。陇西郡。系出姒姓。夏大夫辛甲，周大夫辛有，汉将军辛武贤、辛庆忌。 

　　〔阚〕商音。天水郡。系出姞姓。南燕伯之裔，封于阚，后以邑为氏。又齐卿阚止之后。吴有阚泽。 

　　〔那〕商音。天水郡。系出子姓。权国之后。楚灭权，迁其族于那处之邑，后以邑为那氏。音那移之那。 

　　〔简〕宫音。范阳郡。系出狐氏。晋大夫续简伯狐鞠居之后，以谥为氏。汉有简雍。 

　　〔饶〕羽音。平阳郡。系出妫姓。商均支子封于饶，后以国为氏。汉有饶威。 

　　〔空〕宫音。孔丘郡。系出古空侯氏，以国为姓。 

　　曾毋沙乜 养鞠须丰 

　　〔曾〕徵音。鲁郡。系出姒姓。夏少康少子成烈封于鄫，宋灭鄫，子孙去邑为曾氏。孔子弟子有曾参。 

　　〔毋〕羽音。巨鹿郡。系出田氏。齐宣王封弟于毋丘，以绍胡公子祀，赐姓胡毋氏。其后分三姓。一曰胡毋，一曰毋丘，一曰毋氏。○毋，音无。 

　　〔沙〕宫音。汝南郡。系出沙随氏，古诸侯公爵，后失国为公沙氏。汉有公沙穆。子孙去公为沙氏。 

　　〔乜〕宫音。晋昌郡。系出宇文部。后周赐部族费乜头为乜氏。乜，音灭，平声。 

　　〔养〕羽音。山阳郡。系出姬姓。邓大夫养甥之后。楚有养由基。 

　　〔鞠〕宫音。汝南郡。系出姬姓。燕公族大夫鞠武之后。 

　　〔须〕羽音。渤海郡。系出密须氏。燕附庸国，以国为氏。魏有须贾。 

　　〔丰〕宫音。松阳郡。系出姬姓。文王子封于酆，后去邑为氏。 

　　巢关蒯相 查后荆红 

　　〔巢〕商音。彭城郡。系出有巢氏。楚灭巢，后以国为氏。 

　　〔关〕商音。陇西郡。系出龙氏。夏龙逢封于关，后为关氏。 

　　〔蒯〕商音。襄阳郡。系出姬姓。卫庄公蒯聩之后，以字为氏。汉有蒯通。又古国名，以国为氏。 

　　〔相〕商音。西河郡。系出子姓。夏后帝相所都为相里，商河亶甲都于相，宗族留居于相里，因氏。梁有相里金。○相，去声。 

　　〔查〕商音。齐郡。系出姜姓。齐顷公子食采于楂，后以邑为氏。○楂，古查字。 

　　〔后〕羽音。东海郡。系出太史氏。齐太史敫之女，为襄王后。后族赐姓后氏。后，古后字通用。齐有后胜，亦曰后胜。 

　　〔荆〕角音。广陵郡。系出芊姓。楚国之后，以国为氏。避秦庄襄王讳改荆氏。荆州，楚之分也。燕有荆轲。 

　　〔红〕宫音。平昌郡。系出熊氏。楚子熊渠长子熊挚红为鄂王，其支子以父字为氏。 

　　游竺权逯 盖益桓公 

　　〔游〕宫音。广平郡。系出姬姓。郑穆公子游吉之后。又晋桓庄之族，亦为游氏。 

　　〔竺〕徵音。东海郡。系出天竺。其人入中国称竺氏。汉有竺晏。 

　　〔权〕徵音。天水郡。颛顼之后，封于权，楚武王灭之，子孙以国为氏。又楚若敖之孙斗緍尹权，其后以邑为氏。唐相权德舆。 

　　〔逯〕徵音。广平郡。系出嬴姓。秦公族大夫封于逯，因以为氏。汉有逯石、逯并。○逯，音禄。 

　　〔盖〕商音。汝南郡。齐盖邑大夫之后，以邑为氏。音盍，不音概。汉有盖宽饶。 

　　〔益〕商音。冯翊郡。系出庭坚氏。皋陶子伯益支子以祖字为氏。 

　　〔桓〕宫音。谯郡。系出子姓。宋桓公之后，以谥为氏，后有桓魋。汉有桓荣。 

　　〔公〕羽音。括阳郡。诸公族如公西、公子、公孙、公叔之类。其后单以公字为氏。今不可考其世系矣。 

　　万俟司马 上官欧阳 

　　〔万俟〕商音。兰陵郡。系出拓拔氏。后魏献帝兄之后，赐姓万俟氏。○万俟，音木齐。 

　　〔司马〕徵音。河内郡。周程伯休父为周司马，以官为氏。秦有司马卬，汉有司马迁。 

　　〔上官〕羽音。天水郡。系出芊姓。楚公族大夫上官子兰之后。汉有上官桀。 

　　〔欧阳〕宫音。渤海郡。系出姒姓。越王无疆孙，封于欧馀山之阳，后为欧阳氏。汉有欧阳生。 

　　夏侯诸葛 闻人东方 

　　〔夏侯〕商音。谯郡。系出姒姓。楚灭杞国，其后奔鲁，以杞侯为夏后氏之后，故以夏侯为姓。汉有夏侯婴。东汉曹腾，以甥夏侯氏之子为嗣，其孙是为魏武帝曹操。 

　　〔诸葛〕徵音。琅琊郡。系出夏殷时葛国。汉葛丰始居琅琊，自称诸葛氏，以别同姓。后有诸葛谨、诸葛亮。 

　　〔闻人〕商音。河南郡。左丘明古之闻人也。后以为氏。又《风俗通》云：“少正卯鲁之闻人，后以闻人为氏。”未知孰是？ 

　　〔东方〕羽音。河南郡。系出太昊氏。其裔义仲，世掌东方青阳之令，后为东方氏。汉有东方朔。 

　　赫连皇甫 尉迟公羊 

　　〔赫连〕商音。渤海郡。系出南匈奴右贤王刘豹子后刘勃勃，据统万称夏帝，自制姓为赫连氏，曰：“王者辉赫，与天相连。” 

　　〔皇甫〕羽音。京兆郡。宋戴公之子名充若，字皇父，子孙以祖字为氏。又周卿士皇父封于向，后亦称皇父氏。父与甫通。汉有皇甫嵩、皇甫规。 

　　〔尉迟〕徵音。太原郡。魏孝文时赐尉迟部之后为氏。又系出万俟氏。宇文周氏功臣万俟兜，赐姓尉迟氏。后有尉迟迥，唐有尉迟恭。 

　　〔公羊〕宫音。顿丘郡。系出姬姓。鲁公孙羊孺之后为公羊氏。子夏弟子有公羊高。 

　　澹台公冶 宗政濮阳 

　　〔澹台〕商音。太原郡。孔子弟子灭明，居澹台，为澹台氏。澹，音谈。 

　　〔公冶〕宫音。鲁郡。系出姬姓。鲁大夫季公冶后，以字为氏。孔子弟子公冶长。 

　　〔宗政〕羽音。彭城郡。系出刘氏。汉刘德、楚元王后为宗正，子孙以官为宗正氏。后改作宗政。 

　　〔濮阳〕商音。博陵郡。系出姬姓。郑公族大夫居濮水之阳，以濮阳为氏。吴有濮阳兴。 

　　淳于单于 太叔申屠 

　　〔淳于〕羽音。河内郡。系出姜姓。州国公寔失国，居于淳于，号淳于公，后为淳于氏。齐有淳于髡，汉有淳于意。 

　　〔单于〕羽音。千乘郡。系出东戎。左贤王去卑单于降汉为单于氏。○单，音蟾。 

　　〔太叔〕宫音。东平郡。系出姬姓。郑穆公孙太叔仪后，姓太叔氏。○太，音泰。 

　　〔申屠〕徵音。京兆郡。系出姜姓。四岳之后，始封于申；夏时申侯封弟于屠原，别姓申屠氏。商有申屠狄，汉有申屠嘉。 

　　公孙仲孙 轩辕令狐 

　　〔公孙〕宫音。高阳郡。系出公族。春秋之时，诸侯之子为公子，公子之子为公孙，公孙之诸子无封邑爵号者，皆以公孙为氏。如周、吴、越、楚及战国诸王子孙。以王子、王孙为氏之例。秦有公孙枝。汉有公孙渊。 

　　〔仲孙〕商音。高阳郡。系出姬姓。鲁桓公子庆父之后。庆父曰共仲，称为孟孙氏，又号为仲孙氏。 

　　〔轩辕〕商音。邰阳郡。系出有熊氏。黄帝子孙别为轩辕氏。唐有轩辕弥明。 

　　〔令狐〕商音。太原郡。系出姬姓。周文王子毕公高之后毕万仕晋，其孙魏犨子颗，别封令狐，其孙文子颉因为令狐氏。汉有令狐迈，唐有令狐楚。 

　　钟离宇文 长孙慕容 

　　〔钟离〕商音。会稽郡。系出伯氏。楚大夫伯宛封于钟离，后以邑为氏。汉有钟离意、钟离权。 

　　〔宇文〕商音。越郡。系出鲜卑氏。东戎鲜卑单于葛乌菟，得玉玺于河，国人称天为宇，谓天赐文玺也。其后宇文泰子孙，号后周，凡四世。 

　　〔长孙〕商音。济阳郡。系出拓拔氏。后魏太武帝赐什翼犍长兄沙漠雄子嵩姓长孙氏。唐有长孙无忌。○长，上声。 

　　〔慕容〕羽音。炖煌郡。系出鲜卑氏。沙归单于自称慕容氏。谓“慕二仪之德，继三光之容”也。其子慕容廆，自称燕王。凡四燕，十二主。后汉有慕容延钊。 

　　司徒司空 百家姓终 

　　〔司徙〕徵音。赵郡。契为司徙，支子以官为氏。 

　　〔司空〕徵音。顿丘郡。禹为司空，平水土，治山川，支子以官为氏。唐有司空曙。
