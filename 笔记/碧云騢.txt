碧云騢　宋　梅尧臣
　　碧云騢者，厩马也。庄宪太后临朝，以赐荆王。王恶其旋毛，太后知之，曰：“旋毛能害人耶？吾不信，留以备上闲。”遂为御马第一，以其吻肉色碧如霞片，故号之。世以旋毛为丑，此以旋毛为贵，虽贵矣，病可去乎？噫吁哉！
　　吕夷简引用医官陈巽，杂乱士人始也。
　　张士逊以二女入侍，谏官将言，乃出之。
　　盛度以久任泣于上前，遂参知政事。王博文仿度泣，遂自龙图学士为枢密副使。时萧定基为殿中侍御史，有士人匿名以《河满子》嘲之，一日奏事，上曰：“闻外有《河满子》。”定基曰：“臣知之。”上令定基自歌于殿上，既而贬之。时有语曰：“殿院一声《河满子》，龙图双泪落君前。”
　　赵稹纳贿中官罗崇勋，而引为枢密副使。任布援稹之迹，又因见宰相曰：“布昨知魏府，经南郊赏给，军人平帖无言。前知府狄乐以南郊赏赐不时，军人喧噪。乐归，今为美职，某不合使军人平帖，归守给事中。”班人多哂之，遂亦缘此为枢密副使。
　　郑戬结中官黄元吉，吉左迁外补，戬同列戏曰：“天休走却爷矣。”戬笑曰：“君不知我更有一爷在。”其不知羞愧如此。
　　范仲淹妆群小，鼓扇声势，又笼有名者为羽翼，故虚誉日驰，而至参知政事。上自即位，视群臣多矣，知仲淹无所有，厌之。而密试以策，观其所蕴，策进，果无所有。上笑曰：“老生常谈耳。”因喻令求出，遂为河东陕西宣抚使，因不复用，后为邓、青、杭三州，专务燕游，其政大可笑。自谓已作执政，又知上厌之，不复妆群小，笼名士，故底里尽露也。仲淹微时甚贫，常结中吏人范仲尹为族弟。仲淹及第时，姓朱名说，自朱改范姓，遂与仲尹连名。及为谏官，攻吕许公而得罪，仲尹亦遭逐。仲尹自中书录事出，合为供奉，许公怒仲尹刺探事，令仲淹知，故氐与三班借职，自此家破。曩大有赀蓄，已为仲淹取给尽矣。仲尹贫，范仲淹略不抚其家。
　　贾昌朝娶陈尧咨女，女尝逐母夫人入宫，遂识朱夫人。昌朝既贵，又因朱夫人而识贾夫人，谓之贾婆婆。昌朝在府，政事多内相关应，故主恩甚隆。昌朝与吴育论事，不平而出，因贾婆婆获厚赐，然遭新相于上前言贾婆婆，上稍厌之。
　　文彦博相，因张贵妃也。贵妃父尧封，尝为文彦博父洎门客，贵妃认尧封为伯父，又欲士大夫为助，于是诱进彦博。彦博知成都，贵妃以近上元，令织异色锦。彦博遂令工人织金线灯笼，载莲花，中为锦纹，又为秋迁，以备寒食。贵妃始衣之，上惊曰：“何处有此锦？”妃正色曰：“昨令成都文彦博织来，以尝与妾父有旧，然妾安能使之？盖彦博奉陛下耳。”上色怡，自尔属意彦博。彦博自成都归，不久参知政事。贝州王则叛，朝廷以明镐往取之，贼将破，上以近京，甚忧之。一日，宫中语曰：“执政大臣无一人为国家了事者，日日上殿，无有取贼意，何益？”贵妃密令人语彦博。明日上殿，乞身往破贼。上大喜，以彦博往统军，至则镐已破贼擒矣。捷书至，遂就路拜彦博同平章事。后因监察御史唐介拜疏，召彦博殿上面条奇锦事数件，质于上，皆实事，彦博守本官，出知许州。明年上元中，官有诗曰：“无人更进灯笼锦，红粉宫中忆佞臣。”上闻此句亦笑。
　　高若讷母兄杨若拙官宫中，因之附中官进也。

　　夏竦虽因中官杨怀敏，然自东宫，主深知矣。庞籍与文彦博为婚姻，遂得誉。后为悍妻，因贪而败，遂出守本官。知郓州孙沔缘籍亲，又因中官石全彬而进，至枢密副使。沔与妻边氏俱淫滥，世人言沔已为秽矣，籍欲与之地，令取南蛮。沔至岭下，称疾不敢进，后因狄青破贼有功。初，沔受秦州，而怨谏官弹其秽迹，称疾泊舟南京，上章求徐州，实以观朝廷意，阴结中官与庞籍相助，于是上遣尚医视疾，令中使押往，沔厚赂中使及医官，曰：“实病。”既闻侬贼扰南方，乃入京去赴秦州。庞籍上言：“南方非沔不能成功。”乃南征。未行，沔在大佛寺安下，其安晓夕在籍家，沔晓夕在南省前陈家，通陈之妻。陈氏，沔之外生，既受沔奏为斋郎，沔又奏陈子掌南行机宜，归又奏为职官，南方效力，有考第者不过得县令，人甚嗟恨之。
　　狄青与文彦博同乡人，青在定州，彦博令门客往游索，青遗之薄。客归，彦博以书责青，再遣客往谒青，于是厚遗之。明年，青建节知延州，彦博又令客诣青，曰：“延州之行，我有力焉。合奏异姓一人，当以客为请。”青遂奏客为试校书郎，曾伐蛮贼，惊走归洞，乃除青为枢密使。

　　刘沆亦因张贵妃而进。

　　参知政事张观尝知开封府，府有犯夜巡者，捕致之，观据案讯之，曰：“有证见乎？”巡者曰：“若有证见，亦是犯夜。”左右无不大笑，于是京师知其谬，时赴上才五日，朝廷知之，亟罢。观落知制诰守杭州，杭州苦其谬政，曰：“舍人文字，似政事者也。”
　　梁适始与苏绅有奸邪之迹，时号“草头木脚”，隐语其姓也。既同附中官，得秉政，豪视朝士，自三司使扬察而下皆受其谩骂，而货赂公行，甚于李林甫，除改轻重欺昧又过之。殿中侍御史马遵、吴中复、吕景初极言其过，群阉于左右或后扬言：“御史掇拾宰相，自此谁敢当者？”中官传宣阁门明日隔御史，遵曰：“昨日阁门进名，已许上殿，今日班次至而止之，必有蒙蔽圣聪而为梁适者，请中官奏，臣不敢退。”中官曰：“只知传宣，不管附奏。”遵等曰：“某不退。”
　　阁门人已喧，上亦稍知，令宰相召御史即庐舍，问所言何遽？遵曰：“御史言宰相过，前时不具陈根抵者，非谓不知始末，盖言之则宰相不可须臾施面目，况此处乎？所以未暴露，盖为朝廷惜体，不可使四方闻宰相犯赃，今若须陈述根源，乞归台作文字，明日上进。”于是遵等归，条具日月姓名及物多少，适守本官知郑州，左右中官尚复扬言：主上不听。然犹恐遵等穷极其事，于是亦出御史遵知宣州，景初通判江宁府，吴中复通判虔州。俄而，适又营求内降为观文学士，知秦州。内降既出，丞相未见，而堂吏李曰宣、张永寿切开其缄，于是泄漏人知，知适之除观文，内降矣。丞相恶之，黜曰宣湖南县令，永寿判司御史，皆移官。遵京西转运使，景初知卫州，中复知池州。初，三御史之出也，中复里行不可带出外，欲令落里行字守主客员外郎，知制诰蔡襄封回词头，以中复等出无名，不可撰词，乞付他舍人，必料亦襄执正，无敢当，遵以熟状，出敕而除之。

