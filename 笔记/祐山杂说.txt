祐山杂说 明 冯汝弼
　　
　　○青雲接手
　　
　　余业师丁一匏先生文华，吾庠夙学士也。嘉靖乙酉，提学进贤万公，至嘉兴考科举，余与一匏同入试，一匏仓遽中忽谓余曰：“倘坐相近，试题为我一讲。”余但唯唯，未解其意，然坐竟不相近，终日不得交一语。试毕，余问其故，一匏云：“吾甥吴恪者，昨梦汝至吾家，汝上座，吾下座，吾与汝俱变为虎，咆哮跳跃者久之，复为人。吾送汝出门，汝乘青云上升，吾翘首望之，汝引手下接，吾亦得至青云端。”意者此考，或得汝力也。及出案，余居首，一匏竟不与。余谓此梦特孟浪耳。后一匏以年资应贡，适新例超选，郁郁不得意者屡矣。比因衰年，自分永弃，无复仕进之想。后数年，余举进士，座主莆田林退斋先生云同擢余为本房首卷，甚见爱厚，因问余所从学，以一匏对。未几，退斋奉敕督学吾浙，因忆余言，一匏乃得谒选天曹，典教宜兴者三年。余第在壬辰，然乙酉之考，已为之兆，而一匏仕进，亦兆于此矣。
　　
　　○读书必然贵
　　
　　余尝馆于鲁约斋先生家，一日，其子默夜读，灯忽灭，即呜呜作声，既而发狂语，连呼读书必然贵，尿秽触天地。吴音尿读作诗，约斋问何诗？岂汝日间所诵“昔年曾向玉京游”之诗耶？默睁目大声云不是，是人尿。约斋云：“此先生所为耳，于我何与？”默复大声云：“先生是尔所请者，罪归家长。”约斋无以应，为之恳祷，翌日始苏。时余病脾，医用童便作粥，故云云。以此知鬼神之事，未尝无，而人生禄位，莫非前定也。
　　
　　○彩凤云霄
　　
　　辛酉岁，余将赴省试，吾邑潘东渊先生鹍，以肇庆府通判家居，梦有人持黄纸一幅，上书彩凤入云霄，至长安门为余报捷者。东渊因赋诗云：“喜看彩凤入云霄，万里风轻两翮飘。德抱九苞歌昔日，文披五色瑞今朝。棘闱共贺登贤俊，枫陛争夸夺锦标。”末二句未得。梦中不觉作吟哦声，其室人唤醒，急索纸笔书之，拟续前韵，沉思复寐又得句云：“老我江湖忘想念，梦惊佳兆坐中宵。”翌日为我言之，是年余领乡荐，明年举进士。
　　
　　○文章卜命
　　
　　士之急功名者，往往惑于命星之说，视其予夺以为欣戚。而星命者，亦遂扬扬然。执其予夺以射厚利，及其说不验，亦恬然不以为异。幸而偶验，则更相传播以为奇，其不验者何限？固不置之齿颊矣。余素不喜此术，有言及者，曰卜之文章而已。嘉靖辛卯科，提学崇阳汪白泉先生临郡，余与门人俞礼卿同试，索其卷观之，余惊喜，谓其父界泾公曰：“必首案无疑矣。”次日谢考，海盐王沂阳谓余曰：“贵庠首案，仍当属子。”余曰：“已有人矣。”王问何人？余曰：“门下俞生也。”王遂求见，预贺之。及出案，俞果首案。及省试三场毕，王柘湖问余曰：“今科谁当中者？”余屈指曰：“余与君及俞礼卿、赵子相、沈子完、俞一清其在此六人乎？”及出榜，余五人果中式，所遗者一清耳。是年沈子完病，不会试，余四人连第壬辰进士乙未科。两泉兄问今科吾县当中何人？余曰：“沈子完孙斯立。”及开榜，果然。后一清亦中甲辰进士。余尝谓卜之文章，其中者十八九，间有不中者，亦偶然耳。或曰：“然则人皆不必论命矣。”余曰：“文章好，即是命好，何莫非命？人之贫富寿夭，穷通得丧，皆命也。故曰得之不得。曰有命，命禀于有生之初，其理甚微，圣人尚罕言之，岂今术家所谓五星子平者，所能尽哉？”
　　
　　○入门差
　　
　　嘉靖癸巳二月，余在行人司，王柘湖谓余曰：“如此闲暇，何不学诗？”余遂勉强一绝云：“帝里莺啼二月天，抛书无语对愁眠。无端窗下桃花雨，犹自纷纷点暮烟。”柘湖曰：“不好。”余问何处不好？曰：“都不好，入门差矣。此是晚唐格局，极卑弱，诗家所谓下乘禅者，公且勿作，且看古选，及盛唐人诗。”余如其教，数月不敢作。至八月十五日，司正柳公，倡中秋待月一律，余次韵云：“何人待月倚琼筵？有客悲秋忆楚天。北阙衣冠蓬海上，西风鼓吹玉楼前。江乡梦断身犹寄，淮海云横雁不传。两度都城今夜月，清光千里照人圆。”柘湖曰：“近之矣。”及余检古诗，已有“江乡梦断”一联，以此知古人诗句有相类者，未必皆是祖述。盖其情景相合，意兴偶同耳。未几余选科谪外，柘湖改刑部，亦外补，卒于滁。呜呼！良友云亡，其谁益？我对景兴怀，怆然于邑。
　　
　　○飞仙骨
　　
　　余自幼不习诗，中会榜后，谓同年王柘湖梅曰：“倘公入翰林，余不能诗奈何？”柘湖笑作吴语云：“天坍自有长茶子（吴人身长者谓之长茶子）。”后柘湖选庶吉士，入翰林，有旨报罢，柘湖寄余诗云：“海上黄金十二楼，紫烟缭绕碧云浮。可怜不是飞仙骨，咫尺三山隔弱流。”既而复开馆，柘湖仍与选。余谓之曰：“君今作飞仙矣。向谓天坍自有长茶子，如今却是短茶子。”柘湖身短，众为绝倒。
　　
　　○移居
　　
　　嘉靖癸巳，余任行人，僦居京师连子胡同，既阅岁矣。一日，夜至五鼓，忽闻床前若有人行步者，余怪之。翌早，急遣人僦屋，乃移居于细瓦厂前，先遣眷属至彼。余在旧居检发家物，抵暮，尚未尽。时七月七日，余急欲过新居为果瓜酌，遂锁门去。甫上马，旧居轰然倾仆一颓垣矣。余谓一日不迁，则先室屠孺人及吾儿敏功，俱无噍类一刻不去，则余为齑粉矣。彼床前行步者，果何人也？岂非鬼神者有以使之乎？至于求迁而即得屋，得屋而即移居，一出门而旧居即倾覆，皆不差时刻，则又若有鬼神默相于其间，而阴为之布护者。以此知死生祸福，皆所谓莫之为而为者，而人之巧为趋避，徒自苦耳。
　　
　　○导驾
　　
　　嘉靖乙未春，赐进士韩应龙等及第出身有差。鸿胪官宣制，余当导驾。三鼓至华盖殿，候驾出，鸿胪官及余等导驾，给事中十员，又翰林官御史叩头。礼毕，翰林官御史先步东门疾驰，循殿台而下，步中左门沿廓而上趋入奉天殿，候驾稍迟，则驾从中出，不复得入矣。惟给事中自御前导上，直至奉天殿，候升御座，分侍左右，最为密迩，天颜清莹，声咳铿然。未几，余谪外，追昔遭缝，慨然有感。故余南迁诗云：“玉殿春光龙御远，衡阳晚色雁归忙。”盖忆此也。
　　
　　○乙未梦兆
　　
　　嘉靖乙未，余在工科时，汪荣和为冢宰，科道交章弹劾，汪辩讦不已。余章第七上，是夕，梦逐一恶少过桥，桥为所断，余伫立良久，不得渡，有人从桥下操舟葺桥，则窗外鸡鸣矣。又同年潘十泉子正，时在刑科，上疏之夕，梦一大缸，缸内大黑鱼一，小鱼数十，大黑鱼翻身一跃，缸水皆浑，小鱼为其所吞，吞而复出，若死若生者数枚，有顷始苏，不苏者二枚，大黑鱼亦死。时汪复上疏辩讦，余章留中不出者三日矣，众虑圣意不测。时屠渐山应埈为翰林侍读，谓余曰：“昨圣上置公本于几上，连看数次，怒形于色，急召二老李邃庵时，费鹅湖宏，上大声曰：“如何不与我处？我怒不能进午膳矣。”二老进曰：“臣等待他白陈。”上大怒，连呼曰：“他肯自陈？他肯自陈？”汪不白陈，祸且不测，君自是名重天下矣。翌日旨下，汪罢去。余等科道交章者十人，受廷杖死者二人。薛宗恺、曾狮而汝弼及翁溥等八人，俱谪外，余得潜山县丞，转历县府将十年，至甲辰归田，汪亦寻卒。余尝有南迁诗云：“梦断荒桥夜未央。”盖谓此也。
　　
　　○随地报恩
　　
　　天之于物，生之，仁也；肃之，亦仁也。君之于臣，予之，恩也；夺之，亦恩也。余自给舍谪丞潜山，闻报诗云：“长沙自是酬恩地，何必区区吊楚闾？”盖随地皆君恩，随地皆可报恩也。东坡狱中寄子由诗云：“圣主如天万物春，小臣愚暗自亡身。”知君即天地，盖罪己而不怨，可谓度越贾生矣。
　　
　　○谪仙诗谶
　　
　　余居京师时，同年钱海石，数乘月过余，引满高吟，余赓韵一绝云：“明月在地人在天，尘寰玉宇遥相连。高歌不问南来鹤，犹恐人知是谪仙。”未几果谪，人以为涛谶云。
　　
　　○沈秋江
　　
　　星士沈秋江者，尝游嘉兴，言屠渐山当入翰林，沈少泉、吕东汇俱至通显，后三人俱中进士，屠人翰林，沈在刑科，吕在吏部。嘉靖乙未，沈秋江至京，三人咸为延誉，一时缙绅神其术，争相延致。时刑科都给事中崇德周学山，循资当迁，适有京堂缺，则曰公不出二月，当升京堂矣。有荐于余者，试之，誉美备至。不数月，余谪，周落职。戊戌岁，余转常熟，沈秋江来见，余谓之曰：“向者何不言我谪官？”沈曰：“公以直补外，虽降犹升，何以言谪？”余曰：“此以理论，在儒家则可，尔术家毕竟升还是升，降还是降。”沈不能对。
　　
　　○达人知命
　　
　　嘉靖戊戌，余转令苏之常熟，三年，抚按保荐者，凡八上疏矣。后巡按御史晋江陈西、郭蕙至，时同官相忤者，其姻家一，其乡人二，萋菲于陈，遂被论调余干，期年转太仓。时陈以巡按河南，举劾不公，亦谪调余干，余复至苏，而陈乃代余。故人笑谓余曰：“种桃道士归何处？前度刘郎今又来。”又曰：“余归路，君来路，天理昭昭胡不悟？”此又不特雷州户崖州户而已。甲辰入觐，相会于吏部席舍中，陈面发赤，若无所容，余欣然谈笑移时，绝口不言往事。陈谓人曰：“祐山长者。予曩时为人所误耳。”大抵荣枯得失，固自有命，所谓公伯寮，其如命何者？于彼何尤？或劝余上疏自明，余因赋诗云：“塞上老翁谁得失？篱边朝槿自枯荣。达人知命浑无事，不向江潭诉独醒。”
　　
　　○童子诗对
　　
　　余调官余干时，次儿敏勋，甫九岁，侍余往鄱阳，见鱼人拽网者，口：“伏羲不仁，子钓而不纲，何故作网罟以害物？”余心奇之，因指舟中笔架出对云：“笔架如山。”余即自思欲对“砚池似海”，殊不稳当。勋儿曰：“棋盘似路。”真的对矣。时予校纂苏文曰：“苏家三父子，文章可法。”即应声曰：“程门二弟兄，道德为尊。”余益奇之。年十三，读书西楼，未尝学诗。一日，忽有作云：“西楼高数仞，夜静阒人声。灯光已将灭，危坐养心灵。忽闻子规语，不觉已四更。云开月渐见，容光透厥明。”此虽童稚之作，颇有古气。其岳父钱海石，见之亦大称赏，以为近选体。天不假年，未究所就。惜哉！
　　
　　○陈午江论文
　　
　　余在太仓时，取王柘湖诗文遗稿，托同年陈午江编辑。午江谓余曰：“诗出一手，文则不类。”余问何篇不类？曰：“《总制三边兵部尚书行六卿送别序》，其气昌大，与诸作不同耳。”余笑曰：“兄何鉴别之精若此？此余作也。”馆中出此题，柘湖偶以他事不暇作，托余代笔。时柘湖先录稿本，然后誊真，故今在柘湖稿中，此独余与柘湖知之，虽其乃弟亦不知也。兄鉴别若此，真知文哉！”午江笑曰：“非独知文，且知人矣。”盖观文可以知人，柘湖气颇促，故中年而没，然非午江精鉴，其孰能辨？
　　
　　○钟仆
　　
　　嘉靖辛丑，提学张蒙溪案临嘉兴，余儿敏功，年十六，候试于院门，背坐檐下，众拥入院，张命赶出，众争拥出门，功儿被蹂踏不能起，偶有钟仆在傍，拽起得脱。功儿诣钟仆谢之，问其仆，仆曰：“不知也。”然则院门前拽起者，殆鬼神默相之与。
　　
　　○剿寇拆字
　　
　　嘉靖癸丑四月，倭寇寇平湖，官兵失利，典史乔登死之。五月，寇复至，汤参将克宽，领兵格战，邑人汹汹。余与儿辈，夜宿东园候报，因拆二字作口号云：“曲川地可耕，长刀砍低树。元来腹有文，军口三十去。”令儿辈合之，季儿敏效，年十五，曰：“得之矣，‘剿寇’二字也。明日得报，汤大克捷，斩首三十级。”
　　
　　○斋堂梦
　　
　　先君居易公，化在嘉靖己亥，距今庚申三十四年矣。本县学举先君居官之遗爱，居乡之晚节，申允当道，奉入乡贤祠，择在今十月二日前一日。余斋宿山园之聚乐堂，梦先君席地卧堂之西隅，余亦卧侧，闻有呻吟声，以手扪之，则肤肉温然如生，问之亦微应。余喜曰：“阿爷活矣。”意若先母胡孺人卧西耳房者，遥谓之曰：“阿爷活矣。”先母亦喜应曰：“果活矣。”余意先君平生德业，沉沦既久，一旦学校公举，当道阐扬，血肉无穷，名传不朽，英灵入梦，殆昔人所谓生死而肉骨者耶！
　　
　　○汉楼灵梦
　　
　　嘉靖乙卯八月二十五日，吾邑大尹刘汉楼先生，顾余于嘉兴舟次，谓余曰：“恭喜令郎中魁矣。”余曰：“何以知之？”曰：“以梦知之。”且自言其平生梦极灵。岁丙午乡试，梦本府应太守乘轿出府，命吏检名望生员卷，少顷，应回问吏吏云止有刘某有卷，应云便将刘某解去。及赴试，谓其父乐岘公曰：“父可预备酒席，儿决中矣。县学俱无，府学止儿一人耳。”及开榜，果然，父甚奇之。梦观会试榜第四十六名，乃涿州吏，心甚不悦，谓我乃举人不中，吏反中耶？庚戌会试，梦人谓曰：“汝命甚好，只少一牛耳。”以此预知其年下第，第在癸丑矣。时以亲老就教，适选涿州，涿州学吏姓名又适与汉楼同，汉楼亦自喜其梦之应也。又梦同年中者四人，内一人甚矮，比会试中式，名又适符前梦，同年果中四人，内一人甚矮者，广济孙乔也。又梦廷试中三甲六十三名。黄榜开，有报中二甲六十三名者，先生曰非也，乃三甲六十三名耳，观榜果然。余因作《汉楼灵梦记》以遗之。汉楼曰：“何不入令郎中魁事。”余笑曰：“待开榜后，补入之耳。”越三日得报，吾儿敏功果中第三名春秋魁也。汉楼举酒贺余曰：“今可补入灵梦记矣。”遂并书之。（汉楼名存义，湖广襄阳卫人）
　　
　　○甲辰荒变
　　
　　嘉靖十七年，至二十二年，嘉兴各县荒。二十三年甲辰，大荒，平湖海盐尤甚。乡民力田之外，恒以纺织为生。是岁木棉旱槁，杼柚为空，民皆束手待毙，水上浮尸。及途中饥殍，为鸢狗所食者，不可胜数。又官粮逋负，苦于催科，田无所售，则拆屋货之苏湖各邑，不足即鬻妻女于宁绍，宁绍人每以此为业，官府知而不禁也。盖鬻之则妻女去，而父与夫获生，否则均为杖下鬼耳。有就食于野者，草根芰蔓，采撷无遗。或行乞于市，遇货食者，辄抢而奔，比追及，已入口矣。又有数十为群，至人家求食者，或不与，即相凌夺。其无赖者，伏草野中，遇人持布入市，即掩击夺之，谓之“打布贼”。数人为伙，即行劫于路及村落间，日未没，即不敢出，相结防御，通宵不得就寝。时平湖未有城，余居县市西，佃户及邻居将百人，椎牛飨之，白于县，书牌备器为守望计。至除日，忽惊传乍浦军人自东湖抢入县市矣。县市人仓遽惶惑，披靡失措，居者争收店铺，行者尽气狂奔，虽县中兵皂，亦各星散。尹丞簿尉，相聚泣下而已。惟余所飨百人者，相率备御，既而寂然无闻，始知其为讹言矣。盖饥馑流离之际，民心易摇，变起仓卒，虽智者亦无如之何矣。故当此时蠲免之令，赈济之事，备御之策，皆不可不之讲也。
　　
　　○应变操纵
　　
　　甲辰凶荒之后，邑人行乞者什之三，逋负者什之九。明年，本府赵通判临县催征，命选竹板重七斤者，检拶长三寸者，邑人大恐，或诳行乞者曰：“赵公领府库银三千两来赈济，汝何不往？”行乞者更相传播。须臾数百人相率诣赵，赵不容入，则叫号跳跃，一拥而进。逋负者随之，逐隶人，毁刑具，呼声震动，赵惶惧莫知所措。余与赵上莘辈闻变趋入，赵意稍安。延入后堂，则击门排闼，势益猖獗。问欲何为？行乞者曰：“求赈济。”逋负者曰：“求免征。”赵问为首者姓名，余曰勿问也。知其姓名，彼虑后祸，祸反不测，姑顺之耳。于是出免征牌，及县备豆饼数百以进，未及门，辄抢去，行乞者率不得食。抵暮，余辈出，则号呼愈甚，突入后堂矣。赵虑有他变，逾墙宵遁，自是民颇骄纵无忌。又二月，太守郭平川应奎，推为首者数人干法，即惕然相戒，莫敢复犯矣。向使赵不严刑，未必致变。郭不正法，何由弭乱？宽严操纵，惟识时务者知之。
　　
　　○迟速有命
　　
　　海盐吴南溪讳昂，弘治辛酉乡试，文甚得意，忽觉腹中饥不可忍，恍惚间，将试卷吞之，至贡院门，即不饥矣。谓人曰：“余不知何？故乃有此异，余终身不第矣。”越三年甲子中式，乙丑举进士，官至福建布政，宦迹甚著。以此知人之功名，不但有无系命，虽其迟速亦自有命也。
　　
　　○李及泉
　　
　　都宪李及泉，巡抚吾浙，为余言正德七年，其家避流贼之难，穴山洞以居。时及泉在襁褓，婢挟坐车先登，及泉母怀及泉将登，未及，母之兄适至，曰：“此洞人多虑为不测，吾家洞可居。”盖其家亦穴山避寇也，遂与俱往。甫入，而寇至。寇退而返，则洞倾石仆，其家十余人，及其邻之避寇者将百人，一时童粉矣。其先登之婢，亦粉身于坐车之侧。使当其时母之兄不至，或至而不邀，邀而不往，则及泉母子，已为穴下鬼矣，安有今日哉！盖人之死生贵贱，皆非人力所能为者。事若偶然，实非偶然也。及泉名天宠，乙未进士，河南人。
　　
　　○宋御史
　　
　　嘉靖丙申，余谪官潜山丞，奉委至东流阅徭册，有宋邦辅名。因忆居京时识御史宋邦辅者，问之，果宋御史也。问其产，曰：“有田四十亩。”问何不优免？曰：“与县令俞不合。”继俞者李，适来会，因问宋居家，李曰：“宋道长督子躬耕，夫人亲饷，茅屋数椽，才蔽风日，安贫乐道，晏如也。”余谓何不周之？曰：“馈纸数张即受，他物即不受。”昔巡抚公馈坊银百两，以书却之曰：“某贤未至于可养，贫未至于可周。”强之再三，卒不受。余至池州，谓太守陆所默曰：“郡有古人，宁识之乎？”陆曰：“宋道长也，杜门扫轨，乐道安贫。”余谓何不周之？陆曰：“求一见且不可得，可得而周之乎？”盖自始学至筮仕，至归田，表里同操，始终一节者。呜呼！高风远韵，海内钦仰，廉顽立懦，为百世师，其亦可以无愧也夫？
　　
　　○刘汉楼
　　
　　吾平湖尹刘汉楼为我言初第时，尝宿盖山驿门外，从人忽扣门求入，问之，云适梦神人促起曰：“虎将至，汝可急入。昨途中欲伤汝，因见刘进士失跌而去。”明早，视路傍稻田内，见一头两膝之形，深入泥中，俨然虎迹也。又于左旗营雇舟往光化时，薄暮微雨，舟数十，俱不解缆，汉楼力强所雇舟独行途中，懊恼之声不绝。是夜抵光化，次日报者云：“左旗营昨夜龙起，舟数十只一时颠覆，溺死百余人。”信乎死生有命也。
　　
　　○驾虎伤人
　　
　　吾邑赵渐斋先生佃户陆大老者，朴野勤俭，颇足衣食。忽有嘉兴捕盗兵数人，拥入其家，称贼攀指，绑缚至舟次。出一贼喝曰：“汝寄某物于彼。”贼应声云：“某物某物。”拷掠迫索。陆不胜苦楚，罄家所有，悉与之，犹不足，则卖田房为赎。既获免，不胜愤愤，告于监司，行县追问，陆素讷，不能质对，谋于渐斋，渐斋赠以诗云：“自昔只闻人捕虎，于今驾虎遍伤人。何时得向龚黄语？除盗先除捕盗兵。”若因其被害而慰解之者，且戒之曰：“慎勿泄。候质对时，有不如意，即出此。”陆如其言，遂得直，捕兵追赃发戍矣。
　　
　　○曹海山
　　
　　嘉靖三十一年七月，平湖张辕者病革，昏愦之际，被人拘置一栅阑中，见其故父张希旦，及海山故父曹爱云。曹云贤侄何故在此？张云被人捉来。曹云汝不妨，我家曹金不好了。张希旦问其故，曹云榜上有名。张曰恐是同名姓者。曹曰：“下边注定任同知，决是了。”张将栅阑推开，谓辕曰：“汝可急走。”辕遂奔出，病乃恍然愈矣。时曹海山在杭州西湖游览无恙，闻之不以为然。九月回会饮于嘉兴陈氏，中风遂不起。
　　
　　○金汝规
　　
　　吾邑金员字汝规，为人朴而愚，家颇裕，人有称贷，无不与，人亦不复还，彼亦不复取，坐是家益落。一日，其孙病，求护于所谓朱八官神者。抵暮，有贼数人打门而入，则以为朱八官至矣。见其灯烛荧煌，则以为朱八官神灵显应若此。贼入卧内，挈其衣，其妻以为神，恶其衣之秽也。则呼曰：“朱八官我衣皆洁净者，不须挈去。”及贼倒囊箧，运粮米，心窃疑之。比去，家一空，始知其为贼矣。今年八十四，眼见曾玄孙，行动饮食如壮者，其寿盖未量也，天其或者有以补之。
　　
　　○徐白云
　　
　　余检古人佳句云：“闲锄明月种梅花。”恨无可对者。嘉靖甲辰，余自太仓入觐，偕寮友数辈坐天曹席龛中，以前句索对，对者数人，俱平平耳。最后张洪斋云：“谩卷疏帘邀燕子。”清丽闲雅可爱，因揭之东园厅柱。后六年，友人徐七桥见之云：“闲锄明月，字意本虚；谩卷疏帘，似太着实。”因对云：“谩扫白云看鸟迹。”则超脱尘凡，殆有仙气，因呼为徐白云。
　　
　　○麦舟诗
　　
　　故人胡文乔迁，旷达不羁之士也，家颇零落。一日诣余出一诗于袖中，云：“藿食鹑衣鬓已秋，三丧浅土泪横流。登堂稽颡无他话，见说先生有麦舟。”读之惨然为赙之。
　　
　　○火中人
　　
　　嘉靖癸丑癸，嘉兴宣公桥失火，延烧甚众。士人黄湛泉，偶至郡，舟泊桥下，望见火中一物，如猫，火愈炽，其物愈大，少顷，即成一大红人。湛泉归数日，家亦失火，盖先兆云。
　　
　　○沈鸾
　　
　　沈鸾者，海盐孙白峰义子也。白峰为鄱阳教谕，归居海盐城外。嘉靖甲寅五月五日，海寇至，白峰率义子四人登舟避之。贼且追及，白峰弃舟奔至城东之蜡作湾，贼追及，三仆遁去，鸾独向贼叩头，且伸颈曰：“宁杀我，毋杀我主。”贼以刀加其颈，言亦不变，贼遂舍去。偶有他贼隔河向白峰将发矢，鸾踌蹰间，前贼适回，鸾求救，前贼挥他贼使退，乃得解。时贼纵横，且方雨泥泞，白峰又病不能行，鸾寻得一舟，携主登之，即前所弃舟也。相得者以为白峰死矣，其子惶遽来求尸见，白峰乃大惊喜。白峰曰：“吾自今以后之余生，鸾与之也。”呜呼，鸾可敬哉！伸颈加刀之际，士君子犹或难之，而未尝学问知理义如鸾者，可不谓尤难矣乎？呜呼，鸾可敬哉！当于古之忠臣孝子中求之矣。
　　
　　○孙燿
　　
　　余佃户孙燿，世居当湖之东，弟炤，愚且聋，兄弟各负余租，卖田五亩以偿之。其弟者多于己，余意其祖产也，而多以予弟，义之。一日，其邻有吴尧者，代弟还租若干，且欲以其所乘舟与弟共之。吴与弟素不相协，余异之，问其故，吴曰：“吾邻孙燿代弟还租，吾亦有弟，安忍坐视？”余始知向所卖者，乃燿己产，其义尤可尚也。而化及其邻，及薄归厚，又以见天理之在人心者，不容泯灭，顾无以动之耳。因扁其室曰“尚义”，而还其田，并吴所代租以为世劝。
　　
　　○纳息下气诀
　　
　　纳息下气之法，不拘昼夜，跏趺静坐，啖菜数茎，屏伏鼻息，心中默念，纳息下气一次，五六七八至九，俱气随意迸，直至后门迸出。每一口气迸至九，屈一指为记，虚右大指，屈至九指，是为九九八十一数。虚火自降，真水自生，元气周流，一无阻滞，可以却疾，可以延年。近取诸身，历有明验。其视铅汞金丹之术，相去远矣。
　　
　　○明目方
　　
　　余七旬外，每患目眩，偶检得一明目方，一省读书，二减思虑，三专内视，四简外观，五旦起晚，六早夜眠，凡六物熬以神火，下以降气，蕴以胸中七日，然后纳诸方寸。修之一月，近能数其目睫，远视尺箠之余，长服不已，洞见墙壁之外，非但明日，乃亦延年。审如是而行之，非可谓之嘲戏，亦奇方也。
　　
　　○啖菜说赠陈山人
　　
　　夫菜气薄而味淡，且不酱不盐不油也，乃造化本然性真物耳。人之一身，六气七情，纷摩胶扰，咸动心火，心火一动，五火洪然齐动，而真水销铄，元气衰枯，百病交作，身其余几，山人取造化本然之物，资其淡薄，疏爽以纳息，下气以渗泄，其纷摩胶扰，以杀其烘然炎上之势。夫然后浊气下降，清气上升是为水火既济，真气还元，百病屏息矣。昔者圣人作易，乾上坤下曰否，言天地不交，而万物不通也；乾下坤上曰泰，言天道下济而光明，地道卑而上行，故曰天地交泰，以财成天地之道，辅相天地之宜也。人与天地参，使吾之一身，火不下降，水不上升，是即天地不交之否，万物且不通，而况于吾之一身乎？能使浊气下降，清气上升，是即天道下济，地道上行，天地尚可以财成辅相，而况于吾之一身？人身小天地也。山人之术，盖有得于造化之妙者，人鲜知之，虽山人亦不自知也，故为说以赠之。
　　
　　○养鱼
　　
　　余东园有小山，环山为池，畜鱼苗二千，比年视之，头可一斤许，明年可二斤，又明年有三斤者，仅取数头，即池无遗育矣。但见残鳞朽骨，零落山隈，伺之，见一獭于沟中，捕之不能得，余谓獭食吾鱼数千斤矣。余别畜鱼一千八百于塘桥池，池可二亩，一年有二斤者，明年六月暴雨后，死而浮者三，各四斤许，明日浮者十七，又明日浮者二十四，急取粪清数桶入池中，乃止。至冬则二年矣，举网捕之，余谓当得鱼数千斤，时有西乡人在旁曰：“可得三百斤耳。”网之，果得三百斤。余问其故，曰：“鱼多则水色带赤，此水色白，故知之。”问鱼苗几何？余谓一千八百石多矣，此池止可畜二百石，入草六七担，暑月大雨后，勿入草，草入鱼腹即胀，不能堪，头插泥中死矣。夏热，鱼不甚长，春秋长驱，冬长脂，一年即大者五斤，小者四斤，一无所损。若畜多即渐消谢，鱼亦不复长矣。西乡人盖养鱼为生者，故知之甚悉，余始悟向者园池之鱼，盖亦畜多消谢耳。獭固食鱼，岂至数千斤？若非西乡人言，獭亦冤哉。
　　
　　○种莲
　　
　　余性有濂溪之癖，尝植莲于东园小池，时二月水寒，仆夫以足踏藕入淤泥中，后数日，悉浮水面成朽质矣。明年春，则命爬掘淤泥，植根生土。先是池中畜鱼，正是荷苗出水，辄为啮断，池中积石为岛，水环四面。又明年，则命植根北面，东西断以帘，春暖鱼行，辄复跃入帘中，啮尽无余矣。又明年，则命筑土成堤，东西断流。由是鱼不得复入。荷苗无恙，始见青钱贴水，继而翠盖擎珠，终则红妆烂然，清香袭人，可彻肌骨。举酒临风，真若水宫仙子，含馨佩芳，争妍竞秀，环侍左右也。或曰：“子种莲三年无成，而卒享其成，何也？”余曰：“天下之事，阻于难而废于久，无志故也。不阻不废，天下无不可为之事，岂直莲哉？”
　　
　　○稻蹲
　　
　　嘉靖二十三年，平湖海盐大荒，五六月，禾苗盛长，至七月，即蹲缩黄萎，粪多者尤甚。间有五月望后插秧者，获如平时。或谓禾苗久旱，失自然生意，烈日中车水，暑气薰蒸，粪多则泥浮根朽，故不可支。或谓历法渐差，时候稍迟，先种，则禾欲实而时未至，及时至则禾老力衰，不复能结实矣。故后种者获收，二说各有所见，然而不尽然也。大抵久早，则酷烈之气与水薰蒸，泥发浮烂，粪多则浮烂益甚，始则根松易长，及其既长，则根虚易败。先种者，方其根松易长之时，固已尽禾之力，及当结实，则禾力已衰，又值根虚易败之际，则蹲缩黄萎，理固宜然。使先种而不泥浮，则长不易盛，泥浮而不先种，则长不过时，禾力未尽，不妨结实矣。今田家插秧，宜在芒种一日之后，久旱不宜多粪，三耘后，断水数日，使根实，则可免矣。 
　　
