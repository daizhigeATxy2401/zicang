祛疑说 宋 储泳

提要
祛疑说
 　 
 
提要

　　《祛疑说》一卷，宋储泳撰。泳字文卿，号华谷，侨居华亭，工于吟咏，其诗集今已失传，惟诗家鼎脔至元嘉禾志中稍载，其遗篇一二而已。是书以平生笃好术数，久而尽知其情伪，因作此而辨之。明商浚尝刻入禆海中，而多所删削，仅存十之五六，题曰祛疑说纂，殊非储氏之旧。此为左圭百川学海所载，葢犹当时完本也。中间惟辨脉一条为论医理，墨说一条为论杂艺，余皆考阴阳五行家言，及辟方士幻妄之术，与黄白之说。其论鬼神为气之聚散，持炼为心之诚正，又谓神像之灵灵于人心，又阴阳拘忌之说，大而紧者避之，小而缓者略之，合于理者从之，背于理者去之，其言皆平易切实，足以警醒世俗。泳尝作易说，见于丁易东所引。又尝为老子注，葢虽泛滥道术，而能折衷于经义者，宜其立说之悉轨亍正也。  
　 
祛疑说

　　○易占说

　　筮易以蓍，古法也。近世以钱掷爻，欲其简便要，不能尽卜筮之道。自昔以钱之有字者为阴，无字者为阳，故两背为拆二画也，两字为单一画也。朱文公以为钱之有字者为面，无字者为背，凡物面皆属阳，背皆属阴，反旧法而用之，故建安诸学者悉主其说。或谓古者铸金为具，曰刀，曰泉，其阴或纪国号，如镜阴之有欵识也，一以为阴，一以为阳，未知孰是。大抵筮必以蓍，求为简便，必尽其法。余尝以木为三弹丸，丸各六面，三面各刻三画，三面刻二画，呵而掷之，以尽老少阴阳之变。三丸各六面，十有八变之义也。三面为三，干之九也。三面为二，坤之六也。此用九、用六之义也。三者，干之一画函三也；二者，坤之一画分二也，此参天两地之说也。三丸掷之，皆三则成九，老阳数也；三九（疑“丸”字之误）皆二则成六，老阴数也；两二一三则成七，少阳数也；两三一二则成八，少阴数也。所用者乾坤之画，以成八卦，是乾坤生六子之象也。丸象太极之一也，三三为干，二二为坤，象两也。三丸者，象天地人之三才也，毎丸得数十五，洛书皇极数也。合三丸之数而为四十有五，河图九宫数也。上二则下三，上三则下二，动静皆五故五藏于用，参以四十五数，大衍之数五十也。三丸成九于上，则三丸伏六于下，此老阳变阴之体也。三丸成六于上，则三丸伏九于下，此老阴变阳之体也。二三相对，毎丸各具三五，此三五以变，错综其数之旨也。体圆而转，变动不居也。六位相乗，周流六虚也。三丸六掷而成卦，亦十有八变之义也。既无钱背钱面阴阳之疑，又合老少阴阳之变。尝于舟中以语同志，朱子美大以为然，因着其法，与好事者同其用。

　　○辨脉

　　医者可以生人，可以杀人，所系尤重。故世子拜医，重之至也。切脉之际，沈微弦紧之小差；投药之间，表里汗下之小误，则不复有再生之理，此世之所通患，然亦在所未暇论。夫所谓脉者，世皆知王叔和之诗诀矣，左心、小肠、肝、胆、肾，右肺、大肠、脾、胃、命，此五脏六腑一定之位也。医者，于一指之间，以前半指为心，后半指为小肠，他部皆然。而或者以六腑乃五脏之应，以轻取重按之间，为五脏六腑之别。切脉之法，其设有二，彼是则此非，彼非则此是，部位未定，况望其不谬于证耶？又有大可疑者，妇人之脉，惟以尺脉之常盛常弱，与男子为相反，而脉诀谓反此背看，窃疑其有说也。夫男子妇人形体絶异，阴阳殊途也，故男生而覆，女生而仰，男则左旋，女则右转，凡阳气则自下而上，阴气则自上而下，男主施与，阴主翕受，而男子之至命在肾，而处五脏六腑之极下，女人之至命在乳，而处五脏六腑之极上，气形皆异，脉传于气形之间者也，何乃男子之与女人，略不少异耶。况背看二字，殆必有说，既言反此，又言背看，必不止于常弱常强之分而已也。及观褚澄尊生经，而前之疑者，始以自信世未始有以女人之脉背看如褚澄之说者，尊生经曰，脉分两手，手分三部，隔寸尺者，命之曰闗，去肘度尺，曰尺，闗前一寸为寸，左手之寸极上，右手之尺极下，男子顺自下生上，故极下之地，右尺为受命之根本，如天地未分，元气混沌也。既受命矣，万物从上而出，惟脾为先，故尺上之闗为脾。脾土生金，故闗上之寸为肺。肺金生水，故右手之寸，越左手之尺为肾。肾水生木，故左手尺上之闗为肝。肝木生火，故关上之寸为心。女子阴逆，自上生下，故极上之地，左寸之寸为受命之根本。既受命矣，万物从土而出，惟脾为先，故左手寸下之闗为脾。脾土生金，故闗下之尺为肺。肺金生水，故左手之尺，越右手之寸为肾。肾水生木，故右手寸下之闗为肝。肝木生火，故闗下之尺为心。男子右手尺脉常弱，初生微眇之气也。女子右手尺脉常强，心火之位也。非男非女之身，感以妇人，则男脉应诊；动以男子，则女脉顺指。不察乎此，难与言医。褚澄尚主，为宋驸马都尉，察脉如神，著书十篇曰，尊生秘经，此其一也。

　　○辨针

　　阴阳家之说尚矣。其间得失是否，未易轻议，要亦验诸事，折诸理而已。地理之学，莫先于辨方，二十四山，于焉取正，以百二十位，分金言之，用丙午中针则差。西南者，两位有半，用子午正针则差。东南者，两位有半，吉凶祸福，岂不大相逺哉。此而不明，他亦奚取？曩者先君卜地日者，一以丙午中针为是，一以子午正针为是，各自执其师传之学，世无先觉，何所取正，而两者之说，亦各有理，主丙午中针者曰，狐首古书，専明此事，所谓自子至丙，东南司阳，自午至壬，西北司阴，壬子丙午，天地之中。继之曰，针虽指南，本实恋北，其说盖有所本矣。又曰十二支，辰以子午为正，厥后以六十四卦，配为二十四位，丙实配午。是午一位而丙共之，丙午之中，即十二支单午之中也。其说又有理矣。主子午正针者曰，自伏羲以八卦定八方，离坎正南北之位，丙丁辅离，壬癸辅坎，以八方析为二十四位，南方得丙午丁，北方得壬子癸，子午实居其中，其说有理，亦不容废。又曰，日之躔度，次丙位则为丙时，次午则为午时，今丙时前二定之位，良亦劳止。因着其说，与好事者共之，但用丙午中针，亦多有验，适占本位耳。

　　○墨说

　　制墨之法，取烟不过欲其轻逺，而水之重轻，胶之分两，随时増减，大槩不甚相逺。世人往往入他药，以助其黒色，发其光焰，不知天下至黒，何以加于油烟，入药一分，减色一分耳。惟当事治胶法，煎胶之次，恐其滞也，有药以醒之；恐其烈也。有药以败之，故药去而性存，胶成而体不杂。胶烟之外不用一药，此墨之所谓胶法也。夫烟之所以黒者，捣练之功也。今之制墨者，以手搜剂，缓则燥裂，一再蒸之，已失其性，况敢捣练千杵耶？得制胶之法，又能缓胶之性，则入铁石臼中，捣之一二千下，胶性如饴，惟意所适，然后作铤，出烟之黒色，发烟之光焰，未有过于此者。区区秦皮紫草之类，适为胶法累耳。雅意文房者不可不知此理。

　　○行持是正

　　心诚意之学，道家之行持，即吾儒格物之学也。盖行持以正，心诚意为主，心不正则不足以感物，意不诚则不足以通神，神运于此，物应于彼，故虽万里，可驱摄于呼吸间，非至神孰能与此？呜呼！广大无际者，心也；隔碍潜通者，神也。然心不存则不明，神不养则不灵，正以存之，乆而自明；诚以养之，极而自灵。世之学者，不务存养于平时，而遽施行于一旦，亦犹汲甘泉于枯井，采英华于槁木，吾见其不可得矣。及其气索神惊，取侮致败，乃归怨神之不灵，法之不验良，可悲也。

　　○符印呪诀不灵祭将召邪

　　符印呪诀，行持之文具也；精神运用，行持之玄妙也。感应乃其枝叶，炼养乃其根本。不知其根本玄妙，而徒倚符印咒诀，为事虽甚灵验，亦徒法耳。盖符印本不能自灵，依神通而感应。茍得感通之道，何假符印咒诀哉。彼时师不达深妙，持将祭则灵之说，以愚后人，遂使后学一意祭赛，损物伤生，召引无依，求食之鬼，日至月増，结成徒党，自谓驱摄，指挥如意，不知以邪攻邪，实有损于行持者之身也。余自緫角爱行持，传授殆徧，法书数箱，印几百颗，意谓法止于此。道心坚猛，天诱其衷，忽遇至人，授以口诀，不出数旬，遂纵横于诸法中，方知将吏只在身中，神明不离方寸，符印咒诀，皆符合之具也。世之志尚清髙，雅意道法者，不可不知此理。

　　○咒水自沸

　　移景法，正法出于自然，故感应亦广大；邪法出于人为，故多可喜之术。余旧见咒水者，不施药物，立使腾沸，始甚竒之，及得其说，乃以猪囊藏袖中，用手法助之耳。如移景之法，类多髣髴，惟一法如烈日中影，人无不见。视诸家移影之法特异，及得其说，乃隐像于镜，设灯于旁，灯镜交辉，传影于纸，此术近多施之摄召，良可笑也。大抵行持正法，不过正心诚意而物格，本无心于竒怪之应，非如邪法之専于愚世骇俗，耸动见闻也。至于召雷而雷，祷雨而雨，此亦诚通物格之妙，自然而已，岂容以人伪参之哉。

　　○叱剑斩鬼

　　幼时，尝闻一道士，有斩鬼之法，毎置剑空室中，以水潠之，叱其斩妖，对众封闭，来日启之，流血满地。数年后，旅寓中得亲见此道士，既久闻名，厚加礼遇，而求其法，始甚珍秘，久之许传。乃出示一草实，宻以擦剑，含水大喷，经夕视之，水皆血色，一见释然。盖人之与鬼，阴阳一气耳，一气受形而为人，一气离形而为鬼，血因形而生，既不受形，何从有血。天下未有无形而有血者，君子可欺以方，难罔以非其道，惟逹理者，不受非道之欺。

　　○咒枣烟起　咒枣自焦

　　旧闻咒枣而烟起，或咒而枣焦者，心虽知其为术，不知其所以为术也。后因叩之道师，乃知枣之烟者，藏药于枣，托名以咒，捻之，则药如烟起。其枣之焦者，藏镜于顶，感召阳精，举枣就镜，顷之自焦。是知竒怪之事，非药则术不足，多也。

　　○烧香召雷神　钱入水即化

　　向有行雷法者，以夜逰艾纳数药合而为香，毎烧则烟聚炉上，人身鸟翼，恍如雷神，所至敬向，不知其为药术也。师巫多挟术以欺世，向见一女巫，应有祈祷，必纳香钱，使自投于浄盂中，随即不见，人多神之。后得其术，乃用荸荠、水银杂草药数种，埋之地中，七七药成，毎宻投少许于水中，钱入即化，挟邪术，托鬼神以欺世。如此类者甚多，不欲尽纪，姑叙数端，以祛后来者之惑。

　　○请封书僊

　　降笔之法甚多。封书降笔者，最异其封愈多而牢，其拆愈易而疾，惑而信者多矣。不动全封，可随意而书写，或以天麻子油书之，不见其迹，此实鬼拆书之术耳。然有挟此资身者，故不欲着其所以拆云。

　　○呼鹤自至

　　向遇一道友，能呼鹤雀之类，从而求之几月，乃许传授。其法用活雄鸠血书符“杀命助灵心已不喜”，先授七字咒，约旦日教以作用。阅其咒语，尽从反犬，有狐狸等字，方知此为岭南妖术耳。遂不卒受其说，彼察知，不悦，亦就辞去。戏已无益，况左道乎？好怪伤生，尤非仁人君子之事。

　　○呼鼠　祛蚊

　　自幼爱接道友，有一人能呼鼠羣聚，久之遣去。亦能祛蚊，自谓以法追禁，始亦疑之，夕相与处，察其动静，悉非咒法。每欲呼鼠，必先期収市狼粪黑犬皮之类，惟祛蚊之术，不可知。一夜醉寝，取其箧中香末试烧，蚊悉逺去，但不知其用药，然正作荷花香。来日叩之，微笑不答，想亦荷花之须耳。

　　○覆射

　　覆射之法甚多，如复命认钱之类，无非暗号；如左右多少之类，出于算法，此不足道。惟一法用七言诗两首，括天下字，凡有音者，皆包罗而不遗，两诗各四十九字，分前后片，前片四十九字，内以三字分上去入声，一字为迭，实四十五字耳，此四十五字分喉齿唇舌四音。后四十九字緫括诸韵，合成反切，故天下字无不可知，人但见其或击锣鼓，或用片纸，反复以钱，不知其以四十九字，寄幸于此也。然可求者字之音，难穷者字之体，必能通文理而后可学，否则亦徒然尔。然立法简妙，不可得以智识推度，因着此以广好事者之见。

　　○知术

　　欺世之术，君子之未逹者固多，察之，察而知其所以为邪足矣。如知其邪而邪之，非上善之用心也，故余特叙其术之大概，而不言其全，正虑是也。

　　○邪正

　　人惟一觉性耳。觉之一字，可以断疑情、祛邪妄、一杂乱、返真常。人茍气宇清明，心神虚爽，邪魅何从而入。惟其昏扰浊乱，自生颠倒见解，故外邪客气乗之。然外邪客气，即我之颠倒见解而已，非外来也。由内不自正，故曰外邪。心无所主，故曰客气。当知觉性易昏，惟诚以养之则明，定以持之则清，清明之极，道乃可成，尽敬事神，不若还以事其性，天之神也。

　　○鬼神之理

　　世之论鬼神者有二，持福善祸淫之说者泥于有，持万法惟心之说者着于无，不究端倪，皆非至当。夫鬼神者，本无形迹之可见，声臭之可求，谓之有则不可；至于寒暑之代谢，日星之运行，雷电风雨之倐变倐化，非鬼神之显著者乎？此谓之无则又不可。盖天地之间，惟阴阳耳。天地者，阴阳之祖也。神者，天之阳精。鬼者，地之阴气。阴阳者，天地之妙用。鬼神者，阴阳之变化。自天统开于子轻清之炁，一万八百年升而为天，天之晶华，凝结而为日月星辰，成象既着，功用乃行。地统开于丑重浊之炁。一万八百年凝而为地，地之灵气，融结而为山川河岳，成形既定，肸蠁攸召。天之一气，列而为清明之神，主造化，运四时；地之一气，锺而为福徳之鬼，镇土宇，司五岳。如天一生水于北，水之精化为玄武，位镇朔方，此天地自然之道，岂驱而为之哉？鬼神者，阴阳显著之名耳。二气运行，本无形迹之可见，固不可谓之有，及其机微之积，错揉之变，则风霆流形，妖祥示象，此天地之鬼神也。故圣人谓鬼神之徳，易谓鬼神之情状，又岂可谓之无乎？鬼神者，阴阳之粹精也，依气而聚散。气者，形之始也，气聚则显然成象，气散则泯然无迹，本于无而出则有，出则有而入于无。古人谓鬼隐龙匿，莫知其踪是也。夫幽深寥閴，沦寂无声，视之不见，聴之不闻者，推本则无也；或见光景，或闻音声，如在其上，如在左右者，气感而有也。惟人禀阳于天，受阴于地，生神于阳，成形于阴，鬼神造化，皆备于我，特其体有小大，故鬼神之功用，与天地有等殊耳。知此理则知鬼神之情状。

　　○阳神阴灵之说

　　有客举倩女离魂话，因及张紫阳与雪窦禅师入定事，谓雪窦以禅定成至阴之爽，故不能持物而还，紫阳以金丹凝至阳之神，故能持果而返，此事之有无不必深辨，大概先辈以此别性宗与形神俱妙之功用不同耳。因语客曰，阳神能运物，阴坤不能运固也。今山魈、物精、邪鬼而已飞瓦走石，运致寳货，瞬息千里，谓之阳神可乎？客不能对。后毎以此问人，莫得其说。呜呼！知此说者，其知性命之所以不同欤。

　　○天道不逺说

　　尝观刘向《灾异五行传》，后世或以为牵合。天固未必以屑屑为事。然殃咎各以类至，理不可诬，若遽以牵合少之，则箕子之五事，庶征相为影响顾，亦可得而议乎？试以一身言之，五行者，人身之五官也，气应五臓，五气调顺，则百骸俱理，一气不应，一病生焉。然人之受病，必有所属，太阳为水，厥阴为木是也。而太阳之证，为项强，为腰疼，为发热，为恶寒，其患杂然而并出，要其指归则一，出于太阳之证也。犹貌不恭而为常雨、为狂、为恶也。况五官之中，或貌言之间两失其正，即《素问》所谓阳明厥阴之合病也。其为病又岂一端之所能尽哉。以一身而察之，则五事庶征之应，盖可以类推矣。刘向《五行传》直指某事为某征之应，局于一端，殆未察医书两证合病之理也。后之人主五事多失其正，受病盖不止一证，宜乎灾异之互见迭出也，局以一征论之未为得也。夫冬雷则草木华，蛰虫奋，人多疾疫，一炁使然。景星庆云，不生圣贤则产祥瑞，象见于上则应在于下。如虹蜺，妖气也，当大夏而见，则不能损物，百物未告成也；秋见则百糓用耗矣，或入人家而能致火，饮井则泉竭，入醤则化水，和气致祥，妖气致异，厥有明验，天道感物，如响斯应，人事感天，其有不然者乎？如风花出海而为飘风，山川出云而为时雨，农家以霜降前一日见霜，则知清明前一日霜止，霜降后一日见霜，则知清明后一日霜止，五日十日而徃前后同占，欲出秧苗，必待霜止，毎岁推验，若合符节，天道果逺乎哉。感于此则应于彼，有此象则有此数，乃不易之理也。

　　○神像所以灵

　　设土木像敬而事之，显应灵感，此非土木之灵，乃人心之灵耳。夫坛场社庙，或兴或废，有灵有不灵者，系人心之归与不归，风水之聚与不聚。盖人者，具真觉之灵，受中和之气，天地之内，莫灵于人，人心所聚，灵气之所聚也。彼得风水之利者，气脉停止，人心精爽得以依之，此所以愈灵而愈兴也。其失风水之宜者，和气不聚，人心精爽无所依栖随而荡散，此所以日废而不灵也。凡坛场立于风水会聚之地，而人心归乡未有不灵而福徳者，愚人不知此理，欲助其灵，乃取活蛇生鸦，或缚狝猴藏于土木偶之胸腹，此非助灵之道，实助其妖孽耳。知者不可以不戒。

　　○阴阳家多拘忌

　　太史公言“阴阳家多拘忌”，信哉斯言。将尽从之，则彼可此否，不胜其牵制；将尽弃之，则祸福显验，有不可诬者。然则何为而可？余为之断曰：大而紧者避之，小而缓者略之，合于理者从之，背于理者去之，如太岁一星【出元经非岁建也】，九梁会煞之类，此大而紧者，所当避忌。如蚕室太阴，狼籍流财之类，此小而缓者，可以略去，不必尽求合也。如岁位吉凶，九宫飞白，六壬之四，杀没于四，维六神制于六道，遁甲之趋三避五，逼迫刑格，旨意玄微，立法深妙，皆万世不可刋者，所当遵用。夫复何说，如四冲所通忌活曜，则取以为吉，三方实死法五符，谓百无所忌，不通于理，乌可凖凭？论阴阳者，既知去取，又当以胸中活法参之。如金神恶煞也，其权司秋，其位居兑，正秋作之，复值巳酉，丑地决不免祸。如作于夏，或值丙离，权去势衰，未为深害，即此而论，则活法可类推矣。故曰安得圆机之士语九流乎？此太史公之微旨也。夫人生天地间，应变酬酢，未有不为阴阳束缚者，乌可不知所趋避哉。惟君与相，势位力量可以斡造化，赞阴阳，镇靖方隅，制伏神煞，下此所不当忽也。至于穷理尽性之圣贤，得道心空之髙士，离五行，超物外，天地不得违其机，鬼神不得窥其迹，岂阴阳所能笼络哉，如此者又不可以概论。

　　○辨身壬法

　　阴阳家多拘忌，逹者固不当一切求合。然吉凶影响，要不可废。如酒醋遇弦而生涎，糟醤遇潮而作涌，鸡子日中则正，日昃则偏，鹊避岁君，燕避戊巳，一炁运化，万物莫逃，人亦天地之一物，岂能独立于阴阳之外哉。自羲和之学失其世守，而文字之传或多剽切，世罕精于此道。如造作一法，人所当用，大要先论身壬之法，则大不可晓。夫所谓身壬者，阴阳二命皆起于壬也。其诗有曰，阳遇牛门当返照，阴逢鸡岭急须回。故十岁起亥，阳命遇丑而返，阴命遇酉而回，举世用之，殊不察理之所在。其法一十起亥，二十在丑，三十在子，四十在亥矣。今逐年行运，二十九岁在邜，四十乃在寅，寅与亥相去四位，一凶一吉，何去何从，先贤立法，宜不如此之舛且戾也。惟朱子羙家藏其祖秘书，得其全法，颇合于理，未尝语人。其诗有曰，阳遇牛门当返照，阴逢鸡岭急须回。跳过三宫双女位，一年一位逆归来。阴遇午申为大利，阳逢寅子永无灾。得此全法，乃合身壬之运，其流年所至，悉与起数脗合。如四十在亥，流年四十亦至亥，并无差舛，乃知剽切之学，误天下后世多矣。此大而要切者其疏缪且如此，况其它星煞乎？大抵吉凶星煞，不外乎数，此法自壬而起，壬水数一，故起法悉本于一，运于三而成于五，合三五一之数以为用，此所谓身壬之法也。立法而不本于理，不合乎数，吾未敢以为智者之剏法也。【阳命一十起亥，二十子，三十丑，三十一越三位而在巳，顺至子得四十。阴命逆行，一十起亥，二十戍，三十酉，三十一申，三十四至巳，三十五丑。】

　　○赤口煞

　　赤口，小煞耳。人或忤之，率多鬬讼。原其起法，以四位求之，常值于巳，以十二支求之，常值辰戌，盖魁罡乃天之恶神，巳位属蛇，有囓人之毒也。然用之亦活法，不可以此小害，遽废良日。如赤口值寅巳酉戌，则不可用，余皆无害，盖四位所属，皆能以口伤物，其煞乃行他位值之，不必尽避。

　　○驿马是先天三合数

　　八卦未画数泯于理自天出河图而后有先天之八卦先天之数由是出焉故大挠氏作六十甲子亦以一二三四五而定火土木金水之数圣贤立法未有不参于理本于数者也今世之所谓驿马者先天三合数也先天寅七午九而成五合数二十有一故自子顺至申凡二十有一而为火局之驿马亥邜未之数四六与八合为十八故自子顺至巳凡十八而为木局之驿马木火阳局也从子一阳而顺转金水阴局也从午一阴而逆行故申子辰之数七九与五合为二十有一故自午逆至寅凡二十有一而为水局之驿马巳酉丑之数四六与八合为十八故自午逆至亥凡十有八而为金局之驿马此驿马之法所由立也

　　○三刑是极数

　　子邜一刑也。寅巳申二刑也，丑戌未三刑也。自邜顺至子，子逆至邜，极十数而为无礼之刑，寅逆至巳，巳逆至申，极十数而为无恩之刑，丑顺至戌，戌顺至未，极十数而为恃势之刑，故皇极中天，以十为杀数，积数至十，则悉空其数，天道恶盈，满则覆也，此三刑之法所由起也。

　　○六壬三杀乃先天四冲数

　　壬式之忌，莫大于三煞，三，命家谓之破碎。阴阳家之用，莫先于身壬，而身壬之忌，亦莫大于三煞，犯之则祸常不赦。世人徒用之而不知其所以然也。盖巳酉丑者，五行之杀气也，而巳酉丑之所以为杀者，先天数之四冲也，夫子午之数各九，邜酉各六，緫为三十，自子顺行极三十而见巳，是为四仲之正杀，寅申各七，巳亥各四，緫二十有二，自子顺行极二十二而见酉，是为四孟之正杀，辰戌各五，丑未各八，緫二十有六，自子顺行极二十六数而见丑，是为四季之正杀，此壬申三杀之所由起也。

　　○贵人是十干合气

　　甲戊庚牛羊乙己鼠猴乡，自昔相传以为贵人。或者谓当以甲戊在牛羊【云云】，庚辛逢马虎为是，两位各主两干，在字与庚字相类，六字与庚字相若，此乃传冩之误，始亦疑之，后得其法，则知当以古法为正，此特后人妄议之耳。盖贵人者，十干之合气也。其法以十干布十二支，而辰戌不居，对冲为虚，夫辰戌乃贵人之狱，所以不居。贵人相对为天空，故虚其冲也，日贵顺布，甲在子，甲与己合，己贵在子；乙在丑，乙与庚合，庚贵在丑；丙在寅，丙与辛合，辛贵在寅；丁在夘，丁与壬合，壬贵在夘；戊在巳，戊与癸合；癸贵在己，午为对冲则虚之，己在未，己与甲合；甲贵在未，庚在申，庚与乙合，乙贵在申；辛在酉，辛与丙合，丙贵在酉；壬在亥，壬与丁合，丁贵在亥；癸在丑，癸与戊合，戊贵在丑，十干顺布十位，已周乃再以十干起申逆布之以求夜贵以甲在申乙在未丙在午丁在巳戊在夘寅为申之冲则虚之己在丑庚在子辛在亥壬在酉癸在未一逆一顺而昼夜二贵定矣且甲之起于子申何也盖贵人属土正位丑未乃坤卦二五黄中之合气也。先天卦之坤在正北子位，河图之坤在西南申方，故昼夜二贵，所以起于子申也，布而为图，一见可决。

　　（图畧）

　　○黄白之术

　　世以黄白之术自诡者，名为爇客。又曰炉火小则轻瘦，金银以为糁制，大则结成丹母，名曰匮头。持燕雀不生鳯，狐兎不乳马之文以证用母之说，或切其真母，易以他物，或制而为匮，以邀重谢。凡水银入匮，必食其母以成寳，再三为之，母气既竭，金银已尽，则水银为烟焰之归矣。或有用汞以取银之体，用药以食金之色，养火见寳，名曰隔窻取母。或以金银为鼎器，实水银于草药炼而成寳，名曰玉女飜身。或以水银胆矾炼于铁鼎，食顷成就，然其体似银则色黄而体顽，似金则体坚而色淡，似铜则质润而色鲜，盖水银食铁之英华以为体，胆矾变铁之颜色以为黄，自谓转身便成真寳，未有不为所欺者。如叶荷之有水银，灰苋之有铅锡，皆在七十二种龙牙草药之数，此又炉火中之可观者，下此皆无足道，不欲详述，，士志于道，幸勿于此加意。

　　○烧金炼银

　　道家有金丹之说，故学者多以煅炼黄白为事。不知金丹者，人之真阳，乃向上妙道借谕为金，即禅宗之所谓金刚不坏身，取其不生不灭，永劫长存，具不漏之体也；丹者，干为大赤纯阳，干金故号为丹，岂徒以黄白为事？况黄白之术，神僊用以助安贫乐道之士，今志求黄白者，心已贪甚，岂肯授此以遂其贪哉。借使得之，日成万两，何救于生死大事，况复不易可得，遂使设欺规利之徒，投其所好，多致败家，不思彼有是术，自能致富，惟恐人知，又何待以传授资身也。大抵志于黄白者，已非清髙之士，岂足以学道哉。

　　○煅朱砂说

　　朱砂，体阳而性阴，故外色丹而中含真汞也。用逺志、龙齿之类煅之，则可养心；用枸杞、地黄之类，则可以补肾；用南星、川乌之类，则可以驱风；以胡桃、破故纸之类，则可以治腰肾；以川椒、厚朴之类，则可以实脾气。随其佐使而见功，无施不可。向昧此理，每得一方，守以为法，岁月浸久，所収既多，所知稍广，因悟此理，其后随意用药，炼之无不适用，毎恨见之不早，因以所得着之，或可为服食之助，老于煅炼者，试以此说质之，亦必点首。

　　○服丹药

　　金石伏火丹药，有嗜欲者，率多服之，冀其补助，盖方书述其功效，必曰益寿延年，轻身不老，执泥此说，服之无疑，不知其为害也。彼方书所述，诚非妄语，惟修养之士，嗜欲既寡，肾水盈溢，水能克火，恐阴阳偏胜，乃服丹以助心火，心为君，肾为臣，君臣相得，故能延年。况心不外役，火虽盛而不炎，以火留水，以水制火，水火交炼，其形乃坚，虽非向上修行，亦养形之道也。彼嗜欲者，水竭于下，火炎于上，复助以丹，火烈水枯，阴阳偏胜，精耗而不得聚，血渇而不得行，况复喜怒交攻，抱薪救火，发为痟渇，凝为痈疽，或热或狂，百证俱见，此丹药之害也。人既不能絶欲，惟当助以温平之剂，使荣卫交养，有寒证则间以丹药投之，病去则已。或者不知此理，毎恃丹药以为补助，实戕贼其根本耳，岂善摄生之道哉。

　　○论男女之分生杀之炁

　　两仪立天地之体，一炁妙阴阳之用，一阖一辟之间，阳生阴杀，贯乎万有。受其正气则为人，冗杂之气为异类，莫不有雌雄焉，原其受气之初，辟炁为男，阖气为女，一阖一辟，男女攸分。《道藏》所载，以龙吟虎啸，不后不先，为结胎之始，以精血相包；处内处外，定男女之像，是则是矣，殊不知所以使之然者，盖有自然而然者矣。使之然者，其动静阖辟之机乎？人之生也以此，及其死也亦然。某日而死，则受某日之杀气，此理盖行乎其中，而不可见者也。阴阳家所载，有雌煞，有雄煞，有出有不出焉，其说似不可信。然雌煞不出，则死者之右足钳而向左，雄煞不出，则死者之左足钳而向右，雌雄煞皆不出，则左右足皆钳而相向，皆出则左右足皆向外而不钳，岂非生杀之炁，贯乎万有而着见于外之象乎？一炁之至，着而可见者，莫八风若也。是故春而南风则雨，夏而北风亦然，八节之日，风来正位则百糓成熟，失位则否，生杀之炁行乎其中，风其发见者也。尝观圃人当春之接花木，一值南风，十有九死，虽老圃莫知其所以然者，当盛阳而阴气应也。呜呼，人受天地之正气以生，盖亦谨阖辟之机以全，是炁之正乎？不然则中立于两间，何所恃而生乎！格物之士，试深思之。

　　○龟卜说

　　龟卜之法，自古有之，周官立龟人之职，洪范叙稽疑之畴，太更着龟筴之传，理不可废。自官失其守，世莫有精其术者。洪范所载曰雨、曰霁、曰蒙、曰驿、曰克，而食墨不食墨之说未闻焉。太史公分四时而定吉凶，以横正安节观其身，以肣开俛大观其首足，而雨蒙之说不及焉。今之龟人，又不过定五乡动静，首足肣直而已，小得大遗,莫诣其奥。然其说亦复有三焉，一兆固有五乡，首甲乙而足壬癸，此举世之所通用，或以日辰为祖，而定五乡之变，如丙丁日则首起丙丁，而次戊己，庚辛居戊己之中位，甲乙乃居足焉，十干皆然。而甲乙之日，乃居甲乙之正位，谓古人以甲乙日为起例，而后人遂以为定例也。或又以本位为祖，而变五乡之用，如腰金之兆金位也，则以甲乙为财爻，金克木也，以丙丁为官鬼，火克金也，木兆则以戊己乡为财爻，庚辛乡为官鬼，其说尤为合理。而又有一法，则以五乡之动者，察其为金木水火土之象，随本乡而定吉凶。如甲乙之乡动，而有金之象则为官鬼，有水之象则为父母，战则不祥，相生则吉，所谓动者驿也，战者克也，霁者食墨也，蒙者不食墨也。太史公以四时定吉凶，其亦日辰变五乡之义乎？世无造妙之学，其孰从而质之。

　　○刻漏说

　　自古刻漏，必曰壶大几何，受水几何，又有水重水轻之别。渇乌之觜，吐水如发，惟恐不细。向制此器，以备火候之用，出水入水，为制不同，大抵一尘入，水渇乌旋塞，未尝有三日不间断者。中夜以思，忽得其说，但使渇乌之水，大如中针，则小小尘垢，随水而下，不复可塞，不过倍受水之壶而已。制器一成，不复间断，深思其故，始得其说，因着之以传好事者。

　　○大五行说【近世谢黄牛作大五行歌附会不经曲为之说不足取】

　　向为先子卜地，徧叩日者，就参地理之学，虽各守其师说，深浅固未易知，但二十四位之五行，亦有两说，莫之适从。自古所用大五行，虽郭璞元经，亦守其说，谓之山家五行，然先辈皆谓莫晓其立法之因。既无可考之理，古今岂肯通用而不疑者哉？近世蒋文举只用正五行以配二十四位，壬癸亥子为水，丙丁巳午为火，一如三命六壬之说，自谓得杨松筠之学。又有蜀中一家，谓是希夷先生之传，亦以子亥为水，巳午为火，与蒋说同，而独以壬位为火。其书则阖辟八卦，消息律吕，其行山定穴，一以卦象。律吕为本，上生下生，如黄锺用林锺之类是也。年月日时，则用卦气，生旺如辟，干候大有之类是也，其学行于东川，为书十篇。卦爻律吕之用，有阴有阳，有消有破，有生有合，其立法虽与蒋氏不同，而五行之说甚不相逺。然则大五行之说，果可废乎？可得而废，则古人何以更相传袭？而用之于是，深思其理，求之太一统纪之数，而不可得；求之皇极先天中天之数，而不可得；求之后天化合五运六气之说，而不可得；反而求之卦画，于是得其说焉，分列于后，庶几易见。

　　干卦纳壬甲　干为天，天一生水

　　水　戌【壬戌水】　子【坎正卦】　寅【甲寅水】　甲【甲属寅干卦纳申】

　　　　辰【壬辰水】　巽【壬辰水巽属辰】　申【甲申水】　辛【乙酉水辛属酉】

　　戌属干，自戌顺一周匝至辛而极，干阳极而变坤，故辛纳乙

　　坤纳乙癸　坤为君火

　　火　午【离正卦】　丙【乙己火丙属巳】

　　　　乙【坤卦纳甲】　壬【乙亥火壬属亥】

　　坤用乙而不及癸者六癸皆不化火也癸却自化木

　　木　邜【震正卦】　艮【癸丑木艮属丑】

　　　　未【癸未木】　巳【己巳木】

　　金　酉【兑正卦】　干【庚戌金干属戌】

　　　　亥【辛亥金】　丁【兑卦纳甲】

　　土　坤【本宫正卦】　丑【辛丑土】

　　　　癸【庚子土癸属子】　庚【戌申土庚属申】

　　木受坤化，终于已之阴土

　　土受干化，终于戌之阳土

　　干用壬申而生水，坤乙生火，而癸生木，各主八位。乾坤用足，继以长男长女，庚辛运化，金土攸定，五气迭布，造化之功备矣。本以卦画象数，参之六十甲子，始得窥其立法之端倪，不悖经旨，允合象数，后有明者，不易吾言矣。

　　大五行出于乾坤者，十二位出于六子者，亦十二位合六子足以当乾坤之数。盖乾坤之策三百六十，合六子之策亦三百六十，足以当乾坤之策也。但郭景纯所载，未本属木，而金土木各得四位，故山家五行篇曰，癸丑坤庚名稼穑，艮震巳未曲直木。今皆以未属土，殆必有所据，其理亦通，木三金四土五是也。然一为数之元，緫摄八位可也，火何以不二不七而四耶？二说未知孰是，将以质诸専门之学。造理之士云，山家五行，郭景纯既以名篇，又于葬元一篇论坎坤水土之山，则曰崇土益申，长生位也。及论艮山，则曰崇土益亥，非木之长生乎？论巽山，则曰崇土益申，水长生也。此又景纯笔之书而用大五行之明证也。

　　医书有左瘫右痪之证，人身，一气脉也，一息徃来，骨节毛窍，何徃不达。及其感疾，左瘫者病不及右，右痪者病不及左。五脏六腑，一而已矣，岂有限界使左之病不得右，而右之病不得左耶？夫五脏皆一，而肾独有二，左为肾而藏精，右为命而藏气，神依气立，故曰神门，配壬子之水，是以人之精败者必左瘫，气败者必右痪，两肾各有所主，故其病亦各有所归。壬子一位也，子属水而壬属火，左肾配子，右肾配壬，子水为精，壬火为神，五臓犹五行也，六腑犹六神也，甲乙配青龙，丙丁配朱雀，庚辛配白虎，壬癸配玄武，戊乃配勾陈，已乃配螣蛇，盖坎水纳戊，离火纳已，故五行而有六神，犹五脏而有六腑，壬火子水之说，近取诸身，理尤明甚。

　　○辨岁本说

　　胡汝嘉《岁本论》谓“今夜之子时，即是来日。”则今年之子月，当为来年，立论详而易明，引证的而易信，故近世多以十一月为来年。向因先子葬用子月，悉主汝嘉之说，或谓春夏秋冬，一岁之叙也，岂有冬而后春之理？帝尧之厯象，授时亦首春而次夏，夫子谓行夏之时，以其得天道之正也。两说交战于中，深思其故，久之乃得其说，然后决以吾夫子之言为正。夫毎日之有十二时者，太阳随天之运，而周行于方隅之十二位也，故日到子方则为子时，到午方则为午时。毎年之有十二月者，太阳丽天而歴于天轮之十二星次也，是以日次子位当虚宿之躔度而立春，虚乃子位之正，天中之一阳也，天道左旋，日次子而为春之正月，次亥为二月，次戌为三月，左旋而厯十二位，以定十二月也。地道右旋，故毎日之太阳在子位为子时，顺子丑寅邜，歴十二位而定十二时也。盖太阳毎一日顺行十二方隅，而为十二时。太阳毎一岁逆躔十二星次，而为十二月，胡汝嘉不晓厯法，故为此论，知天道更新于子，而不知太阳次天轮之子为更新也。是说也，惟深于星厯者知之。

　　正月建寅，太阳次虚，太阴次危，日月皆在天轮之子位，此天道之一阳更新也。  
　 
 

