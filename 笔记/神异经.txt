神异经　　汉 东方朔

　　东方荒外有豫章焉（樟木），树主九州。其高千丈，围百丈，本上三百丈，本如有条枝，敷张如帐，上有玄狐黑猿。枝主一州，南北并列，面向西南。有九力士操斧伐之，以占九州吉凶。斫复，其州有福；迟者州伯有病；积岁不复者，其州灭亡（亡言州伯死，复者木创复也）。 

　　东方有桑树焉，高八十丈，敷张自辅。其叶长一丈，广六七尺。其上自有蚕，作茧长三尺，缲一茧，得丝一斤。有椹焉，长三尺五寸，围如长（此桑是间桑，但树长大）。 

　　荒外有火山，其中生不昼之木，昼夜火燃，得暴风不猛，猛雨不灭。 

　　南方大荒之中有树焉，名曰祖、稼、■〈木匿〉。祖，柤梨也；稼，株稼也；■〈木匿〉，亲■〈木匿〉也。三千岁作花，九千岁作实。其花蕊紫色，其实赤色，其高百丈，或千丈也。敷张自辅，东西南北方。枝各近五十丈，叶长七尺，广四尺，色如绿青，禾皮如桂，树理如甘草，味饴，实长九尺，围如长，无瓤核，竹刀割之如酥，得食复见实即灭矣（张茂先注曰：言复见后实熟者，寿一万二千岁）。 

　　南方大荒有树焉，名曰如何。三百岁作花，九百岁作实。花色朱，其实正黄。高五十丈，敷张如盖，叶长一丈，广二尺馀，似菅苎，色青，厚五分，可以絮如厚朴材理如支九子，味如饴，实有核，形如棘子。长五尺，围如长，金刀剖之则酸，芦刀剖之则辛。食之者地仙，不畏水火，不畏白刃（刃刀之属。言地仙者，不能飞在地，从人去也）。 

　　东方有树焉，高百丈，敷张自辅。叶长一丈，广六七尺，名梨，如今之柤梨，但树大耳。其子径三尺，剖之少瓤，白如素，和羹食之，为地仙。衣服不败，辟穀，可以入水火也。 

　　东南荒中有邪木焉，高三千丈，或十馀围，或七八尺。其枝乔直上不可■〈冉阝〉也。叶如甘瓜，二百岁叶落而生花，花形如甘瓜，复二百岁落尽而生萼，萼下生子，三岁而成熟。成熟之后，不长不减，子形如寒瓜（似冬瓜也），长七八寸，径四五寸。萼复覆生顶（言发萼而得成实），此不取，万世如故。若取子而留萼，萼复生子如初，年月复成熟，复二年则成萼，而复生子。其子形如甘瓤，少■〈柬见〉，甘美，食之令人身泽。不可过三升，令人冥醉，半曰乃醒。木高，人取不能得，唯木下有多罗之人，缘能得之（多罗国名）。一名无叶，世人后生不见叶，故谓之无叶也。一名倚骄（张茂先注曰：骄直上不可那也）。 

　　东方有树，高五十丈，叶长八尺，名曰桃。其子径三尺二寸，小核味和，和核羹食之，令人益寿。食核中仁，可以治嗽。小桃温润，既嗽，人食之即止。 

　　北方荒中有枣林焉，其高五十丈，敷张枝条数里馀，疾风不能偃，雷电不能摧。其子长六七寸，围过其长，熟赤如朱，乾之不缩，气味润泽，殊於常枣，食之可以安躯，益於气力。此枣枝条盛於常枣，亦益气安躯。赤松子云，北方大枣，味有殊，既可益气，又安躯。 

　　南方荒中有涕竹，长数百丈，围三丈五六尺，厚八九寸，可以为船。其笋甘美，煮食之可以止创疠（张茂先注曰：子笋也）。 

　　南方山有邯■〈甘庶〉之林，其高百丈，围三尺八寸。促节多汁，甜如蜜，咋啮其汁，令人润泽，可以节蚘虫。人腹中蚘虫，其状如蚓，此消穀虫也，多则伤人，少则穀不消，是甘蔗能减多益少，凡蔗亦然。 

　　不昼木火中有鼠，重千斤，毛长二尺余，细如丝。但居火中洞赤，时时出外。而毛白，以水逐而沃之即死。取其毛绩纺织以为布，用之若有垢涴，以火烧之则净也。 

　　北方层冰万里，厚百丈。有磎鼠在水下土中焉，形如鼠，食草木，肉重千斤，可以作脯，食之已热。其毛八尺，可以为褥，卧之却寒。其皮可以蒙鼓，闻千里。其毛可以来鼠，此尾所在鼠聚。今江南鼠，食草木为灾，此类也。 

　　西方山中有蛇，头尾差大，有色五彩。人物触之者，中头则尾至，中尾则头至，中腰则头尾并至，名曰率然（张茂先注曰：会稽常山最多此蛇。故孙子兵法“三军势如率然者”是也）。 

　　北海有大鸟，其高千尺，头文曰天，胸文曰侯，左翼丈曰鷖，右翼文曰勒。头向东正，海中央捕鱼。或时举翼而飞，其羽相切如风雷也。 

　　北方荒中有石湖，方千里，岸深五丈余，恒冰，惟夏至左右五六十曰解耳。有横公鱼，长七八尺，形如鲤而目赤，昼在湖中，夜化为人，刺之不入，煮之不死。以乌梅二枚煮之则熟，食之可止邪病。其湖无凸凹，平满无高下。 

　　南方蚊翼下有蜚虫焉，目明者见之。每生九卵。复未常有孵复成九子。蜚而俱去，蚊遂不知。亦食人及百兽。食者知言虫小食人不去也。此虫既细且小，因曰细蠛，陈章对齐桓公小虫是也。此虫常春生，以季夏藏于鹿耳中，名婴蜺，亦细小也。 

　　八荒之中有毛人焉，长七八尺，皆如人形。身及头上，皆有毛，如猕猴。毛长尺馀，■〈生毛〉■〈丽毛〉，见人则瞑目，开口吐舌，上唇覆面，下唇覆胸。喜食人。舌鼻牵引共戏，不与即去，名曰髯公，俗曰髯丽。一名髯狎小儿，髯狎，可畏也（字未详）。 

　　西海之外有鹄国焉，男女皆长七寸，为人自然有礼，好经编跪拜。其人皆寿三百岁。行如飞，曰行千里，百物不敢犯之。惟畏海鹄，过辄吞之，亦寿三百岁。此人在鹄腹中不死，而鹄亦一举千里（张茂先注曰：陈章与齐桓公论小儿是也）。 

　　西北荒中有玉馈之酒，酒泉注焉，广一丈长，深三丈，酒美如肉，澄清如镜，上有玉尊玉笾。取一尊，一尊复生焉。与天同休，无乾时。石边有脯焉，味如獐鹿脯，饮此酒，人不生死。此（阙）间人与天生同，虽男不（阙）妇，故言不生死。 

　　西荒中有人焉，面目手足皆人形，而胁下有翼，不能飞，名曰苗民。《书》曰：窜三苗于三危，西裔，为人饕餮淫泆无礼，故窜於此。 

　　西北荒中有小人，长一分。其君朱衣玄冠，乘辂车马，引为威仪。居人遇其乘车，抓而食之，其味辛，终年不为（阙）所咋并识万物名字。又杀腹中三虫，三虫死，便可食仙药也（一分字恐有误）。 

　　南有人焉，周行天下。其长七丈，腹围如其长，朱衣缟带，以赤蛇绕其项，不饮不食，朝吞恶鬼三千，暮吞三百。此人以鬼为饭，以露为浆，名曰尺郭，一名黄父。 

　　西方曰宫之外有山焉，其长十余里，广二三里，高百余丈，皆大黄之金。其色殊美，不杂土石，不生草木，上有金人，高五丈余，皆纯金，名曰金犀。入山下一丈有银，又入一丈有锡，又入一丈有铅，又入一丈有丹阳铜，似金可锻，以作错涂之器也（张茂先注曰：淮南子术曰“饵丹阳之为金”是也）。 

　　西荒之中有人焉，长短如人，著败衣，手虎爪，名獏■〈犭为〉。伺人独行，辄食人脑。或舌出盘地丈馀，人先闻声，烧大石以投其舌，乃气绝而死，不然食人脑矣。 

　　南荒之外有火山，昼夜火燃。火中有鼠重百斤，毛长二尺余，细如丝，可以作布。恒居火中，时时出外而白，以水逐而沃之乃死，取其毛缉织以为布。 

　　南方之兽如鹿豕头，善依人求五穀，名无损兽。人割取肉不病，肉自复，其肉惟可作鮓，使■〈米审〉肥美，而咋肉不坏，吞之不入。■〈米审〉尽更澡肉，复作鮓如初，愈美，名不尽鮓是也。 

　　西南荒中出讹兽，其状若菟，人面能言。常欺人，言东而西，言恶而善。其肉美，食之言不真矣。 

　　东海之外荒海中，有山焦炎而峙，高深莫测，盖禀至阳之为质也。海水激浪投其上，噏然而尽，计其昼夜嗡摄无极，若熬鼎受其洒汗耳。 

　　大荒之东极至鬼府山臂沃椒山脚巨洋海中升载海曰，盖扶桑山。有玉鸡，王鸡鸣则金鸡鸣，金鸡鸣则石鸡鸣，石鸡鸣则天下之鸡鸣，悉鸣则潮水应之矣。 

　　西南大荒中有人焉，长一丈，其腹围九尺，践龟蛇，戴朱鸟。右手凭青龙，左手凭白虎。知河海斗斛，识山石多少，知天下鸟兽言语，知百穀草木盐苦，名曰圣，一名哲，一名贤，一名无不达。凡人见而拜者，令人神智。又西北海外有人焉，长二千里，两脚中间相去千里，腹围一千六百里，但曰饮天酒五斗（张华注曰：天酒，甘露也），不食五谷鱼肉，惟饮天酒。好游山海间，不犯百姓，不干万物，与天地同生，名无路之人，一名仁，一名信，一名神。 

　　西荒中兽如虎，豪长三尺，人面虎足口牙一丈八尺。人或食之，兽斗终不退却，唯死而已。荒中人张捕之，复黠逆知。一名倒寿焉。 

　　东方外有东明山，有宫焉，左右有阙而立，其高百尺，画以五色，青石为墙。高三仞，门有银榜，以青石碧镂，题曰“天地长男之宫”。 

　　西北荒有遗酒，追复脯焉。其味如鹿獐，食一斤复一斤。东南荒中邪木，高二三十丈。叶如甘瓜，子如寒瓜，蔓覆其顶，子味甘如蜜，食之令人身有泽。不可过三升，令人冥醉，半曰乃醒。惟多罗氏之民缘能得之。 

　　东海沧浪洲生强木焉，洲人多用作舟楫。其上多以珠玉为戏，物终无所负。其木方一寸，可载百许斤，纵石镇之，不能没矣。 

　　木梨生南方，梨径三尺，剖之少瓤白素。和羹食之地仙，可以水火不焦溺矣。 

　　木栗出东北荒中，有木高四十丈，叶长五尺，广三寸，名栗。其实径三尺二寸，其壳赤，其肉黄白，味甜，食之令人短气而渴也。 

　　昆仑山上有柰，冬生子，碧色，须玉井水洗之方可食也。 

　　刀味核生南荒中，树形高五十丈，实如枣，长五尺。金刀剖之则甜，若竹刀剖之则饴，木刀剖之则酸，芦刀剖之则辛。食之地仙，不畏水火白刃。 

　　东南隅大荒中有朴父焉，其高千里，腹围自辅。 

　　西方深山中有山臊，长尺馀，犯人则病，长爆竹声。 

　　西北裔外有大夏山，有宫，以金为墙。南方裔外冈明山，有宫，以赤石为墙。西南裔外老寿山，有宫，以黄铜为墙。东南裔外阓清山，有宫，以青石为墙。西方裔外西明山，有宫，以白石为墙。 

　　北方异国有银盘，大五十丈，中有明珠，大数丈，照千里。 

　　穷其兽似牛，而色狸，尾长曳地。其声似狗，狗头人形，钩爪锯牙，逢忠信之人啮而食之，逢奸邪者则擒禽兽而饲之。迅疾亦食诸禽兽也。 

　　东方荒中有木，名曰栗，有壳径三尺三寸。壳刺长丈余，实径三尺。壳亦黄，其味甜，食之多，令人短气而渴。 

　　东南海中有烜洲，洲有温湖，鳐鱼生焉。长八尺，食之宜暑，辟风寒。北方有石湖，其水恒赤。 

　　西北荒中有二金阙，相去百丈。有明月珠，径二尺，光照二千里。 

　　东方裔外有建山，其上多橘柚。 

