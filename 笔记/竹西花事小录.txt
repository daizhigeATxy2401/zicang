　　竹西花事小录 　清 芬利宅行者

　　○叙夫士当得意则登高，而啸人各有怀，亦据梧而吟，所遇有殊，斯所宣各异，无二致也。仆于生平雅好翰墨，缘情绮靡，自昔而然。亦尝沈酣花月，评量烟柳，窃谓雪泥鸿爪，良复非偶絮果兰因，不能强致也。薄游广陵地，当兵火劫余，沧桑变后，人民城郭、市肆街衢，顿改荆榛，尚非繁盛。二三知己，经过赵李，闲作冶游，酒地花天，哀丝豪竹亦足娱。佳游于客子，鸣胜于良宵。俄而人事不齐，翻然命驾棹歌，间作榜唱，同讴寂寞道涂，今昔增感。虽联再至之约，翻恐重来之嗟。雨恶漏深，酒销香烬。挑镫倚窗，粗为诠次，庶续画舫之游，不让板桥之记。倘谓荒唐，端由好事云尔。戊辰冬仲泊舟湾头夕芬利宅行者。

　　昔余澹心怀作《板桥杂记》，以识秦淮故迹。凡冶游丽品轶事，分为三卷。

　　余游广陵，非复承平故态，画舫旧踪，不堪重问。小秦淮水，既嗟宿莽，吹箫桥畔，半没荆榛。寒烟衰草，徒摇荡于晚风明月间。白石《扬州慢》词，殆为鲰生咏也。第俗尚繁华，风成逐末。陈隋花月，间有遗音，虽不过寻常桃李，门巷枇杷，迥殊竹西歌吹。而兴往情来，欢游暇日，有足往来于怀者。楮墨有灵，江山亦为生色。岂玉人月夜，不足藉题品以流传耶？因粗变其例，以冶游丽品近事错举互见，都为一集，不更分列标题，庶几展卷如经昔游，略见一时景物。风雅骚人，或所不废尔。

　　广陵为鹾运所在，虽富商巨贾，迥异从前，而征歌选色，习为故常，猎粉渔脂，浸成风气。闾阎老妪，畜养女娃，教以筝琶，加之梳裹，粗解讴唱，即令倚门，说者谓人人尽玉，树树皆花，当非虚妄。顾世运变迁，昔皆聚处本乡，今则散居各郡，间有风流薮泽，复以地方陋习，渐染颓风。营市隶卒，闾左少年，往往垂涎女闾，肆其毒扰，朱幡莫护，绿树易凋，转徙靡常，聚散不一。冶游裙屐，慨叹同深，余游躅所及，惟新城东南隅石牌楼为聚之所。数家比栉，粉黛成群，尽日看花，如行山阴道上，应接不暇。前后左近，亦有花丛，香草碍人，游丝横路。偶以闲暇，试一过从，颇足怡荡心目。略加题品，聊事表章。庶青骢玉勒，犹识音尘，天末斜阳，罔虚结想耳。

　　女闾极盛，号为八大家。聚散不一，而皆粉脂荟萃也。粉白黛绿，列屋闲居，尽态极妍，呈能角媚，流连杯，评品妍媸，信乎！温柔自有乡也。旧以高二家为最，陈四、高麻子、蒋和尚次之，小高二刘三娘蒋桂珠又次之。更有熊姓，侨寓南河下，道迂且僻，至者颇罕。其他税屋而居，卖花为活者，新旧城中，亦复不少耳目所囿，未遑编搜，但志所见，已足怡人。倘续品题，请俟异日。

　　邗江三凤，久驰遐迩。余于去夏同乡席中见之，匆匆行色，不复记忆。迨崔护重来，大金凤（本姓杨）已从良，为逆旅主人。友人主其家，遂缘阶见，鬓丝眉语，人面依然。言词利，刺人心目。笑声烈烈如枭鸟，闻之心旌辄摇，合欢树子，不至今公怒也。琵琶妙臻绝技，瓣莲贴地，别有婀娜之致。小妹明妍，他日尤当拔萃，惜时无杜牧，莫订柳枝后约尔。

　　小金凤仍在高二家，因有主者，匿不见人。东山生于十二峰人座中，得一邂逅，述其大略。娟秀宜人，不负盛名。喜凤貌娟静，寡言语，澹妆凝坐，竟日默默，粲然启齿，委婉可听。翘笋纤细，竟称少对，莲步姗屑，情状袅娜。惜双耳重听，遂为白壁微瑕。时又有大小宝玲者，并侨其家，小宝玲尤端倩，双眸清朗，秀色撩人。工度曲，善理觞政，连举巨碗，不致酩酊。余与东山生初见之，即屈指相许，厥后花鸟流连，眼界日扩，而鉴赏所加，终少伦比。大宝玲丰肌腻理，素面朝天，不假粉饰，天然入画。引喉按步，宛转筵。虽非楚楚纤腰，政不觉环肥为累。朴庵生赏爱卿之倩爽，十二峰人称明珠之工于语言，刘桢平视，原觉稍异中人，未敢竟升上第尔。

　　余初至解装，香草词人即盛称玉红，以《京江晏花小序》见视。知为京江花丛之冠，与小云齐名。闻以避人旋邗，知者争以先睹为快。而玉洞桃花，未识仙源何处，令人如望海上神山不可即也。会予同东山生香草词人京兆眉史同访喜凤小宝玲，谭及玉红，始知即在三径草堂，相去不远。同人欣跃，挑灯亟访。时秋月微阴，商飚徐扇，莲花漏下，已将三滴。披荆履棘，越陌度阡，深巷重门，铜徐叩，老媪少娃，款关延客。白已他出，期以翌辰。待晓招携，重寻莎径，直造绮窗。玉人初起，倚帘晓装，真发如云，{髟委}{髟}珠额，桃腮含晕，杏靥微涡，娇逐步来，羞从面起。靡颜韶齿，星眸射人。含笑延坐，寒喧甫毕，一座尽怡。顷之春柳生踵至，女伴集，合坐谐谭，数刻始别。从此同人招饮，座无玉红不乐，玉亦非坐中人不欢也。玉善觞政，拇战尤工，东山生最喜与角，酒兵亦称大户，酒酣耳热，逸兴横飞，媚态憨情，色飞眉舞，举坐冁然。顾性特兀傲，脂粉生涯，偏忤权豪，桃李其色，铁石其心，不免动遭时忌耳。

　　双珠年称十七，旧隶京江为三径主人假女，挂籍邗上。肥比玉环，憨如袁宝，固宜长把花枝傍辈行也。谐语媚词，百态横集。而双蛾微促，若不胜情。十二峰人与有旧欢，既而唇反。东山生屡思还珠合浦，鸳字重描，竟未易再为撮合也。

　　性慷爽，遇所不可，不少假借，背人默坐，冷语侵心，令人不能复耐。当其得意，魂飞色授，情态嫣丽，妖语妍词，百端交作。加以颜如红玉，光艳莹然，芳容相对，真个销魂。倘入汉宫，合德亦当却步，诚祸水也。无他伎能，而艳帜独树，余在白门，即耳其名。到此，始知名不虚得。第其素性轻，乳燕傍门，不肯旧巢恋主。恐花暝柳昏，仍未免春泥狼籍耳。喜凤姓王氏，年只十四，举止佻冶，而时复羞涩，挨光妙视，情态天生，宛似大家青衣。兰香亦王姓，年已不少，貌瘦削，见客依依，移晷不去，盈盈脉脉，若不胜情。妹兰娟倩爽，齿牙快利，间以诙谐，时作憨态，工讴北词，年仅及瓜，当推后来之秀。明珠旧名小如意，齿近老凤，貌平平而雅工弹词。东山生每见，必索其唱小词，颇觉听之忘倦也。

　　宝珠邗上人，而新归自崇川，余初从岑氏斋头见之，齿类徐娘，而偏饶丰韵。

　　天寒倚竹，翠里生怜，弱柳晚风，珊珊莲步，有林下风气，非复障袖抹肩故态也。

　　雅工词令，从容酬答，款曲得宜，酒酣度曲，以盏代茗，可称大户。觞政极严，不少假借。东山生尝与角拇战，鏖数二合，始不相下，既而输服，饮乃极欢。侨高麻子家，以事杜门，客必逾垣，始得相见。同人过访，偶效西厢，粉墙不至高似青天也。瘦如飞燕，弱不胜衣，鬓影花香，别余清韵，花丛中目为瘦宝珠，果然人比黄花矣。小云旧为京江名下，侑觞者，招无虚夕，而色艺平平，名士殆如冠玉耳。小素为麻子假女，娟楚有致，举止安详，久负时名，近为一武夫以千二百金购去。水底鸳鸯，固较胜溪头。第闻十二金钗，已列其六，满园春色，恐不免有红杏出墙之虑也。夏秀莲，金莲之妹，自京江还，丰硕Ο粹，靡颜腻理，体似昭仪，客有挑之者，以有须，始多格，俄此君以星相之说，属工芟，夜雨池塘，不生春草；东风帘幕，独对名花，何乐如之！好事者辄缘此相嘲，客亦不讳言之也。姊妹并工度曲，曼声徐引，听之忘倦。金莲字云仙，尤工琵琶，指音清脆，颇殊俗响，谭话娓娓，举止娴雅，珊珊子亟称之。现亦旋邗，酒阑茶罢，偶一清谭，觉梨花夜月，别有会心。较异芳春桃杏，差堪与南枝倩影，同秀罗浮尔。

　　陈四家住石牌坊后，败瓦废椽，榛芜极目，曲折始达。姊妹花开六七枝，驰名者巧玲双玉。余从京兆眉史同访巧玲，值以玳瑁箸供食，放箸延客，情词款曲，软语昵人，嫣然作态，令人心醉。眉史一见倾倒，屡欲招致，以双珠故，未能遂意。会双珠以事他避，始数招侑觞，悄语缠绵，备极兜搭，殆足销魂也。双玉年廿许，以讴名，一曲明珠，时称罕比。惜嗜阿芙蓉，不免消瘦，双颊略为减色。

　　金玉年将及笄，而情态颇足，亦以善讴得名。玉蝠倩秀，楚楚可怜，伎艺亦可观，论者谓胜于二玉。爱香少有时名，大致倩雅，素琴初见，未笄，貌具男相，未几而云鬟雾鬓，绰约生姿，睇眄有情，别饶小儿女风味，真后来居上尔。

　　十二峰人尝以秋日招饮小高二家，从入深巷，仄经徐步，蓬蒿满目；蛇行纡折，棘刺牵衣。俄而深堂曲室，别有洞天。酒炙纷陈，竹肉竞进，觞饮极乐。名花六七，酬答杂沓，情意殷勤，亦一胜也。陈爱珠小字月仙，十二峰人所昵，双眸颇明秀，善眄睐，顾盼流传，隐含荡意，背镫送目，春色撩人。忽以事忤所欢，大受讥啁，同席复歌小词嘲之。粉泪盈盈，珠零粉颊，合座力为缓颊，乃已。春林妍雅有憨态，喜林其妹，颇似高家喜凤，而加以儇利，善谈谐，不如其凝静也。

　　如香翠香亦姊妹，如香貌中资，善讴吴俞，清越有节，略能识字，情词宛转，舌妙粲花，国香主人曾招致之。翠香乏婀娜之态，而眉目偏具姿媚，凝重不喜言语。十二峰人曾泥余招之侑觞，一曲当筵，珠喉宛转，不寂寞也。闻并工蹋歌，能演小剧，引喉按步，略有可观。惜过客匆匆，未睹氍毹舞态。兰英为怀宁听月人所青目，极相爱昵，齿虽雏凤，而言词儇黠，齿牙清丽。其余如玉琴、素云、素娟辈，虽少挟所长，而皆鲁卫之政，只堪为风雅附庸耳。

　　刘三娘住芝麻巷，新居未久，花枝十数，文秀小亭为翘楚，意致明媚，亦颇可取。主人假孙女喜林，年才十四，貌略似小宝珍，而眉目娟秀过之。双眉熨贴，意度端凝，倘探以吴钩，瓜字含瓤，不妨窥见秘隐也。素兰新到，貌似娟楚，意度温婉，仅一接谭，不能遂相题品。余子碌碌，无烦再费楮墨尔。

　　曲中装束，尽效苏台，匆促不暇，始加鬏髻，金泥裙带，翠袖芙蓉，摹仿未必全工，而规模竟为粗具。每一过从，差免生迁客之悲。间有工昆山曲子者，渭城杨柳，恍操南音，不致秦声增人忉怛。三五女郎，类工调谑，儇利便捷，啭若春莺，能令游子荡心，老成醉魄。酒酣耳热，促坐合尊，香鬓厮磨，兰言徐款，斯时非柳下季恐不胜坐怀矣！

　　古人千金买笑，而今则缠头之赠，有赏其工于哭者，南词中如《哭小郎》《哭孤孀》之类。向为江北擅场，二八佳丽，往往专能。十二峰人东山生颇喜听之，每际欢场，辄索此曲，曼声徐曳，哀音动人。每至转咽过情，真不止如泣如诉。后庭玉树，未必如其悲感顽艳。一曲红绡，亦外篇也。

　　九月既望，余偕东山生及诸同人为三径之游。日色方中，微云幕历，意谓少留，即可命驾。乃秋雨淋漓，自午彻夜，主人殷勤留饮，遂命壶觞。姝玉二妹，先已他往，俄顷旋返，张筵列坐，品酒征歌。漏下三鼓，始同还寓。街衢积水盈寸，肩舆灯火，相从道旁，极尽欢娱，正复不觉其况瘁耳！

　　余辈聚处讠燕游，春柳生柳枝庵中居多。每聚，酒炙叠进，珠玉在前，觞政竞角，行歌相和，无客不酹，靡饮不欢。香草词人悬弧日，同人公为介寿群萃庵中，小斋明瑟，张镫围坐，飞觞醉月，兴会飙举，备极欢洽。固由主人好事，诸同人兴亦不恶也。

　　春柳生四月间，同月旦客游京口，邂逅小云玉红。遂介香草词人四明珊珊子同招侑觞，酒尽歌阑，俄而鼓棹，从此颇相系念。小云适来，旧雨乍逢，遂相招致，花朝月夕，时接清谭，遥见玉红，翩然绝迹。朋侪讠燕集，非红不招，固尤物之移人，亦钟情之非妄已。月旦客颊有梨涡，玉红一见心倾，极相顾盼，时共嘲谑，牵裾引袂，别具缠绵，虽春柳生在座不忌也。同人以此时相揶揄，月旦客辄讷无以对，俯首弄袖，颜如渥丹，政自别饶风趣。

　　十月中浣，□金总戎奏凯而还。舣舟邗上，合声色选歌舞以尽其乐，小金凤宝珍及玉红诸名艳毕集。酒酣彻晏，独留金凤为夜度计。沛国观察夫人手为理妆劝进，鸳鸯队子，旗鼓一新，鸾栖三宿，赠缠头锦甚丰。金凤从此称病，客或过访，云鬓惺忪，花容寂寞，居然弱态，娘子军固不敌金铙屡奏之大帅哉。坐此情兴大减，往往避客，职是故耳。

　　四明珊珊子旧识玉红，雅自属意，未克定情。忽自京江放棹而来，香草词人喜相告语，同访玉红，肆筵命饮，酬答甚欢。俄而招致者至，意拳拳竟不肯赴，鸨母谆嘱同人劝驾，徘徊不忍，珠泪盈盈，萦绕目睫。再三开导，勉强一往。俄顷即还，醉颜微酡，散步凝笑，俨如弱柳春风，摇曳作态。翌日重饮柳枝庵中，华镫夕张，式燕且誉，赌酒论歌，丙夜方罢。珊珊子因有事京江，旋即返棹，卒未能通款曲。鸿爪雪泥，徒留踪迹尔。

　　陆素香曲子师之女，旧在三径草堂。貌中人，伎能粗具，楚客昵之，遂别卜居。客以久交，冀成眷属，素香雅非所愿，客乃伪造婚券，诡称买妾中变，鸣官压制，会有入赀为解者，事始寝。居不匝旬，客以赚人钗钏被控，系请室半月方释。天道好还，政不必谓野宿鸳鸯，可供鱼肉耳。

　　楚人缑山氏拟纳玉红，赠遗优渥，无夕不招，冀相钩饵。玉悟其术，意微却之。客大失望，遂相逼辱，致遭讼累。入金为解，乃已。而所得已耗七八矣。牙爪耽耽，唇舌时作，草堂杜门，既而远。春柳生时访息耗，若有所失，月旦客尤切至，五日不于春柳生前，殷勤探问，意态可怜。他日重逢，不知个人何以发付也？

　　东山生一见瘦君，颇垂青睐，而自守綦严，流水行云，不欲偶着色相。瘦君亦殊倾倒，红偎翠倚，依依可怜。东山生尝拟遍作朱幡，普护花界，可谓菩萨心肠，未知此种愿力，果能偿否？

　　曲中以招致侑觞为最乐，合尊促坐，对酒当歌。心许目挑，情文交至，不甚唱夜度曲，知音素稔，始克一度寻春，虽粉黛生涯，非尽肉林鹰犬也。女郎称未破瓜，讳言改装。有私昵者，银钍背坐，偷解罗襦，亦情不自禁，惟不肯公然延迷香洞，设神鸡枕耳。

　　绨袍生初自淮Й来，一见玉红，即相倾倒。阴市珍物，窃通赠遗，始犹扦却，固请乃受。曾玉以他事积忤尊客，生为排解百端，得以无事。自此感荷，颇加眄睐，生侥幸得当，曲致拳拳，虽水月镜花，而相赏竟在骊黄之外。适有高湖之役，浦风既挂，兰思犹萦，遍致书函，属为铃护，真可谓名花慧鸟，鉴赏非虚已。

　　晓风残月，铁板红牙，低唱浅斟，冶游胜事，顾量珠记此，曲间颇属罕闻。

　　即有名工，亦非昆山本色。分寸刂合度，良非易言。三月广陵，竟嗟绝调，学圃客至自淮西，清讴素擅，引宫刻羽，曲尽其妙。柳枝庵小集，酒酣耳热，引喉高唱《关大王训子》、《赵太祖访雪济师伏虎》诸剧，兼及生旦家门数曲。音节谐和，高下抗坠，各得所宜。四座神王，邃工大有裂破玉龙之惧，是日城北公招春林侑觞，虽勉强数阕，不免颦效为难，曲高和寡，良有以也。

　　步步生莲，美人所必不可少者。石榴裙底，罗袜一钩，最足令人魂销。乃遍览群姝，虽非白足摩登，大都有湘兰之病，使杨铁崖复生，不能更以鞋杯行酒矣。

　　高家喜风，极为纤妍，双趺贴地，正如出水红菱，婀娜可爱。余者间有可取，而彷佛偏难，衣香鬓影，色色撩人，毕竟葑菲莫采，可称憾事。

　　尤物招忌，自昔而然。往往名姝，易遭谤。硗硗易屈，真不妄也。玉红、小宝玲辈以艳名久享，车马盈门，酬应少疏，即忤物议。饮食之讼，时复中之。

　　倘非持护有人，玉碎香消，诚为可虑。而当官符甫下，追呼满庭，或蹂躏横加，举室抢攘，温柔乡中，受此恶境，施之者未知诚出何心？当之者不觉因而裂胆。

　　余在邗时，目击耳闻，往往眦裂发指。迄今扁舟雨夜，停泊荒原，犹觉风波可虞，胜于利涉也。翌夕泊舟蒲涛城下书。

　　火井生莲，自非虚语，院中本陷人坑堑，况当时世艰难，献笑倚门，鼠雀时虞。危于燕幕，有何顾恋？不急抽身，第或知已未逢，虚左相待，或父兄逼迫，因循未遑。是亦人情，不妨相亮。若乃齿同房老，春花秋月，暮去朝来，尚贪恋风尘，不思退步。窃恐明眸皓齿，空负花枝，舞扇歌衫，终归流水。始叹悔迟，何嗟及矣！

　　冶游裙屐，往往工制楹联，赠所赏识，曲中姝丽，亦多喜赠以联语，藉结翰墨因缘。是以此中竟多佳句，小云如“钱塘苏小前因在，巫峡朝云变态多”，“明珠如明月，一轮人独立。珠帘半卷双燕飞；玉红如笑我，重来修玉镜。问卿可事堕红尘。”款皆修月主人，竟是一人所撰，不知何许人也？喜凤如“喜从萍水逢知己，凤集梧冈迥出群”，亦尚平稳。月仙如“月夜又逢桥廿四，仙山不隔路三千”，又如“圆相最宜修桂魄，诗心端合制蓉裳”，则十二峰人所贻。又有赠玉红集句一联云：“夜月玉屏巢翡翠，春风红豆误鹦哥”，跋语亦甚工倩，绨袍生赠联云“琼箫月冷人如玉，绣幕春Ο花正红”，东山生赠宝珠云“小字瑶钗痕刻燕，清讴琼管句探骊”，皆有四六跋语，清丽有则。余集宋词为人赠兰英云：“春入兰心，娇含柳眼；花销英气，酒祓清愁。”亦天然玉合子也。

　　时流评骘以小金凤为最，小宝玲、玉红亚之。以余所见，宝玲端倩，玉红流丽，各不相下，自具擅场。小金凤，余知之未详，不能臆断也。窃谓风尘本无全美，零珠碎璧，止堪义取断章。金屋兰闺，丽人不少，自与东风桃杏，品格不同，未可相提并论，特仅此品题，差异自郐无讥尔。

　　浓桃艳李，取胜一时。巷陌东风，仅娱游目。向来色艺并称，始为全璧。今则正声响绝，真美亦稀，风月平章，只可略观大意。下乘人物，概不以污齿颊，并非惜墨如金也。徐青藤《画蒲桃诗》云：“半生落魄已成翁，清卧萧斋对晚风。

　　笔底明珠无处卖，闲抛闲掷野藤中。“余以孤舟夜雨，藉遣寒宵，亦犹青藤托兴丹青，销磨岁月。非谓此中有人，果可呼之欲出也。

　　曲中诸美，均系假女，其姓氏多不可问，即名字亦往往时为更易。阅时稍久，不复可寻。名姝稍为易访，以传闻既遍，不肯再更也。玉红本姓陶，其家尚存，余则或转徙贸迁，或出自童稚，不复知生我何人。飘茵落溷，故是各具因缘。第如此浮生，殊为可悯，不知过去因中，果何积，获此善果尔？

　　院中缔交，谓结线头，江北里下河各处皆然。八家大率此中巨擘，谓之清堂名。下此者谓之浑巢子，凡在浑巢中者，不能污泥自拔，即偶尔鸡犬升天，终不为同侪爱重。流品之分，曲中犹然，固可薰犹一例哉。

　　余尝偕香草词人东山生闲行道左，经一曲巷，倚门女郎，姿态清洁，辗然顾笑。经过数武，试一回首，尤笑不可仰。方拟追踪，倏已含笑进巷，叩门而入，窥其举动，大是秦楼。他日偶过，见面即笑，究竟不知谁何，未暇详为搜访，大抵此邦花枝不乏，本非客游人所能遍识。画楼曲室，径绝渔郎，诚未能一一问津尔。

　　招伎侑觞，人不过饼金二三枚。即劝酒当筵，备极酬答之乐，座客既可尽欢。

　　女郎亦乐于从事，名为出局，以是为荣，所费不多，往往非花不醉，第从此竿头日进。则沈酣花月，所需不赀，窃恐阮藉囊空，未必花枝含笑，不若过眼云烟，为不失本来面目耳。必求极乐，毋乃太痴。

　　旧城中有居姓姊妹二人，大略娟楚，新有营弁某以三百金易其妹，其姊少逊，闻尚待贾。同乡友人为言之，水师总戎幕中有东瓯氏者，酷喜金玉，往往招携，须髯如戟，时为拔去，亦不以为忤，久而愈笃，可谓爱花成癖者，亦此君为余言也。

　　十二峰人尝同国香主人至徐宁门，访一姝丽，深巷曲折，数绕始达。小楼清雅，丽人在焉。字曰香侬，钱塘苏小也。归为余言而屡欲往寻，不特路绝桃源，抑且芳踪幽杳，几如峡云无迹，莫可端倪，闻貌甚端妍，而词藻辩慧，且将有所适，惜乎未能谋面也。

　　清江陈玉蝠为曩时花榜殿军，往在海陵曾见之，工讴昆山曲子，套数极多，言谈斐，竟日不倦，故是老宿，后辈所不及也。住蒋家桥，闻有主者，不复可往，学圃客尝因缘一见，态度犹昔，惜未能重访尔。

　　游三径草堂者，辄以珠玉同称。余辈初亦等量齐观，谓未易优劣。会拗莲生耳珠玉之名，泥余同访。晓妆初罢，连袂偕来。芙蓉帘幕，接谭未久，生即谓余玉有光艳，差近雉皋金玉二姝。珠则粗才，不过少异寻常脂粉。余深维其语，殊觉大有会心，自此品题，当无舛错。

　　此间有名黄鱼者，大率村墅女郎，饰貌修容，侨居城市，茆帘竹舍，作夜度娘。亦间有姝丽，可悦时目。惟莲船盈尺，湘裙徐启，满床蹒跚，不免令人索然乏味。闻此种率工房中纵送术，是以嗜痂者甘之如饴，斯亦冶游之外篇，风雅之变境也。

　　魏晋乐府有巾舞拂舞，遗制久佚。今则二八女郎，曼声按步，宛转蹋歌，和以筝琶。每当绿酒微醺，红灯高挂，寻音按节，心调气和。翠巾徐拂，衣香袭人。

　　有足神移目夺者，非知音密席，推奖再三，未肯轻试纤腰，偶施雅步也。其曲有《独上小楼》《独对孤灯》诸则，并皆情致缠绵，虽非白雪阳春，大率昵昵儿女语，加以金莲贴地，瑶佩飞云，楚楚腰肢，氍毹迥转，倍觉情文相生。玉蝠、大宝珍、王喜凤最擅胜场，余亦有专工者，殆亦巾舞之滥觞欤？

　　小金玲侨高二家。新自崇川归，未数日也。貌秀倩，意态甚媚，齿犹雏凤，楚楚生怜。金珠年十八，自京江来，貌丰艳，意态恬适，绮席乍登，时誉大著。

　　宝珍旧在海陵，曾同游讠燕，昨亦返棹崇川，齿虽少长，尚可想昔日规模。谭话颇不枯寂，惜嗜阿芙蓉，不免秋娘渐老耳。

　　朋侪中十二峰人最豪宕，流连歌席，色舞神扬，雅近吾家横岘生气，概春夏气良不可少。东山生和而不流，虽有国风之好，不过香草美人之思，不屑屑求实际也。第用情最深，有所向往，固结缠绵，不能自解。幸防闲有素，不致倡条冶叶茧裹絮缠耳。香草词人亦长于情者，惜以杨枝夙约未酬，无暇作章台新梦，所以与花周旋，未著色相。春柳生绮岁多情，而自期甚厚，操守亦严，虽心赏有人，终未肯红楼选梦。夫惟大雅，卓尔不群，彼君子兮，何日忘之？
