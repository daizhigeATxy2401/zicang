《竹间十日话》
 侯官郭柏苍蒹秋辑
　　
序
　　

　　《竹间十日话》何所始？苍在净慈寺读书时《竹窗夜话》始也。有益于人心世道者，敢称之为话耶！降而致知格物，亦非话也！笔墨简当，辞旨深远，文矣，非话。以数十年羁旅乱离，登山临水，接物感怀，入目入耳，触口出之，检书录之，无所用心，十日可以成帙，是话矣！乃称之为《十日话》。闽人也，多话闽事。十日之话，阅者可一日而毕，阅者不烦。苟欲取一二事以订证，则甚为宝重，凡说部皆如此。药方至小也，可以已疾。开卷有益，后人以一日之功，可闻前人十日之话，胜于闲坐围棋，挥汗观剧矣！计一生闲坐围棋、挥汗观剧，不止一日也。苍生平不围棋、不观剧，以围棋之功看山水，坐者未起，游者归矣。以观剧之功看杂著，半晌已数十事矣。然至今所业不就，所话又何足异？但已成帙，废之不忍。梓人天妻继其业，不欲使其饥寒，以此灾梨枣以助之。
　　光绪丙戌七十二叟郭柏苍序于闽山之柳湄小榭





 卷一

　　明嘉靖中，泉州陈鸥、朱汶、江一鲤、朱梧、于宗亮结诗社，时称五子。一鲤，字草塘，笞笠短褐，抱瓮灌园。汶字碧潭，极贫，郡守访之，拾槠叶烧笋以饷。王道思《序五子诗》云：“五子者，各有奇节怪行，既无所用于时，而一力于此，叫呼唱和以为极欢。”惜其集鲜有存者。
　　鄞人沈光文，字斯庵，明副榜。由工部郎中、太仆寺少卿、监军潮卅。顺治辛卯，应闽督之招，遇风至台湾。郑成功礼以宾客。斯庵以赋寓讥，几罹不测，乃为僧。台平，不能归。诗虽平泛，然海东诗学，实自斯庵倡之。
　　嘉靖间，莆阳林应采，嘉靖甲午举人，官南府同知、礼部尚书尧俞之祖。同郑鏊等十人结木兰吟社，有《东皋吟稿》。《赠歌者毛生归楚》云：“乱余海上尚烽烟，大将龙旗又北旋。我亦无家飘泊者，江湖何地觅龟年？”郑鏊，字亦鼎，嘉靖丁酉乡荐，官南京户部员外，有《闲居集》。《病起书怀》云：“晓起绕前除，池花已尽舒。年华愁里过，鬓发病中疏。孤愤空谈剑，健忘已废书。妖氛何日净，高枕白云居。”徐观澜，字道本，嘉靖庚子乡荐，官南京户部郎中，有《寿泉集》。《吊邱鸣周寺丞》云：“南山旧路近何如，卧病三秋祗索居。白社云深人去后，碧山松冷鹤巢初。楼台终古悬尘榻，垅树何年会素车。苔草青青罗雀径，独留词客哭应徐。”邱秉文，字鸣周，嘉靖甲辰进士，历官光禄寺丞，在刑曹时，杨椒山以劾严嵩系狱。嵩谕西曹郎折辱之，时辈希旨求媚。鸣周独具橐饘，遇杨病，阴为合药，后为严世蕃所劾。罢归，有《州峰集》。《晓发芋原简亨夫给事》云：“螺江初日向波明，云白山青远树平。沧海乘槎吾道在，中流击楫壮心惊。十年去国愁戎马，万里怀人采杜蘅。闻道清时多放逐，武陵樵客不胜情。”五言如：“物情花外少，春色雨中多”、“迎寒孤雁度，泛夜一萤飞”、“贤圣愁中物，风烟梦里人”，七言如：“秋尽苍梧悲帝子，春来芳草忆王孙。”皆可录。郑东白，字叔晓，嘉靖丁未进士，历官广东按察签事，居家以孝友闻。《寒食行》云：“寒食杜陵花灼灼，西风一夜杨花落。郊原芳草自青青，暮雨潇潇春寂寞。北邙山下多古坟，重泉恸哭不相闻。有酒浇土谁能饮，山前山后空白云。白云岁岁青山度，镜里朱颜嗟非故。糟邱万丈君可登，夸父逐日徒自误。”郑应南，字君传，嘉靖中布衣，有《滨源诗集》。《闲居》云：“余生堪偃息，褊性谢交游。卧起云生榻，吟成月在楼。为农谷口僻，抱瓮汉阴秋。亦是忘机者，何妨海上鸥。”方攸跻，字君敬，叔猷弟，嘉靖庚戌进士，官南京户部员外，有《陈岩集》，又与其子方沆合刻有《桥梓集》。《岁暮感怀》云：“朔风摇落岁将除，客子他乡赋卜居。乱后江山悬梦寐，秋来朋旧绝音书。清霜鬓发那堪镊，积雪芝苓未可锄。人事萧条生事苦，柴门归去老樵渔。”方万有，字如初，嘉靖癸丑进士，改庶吉士，迁工科给事中。以发赵文华狎客不法状忤严分宜，谪丞休宁，稍迁清曹，寻以计典中之。林居数十年，有《颐庵藏稿》。《怀黄全之》云：“忆昔鸣莺候，溪桥初送君。忽今鸿雁下，莲社怅离群。绿遍湖南草，青回蓟北云。长安先达者，谁荐子虚文。”郑茂，字士元，嘉靖癸丑进士，除海盐知县，擢给事中。居谏垣有直声，历官河南按察使，有《咫园诗集》。《三闾大夫》云：“洞庭南望夕阳多，杜若阴阴覆汩罗。去国丹心悬日月，怀沙遗恨泣鼋鳌。故宫摇落余三户，词客凄凉自九歌。投阁子云空著赋，反骚当日意如何？”《平寇后渡府江》云：“百丈楼船下濑回，昭州千里净氛埃。舞干共睹虞廷化，佩犊谁为汉吏才。江静鱼龙吹雨过，山空麋鹿向人来。独怜故垒萧萧处，犹自征兵到草莱。”黄天全，字全之，嘉靖中布衣。与汪道昆、王世贞交好，尝客戚南塘幕中。诗宗汉魏，后入木兰吟社，始稍为近体，有《黄山人诗集》。《郑叔晓舟中贻诗见怀、赋答云》：“举世嘲狂客，而君独我思。闲情移晚棹，高谊见新诗。卷幔银河出，行杯山月窥。追随知剧乐，多病负襟期。”《桐江夕泛》云：“关门西出少逢迎，千里孤舟一叶轻。落日挂帆潮正满，片云渡海月初生。谁怜白发耽幽事，自是青山有旧盟。病骨支离诗总废，杖藜随地听莺声。”五言如：“物外双蓬鬓，天涯一客星”，“远山青度鸟，新水白肥鱼”皆可诵。
　　康熙癸未、甲申间，福州郡守顾焯与侯官诸生林衡详下文倡立骚坛，招都督李涵、太原王奕驹、太仑穆坤、长洲顾鸿典、襄平苏世禧、延安白长庚、山阴钟芝豫、云间张恒、邵武杨应翰、福州陈祖虞、林皦、郑新、林豫吉、林绍勋、林伟、林仪、郭人麟、朱任弘、郑维忠、郑郯、蓝涟、陈祈广、方京、李馥等四十余人，结社于于山平远台，时称平远诗社。郑新，字伯焕，闽县人，顺治间，贝子王考校，辟为员外郎，有《汝南集》。《新丰怀古》云：“秋风驱马过新丰，豁达当年忆沛公。王气已随桐絮白，故宫惟见蓼花红。山衔落照蝉声急，木抱孤村雁影空。徐泗萧条余涕泪，中原何处问英雄。”林伟，字草臣，康熙间侯官诸生，与孙学稼、许珌、许友、高兆等，称平远社七子。平远社，自康熙四十二年前后聚散，雍正九年巡抚泰州赵国麟重兴，郭雍、郭人麟、何瀚均入社中。至乾隆初年复修社事，亦有平远之目。有《湖上焚草》。《秋梦客》云：“万里音书隔岁暌，天涯枫落尚栖栖。迢遥乡国归惟夜，缭绕山川去欲迷。一柝寒侵昼槛月，孤灯愁断短垣鸡。明朝又向邯郸道，回首秋原独骑嘶。”林绍勋，字卞玉，康熙间福清书生。《游黄蘗寺》云：“欲觅桃洲胜，攀跻意不停。瀑悬孤嶂白，雨过数峰青。古洞烟光合，闲房草色扃。夜深松籁发，尘梦自能醒。”李馥，字汝嘉，福清人，郁之弟也。郁五子科甲康熙甲子举人，历官浙江巡抚，为人和厚谦谨，所至有贤声，家居藏书甚富，乾隆甲子重宴鹿鸣，年八十四，有《李鹿山集》。《过司空表圣墓》云：“古道瞻遗墓，丰碑记有唐。荣华辞黻冕，泉石殉君王。诗品卑元相，清风慕首阳。如何长乐老，黄发耐兴亡。”林仪，字羽倩，侯官人，康熙甲子副榜。《大雪日平远台再集》云：“朔风吹不断，冬意觉萧条。酒侣思燕市，诗怀忆灞桥。六花寒欲落，五马兴偏饶。复唱阳春曲，深怜再听韶。”林皦，字竹筠，蕙子，蕙著《让竹亭诗》，详《乌石山志·人物传》文英父，绪光祖，著有《余斋集》康熙间侯官诸生，有《榕庵集》行世。林竹筠所著《榕庵集》未见刻本。诗见《榕庵唱和集》。陈祖虞，字燕臣，选子，康熙间闽县岁贡生，潜心程朱之学，工古乐府。家贫，御史萧震慕其名，延为子师。时耿藩叛，欲诱置之。乃逃之江中，宿象鼻庵。燕臣素喜苏诗“蒙边惠边”之句，属纩时，门人取以为号，称“蒙边先生”，有《随录》及《矞云堂诗》。《病头郎》云：“病头郎，官平章，布衣谈兵守一方，擒杀大将翳日光。病头郎，为元生，为元死，生元神，死元鬼，饮血慨以慷，得死心不悔。丈夫有力建奇功，事败撒手挤鬼雄。何为更作禇司空，呜乎海门生悲风！”郭人麟，字嘉瑞，福清人，美父，康熙庚午副榜，工词曲，善画，有《药村诗草》、《药村词谱》行世。《平远台雨中小集》云：“万斛颓云湿更飞，一帘新雨冷催衣。关心南雁秋怀远，被面西风酒力微。□橘房丹欲坠，经霜蔬甲玉初肥。年年节物看如此，嬴得萧萧两鬓丝。”朱任弘，字起莘，闽县人，康熙癸酉举人，官将乐教谕，有《屏冶草堂诗》、《响山诗集》。《竹坨太史过山斋》云：“汉庭供奉旧词臣，啸傲烟霞未老身。为爱名山探玉女，因尝荔子到瓯闽。江湖缟带诗中结，风月襟怀酒畔亲。枉沐旌旗临北郭，岩斋草径扫芳尘。”林豫吉，字不飞，长乐人，寄籍福安，康熙甲戌进士，不飞工诗善书，挟智任术，明律令。登第后未谒选，家居闾里，与不协者，舞文中伤之。反为所持，被褫，有《林松址诗》。松址诗美不胜收，独卷首北行三十六首乃伪作，须删。时人爱郭约园者，极诋林松址；好林松址者，又极诋郭约园。究之，各具体格。郭雍、张远、林豫吉、张仑，称康熙四大家，见下。又著《三才叙断》、《南华约旨》、《诗经谛解》、《管子删定》、《续离骚》等书行世。《汉上逢白于西》云：“结发便为客，飘零到白头。那堪扬子路，况近仲宣楼。杯酒嗟同调，天涯得旧游。神襟动衮衮，差豁片时愁。”蓝涟，字公漪，镏子，康熙间侯官布衣，工篆隶、古体诗，间染竟陵余习，正体则取法唐人，有《采饮集》。《仲秋镇海楼眺望》云：“画栋飞甍嵌碧巅，南浮海气浸平川。暮潮城郭千村雨，落日楼台万井烟。红蓼作花秋渐老，银河□露月将圆。白头谁假登临兴，目断归鸿手抚弦。”林衡，初名玑，字羲孺，荣芳孙，日毅子，从直父。康熙间侯官廪生，能诗、工书法。生平崖岸正直，以气节自持。康熙三十八年，愤闽县令、永年进士和氏玺擅挞诸生，羲孺领庠士恸哭孔子庙廷，触大吏怒，题革。按：羲孺《林洋寺诗·自注》僧一白，挂单华林，遭和氏玺之祸，波及庠士。诗曰：“野田荒草四围山，冷落招提屋几间。破败鼓钟由鬼打，歪斜门阙倩云关。僧经患难辞尘网，佛为飘零现病颜。我亦昔年同祸者，长廊无语步珊珊。”福州俗语：“崇祯上煤山，秀才跳泮池，豆芽菜也跟。”明亡，报至三学，秀才跳入府学泮池，有卖豆芽菜者，询知国亡，亦跃入。明末国初，士尚气节。康熙元年，都转盐运使司、盐法道辽阳王志佐擅责生员，邓撰自刎，激成学变。后经辽阳巡按、监察御史范平纠参，狱始平反。后人祀范公于台江书院。黄祗永题楹帖曰：“一疏力扶芹泮士，千秋同纫栢台恩。”四十三年，改名衡，复受知于提督学政归安沈心斋学使。学使常称：“林子胸中有一段不可磨灭之概。”发于文，才气皆豪横无敌，诗亦超中晚而上著，有《四书讲义》、《全宋诗话》、《鸣书小品》、《竹窗笔记》、《博古录》、《草庐诗文集》。《过淮阴》云：“谁家漂母活王孙，转眼旋遭吕雉冤。生死俱由儿女子，筑台羞说丈夫尊。”《挽诗社李都督涵》云：“天上文昌武曲星，陆机风雅亚夫兵。玉楼遽召将军赋，烟阁犹留学士名。闽海夜寒刁斗静，浙江春冷怒涛生。据此，则涵为浙江人。相思剩有鸡坛辈，笔砚凄清忆旧盟。”方京，字在燕，开铎子，康熙间侯官布衣。《鸟梦》云：“唤得晴光烂熳天，枝头春到懒翩跹。关情未醒梨花雨，惹恨还迷杨柳烟。彷佛游丝空避网，分明澹月暗惊弦。东风莫漫轻摇落，栩蝶相逢共惘然。”杨应翰，字叔张，康熙间建宁县布衣。《仲秋镇海楼眺望》云：“城北高楼接海天，云山青削画栏前。六鳌遥兀参差石，五凤齐分次第烟。秋老蒹葭浮落雁，风翻杨柳咽残蝉。无诸故垒看何处，今古兴衰总逝川。”陈祈广，字汉如，康熙间福州郡诸生，博学能文，有《望云楼诗集》。小雪前一日平远雅集即事》云：“节候催冰雪，寒光动隔宵。虹藏山郭日，风急海门潮。老病长披褐，残诗每弃瓢。何当五马客，分韵到渔樵。”郑郯，字官五，侯官人，寄籍闽清，康熙间拔贡。《赋得莫徭射雁鸣桑弓》云：“楚江雪满冻渔舠，万里寒风空怒号。遂有徭蛮鸣镝至，顿令征雁避矰劳。宝弓珠弩轻相逐，立马鞴鹰枉自豪。独忆念群清影在，孤飞仍入五云高。”此诗必有所谓而发。郑维忠，字命孙，康熙间侯官太学生。《蒹葭次杜甫》云：“乱叶沧江上，离披奈尔何。擎霜风入管，拂月雪飞波。孤雁催声急，伊人得梦多。可怜秋水外，吾意独蹉跎。”《赋得九月寒砧催木叶》云：“白首秋原草木灰，征衣谁寄紫城隈。捣霜夜杵侵床动，泣露疏枝逐梦回。一样寒衣双入耳，千山哀调独登台。远天画角愁相和，凄切青闺向月开。”
　　高兆，字云客，号固斋，侯官人，崇祯间庠生。为人恬澹有大度，与人议论，而平和之气饫人肌髓。六经子史，无所不猎，著《启祯宫词》百首搜罗秘密，非外臣闻见所及，其钞本藏苍家，首有山阴璿、庐峰赵岛二序，各家书目均未收入。与彭善长、陈日洛、许瑨、卞鳌、曾灿垣、林伟俱有诗名，称国初七子。兆曾题周栎园侍郎读画楼《和读画似看山》云：“坐啸即暇豫，心迹仍散帙。所欣患难撄，未令烟云失。结构栖毫素，讴吟送良日。崖巘窗中展，林丘座上出。开颜极游思，寓目释劳佚。既俪宗生游，且收谢公逸。贵兹绘事欢，长同攀跻暱。楼中一以眺，愿言与鼓瑟。”《和周栎园先生看山如读画》云：“宦迹长如水，安能营园林。偶遂楼居好，悠然谋披襟。风惟浮远岫，夕扉延层岑。岂作苍然瞩，还为后素寻。过眼云霞染，怡情邱壑深。大哉造化作，独行游艺心。心写时佇立，徙倚随风吟。夫子勤吐握，谢牵聊息阴。”高固斋诗，酸涩而多排偶，林白云《闽诗选》云：“云客诗名藉甚，吾闽称诗家者，无不推云客。予未得其全集。遍搜他选，俱不甚惬意，岂予所见者隘，抑亦眼力未到耶？苍按：云客有《荷兰使舶歌》，《消夏录》称其见微知著，真可作一篇筹边策读，详《通志》。彭善长，字尔仁，侯官庠生。为人端重好学，该博子史，笔法钟王，而心通宗乘。凡触景物，无不题咏，胸中有万壑争流、千岩竞秀之想。《华朝前一日草堂病起》云：“小径空堂风自和，佳辰强起尚微疴。黄鹂嫩啭随芳树，红药新抽出薜萝。坐惜年光共流转，生嗟筋力付蹉跎。明朝好趁看花约，白日青春一放歌。”陈日浴，字子盘，侯官庠生，性跌宕，学优博，凡方技之书，无不详览。而诗文新拔，以雅健见奇。《初夏越山寺眺望》云：“越王旧宫殿，传在此山巅。天地空尘迹，关河销暮烟。寺迷林鸟外，钟响涧花边。无那登临日，物华已屡迁。”许瑨，字同玉，闽县庠生。性率真，耽山水，学贯经史，诗工典丽，殊有风人之致。《登剑州城楼》云：“楼耸峰环郭，溪喧水夹壕。潭龙吹夜冷，石马立秋高。似指陈友定父墓王霸悲今古，乾坤等羽毛。经过一凭眺，不禁涕青袍。”《同陈总戎游梅岩和韵》云：“渔火汀边舟半横，山钟初动雁飞惊。渚光云暗夜千影，木落猿啼秋一声。百岁利名悲蚁穴，万家魂梦老江城。凭高独啸群峰合，何处嘶风月满营。”卞鳌，字兴书，侯官庠生，性沈敏好学，研穷子史，善古文词。其揄扬叙述，机达理畅，当时名彦，少有过之者。《鸿门行》云：“新丰城边班马嘶，新丰门下楚军齐。楚军乘胜钜鹿下，霸气谁何是敌者。本衔刘氏先入关，况以谗言曹司马。项王震怒不可言，沛公亲自谢鸿门。材官甲士森森立，铁钺银戈闪闪翻。须臾酒酣高奏鼓，军中为乐请剑舞。剑光注射意为谁，刘氏君臣色如土。此时杀公犹雀兔，不杀自是君人度。赋之天授非人力，尽见张良势惊怖。山排峡倒天地震，雷怒风号虎豹愁。覆循彘肩拔剑锉，似恼而公太柔懦。侃侃昌言卮酒余，项王语塞呼之一作曰坐。遂令沛公脱虎口，徒教亚父撞玉斗。君不见，龙虎五彩气已成，急击勿失空尔争，嗟尔亚父空尔争。”曾灿垣，字惟闇，号即庵。熙丙孙，庭龙子，崇祯癸酉举人为人孝友，醇厚笃挚，勇于义，重然诺，不苟颦笑。顺治丙戌，唐王聿键开藩七闽，灿垣与弟祖训同膺上荐。会仙霞师入，海宇荡平，朝廷鼎定之初，大吏知灿垣才学可用，将征之，灿垣遂绝意仕进，遍游江湖，著有《史纂事汇》、《即庵诗存》、《游草》诸书。《即庵诗存》四卷，《游草》一卷，道光二十六年经族孙辛卯举人元澄重刻。七子诗以曾即庵为最，许同玉次之。《战城南》云：“战城南，连城北，猛火烟飞藏白日。万家屋烬开战场，老弱妇女伏两旁。父求死子，妻求死夫，咫尺苍茫无故乡。夜半军中有女子，雨声泠泠鼓声死。超车十乘健年少，火落城头风激矢。魂魄飞扬欲上天，肉亦随风寄乌鸢。日暮鬼火生瓦砾，健儿驱马傍城边。”《幽州马客吟》云：“北人重骅骝，南人习驽马。幽州马客雄北方，年年买马出西夏。朝闻羽骑驰江南，驱马千群自南下。千金不惜表霜蹄，百金不惜连障泥。南方土热违马性，南方技浅薄马医。朝夕掉尾扑蚊蠛，霜毛落尽露筋脊。今年壮士食马肉，明岁燕台悬骏骨。东市买马鞭，西市买马鞍。锦障秋风裂，荒槽晓月寒。南人款段日驰逐，归饱豆栈果下宿。马客朝来出无车，行向人家借黄犊。”《饮马长城窟》云：“饮马长城窟，霜清马蹄滑。丈夫何去西筑城，筑城连连不可绝。但闻岁岁点丁男，不见边城归戍卒。将军筑城欲到天，将军蒸土欲拟铁。朝朝持锥剌城土，土中一半皆白骨。白骨受剌锥不深，犹道土中尚有声。丁男粗免一日死，健儿走马索黄金。闻说死人无尺五，魂魄犹能归故土。早将新骨葬城下，同伴为侬重举杵。”《猛虎行》云：“南山阴风转山曲，夜夜猛虎逐群鹿。鹿毙子死无遗种，老父啼儿寡妇哭。狐狸肯食死人骨，猛虎但食生人肉。几家架竹傍巢居，虎亦移穴巢下宿。日出求食暮无巢，府吏当门声破屋。”此诗殆指巡按御史周世科、张秉孝箕敛科派为虐，户有逋亡则瓜蔓及亲党。《卜居》云：“野老蜗牛舍，渔翁梭子船。各自不相易，同寄一山川。倏鱼喜浮阳，往往为铒牵。当其胠泥沙，岂不愿深渊。人生各有营，阅途纷万千。苟欲宅其身，岂不在圣贤。世人尚眉睫，小喜快当前。朝菌与蟪蛄，分争大小年。因为旷士忧，玄苦恐难传。多谢繁华子，厚意似微怜。凫鹤不相续，贱性靡所迁。不疑又何卜，中情良谓然。”《闽诗传》：云即庵鼎革后闭门却扫，此诗殆其意。《吊江右胡友蠡先生诗并序》：丙戌之岁，先生殉节于剑溪。山水暴崩，漂其棺入芋江。榕城诸君子重先生之义，为易榇而卜兆焉。按：胡公葬鼓山积翠岩。详卷五。“溪雨崩山海倒立，悲风夜半天吴泣。江村晓色惨模糊。忠魂抱柩乘潮入。枯桐碎石石为裂，绛袍纱帽照颜色。寒涛渍骨宫锦红，劲发凌霜如点漆。先生一发系千钧，绝命词悬汗青笔。正气横江呵百灵，众鸟环飞不敢集。伤心犹睹汉官仪，遗老沙头空泪垂。眼光射日阳乌死，山鬼啾啾行客悲。红玉炼火烁金瓮，铁作心肝终不灰。覊魂夜夜绕行宫，九土凄迷何处归。自昔男儿重稿葬，壮士不返沙场尸。先生侠骨留天地，万古寒陵一片碑。”《凡僧无衣籍》云：“我闻古人著书立言称不朽，凡子唯唯曰否否。亦顾其书为何如，文字沾沾焉足取。古之立言兼德功，两画文章天地寿。用之治世为尚书！都俞朝廷相拜手。用之乱世为春秋，排击乱贼心血欧。自有天地有君臣，自有君臣有朋友。吁嗟乎！山崩地裂日月幽，百川沧海皆倒流。地上生人无生气，但有尸行与魂游。吁嗟凡子！发愤欲与天为仇，上书曾经两刖足。野战归来血满头，只身秃发余十指。独立苍茫望九州，大声疾呼求其友。顾影幽囚谁与语？尔乃上下二千八百六十年，得友四十九人许。起夏六侯列众宾，徐中山王以为主。相与揖让慷慨问，中原戮力肝胆相倾吐。中各有幸有不幸，掀髯裂眦同所怒。横磨铁砚厉毛锥，譬如借交沧海壮士椎。屋冰伸纸手重茧，又如痛哭秦庭人乞师。夜深四壁英灵集，墨痕迹笔动须眉。书成知倾几年泪，渡江涌浪惊蛟螭。入门血光寒两袖，曾子捧书再拜又。呜呼，春秋微言绝已久，不意此中藏宇宙。凡子抵掌曰未也，吾将邀灵数十君子后。磔裂枭魂褫奸魄，醢腊魑魅残猛兽。日月光华旦复旦，臣某死骨且复肉。”《池上晓晴喜二谢至》云：“幽梦不相期，开门适所思。楼当山缺处，客到酒香时。乱草十余步，闲花三两枝。忍看今夜月，已隔柳阴迟。”《宿南禅寺》云：“所以爱禅栖，境幽不可倦。灯将火俱微，心与道相见。孤磬坐三时，断山月一片。火飞原上燐，僧入定中遍”。《丙申除夕》云：“最是劳人处，残年待夕阳。忧危身易老，离乱日尤长。腊酒酬穷鬼，文章落战场。独怜天地大，醉眼混玄黄。向夕平安火，千门望寂然。役夫征隔岁，征吏急穷年。敝屦行荒市，余生付石田。谁知此日月，数里异风烟。”《剑津同孚五登先锋楼》云：“溪流三面拥城壕，更指层楼天外高。剑气霜沈寒棨戟，石根云动转鼋鼍。同来极目山川尽，各有乡心远近劳。倚槛不须题往事，乾坤双鬓老吾曹。”《偕吴友圣登吴山》云：“西山突兀俯城隈，客里同过坐石苔。绝顶风烟愁立马，百年邂逅几登台。海门浪屋潮头见，郡市鱼鳞水面开。吴越兴亡俱在眼，那能词赋不生哀。”《岳坟》云：“黯黯栖霞岭，忠魂今有无。衣冠千载祀，弓剑六陵孤。呜咽断桥水，悲号绕树乌。南枝应折尽，遗恨更西湖。”林伟诗，见前平远社。康熙间，蒋衡、张铉、曾孙澜、陈润、陈登禧、黄元埈、萧楚、钟元声、曾沂、林侗、林鼎复、郑秉宦十二人俱能诗，时称十二生。蒋衡，字克平，闽县庠生，辟建宁学教。为人清严而性敏，好经史百家之书，著诗文集若干卷。《游灵隐次韬光禅师答白剌史韵》云：“为乘秋兴到林泉，诗碣留人未忍眠。山屐耐寻黄叶径，江云初散晓钟天。移将青眼千林竹，断却红尘十丈莲。何日重来同洗盏，无生话对碧岩前。”张铉，字明长，福清庠生。赋性刚直，才略敏异，历燕、赵、吴、楚、两粤，凡所到处必酣饮赋诗，著有《纪游诸草》。《游虎灵岩》云：“每到灵岩思便幽，凄清况是一天秋。数椽草屋偏依石，千里荒村尽入眸。烟气浮沉分树势，钟声朝暮逐溪流。独怜松老颜还翠，十载亲朋几白头。”曾孙澜，字公望，性至孝，质朴笃学，年十七登顺治庚子乡榜。《大东道上》云：“客路何时尽，中原一望赊。荒烟吹晓月，瘦马踏霜花。树老支颓岸，蓬飞卷乱沙。离怀辛苦后，亦自梦京华。”陈润，字龙季，闽县人，康熙壬子乡榜。为人幽静，博览群籍，词文典雅，国初名宿多与赠答。《天坛夜步赠别道者》云：“极望空濛隐暮笳，萧萧鸡犬有人家。短墙影落隔邻火，老鹳衔残野树花。匹练长河星尽没，千丝垂柳月初斜。明朝欲向江南路，相忆矶头上钓槎。”陈登禧，字曙阁，侯官庠生。《过小桃源人家》云：“鸡犬闻何静，桑麻别有家。无心风过竹，随意水流花。林醉温温日，波光冉冉霞。逢人休浪讯，恐惹问津槎。”按：小桃源在武夷山。《秋山访友不遇》云：“载酒穿云去，踏秋访友行。瘦松寒日色，疏竹老风声。溪静群鱼出，山空独鸟鸣。到门三径菊，笑作主人迎。”《三月晦夜送春感吟》云：“今宵莫睡补蹉跎，九十风光领几何。回首都从愁里去，伤心况在老中过。酴醿开后莺啼倦，梅雨行时花落多。亭柳千丝难系住，晓钟一响渡前河。”黄元埈，字辛子，海澄庠生。《冒雨同苏仲素度坑寮岭》云：“岭树穿云灭复明，远峰堆黛迓行旌。鞍鞯敢避沾濡苦，芦苇时闻滴沥声。虎帐添寒屯海若，燕江拖练入山城。眼中邱壑胸中画，共卧柴门万事平。”萧楚，字新甫，侯官人，康熙间贡生，授同知职，通春秋子史，为人豪宕，意致闲远，诗极牢骚而不失和平之音。《征妇怨》云：“征夫戍朔方，征妇守空房。寒衣已制倩谁寄？中夜起坐独徬徨。岂无兰麝香，不得到君旁。岂无珠翠妆，不得耀君裳。何缘使君妒，弃妾别他乡。忆昔送君行，陌上黄鹂啼断声。更怜树树垂杨柳，留人不住又清明。试看鸾镜中，昔日颜色今不同。更看墙头花灼灼，举杯欲饮不下咽。寄语青楼年少女，老死莫作征人妇。征人出门不思归，百二春光竟虚度。鬓已丝，情如故，蛾眉双敛向谁诉？独宿牙床泪如雨。”《客夜不寐》云：“永夜怅空庭，风吹冷画屏。眼中人尽梦，冢里鬼长醒。瓦破狐窥屋，窗虚月入棂。孤衾应有恨，足迹等浮萍。”钟克声，字麟载，侯官武庠生。《丙辰初度泰署感怀》云：“孤城画角入风高，烽火长令梦寐劳。四海交游余白眼，十年留滞尚青袍。谁怜有赋愁怀楚，何处逢人笑解刀。极目云山尽戎马，故园三径尚蓬蒿。”曾沂，字子浴，士甲弟，侯官布衣。少豁达，无心仕进，携琴剑浮章江，泛彭蠡、洞庭，遨游吴楚，著有《潜园集》。《禊日感怀》云：“古树风轻动客衣，杜鹃血尽晓声微。柳经宿雨拖烟重，峰入新晴积翠肥。曲水不妨千日醉，乡书何故一春稀。桃花江上舟如织，独是羈人远未归。”林侗，字同人，逊子，佶兄，侯官庠生，署尤溪教谕，卒年八十九，著有《来斋选、古井野识涂、昭陵石迹考》一卷、《来斋金石考》三卷。以上二书经嘉庆戊午举人冯缙重刻事详郡志《乌石山志》。《过闽王墓》云：“琅琊高冢拟皇邱，千载棠阴上相游。门内飞熊推玉马，军中阚虎摄金牛。琱戈宝册分封日，班剑鸣笳赐葬秋。天半莲峰横翠黛，西风夕起片云愁。天南气暖草绵芊，臣妾皇唐正朔年。南国驿骚逢寇乱，中原风景半兵连。龙蛇白羽千屯月，犀兕玄宫万壑烟。闽地襟山带沧海，莫教版土博钗钿。”林鼎复，字天友，侯官庠生。《同叶霞丞舟行》云：“漫言为客地，且伴逐臣游。一叶飞残雨，千山锁暮愁。天疑将水近，心欲与云流。击楫成何事，长歌破石尤。”郑秉宦，字尔期，福清人。入康熙国学，受职州判，为人聪敏，喜任侠，著有《问山楼诸集》。《有所见》云：“海棠残似半开迟，杨柳枝头懒放眉。窗东有女卷红绡，榻冷香生院绿时。徐徐徙倚阑干玉，指调宫商捻楚竹。轻风过处断余哀，难续声中愁一掬。谁怜悽怆欲锁魂，耳听频呼且掩门。咫尺相思憔悴甚，那堪烟雨又黄昏。”此诗只末二语佳，若改作七律，便有意味，《九日登石门读钱明府王侍御之作》：“九日扶筇登石门，前贤得句扁犹存。僧同黄菊平分瘦，佛与青峰两对尊。漫把衣冠悲晋魏，且将诗赋答蘅荪。夕阳西下徐回首，可尽萸觞醉到昏。”
　　陈昂，字轩年，号即白，侯官人。原名国勋，未冠补弟子员，日成二十数艺，同侪相呼以快。而昂限于赋质形容可异，俗乃讹其音。群目之为怪，此白怪之称所由来也。昂友方迈，字日斯者，亦以面目见奇，俗呼之为黑怪。未几，隙家告讦，党狱大兴。昂与方外当时知名士交好者，或以名怪之，或以姓怪之，互相成词，牢不可解，凡数十人，遣戍远方。昂以少孤难，未克成婚，寡母茕茕，门无五尺。妻常氏，未婚，矢志刻苦奉姑。族人陈迁鹤及桐城俞长城俱为立传。会圣祖仁皇帝南巡，昂献诗称旨，始白盟党之冤，颁赦旨。昂与被窜者一时赦归，乃以国勋二字为歉，改名昂，后入侯官邑庠，困棘闱，著有《万年枝表汇集》、《倚玉楼藏稿》、《轩年小品》、《倚玉集》。子朝麟，字怀卿，乾隆庚午举人。昂有《秋怀诗》云：“蓬岛桃源何处寻，且将书剑寄江城。南来天地还秋色，北望山河有暮阴。月捣碪声惊远梦，风吹雁影起乡心。百年身世兵戈里，中夜悲歌泪不禁。”
　　崇祯癸未进士林之蕃，字函斋。曾祖堪，祖材，字楚石见郡志及《明史》。父弘衍，援忠谏荫官，备兵温台。公以名进士，观政户部，出为浙令，有清操。甲申变革，闭户断荤，发大誓。唐藩入闽，故相国胤冈朱公、石斋黄公造庐请共事，公谢以时世。二公卒以御史举荐，公扶病强应，退隐吴航唐屿。值海氛恶，徙归，居嵩山藏山堂，以画兰竹自况。与方密之、金道隐、鼓山为霖和尚为禅悦交，当轴谋劝驾，累以衰老辞，其所著诗文散见各书。道光已亥，苍为采辑，附以本传、画传、祭文，及其族人亦逋于后，序刊成诗文二卷。光绪辛巳，往鳌峰院舍，见远堂题“明御史林楚石像”，始知公有后人，乃将集板归焉。公诗有《雪谱》、《渔况》，皆寓洁身之意，如《咏苏武啮雪》末云：“不是雪不寒，志士心血热。匈奴牧马来，相见惊咋舌。分付李将军，勿复多言说。”《咏故港》云：“一纶舒卷水云间，阅尽浮沈意思闲。别港鱼肥招不去，绿蓑惟恋旧溪山。”《悲秋》云：“蓬户才经兵燹余，架头犹剩几残书。村墟死徙乌啼屋，阡陌荒芜鬼荷锄。乞食孤踪追五柳，招魂双泪吊三闾。道人久矣忘机事，家傍深溪不钓鱼。空林疑是旧时钟，回望天边倚短筇。蔓草讵能成远志，残云无力起奇峰。”此诗或指林子野事。“百年人对千秋史，一室灯明半夜蛩。吾道固应穷到底，青山何独肯相容。”此数诗皆为胜国而发。
　　玉岑诗社，祝时泰，字汝亨，廷玉弟。侯官人，嘉靖壬午举人。历户部员外郎，德府一作州左长史，弃官隐于杭州西湖，筑室以居。与光州守高应冕、承天守方九叙、江西宪副童汉臣、处士沈仕、王寅、刘子伯结玉岑诗社。人主一山，即景赋诗，推祝为祭酒。一日登凤山，各赋怀古诗。祝云：“白马南来定宋京，五云长绕凤山城。星随数尽中天殒，潮让沙屯两日兵。辇路独余春草绿，行人犹说故宫名。当年多少难平恨，并作江流万古声。”诸作皆不及也，著有《九山集》。
　　康熙间，郭雍、张远、林豫吉、张崙为四大家。雍弱不胜衣，六月披裘，工书法，自号书禅。苍得其手录《诗经》，朱墨皆蝇头细字所批点，悉中窽窍，可为学诗之助。郭仲穆、张超然、林松址诗，美不胜收。张崙字苍，嵋，一字文园，侯官人。康熙间监生，授河间府中河通判，所著《晚香堂集》，世无传本。《拟古》云：“渔阳游侠客，本是并州儿。珠袍系玉玦，白马络青丝。朝挟韩嫣弹，暮读要离碑。十五秦舞阳，杀人辄如饴。鼓刀屠豺虎，没矢谢熊罴。膂力非不赡，功成安可期。神龙有时蛰，威凤不常仪。子推及鲁连，绵山海东湄。所以骅骝姿，伏枥甘羈维。一朝沙漠外，长鸣谢所知。策马咸阳桥，从戎玉关西。遥望阴山雪，月明风凄凄。长旗蔽原野，宝剑干云霓。于役从兹去，三男路亦齐。大男戍渔阳，中男戍合黎。三男交河北，隔绝两相窥。室家久荡析，匍匐一寡妻。沈痛摧肺肝，日夕长酸嘶。间行归乡里，四望乌空啼。荒村且豺虎，茅屋但蒿藜。虽有骨肉爱，相顾面目黧。远梦连烽火，征魂厌鼓鼙。人生每穷蹙，不如委沟溪。何时舞干羽，父子得相携。”《江上行》云：“江上之水何漫漫，江上之峰何盘盘。岫隐轻云闲出入，浪翻孤月增波澜。白云飞来百草寒，红霜照日万枫残。翱翔羽客乘黄鹤，彷佛仙人下紫鸾。吴钩一曲起长叹，雁鸣欲度关山难。不见贾生旧词赋，空闻优孟昔衣冠。可惜流光疾如电，烟尘再老春风面。滴尽潇湘斑竹泪，武陵销灭桃花片。相逢何处楚王孙，知已由来胜感恩。剑士三千争入赵，侯赢七十去夷门。”《苏台咏古》云：“春到姑苏台，吴王安在哉？馆娃歌舞歇，但愧百花开。花开采莲众，持向西湖閧。归卧洗妆楼，欲续浣花梦。梦起未灰百和香，青烟绿篆绕空廊。欲迎苎萝山下女，江山尽入越归装。归去稽山陌，月在镜湖白。回谢太宰嚭，可怜范少伯。但有灵岩一片云，看尽吴越往来军。不须亡国留遗恨，尚有深宫与俱焚。”《金陵行》云：“石头城上烟如织，天堑雄图限南北。三山半入去来云，八水递变朝昏色。万顷波涛倏浅深，九霄日月互盈昃。长松秀竹风雨垂，高岩削石雷霆迫。莫言虎踞与龙蟠，自古江山归有德。金陵壮丽属名区，大江之左今昔殊。禾黍故宫虚夜月，龙蛇遗殿老楸梧。飞鸣有鸟知兴废，开落无花识菀枯。白鹭之洲空白草，长干里巷但秋芜。六桥旧恨宜歌哭，五季深愁续战图。桃叶渡，莫愁湖，卢王之家今有无？景阳钟，台城柳，梁陈之亡谁与守，前人不哀后人哀，怅望河山难回首。”《村居薄暮》云：“远岫衔残照，高楼俯暮花。牧童喧在背，渔父水为家。宠辱安时命，悲欢阅岁华。门无车马辙，早晚此桑麻。”《仙潭口号》云：“桑列平畴下，沙明一水中。鱼龙吞夜月，猿鹤卧秋风。震泽苕溪北，升山顾渚东。河桥闻铁笛，此地有仙翁。”《大别山》云：“江湖沿地阔，晴雨各天分。水面鱼吞月，山间犬吠云。陆随原不武，绛灌岂知文。自古疏儒术，相将笔砚焚。”《西泠桥》云：“载酒平桥畔，衔杯笑独醒。浙潮连夜白，吴岫傍春青。飘泊怜双鬓，艰难老一经。群乌啼夕照，凄切不堪听。”《鄂城怀古》云：“摇落连荒塞，悲凉带故宫。暮云龙盖雨，秋笛鹤楼风。复楚三秦隔，吞吴一垒空。从来忠愤气，还在汨罗中。”《和李筠庵楚游吟》云：“江楼聊纵目，清啸绕天长。日月随渔父，乾坤寄楚狂。浮云堪赠别，落雁助思乡。望断长干妇，风波稳□樯。”《过洞庭》云：“岸远催鸣桨，峰遥列画屏。岳云随鸟白，湖草背人青。螟色追林舶，斜阳迫驿亭。苍苍天一水，无处吊湘灵。”《秋日寄武昌同事》云：“楚塞寒偏早，荆门水乱流。月添苍竹露，风送白蘋秋。戎马生多难，衣冠笑薄游。期君一尊酒，更上仲宣楼。”《移家柘浦》云：“孤舟远度万峰遥，聊作躬耕半学樵。三载齐门空挟瑟，一朝吴市罢吹箫。蒹葭人散西江月，杨柳家居南浦桥。愁见东山犹不起，碧云秋水怨迢迢。”《钱塘过雨》云：“匹马孤行入翠微，秋风飘泊冷裳衣。细听村雨随花落，远出江云傍鸟飞。旅梦三更愁木叶，壮心十载到渔矶。歌传虞夏人何处，悔别西山老蕨薇。”《送叶解凡》云：“春寒有梦到章华，一路苍茛映水斜。乱后交游多在客，愁中烽火各无家。服虔已老谈经罢，牧叟能文作赋夸。回首故人应感别，蓟门晴树自啼鸦。”《季秋旅次书怀》云：“霜寒日暮雁双飞，短榻幽窗独掩扉。淮浦月明无客醉，秣陵秋尽几人归。清江锦浪孤蓬鬓，落叶空山一钓矶。五十余生歌舞歇，少年时事老来非。”《怀林榕友》云：“岭畔烽烟赤羽旗，山川犹是故宫非。兵戈兄弟愁何处，风雨田园梦未归。芦荻洲前还浩淼，芙蓉江上转稀微。故人白社如相忆，秋水衡门一布衣。”《楚望》云：“江城笳吹晚风凉，紫雾沈沈望渺茫。夏口云偷江汉月，衡阳雁阻洞庭霜。黄牛峡水连潮落，白鹤峰烟带岳长。夜听猿声双下泪，故山何日不回肠。”《和李筠庵楚中杂咏》云：“皮陆妻孥在鹿门，年年芳草看王孙。黄陵人去空祠庙，青冢魂归尚野村。岳麓烟飞无雁过，洞庭月落有龙吞。千林怅望苍梧远，云母峰前日色昏。”《淮阴春暮送陈皋羽黄鲁参》云：“东风驻马百花前，酌酒临歧欲暮天。积雨湖增双涧水，平原日落几家烟。二陵客去崤函远，三晋云归潞泽连。折柳西行啼鸟外，淮南春思故人怜。”《秦州杂咏》云：“咸阳西出贺兰东，百二关河在眼中。碧水有心分渭汭，青山无恙老崆峒。营前铁马秦城渺，棘里铜驼汉苑空。昔日攀髯龙已老，春阴寂寂鼎湖宫。甘泉太乙削芙蓉，西望层峦隔万重。碧柳长门迷辇路，黄榆古戍渡卢龙。春深不见祁连草，雪积长寒太白峰。羽檄频传青海箭，三城高处是秦封。飞燕轻风太液寒，未央花柳倚阑干。天回逆雪深三月，地涌秦关度六盘。岂有豳岐今俎豆，莫言韦杜昔衣冠。行年八十磻溪叟，依旧春秋一钓竿。昔年大将度胡庐，左右贤王宴玉壶。帐下紫骝移苜蓿，楼前火树贡珊瑚。风过榆塞千军肃，雪满天山片月孤。会见七城皆属国，黄花古戍出伊吾。汉家骠骑拥霓旌，符节登坛在远征。天子雄威过九塞，将军降敌筑三城。秋风吹断环河水，夜月高悬细柳营。极目平原堪吊古，玉关西望不胜情。琱戈宝剑旧登坛，独上龙堆立马看。水入黄河流不返，草连青冢梦犹寒。楼前砧杵鸿声断，笛里关山月色残。昔日嫖姚征战地，长旌万里卷皋兰。十年鼙鼓拥前旌，迢递青山堠火明。仗剑经秋回北斗，挥戈落日恋西征。筑宫未就无秦帝，出塞为家老汉兵。纵使蒙恬身不死，犹能饮马过长城。金风玉帐斗牛间，沙碛无人两鬓还。破敌先过张掖郡，歌铙初徙贺兰山。孤臣白雪看持节，戍妇青灯照卜环。几处秋声吹夜角，月明飞渡穆陵关。”《孱陵道中》云：“荆门策马拂云过，一路归鸿向晚多。龙盖寒烟连瀼树，鹿溪阴雨接漳沱。高楼香梦传鹦鹉，古驿秋风散骆驼。关塞萧条垂老别，谁知人事日蹉跎。”崙子鹤年，字兴五，诸生，性疏放，耽酒，工书，四海飘零，竟以贫老，有《张后槎随见录》。《杨白花》云：“杨白花，何处飞？飞来劝人别，飞去劝人归。朝入山为云，暮入海为月，云易消，月易缺。杨花游絮三百里，春风人在半楼里。”鹤佺，字洞山，乾隆初布衣，工山水，精籀文铁笔，有《张洞山诗稾》。
　　魏宪，字惟度，福清人。文焲孙，文焲详《乌石山志》。顺治间庠生，为人豪爽，刻苦问学，肆力于诗。尝寓姑苏白下间，以诗交海内。选本朝百家诗，又选平日与已唱和者，为《诗提三集》，所著诗千余篇，名曰《枕江堂集》。《舟中早发》云：“滩声催短梦，帆逐晓风斜。嫩绿初归柳，新红浅著花。宿烟笼水国，残火乞渔家。回首山城里，凄凄起远笳。”《延津泊舟》云：“系缆空潭下，潭深月不流。光摇双塔影，气撼一溪秋。梦破钟初起，谭雄剑欲浮。乾坤千古恨，尽载一孤舟。”《山中夜坐有怀同学诸子》云：“一江月色静如秋，空向云堂照独愁。隔水歌声来远艇，断桥灯火出高楼。支离瘦骨千峰下，潦倒春风五夜头。遥忆竹林诸旧侣，梦魂曾否到沧洲。”《移家建溪，留别陈止庵、翁未青、翁白字林宣子、吴澹如》云：“十载栖迟卧小楼，无端琴剑又东谋。烟霞有主真传舍，天地为庐不系舟。行酒竹间兼听鹤，和歌花里恐惊鸥。他时同寄相思句，浮石云边柘水秋。”《无题》云：“相逢谩自说心知，偏值云飞雨乱时。纵不伤春人亦瘦，杜鹃声在海棠枝。”
　　惟度《百家诗》，入选者多显宦，列己于末，而朱竹垞检讨不与焉。检讨有诗云：“近来论诗多序爵，不及归田七品官。直待书坊有陈起，江湖诸集庶齐刊。”盖指此也。
　　苍北行，自王家营至京都，于壁间得二诗。戴相国均元予告后，皇陵出水，奉旨锁解入都。适已丑，重宴琼林，蒙恩放还，不准与宴。时英相国和亦以陵事出口。戴相国《题固安旅次》云：“萧萧白发返家山，浩荡君恩许放还。尚有老臣羈绝域，可能生入玉门关？”又德州有《题壁》曰：“都转风流四十秋，尚书气焰压通侯。年来我亦忘恩怨，一骑斜阳过德州。”此诗殆干谒不遇者所题，尚属韵致，故录之。宋莆田郑伯玉、陈琪、芳孝宁诗，汇为一集名《乌山三贤诗》莆田县治有乌石山。
　　《诗钞小传》云：黎士宏，字愧曾，长汀人，少孤。游宁化李元仲之门，称入室弟子。应试三山，见曾弗人，作《兰与兰语》诗为贽。弗人大击节，且语人曰：“黎生，汉魏之苗裔也。”时新建徐世溥有文名，与虞山宗伯书。谓今海内人士，惟长汀黎愧曾，及汉阳李文孙两人已耳。而周栎园方伯谓黎自可单行，若比并汉阳，恐疑哙伍。其为名公大人所倾倒若此。按：愧曾，顺治甲午捷京兆，历官甘肃肃州道，所著《托素斋诗文》之外，尚有《仁恕堂笔记》。

卷二
　　《八闽通志》，元季，莆田诸先辈相与结社，以文字为乐，号曰“壶山文会”。初会者九人，曰宋贵诚、方时举、朱德善、邱伯文、《莆风清籁集》作伯安、蔡景诚、陈本初、杨元吉、名嘉，号原素，以医名。刘晟、字性存陈廷俊、按：陈观字廷宾。续会者十三人，曰陈维鼎、李叔英、笃实好古、博学多文，当元季，隐居不仕。其父早卒，事母尽孝。母卒，哀毁尽礼，独居三年，纨绮不至于身，酒肉不入于口。吴源尝作“述孝”以美之，郭维贞、名完，号沧洲，工诗、陈必大、吴元善、建安人，工画，元末弃官，居于莆。按：明《建宁府志》、国朝《建安县志》均失载，方用晦、郑德孚、以医荐为兴化县医学训科，黄性初、黄孟仁，名安、陈熙，字虚中，号雪巢、方坦，字履道、叶原中、其一人曰清源，方外士也。合之凡二十有二人，约月必一会。坐以齿，饮以礼，酒无定算，食无常品，过丰者罚。会而不至者罚。会之日，或诗、或文、或琴、或奕、或书、或画，清谈雅歌，惟以陶冶性灵，消涤世虑，志不玩乎物也。次会者，或命题请赋。后会则众出所述，共商榷焉。一时风流文雅，有足尚者。而复过相规，善相资，贫相周，难相恤，足以激近世浇薄之俗也，故录之。苍按：方时举，原名槐，又名朴，字北溪，以字行，其籍无可考。明初，官兴化府学训导。行谊醇悫，学问渊深，为郡丞李景齐所敬礼，竟以李遭诬连及，沈井而死。《采桑妇》云：“朝采陌上桑，暮采陌上桑。采采不盈掬，新叶苦不长。东家练新丝，西家理春机。妾蚕未上箔，妾衣知何时。妾身冻死不足惜，良人远戍天一涯。良人一别长参商，堂上何人事姑嫜。卖丝奉甘旨，织丝供衣裳。妾心尔丝乱，妾貌桑叶黄。去年陌上采桑女，今年嫁与黄金郎。”《普觉堂》云：“普觉有何好？秋来事事幽。风檐落桕子，榕叶覆溪舟。隐几山当户，翻经月到楼。谁为姑射牧，茅屋隔沧洲。”《和陈廷中避地南泉》云：“思君时复上寒岩，十月林峦尚翠岗。溪竹裁成绿玉杖，石桥拄过白云庵。客怀最与山僧似，时事难从野叟谈。却忆当年杜陵老，卜居正近浣花潭。”朱德善，字原道，莆人，至正中布衣。《木兰陂》云：“万顷狂澜越壑低，中流砥柱卧龙栖。二神共飨东西庙，一水平分南北溪。雨过木兰瑶草长，秋深松柏翠云齐。仁波千载流滂沛，春雨莆田足一犁。”郭完，字维贞，一字沧洲，莆人，至正中布衣。有《沧洲集》，无子，其稿失传，仅于壶山文会集中见之。评者谓置之晚唐许浑、薛能集中，未易辨也。莆田陈布衣耕之《哭郭沧洲》云：“能诗东野名偏著，爱酒陶潜贫不忧。今日牛眠三尺上，寒潮依旧落沧洲。”方布衣炯《哭郭沧洲诗》云：“破屋沧洲上，清贫独可怜。书存无子读，诗好有僧传。葬卜中元夜，坟邻北漈边。穷交空白首，莫赠买山钱。”四十字可作墓志。沧洲《过游洋宿吴原辉后定山居》云：“妙画延陵子，冥心今几年，溪云移榻坐，山雨下帘眠。李愿今盘谷，王维旧辋川。沧洲吾亦爱，那有此林泉。”《次韵答方用晦兼柬王伯明》云：“庭空山宛宛，客去雨纤纤。乳犬眠深户，慈鸦戏短檐。故交贫亦减，新历岁还添。试就神巫卜，家人报吉占。”《山中即事》云：“数日别江渚，抱琴过竹溪。山深黄耳远，日落画眉啼。识字今何补，怀家计亦迷。明年与妻子，春雨学扶犁。”《绶溪渔隐为黄原清赋》云：“渔郎家住深溪曲，买断徐潭作钓乡。自制蓑衣眠别渚，故移茶灶上轻航。荔支林坞水烟暖，□鶒桃花野岸长。日暮醉归鱼满筥，樵青敲火倚疏篁。”方炯，字用晦，又字杏林，莆人，至正中布衣。学医于蜀中，活人甚多。以所得散给贫交、造桥、砌路，工书能诗。《社会紫云岩》云：“朝览紫云景，夕憩紫云山。天阴月微明，露下几席寒。美人幽兴发，取琴为我弹。静听水云吟，不知清夜阑。”“平生未到处，今日游莲峰。云深不知路，隔岭闻疏钟。上人煮清茗，宿客寺楼东。何当凌绝顶，刻石留山中。”《人日会瑞龙寺》云：“侵晨出郊坰，草径行露滑。古涧溜寒澌，新晴鸟声悦。兴从虎溪起，思绕龙山发。爱此人日嘉，迟留坐林樾。酒酣作莼羹，诗狂踏松雪。对景当尽欢，瑶草恐衰歇。毋为轻薄交，相期在华发。”《莒溪耕隐》云：“莒溪环翠入瓢湖，古木云庄即旧居。每种秫田秋酿酒，剩收桐子夜观书。雪晴度岭闲骑犊，宾至沿溪旋打鱼。老我尘中无隐处，借君余地着茅庐。”方坦，字履道，莆人，至正中布衣。《宿鹅湖寺》云：“鹅湖清胜地，两度振衣尘。路入珠林晓，山环碧殿春。碑存多宋刻，僧老半闽人。话久钟声绝，松关月色新。”陈观，字廷宾，一字莒峰，洪武初征辟，官陕西参政，有《辍耕吟稿》。《沈香亭》云：“咸阳宫殿凌紫清，珠帘翠巾莫春冥冥。太平天子欢未足，内园别作沉香亭。沉香迢迢隔海水，输贡何时来万里。亭成馥郁满京华，椒桂无颜兰蕙死。东风澹荡云瞳曚，迟迟步辇随六龙。葡萄出瓮琥碧莹，牡丹倚槛胭脂浓。词臣献辞有深意，觚稜月上君王醉。妖风一起草木腥，沉香应落长安市。君不见，古来圣主称陶唐，土阶三尺茅茨长。”刘晟，字性存，洪武中荐授南阳知县。《真率会》云：“炎灵运玄化，衣冠集芳辰。皤皤斯达尊，济济凡七人。琴瑟既在御，豆登亦复陈。旨酒式燕乐，太羹薄肥珍。登歌间行苇，称觞寿千春。德将谅无醉，既醉不失真。陶然宇宙间，蟪菌焉足论。光风泛兰蕙，好鸟鸣及晨。江汉日云远，道义日益亲。览图百载下，安得风再淳。愿言继遗响，遥睇洛水滨。”释清源，又名云林，元季凤山寺僧。《石溪钓叟》云：“隐士石溪结茅屋，暮年归钓石溪头。每看适意一蓑雨，不羡虚名两鬓秋。野店酒香无系马，寒汀水浅有眠鸥。云林数亩邻溪曲，亦欲携筇赋去休。”林懋扬云：清源咏梅诗，光生十里，“非关月白满，前村未见梅”，洵佳句也！
　　林兆诰，字懋扬，又字晓江，莆田人，富孙。弘治壬戌进士，忤刘瑾，系狱。历右佥都御史，总督两广，有《省吾遗集》。嘉靖中诸生，有《青莲集》、《兰陔诗话》：晓江少负才藻，与姚文炜字在质，莆田人，嘉靖甲子举人。官新宁知县，多惠政，与顺德令胡思泉友善。新会令恶之，俱为所构，罢归。佘翔字宗汉，莆田人，嘉靖戊午举人。官全椒知县，有《薜荔园诗》。《兰陔诗话》：宗汉作宰全椒，有异政。与御史左，弃官去，为汗漫之游。王元美为司寇日，欲为立传。谢曰：“须公还山时也。”元美赠以诗云：“十八娘红产荔支，蛎螃舌嫩比西施。更教何物夸三绝，为有佘郎七字诗。”晚年诗律益进。王百谷寄以诗云：“题诗千里问桑蓬，青雀西来信忽通。郢客阳春原和寡，绛人甲子偶相同。麒麟莫道生偏晚，鹦鹉争夸老更工。曾赴瑶池春燕否，蟠桃可及荔支红？”时宗汉、百谷俱年七十。宗汉性和易，里中少年召之饮，无不往，人比之陶靖节。谈论玄达，于物无所臧否，又似阮嗣宗，斯足概其为人矣。结诗社，其妻陈蕙卿亦能诗，门内极唱酬之乐。尝缉莆中先辈诗，始洪武，讫嘉靖，共六十二家，为《壶华毓秀集》。嘉靖壬戌倭乱，晓江负母缒城而走。仓卒中尽弃珠玉，独怀此书以行，已而被执。贼见其负母袖书，义而释之。《真州天宁寺秋感》云：“不得南来信，重移北去舟。逢人惟有泪，闻雁即生愁。烟雨迷古寺，蒹葭带远洲。濯缨爱渔父，独自弄清流。”《寄陈布衣言》云：“闽海陈搏作赋才，淹留南国老尘埃。凉风草阁开黄菊，秋雨衡门长绿苔。青鸟不从云外至，孤舟空向梦中来。何时斗酒长松下，相对高歌坐碧台。”姚文炜《赋归》诗云：“三年瘴海泛风沙，归去山中足岁华。径在漫栽陶令柳，园荒须种邵平瓜。行藏清世恩长在，麋鹿丰林兴自赊。传语皇华天上使，逢春莫寄陇头花。”佘翔《送别方子韩》云：“江湖双别泪，天地一狂生。有客同王粲，何人识祢衡。绨袍风雨色，尊酒别离情。君自怀明月，终偿十五城。”《滕王阁》云：“高阁崚嶒四望开，凭阑秋色客迟回。城临二水吴天合，雁带孤云楚泽来。翼轸何人悬彩笔，江湖有客罄深杯。霓旌不见风流尽，依旧西山暮雨哀。”《铜雀台怀古》云：“孤台突兀客初登，邺下山河感废兴。花似绮罗人不见，惟余春草满西陵。”《江上晚眺》云：竹林秋色入黄昏，溪水新添雨后痕。明月不来人语寂，数家渔火点江村。”《闺词》云：“芳菲春色满楼台，人在天涯去不回。自倚雕阑看蛱蝶，微风吹送落花来。”七言如：“高阁秋阴寒薜荔，一帘霜叶点苍苔。”“浮云千里飞鸿度，落日孤城画角哀。”皆佳句。
　　道光初，侯官岁贡生黄汉章，自号紫云老人，与罗源嘉庆丁卯举人黄铨、字衡仲，著有《寄舫诗钞》行世，初为台湾教谕，道光十五年选授三水县，卒于任所。长乐谢淞、浙江华文漪著有《逢原斋诗文钞》结兰社，著有《兰社诗略》行世。其诗皆学杜，而复各具体裁，不相沿袭。兰社后，即无继起者。紫云老人尝过某氏祠，有男子年十六七，授徒说经，见客至，不为礼。紫云作帖云：“香界初参发尚青，披袈新讲法华经。座前亦有拈花佛，趺著红莲一笑听。”须臾，少年起，曰：君独不见李义山诗乎？“十四沙弥解讲经，似师年纪止携瓶。沙弥说法沙门听，不在年高在性灵。”后二年，少年成进士，入词林。
　　郭起元，字复斋，闽县人，雍正间廪生，乾隆初荐学官、宿虹同知。有《介石堂诗文》行世。盱眙王效成孝廉《伊蒿室诗集·咏郭令君》，县志注云：君名起元，字复斋，闽县人。师事蔡文勤公，讲实用之学，举贤良。乾隆初，令盱眙，修举保甲、农田、仓储、义学、书院，今遗规犹存，辑废志，文献得不坠。于水利风教尤详。今介石堂遗址，其礼士所也。《通志》无传，恐日久遗忘，并录其诗《渡京口江》云：“岷江一道从西来，奔腾万里何雄哉！巴陵巫峡势湍悍，駴浪轰突瞿塘堆。包湘带沣度汉沔，浔阳九派争潆洄。三山上下接京口，中流一拳青崔嵬。江分燕尾东入海，鲛宫蜃市空中开。嵯峨大艑闸口舣，欲发不发箫管哀。小船拍拍类鹅鸭，荡桨入漩无惊猜。缅忆江东全盛日，割据天堑真雄才。紫髯去后典午渡，佛狸来时卯年催。纷纷五代竞蛙紫，云烟过眼如飞灰。今当一统太平世，江海内外无氛埃。此地咽喉近南北，公私捆载何喧豗。滔滔江水逝不返，少壮几时能复回。瓜州明月古人爱，好呼昔酒浮深杯。《幕府山有感》云：“典午南来此驻师，云端星斗拂牙旗。江横匹练开天堑，山作屏风拱帝畿。淮水莫延王氏泽，西州空说谢公思。六朝佳丽浑如梦，惟有岩前老树知。”《过云峰有感》云：“行行玩流水，忽已到云林。卷石有幽意，孤松生远心。未能驱世妄，漫拟入山深。归去空惆怅，常怀钟磬音。”
　　郭鼎京，字去问，福清绵亭人，顺治间布衣。性强直，才致幽雅，善花卉草虫，脱略时态。工书法，尤精小楷，尝以一幅楮书陶诗全集，又书苏蕙织锦回文诗，纵横数十图，计字五万余，笔笔作欧阳率更法。时与闽县林宠，共以小楷称绝，俱寿逾九十。著有《绵亭集》。《金陵感怀》云：“愧作虚名叟，惟贪书画禅。黄梅几夜雨，青草六朝烟。匣古悲双剑，囊空笑一钱。徒滋乡国恨，飘泊自年年。”乾隆初，福清举人郭仁为县令，能以一粒粟雕观音像。以栗壳为佛龛，其孙开泰，工披麻山水。尝出仁所画《听潮图》，潮来视之，水作暗长之势；潮落视之，水作趋下之形。盖笔笔得潮汐来往之神，真奇观也。开泰五十余，卒于安民巷，苍往吊，询《听潮图》，则因久病，鬻为医药矣。
　　赵潜，字双白，又字蓴客，漳浦人。顺治初廪生，初寓福州。其时天启辛酉，举人长乐陈肇曾、宁德崔嵸俱居省会，潜与往来唱和，晚寄居云间。邵武施鸿《蓴芦诗》注曰：赵双白寓松江之野，名其居曰“蓴芦”，“寻幽何必在山林，门掩城西一水深。诗圃文园邀素友，田家渔艇托清音。羡君不见湖峰外，笑我空忙蓴菜浔。久欲居卑师柳下，为君今又起乡心。”以诗交诸名宿，董苍水赠以长歌，有“古剑半蚀土花紫，铁笛横吹秋云穿”。“孟郊贾岛今不死，风流吐纳千余年”之句，潜著《冷鸥堂集》。五言如“钟湿难通棹，烟深易失灯”，七言如“万里秋心全在菊，一江雁影半随潮”。“白发从添心尚壮，黄金易尽舌难柔”。“绕郭千山红叶雨，缘溪一道白蘋风”、“红桥绿舫空江路，衰柳寒村野犊车”，“小巷风高渔市散，荒汀烟破估船开”。皆可诵。陈昌箕肇曾字《过访》云：“榕社同星散，回思各黯然。客帆终日雨，江草六朝烟。骨尚峥嵘在，诗多慷慨传。出门常自悔，欹枕剑溪旁。”按：肇曾任南平教谕。《西园》云：“长洲雨过浥兰荪，不负西园酒一尊。肠断鸟啼春欲暝，小楼人掩杏花门。”
　　莆阳柯氏，巨族也。柯英，字西坡，弘治已未进士，官徽州知府。子维熊，字奇征，正德丁丑进士，官工部郎中，有《石庄集》；维罴，字逸轩，嘉靖壬午举人，龙游令；维罴子，本嘉靖庚戌进士，浙江按察佥事。维祺，字希斋，嘉靖癸未进士，南京户部主事，有《艺余集》。《宏路驿》云：“雨歇江天净，山回驿路迟。客愁新岁减，风物故乡宜。花事余梅蕊，樵歌掇竹枝。只惭司马病，深负好文时。”五言如：“光阴双过鸟，天地一虚舟。”“鹤声秋浦外，鹿迹野桥西。”七言如“僧影夕阳红树里，芦花野水白鸥前”，“蘼芜江路逢人少，鸟雀柴门傍竹开”皆可诵。维祺著有《宋史新编》。朱竹垞云：“宋辽金元四史，惟金史差善，其余潦草牵率，岂金匮石室之所宜储？希斋《宋史新编》，会宋辽金三史为一，以宋为正统，辽金附焉。升瀛国公、益、卫二王于帝纪以存统，正亡国诸叛臣之名以明伦，列道学于循吏之前以尊儒，历二十年而成书，可谓有志之士矣。”其诗文曰《艺余》者，编宋史之暇所作也。
　　明古田林春秀，字子实，工诗而名不甚显。其诗有云：“但住沟西第五村，香粳酿熟少开门。家僮只自为樵牧，径竹凭他长子孙。雨过晓山泉噪涧，花生春菜蝶穿园。抱琴客至棠梨下，卯酒犹醮籍柳根。”又云：“回巷短垣缘枸杞，古塘枯竹立鵁鶄。壁间写遍篱花影，云里崩来水碓声。野老眼经门刻字，渔郎亲见水沈碑。”皆可诵。见府志，集不传。王子彪，字虎子，晚号素毳，侯官人，崇祯间庠生。与邑诸生郑磊齐名，时称王郑。磊字三石，康熙间侯官岁贡生，郡志作闽县，误。有《南湖集》行世。虎子赅博群书，志气宏放，诗文亦雄深磊落，为侪辈矜式，晚依崔嵸，居霍童。嵸卒，虎子以穷死。康熙间，其子抱虎子所著《石湖集》，丐缙绅，求刊布焉，终不果。呜呼！安得侯芭、穆伯长者，使子云，昌黎千载不朽也。恐其诗不与三石并传，就所见者录之。《初秋同唐恺陈日浴过幻居庵兼呈青上人》云按释如鉴字青林，侯官人，万历间为僧，结茅于城东十里，额曰“石林寺”。性至孝，托钵奉母，后同曹源于长箕岭种松插茅，为松庵兰若，深隐三十余年。复开法于福清灵石寺，归住石林。与林蕙同吟宿，念佛放生脱世，寿八十七。季夏停龛，火光金色，六日如生，鼓山为霖亲请灵骨入尊宿最胜幢后。其诗偈不许录，存者仅一七绝。云物初秋回，松萝小院幽。池花开水面，山果落墙头。雾薄蝉犹涩，林高暑欲收。吟诗随惠远，竟日共淹留。”《将晓》云；“鼓角催将晓，星河影渐微。暗庭蛩独响，风树鸟争飞。戎马愁多难，乾坤好息机。柴门堪自老，不用北山薇。”《从鼓山望涌泉寺》云：“无限东峰好，何峰是涌泉。千寻夹松路，一望断人烟。 鸟度层云外，钟声绝涧边。不须昏黑里，应得到诸天。”《春日归隐东山》云：“避世每思岩谷处，幽居真卜荻溪滨。老来白眼偏增傲。春到青山不厌贫。野鹤得云相叫唳，林莺向暖尚逡巡。草玄此日非吾事，把钓从今作隐沦。”《山居晚步》云：“杖藜闲步草堂西，晚色苍茫入望低。山簇万峰连太姥，水环千涧下长溪。层云出岫明还灭，好鸟亲人歇又啼。我亦忘机随野老，校论晴雨坐平畦。”
　　卢灼，字蕡仲，顺治间侯官庠生，为人刚正。邓撰学变案内下狱，详卷四事平，绝意仕进。结庐武夷，有《石堂藁》。《野田黄雀行》一篇，即述学变事也：“黄雀食稻粱，志尝在千里。胡为避矰缴，反入罗笼里，长安美少年，挟弹游都市。怜此瑶光姿，赎以明珠珥。白玉作巾箱，黄花亲摘饲。指李率泰及名宦范平一朝羽毛新，奋翼随鹏徙。古来重结交，急难恒相倚。生死且不辞，贫贱焉足耻。翟公门下客，交情徒尔矣。慷慨魏侯嬴，一剑酬知已。”《再入武夷》云：“今日双扶采药筇，名山何似旧相逢。日薰花气归虚舫，水染烟光上晓峰。老去壮怀殊漠漠，春深午睡独慵慵。苎翁茶事何时了，伴我名山踏万重。”崇祯间，崇安诸生阮旻锡，字畴生，为明功臣世袭千户后裔。胜国亡于李寇，旻锡方弱冠，避居岛外，师事逊荒士大夫曾公二云，传性理学。又得曹石仓友池直夫讲习风雅，如是十八年。康熙三年游京师，贤士大夫皆愿下交。恬然不屑，卒从燕山祝发，称大轮禅师。游武夷，著诗文，名《幔亭游草》，晚有《夕阳寮诗稿》，皆晋江丁炜为之序。《吴江舟次》云：“远岸丹枫照夕曛，寒蝉落叶共纷纷。秋衣浣尽吴江水，暮艇看穷越岭云。客路每从佳处忆，渔歌半是梦中闻。何时重到西湖上，闲与伊人语夜分。”卢灼、阮旻锡，《武夷山志》俱未收。
　　晋江丁炜，名胤炜，字雁水，万历壬辰进士，刑部左侍郎，赠刑部尚书、予葬祭，启濬孙也。幼失父母，笃学敦品。顺治间，以廪生授漳平训导，擢献县知县，转兵部清吏司郎中。历官江西、两湖按察使，著有《问山诗文集》、《紫云词》。王新城称其“青山秋后梦，黄叶雨中诗”；“鸟啼残梦后，花发独吟时”；“花柳看憔悴，江山待祓除。”为佳句。后松江董苍水又选其诗，名满京师。其诗文根底迁、史、两汉，美不胜收。
　　丁之贤，字德举，建宁县人，顺治初布衣，有《丁布衣诗钞》。布衣晚居桃花溪上，客至，樵苏不爨，清谈而已。楮冠布帽，蹑高屐齿，歌呼鸣呜，蹩躠市廛中。家贫，不能具纸笔，所为诗，多书历日背上。没之日，邑令檀光熿书其碑曰“诗人丁布衣之墓”。邑人何梅合朱国汉诗刻之，名为《绥安两布衣集》。朱国汉，字为章，建宁县人，顺治初布衣，著有《朱布衣诗钞》。甲申之变，布衣狂走，登故越王台址，北向号恸。鼎革后，辄焚其所业，托于贾人，游吴越荆豫，往来燕、赵、齐、鲁间，赋诗见志。一日，附贵人舟渡江，贵人游金山，布衣尾之去，日暮偕返。贵人据舷苦吟，布衣在旁，忽高唱其“烟霞灭没三山外，江海苍茫一气中”之句，贵人叹服，急呼与语。布衣诡词以对曰：“偶有记忆耳，吾贾人子，安知诗耶？”其寄托深远，厚自晦藏如此。
　　明莆田林嵋，字小嵋，诗名《蟛蜞集》。子人中，字中子，顺治间诸生，有《我我集》、《尔尔集》。《闽南怀古》云：“霸业雄图久已销，断芦王气自萧萧。榕阴北去难逾剑，苍按：古有“榕不过剑”之语，汀水南流尽入潮。螺女江寒收网罟，钱妃庙古走渔樵。当年胜事谁亲遇，试采方言慰寂寥。”《寒食》云：“清明节近草芊芊，一望平湖思悄然。细雨点衣南陌路，东风吹面夕阳天。棠梨暮落空江水，榆柳春寒万灶烟。总为山头抔土在，相逢何处不堪怜。”按：中子著有《风雅绪谈》二十卷，《续闽川名士传》六卷，《闽林世说》十卷，《闽中草木状》五卷，《林氏交游录》二卷。《郑兰陔诗话》俱未载。
　　侯官林垐，字耻斋，又字子野，世居北平里磁窑，自福唐迁省会之罾浦坊，崇祯癸未进士。授浙江海宁县，甲申国变，杖绋麻绳恸踊，耳聋目翳，狂走不省人事。请自效勤王，不达。南都立君，上书相国马士英，痛言国难君仇，规责中兴要略。不报。数月，京陵破。垐与绅民议固守。适妖人李三志误刀三以剑术聚千人，设法擒之。适鲁藩入浙，唐藩入闽，相持水火。垐审去就，归闽。宁人立碑肖像。且从间道送归。黄石斋先生疏请，授为农部转饷，又以御史，改文选司郎中。唐藩以诸郑挟重，防其旦夕不测，单骑而行江右，兵溃。垐以延岁月、全肤发计，潜隐福清山中。适鲁藩自海道至，乃哭告其父曰：“儿夙不死海宁，不死扈从，偷生久矣。狼瞫死所，今其时也。愿父自安，得报教忠之勤。”举头上咏曰：“种种数茎休见德，此头尚在亦吾仇。”又题咏云：“一瞑已矣复何求，魂往千山只带愁。易舍妻孥惟有父，无惭肤发但多头。报仇到底落人后，做鬼应居最下流。门外长江知我恨，年年风卷海涛秋。”投笔而起，荷戈杂徒旅迎敌。被数枪，矢贯喉，阵死。时顺治丁亥九月。数日，获其尸，香气袭袭。葬会城井楼门外。碣曰“有明死国之臣福唐林耻斋先生遗骨。”康熙二十一年纂修《明史》，俞旨取垐死节实录，恭奉纶音，一切忌讳悉除，宽大之典，烈魄忠魂，咸阐幽于一时。著有《居易堂集》、《耻斋集》。其曰《哀东山者》，疾当事不能未雨绸缪也。《海上遗稿》，则甲申以后之作。弟举人懋勉，著《仪存堂集》，以节终。子钟爵，郡生员；钟哲，著有《龙津草堂集》。懋勉子弼，俱入山终隐。永福鄢正畿，字德都，又字皇州，明岁贡生。唐王聿键入闽，授户部司务，旋擢兵科给事中。数上封事，忤当事意。投劾归。顺治五年，国朝抚有全闽。正畿诀妻子，沐浴，正衣冠，自经于家庙。纯皇帝褒忠砺节，胜朝殉国之士，下及诸生、韦布、山樵、市隐之流，凡有慷慨捐躯，悉令俎豆其乡，赐谥者千六百余人，入祀忠义祠者又二千余人。正畿获谥“节愍”，其诗称《紫顶草》者，作于崇祯之前，称《萌茞草》者，则皆国变后所成也。光绪四年，鄢氏重刻正畿诗，以永福有高盖山。统称为《高盖山房诗钞》，误矣。先是，甲申鼎革，正畿弟德端从林师稷倡义，殁于阵；正蓟字德虞，诸生，赋《伤怀诗》，自沈于月州溪；及正畿正命；其弟德铨为作《三愚合传》，削发为僧。季弟正亨弃诸生，老于农，一门节烈，似黄陶庵兄弟对缢。其《哭京陵诗》曰：乙酉南都失守时，畿僻处山中，忽闻异变，肝摧心裂，愤懑成疾，不知有人世之乐。伏枕泪言，沥血于石。“遗来巾帼不胜羞，虎视寰中坐沐猴。国破待谁盟马革，官多空注烂羊头。乾坤一线英雄泪，南北二京草莽邱。莫道僻隅能偃卧，每当深夜炯双眸。”“既败才云感慨深，当年万口一齐喑。换来冠带金银气，卖去朝廷狗彘心。四面江淮奔浊浪，二陵风雨闭幽岑。人生何事堪歌哭，泪血沾裳不忍吟。”“自古鸾枭不并翔，艾荣兰死总堪伤。奸雄战垒高门户，朋党误君过汉唐。一瞬铜驼惊野棘，万群铁骑傲边荒。书生深愧微无力，孤愤难禁数断肠。”《萌苣草》尤慷慨激昂，可与林子野《海外遗稿》并诵，视李元仲、张能因、林涵斋三先生稍觉吐露，然忠臣尽命之词，字字皆乾坤正气也。
　　侯官林春泽，正德甲戌进士，为户部主事，疏谏南巡，迁员外郎。司藏失盗，谪官。后升南刑部郎，出知松番，免归。生于成化庚子，万历已卯年百岁。有司为建“人瑞坊”。子应亮以户部侍郎侍养，亦年七十矣。应亮子如楚，工部侍郎。春泽卒于癸未十月，寿百有四岁。百岁时，妾举一女，配竹屿邓迁之子、云南督学邓原岳。春泽少时与郑少谷、方裳陵、张崑仑为诗友。世所传《人瑞翁集》、乃其子应亮所编，王湛、陈鸣鹤校订，古今体分十二卷。《忆郑继之》云：按应亮少谷婿“少谷吾怜汝，形骸亦已忘。飘扬四海志，懒漫十年郎。玩世惟青眼，归山有草堂。且从金马隐，与尔共徜徉。”《昌平吊刘蕡祠》云：“志士惜流落，故山还有祠。名高下第日，心苦上书时。一黜归何晚，群奸死已迟。岂知朝代别，挥涕诵君词。”《秋郊晚望》云：“江城传鼓角，吏士尽戎衣。野色向秋薄，晚山入望微。风波何日定，时事与心违。溪上黄花径，怜予蚤未归。”《春日署中即事》云：“浃旬淹卧病，画省朅来迟。春与心相负，人知老有期。暖花多宿草，寒树又新枝。勋业思前辈，身名只旧时。”《送杨舍人南还》云：“华居虎帐拥天阍，君独迟回司马门。弹铗不须悲壮士，登坛原是贱王孙。雁声遥度霜前月，鸥梦初回海上村。三尺龙泉谩轻试，封侯多少起从军。”《舟发芋原承谢仕洁、林贞孚、杨德周出饯，即席酬答》云：“岭表生还梦未安，秣陵何处望弥漫。故人老去真难别，客子愁来且尽欢。远喜襜帷出城郭，放歌舟楫倚江湍。洛中耆旧思君辈，便拟东归筑社坛。”《答刘双池》云：“晴光散雨酿春和，词客开颜共笑歌。天外青山江意远，庭前绿树鸟声多。尘踪已入白云社，圣世不扬沧海波。花木一亭谁是伴，清风半榻待君过。”世传旗阳服松梅丸，故得大年。苍屡游南屿，闻旗阳生时，适旗山石裂，知为山神入世。不然，何以夫妇子孙皆寿考富贵也。
　　翁白，字未青，顺治间福清布衣。寓居浦城，通经史，而志气宏放，有侠士风。以诗游湖海，著有《梅庄诗集》。《见浦城遗书乙巳早春，发装吴门，留别浦城诸友》云：“归来暂此共登临，又拥莺花过武林。马首春风正月路，板桥夜雨十年心。愁删白发还为客，悔别青山好放吟。记得王门投笔后，五湖飘荡到而今。”《宿金华寄陈止庵客明昭寺》云：“危楼孤烛夜萧骚，梦尔无能到薜萝。白发盈头知已少，青山作客著书多。江城月入砧声急，野寺风高雁影过。不识迩来摇落后，少陵诗兴复如何。”《雨中度龙门岭》云：“风雨独怜经鸟道，布衣空说到龙门。”《中秋舟次》云：“一天明月闲为客，十载中秋不在家。”《楼头》云：“看竹客先携酒至，登楼月已渡江来。”皆可诵。洵布衣中之杰出者。
　　郑亮光，字同溪，康熙戊子举人，兰陔祖也，官寿光知县。有《醉墨堂诗稾》。《暮春》云：“欲雨不雨日垂脚，欲晴不晴云当头。杨花满地白如雪，何处一声黄栗留。”最有风趣。
　　明何璧，字玉长，福清人。任侠好客，武断乡里。中年以事亡命，匿清流王若家，尽读其书。往金陵依林古度、曹能始。后游鄂，作《黄鹤楼记》，见赏于时。开府张涛怜其才，延为上宾。将废某寺为共学书院，置书万卷。令璧接礼名下士。涛死，不果。璧旋卒。涛门人胡汝淳榷荆州，为葬之沙市。立石曰“闽侠士何璧墓。”著有《逋客集》。《西湖寻曹能始》云：“垂杨漠漠荇田田，何处东风十四弦。放鹤僧归三竺雨，听莺人过六桥烟。诗题薜荔谁边寺，酒载桃花几处船。游子天涯魂易断，非关春树有啼鹃。”《赠妓》云：“流苏百结怨黄昏，红褪樱唇尽数樽。公子梦随桃叶渡，美人家住苎萝村。一天春雨红中泪，万里青山黛上痕。莫向临歧歌折柳，章台零落易销魂。”璧事载郡志《文苑传》、《笔精》：陈籥，字德音，嘉靖中隐士也。诗法唐人，人无知者。近其孙鸿出遗稿一帙，佳句层出。如“山深僧饷早，天远鹤归慵”、“日影沈秋磬，松声响暮山。”“归心秋转切，远梦老难成”、“窗寒叶落后，竹响雨来时”、“久客依人懒，虚名到老休”、“行装冲片雨，归梦落千山”、“栖鸦惊夜火，归雁过更楼”、殊有幽人之致。按：鸿字叔度，为石仓园客。丙戌之变，曹能始尽节。叔度年七十二，以贫死。顺治戊子，周栎园并莆田赵壁，葬小西湖大梦山。栎园书碣曰“明诗人陈叔度赵十五合墓”。此碣苍甲辰遍觅，知已久亡，其所著《秋室篇》亦无传本。
　　《小草斋诗话》：林春元，才士也。桀骜不羁，尝作《蛾眉篇》自述其意，凡数千言。又有《渡江词》云：“不趁东风不待潮，渡江十里九停桡。不知今夜秦淮水，送到扬州第几桥。”《别妓诗》云：“画桨夷犹锦缆回，美人东上凤凰台。朝朝梳洗临秋水，一路芙蓉不敢开。”《春日诗》云：“春城柳色入东华，莫惜骅骝过酒家。记得去年江上别，分明二十四桥花。”才情楚楚，信自可人。子古度，亦能诗。按：春元，字叙寅，福清人，七岁能诗。登万历癸酉乡榜，改名章，字初文。累上春官不第。挈家居金陵，后以抗疏请止矿税，下狱死。子君迁、古度，女玉衡皆能诗。
　　《冷斋夜话》：福州僧可遵，好作诗。暴所长以盖人，丛林礼貌之而心不然。尝题诗汤泉壁间，东坡游庐山，偶见为和之。详卷四，福州温泉条下。遵曰：“禅庭谁立召龙头，龙口汤泉沸不休。直待众生尘垢尽，我方清净混常流。”东坡曰：“石龙有口口无根，龙口汤泉自吐吞。若信众生本无垢，此泉何处觅寒温。”遵自是愈自矜伐。客京陵，佛印、元公自京师还，过焉。遵作诗赠之曰：“上国归来路几千，浑身犹带御炉烟。凤凰山下敲篷咏，惊起山翁白昼眠。”元公戏答曰：“打睡禅和万万千，梦中趋利走如烟。劝君打快修禅定，老境如蚕已再眠。”元诗虽少蕴藉，然一时快之。
　　《静志居诗话》：林枝，字昌达，闽县人。号古平山人，有《效颦集》。闽自十子外，能诗而不与其列者，有赵迪景哲、林绍淳裕、郑文霖汝众、林敏汉孟、陈本叔固及枝也。《昌达集》不传。徐兴公家有老儒手录明初诗，今归林鹿原。予借观录之。《诗寄彭蕴玉》：“宝斋牢落思寥寥，荏苒年光逝水消。忆得当时分袂处，柳花如雪过江桥。”苍按：《明诗综》搜罗既富，《静志居诗话》复的确可传。郑王臣深悟其旨，故《莆风清籁集》亦备一郡之大观。惜兰陔年仅四十余，其他著作未成。侯官郑昌英亦早死，致《全闽明诗录》未刻，惜哉！林枝，闽县人，洪武中布衣。《江桥夜坐》云：“危桥临清流，水影逗寒石。上有千仞松，年深翳萝薜。杖策谐幽寻，吟啸终日夕。心与寒流清，迹比浮云寂。即此湛忘归，香风满巾舄。”赵迪，怀安人，洪武中布衣。有《鸣秋集》。《秦淮夜泊》云：“凉月夜沈沈，扁舟泊淮甸。微云逗残星，澄波凝素练。钟声林下来，雁影空中见。回眺泊秦淮，春雨花如霰。”《北邙行》云：“北邙山下悲风急，魂车辚辚男女泣。浮生富贵能几何？请君听此《薤露歌》。居贫艰难葬独苦，在富光辉人送多。山前翁仲笑相语，贵贱应须土中去。新坟峨峨土犹湿，日暮狐狸作人立。白杨萧萧人已归，伫看人前生荆棘。魂孤魄暝重泉杳，新鬼大兮旧鬼小。不知新鬼复旧鬼，北邙道上应多少。”《塞下曲》云：“朔北寒风起，春来雪作花。黄云愁陇水，白骨怨胡沙。柳暗边城暮，营空塞日斜。故园芳草绿，归梦几还家。”《登余干城》云：“荒原落日过重城，万里苍茫感客情。乡思雨中和雁断，秋风江上见人行。枫林西入吴江远，驿路东分楚水平。遥望天涯流落久，暮云啼鸟自纵横。”《登鼓山》云：“车从追游到上方，金宫钟磬霭林塘。彩云宝地通宵迥，翠壑松涛入海长。萝径引杯山鸟下，石厨供馔涧泉香。空堂清梵沈沈夕，共听三生色相忘。”林敏，长乐人，永乐中布衣。《宫词》云：“玉沟澄晓色，金屋闭秋尘。鸳被辞君宠，蛾眉妒妾身。掖庭霜叶赤，永巷露苔新。欲写心中恨，含情只自颦。”《江南意》云：“露侵红粉镜台斑，眉黛含愁蹙远山。长在深闺那识路，夜来梦绕穆陵关。”按：赵迪，怀安人，自号白湖小隐。《晋安风雅》误，《闽县十二代诗选》亦作闽县人。俞宪《百家诗》以迪为山人徐庸。《湖海耆英集》载迪《元夕应制诗》。徐泰《皇明风雅》云：宜阳人，官吏部侍郎。按：景哲有《元夕应制拟作》及《拟敕借岐王九成宫避暑诗》，非应制作也。为宜阳者，误也。迪诗幽逸，已见《明诗综》者不重录。又按王恭有《寄曾伯刚、赵景哲诗》云：“鸿雁南飞不寄声，暮云春树远含情。白湖高馆何年别，景哲自号白湖小隐青浦孤帆几日行。香界竹深僧共隐，市楼花满酒同倾。谁怜白发沧江上，闲倚东风听晓莺。”又赵景哲《效米水墨》云：“濡须不见米南宫，墨客犹传宝晋风。应有离情何处着，尽随残雨上青枫。”据此，则赵山人善画。王偁《寄鸣秋赵山人兼似幻居开士》云：“石桥低覆薛萝阴，涧户虚窗忆醉吟。书寄远公林下偈，调高中散竹边琴。药栏春去啼禽换，茶灶秋来落叶深。别后此情何所似，题封一寄故人心。”又按：林鸿有《送林敏归海上诗》云：“九月大野黄，螵蛸挂空桑。城头立马见千里，游子此时归故乡。将归沧海云，且醉冶城月。杨柳桥头酒正香，芙蓉馆里花初发。恋此使人归计迟，看花酌酒复联诗。眼前相遇不倾倒，别后相思空复为。”王恭《送林汉孟游温陵诗》云：“月出螺渚寒，扁舟水容夕。独树起鸣猿，遥山带行客。清源钟磬音，金粟烟萝碧。高唱人莫酬，探幽向禅寂。”又《题林汉孟瓢所》云：“林敏所居为瓢所东林富猿鹿，下有静者庐。四壁无长物，一瓢常晏如。青萝覆虚牖，落景纷前除。初疑许由室，终类颜子居。饭糗常自乐，饮泉非顾余。双涧时浣衣，七岩闲著书。何须洗双耳，始与尘事疏。”王偁《水亭夜怀黄八粲林六敏诗》云：“孤亭水云深，人境自幽绝。七弦罢鸣弹，桐阴初上月。偶醉尊中醪，高卧望云阙。荷露清角巾，松飚濯毛发。寥寥天籁寒，吟咏了未辍。志偕南阜隐，兴藉东山发。同心念离居，中夜思超忽。”又《西亭夜送林六敏还山》云：“今夜西亭月，秋风梧叶凉。故人发孤兴，别梦绕林塘。浮世相逢心草草，羡君拂衣一何早。百亩风泉绕桂枝，归去南山迹如埽。南山松桂北山云，饮涧穿云麋鹿群。窗间明月但高枕，洞口飞泉长对门。知君自是悠悠者，何须叩角歌长夜。郑谷年来秋草稀，鹿门谁伴白云归。君行好觅赤松子，予亦将纫碧荔衣。”
　　顺治间，莆田布衣吴天民，字非予，读书不遂，以星卜隐会城，士大夫多与游，所言祸福辄验。自知死期，归卒于家。林草庐衡称其诗足以颉颃陶谢。曰，后有太史公笔，谱于司马季主，严君平传中，亦吾党阐幽之意。按：非予有《和陶饮酒二十篇》，乐天知命之意溢于言外，淡宕中有真趣，其品、其诗，足附陶靖节卷末。惜《莆风清籁集》仅收非予一作，无从博采。今录其《饮酒九篇》。其二曰：“夕阳未西没，苍翠满山前。此时北窗下，相对难为言。凉飚竹外至，悠然太古年。自觉有余乐，幽意谁与传。”其三曰：“尘虑去已远，遂此幽栖情。不识杯中趣，空留身后名。由来贤达士，岩壑尊其生。荣辱心无系，宁知喜与惊。为问皇皇者，终年何所成。”其七曰：“古之眉寿者，岂皆餐秋英。何如此醇醪，可以开我情。千杯心未厌，白日忽西倾。万籁一时寂，抱琴松下鸣。意不在山水，聊以慰平生。”其九曰：“忽得山友信，为道菊花开。相招过从饮，眷言难忘怀。中夜不能寐，窃恐与心乖。侵晨兴独往，问讯达幽栖。柴门隐修竹，秋水复平泥。握手话夙昔，脱略恣诙谐。挥觞各已醉，归来路欲迷。谢尔溪间月，随我杖藜回。”其十一曰；“万物有代谢，一一天之道，明镜媚朱颜，倏忽成衰老。春花雨滋荣，秋叶霜摧槁。人匪松柏心，焉得长年好。利欲吾生，日自失其宝。谁能驾六龙，矫矫出尘表。”其十二曰：“西畴农事及，正值耕稼时。筋力幸未衰，任劳安敢辞。倦向茂林息，乐讵过于兹。田父携馌至，交欢无猜疑。爱尔风俗醇，许心不我欺。愿言长相保，有酒共醉之。”其十三曰：“平生无可欢，因酒见真境。我爱刘伯伦，长醉心能酲。融融气如春，旨趣由所领。虽不与俗谐，善自藏机颖。三复北邙诗，一天星斗炳。”其十六曰：“历年遭丧乱，霜雪饱所经。未能游五岳，儿女日长成。世事秋云幻，转瞬几变更。柴荆深自闭，高枕读黄庭。南山当户牖，落日众鸟鸣。物既知所止，吾亦适吾情。”其二十曰：“穷居藏吾拙，痛饮适吾真。薄俗浇漓久，无如醉乡醇。晨夕游其内，缱绻意转亲。身世两相忘，不知汉与秦。大块各寥廓，胸次濯埃尘。稚子亦解趣，持杯奉殷勤。以此不为乐，更于何事亲。触目景将暮，向谁问迷津。箕踞长松下，松风吹我巾。颓然壶觞侧，依稀见古人。”
　　《八闽通志》：宋汀州郑文宝过缑山有诗云：“秋风淡淡秋云轻，缑氏山头月正明。帝子西飞仙驭远，不知何处夜吹笙。”后晏殊守洛，过而见之，取乐天语书其后曰：“此诗在处，应有神物护持。”又《题绿野堂诗》：“水暖凫鹥行哺子，溪深桃李卧开花。”欧阳修谓：不减王摩诘、杜少陵。惜其全集不传，脍炙诸公谈薮者，仅存此耳。

卷三
　　录唐孝义韶州剌史陈谠墓志铭碑高二尺九寸，广二尺一寸，三十二行，行三十九字。陈府君墓志铭碑首篆书，径二寸半。
　　朝散大夫使持节韶州诸军事守韶州刺史上柱国陈府君墓志铭并序　　第一行。
　　乡贡进士黄楶撰第二行。
　　呜呼！陈府君罢牧韶阳，挈家东还，遘疾，终于道，丧及乎故里。其姻家有济南五经，造吾第三行。
　　府君。府君为儿时，便知不以沙土戏玩，歧嶷有志，欲大其门。求司马子长而下三家书，外其身以穷之，第十三行。
　　披卷释然，洞得心髓。裴公乂帅闽日，尝大器之。命与子弟处，子弟即故相国公坦也。年中乃西第十四行。
　　与计偕，以发泄奇蓄。遇公道大开，声光崛振。仅及举，遂擢高科。特尤重其名，榜下授秘省正字。后历第十五行。
　　调授泾阳尉，后又尉奉天、江夏令、其同寮以道相知许者，莫匪名贤。鸣玉锵金，迭登朝右，不可殚纪。第十六行。
　　顾公汩没常调，皆不自平，欲拔在班行间。公切于问安，坚乞一官还家。遂授此府长史。第十七行。
　　朝彦嘉之，相率以诗为赆，绍溢缃帙。到今街童巷妾，亦能荣而歌之，未去于口。公及释夏服，第十八行。
　　久之，方起茔陇。会故相国裴公时节制襄川，章行业上闻，遂授春州刾史。公既莅止，以第十九行。
　　公为家，以民为子，抚而理之，咸饱其赐，如乳饭口。朝廷能之。复命牧韶之人，复若春之人，礼让大兴第二十行。
　　于蛮貊，风谣洋溢乎远迩。咸曰：“吴隐之之投香，玉子贡之止水，盖异迹而同德耳。”公前娶于汝南，第二十一行。
　　周氏，奉嫔君子，内助弘多。不幸中年，与物先化。后娶于范阳卢氏，封范阳县君。皆华族令仪，兰芬玉第二十二行。
　　映，中馈增辉，他族取则。汝南夫人有女四人，长适于济阳蔡漪，次适于汝南童珣，次适于高平邵殷，第二十三行。
　　次适于彭城刘极。皆抱器怀才，为州里推美，而后在瑀席之选焉。范阳君有子一人，曰渥，有女二人。渥第二十四行。
　　天与英敏，志专传业，居丧逾礼，孝感有闻。吾知敬仲之风，其将复振矣。弟二人，仲曰处，性冲厚，时第二十五行。
　　誉畅茂，恩授幽州昌平县令。季曰诲，举进词学优富，流辈多宗之。命不偶时，累战失捷。郑司空第二十六行。
　　愚辟署南海掌记，试秘省校书。亲舅全正鸿少卿，次全交，前开元礼，见任河南清县主簿。内弟知第二十七行。
　　新三礼登科，见任陕州司马。皆搢绅上流，当代名士。故具于是，以明中外之盛耳。噫！公之名德富第二十八行。
　　于身，功利流于人。朝廷方将大用之，以为诸侯标镜，位仅止于专城，身奄谢于南陬，得无痛惜。第二十九行。
　　哉！时享年八十有三，葬于侯官县葛崎之先茔，礼也。黄氏子既伸白其道，乃掩袂荐之以铭曰：第三十行。
　　中空第三十一行。
　　鸟有凤，兽有麟，虽居处之非异，盖凡圣之非伦。山为波，石为尘，遗耿光而泯第三十二行。
　　附录：道光乙未孝廉何则贤修墓记　唐朝散大夫、使持节韶州诸军事、守韶州剌史、上柱国昌言陈公谠墓，在侯官西关外葛崎山，乡曰坑南。道光二十年仲春十有九日，余友高君峻及其季东光、汪君启元、卢君庆昌，闻土人得公墓志，亟摹而读之。嘱余检《通志》、《郡志》，传在孝义，盖据明何乔远《闽书·英旧传》而成者。所至有善政，谦恭仁教，称美乡邦，古之名贤也，墓不可以不防护。因集议修整，遂于明日，偕高、卢暨陈君宗莘、郑君章煜到山省视，遍询志铭所得处。荆榛蒙翳，沙土掩蔽。雇工即其前数武，攘剔涤除，深几寻尺而坟见。为圹三，于志合。佥谓名德显晦，固自有时。而一抔埋骨之区，非修筑而表章之，其不为樵采村氓之所侵也仅矣！昔陈观察墓修于李封翁范，郑少谷墓修于知福州府吴公六一。古贤首邱，其防护固有司及都人士责也。剌史时代与观察相次，先少谷数百年，孝义之美，足匹忠勋。其坟茔固宜有神灵呵护之。时历千祀而掩者复彰，不其证！既而闻于官，择日将事鸠工整治，树石表墓，铭仍纳于幽。事竣于四月下浣。诸同人嘱余记之。后之览者，防护其亦有同心乎！剌史及周、卢二夫人之坟，志称葬于先茔。其先茔当亦不逾此山，但丛木塞途，四望尚未见形迹。他日或得其区，必嗣而葺之，亦事之不容已也。蓝水何则贤道甫记。苍按：熟子当是黄楶字，米绂乃朱绂之误，足字旁注去声二字，丧字抬二格之类，多不可解，故照原刻录之。
　　道光元年，吴方伯荣光建凤池书院，首延翰林院编修赵师在田掌教。师好古书、字、画、篆刻、碑铭。书法出于苏、黄，仍能自辟门径。乙未为苍书《清邃阁论诗》八帧，次年即捐馆。其真迹与莆田郭尚先大理并重。院壁宋《李撰埋铭》，亦师手嵌。碑石薄小，恐日久被人攫去。今录其文于左：宋故左朝议大夫李公埋铭　先考讳撰，字德修，世出陇西。始祖本唐，徙居闽粤。其后居于福州怀安县。三举进士，崇宁五年科第。官累迁至左朝议大夫，春秋七十有七，于绍兴十七年三月十五日得疾，终于正寢。娶宜人林氏，男四人，曰铸、曰涛、曰、曰，皆补将仕郎。仍女四人。铸卜绍兴戊辰十二月十六日庚午，葬于太平山之原，铸泣血书记岁月，藏于幽壤。按：《郡志》，撰字德修，闽县人，据此当作怀安人。李铸名不他见，正书径寸，波磔有神。
　　侯官杨雪沧孝廉浚，博览群书，家多秘本，著述甚富，尤究心轶事。得宋陆侃墓志，楷书似禇欧，婉秀可珍。侃为宋儒林拙斋婿。宋知肇庆府陆公墓，楷书碑首宋知府朝请陆公墓，公讳侃，字和之。其先自光州固始入闽，今为侯官人。曾祖衍任朝请郎，累赠金紫光禄大夫。祖守，任尚书郎，累赠大中大夫。父，任太府寺丞，累赠正奉大夫，妣黄氏，宣奉大夫稹之孙女。公以父生前致仕恩泽补将仕郎，铨中调政和尉。丁父忧，不及赴。服阕，调建宁尉。获强盗，赏改承务郎，知临川县。为政岂弟，吏民安之，诸司以最闻。次调江南西路宪司干官，本司以审讼公平荐之。次监鄂州户部粮料院，次通判漳州。及满，丐祠为三径计。当路知公长于抚字，勉其赴阙，除知肇庆府。开禧丙寅之官，以疾卒于五羊。享年七十有七，积官至朝请郎。先娶潘氏，知府朝英之女；次娶林氏，秘书丞之奇之女；次娶莆田李氏，知府之孙，皆封安人，并先公卒。男二人：长坡，后公一年亡；次域，以公致仕恩泽补将仕郎。嘉定壬申六月甲申，葬公于怀安县太平山之原，与安人同穴焉。侄从事郎□州安福县主管劝农营田公事坦谨志。上官振刻。正书石高一尺八寸，广一尺三寸，十四行，行二十五字。陆衍，字道源，侯官人。嘉祐三年进士，通判郓州。子守，字仲约，政和二年进士，知兴化军。
　　同治甲戌，杨孝廉浚、林孝廉祚曾得《宋宣教郎余公孺人张氏墓志铭》，嵌于乌石山南致用书院。　宋宣教余公孺人张氏墓志铭篆书碑额径二寸　宋宣教郎余公孺人张氏墓志铭　迪功郎新羌监潭州合同茶场张文虎撰并书　甥、迪功郎新瑞安府府学教授赵桂芳篆额。予长女适太宰余卫公四世孙讳充国，字汉佐。曾祖日章，朝散大夫、徽猷阁待制，祖在蒙，故宣义郎、湖南帅机。父必遂，妣安人曾氏孺人，曾祖廉夫，故迪功郎，祖纶，故国子进士，父瑀，故迪功郎致仕，母林氏见封孺人。予先君致政，与母孺人以艰苦立门户，教二子读书，不使预家事。女弟居长，未及笄，能为父母综理纤悉，予家赖之。致政酷家此女，为择佳妃。知宣教公贤而早孤，事母兄以孝敬闻，年二十三嫔于余，奉姑安人曾氏，孝于在室时。宣教亦尽以家事属中馈，相敬如宾，生男二人：德玉、振玉，女一人。初，宣教兄娶邢氏，相继捐馆。无子，母夫人念念不置。及女弟产第二男，乃喜，若释重负。方逾年，女弟以产疾下世。姑曾氏哭不绝声，宣教亦誓终身不更娶。后十二年，宣教忽感微疾，不起。诸甥零丁孤苦，亦惟予母孺人□扌□□□皆成立。长男德玉娶州钤洪公震之女。次男振玉出继叔□，□都厢张公豹变孙女。女一人纳知县曾□之孙曾知逊，聘礼未行，皆予母孺人实经纪之。呜呼！予哭女弟二十余年，继哭宣教又十余年。逝者如斯，诸甥皆成立矣。兹窃第还侍，喜二甥能叶力成负土之役，且求予铭。予惟弟能敬兄敬天，不独使已有后，而且使其兄之有后。予女弟四人，皆无子，甥于予者有二焉。盈虚消息，是盖有数。予于宣教孺人，夫奚憾？宣教生于嘉定壬申，卒于景定庚申，享年四十有九。孺人生于嘉定辛已，卒于淳祐已酉，享年二十有九。甥德玉以咸淳己巳九月二十三日奉二柩合葬于文山之原。铭曰：魂气游变，血气尊亲。已子兄子，皆吾体身。霜露悽怆，礼乐鬼神。文山之原，昌厥后人。刻石陈洪。石高二尺、广一尺八寸、连铭二十三行、行三十字。正书娟媚似虞世南。文虎称“窃第还侍”，其为宋诸科进士可知。郡志不载，志称“奉二柩合葬”墓志仅署孺人张氏，此亦新异。
　　光绪癸未，予为李康侯择地北门大夫岭之岭头亭，于埕次得明《郑氏女圹记》，石高九寸，广一尺七寸，就地掩之。明郑女玘圹记，篆字，寸半女，玘名。郑氏，闽世家。生嘉靖已酉八月二十五日。曾祖炤，登成化丁未进士，选翰林院庶吉士，历升户部主事、员外郎、郎中，广东南雄知府，致仕。曾祖妣方氏，累封宜人，赵氏孺人。祖墇，封户部署郎中。祖母林氏，封安人。父云蓥，登嘉靖丙辰进士，历升户部主事、员外郎、郎中、浙江按察司副使、余兵杭嘉，寻转广西副使，提督学校。母陈氏，封安人。女幼而慧，为祖父母、父母所钟爱。稍长，习女工即精女工，习书史即通书史，依依重闱，慈孝之意蔼然。及笄，许适乐邑陈宪副瑞之季子长勉，少女二岁，有待而归焉。年十有九而夭。隆庆丁卯二月十六日也。语曰：“良玉善缺，”嗟嗟然！既卒。免大功之丧。卜地怀安县三都大夫岭之祖山，于女为高祖瑄赠户部员外郎、高祖妣张氏赠宜人墓之阳，坐坤向艮，葬之日则十一月壬申也。圹既成，谨述世系岁月，并藏诸幽，云蓥抆泪书。十八行，行十七字，正书，似王赵。按：郑炤字叔昭。云蓥，见郡志《人物传》，陈瑞，字孔麟，嘉靖癸丑进士，两广总督，兵部尚书。子长祚，万历辛未进士；长进，举人，长勉，户部郎中。
　　同安金门林子树梅，字实夫，将门子也。工诗文，善古篆隶，能舞剑。尝枕石长啸，与海涛相答，因自号啸云。以神骨清癯，又自称瘦云。淘井得铁笛，人不能吹。林子之，声彻云表，众乃呼为铁笛生。时与李山人作霖、吕孝廉世宜过予山房，所作缪篆，笔笔造古。尝曰：“刀锥之学，初则智巧，继则愚戆。”著有《镂螭存参》、《静远斋诗文钞》行世。漳浦黄忠端公茔在北山，碣题文明伯，盖唐王所赠爵也。东折至公父青原公墓，为公所筑，嵌石作先后天八卦、河洛正变之文，屏列青原公行实，文从古，猝不可读。公祖墓在铜山城外，有利之者谋盗葬，墓前后石苔忽成“黄山黄界”字，笔画遒劲，非人所能。其文其事皆奇异。尝读《忠端公文集》，简首有《青原公墓志》，梓人罔知篆法，伪舛殊多。甚以假于有庙之假，误作俾字，而卧碑篆铭又不载。瘦云新至碣下，摹识其文。道光已亥，予已缩临锓梓，复恐不足以广其传，因再附录于此。
　　《青原公墓志》石刻，嵌墓正中，籀篆二十二行，行八字，字一百七十六，大径寸，忠端公所书也。今释其文如左(下)：
　　
　　墓　志
　　(略)
　　
　　
　　
　　释　文
　　於呼！是我赠考青原黄公之墓。於呼！公履仁导轨，隐德藏器。乃不于身，于其来嗣。於呼！公逝盖十八年，乃膺锡命，明年乙丑，文母旋自京师，乃葬我公。又明年，文母则逝。明年丁卯，始合葬于兹。於呼！惟二人作德，贻我来人。亦惟来人作德，我二人其享之。於呼！永世念哉，公行十九，小讳季春，字嘉卿，铜陵人，以字行。生甲辰，徂于丁未。妣陈氏，行三，生戊申，徂景避讳以景为丙，古通寅，盖百四十三岁，葬于县北之州市山。子长士珍，次道周、是肇封，假于有庙。时丁卯天启七年，男道周志。
　　又卧碑一道，在墓后。镌“青原糸穸”四大字。碑阴系以铭，篆文三十有五。独一　字考释未定，姑从阙疑。谦谦之山不可逾，绵绵相邱灵所都。五德四曜盘华趺，天潢天末天开图。文孙文子恭□□趋。
　　明《东川卢公墓志铭》，已被石工磨，字形约略可辨。兹录其文于左：　凤池东川卢公墓志铭，额同赐进士第中顺大夫、浙江杭州府知府、前户部郎中、海州陈柯撰文。乡进士、奉训大夫、云南石屏州知州、东浦何文□书丹。乡进士、广东高州府、吴川县□教谕松坡斋□行篆额。曩余寄□京师，署户部郎，隹与新兴少尹石泉卢公善。既奉职守杭，君时致政旋闽，为东川公敦葬事，走□征余铭。余惟：卢，榕巨族也。于余家世通好。石泉公祖姑，实余太祖妣也。余既知君，蒹以世谊，□□□遂叙而铭之。叙曰：公讳密，字汝静，号东川，姓卢氏，先世范阳人也。始祖敬夫，宋孝宗□为郡焉。敬夫子廷瑞，仕至宣参，徙居□道，公□□□十二世孙也。六世祖道□贞孝先生，元末举进士，徙凤池，家焉。高祖伯和，曾祖景纯，隐德弗□。祖彦泽，考廷器，俱由□经擢贤科。母杨氏，成化戊子二月十八未时生公于曲江官舍。公幼性慧力学，弱冠补邑庠弟子员。志行不苟，同游贤达咸推重之。正德初，齐坑曾祖坟被富强旁侵营葬。族众惧弗敢敌。公毅然曰：“杀身成仁，彼何人邪？”遂□□□身讼于官，势孤见窒，经岁系狱。侍御王公至，为亲讯，委官到山，□地若干，东至□□石直抵山脊，西至溪□大路，南至山坑，北至朱家祖墓。验山溪原系景纯公开凿，至今犹为行道口碑。事明，富强抵法毁冢。公志得□□□□荡尽矣。孝子高公惟一，景纯公外孙也，雅道公贤。谓祖坟微公极力，必转□他姓矣。嗟夫！公行为若此，宜其笃生令子，翊邑声弘，荡寇诘奸，勋烈表世。公之世□，将自是久而弥昌也。夫公卒于嘉靖丁酉五月初一日寅时，享年七十。娶王氏，左参政王公英女、太仆少卿禄之妹也。佐内甚贤，先公三年卒，享年六十有五。嘉靖戊戌仲冬十有四日，与公合葬齐坑。公子鸿，即新兴少尹也，娶朱氏，继南氏。女姞、适义山黄氏，□源。孙男应元、应魁、应科、应选，公以旧葬地湿，嘉靖戊午十一月十一日即本地迁而上之，石泉公与朱南寿域统祔}焉。铭曰：逝者沄沄，不往者存。既濬其源，□流必长。吁嗟卢公，惟善之敦。我铭斯文，以俟其后昆。明嘉靖已未仲春吉旦将仕郎广东新兴县主簿男鸿泣血立石，芝山叶世隆刻。卢公嘉靖戊午改葬，至已未立石。铭石未纳圹中，明矣！叙卢氏世系坟墓甚详，卢氏修谱可据也。王英，正统壬戌进士，侯官人，传见万历府志。乾隆府志选举误作闽县人王禄，字正夫，成化壬辰进士，官光禄寺少卿。志作闽县人。阮弥之祠、许玉史石林、韩晋之榕庵、谢古梅一枝山房，其地连亘，被无赖据为齐堂，辟为果园，互相传卖。中有石刻，没入土者寻丈。非经官示谕，不能洗涤而出之，苍撰《乌石山志》，亦只阙焉。《乾隆郡志》载：乌石山，绍兴壬子程迈石刻末云：苔蚀不可辨，其简易可知。尤可疑者，九仙山居城东南，仅载状元峰、平远台、喜雨台、杏坛、小华山、廓然台、鹏海天风，共二十一大字，其余宋元明诸刻均不录。宋刻如李上交、李上交撰《近事会元》五卷，其人略有表见。程师孟、刘彝、陈襄、刘峤、郑昂诸名人，岂撰志者不知耶？亦采访之略耳。苍《乌石山志自叙》末云：更愿有好事者起，为予所欲为而未逮者。盖欲后人成越王、九仙二山志以合之。今录九仙山碑碣于左，使他日志九仙者有所据而不遗忘。劣宦题石、僧颂功德、阉勒姓名，皆删焉。
　　九仙山宋人题石　淳化元年五月，同游五人，吕文仲、卫克明、李昭瑀、元仁甫、疑浦字王之门中缺画记。楷书二寸“三峰数外小奇峰，滴翠凝烟倚半空。疑是巨灵分擘日，五丁偷得寄闽中。”正书，六寸，小华峰。赞皇李上交《八闽通志》交误作文辛卯人日游于是。正书，二寸半。按：李上交，皇祐二年以职方外郎知福州。乌石霹雳岩题曰：“本朝祀明堂之来年人日，假福唐守李上交”云云。仁宗以已丑改元皇祐，祀明堂之来年，乃庚寅。此称辛卯，乃皇祐三年。金粟台篆书，一尺七寸，嘉祐间知州事元绛书。《八闽通志》：金粟台在山之西麓，郡守程师孟以塔中王氏时所塑金粟像名石，上刻“金粟台”三字。郡守元绛篆。后绛之侄积中为守，绘金粟像于台侧。按：元绛嘉祐七年知州事，程师孟熙宁元年知州事。师孟守福州后绛七年，则金粟台命名亦绛、非师孟矣。《八闽通志》袭《三山志》之误，《闽都记》、《闽书》又袭《八闽通志》之误。光禄卿、直昭文馆、知军州程师孟公辟、同刑部郎中充秘阁校理陈襄述古、提点刑狱都官郎中沈绅公仪、转运判官屯田郎中湛俞仲谟、新湖北转运判官都员外郎刘彝执中、同提点刑狱内殿承制杜该伯通、通判军州都官员外郎马益损之游。熙宁元年冬题。正书三寸，状元峰南权转运使张徽、知军州事程师孟、权转运判官湛俞，熙宁二年七月游。正书，四寸。
　　提举常平江公著、转运判官檀宗旦、通判军州事吴亮、提点刑狱程遵彦，元符庚辰十月十八日同游九仙万岁寺，登金粟台。正书，五寸。公著字晦叔，桐庐人。宗旦字之美，池阳人。亮字君采，三衢人。遵彦字之邵，鄱阳人。叶彦成、乔叔彦、章叔虎、朱知菽同游。崇宁五年人日。行书，四寸。叶棣，字彦成，浦城人，崇宁四年知福州。乔世材，字叔彦，崇宁四年提点刑狱。朱英字知菽，提举学事。提举常平等事长沙何谊直浩然，走马承受公事、大梁张珪君端，知州事郡人张励深道同登金粟台。政和壬辰冬至后一日。行书，三寸。《通志》所载多误，多缺。永福张肩孟，皇祐五年进士。子励，熙宁六年进士；□熙宁九年进士，劝元符三年进士。政和三年闰四月初十日，闽清陈晋之、温陵李子中、林宪叔昭远、□□临漳吴可权、三衢祝达饮高明轩，正书，三寸。廓然台。正书，一尺。梅川陈旸命名赐紫，释鸿份书。政和四年仲春，住圆明、释赛一上石。正书，二寸半。陈旸，永福人，官侍郎，命名赐紫。释子为书“廓然台”三字，此亦僧颂功德之类。因宋刻，姑录之。住圆明，住持圆明也《通志》误作“任国明”。”俞师直邀杨达夫、刘应叔瞻礼佛会，早膳平远台。宣和壬寅四月初八日。正书，五寸，平远台侧。黄处中会予弟武子、邓纯彦、谢成彦于野意亭，刘德夫先归。宣和乙巳初春九日郑尚明题。正书，八寸。郑昂，字尚明，侯官人，穆孙。《九域》志所编修官。弟畋，字武子，崇宁五年进士，官朝议大夫。黄琚，字处中，延平人，新《通志》漏“弟”字，误“乙巳”“已巳”。黄处中邀柳宽夫、谢成彦、邓纯彦、黄尧臣、郑尚明并弟武子游，宣和乙巳腊月初澣。正书，七寸，新《通志》“乙”误“巳”永嘉吴正仲、新定陆尧夫、郡人郑尚明、靖康元年清明集于此。正书，三寸。新《通志》多误。靖康丁未四月乙巳八日丁卯，东都张用彦、仙源陈容德、永嘉吴正仲同游是山记。正书，三寸。旴江邓汉卿、四明丰象之、昭武吴伯正、绍兴改元三月十三记。行书，寸半。程迈晋道、李易顺之、邓肃志宏、张宇泰定、胡世将永公同来。绍兴二年正月三十日题。正书，二寸。程迈，黟县人，绍兴二年知福州，志作四年，误。绍兴十二年再知福州。邓肃，沙县人，官右正言，见《东越文苑》。
　　程晋道解帅事，将造行阙。前一日拉徐持志、刘仲高同访小华峰，登廓然台，憩野意亭。超然遐瞩，危岑列岫，尽落樽俎间。晋道此行若登仙，而居者无路挽留，不得从容物外之乐，殊为大恨。绍兴壬子季秋十一日。时侯仲勉以疾不至。正书，五寸，廊然台西。刘峤，字仲高，绍兴二年任提刑司。玄沙寺“飞山”二字额，乃峤书。齐安郑滋德象、吴兴刘峤仲高、颖川范正国子仪同饭素于万岁寺，烹茶金粟台，登三山阁观闽王所施织经及佛。时雪初霁，江山明润，顾望久之，遂过野意亭。绍兴二年季冬朔。辛炳如晦以干不至。篆书，三寸。辛炳，侯官人，元符三年进士。闽帅薛直老具饭于补山精舍，招赵表之。表之初自三衢来游三山。补山在山之东南隅，即九仙第一峰也。寺有高塔杰阁，金粟、平远二台皆甲于南闽。登台纵目领览，海□之胜，虽李太白骑鲸探禹穴、跨□登天门，其玩奇纳爽，无以异此。□源吕希祖山老、何晋之同集。绍兴十八年十月十三日正书，三寸半。薛弼，字直老，永嘉人，知福州。《郡志》有传。
　　陈休斋曾来。隶书，六寸。淳熙丙申秋。隶书，四寸。陈知柔，字体仁，又号休斋，永春人，绍兴十二年进士，详《东越文苑》，乌石、鼓山有题名。嘉定甲戌五月十日，包经父、罗端夫、强希晁、吴光明、赵宗强叔旦、潘牧之，蒋伯见载酒来谒啸隐赵叔思，遂登鳌顶。隶书，四寸。鳌顶峰。嘉定庚辰书云后三日，闽令赵希章率怀安簿赵汝夤会三山，同年序拜于补山，遂登平远台。至者邓夔、王万、郑清卿、赵与玖、林观过、赵与琳、潘继伯、赵汝□“□胜仙山到处行，崇台远目倍增明。西湖涨雪连空阔，万顷堆云接畛平。风起土囊衣袂爽，月浮海角酒杯清。悠然遐想尘埃表，欲去徘徊奈此情。”正书，二寸。按：宋宗子正奏，十取其五，附进士榜。赵希章，嘉定十年宗子正奏。潘继伯，字远慕；郑清卿，字子直；林观过，字自知，官粮料院；邓夔，字景韶。俱嘉定十年进士，闽县人。王万，字光大，侯官人。赵与玖，字仲英；赵与琳，字仲琅；赵汝□，皆嘉定十年闽中宗子正奏。赵希章、赵汝夤《郡志·职官》漏载。
　　九仙山元人题石　至正丙申仲冬朔日，同平人杨希尹台史、弟希宪郎宿平远台，古律录呈云。诗五十八字，八分一寸。
　　九仙山明人碑碣《定光塔铭》邵武黄镇成撰文，见《通志》正德已卯，正月十有七日，饮平远台。许天祐、李祐、谢蕡三庠友喝韵漫兴。“风软香阶不动尘，阑干花影月侵人。星移云汉年华换，草上帘钩物色新。一榻乾坤容强项，扁舟江海载闲身。金罍酌尽元宵酒，歌舞欢腾万座春。心到休时自出尘，世间利欲最迷人。我如太白朝朝醉，谁似成汤日日新。花鸟也知千古梦，风埃空老百年身。闲将绿酒同君酌，为喜闾阎共得春。”烟霞病叟侯官林廷玉书。正书，二寸半，蓬莱峰。林南涧，成化癸卯陕西中式第一名，甲辰举进士，志有传。曹能始收其诗人《十二代诗选》，独乌石山霹雳岩一绝可诵。谢蕡，正德十六年进士，任直隶太平府，赠太常寺少卿，志有传。许天祐，嘉靖初福州府学贡生。游九仙观，酒半，庠友林，谢蕡，乡进士许绎出韵偶题。正德已卯正月十有九日也。“马踏香尘晓气清，闲寻羽客共青精。湖边细柳迎春媚，山上晴云阁树轻。村酿新刍眠草醉，野歌无调傍花行。流连且尽今宵乐，漫道长庚又启明。鹤飞飞薄□太清，仙童□□采黄精。沿阶新草□□嫩，落地闲花片片轻。山鸟树头呼我醉，野猿岩上学人行。水晶盘□琅玕起，却笑痴翁当决明。”。南涧翁侯官林廷玉书。正书，三寸半，杏坛东。许绎，字士成，闽县人，嘉靖已丑进士，官温州教授。　登瀛正书，三尺。正德十四年四月，南涧叟林廷玉书正书，四寸。　九仙之巅有亭焉，乃宋状元陈诚之读书处也。时正德已卯秋。正书。龙头人去几经秋，炯炯文光谢斗牛。千古鳌峰频仰止，书声一派水东流。”云南参政、闽人林庭□书。正书，四寸。平远台西。　登平远台用杜老韵，“三山中有平远台，台高千尺凌虚碧。老松偃蹇走□蛟，枯藤束缚盘陀石。此处神工□□□，执□□何□□□。南海西江□大观，欲结茅茨傍玉璧。”正德已卯冬仲锡山陈采书。正书，五寸。“万井云屯丽，谢廷瑞三山鼎峙雄。何继周径开崖宛转，姚柔亭傍石巃嵸。林通。授简哦烟壁，凭栏送晚鸿。林□□虎头呈巘翠，林廷□鳌背撼潮风。郑□莲嶂奇当北，林文琛龙江曲抱东。林□松阴仙洞黑，刘世扬天半佛灯红。林春泽谷邃猿声悄，王公大皋寒鹤梦空。谢源醉归斜斗柄，□□□拱极壮心同。”林庭□嘉靖三年□月诗正书，五寸，款正书，二寸。　嘉靖七年十二月二十七日，福建按察司副使、万安郭持平、开化方豪、萧山知县□□□□来登。正书，二寸，以下墙掩。　嘉靖壬辰夏，巡按监察御史东崖虞守愚、枳田蒋诏楷，乡士大夫东冈杨叔器、雪溪戴亢、平嵩刘世扬、文溪高世魁、骝山陈襄、方岩郭波、榕江林炫、地主活水谢源同游题石。正书，四寸。虞守愚，义鸟人。杨叔器字德周，侯官人，正德辛已进士，志有传。戴亢，字思贤，闽县人，正德辛已进士，志有传。刘世扬，字实甫，闽县人，正德丁丑进士，见《明史》，郡志有传。高世魁，字绍甫，侯官人，正德辛已进士，志有传。郭波，字澄卿，正德丁丑进士，志有传。林炫，字贞夫，庭□子，正德甲戌进士，志有传。谢源，字仕洁，怀安人，正德辛未进士，官御史。　嘉靖三十三年四月初二日，巡按福建监察御史邢台玉泉赵孔昭到此，闽、侯、怀三县知县秦淦、尹士龙、经□□同记。正书，三寸。仰止侧。秦淦，字懋清，慈溪人。志有传，尹士龙，慈溪人。　小华峰正书，一尺。下有“海瑞”二字，篆书，三寸。按《三山志》，闽县圆明院、九仙山之南，显德五年伪臣李廷谔所造，名观音院。皇朝天禧三年，改圆通禅寺。天圣二年，避彭城郡王名，改通为明。有邓甫雹诗墨迹，“小华山”旧石上镌三字，太守程师孟、运使刘彝、湛俞、侍郎陈旸、持刑陈建有“圆明小华峰诗”。据此，则小华峰即小华山，淳熙以前石上已镌三字。“海瑞”二字乃后人伪增。　嘉靖四十一年，戚继光饮至碑。文见《通志》　平远台行书，三尺。万历丁丑夏，三山张炜书。行书，五寸。炜，字德南。闽县人，元秩之孙，嘉靖三十四年举人，南京刑部郎中，有《江干诸集》、万历府志有传。　万岁寺塔铭万历间，长乐谢肇淛撰，文见《通志》。　重建罗山法海寺碑。万历间，长乐谢肇淛撰，闽县徐熥书。闽人颂南居益碑天启间立，在平远台。事详《府志·名宦传》。
　　九仙山国朝碑碣　重建三清殿碑记。顺治间，闽县林之蕃撰，碑存，文见《林涵斋集》。渴石隶书，一尺三寸。渴石，怜予命渴、名渴、心渴、石两无形，从兹渴得应消渴，留渴人来解渴情。隶书，四寸。　登平远台。“高台远眺白云天，树色江声对浩然。四野桑麻依雁序，九衢第宅绕歌弦。升平帝□垂无斁，□代师贞屡有年。六载征东逢此日，登临作赋感前贤。”康熙壬戌秋辰韩金镇定一氏题。草书，二寸半，此诗原无足录，以郡志失载其事，故特表之。乌石山邻霄台，有金镇与安尔玺康熙壬戌秋联吟诗序曰：辰韩金镇定一、凤凰山安尔玺琮侯奉天子命，从大将军克平闽海，功成班师，行有日矣。诗有“六年建旆驻炎方”是金镇与安尔玺自康熙十六年从征海上，至二十一年班师。施侯克复澎湖，在康熙二十一年，所云大将军，即总督姚启圣。　月朗风清行书二尺。乾隆辛已，郡守李拔题。行书三寸丹井流香行书一尺六寸乾隆辛已剑南李拔题。　登云台行书，一尺五寸。乾隆壬午，郡守李拔题行书四寸　南教场演武厅铭乾隆壬午，李拔，楷书。六寸。共二百一十九字。嘉庆十四年，闽中绅耆颂归安张巡抚师诚歼海寇蔡牵事。楷书三寸。
　　九仙山不署年代石刻　寺占鳌峰第一巅，七律一首。行书，五寸。涂登贤题。行书，三寸半。光孝观二断碑既无意义，亦无应验。中有“衣锦次第”之语，林侗《来斋金石考》云：彭木崖世居于山麓，其先人明季淘井，出石一片，广可逾尺，纵尺五六寸，刻文九行云云。又载：闽督李率泰割福城之东，以驻靖南王番兵。木崖移居衣锦里，偶置熨斗石上，轰然有声，石断为二。崖称二断居士，谓李公断东方地，移居后谶，石又断，皆应谶文也。　志载：于山光孝观二断碑“我有一庄园”云云，即《三山志·九仙光孝观于山碑记》中所引前人谶语也。彭木崖乃据《三山志》作伪矣。　此地异雪□五绝一首，行书，二寸半，平远台东。东源舒□□书“物色开玄圃，风云护石屏。朅来闲徙倚，宜醉复宜醒。”陈锡行书，二寸。　“古杏坛边石，奇哉一画屏。昔人曾此醉，吾可独为醒。”山阴何诏书正书，二寸，孔子《题吴季札墓》，李斯《绎山碑》亦称石刻，凡俗客偶尔涉趣题石，使后人知从前天地间曾有一我足矣，乃往往作丈二诗人，科名中人亦多坐此病。徐向聊吟五十六字。十三年夏六月宋人王问化、石友斋艺桃梅十五本行书、四寸，十三年上，当有年号。李公绶、方大年、郑应明等补山题词一百二十二字。正书，二寸半。词称补山高处，称癸丑中秋，不署年号，疑绍兴三年也。　怪石旁幽亭诗二十字行书，五寸平。山王□□俨然化城正书，一尺一寸。许侗题正书，五寸　壁立干霄行书，一尺六寸晋江陈继光书行书，三寸　护国禅院正书一尺　状元峰正书，三尺。天游山人书正书，六寸。蓬莱峰正书，五尺。罗山正书，二尺五寸。神游行书二尺。曾扬芳书行书，四寸。仙石正书，一尺。　一泓正书，七寸。露泉行书，一尺五寸。　鹤波正书，九寸。　仙屏正书，一尺五寸。平远台东。　丹井正书，一尺，廓然台北。　梯云正书，二尺。　仰止正书，一尺，鳌顶。　醒酒石，太监书，醉石李率泰书，修九仙山志者不可误为古迹。
　　李忠定公石刻止戈堂，李伯纪撰。《瓯粤铭》，当时想系勒于越王山之麓，磨灭已久，不可复考。乌石霹雳岩下孟庾题刻，忠定与焉，然不知其为谁笔。鼓山石门左刻石，则公领客来游，定为公笔。宁化草仓诗，乃公自吉戆谪福州，道宁化，憩草仓祠下时作也。行书劲削，尚完好。延平府治北《剑归碑》亦公手书，今尚存。其地名化剑阁，即雷焕跃剑处。雪峰枯木庵外有公及陈默等追游一，刻字已漫漶。枯木庵乃柽木，其中空嵌，故僧人以之奉佛，三十年来茶客多从后路往建郡，舆子相传，枯木可以止泻，日侵月削，不久庵毁矣。
　　朱子题石，闽中在在有之，然多假托者。摹“晦翁”二字于无名刻之旁，而山岩遂以生色。乌石山大“福”字为张元简书，好事者知朱子入闽，曾书“福寿康宁”四大字，遂强指以实之。“寿”字二丈四尺，在鼓山；“康”字三丈六尺，在长乐，宁字四丈八尺，在福清。邵武东门外，朱子楷书《黄文昭神道碑》，苍谒墓下，碑尚完好。
　　李唐时，碑碣之在今闽县侯官县者，录其目。　乌石山《盘陀和尚真身塔记》大足二年，在侯官县，详《乌石山志》　《怀道塔碑》李邕撰，并书，在今侯官县圣泉寺。　《怀一塔碑》皇甫政撰，并书，在今闽县圣泉寺。按：怀道、怀一二塔今存，碑俱亡。《三山志》：大乘爱同寺在东山瑞圣里，梁大同六年置大乘，十二年置爱同，皆律寺，异居而食同，故曰爱同。唐神龙中，律师怀道、怀一相继居之。会昌例废。大中十一年复之，合为一。尚星居，皇朝天圣元年主僧戒华始改禅刹，元祐中，门下侍郎许将请为功德院，有《西院大律师碑》，刘太真撰，于頔书。《三山志》：怀道、怀一，皆神龙间戒僧。按神龙元年乙巳，至三年丁未即改元景龙。是怀道怀一二碑当成于神龙之后。又按：尚星居乃寺中之院落，后戒华改为禅刹。　《西院大律师碑》刘太真撰，于岫书。在今闽县圣泉寺。详上怀一塔碑条下。代宗御书多宝佛额在今闽县圣泉寺。　乌石山李阳冰《般若台记》大历七年，在今侯官县，详《乌石山志》。　福州都督府《儒学治记》在今闽县。《三山志》记：府学旧州西北一里，大历七年，观察使李锜移城南。独孤及记、《闽都记》，唐福州都督府儒学在今布政司右、盐运司左。大历八年移建于城南。按：即今兴贤坊。《三山志》“椅”作“锜”。　福州《南涧寺上方石像记》贞元六年，欧阳詹撰，在今侯官县。《三山志》作天宝八载，误。详《乌石山志》。　石塔寺《无垢净光塔铭并序》贞元十五年，庾承宣撰，正书，在今侯官县石塔寺复壁中。详《乌石山志》　乌石山“初阳顶”三字《三山志》：贞元末，阎济美自婺州剌史为观察使，酷爱此峰太阳先升，因题石上云。在今侯官县，详《乌石山志》方山寺《章敬国师碑铭》在今闽县。权德舆撰，贾岛书。《三山志》：方山寺，清廉里，陈天嘉元年置。石床左右有柑橘木，味特甘，人或得之，可食不可窃。天宝六年敕号甘果山。有唐贾岛《章敬国师碑铭》。《闽都记》：方山寺有贾岛《章敬寺碑铭》。“寺”字，乃“国师”二字之误。《毬场记》在今闽县广积营将军山。《名胜志》毬场，唐剌史裴次元辟，合二十九景。次元记云：勒为二十咏、诗各一章，章八句。按：次元元和六年任。　《毬场山亭记》在今闽县将军山，冯审记。略云：次元政暇，燕游城之东偏曰左衙营，遂命开治二十九所，见于歌咏者二十篇。“冯审记”，《郡志》作“元和八年”，玩其辞意，在裴次元去后。　乌石山麓《惠安明应王庙碑》元和间立，在今侯官县，详《乌石山志》。《圣泉院记》太和四年，刘轲撰，在今闽县圣泉寺。　《上生院记》大中六年，剌史李贻孙譔，详《乌石山志》。　下邳郡《林夫人墓志》大中九年，褚符撰。在今闽县府学乡贤祠。　《闽迁新社记》大中十年，摄驿馆巡官濮阳宁撰，在今侯官县南涧寺东。详《乌石山志》　《新修神光寺碑记》咸通五年李勋撰，卢元正书并篆额，在今侯官县。详《乌石山志》。　《怀安县天王堂记》咸通六年，保蟾撰。在今侯官县。　《双峰院记》咸通六年，在今侯官县。　《修筑城北及创天王楼记》咸通中，驿馆巡官、乡贡进士卢标撰，在今侯官县。“薛老峰”咸通间书，在今侯官县。详《乌石山志》　《西禅寺记》咸通八年，在今侯官县西禅寺。　《重修子城记》文德元年，观察使林嵩撰，在今闽县　《报恩定光塔碑》莆田黄滔撰，在今闽县万岁寺。　《灵山毗沙门天王碑》莆田黄滔撰，在今闽县灵山。文见《黄御史集》及《郡志》《开元寺丈六金身碑》莆田黄滔撰，在今闽县开元寺。文见《黄御史集》《雪峰真觉大师碑》莆田黄滔撰，在今侯官县雪峰寺，文见《黄御史集》。　《司徒观察陈岩墓志》莆田黄璞撰，在今侯官县北门陈观察墓。文见璞集，及郑杰《注韩居七种》　《枯木庵记》天祐乙丑，在今侯官县雪峰寺。　《敕建琅琊王德政碑》天祐二年于兢撰，王倜正书。在今闽县忠懿王庙，为天下四大碑之一。　《灵津庙敕》漫灭不可读。　《八卦井刻》‘上元甲子癸丑，云云，在今闽县井楼门兜关帝庙内。按唐高宗、肃宗皆有上元年号，而无甲子，存以俟考。’郡志以翁承赞所撰藏经碑铭列入李唐石刻。按《三山志》：怀安太平寺，州东，本开元寺地。后唐同光元年，闽忠懿王折建。注曰：《寺碑》云：“地据灵山，芝山之麓”。忠懿于城西南张炉冶十三所，备铜蜡三万斤，铸释迦弥勒像。庄宗题为金身报恩之寺。又泥金、银万余两，作金银字四藏经各五千四十八卷，旃檀为轴，玉饰诸末，宝齿朱架，内龙脑其中，以灭蠹蟫。唐翁承赞碑而铭之，又造木塔七层。天禧中尽焚。庆历中修完。元丰中复灾，后太守程公命僧守恩新之。所云‘太守程公’非师孟，乃程之邵。师孟熙宁元年九月任，至熙宁三年十二月移广州。元丰乃符之误。及大观乃成，政和六年，更为神霄宫。建炎元年复为太平寺，三年敕奉仆安懿王神，遂以其寺之半为嗣王行府。绍兴五年因以为西外宗正司，据此，则太平寺成于后唐同光元年。《三山志》称，唐翁承赞碑而铭之，殆以赞为乾宁进士，故别之以唐云。
　　录宋莆田刘克庄夫人林氏墓志铭
　　有宋林孺人墓志铭第一行
　　福清林氏，自南渡百年，号□□□。君曾祖遹，龙图阁直学士。祖埏，第二行。
　　知沅州。父瑑，今为朝请大夫，直秘阁，母黄宜人。为余妻十九年，余第三行。
　　官不遂。江湖岭海，行路万里。君不以远近，必俱，尝覆舟嵩滩，十口第四行。
　　从死，获生。告身橐装，漂失且尽。余方窘挠，君夷然如平时。又尝泛第五行。
　　　　灕江，柁析舟漩，危在瞬息，君亦无怖容。余贫居之日，多君节缩营第六行。
　　薪水，未尝叹不足。即有禄米，君奉养服用□不改旧。盖其俭至惜第七行。
　　一钱，然于孤遗，则抽簪脱珥无所吝；其仁至不呵叱奴婢，然家务第八行。
　　剧易粗细，不戒而集。余历官行已，退休之念，常勇于进，为澹泊之第九行。
　　味每于酣畅者，君佐之也。余调建阳令，君已胃弱恶食，抵官且第十行。
　　愈矣。复感风痺，神色逾好，不类病人。余垂满，君苦脾洩，饵岁丹黄第十一行。
　　芽百粒，不止。既亟，父老炬，环匝县门，膜拜所谓佛者，为君祈安。第十二行。
　　既逝，邑人相吊，如丧亲戚。既讣，乡之贤士大夫皆唁余曰：“孝敬慈第十三行。
　　顺，可为内则者，今亡矣！”君讳节，封孺人，生于庚戌十一月十七日第十四行。
　　亥时，殁于戊子七月六日辰时，年三十九。明年小祥之翌日壬申，第十五行。
　　葬于寿溪西刘之原。男曰昌、既冠，曰升。女曰靖、曰繁。升与二女皆第十六行。
　　夭，庶生一男、一女，尚幼。初，秘阁公夫妇贤闻一时，君清约似父，淑第十七行。
　　媛肖母。归余之年，黄宜人卒，又三年舅侍郎卒。执丧毁瘠，泣慕终第十八行。
　　身。事姑太硕人恭谨，处妯娌柔顺，待族戚有恩意，故自返柩至封坎，六第十九行原石多二字。
　　亲之哭者皆哀。而秘阁公与吾母之悲愤伤痛，过时而未平焉。君第二十行。
　　有至性，忠孝大指，皆暗与吾徒合。往年虏骑大入，余当从主帅督第二十一行。
　　战，君适患悬痈，呻吟邻壁。余犹豫未发。君曰：“妇病，小挠；虏入，大第二十二行。
　　耻。若之何以小妨大也。”余愧其言，即日渡江。临绝，尚惓惓姑、父。又第二十三行。
　　以昌属余，不忍诀。余曰：“鳏余身，拊而子，不使君有遗恨也。”君颔之第二十四行。
　　而暝。及是为双圹，复为冢舍，以读书休息。而今而后，可以修身俟第二十五行。
　　命矣。乃纳石藏中。铭曰：第二十六行。
　　黔娄、于陵仲子之妻远矣。世之妇人，鲜不以富贵利达望夫第二十七行。
　　子也。君则异是，以廉退为耆好，以义命为限止也。然彼健而第二十八行。
　　此废，彼寿而此夭者，则又何理也？嗟嗟乎！君，行路之所哀，况第二十九行。
　　恩谊与伦纪也。夫既无获于彼，则宜有传于此也！乌乎，悲夫！第三十行。
　　承议郎新通判潮州军州兼管内劝农事莆田刘克庄□□。第三十一行。
　　此石光绪丙子刘氏裔孙澹斋上舍修祖茔取出，拓数十纸，以一纸致侯官杨观察浚，复纳石圹中。按：林遹，格子，字述中，福清人。元符三年进士，终龙图阁学士，赠少师。详《通志》。《郡志》未刻。《洪塘志》、《闽会水利故》：子埏，以遗恩授监税，为漳浦丞，知潮阳县。积阶奉直大夫。志附父遹传。据墓志，则曾知沅州。孙瑑，字景良，与兄璟、瑰同登淳熙十一年进士，知兴化县，改知全州，又改袁州，俱引疾不拜。志附祖遹传。

卷四
　　节录《海滨外史》记学变事：顺治十八年，生员邓譔欠盐商举人陈殿邦银。殿邦婿曹鸿芝、内侄王钦祖指使殿邦兄忠陞出名，贿盐运司辽阳王志佐指作盐饷，板责邓譔。十学生员林芬等数百人公投上宪。邓譔哭于文庙。忠陞等以亲友溷入庙中，抱先贤牌位入运司署，毁其公座。督抚令司道在明伦堂公谳。时左布政闻喜人翟凤翥，右布政于际清、按察使辽东人祁彦、提学道汝宁人宋祖法、粮驿道山阳人陈台孙钦祖。布置已定，复板责邓譔。譔挟刃自刎。观者万人，狂呼号哭，以砖瓦掷破司道头颅。各官踉跄走避。诸生乃抬譔尸置文庙庑下，群往按抚衙门哀诉。司道途遇签名生员陈元铉、郑有祚、陈作霖，锁拿监禁。顷刻烈风雷雨，天昏地黑。时按抚辽阳范公名平，在署奉太夫人讳。冒雨微行到府学，见邓生死状，即夜拿陈忠陞等十一人监禁。次早发放陈元铉等三人，出示晓谕。示云：“闽中士子，不特文章甲海内，而且意气薄云霄”。当即具题参王志佐“擅责生员，以致自刎”云云。司道欲肆其毒手，加士子以殴官鼓噪罢市之罪，将林芬、林晟、黄国璧、郑鳌毓、刘元蔚、陈章、陈谟、张星、高岩、林秋来、潘琦、刘新辉、林肇震、卢灼、陈元铉、郑有祚、陈作霖十七人通详。总督李率泰从漳州回省，与致仕侯代之抚院徐永祯承新旨，有“绅衿欠粮解京”之语，李徐遂疏：“欠粮者皆林芬等殴官所致”。六月范公回京，诸生以纸写其照，以木雕其像。率泰闻之大怒，即于是日擒十七人监禁，并行学褫革譔弟邓志衣巾。七月，宋祖法拿执诸生应考，卞鳌、庐登、翁钦仁等百余人卒不入试。九月，按院之疏下矣。陈忠陞、王钦祖、曹鸿芝俱褫革。王志佐削职，仍究其庇商情节。诸生行学戒饬。率泰、永祯二疏，反责其违旨徇私。新抚院许世昌见郡志《名宦传》。遂行按司，转行刑厅问志佐。各官承率泰风旨，开志佐罪。率泰遂扬言曰：“运司既无贿状，诸生缘何倡乱？”竟不释放戒饬。泉州司李翟廷谐献媚肆威，妄行罗织。新抚屡驳，翟终不开豁。奈新抚回疏，并不波及十七人。一场深文，亦枉费鼠狱矣。康熙元年，左布政翟凤翥调迁，假手其党李之芳，疏揭宋祖法不能约束诸生，因以中伤十七人，下其章于总督究问。戒饬之旨既虚，南冠之囚长系。逐一熬审，益加陷害。回疏竟致诸生于死律。幸范公在京，当事诸大老无不谂知其情。竟使十七人不议罪，仍前戒饬在案。十一月，宗师陆密庵名求可，山阳人。行考校，特请发落，以便入试。率泰大怒曰：“只消自家发落。”遂于初三日提出十七人，竟违旨革去衣顶。率泰残忍状见《榕城纪闻》解入衙门，森列兵丁刑具。各官则左右屈膝，率泰据案指挥，虎须鹞眼。十七人壮心义胆，毫不畏惧，从容鱼贯，虎伏阶下。率泰发令曰：“棍责呈首林芬等四十棍”。当时毙杖下者林肇震、张星两人。其余皮肉腐烂，各将茶瓯打碎，出毒血。十七人打毕，左右齐声呼曰：“请出台下罪人”。各家在辕门外，各以门板抬回。观者寂然，掩泣吞声，不敢仰视。盖率泰指使棍役，下其毒棍，以为人人必死。岂知郑鳌毓至次年二月以病死，林芬以病至六月死。林晟最崛强，受棍时毫不啾唧，即羯奴亦啧啧称矮秀才不置，至庚戌年冒寒而死。陈章併十一人，或年七十余或八十，皆强健不衰。而忠陞逾时即死。王志佐去位即死。于际清、祁彦、宋祖法、翟廷谐亦即相继而死。率泰则痈，肠寸溃流出。月余，求死不能。凤翥再任布政，亦痨瘵脱颔，艰于饮食，求死不得，卒与率泰俱死于吾闽，为十二人所目击，人人称快焉。范察院劾：盐运司王志佐，本为鹾司，刑辱斯文，致士自刎，谨据实纠参。仰祈睿鉴，急赐处分事。臣据布政司翟凤翥、于际清详文，看得盐运司运使王志佐刑责生员邓譔兄弟，致通学不平，抱移孔圣神位赴运司衙门公愤，此臣未入境时也。迨臣二月二十四日入境，由浦城抵省，于三月十二日，据邓有“欺君灭圣”之控、十学生员林芬等有“欺君杀士”之控，各冤揭一摺。本月又据运司有劣绅充当牙行之详。臣查此事，督抚两臣已批案司，随併批案司祁彦会审。去后，冀其公剖曲直而安士心也。讵至某日，据学道宋祖法呈报：二十六日，各官公集福州府学明伦堂，公审邓譔。至是日午刻，而邓譔妻江氏告状，为杀士立死事。内称“忠陞创假盐契、勒夫供认，被责自刎”，赴臣控诉。臣阅之不胜骇异。因思运司职掌者盐课，统辖者商人。譔以生员充当油行，固非自爱。但所认者代客徐季石与陈忠陞，以盐易油，譔代领油变卖，自非商人行盐办课者比。且所认五百金，既偿以过半，更有未完之数。忠陞若难索于譔，尤当问于徐季石未完之课，运司若难问于譔，即当问于陈忠陞。查志佐任内，帮银多未足额，未见提比一商。何独比责于领油变卖之生员耶？况欠账者邓譔，与譔弟志、谘何涉？索逋者忠陞，与忠陞亲王钦祖、曹鸿芝何与？乃钦祖、鸿芝遇志于巷口而迫协之，再扭于忠陞家而痛辱之。绑拷献屋，此为课耶？为屋耶？竟将志押送运司而峻刑严比，又拘其弟谘併行监禁。继后复毒责邓譔，全家爱刑，兄弟缧絏，惨甚矣！又譔、志皆生员，何不先移提学审革，而乃擅自加刑耶！又且先帝宾天，衰绖未除，例暂停刑。四海皆遵，而志佐独淫刑以逞。以致通学公愤，激成士变，迄会审之时，征譔以侮圣凌官。而譔当杖堂下，怀刃自刎，非极难堪，何遽轻生至此？总之，观譔冤揭，开口即云忠陞等贿嘱运司，酷加刑虐，上羞先圣，下辱士类，自分惟有一死。据此，则譔之死志早决於志佐责辱之时，非第为今日之薄责而死也，明矣！启祸致变，王志佐与陈忠陞等又安得辞其罪乎？据志佐曰：“生员不得为牙行”。独不思忠陞亦生员，又何可为商人乎？忠陞既为商人，自当盐引，不离卖盐行盐之地，，而奈何以盐易油，又以油发牙，辗转索价于他人之手乎？志佐身为盐官，反置不问其庇商溺职、坏法误课，又不能为志佐解矣。至于通学生员公愤，亦宜恪遵教条，安心静听。而乃忿忿之气，以众而嚣，亦难概宽其罪也。伏乞敕议。范抚按木主私祀陈章家。后乡先生请入台江书院，祀于文昌神之旁。黄祗永题联云：“一疏力扶芹泮士，千秋同纫柏台恩。”万历十三年，提学副使邹迪光，无锡人，万历甲戌进士，以巡抚都御史，巴县赵可怀挞辱诸生，即解绶去。合郡思之，建风节亭于西门外保福寺西，立石亭中，吴郡刘凤撰文。李率泰擅杀诸生，宋祖法以崇祯甲戌进士，国朝为提学道，殆未闻邹迪光之风节，然亦无责也已。风节亭，嘉靖七年，提学副使吴仁解绶归，诸生以金为赆，不受。因建亭，后刘凤碑亦立亭中。今入保福寺路口之亭是也。明太监高寀因扑诸生之父，合学大噪击之，几不免，火其宅。寀伏宅后，不敢喘息。林世卿极力救之，时攻高寀者，王宇为首。寀欲得而甘心，当事不应。宇乃入北太学，登万历庚戌进士，官至参议。
　　福州府温泉共十九处。闽县五处：一在汤门内南边古温泉坊。《八闽通志》作内汤井，有十石槽，今呼十槽。《闽都记》：温泉坊地名内汤井。宋嘉祐七年，郡守元绛阅郡图，得其名，往观之。浚其源，砻石为井，揭宇环之，疏浊流于垣外。宣和六年，郡守陆侍郎藻命县重修温室四。中有振衣亭，浣日一启，非衣冠不许游也。其后郡人群浴于此，溷杂颓废。万历十年重修，康熙间又废。一在东门外易俗里太保亭，晋安桥北。有四五窍，石甃，左右二池，中有沟，以屋覆之。其泉味甘和热。按《闽都记》：长乐山之阴有温泉焉。又《闽书》：长乐山有小兰亭，宋郡守禊饮处。山阴有温泉焉。《三山志》记东禅院在易俗里。即今东禅寺。《八闽通志》记，长乐山在易俗里，俱亦不载温泉。《闽都记》与《闽书》所云温泉，疑即晋安桥北也。一在汤门外百步，名石槽。《八闽通志》：温泉在外汤院，作琉黄气。《旧志》云：人沐浴之，可以荡邪而难老。按：此即八角井，疮疥浴焉。一在汤门外河边。《八闽通志》：外汤井，公府《八闽通志》乃太监陈道出赀刊刻，故黄未轩略存面目，呼之为公府休暇，多盥濯于此。俗呼官汤。《旧志》：堂宇亭榭俱完，明正德间，太监浴于此。后太监崔安、尚春廓而大之，今为官座。一在崇贤里。《三山志》：龙德外汤院，崇贤里，天福十年置。地多燠泉，数十步必一穴，或出河渠中。按：汤泉或在河中，或在河口。味甘而性和热，胜者气如琉黄，能熟蹲鸱，旱潦无增减。天德二年，占城遣其国相金氏婆罗来，道里不时，遍体疮疥。访而沐之，数日即瘳。乃捐五千缗，创亭其上，仍售田鸠僧以司之。陈庄记：庆历二年，修有番书二碑在。注：方塔五级。《八闽通志》：宋程师孟诗：“曾看华清浴旧池，此泉何日落天涯。徘徊却想开元事，不见莲花见荔枝。”侯官县五处。一在八都。未详。一在九都。《八闽通志》：天汤泉，在府城西九都。其地涌出温泉，四时不竭。《闽都记》：龙湖山在九都，界于永福。其下有温泉焉，四时不竭，号汤泉。山脚有湖甚广，龙居之，故名。俗呼上牛。陈氏居之。一在二十四都双髻山下。有二石池。一温一冷，名圣汤。《八闽通志》：双髻山在二十四都之小箬。山巅有鳌峰岭，岭下有圣汤。《闽书》：鳌峰岭下有圣汤，又有汤院。石在土中，闽人掘取供玩。《八闽通志·雪峰山》注曰：汤泉距雪峰院八十里，僧可遵尝作偈曰：“直待苍生尘垢净，我方清冷混常流。”宋苏轼赏之。有曾巩、程师孟、蒋之奇诸公留题。今冠盖南北必憩此。所记可遵诗，与《三山志》同。亦雪峰山之别支也。即今小箬，地名汤院。一在井楼门外石壁，其地在今汤边之过浦。大脚妇浴焉。壁口有猴王守之，男子混入即遭谴。一名双槽，郡志不载。疑即井楼门外汤边过浦之三座。“双槽”、“三座”，音讹也。三座分三池，曰头汤、二汤、三汤。老于汤者间日不浴则身痒，恒浴头池。蒙入池中，名曰泅汤，往往力疾澡洗，死池中。有汤鹞乘间抢掳衣裤。福州呼抢火者为火鹞，抢汤者为汤鹞。一在六都汤岭下溪边，宋名汤泉里。一在方山高处。《八闽通志》：侯官县汤泉，注曰：在方山高处，有二石池，一冷一温。连江县一。《八闽通志》：连江县温泉，在县西北光临里。宋嘉泰中，知县朱定建二室，以别男女之澡浴者，今废。闽清县二。一在县东十九都，名汤头泉，一在县东北贺恩里，名汤下泉。《八闽通志》：汤头泉在县东十九都，汤下泉在县东北贺恩里。上二泉皆温，可以澡浴，各有亭覆其上。永福县六。一在县西十九都，名汤泉。一在县东待旦里，见《八闽通志》、《闽都记》，一在县南十五都。《八闽通志》：大汤、小汤，在县南十五都。大汤分为四池，小汤分为二池，俱有室屋。各分左右，以别男女。《闽都记》：汤泉渡在县南二十六都。温泉临溪浒，大小二汤。大汤四池，小汤二池，男女分浴。有渡连浦埕。与《八闽通志》所记事同而都异。一在县北十八都溪流之侧，俗名鱼坑汤。一在县西二十六都，名龙津汤。注于三池，天然石窟。一在县中。《八闽通志》载温泉汤注曰：按《闽中记》：在县中流石上，特为珍怪。福州七城内外，屋宇下出汤而未经凿井穿池者尚有二三十所。井汤两城内外为最。予居井楼门外秋塘书屋，其后宅出汤，居人得癞。东门之后屿等乡次之，楹柱发白醭者是也。误居之，得癞疾。童女过癞，须三接而毒始尽。首接者为头癞，发最速；三接为尾癞，侥幸则发杨梅疮。觉者急以两人掖之疾趋，使力竭仆地，肾囊后挺出肉囊，急以利刀断之，虫蠕蠕然，再服去湿解毒之剂。重者势折，轻者发髡可免。道光十六年，后屿林家女，年十九，得癞疾，独居□楼。叔某获稻归，见邻乡籴谷者负重担出其宅。知有异，追之；某以谷倍于常，负担疾走。追愈急，走愈速。力尽仆地，籴谷之钱，倾囊而出，乃断其肉囊而逸。后以其女嫁之，夫妇六十皆无恙。
　　道光壬辰夏，洪塘状元街翁青阳旧宅楼圮，于复壁中得名字画，皆青阳手跋，有桂林一枝印记。古人赏玩如此之秘，何以不虞蟫蠹？敬业堂藏书曰“曾在李鹿山处”，可谓达矣！
　　怀安旧县千里眼庙旁有樟树，大过十围。郡人呼为树王。每春末，叶生青虫，缫其丝为鱼钓，入水无痕。南平县王台入鹭鹚路有大树，四十围。处州府山中有樟树，四百余围，其实可愈肝疾。谢灵运游山，记吹台有高桐，皆百围。
　　录《三山志》记本州僧寺。三山鼎秀，州临其间。极目四远，皆巍峦杰嶂，环布绕缭，峻接云霄。居人过客，莫辨向背。回顾莲峰凸锐，捷出面直；方山突兀正立；左瞻石鼓，如憩如植，镇塞不动；右觑双髻，若赴若骤，追跳相蹑。以为险峭四面，尽此矣！穷幽逐胜，乃北逾复岭，支提、太姥，南越重江，白鹿、黄檗；东航海邑，福山、灵鹫；西道雪峰、凤林、大目。绵亘四境，皆数百里，千岩万壑，不可以形状名计，何其富也！始州户籍衰少，耘锄所至，甫迩城邑。穹林巨涧，茂木深翳，小离人迹，皆虎豹猿猱之墟。自非捐俗割爱，童发毁服，无所顾慕，谁肯奋足于单危寂绝之境。是以重峰叠巘，顿锡成寺；诛茆穴石，仅可容榻。往往尘喧不到，苦节坐忘，似得道者，遂以惊动世俗。自晋太康始寺绍因于州北，既而终晋，才益二寺。越二百载，齐之寺一，梁之寺十七、陈之寺十三、隋之寺三。唐自高祖至于文宗二百二十年，寺止三十九，至宣宗乃四十一。时闽人林谞作记，存寺七十八，废寺三十六。懿宗一百二，僖宗五十六，昭宗十八。殚穷土木，宪写宫省，极天下之侈矣。而王氏入闽，更加营缮。又增寺二百六十七，费耗过之。自属吴越，首尾才三十二年，建寺亦二百二十一。自前至此，共为寺七百八十一，特以会到有起置年月者计之，余或更名、或重建，不可知也。虽归朝化，颓风弊习，浸入骨髓。富氏翁妪，倾施赀产，以立院宇者无限。庆历中，通至一千六百二十五所。此林世程庆历三年所记也。其所记有寺额者二百一所，今见存者只一百七十二所，外二十九所已不载州籍。如福安寺、宝峰寺以主僧不谨，及童行不律废。余恐更易名额、或颓圮产绝。若通计之，比绍兴间已少百二十一。绍兴以来只一千五百二十三。绍兴甲寅，曾师建记，虽总云一千六百二十六所。其逐县所载，只一千五百二十一。皆不可以为据。惟绍兴二十二年，奉使钟世明根括寺院宽剩。时共管寺院一千五百一十二所，内一千四百八十六所常住，所收有余及无余，三十七所无僧尼主持。今州籍县申，犹一千五百四。自太平兴国四年终庆历，寺二百四十。皇祐后寺一百六所，率多旧寺重建。其未会到起置年月者一百七十五，其为寺七百一十三。若通前代计之，比绍兴间又少一十九所。恐废坏无人住持，遂成绝产。祠、庐、塔、庙，雕绘藻饰，真侯王居，而日与市人交臂接席。回视曩昔，异乎吾所闻者。惟是烟霞绝顶，泉石清趣，异时截崖谷、挽藤萝，可望而不可到者，今奔蹄走毂，所至精舍，访古者便之，故附山于寺。自城郭至诸县，以寺兴置先后为次，而山见焉，余非显者不著。　在城，僧尼寺共五十二所，庆历记三十所，曾师建记五十一所。内闽县十四所，侯官十九所，怀安十八所。五十所有起置年代，二所未详外，有安福庵，州籍无。闽县，一百七十三所，并在城十四所，共一百八十七所。庆历旧记二百一十九所，内二十六所有寺额，又倚郭寺，有起置年代。曾师建记，除在城外一百十六所。钟世明根括宽剩，除道观一所外，计一百八十六所。今州籍数同。除一十四所在城外，一百四十二所会到起置年代，三十所未详，一所续申。连江县，九十八所。庆历旧记一百四所，内一十所有寺额。曾师建记一百五所，钟世明根括宽剩一百一所，今州籍九十八所。内八十三所会到有起置年代，十五所未详。侯官县，一百八十六所，并在城十九所，共二百五所。庆历旧记二百一十所，内二十八所有寺额，附郭十所，有起置年代。曾师建记二百一十二所。钟世明根括宽剩，除道观一所外，二百五所。今州籍数同。除在城外一百四十一所，会到起置年代四十五所，余未详。长溪，一百三十四所。庆历旧记，一百六十所有寺额。曾师建记一百二十五所。钟世明根括宽剩一百五十四所。淳熙八年，县申一百三十四所。内一百七所会到有起置年代，二十七所未详。苍按：长溪下《小草斋》钞本漏“县”字。长乐县，七十九所。庆历旧记八十所。内一十六所有寺额。曾师建记八十三所。钟世明根括宽剩七十七所。今州籍七十八所，县申一所，内七十七所有起置年代，二所未详。福清县，一百九十六所。庆历旧记一百八十六所，内一十九所有寺额。曾师建记一百八十一所。钟世明根括宽剩，除道观二所外，一百九十六所。今州籍数同。内一百四十五所会到起置年代，四十七所有住持，及四所已召人承佃，共五十一所起置未详。古田县，一百六十一所。按景德二年，知县李堪为县记云：薙佛宫四十三所。网西方金人子孙三百二十八人。不知景德前僧寺共若干。庆历旧记一百九十一所，内一十二所有寺额。钟世明根括宽剩一百六十一所。今州籍同。内一百四十六所会到有起置年代，外一十五所未详。永福县，七十一所。庆历旧记八十所，内五所有寺额。曾师建记七十二所。钟世明根括宽剩七十二所。淳熙八年，县申七十一所，内六十所会到起置年代，十一所未详。闽清县，九十所，庆历旧记八十七所。内八所有寺额。曾师建记九十八所。钟世明根括宽剩九十所。今州籍数同。内五十五所会到有起置年代，三十五所未详。宁德县，四十八所。庆历旧记六十所，内十所有寺额。曾师建记四十九所。钟世明根括宽剩四十九所。内一所道观，今州籍数同。并有起置年代。罗源县，六十一所。应历旧记六十六所。内四所有寺额。曾师建记六十七所。钟世明根括宽剩六十三所。今州籍道观一所。外六十一所，并有起置年代。怀安县，一百五十四所。并在城十八所，共一百七十三所。庆历旧记一百八十六所，内十二所有寺额，附郭一十一寺有起置年代。曾师建记一百六十五所。钟世明根括宽剩一百七十二所，州籍见管数同。今县申增一所，除一十八所在城外，一百十五所会到有起置年代，四十所未详。
　　录《三山志》道观山附山川胜概，神仙之所栖宅。餐霞饮水，与世迥隔。故耳目不至者，率以为荒诞。吾州东郭外榴洞，南山间甘果，与城东南突兀、号九仙者，此固杳漠无所追据。至昇山、怡山、福山、霍童、高盖、洞宫、石竹，则悉有遗迹可验。自后汉徐登、吴董奉、梁王霸、林玄光、唐法权、法群，皆家世吾郡，踵相继见纪传者。岩岫深秀、泉石清古。是以任敦自临海、邓伯元自吴郡、王玄甫自沛国、褚伯玉自盐官，咸不远数千里而至，学成名著。后人间即其地慕求之，于是有道观焉。惟道家以清净求不死为术。彼安命委分，来乡者寡矣！非若释氏以死后祸福恐动惊怖，故寺院无数，而道观至今才有其九。自非时代好尚，祠宫斋宇，亦卑隘无足言者。唐祖混元皇帝始广所建，皇朝祥符间，奉天书崇观。后遵道学，故于近郡，兴置特伟，今天庆、光孝观、紫极宫是也。其首冠他所，以朝谒或焚修与祈祷之地。故灵迹古怪，又非六者所能尽云。闽县天庆观，州东七里，皇朝大中祥符六年置。先是，后唐长兴中，闽王建东华宫。时王璘信道士陈守元，既建皇宫，又建东华宫。大中祥符元年，诏以正月三日天书降为天庆节。二年，令天下建天庆观。五年圣祖降，复令建殿。是岁正月，州乃以东华宫为之。时张邓公为广东转运使。会诏建观，因请即旧为之，以纾天下土木之劳。十一月，建殿，崇奉圣祖。八年，郎简为记云：元正三日，改元，诏赦，特立令节，广建灵宫。简自帝心，咸称大庆。然后东封岱宗，西祀睢上，致神人叶梦，阐扬天意。乃设位延恩，端圭清夜，祥云飘然纷郁，圣祖倏尔而来格。仙官肃侍，列位六。皇帝钦求明训，抚育黎庶。诏列祠立像，盖尊尊而敦孝也。六年春，敕赐为天庆观，旁倚翠巘，雅为逍遥之墟，杳隔红尘，宛是清净之奥云云。岁时，长吏率官属朝谒，有金宝牌。大中祥符六年，有进销金法，以铁为之。凡百余两为一饼，每饼幅解为八片，谓之鸦嘴金。真宗□上方铸为金牌数百。天禧元年，玉清昭应宫成，遂颁天下尊万寿金宝牌，镇天下之名山福地。
　　闽县报恩光孝观，崇宁三年建。先是，二年十月，诏天下建崇宁观。或谓州南东西两山，左弱右强。乃建观九仙山之巅，号“天宁万寿”。楼岿然，遂与乌石对峙，为一州之胜。绍兴七年，改为报恩广孝观。十三年改“广”为“光”。
　　侯官紫极宫，聚英坊之北。唐天宝元年，田周秀言，老子降于丹凤门，以锡灵符，因置混元皇帝庙。二年，改庙为宫。三年，以在京为方清宫，东宫为太微宫，诸州为紫极宫。今梁题云“昭宗乾宁二年九月二日”，盖再建也。伪闽光化三年创。
　　宁德鹤林宫，县北七十里，梁大通二年建于霍童山下。即《洞天记》所谓霍林洞天是也。高者曰大童，次曰小童。二童之间，一峰曰香炉、曰金刚源。唐贞观六年，为第一洞天。时司马炼师于此修炼，后驾鹤上升，遂赐额号“鹤林”。天宝间改曰仙游山。贞元中，钟台危侧，忽一夕风雨大作，乡人闻钟声，谓倾圯矣。迟明视之，则端然复正。后尝为支提廨院，寻复为观。
　　罗源洞宫天庆观，县北六里，唐天宝七年五月十三日望□□□□广州，私置老君像此山下，樵采有禁，开□□□尚书岫廉问，嗣而兴之。始终由度道士□□宫观。朱梁时，王氏尚佛，遂废。皇朝建隆元年，林瑞复创殿一间，大中祥符二年，诏置天庆观，县令和恽挂额于殿门，有叟余成请大建堂宇。至天圣七年乃备。有余成自为记，今存。政和八年，按政和只七年，所云八年，即重和元年也。以观为徐真人旧宅，岁久颓损，其邻仙茅寺久据其地，可并归之。
　　侯官冲虚宫，西禅寺之南，梁王霸父增自齐朝渡江入闽。今西禅，其宅也。善黄老术，霸幼好之，每登怡山，经宿乃返。年三十，遂游武夷山，十六年还旧居。乃于山南凿井，有白龟吐泉，炼药既成，点瓦为金。是岁，闽中斗米千钱，乃鬻金运米以济贫民。后以所余药服之，旬日如醉，忽于所居皂荚木下蝉蜕而去。林嵩记云，梁时三月三日也。唐贞元中，观察使李若初，按《三山志·秩官》载：贞元十三年，郡守李若初为越州刺史。尝登楼西望，有五色云当其宅，遂以为冲虚宫。塑任敦、董奉、徐登及霸像，为四仙祠。伪闽王延翰重创。其木与坛井今存。
　　福清福真观，在海口镇，元祐七年，道士林知源创。政和八年赐今额，西隅有丹井，饮之已疾，侧有宣和庙号。
　　福清灵宝观，县南一里，昔有林真君玄光，于石竹山炼丹。丹成，骑虎上升，今有虎岩，溪右有井，旱不涸，或曰：“炼丹水”。后为观。绍圣二年，移于水南玉融山之阴。宣和三年为灵宝道院。曹绩书额乾道九年，史丞相浩重修。
　　长乐祐圣堂，旧有之。绍兴初，县令题今额，招道士住持，遂著州籍。其邑人自言，大中祥符六年，既改东华宫为观，始以上相青童君香火，于今所盖造奉安。宣和间，知神霄宫刘静一增创殿宇。淳熙七年，邑人有请，欲以旧东华广德宫额于此张挂。《三山志》钞本已鲜，苍所藏乃谢在杭《小草斋》钞本，徐兴公校对。在杭、兴公均有印记。中有嘉定钱大昕跋。乡前辈何歧海又用墨笔改正，是书卷帙既多，而《通志》、《郡志》采取殆尽，必无好事者重谋欹劂。苍每欲详录其文，以备后来之考订。王氏父子前后仅四十七年，计本州共增僧寺、尼庵一百零八所。此亦侫佛施僧之一证。嘉定钱大昕跋《三山志》：梁克家《三山志》四十卷，宋史《艺文志》谓之《长乐志》，其实一书也。今本作四十二卷，其第三十一、第三十二两卷进士题名，乃淳祐中福州教授朱貔孙续入。考《目录》，本附于第三十之后，但云第三十中、第三十下，未尝辄更旧志卷第。后人析为四十二者，又非貔孙之旧矣。志成于淳熙九年五月，而知府题名增至嘉定十五年。它卷间有阑入淳祐中事者，皆后人随时儳入也。《宋史》本传，于乾道罢相，以观文殿大学士知建康府之后，即云淳熙八年起知福州。据志：克家于淳熙六年三月以资政殿大学士、宣奉大夫知福州，则传称八年者误。志又书八年五月复观文殿学士，此即史所载赵雄奏欲令再任，降旨仍知福州事。是时，克家莅任已满二年，故有再任之旨，因复其职名。史误以再任之年为初任之年，则甫经到任，不当云再任矣。且克家于罢相时，已除观文殿大学士。越数年起知福州，止带资政殿大学士，又二年始复观文殿学士，仍无“大”字，则知建康以后，必有落职奉祠之事，而传皆阙之。世人读《宋史》者，多病其繁芜。予独病其缺略。缺略之患，甚于繁芜。即有范蔚宗、欧阳永叔其人，繁者可省，缺者不能补也。因读此志，为之喟然。
　　黄仲昭，字未轩，莆田人，其所著《八闽通志》八十七卷：《地理》十九卷建置沿革、郡名、分野、疆域、形胜、风俗、里至、山川、潮汐、城池、坊市、乡都、桥梁。食货七卷户口、土贡、财赋、土田、水利、坑治、土产、物产。封爵一卷、秩官十二卷职员、方面诸司、郡县、镇守、巡抚、巡按官方面、历官名宦。公署四卷、学校二卷、选举十二卷科第、岁贡、荐辟。坛壝祠庙三卷、恤政一卷、人物十一卷、宫室二卷、寺观丘墓五卷、古迹一卷、祥异一卷、词翰三卷、拾遗三卷。
　　《八闽通志》凡例：
　　一、纂修事目，俱仿《大明一统志》立例。但其书备载天下之事，采辑不得不从简约。今之所辑者，特一方之事而已，宜加详焉。故于其已载而未悉者增之，未载而可采者补之。自其纂修之后，事有当续者，亦各随类纂入。
　　一，八郡事迹，虽各以其类纂辑，然亦略有次第。盖建置郡邑既定，然后山川、城郭、乡市之类有所寄，故以地理为首。地理既定，然后户口、土田、贡赋之类有所属，故食货次之。既有土、有人矣，于是乎建官设属，而封爵秩官公署次焉。于是乎育才取士，而学校选举又次焉。国之大事，在于祀神，故次以坛庙。政之所施，必先穷民，故次以恤政。若夫人物，则土地之所重；宫室、寺观、丘墓、古迹、祥异，则皆土地之所有；而词翰，则又所以纪土地之风俗形胜者也。故皆以次列之。而终之以拾遗云。
　　一，各府以建置先后为序，各县除附郭外，亦以建置先后为序。
　　一，建置沿革，凡各郡所同者，俱见布政司，下而不复重出，观者可互见也。
　　一，诸郡户口、土贡、财赋及历官、科贡、荐辟之类，凡前代有可考者，悉以次列之，其不可考者阙焉。
　　一，人物名臣，若出处光明，议论剀切，操履纯正，勋业隆盛者，固无容议矣。然所遇有不同，不能人人兼备也，其或有一于此而无愧焉者，亦并录之。道学则取其渊源，伊洛师友，考亭。而弗畔于其道者，儒林则取其学明经术、行循矩度，而足□□□□□者，他如良吏、忠节、孝义、文艺之类，则亦各举其□者而著之，要皆不失其正而可以为世楷范者也，其不合于此不录。
　　一，五代时人物，任于伪闽、南唐、吴越者，其立朝风采虽可观，亦不得与中朝之名臣并列，今特取其一节之尤盛者，□以其类志之。
　　一、人物，史有载于儒林、而今列于道学者，史有载于文苑、而今列于儒林者，史有载于循吏、而今列于名臣者，此类甚多。盖史以纪天下之人物，志以纪一方之人物。其品第差等，自不能不少异也。
　　一、贞女烈妇，已被旨褒旌者，固在所录。或有不幸未及上闻而死者，亦有上闻未及核报而死者，其坚操苦节，皆足为世励也。今故慎择而并录之。
　　一、仙佛诡异之说，如福州喝水岩、高盖山，此指永福建宁幔亭峰、叩冰庵，兴化伏蟒岩、九鲤湖之类，皆未敢深信。第以土俗流传，图志记载，其来已久，猝难尽去，姑因旧志存其大都，观者宜自择焉。
　　一、诸郡古今碑文甚夥，不能悉录，今取其有关于土俗风化，且其事可以备本志之缺略者载之。非敢品第工拙而有所去取于其间也。
　　一、诸郡古今题咏，亦取其有关于风俗山川人物者录之，其或摘取一二句、不成篇章者，则附于本志之下。间有纪咏事迹、摹写景象，可以与本志相发明者，虽全篇亦附载其下，以便览观。
　　一、名宦人物，必其人既没世而后录之，庶不贻异议也，诗文亦然。
　　一、各项事迹，凡在唐武后时，皆依朱子《通鉴纲目》，改用中宗嗣圣年号，其在伪闽僣号纪元之后者，亦改用五代年号。其后，地入南唐仍用五代及宋年号。
　　一、诸郡旧志，多纪载讹舛，不足信据。今悉以国史参互考订而辩正之。莆田彭尚书韶，弘治四年《序八闽通志》云：“八闽初未有通志，内监五羊陈公作镇之五年，因藩宪二司之请，属笔于吾友、今佥宪黄仲昭先生采辑五六年，始克成书。苍阅是书，乃明朝白梨官板，付梓后未曾校对。当时非藉太监陈道之力，则所费不赀，卷帙裒然，恐难再刻。其凡例可为绩著之程式，用特录存。录闽县陈御史寿祺跋：黄未轩先生学行卓荦，事迹具《明史·本传》。《四库提要》称是书于舆地之中较为详整。盖乞休后，日勤著述，一手编辑，故体要独胜诸家。视《闽书》之门目繁猥、文字割截，苍按《闽书》末卷曰：“我私志述其祖德。”是直家乘耳。其余援引诸书。采取艺文，多割截其前后。相去远矣！先生尚有《兴化府志》，惟天一阁所藏有此二种，世罕流传，此本卷一第一页有‘王宇’印章，是明王永启参议所藏也。参议，闽县人，万历庚戌进士，官南兵部武选司员外郎，擢山东提学参议。著有《易说》苍家旧藏王永启刻本诗，曰：《乌衣集》，诸书鲜有载者。咸丰癸丑至同治壬戌，避地上游，得百峰楼所藏书籍遗失百余种。其后裔有从余游鳌峰者。此本颇有缺页，将属人于天一阁钞补。苍按：咸丰戊午、已未，粤匪乱，浙宁波诸家藏书俱毁，独范氏无恙。二百余年物，犹藏里闬，幸得入余小嫏馆，亦可宝也。三山陈寿祺识。御史家在黄巷北，苍修《乌石山志》时，曾往钞明林志《蔀斋集》，见其藏书之秘，徘徊不能去。
　　《名山藏》一书，捡传记志乘、而妄分名目，其书刻成，失于校对。册身尚有未分卷数者，贪多务得之失。然传本已鲜，非其后人，决无重锓之者。
　　《闽都记》，刊本寥寥，道光辛卯，金匮孙文靖公尔准督闽时，得陈御史寿祺藏本。交衙官卜刚刊刻，御史为之序、按《小草斋集》有《闽都记·序》。道光壬寅，嘱梓民吴大擀补刻，交卜刚家。后见刷本又无谢序，今补录于此，以俟重刻：谢肇淛《闽都记·序》：《闽都记》，王广文懋宣所为，记闽都也。闽自无诸启宇，迄今千八百年。蛮俗丕更，文明遐畅，蔚然称邹鲁矣。唐以前，文献不足征也。梁叔子之志三山，详经制而略阛阓，使人按图索之，三不得一。盖向来陵谷，亦既不无变迁矣。懋宣迹喜钩奇，学先讨赜，山川之幽险，仙灵之窟穴，靡不届也。龙象金碧之宫，名世松楸之地，靡不探也。故国黍离，周道茂草，城郭是而民非，甲第存而主易，靡不吊也。委巷纡廛，三条九陌，省寺坛坫之遗，水石亭台之胜，与夫村落烟墟、战场戍垒，靡不问也。方册之纪载，词人之赋咏，与夫里闬丛谈，岁时谣谚，夷坚齐谐之志，靡不采也。其大义取材于史乘，而荒澨窅僻之区、猥琐奇轶之事，则得之耳目所睹记者十七。其体裁稍沿于《西湖志》，按：《西湖志》初名《湖山纪胜》，仿田叔禾《西湖游览志》之例，屠田叔捐俸誊写。而都会郊坰、附庸远近、脉络联緜、易于不杂，则得法于道元水经者十五。洵问俗之前茅，破荒之鸿笔矣。懋宣书既成，太守江士振先生士振，江铎字。见而赏之，藏帐中者又二十五年。其子粹夫稍复润饰，以上太守喻正方先生，乃获就梓。鸣呼，奇矣！自有宇宙，便有吾闽，其中经几高贤流揽叹咏，至千八百年而始有记，而其记者，与其见而赏者，木皆已拱，至二十五年而始行于世也。盖山川、郡国与文章之显晦，皆有遇不遇焉。抑吾闻之也。始乎都者，常卒乎鄙。今闽之都，非故矣，民失其业，官征其私，行旅断于昼攫，井邑墟于兵燹，缁宫琳宇，半委荆榛，洞府君山，尽成荒塚。每揽昔人杖履行吟之所，俯仰之间，强半为陈迹矣。周之东也，诗人伤之。其言曰：“彼都人士，台笠缁撮；彼君子女，稠直如发。”都会之盛衰，世与俱升降者也。夫欲移风易俗，则在良有司哉！则在贤士大夫哉！嗟夫！此懋宣记闽都意也。而亦喻正之梓记闽都意也。
　　侯官郑廷莅，好客。子杰，字昌英，庠生，家多藏书，颜其所居为“注韩居”。国朝《闽诗录》正、续集，因卷帙易校，先行录本。适昌英故，其父为之刊成其所辑《全闽明诗》约百卷，未楮，其书尚存杨观察浚家。所刻《注韩居》七种，内有《红雨楼题跋》二卷，皆从兴公藏本钞出。道光间，福鼎王遐春刻《闽中六先生集》，并刻周玄《宜秋集》，未及兴公题跋，苍为补刊，付梓人吴大擀。复重录于此；并从他本较正《宜秋集》数字。徐兴公跋《宜秋集》：国初洪、永之季，吾闽能诗之士甚众，不独十才子善鸣于时，而周微之为林子羽高足，名最著也。微之，一字又玄，永乐间，以文学征，授礼部祠祭司员外郎。为诗瑰奇悲壮，尝赋《揭天谣》，酷类李长吉，其他作总不离盛唐声调。万历初，袁景从、马用昭二先生辈，选刻十子诗，仅收微之五十首。又以子羽一绝误入。予近见钞本《宜秋集》，得古今体及诗余一百七十余篇。视袁、马二公所收且三倍之，皆沨沨大雅之音，信可传也。若不尽录之，殆将如线之绝矣。顾微之之诗，当不止此，此何异凤毛麟角哉！微之与龙门高廷礼善，令苍头肩书数千卷，止廷礼家读之。无何，别去，尽弃其书，曰：“已在吾胸中矣！”颖悟强记，又岂流辈所及耶！微之生卒不可考。按王孟扬《挽微之》诗云：“早岁擅芳名，中年一宦成。莺花平日泪，烟月故山情。落魄稽中散，倡狂阮步兵。可怜埋玉处，芳草傍谁生。”孟扬死于永乐十三年，微之则死于孟扬之先。崇祯庚午长至日，后学徐兴公谨撰。王孟扬《挽微之》诗，未尝言其无嗣，而赵景哲《哭微之》诗云：“可恨传家无令子，宜令许国有孤忠。”又云：“幽蓟一官成永诀，东瓯三载慕清风。”则微之无子而卒于家矣。惜夫！崇祯已卯杪秋，兴公又识。王遐春刊《宜秋集》误字：《山庄对月》：“君乘海上云”《望浮沤亭》：“水鸟能歌舞。”《秦家小慧》“随妆”应作“堕妆”，《楚阳台》阳”应作“王”，《客中病起》：“辞家万里独依依”，《登望湖亭》：“湖草茫茫入眼青，欲判乡书凭朔雁。”《平州澄练》：“环州山峙大江清，孤云淡影秋逾洁。”《龙津联句序》：“分手又七年，津头人语夜潮中。”
　　金匮孙文靖公尔准由福建盐法道历掌封圻，凡地方重大久远之役，俗吏所惮烦者，无不具举。如筑兴化木兰陂。起盖福州贡院，浚欧冶池、西湖、新李忠定公祠，皆从绅士之请，不吝不泛。道光九年，陈御史寿棋掌教鳌峰。文靖公订修《福建通志》，以魁辅里刘氏祠为志局。与其事者，光泽高澍然中翰、江苏孝廉沈学渊、建宁县生员张绅、字怡亭，有文集。各传稿本，多出御史、中翰之手，已称粹美。后长乐梁公章钜巡抚粤西，取列传统载行箧。越数年，以删订之本，归凤池掌教魏师敬中。师将删本令连城杨生钞录。经籍有刻本、石墨有榻本者，皆苍随时交局增入。其传写之误已不少。至同治十年，始行发刻。咸丰元年以后，皆不载职官、选举，将来重修不免残缺。刻成又失于校对，舛讹甚多。所可异者，苍游昇山，钞录飞升台程师孟、陈襄、刘奕数石刻，交惠安教谕孟君际元呈送志局。据称，截至道光三十年，竟不录八百二十余年名贤题咏，累次重修失载，殊觉怏然。
　　《福州府志》载：提督学政，止于乾隆十九年。《通志》录至道光三十年，咸丰以后不载。今自乾隆甲戌起，皆详列之。
　　乾隆十九年汪廷屿字特斋，镇洋人，乾隆戊辰以第三人及第，癸酉科以翰林院侍读学士、福建主考任。绝跨试、添考棚，《通志》有传。
　　李友棠字西华，临川人，乾隆乙丑进士，二十一年，以给事中任。《通志》作雍正癸卯进士，误。
　　范思皇字斗岩，蕲水人，乾隆辛未进士，二十三年，以吏部员外郎任。丁忧。
　　庄培因字本淳，阳湖人，乾隆甲戌以第一人及第，丙子福建主考官，二十四年，继范思皇任。以劳得疾，适父讣至，急归。至家，一恸而卒。官终侍讲学士。《通志》有传。
　　汪廷屿二十四年再任。
　　纪昀字晓岚，献县人，乾隆丁卯科解元。登甲戌进士。累掌文衡，二十七年，以编修任。福州试院题曰“镜烟堂”，刻有《镜烟堂丛书》十种，卒谥文达。
　　王杰字伟人，韩城人。乾隆辛已以第一人及第，十年，以修撰任。
　　阿肃字敬之，镶白旗人，乾隆甲戌进士，三十三年，以詹事任。
　　汪新字又新，仁和人，乾隆丁丑进士，三十六年，以户科给事中任。
　　吉梦熊字毅扬，丹阳人，乾隆壬申进士，三十九年，以太仆寺卿任。
　　沈初字云椒，平湖人，乾隆癸未以第二人及第。四十二年，以礼部侍郎任。
　　朱筠字竹君，大兴人，乾隆甲戌进士，庚寅典闽试，得士称盛。四十四年，以编修任。是年，弟朱珪以侍讲学士主闽试，填榜之夕，兄弟同宴，人士羡之。是科闽县张经邦发解。经邦，福清进士，昆明县、鳌峰掌教甄陶子。甄陶著《十三经经说》授之，父子皆宏博。竹君学使岁科拔为第一，时人服其兄弟操鉴之精。于福州试院建百三十三佳士亭，令门人择山石，各镌姓名，植院中，至今存焉。《通志》有传。
　　朱珪字石君，大兴人，前任学使朱筠弟也。乾隆戊辰进士，四十五年，以日讲起居注官、翰林院侍讲学士，继兄朱筠任。岁科所取士及优拔生，如林乔荫、林澍蕃、林开琼、郑天、黄世发、张腾蛟、游光绎、许作屏、张星象辈皆名士。又令诸生与光泽学训导林茂春结读书堂。官至太傅，入名宦。《通志》有传。乾隆四十五年以后，闽士讲求汉唐注疏之学，皆由朱学士筠、朱太傅珪，及鳌峰掌教张公甄陶始。
　　吴玉纶字香亭，光州固始人，乾隆辛已进士，四十八年，以左都御史任。素长帖括，所取多真才。
　　陆锡熊字健男，上海人，乾隆辛已进士。五十一年，以都察院左副都御史任。博洽知文，以恩礼遇士。戊申正科录遗送闱不滥，贡监尤严。已酉优拔多名下士。入名宦，《通志》有传。
　　吉梦熊五十四年，以通政司再任。年老，闽人称后吉。每试，预写题目，其妾以簪影纸，遂漏于外。罗源人有买题者，呼其父曰“播”。公觉，乃换题而屏其妾。
　　邹奕孝字念乔，金匮人，乾隆丁丑以第三人及第，五十六年，以工部侍郎任。
　　赵佑字启人，仁和人，乾隆壬申进士。五十八年，以左副都御史任。尝曰：“三岁贡士，村夫子之挟兔园册、黄口之占哔者，往往弋获。例贡监生，犹易觊觎名器。学臣更须为国家防范，以绝倖进。其系老师宿儒，断无不少见于八股经册者。”甲寅恩科，录士六千三百人。乙卯恩科，录士六千四百人。生员贡监，怵于正科、遗才之额，皆力学不辍。两科监临，巡抚浦霖、将军魁伦，饬令文武各员，严行搜捡，夹带隻字者皆枷示。
　　陈嗣龙字春溆，平湖人，乾隆已丑年十八，以第三人及第。已酉恩科，福建主考官。六十年，以光禄寺卿任。所取年少如林文忠公、林州守靖光皆名宦。
　　初彭龄字绍祖，莱阳人，乾隆庚子进士，嘉庆三年，以通政使任。文试三门即发案，所取多驳杂。惟拔贡生闽县刘勋、侯官林澍坚、长乐陈澍云、罗源黄良璧、归化梁达榜、霞浦姚大椿皆有文名。
　　钱福胙字云岩，嘉兴人，乾隆庚戌进士。四年，以编修任。
　　恩普字雨堂，镶蓝旗人，乾隆庚戌进士，六年，以都察院副都御史任。公才学兼优，累掌文衡，每试，十日方始招覆。著有《诫士诗》。《通志》有传。
　　邵自昌字蕃孙，大兴人，乾隆戊戌进士。九年，以大理寺卿任。十一年丁忧。
　　叶绍本归安人，嘉庆辛酉进士，十一年以编修继邵自昌任。
　　叶绍本留任至十五年。
　　方振字容斋。南昌人，嘉庆辛酉进士。十五年，以右春坊、右庶子任。岁科多谣言揭贴，所选拔贡生，如闽清黄登鲸、长乐王溱、南平张祖庚、邵武府龚文焕、光泽龚文炳皆名下士。亦有因总督汪志伊、巡抚张士诚会考而曳白者。
　　汪润之字□□，钱塘人。乾隆已酉恩科解元，嘉庆辛酉进士。十八年，以右中允任。
　　吴椿歙县人，嘉庆壬戍进士。二十一年，以通政司参议任。
　　韩鼎晋字峙霍，长寿人，乾隆乙卯恩科进士。二十四年，以都察院左副都御史任。下车撰誓文，率幕客、家丁、胥役等誓于福州试院、关圣庙。将誓文颁示各学。覆试多黜退。秋闱不滥录送，以绝侥幸。岁科所取士多限于正科，黜于录遗，其公正可知。入名宦。《通志》有传。子湛，咸丰八年二月任浦城，徇粤匪之难。女孙从死，寄葬西门桃田山。
　　沈维鐈字鼎甫，嘉兴人，嘉庆壬戌进士。道光壬午科以翰林院侍讲学士福建主考任。场规整肃，每文试，皆十日始行招覆。所选拔贡生，如闽县何冠英、侯官周瑞图、长乐刘建韶、连江林青芝、古田林调梅、莆田林杨祖、惠安王锡圭、南平邱在濂、清流陈光晋、宁化阴绍峾、浦城周宗洛、光泽上官懋本、建宁丁汝恭、福鼎黄彦超皆知名于时。
　　史致俨字望之，江都人，嘉庆已未会元。道光五年，以刑部右侍郎任。岁科，文武童有革退、再招再革者、有缺额者。牌示曰：“宁缺无滥，场弊照例，军流有差。”生员遗才，误者黜之。监生送闱仅八人，中式者半之，官终刑部尚书，赠太子太保，入名宦。《通志》有传。附记：戊子科，首场开门时，“腾蛟”、“起凤”二旗为炮火所焚，飞入空中。后林殿撰鸿年、何榜眼冠英同举，人以为应验。道光七年，重修贡院。孙文靖公拓北院后民房五十余家，于文场沟中出二骨殖，身首相向，乃昔年传递窒死者。起盖时，泥水匠又于果园中穿穴入闱，今其子孙犹坐分场弊之润。
　　陈用光字硕士、新城人，嘉庆辛酉进士。八年，以内阁学士兼礼部侍部任。岁科多谣传，案出，所取者不异所传。回籍即故，家世不振。
　　张鳞字小轩，长兴人，嘉庆已未进士。十一年，以兵部左侍郎任。以其严肃，群目之为包孝肃。岁科文童有以笔迹不符，于簪花后红案前革补者，其毫不苟且，举此可见。乙未会试充副总裁，以劳卒。入名宦。《通志》有传。附记：壬辰科监临，巡抚魏公元烺，拿获传递之蒋登标、张艾艾等，流徒枷示有差。甲午、乙未、丁酉三科，场弊稍止。
　　吴孝铭字伯新，武进人，嘉庆己巳恩科进士，丙子科以部曹为福建副考官。十四年，以花翎、宗人府府丞任。重意气、盛仪从，家丁数十人皆美衣冠。每试，次日未停午即发案招覆，所选拔贡生，时论逊于乙酉。回籍病故，未有子嗣。
　　吴钟骏字晴舫，吴县人，道光壬辰恩科，以第一人及第。十七年，以国子监司业任。寻擢司经局洗马。文童经解，古学兼试篆隶画法。庚子贡监遗才，正途贡生坐堂上，题“告子曰，性犹杞柳也”五章，自写全题。题字舛错者不录。各项俊秀贡监生，坐东边者题“其至”二字，坐西边者题“其中”二字，先发不取。案正途各项之录取亦寥寥。然牌示各学教官知悉：此次录遗正途各项俊秀贡监生，其有一比足录、一句足录者，皆已许其观光。所有不取者，如敢希冀干求，定将其文字背谬之处录贴通衢，使之愧赧无地。谕后，该教官速即饬令回籍读书，以图上进。都人士称其不滥录、以杜侥幸，有似赵宗师佑、韩宗师鼎晋、史宗师致俨。附记：庚子科乡试事，监临巡抚吴公文镕。严搜鸦片，考生柯姓流三千里，夹带小本，有褫革者。将乐县誊录书手汤朝英擅改文字，照越舍与人换写文字例，军徒有差。
　　陶恩培会稽人，道光乙未进士。二十年任。未考丁忧。
　　温葆淳字平叔，上元人，道光壬午恩科进士。二十一年，继陶恩培任。后重宴鹿鸣。加宫衔。著有《春树斋丛说》二卷行世。
　　李嘉端字铁梅，大兴人。道光已丑进士，二十三年，以内阁学士兼礼部侍郎任。
　　彭蕴章字咏莪，长洲人，道光乙未进士。二十六年，以京堂任。
　　黄赞汤字莘农，吉安人，道光癸已进士。已酉科以侍郎、福建主考任。
　　吴钟骏咸丰二年，以礼部侍郎再任。癸丑六月，卒于福州试院，入祀名宦。
　　李联琇字小湖，临川人，道光乙已恩科进士。三年，继吴钟骏任。爱才重品。
　　吴保泰字南池，光州人，道光庚子进士。五年，以国子监祭酒任。
　　徐树铭字寿蘅，长沙人。道光丁未进士。八年，以兵部左侍郎任。重刻《朱子集》，令生童书之，各载名姓于卷末。
　　厉恩官仪征人，道光庚子进士。十一年任。所取多士族。未终任，召回，寻卒。
　　章鋆字采南，鄞县人，咸丰壬子恩科，以第一人及第。同治二年，以翰林院修撰继厉恩官任。后丁忧，旋卒。
　　曹秉濬番禺人，同治壬戌进士，三年，以翰林院编修任。又行面试之例。自此正场宽而面试严。
　　邵亨豫字汴生，宛平人，道光庚戌进士。六年任。凭文取士。
　　黄体芳字漱兰，同治癸亥恩科会元。九年，以翰林院任。甫到闽，即丁忧。
　　孙毓汶字莱山，济宁州人。玉庭相国孙、瑞珍尚书子、修撰毓桂弟。咸丰丙辰、以第二人及第。九年，以侍读学士任。敦品爱才，鉴别精密，所选拔贡生、优贡生皆名下士。
　　冯誉骥字展云，高要人，道光甲辰进士。十二年，以内阁学士兼礼部侍郎任。
　　孙诒经字子授，钱塘人。咸丰庚申进士。光绪二年，以内阁学士兼礼部侍郎任。
　　昆岗字小峰，宗室，正蓝旗人。同治壬戌进士。五年，以侍郎任。
　　冯光遹字仲梓，阳湖人。同治甲戌进士。八年，以翰林院编修任。乙酉科以学政代辨监临内地台湾，正科及遗才送闱者九千余人。内监生例贡数百人。中额旧八十八名，近加额正榜一百三名，副榜仍旧十七名。榜出，俊秀贡监生中式者十一人。乙酉之优拔，中式者仅止一人。十一府二州拔贡共九十八名，以每学十二年拔一人计之，是积一千一百七十六年，拔贡之中式者仅一人耳。迩来监照互相传卖，袭其三代。谓他人父而不知耻，又何足责。监临例于闱前出示，禁卖小本。自壬午科起，上海小本居然列肆，致闱作雷同五百卷。
　　陈学棻字桂生，安陆人，同治壬戌进士。十一年以翰林院侍读、福建主考任。
　　新修《通志》载：康熙三十三年，提学道陆舆。注：按《旧志》作史陆舆。今据题名录。苍按：光禄坊道南祠有康熙三十四年阳羡史陆舆石碑。乾隆《郡志》提学道条下亦载史陆舆，宜兴人，康熙三十三年任。何以新修《通志》，仅据福州学政衙门胥吏所立题名记，妄改史陆舆作陆舆？岂修志时未将《郡志》参看耶？国朝《进士题名录》：康熙已未，有陆史，江宁人。其左又载：陆舆，宜兴人，当时写刻割裂之误。道南祠碑乃提学史陆舆自撰，断无可疑。互见《乌石山志》。
　　迩来副贡拔贡再登副榜者，于誊榜时多揭卷易之。浦城林春英，乾隆壬午、辛卯两登副榜元，甲午又中式副榜十二名。道光壬辰科，福鼎黄彦超以乙酉拔贡，朝考一等，改就教谕，复登副榜。

卷五
　　福州西湖大梦山岩背上有墨池，形如圆盂。相传朱子所凿，或曰元时有人晦迹于此。按：皆非也。山前有薛氏园，乃弘治己酉举人薛文易、成化甲午举人薛文旭兄弟登仕，前列甲第，后为池馆。嘉靖初，学士四明丰熙以争大礼，廷杖谪戍于闽，馆其家，为撰《祠堂记》。今园皆易主，独墨池旁石壁上刻诗尚在。诗曰：“来戍南闽宅此山，一泓伴我日清闲。升平兵刃何尝淬，且蘸诗毫向水间。”不署名代，以“来戍南闽”字考之，知为熙题。“墨池”二字，亦八分书，皆熙笔。《通志》、《郡志》俱未载。熙与傅汝舟、高瀔、谢廷柱同时，唱酬诗详《福州浚湖事略》。
　　西湖谢评事，今为地名。俗呼马厂亭以明长乐谢廷柱得名也。廷柱，都御史士元子，举进士，授评事，历官湖广佥宪。市负郭田，筑室西湖，向莲花峰。以长乐所居亦有湖山之胜，自称双湖居士。明季，从子杰官尚书，改其室为宗祠。前有井，双湖所凿。石栏刻“谢泉”二字，亦双湖笔。
　　泉州府，前明科甲极盛。然未有登鼎甲者。先时有“四眼开、状元来”之谣。隆庆戊辰，晋江黄文简凤翔宗伯以榜眼及第。万历癸未，晋江李文节廷机相国、丙戌晋江杨文恪道宾宗伯、壬辰晋江史继偕相国，俱以榜眼及第。己未会试，泉州登进士者十一人，庄际昌少詹魁天下，果符四眼之谣。
　　“冶山古迹”四大字，福州郡守何茹连笔。浙江江山县人，乾隆五十八年，任台湾县陞淡防厅。其任福州府当在嘉庆初年。志失载。
　　“华林坊”三字，乾隆壬午举人、明通榜进士蔡镇筆。
　　《郡志·石塔寺》载林同颖《崇妙保圣坚牢塔碑》，而不载庾承宣《无垢净光塔碑》。重修《通志》时，苍将《乌石山志》呈送志局。今新志《庾承宣碑》无甚舛讹，而林同颖碑又不载，殊不解《郡志》、《通志》以何为去取也。
　　五代，僧慧稜于西禅寺法堂前植荔支数株，今存者名天洗碗。其树三层，言陟其巅可闻天厨洗碗之声，近枯二层。
　　连江陈材，雍正壬子举人，乾隆丙辰进士。字克任，余干知县。至乾隆壬子，与漳浦蔡相国新、汀州邱理德《通志》失载。俱重宴鹿鸣。嘉庆元年，材与葛山相国九十余，同重宴琼林。
　　乾隆二十三年十二月初八日，霞浦县知县胡世钰建先农坛于东郊。掘地，忽烟起如线，经时不散。再掘数尺，得《宋、元死难邑令潘中、州尹王伯颜合祠碑》，知府剑南李拔令设主祀于忠孝祠，竖其碑于坛庙下。
　　《程氏遗书》载：有波斯人发闽中古塚。椁内俱尽，惟心坚如石。锯开观之，有山水，青碧如画。傍有一女，靓妆凭栏。盖此女有爱山癖，朝夕注意，故融结如此。苍按：凡人神全气足精固者，尸不易坏。他如忠臣孝子、贞女节妇，天道之所寄，虽死犹生。往往肌体不腐以待殡葬。咸丰戊午六月初一，粤匪陷崇安，邑侯广西道光已亥举人莫公自逸，战死桥亭复壁中。八月，得其尸，颜色如生。咸丰丁巳三月二十八日，建安邑侯河南进士何公镇之，同其次子以五十勇开城出战，没于大洲。五月初一围解，身首完备。其次子随父阵亡，亦孝子也，何以尸骸糜烂？郑茂才守英以为：平时须得正气凝聚，亦如僧道修炼有素，方冀肉身不朽；若稍有怯死之念，神气已散。此说亦长。苍见阵亡兵勇，被害妇孺，积尸中可辨者，万不得一，是可知矣。
　　开元中，漳泉二州分界未均，讼于台省者数年。有州官虔祷于神。雷雨霹雳，岩壁中裂，所竞之地，拓为一径，高千尺，深五里。中有古篆六行二十四字，广数尺。贞元中流人李协辨之曰：“漳泉二州，分地太平。永安龙溪，山高气清。千年不惑，万古作程。”盖永安、龙溪，乃两州首乡名也。《八闽通志》亦载此事，末云：今长泰有石铭里。是《八闽通志》指此二十四字为石铭。《太平广记》载、《宣室志》云：泉州之南有山焉，蛟螭为人患。牛马就饮，辄为吞食。元和五年，雷震山崩，一郡人畜俱失声仆地。诘旦往视，蛟螭之血，遍若元黄。石壁上凿成蝌蚪一十九字，郡中士庶无能识者。郡守因之名其地为“石铭里”，盖因字为名，且志异也。后有客于泉者传其字，质诸故吏部郎韩愈。愈识其文曰：“诏阙一字黑视之鲤鱼，天公俾杀人牛壬癸神书急急。”详绎文义，乃上帝责蛟螭之辞。是又以石铭为灭蛟事。按：石铭里在长泰县西北四十二里，不闻有分界、古篆、灭蛟、蝌蚪。据《旧志》，以山有“官七代”三字石刻，因名。是石铭里又以“官七代”三字得名也。
　　连江，隋时林峣妻舍田三千八百顷为湖，今称东湖是也。其湖灌溉下七墩，至今并其夫祀湖旁。诏安，初筑溪东陂，縻工费千万，不成。有猴西姐者，自言能筑此陂，然须入水。众异之。西姐持刀跃入水中，久之，若战斗状，执一大鳅，自水中跃出，鲜血淋漓。西姐锉陷之。陂遂成。今溪人春秋祁赛，以猴西姐配食焉。闽多女神，国朝祀典，女神仅二：莆田天上圣母，古田临水夫人也。
　　明季，诗文怪诞者称“钟谭”，八股怪诞者称“蜕马”。漳州庠生林宾取唐刘蜕、明吕马窦二稿，择其词尤险怪者，汇为四卷，名《蜕马》。炫声闽中，翕然宗之。凡试文不用“蜕马”者，主司摈不录。漳浦黄石斋先生见而叹曰：“文宗固是好奇，士子未免已甚。”有附其文于《蜕马集》之末者，怪异驳杂，视国初之尤王体远矣。三十年前选时文有“三炮升堂、两旗夹道”之谱，殊欠雅醇。明以八股取士，不得第者，独钱吉士一人。至天启崇祯间，不遵注疏，理法俱无。钟伯敬督闽学，诸生以其诗文怪诞，群以“蜕马”试之，不意竞陵力追大雅，专尚经术。士之妄诞邪僻者，举遭摈落。岁试福清生员“康子馈药”，长乐生员“人而无信，不知其可也”。平时屡试冠军者皆曰：“药鲁药周药天下，天信地信鬼神信。”此类尽置四、五、六等。闽人为之语曰：“一帖药，吃死福清哥；三分信，毒死长乐夥。”天启间，福建巡抚南居益效提学钟惺疏，载《明史》及《郡志》。明末，揭阳郭之奇督闽学，所取多年少。有人粘泮宫壁上云：“俊秀、俊秀，尽是洛阳年少”。佥事闻之，对云：“公道、公道，亦有商山四皓”。盖九县中亦有老者四人也。又明知府考童生，真取之外多宦族。童生为之谣云：“太守秉公，公子、公孙、公女婿”。左右以闻。太守答曰：“童生莫怨，怨父、怨祖、怨妇翁”。道光十一年，陈学使用光科试童生。揭帖曰：“学使秉公，公子、公孙皆入泮；童生有恨，恨宗、恨祖不登科”。盖袭太守答童生之意也。
　　明季，晋江李九我廷机，与同邑苏紫溪濬相善。紫溪官京师，九我会试，先期至京见紫溪，论文久之，曰：“子才大后日分房，遇平淡文谨勿轻置之，恐失宿学之士。”紫溪是其言。及入闱，得九我卷，将抑之。因忆前语，悉心详味。荐之，竟抡元。古人知遇如此，亦无敢议其为私者。
　　曹能始为徐兴公筑楼，题曰“宛羽”。邵肇复为兴公刻《徐氏笔精》，其书板乾隆初鬻于他氏，其人署名，并将册身徐氏刓补其姓，《续笔精》五册，未见刻本。《鳌峰集》，为南中丞居益所刻，红羽楼题跋，嘉庆间，侯官庠生郑杰录兴公藏本刻。兴公七月初一日生，兄熥，弟康，元龙庶子，守廉，兴公婿。
　　同治间，重纂《福建通志》、乾隆间《福州府志·列女传》俱载：林昭珽为知州林玠女，嘉定进士罗国献入闽，与结婚。昭珽年十七，归焉。甫半载，国献出按滇中，殉难。昭珽居闽，足不履户外，长斋诵经三十余年。苍见林昭珽墓在汤门外水头。落地牌居中大书曰：“明巡按云南殉难西蜀罗公国献妻林昭珽之墓”详绎牌文，系独圹。巡按为都御史之称，宋时无之。《通志》、《府志》误作“宋”，须改。《郡志》：提举学事金贲亨，“金”误作“高”。明王□《治山拙稿》二卷艺文重出，须删。
　　古人漆灯之制，后人无用之者。建宁张孝廉际亮云：初名际亮，甲午改亨辅，乙未乡举又改际亮。黄鹤楼下有元隐世子墓，至今漆灯尚荧荧然。询之宦鄂者，不知也。《长泰志》载：沈彬，同安人。尝指葬穴于长泰恭顺里曷山旁，以示家人。后开圹，有漆灯，以石为台，铜牌篆曰：“佳城今已开，虽开不葬埋。漆灯犹未灭，留待沈彬来。”是前人虚其地，立谶以待之。宣和六年，状元沈晦即彬后。
　　唐宪宗时，兴化妙应禅师授仙人堪舆术。莆田林黄两大姓坟皆其所造。又于两家祠宇庭中穿数井。每大雨，则街衢之水入注于井。两家科第不绝。妙应至后唐始没。遗命葬佛殿前。至元时，寺僧皆病。黎伯韶断塔地出水。僧从之，举塔，果然旁有谶曰：“我相地皮，汝相地骨。五百年后，被汝掘出”。
　　《竹窗笔记》：林拙斋先生墓在祭酒岭清泉山。从子子冲墓在右。子冲，字通之，绍熙四年登进士，官将乐丞。父卒，哀毁而死。按正德《府志》：子冲字通卿，学问德业有声，乡里从游者数百人。为南丰簿，邑民交颂。《筆记》所载历官与《郡志》、《家谱》不同，岂林草庐亲见其墓志欤！其葬传为朱子所阡，四围皆石，仅容木匣数尺，盖火葬也。后有七子登黄甲，子冲孙，详《葭柎草堂集》卷中。形家皆取之。明中式微，有豪门袭其谱。《闽都记》亦云，豪门袭其谱。及国初，鬻与势宦陈长祚子孙葬亲。木匣举出，乃硃匣也。乡有贤哲，不能保其五百年死后之尸骸。时际兵革，贤士大夫无有出而讼者，良可痛也。汀州黎伯韶，江西人。少居僧寺，吞池中鱼怪之珠。长，成形家。福州北郊阡三坟。俗呼“美女弹琵琶”，叶氏石墓，其一也。又丞相坑，倪氏“风吹旗带”，其二也。又马鞍“猛虎想猪蹄”，八贤刘氏，其三也。刘氏三墓相连，皆火葬卷圹。苍入圹中，见刘蒙伯先生瓦棺两片，上片广出，旁作古钱通气。其骨殖淡黄如象牙。咸丰间，有冒称其裔者，举瓦棺实之，后经讼移置。
　　洪武初，闽县人陈周仲昌，家居义渡，业农好书，隐居不仕，惟以养鸭为生。有堪舆者相一吉穴，愿献于其乡吕姓者。吕暴发登科，贵倨骄佚，阍者不为通。伺于门墙累日，值春雨淋漓，地师乃投仲昌宿焉。雨兼旬，仲昌无以馔客。初以鸭卵饷之，卵尽，乃烹鸭。吕氏竟不得入。地师感其意，遂以献吕之地献陈。历观古来地师，多不以吉地自葬其亲，殆有使之然者。为其迁葬考妣。永乐辛丑，长子叔刚第进士。名枨，以字行。封仲昌监察御史。次子叔绍，正统乙丑进士。名振，以字行。叔刚子炜，天顺庚辰进士。志皆有传。四世第进士者九人。详《通志》。咸至显官，吕氏衰微不振。
　　胡梦泰，字友蠡，铅山人，崇祯丁丑进士，以贤令擢给谏。甲申燕京变革，走江南集义旅。随唐王入闽。丙戌大师抵境，经死于剑溪。绝命诗云：“萧萧数行发，一发重千钧。哭指泉台路，无惭所付身。”有僧义而殓之，停棺郭外。适溪涨，漂至芋原，有萤火千群绕棺，灿如列星。乡人异之。视棺上，书“故明孤臣胡梦泰遗骨”。闽士方润、按：字具蒙杨观按：字汝临改棺葬之鼓山积翠岩，住僧为霖立碣其上。互见卷一。
　　揭重熙，字潜铭，临川人。崇祯丁丑进士。授福宁州守，清廉明敏。值国变，与中丞张肯堂、督学郭之奇同矢殉节。辑义旅勤王，尽散家资饷军。南都变革，江上撤守解还，闽局复坏，被逮建州。忽有两人入狱语重熙。大哭，众讯之，不答。复大哭而出。及重熙就戮建州南市，两人对泣，刎重熙尸旁，姓名不传。按举人陈士道、贡士朱国龙，皆与重熙同死。入哭者当即二人。尚有邓贵、戴凤，当时从死从者。重熙临刑，具衣冠，颜色不改。咏曰：“生平不数常山舌，此日欣依柴市魂。”门生、闽人孝廉陈须纯字孔庄收其尸，葬之剑津九峰山下。后张鲵轩于舟山，全家赴水死，郭正夫自缢于桂林府明伦堂。皆先后死国难。按：揭重熙墓，《延平府志》未收。
　　漳浦黄石斋先生墓在北山演武亭后。父青原公墓亦近焉。又四君子墓在石斋先生墓侧。四君子者：六合毛玉洁、侯官赵士超、平和赖继谨、海澄蔡春溶。皆先生门人，分絷京陵，遂同就义。漳浦赵之璧等取其首共葬之。按：《节义文章》作“中书毛志洁、主事赖学继、赵士超。”《通志》作“闽县人蔡春溶、赖继谨。”《通志》有传。按青原公墓，《通志》不载，详卷三。
　　郭符甲，南安县人，崇祯癸未进士。国变后逃建宁山中。顺治五年建州变，被执不屈，身受数刀，脱永春山中，绝粒经死。有丐者义之，抚尸而恸，负齿发头颅瘗山麓。僧性原时见精魂往来山间。《通志》载：符甲死于马得功之手，备棺衾，礼殡之。乾隆四十一年赐谥“节愍”。或云死于海上，《节义文章》以为自经于永春山中，今上场堡。求符甲葬处不可得。时当变革，二百年来复无好事者为之访求。后人何不于上场堡立石识之，亦具衣冠葬之遗意也。
　　龙岩州石竹溪有明曹四公墓。四公名不传，遇异人授以除妖之术。年九十八卒。柩行至此，没入成坟。柩没土中，此诚异事。前数年，湖北雷震一人，立于石上，两拇指入石，数人撮之不能举。自述其生平罪状，旬日没顶，仅余发瓣。或曰：此为天诛地灭。
　　《广东通志》：明虎贲将军王兴，葬于河南簸箕村。墓碣曰：“明虎贲将军、晋封县伯、电煇王公偕同节原配张氏一品夫人、暨十五庶夫人之墓。”兴，漳州人，妻张氏，妾十五人，漳人言兴妾十七人同时列侍对缢。兴解十六尸，置火药上，阖室自焚。乾隆四十一年赐谥“烈愍”，陈御史寿祺重纂《福建通志》时，以县贯无考，载入漳州《明忠节传中》，注曰：案《明史·陈子壮传》、《通鉴辑览》，俱作新会人，盖寓籍也。《成仁录·陈邦彦传》作恩平，《广东通志》作番禺，《节义文章》作蜀人，均非。又林潞《金隐君传》：兴言：“吾祖宗受约束为藩篱外臣，于今三百年。”则似是土官。陈恭尹诗：“十二学杀人，十五手搏狼。三十建义旗，姓名惊一方。天子赐虎符，作镇鼍江阳。”则非土官之谓，潞言亦非也。苍按：古来乱臣贼子，志乘不载，所以警世。忠臣孝子，志乘拦入，所以劝世。王兴殉节，漳人能言之。纂志者按而不断，立言有体。道光间，《通志》稿成，有将已旌之孝义删去数人，评其上曰：“椎牛屠狗之辈，何可列入？”苍累与魏师敬中言之，师曰：“此公论也，一人删之，一人复之。删者有辞矣！”苍答曰：“复者亦有辞。”乃作书上魏师曰：“孝义出于搢绅先生，不足为异。出于椎牛屠狗，乃为异也！况所删者皆经奏准之人，是皇帝旌之，而搢绅黜之。有是理乎！”师执书为据，遂复列入。
　　林涵春，字奕善，侯官洪塘人。著有刻本《塔江楼文钞》，又著《节义文章》十二卷，今存苍家，表阐名臣，上自逊国，下逮末季。其用意良美，惜其人有依附耿逆之说。其书系钞本，前藏闽县陈御史寿祺家。御史作《节义文章书后》，证其舛讹十余条。末云：案故老传闻，涵春尝受耿逆伪命，官工曹。耿败，涵春乃遁往数十年。有演剧者，以涵春荷糟登场科白，唱曰：“红糟出卖也”且曰：“我而今不作官也。”盖以“红糟”廋“工曹”字讥之耳。既得无名氏《甲寅遗事》阅之。亦言涵春，初名昙春，人谓之林颠。与林嗣选、倪铨、郑泓、周鸿仪、赵尔槃、翁鉴、阮峻、林经国、张铉、蒋衡、郑云岱等为十二生，并为耿逆建生祠于西湖。昙春为户曹，雅与萧长源善，尤工媚贼。大兵将至，昙春诡将饮药，卒不死。已而薙发，与林云铭遁之建宁山中。及事平，朝廷置不问。乃复出，改今名，刻《塔江楼文集》见于世。其言为户曹，虽传闻异辞，然而俗语“丹青非不实矣，彼哉！彼哉！”身污贼庭，幸逃国纲，其文曾郑虔、李华之不若，乃敢妄谈节义，冀以弥缝其丑。非所谓掩耳盗钟，不知人间有羞耻事者耶！无怪乎颠倒是非，恕词彭与明、薛岩之徒而进之方练之列也。苍按：林奕善所著、未刻书尚有《名山大业》、《古今人物大观》、《河桥舒啸》、《闽海奇迹》，其《节义文章》于明季殉难诸臣，言之凿凿，惟广宁伯王兴，“漳州人”误为“蜀人”。又《相国傅冠传》中云：予辑《古今人物大观》，未得公行实，无从纪载。书成四载，授梓，辄为忌者阻抑。友人郑子命孙惟忠梦神呼曰：“林君《人物大观》尚遗四十二人，其首傅姓也。”阅黎愧曾《笔记》，方识本末，补入。公忠烈在天，一见梦于狱吏，再见梦于郑子。苏坡仙所谓“精神无往不在也！”此梦似亦诡说。奕善不传其书，日久必借刻他氏。
　　彭鹏，字古愚，莆田人，顺治庚子举人，授三河知县，官终广东巡抚。著有《古愚心言》。郑兰陔曰：康熙甲寅，耿逆变起，公不污伪命，却粒锥齿，呕血三年，坚卧不下床。至光复方起，撰《千日大梦图记》，以述其事。历官中外，清风亮节，天下称之。苍按：《彭鹏集》、呈词信件，统行刊入。读之方知徉狂避变之苦。邵长蘅呼鹏为铁，且嘱叙其所著《青门誊稿》，鹏之刚直，亦概可想耿变不受伪爵者。志载李钟广、邵伯荫、陈学夔、吴士宏。独不为陈沩潢、林焕立传。沩潢，字志泽，又字悟山，闽县人，康熙丙午举人，窜不应召。逆平，抚军吴兴祚廉其名，疏任兴平令。详豁浮粮，民感其德。著有《游吟》。焕，侯官人，康熙壬子举人，逆变，匿不出。乱平，授邵武教授，升彭泽令，未任，卒。
　　金镜，字肃明，作秀才，贫甚，与卖渔人通谱。福州所称卖渔嫂，即曲蹄婆。以其生长船中，两足俱曲，故名。没为贱种，子孙不得应试，例不登岸。作半片髻以别田婆。有梳髻带中簪者，田婆辄殴之。近三十年始溷矣。洲边田中湾里所称曲蹄婆，乃妓女托为卖鱼嫂，故涉讼则穿弛裤，称渔婆。人为之语曰：“月照池塘，渔人错认金镜”。按：镜居玉尺山，以仕耿逆流口外。金镜，闽县人。顺治壬辰进士。鬻为何提督傅宅。
　　《竹窗笔记》：万寿桥下大江，旧名南台江，今名投金渚。以明侍郎侯官董崇相先生得名也。先生讳应举，号见龙，闽安镇外塘头人。为诸生时，有书田，与两广总督陈瑞子尚书长祚毗连。长祚以厚值延至家，强立卷焉。先生袖归，至万寿桥，悉投江中。
　　《闽小纪》：闽县林太守元美，按：名鏐，以字行。永乐辛丑进士，子泉山公瀚，谥文安，以大司马改南冢宰。文安公九子：庭□大司空、庭机大宗伯、庭楷指挥、庭枌庆远守、庭湖州司理。庭□子炫通参、庭机子燫大宗伯、烃大司空、凡三代典成均、一门五尚书。而他荫叙及举孝廉者，又不下数十人，可谓盛矣。苍按：东林题门曰：“凤鸣天下晓，莺报上林春”，高华之极，乃文安撰也。会城人常言，文安公方建屋，梁横于户。侍女骑而出，匠詈之。女曰：“何异？阁老尚书，不此中出耶？”公异其语，召欲私之，女正色曰：“何可草草，公高年，脱孕，后谁明予者？盍书数字为据。”公命取侧理，女入公室，以绛色机缎全端至。公益奇其志，遂书：“举男以机名，女以缎名。”后举男，是为大宗伯。按廷机同母有二兄，此说似又讹传。复举女，配侍郎郑公。公之后人有从予游者，亦尝以此语予。绛缎至今尚存其家，诚异事也。苍按：明时福州有四林，同时在朝而又联宗者，东林即文安，连浦林也。林元美宅在连浦，以连姓著名。后连姓衰，林姓始大。今呼濂浦，或呼林浦。地有甘泉山，山阜似狮，俗呼狮头山。元美始祖、赠尚书，名观，隐于农圃。有术士暮过其家，观礼待之，杀鸭牳馔焉。术士德之，指狮山下曰：“此穴营葬，当数世公卿。”观乃取族人火葬者二十四瓮悉瘗其地。祝曰：“有福当与吾宗共享”。比葬之夜，全山摇动有声。后子孙显达，族人犹呼观为鸭公。西林在黄巷西林里。户部尚书林泮也。泮父钝，永乐间乡举，官兴国教谕。子三人：泮官尚书，清源工部主事，濬渊按察佥事，时称三凤。泮居官有茹蘗声，当道廉其贤，为营西门街宅，今部院祠是也。洋后式微，转鬻于从孙、布政懋举。懋举子孙复贫，乃鬻为祠。今祠南有园，称西园林。乃泮别馆也。泮墓在竹柄山，翁仲犹存。南林即林廷选，字竹田，南京工部尚书。初姓樊，复姓林。俗言“樊廷选尽此壶”者是也。樊竹田与所亲饮酒，适奉旨总裁竹田。执壶曰：“尽此壶，尽此壶”，诗中用此三字者皆入彀。墓在洪塘。北林，即都御史林廷玉。衣锦坊中之北林坊，乃其宅也。近日竟将坊额擅改柏林坊。
　　莆田徐寅，字昭梦，乾宁元年进士及第，授秘书省正字。其诗文见唐《闽中六先生集》，寅登第后，值中原多故，归依王审知，后礼貌稍衰，叹曰：“丈尺之水，前陂后堰，安能容万斛之舟乎？”拂衣而去，隐于延寿溪上。人称其地为徐潭。刘后村尝有诗云：“门外青山皆我有，从今不必呼徐潭。”是夜，梦昭梦拊其背云：“我昔胜君昔，君今胜我今。有隆还有替，何必苦相侵。”是可为后生饶舌者戒。昭梦仍孙铎，字振文，熙宁九年赐进士第一。后历官吏部尚书。与兄锐同登第。时有“龙虎榜头孙嗣祖，凤凰池上弟联兄”之称。是年，里人薛奕应武举，亦状元。神宗赐诗云：“一方文武魁天下，四海英雄入彀中。”至今传为佳话。
　　王审知时，北街尽西湖也。闽王水晶宫在北街，今以为湖中小山，非也。开化寺，宋嘉祐四年建，在城内侯官县西北，亦与湖中无干。今北街有石沟二道，可通舟楫。父老相传：闽王时，王与宫人由沟中乘舟，潜达西湖，行人每闻地下弦索声，今俗呼“龙湫沟”者是也。
　　“月光光，照池塘。骑竹马，过洪塘。洪塘水深不得渡，娘子撑船来接郎。”此福州儿辈曲也。明韩晋之先生载入文集中，谓此古三言诗也。闽无风，此却可当闽风。村农《插禾歌》云：“等郎等到月上时，月今上了郎未来。叶音，黎诗“羊牛下来”《王母白云谣》“尚能复来”。莫是奴屋山低月出早，莫是郎屋山高月出迟？不是出早与出迟，大半是郎没意来。记得当初未娶嫂，三十无月暗也来。”词虽鄙亵，往复再三，亦文人才士托兴彤管也。
　　《竹窗笔记》：闽县嘉靖丙戌三进士，倪组官浙江道御史，弟缉工部主事，堂弟镜广东按察司副使。时称“三倪皆龚，状元同榜。”用卿旧不甚知名，当时为之语曰：“一龚赛三倪”。其后三倪皆恶，陨其家声，去用卿远矣。文殊般若寺在东山，唐景龙四年建。咸通中赐额，成化七年重修。倪组利其寺后产金沙，因夺其地为墓，毁三宝像。三宝石骨，同治间，方被无赖取去。系诸佛以铁链，没入池中。众僧哀告莫何。长老衣僧袈裟，望空拜祷，来生愿为他家子，以显报应，投水死。后组末年得子，衣以僧衣，传乞于亲故，名百家钱。识者以为长老出世。及长，博奕饮酒，财产荡尽，后亦为僧。徐《经文殊废寺》诗云：“宝塔森严盛故唐，给孤园路变坟庄。炉抛前垅荒祠座，钟徙他山别院梁。供佛有田豪主得，挂瓢无地老僧亡。村南村北累累塚，几个孙曾哭白杨。”　谢肇淛诗：“千年灵塔委金沙，憔悴前朝古柏斜。石础尚留青塚篆，墓门空锁白杨花。佛销宝相埋秋草，僧散斋堂馁暮鸦。石马玉鱼零落尽，行人犹说梵王家。”二诗皆指其事。按：《竹窗杂录》云：倪组历官御史、夔州知府。在蜀时，有高僧坐诬，罪不至死。组素不知浮屠氏教，箠杀堂下。妻将娩身，忽见僧从后堂入。组愕然，报生男，容貌俨然老僧也。宦归，囊橐甚裕。组死，其子流荡，家产尽绝。组之葬坟，亦为他姓所得，后昆了然矣。二说不同。法海寺，旧名罗山，本孟司空之第，舍宅为之。唐咸通中，有道闲、绍孜、义因、义聪诸禅师主是山，香火不绝。嘉靖壬午，举人高叙请于御史台，废其寺为宅。以汤沃金身，覆以湿纸，刮其金箔，烧炼成金。佛像高广，所获真金无算。不数年患恶疮，卧床笫，遍体皮肤剥尽，仅余肉骨以死。人以为毁佛之报。后寺地入蓝侍御济卿家。万历已亥，侍御孙圻复舍为寺。当时有谶云“举人废寺，止一甲子，”果符旧谶。福州郡东东禅寺，在白马山中，有放生池、芙蓉阁、东野亭。蔡君谟多有字迹。明成化中重建。极其壮丽。嘉靖间郡人陈节之，少年登第，官至中允。闻其地有吉穴。请于有司，废之，为葬身之处。寺废而节之随亦物故，子孙浸微。苍按：陈节之，闽县人，嘉靖已丑进士，《郡志》附入龚用卿《文苑传》中，称其文简劲有法。闽中惑于地理之说，有一家停柩四十七具，七十五年不曾葬亲者，有延地师在家、酒肉供养者，卒之得一地，风出水煞曜黄泉之地。致尸骸反覆，或头颅遁于棺外，鸡毛实入圹中，骨殖聚蚁，牌棹生苔。否则，乾燥无气，数十年后盘棺，腹皮肾囊具在，名曰“养尸”。以外县乡愚，粗识数字，入书坊买地理书，便思养活妻子，询以纳甲之法，茫然不知所谓。此辈必先没天理，然后能做地理。俗人被其愚弄，无怪也。搢绅亦谋寺地，以冀吉祥，只此一念，已足以斩祀破家。宋时奉祠及请以某寺为先人功德院，此即侵占缁流之渐。嘉靖万历间，此事层见叠出，不但闽中也。福州诸寺，独乾元寺最古。万历间，卫卒姚姓没其址为园，地遂入民居。
　　林登名《莆舆纪胜》云：去瓢湖里许，芗林山上旧有草堂，为夹漈著书处。今风雨之夕，取薪山上者，时见先生读书堂中。雨晴日出，辄见二童子晒书于旧址。迫视之，忽不见。先生尚有未刻书三十余种，莆人郑南泉载以渡海，沈于水中。七日复涌出。南泉有诗纪其事，今不知流落谁手。
　　袁表，字景从，闽县人，嘉靖三十七年乡贡，历官中书舍人，黎平知府。著有《逋客集》。表子敬烈，字无竞，万历中庠生亦能诗，著有《卧雪斋集》。马荧，字用昭，怀安人，尚书森子，欻之兄也。万历中，官南京左府经历。万历三年，表、荧选辑《洪永十子》诗钦定《四库全书·简明目录》马荧误作张燮。林膳部鸿诗分五卷三百二十七首，陈征君亮诗分四卷九十六首，高待诏廷礼诗新宁高棅，以字行分五卷一百一十三首，王典籍恭诗分五卷五百四十七首，王检讨偁诗分五卷三百一十二首，王翰林褒诗分二卷七十七首，又颂一首。以上六子皆称选辑，则有专集可知。唐观察泰诗十六首，末载袁表抄。郑博士定诗十二首，末载马荧抄。黄博士玄诗二十六首，末载马荧抄。周祠部玄诗五十一首。未载袁表抄。唐泰、郑定、黄玄、周玄皆称抄，则无专集矣。王遐春所刻《宜秋集》，乃徐兴公刻本，一百七十余首，详卷四。十子诗，明末国初，名流多忌之，称为闽派。实则一一可传。苍已刻《二蓝集》、《傅高集》，今当重刻《十子诗》，以广其传。
　　万历中，闽县庠生陈宏已，字振狂。著有《芦中》、《马东》诸集，隐于南台仓下洲，今无诸王庙楹帖“犄汉角秦逐鹿中原余旧址；封闽伯越钓龙千古有高台。”宏已作也。
　　明侯官林文秩、林文秸，西门外上街人。其乡皆林姓兄弟俱神童。年十三入翰林。正统丙辰状元周旋、乙丑状元商辂俱出其门。赠联云：“门外状元双立雪，庭中翰苑两垂髫。”或传秩兄弟与林春泽皆旗山神降生。
　　福州城，洪武四年，驸马都尉王恭修砌，辟以七门，覆以重台，并建样楼。恭通地理。顺治间，重台为李率泰所拆。西门城楼有“海滨邹鲁”四大字匾，书法极佳，正德丁丑，镇守太监汤阴骆某书。康熙丁丑毁于火，戊寅易“雄视上游”四字，总督郭世隆笔也。
　　叶台山退居，常曰：“得古稀足矣！”后寿六十七岁。翁兆震尝曰：“人所难者我所易，人所易者我所难。”后果无子。《洪塘志》所载，万历庚子举人翁登彦，乃兆震嗣子。
　　石塔，顺治间雷震下层左角。至康熙辛未重修。或登其顶，得古钱、铜器诸物。次日，二人争取，其一坠地，尸为齑粉。道光十八年七月，雷震石塔。光绪九年六月，震处复坏，不急修，将圯矣。
　　苍得谢在杭藏《吴雨鸟兽草木考》，为万历甲辰徐兴公所编，其书二十卷。卷首有侯官曹学佺、新宁蒋奕芳二序。此书《福州府志·艺文》不载。又林世陞本宋王应麟之《诗传图要》、作《毛诗人物志》三十卷。《府志·艺文》误作“林世隆《毛诗人物考》三十四卷”。
　　槎上老舌云：许氏《说文》，乃宋太宗时所纂，非原书也。许冲汉安帝延光元年上此书，彼时安得有沈韵而分为一东二冬之目哉！闻古板在吴郡毛家，徐兴公目击，为予言。俟米价善，即买舟往访之。
　　槎上老舌：户部尚书马公森精算术。天下粮饷解部，自千万以至毫忽，但于掌上轮指算之，无或遗失。里中故事：凡九卿官林下，乘明轿出入，公独蔽帏帷。以父母之邦不可行，避人也。姑母老而寡，每三日一谒见。及出必趋，不敢于姑之门登舆。秀才时犹姓裴，后复原姓苍按：东门康山路右有大墓碑，乃恭敏祖父、嘉靖戊子举人墓也。碑后载姓裴，后复姓马，乃恭敏笔。今其墓埕沦为丛塚。恭敏父墓在群鹿山。有祖婶郊居，当公既贵，仍呼裴五秀才，元旦坐受公拜，立茶而别，以为常。万历癸酉，公老矣。时乡举门人某在闱阅卷，欲物色公诸子，公力却，自矢于天日。江西总兵朱嘉谟、都司贾勇，向皆漕卒也，因公荐拔至尊显。迨公归，二人于玉山驿私致馈金三千两，且曰：“谢政家居，不足为清德之累。”公峻拒，二人泣拜以去。噫，以上数事，虽范文正、司马温公，岂能上下哉。然公经术与拨乱之才，尚难枚举。诸书载：公少时，因观灯棚，被卫卒掠去，抚为己子。后父遇于途次，识而取还。及登第，与卫指挥有夙契，故卫卒之乱，得公而平。
　　福州石公国任乾隆庚午科举人。为粤东令。以帘差晋省。途次，遇一文生录呈夙作，末书曰：“母老矣，每以不第呕血。是某之不第，即不孝也，愿出门下。”国任告之曰：“出身不正，乃尔我终身之累，况诸作皆超超元箸乎！”一揖而别，是科，生出公房，未售。次科，复出公房，果发解。其仆罗二为予言。公子亦璜，邑茂才。孙朝栋，名进士。曾孙鸿图，咸丰已未举人。其弟昆皆科名成就。前人甚德之报，不可不记。
　　福州西门象山，明都御史钦赐葬祭，志误祭葬。行人皆称陈都墓。明闽县籍、怀安人陈则清衣冠葬也。则清，字君扬，正德丁丑进士。以泰州守改和州，滁州，擢南京刑部员外郎。坐诬，谪判台州，后守程番，累迁至都御史，巡抚云南，卒于官。赐葬祭。《郡志》有传。据家谱载：公阵亡，衣冠葬于此。林草庐以陈兰汀冒称宋儒陈述古后，立碑创祠。苍按：兰汀钦赐葬祭，则立碑创祠不始于兰汀，明矣！
　　国初郑泓，字清浒。善刀笔，富人某讼其子不孝。吏得贿，以诬告捉其父，枷之。欲索千金，始行释放。泓为作诗粘枷上云：“父讦子兮父受刑，问官想亦属螟蛉。放枷尚要一千两，养子何须拜圣人。”吏闻而释之。康熙甲戌，进士林豫吉松址，亦善刀笔，尤有机变。今闽县署前孟氏亦园亭，其旧居也。一日，松址子奔告其父曰：“舅氏因强奸被妇人扭入县署，将过吾门矣。”松址急立门前，登高呼曰：“某人，汝作歹事，实在强奸几次。”妻弟答曰：“只一次。”松址曰：“一次罪尚轻。”妇人知其为讼师。见官自诉强奸几次。官笑曰：“几次为强奸耶？”有农者毙人于田间。逸求松址。松址曰：“杀人偿命，夫复何言？”农者哀恳。松址曰：“汝击毙某人之时，有谁见之？”曰：“惟岭尾一童男，名二二者，在百步外锄草。”松址曰：“汝勿避，急与说，我杀人，须累汝作干证。”官至，农人逍遥田间，二二扃门而遁。案归访缉，农者脱然。
　　明福州林九均，为人择日架屋于布政司后，不避三煞。时布政使郭青螺善历日，闻而大骇，取梯登墙观之。问“择吉为谁？”主人云：“林九均以此时有紫薇星照墙，诸煞皆伏，所谓逢凶化吉也。”青螺异之。由是九均之术大行。今称后曹为择日街者，以九均得名。林龙光、林伯行皆九均子孙，发祥于祖，用世其业。明钦天监薛一白，兼精地理，择莲花峰葬焉。战坂数乡，鸡犬不鸣。众污其墓，遂失传。今奇门称薛一白者，皆冒其后也。明季萧觉寰与卜者余光斗，同以小事系狱。狱中有僧，罪当死，善历日、卜筮。乃以历法传觉寰，以卜筮授光斗。后觉寰以历名于时。乾隆间，子孙犹世其业。光斗当顺治初，垂簾卖卜。问者盈门。午后即谢客，以此致富。后无神明之者，遂不传。建郡城上有疯人、跣足不识字而卜者，知人隐事。近有赵姓，目有邪气，会相法，发人阴私。相者索六镪，人以为神。或指人曰：“君于某日已升某官。”官之大小、五行生格，或能推究。某日升官，则断非术家所知。此皆狐祟邪术，后事不验。愚者乃以六镪闻自己前事，可笑甚矣。浙人甘彩云，在下里园卜易。每夜书十签粘门首，晨兴次第卜之即闭门。北京琉璃厂陆心鉴，精命理，晚乃双瞽。时或断人以几品官终。盖处于都会，所见者多，故所云或验。庚子，远堂以兵科给事中任甘涼道。临别曰：“君以翰林作四品官，不见六品顶戴，后当得之。”癸卯，以曾稽查户部银库革职，后果奉旨赏主事。
　　洪塘地名云程，实瓦埕也。旧为瓦窑。国初乡人以水火燥湿，有伤地脉，废之。其地滨江带山，缭绕蓊郁，秀气盎然。居人以水尾竖塔为文笔。明时林、郑二姓最为巨族。副使林玭，天顺甲申进士。林玠，天顺壬午举人，字静庵，其诗文名《静庵遗玉》，蔡虚斋先生为之传。林瑭，成化辛丑进士，历官御史、南畿学政。南畿人以瑭同真西山列祀学宫。玭三兄弟后，又有参议林文缵。又嘉靖丙戌进士、临安知府林壆。嘉靖已丑进士、按察司佥事林壁，皆玭孙。国初，惠州府林崇孚，壁曾孙。通判郑守道，嘉靖戊子举人，详《福州府志·道学传》互见《闽会水利故》。长史郑升、长史郑訚、佥事郑元韶、知府郑惇典。见《福州府志》。洪塘明时多闻人，张半洲、曹能始、翁青阳外，指不胜屈。
　　曹能始石仓园，在洪塘东岐岭下、状元街北。翁正春宅称状元街。读书处有石洞，藏书万卷。平池、乔木、奇花、异草、怪石、珍禽，靡所不有。顺治初，惠州府林崇孚居之，创“响山楼”。台榭花石，一旦变换。其屋契仅“天下江山，当与天下人共之能始”行书十三字。据此，则鼎革以前，石仓园已由曹能始他粥。后曹能始靖节于后曹西峰里第，是可知矣。康熙间，又转为景州知州王国玺宅。国玺二子九宁、九征读书其中。详《闽会水利故》以园池种荔、栽菜、养鱼，作为生业。咸丰初，刘茂才永松得其地，架楼七楹，宏敞极矣。苍以立向不吉，止之。卒极力经营。不数年，茂才卒。有粤人居其地，楼屋七楹，木植拆卖，起盖夷楼。地之兴废，前后如此。
　　明龚祭酒用卿极知人，曹能始亦其婿也。能始父名极渠，曾在洪塘本街卖饼。尚书年十三，美晳如玉。受业长乐先生，于书无所不通。先生度不能教。适祭酒择婿，遂荐之。次年入泮，十七乡举，二十一成进士。相传尚书贵后，往见龙虎山道士。道士拒不纳，私谓同人：“前生乃塔江鲤鱼精，平旦必有鱼腥臊，问其夫人当知之。”塔江旧有大鲤鱼，尚书生后遂不见。曹极渠小照藏李子嘉家，题照者皆当代名人。谢在杭末二语云：“吾不识其他，识其子曰曹能始。”在抗先卒，能始后死，其所题，能始当见之。照，赘物也，以示子孙题照，尤为赘事。谢古梅《循陔图》藏陈壻懋侯家，其太夫人面如重枣。福州谚云：“奇相谢道承，”殆以其面黧黑而长也。
　　唐神晏禅师塔在福州西门外大郊山。或呼大嘉山，又呼大家山。鼓山大众梦师欲还鼓山，乃迁塔，而虚其地。详《鼓山迁塔记》百余年后，以其地赐葬丞相李纲。今犹呼“塔前”。忠定扬州兴化人，迁闽之邵武式微，子孙在扬州者尚蕃衍。明巡按李嗣京至闽修公墓。《竹窗笔记》：国初有富人李姓，得其遗像、族谱、告身，冒充贤裔。年支祀典银两，而烝尝仍缺。当轴不念先进典型，无有出而厘剔之者。康熙甲子，予舌耕桐江。即桐口有村妇自称李氏女，因欠粮，呈请有祖丞相墓石，掘卖完粮，知县李贡嘉批准。地棍引诱为奸，几不能保其遗骸。予集十学投控，责令完修，始免。然埕上大石，发掘已尽，易以小石，犹为遗恨。苍同治戊辰，同侯官邑侯太仓孙君寿铭、杨庶常仲愈，勘修忠定公墓，因述其事。邑侯曰：“此种县官，须于修志时注其事迹于条下，以备鉴戒。不然，善恶不分，志之何为？”此说甚是。今少彭、子恂皆作古人，捡《福州府志》，李贡嘉，绛州人，拔贡生，甲子乃康熙二十三年也。康熙三十七年，闽县永年进士和氏玺滥责诸生蔡以任、邓英，致十庠士子林玑等公愤，哭庙，抱先贤仲由木主安置县堂。呈首诸人几罹大狱。玑字羲孺，亦经斥革，后改名衡，字草庐。复受知于沈学使涵。和氏玺事，将来修郡志，亦须分注条下。
　　谢在杭性吝啬。陈介夫往姑苏，告行于徐惟和。和作诗箑赠之，兼柬在杭。嘱云：“若告归日，行囊萧瑟，取吾箑令见之。”诗云：“离筵酒尽即他乡，岂为分携始断肠。失路客身轻似叶，倚门亲鬓白于霜。归装不望中人产，内顾先营百日粮，未必绨袍能解赠，秋风先幔亭集作“临行还”嘱寄衣裳。”及往，果如言。在杭挈而观之，曰：“惟和廋我，我适有不及矣！”留伯孺数时，厚礼而归之。
　　龙溪陈北溪先生云：“天地间物，惟风雷有象而无形。若是实物，皆有形骸。且如人间屋宇，用木植砖瓦等架造，成个规模。木植取之山林，砖瓦取之窑灶，皆是实物。人所实见。如佛氏天堂地狱，是何处取木植？何处取砖瓦？况天只是积气，到上至高处，其转至急，如迅风然。不知所谓天堂者，该载在何处？地乃悬空在天之中央，下面多是水。至极深处，不知所谓地狱者，又安顿在何处？况其所说，为福可以冥财祷而得，为罪可以冥财赂而免。神佛清正，何其贪婪如此。原其初意，亦只是杜撰以诱人之为善，而恐惧人之为恶耳！野夫贱隶，以死生切其身，故倾心信向之。然此等俱是下愚不学之人，亦无足怪。如唐太宗，是甚天资，亦不能无惑。可怪，可怪！”陈北溪又云：“因果之说，全是妄诞。所载征验极多，大抵邪说流入人心，故人生出此等狂思妄想而已。温公谓“三代以前，何尝有人梦到阴府，见十王等者耶！”此说极好，只缘佛教盛行，邪说入人已深，故有此梦想。苍按：轮回之说以警世。若果有之，则一人死只应轮回一人。何以福州自苍少时至今，户口多出四倍。是一人轮回为四人。况尚有作恶轮回而化畜生、胎生、湿生者。
　　《丹铅总录·水经注》：江陵古岸有李姥浦。浦中偏无蚊蚋之患。梁元帝《金楼子》云：荆州高斋，夏月无白鸟，予亟寝处其中。及移他斋，则蚊声如雷。数丈之间，如此之异。刘孟熙《霏雪录》云：会稽径山，夏无蚊蚋。《湖州志》载：马自然每赊酒于白塔巷。得仙之日，化酒家铁器皆为紫金，其桥遂名“望仙”。江子汇旧多蚊，马仙泊舟之后，至今不生，夏月人多聚舟宿焉。《舆地志》：潼州护圣寺夏无蚊，灵应泉无虾。杨天惠诗：“虫虾敢污芳池地，蚊蚋难禁宝地寒。”予以古所记数条参之，予所见信有此理。滇中环湖苦多蚊，而宝珠寺乃绝无影响。其故有不可晓者。苍按：水村山寺，泉清风旷，自无蚊蚋。福州城内之东牙巷，皆兴泉夫馆，其地龌龊；南台之中亭街，鱼货超卸，其地咸鹾；皆暑月无蚊。苍移居数处，宅中之蚊，每盛于邻右。至枕石草堂、沁泉山馆，杂植尤多，蚊亦尤盛。蚊有二种：一生于草树，一出于沟渎。草树蒙密则积阴而聚蚊，沟渎深浚则蓄水而生蚊。凡龌龊之处，沟渎拥塞，泥满水少故无蚊。地之咸鹾者，且能杀虫，蚊无从生。延平城南有蝦蟆石，临水岩居，近此石者无蚊。凡居宅多蚊，独一所无蚊者，乃风势从远处旋折而入，须防煞气。江海及平旷之地，其风直趋，故无煞，不可不晓。闽城之扫煞者百余户，最验则白鹤教。其书有音无字，乃与煞语也。佐以麻蛇，振以传铃，甚灵应。故谚曰：“不信雷霆，但信土煞。”刀斧板筑，动于煞方，随风伤人。凡风，旋转袭人则为，轻者起土，重者扫煞。礼煞勿过，中气勿越，朔望方验，久之成踡跼矣。
　　乾隆间乡试，有习五经者，三场皆另集一巷，名五经巷。一经五艺，入试者二场须作经艺二十五篇。侯官生员邱振芳，字素堂，下笔千言，不事删削。其所与游者，福清张进士甄陶、字惕庵，著有《十三经经说》，子经邦。林孝廉广、福清人，字尚远、工诗文、好著述、有《笃堂稿》。侯官钟进士兆相、字则彦，乾隆壬申进士。郑孝廉念荥、侯官人，康熙丙戌进士，任钥子，字静常，乾隆庚午举人。永福黄孝廉惠、任子、字成迪，乾隆丁卯举人。皆一时名辈。乾隆六年辛酉科，振芳与兄武生鹏飞以五经入试。鹏飞发解，经控正法。振芳被放，后赦归。可谓文章达而遭穷矣。然亦友爱之过也。人称振芳为素堂老人，著《所航余草》四卷行世。
　　邵武府治望江楼，下瞰长川。相传未筑城时，先建二楼，皆高十余寻，使东西相望。后宋郡人严羽与天台戴式之说诗于此。顺治四年，按察使周亮工祀羽楼中，改额曰“诗话楼”。盖以沧浪所著诗话悟于妙远也。又合元邵武黄镇成诗，为《樵川二家诗》。《闽书》：泰宁县天湖岩，宋末有九严者居于此。凤山严肃、三休严参、三爱严岳、衲翁严必进、騃室严必大、艮斋严奇樵，丈人严仁、子野严若凤、沧浪严羽，俱能诗。羽著诗法，流传于世。其先有严粲者，著《诗缉》，朱晦翁《诗传》多采其语。按：戴复古，绍定中，任邵武军学教授。
　　康熙间，陈怡山撰《海滨外史》，内载《旌表议》曰：旌表节烈，激扬风化之大典也。其后乃以为伪薮，何哉？以予所见，外县尚希，而通都为甚。盖智巧所会，官府近而易行私也。前辈郑公言，明季旌表闽县节妇某氏，名程姐，乃女巫也。又顺治已亥，御史李时茂奏旌闽县程某妻亦然。至今传以为笑。輶轩所过，采听不聪，至于此极。竟令真正节妇俯首比肩耶！且朝廷旌典，志乘因之。及今耳目在人，不为别白。后此岁月茫茫，无从考核。但凭掌故，一例并书。共器薰莸，依然秽史。岂不痛哉！此其弊皆起于奸胥、门斗、老诸生、馋教官、阘茸令长，合而成之。宜令内而春官礼垣，外而直省提督学使，察其尤者，坐以罔上大不敬之律，重诛无赦。而后人心知儆、风化夙清。至于志乘秉笔，亦须慎酌听闻，无以一时滥恩定为实录。凡遇伪节烈如程姐等，毅然汰而黜之。萧艾既删，芳兰始出，亦澄清流品之一快矣。嗟夫！有其权者无其志，有其志者不得行其权，此黑白不分，风化之所以日败也。雍正二年，奉旨建闽县节烈祠于南门瓮城中，侯官节烈祠于西门瓮城中。凡节烈者，准进主于祠内，春秋末丁遣教官致祭。呜乎！其皆真节烈耶，抑亦有如程姐者溷其间耶？近有应旌之节妇贞女，不许外人举报，视滥请者，其志洁矣！如此，方足以维持风俗。名宦、乡贤两途，子孙捏饰。即使幸邀恩典，令死者不敢自齿于正人君子之列，岂非不孝之尤。苍在石萝山馆，有少年屡扣，自称近举孝廉方正，欲求数事以充盘川。后匿丧不报，果得小官。咸丰纪元，福州绅士欲以壬辰孝廉沈封翁廷枫举报孝廉方正，封翁力辞。众以公道应举，封翁曰：“果举我，必呈请不受。”众乃止，其人品视少年为何如耶！

卷六
　　福州南门外之南台，以闽越王钓龙得名。其台当建于天宁山。唐韩渥《南台怀古》云：“无那离肠日九回，强舒怀抱立高台。中华地向天边尽，南国云从岛上来。四序有花长见雨，一冬无雪但闻雷。离宫紫气生冠冕，却望扶桑病眼开。”　宋陆游有《渡浮桥至南台》诗：“客中多病废登临，闻说南台试一寻。九轨徐行怒涛上，千艘横系大江心。寺楼钟鼓催昏晓，墟落烟云自古今。白发未除豪气在，醉吹横笛坐榕阴。”宋时大桥未建，故渡浮桥至南台。此诗乃放翁领武夷祠禄时所作，《志》未收。
　　北门外飞山寺，二百年前有废钟，背有“程咬金监造”数字。后被寺僧改铸响器。南台天宁寺铜钟能远闻三十里，今尚存。宋朱丞相倬请以寺为先人功德院。今玄沙寺存者：绍兴初提刑刘仲高峤所书“飞山”二字额及殿前林“得山弘衍”四字大匾而已。
　　双门，旧名还珠门。或云其地旧为龙潭，初欲建郡，有神人入水，窃其老龙之珠。龙怒，神人曰：“还汝珠，汝当东徙。”还之，水遂涸，因名。或曰：元末，有人日在双门内酒家饮，久不与直。主人怪之。一日醉，取纸笔大书“还珠门”三字，曰：“还汝酒直，有急粘此门上。”遂不见，酒家知其仙也。及明太祖命汤和由海道下福建，自南门屠至安民巷。见“还珠门”三字，曰：“珠者，朱也，吾其还矣！”遂出榜安民。额书“还珠门”三字，乃顺治间处士林宠笔。顺治已亥，大风，吹至连江海滨，渔者得之。越二年，辛丑七月，与鼓楼同灾。真武庙前，旧以石狮制五虎。乾隆壬子，觉罗伍拉纳督闽，火烧衙署。布政司库吏周良耿起盖，移署前二石狮于双门前，遂成三狮。署曰：“狮子楼”。
　　迎仙道院，在浦尾官园前，今保定巷。明宪副林日光故居。宋时迎白玉蟾居此。白玉蟾，闽清人。祖葛有兴，司训琼州。绍兴初，玉蟾生于琼。父殁，随母适白氏，因冒其姓。武夷止止庵、采隐堂皆蟾所建。其文集在琼曰《琼管集》，在闽曰《武夷集》。《丹铅总录》云：岭南之地，曰五管，乃统治之名。犹南中之六诏也。曰广管、曰桂管、曰容管、曰邕管、曰琼管。白玉蟾，琼州人。其文集在琼曰《琼管集》，在闽曰《武夷集》，今作“琼琯”，非也。嘉靖中有黄铿者，居其地。铿，富家子，幼失父，年十九犹博奕浪游。一日夜归，为老仆所诟，遂发愤。充童子试，以儒士入闱，得隽。诸书皆曰：“旋成进士”。按：进士无黄铿。以工部郎或作户部。出为剌史，见大吏长揖不拜。得罪归里。有武弁日传呼过其门。铿恶之，乃于巷中作门，立石题曰“保定巷”，故卑其闾，令冠盖不得行。今其上书“嘉靖癸已岁石屏黄铿立”是也。按：铿字叔和，正德丁卯举人。志称其精于易学，门下教授甚众。林日光，福清林子勉曾孙。天启甲子举人，崇桢庚辰进士，籍闽县。康熙二十二年总督姚启圣成洪山桥。请有福乡先生、夫妇齐眉者先行。事详《乌石山志·犀塘庄氏祠》条下，康熙二十三年甲子，日光重宴鹿鸣。庚辰进士。志失载。又林懋举，字直卿，闽县人。嘉靖甲午举人，甲辰进士。至万历甲午重宴鹿鸣。《通志》有《懋举传》而重宴事失载。
　　西门，旧名昇仙门，以梁王霸升举得名。故其坊曰：“蝉化坊”，言霸蝉蜕而去也。负郭小巷称湖堤营，旧西湖堤也。坊有七贤行祠，昔时西门街七贤境之神，每年一赛，故有行祠。
　　龙山巷境中袝祀奶娘，呼龙山奶。与井楼门内通天境奶娘、外通天境奶娘，称三姐妹。正月赛神，互有宴会。昔时一木塑成。外通天境旁亦涧殿有万历间龙舟头二，俗呼大菜瓜、小菜瓜。相传昔年竞渡，舟变为二菜瓜。其说不经。盖舟废而龙头存也。
　　《三山志》：“明德赞福王庙之旁，后隔城墙，城外为湖。昔闽粤王郢开州西大路，畚土成丘。后人即其地立庙。郢塚在闽县东田中。血食不衰。自大历以前，闽城通得祀者四：南台鳝溪城隍与此而已。见检校大傅陈郯《乌山惠安明应王庙碑》累封王，本朝为“明德赞福王。”见庆历记苍按：即今西湖旁赞福境也。北门外梅柳境祀汉闽粤王。境内袝奶娘，称北山梅柳奶。井楼门外汤边所祀奶娘，称南山汤边奶。竹林境所袝祀奶娘，称欧奶。城隍后殿所祀奶娘，称金氏夫人。德政桥下所祀珠妈，称刘氏夫人。丽文铺所祀疹妈，称潘氏夫人。元帅庙河墘所祀虎婆奶，称江氏夫人，又称虎婆坑，其香火由西河石山境分入。盖江氏夫人乃城外虎坑人，俗人遂于座下塑一虎。祀夫人者，亦以牲醴饲虎。俗云：“虎婆奶手上无囝给人抱。”猪母岭祀蓝田奶，隆普营乌山麓祀五代罗源徐公里女子月华、雪英。详《乌石山志》凡村落多祀闽粤王，及白马王。郢三子，射鳝三郎也。广利侯。不知何神。金吾王。殆即古之执金吾。隆普营惠安境祀汉陈太邱二十二世孙。详《乌石山志·祠庙》榷务庙，宋时在凤池坊，祀唐榷使张睦，即今东街凤池境，车弩境袝祀医官大王，疮疥瘰疠，祈者多验。俗传部从米餈，酬神者群啗以米餈，致泥身颏脱。俗云“车弩境大王保佑外境”。盖误以孙思邈为大王也。三牧坊太平公辅境祀宋状元许将。吉庇巷耆德魁辅境祀宋宰相郑性之。都护庙在光禄坊，宋光禄大夫方寘宅，今仓前后巷都护境是也。闽山境宋进士卓祐之宅，后人即其宅祀之。今为卓氏家祠，又为里社。详《乌石山志·祠庙》前后凡二十四社。明崇祯间，黄巷、衣锦坊始分香火立社。振远境祀水德星君，明倭变时，武弁搭宅为之。
　　东街孝义巷，路石隆起如马鞍，屡削不平。俗呼马鞍石。盖嵩山龙脉也。龙山境前有潭石，圆如大栲栳，亦龙山地脉。龙山在七穿井，入龙山巷左边居宅中。小儿误仆潭上多死，俗呼娘奶石。以境奉龙山奶，故呼娘奶石。嘉庆间，火烧开元寺，炽入龙山境，境中大榕树被焚，其怪遂绝。盖树神也。
　　福州仓前哨语，以两字合成一音，乌山北院闯神用之。其来已久。道光间，又有纯用齿音者，或有以戚南塘所著八音，以指按压。使人知隐语，然皆不离三十六字母、及反切也。至土音，各郡互异，独兴化音义全无。如北人呼“欠伸”之“欠”为“打哈食”，福州呼“颔悸”。以福州音绎莆音，乃“墙栋墙”下平音四字也。福宁呼“电”为“雷前”，以电先于雷，其义易晓。以福州音译莆音，乃“老爹死”三字也。蟢子囊以福州音绎莆音，乃“蒲选”选缺之选。二字也。其余以平为仄、以仄为平者，不可胜计。畲人乃犬戎之裔，自以为公主，呼汉人为百姓者，从汉语也。称夫为“蓬养”，其语似鸟音，全不可晓。
　　魏师敬中于《通志》中增修道光己亥解元叶修昌《文苑传》。传云：先是，闽中无太学生领解首者。按：康熙己卯侯官张远、庚子谢道承，皆以上舍发解。远著《无闷堂集》四十一卷。道承著《二梅亭集》、《小兰陔集》。俱详《乌石山志·人物传》。康熙间，郭雍、张远、张崙、林豫吉称四大家。崙亦监生，诗见卷一惜无后人举其事。《通志》、《郡志》俱不载。
　　闽县岁贡生蔡容工八股，嘉庆间在魁辅里刘氏祠设讲馆，生徒多登科第。新收《通志》，列入《文苑传》。先时有老茂才以制艺受徒，尤工墨裁。能令作者千篇一律，时称刘一伯墨卷。福清施观民，号龙江先生，嘉靖乙丑进士，官知府。能于八股中决人富贵贫贱。孙继皋为弟子员，观民奇其文，谓必大魁，廷对果第一。有一老生献文于先生，先生评曰：“二醋”，言其不甚馋齿也。后生得探花，寄诗云：“六十年来百事赊，琼林误插一枝花。寄语龙江施太守，而今二醋也酸牙”。今福清人呼先生者，皆曰“施二酸”。观民事迹详《通志·循吏传》。黎媿曾《仁恕堂笔记》亦载此节，作薛姓。或以探花为蔡汝亨，检《题名录》诸书，皆无其人。
　　钱刀泉布之类，福州珍之。亦兼重五铢。孩儿洗三，以五铢束手。建阳、崇安，开山有得二三十窑者，目为小钱，不可贸易。杂入时钱，市盐而归。商伙佯为不识。近土人亦奇之，索价而易。按：北人送葬者，以钱掷圹中。可知闽中汉时亦用五铢，殆亦以之送葬。不然，何以出土者皆五铢也。
　　瑟江翁氏，居福清海口。明季起宗祠，与郭氏祠邻近。郭宦阻之，翁不许。郭怒，毁其祠。二家缠讼。有无名子为《平心论》，评二家之得失，多扬郭阴私。郭疑翁族诸生文彬所为，又疑诸生林学舞为之。郭率诸绅以事讦学舞于学宪吴之屏，杖而黜之。学舞遂依周雀芝于海上。唐藩入闽，学舞授翰林院编修。既得官，欲雪耻。乃教雀芝据海口城，而已衣锦绮、列驺从，耀乡闾。诸绅皆避祸远遁。守将满进忠攻破之，执学舞。海口之民死者以万计。《平心论》非学舞所为，乃一郑生笔也。郑生早夭，后人于箧中得其稿，事始传。然海口城已破，海口与镇东两城相倚，因海口祸延镇东，死者亦以万数。屠城之惨，自属天行。然笔墨为妖，以致生民流血，白骨成丘，不可不戒也。苍游海口，登瑞岩，因检书记之。吴之屏，志有传。林学舞被黜，自是劣生。
　　连江县蛤沙河泊所石马岩，高数十丈。峭立如壁，镌“刘禹锡过此”五字。志以开成元年唐扶为福州剌史，刘禹锡有送行诗，因疑题名当在开成初。或曰非唐之刘梦得。《闽书》疑梦得贬连州过此。苍按：唐以前书史中不见有刘禹锡。唐以后不识刘梦得者，即与刘梦得同名姓，亦决其不题名谪宦。题名多不署年月名姓，以避觖望。明丰熙以谏大礼，廷杖谪戌福州，寓小西湖。其题墨池诗，不署年、月、名姓。才翁所赏树石，亦不署年月。梦得没于会昌间，开成以前，安知其不会入闽，称“过此”二字，则非宦、非客，明矣！
　　罗源县沈厝后山，道光己丑，村人掘土得古砖。有执刀、按剑、御马、放鹤等纹，盖仿石室《祥瑞图》之制。圹前一砖，长尺余，正书“维大唐总章二年十月四日谢冢”十三字。村人云：此地旧称“谢家垅”，其塚规制古朴，惜无碑铭可考。
　　罗源登高山上有晋朝古塚三，其砖文曰“永康元年始改晋郡为晋邦”，凡十一字。
　　屠龙之手不能息呜蛙。或谓，以鞠灰乘风扬之，其声立止。搏虎之力不能驱癡蚊。仙游枫亭有静蛙村。帝昺过此，蛙声噪耳，帝叱之，遂止。今蛙入其中者，噤不能鸣。林楫《记略》：少帝播迁，驻跸于此，夜闻蛙声，令勿鸣。而蛙遂缩舌至今。予因是有感矣。方其播越海滨，退避无宁晷，追师蹑后者则虎而翼，屈膝请降者则狐而媚，而败军之将，投戈弃甲者则鼠而窜矣！宋家三百余年养士之厚，一旦勤王诏下，不见有忠臣义士为国家效力者。区区一蛙，独效顺而不违，岂不深可叹哉！独念凄凉旅舍，尚有效顺之鸣蛙；奋击帝舟，复见从死之白鹇。禽鸟且然，而陈宜中乃免脱兽散，尚何忍哉！尚何忍哉！晋江县三十七都有三翁宫。宫内祀四神。相传宋末三老随少帝，少帝遇害。三老触石死，里人有收葬之者，因并祀焉。四神名皆不传。
　　甲辰，苍在都下，泉州吕孝廉世宜以缩临汉晋碑刻相赠。复出古镜一，以建初六年虑傂尺度之，径十寸九分，厚二分有半，唇倍之。背作瓜皮色，唇驳如蛀，绿斑点点如浮萍。背中作青龙钮，铁环贯之，钮上方印篆不可识。钮下一坳，圆如镜，有光。右侧书“大汉平津侯”，左侧书“元朔五年造”。文杂篆隶，其制与魏晋迥异。按：公孙氏封平津侯，在元朔三年十月。所称元朔五年，乃武帝即位之十七年，即公孙氏请为博士置弟子员之年也。
　　明永乐十四年，建阳大水，去谢叠山先生卜卦桥亭，易为祠。于土中得砚。铭曰：“此石，吾友也，不食而坚，语有之，人心如石，不如石坚，谁似当年，采薇不食，守义贤也。程文海铭。”
　　宋赠承事郎朱森墓，在政和县莲花峰下。在今感化下里护国寺西。按：森，朱子祖，字良材，又字退翁。随子松尉政和，卒于官舍。时方腊乱，道途梗塞，权厝护国寺，后葬焉。程夫人墓，在政和奖溪铁炉岭。朱子祖母。宋尚书吏部员外郎赠通议大夫谥献靖朱松墓在崇安县东上梅里。按：松，朱子父，初葬五夫。后朱子又改葬于上梅里寂历山。宋粤国夫人祝氏墓在建阳县天湖之阳。按夫人，朱子母。宋先贤赠太师徽国公谥文朱熹墓，在建阳县九峰山。在黄坑九峰山大松谷。夫人刘氏亦葬其侧。宋赠中散大夫朱塾墓在建阳县茶垱。按：塾，朱子长子，建阳县左衢村有朱野墓。野官监德清县新市镇。宋焕章阁待制朱在墓在建宁府城东。按：在，朱子季子，墓在建安县永安寺后。宋湖广总领朱鉴墓在建安县秦溪外里。按，鉴，朱子长孙。宋吏部侍郎朱浚墓在建安县登仙里。按：浚，朱子曾孙，墓在登仙里小溪。宋提举朱林墓、宋朱彬墓俱在建安县秦溪外里。按：林、彬皆朱子玄孙。
　　去光泽县二十余里，溪名曰大乾，以大乾山得名也。山有隋泉州剌史欧阳祐墓，墓旁即剌史祠。义宁初，官满西归，舟次大乾。闻隋亡，夫妇并其长子光世俱投水死。里人高计、李定葬之。祠中有祈梦堂。州守赵师龙铸香炉，黄焕为铭，有序：“淳熙五祀郡侯赵师龙来守之明年，爰饬有司，辑所藏凶器，铸为炉鼎，敬致大乾祠下，重神贶也。铭曰：汉卖剑刀，良二千石。刚不从革，害何由息。吴氏之风，犀渠鹤膝。因俗勿禁，如兕而翼。伟哉此鼎，一成不易。坐召和气，潜消阴慝。朝熏暮霭，有感有格。太守之仁，明神之德。其千万年，永永无斁。”
　　宁德四都石崖唐罗隐题刻，字已磨灭，仅存“添砚沼”三字，罗隐入闽，处处题石。
　　明宁靖王朱术桂墓在台湾凤山县维新里。竹沪五妃墓在台湾县仁和里。五妃者，宁靖王妾袁氏、王氏、秀姑、梅姐、荷姐，同葬于此。墓前有碑曰：“宁靖王从死五妃墓”。
　　福州南城上有周公祠。《通志》载：祀唐周武平寇徇节。近歙人立匾，误指为明周侯德兴。苍按：康熙间乌石山刚显庙圮，将唐周朴像移城上。详《乌石山志》卷九。询之历次城守营之役南城者，皆曰：“祀周处”。按：周处非闽人，杀虎斩蛟事见《世说》，姑记于此。
　　庙名之奇者，福州植柱庙，晋江粜籴庙，庙祀唐广陵人李宽。宽随父贩米，平粜济饥，及殁，泉人立庙祀焉。
　　陈黄二公祠在龙溪县。嘉靖中提学副使邵锐建。国朝乾隆十一年，郡守金溶改建。前后二堂，前堂祀明教授陈思贤，配以陈应宗、曾廷瑞、林钰、吴性原、邹君默、吕贤，皆龙溪人。后堂祀大学士黄道周，配以从死门人赵士超、毛玉洁、赖继谨、蔡春溶四人。国朝蔡世远《记略》：当明文皇篡位诏至漳，教授陈先生名思贤，升明伦堂，鸣鼓集诸生曰：“此堂明伦，今日君臣之义安在？”诸生从之者陈子应宗、曾子廷瑞、林子钰、吴子性原、邹子君默、吕子贤，縗绖设位，为旧君哭临如礼。当事执送京师，咸以身殉。明运既终，石斋黄先生抱刚直不回之气，丙戌三月五日，死于京陵。及门，蔡子春溶、赖子继谨、赵子士超、毛子玉洁继至，抱其头哭曰：“师乎，魂其少须，吾即来矣！”四子同时就义。嗟乎！君臣之义，师弟之情，无所逃于天地之间。吾漳郁积清奇，代多伟人，一则抗节于明初，一则殉身于明季。其精英灵爽，虽谓之百世不死可也！思贤，茂名人，见《明史》。性原，字伯华。或曰：永乐元年十二月五日缢于明伦堂。应宗，字国脉，闻诏谓思贤曰：“逆理而生，不如顺理而死。”遂率诸生哭临。蔡春溶四子，详卷五。
　　南平县之黯淡滩，俗呼九里滩，上有文惠王庙。志载：文惠王庙在演仙下里，临黯淡滩，祀滩神。是则滩神即文惠王也。宋进士卓祐之死于溪滩，没而为神。故闽山庙十位部从称滩神。西溪燕子岩祀将军。将军、文惠王，均不知姓氏。唐邵武阎汝明没于峡阳鳀潭，为神峡阳，庄武王庙是也。墓在峡阳溪南。建宁县黄州坊亦有庄武王庙。泰宁亦祀之。汝明没于鳀潭，当为滩神，宜与文惠王并祀。清流县东南铁石洞口有安济庙，又名九龙庙。前有大滩九，九滩之内有小滩，共十有八滩。皆奇险，过者主客俱祷于九龙神。宋赐庙额曰“安济”。相传蔡襄守泉州，有九龙道士投剌，得诗一首。明年，襄过宁化，谒庙下，亦答以诗。宋时，清流尚属宁化，故谓宁化九龙道士。据此则安济庙亦滩神。
　　苍在长汀县，见新丰坊有石湖庙，祀宋范成大。又台湾县有韩文公祠，在镇北坊。
　　《闽书》：太平兴国间，惠安令崔某移古县于今县。开基得铜牌志云：“太平兴国间，古县移惠安。若逢崔知县，送我上青山。”牌阴云：“开我基者立惠安，葬我身者祀青山。”崔令遂送铜牌青山，立庙祀之。明初尚存，岛夷入寇，以为金，载归。船寻没。
　　《福州府志》载：康熙十一年，大修庙学，浚泮池。下通三元沟，潮汐出入焉。其若何疏浚，惜无碑刻可据。三元、七星两沟，近郭父老皆能言之。而诸书不载，原始以城池地势揣之，当创始于皇祐大筑城，详《三元沟始末》。
　　杭世骏《榕阴诗话》疑二蓝诗不入徐氏《晋安风雅》，盖忘却徐氏只选福州一郡也。
　　康熙丁未进士吴一蜚，江苏长洲人。壬戌进士、编修吴一蜚，福建长泰人。丁丑进士陈一蜚，广东新会人。按：蜚字皆训“厉虫”、“厉兽”，独《楚世家》：“三年不蜚，蜚将冲天”，“三君皆一蜚冲天”，是则“蜚”又甚吉祥矣。
　　李忠定赐茔在大郊山塔前。旧神晏塔地，夫人张氏墓在邵武县黄屯。中房桐口乡民以地有忠坟为荣。黄潜善墓在小箬山中，土人以领客为耻。《闽书》云：丹阳有少阳先生祠，祀宋太学生陈东也。铁铸汪伯彦、黄潜善赤体跪庭下，长可三四尺，泥苔灭膝，推不可动。嘉靖戊戌，南安郑普嘉靖壬辰进士，见《通志·良吏传》以无锡令入为南户部，舟泊祠下，登堂瞻拜毕。守祠者出纸笔求联句。普题云：“一片忠肝，千古纲常可托；荒庭虏膝，平生富贵何为？”二像应筆而仆。头抵阶石，石为断。时张黄门选、黄二守希雍在焉，咸骇异之。
　　兴化、泉、漳岳氏多武穆后。按《闽书》：秦桧既杀岳氏父子，其子孙皆徙重湖闽岭，日赈米钱，以活其命。绍兴间有知漳州者，建言叛逆之后不应留，乞绝其所给，使尽残年。秦得其牍，令札付岳氏而已。士大夫为官爵所钩，用心至是，可谓狗彘不食其余矣！苍按：历代权臣，竭国帑以立功，身死名立，内外交赞，其贻害有至数十年不已者。漳守乃明目张胆之小人，片、者仅止岳氏耳。
　　《涌幢小品》：熊博为建州刺史，寓治建阳，尝乘舟江上，见山崖崩啮处有棺将坠。使人往视之，则有铭焉。其辞曰：“筮卦吉，龟卦凶。三十年后洪水冲。欲陷不陷被藤缚，欲落不落被沙阁。五百年后遇熊博。”博感叹，为移葬他里。博后仕至工部尚书。
　　《闽都记》载：仓前山之盐仓，即光孝寺基也。洪武、嘉靖间，商创私仓百余所，江南之山为会城朱雀，大桥以南之山为江南之山。凿破于文运不利。万历初撤去，仅三之一。详新港开塞编按：《邵武志》：叶庆二，邵武龙斗人。善操舟，常往来延邵间。延平不十里有潭，龙薮其中而无尾。延建俗传秃尾龙省母，风雹大至者，殆即此。俗传见龙者吉庆。庆二泊舟潭渚，晨起见龙负舟，急以衣覆之，龙蜿蜒而去。自是贸易获大利，积资巨万。为盐商，好与贤豪长者交，尤厚遇贫士。寘义田于学以资考课。又自杉关下至水口，凡桥梁道路之当修建者无不出资以助。先是盐舶至南台，无仓以贮，多坏于潮汐。庆二沿河筑仓，庆二沿河筑仓，并未凿山。近尼姑庵岭尾簇簇皆仓，凿坏山骨，无有出而议之者。商人便焉。既而为强者反噬，庆二竟死。庆二当是洪武时人。
　　弘治十二年十二月初四，将乐火灾，直至初六，郡署庙学，延烧二千余家。建阳书坊街亦于是月火灾，古今书板，皆成灰烬。自此，麻沙板之书遂绝。《八闽通志》：建阳县麻沙、崇化二坊，旧俱产书，号为“图书之府”，麻沙书坊元季毁，今书籍之行四方者，皆崇化书坊所刻者也。
　　闽人但防水旱，自以为无蝗蝻之灾。古无之事，今忽有之。古无之虫，今忽生之。况蝗蝻有遗种乎。苍游山，每见蝗蝻啮野草。北地无山，故蝗蝻在平原啮草，兼害禾稼。闽山蝗蝻本少，且山多于平原百倍，故蝗蝻不及田亩。正德四年，漳浦蝗入境食禾稼。知县胥文相为文以祭，害亦旋息。康熙三十年秋，福州蝗为灾。
　　潮汐往来皆有定刻。至元十三年七月，泉州海水日三潮。嘉靖三十七年十月，诏安红水随潮上。濒海居民取蠔食者多死。道光癸卯八月十八，钱塘大潮不至，八月十四火烧六和塔。
　　志载：崇祯十七年，南安人家祖先木主几上自行。道光十五年，螺州林家祖先厅，有穿黄色衣老妪面向木主哭。三日后扶一老翁令视之，曰：“上代某公妣也。”遂不见。其年，举家疫死。林诗衡为予言。
　　苍与徐见美游永安之益日畲村，见旧土地亭前一窟，水深不测。按志载：顺治十三年八月十三午时，永安益日畲村土地亭前，忽见空中坠一物有声，形如小狗，角尾鳞爪悉具。滚地立成一窟，中有黄泥水。三日水清，莫测其底。康熙八年四月初二，宁化伊氏婢不梯而登慈恩塔顶。县丞申传芳拘匠架梯取下之。询其婢，自亦不知所谓。康熙二十年正月，寿宁雨豆，有红黄二色。黄者大，红者小，是年岁丰。宁德县有谷，自白鹤峰后飞入西乡，飒飒有声。后有斗秤随之，锤升俱备。道光二十六年十一月初二，苍往西门元市买米。适学使彭蕴章入城，群在路旁候看。仪仗空中铿铿有声，仰视则三锭小元宝，色微黄，在空中飞。一锭作身，两锭作翼，忽离忽合，相击则鸣。又咸丰间，福州雨三角黑豆，形如荞麦。
　　道光丙戌，福州火灾。日凡数警，宣政铺赛洛阳纸店箧中、床上、锅底，发火累次，苍所目见。后福履铺板、三八茶室不戒，火越南城而出。谣传红须火神带赤衣童子匍匐量地，又指星错为火球、火箭。有僧丐于市，口中喃喃曰：“何须悭吝，不日灰烬矣。”闽县陆我嵩絷之。僧曰：“某日县署当灾。”及其不验，陆杖之，僧呼号。陆曰：“得道亦畏杖乎？”使荷校，硃书其上曰：“僧既得道，只宜善化，不应漏泄天机。”光绪丙戌，南方又多火警。复有丐僧强乞之事，谣传如前，惜无絷而杖者。南方丙丁火，不但福州也。
　　侯官林文忠公，生于乾隆乙巳七月二十六日，造乙巳、甲申、癸酉、壬子。后责戍伊犁，道出凉州，适远堂备兵甘凉。公以大车七辆载书二十箧，曰：“东壁图书府，西园翰墨林。诵诗闻国政，讲易见天心。”余皆公卿求书，绫绢宣纸也。道光庚戌，公引疴归，适先君家居。文忠约先君及苍兄弟、子侄庭前看鹤。时有往来，恒于通贤里街门，舍舆而入。乡邻视名帖，知为公。每数百人集过道，候瞻仰焉。挑担者亦息肩以待。公恐行人拥跻，含哺出见。其为乡闾所钦仰如此。一日盛暑，苍往文藻山宅见公。公曰：“粤匪之乱，延蔓未缉。圣主必择一素有威望之将帅，能消弭兵戎，则海内之福。”越二日命下，公订刘孝廉存仁剋日就道。观者如堵。未逾月，闻公耗。后刘孝廉述公弥留时，群见大星坠地。公举一指曰：“星斗南”，即逝。闻者不知所谓。
　　记马尾事：马尾船政，首奉上谕办理者，为前江西巡抚沈公葆桢。履任之初，布政司书办林某舞文，立置重典。后又斩一盗犯。自是，船政严肃，匠民知威。所有古今坟墓，立即迁葬，以备设厂建造神庙衙署，化丛塚为闹市。光绪十一年闰五月二十一日，法艘先后入集马尾，因水涸，不得出口。其时船政大臣系广东人何公如璋。
　　钦差大臣张公佩纶早已驻镇马尾。至七月初一、初二，风颱大作，溪涨迸之。初三，大潮。适午正雷雨，法人起碇轰击。历任马尾船政所造十一艘，片刻荡然。至初九，潮退涨落。法艘恐胶滞连，舰冒险由马尾突出连江之长门。镇闽将军穆公图善守长门，发炮击之。法艘出泊妈祖澳。录福建在京供职各官、翰林院编修潘炳年等奏；为大臣玩寇弃师、偾军辱国、朋谋罔上、怯战潜逃，请旨查办，以伸国法，以服人心，恭摺，仰祈圣鉴事。窃臣等于马江败后，迭接闽信。具言张佩纶、何如璋闻警逃窜，窃以挫败情形，众目昭著。朝廷明见万里，谅诸臣不敢再有捏饰，是以未敢率行上闻，兹恭读八月初一日谕旨，方审该大臣等前后奏报，种种虚捏，功罪颠倒，乖谬支离。与臣等所接闽信，判然歧异，不得不为我皇太后、皇上披沥陈之。初一日，法人递战书于扬武管驾张成，张成达之。何如璋秘不发。初二日，各国领事、商人均下船，众知必战，入请亟备。张佩纶斥之出，军火靳不发。嗣教习、法人迈达告学堂魏瀚，明日开仗。魏瀚畏张佩纶之暴，不敢白。初三之辰，见法船升火起碇，始驰告。而法人已照会“未刻开战”。张佩纶怖，遣魏瀚向孤拔乞缓。以诘朝为请。比登敌舟，而炮已发。我船犹未起碇装药。敌发巨炮七，福星、振威、福胜、建胜殊死战。船相继碎。余船放火自焚。是役，毁轮船九，龙艚师船十余，小船无数。伏波、艺新二艘逃回，自凿沈林浦，陆勇尽溃。而法船仅沈鱼雷一。此初三大败之情形也。张佩纶、何如璋甫闻炮声，即从船局后山潜遁。是日大雷雨，张佩纶跣而奔，途仆，亲兵曳之。行抵鼓山麓，乡人拒不纳。匿禅寺之下院，距船厂二十余里。次日，奔鼓山后麓之彭田乡。适有廷寄到，督抚觅张佩纶不得，遣弁四探，报者赏钱一千，遂得之。何如璋奔快安乡施氏祠。乡人焚祠逐之，夤夜投洋行宿，晨入城，栖两广会馆。市人又逐之，复踉跄出，就张佩纶于彭田。张佩纶恐众踪迹及之，绐何如璋回厂，自驻彭田累日。侦知敌出攻长门，将谋窜出，始回。此张佩纶、何如璋狼狈出走之情形也。何璟、张兆栋，平日狃于和议，于海防毫无布置。藩司沈葆靖尤以战事为非。凡属防饷，辄抗不发款。兵无主帅，饷无专责，议者固知闽师之必败。所恃为长城而无恐者，以张佩纶平日侈谈兵事，际此中外战局伊始，身膺特简，临事必有把握。及阅闽信，陈其种种乖谬情形，则丧师辱国之罪，张佩纶实为魁首，而何如璋次之。何以言之？朝廷以督抚不知兵，简张佩纶偕刘铭传往，刘铭传渡台，则封煤厂、撵法人。张佩纶出都，即闻其意颇怏怏。到闽后，一味骄倨，督抚畏其气焰，事之惟谨。排日上谒，直如衙参，竟未筹及防务。至法船驶至马尾，仓卒乃以入告。张得胜缉引港奸民请办，张佩纶竟置不理，众益骇然。而张佩纶尚侈然自大，漫不经心。水陆各军纷纭号召，迨各将弁请战，又以中旨“禁勿先发”为词。臣等不知各口要击之谕何日电发？不应初三以前尚未到闽。即使未到，而谕旨禁其先发、非并轮船起碇、管驾请军火、而亦禁之也。一概不允，众有以知张佩纶之心矣。身为将帅，足未尝登轮船。聚十一艘于马江，环以自卫。各轮船管驾叠陈连之非，张佩纶斥之；入白开战之信，张佩纶又斥之。事急而乞缓师于夷，如国体何？开炮而先狂窜，如军令何？中岐即马尾彭田，乃鼓山后麓，如地势之辽隔何？闻炮先逃，而冒称力守船厂，如不能掩闽人之耳目何？且何如璋实匿战书，张佩纶与之同处。知耶？不知耶？臣等不能为张佩纶解也。臣闻，张佩纶败匿彭田，以请逮治为词。实则置身事外，证以外间风闻，张佩纶所恃为奥援之人，私电函致，有“闽船可烬，闽厂可毁，丰润之学士必不可死”之语。是则张佩纶早存一“必不死”之心，无怪乎调度乖谬于前，闻炮脱逃于后。敢于肆无忌惮至此也！何如璋实督船政，旦夕谋遁，弃厂擅走，已有罪矣。而谋匿战书，意尤叵测。复于六月一日，将船政存银二十六万两，藉名采办，私行兑粤。不告支应所员绅，而私交旗昌汇丰洋行。群议其盗国帑，言非无因。张佩纶素以搏击为名，何如璋荒谬至此，事后并无一疏之劾。谓非狼狈相依，朋谋罔上，臣等所不敢信。臣惟法事之起，督抚并未带兵出城，该大臣既统兵权，相持一月余，不得谓筹备不及。战书既移，学徒继白，不得谓事发仓猝。轮船十一，水雷百二十，论以师船陆勇，不得谓无兵、无船、无械。谁生厉阶，乃一败不可收拾？非张佩纶、何如璋之罪而谁罪乎？若不严予惩办，何以谢死士之二千余人？何以儆沿海七省之将帅？何以服唐炯、徐延旭之心？何以塞泰西各国揶揄之口？臣等既有所闻，理合据实公揭，谨绘图贴说，粘附呈进军机处。恭候御览，吁恳密派公正不阿之大臣如彭玉麟等，驰往查办。按照各节，彻底根究。福州绅民、船政员弁工匠必能言之历历。应请饬下，钦派大臣，逐一传问，自可得其罪状。臣等疏逖微员，何敢冒昧渎陈，第以闽事糜烂至此，父老子弟哀痛迫切之情，不得不上陈黻座。伏乞皇太后、皇上圣鉴施行，无任惶恐待命之至，谨奏。
　　附录：马尾轮船家属递总督呈。为大臣任性、偾军，死士衔冤抱恨，恳请据实奏办事。窃某氏子某人充某兵轮船管驾、某氏孙某人充某兵轮船管驾、某氏夫某人充某兵轮船管驾，均于本年七月初三日在马江与法人接仗，力战阵亡。为国捐躯，死原无憾。惟是失机误事，罪有攸归。揆致败之由，实有死不暝目者，谨为大宪陈之。自古有国士之知者，必有国士之报。朝廷眷怀南服，注重闽疆。既派船政大臣预储战守之具，复简会办大臣统筹战守之略，加以大任，倚以长城也。乃何大臣自上年莅任，各船管驾上战守条议，不行；请备格林炮，又不允。防务松懈，法人觊觎，实始于此。张大臣乘坐扬武轮船来闽。该船管驾张成，沿途謟事，窥其骄蹇之性，而中以所喜之言。及至下车，趾高气扬，各管驾不得一见颜色。即驻节马尾月余，而足不履轮船。一切布置、一切号令，悉出张成一人之口。张成巧为夤缘，以管驾而兼署闽安副将，势焰益张，遇事擅权，并不商之同事。六月间，法船踵至，各管驾献策；谓师船布阵，宜分不宜聚；蚊子船施炮，宜远不宜近。张大臣不得见面，乃央巡捕代回。张成譛以闽人怯战，设辞退避。张大臣传谕申斥。谓戎机决胜，本大臣自有权衡，无庸多渎。此后遂无敢进言者。至七月初二晚，各管驾知和议决裂，即恐有战事。同谒帅府，力陈连樯列阵之非，并呈图说。张、何二大臣仍复未行改动。初三早，各船请添发军火器械，何大臣谓“有战我必先知，尔等勿虑”。未刻开仗，帅府并无传令，张成亦不通知。张成所带扬武轮船仅开一炮即驶退岸边，弃船逃走。张、何二大臣遽登后山。何大臣闻炮即翻山逃，张大臣继之亦走。自是督战无人，全军皆乱死斗者援绝致命，狡脱者焚舟潜逃。遂至一败涂地。夫以闽港之天险可恃，官轮之数与法人相敌，加以陆勇万余，兵力不可谓不厚。若兼收群策，激厉军心，亦何不可以战胜？乃事前则调度乖方，临事则仓皇逃溃，损国威而残民命，隳军实而长寇仇。稍有天良，能无愧死？氏等之夫若子若孙，死于国难不敢惜！死于失律之乱军，死于欺君之骄将，舍命而不得报国恩，能无九原饮恨，千古衔冤。伏思丧师辱国，邦有常刑，如张大臣之刚复偾事，何大臣之因循致败，张成之揽权贻患，且皆临阵脱逃，究竟应得何罪？惟有泣恳大人公忠体国，据情上闻。庶足服死难之心，而褫巨奸之魄。切呈。尚有绅耆举人陈履仁等呈词，大略相同，不重录。
　　十一年，军机大臣字寄大学士直隶总督一等肃毅伯李鸿章、钦差大臣督办福建军务大学士军机大臣、二等恪靖侯左宗棠、兵部尚书彭玉麟、帮办军务福州将军、穆图善、两江总督一等威毅伯曾国荃、两广总督张之洞、帮办军务闽浙总督杨昌濬。光绪十一年五月初九日奉上谕，现在和局虽定，海防不可稍弛。亟宜切实筹办善后，为久远可恃之计。前据左宗棠奏请旨敕，议拓增船炮大厂。昨据李鸿章奏，仿照西法，创设武备学堂各一摺。规划周详，均为当务之急。自海上有事以来，法国恃其船坚炮利，横行无忌。我之筹划备御，亦尝开立船厂，创立水师。而造船不坚，制器不备，选将不精，筹费不广。上年法人寻衅，叠次开仗。陆路各军，屡获大胜，尚能张我军威。如果水师得力，互相援应，何至处处牵制？当此事定之时，惩前毖后，自以大治水师为主。船厂应如何增拓，炮台应如何安设，枪械应如何精造，均须破除常格，实力讲求。至于遴选将才，筹划经费，尤应谋之于豫，庶临事确有把握。著李鸿章、左宗棠、彭玉麟、穆图善、曾国荃、张之洞、杨昌濬各抒所见，确切筹议，迅速具奏。江苏、广东本有机器局，福建本有船厂。然当时仅就一隅创建，未合全局通筹。现应如何变通措置，或扼要设总汇之所，或择地添设分局。以期互相策应，呼应灵通。并著李鸿章等妥议奏办。总之，海防筹办多年，縻费业已不赀。迄今尚无实济，由于奉行不力，事过辄忘，几成痼习。该督等俱为朝廷倚任之人，务当广筹方略，行之以渐，持之以久，毋得蹈常袭故，摭拾从前敷衍之词，一奏塞责。李鸿章、左宗棠，摺着分别抄给阅看，将此由六百里各谕令知之，钦此。
