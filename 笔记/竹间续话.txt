竹间续话

 〔民国〕福州郭白阳撰

 
《竹间续话》序
　　

　　吾闽省会郭氏，代有名贤，且贵显。而与吾家世通姻好，族中闻人亦多与吾先人为讲道修学之友。予少负笈宣南，回里后，就婚螺江陈氏。越数年，始识郭子白阳。盖白阳婿于吴，其外姑为余妻之姑，以是过从无间日。白阳笃学嗜古，以其先世蒹秋前辈著有《竹间十日话》，岁久代易，益多可纪。公余，遂纂次《竹间续话》四卷，予受而读之，狂喜累日。白阳好聚书，尤好钞书。于乡先进著述，恒重价罗致，见可喜者则按日录之不少怠。丁丑，与余同供职闽省府，府图书馆储有本省省、府、县志十数橱，人多以土苴视之，白阳则津津焉致力其中。迄今馆中借书卡片，白阳之名尚烂然也。则白阳聚书、读书、钞书，若是其劳且勤，宜乎著述有成。是篇搜辑宏富，蔚然大观。昔陈欣时节亭专抄明季遗书，不下数十种，钱警石《曝书杂记》谓若排比成书，亦谈氏《国榷》之亚。今白阳以闽人辑闽事，撷英捃华，益之以已之述著，以视节亭，其成就为何如耶?虽然，余于此重有感焉。白阳以贵介子，席丰腆之后，不与裘马翩翩者相追逐，顾独耽于故乡文献，而从事撰修。又余放荡颓废人也，白阳不鄙弃而加厚，复以序言见嘱。毋乃以余亦日钻于故纸之中而以嗜痂视之乎!此后升平有日，使吾二人亦如吾两姓先人故事，得共同策励学业，绍述先芬，暇则各出所作而共同商订，则其可喜者又当如何耶!
　　民国二十八年八月十日闽侯林家溱序

《竹间续话》卷一
　　


 福州　郭白阳撰
　　
　　
 
 

　　惠安郑半村祐善鼓琴。闻粤中有寡妇善《孤舟操》，乃至粤，屋比邻月余。得闻其音，即按节谱之以归。后游金陵，尝于月夜挥弦。名妓马湘兰窃听之，忽止不弹。曰：“有郑卫音，何也?”湘兰再拜乞授业。半村终以湘兰为教坊中人，不传之。李卓吾以半村琴与吾野画，称为惠安双绝。
　　莆阳陈师召音在京师，酷贫。所居与顾侍郎清相比。常于墙上作轮竿，以便投诗。名曰：“诗钩，”词林相传为佳话。弘治间，师召与李西涯诸名公最善。西涯尝得名马以赠之，师召骑入朝，归至门。成诗二章。怪而还其马，西涯问故。师召曰：“吾旧所乘马，朝回必成六诗，今马只成二诗，非良也。”西涯笑曰：“马以善走为良，此固非良耶!”师召唯唯，复骑而去。
　　余旬《徐五传》云：徐英，字振烈，侯官人。寓常丰里，里人呼之曰徐五。孓然一身，膂力绝人。为雇工，担谷上常丰仓，以糊其口。日晡则洗足、散发，读书赋诗，自歌自哭，数年不改，渐有知之者。曹雁泽先生闻而徒步访之，鐍户不能见。见破屋间柴门不正，题联曰：“问如何过日，但即此是天。”归而遇诸途，旁人指之曰：“此短衣敝履，高视阔步者，即公所欲见之担夫徐五也。”先生喜而揖之，携手再至其寓。拂草榻略坐，锉上无烟。以残竹支几，几上顽剑粗砚各一，败笔两枝，《春秋三传》、《管子》、《司马法》、《史记》、《汉书》、《荀子》、《董子》、《越绝》、《括地志》等书，残缺零乱，不及四十册。于每册空白处，则皆所作诗歌、古文也。先生因强之同至石仓园，并携其杂稿以行。为具衣巾，延之上座。梓其诗于《十二代诗选》。无何，流寇李自成陷都门。雁泽先生以里居孤臣殉节。振烈乃伏尸哀哭，自咬其舌，喷血数升，越三日亦绝命。士为知己者死，徐五固人杰哉!按：曹能始先生，字雁泽，其父曹极乃洪江卖饼者也。相传先生为塔江鲤鱼精。甲申之变，徐五携只鸡斗酒，径造先生西峰里第，排阖而入。见先生，惊曰：“吾办此奉祭耳，何尚在耶?”先生遂拜而就义焉。后数日，人见溪中有浮尸，著素衣冠，识者以为即徐五也。先生风流尔雅，末明死节，尤为闽人钦仰。不解当时何以有“帷薄不修、贪鄙成性”之语。又阅诸生吴子敬诗云：“崛起巍科最盛年，谈诗谈艺复谈禅。漫夸梨枣虚名盛，无奈桑榆晚节坚。当户桂兰难自画，出墙花柳伴谁眠。生平慧业销沉尽，玉漏更筹但数钱。”似此言非出无因。
　　方苞《望溪集》云：崇祯间，余中丞集生与谭友夏结社金陵。适黄公石斋来游，与订交，意颇洽。黄公造次必于礼，诸公心向之而苦其拘也，思试之。妓顾氏，国色也。聪慧通书史，抚节按歌，见者莫不心醉。一日大风雪，觞黄公于氏园，使顾佐酒，公意色无忤。而诸公更劝酬，剧饮大醉，送公卧特室。榻上枕、衾、茵各一。使顾尽弛亵衣，随键户。诸公伺焉。公惊起，索衣不得，因引衾自覆焉。而命顾以茵卧。茵厚且狭，不可转，乃使就寝，顾遂昵近公。公徐曰：“无用尔”，侧身向内，息数十转，即酣寝。漏下四鼓，觉，转面向外。顾佯寝无觉，而以体傍公，公俄顷，酣寝如初。诘旦顾出，始具言其状。且曰：“公等为名下士，赋诗饮酒，是乐而已矣。为圣为贤，成忠成孝，终归黄公。”及明亡，公系于金陵。在狱，日诵《尚书》、《周易》。数月，貌加丰。正命之前夕，有老仆持针线向公而泣曰：“是我侍主之终事也。”公曰：“吾正而毙，是为考终。汝何哀?”故人持酒肉与诀，饮啖如平时。酣寝达旦，盥漱更衣，谓仆曰：“曩某以卷索书，吾既许之，言不可旷也。”和墨伸纸作小楷、次行书、幅甚长，乃以大字竟之，加印章。始出就刑。其卷藏金陵某家。顾氏自接公，时自怼，无何归某官。李自成破京师，谓夫：“能死，我先就缢。”夫不能用，语在缙绅间一时以为美谈焉。按：石斋先生道周，善书法，尤以绝命词为最。初，唐王正位，先生以大学士督师衢州，兵败被掳，至白下，有门人傅对扬者，始终随侍。至临刑日，先生出纸录狱中诗三十首，系以跋，纸系高丽，横径尺余，直径倍之。临刑时犹置怀中，对扬收先生尸，得之。嗣，对扬亦殉难。迨清咸丰间，王壮愍公有龄抚浙，酷嗜书画。客有以万金购此纸饷公者。公喜极，就署建楼庋之，名曰：“黄楼”。未几，太平天国陷杭州，知公清白，戒下“勿取抚署物，违者斩”。渠师入署，公已殉难。即将遗物封识，觅其家还之，并加礼葬。探公怀，得此纸，知为公生平所珍爱者，遂并归焉。历传数世不失。先生夫人蔡玉卿氏石润能诗，书法学先生，造次不能辨。尤精绘事，尝作《瑶池图》遗其母太夫人，又有花卉十种，工致生动，每幅有四言绝句。末题“石道人命石润蔡氏写。”后此画归赵氏小山堂。
　　翁正春先生天启间乞归，年已逾七十，母逾百岁。率子孙奉觞上寿，乡里艳之。世传先生公车至苏州，缺资斧。有妓赠之金，先生感之，许以归娶。及登第，负约，枉道而归，妓死焉。有闽人自苏归，妓附舟至洪塘，入先生宅。先生适假寐，见之，惊觉。内人突以公子昏迷欲死状报。先生急入抱之，逾日而逝，竟无嗣，以为薄倖之报。后梨园竟有编成剧本者，先生之子孙百十人持械向剧场哄打，一时无敢再演者，久复如故。余考先生由教官大魁，年已四十余，剧之诬蔑乡贤，固不待辩，又至今戏班尚有演《金鸡山》全部者，谓先生初择金鸡山一吉穴，为洪塘民林子致祖地。先生欲以势得之，林无如何，至停其祖棺以待。适以小经纪到苏州，颇获利。有士人潘得隆者，贫甚，不能上公车。林遇诸饭肆，约为兄弟，资之北上，潘捷南宫。后官至吾闽巡抚，林以前事诉之。潘令择日营葬，而率城中文武各官及期同莅谒祭。先生坐视，不敢理之，云云。两者均为不经之谈，其科自有镇闽将军一人，其缪可想，司枋者亟当禁之也。
　　《施愚山集》载：林茂之穷老金陵，《冬夜诗》云：“老来贫困实堪嗟，寒气偏归我一家。无被夜眠牵破絮，浑如孤鹤入芦花。”夏又无帷帐，或遗之，则举以易米。予谓：“暑无病于寒无毡，君能守之，当为作计。”处士笑曰：“愿守之以虎。”客皆绝倒。予在豫章，为寄纻帐，书绝句其上。属同志者各题一幅，不问知为林先生物，即物之墨守可也。诗曰：“北窗高卧岂知贫，料理偏愁白发人。纻帐亲题林处士，草堂长伴百年身。”按：茂之名古度，福清人，父春元，皆名诗人也。为人慷慨，重然诺，笃于老友。惜其遇皆穷。侨寓金陵乳山，年八十，常纫一万历钱于衣带间。吴野人赋《一钱行》赠之。
　　退庵《金石书画跋》云：洪承畯，南安人，承畴弟。为诸生，有逸才。当承畴鼎盛时，承畯独闭关深山中，亲友罕见其面。一日，为承畴所逼见。承畯立山门外，拱手曰“两朝元老”，承畴鞫躬，赧然曰“一代罪人”，卒不能尽恳款而去，外间传为口实。按：承畴，万历进士，官至蓟辽总督。与清军战于松山，兵败被执。明帝以承畴殉国，予祭十六坛，承畴亦自分必死。清百计劝之，遂降。清初，开国规制多承畴所定。有说终清之世，满人不中状元。汉女不入清宫，为承畴降清之条件。尚顾及民族之念矣!承畯，字林士，号紫农山人，善花卉，比白阳而点缀却工，较南田而蹊径自别。盖寓勾染于写意者也。
　　侯官许氏，世以工诗画名。闺阁亦娴翰墨，风流儒雅，一时称盛。许豸字玉史，崇祯进士，历户部郎。有《春及堂诗》四卷。豸生二子：长友，字有介，号瓯香，善画竹，有逸致。小竹仿管仲姬，姿态尤佳。《有米友堂集》四卷。次宾，入清顺治辛卯举孝廉，官至御史。相传友以弟宾应清试，耻之。宾亦内疚。同居出入，不敢过友所居之拜云楼。于楼下特凿便门以出入。友子遇，字不弃，号真意，又号月溪。受诗于渔洋，得其宗派。善画松石，兼工梅竹，有《紫藤花庵诗钞》一卷。遇生六子，长名鼎，字伯调，雍正间举人，有《梅崖集》、《少少集》、《刺桐纪游》，工书画。鼎子良臣，有《石泉诗钞》、《影香窗存稿》。遇第四子均，字叔调，号雪村，康熙戊戌翰林，有《玉琴书屋诗钞》。均生三子：长雍，次荩臣，有《客游草》，三王臣，字思恭，号陶瓶，亦工诗画。乾隆五十年以七世同居，赐“海国醇风”。著有《陶瓶集》、《多佳楼诗钞》。子二，长作霖，有《桐花书屋诗钞》。次作屏，号画山，乾隆癸卯经魁，有《青阳堂文集》、《拜云楼诗集》。许氏家有“笃叙堂”额匾，为华亭董其昌所题，今尚在。又杨雪沧《冠悔堂书目》有抄本五，许合集二册。《笃叙堂许氏集》七册，久访之不获。
　　永福黄莘田先生任，初学书于林鹿原，后长洲汪退谷授以笔而书益工。先生无俗吏态，因为上官不喜，以纵情诗酒被劾，即以劾语饮酒赋诗，不理民事。奉旨革职，自旌其舟归。筑“十砚斋”于会城光禄坊，与其侍儿金樱、长女淑窕、次女淑畹唱和其中。真有雅入⑴深致。闻先生之令四会也，过苏子美沧浪亭，张《西湖杂诗十四首》于壁。江浙诸名士聚观之，首唱曰：“刺史笙歌学士禅，倪迂杨铁竹枝篇。只今耆旧无新语，风月销沉四百年。”怒而詈曰：“何物县官，狂言乃尔”。既复唱曰：“画罗纨扇总如云，细草新泥簇蝶群。孤愤何关儿女事，踏青争上岳王坟。”乃曰：“有此俊诗，饶他目中无人。”又先生有《咏杨花》诗曰：“行人莫折柳青青，看取杨花可暂停。到底不知离别苦，后身又去作浮萍。”江淮间咸相传诵，目为“黄杨花”。时先生方应京兆试，下第南归。资斧告绝，不得已往谒吴仲允。名晟，山阳人二人初未相识也，仲允曰：“君即赋杨花永福黄诗人耶!望子久矣。”商之夫人，举钗环付质库，得金百两，为偿舟中逋。居久之，资送归闽。是先生诗脍炙四方，不独倾倒闽中已也。余曾于旧家赠其墨迹一帧，行书苍老，题诗云：“堂堂八十有三年，猿鹤沙虫几万千。老尚退藏如处子，病还狡狯作顽仙。身游汗漫无边界，手卷咿唔未了编。休笑龙绳才梦醒，有人求梦不曾眠。”下书“八十有三自寿作，乾隆乙酉十二月十一日香草老人任”。有“黄任之印”、“莘田”两章。上端有“古欢堂”长方章。按：先生卒年八十六，是诗为《秋江集》所遗。其墓在西门外丞相坑，荒芜不堪。墓碣犹可辨，为仁和许某所书，曰：“清敕授文林郎、四会知县、重宴鹿鸣、十砚老翁黄公寿藏。”
　　沈归愚选《国朝诗别裁》，其义例凡见存者不录。而黄莘田先生诗独选焉。孟瓶庵先生尝致莘田书云：“归愚选先生诗，固以为六十年前旗亭传唱，必已超埃而游阊阖，讵知绿鬓婆娑，尚抱膝长吟于乌山白水间也。”传者颇以为笑。
　　侯官萧长源先生震，康熙间以御史巡盐两淮，归至仙霞岭。耿精忠使人遗以锦蕃步障，广可数亩。先生故豪侈，得障即大征菊部，留连数日。精忠变，为所害，籍其资得三十万，环首于乌石山之邻霄台。先是，先生倡议修复道山，建邻霄台，勒百字碑纪之。并书台柱一联云：“但愿桑麻成乐土，不妨诗酒上邻霄”。至是有人易“诗酒”为“尸首”。谢古梅阁学登邻霄台吊先生诗，所谓“荒台草木千年恨，乐土桑麻一梦中”是也。先生著有《道山纪略》，述乌石山事迹颇详，传本甚罕。
　　孟瓶庵先生超然，家世寒微。封翁充藩署茶役，而醇谨有士风。先生每外出会文，日未晡。封翁必篝灯俟于门，先生知之，后辄不待晡而归。及联捷进士，入翰林，历四川督学。而封翁犹及见。先生负绅耆重望，为世所矜式。道光间陈恭甫编修寿祺主修《福建通志》，或有欲沿《宋史》之例，立“儒林”、“道学”二门。编修谓“儒林”可以包“道学”，不必复立“道学”之名，毅然删之。时梁芷林中丞章钜假居里中，谓“道学莫盛于宋，亦莫盛于闽。此在他史可无，而在宋史则应有，在他志可无，而在闽志则应有，不可删也”。编修曰：“然则本朝何人可称道学?”中丞曰：“如瓶庵先生者，优入之矣”。此虽两氏意见各歧，然而先生文学，固为儒林所宗也。
　　尝阅小说，有《包公案》、《施公案》者，梨园每以演戏。施公即晋江施公世纶也。《郎潜纪闻》载：公当官实廉强能恤下。初知江南泰州，值淮安下河被水。诏遣两大臣莅州督堤工。从者驿骚闾里。公白其不法，治之。湖广兵变，援剿官兵过境，沿途攘夺。公具刍以应，而令人各持一挺⑵，列而待，有犯者治之，兵皆敛手去。守扬州江宁，所至民怀。以父忧去，乞留者万人，不得请。乃人投一钱，建双亭于府衙前，名“一文亭”。累迁督漕运。奉命勘陕西灾。全陕积粮多虚耗，而西安凤翔为甚，将具疏。总督鄂海以公子知会宁也，微词要挟。公笑曰：“吾自入官，身且不顾，何有于子。”卒劾之。鄂以失察罢。按：先生为靖海侯琅次子，生平守“不侮鳏寡，不畏强御”之旨，故二百余年俗口流传。比之宋包孝肃，至今不泯也。
　　林文忠少穆戍西域时，南中绅民有募集赎锾之举。不期而会白金至数万。公闻之，邮书婉谢。未几赐环而重膺节钺。计公历任巡抚总督者凡十三省，其事迹彪炳于世，尤以禁烟驰名海内外也，诗宗白傅，书体欧阳，其翰墨至今人宝之。闻幼时过某显者家，某见公器宇非凡，试出对云：“鸭姆无鞋空洗脚”。公应曰：“鸡公有髻不梳头”。显者知其必贵，乃令伴诸儿读，时仅十二龄也。《暝庵杂识》云：文忠才质宏达而学务缜密。每见客，必详问其生平及技能嗜好，与所遇山川风俗，所交豪杰。退即令记室籍，凡四人专司其事。斋中置大柜、函子、箱十八。分省以藏籍。有所资考，按籍厘然。家居在官，常以搜访人才、周知庶务为事。故所至，事无不办。
　　王梅林先生燮，壮愍公有龄之父也。幼孤，母太夫人矢节鞠抚。顾家贫如洗，乃为人漱浣，藉得微资度日。竭力撙节，以充先生学金。时有刘孝廉者，设塾于择日街营尾。太夫人遣先生就学焉，每日亭午，塾徒咸归膳。先生必后诸同学而散。其来也，必先诸同学而至。师怪其疾，询之，则以饭捷对。既而，其归愈迟，来亦愈速，师疑焉。时先生居于西门保定巷，往来取径城边曹，止人家门首阶上，凝坐不动。师默然返，转瞬而先生至矣。师问何其疾也，先生复对如前。师笑曰：“尔胡诳我，尔向者不于五十三块石城边曹道中，旧有石五十三块，纵横相同，故名。一人家门首凝坐不动乎!”先生知师悉其隐。怃然曰：“实告丈，家贫无立锥，赖母为人浣浣，得资度日，日仅早晨一炊。晚间每人进光饼二块，热水一瓶，不焚膏即寝，午餐无有也。”师慨然曰：“尔一贫至此耶?吾曩弗知，故受尔金，今可已矣!归告若母，明日以往，尔即在此午膳。家如无事，亦不须归。寄宿塾中，用功益便也。”先生归白太夫人，太夫人喜。自是先生食宿皆资于师。师性拘谨，衣冠必正，瞻视必严。徒之短服上课者，辄拒入门。而先生每季仅有一长衫，无可更易。每值浣浣，必晚告归，夜张瓦屋上风干之，以供翌晨之服，惟恐因此费时旷课也。久之，师察其勤勉，知为令器，以女字焉。先生性孝，稍长，哀母青年苦节。每值朔望，辄祷于西城关帝庙者有年。寻应童子试，获冠军。既掇巍芹，旋领乡荐。闽抚颜公闻公才，礼致幕中。时有举人大挑之制，先生应挑一等，出宰云南，终于甘肃平凉太守。此事闻之先生后人云。
　　闽臬钱寿椿者，赀郎也。闽县林希五先生雨化，缘事听谳。知事有私，语刺钱，钱坐以罪，戍口外。后钱升布政司，以赃弃市，其子由闽充军罪。希五先生以仁宗登极赦归。逆旅相遇，询知其为钱子。大书于壁曰：“八百番镪亦小哉，忍将名教委尘埃。可知天道循环处，我正归时汝却来。”子敬缄亦以科场违制受枉遣戍。比赦归，抵螺江日暮，父母已寝。敲门曰：“儿赦归矣!”父母答曰：“明旦见我”。即跪门外，达旦始入。又闻先生终身食粥，客来添水不添米。
　　侯官林冰如先生光天以工白字诗，名噪一时。李邧斋布政赓芸之狱，实迫于总督汪志伊。论者冤之。清廷命使查办，福州士庶千数百人顶香遮道，讼方伯仁贤，愿建遗爱祠。使者据以入告，狱遂伸，祠亦立。实先生为之倡。先是，先生以杜牧之诗改易数字，作白字诗云：“清明时节雨霏霏，路上行人哭布司。借问冤家何处是，路人共指汪志伊。”道路传闻，使者已耳熟人。即以是诗定谳，而诸以为有鲍司隶举幡太学之风。群因此重先生。此道光间事。先生著有《冶麓草堂诗钞》。先光禄公为之传，又以闽腔方言编《番薯粿先生歌曲》一册，诙谐绝作，寓警世之意，脍炙人口，惜未有能刊传之也。
　　道光甲辰，闽县戴芷农成芬、陈心平芝田、侯官徐一鹗云汀、林洛西瀍、蔡澧兰香叔、严鸿谟秋屏诸先辈结“榕阴吟社”，以落叶为题，征及十郡，得诗一千三百首。时先光禄公旅游杭州，邮寄评定。余曾购刻稿一册，诗仅四十余首，不拘体韵，不录姓名。每诗下列卷数，盖即评取本也。《葭柎草堂集》有序，其中“非衣子”即林洛西先生也。诗云：“霜信觉已紧，西风况复生。满阶闲不扫，众树冷无情。夜雨秋窗响，斜阳古驿明。频年感飘泊，物候客心惊。”公于千余卷中录为第一，遂与订交。先生居安民巷，因公常来栖息，署名曰：“秋来堂。”著有《秋来堂诗》二卷、文二卷。”
　　林汾贻出示《西湖社诗存》，其册面有题一绝云：“谈诗世已歇唐音，秋雨摩娑此断琴。妒汝生前见清晏，兰言投契鹤鸣阴。己巳秋日，读西湖社诗纯叟题。”不知谁氏也。西湖社始于道光甲辰，倡和者刘鲁汀端、沈桐士绍九、周少绂麟章、萨树堂大滋、陈朗川福嘉、陈亦香崇砥、陈幼农隅庭、林颖叔寿图、孙谷庭翼谋九诗人。其址在荷亭。光绪辛巳，林渭如、陈礼刚二丈于大梦山麓购萨氏地筑室。颜曰“西湖社”，成旧志也，并设龛以祀九诗人，亦小西湖之故事。
　　沈文肃公葆桢以乡荐绅，被旨为钦差大臣。省大吏以降，皆畏且忌。藩胥陈大义平日挟制上官，以刻蠹起家。一日以舞弊见忤文肃，立逮之至，数其罪，以军法从事。方伯为之哀请，不听。方坐堂而封翁手书至，文肃致座偶⑶，卒判诛毕，发封。翁书固为某缓颊也。又有一同乡至交，以知府需次山西。过文肃，乞函致西抚先容。文肃笑不应。徐检尺牍三四函示之，则西抚托情未报者也。因对之曰：“彼若受而应之，吾何从施面目。君第去，若无所事，吾当按月资给。”君遂以四百金赠其行李。廉访元度，文肃夙称骨肉交，荐一族子至江宁，留署数月。文肃忽调询之，“若家几人，岁需若干足资生计?”对以百金足。文肃立出千金助之归，不予差遣。其性刚如此。吾乡人士多结社为折枝吟，即诗钟也。文肃喜此，且工。为船政大臣时，每日公毕，即与署中文士拈题限字，夜刻烛若干长为度。一夕拈“白南”二字，雁足为题，构思竟夕，苦无佳句。至鸡声报晓，忽得一联云：“一声天为晨鸡白，万里秋随朔雁南。”前辈之作，又有可纪者，如《女花二唱》初唱第三卷云：“青女素娥俱耐冷，名花倾国两相欢。”听者已叹其集句之工。第二卷云：“商女不知亡国恨，落花犹似坠楼人。”听者皆拊掌叫绝，以为无能出其右矣。及唱元卷云：“神女生涯原是梦，落花时节又逢君。”则无不惊服者，此三联皆集唐人句，而一联佳于一联，所谓妙手偶得之也。今诗钟遍及各省，而闽派独盛、独工。
　　沈文肃夫人，林文忠公之女也。随军江西广信，太平军迫境。夫人以血书乞饶公廷选援，才识称于世。书云：“将军漳江战绩，啧啧人口。里曲妇孺，莫不知海内有饶公矣!此将军以援师得名于天下者也。此间太守闻吉安失守之信，预备城守，偕廉侍郎往河口筹饷招募。但为势已迫，招募恐无及。纵仓卒得募而返，驱市人而战之，尤所难也。顷来探报，知昨日贵溪失守，人心皇皇。吏民铺户，迁徙一空。署中僮仆，纷纷告去。死守之义不足以责此辈，只得听之。氏则倚剑与井为命而已。太守明早归郡，夫妇二人，爱⑷国厚恩，不得籍手以报，徒死负咎。将军闻之，能无心恻乎?将军以浙军驻玉山，固浙防也，广信为玉山屏蔽。贼得广信，乘胜以抵玉山，孙吴不能为谋，贲育不能为守。衢、严一带，恐不可问。全广信即以保玉山，不待智者辨之。浙大吏不能以越境咎将军也。先宫保文忠公奉诏出师，中道赉志，至今以为心痛。今得死此，为厉杀贼。在天之灵，实式凭之。乡间士民，不喻其心，以舆来迎赴封禁山避贼。指剑与井示之，皆泣而去。太守明晨得饷归，后当再牍奉迓。得拔队确音，当执爨以犒前部，对使百拜。为七邑生灵请命，昔睢阳婴城，许远亦以不朽，太守忠肝铁石，固将军所不吝与同传者也。否则，贺兰之师，千秋同恨，惟将军择利而行之。刺血陈书，愿闻明命。”饶公得书驰援。七战而围解，名闻天下。
　　龙溪李凤冈先生成，少讲考据之学，晚而精研内典。自廉州守罢归，居京师。取东坡诗“万人如海一身藏”之意，颜所居曰“海藏书屋”。既老，步履弥健，登山若飞。常以书画自娱，画有元明诸家之长，著有《岭云轩琐记》八卷，周凯《内自讼斋文集》载先生逸事云：余既为龙溪李凤冈作《花甲图赋》，以示庄生诚甫。生曰“中正闻之父老云，先生家素裕，族大而悍。与其仇，时持械斗。父谨愿不能制，复为仇家所陷，系于狱。适先生成进士，官中书归。父当戍，哭于郡庭曰：“他不敢言，愿代父罪。”吁号一日，守为之动。乃脱之，先生奉亲家居凡十年，宗族为之稍辑。后父死，奉母居乌石山。妇与母相继卒。有子二。后入都，官刑部，慎于权粮储，一旦引疾归，家人不知也。僚属与大吏皆强慰留之，许奉文入都起复。至则不投，居都中二十余年，复有子三人。为生圹于西山枣林村。一旦，谓其乡之计偕将归者曰：“姑少待，吾将送君子新店。”不语妇而行，及觉，子追之山东旅馆中。曰：“吾返吾乡，吾自有志，尔勿吾念。”比归，长子已死，惟孙在焉。遂主霞浦书院，终岁居之，以教后学。著有《三教同源说》，接人以和，而待家人极严，有过呵责不贷。侍者言终日未尝见先生有倦容，年八十八，读书不辍。吁!如先生者，亦异人哉。
　　侯官何棣士刺史萼联，嘉庆庚辰进士，官山东莒州知州。文采风流，工诗善画，尝客游金陵。值都人士以白莲命题联咏，就正于袁简斋旧姬钟氏。推棣士压卷，一时有何白莲之称。其中名句如“闲云都在水，凉月总如秋。”
　　闽县陈望波尚书若霖，官刑部侍郎，惟日坐司廨理牍。时和珅方赐死，其仆刘秃已拟远戍。故事，凡遣犯由提牢官点交，差役解往顺天府衙门发配，司官弗与闻。是日适公当月，念刘系重犯，躬自押往，索取顺天府收文而还。旋有科道参奏遗⑸犯刘秃声势尚赫，临行夹道饯筵，拥挤不绝，以致发配三日尚未出京。仁宗震怒，立召刑部各堂官，斥以所司何事?各堂官噤无以对，磕头出。即联骑入署，立传各司官诘之，司官亦皆茫然。时公方上堂。堂官厉声曰：“汝于某日当月呼?”曰：“然”曰：“刘秃之事发矣，尚不知乎?”曰：“顷悉知之，但咎在顺天府衙门，与本部何干?与当月者又何干?某日，刘秃出禁，司官即于是日亲身押交顺天府衙门，并立取到印文为据，尚书何惧乎?”因就怀中出一纸上呈。堂官皆冁然曰：“是不难覆奏矣”；事遂解，于是合署上下，无不知有福建陈老爷者。又闻公任粤臬时，问刘心香先生曰：“按司前有某号典铺尚在否?”先生曰：“公何意此”?曰：“店中有看赃一老人家，好极。我在鼓楼前文昌宫内读书，天暖则以冬衣赎夏衣，其人必详算本息赎出。天寒我以夏衣赎冬衣，其人亦如之。”曰：“陈先生必不负我。”票中写一信者，前辈将事之慎与不忘旧也如此。
　　林欧斋先生寿图，前身为黄鹄山僧，因自号黄鹄山人。少，家极贫，无以为食，尝谋自尽，为其舅所救。后与舅同榜。传先生胸前生一痣，生平遇吉事则色红，遇凶事则色黑。有梦无不验，自知死期，亦具异禀也。光绪初，左文襄宗棠督陕甘时，先生为布政使。一日文襄招饮，左右报某处捷音至，先生颂其神算。文襄拍案大声曰：“此诸葛之所以为亮也”，已而，藏⑹否人物，文襄谓时下诸贤，类皆自称诸葛。先生亦拍案曰：“此葛亮之所以为诸也。”文襄以其讽已，衔焉。后竟摭事劾罢之。先生宅在石井巷，初得欧阳修滁州画像。念已少孤，藉母教成立。与欧阳身世相类，因名读书处曰：“欧斋”。祈文端隽藻书题勒石，今斋易姓而额如旧。
　　侯官林芗溪先生昌彝，幼孤，母吴太安人督课甚力。宗中或贾于外，为言乃兄，谋挟俱去。母初争之，不胜，愤而自投于井。家众大骇，亟援之起，而共赀先生卒业。及游京师，绘《一灯课读图》以述德。又尝以所居楼屋对乌石山，积翠寺时为英人所据，愤然心伤，绘《射鹰驱狼图》以见志，一时题者甚众。著有《射鹰楼诗话》。
　　林希村晸家居时，与林怡庵葵、林枳怀在澧、叶与恪滋昌、梁开万亿年诸老结酒社。日高睡，起即登酒楼，终日痛饮，醉则歌呼笑骂，必夜深乃扶醉而归，归则寝，明日又往矣。希村为勿村中丞之仲子，中丞甚严正。一夜闻其打门醉归，问曰：“何人?”仆曰：“少爷也!”叱令之进，以“少爷酉卒”命对，曰：“能对免责。”希村应曰：“太子申生。”
　　张亨甫先生际亮，号松寥山人，建宁诗人也。在京师时，一日，忽有所不慊。戒门者谢客，独招所喜歌郎六人，命酒为长夜饮。濒散，搜箧出朱提，令各挟十金以去，乃酣睡。及醒，仆人告米尽，则囊空无以应也。执⑺友某闻之，继粟继肉，私为部署。而先生弗问也。曾宾谷鹾使在京师，闻先生名，招饮，同坐皆知名士。曾以名辈显宦，纵意言论。先生心薄之。曾食瓜子粘须，一人起为拈去。先生大笑，其人大惭，曾不欢而罢。明日先生投书责曾数百言，曾怒，毁之于诸贵人先生，以是负狂名。慨当时诸公好士而无真识，曾不如其好色也。所著《金台残泪记》、《南浦秋波录》。笔力古艳。自署华胥大夫。识者知先生之所志远矣。先生殁，其妾蒋氏在淮，甫逾笄，闻之大恸，誓死守。或劝之嫁，乃祝发为尼。小婢感焉，亦削发。河漕二师⑻及善先生者，咸重其才、高其义，又叹异蒋氏，皆怜而资之。一时歌咏其事者甚众。又闻有雪娘者，以先生故，名大噪。事先生甚谨，后密从某君去。
　　闽县林植斋培基，以武科第三人及第。尝携妾至山东，宿逆旅。一日他出，有同舍窭人屡搴帷作平视。妾怒，诉之林。林径登寓楼寻窭人。窭人蠢蠢，无所陈辩，林拳殴之无数，窭人一无声响。林既下，手足如病风痹，不能动。逆旅主人曰：“楼上老拳师也，哀之尚得生。”因以人示意。窭人曰：“必其妾氏哀我。”妾不得已，道歉焉。窭人下为抚摩，旋愈。且戒之曰：“勿酒，勿近妇人，病当已。不尔，亦殆。当时不敢以一指加君，尚委顿如是，然国家尚武，固以弓马之力为武耶?则老夫不能解矣”。
　　侯官杨子恂先生仲愈，同治癸未朝元，才名满海内。好客喜声妓，挥金如土。亦杜牧之、韩熙载一流人也。工楷书，诗风华流美如其人。合肥李筱荃抚浙时，为母太夫人庆寿。先生代其弟豫庭撰祝联云：“正普天教孝，庆衍宫闱，二圣与龄，一人锡福，百僚作颂，万户称觥，萃古来异数恩荣，海宇绣衣，惟母寿跻无量佛；为当代生才，祥开河岳，东平瓯粤，南靖荆蛮，北定燕齐，西绥溟澥，合门内中兴将相，湖山彩服，我公身领大罗仙。”中丞大加赞赏。称觞毕，犹高悬堂中不撤焉。又闻沈文肃公总督船政时，尝札先生赴沪采办铜料，先生竟将其款挥霍殆尽，贻误工程。文肃震怒，派员严缉追缴。先生禀求贳其罪，有云：“羁囚越石，感大夫一日之知；废将李严，备丞相他时之用。”文肃心动，怜其才而缓其狱，先生乃多方弥缝，逍遥幸免，卒年四十九。张香涛挽之，有“殿上群推杨汝士，人间无复杜司勋”云，盖癸亥廷试，张名居第二，隐寓压倒元白意也。著有《剑秋阁吟存》。
　　南台田当状元埕，以黄菊三先生培松中状元名。先生当清西太后秉政时，以武举会试京师。廷试日，由某亲王面试刀法。舞方半，偶一失手，刀锋从靴旁倒触于地，先生急以足蹴之，刀复起。亲王诘之，先生一时心灵口捷，即以健雕垂翅对。谓非寻常刀法所有，王以艺有特长，奏请置第一。先生既得元归，辄举其事告人，以为笑谈。
　　李星村先生应庚，喜邪游。其兄作令皖江，资给颇丰，尽付缠头之用。以杜牧之、柳耆卿自命，与台江校书张锦云有长生七夕之约。所居曰“餐霞楼”，朝夕二人书声相间也。未三年而锦云竟死，先生图其影为长卷，葬之于天宁山。山对过有酒楼，先生饮其上，必酾酒隔江遥酹之。岁时致祭，尝有《祭冢诗》云：“原头宿草不重肥，我亦人间万事非。有墓清明来一恸，无家魂魄汝何依。零星挂纸冥资薄，仓卒焚香野祭微。岁岁萧郎代添土，可怜故鬼尚啼饥。”可谓酸辛之极。晚景穷困，无家可归，寄食于友朋以终。著有《琴寄老人诗剩》。
　　林琴南先生纾七岁从师读。师贫甚，炊不得米。先生知之，亟归，以袜实米，满贮，负以致师。师怒，谓其窃，弗受。先生归以告母。母笑曰：“若心固善，然此岂束脩之礼。即呼佣赍米一石致之，塾师乃受。先生既长，家世亦穷困，乃授徒奉母，苦不给。一日，有卖菜佣弛担息其门首。出见与语，菜佣自言家止一母，负贩所得以甘旨外无他求。先生叹曰：“若然，若固我侪之友也。”菜佣谢弗敢。先生曰：“若无然，我侪操业不同，能孝母则一也，我今友汝矣。”黄秋岳表叔《花随人圣龛摭忆》云：世但知畏庐先生以译《巴黎茶花女遗事》始得名，不知启导之者，魏季渚先生瀚也。季渚先生瑰迹耆年，近世所无，时主马江船政局工程处，与畏庐狎。一日，季渚告以法国小说甚佳，欲使译之。畏庐谢不能，再三强，乃曰：“须请我游鼓山乃可”。季渚慨诺，买舟游，载王子仁先生寿昌并往。强使口授而林笔译之。译成，林署“冷红生”，子仁署“晓斋”。以初问世，不敢用真姓名也。事在光绪丙申丁酉间。按：琴南先生译欧美小说凡百有二十三种，皆运笔脱手成篇。未尝不绳以古文义法，尝自撰《冷红生传》云：“冷红生居闽之琼水，自言系出金陵某氏，顾不详其族望。家贫而貌寝，且木强多怒，少时见妇人辄踧踖匿隅。尝力拒奔女，严关自捍。嗣相见，奔恒恨人。迨长，以文章名于时。读书苍霞洲。洲左右皆妓寮，有庄氏者，色技绝一时，夤缘求见，生卒不许。邻妓谢氏笑之，侦生他出，潜投珍饵，馆僮聚食之尽。生漠然不闻知。一日群饮江楼，座客皆谢旧昵。谢亦自以为生既受饵矣，或当有情，逼而见之。生逡巡遁去，客咸骇笑，以为诡僻不可近。生闻而叹曰：“吾非反情为仇，顾吾褊狭善妒。一有所狎，至死不易志，人又未能谅之，故宁早自脱也。”所居多枫树，因取“枫落吴江冷”诗意，自号曰“冷红生”，亦用志其僻也。生好著书，所译茶花女遗事尤凄惋有情致。尝自读而笑曰：“吾能状物态至此，宁谓木强之人，果与情为仇也耶!”则先生亦自以茶花女遗事为得意之笔矣。
　　严又陵先生复，少师事同里黄宗彝治经学。沈文肃初创船政，储海军将才。先生应考，试题“大孝终身慕父母论”，先生成文数百言以进，为文肃所赏，用冠其曹。时年方十四也。卒业，被派赴英，入格林海军大学。学成，李文忠伟其能，辟教授水师学堂。然先生终以学不见用，乃殚心著述。举中外治术学理，靡不究极原委。抉其得失，证明而会通之。数十年来，治西学者，无其比也。所译有《天演论》、《原富》、《群学肆言》、《社会通诠》等书，风行海内。陈韬庵太傅尝称其“文章光气长垂虹”，曩所读之战术、炮台诸学则反为文学掩矣。闻袁项城称帝时，戴袁者欲资之以称制，遂窜其名于筹安会中。先生始终不莅会，袁氏又屡以示意。先生告之曰：“吾固知中国民智卑卑，号为民主而专制之政不得不阴行其中。但政体既变已四年矣，袁公既有其实，何必自居其名。且此时欲复旧制，直同三峡之水，已滔滔流为荆扬之江，今欲挽之使在山，为事实上所不可能。必欲为之，徒滋纠纷，实非国家福，不特于袁氏有大不利也。”未数月，又遣人敦请先生以一篇文表示劝进之意。先生慨然曰：“吾所欲言者，早已尽言之矣，必欲以吾为重，吾与袁公交垂三十年，吾亦何所自惜。顾吾生平不能作违心之事，欲吾为文，吾无著笔也。”自是之后，闭门谢客，不愿与闻外事焉。
　　郑稚星先生孝柽，少负诗才。传先生有钟姓中表妹某，贤而艳。其父苛于择婿，年二十未嫁。既见郑，心许。将缔姻，好女遽萎谢，寄柩于西湖开化寺。先生日备花果致祭痛泣，数月，眠食失序，形容俱嬴。戚友知之，咸劝出游。先生临行，复携酒食奠之。题诗寺壁，长恸而去。诗曰：“断云一往了无痕，踯躅湖濡昼易昏。山槲叶黄词客面，水葓花瘦女儿魂。上方听法依清呗，他日寻诗拂短垣。谁为留行行不得，痴禽亏汝太温存。”时光绪甲午十月也。后十九年壬子九月，先生返里，过湖上，柩犹未葬。复题诗曰：“曾闻共命是频伽，啼落陀罗一树花。七字题诗犹完壁，廿年归客已无家。远峰染黛眉如语，旧事成赓眼欲遮。只有湖波流不尽，照人青鬓点霜华。”二诗怨慕哀艳备至。后王碧栖先生楷书其诗，刻于石。并系以跋云：“开化寺壁旧题有二诗，怨艳凄馨，读者为徘徊不已。岁乙卯，治西湖公园，梵宇重新，墨迹遂灭。二诗流传海内，而咫尺莫觅爪尘，致足惜也。补书嵌之寺壁，用识遗踪云。”余又闻董蛰义先生言，郑之题壁诗实在公园未修前游开化寺，晡时于白云堂积柩庑次，见一丽姝，淡妆楚楚，徘徊其间。疑而即之，空无人影。询寺僧，亦以未见对。因感而题诗，初非别有所托。此先亲告人者，并录之以存西湖佳话。
　　陈石遗先生衍，幼受学于其兄书，为诗宗陈师道，名称海内。尝以唐、宋、金诗有纪事而元独无，乃旁逮考据，辑《元诗纪事》二十四卷，光绪间，两湖张之洞辟召为从事，客武昌，谒嘉兴沈曾植。曾植见刺，张目视曰：“岂著《元诗纪事》陈衍耶?是固吾走琉璃厂肆，以朱提一流之所购读者。”乃过从欢洽，先生夫人萧氏道安，亦能文章，好考据之学。尝戏为先生作命名说曰：“君名衍，喜谈天似郑衍，好饮酒似公孙衍，无宦情、恶铜臭似王衍，对孺人弄稚子似冯衍，恶杀似萧衍，无妾媵似崔衍，喜汉书似杜衍，能作俚词似蜀王衍，喜篆刻似吾邱衍，喜《通鉴》似严衍，喜今古文《尚书》、《墨子》似孙星衍，特未知其与元祐党人碑之官者陈衍何所似耳，请摹其字以为名刺何如?”及道安之卒也，先生乃题其后曰：“中年丧偶，终不复娶，又绝似孙星衍，而非先室人之所及知也。”为赋萧间堂诗三百首哭之。柯凤老诗所谓“哀蝉一诛三千字，岂独能伤奉倩神”者也。夫人著述甚多，其《然脂新话》皆叙妇女宫闺事，文字隽妙。
　　王又点先生允皙，号碧楼。禀才俊逸，聪明绝世，而骀宕不羁，风流自喜，固一代之名士也。晚年，寄情风月。其轶事，里中人多能述之。将纳某姬，友人均加规劝，先生弗顾，卒如其愿。尝有诗云：“已放杨枝岁，偏迎桃李时。若非见颠倒，反谓得支离。四面纵君看，寸心不自疑。尊前如自问，暂笑总强悲。”即其纪实之作。平日最眷某商人妇，有同生同死之盟，病骨支离，尚难忘情，犹以三千金遗之。挽先生诗者，有“乱后都无避足地，老来惟有养颐天”，盖指此也。先生工填词，独嗜白石，著有《碧楼诗词合刻》，与陈韬庵太傅最为神契。太傅闻先生逝，感痛良深，填《水龙吟》唁之云：“十年望断来鸿，发函乃出弥留顷。苍凉掩抑，死生之际，一何神定。我招魂，海天飞雹，巫阳焉讯念。百回千那时，情味盈眶，泪如泉，迸石帚。　情狂无命凭，荒波日亲，蛙黾颓唐，尔许不应，真个江郎才尽。丛稿谁收，审音刊字，吾独能任。却自怜老耋，君还舍我就何人，正苍凄楚，顿见衷情。”
　　姜白石《石帚词》，如野云孤飞，实造圣境。为词数十阕，皆朱弦洄磬之音，耐人诵读者也。表叔黄聆风先生选词俪句，长于咏叹铺叙。托抒孤悰，尤多凄惋之作。既善集联，复喜书联。妙构名书，并称于世，录所见于后。其一云：“候馆吟秋，离宫吊月，别有伤心无数；朱户黏鸡，金盘簇燕，空叹时序侵寻。”其二云：“桂华疏淡，珠斗阑干，正思妇无眠，香篝夜闲鸳被；杜若侵沙，翠尊易竭，叹幽欢未足，歌扇轻约飞花。”其三云：“空城晓角，数骑秋烟，去得几何时，淮左名都，却笑英雄无好手；玉友金蕉，十年幽梦奈未成归计，五湖旧约，又将愁眼对东风。”其四云：“最可惜一片江山，空有古木斜晖，愁损未归眼；更何必十分梳洗，凝想明珰素袜，唤起淡妆人。”其五云：“问后约，空指蔷薇，杨州柳，忽相思，更添了几声啼鴂；向秋来，渐疏班扇，金陵路，屡回顾，最可惜一片江山。”其六云：“唤起淡妆人，曲曲屏山，细洒冰泉，湘竹最宜欹枕；追念西湖上，疏疏雪片，缓移筝柱，歌扇轻约飞花。”其七云：“云曰归欤，正荔枝初熟，高柳垂阴，倦网都收，遍舟⑼仅容居士；旧游在否，看槛角萦红，疏柳吹绿，幽禽自语，此地宜有词仙。”其八云：杨柳娇痴未觉愁，帘寂寂，梦依依，为君听尽秋雨；鸳鸯独宿何曾惯，浪粼粼，荷冉冉，谁解唤起湘灵。”每联附短跋，语句清丽。先生骈文诗词皆工，久寓都门，有名士风。曩南归登石鼓、游百洞、余侍焉。今墓木且拱，回首都如梦影。著有《南游草》、《花随人》、《圣龛摭忆》。
　　词人郑天放丈，老景萧条，居善化坊，破屋两堵，一榻一桌，列残书数堆而已。丈盛年，风流倜傥，喜冶游。其《蝶恋花·有赠》云：“阿瑟年华三六数，酒暖香温，那识愁何处。一意娇憨，浑不悟，粉奁却有伤心句。携得琼箫花外度，小字乌阑，谱自阿农著。为待燕归慵不去，倚楼双鬓如轻雾。”词婉而丽，时人称为“郑轻雾”。
　　何枚生丈振岱，字心与，晚号梅叟，谢枚如先生之高弟。与先公为神交。民国初年，国事奠定，乡之诗人多半里居。丈因与先公及王又点允暂、陈叔伊衍、叶伯聪心炯、林则铭大年、林宗泽平冶、周雨渔愈、郑无辩容、龚惕庵乾义、刘筱云崧英诸前辈结自闲诗社。初集于城南沈叔眉公祠，次集于于麓化城寺，三集于豹屏山看梅，四集于西湖镜湖亭，五集于乌石第一山房，时余少，间亦侍游。今回首三十余年事，而自闲诗老，凋零殆尽。存者独丈一叟而已，不禁神伤。丈晚年肆力于词及画，尝为先公写墨梅一箑，并录《东风第一枝·忆梅词》其上云：“绿鬓斜欹，红心暗沁，娉娉忆傍檐甃，寻踪翠毂芳尘，炫目玉虬、争画虚廊。笼里看啅雀，因风飞骤，正向晚月丽烟柔。壹掬春愁，漱逗归梦好，南枝袅。遍离绪积，北溟寒，又年芳腊底，江鱼客趣，雪中蓟酒，销魂依旧。算此际，新开时侯。甚绮窗消息来迟，不念咏花人瘦。”时年七十三作也。先公诗，素不轻出示人，独以全稿就正于丈。丈既选并序之，致函云：“大稿全出性情，不事摹仿前人，自然高贵。时贤何足望君项背?序未征君意，原是恃契妄为也。”迨先公殁，丈复索诗稿，更为审定而重为之序，并选诗若干首，刊于所著《榕南梦影录》。前辈不忘旧，殊可感也，因志之。
　　王友乔倩名迈，字达之，子仁先生寿昌之季嗣也。性富情感。家有婢，艳而荡，乔倩眷之甚。母氏知而嫁之，误适荡子，不安于室，卒沦落风尘。乔倩思不忘怀，因而善愁多病。尝有《金缕曲·题照》云：“恰是霓裳侣，问几时，瑶台岑寂，误来尘土。一片幽怀应有恨，付与清华旧谱。想月夜轻寒院宇，翠袖吟商应更好，听凤篁别有凝心处。只合向，婵娟语。　飞花倘作回风舞，算年来飘零异县，添人凄楚。却恨啼鹃无气力，不替红芳为主。君试看尊前梦雨，散入江烟流澹碧，怕无端吹上新眉妩。空赢得，恨如许。”其钟情怜惜于此婢者深矣!乔倩既厌里居，乃游于汴。久之亦不遂其志，竟抑郁而死。当其将往时，有《凤凰台上忆吹箫》云：“离笛一声，吾今去也，暮烟黯遍江头。算年来心事，尽付东流。孰信多情无益，空赢得、辛苦凝眸，谁怜我，一身憔悴，三载闲愁。　休休，今生已矣，独自去思量，且莫羁留。只家山堪恋，临别登楼。见说梁园春好。更可叹，萍絮飘流。伤心处，天涯孤影，岁月悠悠。”情景凄痛，自是其绝笔之谶兆矣。悲夫!其姐耐轩女士真，亦善诗词，能画。辑乔倩诗词，附刊于《晓斋遗稿》，并撰二十年来同怀回忆录，系以《锁窗寒·哭六弟》云：“汴水云飞，楚天日远，离魂何处?清游未倦，断送俊年如许。望征鸿千丝，萦恨归去，却付东流去。念孤衾病馆，风霜凄咽，有怀诉延伫。最难度，正别浦。灯深群山，雾暮联襟，唤酒仍旧，榕城旧侣。独西风荒草自春，梵梵玉树归尘土，沉吟绕梦池塘，泪洒幽窗雨。”
　　同治间，吾乡某提学按试某州。其妇手书促归，媵以红袜。学使遽以试事属州牧，移病还闽偕老。一时传为美谈。樊增祥《咏袜胸满江红》下半阕云：“花露洒，香球爇，芳汗透，冰肌贴，话三山旧事，佩纕亲结。书字一缄苏蕙锦，泪痕双寄鄜州月。愿展为，绣被覆鸳鸯，通身热。”即引其事也。
　　吾闽科甲盛推林氏。明成化时，福州有东西南北林之称，其宅皆在会城。尚有可考者，东林为林瀚，家连浦，所谓“七科八进士、三代五尚书”者；西林为林泮，家在黄巷西林里；南林为林廷选，北林为林廷玉，家在水流湾、北林坊是也，太保林文安公祠今尚在文儒坊尾。四林均同时在朝者。
　　福清李鹿山先生兄郁，子九人，登科甲者五人。乾隆纪元，巡抚卢焯为立匾。
　　闽县曾霁峰先生晖春，子元基、元炳、元海、元燮、元澄，皆登科。魏丽泉中丞元烺制五子登科匾旌其闾。先生祖本寒儒，尝与戚属某争坟。地故曾物，争辩莫决。将断诸官而某戚颇有力，预制墓碑先瘗诸地。次日官至掘碑，念为戚某地，遂勒曾起棺改葬焉。后历数十年，两家之科名仕宦皆相埒，惟至曾氏盛时而戚某子孙寥寥矣。先生家在东街孝义巷。
　　清季，里中科甲之盛者，又有闽县叶氏毅庵先生观国，七子科甲，乡人耀之。乾隆间，先生以儒林屡司文炳，尝以清严精审自守。其督滇学时，诸城刘文正公通奉使至，见公，喜曰：“吾见馆阁诸君，一出学差，无不面丰体胖。今君如此清癯，半为校士清勤，半为官厨冷淡，不愧为吾门下士矣。”在粤西时，值乙酉选拔之期，有某生为巨公婿，挟权重人手书。谆谆相托。先生得书，立焚之，不置一辞。榜出，其人竟不与。阖属翕然。在安徽时，年近七旬，虽卷帙繁多，而无一篇不过目者。尝夏夜校阅，尽屏仆从，仅留一僮挥扇而已。其后簪缨之甚⑽，咸谓为先生清廉之报也。
　　余先高伯祖新甫公讳柏心，道光壬辰科举人。远堂公讳柏荫，道光壬辰恩科进士。秀农公讳柏蔚，道光甲午科举人。高祖蒹秋公讳柏苍，道光庚子恩科举人。高叔祖合亭公讳柏芗，咸丰辛亥恩科举人。时太高祖介平公讳阶三，及林太夫人年俱七十，皆亲见之。
　　陈其元《庸闲斋笔记》云：“本朝五子登科者，光绪元年乙亥恩科福建侯官郭谷斋观察式昌，长子曾矩与叔事昌，弟曾洵同科中式。祖父远堂中丞方引年归里，一时传为盛事。后乃知中丞昆季五人皆登科仕，观察则与嫡弟元昌等五人先后登科。家门之盛，近代希有。中丞扬历中外，清望交推。观察历典剧部，循声卓著。世德作求，振兴未已也。
　　　　校　注
　　⑴原文作“雅入”，“入”字误，应为“人”。
　　⑵原文作“各持一挺”，“挺”字误，应为“梃”。
　　⑶原文作“座偶”，“偶”字误，应为“隅”。
　　⑷原文作“爱国厚恩”，“爱”字误，应为“受”。
　　⑸原文作“遗犯”，“遗”字误，应为“遣”。
　　⑹原文作“藏否人物”，“藏”字误，应为“臧”。
　　⑺原文作“执友”，“执”字误，应为“挚”。
　　⑻原文作“河漕二师”，“师”字误，应为“帅”。
　　⑼原文作“遍舟”，“遍”字误，应为“扁”。
　　⑽原文作“簪缨之甚”，“甚”字误，应为“盛”。

卷二
　　李文凤《月山丛谈》称，天下十三省，俗皆有号。福建曰獭，不知所据。
　　福州别称曰闽中宋曾巩《道山亭记》：福州治侯官，于闽为中，所谓闽中也、曰晋安晋时衣冠士类多避地于此、曰三山城内有乌石、九仙、越王三山、曰榕城以产榕称、曰东冶以越王冶铸名、曰东瓯为古东瓯地。长乐曰吴航吴尝造船于此，故名、曰新宁唐名。连江曰温麻晋康时析温太麻船屯置、曰凤邑山势如飞凤。福清曰玉融以山名、曰福唐唐时县名。古田曰玉田田产玉名。闽清曰梅溪溪多植梅。浦城曰南浦以江淹名。建阳曰建平吴名。松溪曰松源。崇安曰温岭。建宁曰建安吴名、曰建溪旧建州。晋江曰清源泉山有乳泉甘美、曰桐城以植桐名、曰温陵其地寒少名。同安曰大同、曰银城县东西广、南北隘、如银绽。德化曰龙浔以江名。永春曰桃源以溪名。安溪曰清溪以溪清莹名。龙岩曰临漳以水名。长汀曰临汀以汀名、曰平砂取说文之义。上杭曰杭川。武平曰平川。南平曰剑津、曰剑浦、曰镡川、曰龙津。邵武曰昭武、曰邵阳、曰武阳、曰樵川、曰樵阳。泰宁曰杉阳。建宁曰濉江以水名。莆田曰莆阳古谶名。曰莆中。仙游曰清源。福宁曰宁远唐镇名。曰长溪。宁德曰鹤场。福安曰扆山。厦门曰鹭岛。大概或以山名、或以水名、或以场名、兹录其普称之者。
　　会城旧有城门七，各门皆有瓮城，重关皆东向。曰南门、曰北门、曰东门、曰西门、曰水部门、曰汤门、曰井楼门。水关四，曰南水关、曰西水关、曰北水关、曰汤水关。西南二闸，舟楫随潮汐往来，百货所通，城中河道周折萦回于民居前后。北水关若开通壅塞，西湖小舟亦可径入内河。惟汤水关，则但以蓄泄潦水而已。明董崇相有云：“省城水法，龙腰东北诸山之水，汇于溪，送入汤水关。龙腰西北诸山之水，汇于湖，送入北水关，此二送龙水也，最妙。”
　　文藻山有双抛桥，石刻“合潮流水河步”六字。按：城内河道通潮分二派。东南曰⑴水部门入，经虎节河而西，西南自西水关入，经观音桥至文藻山河，俱会于双抛桥。西水又自观音桥而南，经常丰仓前，至澳门桥，与东潮合。东潮又自津门楼，经安泰桥与西潮合。二潮吐吞，缭绕若带。亦会城一奇也。双抛之名亦以此。又城外入城之水亦二派：一西水关引西禅浦江潮，凡三十六曲，至柳桥以达西河；一水关闸，引南台河潮，自河口直渎凡三十六曲，由水关入城，东西环合，是城内之水皆合潮也。
　　南城昔有沟道二：一为七星沟，沟九曲七渟，泄城中之浊水，由重闉曲出，西达于濠，相传以为主通省之财运，为宋皇祐三年大筑城时所砌。一为三元沟，引海潮，穴南城根而注入府学之泮池。形家以有关通省之文风，为明洪武间筑南城时所凿。同治六年，先光禄公因督修南城之便，细寻旧址修复。沿沟竖立六碑，以资认识。今城撤碑废，两沟亦无从知悉之者。
　　俗有七星八斗十六斛之称。七星者，七星井也。宋提刑苏舜元所凿。今南街登俊里口、旧还珠门外，尚存其一，名第二福井。其余或淤塞、或为阛阓所侵。斗斛之置、大抵与七星井同时，皆为压制南离，消弭大患设也。今悉废。
　　府前街旧有郡守李拔题“十闽首郡坊”，坊左右有井二：东曰青龙泉，西曰白龙泉。明正德间郡守王子言所凿，今志未载。
　　蔡君谟守福州，于龙腰山取水烹茶，手书“苔泉”二字。乌石山邻霄台东有鸦浴池，泉清而甘美，甚旱不涸，楷书镌“鸦浴池”三字。孟屏庵先生有诗云：“百丈崖前片石悬，浴鸦池上水溅溅。不须陆羽茶经记，也算人间第一泉。”今泉池迹俱存，乡之人多取水于山之西南老鸦壑，或以为即鸦浴池也。
　　福州温泉脉，自汤门迄水部门外皆是。昔人称有六处，及十五处者。实不止此。今汤房林立，前之“六一”、“万安”两泉已成陈旧矣。汤门有八角井者，治疥最佳。人谓其汤终不更换，盖汤极热、而硫黄气又极烈，能杀诸虫也。名曰古迹，未知即谢在杭《五杂俎》所谓杀狗泉否？
　　乡人谓鼓楼为龙头，双门为龙鼻，九仙、乌石二塔为龙角，到任桥东西二河为龙须，越山之半跨城外者为龙腰，而南台又有龙井、龙潭，白龙、乌龙二江之称，则福州固一龙地矣。龙地不出天子，亦当为帝王都，此王氏福王之建位欤!
　　会城南面，山有回案：横山第一、天宁山第二、高盖山第三、方山第四。水环束有九条：到任桥第一、安泰桥第二、九仙桥第三、洗马桥第四、虎策桥第五、沙合桥第六、万寿桥第七、江南桥第八、乌龙江第九。今山或凿，水或塞，命脉之说，形胜之言，可弗论矣。
　　潘光斗《闽琐记》云：桥亭驿铺，取名有绝佳者，如漳州之舟霞驿、汀州之画眉铺、永安之姊妹桥、晋江之鹧鸪铺、惠安之枫亭、皆可入诗。按闽县之绿榕桥、侯官之宜秋桥、取名亦佳。
　　康熙二十一年总督少保姚公启圣以平海余力，招绅士庄振徽大修洪山桥。二十三年桥成，择福州有福寿乡耆先行，而后听民众来往。时林日光家居，年满八十，寿跻重宴，夫妇齐眉。一门四代，少保礼聘偶行，观者如堵，亦一时盛事也。日光，福清籍，居省城保定巷。
　　江南桥未造时，有上下二渡。今之上渡、下渡，所以名也。宋有陈者，居上渡，乐善好施，有子七人、孙二十八人、曾孙六十五人、元孙一百三十人，而多士⑵。时里中童谣云：“萤尾星、江南陈”，谓其入城夜归，灯炬如萤星也。
　　浦城渔梁山，古记以为天下名山之一。其地盛寒。有谚云：“无衣无裳，莫过渔梁。”按：宋蒋之奇有“无衣无褐者，何以过渔梁”之句，谚即本此。
　　吾闽多佳山水，崇安武夷、宁德霍童、罗源太姥⑶，其最著也。福州石鼓、永泰方广、连江百洞、福清福庐、将乐玉华洞、皆以风景胜。此外，永安栟榈，峰崦岩岫不可胜数，李忠定公目为小武夷。邵武熙春山，亦宜人游览也。福清石竹山、仙游九鲤湖，皆以祈梦灵验著名。
　　鼓山万松湾，风景佳绝。中有半山亭，杨雪菽⑷先生题联云：“万松剌天，一径通骑；孤月出岭，四山皆禽。”写景如绘，题者多不及之，人误为陈沧趣作。
　　陈惕园先生言，武夷须岁游，春见山容，夏见山气，秋见山情，冬见山骨。为昔人游记所未道。
　　会城谚有“三山藏、三山现、三山看不见”。“三山藏”者，罗山在法海寺内、冶山即泉山、闽山在光禄坊也。“三山现”者，乌石、九仙、越王也。“三山看不见”者，芝山、在芝涧、灵山传在井楼门祝家酒肆旁，有灵山境、钟山在大中寺也。其实藏者、看不见者，均乌石、九仙、越王三山之支。而城内又有丁戊山又名嵩山、王墓山又名云步山、文藻山实名云左山，林文忠公有《云左山房诗钞》，山藏巷内，不只九山已也。
　　相传闾山在万寿桥下，潮落则浩瀚有声。
　　豹头山，旧在南城外，有石昂然，亦一奇也。傍有宿猿洞，怪石森耸，藤萝荫翳，为乌石之胜景。传有隐者，蓄一猿同宿洞中，故名。宋郎中湛俞解官栖隐，有二十五咏。洞中有荔枝，名“洞中红”，见蔡襄谱。旧时此地荒废，修葺后，堪资游憩。乡人祀猴王其中。洞外石壁三面，俱有题刻。南面宋程师孟篆“宿猿洞”三大字，及“会宿四绝句”。西面刻师孟赠湛一绝句，及正旦酬唱三律，而末者姓名与诗半刓，不可辨。北面刻饯仲谟及功德二绝句，皆程笔也。刻手精工，先辈文采风流，宛然如见。其诗载在《乌石山志》石刻中，山上枫叶极佳，前辈多有诗咏之。
　　《五杂俎》云：闽中水帘数处，皆无声。盖岩腰凹，而水喷空，则为水帘，自不能奔号也。水帘奇于瀑布。吾闽四山皆瀑也。今按：闽之瀑布以古田龙亭为最大，仙游九鲤湖次之。水帘则无有双髻山龙潭之壮观者。龙潭悬岩夹立，飞流七十丈，潭前石屏高丈许。《名胜志》载：从浩溪涉上有半练，又上有帘梁，水帘喷注其中，有白气如虹，随人叫呼而出，声止亦灭。自此而上，峭壁夹天，西有龙门水注下，可二十丈，广杀十之六，为第三龙。龙潭无径可上，就东石壁二百余步，至第二龙潭，两壁愈高，几及千尺，瀑正向西，日光射之，白练如带，飞下四五十丈，下注潭，口可二丈，深不可测。潭前旧有石屏，龙怒而碎之。自此峭壁直上如削，欲上第一潭，不可得。按：董崇相先生有《龙潭游记》，后游之者绝少。
　　距渔梁三里许，有万叶山。以瀑布胜，最奇者，古称浇弥勒。宋朱韦斋、谢皋羽先生均有观瀑诗。其后过客鲜知之者。近读李兰屏先生《虹月船诗草》，有《游万叶寺观瀑布诗二首》云：“青山斜日挂珠帘，泉瀑飞泉碧岫尖。便带渔梁残雪去，已知南浦绿波添。”“天下名山第三瀑，我来洗眼证前闻。何年却踏谷帘洞，更话天台一角云。”知瀑布仍存宋时之胜。先生诗集颇多而未刻。兰卿先生则全稿累累，风行海内。文字传与不传，亦数也。
　　邵武地势高峻，由洋口溯江以上，凡五百有余滩。俗有“一滩高一丈，邵武在天上”之谚。城垣倚山临水，形势雄固，与延平成犄角，俗有“铜延平、铁邵武”之称，谓其险要可守也。
　　洛阳桥，闽中一胜迹也。龚海峰先生有诗云：“十里长桥挂彩虹，征帆叶叶下东风。永嘉南渡今何在?犹有长山似洛中。”注云：“永嘉南渡衣冠多寓于此地，以是名殆有故乡之思乎，而土山曼衍，风起沙飞，港纵横，水光树色，亦酷似邙山洛口一带风景也。”桥创自宋，名“万安”，后人复以地名名之。
　　苏之琨《文勺》云：谈水之险，首蜀次闽。闽水之险，则九龙十八滩最焉。方言，“小曰滩，大曰龙”。九龙之间，为滩凡十有八。其地跨清流、永安二邑，非入豫章、两粤，不经于此。村氓善为人放舟，舟后曰柁、前曰梢，如柁形。上水力在柁，下水力在梢。下水梢先动，上水柁先行。故先辈诗有“北道逆风轿倒抬，闽溪上水柁先开。”按：九龙滩者，长龙、安龙、伤龙、马龙、三悟龙、五白龙、兴龙、暮龙、下长龙，中以下长龙为最险。三龙属永安，六龙属清流。相传元陈有定始凿以运汀粮。然张籍《寄元汀洲诗》有“为郡暂辞双凤阙，全家远过九龙滩”之句，则唐时已行舟矣。明成化间令凌寀冬时募工，凿去恶石，滩势力杀，惟中有十八滩，终为险迅。
　　由浦城至水口，名滩有三十五，在浦城之南浦溪者，有火烧缺滩、焉翻滩、将军滩、老鼠滩、锁匙滩、油中滩、九曲滩、小串滩、大串滩、老虎滩、培岭滩，在建瓯境之蒋溪者，有溪口滩、龙牙滩、浆衣滩、小锣滩、大锣滩、七里滩、牛尾滩、牛头滩、小米滩、大米滩、白虎滩、青龙滩、磨石滩、羊角滩，在建宁之建溪者，有鸡公滩、篷滩、大龙港黯淡滩，在闽江之滩有大梭滩、打蛇滩、葫芦滩、穿心港秤钩滩、矼碉滩。三十五滩中以黯淡滩为最险。滩上有神庙、极灵。舟人到此作福。《全闽诗话》载：陈卸史⑸会试时过此，有诗云：“黯淡滩兮黯淡滩，上时容易下时难。吾侪本是波涛客，见此波涛胆亦寒。”王参政诗云：“不去烧香献楮钱，应知庙里有神仙。人间莫作亏心事，黯淡滩头醉倒眠。”按：今滩旁有古刻：“平生不作亏心事，黯淡滩头醉倒眠”，当本参政诗，不知何时何人所刻。
　　会城内有“三坊七巷”之称，皆缙绅第宅所在也。三坊者，衣锦坊、文儒坊、光禄坊；七巷者，杨桥巷又名登俊里、郎官巷宋刘涛居此，子孙皆为郎官，故名、塔巷又名文兴里，闽王时建育王塔于巷内、黄巷又名新美里，晋永康时黄氏居此、安民巷传黄巢乱时安民于此、宫巷又名古仙宫里，以旧有紫极宫、吉庇巷又名魁辅里。刘心香先生有诗云：“七巷三坊记旧游，晚凉声唱卖花柔。紫菱丹荔黄皮果，一路香风引酒楼。”
　　王应山《闽都记》云：宋郑文靖性之致仕，建耆德魁辅坊，闽俗，腊月念四日祀灶。性之微时，以是日贷肉于巷口屠者之妻。屠者归而大恚，径入其舍，取熟肉以去。性之画一马，题诗其上，焚以送灶云：“一匹乌骓一只鞭，送君骑去上青天。玉皇若问人间事，为道文章不值钱。”后以殿元积官江西安抚使，加宝章阁侍制⑹，昼锦归第，气势烜赫。会鸣驺出，屠者适割肉，睨视之曰：“郑秀才至是耶!”性之令缚至庭，数其罪，捶杀之。至是，出入巷无行人。后坊废，名其巷曰“急避”。嘉靖间，人恶其名，改为吉庇，此亦坊巷之故事也。
　　会城宅第，负园林之胜者，有沈氏“涛园”，龚氏环碧轩，吴氏半野轩。涛园为沈文肃公祠，乃明许豸之石林址。豸手书“松岭”二字镌石，子友即松岭地名曰涛园，镌“吞江汲云”四字，自为记。后地废为荒圃，光绪间沈氏就址建祠。郑虞臣先生书“旧涛园”三字刻石。又闻陈石遗先生云：“许氏原石刻涛园在师范学校内。”今之涛园实非旧也。
　　北后街环碧轩，康熙初林和居之。乾隆间为林景纶业。道光间林缙、刘藜仙递为别墅。龚海峰先生景瀚亦居之。其曾孙易图宦归，拥巨资，欲于城内东、西、南、北各营别墅。乃北购环碧池馆，南构双骖园于乌石山，东置武陵园于花园衕。环碧池最擅园林之胜，且设家祠其中，与武陵园隔宅并构。又有芙蓉别岛，中有太湖石十余挺，长皆丈余，传为曹石仓旧物。后别岛自高氏归梁氏。余尝见中悬有“小泊台”额，岂其地即谢在杭之“泊台”遗址欤?
　　北门下土埕半野轩，旧为乾元寺址。清萨与相为别墅，园地初不大，后归吴继篯，始广之，植佳种花木甚多。
　　光禄坊玉尺山，余之旧居也。有巨篆“闽山”二字，径尺许，不知谁氏之笔。乌石山又名闽山，因此。其地唐时为闽山保福寺，宋为法祥院。熙宁初郡守光禄卿程师孟游此，僧为题“光禄吟台”于石，师孟有诗云：“永日清阴喜独来，野僧题石作吟台。无诗可比颜光禄，每忆登临却自回。”因人以光禄名坊。后寺废，沦为民居，山石铲削殆尽，而巨阜巍然。阜前绵亘数石，中有曲石如尺，俗呼玉尺山。明嘉靖时属林有台，崇祯时孙昌裔居之。清为何尚敏总戎勉别业。辗转数主，归于齐澄潇知府鲲。道光庚子归叶盐道敬昌，同治间为李员外作梅宅。光绪辛巳，先光禄公入居，创沁泉山馆，并移家祠其中，为作楹联云：“无诗可比颜光禄，此地应归郭令公。”题刻甚多，详见《乌石山志》中，宣统初年，叔祖仲起公以钱业败，没于官。闻居其地者，均不出三十年，亦数也。先公有《移居丰井营》诗云：“山楼对高台，平地依培楼。当年白头人，岂不策永久。世穷物必变，嗟叹挂人口。园林关福分，泉石宜寿耇。童时颇自矜，授室傍南牖。欢笑庚寅前，支拄庚子后。壮年事驱驰，一廛难墨守。瞻像滋罪尤，抚碑惜齑臼。山灵已告犹，忽忽月在酉。群童方抱茅，痛心欲北走。移家丰井居，丛树障山黝。行矣无复言。利往占无咎。”《过光禄坊故宅二首》云：“无诗可比颜光禄，此地应归郭令公。话到光宣家国事，伤心回首五年中。莫向山灵问废兴，当年白发老鬅鬙。池亭点领经营意，劫后松盘长几层。”盖当时有山神隐示，宅将易主，故诗及之。
　　黄萃田先生香草斋，在光禄坊早题巷，为许瓯香墨庵之旧址。先生为瓯香外孙，读书其中，庭前环植兰蕙，因以“香草”额其斋。《郑荔乡诗钞·小传》谓：“所居三楹，花竹秀野，图史纵横，饮馔裙屐间，具有雅人深致。”今何翊卿先生履亨居之。
　　林吉人先生朴学斋在光禄坊，与许氏紫藤花庵遗址隔早题巷。先生自记谓：其师尧峰先生赠诗，有“区区仆学待君传”句，乃以名斋。中有陶舫，后冯笏骈缙居之，今属刘氏。
　　谢古梅先生二梅亭在来魁里。先曾祖姑母拾珠老人有《二梅亭诗并叙》云：谢古梅学士营二梅亭奉母，作《循陔图》，予居其宅，并藏其图，以之奉姑。作诗祝之，亦《白华三篇》之意也，诗云：“月中塔影自亭亭，雨过山光一片青。梅萼穿池香在水，石苔上砌绿侵棂，琴囊高挂晴窗静，织火微明小院扃。但愿循陔依故事，北堂萱草颂遐龄。”按：先生母林逊女，侗、佶姐也，年八十四卒。《循陔图》：太夫人面如重枣，先生侍侧。林洙云题云：公寓梁家园，报至，哭不止。曰：“母在，可以许人乎?”亟劝，乃试大廷。吴剑虹云，学士身长，左颊有三毫。
　　孟瓶庵亦园亭在闽县前。叶毅庵绿榕书屋在打线营。林鉴塘竹柏山房在怀德坊。陈秋坪云凹水曲山房在李园里。竹柏山房额，秋坪所篆，秋坪，林之舅也。
　　李兰卿石画园在西南门间之洋尾园。园中旧有联云：“近市近城村落，半山半水人家。”谢枚如先生赌棋山庄在于麓九曲亭，有楹贴云：“青山自是吾家物，老树不忘天下春。”均佳句也。
　　乌石、九仙两山，下多前贤园林第宅，亦人杰地灵所聚。陈恭甫先生《左海文集》，有《鳌峰里宅记》，陈惕园先生《惕园初藁》有《九仙山古迹考》，足为掌故之征。
　　花随人《圣龛摭忆》云：陈韬庵先生以丁艰归，遂居乡不出，垂三十年。营听水斋于鼓山，而所居有沧趣楼，故海内称听水翁，又称沧趣老人。听水斋在鼓山灵源洞下，绝壑谽谺，中贮一斋，泉石奇敻。沧趣楼则面江，常干乡之方山，五峰插天，摺叠如云屏。廉悍过于匡庐、五老。然尚未若其方广岩所营之听水第二斋，幽潭怪石，密竹参天，面对百丈飞瀑之为尤胜也。
　　西湖凿于晋严高，周回十数里。王审⑺时大之至四十余里，与南湖通。朱子集中西湖诗，有“湖光尽处天容阔”之句，可见湖亦不小矣。其后渐塞，南湖尽为民田。道光初丈量，只有七里，岁久不开浚，今则七里犹不及。诚可谓小西湖也。民国初年，许世英按闽时，以湖浅隘日甚，攸关于会城水利者，大修浚之。余辟为西公园，使湖不再污塞无治，民有游观之所，其意良善。湖有八景，曰荷亭晚唱、澄澜曙莺、古堞斜阳、水晶初月、湖心春雨、开化晓钟、大梦松声、虹桥柳色。皆在园内，后又增八景，曰湖天竞渡、龙舌品泉、升山古刹、飞来奇峰、怡山啖荔、样楼望海、湖亭修禊、洪桥夜泊，皆湖外之西北景也。
　　南公园在水部门外，旧为耿精忠别业。园林幽胜，甲于会城内外。其地一带，因名耿王庄。精忠败，归菸商陈姓。同治间没于官，为桑棉局。光绪间李子和、王补帆督闽，捐金修复，并植梅十三本于其中，更名绘春园。后正屋为闽浙总督左文襄公祠文襄殁于福州之皇华馆。民国四年辟为城南公园，并建黄花岗烈士祠于园中。
　　福清叶文忠公花园，列石大小百数，皆有名。池中一石，矗立如柱，高丈余，围二三尺，雨后则四面皆现猴形，头面手足俱备，晴则不甚辨，名百猕猴岩。然数之只十有一耳，闻叶氏后人宕石曾断其尖，故以此少之。
　　南台苍霞洲广裕楼，临江，风景绝佳，中有林琴南先生两联云：“座中人选舞征歌顾曲，谁为周都督；名下士坐花醉月称觞，孰是李翰林。”其二云：“步障隔江光，正打桨人来，踏歌声起；锦屏锁春色，看舞衿翠浅，腻烛红深。”殊隽雅。
　　台江向有十景之称，曰天宁晓钟仓前山宋时有天宁寺，山亦名天宁、曰三桥渔火小桥、大桥、仓前桥也、曰越岭樵歌大庙山有越王庙、曰太坪松籁、曰湘浦荷香银湘浦也、曰梅坞冬晴藤山明时有梅花坞。夹道十里皆植梅，颜曰“罗浮春色”，每逢冬日，骑马看花，寻香曳雪，道相属也。徐惟和诗：“十里花为市，千家玉作林。”其盛可见。今梅不存一株，而梅坞美名宛在、曰钓台夜月钓龙台为越王余善钓白龙处、曰苍霞晚照苍霞洲也、曰龙潭春涨相传龙潭角有龙潭、曰白马秋潮白马桥也。
　　西湖宛在堂，为明傅汝舟所筑。汝舟招高濲偕隐其中，堂久废。清乾隆十三年，巡抚潘思榘浚西北湖。黄莘田先生请于开化寺左重建。为堂三楹，上祀文昌、下祀明季乡之诗人林鸿字子羽，福清人。有《鸣盛集》、王偁字孟杨、永福人。有《虚舟集》、傅汝舟字木虚，侯官人。有《傅山人集》、高濲字宗吕、侯官人。有《石门集》、郑善夫字继之、闽县人、有《少谷集》、叶向高字进卿、福清人。有《文忠集》、曹学佺字能始、侯官人。有《石仓集》、徐熥字堆起，闽县人，有《幔亭集》、徐字惟和、闽县人，有《鳌峰集》、谢肇淛字在杭、长乐人，有《小草斋集》十先生。会稽傅玉露⑻为记，后堂畀开化寺僧兼管。道光四年里人刘家谋重修，益以谢廷柱字邦用，长乐人，有《双湖集》、陈鸿字叔度、侯官人，有《秋室稿》、赵璧⑼字十五，莆田人、黄任字莘田，永福人，有《秋江集》四先生，春秋二祭。同治十二年，巡抚王凯泰拨盐余款修治西湖，堂又重修，并增杨庆琛字雪菽、侯官人，有《绛雪山房诗钞》、林廷禧字范亭，侯官人，有《范亭诗草》、刘家谋字芑川，侯官人，有《外丁卯桥居士初稿》三先生。光绪间，堂屡遭水患，遂圯，里中人士谋修复，未果。民国三年，林惠亭丈炳章董全省水利局，从事浚湖，乃由沈涛园、陈韬庵诸前辈倡议，重建。又增祀林古度字茂之、福清人，有《茂之诗选》、许友字有介，侯官人，有《许有介集》、郑方城字石幢、建安人，有《绿痕书屋稿》郑方坤字荔芗，建安人，有《蔗尾集》、萨玉蘅字檀河，闽县人，有《白华楼诗钞》、谢震字甸男，侯官人，有《樱桃轩诗集》、陈寿祺字恭甫，闽县人，有《降跗草堂诗》林则徐字少穆，侯官人，有《云左山房诗钞》、林寿图字颖叔，闽县人，有《黄鹄山人诗钞》、谢章铤字枚如，长乐人，有《赌棋山庄集》、龚易图字霭仁，闽县人，有《乌石山房诗存》、陈书字伯初，侯官人，有《木庵先生诗》、叶大庄字临恭，闽县人，有《写临斋诗稿》、张际亮字亨甫，建宁人，有《张亨甫全集》、林旭字暾谷，侯官人，有《晚翠轩诗》十五人，共三十二先生。陈石遗先生为之记。是堂创于明，故前者所祀亦止于明。后乃取名之有功西湖者、踪习见于湖者、及诗人属于首郡者祔焉。建宁张际亮入祀，盖破例也。今观堂中神牌所列，由唐、五代、宋、元、明、清以及近代之能诗者，自郑露至林翰，共二百七十余人。可谓全闽诗龛，殊背意旨矣。
　　王廷俊《樵隐笔记》载：朱笥河筠视学吾闽时，得士三百三十三人。侯官郭永候等皆其所取士也。每士各献一石，秀瘦皱透，众美毕具。又各镌名石上。输入学署，聚成小山。共得三百三十三石，亦奇观也。笥河为之创亭，题曰三百三十有三士亭。又题柱云：“偶为选地看山计，若慰联床听雨晴⑽。”笥河之后，石君继之，兄弟先后视学一邦，足称盛事。后汪雨园润之修葺此亭，命姜珏、王应绥各绘一图，一藏使署，一随行箧，未几，王图散佚，徐松龛继畲官延平道，从市上购得是图，以赠吴晴舫钟骏，携之归，而姜图仅存。道光癸卯，李铁梅嘉端视学兹土，其门下士出图以献。盖为汤雨生贻汾所作，云得自陈硕士用光者。图中位置与姜迥别，而笔墨精雅则突过之。雨生未历斯亭，下笔时岂屑规摹，以姜王为粉本耶?亭与翰墨流传，实艺林中韵事也。今按：亭在友清轩后，嘉庆九年邵自昌有记，并附笥河原记，石刻之。道光己卯，韩鼎晋典学时，黄杏帘孝廉善绘，尝图以献，诸生三十二人各为题诗，刊成集，名曰《三百三十三亭图诗钞》。鼎晋序之，近此亭曾加修葺，而三百三十三石或失、或移置于西公园中，不复旧观。惜哉!
　　宝应王文勤公凯泰抚闽，创致用堂于西湖，于堂侧树梅十三本。盖公族祖楼村先生家有十三本梅花书屋，先生名列江左十五子，为宋牧仲所器重。后会试廷对皆第一。公仿其意，以为多士佳兆也。同治间水灾，堂屋尽圯，遂迁致用堂于道山之麓。未成，而公没。迨堂工竣，祠公于东偏，环植梅花，仍公志也。于是公之十三本梅花书屋，三见于闽中。一在绘春园，有公手署斋额在焉，一西湖之西湖书院，是其旧址，梅已无存。一祠中，梅则非公所手植。光绪丙戌，谢枚如先生主讲致用堂，移植名种，以足十三之旧。并命诸生各为王文勤公祠补梅记，亦佳话也。
　　谢叠山先生枋得寓逆旅中，日麻衣蹑屐，东乡而哭已，去，卖卜建阳市。今城外唐石山下茶板，是其卖卜处也。后先生死志既决，乃瘗其卖卜砚于桥亭下。明永乐丙申洪水，桥亭易为叠山祠。掘地得砚，厚一寸、广五寸、修九寸许，黝质细理，朴淳尚拙，额泐“桥亭卜卦砚”，篆书、五字，侧有程雪楼草书铭，背泐“宋谢侍郎砚”，后此砚归于周七峰。
　　郑虎臣诛贾似道处，在龙溪县南、木绵庵旁。宋恭宗元年诏贾似道循州安置，叶李自漳州放还，过泉州客，赠诗云：“君来路，我归路，天理昭昭胡不悟。”会稽县尉郑虎臣监押似道至木绵庵，愤然曰：“吾为天下杀似道，即厕上拉似道胸，毙之，瘗庵侧。明俞大立碣，书“郑虎臣诛贾似道于此”。按：虎臣墓在福安柏柱杨头村，今尚在。
　　延平王郑成功焚青衣处，在南安县孔庙奎星楼前。家在石井乡。相传朱子过此，曾勒石“海上视师”四大字。明初周德兴奉太祖密旨，断沿海龙穴以灭国患。过石井，见龙势起伏，龟蛇守口，惊为天子地，乃命匠制一石牌，上刻“石井”两字，竖于朱子石刻上，以压风水。此成功不得成功之因也。成功像原本已古剥不可尽辨，近流传之延平王与妃遗像，乃仿本耳。
　　晋江县北有不二堂，祀唐欧阳詹也。中有朱子题联云：“事业经邦，闽海贤才开气运。文章华国，温陵甲第破天荒。”何乔远题云：“不二题堂，银钩铁画，论当年合班颜柳欧虞之列；无浮箴室，神窥天鉴，待后学直开关闽濂洛之先。”此二联俱木刻，尚存。尝闻泉中人云：“旧传四门幼读书高盖山白云寺，母每命早归。赴举时母没，里人为葬是山。既归，作诗哀之曰：“高盖山头日影微，黄昏鸟雀傍林飞。庭前滴酒空流泪，不见叮咛道早归。”后人竟诬作“吞人墓”。按：明南安欧阳模有《谒欧阳坟墓诗》云：“慈母千秋有古坟，诗山缥缈带晴云。榜林鸟雀今何在?滴泪丛荆自古芬。雨湿黄泥逢晚到，风高华表作秋分。传疑传信君休问，总是文章孝行闻。”是其说相传已久，后阅《永福县志》，陈嵩亦有此诗。永福亦有高盖山，或相传之讹欤!
　　唐韩偓流寓闽中，卒于南安。墓道在县西城外之葵山。文曰“唐学士韩偓墓道”，为四明盛本隶书。晋江林瀛士有《吊冬郎诗》云：“孤臣亡国泪，香草美人情。”足表偓以美人香草抒其忠君爱国之思矣!所著《香奁集》。《彦周诗话》称其“丽而无骨”，《坚匏集》谓为销魂诗之一。世疑为和凝嫁名膺托，然偓富于才情，词致婉丽，固非凝所能及也。嘉庆间，福鼎王遐春刻其《翰林集》四卷、《香奁集》三卷，入《唐六先生集》，而侯官朱锡谷先生复单刻《香奁集》一卷以传，以见闽人之仰慕冬郎者深矣。
　　明郑少谷墓在梅亭山。郡守汪文盛营造，题石“闽少谷子墓”五字，清郡守吴六一重修之。傅山人汝舟有《少谷墓下雨夜感怀诗》：“良友已忘⑾悲凤去，遗编虽在泣麟穷。休论千载追趋地，只漫前山梦寐中。青草渐生今日雨，白杨时动故园风。抚坟岂称酬知已。愁绝春原薜荔丛。”汝舟墓在狗头山，与山谷墓相邻。王应山《吊傅山人墓诗》：“桑户当年已返真，伤心交谊自先人。荒丘谁复瞻霜露，断简能无泣鬼神。采药尚淹蓬岛月，种桃空忆故人春。幸然委蜕依良友，何必要离并隐沦。”
　　同安卢闲之先生若腾，居金门，为唐监牧地，故号牧洲。自号留庵，鲁王薨于金门。先生在澎湖时已病亟，问今日是何日，侍者以三月十九对。先生曰：“是先帝殉难日也。”一恸而绝。墓在金门，俗称卢军门墓。碣题“明自许先生牧洲卢公之墓”。其孙昂吾自撰墓志曰：通议公之殡于澎也，属红夷之警。忽梦公告以寒，觉而心动，复买舟至澎，启攒归葬于浯。按：金门一名浯洲，《福建续志》、《台湾府志》俱载：进士卢若腾墓在澎湖，盖废冢也。所著有《留庵文集》十五卷，《方舆互考》三十六卷、《留庵值笔》七卷，自天文、地埋以逮草木虫鱼，宏通淹博，品藻古人成败得失，反覆详尽，断制谨严，惜不传。其《岛噫诗一百首》、《岛居随录》二卷，同邑林树梅为之校锓焉。
　　景翩翩，明建宁名诗妓也。小字三妹，名倾一时。有十二金钗第一人之目。尝作《红榴纪梦诗》，有“无端角枕上，薄命诉蛾眉”之句，生平诗歌甚多。道光元年，邑令马廷鼎为修墓刻诗。墓碑跋云：“翩翩，明时善诗女也。按志，出旴江，误归濉川丁某，原葬东郊水月观之左。康熙间为丁后裔别售其穴而迁其骨于他处。余辛巳重莅斯上⑿，访翩翩之墓，莫知其所。心甚悯恻，缘于原葬隙地设碑勒诗，以存古迹不坠云。”
　　会城坛庙以冶山城隍庙为最古。庙建于晋太康中，规模壮丽，历朝修葺，今颓圯甚矣。庙之东偏有石，刻历代有功名宦诸神，碑曰：“唐光禄大夫樊公之神、宋少师忠襄蔡公之神、知武岗军杨公之神、参知政事张公之神、直龙图阁孙公之神、将军卢公之神、烈□范公之神、太尉忠献董公之神、行省都事蓝公之神、□□□□公之神、英义侯公之神、楚国公李公之神、明大夫□公之神。”其碑当立于明初。今县志不载。
　　下渡万安境有十境祠。十境者，清安、清泰、义安、登龙、东安、兴义、龙桥、万安、及南北鳌头也。元至正间，乡人潘民常舍地建祠，不足之费，由十境乡人醵金成之。中祀汉忠烈马侯、李侯，名失传。
　　于山王天君殿，香火之甚⒀，冠于会城各神庙。每岁六月十六日神诞，香火彻夜不绝。庙中成市，神像赤髭努目，威武赫濯。相传像为耿王时所塑，匠凡数十易，无一称意者。忽有道人来，自言为能手，约期四十九日。闭户抟土，茶饭皆穿牖入。及期开门，道人不见，独塑像昂然。民国癸亥秋，殿被火，商人数千营救，抢神首而去。后重建一新，而神之威严，故仍如昔也。
　　道光间，何道甫先生曾建先薯祠于乌石山。祀先薯及金巡抚学曾、处士陈振龙诸公。振龙、明长乐人。得薯种于外番，其子经纶因请金巡抚教民种薯以救荒。闽人之呼番薯为金薯，不忘本也。则先生之建祠，意义亦深矣。闽县陈世元著有《金薯传习录》。薯味甘，有红、白二种，郡城各县今栽种尤盛，民间糗粮，半资于此。
　　鼓山新放生园有韬庵太傅题联云：“诵莲池大师文，与世同修净土忏；感湘阴相国事，在山曾见异牛祠。”跋云：“忆左文襄公督闽时，有奔牛入署，跪堂上不起。公召寺僧奇量，令善养之。越十八年，督师再至闽。遣沈应奎视牛，则已毙。寺僧就其瘗处立“异牛祠”焉。今又将五十年，其踪犹存者耳。此鼓生⒁放生一故事，身所亲见者，故及之。癸酉夏闰五月听水居士陈宝琛，时年八十有六。”
　　法海寺旧有翁正春题门额曰“清净慈门”。寺内有二碑：一为谢在杭撰，徐兴公书。一为曹能始，陈一元题字。在杭《过法海寺诗》：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半没苍苔。”盖明季诸公多集游其地也，寺后罗山，铲凿仅一邱矣。
　　铁佛殿在经院巷，旧开元寺之东殿。楼甚广，中祀辟支佛。明曾异撰榜其楹云“古佛由来皆铁汉，凡夫但说是金身”。考唐御史黄滔《碑记》、《三山志》及《闽都记》皆载：闽王审知备铜蜡三万斤，铸释迦弥勒像。独《万历府志》载：平怀堂北有经院铁辟支佛，高数丈，下有古井。与今所存铁像合。足证审知所铸铜像，亡之已久。而铁像为宋后冶铸无疑。特不审其年耳。今寺僧重修一新，所谓铁汉又变为金身，古井在殿下，周砌以石，不可见也。
　　相传闽王审知每夕微明，辄见长庚之旁有白光数丈，上烛霄汉。其迹颇近，异之。命校尉循而侦之。穷数日方返命曰：“东门鼓山，人迹不到之处，有僧闭目枯坐，不食不言，远近无知之者。”王曰：“此善知识者也，当往见之。”遂命为导，轻骑随发。蚕丛鸟道，斩棘披荆，尊贵之躯，备登陟之苦。忽睹高岚泼黛，密树交青。校尉曰：“牛眠之地，可望见矣！”王倚石小憩，起而冠带。其地即今之更衣亭也。既抵岩下，果见一僧，破衲不完，而神清气足，眉宇慈祥，知为非凡。王恭而前曰：“上人来从何处，在此多时?”老僧默然不答，王复谦恭屡询，僧如不见不闻。王私计曰：“吾以南面称藩，屈尊就卑，何物老僧，骄蹇若是。虽方外不修君臣之义，而十闽尺寸，属余一人；率土之滨，莫非王臣耳。”转念之间，老僧似有所觉，忽尔飞锡卓立石岩之顶，人坐其上。王复思曰：“践土之义安在?”霹雳一震，杖临空而悬，僧安座其端如故。王五体投地，合掌顶礼而白言：“凡贱之夫，根轻孽重，得遇圣僧，三生有幸。顷唐突，乞赐慈悲。倘蒙收录门墙，自甘敝屐尊荣，电光石影，悟彻尘缘。祝版钟鱼，皈依佛法。圣僧普度众生，当不以愚闇见弃也。”僧徐徐出定而下，挽王而笑曰：“河山带砺之功，十郡人民托命，功德直如恒河沙数。如王者来从忉利天宫，福慧不同庸众，倘能上为国家宣力，下谋百姓安全，则成就之完满，岂衲子敢望万一。他时拔宅上升，尚冀勿却攀及龙髯。弟子之礼，言之颜汗。但兹山与王有缘，数当合兴，创建丛林，阐扬佛法。以故衲子面壁空山，专候车骑。敢请大发信心，尽量布金，开山第一檀越，舍王莫属。”王笑曰：“藩下虽贫，一寺之费何伤。”僧曰：“建寺已非易易，况平地至山，道路崎岖，石磴数千级，工程非小。寺外开辟阡陌，以为长久香火之资乎。”王问需地尺寸，僧曰“但乞一袈娑可矣。”王愕然曰：“圣僧何其廉乎，只此一席一量，能费几何，必使尽善尽美而后已。”僧曰：“王言如纶，遂出囊中水田佛帔，不盈一握，就地平展，续续不完。僧戟曰：“可矣!”四十里鼓山皆石家锦帐之地也。王出意外，益仰佛法无边。乃鸠工庀材，寺貌悉依僧之图本，赐名“涌泉”，封僧金紫国师，赐名神晏，世传闽山第一祖神晏国师是也。
　　晋江向有三大寺：开元、承天、崇福是也。开元、承天二寺，建于唐。崇福寺建于宋。相传唐四安长者家有紫云盖屋、桑树花莲诸瑞。长者因舍地为寺。承天寺规模壮大，有八景。曰月台倒影、石梅生香、蝇不朝天、榕不过墙、狮口吐烟、贝贝能行、石塔飞来、一尘不染。宋王梅溪有《十景诗》，明张二水书作贴，今二者并传。三寺之外有元妙观，建制雄峻，为晋江独一古观。两廊星官神像，雕塑极精而神，会香火之盛，盖亦塑像有以招游之也。
　　福州淫祀以五帝为最。俗有九庵、十一涧之称。九庵者，复初、崇圣、广慧、明真、龙津、茶亭、路通、蛤埕、及九福也。十一涧者，东涧、西涧、南涧、北涧、水涧、汤涧、井涧、芝涧、嵩山涧、钟山涧、及大西涧也。皆因地而名。五帝之姓为张、钟、刘、史、赵。又号显、应、宣、扬、振五灵公。相传五帝皆里中秀才，省试时，夜同至一处。见有群鬼在一井下药，相谓曰：“此足死城中一半人矣。”五人叱之，不见。共议守井，勿令人汲。然汲者皆以为妄也，五人不能自明，有张姓者曰：“吾等当舍身救人。”乃汲水共饮，果中毒死。閤城感之，塑像以祀云。然五帝像貌，备极丑恶，狰狰可畏。康熙三十九年，知府迟惟城毁其庙，再祀者罪之。迟卒未逾时，而庙貌巍然。乾隆间粮道摄知府朱珪亦尝毁淫祠牛马诸像，后复如故。查慎行曾作《福州太守毁淫祠歌》。道光初年，王慎斋恕忠令吾闽，出署，适与赛神者遇。竟抗道而进。慎斋怒，执其像而箠之。左右皆为慎斋危，而卒无恙。民国初年，六月会之风犹盛行，奢侈倍于昔。二十年来神庙渐废，此风亦渐除，民间亦无闲情于乐事矣。
　　谢郎中泌《福州诗》有：“城里三山千簇寺，夜间七塔万枝灯。”七塔之名之址已详于陈恭甫先生之《七塔考》。先生并云：“今城中独净光、定光二塔岿然存，余并毁也。”唐季，闽中佛寺甚繁，王氏复增二百有奇，穷极土木，国随以亡。况浮图雄丽，若鬼神为之，存之诚不如其毁之为愈也。然而词人墨客，流连风景，犹不能不以之俯仰慨怀，古今一致，其意趣殆出乎埃之表者也。
　　今之白塔，名曰定光多宝塔，亦称万岁塔也。唐黄滔有记，载在《黄御史集》，今之石塔，名曰“崇妙保圣坚牢塔。”世每以净光塔称之，其实非也。唐贞元十五年，德宗诞节，观察使柳冕以石建塔，赐名贞元无垢净光塔，庾承宣记之。五代晋天福六年，王延曦重建，名曰“崇妙保圣坚牢塔”，林同颖记之。此净光与坚牢之别也。惟考庾碑文有“异夫经营之始，恳凿⒂之初，始周其基址，下现五色盘石”云云。道光初年，塔微有倾欹，官绅饬南匠蒋某入视塔基。据云盘石翘出，致全塔倾欹，若在平土之上，于强处灌注，可使复旧，遂不果修。按：此则崇妙保圣坚牢塔即建于无垢净光塔旧基石盘上无疑。而世故亦即以净光旧名呼之也。承宣撰《无垢净光塔铭》，碑高约一丈二尺、宽四尺四寸、额篆“贞元无垢净光塔铭”九字，碑中分二十三行，行二十四字，文末段颇剥落。《金石萃编》载，贞元己卯年五十八寺僧为皇帝诞辰建造浮图，仅见此碑。当时佛教流行，天下以建塔寓祝厘之意，当不止一处，而福州距京师远数千里，僻处海隅，此碑独流传至今云，是亦希世之珍矣。今按：塔凡七层，第一层中为南无金轮王佛，第二层中为南无当来下生弥勒尊佛，第三层中为南无无量寿佛，第四层中为南无多宝佛，第五层中为南无药师琉璃光佛，第六层中为南无龙自在王佛，第七层中为南无释迦牟尼佛。每层八面，每面皆嵌石镌佛相，表以佛号。旁列闽王以下及诸臣衔名。第四层中有题塔名碑一，崇五尺、广三尺，中书“崇妙保圣坚牢之塔”八字，字宽广径尺，第五层中又有塔记碑一，崇广约如前碑，额篆“崇妙保圣坚牢塔记”八字，为林同颖撰文，而僧元逸所书也。庾碑及塔内各石刻，均详于《注韩居石塔碑刻记》。尝闻父老言：道光十八年五月，雷震石塔，塔石下坠。至光绪九年六月，震处又复圯坏，砖石零落，定光、坚牢二塔，有关形势，所谓龙角，不可不修也。
　　徐《笔精》云：闽城内外，古人石刻尚存者：唐李阳冰《华严岩篆》、庾承宣《石塔寺碑》、林同颖《坚牢塔碑》、王倜书《王审知德政碑》、宋钱昱《忠懿王庙碑》、蔡襄书《刘蒙伯墓碑》按：在铜盘麓南台《沙合桥碑》、《东台庙碑》、《造潘渡桥碑》，皆书法端整，犹可拓印。至于鼓山、乌石山，唐宋名迹尤多，不及悉载。
　　乌石山李阳冰《书般若台》，为吾闽摩崖石刻之最古者，凡大字二十四字，笔法淳劲。盖阳冰晚年所篆也。《舆地碑记》谓，与处州《新驿记》、缙云县《城隍庙记》、丽水《忘归台铭》，世宝之为四绝。按：三碑皆经翻刻，惟此二十四字犹是原刻者，不在李斯碑下也。是刻摹拓之始，孟屏庵先生发其端。《瓶庵文钞》有《跋》云：“昔周侍郎亮工尝言，《瘗鹤铭》、《般若台篆》，人间至宝，一在深渊之下，一在高山之巅，苦不可得。栎园嗜金石文，又尝为吾闽方伯，可谓好而有力之强矣。而未尝拓此篆。乡先辈好古者，莫如林鹿原、谢古梅、周瑞峰、黄莘田诸先生，各集汉唐碑版数百种，而此篆近在福州城中乌石山，无从得也。乾隆二十四年冬，吾师王西庄先生过仙霞关，贻书问《般若篆》可得否，余问之莘田先生。先生曰：“此必不能，五十年前曾与周瑞峰、林苍岩坐山下，遥望太息而已。”越二日，余亲至其地，谋诸工，工曰“可”。时族人方为巨室，乃倩匠氏架木为梯，悬縆以上，日可得二幅。山下老人告余曰：“旧有翠岩寺在崖，崖石去地远，故陡险。三十年前翠岩毁于火，化为瓦砾。故山趾渐高，去地稍近。越三日，巡抚吴公闻之，遂亦拓数纸。自是，《般若篆》，人间有数十本矣。自栎园至今百余年，海内鉴古之士皆以不见《般若篆》为恨，而偶自余始之。物之显晦，固有时耶！翠岩火而铭乃出。则其火固可贺也。余拓得十本，携其五至京师。西庄先生受二本，其一归何念修给谏，余藏二本，青浦王琴德郎中闻之，以何义门楷书及诗数种易其一。按：民国二十八年，陈丈几士、沈友祖牟集同人募拓十余本，并及石塔诸像记。篆文尚不少损，信有鬼神呵护之也。
　　庆城寺有二碑：一为《琅琊王德政碑》，一为宋开宝七年刺史钱昱《重修庙碑》，皆备述闽王事迹。《兰修庵消寒录》云：《唐琅琊王德政碑》，于兢撰，在今郡城东庆城寺左，志以为王故宅是也。王有善政于闽，故当时请于朝，立碑颂其德。字学颜体，窃叹五季之乱，群雄争长一隅，王独愿为开门节度，贡献不绝，而又能保障其民，则此碑纪功颂德，固可与《表忠观》并传不巧也。按：钱昱碑，林操书。
　　乌石双骖园荒草中藏一碑，其文曰：“大闽国石街白塔天王院比丘师干，乃劝同缘弟子、检授尚书、右仆射、守右街长史兼御史大夫林隩、弟子检校太子宾客、兼监察御史殷晟、并僧尼男女弟子等共舍钱开此义井。所冀神泉普济，永傎皇都，千百年间，庶无倾侧。当愿生生常逢诸佛国界，世世常感皇帝深恩。今世同缘，不昧普提之果。时通文三年岁次戊戌三月十八日题记讲经。”大德廷敏书，兼监察御史林欢刊石。碑之边缘刻《闽县龚易图藏石》七字。通文为五代闽王昶年号，盖即《大闽义井碑》。
　　马渎江罗星塔附近江浒大磹下，有摩崖古刻数十字，字大径尺，恒湮没，惟首“元和六年”字可见。相传惟潮甚缩，始露此四字，寻常只一二字耳。为唐刻无疑，惜全文不能知，而志书亦无之者。
　　余尝藏《雪峰枯木庵木刻》拓本，正书凡三行，字径五寸，体似柳诚悬，左行文曰：“维唐天祐乙丑岁，造庵子及作水池，约伍仟余功。于时廉王大王。”凡二十有六字，末细字一行曰：“枕子一枚，雀觜杖一条，元自庵中。”凡一十有四字，字刻于树腹。树非楩非楠，大可十围，外嵌中枵，皮剥殆尽。色如黄金，相传唐真觉禅师跌坐⒃处。自唐以来，枝干虽尽而本根不巧，亦金石外之奇珍也。《雪峰志》载：庵距寺百步，木裹外俱唐宋游人刻名。成化己亥，吴兴刘瓒书《枯木庵》三字。
　　罗星塔下有宋程师孟篆“中流砥柱”四大字，潮落始见，郡志未载。
　　洪江金山塔寺四十四先生祠，有匾额题“挟仙”二字，有跋云：洪之通谷山，宋潘庭坚先生读书处。山中多石刻，皆先生真迹。此“挟仙”二字为端平三年书，历六百余载而风度宛然，爰命工摹拓，悬额塔江金山寺。所以摅怀旧之蓄念，益令人憬然兴起矣。道光乙丑鄂汀徐让济立。
　　鼓山之麓，有刻“张佩纶避兵处”六字。按：光绪甲申马江中法之战，已见先光禄公《竹间十日话》。是时有粤人副将李麟阁者，本隶江南水师旧部，年逾六十。是役亦充船长，驻于马江。船有道光间旧炮三尊，方法舰炮击船政厂时，法帅戈拔立司令台，扬旗指挥。李船距离法舰颇近，连发二炮，适中戈拔。法人秘之，迨和议成始发丧，而督抚以阅时久，不敢奏。李麟阁之功亦湮没无闻焉。时当局者张佩纶、张兆栋、何如璋、何璟，皆有一时之望。何璟终日礼佛，兆栋终日奔走询人。时人谑之曰：“制台不要头，抚台不要脚。”既丧师，八闽儿童连臂踏歌曰：“福州真无福，法人原无法，两何没奈何，两张没主张。”张佩纶时会辨福建军务，在闽垣候旨。陈韬庵太傅适以母忧奔丧回籍。张挽以联云：“狄梁公奉使念吾亲，白云孤□，将母有怀悲陟屺；孙伯符同年少一月，东风不便，吊丧无面愧登堂。”乡人闻而愤极，谓败溃至此，尚以孔明、鲁肃自居。一时京官联名奏劾，奉旨革职，发放军台，太傅亦为所累。乡人遂摩崖刻此六字以剌之。
　　黄莘田先生《鼓山志》云：谢氏前志谓：“宇内名山铭刻之多，未有逾是山者。入灵源洞三里许，削壁林立，殆无寸隙。岂非前人自爱其名而思有传于后欤!”又云：“自曹能始往录其十一，陈汝翔往录其十二，最后武林自与徐兴公、周乔卿往录其十七，而漫灭不可辨、险绝不能至、与创庵围垣所蔽而毁者，尚居其三。何其多欤!”自是以后，续前贤遗踪，摩崖而记者又何少耶!曩观《金石录》与《墨池篇》所载，凡山岩镌铭识刻，靡不收录。惜乎兹山晚出，昔贤墨迹不备载其中，与之后先辉映也。按：鼓山石刻如麻，唐刻无一字，山志所录，自宋至清，清代只二三耳。曩五游石鼓，搜罗逸刻，悉载《鼓山揽胜》集中，尚未穷也。
　　韩子舟先生其楫云：幼闻父老言，开元寺之初建也，议铸钟事。有高僧(失其名，又不详其世代)为监铸。合五金而成，工竣，告其徒曰：“三日内勿鸣钟。”遂云游去，至小北岭石碑。寺徒不待三日而急试之。僧闻钟，叹曰：“止于此矣!”石碑寺遂相传为闻钟处。余里居，距寺不远，奇其言，往观之。登楼摩娑，见其旁有裂痕两三处，长尺许。其声清越无比，诚为至宝。光绪二十六年，开元寺不戒于火，大雄宝殿成为焦土。殿前钟楼巍然独存。僧众无所栖止，寺几废于斯时也。钟之不鸣久矣。及二十九年，改寺址为监狱。涌泉寺僧移钟去。余途遇而细察之，裂痕皆满。俨如天衣无缝焉。岂钟之神妙不测，有关于寺之盛衰耶?近游涌泉寺，耳钟声，犹恍然前日事也。按：涌泉寺钟为康熙时，僧为霖以精铜参白金铸。高约二丈许，外刻金刚经全部，撞钟僧每念南无阿弥佛一百零八遍，敲钟一杵。俗传鼓山不打五更钟。询之寺僧亦云然，子舟先生所谓开元寺钟，殆庋之他处矣。
　　　　校　注：
　　⑴原文为“东南曰水部门”，“曰”字误，应为“自”。
　　⑵原文为“士”，“士”字误，应为“仕”。
　　⑶原文作“罗源太姥”。误，太姥山不在罗源。
　　⑷原文作“杨雪菽”，“菽”字误，应为“椒”。
　　⑸原文作“陈卸史”，“卸”字误，应为“御”。
　　⑹原文作“侍制”，“侍”字误，应为“待”。
　　⑺原文作“王审时”，缺一“知”字，应为“王审知时”。
　　⑻原文作“传玉露”，“玉”字误，应为“王”。
　　⑼原文作“赵壁”，“壁”字误，应为“璧”。
　　⑽原文作“若慰联床听雨晴”，“晴”字误，应为“情”。
　　⑾原文作“已忘”，“忘”字误，应为“亡”。
　　⑿原文作“斯上”，“上”字误，应为“土”。
　　⒀原文作“香火之甚”，“甚”字误，应为“盛”。
　　⒁原文作“鼓生”，应为“鼓山”。
　　⒂原文作“恳凿”，“恳”字误，应为“垦”。
　　⒃原文作“跌坐”，“跌”字误，应为“趺”。

卷三

　　唐韩偓诗：“四序有花长见雨，一冬无雪却闻雷。”明黄景昉诗：“莫愁良夜杵声稀，海国秋深尚葛衣。”萨天锡诗：“三山一夜雨，四月满城秋。”福州气候，于此三诗可见。然寒燠晴雨无序，盖地处炎方而临海，不如北平气候之正也。
　　《稗史汇编》载：立冬后遇壬日，为之“入液”，至小雪“出液”。《琐碎录》载：闽人以立夏后逢庚日为“入梅”，芒种后逢壬为“出梅”。叶毅庵先生有诗云：“候近入梅先惮暑，旬逢出液始成冬。两潮水到乌篷集，四序花开翠馆秾。”
　　昔人谓闽中无雪。非无雪，但不积耳。父老云：光绪甲子正月十五夜，福州大雪彻晓。壬辰十一月二十八夜大雪，厚尺许，不数见也。谚云：“春寒多雨。”福州入春多严寒，朔风凛冽裂肤，有重裘拥炉，犹齿龁手战、作苦寒色者。而旗、鼓二峰，遥望若玉山然。
　　福州夏热，多雷雨，俗谓之“晡霾雨”。亦曰“过云雨”。谚有：“六月初三雨，七月多晡霾”及“六月晡，不过路”之说，谓雨不普及、随云所聚耳。
　　施鸿保《闽杂记》云：“延平府城外石磡水小上，不至、露建宁府城外石磡，则舟行最利，俗谓之“菩萨水”。有“大菩萨”、“小菩萨”之分。按：福州夏四、五月间多淫雨为灾，或水患至数次。其大者皆由上游溪洪下泻也。上游水位涨至菩萨水，则福州须防水患。至无名水，则立即成灾矣。惟水至夏至则力大，逢初三、十八则潮大。闻父老言：会城水灾，以光绪丙子五月为最大。茶亭金斗桥居民避水皆从瓦檐登舟，历五昼夜始退去。又俗称“延平水与鼓山齐”，言延平福州地势之高低也。
　　飓风，吾闽谓之风台。六七月之交常有之。大者拔树掀瓦，得雨则解，谓之回南。俗云：“六月防初，七月防半。”又云：“六月得雷而止，七月闻雷愈烈。”又云：“六月风台生九仔，七月风台毛回南。”均农家经验之谈。
　　太武山，在海澄镇海卫山，上有太武夫人坛。《图经》谓闽中未有生人时，夫人拓土以居，称为八闽人祖。
　　福州岭上，有称畲民者。其姓凡五：曰钟、曰苟、曰雷、曰盘、曰蓝。多结帚为业。其俗称女曰“公主”，盖闽之土民也。林子鱼先生尝作《畲民谣》云：“畲中女儿年十七，跣足蓬头面如漆。红巾覆额著峨峨，窄袖称身缝密密。百合山丹插满头，见人欲语却含羞。阿爷斫柴入山里，赚待钱归百不爱。东家婚男西家女，乡民争看迎公主。亲朋五姓自朱陈，走贺纷纷具鸡黍。入门先自拜翁姑，洞房烛爛闻欢呼。三朝突过天未曙，早向城中卖柴去。”闻畲民尝绘其祖先于手卷，乃一狗头人。自传为犬戎之后也。
　　上杭县居民多为赵宋南渡时迁居，故俗有客民之称。
　　福州水上操舟为业，自为一族者，曰疍户，所谓曲蹄也。相传为陈友谅败兵，为明军所驱，迫居水上。《竹间十日话》云：福州所称卖渔嫂，即曲蹄婆。以生长船中，两足俱曲，故名。没为贱种，子孙不得应试，例不登岸。作半片髻以别田婆。按：近渐有移居岸上，作洗屋之业者。
　　《闽杂记》云：朱昆田《笛渔小稿三咏同心兰》云：“吟处伤心追楚客，分来纤手想闽娘。”闽娘字，前人诗中未有用者。
　　周亮工《闽小记》云：福州呼妇人曰“珠娘”，其来旧矣。任昉《述异记》：越俗以珠为上宝，生女谓之“珠娘”。按：福州称男曰“唐补人”。盖以唐时，衣冠相率迁闽，故尊称之也。呼女曰“诸娘”，盖闽为无诸地也。珠娘或即诸娘之化音。粤东称伎曰“珠娘”，未闻闽有“珠娘”之称。
　　福州小家女多拣茶为业，朝去暮归，三五成群，素足簪花，风韵饶然。《闽小记》云：“闽素足女多簪全枝兰，烟鬟掩映，众蕊争芳，响屧一鸣，全茎振媚。继在京师，见唐人美人图，亦簪全兰，乃知闽女正堪入画。”
　　杭世骏《榕城诗话》云：建宁别驾沈君尝艳称“闽中户户皆花，家家是玉。笔床砚匣，恒在香台。写韵传经，乃其粉确。青襟夫婿，挼手传笺，红屐侍儿，扶轮赴社。扇林下之清风，鲜桑中之失德。如斯风气，颇可铺张。”按：吾闽缙绅家妇女，莫不谙诗书。唐宋以前载籍，鲜有记述。明清以降，闺门弦诵，比屋相闻。侯官庄九畹、廖淑筹、郑薇柔、郑翰莼、许德瑗、黄淑畹等，皆衡宇相望，结社联吟。许亭亭与俦侣结“访红楼诗社”。由是女诗社之风，盛于会城。闽县范淞青，三十未嫁。家贫无依，以训蒙糊口，人呼之曰女先生。此滨海邹鲁之称，厥有由来也。沈君岂虚称哉。
　　《停云阁诗话》云：女伶卖曲，山左最多。吾闽建、邵二郡，界邻江右，间或有之，省垣却少经见。嗣因寇氛不靖，窜及上游，雏燕娇莺，争集榕城之经院巷。据此，则射圃里一带所以为娼寮之地，然不久云烟消灭，而盛于洪江、台江两地矣。张亨甫先生《南浦秋波录》记之详尽。
　　蒋垣《榕城景物考》云：唐时罗城南关，人烟绣错，舟楫云排，两岸酒市歌楼。箫声从柳阴榕叶中出。今安泰桥是其处。按：安泰桥，昔在古利涉门外。宋曾巩有《出利涉门》诗云：“红纱笼竹过斜桥，复观翚飞入斗杓。人在画船犹未睡，满堤明月一溪潮。”叶毅庵先生亦有诗云：“画桥低亚若篷轻，酒市歌楼夹岸迎。见说琅琊繁盛日，三山城似阖闾城。”则旧时安泰桥夹岸，不减秦淮风月矣!
　　黄肖岩先生《序聚红榭雅集》词云：“天下方音，五音咸备。独阙纯鼻之音。惟吾闽尚行此音，乃千古一线元音之仅留于偏隅者。漳泉人度曲，纯行鼻音，则尤得音韵之原矣。”按：吾闽方言，约分福、厦、泉、汀、建、邵六种，其他各县各有不同之腔。何岐海之《何氏学》、黄肖岩之《榕城方言古音考》、刘家谋之《操风琐录》、谢枚如之《说文闽音通》、大抵崇闽音为正音，虽诸篇仅及福州，然推究及各县，未可不从福州始也。
　　郑天尺先生精医理，考究闽谚方言甚深。所编《榕谚声律启蒙》，脍炙人口，时比之林光天，号为二天。其《闽谈正误》之著，于福州方言纠误考据，均有所本。非以意强解者比者。
　　会城灯市，聚于后街。次则南台、中亭街。节假后，后街户户家家皆以灯为业，争奇斗巧，禽鱼鸟兽咸备，游者塞途。陈偕灿先生《福州观灯诗》有“后街风月卖灯天”句，记实也。闽人最重元夕，谢在杭谓：“天下上元灯烛之盛，无逾闽中者。”盖天下有五夜，而闽则有十夜也。
　　《天中记》谓：正月二十九日曰“拗九”。按：闽方言亦称“孝九”，煮果粥祀先、相馈遗。相传目莲是日以供母，非也。罗源、古田均称后九。连江人家以芋菽和米作糜，称为“乌九粥”，谓食可却病。《黄鹄山人诗钞》则谓为“穷九粥”，有诗记之。
　　《壶中录》谓：闽中以二月二日为踏青节，今人士均以清明日祭墓，并作郊外踏青之游，不以二日。又制清明粿以祀先。
　　闽以二月十二日为花朝，考《西湖游览志》云：花朝、月夕，世俗恒言二八两月为春秋之中，故以二月半为花朝，八月半为月夕。周处《土风记》及《提要录》皆云十五日，然《杨诚斋诗话》云，东京二月十二日花朝，为扑蝶会。则闽俗不误矣。
　　立夏日市碗糕，谓食之目明。人家制糕粿，谓之做夏。连江人以韭和米面蒸食之，名曰夏粿。闽清则家家作米糖，以巧好相尚。
　　三月三日上巳，悬荠菜于门，未知何义。《八闽通志》载：民俗取南烛木茎叶捣碎，清米为饭，染成绀青色。谓日进一合，可以延年，曰青精饭。按：莆俗是日采枫树花渍米，为青饭，不用南烛木。
　　同安人四月初一日，各办香饼祭神，名曰明眼饼。
　　端午节，以竹叶裹秫米为粽子。盖沿《风土记》秤锤粽之名，蒲人食鹆螺以明目。福安人食大田螺，谓之炒鬼眼。
　　叶毅庵先生《榕城杂咏》：每岁六月举瓜莲会，祀闽越王无诸，此风久废。
　　罗源俗，六月初六日涤井水洗猫犬，为去腥气。福州方言所谓“六月六，犬洗汤”也。然姑苏俗亦有“六月六，猫儿狗儿同洗浴”之语，见梁同书《直语补证》：
　　闽人七夕炒蚕豆相遗，谓之结缘。其名雅，其义厚。陈惕园先生曾作《结缘行》，称之可挠颓俗、振醇风也。
　　闽俗重中元节，有烧纸衣、制纱箱之举。孟瓶庵先生有《纱箱歌》，末句云“君不见街前街后送纱箱，屋里停棺仍不绝。死人不得归黄泉，纸厌红带鹃啼血。”可以警惕俗风。
　　八月十一至十五日，后街成塔市。三十年前，士绅家竞尚排塔，田园台阁以及闺房布置悉备，人物花果禽鱼皆裁缯剪彩，玲珑飞动，罗列奇玩，争靡斗艳，纵人观赏。虽劳心力，亦表太平盛事。
　　中秋夜，神光、定光双塔，七级燃灯照耀，如红烛高烧。士女制香球，登乌石山进香。明陈荐夫有《乌石进香》诗云：“凉飊吹商蟾兔清，明绳曳玉低斜横。七香油壁税南陌，莲花蹴月参差行。邻霄台高祠帝女，金兽含烟喷秋雨。玻璃钿合开古香，九节瑞龙然不死。憨痴白皙冶游郎，骄行躏入调红妆。秋波盈盈澄碧光，回环射裂千柔肠。熊祥乞归碧霞馆，赃雨浓云生梦感。元虚不种真麒麟，十二琼楼怅秋晚。”
　　重九作糕，自是古制。《五杂俎》、《景云类纂》及《福州府志》诸书均载：闽俗于九日作粽，与端午同。然今俗九日作九重粿，上插彩旗，谓之重阳糕，相传已久，不复有作粽者。
　　九日放风筝以乌石山为盛。旧时人士设饤饾于僧寺，谓之纸鹞会。其中有所谓九连环者，形如蜈蚣。剪彩为头，具百四十四甲，亘四五十丈，以大绳系于山石，乘风则数十人挽之，诚巨观也。
　　冬至前夕，俗屑糯米，合家男女围坐作粉团，曰“搓丸”。谓取团圆意。亦以祀先告冬也。梁洛观先生有《南乡子》词云：“笑语共婆娑，银烛华筵缀碧荷。大小珠光齐错落，搓搓人世团圆此夜多。春意灶眉过。白屑纤纤素手罗，调罢饧汤堂上进，知么，新妇生成小性和。”
　　十二月二十四日祀灶。俗谓是夜灶神上天，以一家所行善恶奏于天庭也。陈荐夫《祭灶行》云：人家腊月祀灶王，二十四夜朝紫皇。善恶条陈明如镜，贫恶穷通我司命。盘中有饴凝作脂，愿神口舌甘如饴。翁老踉跄望空拜，秽恶触神神勿怪。神言汝家多罪过，赦汝愚蒙矜汝悮。汝甑尘土突不黔，不如放我上青天。”
　　徐经《雅歌堂诗话》云：闽令吴林塘有“三妙吟”，谓“荔枝、素心兰、寿山石”。余谓武夷茶、漳州密果、永春织画、上杭竹器、永安纸灯俱臻妙品，岂让三者独擅耶?即更有进于此者，蔡越峰之书阁帖、应一叶之画烟雨、皆登古人之堂而入其室者也，合之可称闽海十绝。
　　荔枝，闽粤巴蜀均产之。以闽为胜，闽以莆田为最。王子勤太守广叶守兴化，府治门外题楹帖云：“荔子甲天下，梅妃是部民”，一时盛传。高云客作《荔子纪事》一卷，张超然为之序，深辟朱竹垞、曹秋岳“闽荔不如粤”之说。按：谢在杭《百粤风土纪》云：“荔子色青，大如杨梅。肉薄核大，味甘而不酸，在闽龙眼之下。”许子逊《广州杂诗》云：“丹荔年年玉碗新，镜中眉黛半含颦。可怜岭外红鹦鹉，犹说华清病齿人。”则粤种诚不如闽矣。
　　前人多作餐荔枝会，非近人所及。明莆田宋珏有荔社，约日以三千颗为率。徐兴公、谢在杭、马继声等结红云社，作社约。在杭作续约。亦食荔韵事。《红云社约》谓凤岗中冠为福州第一品。按：凤岗三十六宅、七十二乡皆产荔，其次为上街乡，上街乡与侯官市隔一土壤，而侯官市皆植龙眼，无一荔树。亦土性随所宜也。
　　福州荔枝，向以西禅寺为佳。《曝书亭集》称寺之荔树高五六丈者四百余本，今存者殊少，而法堂前古荔四株，相传为宋荔，名曰“天洗碗”。西禅荔枝早熟，寺荔尽后而兴化枫亭始上市。黄莘田先生诗所云“长庆寺门刚摘尽，满街斜日卖枫亭”也。
　　乌石山范忠贞公承谟祠种荔百株，旧甚有名。每岁荔熟，就祠开市。游人消夏者接踵。祠右积翠寺，古刹也。旧有楼曰“江城如画”，有古梅，相传数百年物。今荔树斧伐殆尽，梅亦无存。
　　蔡襄《荔枝谱》云：十八娘，色深红而细长。时人以少女比之。相传闽王王氏有姬第十八，好啖此品，因而得名。其冢今在城东报国寺，冢旁犹有此树。又按：西湖开化寺荔有名十八娘者，瘦腰细核，累累一串数粒。相传王氏女十八娘手植。又仙游陈洪进女玑，别字十八娘，尝手植荔枝于枫亭。俱见《香草斋诗注》。
　　西门余府巷，以宋余深名。深宅中有荔枝，实绝大而美，名曰“亮功红”。亮功者，深蒙御书阁名也。今余府巷刘宅中，有荔一树，或说为“亮功红”，亦敷会之传。
　　林寿图《榕阴谈屑》云：闽俗娶妇，荔熟时婿家必以馈丈人。故谚云“荔枝红，送丈人”。王秋士词云：“街头香度日初斜，遍拣西禅万颗霞。博得闺人今夜喜，一筐会送丈人家。”按：曹石仓先生有诗云：“娇羞十五闭房栊，风雨无端妒守宫。玉镜台前倚惆怅，郎家不去荔子红。”是送荔之风，明已然矣。
　　龙眼谓荔奴⑴，以龙溪所产抱鸡子种为最贵，小如珠，无核，亦珍品也。
　　桃，吾闽最劣，近乡人有以奉化种移植者，浆多，甘如蜜，名曰水蜜桃。而奉化原种反不如矣。
　　光泽县会仙岩石斗岸上有朱桃，熟时即坠，人莫能得。
　　福清黄蘖山多桃，其地有桃坞、桃湖、桃溪、桃洲，春风微和，夭桃夹岸，不减武陵。
　　南港二百零八乡皆产橘，洪江上流又有橘园洲。弥望千树。橘有数种，比常橘大而皮厚者为风橘；小而味酸者为金橘。酿橘为酒曰橘烧。乡人以橘为福州特产，称为“福桔”。上元作桔灯，母以遗女，取吉祥意也。陈恭甫先生《绛跗草堂诗集》有《橘枝词》十二首，可为掌故之征。
　　《武夷山志》载：峰山有仙橘，小如弹丸，其皮可食。大者如鸡卵，味尤甘。
　　柑以古山洲产最多，香甘而皮薄，胜于浙温之乳柑。
　　凌登明《榕城随笔》云：漳南产柑橘，其种不一，而颗皆硕大。芦柑为最，红柑次之。芦柑色稍黄，红柑则正赤，皆佳种也。三衢所产似亦当稍让。连江一种，差小而味亦甘，当在武陵蜜橘之列。按：漳州之桶柑、芦柑皆由广东潮州传入，永泰有蚌橘一种，亦贵品也。
　　橘饼出漳州。陈恭甫先生有诗云：“漳南饴蜜十分调，红玉千槌向齿消。百饼青筐霞片散，东风吹入卖饧箫。”
　　浦南以产柚著名，沿北溪两岸约五十里皆栽柚。乡人呼柚曰“软仔”，其种有文旦、坪山、六月柚等。文旦，古称香栾，长泰所产，品质最良，瓤白，甜美无比，他地所植均不及之。
　　辛稼轩为福州守，有《临江仙·咏杨桃》云：“忆醉芳树下，几曾风韵忘怀，黄金颜色五花开。味如芦橘熟，贵似荔枝来。闻道商山余四老，橘中自酿秋醅。试呼名品细推排，重重香肺腑，且进两三杯。”按：福州杨桃七八月熟，味酸而有韵，近有粤东种者。
　　俗呼梅子为“青子”。前辈出郊宴集赏梅，村媪见之，曰：“大冷天气，不暖阁围炉，乃冒寒度板桥看青子耶?”
　　水口延平产奈，色青而味甜，大有如桃子者。
　　李以夫人李最佳，皮红如傅粉，故称夫人，亦称胭脂李，色如脂也。闽清产李最多，《武夷山志》载：峰山有仙李，如小鸟卵，长而色赤，味亦酸美。
　　屏南、连江均产雪梨。屏产有大如碗者，出忠洋一带。连产则甜而松脆多水，八月熟，就树以棕裹之，可留至大雪。朱文公《咏雪梨》诗云：“珍宝浑疑露结成，香葩况是雪储精。乍惊磊落堆盘出，旋剖轻盈照骨明。芦橘漫劳夸夏熟，蔗浆未许析朝酲。啖余更检《桐君录》，快果知非浪得名。”按：快果、玉果、密文，均梨之别称，见《广志》。
　　自洪山桥至水口，沿江两岸皆植橄榄，橄榄以檀香种，产在安仁溪者为佳，脆而香也。
　　杨浚《冠悔堂笔记》云：余甘实莹如珠，食之余味始甘，能除虫毒。黄山谷以其先苦后甘，名之曰：“敢谏子”。按：余甘产莆中定庄者佳，以之制露，可治童孩痰积。
　　仙游果品以柿最佳，曰“陈变”⑵，俗以陈御史所传植，即名之。
　　会城南门外城门乡宋郑尚书墓前有枇杷树一株，所产枇杷只一核。
　　《游宦纪闻》载：闽中嘉果，荔枝、龙眼、橄榄之外，又有黄澹子、金斗子、菩提果、羊桃，皆他处所无。黄澹大如小橘，味微酸而甜。《长乐志》云：生于王霸坛侧。
　　《说铃》云：闽南郊外二十里，曰“齐坑”，齐氏聚族其间。旁有潭，夹种桃花。相传唐陈处士隐地，旧名道者岩，岩前有柿一株，根如斗，结实如佛手柑，皮穰色味则皆柿也。
　　西门外马坑山蔗最佳，以脆胜也。《寒秀草堂笔记》云：同安多蔗，所生虫似蜂。彼人乾之，食时煠以香油，味类虾，称为蔗蛄。其名甚别。按：有名猴蔗者，专供榨糖。
　　李文贞公光地喜食生萝萄，冬夜乘烛摊书，断生萝萄满置大盂。每精诣深思时，辄停笔尝之，尽盂乃寝。
　　连城县莲峰山产彭候芋，叶大如盘，冬夏不枯。过年子落崖下，人难取，取以播种亦不熟。旧传彭侯所种。
　　《榕阴谈屑》云：王补帆中丞抚闽多惠政。种番薯于署中隙地，采其嫩苗，瀹为羹以饷余，尝而甘之，问其名，曰“平东菜”。时海上方有倭事，故为吉语。余易名“中丞菜”，明日传播城市。课西湖书院，日用以饷诸生，曰：“此秀才风味也!”于是献“中丞菜诗”数十人。
　　闽人多切番薯，制番薯米，以长乐为佳；又制番薯钱，以福清为佳。均以代粮也。先公有《初食薯米》诗云：“黑如菰米黄如栗，亦自甘香适朵颐。贫贱何尝谋益寿，交亲相与话充饥。饮冰茹蘖皆吾分，耕获菑畲失所期。欲向山中煨芋去，微闻僧灶冷无炊。”
　　武夷九十九岩，皆产名茶。奇种以天心岩之“大红袍”、慧苑岩之“铁罗汉”、磊石岩之“白鸡冠”、兰谷岩之“金锁匙”、天井岩之“过山龙”、竹窠岩之“瓜子金”、幔陀峰之“半天夭”为著。而大红袍尤为特品，产于天心岩永乐寺三里许之九龙窠石壁上。石壁仅方丈之地，植茶三丛。外向较高者，传为真红袍。旁二丛为副车，叶不甚大，芽端带淡红色，年仅六七两。价值数百金，盖罕而见珍也。每岁，住持僧以少许分馈当道士绅。余则悉售厦商。又天佑岩下有茶一树，名“不知春”，亦种之至美者，广东洋商岁岁预定，雇人守护，惟寺僧得一二两而已。
　　瓯宁蒋衡《云寥山人集》言武夷茶事云：水芽，宋时贡茶之绝品。拣嫩芽剔取其心，渍清泉中，如银线一缕。尝读无名氏《北苑别录》云：“天下之理，未有不相须而成者。有北苑之芽，则有龙井之水。亦犹锦之于蜀江，胶之于阿井。”按：造团茶之法，须用水涤净，然后入甑蒸熟。复淋洗数回，乃上榨出其膏，柯杵瓦盆，酌水研之，皆有度数。自十二水至十六水为率，故制茶必须清泉。又按：北苑故事，每启蛰，有司以牲致祭，枞金代鼓⑶，齐声喊曰：“茶发芽”，泉乃涌出。故凤凰山有喊泉。元时，置官焙于武夷，亦修北苑故事。至今御茶园侧有井一泓，土人亦名喊山泉也。又云：名种之奇者，红梅、素心兰及木瓜、肉桂。红梅近已枯。素心在天游，其真者予未得尝。肉桂在慧苑。木瓜植弥陀大殿前。其本甚古，枝干卷屈，类数百年物。予初疑木瓜味酸，最不宜茶。及在蓝上舍重庆家饮之，初入鼻微有木瓜气。及到口，但觉甘芬留舌本。半日犹津津，细咀之，并无酸意，此所以奇也。若膺⑷者则以花蕊重焙，反夺直⑸味，不足贵矣。又云：茶害鸟名，其自呼“茶害”二字甚清。三月间遍山呜呜皆此鸟。土人云：昔有茶厂妇，为夫所虐，死化为鸟，犹不忘其夫，故呼茶害以相警。
　　建茶奇种，相传为天生，茶下不植草。
　　安溪茶品以铁观音为最著，产在峣阳乡之南山。山坡缓斜，形势秀美，土层极浅，俗有峣阳一片石之称。故其茶香味特浓，非他山可比也。
　　太姥山产茶名绿雪芽，周亮工《闽茶曲》有云：“太姥声高绿雪芽，洞山新泛海天槎。茗禅过岭全平等，义酒应教伴义茶。”注云：闽酒数郡如一，茶亦类是。今年得茶甚夥，学坡公义酒事，尽合为一。然与未合无异也。《闽茶曲》十首，载在《赖古堂集》。
　　谢在杭《小草斋诗话》云：鼓山半岩茶，色香风味，旧人评为闽中第一，不让虎丘、龙井也。邓原岳诗云：“雨后新茶及早收，山泉石鼎试磁瓯。谁知屴崱峰头产，胜却天池与虎丘。”按鼓山茶园久废，今僧尚有以支提茶相饷者，而味尚清冽，未审是半岩茶种否。
　　闽南人士昔尚工夫茶，其法载在《蝶阶外史》。二十余年前，余到厦尚盛行，其后再过，不复见矣。
　　泉州神曲以桂檀巷“范志”、吴亦飞所制最真，煎之不化，汤作碧色。余皆色红，见水则如泥，不待重沸矣。
　　香菇有花菇、厚菇、冬菇三种。花菇质嫩味厚，价值尤高。业此者为游⑹之庆元、景宁、龙泉三县人，种制之法秘不传人。在闽北建瓯、明溪、清流、漳各县种植。每年仲冬来，暮春去，谓之菇客。
　　包汝楫《南中纪闻》云：闽中产乌饭草，能缩米，一名瘦米，用以煮米，粒坚细，每斗仅得升许。第色带黑耳。军行必备此，可以轻骑远出。
　　《清异录》云：蕹菜出闽中，凡百毒悉能解之。引蔓而生，土人号虎须菜。按蕹菜一名无心菜。福州西湖产之，孙平叔先生尔准有《青玉案》词咏之云：“冶城西畔明湖绕，向镜里、移兰棹，蕹菜沿流萦荇藻，并刀剪罢，翠钗丁倒，凉月浮波小，苹香零落菱香老，剩有明姿玉纤拗，半侧银杯铅露少，便愁羽化、澄澜渺渺，一夜西风扫。”冯勺园先生登府词云：“一绳菱外香初绕，趁十里、停秋棹，隐约深萍连浅藻，鸥知鹭见，雨繙露倒，凉朵银杯小，年年开到荷衣老。道是无心没人拘，寒蕹不嫌齑谱少。三山市远，半湖烟渺。采采莼波扫。”
　　泉州产牛栏草，叶大杆长，花色鲜红。一枝开数十朵，治发瘠有神效。泉人以其花期正值竞渡时，名曰“龙船花”。
　　福州旧有百花务，今花巷即其地。
　　上杭罗楷卿太守上桢，杭州之诗人也。著有《菉园诗钞》，有《咏漳江土物四首》可采。《水仙花》云：“冷抱冰心不染尘，凌波仙子欲凌云。锦屏银烛高烧夜，第一清标是此花。”花产漳郡莲花村最佳。《蜜兰》云：“采采披襟水一隈，素心人与醉新醅。色香纵历尘缘劫，依旧清芬浥紫桮。”漳人以蜜浸素兰，沃以熟茶，色相不减。《蔗珠》云：酿就寒浆足解炎，此中佳境久留淹。盘飧合下女儿酒，沉醉香壶一味甜。”生长蔗中，漳人以油炸之，味香甜。《岩茶》云：“难为怀处锦帆斜，犹忆登龙侍绛纱。七字吟成还击钵，春风午夜谱闽茶。”乌龙茶产漳之安溪。
　　水仙产漳中，闽花之特种也。每年产在五百万个以上，其根似蒜头，叶如萱草，各于叶中生茎，茎端开花，色白心黄，故名金盏银台。香韵清幽，单叶者为水仙，多风韵；千叶而花片卷皱，上淡白、下轻黄者为玉玲珑。
　　兰以建名，吾乡士绅几无家不种之。大都以玉为最，白杆而花上出者是也。四季开者为珍，报岁兰为贵，白花不易得。先光禄公《三峰草庐诗注》云：闽深山之南谷，有悬泉者，多产兰。数十年来深悟其故。盖南谷冬得日而避霜，夏多风而避日。泉脉走而不守，故湿而不伤根。培兰十二字诀曰：“春不出，夏不日，秋不干，冬不湿。”庶乎得南谷之义矣!兰之种类綦多，一杆一花，一杆二花，花在叶底者为春兰，其色绿。一杆五花，一杆七花至十八花，皆杆高于叶。叶软润者必素心，叶短劲者多红点，香有次第，皆花于夏秋。曰头陀、曰龙岩素、曰马耳、曰十八学士，其名不一。杆红叶劲者易种，且不避霜日，呼为草兰。红兰则杆短叶肥，花绕于杆，作朱红色。秋兰叶劲长、花瘦则如蟹爪，有深碧、黑紫二色。紫者如报岁兰，难值⑺。其肥瘠视人力。林上舍文楷家作三十六花，又有小如金粟而蔓生，曰赛兰，又曰翠兰，俗呼珍珍兰，即佛经所谓伊兰。见王世懋《闽部疏》。又有杆肥伟、叶瘦长，旁如锯齿、花作深碧色，开于三月者为蕑。《诗》：“士与女方秉蕑兮。”杆肥伟，故可秉。诸书皆以一杆一花者为兰，一杆数花累累叶上者为蕙。蕙，香草也。
　　福安县白云山上有庵，庵前两池，产兰。玉色，向午开，浮水面，过时则沉。人呼为“午时兰”。
　　《蝶阶外史》云：江以南兰最多，而莫盛于闽，兰丛中生虫，大如蚕，因名兰蚕。以兰膏为食，不多得。闽人饷客，用古瓷盛一枚献之筵上，以为嘉礼。客肃然起，主人撮盐少许洒之，蚕倏化为水，色缥碧，注醯醢中，各一滴，香溢齿牙，亦食谱中所未见也。
　　漳州有香花，如烂爪蜡，瓣如兰，叶如栗，可玩，土人名曰鹰爪花，取其似也。
　　茉莉花，亦吾乡之特产，或称抹丽，谓能掩众花也。洪塘过江一带产最盛。花时，商人以供窨茶，专轮采运，谓之花船。《墨庄漫录》称，闽人以陶盎种之，以供清玩。颜持约诗云：“竹梢脱青锦，榕叶随黄云。岭头暑正烦，见此萼绿君。欲言娇不吐，藏意久未分。最怜月初上，浓香梦中闻。萧然六曲屏，西施带凝醺。丛深珊瑚帐，枝转翡翠裙。譬如返风骑，一抹万马群。铜瓶汲清泚，聊复为子勤。愿言少须臾，对此髯参军。”观此诗，则花之清淑柔婉风味，不言可知矣。按：《因树屋书影》谓，闽中独有红茉莉，余未之见。
　　牡丹，古田县甚多。孟瓶庵《瓜棚避暑录》载：福州惟鼓山涌泉寺有一丛，今寺中亦绝种矣。
　　惠安县有青山大王庙，阶下多黑牡丹。花开时有数百朵，皆向大王神像而开。移神像，花亦转面向之，亦一异也。
　　福州四时有长春花。宋林逈有诗云：“洞门深不放春归，客到寻芳莫问时。迟日暖风花草丽，照人红艳一枝枝。”
　　山丹有红、白二种，或云不能与诸花并列一庭，并列则诸花不开，俗呼花虎。试之未验，《学圃余疏》云：花簇红球，俨如剪彩，名曰山丹，乃闽卉也。
　　夹竹桃，一名半年红，柔艳异常，自春徂秋，相续门⑻花。闽谚有：“戴花莫戴夹竹桃，做人莫做人细婆。”细婆，妾也。夹竹桃，贱也。
　　《南方草木状》称，素馨色白者，香胜抹丽。傅伯成诗：“昔日云鬟锁翠屏，只今烟冢伴荒城。香魂断绝无人问，空有幽花独擅名。”自注：素馨，南汉宫女名。
　　杜鹃花，以黄为贵，白次之，红最贱。山中有之。何友雪生碧琳园种植此花百余种，皆中外名品也。花时五色缤纷，惜有色无香。先公有《约匹园老人诸君燕集花间》诗云：“满屋花光日未曛，延宾园主意殷勤。盆盂犹带沧溟色，隅坐黄鹃独不群。”又句云：“若向花中论妙品，应从淡绿唤真真。”绿花者，海外异种也。
　　《渔隐丛话》云：木樨，闽中最多，路旁往往有参天合抱者，土人以其多而不贵之。漕宇门前两径，有一二百株，至秋花盛，篮舆行清香，殊可爱也。
　　丁香树，会城仅二三本，其一在光禄坊玉尺山，其一在西门街郑宅之丁香书屋，皆二三百年物也。花雪白，清香可爱。先叔祖仲起公有《玉尺丁香盛开》诗云：“吟台别后几经年，今日登临一放颠。轻俊似嫌云絮薄，晶莹翻比雪花妍。欲招皓月同寻句，尚滞春寒此耸肩。料恐诗人难耐冷，枝头着意缀吴棉。”又环翠楼亦有一本，较小。
　　泉州多刺桐花，花红鲜异常，可开百日，亦名百日红。唐陈陶诗云：“海曲春深满郡霞，越人多植刺桐花。可怜虎竹西楼色，锦帐三千阿母家。”
　　福州有美人蕉，历冬春不凋。常吐朱莲如簇，树叶似芭蕉而稍小。开花殷红鲜丽，千叶如槌，经月不凋。摘置瓶中，亦可经一二月。曹能始有《美人蕉》诗云：“右丞画蕉兼画雪，雪中时见芭蕉折。间或有人蕉下眠，梦醒忽惊白雪白。闽中无雪蕉转新，别有一种名美人。岁岁红颜空自老，见人犹自可怜春。”
　　归化县罗汉寺有树名罗汉，结子如婴儿。
　　会城东街刘鸣雷家有铁树二株，高比于墙，二百余年物也。
　　鼓山方丈有铁树二株，相传一为闽王审知手植，一为僧神晏手植。旦过堂有古松如盖，亦神晏植，名罗汉松。
　　乌石山石室旁有古松二株，俗呼双梦松。
　　建阳县西北七十里云谷道中有数松，状极诡异，石碣曰“战龙松”，朱晦翁书。
　　东山松坞有松，宋初物。钱昱题松身曰：“景致福神仙，心幽道亦玄。憎闲出来世，松老不知年。”
　　武夷白云岩，下为寒岩，右为毛竹洞，以产毛竹称。唐李商隐诗：“武夷洞里生毛竹，老尽曾孙更不来。”
　　永定县武平山产竹，每节皆有佛像，面目口鼻，惟妙惟肖。土人用以为杖，谓之定光佛杖。龙岩亦产之。
　　乌石山产人面竹，一俯一仰，形如人面。见《乌石山志》。
　　延平产朱竹，周亮工《咏剑津朱竹诗二首》云：“高情直欲晚枫邻，傞舞安知醉有辰。旧族传为绛县老，孙枝追作亦城人。潇湘泪尽终余血，淇澳花繁不是春。曾在龙门柯□畔，支离更见爨中身。”“乱擗桃花映客酡，斜披鹤顶间青萝。翻身竞比红儿曲，截笛留吹赤帝歌。酒酝宜城光未定，冠裁薛县色全讹。遥有岩下烂斑处，或是秋深柏叶多。”
　　福清石竹山，产竹少而笋多，春夏之交，乡人采笋欲多不可得，号济贫笋。
　　冬笋，竹萌也。冬月于毛竹林掘其未出土者，味极佳。谢古梅先生《冬笋诗》云：“□□郁寒姿，一夜挺孤劲。崖冻壑中，时与山雪迸。龙□蛰高枝，君子含至性。胚□□离奇，轧茁气纵横。长镵云外归，鲜缚司冬政。品格入屠苏，菘韭皆听命。榾柮煨根芽，脱落想盘硬。莫厌太瘦生，聊用医俗病。”
　　条丝烟，为永定特产，质极纯粹，香色俱佳，驰名国内。全县之种烟者十居八九。每岁销诸省外，达五百万元。沙县亦产烟，曰“沙县烟”，视条丝远矣。
　　建宁有鸟名“报春”，似鹆而小，色苍黄。春前作声云“春起也”，暮春作声“春去也”。春尽乃止。又有“桐花鸟”，即《渔洋词》所谓“桐花凤”，桐花开即来，桐花落即去，皆时鸟也。
　　《簪云楼杂记》云：闽中有鸟，名倒垂莲，形似鹪鹩，其羽毛殊类孔雀，恬悴可爱。因睡必倒挂，故名。然书籍罕见，岂东坡所谓“倒挂绿毛么凤”者欤！
　　鼓山灵源洞侧有鸲鹆墓。题曰“八哥灵鸟之墓”。游者鲜知。黄笛楼有《采桑子》题墓云：“香泥斜筑灵禽墓，野草疏疏，落叶苏苏，尺半残碑上绿芜。月明紫竹娇音少，一喝醒初，半偈扶持，饶舌堪怜下士无。”鸲鹆即鹆，全体俱黑，两翼有白点，巢于树穴及屋脊中。剪其舌端令圆，能效人言，俗呼八哥。笛楼名经，永福诸生，有《瑶鹤山房词草》。
　　《闽小纪》云：闽中龙眼熟时，专有飞盗，缘枝接树，矫捷如风，若巨寇然。瞬息不觉，则千万树皆被鱼猎，名曰夜燕。过于荔之石背。此果人未采时，虫鸟不敢侵，夜燕一过，群蠹起矣。按：石背色绿而背坚，故名。不堪其臭，以荔之香，独生此臭虫，亦荔子之不幸。
　　洪山桥有鱼名塌鲨，桥边有义心楼，烹调为最著。盖临江随钓随食，取其鲜也。先公《洪江酒楼诗》云：“勒住秋寒打稻天，也随时尚试烹鲜。酒楼今日无车马，画舫何时散管弦。沙蜮尚输群盗盛，江鱼独博国人贤。倚栏绝念穷东野，是处征歌已五年。”
　　同安县属刘五店，近海沙地产文昌鱼，状似细锥，常钻在沙中。四时常有，以冬令为多，为闽海所仅有者。
　　《闽杂记》云：雪鱼惟侯官竹崎有之，似鲈稍扁，色白如雪，冬月方出，味尤腴美，然不多得。按：洪江亦有之。
　　莲鱼，以上街乡白莲最佳，其鱼皆食苔，别地则食粪。
　　莆中鲜食，最珍者所谓子鱼也，其修七八寸、阔二三寸，出通应港者佳，见王彦辅《麈史》⑼。
　　石首鱼，俗呼黄花鱼，宁德县三都官井洋产最多。官井洋在青山下覆釜屿前，洋底有井，风涛易作，又号三江口。每至梅雨时，渔者以竹筒插水，验其声下网，得鱼则吹螺以招买者。鱼盛时，土人各刺舟至官井洋，谓之看黄花，必买鱼而归。俗以槐豆花多寡卜鱼盛衰。崔挺新，字松门，有《石首鱼歌》，可志风土也。歌曰：“官井之水涌沧波，黄花逐浪纷飞梭。网师得鱼健吹螺，船头市集相肩摩。花开槐豆盈山阿，今年鱼比去年多。笑余豫蓄宜城醝，烹之霍霍刀快磨。佐以莼菜和咸鹾，晨餐一饱醉颜酡。兴酣还欲问东坡，鲈鱼较此味如何？”福州人呼为黄瓜。瓜，花之误也。
　　吾乡以鱼为贵。上市时，婿家必以礼送其妻父母。俗有“荔枝红，送丈人；鱼奶，送丈奶。”之谚。丈奶谓妻母也。谢枚如先生有《惜奴娇·咏鱼》云：“桃花涨后，馋口开无数。使万钱也须下箸。动辄隔年，才解我相思苦。何故偏多骨，累人吞吐。去乙留鳞，荧荧火，殷勤煮。对夫婿酒杯轻赌。更唤小鬟，这薄礼好将去返哺，望阿奶加餐休误。”
　　《五杂俎》云：闽有带鱼，长丈余，无鳞而腥，诸鱼中最贱者。献客不以登俎。然中人家用油沃煎，亦甚馨洁。尝有一监司，因公事过午归，馁甚。道旁闻香气郁烈，问左右何物，以带鱼对。立命往民家取已煎者至。啖之，大称善，且怒往者之不市也。自是每饭必欲得之。去闽数载，犹思之不置。人之嗜好无常如此。吴江顾道行先生亦嗜闽所作“带鱼鲊”，遇闽人辄索，而闽人贱视此味，常无以应也。按：带鱼以钓带为佳，色透明而香芬，诚下饭美品。
　　溪酝出南靖、平和山溪间，为鲊甚美，号香鱼鲊。
　　《闽小记》云：“画家有神品、能品、逸品。闽中海错西施舌，当列神品。蛎房，能品。江瑶柱，逸品。西施以色胜、香胜，当并昌国海棠。蛎房以丰姿胜并牡丹。江瑶柱以冷逸胜并梅。西施舌既西施之舌矣；蛎房其太真之乳乎，圆似鸡头，嫩滑欲过塞上酥。江瑶柱产涵江，梅妃亦生其地，其妃之玉骨乎！如香螺、珠蚶类，非不争奇竞美，以三君视之，特绘事之具品，群芳之余卉，姬姜之媵侍耳。”按：吾乡海味当以蚌为极品，以清脆胜，未知栎园先生何未之及，又当以何比之也。西施舌又名沙蛤，形似车螯，而肉自壳中突出，长可二寸，如舌。朱竹垞在闽时喜食之。尝纪以《清波引》云：“越丝千缕，谁暗趁落潮网住。恁时看取一钱，底须与。悔逐片舟去，乱水飘流良苦。自从歌罢吴宫，听不到小唇语，鸣姜荐俎，此风味难得并数。岛烟江雨，短篷醉曾煮。荔子香辞树，一半勾留为汝。试问旧日夷，比侬馋口。”竹垞又有《珠蚶诗》以称其美，盖下酒佳品也。
　　石蛏出漳浦，生石中，凿石乃得，邑令陈汝咸名之曰“璞蛏”，亦海错之美者。
　　螺洲各乡有辣螺，甚小，风味极佳。用红糟醃之，可以赍远。纂闽中海错者，皆未之及。叶损轩先生有咏之云：“释名海错细评量，风味殊科迈桂姜。谁与水乡修内则，红糟满瓮辣螺香。”
　　闽人呼酒曰老，新、旧、庆、白、行五种，酒名也。闽人谓酒醅以火再焙者为庆。康熙甲寅耿精忠反，滥授伪官，人亦谓之五老。即借酒名以讽之。前朝旧官重出任者曰“旧老”，举贡生监新入仕籍者曰“新老”，现在官从逆者曰“庆老”，输财入官者曰“白老”，微官徒行者曰“行老”。
　　《抱残阁漫录》云：政邑金樱酒，味甘馥而性滋补，驰名郡邑，余祥甫拔萃家尤制造得法，一时与有交谊者，无不斟酌深味。钱塘施可斋客政，拔萃馈一罂，可斋饮之，而以为性热不能耐，殊不可解。按：漳浦有荔枝酒，足与金樱酒匹敌，皆益于妇人者。
　　永安县吉山人善酿酒，其酒因以吉山名，制者附以药品，以避瘴氛也。
　　乡人以薯酿酒，呼蕃薯烧，螫口刺鼻，实不耐饮。
　　闽山村土人多自酿酒，普称为“青红酒”，有飨余以三年前旧醅者，色淡而香胜于花雕，而徐徐醉，其醉甚于沉饮。
　　长汀黎愧曾先生士宏尝作《闽酒曲》，赋汀酒也。诗云：“板桥官柳拂波流，也够春朝半月游。数尽红衫分队队，赍钱齐上谢公楼。”唐张九龄诗：“谢公楼上好醇酒，五百青蚨买一斗。”楼在城南，为土女观临之所。”“长枪江米接邻香，冬至先教办压芳。灯子才光新月好，传笺珍重唤人尝。”汀俗，于冬至日，户皆造酒，而乡中有“压芳”一种，尤为珍重。藏之经时，待嘉宾　而后发也。“社前宿雨暗荆门，接手东邻隔短垣。直待韩婆风力软，一卮阳鸟各寒温。”长汀呼冷风为“韩婆风”，乡人鬻炭者户祀韩婆。盖误以寒为韩也。值岁暖，则倒置韩婆水中，谓能变寒风使其炭速售。阳鸟，酒名，酿之隔岁，至阳鸟啼时始饮者。“新泉短水柏香浮，十斛梨香载扁舟。独让吴儿专价值，编蒲泥印冒苏州。”上杭酒之佳者，曰“短水”，犹缩水也。载货郡中，冒名“三白”，然香气甘冽，竟能乱真矣。“闻分饮部酒如潮，三合东坡满一蕉。让却登坛银海子，久安中户注风消。”汀人以薄酒为见风消。“曾饮当炉细埔中，高帘短柳逆糟风。近无人乞双头卖，几户朱碑挂半红。”上杭酒为双头，其次者名半红。延建邵三郡皆同称。“谁为狡狯试丹砂，却令红娘字酒家。怪得女郎新解事，随心乱插两三花。”酿家每当酒熟时，其色变如丹砂，俗称红娘过缸酒，谓有神仙过门则然。家以为吉祥之兆，竞插花赏之。
　　《戒庵老人漫笔》云，福建语云：“延平豆腐邵武伞，建阳妇人不用拣。”
　　莆人制粉干甚精细，盛称之曰“兴化粉”。又喜制豆腐，遍于国内。莆人宴客必加自煮豆腐，盖善于烹饪豆腐之法。
　　《惕园初稿》云：光饼，传明少保戚公继光初以参将入闽剿倭时以意制此饼。中穿孔，贯以绳，便佩负为干糇。其法以少盐若碱，入水溲面作团，略碾成饼，大如杯，中通半窍。闽人德少保，故即以其名名饼，示不忘也。按：又有征东饼者，形同光饼，大约三倍。亦纪念戚公征倭制也。吴廷华有《咏光饼诗》载于《榕城诗话》。
　　连江人以楂脂制烛，色红，曰“桃花烛”，堪入诗。
　　会城仓前一带均以制草花为业。神采颜色，生动如真，故称为象生花，又名闹妆花。销于乡村极广。谢枚如先生有《百字令·咏象生花》并注之云：闽人工为象生花，以葺⑽曰绒花，以锦曰绸花，以蓪曰草花。绒花列肆城南马道街，绸花、草花肆少，其市在老佛亭桥之河壖。然惟蓪之利最普。蓪洁白鲜润，得蓪则召良工削焉、染焉、削无弃材，染无失彩，为朵、为叶、为菂、为鄂，纠以线，辅以蜡，粘以松胶，贯以铜丝。一花而众物备，众力萃焉。母诲其女，姑诲其妇，盖大有益于女工也。甑贮之，箕捧之，天微曙，咸出而陈之市，万灯齐明，五色交耀。鸡声未已，人声远至。牢丸餐饵之属，交错左右。市者集，既饱而选，或十取二三，或十五六，彼往此来，簪笔于首，衔楮于口，目瞬而手纪，毕注之籍，而售其值。值有定，弗争也。于是日影团团矣。乃纷然散，明日复如是。冬至前后尤盛，谓之花市。昔某大僚未遇，家甚贫，恃此为生，而所制特精好，市者称为“正一品花”，后果如其言。至今蔀屋篝灯之中，以为美谈。词云：“河桥转处算，叶叶枝枝，明霞生色。满眼春风吹到，手手抱百花魂魄，有艳无香，既开不落，造化归裁刻。官蛙声里闹妆，几许人摘。试看巧夺天工，柽床细选论价，应千百中，有尚书红杏在，费尽珠娘熨贴。剪碧为心，叠金作朵，弄影乌云侧。明朝深巷，不知辛苦谁得。”
　　漳州丽华斋所制印泥极精，色泽久留不变。
　　永春王华亭纸织画图，手技精巧，描写人物惟妙惟肖，王氏深守祖传秘法，不外授也。
　　广州许守白之衡，好旧瓷，精鉴别，其论建窑曰：建窑设于建安，后迁建阳。始自宋代，古制者质坚不润，釉干燥⑾，又名乌泥窑。后制者出德化，色甚白，颇莹亮，亦名福窑。有紫建、乌泥建、白建三种。白者似定窑，惟无开片，佳者质厚而表里能映见指形，以白中闪绝色为贵。有凸花及雕字者，然不甚细。按：《匋雅》云，建瓷以无字无花纹者为贵，以正圆者为佳。
　　寿山石为赏鉴家所重矣。其石最贵为田黄，次为芙蓉，次为都成坑，再次为高山。其粗者俗称图书石。大率为岭石，不足玩也。昔之言寿山石者，有高固斋《观石录》、毛大可《后观石录》及卞鏊《寿山石记》、黄莘田《寿山石诗》诸篇，形容色泽，曲尽其妙。后龚礼逸表叔纶作《寿山石谱》，分名品、产地、征故、雕治四类，叙述甚详。乾隆间，震泽吴林塘至慎令闽，尝以荔枝、素兰、寿山石为冶南三妙，今《寿山石谱》亦足与《荔枝谱》、《兰谱》并驰海内矣。
　　先公喜蓄寿山石，名品不下数十方。展玩之，五色玲珑，石光迫人。仲永弟善磨光，先公偶得一石，必令之磨，石光如镜，乃止。客闽者知必索观。索必以赠，不以自好也。有《咏寿山石》云：“瑰村藏深幽，元精蕴土壤。莫稽尧年髓，一任岁月长。凿山谁开先，探穴累成丈。代久尤物尽，生晚寄孤赏。偶披观石录，掩卷欲神往。千石不一姿，锡名亦殊强。田坑最上品，水洞亦倜傥。霜深山柿烂，风阔塞云莽。座中冰壶清，袖里秋月朗。直方坤道贵，贞洁女德仿。梦作玉投怀，爱如珠上掌。或斑驳淋漓，或缥缃惝恍。氤氲寓生意，有待手泽养。嗜此广搜致，不惜破千襁。入肆偶有获，传闻遍吾党。相对共秋花，佳色接帷幌。清斋坐幽独，几席生朝爽。”《田黄小印》云：“佳人空谷惠清音，晤对教忘夏夜深。才大翻成难用感，色殊始有悟稀心。风前白袷如怀玉，座上黄裳欲铸金。纵不姬姜夸并驾，通于方雅亦骎骎。”
　　《闽小记》云：闽中绝技五：会城去贪和尚之鬼工球，莆田姚朝士指环济机上之日晷，龙溪孙孺里一寸许之自鸣钟，漳浦杨玉璇之一分许三分薄玲珑准提像，福清郭去问一叶纸上尽书全部陶诗，笔笔仿欧阳率更。
　　《闽中纪略》称：闽人雕刻天禄、辟邪、狮虎各钮，精如鬼工。按：清初漳浦杨璇，字玉旋，时称绝技。又有周尚均名彬，制钮，外间刻写意山水，钮旁署名“尚均”，体八分、阳文，或作“周彬”，阴文，八分者，其工不及玉旋，而取径各有不同耳。乾隆间，有妙巷鉴及奕夫二人，亦负盛名。道光间林玉茂、林元珠二人能仿周法制钮，卓然成家。近时，西门外林清卿者，尝在总督后彝鼎斋刻薄意山水、人物、花卉、鸟兽，俱能出以新意，于法外取情，精巧工细如画，人士重之。
　　《闽杂记》云：闽省碑版镌工，向推侯官县潘姓。闻有名良翰者，能缩径三四尺字为三四分，尝缩颜平原《多宝塔》、柳诚悬《玄秘塔》为袖珍本，至今人宝之。
　　闽中惟将乐石砚著称，肤润而质脆，不能耐久，且不甚发墨，善书者不尚也，黯淡滩石为砚，宋时亦有名。蔡君谟云：其石宜墨，而肤理甚粗，不及建州之卤水石。卤水在滩上四十里，近建安县界。其石细润，胜滩石。然亦不甚发墨。今此两处石已无知可为砚矣。
　　明林子羽旧砚，背镌张红桥像，甚精，见《复堂日记》。
　　黄莘田先生《十砚斋》，藏砚甚多，自号十砚翁。先生将殁前二年，以十砚分送挚友。谢枚如《稗贩杂录》云：先生喜与雏尼狎，十砚斋蓄雏尼十人，使各怀一砚而寝。谓砚得阴，或常温润如玉，亦未审也。先生有妾金樱能诗。砚，其所司也。买婢数人，夜则分挟其砚，卧而拥之。徐子晋《前尘梦影录》云：余得莘田“美无度”砚，此十砚之甲品，摩颜腻理，拊不留手，令人意消。莘田曾任高要、四会，正开坑采石，故所购极多。罢官后携至吴门，佳石多付顾二娘手琢，而自为铭题，品其甲乙。《闽游诗话》云：康熙时，吴门顾二娘，居专诸巷，极精制砚。福州余田生、京兆焦白砚、陈德泉、京兆井田砚、黄莘田明府青花砚，皆顾手制也。后顾没，莘田赋诗云：“古款微凹积墨香，纤纤女子切干将。谁倾几点梨花雨，一洒泉台顾二娘。”陈星斋和云：“淡淡梨花点点香，芳名谁遣勒词场。明珠七字端溪吏，乐府千秋顾二娘。”按：莘田青花砚题铭云：余此石，出入怀抱将十年，今春携入吴。吴门顾二娘见而悦焉，为制新砚。余喜其艺之精、而感其意之笃，为诗以赠，并勒于砚阴。俾后之传者有所考焉。诗曰：“一寸干将切紫泥，专诸门巷日初西。如何轧轧鸣机手，刻遍端州十里溪。”又生春红砚题铭云：余在端州日，室人蓄此砚。余戏名生春红，盖取东坡“小窗书幌相妩媚，令君晓梦生春红”之句。室人摩挲不去乎。迩来砚匣尘封，启视尚墨渖津津欲滴也，而室人已逝兼旬矣。悲何可言。因镌一诗云：“端江共汝买归舟，翠羽明珠汝不收。只裹生春红一片，至今墨渖泪交流。”下楷书乾隆甲子二月莘田。篆“黄绢幼妇”、“香草斋侍史”二印，旁篆书“生春红”三字，有“神品”、“莘田真赏”、“十砚轩图书”三印。
　　宋椠版本，以吾闽建阳麻沙坊出书最多，盛行四方，世称麻沙本。麻沙本之善者，朱竹垞谓“字朗质坚、莹然可宝”。惟坊间翻刻射利，纸版滥恶，讹缺谬误，遂致有麻沙本不善之称。清乾隆四十年，谕钟音于建宁府所属查访自宋以来刊行书版源流，及余氏勤有堂状况。莫得其详。按：南北朝余祖焕始居闽中，十四世从建安书林习其业。二十五世余文兴以旧有“勤有堂”之名，号勤有居士。盖建安自唐为书肆所萃，余氏世业之，仁仲最著。岳珂所称“建安余氏本”也。余氏勤有堂之外，又有“三峰书舍”、“广勤堂”、“万卷堂”、“勤德堂”等名。余氏有恭礼、彦国、靖安、唐卿等名。宋时书肆有牌子可考者，建安刘日省“三桂堂”、王懋甫“桂堂”、郑氏“崇文堂”、“虞平斋”、“务本书坊”、“慎独斋”、刘尗刚宅、黄美夫、阮仲猷、建邑王氏世翰、建宁王八郎等，亦皆精好。据《方舆胜览》载：建宁麻沙、崇化两坊产书，号为图书之府。《八闽通志》载：麻沙书坊，元季毁。今书籍之行四方者，皆崇化书坊所刻者。是宋时福建出书不止麻沙坊，其他坊本实多矣。麻沙书坊，元时虽毁，犹未尽。元、明二代犹有盛行者。然元之余志安“勤有堂”及“双桂堂”，刻书虽多，不逮仁仲“万远堂”远甚。王颂蔚称麻沙镇本最佇劣是耳。迨明弘治十二年十二月，书坊灾，古今书版，皆成灰烬。自此，麻沙之版遂绝。施鸿保《闽杂记》以朱竹垞建阳诗有“得观云谷山头水，恣读麻沙坊里书”，查初白《建溪棹歌》有“妆点溪山真不俗，麻沙坊里贩书回”之句，即谓清初时麻沙坊之业犹未废，亦附会之说也。
　　　　校　注：
　　⑴原文作“荔奴奴”，其中一“奴”字衍，应为“荔奴”。
　　⑵原文作“陈变”，“变”字误，应为“燮”。
　　⑶原文作“枞金代鼓”，“枞”、“代”二字误，应为”、“伐”。
　　⑷原文作“膺者”，应为“赝者”。
　　⑸原文作“直味”，“直”字误，应为“真”。
　　⑹原文作“游”字误，应为“浙”。
　　⑺原文作“难值”，“值”字误，应为“植”。
　　⑻原文作“相续门花”，“门”字误，应为“开”。
　　⑼原文作“尘史”，“尘”字误，应为“麈”。
　　⑽原文作“以葺曰绒花”，“葺”字误，应为“茸”。
　　⑾原文作“粙干燥”，“粙”字误，应为“釉”。

卷四

　　徐兴公《闽画记》二卷，久已不传。吾友林汾贻家溱尝辑群书，为《闽画记》四册，于清代画人搜罗颇详。惜无力以刊也。吾闽明清以降，有书画之妙而莫知之者，其闽人不善为名之故欤。
　　高棅，字漫士，长乐人，明永乐布衣。工山水，又能书，书摹米南宫、方方壶，妙绝一时。画学元人高房山，在翰苑二十年，四方求书画者，争致金帛。辄曰：“欲我作无声诗耶！”
　　高瀫，侯官人，字宗吕，自号石门子，正德布衣。能诗工书画。书于隶、草、八分，俱称逸品。画于山水、人物、花卉、翎毛，生动入格，尤精墨菊钩竹，知名海内。相传有宋子者，疟一岁弗愈。瀫过访，饮以酒。酒酣，见绢素，戏写菊数本，倒垂悬崖，香姿隐隐，有飘拂流动之态，宋视之，冷然疏爽。因更请写奇石亭立，双竹凌空，萧萧数叶，风韵若有闻焉，宋为之跃起，毛发俱竦，疟遂已。时人语曰：“少陵有佳句，不若霞仙笔。”瀫又号霞居子也。
　　张瑞图，字二水，晋江人。万历榜眼，工书，与董其昌、邢侗、米万钟齐名。
　　赵珣，初名之璧，字十五，莆田人，万历布衣。善草书、工诗画。莆田明时有二画师，宋珏好作春初树木，笔墨极简，而生意蓬勃。之璧工翎毛芦苇，撇撒数笔，便跃跃欲动。郑兰陔称其山水在摩诘、云林间。明末客死三山。珏字比玉，自号荔枝仙，寓金陵，天启中监生，八分、行草，瘦硬通神，画出入二米、仲圭、子久间，兼善画松，亦秀绝。
　　林之蕃，字涵斋，闽县人，崇祯进士。画山水，笔力奇恣，方之黄大痴、梅花道人。醉后泼墨，幽致琳璃，为石田云林所不及。
　　明莆田洪珠，字玉方，善檗窠书。杭州岳坟壁上“尽忠报国”四大字，为其手书。见《兰陔诗话》。
　　姚园客尝言，莆中有四绝：吴文中山水、曾波臣小照、洪仲章小楷、黄允修篆石。按：文中名彬，号枝隐，以画授中书舍人。波臣名鲸，写生名重一时。仲章名宽，与允修皆万历布衣。
　　《因树屋书影》云：八闽士人咸能作小楷，而会城人士尤工此，两浙三吴所未见，勿论江以北也。第舍古法不遵，而专学林处士宠。处士书仿欧阳率更，而间以黄庭之意行之，处士意在以劲婉驿骑两家。而学者专尚其妩媚，千腕一律，数见不鲜，并处士亦为人口实矣。按：宠字异卿，闽县人，福州题榜多出其手。
　　陈几士丈家藏金石图册甚富。尝以榕城八景一册相示。画者书者皆明逸也。第一幅曰“澜阁风荷”，杨津画、陈騄书《郑焞西湖澄澜阁序》。第二幅曰“高盖擎云”，许友画、齐中题。第三幅曰“螺浦春潮”，卢羹画、林之蕃题。第四幅曰“榴洞仙踪”，吴讯画、王逸题。第五幅曰“鳌石松篁”，林宠书《方城宗子相登平远台序》，林之蕃画。第六幅曰“莲峰樵唱”⑴郑慰画、曹孟济题。第七幅曰“凤冈荔锦”，陈浩画、黄潜书《徐熥绛囊生传》。第八幅曰《象峰积雪》，杨津画，崔衍江书《徐雪峰纪游》。
　　清季，乡先生以书法著称者，康熙间福清余田生甸，篆隶行草冠一时。侯官谢古梅道承，书学褚河南，又精隶。林鹿原佶，小楷篆隶，刚健可爱。张玉斯天麟，工王、柳、怀素，晚年右臂得软病，以左手书，尤精工。乾隆间，林鬯园茂春，书法神妙。谢发川曦善草书。郑云门际唐精篆、籀、八分、行书。赵谷士在田，书法尤为世所重。郑西瀍洛英，工行书，喜作水墨兰石。尝对友谓其字不如画。嘉庆间，林少穆则徐，书体欧阳。梁芷林章钜，书兼欧董。莆田郭兰石尚先，书法米襄阳，工夫老到，兼长画墨兰。道光间何肫过广憙，篆隶瘦劲，得汉魏遗意。咸丰间龚蔼仁易图，工书，学苏，画山水苍秀。同治间裴戟森棨，楷书近李北海，行书逼阁帖。长乐李星冶兆珍，工怀素。光绪间陈藕泉文濂，工殿体书，及山水。徐仲眉葆龄，善楷书。李次玉宗祎，书效李北海。黄芸淑彦鸿，工小楷及分、隶。其后林宗孟长民、黄霭农葆钺及长汀伊峻斋立勋，均以书法闻，卖艺申江也。
　　莆田宋祖谦字尔鸣，号去损，顺治诸生，八分亚于宋比玉，又精画理。陈章侯、胡元润皆称其妙。
　　闽县谢士骥，字汝奇，乾隆布衣，善书。工怀素，大者尤苍劲。并精篆印，雕刻虫鱼兽钮，须麟生动，堪与扬璇周均并肩。至端溪砚石，一经摩琢，即成佳制。鉴赏家珍之。
　　闽县蔡镇，字越峰，乾隆间举人。工大幅行草，及擘窠，可以兄事张瑞图、弟畜谢曦。
　　宁化伊秉绶，字组似，号墨卿，乾隆庚戌进士。官扬州府知府，文学吏治为江左所推。尤以古隶名当代。劲秀古媚，独创一家。偶作山水，不泥成法，水木云峦，简淡幽秀，金石气溢于楮墨间。然流播绝少，所作墨梅尚多。子念曾，字少沂，工隶法及篆刻，亦善画山水墨梅。咸丰辛酉，官严州，城陷骂贼被戕。
　　长乐梁雷，字曼云，芷林先生之从兄也。楷法篆隶并工，精篆刻，善写生。花卉每以淡远相胜，世知之者鲜。
　　同安吕世宜，字西村，小楷精工，尤以八法负盛名。所书《四十九石山房石刻》，得者比之璜琥。著有《爱吾庐题跋》。
　　福清郑永锡，字三怀。乾隆贡生。郭约园之高弟也。工书，瘦劲比约园尤甚。自署款曰“三怀锡”。
　　闽县张见心，字复斋，嘉庆贡生。能诗，擅书画。余藏先生画绿萼梅箑面，具幽姿之致。孙承渠，字轩叔，画承家学。
　　郑虞臣先生世恭，海藏诗人之季父也。咸丰间进士，工书法，为里中所重。陈宗虞云：礼器在汉刻中不失为神品之一，所见能臻其佳妙者，厥有三人：杨藐翁化柔为刚，变散为整，其挺拔之气溢于楮墨，转楷隶为草隶，绝不踏有肉无骨之讥，此殆以力胜也。陈曼生寓方于圆，舍疏取密，更出以奇思妙想，令人不可索模，策笔用侧势，尤跃跃有神，此殆以胆胜也。郑虞臣先生用石鼓笔意，变方圆为纯圆，真汉隶法也。先生嗜金石，尤长篆隶。昔年掌教鳌峰，每于弦诵之余，作擘窠隶，傍署蝇头小款，旁礴郁积，有一泻千里之概，无半点之余习。方之匡喆刻经颂泰山金石峪，不为过也。此殆以气运胜之也。
　　王可庄先生仁堪，天资聪俊，文学吏治，有声于时。工书，笔意似欧阳率更，刻有碑版行世。闻先生生平生作书，非其夫人手研之墨不下笔。以其腻润，他人莫及也。尝见先生所书先光禄公《寿序》，书若轮廓，字体十二幅如一律，数十年来，墨色浓厚，光鉴迫目，信有征矣。又闻王氏后人云：先生能针纫，每闺中制巾履为太夫人寿，辄代出新样，自谓前世系女身也。
　　郑苏戡先生孝胥，号太夷，书法妙天下。并世无出其右者。居沪滨鬻书，岁获千金，为书家所罕有。闻其幼时聪颖绝伦，读书私塾，塾师彭某藏碑帖颇多，连失数册，心疑之。一日见先生伏案习书，所习帖即其所心爱之苏帖也。怒欲扑之，瞥见其字体雄劲，不觉心折，反慰勉有加。并授以永字八法。先生乃发愤临池，不下楼者一年，洎发解，而字盛称于世。平时黎明即起，亲自研墨，供一日之需。数十年不稍间断。年逾古稀，精神益健，能合两方案，一跃而过。作书如飞，顷刻尽数纸。应求者多行书，或隶别，小楷殊少见。世有许其所书《沈涛园墓志铭》为真书绝品者。先生则自以吴光禄、吴容甫两家传为得意之作。盖其字得力于天分者居多，不尚临摹，此其所以可传者欤。
　　晚近，里中之书法足传者，李公达丈宣璋，精小楷及小篆，闻于京津。岁己巳旋闽。赠余书箑。细篆秀婉，继以细楷可爱。其次，余叔组南先生则豫，书法为丁威起丈震所推，曾代宝瑞臣熙书《陈弢庵太傅墓志铭》，尤工篆刻，昭代无出其右者。
　　林昌彝《海天琴思录》云：咸丰癸丑，进呈《三礼通释》二百八十卷，建首三十卷为余门下士沈幼丹中丞妻林夫人名敬纫所书。夫人为家文忠次女，书法娟秀，得欧柳之骨。乙览称羡，可称佳话，仪部粤东吴君世骥时掌礼曹篆，记以诗。末二句云：“腕底银钩飞舞处，拈毫不让卫夫人。”
　　长汀华秋岳岩，号新罗山人，寓居钱塘，画人物、山水、花鸟、草虫，皆脱时习，追古法。写劲竹，尤为空谷之音。又能诗善书，称为三绝，客维扬最久，卒年八旬。
　　闽县蓝公漪涟，精篆刻，好吟咏，擅绘事，有名于康熙间。诗情画笔，萧疏高奇，所作水仙，可作逸品。毛西河赠诗云：“醉来倚壁且涂墨，兴发对人长赋诗。一花两叶倍精爽，千言万语皆离披。”
　　长汀上官竹庄周，乾隆初布衣，能诗善画，精篆刻。山水烟峦漫，墨晕可观。张浦山谓其“有墨无笔，尚未脱闽习也。”人物功夫老到，著有《晚笑堂画谱》行世。
　　宁化黄瘿瓢慎，字恭寿，雍正间闽之老画师也。山水宗倪、黄，出入吴仲圭之间。兼工人物及仙佛，书入怀素之室，诗亦佳，颇擅三绝之誉。游豫章、历吴越、淮扬，人争客之。尝自题《采梅图小照》云：“一筇一笠一瘿瓢，楚雨峰头把鹤招。漫道归来无故物，梅花清福也难消。”
　　乡贤陈秋坪先生登龙，乾隆间举人，官蜀中，以清惠慈爱闻。叙劳擢官，得江西建昌司马。闲曹冷署，清操愈厉。以故终身不得名一钱。既遭忧，解组归，衣青布袍，从一奚，彳亍涂巷间。所居不三椽，曰“云凹水曲山房”。家贫无后，授徒自给，间或厨烟不时，风度洒然。著有《秋坪诗存》、《天全州闻见记》。先生善画乾笔，疏林水石俱精，而世知之者鲜。曩有以山水箑面八叶来售，索价昂，无以应之。后有道光丁未武进卜起元题辞，盖古田甘滋苍所藏也。滋苍名澍，受业于先生，亦能画花卉。尝辑秋坪先生遗墨刊行。兹录存其箑面二叶，先生自记云：“入秋以来，酷热特甚。穷居旅邱，以烦耳鸣，无可消遣，信笔作此图。遥望故国，所谓不堪回首也。嘉庆丙寅七月廿一日，秋坪自记。”其一云：“初秋病中，伏枕不寐。炎气蒸薰，烦不能耐。剔灯起坐，砚有余墨。因忆少时读书道山，天气洹寒，梅花绕屋，雪意初酣。挥毫成此幅，以遣冬寂，未必即可作一剂清凉散也。丙寅白露前五日登龙记。”
　　余藏前辈画箑颇多。福建《艺术传》所未录者，兹略记于后，补志闽画之遗。
　　林元需，字孚公，侯官人，康熙时以工山水人物名。余藏《竹林七贤图》，人物眉目点写入神。
　　谢尊，字浣云，宁化人，工青绿山水指头。伊墨卿《留春草堂集》中多题其画。
　　洪基字用弼，号莲坡，康熙时闽人。工山水、人物、花鸟。
　　叶滋纯，字雨穗，闽县人，官浙江知县，工画山水。
　　汪志周，浦城人，工花卉，以淡远胜。
　　许德瑗，字素心，侯官人，适何氏。早寡，无子，以节著。能诗、工画梅兰竹菊，随意点缀，各有天趣。
　　杨蕴辉，字静贞，金匮人。适闽县董敬箴。能诗，工画花卉草虫，栩栩欲活。著有《吟香室诗草》。
　　左锡璇，字芙江，阳湖人，袁观察绩懋继室。观察殉粤难，芙江居福州，抚孤成立，画花卉宗南田，香润有法，闽人重之。
　　李廷钰，字润堂，号鹤樵，同安人，长庚抚子，官福建水师提督，善诗工书，长于画墨兰，有小李太尉之目。
　　长沙徐寿蘅先生树铭，道光八年进士，以兵部左侍郎提督福建学政，甚得士望。先生工书法、善诗、有《澄园诗集》，人知其书之工，而鲜知其画之妙者。画山水别辟蹊径，不事临摹，而金石之气灿然，自署王山人。
　　荣庆，字馀莽，先世长白富察氏，福州驻防椿安之父也。擅长花卉草虫，为吾闽第一手。其画宗二徐。徐熙之没骨，徐渭之写意，皆能得其神髓，盖以天趣胜人也。诏安马兆麟以六法久负漳浦重望，见其画，有望尘弗及之叹。馀莽题画署款恒不经意，所钤私印曰“多文草堂”。《画记》曰：四十以后所作曰“庚戌生”，曰“富察氏第十二子”，曰“惮牺子”，皆所常用也。
　　谢颖苏子琯樵，诏安人，行、草书法元章，晚学颜鲁公。工画能诗，善篆刻。咸丰间殉粤匪之难于漳州。闽南人士甚重之。琯樵画山水最工，兰竹次之，翎毛多用秃笔，不失为能手。署款恒不书姓，惟署“琯樵苏”。传其画兰竹也，先写兰，置瓦盆于窗间，移灯取影，故放笔为之，未尝为古人所囿，其得力处，全在一两笔生动也。
　　诏安多画家，著者无几人。谢琯樵外有沈古松，瑶池人物规模黄瘿瓢。许万涯钓龙，吴织云天章善花卉翎毛，胡汉槎倬善人物写意，沈云湖祖文善兰竹，谢半圭锡璋工草虫，尤长墨牡丹，许友农士谷善花鸟，马子般兆麟号竹垞，又称东山里人，光绪间举人，画山水花卉以北派为宗，参以己意。及门者有沙涛松韵工花鸟、谢东澜观有及东山林瑞亭嘉善山水佛像，笔墨严肃，敷色雅逸，皆诏安画派之能深造者也。
　　闽县朱芾、朱璜、朱承均能画，有三朱之目。芾字石农，善山水，璜、芾之弟，承，芾之子，字小农，以草虫胜。一时有陈又伯、林芑石、长乐郑开源、莆田林肇祺、及漳浦林雪斋丰年，皆习诏安派者，其中以雪斋为能手。
　　乡先生偶以画为遣者，陈弢庵太傅之松、林怡庵葵之花卉、陈木庵书之山水，皆足传。
　　寓闽之能画者，宜黄陈少香偕灿善写兰。萧山丁豹卿文蔚工画折枝花卉，鲜丽无比。秀水叶梦士思澄工画梅竹。浙东钱鸿遇能山水。平湖陈季平鸿藻善山水竹石，晚近香山。郑霁林先生煦寓厦门甚久，擅长工笔花卉，尤工佛像，敷色鲜艳，愈老画愈工。与先公交甚挚，今年八十，尚健在，世以“鸳湖外史”目之。吾友陶芸楼晖，浙人也，善为孤松片石，写意山水，多不施青赭，而峦岩幽胜，大有麓台气韵，又工篆刻，于汉印尤精。
　　林琴南先生画，世重其山水，不知鹌鹑与柳，亦先生之能事，故自称补柳翁。先生颇疏财仗义，其《鬻画直例诗》云：“亲旧孤孀待哺多，山人无计奈他何。不增画润分河润，坐听饥寒作甚么。”闻在京卖画时，有旗籍某酷嗜其画，求之不已，先生讶之曰：“我已为君画夥矣!”某曰：“先生年已七十余，一归道山，画必增值，而我可藉此得余羡也。”先生笑曰：“汝直利我死耳。”屏其纸不画。既而思亦或有理，于是乃自画若干纸藏之，曰：“留为身后计也。”故甲子亡后，在沪陈列遗作以标价，计可得八千九百余金云。
　　闽县卓芝南先生孝复，晚岁自号“巴园老人”，少工山水，与林琴南齐名。后厌求画之烦，中辍垂三十年。六十以后，又稍为之。其画雄厚高雅，仿佛石谷，近世所难及。
　　周雨渔先生愈，自号“四香居士”。画笔缜密，用墨浑厚，山水瓣香山樵、大痴，善小米点染之法。晚年喜作人物佛像，深入冬心堂奥。
　　林珪字伯桓，为琴南先生长子。长于花卉翎毛，先生常谓：“伯桓花鸟过我”，因不恒作。林华字实馨，号“石鼓山农”，琴南先生之犹子，画学贵筑姚茫父。
　　张汤铭，字信甫，号烟樵，闽县人。为琴南先生之高弟，画宗黄鹤山樵，于细致之中寓雄厚之气。
　　黄均字懋忱，为秋岳表叔之文侄，画专工人物，为周养庵所赏识。
　　张鋆，字维垣，闽县人。善画山水，尤长画水牛，其寒鸦古木亦为世所称。
　　近世里中龙珠画苑中，李霞、郭梁工人物，萧梦馥、林节、吴适善山水，陈子奋能花卉、并工篆刻，及家叔祖东洲先生之牡丹，皆骎骎乎能品。此外沈剑知丈觐安画山水近于瞿山新罗，寓居沪滨久，饱习海上之画风。
　　徐氏《笔精》云：吾乡前辈藏书富者、马恭敏森、陈方伯暹。马公季子能读能守。陈公后昆寝微，则散如云烟矣。又林方伯懋和、王太史应钟亦喜聚书，捐馆未几，书尽亡失。四公之书，咸有朱黄批点句读。余间得之，不啻拱璧也。予友邓参知原岳、谢方伯肇淛、曹观察学佺皆有书嗜。邓则装璜齐整，触手若新。谢则锐意搜罗，不施批点。曹则丹铅满卷，枕籍沉酣。三君各自有癖，然多得秘本，则三君又不能窥予藩篱也。
　　《闽杂记》云：闽中藏书家最著称者，宋时莆田郑樵、林霆，外如方渐“富文阁”、方千宝“三余斋”亦有名。明时则晋江黄俞邵《千顷堂》、福州徐兴公《汗竹斋》、《宛羽楼》皆有书目行世。国朝林鹿原中书、李鹿山中丞、何述善上舍、郑昌英秀才，近时若梁芷林中丞、陈恭甫太史、何岱海孝廉，闻所藏皆十余万卷，真可羡也。
　　明钞本为藏书家所重者，吾闽谢在杭肇淛《小草斋钞本》其一也。吾友沈祖牟喜藏书，曾作《谢钞考》以羡之，清季林鹿原、李鹿山、郑杰人诸先生钞本亦精富，得者珍之。
　　龚蔼仁先生，家世富裕。时其戚刘奂为家镇聚藏经籍甚富。后人向之贷款，久无以还，乃将所藏书二万余卷偿之。先生遂并双骖园旧藏三万余卷，贮于大通楼，额匾曰“五万卷书楹”。余尝登楼阅览，楼厅广阔，重架连楹，中多麻沙及元明版本。半为徐兴公、徐在杭、李鹿山、郑昌英诸前辈及海宁陈氏所藏，洵可宝也。礼逸表叔于斯楼保护甚谨，曾出所编书目示余，余向闻《大通楼书目》杨希闵尝编之，惜不之见，今此目亟宜刊传，俾世知是楼之有关文化献物甚大也。
　　杨雪沧先生浚，由晋江移籍侯官，寓会城虎节河沿，家多藏书。同治间，左文襄任闽浙总督，拟重刻《正谊堂全书》，遍访诸缙绅家，不得其本。后闻先生藏有完帙，托人商之，先生以传本罕为辞。左公好名，乃便服夜访，先生不敢见，于翌日赴谒。文襄礼待甚殷，为道刻书之意，且托董其事。先生遂允，悉召福州及泉州涂门名匠，雕刻全书六十八种，凡五百一十五卷。卷帙既繁，所费亦大。文襄即以举办厘金所入充其资，而先生得润亦丰矣。事竣，请先生助理文牍，旋保奏内阁中书，补用道员。先生于是设《群玉斋》书肆于总督后，广搜善本。同治辛酉，陈左海太史家书籍散鬻，多列朝集及未梓本。先生谋诸夫人，脱金钏以购之。见所著《示儿录》，乃就所居筑楼三楹，贮七万卷于其中。颜曰“冠悔堂”，今李宅是也。余曾得冠悔堂书目二巨册，中多孤本秘钞，先生自谓为省垣藏弃之冠，非自炫也。
　　螺江陈望坡先生好收金石书画。其“居敬堂藏书”在浙时，为何岐海、萨檀河所选购，颇具精华。没后尽散，曾孙文忠公续购颇多，复得许豫生贞干之书数万卷，益以谢氏“赌棋山庄”所藏一部，因并御赐书，筑“赐书楼”贮之。晚年，乃以所藏之半捐赠乌山图书馆及魁歧协和学院。学院特建陈氏书库以纪念焉。
　　林平冶先生宗泽，少时家稍裕，与平湖陈锬角逐于南后街书肆间。不吝重价收购经籍，均以“目录家”称于时。陈石遗先生任省通志局时，先生尝率钞胥赴江浙旧家钞缮孤本，因所藏以志局钞本及乡哲遗著为多，先生没后，其书尽散。时沈文吉逵长省府图书馆，悉购志书以藏。林汾贻为编“平冶楼书目”然，石印铅印书本累累也。
　　会城书肆聚于南后街，以咸丰、同治、光绪时为盛。约有十数家，其最著者有塔巷口“醉经阁”林端植，所收多何岐海之书。衣锦坊口“缥缃馆”，为陈恭甫先生孙培业所设，其书皆“小嫏”遗藏。而宫巷口薛颐记皆叶临恭、何道甫、李兰卿诸前辈之藏，一时善本精华，聚之杨桥巷，“小嫏”沈芝田所收，则半为林蓼怀大令轩开物也。其他若陈克绥、何轩举、王道征诸氏，虽设铺肆，半以收藏。至今日书肆寥寥，以杨桥巷口之“聚成堂”最久，开设垂三十余年矣。张思永字仁宽，精于鉴别书画碑帖，林勿村、郑铁侯及清末中落旧家藏书多归之，亦有学之人也。吾友林汾贻嗜书成癖，二十年前曾于文儒坊口开“宝宋斋”。盖亦如杨雪沧“群玉斋”之以搜访善本秘籍为旨者，故精于目录，一时收藏之士咸叹弗如。
　　乡先贤既多藏书，其所钤藏书印记，略举所知，俾后之得者知而重之。“晋安谢氏家藏图书”、明谢肇淛“晋安徐兴公家藏书”、“闽中徐惟起藏书”、“绿玉斋”、“汗竹巢”、“红雨楼”、徐是书曾藏蒋绚臣处，蒋绚臣曾经秘藏蒋绚臣藏书⑵是书曾藏蒋绚臣家。“蒋玢珍藏图书”、“闽中蒋氏三世经藏书”、蒋汾“晋江黄氏父子藏书印”、“千顷斋”、黄居中及俞邵曾在李鹿山处。“敬业堂”、李馥“朴学斋”、林佶及子正青“晋安何氏珍存”、“述善珍赏”、“苍璧斋”、何述善“冶南何氏瑞室图书”、“瑞室图书”何治运“带经堂”陈征芝“小嫏馆”、陈寿祺“书带草堂”、郑廷莅“侯官郑氏藏书”、“郑氏注韩居珍藏记”、“昌英珍秘”、郑杰“芷林珍藏”、梁章钜“侯官赵氏小积石山房艺文之章”、赵在翰“闽中郭蒹秋艺文金石记”、“榕城郭蒹秋藏书”、“红雨山房”、“天开图画楼”、“怀璞斋”、“玉尺山房”、先高祖柏苍公“墨庄书屋”、刘国柱“看云馆藏书”、孙翼谋“古闽何氏丁戊山馆曾藏”、何广憙“古闽黄肖岩书籍印”、“闽南黄熥肖岩图籍”、黄宗彝“闽戴成芬芷农图籍”、戴成芬“秋柯草堂藏书”、李廷钰“福州冠悔堂杨氏图书雪沧所藏善本”、杨浚“三山陈氏居敬堂藏书印”、陈承裘“螺江陈氏赐书楼藏书”、陈宝琛“大通楼藏书印龚少文收藏书画记”、龚易图“刘氏小墨庄藏闽山刘氏珍藏侯官刘筠川艺文金石记”、刘永松“怡山馆藏书印，侯官朱氏藏书”、朱锡谷“赌棋山庄秘藏”、谢章铤“托轩林氏珍藏”、林直“颖叔珍藏”、林寿图“闽叶与端藏书”、叶滋森“闽中林洛西鉴藏”、林瀍“绿筠书屋珍藏”、叶观国“古闽叶氏芾南珍藏”、叶滋棠其藏书源流详于余所著闽藏书家考略。
　　古来诗选，卷帙之富，无逾明曹学佺之《石仓十二代诗选》。凡一千七百四十三卷《四库总目·福建艺文志》及各家书目所载卷数，均非全帙。
　　《名山藏》一百六卷，明晋江何乔远撰，是书清季入禁毁之列。传本益罕，《钱谦益集》有序，称是书有三难，亦有三善。以昭代之人作昭代之史，忌讳宏多，是非错互，一难也；以一人一时，网罗一代之事，二难也；远无征于杞宋，近或指乎隐、桓，三难也。采毫贬芥，不以党枯仇辅为嫌，年经月纬，不以头白汗青为解，发凡起例，不以断烂芜秽为累，又三善也。后有征《明史》者，舍公何适。
　　唐林谞《闽中记》十卷、宋林世程重修《闽中记》十卷，均不传。梁克家之《淳熙三山志》，世皆钞本，余家旧藏有谢世杭《小草斋钞本》，久失。后复得龚氏大通楼所藏《传砚楼钞本》，间有据谢钞本，而眉批者亦异矣。明弘治二年，王应山纂《八闽通志》七十八卷，编例颇具，是为福建总志之始。余旧藏为明王宇所藏，又为陈氏《小嫏馆》旧物，亦仅有之本矣。王应山《闽大记》五十五卷，起万历戊寅迄辛丑，未完，以疾辍。其子毓德足而成之。董执谊先生藏有不全钞本。闻北平图书馆亦有旧钞。崇祯间，何乔远纂《闽书》五十五卷，余家藏刊本，辗转归执谊先生，先生后鬻于沈祖牟，亦不全矣。清康熙二十三年，郑开极纂《福建通志》六十四卷，《通志》之称自此始。乾隆二年，谢阁学道承重修《通志》七十八卷，主修者郝玉麟，遂有郝志之称。三十三年沈廷芳为《续志》九十二卷，道光九年陈太史寿祺重纂之，凡二百七十八卷。
　　陈左海先生之总纂《通志》也，延沈学渊、高澍然、张绅、王怀佩、何治运、冯登府诸先生为纂修，均一时绩学。全书四百卷，甫告成，而先生遽下世。后魏和斋先生敬中继为总纂，刊于同治十年，仅二百七十八卷。故《道光志》又有《同治志》之称，实同治所刊非《道光志》原稿也。初，先生与梁芷林中丞章钜同居黄巷，里门连亘，素以文章自结于先生。后因广宅事修怨。至是乃乘隙条举《通志》不善五事，联乡宦七人于督抚、学使、方伯处具呈词曰：“儒林混入，孝义滥收，艺文无志，道学无传，山川太繁，请发稿公勘”者，时中丞方炳用，有权势。众附和其说，而制府歙人程祖洛，亦与先生不合，乃助其入奏。于是原稿删毁，志局解体。而各家各著，亦秘之不出矣。后和斋先生虽搜集残编，与原稿相较远甚。读高澍然《抑快轩文集》与郑方伯、王观察《论通志兼辞总纂书》一篇，可以瞭然。此亦吾闽考献一大公案也。后先生子乔枞愤其事，浼周芸皋观察凯作《鳌峰载笔图》，以写感慨。图今存螺江陈太傅家，一时文士题跋殆满。其中以谢枚如先生一跋最详，今王捷南之《闽中沿革表》、陈善之《国朝列传》、高澍然之《福建历朝宦绩录》、《闽水纲目》、何治运之《方言考》、冯登府之《闽中全石志》、张绅之《宋代列传》，皆当时备充志稿者也。
　　福建新《通志》之纂修，始于李培之厚基长闽时。沈涛园先生为总纂，陈陀庵先生为提调，刘耕云、何梅生先生为协纂，沈冠生、叶献恭、林耕煤、陈小真、林敏生、陈大弥、王镜湖、郑星帆、林可山、吴樵笑、陈耻楼、陈益卿、叶伯聪、李苑之、龚惕庵、林雪舟诸先生为分纂。其初，组织颇大，而地方多故，经费无着，志局渐散。迨民国十一年，陈石遗先生继任其劳，分门立志，创前所未用者，其中《盐政志》为先生犹子敬编，《水利志》为益卿先生编，《职官志》为樵笑先生编，《地理志》为星帆先生编，直至辛酉岁，全书方告成。随先生没，尚未卒刻也。教育当局乃命魏应麒氏续刻之。魏氏于各志颇有非议，又改向之分志卷为连续卷，所以前后有不同之本。余曾于志局残稿中偶拾某君当时致石遗先生一札，甚多议论及不满之辞。节略一段云：著述向分两派，一为名士派，喜言考据，重视词章。一为儒者派，则以表章忠义、扶植名节为先务。志局之兴，私衷以为，就名士一派详表志而略列传，是有文而无献也。就儒者一派重列传而轻表志，是有献而无文也。某曾议为郑延平立传，宜用赐姓，总纂韪之。又请表章当时忠义，凡先朝忌讳，削而不书者，须一一补之，总纂亦以为然。而事则至今未行也。其始，总纂命撰一传，亦几费斟酌。间有所疑，问总纂，则答以就原文抄割可也。且晓之曰：“此无关紧要，求简而已。”某乃恍然，总纂盖偏于名士派一流。目下事已告竣，表志合群力为之，必无遗漏。列传杂出各手，方志之例，等于国史，诸传根据墓志行状，其间称谓之舛误，事实之乖异，朱成功已为立传，而他处仍谓之郑逆大奸大恶、及不肖者，仅附卷末。毫无微词，何以示后。陈左海之书虽曰仇家倾轧，亦以列传太无义例，予人口实。故有魏收秽史之谤，将来有遍于儒者派出，则此书固未为完善之书矣。
　　明万历《福州府志》有三：一为三十七卷本，首题“资善大夫、南京礼部尚书、郡人林燫辑，举人袁表、刘镇、太学马荧同修”；一为二十四卷本，袁表纂，盖表与林燫同纂，而别有是书也；一为七十六卷本，林材纂。《世善堂书目》有林仲山《福州府志》，仲山，材号也。又按：乾隆十九年，知府徐景熹《福州府志凡例》云：明府志凡四：一修于正德庚辰，一修于万历己卯，一修于万历壬子，其一为袁表撰。《千顷堂书目》所载林庭、林燫、袁表、林材四家是也。刘世扬、林炫合撰《府志》则在所称四家之外。
　　闽志之佳者：李元仲《宁化县志》、陶篁村《延平府志》、高雨农《续修光泽县志》，皆精核可读。
　　闽县、侯官自古无志。志之者自陈石遗先生之《闽侯县志》始，先生于纂修《通志》之劳，继成此书。其陋于搜罗，忽于检讨，自所不免。然以之称为首郡、首邑之首志者，殊令人抱憾也。
　　吾友陈文涛、萨士武，皆嗜书而善读者也。文涛博通物理，著述多，而《福建民生地理志》尤切合时代之作。士武长乌山及省立图书馆有年，搜访吾闽前贤著述尤为己任。于馆中特辟闽献室以庋之，诚有心人也。所著《福建方志考略》，记载精审完备，使修志者有所考镜多矣。
　　邵炜萱《五百石洞天挥麈》⑶云：道光间，吾闽同安潘德舆方伯仕成寄公于粤购地荔枝弯，辟海山仙馆，一时声势豪赫殊极，冠盖征逐。方伯虽席鹾业，起身科目，颇好文墨。尝刻《海山仙馆丛书》五十六种，共四百六十一卷，搜罗秘要，世称善本。按：《海山仙馆丛书》椠板颇精，南中禁烟之役，外兵陷粤城，全书版片均为法人所掠，载舶而运，陈列于巴黎博物院矣。仕成，《同安县志》及《福建通志》均未载其人，殆著籍南海欤!
　　董康《书舶庸谭》称：明时小说家撰述最富者，无过李卓吾、冯梦龙二人。今见内阁书目录，二家之书颇备。按：李卓吾先生贽，吾乡奇士也，为姚安太守。每至伽蓝，判了公事，坐堂皇上，或置名僧其间。簿书有隙，即与参论虚玄，人皆怪之，公亦不顾。久之，携妻女客黄安，自称流寓客子。后马御史经纶迎之于北通州。会当事者欲刊异端以正文体，疏论之，遣金吾缇绮逮公。公时病，力疾起行数步，大声曰：“是为我也，为我取门片来。”逐卧其上，疾呼曰：“速行，我罪人也，不宜留。”马公愿从。公曰：“逐臣不入城，制也。且不有老父在焉。”公曰：“朝廷以先生为妖人，我藏妖人者也，死则俱死耳，终不令先生往而己独留。”马公卒同行至通州城外，都门之牍、尼马公行者纷至，其仆数十人奉其父命泣留之，公不听，竟与公偕。明日大金吾置讯，侍者掖而入，卧于阶上。金吾曰：“若何以妄著书?”公曰：“罪人著书甚多，具在于圣教有益无损。”大金吾笑其倔强。狱竟，无所置词。久之，旨不下。公一日呼侍者剃发。侍者去，遂持刀自割其喉，气不绝者两日。侍者问：“和尚痛否?”以指书其手曰：“不痛”，又问曰：“和尚何自割?”书曰“七十老翁何所求?”遂绝。马公闻而伤之，曰：“吾护不谨，以致于斯也，伤哉!”乃归其骸于通，为大治冢墓。先生尝答焦漪园书云：年来有书三种，惟《李氏藏书》系千百年是非，人更八百，简帙亦繁，计不止二千页矣!更有一种，专与朋辈往来谈佛乘者，名曰《李氏焚书》，言其当而弃之也。又一种则因学士等不明题中大旨，乘便写数句贻之，积久成帙，名曰《李氏说书》，如得数年未死，将语孟逐节发明，亦快人也。惟藏书宜闭秘之，其中人数既多，不尽妥当，则《晋书》、《唐书》、《宋史》之罪，非予责也。今按：《福建艺文志》所录先生著述寥寥无几。
　　嘉兴张鸣珂《寒松阁谈艺琐录》云：世传《花月痕》一书，或谓杨利民自伤不遇，记其与左文襄同客武昌时事，未知确否?然文笔隽雅，迥绝尘氛，断非俗手所能办也。按：《花月痕》吾乡魏子安先生秀仁作也，先生才名四溢，累应春官不第。乃游晋、游秦、游蜀，见时事多可危，手无尺寸，言不见重，而肮脏抑郁之气，无所发舒。因托于儿女子之私而为此书。介弟挺生驾部刊行之。然先生所撰未完，不知谁续之也。《清稗类钞》云：《花月痕》书中姓名皆实有人在，韩荷生乃左宗棠，李谡如乃郭松林，梅小岑乃李鸿章，包起乃鲍超，刘梧仙乃李元度。元度字次青，一生伊郁，百感苍茫，其境遇大同而小异。则是书非稗官小说所可比。先生著述宏富，皆未刊，余尝见《陔南山馆诗话》十巨册，欲印之无力也。
　　《闽都别记》二十卷，向系传钞。丁卯岁，董蛰谊先生石印百部，不十日而空。盖乡之士女，遍喜读之。首有宣统三年藕根居士跋云：《闽都别记》四百回，约百二十余万言，署里人何求纂。其人不可考，其书合于正史及别史载记者，各十之三，小说居其四焉。以福州方言，叙闽中佚事，且多引里谚俗腔，复详于名胜古迹、文词典故，多沿袭小说家言，虽属稗官，未始非吾闽考献之卮助，博奕犹贤，不可废也。书中章回，修短不一，自二百四十一回后，若别出一手，殆编以讲演续成帙者，第向无刊本，辗转沿钞，讹脱殊甚，间居浏览，为信手点正，倩墨史清缮一通藏之。后之阅者，庶可得此书之真面目尔。装竟，适革命事起，闽都又困兵燹者三日，不知有好事者续为记否?感慨系之，爰志其缘起如此，藕根居识于冶城之屈获斋。盖即蛰谊先生笔也。
　　前辈著述，多不亲自校梓，后世子孙，弃若土苴而泯没无传者，夥矣！曩同董蛰谊先生及林汾贻、沈祖牟二君，欲举诸家所藏孤钞罕本，印为《闽海丛书》，乃中日战事起，不果行。然而访遗缮写未少倦也。至抗战结束，蛰谊先生已早归道山，继而祖牟亦以割胃疗，死于沪江闻⑷矣。悲夫!余怅时世之非，环境之劣，乃将二十年来所孜孜之搜罗乡贤著述数百部，悉归省立园书馆，盖藏乎已不如公诸世，且能善为保护弗散也。
　　于郑氏《注韩居书目》中，见钞本苏之琨《明诗话》九卷，谢在杭《小草斋诗话》五卷、《榕海诗话》二帙，十砚翁手稿《消夏录》三，在杭手稿《小草斋杂录》一册，徐兴公手稿《榕阴新检》十六卷，《红雨楼文稿》八帙，诗稿四册藏林汾贻家又于杨氏《冠悔堂书目》中，有钞本《林正青诗话》二册，《一斋公诗话》一册，孟瓶庵《明诗话》一册，孙学稼《兰雪轩集闽会小记》其子起宗所笺注，引用淹愽八册，《鸥波杂草》六册，《洪江续志》一册，《闽海水族略》一册，《笃叙堂许氏集》七册，皆珍贵献物，不知流落何处。
　　林正青《榕海旧闻》五十卷，搜罗赅备。施世德赠诗云：“乡郡图经久散纷，榕阴点笔续遗闻。百年旧事凭收拾，应比淳熙用力勤。”然此书仅有写本传世，皆不全之帙矣。
　　徐兴公之《续笔精》、林衡之《竹窗笔记》、陈怡山之《海滨外史》、冯缙之《陶舫枣窗拾慧》、林寿图之《榕阴谈屑》、王廷俊之《樵隐笔记》、何则贤之《蓝水书塾笔记》、杨俊之《冠悔堂笔记》、刘家谋之《怀藤吟馆随笔》、戴成汾之《蕉窗随笔》、陈学夔之《榕城景物略》、林枫之《榕城考古略》及海外散人之《榕城纪闻》，皆钞本未刊者也。徐氏《笔精》、《榕阴新检》及陈鸣鹤之《晋安逸志》、《闽中考》，皆刊本而罕传者也。此外王世懋之《闽部疏》、林凌登之《榕城随笔》、许旭之《闽中纪略》、周亮工之《闽小记》、施鸿保之《闽杂记》、潘光斗之《闽琐记》、陈云程之《闽中摭闻》、王紫纶之《榕郡名胜辑要》、尹湜之《闽游纪略》、杭世骏之《榕城诗话》及徐祚永之《闽游诗话》，或附刻于丛书，或刊本已少见，皆乡邦考献征故之书者也。
　　吾家代有著述，远祖敬斋公讳守仁，著有《敬斋诗草》一卷，木刻，乾隆甲辰，金鋐序之。先荣禄公有《家塾易说》三卷，《诗草》一卷，新甫公有《琴学尊闻》二卷，远堂公有《天开图画楼文稿》四卷、《试帖》四卷、《石泉集》四卷、《击钵吟存稿》四卷、《嘐嘐言续嘐嘐言》十卷、《变雅断章衍义》一卷，秀农公有《重订东越文苑传》六卷，均已梓行。《半野轩诗集》及《洪塘历代乡先生小传》藏于家。蒹秋公有《补蕉山馆诗》二卷、《鄂跗草堂诗》一卷、《三峰草庐诗》二卷、《沁泉山馆诗》二卷、《柳湄小榭诗》一卷、《葭柎草堂集》三卷、《七月漫录》二卷、附《左传臆说》、《闽中郭氏支派大略》一卷、附《我私录》以上总称《云闲堂全集》《竹间十日话》六卷、《海错百一录》五卷、《闽产录异》六卷、《三元沟始末》二卷、附《新港开塞编闽会水利故》一卷、《福州浚湖事略》一卷、《乌石山志》十卷，均已梓行。又《历代纪元》、《都宅纪略》、《杜律臆解》，藏于家。其所改订者，有《全闽明诗传》五十五卷，其所校刻者，有唐《周太朴诗》一卷、《制诏集》二十卷、明《蓝山集》六卷、《蓝涧集》六卷、《石门集》七卷、《傅木虚集》十五卷、《林涵斋诗文集》二卷、《黄陶庵诗》一卷、《洪永十子诗》三十卷。先曾祖鹿泉公讳溶，同治甲子顺天举人。有《三亩园诗集》三卷、《虚受斋语》一卷。曾叔祖谷斋公有《说云楼诗草》二卷，子冶公讳传昌，光绪甲午恩科进士。有《惜斋吟草》二卷、《吟草别存》一卷、《词草》一卷，伯祖春瑜公讳曾炘，光绪庚辰进士。有《匏庐诗存》九卷、《剩草》一卷、《再愧轩诗草》一卷、《楼居偶录》一卷、《邴庐日记》一卷，伯父啸麓公讳则云，光绪癸卯进士。有《龙顾山房诗集》十一卷、《词集》三卷、《洞灵小志》八卷，均已刊行。先父舜卿公讳则寿，留学比国，新大学理财科学士。宣统三年考取法政科进士。有《潇碧诗钞》二卷、《怀璞斋剩草》一卷、余嗜读，于学问一无所得，生平所辑，有《鼓山揽胜集》、已印《闽藏书家考略》二卷、《全闽词话》八卷、《福建艺文续志》二卷、及此《琐录》四卷，皆不足问世者也。
　　先荣禄公，讳阶三，字介平，嘉庆丙子举人。性狷介，家徒四壁，毫不苟取于人。为诸生时，有密友怀叶子金相赠，公曰：“吾虑难以为报也，不受。卸同安教谕篆，有旧交致洋蚨三百枚为办装池⑸，且曰：“吾知君廉，故不于在官时投赠。今已卸事矣，朋友通财之义，于古有之，君其勿辞。”公卒谢之，而心志高谊，未尝忘也。后遭母陶太夫人丧，贫无以为葬，远亲何某赙百缗，虑不受。乃诡曰：“以此相贷，实不责偿也。”事隔二十年，其人已物故，仍具赀还其家。以不簿录，不肯承，强而后受。公喜曰：“吾今生得不负人矣。”卒年七十九。公少从林旸谷公游，与文忠公为总角交。尝同读书于文笔书院。嘉庆甲子三月，同昼见绿衣往来殿前，是年文忠即领乡荐。或以为两家科名之兆。
　　杨用霖《闻香小舍杂记》记介平夫子遗言遗事云：夫子尝诏之曰，吾辈才质，仅属中下，只当学者。学之不能，学者切勿爱博不专。某早岁于《诗》、《书》、《礼》、《左》，必温读一过，《易经》未之苦读，今年及前二年，曾于建阳醝馆温理七遍，并撰熟说一函。归来未及半月，静坐默诵，已不能全三卦。可见读书全在少年日也。夫子谦光素性，忆府中四月祀圣日闲坐，诏曰：某不才，无以遗子若孙，幸每人各有小功名，此即箧中金也。然与外人语及，或以为夸。敢为子言之。
　　夫子性方严。居家日，家中上下数十人，终日静谧，不闻有高声喧哗者。而音吐洪亮，霖在馆阁而生畏。至今思之，愧不能学万一也。
　　夫子身稍短，目小而光如闪电，少须。暇则闭目静坐，率一二时许不见摇动。爱蓄金鱼，大盆贮水，大者三四寸，游泳上下，暇则观之，他无所好。专以课孙为事，晨起盥漱毕，即夹卷至家熟⑹，按课督诵。或未能上口，即危坐念诵垂训，与读者声互相和，琅琅玉锵，累累珠贯。此时此景，恍在目前。
　　夫子门无杂客，有来访诸世叔者，必听其言论。或稍杂以闲谈诙谑，则从厅后转出陪坐。片时，客见其道貌岩岩，自不安于客座而告退。否则，寒暄数语外，便告之曰：闲谈无益，似不如归去温习为妙。其不恶而严如此。所谓与父言慈，与子言孝，用霖目中见夫子一人而已。夫子尝谓霖曰：精神是天生成的，愈磨炼则愈有恒。人谓当日日加增，不然也。忆少时在林文忠公家从旸谷封翁学，时奋志攻苦，两人者年相若也。少穆夜间常以一盏灯油并一条太乙烛，烬后上床，翌日昧爽即兴，予继逊他烛一条，或勉强，则诘朝必差半刻方醒。
　　夫子又尝诏曰：忆曩者尝当秋风毷氉，心境累日不舒。闻城隍庙唱戏，因由广积营舍间邀二子同出，意欲观闹以散郁闷。方行至崎下路，遇文忠公由耒鹤楼出。询“携世兄何往?”答以本意。文忠公告予曰：“孩子辈不可令观剧，大兄仍是邀他回去读书习字为上。若闷，某愿从往讲学。”遂还，前辈之爱惜分阴如此，为后生示法如此，同治甲戌八月二十五日用霖谨书。
　　王道征《避暑钞》云：侯官郭介平广文室林恭人，闽县林怡庭孝廉春芳女，豫堂明府振东姊，远堂观察母也。少通经史。尝曰：“女人不以文事见长”。生平诗稿，仅存其迎母谢宜人诗四律云：“忆别慈亲日，于今十七年。星霜怀豫水，风雨话闽天。侍训儿偏缺，承欢弟独贤。好音传远道，何幸驾言游。”“汉水迷漫际，归帆此日过。涉川经履险，舍馆暂违和。颐养躯还健，高年福自多。满江风色好，闲听棹头歌。”“共有欢迎约，前途次石头。溪山供揽胜，夫婿喜同舟。话旧衷怀罄，牵衣色笑留。离愁今尽释，击楫溯中流。”“今岁团圆聚，高堂笑语温。祥风迎砌桂，恩露被庭萱。膳进江乡味，香开故国尊。桑榆犹未晚，长此奉晨昏。”闻恭人课子极严，尝篝灯听诵，夜夕未辍。可谓贤而有才矣。
　　李家瑞《停云阁诗话》云：予年十三，受业于介平师，师视予犹子，督责甚严。寒暑无间，或稍倦，必请德配林太恭人亲授句读兼讲。故予至今未能仰副其期望而深自负疚也。太恭人性极仁慈，诗亦和婉，与予舅母以姑嫂之亲，往来甚密，予先母在舅氏家尝得见之而称颂不置。
　　先中丞公年十七，以第一人游庠。学使者沈公维鐈亟赏之，目之曰：“堂堂远大”，因即以远堂为号。道光八年举于乡，于簪花日迎娶。时祖母父母均在堂，林文忠公撰联为贺曰：“具庆下兼重庆下，大登科接小登科”，盖纪实也。同治间，会城达明里夜灾。刘远坡先生居密迩，仓猝短衣负物奔出。侯官县令秦煦方在场护救，执以为鹞。刘报生员自搬物事。秦不理，竟责之。事播，人士大愤。翌日适书院试期，相率罢课，公禀究办。院长亦以知县擅责秀才诘藩司，藩司立撤秦任而饬役彩舆送刘归。秦失职，遍城无可赁居，依其僚之寓旗界者栖焉。刘后更名勋，光绪乙亥恩科举人，以教官终。时中丞公主购鳌峰也，有述榕城乡先哲轶事者，谓公为鳌峰诸生，时有同学福清曹某为知府秦煦侮辱，公怒，率同院生殴之。事闻制军，欲褫公衣领，学使匿公署中，乃免云云。事相类，实相反，书此正传讹之误。
　　沈丹曾《楹联集话》云：郭远堂中丞乙亥归田，适长孙春榆太史乡捷，闾里荣之。杨子恂贺章云：“谢家玉树乌衣巷，魏国黄花昼锦堂。”可当得“简当庄严”四字。
　　先光禄公中举后，以父母年高，绝不仕进，遍游省内外名胜山川。凡山海险要之区，靡不穷览究竟而去，于经史诸子百家之书，无所不读。尤精星卜之学，遇家国大事，必为之卜，卜无不验。自知死期，身后事之大小皆亲为布署。及期竟无疾而终。亦异人矣。公好周急，佽助无倦容。而亲疏厚薄又井然有序。改砌族间无嗣及戚党各坟，凡数十圹，亦先急所亲而后他。其生平无越十日不上冢。上冢则携斧锯锄凿，于风雨中跣行，霜晨雪晓，鸦鸣已就餐树下矣。其坟木碑碣之奇特精致，里中七城殆无有过者。长沙周寿昌为公六十寿序，述公事颇详。寿昌先生字荇农，晚号自庵，公之同年也，由编修累迁内阁学士兼礼部侍郎⑺，光绪间罢官居京师，以著述为事，诗文书画俱负重名，尤精医理。有《思益堂集》。
　　先资政公讳溶，早承庭训，幼警敏，并蕴器识。七岁能诗，先荣禄公钟爱之。有“第一孙儿是应榴，七龄能上选诗楼”之句。咸丰辛酉拔萃科，同治甲子中式顺天乡试，援例授户部郎中，陵工议叙，以道员用。因累试进士不得志，乃官河南、署彰卫怀兵备道。下车访利弊，有废必举，值沁河决，堵筑工亟。万夫邪许，躬自负楗以率。凡五阅月，河患弭。莅汴不数载，大府倚如左右手。公之始官农曹也，办捐纳房，各行省军需之费，听钩考焉。其时粤憝甫殄，大帅奏销，岁千百万。胥吏因缘为奸，浸淫至于司员咸以为利。公皭然不滓，僚友有诮公迂者，公亦不悔。及沁河之役，原估需费钜，事竣，以百用裁节无冒滥故，余帑充斥，属吏请浮销如估额。公曰：“如此，负抚军、且负国也。”持不可之。二事者尤人所难，而公之风概可睹矣!素性严肃，家居，几杖必端。见者无少长，皆敬惮。然至奖僭⑻后进，则又极情，无所靳也。
　　俞樾《楹联录存》云：郭汝雨明府由广文改知县，署常熟县。既受代，民欠二万余千。是岁，又值水灾。乃慨然曰：“民困如此，再扰残黎，不如身任之。”乃以官款垫之，如民欠数。民得免而身累矣!然郭固闽钜族，汝雨有九子六孙，第五子曾焜已举于乡，继起未艾也。按：汝雨公讳元昌，同治壬戌恩科举人，子十二人。
　　先高祖妣讳蕙怀，严九皋公长女。女三：长讳媄宜，适武平学训导陈济臣公为舟，次讳燠宜，字问琴，适光绪丙子举人龙溪学训导叶子翔公大泳，三讳拾珠，适丙子进士翰林院编修四川学政陈伯双公懋侯。曾姐⑼妣讳淑昭，道光甲辰恩科举人徐一鹗公次女。女六：长讳凤楣，适同治癸酉举人、江西补用知县刘绍庭公大受，次讳凤韶，适刘□公齐涞，三讳凤订，适曾□公宗韩，四讳凤楹，适光绪戊戌进士翰林院编修军机章京黄芸淑公彦鸿，五讳凤梁，适黄嘿园公懋谦，六讳凤芑，适林西智公鼎章。姐⑽妣讳慧蕴，同治戊辰进士、翰林院侍读学士、广东学政叶恂予公大焯长女，女惟吾姑葆徽一人，适林蘅南公斯鋆。吾母讳慎琚，字韵珊，光绪乙酉举人、广东侯补直隶州州判林希岩公孝简次女，儿辈于家系茫然无知，录示于卷末。
　　　　校　注：
　　⑴原文作“蓬峰樵唱”，“蓬”字误，应为“莲”。
　　⑵上文“是书曾藏蒋绚臣处，蒋绚臣曾经遗藏蒋绚臣藏书”这段话当为误入，应删去。
　　⑶原文作“洞天挥尘”，“尘”字误，应为“麈”。
　　⑷原文作“沪江闻矣”，“闻”字误，应为“间”。
　　⑸原文作“办装池”，“池”字误，应为“地”。
　　⑹原文作“家熟”，“熟”字误，应为“塾”。
　　⑺原文作“礼侍郎”，当漏一“部”字，应为“礼部侍郎”。
　　⑻原文作“奖僭”，“僭”字误，应为“借”。
　　⑼原文作“曾姐”，应为“曾祖”。
　　⑽原文作“姐妣”，应为“祖妣”。
