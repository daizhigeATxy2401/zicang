皇清通议大夫一等侍卫佐领纳兰君墓志铭

    内阁学士兼礼部侍郎教习庶吉士昆山徐乾学撰文
    经筵讲官都察院左都御史泽州陈廷敬篆盖
    日讲官起居注翰林院侍读学士钱塘高士奇书丹

    呜呼！始容若之丧而余哭恸也。今其弃余也数月矣，余每一念至，未尝不悲来填膺也。呜呼！岂直师友之情乎哉。余阅世将老矣，从吾游者亦众矣，如容若之天姿之纯粹、识见之高明、学问之淹通、才力之强敏，殆未有过之者也。天不假之年，余固抱丧予之痛，而闻其丧者，识与不识皆哀而出涕也，又何以得此于人哉！太傅公失其爱子，至今每退朝，望子舍必哭，哭已，皇皇焉如冀其复者，亦岂寻常父子之情也。至尊每为太傅劝节哀，太傅愈益悲不自胜。余间过相慰则执余手而泣曰：惟君知我子，惠邀君言以掩诸幽，使我子虽死犹生也。余奚忍以不文为辞。顾余之知容若，自壬子秋榜后始，迄今十三四年耳。后容若入侍中，禁廷严密，其言论梗概有非外臣所得而知者。太傅属痛悼未能殚述，则是余之所得而言者，其于容若之生平又不过什之二三而已。呜呼！是重可悲也。容若，姓纳兰氏，初名成德，后避东宫嫌名，改曰性德。年十七补诸生，贡入太学。余弟立斋为祭酒，深器重之，谓余曰：司马公贤子非常人也。明年，举顺天乡试，余忝主司，宴于京兆府，偕诸举人青袍拜堂下，举止闲雅。越三日，谒余邸舍，谈经史源委及文体正变，老师宿儒有所不及。明年会试中式将廷对，患寒疾，太傅曰：吾子年少，其少俟之。于是益肆力经济之学，熟读通鉴及古人文辞，三年而学大成。岁丙辰应殿试，条对凯切，书法遒逸，读卷执事各官咸叹异焉。名在二甲赐进士出身。闭门埽轨，萧然若寒素，客或诣者辄避匿。拥书数千卷，弹琴咏诗自娱悦而已。未几，太傅入秉钧，容若选授三等侍卫，出入扈从，服劳惟谨，上眷注异于他侍卫。久之，晋二等，寻晋一等。上之幸海子、沙河、西山、汤泉及畿辅、五台、口外、盛京、乌刺及登东岱、幸阙里、省江南，未尝不从。先后赐金牌、彩缎、上尊御馔、袍帽、鞍马、弧矢、字帖、佩刀、香扇之属甚夥。是岁万寿节，上亲书唐贾至《早期》七言律赐之。月余，令赋《乾清门应制诗》，译御制《松赋》，皆称旨，于是外庭佥言，上知其有文武才，非久且迁擢矣。呜呼，孰意其七日不汗死耶！容若既得疾，上使中官侍卫及御医日数辈络绎至第诊治。于是上将出关避暑，命以疾增减报，日再三，疾亟，亲处方药赐之，未及进而殁，上为之震悼，中使赐奠，恤典有加焉。容若尝奉使觇梭龙诸羌，其殁后旬日，适诸羌输款，上于行在遣官使拊其几筵哭而告之，以其尝有劳于是役也。于此亦足以知上所以属任之者非一日矣。呜呼，容若之当官任职，其事可得而纪者，止于是矣。余滋以其孝友忠顺之性，殷勤固结，书所不能尽之言，言所不能传之意，虽若可仿佛其一二而终莫能而悉也为可惜也。容若性至孝，太傅尝偶恙，日侍左右，衣不解带，颜色黝黑，及愈乃复初。太傅人加餐辄色喜，以告所亲。友爱幼弟，弟或出，必遣亲近傔仆护之，反必往视，以为常。其在上前，进反曲折有常度。性耐劳苦，严寒执热，直庐顿次，不敢乞休沐自逸，类非绮襦纨者所能堪也。自幼聪敏，读书一再过即不忘。善为诗，在童子已句出惊人，久之益工，得开元、大历间丰格。尤喜为词，自唐、五代以来诸名家词皆有选本，以洪武韵改并联属名《词韵正略》。所著《侧帽集》后更名《饮水集》者，皆词也。好观北宋之作，不喜南渡诸家，而清新秀隽，自然超逸，海内名为词者皆归之，他论著尚多。其书法摹褚河南，临本禊帖，间出入于黄庭内景经。当入对殿廷，数千言立就，点画落纸无一笔非古人者。荐绅以不得上第入词馆为容若叹息，及被恩命引而置之珥貂之行，而后知上之所以造就之者，别有在也。容若数岁即善骑射，自在环卫益便习，发无不中，其扈跸时，毡帐内雕弓书卷，错杂左右，日则校猎，夜必读书，书声与他人鼾声相和。间以意制器，多巧倕所不能。于书画评鉴最精。其料事屡中，不肯轻与人谋，谋必竭其肺腑。尝读赵松雪自写照诗有感，即绘小像仿其衣冠，坐客或期许过当，弗应也。余谓之曰：尔何酷类王逸少？容若心独喜。所论古时人物，尝言王茂弘阑阇阑阇，心术难问；娄师德唾面自干，大无廉耻，其识见多此类。间尝与之言往圣昔贤修身立行及于民物之大端，前代兴亡理乱所在，未尝不慨然以思。读书至古今家国之故，忧危明盛，持盈守谦、格人先正之遗戒，有动于中未尝不形于色也。呜呼，岂非大雅之所谓亦世克生者耶；而竟止于斯也。夫岂徒吾党之不幸哉！君之先世有叶赫之地，自明初内附中国，讳星根达尔汉，君始祖也，六传至讳杨吉努，君高祖考也。有子三人，第三子讳金台什，君曾祖考也。女弟为太祖高皇帝后，生太宗文皇帝。太祖高皇帝举大事而叶赫为明外捍，数遣使谕，不听，因加兵克叶赫，金台什死焉。卒以旧恩存其世祀。其次子即今太傅公之考，讳倪迓韩，君祖考也。君太傅之长子，母觉罗氏，一品夫人。渊源令绪，本崇积厚，发闻滋大，若不可圉。配卢氏，两广总督兵部尚书都察院右副都御史兴祖之女，赠淑人，先君卒；继室官氏，光禄大夫少保一等公朴尔普女，封淑人；男子子二人，福哥、永寿，遗腹子一人；女子子一人，皆幼。君生于顺治十一年十二月戊辰，卒于康熙二十四年五月已丑，年三十有一。君所交游皆一时隽异于世所称落落难合者，若无锡严绳孙、顾贞观、秦松龄、秀水朱彝尊，慈溪姜宸英尤所契厚，吴江吴兆骞久徙绝塞，君闻其才，力赎而还之。坎坷失职之士走京师，生馆死殡，于赀财无所计惜，以故君之丧，哭之者皆出涕，为挽辞者数十百人，有生平未识面者。其于余绸缪笃挚，数年之中，殆日以余之休戚为休戚也，故余之痛尤深，既为诗以器之，应太傅之命而又为之铭。铭曰：天实生才，蕴崇胚胎，将象贤而奕世也而靳与之年，谓之何哉。使功绪不显于旗常、德泽不究于黎庶，岂其有物焉为之灾，惟其所树立亦足以不死矣，亦又奚哀！ 

皇清纳腊室卢氏墓志铭

    赐进士出身候补内阁中书舍人平湖叶舒崇撰

    夫人卢氏，奉天人，其先永平人也。毓瑞医闾，形胜桃花之岛，溯源营室，家声孤竹之城。父兴祖，总督两广、兵部右侍郎、都察院右副都御史。树节五羊、申威百粤，珠江波静，冠赐高蝉，铜柱勋崇，门施行马。传唯礼义，城南韦杜之家；训有诗书，江右潘杨之族。夫人生而婉娈，性本端庄，贞气天情，恭容礼典。明珰珮月，即如淑女之章；晓镜临春，自有夫人之法。幼承母训，娴彼七襄；长读父书，佐其四德。高门妙拣，首闻敬仲之占；快婿难求，独坦右军之腹。年十八，归余同年生成德，姓纳腊氏，字容若。乌衣门巷，百两迎归；龙藻文章，三星并咏。夫人职首供甘，义均主鬯，二南苹藻，无愧公宫；三日羹汤，便谙姑性。人称克孝，郑袤之壶攸彰；敬必如宾，冀缺之型不坠。宜尔家室，箴盥惟仪，浣我衣裳，纮綖是务。洵无訾于中馈，自不忝于大家。无何玉号麒麟，生由天上；因之调分凰凤，响绝人间。霜露忽侵，年龄不永。非无仙酒，谁传延寿之杯；欲觅神香，竟乏返魂之术。呜呼哀哉！康熙十六年五月三十日卒，春秋二十有一。生一子海亮。容若身居华阀，达类前修，青眼难期，红尘置合；夫人境非挽鹿，自契同心，遇辟游鱼，岂殊比目。抗情尘表，则视有浮云；抚操闺中，则志存流水。于其没也，悼亡之吟不少，知己之恨尤深。今以十七年七月二十八日葬于玉河皂荚屯之祖茔。木有相思，似类杜原之兆；石曾作镜，何年华表之归。睹云气而俳徊，怅神光之离合。呜呼哀哉！铭曰：

    江名鸭绿，塞号卢龙。桃花春涨，榆叶秋丛。
    灵钟胜地，祥毓女宗。高门冠冕，无族鼎钟。
    羊城建节，麟阁敉功。诞生令淑，秀外惠中。
    华标彩蕣，茂映赪桐。曰嫔君子，夭矫犹龙。
    纶扉闻礼，学海耽躬。同心黾勉，有婉其容。
    柔性仰事，怡声外恭。移卣奉御，执匜敬共。
    苹蘩精白，刀尺女红。鸳机支石，蚕月提笼。
    孝思不匮，俭德可风。闺房知己，琴瑟嘉通。
    产同瑜珥，兆类罴熊。乃膺沉痼，弥月告凶。
    翠屏昼冷，画翟晨空。凤萧声杳，鸾镜尘封。
    哀旄路转，挽曲涂穷。荒原漠漠，雨峡蒙蒙。
    千秋黄壤，百世青松。

皇清诰授光禄大夫议政内大臣前太子太师礼部尚书武英殿大学士明公
---- 墓志铭

    赐进士及第经筵讲官户部尚书加六级华亭门年眷侄王鸿绪顿首拜撰文
    赐进士出身日讲官起居注詹事府少詹事兼翰林院侍讲学士加一级溧阳门人史夔顿首拜书丹赐进士及第经筵讲官内阁学士兼礼部侍郎德清门人蔡升元顿首拜篆盖
    康熙四十七年四月十七日，内大臣故相国明公薨于第。上命大臣侍卫莅丧、奠茶酒，为定期殡郊外，命皇长子直郡王、皇三子诚贝勒送至殡所，本旗内大臣侍卫咸赴哭焉。礼部以恤典请，诏赐祭葬如制。初，公病足不能朝，养疾园中，敕赐名医上药、天厨珍味相望于道，中贵人频至榻前问安否，谕公子学士揆叙视病增减之势、眠食之节，不时诣苑闼以闻。得稍瘳，上辄喜，动颜色；久之治弗效，命学士奉公归第。擢学士为工部侍郎，仍掌翰林院事，俾目见其迁陟。又赐公天厩马四匹、帑金二千两。及薨，轸悼有加，盖上之眷公者如是。冬十月旬有三日，孤侍郎葬公于昌平州皂荚屯之新阡而请铭于余。谨据学士孙君致弥所录者，并考公世族官位与其生平大节，合而志于其墓。公讳珠，其先出于海西，远有代序。始祖星根达尔汉，灭扈伦国，据其纳兰部，因氏焉。迁业赫河之滨，为业赫国王。四传至讳太杵者，公高祖也；曾祖讳杨家努，祖讳金太石，考讳倪迓汉。自星根达尔汉至金太石，世为国王，居开原北关，事具《明史》。金太石有女弟，作嫔太祖高皇帝，是为高皇后，实生太宗文皇帝。高皇帝初受命，以兵收北关，于是业赫国诸子皆仁皇朝，其国之所由废，备载本朝《实录》。公考倪迓汉，金太石中子也，以佐领累赠光禄大夫；妣墨尔齐氏，累赠一品夫人。子男四人：伯郑奎，官至资政大夫，仲、季俱夭，公其叔也，幼而颖异。六岁母夫人卒，十二岁光禄公卒，为资政公所抚，以孝友闻。年十七，世祖章皇帝器重之，授銮仪卫云麾使，即已典章奏参机密矣。今上登极，改内务府郎中，充总管，迁内弘文院学士，擢刑部尚书，历都察院左都御史、兵部尚书兼佐领、吏部尚书，拜武英殿大学士兼礼部尚书，加太子太傅晋太子太师，充太宗文皇帝《实录》总裁、经筵讲官，特授议政内大臣，立朝凡五十有八年，居内阁十有三年。公为人警敏善断，事无大小，洞见本末，措置规画，纤悉中窾要。人有诣公论事者，不待词毕而心所欲吐立已酬答，一经见终身不忘，事隔数千里外若决于目前，其才盖禀于天也。而又博览古籍、晓畅朝典，捐细故，敦大体，羽翼善类，将掖寒士，卓然有古大臣风。计自开国以来，大经大法、兵农钱谷、礼乐政刑，著为令甲垂示后祀者，如《大清会典》、《大清律》、《赋役全书》、《满汉品级考》、《八旗绿旗兵制》、《吏礼二部铨选取士法》，由公裁定者居多。其生平嘉言善行，美不胜书，而最不可泯没者数大事，其在兵部也。撤藩议起时，平南王尚可喜奏请回籍，上以其章示廷臣，多谓不可撤，公抗言宜从其请。上念三藩俱握重兵，撤之变速而祸小，不撤则变迟而祸大，遂决意撤之。三藩者，平西、靖南及平南而三也。平西为吴三桂，靖南为耿精忠，诏令还京俱次第反。上大发兵讨之，首尾数年，以次诛灭，天下由此大定。当是时，上独断于心而赞其议者，公等四三人而已。韩愈之论平淮西也，曰凡此蔡功，惟断乃成，其推原夫功之所由成也，曰一二臣不为无助。其所谓一二臣者，殆如今之公等是。上既以公之议同，器公甚，未几由太宰入政府。逆臣方跳梁，军事旁午，圣天子庙算宏远，推授阃外，战胜攻取，不爽毫发。公密勿左右，当有秘计奇策深契上心者，而公谨默不自言，人亦莫能知也。兵部议福建提督万正色、总督吴兴祚报军政失实，请令覆奏，严核之。上以问阁臣，公对曰：封疆大臣有功必覆奏，恐将士解体，部议不可用，上然之。将军施琅议剿台湾，总督姚启圣欲与俱，令议政王等集议上，公进曰：一人专兵，其志得行，督提并将，彼此掣肘，惧无功。上遂专任施琅，台湾以平。公之善处大事多类此。都御史魏象枢荐起高珩为刑部侍郎，及上前奏事不能举其词，珩请黜，象枢且得罪。公奏珩年老多忘，无他过。珩以老善去，而象枢获免。上尝论诸巡抚，称金世德称职，因问公曰：于成龙若何？公对曰：成龙至清，其尽职乃与世德等。成龙山西人，是时抚直隶，后擢两江总督，与象枢并为名臣。将军赵良栋破滇有功，公巡西边归，具以良栋所自言白于上，久之良栋入奏事，疑公不为言，上谕阁臣批良栋章晓示之，良栋始悟。公之保持善类、荐贤为国多类此。满洲大臣佐领家有丧，其所辖职官持服，视奴仆等，有怠慢不至刑以死者。公言属吏、家仆不可一视有旨职官免持服，著为例。有于蒙古界盗御厂牛者，法当死。上问所盗非民牛，其可宽乎？公言：蒙古无城郭房舍，故法严。此盗官牛者若以特旨贷之，乃法外之仁，不为例其可。上曰然，免死勿为例。兵部言各旗所理讦讼之事，宜立限结案。上以问阁臣，公对曰：各旗用人，都统、副都统职也，有除补，择健且能者则众心服，今未能尽然，故多讼。一人讦告，研鞫费旬日，两人即倍之，延缓不能结乃坐此，宜责其除补之日，慎选送兵部，或有讦告，令部臣治之。上曰然，如此则弊端绝矣。公论事曲当且得，大体多类此。福建布政张仲举，请御书宋儒六子祠额。上问公云何。公对曰：程颢等皆前代大儒，阐明圣学，宜赐御笔垂永久。上从之，于是周、程、张、邵、朱六子之祠，皆御书“学达性天”扁额。其后，四方名儒、忠烈之士多得御书祠额，自此始也。公通知古今，每当御门听政，奏对明朗，悉协理义，上辄称善。尝以手敕赐公曰：“卿才能素著，持管丝纶重地，赞理机务，因卿夙稽典史，晓鬯古今责难陈善之理，《文献通考》等书皆致君泽民，至道所系，特以赐卿，退食之暇，可时观阅，以副朕虚怀求治之意。”盖上之信公者深而望公者至，君臣交泰，共臻治平。圣天子独揽乾纲，意谕色授，公卿大臣奉职循理，夙夜弗遑。公当轴处中，矢之以忠诚，将之以敬慎，才智尽敛，功名不居，从容赞襄于庙堂之上而天下熙然太和，谓非明良遭遇之盛欤。然柄用日久，间有忌之者，于是人言缘以起。某御史以河工事论总河靳辅，因侵公。赖上明圣，知有党扃，不之问，而改公议政大臣。
    其后，上数南巡江淮，靳辅功大著，而御史早以他事败去，久之复起，卒以不职丧其名云。公为议政大臣时，厄鲁特跳梁西陲，数为患，天子赫然怒，急图殄灭之，命公巡察边情，赈济属部。公经营绝漠，得其要领，及上自将三征出塞，公皆在军中，其他巡幸所至未尝不从。厥后，公春秋高，上或时迈方岳，留公京师，有大政事建白诚邸参议。上尝宴间念及祖宗朝勋旧功绩，辄召公谈论至移日，虽予告倚毗弥重，前后恩赉不可胜纪，而鹅黄带、元狐帽、墨貂袍之赐尤为异数；御书堂额、大幅手卷、册页、金扇以数十计，在廷罕有匹者。公扬历中外，皆处股肱心膂之任，不矜威权，刻意谨毖，其生平所献纳荐达者，虽亲子弟莫得闻。至待人接物，抑然自下，岂弟乐易，好施予，尤喜寒士。严绳孙、朱彝尊、姜宸英、唐孙华之属，时延于家，多致显名于朝；吴兆骞戌关东，赎以归，厚赒给之，士类多诵义者。公生于天聪九年十月十日，卒年七十有四。夫人觉罗氏，诰封一品夫人，实太祖高皇帝嫡孙女、英王正妃第五女，先公薨。子男三人：长性德，康熙十五年进士、一等侍卫，先公卒；次揆叙，工部右侍郎管翰林院学士事，即属余铭者也，甚贤，工诗文；次揆方，尚康亲王女郡主，封和硕额驸，先公卒。女三人：长适一等伯李天保；次适哆罗贝勒延寿；次先卒。孙五人：长福哥、早卒；次富尔敦，康熙三十九年进士；次福森，皆性德出；次永寿，次永福，皆揆方出。孙女四人：长适翰林院侍讲高其倬，次适翰林院侍讲学士年羹尧，次适马喀纳，皆先卒，次未字，皆性德出。曾孙一人孝哥，福哥出。铭曰：
    厥初靡详，七传世王。有妫育姜，缘文母以昌。领军焘后，我公诞受。在先帝左右，左宜右有。今皇选能，越阶以升。六卿三陟，洎于延登。天子圣神，伐叛耆武。中枢赞谋，曰可指取。三逆既平，天子之功。四方辑宁，朝堂雍容。君明臣良，民安物阜。秉国之成，典法是守。引者孰贤，庸者孰才。古有箴言，造膝诡辞。方居台司，常执谦退。比谢鼎轴，仍参大议。黄发寿耆，邦之典型。奕世载德，为光帝廷。臣忠罔渝，主恩勿替。生荣死哀，加礼逾制。人臣咸若，时唯国家之庥。谨述大者，以镵诸幽。


明珠及妻觉罗氏诰封碑

    奉天承运皇帝制曰，翼亮天工，象协三台之列；弘敷帝载，位居庶职之先。惟懋丕绩以酬恩，乃沛新纶而锡爵。尔太子太傅、武英殿大学士兼礼部尚书佐领加一级明珠，凤阁清才，鸾台雅望，典章练达，服勤匪懈，于寅恭器识，渊凝顾问，时资于靖献，属在论思之地，参机务之殷繁，每抒钦翼之忱，佐经猷于密勿，崇阶早陟，载晋公孤弘奖，申嘉庸昭宏渥。兹以覃恩，特授尔阶光禄大夫，锡之诰命。于戏，启乃心以沃朕心，尚嘉谟之时，告慎厥位以风，有位期庶绩之咸熙，永劭休声祗膺荣命。初任云麾使，二任郎中，三任内务府总管，四任内弘文院学士，五任加一级，六任刑部尚书，七任都察院左都御史，八任都察院左都御史经筵讲官，九任经筵讲官兵部尚书，十任经筵讲官兵部尚书佐领，十一任经筵讲官吏部尚书佐领，十二任加一级，十三任武英殿大学士兼礼部尚书佐领加一级，十四任今职。制曰，职在钧衡元宰，树中朝之望，宜其家室，良臣资内助之贤，式播徽音，茂膺宠锡。尔太子太傅武英殿大学士兼礼部尚书佐领加一级明珠妻觉罗氏，柔嘉维则，淑慎其仪，言采苹蘩，主馈佐和羹之节，克勤丝枲；相夫成补衮之勋。配令德于台司，表休声于壶则。崇褒用逮，懿轨斯扬，兹以覃恩封尔为一品夫人。于戏！象服是宜，聿著温恭之范；龙章载贲，弘敷雍肃之风。祇服荣恩，益光令善。                康熙二十三年九月二十四日

皇清诰封太子太师武英殿大学士兼礼部尚书相国纳兰公元配一品夫人
----觉罗氏墓志铭

    礼部仪制清吏司主事唐孙华拜撰
    日讲官起居注翰林院侍读陈元龙拜篆
    兵部督捕右理事官胡会恩拜书

    夫人觉罗氏，太祖高皇帝之嫡孙女、英王之嫡出第五女也。我国家起自漠北，钟白山黑水之祥。宗室诸王，类皆魁异雄杰，龙骧凤举，应运掘兴，有大勋于社稷。而公族藩邸之女，亦多孕灵毓秀，聪睿明达，体性自然，得之天禀。如夫人者，盖坤元之上德而闺阁之异人也。夫人幼孤，婉娩端淑，不教而成。及笄囗配以相国公，才优而种贵，遂选尚焉。当夫人之于归也，相国初登仕路，夫人削衣贬食，庀治家政，使相国无内顾忧，得以并心一意宣力王事，及其受主知跻大位。相国忠诚干济，勤劳于外；夫人则综核明察，操持于内。至三逆乱起，相国方管中枢，调度军旅，传宣诏命，日在禁闼，晨而入或夜分乃归，衣不解带者累月，投囗囗闺之警一夕数至，则推枕而起，筹画机宜，应时立断。夫人于是时传敕左右，囗囗门关严扃命干辄击柝者，巡警毋怠，盖亦中夜屏营，中旦而不寐也。及逆囗囗囗，相国以勋劳囗囗，囗囗政府。囗时，相国佐天子以协和万邦，允厘庶政。夫人佐相国以绸缪囗庭，约束傔从，如熏篪之相和而桴鼓之相应也。海内承平，四方无事，相国乃于西郊之外，畅春园之后，诛茆结庐，为自怡之园，垒石凿沼，莳花种树，岩壑幽美。皇上于春秋佳日，时游畅春园，相国与夫人辄徙家屋园中，花晨月夕，泛舟中流，涟漪囗生，绿竹囗发。是时相国与夫人皆已五十有余矣。始忧勤而终安乐，固其时也。上常临幸，相国率二子伏迎道旁，夫人亦迎于门内，上每温言慰劳，谕令囗阁，辞色蔼然，略如家人之礼。以夫人讬体天家，宗支至囗，非囗大臣妻所可比也。夫人性识明慧，能知大体，中外之事，区处详密。凡家丞谘禀，一言裁断则疑滞洞开，事乃立定。勾稽出入，酬答众务，丝分缕析，井然不紊，毫发铢两之奸皆无所容，是以相国相敬如宾数十年如一日也。其训教诸子有均平之慈而无姑息之爱，故三子皆有俊才，并为国器。长成德，康熙癸丑科进士，官侍卫，以文章显名，早卒，有《通志堂文集》行于世；次揆叙，官佐领，充侍卫，聪敏好学，早岁工诗。上闻其名，召试乾清宫，立就经义一篇，诗二首，皆斐然可观，上深加将叹焉；次揆方，读书能通大义，貌凝重，有成人风，尚康亲王女郡主，封和硕额附。女三人：一配温郡王，一适一等伯李天宝，乃宗勋之后也，一未字。夙禀母仪，皆有女德。孙三人：傅哥、傅尔敦、傅森，俱成德出。夫人幼习国书，未谙汉字，其后留心学习，一览即能通晓，好读《通鉴》、《女史》诸书，作字亦有楷法。相国雅重文学，招延名儒以训其子，夫人则敕中厨，具丰膳，饼饵时果，馈饷不绝。以予之固陋，缪见采择，俾训二子。尝冬月囗囗，据几讲论经史，自旦及日中，夫人帷堂而听之，甚喜，手调酪茗以赐焉。一日，次君揆叙出时人诗稿示予，中用郭隗事，隗字误作平声，予指其缪。揆叙爽然曰：昔我幼时读《左传》，叔阮、季隗亦作平声，吾母
闻之曰：汝误耶，此不当作平声，则吾母之言良是矣。其读书识字通解训诂多此类也。平日皈心释氏，晨起必焚香膜拜，诵梵经一卷。尝手书《金刚经》，字画精整，锓板流传，缁素皆奉为重宝。盖其上智宿慧自多生非偶然也。予观周家之盛，其男子如周公、召公、康叔、唐叔，皆以明德懿亲屏藩王室，而其女子亦多贤明专静之德，故其诗曰：曷不肃雍王姬之车。国人于其下嫁之时，知其能敬且和以执妇道，今观夫人之德，其于诗人所称肃雍者，诚无恧焉。以观刘子政、范蔚宗诸人撰述列女诸传，所谓区明风烈昭我管彤者，岂有能与夫人比伦者哉。夫人生于崇德二年丁丑七月，卒于康熙三十三年甲戌八月，年五十有八。相国衔哀茹戚，朝夕腹悲将以本年十二月二十五日卜葬于双榆树之原，而属予志其隧道之碑。予自惟官卑人微且黯浅无文，牢让不获，复念馆于相国府第者，前后数载，猥蒙恩礼，知夫人内行为详，因撰次其大略如左。铭曰：
    于铄皇家，璇枝分布，庆远流囗。贤囗女士，龙种凤仪，并为祯祥。作配巨公，鸾飞凤舞，和鸣锵锵。疏通大体，授经绛幔，参语东厢。令行阃内，肃如朝典，之纪之纲。肩舆入殿，位次沁水，恩亚金乡。贵而不骄，德合坤顺，协吉黄裳。既德且义，笃生令子，如珪如璋。翟车命服，起居八座，兴庆首行。优游福履，平泉之墅，午桥之庄。上根种智，精心内典，投体法王。茜不配德，奄忽谢世，晨露朝霜。郁郁佳城，安此窀穸，后嗣其昌。
康熙三十三年岁次甲戌季冬十二月二十五日立
旌邑刘弘广镌

皇清诰授光禄大夫经筵讲官起居注议政大臣都察院左都御史兼翰林院掌院学士事教
----习庶吉士管佐领事加七级谥文端揆公墓志铭 

    赐进士出身光禄大夫经筵讲官文渊阁大学士兼礼部尚书加七级太仓年家眷弟王顿首拜撰

    赐进士出身光禄大夫经筵讲官工部尚书加二级华亭年家眷弟王顼龄顿首拜书丹
    赐进士及第光禄大夫巡抚广西等处地方提督军务兵部左侍郎兼都察院右副都御史加二级海宁年家眷弟陈元龙顿首拜篆盖
    康熙丁酉正月，左都御史文端公卒于位，天子深加悯悼，宠锡叠加，朝野荣之。余忝公两世交，既卒哭缅怀风规，淹忽春夏，今且葬有日矣。嗣子永寿以隧道之碑请余志而铭之。余维公之立朝囗囗余年，文章勋业，彪炳国囗，海内之士，咸仰若泰山北斗矣。若夫自幼折节读书与生平之阴行善事，谦谨廉洁，世或以门第禄位掩之。余则得之吾友翰林孙松坪至弥、查夏仲慎行、吏部唐实君孙华为最悉，盖诸君与公同砚席，久而益信，故能真知而乐道之，余得从诸君子之绪言而为之志且铭也。按公姓纳兰氏，讳揆叙，字恺功，自号惟实居士。始祖星根达尔汉，据纳兰部，因氏焉；五传讳杨家努，为公高祖；讳金太石，为公曾祖；讳倪迓汉，公之祖也
，世为业黑国王。本朝太祖高皇后为金太石女弟，曰嫔太祖高皇帝，笃生太宗文皇帝。入本朝国，除倪迓汉以佐领，累赠光禄大夫；夫人墨尔齐氏，累赠一品夫人，生子太子太师明公，公之考也，夫人觉罗氏，诰封一品夫人，为太祖高皇帝嫡孙女、英王正妃第五女，公之妣也。康熙甲寅生公，呱声甫达，识者知为非凡器，太师公与太夫人钟爱特甚。少长不好弄，日惟凝神端坐，静默若成人。四岁能以四声音韵教其侍立青衣。太夫人奉佛，谨公之嬉戏，惟学膜拜诵佛号，夙根善慧，理或然与。年八岁，受业于吴江孝廉吴兆骞，读四子经书，一如夙习，既背诵，终身不忘。性喜涉猎诗古文，夏日雨后，师以“雨过青苔润”属对，公应声“风归翠竹竦”。公之兄通议大夫容若先生，雅负文名，击节叹赏，自谓少时迥未逮。时容若与朱竹垞彝尊、姜西溟宸英、严耦渔绳孙、顾梁汾贞观时宴集于花间草堂，辄召公往，诸公咸以异才目之。岁乙丑，公年十二岁，公兄容若先生殇，哭之甚哀，是年即授佐领，雅非公意，乃习举子业。不期年，为时艺已不啻老师宿儒，然公尤潜心于古人诗文之学。每如厕及枕间马上，手不释卷。时先受业于夏仲，既又师实君，两君有作，公辄和之。因谓太师曰，公既以勋阶服官，不必更事科举，盍令肆志古学，俾为一代名儒耶。公遂得于经史之暇，纵读秦汉以下诸子百家，自定读书课程，为寒所不能。实君赠诗有“砚冻晨窗雪，镫深夜帐檠”之句，盖实事云。戊辰娶夫人
耿氏，戚畹传芳，夙娴书史。于归后，公若得良友，朝夕商确，惟读书乐善，三十年如一日，世族大家实罕其比。公贮书最富，凡镂刻无本者，辄令人钞录，大半绵手经丹囗。时上渐知公名，太师奉使出，上幸其别墅赏花钓鱼，迎送如成人。上念公体弱，戒勿远送。君臣之际，早占恩遇之隆而建树之必远且大也。癸酉奉旨扈从，自是而后六飞所向，时在属车豹尾间。公幼习骑射，橐鞬珥笔，兼擅文武，上深眷之。甲戌五月，升三等侍卫。秋七月，召入乾清宫作应制诗一章，兴于诗全章，时文一篇，称旨。明年升二等侍卫。遭母丧，哀毁几不欲生，遂日以尫羸。上遣内侍视之，且谕太师曰：尔子学问优长，人品极好，但质体甚弱，不必带伊出门。频令太医调治，且下特旨，改擢翰林院侍读，时年二十有三。丁丑正月囗日讲官起居注，上特加将誉。戊寅冬，命与大学士桐城张公英、尚书新城王公士禛、华亭王公鸿绪南书房行走。公身在讲幄，且入禁近。下直后，惟与松囗囗囗读书道古，闭门却轨，不知其为密勿侍从也。已卯扈从江南，上谓从臣曰：揆叙极是小心老成，居官甚好，学问文章满洲中第一。大学士伊公桑阿奏曰：满洲中难得此美才好学囗囗囗公山奏曰：上年盛京六道谕祭文皆伊一手撰拟也。庚辰升侍读学士。壬午三月，上命词臣作书，公即书其扈从诗八章、序文一首进呈，上大嘉赏，谓诗文俱佳，字亦甚好，观伊学问比前更进矣。十一月又试宋高宗不复仇论，同试者相国孝感熊公以下凡数人，公草稿甫成，上命内侍取阅，令速誊，勿易一字，谓议论识鉴词藻压倒诸人，朕昔知为满洲第一，今日汉人中亦推第一矣。是年十二月擢拜翰林
院掌院学士兼礼部侍郎，入谢时同朝啧啧叹赏，谓其官其文可及，其年不可及，是时公年止二十九也。明年，教习庶吉士充经筵讲官，奉使朝鲜，宣上达下，得绥远之道。署大司空篆，厘剔有声。公在翰林，凡碑版大制作皆出公手，即他人草创，亦必经公改定始进呈。与人交谦和谨重，待前后辈无不推心置腹。于教习后进诱掖奖劝，尤谆谆戒勉，冀各修厥职，为词林光宠。戊子四月拜少司空兼掌翰林院，如故右侍郎例管钱法，故事冶工日进样钱十贯，公却之，积弊为除。四月，丁太师公艰，哀毁如哭太夫人时。庚辰转本部左侍郎，壬辰擢拜都察院左都御史兼掌翰林院如故。公以文学起家，荐掌清要，而公退焉呐焉，若后门寒素，未尝稍有所增损。当公总宪命下，人谓公于文学有余恐于政治或未习，不知公自幼读书，未尝以章句自命，凡历代典章得失及朝会典律例讲求精熟。判决法司事台班咸诧叹明允。凡同九列议经国大事，片语单辞，恰中机要，槐棘间每有囗囗囗囗公一言以定，奏上辄契可。在台时奏劾侵欺俸禄，奏缉结党匪类，皆其大者，其他举劾一凭公论，略不徇一毫私心，上亦深信公，无不俞允。公自贵公至九列，绝无矜骄之气，一生谦和，与物囗囗而囗重刚分人自悚然敬之，苍生属望谓公囗不久入政也。而公赋质素羸，勤劳王事，夙夜匪懈，故方在壮盛而病已不起，齿不副德，天下惜之。公于昨岁扈从归，患嗽疾，而肋作楚，上令休养别墅，御医内侍，络绎问视，赉赐频加。上
亲检医书《普门医品》，遣内侍赐示。驾幸汤山及马兰峪，经别墅门必遣中使看视。岁暮，上知公病笃，著太医官刘声芳、栗衮炳与鄂尔斯亲来医者噶喇芬公，同加意商量胗囗囗今年正月吉日，家人以病面奏，上谴内侍陈某、侍卫佛某、郎某、巴某四人护送还私第。初七日辰刻薨于正寝，上惋悼不已，仍令陈某等经理殡殓，又遣将侍卫内大臣公鄂、内大臣侯巴率诸侍卫临其丧，奠茶酒、赐良马，命所属两佐领以下官俱缟素赴哭。皇太后遣内侍总管并章京等赉赐茶酒饭，三日乃止。上谕南书房翰林云：掌院下世再欲得如此一人，良不易得，尔等应往哭之。至二十一日，上遣内侍陈某、内侍首领王某、侍卫郎某、戴某四人至第，二十一日卯时发引，九王子、十王子、正黄旗领侍卫内大臣公海及本旗侍卫等俱奉旨送榇，于昌平州之皂荚屯停丧丙舍，礼部以恤典奏请诏赐全葬，遣礼部左侍郎沙至停榇所谕祭，谥曰文端。公自侍从跻中台，叼上恩眷赐予极多，前后蒙赐御书匾额五、挑山八幅、对联六副、金扇五柄、墨刻法帖三册、御纂书籍十二部、御制龙宾墨四笏、四制砥石山绿砚六方、内造甲全副、内造文绮九端、内制大红玻璃鼻烟壶、内制火镰包、宫制荷包等物皆其可纪者，其余若珍味药物，颁自囗方，不能胪纪。生荣死哀，于斯而极。公天性孝友，太师公礼教严重，公问安视膳，视形听声，衣冠侍立，不命之退不敢退也。与兄通议公、弟和硕额驸挚谊敦笃，两公既殁，抚其孤皆若已出。于书无所不读，上囗囗几何算法书，以故测量躔度等，皆了如指掌。盖公资既高，又刻
深研，几凡得一书，穷源竟委，必尽其蕴而后止。天假以年，发皇经术，黼黻皆未有涯涘也。未及下寿，溘焉赉志，良足悲夫。公所著诗文及编纂前人说部、诗集极富，奉命总裁各书凡列公名者，无不亲加校阅厘定。己未春，上以公为诗经专家，命与大司寇华亭王公编纂镌囗，此书及半未竟。公生于康熙甲寅二月二十四日寅时，卒于丁酉正月初七日辰时，年四十四岁，娶耿氏，特授一品夫人，额驸悫敏公女，和硕柔嘉公主所出也。嗣子永寿，官荫生，娶阿氏光禄含太公女。涓于今年冬十月望乙未奉公葬于昌平州皂荚屯之赐域，太师公之次穆位。余徇其请，以所闻于诸君囗为之囗囗系囗。铭曰：囗妙皇囗囗，囗闻囗囗，五世其昌。囗囗囗郁，松楸苍苍，天潢懿亲，累叶重光。穹碑屹立，囗敬囗囗之囗。

皇清诰封一品夫人揆文端公元配永母耿太夫人墓志铭

    赐进士出身光禄大夫经筵讲官文渊阁大学士兼礼部尚书加七级太仓王  顿首拜撰
    赐进士出身光禄大夫经筵讲官武英殿大学士兼工部尚书加二级华亭王顼龄顿首拜书丹
    赐进士及第光禄大夫经筵讲官工部尚书加二级海宁陈元龙顿首拜篆盖
    康熙丁酉冬十月，总宪揆文端公葬于昌平州造甲屯，余既卒哭而铭其隧。越明年己亥亦以冬十月铭其德配耿夫人之墓，噫良可悲囗。按二孤子手状，夫人姓耿氏，柔嘉公主所生，驸马都尉悫敏公爱女也，生而聪慧，疑悟绝伦，幼稚时端庄凝静若成人，少长读内则诸书，咸过目成诵；作字端楷，兼通国书，精于翻切，为专家所不逮。终日焚香观书，寒暑无间。家人咸礼惮之，然心极慈和，御下以宽恕。奉佛持斋，无绮罗嗜好。少事公主都尉，以孝闻，相继薨逝，夫人与兄执丧尽礼，每以不逮养为憾，盖孺慕终其身也。年十一春囗正月，上召夫人进大内纵观灯火，上语及公主都尉事，夫人历历奏对志称旨，妃嫔贵人皆极怜爱，抚惜备至，是日即拜赐首饰文绮，此圣恩下逮之始也。自此以后，上笃念懿亲，且嘉夫人容止静慧，赏赉叠加，为留意择配。至年十八，于归文端公。时公之兄通议大夫容若公已捐馆，弟和硕额驸年尚少，奉事太师公止文端一人，夫人入子舍，事翁姑竭尽孝道。常曰：女子于翁姑一如父母，所以事翁姑者，略不得当，则其所以事父母者可知。以故太师公暨太夫人之视夫人如爱女，朝斯夕斯，倚文端与夫人不啻若左右手之不能顷刻离也。既遭太夫人与太师公器，偕文端公共执丧礼，无几微遗憾。既葬，岁时至封茔瞻拜雪涕，辄留连不忍遽去。和硕额驸既尚主，相继早世，遗二孤子，即永寿、永福，皆在幼冲，夫人扶养教诲如所生。文端卒，上命永寿为嗣子，明年又令永福为文端子，二孤子先后执丧，极尽子职。文端无子而有子，夫人今日较文端不独有一子，而且有二子，即其食报，占其生平，甚矣天道之不爽而圣恩之勿辜也。夫人既配文端公，相敬如宾。文端起家侍从，荐登宪长，天子倚为股肱臣，且掌翰院并清要第一，退朝之暇，手一编咿唔不休，虽老师宿儒咸逊其绩学互行。夫人贵为一品命妇，谈经说诗，与文端若同研生。或劝以盍一事吟咏，夫人曰：读书所以明大义，作诗非女子事也。文端公一生清分而荫藉高华，家富丁众，夫人寂坐内室，皆烛照计数，了如指掌。家众持筹抱牍，纵横不可究诘，夫人发一语辄中款的，虽千里百里传命奉行，罔敢欺隐。文端公不问家人生产，而入室井然，部署任使无不得当，皆夫人经理之才，宜家不啻治国云。上尝两幸文端别墅看新篁，竟日留连尽欢，夫人夙设经营无或阙，内侍无不啧啧，叹为贤能。夫人生于主家，嫔于相府，贵显已极，身御浣濯衣，食不罗列，更体贴下隐，无不周详尽致。迄今三十年来，平津之客，东阁之宾以及门生故吏，九流缁素，下逮臧获辈，无不颂扬淑德懿范不可再得。易箦之顷，无不哭之失声。雅好降行善事，尝语侍婢：人为善事，何必使人知？必欲人知，直以行善为估名，吾生平所不取也。早晚勤视文端之饮食寒燠，必躬必亲，必诚必敬。文端素羸弱，延名医曲加调护。岁丙申，偕文端在热河，渐病，夫人心甚忧惶，寝食为废，归京师，文端犹力疾供职，夫人吁天请代。至丁酉首春七日，文端竟以不起，夫人哀毁几灭性。上再三慰令自爱，以抚孤、丧葬为重。自太后以下皆遣吊唁赐赉，勉以饮食。夫人始强起饮勺水，经理后事，布衣椎髻，啜粥经年，日以益瘠，毕葬立宗枋，嗣子既成立而夫人病已入膏盲矣。上知夫人过哀毁，时遣使慰谕，赉予便蕃，又以永福亦为文端嗣子，且许尚主，下嫁有日，所以安夫人者，异数极隆。何期夫人迫遂其同穴之愿，而竟溘焉逝哉。夫人一生得上眷最优，凡进见时，皇上以下皆以格格呼之，与皇妃同坐，饮食言笑，修家人礼。凡金琳簪珥、纻丝锦绮，出自上方者，赐无虚日，御书匾对、挑山、金扇所得独多。文端扈从热河，夫人必偕往，上召游山庄，同公主、王妃汛舟登览所谓三十六景者，皆一一得到。柔嘉公主乳媪李尝随侍入内，上顾曰：若公主乳媪，今随格格耶！因语及曩时，欷嘘久之，遂赐李白金二锭，此尤逾于寻常赏赉，举朝所不易得也。岁壬辰在热河，奉旨日进常馔一二，夫人另立庖厨，洒扫精洁，日必躬亲检视以进，如是者八年如一日，尝曰：吾少不及养父母，嫁不能终事翁姑，今上吾君亦吾父，奉事敢少阙节乎。盖其天性忠孝，不以身为女子敢偷安以稍歉于中也。今年四月七日奉旨，以皇九子第三格格下嫁永福，夫人遂率子入谢，囗纶缱绻，即下礼部、钦天监会同择吉，谨涓十月八日进礼，明年庚子二月三日成婚。自文端殁后，家人不见其有笑容，是日始见有欣喜色。平日常教二子移孝作忠，是日召两子谕之曰：吾家世受国恩，捐躯难报，汝父甫终，即赐永寿以佐领世职。今永福又得继都尉尚主，君恩尔许，何以报称。汝二人须仰体祖父与若父，凡事勤慎，为国出力，不可贪懒。言已泫然泣下，盖悲文端之不及见也。昨岁九月，上自口外回銮，夫人于圉门迎接，上见夫人面瘦削，令原任常州守章文钅黄诊视，医治稍痊。今年五月，旧病复作，七月益剧。时长子在口外，次子率家众请曰：夫人病日笃，请赴行在求医药，夫人曰：嘻，竖子何不晓事，上在热河方那居康悦，以吾请医药，岂不仰累圣怀。日强起经理次子进礼事，及期成礼，咸得大体。会上至汤山，夫人遣奏体弱不能迎接。内侍陈传问，上始知夫人病且亟，极遣章文钅黄加意调治，翼日又令西洋医安泰同章诊视。十八日，上遣内侍陈来看。至十一月朔，夫人病危，两子遣人陈奏，上遣内侍陈来，问：格格何一病至此，有何陈奏？夫人伏枕涕零，口奏曰：臣妾受皇上深恩，义兼君父，臣夫在生，仰沐天恩，无福去世，未曾报得。三年以来，上待臣妾较臣夫在日更加高厚，既赏二子送终，蒙皇上又将孙女赏配臣妾次子永福，如此旷典，多是梦想所不到。指望娶到吾家，共事君父，就如臣夫报答主恩。不料臣妾病日益重，蒙皇上络绎遣问，臣妾如见君父慈颜。臣妾之病自问不起，回念臣妾从小受恩甚重，不敢想望求祭葬碑文，疾痛则呼，泪沾床第，唯有诫谕二子尽心报主，臣妾与臣夫九泉之下惭负高深，永永无穷。更臣妾有使女十人，太监杨植伏侍日久，听伊等从父母自去或与臣妾守坟墓。又前年曾挑家人三十二房，二十房已往造甲屯守臣夫坟墓，其胡然、王联奎、安畬、彭寿三小子长岱十二房亦与臣妾守墓。内有安尚仁，自臣妾公姑老仆，诸事能办，次子婚娶俱托伊经理也。谨此口奏。遂伏枕再叩，呜咽不能成声。是夜遂一无所言，交初二子时，终于内寝。陈内侍即为驰奏，上甚为悼惜，云：朕见大臣诸女无如此格格贤淑者。遣内务府尚某、顺某来经理丧事，遣觉罗尼公、哲公、世袭迈公率领本旗侍卫奠酒。又各皇妃遣内首领十人来奠酒。上谕皇九子云：尔亲家不在，尔应遣吊。遂遣长史朱某、孙某来治丧事。初三日奉旨：格格所奏遗言，悉依之行。二子家务，俱著安尚仁经理。十一月庚辰长至，上南郊礼成回宫，敕问格格何日出嫔、何日安葬？内侍陈奏以十一月二十四日出殡、十二月初四日安葬。奉旨即著内侍陈同各宫首领送殡，又谕翰林院掌院徐元梦曰：格格在日，朕待之如公主，尔好生撰拟谕祭文。命妇宠绥如夫人者，显荣之虽曰丰，于福而啬于年，然观其临终，了了陈奏详明，一生忠孝，于兹可见，夫人其传矣。夫人生于康熙辛亥年五月初一日亥时，卒于己亥年十一月初二日子时，享年四十有九，诰封一品夫人。嗣子二：长永寿，官荫生，见任正黄旗佐领，娶阿氏，光禄含太公女；次永福，尚皇九子主。二子尊夫人遗命，于今年十二月初四日附葬于昌平州所属之造甲屯文端揆公之墓。铭曰：
    粤维夫人，主家贤媛。曰嫔文端，实昌其门。天性忠东，淑慧夙根。猗欤懿危，诗礼敦。事上接下，动止道存。灵而出郭，人拭泪痕。宅兆安妥，永承天恩。瞻望松楸，谡谡生温。遗荫百世，绳绳子孙。

皇清诰封和硕额驸纳兰揆公墓志铭



    赐进士出身翰林院侍讲学士双峰年羹尧撰文

    诰授奉政大夫户部湖广司郎 中江西南安府知府海宁陈奕禧书丹

    赐进士出身翰林院检讨加三级沾珂阿金篆盖



    公讳揆方，字正叔，今予告太师明公之第三子也。孝慈高皇后于公为曾祖姑，而公与太师公又皆联姻帝室，此其宠荣岂寻经而已哉。当太师公秉轴对，公方在弱龄，从塾师学。暨太师公致政家居，则公之伯兄纳兰公已谢世矣，而公仲兄、今掌翰林院事恺功先生则又在帝左右，凡巡幸所至，皆命扈从，故不能常侍太师公侧，而长留膝下者，则公也。公今且死矣，此太师公民以不能已于悲也。余昔娶公兄纳兰公女，故公于余情好最笃。当余妻之亡，公哭之哀，而公之配郡主则又于康熙四十五年十一月十五日弃世，距公之死不及两寒暑，呜呼悲哉。犹记公命余为郡主作铭以藏诸幽，余辞之不获，不得已乃追述亡妻之言，补缀成之，以塞公请。日月几何，又承太师公之命，执笔以铭公。然则人生之奄忽，而世事这不可把玩如此，岂不悲哉。公之孝友本于至诚，遭太夫人丧，溢于情而制于礼，掭功于心，几至委顿，盖久而后复其常也。其事太师公，先意承志，无不曲中。夫子之语子夏曰色难，惟公能不愧为家庭之间，融融怡怡，花萼竹林曾无间。然伯兄既早逝，而仲兄勤于王事，公以为世受国恩，所藉以报效者，唯兄一人，其敢忧烦以家累乎。而院长先生亦常语人曰：余久在外，所恃以慰吾亲者，以有吾弟耳。呜呼，今则已矣，可胜悲哉。公为人沉静，寡言笑，然事无论巨细，众或聚讼纷纷，公徐发一言，皆折服无以易。太师公所谓出语常当于心，又多有出于意外者，盖实录也。公于书无所不读，乃对之如未尝有书者。家故多藏书，而搜罗购求，虽厚价收之，亦所不惜。得所未有，辄穷日夜、废寝食，句栉字比，钩棘锄芜，无余剩而后已。惟其笃志于此，故他所嗜好皆淡如，非苟以自异于世之纨绮者，而刮磨豪习，未尝以富贵骄人。与人交不为翕翕热，其所输心不背易之。家居恭谨，史所载万石君家未足多者。公于余既有知己之雅，今之铭虽太师公之命，实公之遗言也。然微公言余其能已于斯后哉。昔韩退之之铭马君，至有文不死之恨，而欧阳永叔之于黄梦升、江邻几诸人，皆不胜琴笛之感。乃余两年以来，于公与郡主之嘉言懿行，将大书特书，不一书而已。昔人所叹华屋山丘，良有已也。公生于康熙十九年四月二十四日，以康熙四十七年正月十四日不起。高祖杨吉努，曾祖金台石，祖倪迓汉，太师公其父也。配郡主和硕康亲王之女，男子二人，长安昭，次元普。公之没也，上闻之恻然，且念太师公老矣，恐其过时而悲，特谕速营窀穸，亦异数也。于是太师公将以四十七年正月二十五日卜葬公于皂角屯，乃先期命余为之铭。公于太师公，朝夕起居。平泉绿野，过从与俱。九原有知，其能忘诸。公于富贵，得之生初，不有其有，视之若无。于所难能，行之坦如。呜呼公乎，美不胜书。掇斯数语，可知其余。


皇清册封郡主觉罗氏墓志铭


    翰林院侍读加三级双峰年羹尧撰文
    贵州石阡府知府海宁陈奕禧书丹
    经筵讲官工部尚书加三级华亭王鸿绪篆盖
    郡主讳淑慎，字惠卿，和硕康亲王之第八女，相国明公之第三妇，册封额驸揆方之妻也。郡主以王室懿亲、天子之命，下嫁于额驸。鹊巢鸠居，韩吉燕誉，金屋翠屏，玉钗宝压，有百倍于寻常万万者，而郡主乃福厚数奇，奄忽不禄，此额驸之所以悲不自胜而欲有所述，以为国史家乘之助焉。顾以天家世宝，两姓赫奕，岂无有大手笔如范蔚宗、欧阳永叔其人者，杨芳禛藻，足以信今传后。而荒陋如余，猥以其志为嘱，余不敢以不文辞者，盖亦有故云。斯子之诗之祝女子也，曰无非无仪而易家人之六二，亦曰无攸遂，是则女妇之贤，殆以无所称道于人者，为至而然有外人所不及知，而姻娅族党知之者；亦有姻娅族党所不及知而诸姑伯姊知之者；且有诸姑伯姊所不及知，而幼小依倚其知之为独深者。盖额驸乃余前妻之叔父也。当郡主之于归，余妻方在待字，而郡主与额驸以其孤弱也而怜惜之，故余妻之知之也为甚详。犹忆余妻曰，郡主生长绮纨而甘于俭素，曷浣曷否，俨然有葛覃之风。其事舅姑也，以不得久事其姑为恨，故其于舅也，先意承志，唯恐有弗当者，以至妯娌之间，皆曰吾兄弟也，逮于臧获之辈，皆曰是不啻吾父母也。而况小星三五，无不愿君子之福履，而相安于命之不犹，又古人之所难者。若夫春秋暇日，偶事吟咏，琴瑟在御，间一抚美，是则香闺之韵事而名媛之闲情也。此余妻所尝云云，余因以耳熟也，故记之。昔永叔之志谢氏也，质之以其夫梅圣俞之言；而余之志郡主也，即质之以余妻之言。则余之为斯文也，岂不信而有征哉。然而余之执笔不禁泫然者，则以安仁奉倩，相怜同病，凄其旧雨，昔梦重温，盖余妻之墓，已有宿草久矣！嗟乎，死生存没之不可知如此类者，又曷可胜道哉。此昌黎所以有观居此世之叹也。郡主生于康熙二十年十月二十一日，卒于四十五年十一月十五日，春秋二十有六。将于四十六年四月十二日葬于玉河皂角屯祖茔之西北。男子一人安昭，女子一人早卒，如是为之铭曰：
    猗嗟郡主，惟德之优。舅囗夫媚，声淑色柔。而况其余，倾欹无忧。金石可磨，斯铭长留。
旌德汪紫雯镌

皇清诰授光禄大夫议政大臣散秩大臣
兵部左侍郎正黄旗满洲副都统兼佐领事加五级永公墓志铭


    钦赐进士及第经筵讲官太子太傅文华殿大学士仍兼理户部尚书事务一等阿达哈哈番加七级年家世弟蒋廷锡顿首拜撰
    赐进士出身光禄大夫内廷供奉经筵讲官都察院掌院事左都御史仍兼理吏部户部侍郎加二级年家眷世弟史贻直顿首拜书丹
    赐进士出身光禄大夫经筵日讲官起居注少保兼太子太保保和殿大学士兼管吏部户部尚书仍管翰林院掌院学士世袭一等阿达哈哈番年家眷世弟张廷玉顿首拜篆盖岁辛亥之正月六日，光禄大夫左少司马永公以疾卒于位，越十有九日，厝公柩于昌平州皂荚屯祖茔之次，而属余为之铭。余惟先大夫与公伯父成公曩以癸丑同年相友善，余癸未通籍读中秘，时则公嗣父文端公为教习师，提携训诲，荷国士之知。及公之赞秩宗佐枢府也，复与余晨夕禁闼，相欢爱如平生交。夫以世好之旧、夙契之雅，知公宜莫如余者，兹铭也谊，何敢辞。公讳永寿，字仁山，别号是观居士。始祖星根达尔汉，灭扈伦国，收其纳兰部而迁业赫河之滨，因为纳兰氏。六传至公高祖讳金台石，又传曾祖讳倪雅汉，世为业赫国王，后率所部归本朝，授佐领。我孝慈高皇后，金台石公之女弟也，曰嫔太祖高皇帝，笃生太宗文皇帝。纳兰氏之兆祥有自来矣。倪雅汉公以佐领累赠光禄大夫，夫人墨尔齐氏累赠一品夫人，生相国太子太师讳明珠，公之祖也。夫人觉罗氏，为太祖高皇帝嫡孙女、英王正妃之第五女，诰封一品夫人。相国有子三：长癸丑进士、一等侍卫讳成德；次议政大臣、左都御史兼掌院学士文端公讳揆叙，即公嗣父，夫人耿氏，额驸恪敏公女，柔嘉公主所生也，诰封一品夫人；次和硕额驸讳揆方，娶觉罗氏，和硕康亲王之第八女，册封郡主，公本生父母也。文端公无子，圣祖仁皇帝命以公为子。公生而颖异，七岁能作径尺书，挥洒奇特。九岁工诗，善属文，有神童之目。十岁精骑射，于经史百家之言靡不究览。性沉静，尝终日危坐不一言，及叩以古今事理，皆应答如响。圣祖仁皇帝特深器之，年十六即授佐领，越二年擢头等侍卫，出入禁廷小心恭顺，所奏对悉称旨，赏赉珍玩不可胜纪。今上御极之初，特授散秩大臣。癸卯正月遣祭告医无闾山，四月升授正黄旗满洲副都统，寻署理本旗都统印务。乙巳十二月兼署镶红旗都统印务。丁未正月擢礼部右侍郎，四月转兵部右侍郎，未几进左，皆仍兼旧职，八月命充议政大臣。乙酉二月兼署镶蓝旗汉军都统印务。公既叠膺宠命，益奋身励节，惟勤惟慎，夙夜在公。其为都统，则威惠兼施，赏罚必信，用俾行阿和穆，军府肃清。在兵部则综理邦政，内外劼毖，与同列协恭共济。董率曹椽，事无留滞而略不烦苛。皇上知公之精白，一心克副委任，是以眷注尤渥，恩赐宸章、宝玩、服食、器皿之类，岁时相继，视同列有加焉。公体素清癯，自参帷幄，莞枢机，职重事繁，公仰感知遇之隆，披沥精诚，悉心殚力，朝夕无少间，至以劳成疾，公隐忍弗言也。庚戌八月疾始剧，则假静摄，遣御医诊治，药饵食物皆给自内府。公无子，上以公嫡弟讳永福之子嗣为子，而命内务府大臣海、内侍臣张为经理其家务。既没，奏闻，上深悼惜。翌日遣世袭一等公诺、御前侍卫十人赐奠茶酒，所得恤典如例。公性至孝，额驸、郡主相继即世，公时方髫龀，悲泣孺慕，执礼如成人。自嗣文端公后，与夫人关氏奉事太夫人，先意承志，曲得其欢心。太夫人尝顾而喜曰：此我佳儿佳妇，皆蒙圣恩赐也。太夫人殁，哀毁骨立，丧葬咸尽礼。与弟永福公爱极笃，弟殁，抚其遗孤若己出。家席相国余荫，赀素丰，园林亭馆甲于都邑，顾公独喜俭约，自奉如寒素。上尝赐公御书金箑曰：勤俭乃膏梁子弟之所难能。公谨奉训旨，益以清慎自持。夫人亦与公合志，治家具有条理，闺门之内，雍雍如也。生平好施予，办佐领事，常赡给孤寡。枢部司属有勤能而资力不足者，推俸余助之。他举行善事，动捐千百元无所惜。比得疾，召集三党，皆厚有赠遗，下至臧获，莫不给赏，盖仁心为质，惠泽周施。宜乎易箦之日，巷哭衢哀也。先是文端公贮书最富，至公益购奇访异，缥囊缃帙，汗牛充栋。公余之暇，丹铅申乙，披览不倦。又精于鉴古，每得三代及秦汉唐宋间法玩，必恭进御览，不敢自私。尤潜心内典，暇则结跏趺坐，持诵弗辍，故去来之际，性觉空明，脱然无碍。惟以世受国恩，未及仰报，嘱遗孤成立，竭力报效为谆谆云。公以雍正九年正月初六日殁，距其生康熙四十一年八月二十九日，享年三十。诰授光禄大夫、议政大臣、散秩大臣、正黄旗满洲副都统、兵部左侍郎兼佐领加五级。配关氏，正黄旗汉军副都统含太公女，诰封一品夫人。嗣子一宁琇，幼未聘，女四，幼未字，俱嫡出。呜呼，公生于贵胄，甫壮年而遽逝，然内参谟略，外总韬钤，忠勤匪懈之忱，恪恭不渝之节，上孚于圣主而下信于同朝，书之史册，光耀无穷，公又何遗憾乎。铭曰：
    粤惟纳兰，世有疆土。既臣我朝，奕叶圭组。思斋衍庆，肃雍垂型。荐启司马，表异髫龄。文工翰墨，武娴决拾。国器家桢，令名并集。始擢佐领，莅事精明。施备宿卫，益罄忠诚。乃陟总戎，载陪枢幄。筹画职方，指挥韬略。夙夜匪懈，出入必钦。任重职繁，履薄临深。公尔忘私，遑恤其瘁。以慎以勤，心力交勚。圣怀轸恻，恩谕频宣。奄乘箕尾，天不假年。以死勤事，其又何咎。勒之贞珉，永垂不朽。

皇清诰赠光禄大夫提督直隶总兵官都督同知管辖通省兵丁节制各镇
富公神道碑文


    赐进士出身光禄大夫经筵讲官户部左侍郎加七级纪录二次年家眷侍生赵殿最顿首拜撰文
    钦取博学鸿词户部河南司额外主事前翰林院庶吉士年家士晚生陈士璠顿首拜书丹赐进士出身翰林院庶吉士年家眷晚生周玉章顿首拜篆额
    惟公卜吉于海甸以南双榆树之阡，越三十有七年恭遇今天子龙飞御极之元载，诰赠光禄大夫正红旗满洲副都统，明年又晋赠光禄大夫提督直隶总兵官都督同知。龙章凤篆，焜耀泉垆，令子都督公既敬镌宠章于墓门，乃复衔哀致诚而请曰：先大夫孝友仁恕，才器拔俗，方将策勋王家而无禄早世，予小子甫生六月，以藐孤当大事弗克记述梗概，乞当代名公卿一言发潜德之幽光，中心负疚，何日忘之。今虽不获尽述生平，常从诸父尊行侧敬得一二嘉言懿行，敢请揭而表诸道，庶垂不朽。余维墓文之有补作也，昉诸古也。昔曹成王之子李道古观察鄂岳诸州，提其师以伐蔡，且行，泣请予昌黎韩愈曰：先王薨于今三十五年，吾昆弟在而墓碑不刻无文，其实有待，子无用辞，退之乃序而诗之；又欧阳文忠公四岁而孤，葬其皇考崇公于泷岗，后六十年始克表于其阡，且自言曰：非敢缓也，盖有待也。今都督公文章勋业媲美古人，而幼孤克自树立孝显其亲，尤与文忠事同一辙，因宜表厥所自昭示来兹，矧余忝同朝之雅，慕公世德有素，何敢以不文辞。公讳富格，先世为金三十一姓之望族，始祖星恳达尔汉，灭扈伦国收其纳兰部而迁叶赫河之滨，因为纳兰氏。六传至公高祖讳金台师，又传曾祖讳倪雅汉，世为叶赫贝勒，后率所部归本朝，授爵功臣列而编其所部为佐领。我孝慈高皇后金台师之女弟也，作嫔太祖高皇帝，笃生太宗文皇帝，纳兰氏之兆祥有自来矣。倪雅汉公以佐领累赠金紫光禄大夫，夫人墨尔齐氏，累赠一品夫人。公祖相国太子太师讳明珠，夫人觉罗氏为太祖高皇帝嫡孙女、英王正妃之第五女，诰封一品夫人。相国有子三：长即公考讳成德后改性德，中康熙癸丑进士，通议大夫一等侍卫，以孙贵，今诰赠光禄大夫副都统、又晋赠光禄大夫提督直隶总兵官都督同知，学有师承，为海内宗仰而入侍殿廷，出骖羽骑，一以敬慎，勤密自恃，圣祖仁皇帝眷注方属，寻以疾卒。夫人卢氏、颜氏，并诰赠一品夫人。公为颜氏太夫人所出，生而颖异，笃好图史，至今积书岩中，牙签插架，缃帙整如。公虽下世已久而手泽犹新，见之者犹深津逮之羡。十岁失所恃，持丧动中礼则擗踊如成人。相国既伤侍卫公之早逝而复虑公之孤露也，特爱怜之。公能曲体先志，以孙代子，居尝感深木风，虽悲不自胜而勉强抑制，惟恐伤相国心。颜太夫人苦节持家，茹茶集蓼，赖前膝有此佳儿，差以自慰，然公愈自检束，色养弥谨，不敢持爱稍有放佚也；友爱两幼弟，式好无间，庭闱之内怡怡愉愉，未尝不晨夕砥砺，用能相与有成，次弟讳富尔敦，登进士第。公键户读礼，初未出干外事，而峥嵘头角、忠诚报国之忱，早已名动帝礼廷，未几即选充近侍，趋走虔谨，悉禀侍卫公家法，使天假以年，其建树未知何如，不谓仅逾弱冠竟以一疾长逝也，讵不惜哉。虽然公往矣，公子都督公忠纯翼亮，为国柱石，行将上承相国休风而继侍卫及公未竟之志，身后之荣正未有艾，又可于公卜之。公卒于康熙庚辰春正月，距其生年二十有六。夫人觉罗氏、裴氏，并诰赠一品夫人，子男一瞻岱，诰授光禄大夫正红旗满洲副都统、又诰授光禄大夫提督直隶官总兵都督同知，管辖通省兵丁，节制各镇。裴夫人出，娶舒鲁穆禄氏，诰封一品夫人。孙男一达洪阿，恩荫生、未聘；女孙二，长旗字镶蓝旗满洲雍正癸丑科进士、翰林院编修鄂伦，次许字镶黄旗满洲生员哈赏阿。余既序其略，复为之铭曰：双榆郁郁，公之幽堂。紫诰下贲，维泉石光。其光孔多，天子之赐。子孝臣忠，宜膺不次。纳兰肇氏，叶赫河滨。绵绵先绪，既蹶而申。笃生太姒，比隆周室。爰及相君，丹心捧日。酝酿积累，大启诗书。名父之子，不与凡俱。十岁而孤，克孝克友。定省之余，卷不释手。囗将宝光，上烛层霄。选侍禁近，绿绣珥貂。趋走维虔，一承家法。天假以年，勋名孰申。云何不吊，长往九京。生平懿矩，仆数难更。有子克家，王国桢干。伫卜为囗，霖崇溥焕。既镌纶命，树以垂休。阡铭有待，夙夜勤求。方之古人，欧阳宗匠。榆树泷岗，后先相望。
乾隆二年岁次丁巳仲秋上浣谷旦立
