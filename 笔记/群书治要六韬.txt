群书治要六韬

　　吕尚

　　文韬

　　文王问于太公曰：“贤君治国何如？”

　　对曰：“贤君之治国，其政平，吏不苛，其赋敛节，其自奉薄，不以私善害公法；赏赐不加于无功，刑罚不施于无罪；不因喜而赏，不因怒而诛；害民者有罪，进贤者有赏；后宫不荒，女谒不听；上无淫匿，下无阴害；不供宫室以费财，不多游观台池以罢民，不雕文刻镂以逞耳目；官无腐蠹之藏，国无流饿之民也。”文王曰：“善哉！”

　　文王问太公曰：“愿闻治国之所贵。”太公曰：“贵法令之必行，必行则治道通，通则民大利，大利则君德彰矣。君不法天地而随世俗之所善以为法，故令出必乱，乱则复更为法，是以法令数变，则群邪成俗，而君沉于世，是以国不免危亡矣。”

　　文王曰：“愿闻为国之大失。”太公曰：“为国之大失，作而不法法，国君不悟，是为大失。”

　　文王曰：“愿闻不法法、国君不悟。”太公曰：“不法法则令不行，令不行则主威伤。不法法则邪不止，邪不止则祸乱起矣。不法法则刑妄行，刑妄行则赏无功。不法法则国昏乱，国昏乱则臣为变。不法法则水旱发，水旱发则万民病。不法法则兵革起，兵革起则失天下也。”

　　文王问太公曰：“人主动作举事善恶，有福殃之应、鬼神之福无？”太公曰：“有之。主动作举事，恶则天应之以刑，善则地应之以德，逆则人备之以力，顺则神授之以职。故人主好重赋敛，大宫室，多游台，则民多病温，霜露杀，五谷、丝麻不成。人主好田猎罼弋，不避时禁，则岁多大风，禾谷不实。人主好破坏名山，雍塞大川，决通名水，则岁多大水，伤民，五谷不滋。人主好武事，兵革不息，则日月薄蚀，太白失行。故人主动作举事，善则天应之以德，恶则人备之以力，神夺之以职。如响之应声，如影之随形。”文王曰：“诚哉！”

　　武王问太公曰：“桀纣之时，独无忠臣良士乎？”太公曰：“忠臣良士，天地之所生，何为无有？”

　　武王曰：“为人臣而令其主残虐，为后世笑，可谓忠臣良士乎？”太公曰：“是谏者不必听，贤者不必用。”

　　武王曰：“谏不听，是不忠；贤而不用，是不贤也。”太公曰：“不然。谏有六不听、强谏有四必亡，贤者有七不用。”

　　武王曰：“愿闻六不听、四必亡、七不用。”太公曰：“主好作宫室台池，谏者不听。主好忿怒，妄诛杀人，谏者不听。主好所爱，无功德而富贵者，谏者不听。主好财利，巧夺万民，谏者不听。主好珠玉、奇怪异物，谏者不听。是谓六不听。四必亡：一曰：强谏不可止，必亡。二曰：强谏知而不肯用，必亡。三曰：以寡正强、正众邪，必亡。四曰：以直强正众曲，必亡。七不用：一曰：主弱亲强，贤者不用。二曰：主不明，正者少，邪者众，贤者不用。三曰：贼臣在外，奸臣在内，贤者不用。四曰：法政阿宗族，贤者不用。五曰：以欺为忠，贤者不用。六曰：忠谏者死，贤者不用。七曰：货财上流，贤者不用。”

　　武王伐殷，得二大夫，而问之曰：“殷之将亡，亦有妖乎？”其一人曰：“有。殷国尝雨血、雨灰、雨石，小者如椎，大者如箕。六月雨雪深尺余。”其一人曰：“是非国之大妖也。殷君喜以人餧虎，喜割人心，喜杀孕妇，喜杀人父、孤人之子喜夺，喜诬，以信为欺、欺者为真，以忠为不忠，忠谏者死，阿谀者赏，以君子为下、小人为上，急令暴政，好田猎，出入不时，喜治宫室、修池台，日夜无已，喜为酒池肉林糟丘，而牛饮者三千余人，无长幼之序、贵贱之礼，喜听谗用举，无功者赏，无德者富，所爱专利而擅令，无礼义，无忠信，无圣人，无贤士，无法度，无升斛，无尺丈，无称衡。此殷国之大妖也。”

　　武韬

　　文王在岐周，召太公曰：“争权于天下者，何先？”太公曰：“先人。人与地称，则万物备矣。今君之位尊矣，待天下之贤士，勿臣而友之，则君以得天下矣。”

　　文王曰：“吾地小而民寡，将何以得之？”太公曰：“可。天下有地，贤者得之；天下有粟，贤者食之；天下有民，贤者收之。天下者，非一人之天下也，莫常有之，唯贤者取之。夫以贤而为人下，何人不与？以贵从人曲直，何人不得？屈一人之下，则申万人之上者，唯圣人而后能为之。”文王曰：“善。请着之金版。于是文王所就而见者七十人，所呼而友者千人。”

　　龙韬

　　武王曰：“士高下岂有差乎？”太公曰：“有九差。”

　　武王曰：“愿闻之。”太公曰：“人才参差大小，犹斗不以盛石，满则弃矣。非其人而使之，安得不殆，多言多语，恶口恶舌，终日言恶，寝卧不绝，为众所憎，为人所疾，此可使要问闾里。察奸伺猾，权数好事，夜卧早起，虽遽不悔，此妻子将也。先语察事，实长希言，赋物平均，此人之将也。切切截截，不用谏言，数行刑戮，不避亲戚，此百人之将也。讼辨好胜，疾贼侵陵，斥人以刑，欲正一众，此千人之将也。外貌咋咋，言语切切，知人饥饱，习人剧易，此万人之将也。战战栗栗，日慎一日，近贤进谋，使人以节，言语不慢，忠心诚必，此十万之将也。温良实长，用心无两，见贤进之，行法不枉，此百万之将也。动动纷纷，邻国皆闻，出入居处，百姓所亲，诚信缓大，明于领世，能教成事，又能救败，上知天文，下知地理，四海之内，皆如妻子，此英雄之率，乃天下之主也。”

　　武王问太公曰：“凡用兵之极，天道、地利、人事，三者孰先？”太公曰：“天道难见，地利、人事易得。天道在上，地利在下，人事以饥饱、劳逸、文武也。故顺天道不必有吉，违之不必有害；失地之利，则士卒迷惑；人事不和，则不可以战矣。故战不必任天道，饥饱、劳逸、文武最急，地利为宝。”

　　王曰：“天道鬼神，顺之者存，逆之者亡，何以独不贵天道？”太公曰：“此圣人之所生也。欲以止后世，故作为谲书而寄胜于天道，无益于兵胜，而众将所拘者九。”

　　王曰：“敢问九者奈何？”太公曰：“法令不行而任侵诛。无德厚而用日月之数。不顺敌之强弱，幸于天道。无智虑而候氛气。少勇力而望天福。不知地形而归过敌人。怯弗敢击而待龟筮。士卒不募而法鬼神。设伏不巧而任背向之道。凡天道鬼神，视之不见，听之不闻，索之不得，不可以治胜败，不能制死生，故明将不法也。”

　　虎韬

　　武王胜殷，召太公问曰：“今殷民不安其处，奈何使天下安乎？”太公曰：“夫民之所利，譬之如冬日之阳，夏日之阴，冬日之从阳，夏日之从阴，不召自来。故生民之道，先定其所利，而民自至。民有三几，不可数动，动之有凶：明赏则不足，不足则〔民怨生；明罚则民慑畏，民慑畏则变故出；民察则民扰，民扰则不安其处，易以成变。故明王之民，不知所好，不知所恶；不知所从，不知所去。使民各安其所生，而天下静矣。乐哉！圣人与天下之人，皆安乐也。”

　　武王曰：“为之奈何？”太公曰：“圣人守无穷之府，用无穷之财，而天下仰之。天下仰之，而天下治矣。神农之禁，春夏之所生，不伤不害，谨修地利，以成万物。无夺民之所利，而农顺其时矣。任贤使能而官有材，而贤者归之矣。故赏在于成民之生，罚在于使人无罪，是以赏罚施民，而天下化矣。”

　　犬韬武王至殷，将战。纣之嗾握炭流汤者十八人，以牛为礼以朝者三千人，举百石重沙者二十四人，趋行五百里而矫矛杀百步之外者五千人，介士亿有八万。

　　武王惧，曰：“夫天下以纣为大，以周为细；以纣为众，以周为寡；以周为弱，以纣为强；以周为危，以纣为安；以周为诸侯，以纣为天子。今日之事，以诸侯击天子，以细击大，以少击多，以若击强，以危击安；以此五短，击此五长，其可以济功成事乎？”

　　太公曰：“审天子不可击，审大不可击，审强不可击，审安不可击。”王大恐以惧。太公曰：“王无恐且惧。所谓大者，尽得天下之民。所谓众者，尽得天下之众。所谓强者，尽用天下之力。所谓安者，能得天下之所欲。所谓天子者，天下相爱如父子，比之谓天子。今日之事，为天下除残去贼也。周虽细，曾残贼一人之不当乎？”

　　王大喜，曰：“何谓残贼？”太公曰：“所谓残者，收天下珠玉美女、金钱彩帛、狗马谷粟，藏之不休，此谓残也。所谓贼者，收暴虐之吏，杀天下之民，无贵无贱，非以法度，此谓贼也。”武王问太公曰：“欲与兵深谋，进必斩敌，退必克全，其略云何？”

　　太公曰：“主以礼使将，将以忠受命。国有难，君召将而诏曰：‘见其虚则进，见其实则避；勿以三军为贵而轻敌，勿以授命为重而苟进，勿以贵而贱人，勿以独见而违众，勿以谋简于人，勿以谋后于人。士未坐，勿坐；士未食，勿食；寒暑必同。敌可胜也。’”



