耕樵问答 明 颜钧 
　　道原 
　　
　　耕者问曰：“道本日用常行者也，而又原哉？” 
　　
　　樵夫曰：“咈也，人不自知日用即道，故推原道者，不可须臾离也。须臾不离，盖通天地之大，无外际也；虽隐微之小，无内隙也；达古今之久，无停息也；悬日月之明，察有无也。显诸形器也，视自明，听自聪，言自信，动自礼。喜怒哀乐自宜节，孝弟慈让自顺德，家国天下自齐治均平。位天地，育万物，无有一人不秉具，自能中和，范围不遗，而无敌于天下者也，故曰道原。道本自如，人习罔危，幸而免耳，谁识同囿日用，自知自明哉！” 
　　
　　圣儒传一辨 
　　
　　耕者问曰：“今夫一也，造端伏羲，画象丽阳，原是天得以清，地得以宁，人得为大生大成，不虑不学，自明自神者也。至尧舜则曰精一，文王而曰纯一，孔子直用‘一以贯之’也。迨宋诸儒，有以无欲为一，有认动亦定、静亦定者，有能识破玄机独乐者，有知先立乎其大者，有必格物穷理以致知者。我朝幸启良知之呼，终振大成之传，要拟圣儒之各造，似可同归为圣功。究竟简易中正处，不无毫厘千里谬，是故一之为清宁，生化神明，裁成人物天地者也。本基羲画、成象无为，亦未曾有何指点，出垂昭示。尧舜神会，以微易危，故兢兢精一，安安执中也。文王默契敬止，翼翼小心，纯一不已焉。孔子独领画一，本自精纯，竟用以贯日用，所之时措适宜焉。至日无欲为一，各家操习，率皆迷羲之画、孔之信，又不迨溯舜之精、文之纯，贸贸探采释家下乘，时时拂扫之勤，滥拟群一同功。甚者，破碎一生神思，收放心，去欲念，竟莫窥见此一即天心天日，此心自有聪明，随所欲不逾矩者。况归除运世二千年来，杏坛绝响，不可痛乎！” 
　　
　　樵不得已，近譬一物，曰：“先圣所画之一也，如今人家常用牢固底长绳索也。伏蓑取以象心，刚壮曲折如如。尧舜则加意精制其索，允怀在中，文王亦小心翼翼，纯实此索，不贰杂也。尼父则知信既及，就将此索直串万贯纹钱，随周日用，彻上下四旁不竭也。至曰无欲，如将索外摸揩尘垢，徒劳而不知所以为用，虽间有识破独乐之汉，先立其大之能者，然皆未知一道之仁，进取立达己人为止至。幸遇阳明破荒呼觉良知，以开道眼；崛起心斋，穷探大成，中兴师道。时际耕樵及门授禅，弃身操印，不惑不乱，遂行齐家孝弟仁让，游扬四方，颇采信与。是以壮志显比，中正易简，调燮曲致，善养同仁，确守绳墨，敢惑他技哉！故扬圣儒传一辨。” 
　　
　　晰大学中庸 
　　
　　耕者问曰：“大中学庸，学大庸中，中学大庸，庸中学大，互发交乘乎心性，吻合造化乎时育，足故中也者，帝乎其大，主积万善，从《中孚》，夫子所谓天下之大本。是大本也，家乎万有为《大畜》，孟子所谓‘万物皆备于我’。我中既无朕兆致和，亦无声臭中和，御运天道性命，从心为学，入道成德，三年大成，宜家教国风天下如视掌，岂不易简，岂难致哉！是故学之自造以成己也，必先聚精凝神，遂性致命，崇德达道也。教在立达以成人也，即精丽神，怡性融命，口德至道行也。” 
　　
　　樵夫曰：“然则学教之内，又有精、神、性、命、德、道六别欤？” 
　　
　　耕者曰：“咈，吾心精神只是一片，学教盘桓，亦惟在此片中，自融性命德道尔。是故指一片之变化莫测曰神，聪明睿知曰精，生生无已曰性，分定不易曰命，一心直行曰德，曲畅旁通曰道。实出一片，自显自设，即学即教，自哲自晰，无贰无息也。合而通之，根心生色，形贞晬盎而浑丽焉。互而致之，学为教之蕴蓄，教本学之成宪，淑蓄绪泽则先事于学，其后获也即能为教。学教自成其身，言动悉如心矩，将以事亲从兄，宜家教乡邦风国仁天下，自可朞月，三牛必大成，四方归化，不爽诬也。” 
　　
　　樵夫曰：“大学中庸绪造既可知可能矣。然则《易》曰潜、见、惕、跃、飞、亢之序历，将何为躬造符节此大中学庸哉？” 
　　
　　耕者曰：“大中学庸，即易运时宜，无二道，无二学，无二教也。是以潜之修也，得于七日闭关以凝神。见于世也，竟获一阳来复，利有攸往。惕乎中也，统率阳长为慎独。跃诸庸也，愤发乐学入大成。足至无上独仁，无敌自神，往来中立，吋宜飞御乎性天之乐，莫御乎覆载持帱之大中。如此安身以运世，如此居其所，而凡有血气莫不尊亲，是为亢，丽神易仁道，无声臭乎上下四旁，所谓时乘六龙以御天，独造化也。如此哲晰大中大易，以变化学庸。仁道必身亲，易善易天下，彰顺化，自将迸灭百代蓁芜、千家注集之糜滥也。此为耕樵一生，既竭精神心思，知及仁守，庄莅动礼成乐之极至深涵，如是严造脱颖，如是乐止自神，不贰息也。” 
　　
　　樵夫曰：“审如是也，则夫子曰知禘之说之于天下也如视掌，不即其几乎！” 
　　
　　耕者曰：“善哉，但今天下久倒悬于水旱兵戈征乱，达虏倭夷酷虐，侵渔危患，阱陷生灵，无告无谋，可谓水益深、火益烈也。曾有一仁臣如文王之心、伊尹之志，欲救尧汤七年九年水旱之苦，忧皇皇思回天心，即可运今日颠危如反掌，即可如孔子入鲁三月国大治耶！岂终诿曰‘一言兴邦’、‘一人定国’为虚诞哉？岂耕樵过信此学此道，非身有心得而敢狂罔诬欺至此哉！” 
　　
　　晰行功 
　　
　　耕者问曰：“天道流行，人心日用本原不贰不息，何事于人，必皆以功乃为行着。不然，只是日用不知，百姓蠢蠢尔。” 
　　
　　樵夫曰：“嘻，难言也，必欲晰言，敢将‘大学中庸’四字眼则缕析系状，即知樵夫一生行功矣。夫大之方体也，曰明德，曰至善，曰知在格，曰意心身，曰家国天下也。夫中之主宰也，曰天命性，曰道睹闻，曰隐微独，曰天地万物也。总列张乎天道人心，流行日用，自具体强，不虑不学者也。云何系学以大，以庸丽中，将焉取裁？盖有取于精金出矿，胚胎庞朴。据以市贾，难竟信用，遂入炉火，煅化镕煎，倾泻纹科，然后遍用贸易交通。所以圣神识道识心，同乎矿金之盹肫，裁成辅相，翼以学庸，为炉泻此内，锡类多功，即大惯文武吹煽缓急之不等(原注：句疑误)故于明德上加明之之功，至善处加止之之方，知而曰致格，从在也。意必诚，心必正，身必修，家必齐，国必治，天下必平，是为平章百姓，黎民咸归亲亲也。此学之所以聚乎其大，立生己生人生天下之大本也。于性则置率焉，言统率万军，权任严重。于道而曰修也，言从率出入，曲畅润色焉。故于睹闻之或忽忘苟离矣，即戒惧提醒，复通达也。于隐则有潜昭之莫见，于微则有口口之莫显，于独则加凝重之斟慎，及于天地万物也，则竭致翕口，人人君子，人人中和，以为位育，不遗不过，此庸之所以承乎其中，达成己成人成天下之化道也。虽有两间作用之纷制，实本《大学》《中庸》之自能，合而通之，心之乐，性之跃，学以橐，庸为钥，日用流行，几活泼泼，百姓圣神，同此知能，与察孔莫，是以耕樵识透知及，敢于勇力仁守，竟则庄莅动，礼乐遂，行功深造，所谓头头冲着，步步踏着，真不敢欺罔，亦不敢不直扬也。或遭患难险阻，匡桓杀害，从天降、从人致者，实为此学，此庸《大畜》，福境在我，自增之益，自得之乐，不啻《屯》《坎》二卦形状也。余何言哉？故晰行功。” 
　　
　　诛逢蒙杀羿心议 
　　
　　耕者问曰：“在门之何因阶有杀羿之行哉？”樵夫仰天长笑曰：“此种人豪，此等事业，不必究刷赘疣痕迹于世也。”耕者曰：“何伤乎！《春秋》臧否，孔子笔削，岂皆出类拔萃人与事也？”樵凝思踌躇，三揖化工，扬言曰：“如此究刷也，是我朝一段大公案，但先师严训曰‘行有不得，皆反求诸己。’又吃紧曰：‘子如不孝父，不可不反其慈之不至，即是拟律。’樵疚。无疆作用，何间何戕，追例杀羿，未可类方。”耕者曰：“如是反责，教我多矣。但古人篡弒，亦曰告天子，告方伯，请以讨之。”樵曰：“君父之义，万古振振；师友之道，至孔独整。是故有师无当于五伦，五伦弗得弗明之典。”又曰：“亲生主思，君养主义，师教则兼恩义而致之，遂于其任至重，其功至大，其师之自御也为慎独。是以旷占人心，君亲昭严，偶有逆故，人得而诛之，况夫子际会哉！”耕者曰：“审如是，正游所倡，所学所提，交扬朝野，互鸣道輗，如何作用，至此睽离。”樵夫曰：“未可诿彼作用尽非也，彼亦宪古而从今，以为游为风宪也，是故其宪于今之教也，盛行文公之学，其追乎古之学也，果息邪距诐以正法？是以道在樵也便便洋洋，惟法语，惟危言，未尝媚口乎上下四旁，嚣嚣辚辚，佩仁义，丽孝弟，将蒸易乎朝野五伦，如此自信，直躬终始；如此觑揆，戾乖时尚，如之何不类少正卯之‘言伪而辩、行僻且坚’乎？如之何不中伤之亲丧不吊，掠鬻慧党，以谩游妨病之袭位恣好，倚势浮荒为督学哉？是以必借诛卯名义，以风天下，然后快于其有为之大也，然后奓泰其忠义之交也。师友流号不足渝焉，杀羿巷议岂足恤哉！况樵言行，过盈天下；樵学孔仁，尚未知止，是戮允宜，咎无所归，而又失足误步，自取蛇啮，皇皇医解，叨获全生，了结修齐素愿，即等再造，天仁恩樵罔极，敢怨尤其仁不仁，伦不伦哉！遂为诛心议。 
　　
　　急救溺世方 
　　
　　耕者问曰：“今天下四十余年，上下征利，交肆搏激，刑罚灭法，溢入苛烈，赋税力役，科竭蔀屋。逐溺邦本，颠覆生业。触变天地，灾异趵突。水旱相仍，达倭长驱。战陈不息，杀劫无厌。海宇十室，九似悬盘。圩野老稚，大半啼饥。会而拟之，恰似抄没律条。近代专制，黎庶不饶，一民尺土。士仕以上，朝市以下，俱未有一事一难。倘或侵逼，何士何市，何官何吏，亦尝苦辛，经操危虑，而皆知此病痛险阻，置思援拯同恻恻耶！” 
　　
　　樵夫曰：“摘言至此，责在君臣，吾辈恸恤，只好号泣，昊天汶待溺矣尔，焉容沸思着纤力哉！” 
　　
　　耕者曰：“恶是何言欤？赤子人井，行道之人，皆忙忙弃荷，急急拯救，况暇睁瞰于其父兄哉！” 
　　
　　樵夫曰：“子言是也，但天下大溺，赤子大众，虽有一定国之几，‘天下有道，邱不与易之’。要然，几不在手，要未神工，徒切隐忧无益，故曰：乾坤始交而难生，必先动，雷雨满盈，方遂建侯师保，攸往之利。为今急谋行道者上策，只要一仁天下之巨臣，能知有种闲储之银，散藏四方，三项去处，非官非人民非矿金所堪敌，具目密启帝旁，六耳忌莫泄扬，直透帝心悦信，必仗帝德吸采，采委哑口数人，行取三月五月，积得亿万万银，聚塞帝庭，所国需用。边饷、中外臣工吏胥摩票、王侯百项给文，率皆取用于此无不足，因以诏蠲天下贡赋，三年免征，大苏民困乐有余。随领洗牢，恩赦一切，原恶重狱，均与其生。次查怨女旷夫，激逐漂流，三种无告者，尽行四方，富豪士民各量力，命其周护以为之所，欲与聚在在人人而得所，所谓匹夫匹妇咸被尧舜之泽。覆盆冤号，一旦跳跃再生，不劳不费，富且庶矣。又从而广搜有位无位、学德智仁堪称贤能者，取聘来京，均授孔氏心造，躬佩孝弟慈让，大学大道，衍教四方，丕易人心，朞年归仁而有成，数月悦服而尊亲。夫如是，则大赍以足民食，大赦以造民命，大遂以聚民欲，大教以复民性，如此摄援，君民乐只；如此救溺，方为急务；如此济世，是为雷雨动满盈也。行道之人，盍自筹审有为，若樵揆度，须附得志宰相，采庸神明，化裁左右，行即不啻弹指折枝矣。且于法度时势，并行不悖，是何也？盖自尼父竭仰观俯察之神智，得海日初动、万国鸡鸣之时，几入运渊，衷脱化施，庸相鲁七日而掀揭三月成大治，男女别涂，道不拾遗，于今贪墨，耻格尤烈，而又何患乎！达倭之阵阵必慎，法网之密密笃苦岁之征伐哉！故曰：‘其人存则其政举。’又曰：‘一言足以兴邦。’不亦允协之甚矣夫。” 
　　
　　七日闭关法 
　　
　　直呈易见易取之方，仰辅二难君子以快志，莫厌异诞，实农心造历验，四方人豪洞自乐取者也。 
　　
　　耕者问曰：“七日闭关之造，如何起手，驯造毕力，竟至大成者耶？”樵叟曰：“难言也，甚易也。”耕又问：“叟既自试有得矣，如何复难言哉？”樵叟曰：“非难也，此段消息，自尼父破荒创此口决，至今二千年余，并未有一毫领会，自开心窍以独运，如何今日突立是说以引人，人将哄然后笑，况肯信用哉！是故有难以语人也，且作用甚异乎近代之强记者、讲解者、习文艺者，具列如左曰： 
　　
　　人生出世，各各同具有亦孔之昭，潜伏为腔寰之灵，尽被知识见闻偃埋，名利声色侵沸，胜若溺水益深、入火益热矣。所以群类中突出一个人豪住世，自负有极样高大志气者，并遭拂逆危挫，人皆不堪其忧苦累累，然日夜自能寻思，何日得一出头人路，竟步长往以遂志，忽觉夫子教颜渊曰；‘一日克复，天下归仁’，印证‘七日来复，利有攸往’之快心，即是敦敦打坐，默默无语，缚目不开，塞耳不听，两手擒拿，两足盘旋，回思内省，肫肫凝结，自己精神，融成一片，胸次抑郁，若醉懵愁苦，不可自解以放松。如此忍耐一日二日，不上三日，即自顿冲然，潜伏孔昭之灵洞开，焕发启明，如东日之出见，如龙泉之滚趵。自心而言，若平日偃埋在百丈深坑中，今日俄顷自能升入天堂上。自身而言，若胎生周岁后，尽被父母诱引善好，贪欲情念，即如绳篾匝缚在囚狱炕上，今日超然脱离出监，纵步有乘虚驭风之轻爽。如此满足七日之闭关，如此化日悬中天，如此易易直遂其好生，如此遂生自为变适丽四方，如此适达四书六经如视掌，如此提笔撝文犹江河水流之沛决，如此进取科第不啻运指以折枝，如此出世有为自如尼父入鲁三月，即运天下如鲁国之大治，退处建坛，聚斐以明道易世，即皆等乎夫子之收成结果无二间，大学中庸，大易六龙，再显宪于身，亲见之者也。出世人豪，自甘心有为，至死不变塞焉，强哉矫也，以自致尔，岂若近代之习文业以求名，如登天之难哉！且皆樵叟生平自强自获，直自遂证验海宇有志人豪同然者也，敢恣临老妄肆元稽虚诞哉！万一见此易显明捷，触动二难君子之蒸怀，或可拚舍一两月，裹粮驾航，邀农取证七日半月，不至满月，即许泮然跃如快志，遂而大行运也。不然，何以夫子自吐曰：‘我欲仁，斯仁至矣’？句中涵藏渊浩生意，使人味悟浩用。又益曰：‘但人未之思尔，何远之有？’此言虽似易易，人肯注心玩味，即是活命灵丹也。且教颜子曰：‘一日克复天下归仁。’注《易》曰：‘七日来复，利有攸往。’据刷三旨，深钻玩味，却犹人在鼾睡，忽醒见天日，自会起来干家务然也。二难君子信用否乎？抑或未克深信，肯自移趾对证此老斯言果然乎？放沸欤神交，致恳无惭，惶惶哉！” 
　　
　　失题 
　　
　　耕者问曰：“人生精神，无不同具而完备者，何如夫子亦只曰心之精神即是圣，此疑何别？” 
　　
　　樵叟喟然叹曰：“此亦难言也，将直指曰此言果然欤？而夫子自十五岁发愤忘食，直至七十乃曰‘从心所欲不逾矩’之乐在其中，乃出此言，以显状其自止至也。将拟列其言，或不然耶！而夫子积造一生，不沸片言以自炫，如何从心自得同天时矣！乃据放此旨以置疑，噫，吁哉！孟子有曰：‘夫大人者，只不失其赤子之心而已也’。夫赤子之心天造具足具仁神者也。胎生三月之后，未有善养其天然者，所以夫子受生以至十五岁，即便通晓其不虑之知、不学之能，遂然究竟自养自操自信，只在此处做人，以保全其仁能者也。所以加时习之学、日用之仁、三十而立、四十不惑、五十知天命、六十而耳顺、七十乃止至乎从心所欲不逾矩也，乃自获全其胎生三月不虑不学之知，能为自乐。乐发扬其自全精神遂日用也，直透神妙莫测之变适也，岂轻易哉！吾辈欲透通夫子发此旨，须亦愤然发其‘至死不变塞焉强哉矫也’之志同默识，同造三月三年亦即可大成也，何疑讶哉？此又焦叟生平自强履历，自获止至之绪述。”
　　 
　　
