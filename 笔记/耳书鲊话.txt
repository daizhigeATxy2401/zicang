耳书　　（清）佟世思 撰 

　　●目录 

　　序 
　　人部 
　　物部 
　　异部 

　　●耳书序 

　　耳书近于诞余不欲成之谓吾儒读书明道未可以无据之说惑乱心志也而卒成之者以得于家大人宦迹之所经到也盖天地之大何所不有人特于见闻所未到则不之信耳余从家大人宦迹半天下其间岁月之迁流山川之修阻与夫物情之变幻世故之艰危未易以一二言尽止此随笔所记已有告之于人人不尽信者而其它又可知也是则耳书之所为成也或无其理有其事或其事虽不恒见而其说则可以为劝惩余固尝于身所经到处确有所闻于其地否则座上诸宾僚偶述其所见所闻以告于余者而究非同于臆说之罔据也然书以耳名亦第以耳之者存之而已如谓士君子读书明道而外不妨更捃摭奇异之事而一一笔之于书以自比于谭天志怪也终非余之所敢出也已佟世思俨若自识 

　　◇耳书◇ 

　　辽阳佟世思俨若氏　着 

　　●人部 

　　吴忠宇 
　　边仲奇 
　　徽州贾 
　　王业浩 
　　朱 
　　吴给事 
　　叶华峰 
　　宁波某 
　　河南少女 

　　○吴忠宇 

　　吴忠宇西粤人流寓历阳不识字而能诗每诗成使人录之历阳人多诵其句如雪里题诗曾一哭江头沽酒又三年此即多识字善作诗者得句亦未易如是固知牲 【 牲：性】 灵中物有在读书识字之外者不独忠宇已也 

　　○边仲奇 

　　边仲奇饮食不欲与人同其家居常独餐偶与人会食座上食品辄恶闻人赞人曰鱼美遂不食其鱼曰肉美遂不食其肉倘曰皆美则投箸而起其好为矫异如此 

　　○徽州贾 

　　有徽州贾人行酷暑中褦襶已极倐忽见一人修眉美髯方袍高冠洒洒而来了无难色贾知为异人因力恳度脱其人曰尔且去某年月日当候我西湖上贾乃归区处家事付三子届期束装武林果于湖上遇异人因偕行焉所过多崇山峻岭琪树琼花重楼丹嶂迥非尘世于茂林深处见一白头老人跏跌默坐异人前拜并令贾拜老人曰此子何来异人白以故老人曰惜非吾辈中人也相依而处者凡数岁渴则饮水饥则食桃李诸实一日贾思家且泪下异人知之白于老人遂遣还以花一枝大如盘丹药一函可钱许付贾曰花枝所指即尔归途也饥时服药少许可饱数十日贾如命别归比抵家花久不落丹药犹有余供堂中晨夕瞻拜不少辍寿八十无疾终三子欲得花与丹各相持不下花忽化白鹤长鸣去亟取丹药己着地为火光矣 

　　○王业浩 

　　王业浩未第时尝梦神语曰尔一世功名在兰亭记中浩以癸丑成进士历官兵部尚书盖永和九年岁在癸丑也 

　　○朱 

　　朱赓将往神所祈梦遇一人于途揖曰子非朱先生乎我自祈梦处来昨夜梦神语我云明日朱某来汝于途次某处与朱遇可为致语令朱归朱当世贵人也汝须记朱语汝功名亦即悉朱口中朱闻言喜甚曰我果当世贵人耶足下功名亦如学生可耳后朱官大学士其一人则以青衿卒如学生者盖儒学生也 

　　○吴给事 

　　吴给事一夕梦于麻袋中得纱帽三顶次日妇翁家有小婢来身着苎布衣吴谓夫人曰夜来所梦其在斯乎力恳于妇翁得之纳之侧室生三子皆成进士 

　　○叶华峰 

　　叶庶常赠公叶华峰先生年七十尚未得庶常会值岁除其女迎至其家甥孙纔三岁手执粉餈口呼祖不置先生意其呼已比至前乃知伊自呼伊祖非呼己也先生怒促骑归时抵暮不得入城投村庄止焉守庄老仆稔其故谋诸妇曰主虽老吾觇其精神矍铄似非无后者吾有女盍荐寝邀天生子岂非美事妇曰诺请诸先生先生可之明年生一子即庶常鸣凤也 

　　○宁波某 

　　某宁波人作贾姑苏丧其赀将欲赴水死有寺僧见而悯之出藏金数百两云暂以相假数年后拟鸠工建寺新祠宇幸如数见归子钱弗计也某得金往来江湖间大获利因起家巨万届期僧往索金某不偿继以詈辱僧以是遂郁结遘疾死时某尚无子旋得举一男且读书成进士丁酉乡试狱兴其子以与闻贿主司事发全家窜遐荒后潜逃入关姑苏榷使者笃念交旧馆之僧寺夜得暴疾死寺即向之僧寺也某闻之始悟子即前者僧以索债来耳寻亦暴疾死 

　　○河南少女 

　　癸丑秋大司寇上狱事河南贫民某者有二女长已适人少未字颇善操家政夫妇进香武当山女留于家止聋婢一人相伴女其邻有屠者与书生王某者素相识生来往屠家女见之谓屠妇曰嫁夫得王秀才足矣妇以语屠屠遂昏夜冐生踰墙往因苟合焉次日女之姊与其夫以父母远出探其妹屠不知也晚遂留宿于女床女移寝他室屠亦不知也是夕屠复往于暗室中摸床有二人心恚之疑女有他约亟归取屠刀断两人吭其二头若欲随之者屠仓皇无所措遽以衣裹踰墙出时夜己三鼓值墙外只身人卖糕为业者闻犬吠启户出其人素与屠最善屠仓皇白之方入户密谋安置二头处适有贩枣者是夕投止卖糕者宅眠方醒屠虑事泄遂与卖糕人并贩枣者以计锄杀之明旦女失其姊并姊夫且横尸无头鸣之地方随以闻有司有司拘女至讯其父母出门后有何人往来其家者女以生对拘生至生竟不能辨遂坐生死有司因二头终不可得日以刑比生生苦之系狱月余惟速死为幸因问计于狱之老吏老吏曰予我八十金头可得矣生然之语家人鬻卖产业如数以金献吏得男女二头遂定爰书屠既得漏网一夕饮酒醉与妻谈往事为偷儿窃听之事遂泄里中不平生事久矣因代首之官执屠往俯首而已究其头云在卖糕人灶中执卖糕人踪迹埋头处果得二头并一尸鞫之得锄杀贩枣者状再究生所获头盖老吏利前八十金以其家之一童一婢杖杀之卖己以卖人者也因出生罪坐女与屠老吏卖糕人是狱也以一女子而死八人生亦幸事之蚤白侥幸一生于万死女之为祸烈矣哉 

　　●物部 

　　龙山凤 
　　兴福寺鸟 
　　百舌鸟 
　　假山鸡 
　　孔雀 
　　襄城牛 
　　陆生犬 
　　太平寺猪 
　　鼍虎 
　　虎子 
　　庐陵库中鼠 
　　粤鼠 
　　蚺蛇 
　　四脚蛇 
　　蜈蚣 
　　蚁 
　　鳖 
　　萝卜 
　　吐核桃 
　　萆麻树 
　　象草 
　　垆 
　　吉安府城隍庙 
　　广德州城隍 
　　淮安城隍 
　　颖州关夫子庙 
　　关帝部下神官 
　　东岳庙 
　　太白山神 
　　蟂矶庙中 
　　雷神 
　　石纹大士 
　　老关爷 
　　泗州大圣 
　　项里土地 
　　抱盆庙 
　　孙大圣 

　　○龙山凤 

　　癸丑十一月十九日皖龙山居民蚤起见有鸟集于树树高数丈尾垂于地长项丹冠金毛灿烂俄而起摩龙山之项 【 项：顶】 以去百鸟随之其殆凤乎 

　　○兴福寺鸟 

　　杭州兴福寺有异鸟集人家屋脊首似婴儿凤尾鸭脚环视万人莫能名后为逻卒射杀之 

　　○百舌鸟 

　　孔某家畜有百舌鸟能人言出入携之使将命一日孔将出鸟谓孔曰我明日当为枝上虎所伤幸好护我孔弗信以枝上未尝有虎也是日道经长林为苍鹰击杀之 

　　○假山鸡 

　　方直方斋旁隙地有假山山下畜鸡数羣彷佛田庐间意内有二鸡双踞山尖雌雄不相离时或双下饮啄饮啄毕仍双居 【 居：踞】 其上从不一与他鸡伍其它鸡亦卒不敢与二鸡乱挚而有别如此吾师孙元亶先生曾为文以记之 

　　○孔雀 

　　有云孔雀闻雷而孕者余近于家园畜孔雀二异其处其雌者每春仲生卵卵以鹅伏之浃旬雏出始知其说之足信 

　　○襄城牛 

　　襄城东乡某者鬻牛完粮王某售之会将杀其子留某家哀号不绝遽奔出某宅某尾之乡去城数十里子踪迹其母于王某宅一若素悉其处者比至则母子相对哀鸣一时见者皆下泪某因赎牛归王亦自是终身不杀牛 

　　○陆生犬 

　　武陵陆生以文字受祸有司籍其家家有老犬哀嘷匝月道路闻之莫不泪下里人啖之以肉不食卒饿死后陆事昭雪归唯老犬髑髅在收葬如人礼 

　　○太平寺猪 

　　皖太平寺有放生猪右后脚无毛甲宛肖女子缠足有人逼视之则趋伏墙隈藏足腹底盖羞惭不欲人见也 

　　○鼍虎 

　　从来虎力大惟牛可敌近闻鼍亦能之虎尝于月下遭鼍异其状以爪弄鼍首鼍啮之力脱不可于是虎拔则鼍颈出鼍缩则虎爪入村中人闻相拒声于户间窥之明日虎断爪死鼍亦碎喉死村人得鼍虎之利较鹬蚌多矣 

　　○虎子 

　　有言虎一世仅一乳乳仅一子余在皖尝闻猎户入虎穴得虎子三四者 

　　○庐陵库中鼠 

　　庐陵县库中神案下有一洞每朔望吏人置粥一盂于洞上呼太公者再寻见一巨鼠置四足于四小鼠背负之以出饱啖其粥仍负之去羣鼠虽多无敢犯者倘届期不设盂粥则县中文案悉为鼠啮矣 

　　○粤鼠 

　　粤鼠大如猫猫见之徒事眈眈不敢犯尝覆之浴盘下则跳跃负盘而走 

　　○蚺蛇 

　　蚺蛇大者长百寻力猛难捕土人于其出入处以黄藤作圈置之待其穿藤过遂力尽僵死矣持归烹啖之 

　　○四脚蛇 

　　粤中有蛇长尺余身纹若鳞四脚五爪尾三岔遭人之衣人不知而服之肉必烂尾无岔者毒少减其生卵每两两相联而通半贴瓦砾上牢不可下碎其卵有小蛇如母状半在前卵半在后卵 

　　○蜈蚣 

　　蜈蚣最毒蛙能啖之相去尺许娱蚣僵不动蛙一鸣则蜈蚣一曲身不三鸣而壳空矣 

　　○蚁 

　　粤中地卑湿蚁不可居层垒封高树每出则延枝依干如师出以律不稍搀越也 

　　○鳖 

　　有赵伯梁者善捕鳖不事义网但以足蹑之从不受其啮或询其故赵云鳖在水中首随日光转余蹑处皆其后也 

　　○萝卜 

　　富阳人种萝卜为业每年必有最大者一枚周围有金线环之所生之家主吉庆里人皆走贺 

　　○吐核桃 

　　南昌靖安县产吐核桃桃既实则裂而吐其核复完好如初好事者乘其裂纳小笺书赠者姓名于内以绐不知者 

　　○萆麻树 

　　萆麻子吾乡最多极高者仅数尺粤中则乔然大木广数围高亦不下数丈总以地气暖入冬不凋得顺其生也 

　　○象草 

　　象嗜蕉滇人呼蕉为象草 

　　○垆 

　　闻滇南某有藏垆者其盖有小孔十二处镌以子丑寅卯等字值某时焚香其中则烟从某孔出果有此物亦可宝矣 

　　○吉安府城隍庙 

　　文文山先生幼与同辈读书庙中时同辈偶有失墨者齐祷神前以珓之下者定窃人先生得下珓因捉笔书城隍不明贬去千里文天祥题十二字于神背是夜吉安守梦城隍语其事且嘱代恳文先生时先生甫十有余岁守不知神所称文先生者为何人后于庙中访得先生姓名乃以神语告先生先生为易千字以十字守知先生非凡品不复琐琐于先生爰私易步弓减半以量之故至今吉安城隍庙在府治五里外 

　　○广德州城隍 

　　州有人被杀而不得凶首者州守祷之城隍夜梦男子十一人执金牌书卯时二字挂宝剑一口递相传送绕阶三匝化为一僧以手指口明日验尸邻果有一寺鞫寺僧云是日果有一人薄暮投宿次晨仓皇去询其姓名曰刘本之遂执刘伏罪坐死盖金牌卯时宝剑者卯金刀也十一人本字也绕阶三匝之字也 

　　○淮安城隍 

　　淮安城隍素称有灵感河北老民汤隆璧一日忽僵去魂入庙中见神巍然上坐呼汤跪顾问之顷大喝曰何物使者辄敢混捉良善人须臾勇士前导张盖鸣锣人皆曰侯至矣神降阶迎舆中有贵人出豋 【 豋：登】 神座神参拜如属吏礼礼讫神上坐贵人脱帽跪而械锁桁杨已满墀下矣越宿神纵汤老归汤老跃然起为具述所见会城中人来者云灵璧侯接诏南城楼忽以痰瘚死盖侯与老皆汤姓隆璧名至今淮海道署八楹堂侯故府也 

　　○颕 【 颕：颍】 州关夫子庙 

　　郑名极者颕 【 颕：颍】 州人其叔与其父素有隙构大盗于草上飞杀其父极逃之河南叔更欲肆除根手以计赚极归会使极往关庙中登案注灯油率其子挟利刃将杀之甫举刃闻殿上大喝声其父子骇汗伏地久始起还家踰日皆病死极以是得身免于害其父雠亦即仗神力以报焉 

　　○关帝部下神官 

　　新安某一生忠直无欺尝与商某约担茶个入都不果其事而死明年商将行以事入山忽见道左一人拱立甚恭谛视之即某也商讶然曰汝死矣何在此曰某以前约未践抱恨地下愿君弗以生死二其心某仍欲侍君北行也君其许我否商应声曰果能往届期当携汝乃仓皇谢去阅数日商治装就道某果于城外候之遂与俱自是朝夕相随执役罔懈商亦素具有胆略若不知其为死者抵都明日辞商去去数日复来见商身衣贵人服谓商曰关圣大帝以我忠诚授我部下神官因某处庙中乏官综其事遂以任我其地与君归途近君南回时当过我勿忘也后商过某处见父老遮道云去此数里有关帝庙两月来灵感倍往昔昨夜梦帝部下神官云今日有其好友至所示面目绝类公故相迎也商知其故遂随往父老辈为设榻殿左待以大宾礼将行复以百金进云夜中复奉神官命以修造所余为公寿不敢有违商在四推却以此躭延不获行至夜商果梦某谓商曰我已奏知大帝赐我酬故人君何郄 【 郄：却】 也明日商拜受之去自是遂不复再见云 

　　○东岳庙 

　　有李生者美丰仪擅才藻明季神宗时择人尚主李亦与焉寻以不选归里中其同里人凡创建一事必推李为首倡李一日以酷热浴宅后塘中起忽见二隶呼己甚亟未及上衿钮遂拉之去至东岳庙见枷锁数十人仪门侧有少妇身无寸衣血水狼藉盖其东邻妇也李入跪堂下见上坐年少紫衣者问己曰尔纠首建庙有余钱若干竟以肥己尔记忆否李唯唯曰约明春麦熟当偿也神命以铜锤击之恸不可忍寻放归李踉跄出至仪门外见前妇语已曰我已死尔归当语我家人以旧衣焚之体可蔽矣李出庙前隶索李钱李曰我方浴起时遂为汝所执乌得有此容当贷于所知者行至一宅适数犬冲突而前隶趋避李疾走得脱比得苏则见其身已为家人辈舁归堂中云僵去近半日矣其邻妇果于是日小产卒李至今左胁下有青色寿七十有奇甫苏时即语其家人急粜谷以偿前项其平居尝以此为人警告云 

　　○太白山神 

　　秦中太白山神相传兄弟三人皆成神于此境中苦旱则集村老百余各执彩幡迎宝亭亭置小瓶一口入山洞取湫水水到雨随无不应者土人世其福时有取水于湫者将至洞见大蛇遮路告以取水蛇退去乃得入三老洞中方奕碁因拜见之三老曰吾有司洞者汝何得遽入其人白以故三老曰汝去当有雨甫得出而蛇头已悬洞外矣 

　　○蟂矶庙中 

　　芜湖有过客某者喜摴蒱善五子遇积赌数辈探其囊有所积诱之庙中以六子呼卢客大覆尽所有皆为数辈得客请复忽一子不见遍觅不可得乃以五子掷客遂胜尽复其所有寻与结伴归适过市中见有请乩仙于市中者乩甫动画大刀一握书关大帝部下周某到坛适奉使某处归过蟂矶观赌二十字众哗之客与数辈因拥入以所失骰子询判云在庙中二梁第八椽间索之果得一时闻者皆叹其神助且以知周将军之书法可观也 

　　○雷神 

　　雷神较人甚小圆目锐此束背有肉翅与庙中土木形无异某家产妇以字纸拭秽寻为雷所击击后斧污不得去神遂留室中见人则啧啧有声如鸡雏然久之为人所抚弄人固不之惧神亦似无如人何如是者数十日倐风雨大作轰鸣升举焉 

　　○石纹大士 

　　大名司马署中有阶石甚顽条 【 条：倏】 忽光茔 【 茔：莹】 可鉴趋视之石筋到处宛转成大士像耳目毕具膝置经一卷工致如绘非寻常仅似者比司马项方中先生因起石于阶而祀之 

　　○老关爷 

　　汉中保宁界曰阳平关有神像巍然而长紫面短髯士 【 士：土】 人呼为老关爷谓汉寿亭侯父也 

　　○泗州大圣 

　　泗州有神曰大圣赤面环晴 【 晴：睛】 绛衣僧帽相传为观音化身驱怪佑民事多显应土人言之颇详绘图纪之者多知名士约凡百余幅余曾披览焉他处雨赐祈祷皆羽士惟泗州则僧 

　　○项里土地 

　　昔项羽避难会稽至今其地有项里里人所祀土地神即羽也其祠宇若事高敞或金碧为之辄灾毁余固知羽愤懑不屑屑于土地神无如里之人必欲羽为之今以石为屋大书其上曰西楚霸王无所肆其烈焰矣 

　　○抱盆庙 

　　绍兴山阴县昌安门外土地神相传太守朱买臣妻崔氏也里中呼为抱盆庙此妇何德以堪之岂以其悔过能死也 

　　○孙大圣 

　　闽中有神猴首人身额以金圈手执铁棍衣虎皮土人呼为孙大圣相传明季倭乱曾现身云中大败倭寇以故迄今尸祝之按小说家西游记有所谓孙大圣者岂即此也耶附记以发一噱 

　　●异部 

　　姜丞相 
　　安东楼客 
　　欧都堂 
　　月下狐 
　　狐妾 
　　白蛇 
　　婴儿鹅 
　　淮安僧 
　　僵尸 
　　旅中少妇 
　　狱鬼 
　　魄 
　　荻港蚌 
　　雪中迹 
　　树影 
　　盖州河上骨 
　　唵嘛呢叭弥吽 

　　○姜丞相 

　　江东有鬼身衣白尝于月夜来坐人屋上与人谈书史娓娓不倦自号于人曰姜丞相不为祟于人人亦初不之拒也喜闻笛声好事者于月夜吹笛以致之 

　　○安东楼客 

　　安东某宅有旷楼一闲倐来一客谓某曰敢假君楼房一住后当不爽报某可之问何日迁客曰君既诺我自能来次日闻楼上梁间作人语曰蒙君不我拒顷携家至矣遍觅不得其人某知非善类亦无可如何惟深闭楼下门久且幸相安一日忽又于梁闲作人语曰我将携家去主人贤无以谢菲物不文勿郄 【 郄：却】 也乃见一物从梁闲堕几上铿然有声趋视则一纸裹启之约白金一两许自是绝不闻有声息矣 

　　○欧都堂 

　　冀州西门旧称有鬼里有欧生者落拓嗜酒谓人曰有能予我以剑者当为斩此鬼某予以剑生微醉仗剑登楼巅秉烛以待夜半寂无人俄而阴风起楼中见皂衣数百人灯炬前导朗然如昼传语后至者云欧都堂读书于此将奈何少顷一贵官乌纱金绯求见生生许而见之礼甚恭谓生曰今日将为小儿完娶于此楼都堂既读书于此当改以异日所备酒筵愿与都堂共享之其供设甚盛生谓贵官曰令嗣妇翁为谁曰某某盖冀州先达也天曙贵官去生以语人人初不之信比生至先达家其女果于是夜病作奄奄濒死者数日生告以故先达异之生因请于先达以朱砂书其女之衣带曰欧都堂妻厥后女忽于一夕闻空中有鼓吹声又闻有人空中宣言曰当另择良配矣女病遂瘳先达因以女妻生生历官后果至开封府 

　　○月下狐 

　　房济与彭泽二人少时夜读书忽见一老狐戴髑髅向月拜房以语彭彭不见狐乃作人语谓房曰子诚广文耳若彭军门眼中安得有我耶房彭皆明季人后果如狐言 

　　○狐妾 

　　钱塘崔指挥督运归舟次临清闻岸上哭声出视之则见一少妇诘所自妇曰妾姑苏人随夫至此遭夫变无所归愿附舟南下崔许之匝月崔遂与之狎舟抵淮崔谓妇曰汝新寡我尚无嗣息欲使汝备位侧室汝能允我否妇曰诺且具言其内外三党皆无人崔携归遂以为妾次年举一子崔妻厚遇之凡家政悉与妇共操之但见其每晨起膏浴必键户屏人移时后出崔妻心疑之一日偶窥之壁隙间见妇通体皆毛且置其头于案上妻惊以告崔崔辟门入止髑髅一具所见通体皆毛者已僵仆地上矣谛视之则一死狐也其所生之子至今存 

　　○白蛇 

　　皖城某者某弁司阍仆也夜见一少妇通体缟素投阍止焉仆遂与合阅数日弁忽有失物诘责司阍人仆因祷之五猖神祈其阴摄窃物人至是夜少妇至仆谓曰尔家失物是我窃去今五猖神摄我铁锁琅珰殆不堪也亟苏我仆如其言随祷五猖神释之是夜妇来谢仆仆询其家于何所妇曰妾住枞阳郭门外君不弃可至家一视当即于今夜行仆曰夜何以出郭妇曰无难也仆遂与妇俱见有仆从数辈执灯前导须臾出至 【 至：郭】 至其家堂室檐楹间自内达外徧张羊角灯辉煌宏敞俨然阀阅妇因止仆宿仆己心异之鸡鸣妇促仆起送入郭门即谢去夜复至仆所比曙将行含凄谓仆曰妾本非人盖白蛇也与君有四十年缘今渐闻之于人不复能如此久矣语毕忽不见仆骇甚随诣枞阳郭门外果于桥下见一白蛇蟠桥柱见仆至乃释柱以其首数向仆回顾作告别状而逝 

　　○婴儿鹅 

　　某月夜醉游街市见有长大人驱鹅数羣力恳得其一归放庭除间明旦视之则婴儿既死者是年民间殇死者十七八 

　　○淮安僧 

　　淮安僧某夏日坐寺中诵高王经日将午忽见有隶人来呼己巳避之不得遂为所执去入贵官署其贵官谓之曰今汝当死矣因力恳贵官乞归毕所诵经以酬夙昔未了之愿贵官许之隶人送之归甫至寺中则见其弟子辈皆环泣棺侧呼之无一应时入棺已二日隶人为之凭棺曰五形已坏似不可起矣再看内五形可定生死也因复为凭棺曰未坏未怀 【 怀：坏】 促之入其弟子辈闻棺中大呼乃启之奈污秽不可近爰沃以香水掖之起则已肌随手落筋骸略具而已至今面肉无余头骨外露日诵经数行不敢遽尽恐速死耳尝自述其被执复归之略如此云 

　　○僵尸 

　　世称人死后僵尸能自起舞吾乡某家有人死死之夕其家人数辈与某皆环尸寝某独不成寐闻有欷歔声少顷见死者起自去其所覆被又自解两足所缚布行寝者侧各于其头际以鼻嗅者三并太息而去至某处则否寻复归尸所自覆以被缚足布俄又作欷歔声去被解缚自起如前某讶之乃大呌辟户走尸随之至一处某倒尸亦倒明日得尸于墙下归殓焉某病四十日始愈 

　　○旅中少妇 

　　某于旅舍见室中少妇视己笑因挑之语甚亵其妇恬如也某遂欲就室中寝主人止之不可某竟自入室时值季夏黄昏后暑气倍炽同舍者皆出坐露台下某独处室内不与俱少顷某促众人卧甚亟盖妇于室中语某俟众人散当荐寝也主人知其故大呼曰必为鬼迷矣某闻主人语始悟因辟门出走妇逐之执衣而脱者再且火光满室同舍诸人皆见之盖先是室中有少妇缢死者曾已迷人数四矣遇有端人正士则胜之某之濒危而获免者亦幸耳 

　　○狱鬼 

　　孙元亶夫子醉后步月下见黑气横空而来内有一鬼赤发青面通身如靛去地尺许行如飞腥不可当或云狱鬼遭者必死夫子卒无恙 

　　○魄 

　　人缢死者其下必有物如炭掘地尺许辄得之有谓此为死者之魄诸凡病死者用此磨清水少许灌之可立活假令其果有是也世所称反魂香者又何足贵耶 

　　○荻港蚌 

　　荻港之南有湖与江通湖有大蚌相传其母留江中每于东南风发之夜则出湖入江视其母以壳之半为舟复以半为帆曾一夕风浪大作江岸居民万余家瞬息皆入水殆为蚌帆所触也 

　　○雪中迹 

　　甲寅正月十八夜皖城大雪雪中人迹遍民舍而虎踪倍之 

　　○树影 

　　无为州署中橡树大四十围高七丈古干虬枝已不知几历年所某县居民距州百余里忽见树影于其家厨水瓮中因遍觅树如瓮中影者不可得一日自县来州望见署中树与瓮中影不少异惊以为神操豚醴来拜祭之 

　　○盖州河上骨 

　　家大人年二十有二从舅大父范文肃公如盖州驻马河上刁斗甚严时天色已夜俄见一物滚地来垢面蓬头高可二尺家大人一矢退之铿然有声明日觅矢于乱石中得一骨其大如椽矢贯于上持以白公公颔之已知家大人之非凡品矣此余所素闻于家庭者因附及之 

　　○唵嘛呢叭弥吽 

　　佛经中唵嘛呢叭弥吽云是六字真言传自西域有谓唵嘛呢叭弥吽盖俺那里把你哄也此于六字本意即不必其然然余谓如此说佛语转觉音义明顺爰记附异部之末亦以见无据之说不可以诳人世有好为无据之说者余将奉此六字以告之 

　　耳书终 

附录： 

与梅堂遗集十二卷（江苏巡抚采进本） 

国朝佟世思撰世思字俨若正蓝旗汉军以荫生官思恩县知县是集凡诗十卷词一卷杂文一卷其弟世集裒而刻之末附耳书一卷皆记所闻见荒怪之事分人物神异四部鲊话一卷则以公事至恩平而记其风士也（四库全书总目集部别集类存目）




























　　●目录 

　　序 
　　鲊话 

　　●鲊话序 

　　家弟伟夫筮仕恩平去家七千里音书间阻至终岁不得一达长枕大被宁复容易乎乙丑春表叔眉山学士出抚粤西招予同行归过恩平聚首意外恩平以弹丸黑子奇凋异敝不可名状世传有非山非水非人非鬼之地殆将近之相对惆怅不觉两旬人面则共惊苍老官方实无可砥砺海天岁暮雨雪载途予与伟夫徒增一番恸哭作别但悔此行之多事也兹抵皖寓竹深键户岂不尔思情何能己因念人世所不应有者随笔记之得若干事诚可悲可笑矣时同韩子第七李子文海昝子仲遂饮白酒啖鲟鲊昔陶母却鲊而恩平无鲊可以奉亲伟夫一官冰冷仅足供兄弟友生一席鲊话耳佟世思俨若自识 

　　●鲊话 

　　辽阳佟世思俨若民　着 
　　恩平即古恩州古人迁谪地也 
　　恩平属肇庆自肇庆南行陆路三日可到不能计途程但终日在黄茅白苇中行人裹饭须足供三日饥则啖之渴则饮磵水夜则宿风露下沿途无居人道路无行旅羊肠不为草没者如线特不烦指南车耳 
　　陆路艰于往来行人多舟行舟行不抵三水县十里便由私盐窖入里海由九江甘竹猪头山始离里海进江门达新会县江门以西一路小港宽纔丈许须潮来乃可行潮退则胶舟泥草间矣过新会复行里海至下庙蜈蚣山始入河与新会小港同亦不能计途程大约所往之地到则已矣不得已以日计之予自肇庆抵恩平时值初冬东北风大作饱帆疾如箭无顷刻停尚须四日两夜约略殆八九百里也 
　　里海之水有进退无上下粤东无水不相通有港皆通海潮来则诸潮竞进搏激而成滂湃之势不相下也潮去则各潮竞退潮水一退势若建瓴一路忽逆流忽顺流一日而再变询之长年亦茫然无以应长年终身此水中此来则此逆而彼顺再来则曩之逆者顺顺者逆矣肇庆城下水自粤西来浩渺如扬子江已滔滔直抵虎头门矣私盐窖以南高明县水大亦如之猪头山下已洋洋无涯岸矣过新会而长沙镇水又与高明县水同水哉水哉一苇万顷不知身在何处家在何处也 
　　绣花针王兴者定国余党也 
　　本朝定鼎兴仍负固据恩平从来催科之法止于扑责兴则杀掳横加恩平近日赋税除荒纔四千金人丁除缺纔七千余丁焦头烂额悉断送于梃兮刃兮之下也大兵剿兴兴阖室焚死凤凰山 
　　恩平间于阳江新会间予未到阳江而往返于新会新会田藉海潮灌溉潮退则由地中行潮起溢地上者纔尺许不多为盈缩也所以不事桔槔不忧旱潦平畴如掌一望万顷如铺锦西行百里稻尽而沙草无边人踪绝少便入恩平界矣 
　　古人敕勒歌曰敕勒川阴山下天似穹庐盖四野天苍苍野茫茫风吹草低见牛羊予抵老君堂去恩平陆路六十里水路倍之偶与李子盘十岸行望西北有古城一区为诵此章三过不觉泪堕 
　　恩平城周围纔六百四十步计步弓三百二十步门凡四以乱石败草塞其西北二 
　　山在城北者石神城南者凤凰其在城西者大人西北者君子深林密篟险恶倍于石神凤凰两山嘉名锡自何代殊不称实耳 
　　县治内有温泉二土人有知之者近没于草皆不可到 
　　石神山去城北三里许遗础屋基直接石神山下相传昔日人烟丛集商贾辐辏今尚存破石楼一间盖王兴余烬也 
　　县署无头门二门勉强向败墙下设门一合以蔽道路往来者无大堂有墙三面横以竹覆以草无栋梁门柱前令设木屏高五尺阔二尺有五以别内外伟夫孟浪撤而易以门再八步计步弓四步即令君妻下榻处也 
　　学宫在县署西久为瓦砾场南门城下有三忠祠以草覆竹与县堂埒先师木主寄焉伟夫减缩衣食就旧基建圣殿三间及两庑二门棂星门又凿地以存泮池之意别来两月当奉先师归庙矣 
　　广文年已七十住草厦两间不戒于火近日携孙子还乡矣 
　　士子无城居者来则跣足骑牛至城下就河水洗足着屐而后入每来谒伟夫必与饮食无一人知进退周旋之节者伟夫多事必捉襟曳肘而教之予亲见伟夫以白面微髭之知县教白头诸生拜揖酬酢始终不成礼而罢焉 
　　城设千总一员督兵二十合兵民胥隶而计之通城不过二百人居民草屋高不过眉睫杂豚犬卧草中登城望之止有新建先师瓦殿与县署中瓦屋三间堂皇相映耳 
　　县署中瓦房 【 房：屋】 建自前令伟夫燕居饮食于此墙外苍翠蓊郁袅袅向人予始以为竹既以为葭菼皆非也实茅草耳伟夫索予联予书其璧 【 璧：壁】 曰此间不必花名县毕竟如何虎渡河 
　　县无志近日通志之役上司索志如捕亡不可得诸生某藏旧志一册珍重不示人就其家钞之必索谢伟夫以二金得二部一付志馆一留笥中太守又更索一部伟夫以笥中者应之予到恩平亟欲一观又费伟夫一金得一部仅百余页屠沽会计册子耳殊深好事之悔 
　　百姓纳粮从不到县虽以便民之术百计诱之终不来开征则遣一吏一垆夫垆夫银匠也就欠户之家求之或于虚上相值必卑词厚礼哀恳之喜则与以什一否则羣起争挞或潜投蛊药饮食中待药发身死捕之急则逃往他邑无室家顾瞻也 
　　北地赶集此地趁虚每虚相期月之一六日聚四乡之人于南门河上啖牛肉饮酒头籴粜稻谷而已 
　　邑中书手多南海人此外皂隶公人无一人未尝为盗者即嗤嗤小竖纔不过十许岁亦必是盗子盗孙非解散之盗不入公门若相戒然此系大隐忧时和年丰岁岁大有仅博得此辈一驯谨耳 
　　伟夫听讼庭鞫之下土人作乡语彼此不得了了伟夫久于此间或揣摩万一土人郄 【 郄：却】 绝不省官长话一堂之上重译而后晓若皂隶行杖必白官曰谅责罪人杖下乞免大呼曰超知县公出胥役郊送书手版曰禀护言语文字之妙真无间然矣 
　　堂置木架一座上置鼓一面即以乱棕缚云板于下此伟夫升堂号召胥役之具也夜间一老人身不满二尺蹲鼓下司更或自三鼓交五鼓或自四鼓又交二鼓从来无伦序但随其兴会耳闻伟夫曩者怒命易之询通邑无可代者因仍之 
　　近城百里无人迹围城皆草伟夫立城上惧其藏虎豹取火掷城下遂至燎原四五日不熄绝无民间庐舍之虞夜起望石神山野烧一大观也 
　　土地神不塑像亦无庙取地上石块覆破瓮下 
　　石神山祠在山之西前人驾屋于断崖上土人亦但向断崖下拜兵火后并数椽而无之有传石神山祈子屡应者予念伟夫年将三十尚无子乃扶笻登山于荆棘中得旧碑一片亦备载土人祈子屡应状因劝伟夫新其祠伟夫谢不能力强始就计费三金予济其半 
　　伟夫近日留心篆籀以岂有此理草草及自家意思自家知等语镌印皆极古雅想见官有余闲庶几作吏不俗 
　　通城无三尺许平凈地处处皆瓦砾生野慈菇于上予兴 【 兴：与】 盘十步城上小立谓此地恐多蛇言未已一蛇丈许窜胯下过 
　　伟夫莅任之初城中无犬犬有大如拳者便烹食之居民种菜家止一株土培瓦罐中需次而食先甲之老者以待嫩者之老地暖冬不凋予谓恩平菜是木本殆将宗庙飨之子孙保之也 
　　士人号火酒曰酒头饮二两辄肠痛如抽伟夫因予饮专人入广州买芜湖酒以博阿兄之醉予感其意不忍狼籍归舟载之度岭抵皖犹存十瓶此酒之生入玉门关也 
　　虚中粜籴多用古钱皆唐宋以还法物 
　　城内多鹧鸪署内种甘蔗成林予到来两旬但与伟夫默坐饮蔗浆听行不得也哥哥而已 
　　恩平产蔗尚有柑子可食余惟酸涩不可入口之羊桃耳伟夫因予来购红膏蛎黄鰕对以果老饕之腹悉得之邻邑阳江他如觅寸丝尺布必遣人于九十里外之长沙长沙新会属镇也 
　　通城中止有树二株一柚子树在城隍庙一佛桑树在县署中树虽少喜较他处所有不大雷同耳 
　　土人无论男女不着裩以络麻布数尺围下体 
　　水桶用二陶器以横木二叚作人字式置器中活机括以便出入此恩平人绝世聪明也 
　　土人无釜家家以瓦瓶煨饭呼为炮 【 炮：砂】 包 
　　牛可代马竭终日之力可行六十里明日便不能再行 
　　冬仲燕子不去岂辞巢后得得来此耶 

　　鲊话 

附录： 

与梅堂遗集十二卷（江苏巡抚采进本） 

国朝佟世思撰世思字俨若正蓝旗汉军以荫生官思恩县知县是集凡诗十卷词一卷杂文一卷其弟世集裒而刻之末附耳书一卷皆记所闻见荒怪之事分人物神异四部鲊话一卷则以公事至恩平而记其风士也（四库全书总目集部别集类存目）


