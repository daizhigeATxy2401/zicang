　耳新　　（明）郑仲夔 撰

　　●耳新序


　　国朝王元美。良史才也。而恨不居史职。以今读史料一书。既赡且核。一代之文献在焉。埒于司马子长。班孟坚。居然季孟之间哉。范蔚宗远不逮已。而顾以身非史职。退然自孙于稗官之列。夫元美之史而云料也。谁为正史者哉。乃说者谓孟坚汉书。多取之刘子骏杂记。盖子骏博综西汉典故。遐收精撷。储其宝以有待。则子骏作之劳。而孟坚享之逸也。余少贱躭奇。南北东西之所经。同人法侣之所述。与夫星轺使者商贩老成之错陈。非一耳涉之而成新。殊不忍其流遯而湮没也。随闻而随笔之。书成。行世且久。而兹取详加订焉。以是为可以质今而准后也。庶几窃比于子骏之义。以待他日之为孟坚、元美者。岂曰小说云乎哉。邓泰素凡两为余序。而未明作者之旨。故漫自志其缘起。以告夫世之有耳者。
　　崇祯甲戌秋日信州郑仲夔胄师撰。

　　●耳新卷一

　　○令德

　　王孙谋■〈土韋〉，字郁仪，以中尉摄石城王府事权埒，郡王然秉质端，尚造次必于礼教，瑾户读书，绝粉白丝竹绮纨鲜腆之奉，尤喜延接四方士，以声气相悦，慕者岁无虚日。与人交，久愈笃理藩政，积三十年，人以宁一，著书百有十二种，皆手自缮写稿至数易，未尝假手书佣。易箦前二日，犹与诸公子说易：指示诗文，宗尚是夕有星光大如斗，坠里中，左右阛阓相惊告，栖鸟皆鸣。越二日而公逝，南州人士私谥之曰：贞静先生，有子八人：统鍡、统錋、统鍠、宝符、统鐏、统钲、统镶、统钻，皆贤而好学，世谓其远过荀氏八龙。

　　文太史震孟，长洲人，至性孝友，登壬戍科一甲第一，闻者相庆，以为纯孝之报。居翰苑未逾年，遂以抗疏忤旨罢官，家居时，人为之语曰：求忠臣须孝子，紧为谁文文起。

　　朱郁仪，性至孝，母俞淑人，患■〈疒帶〉下公方同病，骨立犹强起，乞以己年增母算。夜梦天神来告曰：久利气陷，当于香连丸加香麻少许，因如其言一服而愈。

　　石明府有恒，字伯常，黄梅人。初令遂安，再令长兴。所至视民如子。一日，有盗数十人来劫长兴库藏不得，怒欲杀公。公子孝廉确，请以身代。盗不听，竟害公。寻复开囹圄，纵诸重囚去。诸囚曰：“石公无冤民，我辈宁忍以贪生负之耶。”盗复欲害确，诸囚。与之持得免已而。喊声大举，盗惧遁去。诸囚竟无一人匿走者。后公丧归，两县之民咸来护送，如孝子之悼其亲焉。

　　郭孝童金科，钱塘右卫人。家世勋荫。万历丙辰六月夜半，邻火突发。金科从梦中跃起，挟八岁弟冒烟出，以付邻人李某。己仓皇回顾，未见其母。复欲入，李计火焰益烈，入必无生理，力挽之。金科弗听，复蹈焰而入，卒与母姚氏及二幼弟，握手联肩，共毙于火。当道破破格表，扬附祀旌德祠孝童，时年十六。论者以方曹孝娥焉。

　　李侍御应昇，字仲达，江阴人。方家居被逮，报至，毅然诣解所神色不变，或曰：“合内别乎？”答曰：“吾业以身殉国，安能恤家也。”竟不一反顾。李制举艺清超玄胜，独步一时，时以方李谪仙之句貌恂恂若不胜衣，而临大节慷慨。蹈死不变，世谓有真文章者，必有真人品，信哉！

　　萧郡尊思似每丁祭必斋宿学宫。

　　余友朱梦得介尔，绝有识量。尝于戊辰岁舟过小孤，风涛大作。帆索尽绝。同舟汪千顷，急念观世音垂救，劝梦得亦当念。梦得谢以时未持斋，且平日不念。今日念，将谁欺乎？时风亦小定，整帆及大孤。风十倍前，更雨雹。千顷以梦得箧中有楞严，宜升之高处。梦得谓箧中尚有孔子书及先人集，若尽出之，时不及。止出佛经。是轻父重师。轻此方师重异方师也。不可。生死数也。毋多一忙。顷之，达御儿巷，焚香向水谢。口占一绝，云：“白头浪里此心间，厌说存亡顷刻间。暗数平生才一遍，危舟已过大孤山。”其见定识卓如此。

　　养庵大师居鹅湖，慈仁特至，以德让化人，见者感恋。慈云佛日，性至孝。父母葬邑之九仙岩，去鹅湖百里许，每岁祭扫必步趋。老年艰于步，始率徒代之。先一夜，必设茶果致恭敬燕其徒。寻持香数枝，拜而授焉。其徒既祭归，又设茶果，如初恭敬，拜而酬其劳。孺慕之情，至老益笃如此。师尝游武夷，过接笋崖，先时有同削发师兄弟，曾舍身于此，距师来游时十年许矣。徒众以告，师因泣之恸，遂不复游诸胜。次日修佛事其处。师长跪，持幡招魂，哭之尽哀。随观者甚众。时有建宁李氏兄弟，阋墙者四十年。虽同居，筑墙间其中堂，示无复合理，感师所为。不觉相持而泣。遂复好如初。闽人咸啧啧师之默化云。

　　余以甲子秋，始识建武杨因之。其人恬静寡营，雅好著述。余每过其邸中，见其罗列古书，咿唔不休。夜则张灯以读，若不知有烦暑者然。试事竣，余数数相过从，方咿唔如故。心窃异之。既榜，放各阻风章江。因之过余舟相慰藉。是久，余复寻其舟与谈。则张灯咿唔，不与往昔。余微窥其神情。夷然自适。远同斗生之无愠，始益愧且异之。与订交。吾豫章即多才，然近日率膻于名，粗识古书，便尔大言夸人。谓世多空腹，咸莫己若，至功名之际，益不能自持矣。如吾因之者，真读书，真有道人哉，因之著述甚多而雅，不欲出，惟笔史行于世。

　　○蔼吉

　　龚渊孟。与余书。称缪当时之慧而劲。又文起之介而裁，姚孟长之庄而密，魏仲雪之澹而真，顾仲恭之深而亮。钱受之之宽而奇，何季穆之精而练，王季和之峭而悍，俱一面之雄。瞿元初，陆孟凫、许子洽、黄子羽，综其才性，各负偏长。龚名立本，常熟人。慷慨有大志，对之令人有贾太傅之思。

　　无锡友人，马君常名世奇。文中伏龙，一时韵领。每科房书有选，天下士至奉为斗极。

　　张鲁叟目闻子将，即其人如青霞白云，韵格自别。

　　建昌之新城，近日极为多才。有余友涂子期伯昌。涂不疑大隽，杨之因思本。子期冰心蕙质，其天才迈出，无所不可。因之沉默嗜古，尤擅四六。不疑有“不交天下士，枉读古人书”之句，脍炙人口。诵其诗，可想见其人。

　　邹逸少以尊公武舆传求赞，爰缀数语曰：“余以戊午得偕邹子逸少游，即其人劲骨干霄，品业兼擅，非钟川岳之淑气者不能，天其不独以张邹氏乎？及观冯侯所为邹文学传，何先后之掩映也，乃家学渊源，端不可诬。”始信留夷之国，定多异香。黄河之蜿蜒，必有其发源之自也！世咸以文学公不得志于时，为天之报施善人者，有所未尽，呜呼！啬于厥躬，必大昌于厥后，况以钟川岳淑气如吾友逸少者为之子哉！

　　○经国

　　郑中丞毅未第时，读书山寺中。有啄木鸟，日来窗间啄树。公恶其声，因以板蔽所啄隙。鸟至，将口于地画数下，板忽坠，公异之。欲仿其画迹。侯鸟去，以灰铺树底，仍板遮之。鸟果从灰上口画，板复坠。公熟其画，乃如前加板，以指仿鸟迹画数作，板仍堕地。后公以中丞剿寇，攻一城，久不下，还忆其画法。遂轻骑造城门，以手画门上，门忽自开，大军随进，因获全功。公为余邑人，举成化间进士。微时有日者推其命云：“分茅岭上埋铜柱，古往今来一马援。”叩之。不言其故。及公提兵征蛮洞，登一峻岭，见有铁柱，题曰：“分茅岭，汉伏波，将军马援识。”忽悟曰：“吾功名止此矣。”因别立一铜柱记之。振旅以归，随卒。

　　黄少卿清，弋阳人。起家小吏。以清勤累。官嘉兴同知。初视塘工海盐吏抱旧案来。自洪武迄万历初积若山。公阅一夜，尽其短长。明晨即呼吏持去，凡上下以旧案质者，举口诵出，纤悉无遗，年月日都不爽。筑塘时与匠作同甘苦，课督有法，塘成所全活人命甚多，至今彼中人怀之。公初试事抚院，张中丞时彻令主文奏。忽一日报驾上差人至。时世庙于中外大臣多不测之威。张惧及已，色沮甚。公直前曰：“故事凡有密旨，必先令密报所司未必为公。公宜复出堂从事。若使者从中门入，是从公发，设香案跪堂下听制。如从旁门入，是必会本院为他事者也。”出视为械郭希贤来，张神色始定，得不失仪。退而问曰：“适所云何据。”答曰：“载在会典。”张服其博雅过人。

　　周季侯令，仁和究心民隐，县有神君之称。尝出行忽怪风起，吹所张盖，卷落纱帽，翅回。县执盖人请罪，曰：“小人因张清风，遂至冒触，甘受责。”周沉思良久，曰：“我不尔罪。”乃嘱能干捕差二人各予二金。令往拘张清风。且诫曰：“出三日不能拘至，勿复来见也。”周德信素著，捕差不敢再请，然莫解所从拘。延至三日，两人商曰：“捕风捉影，世安有此理？然明府赏罚诚，今日再不能拘，何以复？”其一人曰：“但沽酒，少宽解，更作计耳。”乃相与登酒楼。楼上饮酒数处，对席中有谈某笃疾，诸医无效，将不起。一人曰：“若请张青峰去，必有生理。”二差因细问张青峰状，答曰：“其人能回生起死，见居某处。”二差随潜往其家，值张远出未归，因拘其妻至县。周一见，正色询之，曰：“汝夫平日作甚欺心事？”妇曰：“渠本非吾夫。吾夫因病请渠调治，渠见妾姿容，怀不良意，潜投毒于中，致夫身死，寻复谋娶妾身。妾初堕计不知，一日渠酒后自吐真情。尔时妾即欲寻死，又私念无人为伸冤，隐忍偷生至此。今幸遇天台，夫冤庶伸有日。但渠今为某氏延去，若待其归来，闻此必潜逃矣。须就某处拘之，罪人可得也。”周命前差如言往，未几拘至。一询果服，遂抵死。时一县咸称快焉。

　　卢子占观象，赣县人，文而善吏，工诗歌，又娴为悬腕真草隶。时旁及弓马戈剑之技。每舞大刀罢，辄能作小楷，为人饶胆干过，不可辄止。交游最广，居恒一挥千金，略无德色。尝督天津郡营，北多荒地，卢为屯田以数万计。善谈兵，如聚米为山，卢形在目，令人色壮舌卷。又善治宾客。有三夷国使臣至，当事以卢主之。卢依《周礼》稍缘饰之，无不如仪。三夷使大喜，出异楮宝砚赋诗而别。

　　余闻之父老云，李明府鸿莅余邑时，极加意保民，秩满当迁。适潘中使以开矿至。潘随从数百人，殊恣横，明府特裁挫之。潘初至，欲以上司自处，俾有司参拜，明府往见。从中道舁上慷慨而前，潘慑之，与讲宾主礼。他日潘往视矿场，明府令导者从小径往，崎岖逼窄，至不能为步。潘往返疲甚，兴为稍减。明府乃密报当事，极陈开封禁之害。当事疏请，遂撤回中使。然明府亦因此罢官去。夫矿场连三省，封禁若开，利不必归朝廷也，徒为吮血磨牙辈饱其欲耳。而殃被一时，祸贻无极，明府以一官争之。卒赖中止。所谓民到于今受其赐者也。明府吴县，人万历乙未进士。

　　●耳新卷二

　　○正气

　　建业僧于淮水得一石像，俨然大士也。取归置一龛，以大士崇奉之。夜见梦，曰：“吾本翁氏，为黄侍中观妻，侍中殉国难，吾以不辱节，并二女投淮河身死，泪血渍石，遂成此像，今以大士崇奉我，令我踧踖不安耳，盍正之？”明晨，僧具以梦告人，始知像乃黄侍中夫人翁氏也。友人陈士业，以丁卯游南都，曾见其像，语余如此。

　　李仲达亡前一日，有手书诫子，曰：“付逊之儿手笔，吾直言贾祸，自分一死以报朝廷。不复与汝相见，故书数言以告汝。汝长成之日，佩为韦弦，即吾不死之日也。汝生于官舍，祖父母拱笔视汝，内外亲戚以贵公子待汝，衣鲜食甘。嗔喜任意，骄养既惯，不肯服布旧之衣，不肯食粗粝之食，若长而弗改，必至穷饿，此宜俭以惜福，一也。汝少所习见，游宦赫奕，未见吾童生秀才时，低眉下人，及祖父母艰难支持之日也，又未见吾今日囚服逮京狱中，幽囚痛苦之状也，汝不当胆以思，岂复有人心者哉？人不可上，物不可凌，此宜谦以守身，二也。祖父母爱汝，汝狎而忘敬。汝母训汝，汝傲而弗亲。今吾不测，汝代吾为子，可不仰体祖父母之心乎？至于汝母更倚何人？汝若不孝，神明殛之矣。此宜孝以事亲，三也。吾居官爱名节，未尝贪取肥家。今家中所存基业，皆祖父母苦苦积累，且吾此番销费大半。吾向有誓愿，兄弟三分不必多取一亩一粒。汝视伯如父，视寡婶如母，即有祖父母之命，毫不可多取以负我志，此宜公以承家四也。汝既鲜兄弟，止一庶妹，当待以同胞。倘嫁以中等贫家，须与庄田百亩，至庶妹母奉事吾有年。当足其衣食，拨与赡田，收租以给之。内外出入，谨其防闲，此桑梓之义，五也。汝资性不钝，吾失于教训，读书已迟，汝念吾辛苦。励志勤学倘有上进之日，即先归养。若上进无望，须做一读书秀才。将吾所存诸稿简籍，好好铨次，此文章一派，六也。吾苦生不得尽养，他日伺祖父母百岁后，葬我于墓侧，不得远离。”

　　侯给谏震旸，性骨鲠。乙丑入都门。子峒曾以会试随侍，僦寓数椽，已逾三月。忽魏珰性遗帖致意勿复取值。惊问之，知此舍新属忠贤矣。给谏艴然不应，亟移居会馆中。忠贤繇是恨之，寻罢归。

　　浙江巡抚首建逆祠，请文于樊学宪良枢。樊称疾不出者两月，乃更请于顾辅。樊闻始出衡文他郡。又阅数月，祠成。各官趋谒，或讽樊宜往，乃称旧疾更作。即日挂冠归。

　　耿副使如杞，以不拜逆祠被逮。登槛车，满城官吏士民哭声震野，送至百里外。

　　高中丞攀龙，以纠劾权奸，被削回籍，杜门著书。忽闻缇绮至，焚香沐浴，手写疏一通，整衣冠，望阙拜毕，自投于园池。遗疏云：“臣虽削籍，旧属大臣。大臣不可辱，辱大臣则辱国矣。谨北面稽首，以效屈平之遗。君恩未报，愿结来生。”

　　闽中有士人魏姓者，佚其名，愤魏阉恣擅耻己与之同姓，乃去鬼称委。彼有俨然朝绅，而称祖爷，称殿爷，与夫称功诵德。雷同附和者，闻此直当羞死耳。

　　魏大中就逮时，道出常州，知府曾樱泣送，大中颜色不变。谢之，曰：“臣子死于王家，男儿常事，何必尔尔？”赠以百金，竖辞不受。曰：“譬如嫠妇孀居数十年，垂死中偶动一念，便属失节，箦华而不敢不易也。”及受殊刑，未死，以席卷支体倒竖之。如是三日。启视，目精犹自炯炯。”其子学氵伊扶柩归家，一恸而绝。

　　周吏部顺昌，闻逮，即收束书帙拜别宗祠，禁止妻孥哭泣。毅然登车，及下镇抚司。极刑捶楚。骨断皮开，血溅肉飞，身无肌理。周啮指睁目，不作一哀泣声，惟骂不绝口。临死具短章，祈以尸谏。不果。后家人领埋时，皮肉已腐，止存头颅须发。英气凛冽，尚自逼人。

　　黄尊素刚，介，不阿气节凛然入乌台。侃侃直言以触权奸，罢归。赋诗读书，偶过西湖游时，向人雄谭，不畏时忌娓娓，及之厉声唾骂，侦事者闻之，织珰遂与周、李诸贤俱遇害。

　　周侍御宗建，三疏发逆不为群凶所容，逮狱时备极惨毒而毙。计音尚未至家也。有舟子于清江浦，接一秀才来雇舟，许价一金。问姓氏暨所从来。答云：“我周季侯也。自京师出。”舟子因问吴中诸大臣逮京状，秀才颦蹙曰：“俱死甚惨甚惨。”更问魏监，秀才曰：“伊罪恶贯盈，不久被显戮矣。”至吴江，秀才曰：“尔即相随我往家取金。”舟子如言。至一大家门，秀才先入待久不出。舟子频颦促之。一管家出问何因来此舟？子具言故。管家曰：“此吾主人名字。渠前被逮赴京，今存亡未卜，安有附舟之事？”正喧嚷间，夫人急出问故。管家将舟子语备述。夫人曰：“良然，良然。昨夜半，梦侍御来家，自称逮京后备极苦刑以死。上帝鉴其忠直，俾为神苏州。今自清江浦附舟归，许以舟子一金，明晨来取，当与之，不可令我食言。”夫人言未终，号泣不胜。举家闻之皆哭。舟子亦哭。与舟资，固不受。夫人曰：“侍御生而特价，汝不受值，是令其死后有诺责也。”舟子始肯受。谢曰：“不惟侍御精忠贯日，夫人亦且大义凛然，一门正气乃尔。”因再三叹息而去。

　　李侍御应升，为曹钦臣所构害。曹后罢归。遂不为乡人所容。江州南康，所至争唾其面。乃买宅湖口县，湖口士人相与屏逐之。奉李神主于其中。颜曰李仲达先生祠。

　　首发魏珰滔天十罪者，贡生钱嘉徵也。疏上，海内传写，一时纸为之贵。先是监生陆万龄等。诵莽功德，请建祠于国学中，闻者无不唾骂。钱陆俱嘉兴人。而一竹素传芬。一士林播秽其相越如此。今巨奸既歼。陆万龄诸人并治，冰山之倚，见晛曰消。而正气之存，居然千古。君子立身，可以知所择矣。

　　逆祠在苏州者，闻有旨折毁，有一人当先入劈碎魏忠贤首，怀之而去。众阻之。其人曰：“吾生不能啖其肉，寝其皮，今将沉香首碎碎劈开，燃向各忠臣面前。庶快人心耳！”

　　薄少君，长洲人。婉娈有节操。归于沈文学承。沈名噪海内，而不得售以卒。少君哭以诗百首，辞韵怆烈。明岁忌辰方酹酒，一恸而绝。

　　魏学濂是大常次子。痛父兄之惨死，乃刺血，上血陈冤，遂得赠恤。

　　○立言

　　善为文者，观天之道，类物之情，广稽乎酉藏之秘，冥探炳巧智之渊。娘娘焉，炳炳焉，浑浑焉，噩噩焉。泽于理，审于则，凝于气，琢于辞。泽于理，则不肤。审于则，则能训。凝于气，则不佻。琢于辞，则齐观。不可以一家名。不可以一端测。夫是之谓至文。蜂之为房也，周于采。采或花之蕊，或露之英，或水之液，或人身毛孔之所出。以至于精秽之滓和焉而有蜜，而不能以亏其一，故及成也。无花露气，无水气，与夫人身垢滓之气，夫孰辨其所从成？酒之酿也，渍米而蒸之，稻黍为君，面蘖为使，数日而米汁出焉。夫乃扬酾其糟粕而无所用。茹其精也。逢斯二者。其于文章之道，思过半矣。俗文则不然，理不足以周众。法不可以自闲，气不能以御变，辞不足以畅志，自命以为奇。而耳食者，遂相与尸祝之，扬述之。离经畔训，蔑范毁型，食人之心志而莫之或罪。蜂之蜡，酒之滓，夫又何则焉？

　　诗有集，唐集古。余友朱郁仪讽古十首。乃更集诸子。镕铸之巧，妙极自然。非胸中有万卷书，笔下无半点尘者，安能为也？雷司空暎。谓其禀龙沙间气而出，又谓其不神不仙，而以著不结为大年。诚然。

　　费文孙弱冠时，拟骚著仙问。余爱其辞，以书扇。今更识于此，曰：“青牛何来？流沙何指？何玄牝之门为天地根？而谷神初何以不死？何彼灵女。都而且闲？何抱彼一弦。周游九天？人生几何。期焉易迫？何寿彼彭铿。终焉八百？回焉何夭？跖焉何寿？何作恶以逢祥，作善以罹咎？何所不死？何所有药？灵根何固？朱华何落木？公何笑？金母何修？何蟠桃不易结而曼情三偷？蓬瀛既邈。夫谁造焉？方壶既广。夫谁往焉，取彼童男。巡游海上？何乞彼良药。终焉以丧？通天何高？金茎何长？玉屑何佳？清露何凉？文成焉死，五利焉诛，何算不龙延。卒以伏辜？鸡窠何许，容彼小儿？何为饮食不能饱。而吸彼人乳？白雉下。锡穆何取？青鸟致。贻武何喜。焉得广乐，张于帝幕？焉得琼卮，宴于瑶池？爰有天台，婉彼二女，孰期在斯得两男子？灵槎何浮？斗牛何人？何置彼女红。惠夫机石？长房何术，取夫竹筇？何目不肯闭。终焉化为龙？采芝炼药何所修？婴儿姹女何所求？何意彼人间。而信有丹邱？”

　　余友邹逸少，名启衷，为人倜傥真挚，刻意如古，尤工诗。郁仪宗侯，尝评其风力遒崒，位之高岑王孟间，若其时原有一邹逸少者，于时以为知言。

　　文之摹古者，世辄嘲之，谓是优孟衣冠。夫优孟衣冠，徒刻画于形似，终逊真人耳。诚得其真神，使仲尼不死，颜子如生，又何病焉易不云。拟议以成其变化，宣圣不云。述而不作乎？且先天一画，而后皆拟议也？患拟之而不合，不闻合而病于拟。即迩来牛鬼蛇神之习，亦是互相仿袭。吾谓摹叔敖衣冠，犹贤于袭市徒乞儿衣帽，况又张公帽作李公装乎！

　　○博赡

　　朱郁仪，博综多闻，著述之富，百倍中垒，而谦抑好士，不欲以所有加人，每馆阁中遇故事隐僻者，贻书相问，辄裁答如响。

　　俞国声琳，信丰人，为郁仪王孙舅氏。博洽多闻，尤敏捷强记，手录子史百家言，每篇略抄起句，下即接以云云。或间录数句，复接如是。人问故，答曰：“我所记忆者，不欲复赘耳。”俞尝为学博，值中秋节诸司道陪御史宴，御史命题赋诗。俞一夕作七言律百首，次早持献。使事工切，如出夙构。御史一读一叹赏，欲特剡荐之。俞耳重听。先是所亲谓曰：“君对官长时，第视其开口，随唯唯，可无重听之嫌。”俞然之。会献御史诗，出谒一参藩。参藩谓曰：“君如此才高，真不减班焉。”俞连声称是。参藩志之，言于御史，谓其骄傲异常。遂不得荐，竟以此罢官去。

　　天启甲子，闽中颜茂猷，以五经应乡试，故事闱牍越格者，不得誊红。时监临乔公怜其才，命止誊本经，遂为本房祁司李所拔。既放榜，典试顾太史董给谏覆取其四经阅之，俱淹贯淡奇之。闽人为之谣曰：“商君昔日夸三捷，颜子今朝说五经。”可谓有奇学，有奇胆，又有奇遇。

　　张文学士鹏，字子翀，铅山人。博雅耽奇，湛于经术。应试豫章，尝三收而复弃。人咸为扼腕，子翀故自若也。益肆力古学不辍，今赝古兢售。而真实学问。如吾子翀者，竟修文地下。彼苍天者，歼我良友，念之悼叹无已也。

　　●耳新卷三

　　○集雅

　　余弱冠好言诗，遍搜古今诸体，精辑成帙，各为一序。冀得早了八股缘，当更定以传。今陈之箧中，十年许矣。困踣日甚，惭负居诸，偶披往序，其品骘庶几于作者不大相谬，觉尔时已知所裁也。漫识于此。《古诗》序曰：“余少受三百篇言，而知诗之所为诗也。三百篇之外，吾专精古诗，对之靡倦。乃说者谓五言始苏，李稍变风雅之旧。谓之古者，犹有古之遗也。即今观苏李诗。与李所为十九首。质而宕，婉而多风，致使千百载之下，穆然咏歌，庶几想见其人。夫能使千百载下如见其人者，此真得风雅之宗者也。操觚之士，人自矜一隋珠，竞抉幽元以赴其所欲至。而有至不至者，则世趋使然耳。是故汉诗所谓威仪棣棣，不可选也。吾录其瑜之瑜。魏诗瑕者什之二三，瑜者什居八九，吾舍其瑜以成其瑜。晋诗瑕瑜参焉，为之存其瑜不得不汰其瑕。宋齐梁陈隋北朝诗，瑜一而瑕百，则亦稍示存羊，以备一代之体制而已。昔人评肉胜竹，竹胜丝，以其渐近自然。夫惟知自然之解者，始可与言古诗也。”夫《唐诗》序曰：“五言古诗之衰，自刘宋始。至隋，而滥觞极矣。唐稍振之，而排偶之习未尽脱去，即其佳者，仅足板晋，视汉魏滋远矣。七言古诗，唐多作者，高达夫遂为冠军。太白天才腾逸，咳唾成珠，绝句之美，冠绝三唐。少陵工诗律体，所自云性癖耽佳，语必惊人，大而非夸也，乃绝句非其长。王右丞、岑嘉州之七言律，足称比玉。至七言绝句，太白而外，亦屈指二君。他如王龙标、贾舍人之作，逸致翩翩哉。选唐诗者，无虑数十家，率不免意为去取。至如寒暑之异候，而东西之易面而驰，吾宁必人厌作者意乎！立乎中央不言，而四时之气咸备，则兹选所谓极难耳。”《明诗》序曰：“明诗必首称济南。济南有诸家之长，而不必尽其长也。五言古诗，何仲默骎骎魏晋间作者，于鳞则居然汉风哉，吾无能名其所至已。七言古诗气格稍逊于唐。盖雁行少陵者有之，并驱高达夫目所未睹，即信阳济南难之，况其他乎！五七言、排律、六言诗，要不乏人。七言绝尤多佳句。五言律体。博言而不精。吾所取者，高岱诸什。犹有开元大历之遗。五言绝句，篇章寥寥，盖诸家易之，反得难焉。至七言律诗，则触目见琳琅珠玉，政如王谢子弟，优者龙凤。劣者虎豹，洋洋乎盛世之音哉。要以此道无兼诣。尺有所短，寸有所长。彼之不能为此，犹此之不能为彼也。囊括古今，兼总声振，其在继起者乎！其在继起者乎！”

　　刘诚意“春兴”诗：“会稽南镇夏王封，蔽日腾空紫翠重。阴洞烟霞辉草木，古祠风雨出蛟龙。玄夷此日归何处，玉简他年岂再逢。安得普天休战伐，不令竹箭困输供。”雄伟悲壮，方之杜少陵“秋兴”。工力悉敌。

　　李侍御应昇，直言敢谏，屡疏论劾权奸，申救建言。诸人逆珰怒褫夺而归。及诏狱起驾帖，至奋身就道，登舟倚鸟，每得句，击节自赏，无悲愁悒郁之色。途次诗不能尽述，述其尤者十三首以传。其《郡中别徐元修》曰：“相逢胍胍共悟伤，讶我无情似木肠，有客冲冠歌楚调，不将儿女泪沾裳。”其二曰：“南州高士旧知闻，如水交情义拂云，他日清朝好秉笔，党人碑后勒遗文。”《丹阳道中》曰：“已作冥鸿计，谁知是僇民，雷霆惊下土，风雨泣孤臣，忧患思贤圣，艰难累老亲，生还何敢望，解网颂汤仁。”其二曰：“圣德方虚已，愚忠敢沥丹，惭无一字补，空复数行弹，臣罪应难赦，君恩本自宽，凄凄杨柳色，谁为问南冠。”《大兄同行因忆五弟》曰：“劳人车马日追随，’一发余生不可期，回首转嗟鸿雁影，断肠初信鹡鸰诗。白云渺渺迷归梦，春草萋萋泣路岐，寄语儿曹问笔砚，好将犁犊听黄鹂。”《述怀》曰：“便成囚伍向长安，满目尘埃道路难。父老惊心呼日月，儿童洗眼认衣冠。文章十载虚名误，封事千言罪案殚。寄语高堂愁苦忆，朝来清泪饱供餐。”邹县道中，闻有问予名而下泪者，口占一首，曰：“身名到此卑张俭，时势于今笑孔融。却怪登车揽辔者，为予洒泪问苍穹。”《邹县道中有感》曰：“春申好士秖虚名，势利遗风古道轻。不见弹冠旧胶漆，驱车相避隔林行。”《书驿亭壁方寿州》诗后曰：“君怜幼子呱呱泣，我为高堂步步思。最是临风凄切处，壁间俱是断肠诗。”《景州道中感怀》曰：“细数知交在，逍遥各一方。魏齐方睥睨，阮籍一猖狂。形影悲相吊，音书梦已荒。古人不可作，搔首问苍苍。”《宿村店》曰：“日暮停车尘满衣，喧哗土语是还非。秖怜归梦三千里，不及呢喃燕子飞。”《良乡呈大兄》曰：“长途连袂若为欢，咫尺京华不忍看。此去幽囚肠百转，总余清泪对谁弹。”其二曰：“北地风沙到始知，那堪病骨苦支持。从今用晦艰难甚，莫遣离忧减客肌。”诸作读之，字字酸楚，何减屈平离骚也。

　　亡友汪恭仲■〈木路〉，贵溪人。尝有南屏三子诗，清新俊逸，不愧作者。因录之，以传同好。三子者，铅山费文孙云仍，玉山董求母思王。及余不佞也。其咏文孙者曰：“文孙何翩翩，负气凌霄汉。披睹兰芳蕙，掞藻云霞灿。当窗振逸响，时名酒淆乱。识曲伪伤怀，咄嗟谁独悍。慷慨忆同心，深衷托任诞。长啸若为狂，沉醉一似玩。荣名等浊醪，斗酒十千换。愿为晨风飞，凌虚翔浩瀚。豪爽不自持，徙倚增累叹。此意知者稀，长夜何时旦。”咏余者曰：“阿龙故自超，婉婉扬眉宇。世多啖名人，之子心独苦。天地亦寥落，而乃厉高羽。辞赋逼西京，先秦以为许。悠悠千载事，流俗非所伍。长佩岌高冠，朝兰夕宿莽。嗟哉薄世人，披榛久无睹。中心怅有求，著述常扃户。斯文良未丧，吾道维其主。清商一曲奏，凌厉空千古。”咏求母者曰：“董生起怀玉，龆龄籍名士。十六人都门，香名满燕市。高视薄云霄，俯瞰当途子。掞藻江河倾，结撰云霞起。斗酒日百篇，灵怪效筵几。杂糅谓不芳，缤纷滋兰芷。馨香满怀袖，琅玕袭其里。徘徊吾党间，鸿轩亦凤止。识察信修姱，局促悲下里。良宴具陈欢，时名谁复尔。”

　　武林友人朱子元，名天璧，年少而才隽，提衡执苑价重汝南之评。诗取裁于古。不愧作者，尝寄赠余一律云：“蒹葭白露望洪州，如置元龙百尺楼。尘下清言来紫气，箧中质草渺丹邱。共怜湖海千秋骨，独富文章万石舟。谁道文高天必忌，卧龙飞即是通侯。”此诗置王右丞韦苏州间，真堪伯仲也。

　　○懿好

　　箫颖士家佣杜亮，慕主博奥，至甘箠楚而不去赵。至年十四，随车，问嵇康姓名。卒，走数百里从学。此二子真功曹中散知己也。今世即有萧之博学，嵇之高韵，人且不必识，安知慕乎！

　　王侍郎廷极重黄少卿清。少卿参军利州卫。王家南充，相距凡数日程。念黄孑身万里外，每岁除遣长公续之，次公屏之，以次陪岁。至灯后始别去。

　　杨大中丞琏被逮时，士民仗义叩官旂欲夺之。德安城外集至数万，府道开谕不散。杨带刑叩头，乞父老勿噪，恐累族诛。然后风解，各州县为私祷生还者至数百数。士民送之就道者以万计。下至菜佣乞儿等。咸争持一钱，以助赎谴官旂亦感泣。为出资设醮祷于关帝庙。河南迳过州邑，无不为之请祷。自备资粮，送至黄河者以千计。

　　魏忠贤既败，诸臣死忠者，并得昭雪，特加赠荫。高攀龙赠太子太保兵部尚书，周起元兵部侍郎，周顺昌大常寺卿，杨琏左都御史，吴裕中太仆寺卿，万燝光禄寺卿，周宗建、黄尊素、李应昇、夏之令、俱太仆寺卿。缪昌期、正詹事，仍各荫一子。左光斗右副都御史。魏大中太常寺卿。周朝瑞、袁化中、刘铎、顾大章俱太仆寺少卿。高司马，杨左都俱与祭二坛，造坟安葬。周兵侍左副都、俱与祭一坛。吴太仆、万光禄、周太仆、黄太仆、李太仆、夏太仆、缪詹事、魏太常、周太仆、袁太仆、周太常、俱照品祭葬。刘太仆、顾太仆、亦设一祭。海内闻而快之。

　　○惠济

　　信郡南濒大河，为入闽通道。先是止有三十六浮桥，以通往来。每岁春夏间，大水泛涨，民病于涉。至辛酉蒋郡尊莅郡，慨然念之。乃请明通上人造石桥焉。因题之曰：钟灵桥。至民间私称，则曰蒋公桥，或曰明通桥而已。蒋公名如奇，宜兴人。在郡清操冰洁。多惠政，士民怀之。明通持住兴安之岑山洞，以普济为佛事，尤善于造桥。出入策一蹇驴，已乘则驴踊跃病走。他人欲乘，则颠翻使不得骑。

　　喻鹏南昌人。上长安谒选时，梦数万人乞救，隐隐如在水中央，莫知其解。时灵璧岁。苦河溢，荡析民居，漂没者千人。漕河使者忧之，疏请耑设主簿。驻灵璧之双沟独理河务，自万历癸酉至丁丑。因河溢，五年内五易其官，悉坐以法。喻莅任初，祷于河神，乃既厥心以利导。自是河水宁谥者三载。当道特疏荐加衔。县丞仍督河务，又三载，宁谥如前，当道复荐之。迁萧县知县，仍督河务。寻以内艰归。归之日，辄梦数万人作叩首谢状，其即向者乞救于长安道者乎。灵璧人竖碑建祠祀之。

　　姚京兆思仁，秀水人。万历已酉患热病，五日不苏。魂忽离体，信步而行。见城郭车马人物，一如人世，惟阴霭无光，气象惨淡。至一宫阙前，多罪人桎梏遂闯入宫门，历阶而上。鬼卒列阶左右。姚上堂至殿，见阎王冕而登座，长揖不拜，王起举手相揖。姚因请为己较勘善恶，王命主者持簿勘之。姚名下所注恶即一念之动皆书。姚曰：“此未尝为何为书。”王曰：“未为名为过，已为即为罪，不可解矣。”幸子生平醇谨无大过恶，及阅善簿其大者，如题山左之水灾，救河南之开矿，奏疏一一具录至。己亥岁，畿南大荒，姚上疏请米三十万赈济，列为大善。姚为王曰：“此疏仁仅具名，疏稿乃贺灿然笔也，善当归贺。”王曰：“疏出君名，万一得罪，贺当之乎？归君为是。”姚索贺籍。王曰：“贺无子，今与一子，足报之矣。”即举手相别。姚遂苏。次日起居如常。贺久艰于子，至来岁果举一子。

　　●耳新卷四

　　○神应

　　余不慧，不谙相地。乙丑岁，欲买山葬孟儒兄。寻得林家源坞塘山地，余斋戒叩关帝祠，祈签以决。得五十九签，诗曰：“事端百出虑虽长，莫听人言自主张。一著先机君记取，粉粉闹里更思量。”余茫然不晓所指。因再恳祈直示。得第二签。诗曰：“盈虚消息总天时，自此君当百事宜。若问前程归缩地，更须方寸好修为。”余私喜有缩地字，是必有地也。归而捐赀买之。比迁穴相地家，或主癸丁，或主壬丙，余未能决。内弟方立之直前曰：“宜质之灵前以定。”因焚香拜祝，拈得壬丙，始悟签诗。方寸好修为。方寸者，为方十一也。盖内弟行十一。藉其一言以决。云又方寸为心赞用。壬丙者陈心烛也。葬时众议犹不一。余则决意用壬丙，所谓莫听人言自主张也。然缩地二字尚不甚解。他日，客有指前山为可用者，陈云是为我用山。盖三山齐出。缩者为尊，此其缩者也。余始恍然缩地之义。而叹且异于签诗之奇验矣。神明有赫不啻耳提，彼纷纷妄度者，胡为哉？

　　辛酉春，弋阳陈某有耕牛为人盗去。陈家特窘甚。俯仰无措，因泣诉之城隍神。越三日，盗牛者忽狂语曰：“城隍差人拘锁，可救我。”其家多人护持之，都闻铁锁声。次日复然。随责杖数十。其人叫痛不已。众又咸闻杖声。

　　神宗时，有大臣出使琉球。舣舟海滨，登岸咸步至一烈妇祠。见金铸罏约三百斤许，因取置舟中。行不数里，风浪大作，舟几没。众惊诧，咸谓取罏所致。亟以投之海中，风浪随息，举舟无恙。

　　皖城谢文学中一偶病作。召诸亲友永诀曰：“余关帝香童也，今日某时将还解梁。”亲友皆以为诞。是时果异香满室，闻数里，谢遂长逝。后数日，有一僧自解梁还，遇谢于途。更有文学陈遵一并两牧童，皆僧素所熟识者。僧抵家，初不知谢卒也。语诸乡人，更询陈与两牧童，俱一时卒。始嗟异之。

　　王司李梦旸，字旭东，为余师遐仲先生尊。人以安庆司。李署潜山。时境内苦虎患，白昼啮人。前令尝督民设捕。而嵎负势张，捕者莫可谁何。公莅政，即斋沐，自为文，祷神云：“苛政猛于虎，政而苛也。神且以虎啮我，何虐百姓？若其苛未也，则神血食百姓，不能扞焉。而俾其析骸委肉以啖诸兽吻。其谓神何？”祷已。即下令境中，如前设捕，不旬日得虎十余。虎皆自触网罟，帖服类羊豕。若有所为，钳其牙，桎其爪，鞭其背而驱之。亡敢跳者。有一虎薄网，睥睨不欲进。猎者从旁大呼曰：“吾奉王公令来收而属，以奠我百姓。而属悉就械矣，而睥睨何为者？”虎若省人语，跃入网。潜民自是不复虎患。又部民有盗者，公诇得之。盗以亡验执，不服。公释之。而庭数曰：“若盗真也，吾释若若幸自新，不者神不若宥。”释三日而盗死。部民益信公为神明焉。此与捕虎事同奇，并志之。

　　刘中丞岳皖城人。偶得一刻木神，能言，无事不报。刘督学浙西时，神忽告以某日将有倭变。至期果有报，遂闭城。神又告以城外人不得入者，不下数十万，请开城放之。刘有难色。神曰：“是无害。倭尚有三日不至，公宜单骑出城救之，勿迟。”刘从其言。城外人尽入城。刘处后。神又曰：“倭至矣。请急进断桥，使不得渡。”桥断而倭至。刘得入城。神又告以倭船临城下攻，城必无幸，须急召毛间使可解也。召毛至，果出奇计。倭船尽没海底，围立解。

　　监生陆万龄。解刑部时，在圣庙前经过。日将暝，忽见澹台先生，及周程二先生都在庙前指万龄骂曰：“此人欺侮先圣。”澹台先生曰：“因汝倡邪议，建逆祠，峙圣庙致江西各处，闻风效尤，将吾党木主丢在泥坪上，我抱千金之璧，不惧蛟龙，何有于尔辈及魏忠贤哉？但我君。子不与小人斗力，明珠不与瓦砾相触矣！”万龄正欲匍匐伏罪，则已不见。遥望惟紫云瑞霭而已。

　　戊辰二月八日，铅山县三十七都有显应坛三圣。忽附两年少，披发徒跣，用红布裹额，身衣神袍，手执小网钗，在本都擒获盗八名。盗或扮施药，或扮唱道词，或扮乞丐，人不识其为盗也。两人直前擒缚盗。来相持，扑杀一人，余七人擒至县。捕官闻之随出堂拷讯。两人作神言，曰：“此贼大有法术，非人力所能拘捕，须急请令公来重究。”时摄县事者，兴安江大尹也。偶未在县，捕官将盗收监，飞递报江公。遂送神至广济仓三圣坛。神于香案上站立。次早江公至，偕各属官诣拜。随请至县堂设公案，上坐江公，取盗出严刑拷问。盗招称系红巾余党，曾在福建劫王家，因彼处缉捕甚急，本月初五日潜逃至此。内有三人曾经刺臂。搜出一包裹，有涂面颜料，并引火物。审毕，神令仍收监。且嘱云：“此贼不可与点水，若见水便遁去矣。吾费神通擒若彼。不可轻戏。”言讫辞归。江公令众鼓乐送神还本都旧坛。其显应如此。

　　○仙踪

　　宜黄邹逸少，家藏桃源图。相传十九世祖名极者。登宋治平进士。有道人自称姓回，数来谒。一日问公欲游桃源否？极曰：“是仙境那可到耶？”道人以手划壁，成一大圈。内有朱扉楼阁，人物鸟兽，山川草木。道人先跃入其中，以手招极。极欲偕夫人同游，忽觉圈渐小。夫人出，忙以罗裙印之，遂成画图一幅。其图晴朗时不甚见，稍两视之纤悉毕具。人物大仅如粒，而须眉宛然，真仙雨也。

　　吕贫子有道者也。南宋时流寓永丰。结庵于三官道院，后隐居六十余载。后殁葬于道院之右。既二年，邑人有谪戌河南者，道遇之，相语平生，共饮于酒家。至暮日，吾送若归。令闭目。久之，忽闻鸡犬声。振衣而起，抵家漏下才三鼓耳。县尹诘其归速之故，为具述。尹使人发其墓，止遗像诗赞，与二草履在焉。履随化双鹤飞去，遗像供奉观中。传至明天顺间，为郡守金铣所得。惟诗赞留传人间。赞曰：“福田多处作孽多，福田少处作孽少。我是无福人。无福无烦恼。一个破烧瓶，一领破衲袄。一不忧生死，二不忧盗贼。平心待物去，候他时日到。假饶不作仙，也证菩提道。”又赞曰：“不管金乌西坠，任他玉兔东升。住则阎浮且住，去时撒手便行。”诗曰：“六十年来此地居；灵台光映似水壶。忽朝破屋风吹到，且喜家中事事无。”

　　洪州万外有井，万历庚子冬，罹于火。宫宇灰烬，井皆塞。工人浚之。寿宫内先及内井。穷底得铁索子，茎围寸余，连环不知所止。次及外井亦然。一时观者如堵。许旌阳谶云：“铁索系洪州。”此足征矣。

　　鲍仙者，不知何许人。精相法。欲相人时，先于幽僻处，洁地以坐，时以手画空，密为符咒。坐至七日，有气从土中起。至三七二十一日，则气出与人齐。至七七四十九日，则气作五色，遍空弥漫。乃从气中出以相人，荣枯寿夭万不失一。鲍尝从游赣州，有卢子占者师事之，能传其术。

　　南城方文学觉之家，供养一异人，往来四五载。每方所举念，立致如响。一日偕出游，方仅忘携扇，欲归取之。异人曰：“无庸。”因取麦藁数茎纳袖中，出视则俨然扇也。精美异绝，值可五百文，至今方宝藏之。人或邀燕会，欲命歌伎侑觞，则以袖从空中拂之。即有丽人一二携乐具至。皆国色。随所命，新声无不谐谱，且歌喉宛转，音袅袅动人。但去人尺许，可望可不亲耳。方里中时疾大作，恳异人救之。乃于人踪稀僻地为合丸药，有丽人从空降。异人曰：“可为我作每丸以一分重为率，须匀称如一可耳。”丽人唯唯操作。亡何异人取丸药视之。叱曰：“嘱若无得轻重其手，何不用命之甚也！即挥去。更以袖从空招，半晌有娈童三五至。异人命之如前，诸童以目视手，皆以矜慎状。制成，随手取数丸称之，重皆一分。以投诸笃疾者，服之立起矣。尝有信丰俞生来与游，久之告归。”异人曰：“君橐中无剩物，何以为归计？我有微意相赠，但不能多耳。”即于倾销匠铺取铁尊以唾画之。欲携去，其人有难色。曰：“不妨，我自重价售若耳。”乃携至一园中，扫地下落叶燃之。少顷铁镕，即得白金一两余重。乃以以三百文售匠，以七百文有零付俞作归资。此天启年间事。

　　芗溪柴文学尼孙，有一家佣。仙风道骨，而善藏不露。貌朴甚，口讷，力作不辞瘁。柴顾不知其为仙也。以常佣视之自若。一日尼孙尊人，方与客奕，局且输。佣偶在旁指点一二，局遂转胜。对奕者请与之奕，则谢不能。强至再三，终谢不能。柴犹不以为意也。一日令往所亲家，值大水，无舟可渡，乃从浩淼中浮以过。见者咸谓其溺死。卒还家无恙。柴亦不以为意也。第爱其勤敏，尝以家婢配之，绝无伉俪欢。其妻亦不知其为仙也。每詈之，初不作答。佣于其家者数年许。忽一日谓妻曰：“我期满当告去矣。将笔砚来，我作一书谢主人去。”遂援笔为长翰，顷刻立就。文情藻丽，书法潇洒。书中有戒柴长公者，云：“他日不免蓝关之厄。”后竟如言。其他道本家未来事，亦往往奇验。余数从尼孙请书观，尼孙尚秘而未出也。他日终当请之以传世耳。

　　丁卯春三月，魏忠贤诞日。公卿台省皆称觞为寿。忽有一道人幅巾布氅，藤杖麈拂，踵门求见。阍者叱之，曰：“几许元老钜卿，竟日伫候，不能接见。笑汝一游食之徒，如何便欲见我千岁乎？亟走，当免汝责。稍迟，遭乱梃。”道人曰：“我与魏公贫贱交，今日觌面一言，为寿千秋也。”阍者不敢报以瓜椎斧钺指其头颅而詈。逐之，曰：“汝辄敢狂言无忌，幸今寿日，若他时当膏此耳。”道人以杖叩鼓，众皆失色。随拥之进禀云：“此道人求见。”不应擅自击鼓，致犯天威。道人长揖厉声曰：“与公久别，今日复得相见于此。公今富贵极矣，宁相忘耶？”忠贤大怒，曰：“妖道何其肆妄，我岂与汝交乎！”叱左右缚。付镇抚司严究。道人曰：“我风鉴一世，阅人多矣，独不识汝盗贼其形虎狼其心乎！第欲挽回以全忠臣义士之多命也。”一手指天，曰：“汝能欺君欺人，彼苍可能欺乎？吾当看汝寸磔殆狗彘不食汝余也，汝岂能杀我耶？”将身振跃，绑索俱断，两袖拂空，清风骤至。举座咸惊，蓦地不见。

　　●耳新卷五

　　○梵胜

　　唐时有罗新国僧，慕大义禅师名，自其国来访。至鹅湖义师已寂，叹曰：“本为法来，师亡，法亦何在？”遂舍身投崖。越数日，异香满谷，乳泉流出。其徒觅之，乃端坐崖下，怀中一偈，云：“三千里外礼师颜，师已归真塔已关。鬼神哭泣嗟无主，青山惟见水潺潺。”遂以沉香固之，祀于义师傍。至今塑像鹅湖云。

　　邹极缮写华严经，至半部，忽香案前见一比邱。邹问：“汝何人敢擅至此？”答曰：“吾乃华严侍者。感君至诚，特来研墨耳。”邹命取袍简礼谢。遂不见。

　　白云岩僧贮蜂三年不出蜜。养公偶至，见而问曰：“蜂蓄几何年？收几何蜜？”僧曰：“三年无半点。”养公乃嘱蜂曰：“蜡可燃灯，蜜可供佛，代尔忏悔，无妨少出。”是年，出蜜不下五六十斤。自是生生不绝。

　　养公以弟子无异延至博山，一日偕众登诸峰览胜。忽一猿冲突至，渡木穿松，向人如欲撄攫状，僧众惶遽，无异亦为动以。时师方兀坐松下，猿竟奔其顶，俄跳坐于肩上，为师摘帽简虱，徐复整戴之。师了无动容。良久，猿跳下跪于其前，听师说法。师顾诸子，曰：“弟大众亦知猿之怖汝辈，而曷以不怖我乎？”众默然。师曰：“亦解我之无机心故耳。”

　　香林上人，居闽杭之上通寺。戒行精严，时露灵异。初至开山，水源浅薄，不足供山中用。师因枯坐泉侧，废寝食者七日。忽一长蛇盘绕其旁。师嘱曰：“汝为龙，曷悯大众使水源出乎？”嘱能，蛇屈曲蹒跚，若唯唯听命，遂不见。是夕，泉忽涌出，自是汲取不竭。繇寺左旋层崖梯级而上，另构一静室，留一僧供焚扫。晨钟暮鼓，时有虎来叩门，僧奔避不敢往。师遂独往，果遇虎。叱曰：“若亦具灵根，不当随我礼佛耶？”虎闻言低首而去，因不复至。寺旁有桃树，临崖百尺。一日师偶曳杖往。值桃实甚盛，见樵夫牧竖冒险摘取以食。师恻然指树而言曰：“若亦安用繁其实，将恐误生命不小。自今以往，愿且开花，无结实耳。”明年果应其言。至今桃花烂漫，都不结实。闽人相传为香林三异云。

　　大尚上人，为鹅湖高座弟子。戒行清高。尝云：“人作善事如佛装金。”

　　明通禅师归寂前三日。即绝粒至期。谓弟子曰：“吾将西归，可为我拂卧具。”诸弟子犹默然立。师乃自起拂拭，趺坐其中。徐曰：“项门热甚。”因起帽随整戴之。闭目半晌，复瞪目，曰：“期至矣，可念佛。”遂寂。时乙丑三月二十日也。师卓锡岑山，苦心实行，所造桥梁甚多。自钟灵桥外，有岑港桥，余邑之灵溪桥，弋阳之晚港桥，西港桥，山川桥，铅山之汪泥渡桥。凡诸所造桥，工费不赀。而人咸以师之故，乐助好施。凡一粟一金，出入皆师手自衡量，以故工钜而费毫无滥。一时缙绅及诸名流咸钦其道风，愿为把臂云。

　　鹅湖养大师示寂时，喜鹊绕集方丈，悲鸣竟夕。临寂拈偈，云：“八十余年幻梦中，铁牛耕破太虚空。临行一句相分付，须识羲轮半夜红。”拈讫端坐而逝。时丁卯三月二十八日也。年八十有一。寂后顶煗三日，神色如生，香气绕室。四众感异，礼拜者以数万计。

　　有老僧自峨眉来，云见山中一施主斋僧。有一僧携犬来，欲化斋四枚。”施主曰：“一人二斋足矣。何得过取。”僧曰：“犬不食乎？”施主弗从。僧曰：“平日好施，今何吝耶？”有一火者曰：“我有二枚与之。”僧受之。曰：“尔立，我犬背载尔去。”僧遂先上，睨火者曰：“可速上。”二人立犬背，飘然而去，不知所之。

　　郡城南十余里，有曰接岩，为唐宋故刹，颓废者不知几许年矣。丁卯岁，僧成学特重兴焉。岩旷敞可容数千人，筑垣堵居佛者，仅基之半。以布施之缘未广，尚虚其半以有待。至己巳春夏间，虚址处忽时时作声，或如雷吼，或如铳发，逾两三月方已。庚午春复然。或云：“岩当再兴之兆。”

　　○同声

　　晋安徐振声，与同里吴叔厚、林世和相友。徐、林同时殁。吴为鸠金买山桑溪，共营阡兆，同穴而葬，号三友墓。

　　余以戊申秋，始交费文孙云仍，至丁巳冬，凡十年而文孙卒。以已酉冬，交汪恭仲■〈木路〉，至丙辰冬，凡八年，而恭仲卒。以乙卯春，友程辅嗣康棐，至癸亥秋凡九年，而辅嗣卒。以乙卯秋，友郁仪王孙谋玮。至甲子夏，凡十年而郁仪卒。且蚤岁失怙，大兄孟儒抚爱特至，相依依者二十五年。今岁五月中，吾兄又忽舍我去矣。西川之恸匪远，枤杜之惨弥新。一日余闲步花间，悽然含泪，念之欲绝，不觉成句。云：“有泪应成血，无言不痛心。”时甲子仲冬日也。

　　弋阳朱道征，与黄昆来敦同声之好，未尝远离。黄以应选，举贡入京。朱送之郡城，相与洒泣而别。近日市交成习，意气日微。媚官长而不惮跋涉者，比比矣。至为友而远于将之，余不多见也。朱名万祚，黄名仲焜，俱与余善。

　　○知遇

　　荐绅先生无热肠者，苦门墙之过峻，不肯奖借后来。而号为怜才者，又多滥与无别，见似人者而喜。余意欲合李少府、谢宣城为一人。果其英迈不凡，不妨破格相遇，目为小友。苟非其类，直自卧百尺楼待之。不至，借少年以丛神。庶真才得以著称，而赝品无繇缘附。国家人材，终赖之矣。

　　余明府桂萼邑之上泸人，为孝感令。首拔夏主政时亨于蚤岁。夏食贫，居无一廛。余特为择配，更捐俸为置田宅焉。夏特肆力于学。未几，余迁巴州守去，寻卒。越廿余载，夏始举于乡，入都门，遍迹余同乡人，访其宦后事，或告以乏嗣。且家世渐替，即悲感不已。夏联举进士。乃述余所以牧孝感、巴州善政，致诸当事，得两祀名宦。又以余继子与其弟之子力请于学使者，得补邑诸生时，谓余公知人能待人以国士。夏公不负所知，能为国士之报。

　　丁已春，比部曹远生先生以恤刑莅郡。事竣，余持《清言》谒之。一见深相赏识，欢若平生。次日，即为余《清言》序。已而，时时进余相慰问。作书与友人论天下名士，品题精核，不下汝南月旦，而余亦在评次中。过蒙奖借，复捐俸钱为余刻书。临别深用相勖，情溢乎辞，盖知己之感，常耿耿余衷云。先生名征庸，浙之平湖人，品望清真，文锋茂峻，而恂恂有以自下，好善若不足，居然有古大臣风。

　　○矜奇

　　张幼于献翼，好为奇诡之行。吴中相国慕其名，特造访焉。至门，一苍头延之中堂，云：“相公少坐，主人当即出矣。”有顷，一老人昂藏飘举，须髯如银，携短筇从揩前过，旁若无人。逾时不见幼于出，相国讶之。苍头云：“适间从阶前过者，即吾主人也，相国问何故不相见？”答曰：“主人谓相公第欲识其面，今已令识之矣。不烦见也，竟不出。”幼于置有五色须，每出行携之满袖中，不数步辄更带焉，其诡异如此。

　　张幼于每喜著红衣，又特妙于乐舞。因著舞经，家有舞童一班，皆亲为教演。成者舞时，非其臭味，不欲令见也。又每日令家人悬数牌门首，如官司放告牌样，或书张幼于卖浆，或书张幼于卖舞，或书张幼于卖侠，或书张幼于卖痴，见者捧腹不已。

　　祁孝廉衍鲁，东莞人。有山水之癖。少时尝裹粮游武夷，客久途穷，为文以乞食。其文楚楚可观。余髫岁偶一见，极爱赏之，今不复能记云。

　　怀玉喻希连自称痴仙。一生不用网巾裹发，惟日令家人为画，网巾于首，率以为常。余尝延至家作画，见其蓬鬓角巾，绝不修容。止向人终日谈仙鬼，亹亹不休。遇俗客辄谩骂。时于众坐中低首不语，若有所思状。已复数数点首，嬉笑不止，莫喻其故也。所著有老庄楞严心经解，及咏怀诗数种，自成一家。言而名以画掩。

　　○谐艳

　　临川傅平叔占衡，弱冠而风气隽上，尝戏为啖评，不减晋人排调，特录之，以资雅噱。评曰：涂若水，如深渊大泽，初无虚满。刘文伯，如膏霖入亩，徐疾相更。吴兑奇，如武后宣淫，但恨其少。又如刘雍，嗜痂不恤他人流血。李至昆，如无当之管，万石难盈。刘武叔，如初习苍鹰，一往迅击。周子会，如饥马竞刍，蹄啮不驯，又如席间斗犬，直令四座缩足。涂伯子，如勇卒趋焚，头额无恙。张入和，如人面疮，日食四两肉，虽费用不多，而求取可厌。周开甫，如辉庖翟阍，恒处惠后，又如怯卒无级收骨而已。李荩卿，如千里马驶，有足无尘，又如羊角风起，钜野为墟，又如措大啖蔗，欲滓成粉。席弼可，如腹脐似口，不能容受，又如进兵咸阳，但阻函谷。

　　石城县一学博，好于文移掉弄书句。尝以事召诸生，有名俨名侃名軏名为光及姓熊名兆祯者未赴。即朱书责之云：“王子侃，侃侃如也。王子俨，望之俨然。熊子兆祯，其真惟熊惟罴者乎？陈子軏，小车无軏，其何以行之哉！曾子为光，未得萤火之光，先学滔天之势。此五人者，得无有伍子胥之意乎！”闻者绝倒。

　　杭城妓王琐，字余青。年十四婉媚绰约，娴诗歌尺牍。好驰马及谈侠。余友程静致豪爽士也，与余青交欢甚。或数日不相见，余青即贻短笺招之往。余游武林，静致曾出其笺见示。偶记其一二，录之以传好事者。笺曰：“昨日下雨，又今日下雨，老天闷人。足下斋头攻书，曾知下雨？曾知闷人？知下雨必知闷人，知闷人不妨过来走走。”又曰：“连日泠泠，足下独居冷不？无事过我冷斋说几句冷话。万勿以我为冷人，”又曰：“数日不面，想君笔墨之间。自有余青琐琐。王郎谅应久忘之乎？”其致妍而韵冷，多类此。亦今之薛涛也。

　　●耳新卷六

　　○陈风

　　宜黄独重七夕，四门各祀一神，至期分门迎赛。先东门，次北门，次南门。前导则彩旗十里，次马上杂剧。皆白皙少年，或伶人为之。间以铁仗，仗高十数尺，以四五岁稚子缀其上。或鱼龙角触之戏，无不巧妙绝伦。最后威仪驺从，一如王者，间以大旗，皆裂五色帛为之。近神处有银丝灯笼，看马曲柄伞香案之属。神戴黄金盔，蟒袍玉带。轿仿王府制。柱盖刻蟠龙，饰以黄金。用八人舁之。周游四门，委蛇竟日，各门争出，奇巧相尚，劣则加罚。至晚张灯结彩，游人骈肩错趾，赏玩达旦。四方奇货，一时云集。西门迎赛亦然，独在中秋灯亦如之。

　　新城八月，朔至既望。箫鼓满城，城中灯火彻旦。朱门蓬户，无不悬灯。游人饮宴踏歌竟夕方散。鞦韆至十余座，人家以画饼相遗。佳者一饼至千钱。

　　南州中元节，小儿聚瓦石作七层塔，巧致可观。每长街一望许则堆一塔。夜则张灯七盏，自十三至十六，凡三日夜始毁去。

　　赤溪在新城南五里，桃花夹岸近万株，下临江水。开时观者如猬。市酒家结茅花下以供游人。

　　潮惠有大侠，每瞷富豪家子弟出，即掠去。乃出帖通衢，令以多金赎取。必厌其所欲，始听归，谓之勒赎。初掠去时，糊其目，有数人掖而行。行许久，导至一所，入间皆纡回深巷。又里许，令开目，则巍然殿宇。上有冕者端坐，仪卫如王者状。掖者令前伏谒。日廪饩之，甚厚。将赎还时，令谒辞晃者。复与之燕，皆异馔罗列。燕毕辞出。复糊其目，掖至出帖处，乃令自取道归。

　　○纪土

　　云贵之界有八十里无人烟。处环山谷蹊径，皆桃花。虎豹犀象出没其间，人莫敢擅经。有猱能制诸兽。欲过其地堵必呼为乡导。猱识人言，召而与之约。用命生不用命死。令其护送，酬以食物，毋相负。遇猛兽，猱即跃至兽制之。巨兽毕集，猱一啼，则皆散去。竟其路，猱始还。中途欲炊煮，有坑窖火，不用新炭。

　　郴州与宁县有汤泉数处，水自地涌出。无间寒暑，其热如沸。里人晨起，俱盥洗其处。凡衣著垢腻者，投之不浣自净。荫田百余亩。鱼池数十，其水皆温，鱼极易肥。出水处以酒真之即热。

　　云南安宁州温地中有碧玉，方广四寸，高二尺许，有根。凡浴者坐其上。

　　闽之宁化县。有图潭，盈百顷，灌千亩。田深清彻底，作葡萄色。水溢出处有芦苇蔽之。箭许，始流为涧，蔓衍汇入大江。石城友人熊休甫申曾游此。自谓水观之第一也。

　　兴宁兜率岩，其中俱白石，温润如玉，奇形怪状，不可殚举。有莲花石观音、骑龙峰、罗汉峰、虎石、麒麟石、石柱、石座、石钟、石鼓、石木鱼。其音逼真，而清亮过之。僧人即以此代钟鼓，朝暮考撞有数十洞。纡回曲折。其深无底，游人须秉火以观。第三洞有石盘阻口，水深数尺，内有盘龙石，长七尺余，鳞角如生，秋冬可入。石上留题甚多，相传有一人深入数十洞，得铜翦短尺以出，不同时制。

　　○正缪

　　“父死不葬，爰及干戈，可谓孝乎？”此《史记》称夷齐谏武王伐商语也。按书惟十有三年春，大会于孟津。诸侯五月而葬，岂有十三年而文王犹未葬者乎？大抵史迁之叙商周间事。多摭拾齐东语而不必核。如卫武公，睿圣也，甚至谓其篡父兄自立。其背谬不经多如此。孟子不欲尽信书，而今人乃尽信史乎？

　　鹅湖去铅山县北十九里，东晋时有双鹅，育子成群而去故名。至唐大义禅师植锡山中，群鹅复还故处。俗传龚学攵养鹅者非，巅中有荷，又一名荷湖。

　　世咸谓兔无雄，非也。木兰歌“雄兔脚扑朔，雌兔眼迷离。双兔傍地走，安能辨我是雌雄。”又邑之西乡人，往岁曾猎得一雄兔。

　　韩太史敬云，峰顶不作语录，用遏狂禅，盖脱筌破解，烦言奚益？善易者故不言易也。余久持此解，乃太史实获我心。尝忆往岁有膻名僧每向余谭宗，又自夸其能出世。余哂而应曰求田问舍。终日仆仆，希谒达官，出世不还入世耶！僧赧而退。此辈名心未破，稍有所窥，揭揭然若建鼓而求亡子，试闻太史语，真足喝棒也。

　　放生之说不独禅家，吾儒亦有之。下车泣罪，大禺子放生也。开三面之网，成汤之放生也。钓不网，弋不射宿，宣尼之放生也，此皆仁心为质，随触而见若。有意以出之，便与本体无涉矣。今之俗禅不达禅理，谓多买鱼鸟放生便可证佛。捕者希重值，益肆渔猎，不适以滋物之扰乎？何如海阔从鱼跃，天空任鸟飞，至仁无仁之为得也。北使李谐之对梁武曰：“不敢亦不放，斯真善放生矣。”

　　○异述

　　琼州有粟米泉，是苏长公所浚。其水秤之，较他泉水特重，味复清美，时有粟米从孔中涌出，故名。

　　万历初年，上于内府得云长公家训书。遗失一板，命寺人求之。时有一老商专收废书，得其一板藏之，已四十余年。至是以应，得赏百金。

　　秦进士廷丞嗜学，每困场屋。因感愤，欲取平日所读书悉焚之。方简书，书忽作吼声，遂不复焚，攻苦如故。明年举于乡，又明年成进士。

　　天启乙丑，闱中得华太史琪芳文方置几案，忽有声如风筝从卷中起。亟展读之，大加赏叹。遂举南宫第一。是科文趋险极矣，而华独酝籍渊博，不愧正始之音。固知斯文有在也。

　　处州刘一介少年得火疾。遂弃家至一山中，缘竹径而入者百二十里许，绿阴无间，刘隐居于此。自题曰：“绿天深处，五里一亭，十里一室，无不幽胜。”不入城市者六十年，亲友莫可踪迹。太守任冲华访之，觅三日始得见。相与作世外谭。厚赠之，刘概不受。太守留连数日，因泣而别。

　　海南有鬼，兽种人形，黧色，长不满三尺，解人言，不食烟火。入山能取琪南异香，及诸宝，海南人多购而畜之。欲购者必先令其相，果有分得宝。鬼抱膝肯首，约指相随几年，不则摇手而退。人得之，择日始放，置小锯斧与之，啖以果食，尽饱，携锯斧去。或经年，或数月，或旬日，以取果之多寡，为去时之久近。反则导主人往其处，奇香异宝，无所不有。携归，价不啻千万。约满，更依他人，留之不得。

　　桂侍御荣，性耽山水。微时读书灵山至德宫。一日散步里许，忽至一所。见竹篱茅舍，清幽迥别。急归邀僧同玩。及往，旧路已迷，杳不可觅。因怅怅而还。

　　昔有客投河北逆旅，室中纸糊甚密。俄一女子过前，言烟来。伏地者再。夜久，果有烟。因忆女子言，得不死。明日，白宫捕设谋者而娶女子以去。尝闻失火之家，须匍伏而遁，不则难出于烟。又有衔水以御之者。

　　姑苏要离墓，其形如阜，不及城堞者仅尺许耳。相传初甚低，其后，岁高一岁。至万历间，好事者为之竖碑墓上。墓隆起，竟高于城。一时城外，往往白昼杀人，咸怪异之，因仆碑乃止。

　　南州一小民生子，背有一大佛字。

　　詹文学在所亲处看设斋，偶见一童子，身著青衣，欲走入纸灶内。众止之，曰：“是将化资钱毋？”入不顾，径徐行其中去。随见之无所得。考书，是日为青衣童子临世。

　　毕大参谋，其尊人好善，老而艰于子。一夕，梦入古庙中祈嗣。见有三佛在上，因泣拜于地。三佛怜之。左右佛交推其中佛，中佛遂起身下。忽然惊悟弥十月，大参公生。绝无胎发。是夕，其尊人复梦入古庙，见三佛中缺一。叩其故，左右佛曰：“贤嗣是也。”后公登嘉靖戊戌进士，留边四十日，盔甲不解，及解下发髡尽，讶之。致政家居，有劫寇取公，绑缚之。欲加箠楚，忽若有人从众中夺以出。自是得疾。一日，有老僧携杖，从大门直进，竟达寝室。以杖叩公曰：“汝尚执恋此，不忆却归路耶？”时其家咸目之，已而不见。公是日遂终。

　　贵溪吴氏生一儿，聪颖异人，数岁能诗。父母弄以竹马，有客呼曰：“红孩儿骑马游街。”即应声曰：“赤帝子斩蛇当道。”后因与群儿嬉堕水中几死，急援之出，良久乃苏。嗣是遂茫无所知，竟为耕夫终世。

　　○时令

　　历家谓闰月为天纵。朱郁仪闰三月，饮龙沙诗且极天纵娱，相将倾桂醑。

　　乙丑元旦前三日，放春为腊月之二十七日。自是日至正月八日，天无纤翳。次日阴晴相半。又次日之夜始雨。杜工部诗：“元日到人日，未有不阴时。”则此景盖少陵所未值也。余询之故老，亦咸谓一仅见云。

　　每岁三月十五六，俗相戒，为马和尚渡江、必有大风败舟。

　　○今文

　　顾端木璅论云：昔之文盛未极也，而甚难；今之文盛极矣，而反甚易，何以故？夫射不难稽天而难贯虱。御不难驰陆而难蚁封。昔之作者，微心静气，参对圣贤，以寻丝毫血脉之所在，而又外束于功令，不敢以奇想骇句入而跳诸格。当是时，虽有经才、绝学、绝识，冥然无所用，故其为道也难。今之作者，内倾膈臆，外穷法象，无端无崖，不首不尾，可子可史，可论策，可诗赋，可语录，可禅，可玄，可小说，人各因其性之所近，而纵谈其所自得，胆决而气悍，足蹈而手舞，内无传注束缚之患，而外无功令桎梏之忧，故其为道也？似难而实易，且不宁惟是。昔之读书者，自六经而外，多读《左传》、《国策》、《史记》、《汉书》、汉唐宋诸大家，及《通鉴纲目》、性理诸书，累年莫能究，而其用之于文也，澹澹然无用古之迹，故用力多而见功迟。今之读书者，止读《阴符》、《考工》、《山海经》、《越绝书》、《春秋繁露》、《关尹子》、《鹖冠子》、《太玄》、《易林》等书，卷帙不繁，而用之文文也。斑斑驳驳，奇奇怪怪，故用力少而见功速，此今昔文难易之故也。顾子真知言哉？顾名言正，昆山人。

　　子史谈事。在数千百年以前，而能使数千百年以后之人读之灿若指掌。今四子家言，童而习之，阅近日制举文，并其题亦茫然不可识矣。所谓青天白日，故兴妖雾，使对面不见者也。乃作者自谓子史而竞为之。观者亦误以为子史而竞收之。生心之害莫知所底。吾为兹惧也。

　　士人称明经殊不易，闽中颜孝廉以五经得隽，人艳称之。今细阅其所为二十三篇，风气遒上，不愧作者。虽间出奇师，而纪律自在，至各经艺一一细心合旨，多所发明，即专经家未或过斯，真一时经海也。若以徒己意解书，谬悠诡谲，夸多斗捷，宁不为颜君东家施乎？

　　●耳新卷七

　　○志怪

　　熊休甫所居前有二池，万历戊午夏间，日正中，忽有物沉香色，圆滚如球，从树杪乘风跃起，堕前池中。池水为沸。少顷，复跃起，堕于近池。视前池沸声更噪。其堕处翻涛如雪，池水顿黄。久之奋跃，从门旁东角冲举而去，不知所向。

　　大内有一琴，欲为其某操，书拈梁上，风飒然至，则琴自响，声中律吕。

　　邑济下徐姓，鸭产一卵，有状元二字。逾时状字消没，元字甚分明。徐亲友咸见之。

　　己巳冬，所知徐姓家方作炊，忽有豕奔入灶内。寻以额颠起铁锅，从锅顶出。灶门狭而豕甚大，又出入烈焰中，毛都无焦烂。或以为非祥兆，其家亦竟安然无事。

　　永丰县清湖徐廿九家彘产四豚。初生一豕，次生亦豕，其三产一物。耳目手足居然作人形，最后复生一豕。其家惊怪，不敢育，遂溺之。又郡西隅某氏彘产豚，一头八足四耳二尾，其家因投之涧中。人咸见之。此俱庚午二月间事。

　　甲子冬梧叶街，有人瓜圃产一瓜，其形特异，眉目口耳毕具，宛若弥猴状。时复唧唧作声。怪而剖之，有蛇自孔中逸出。其人因以瓜悬市上，戒人勿食。

　　戴文六者，家居邑之土江。忽一日衣什等物皆不见，遍觅得之墙外所畜鸡鸭，尽置于厕。戴父子二人辄收辄出，数日不宁。其儿妇年十四五，见搬衣物者乃一犬也。其犬能言，自称犬将军，为索酒食。他人皆未见，唯妇见之。来食时不见其形，但所设之食立尽。间索不与，则以爪击门，妇辄死。再四哀求始苏。一日，犬言我有公公至尔家，可备酒肴。更深果有三人来。长仅二尺余，冠幞。其中者衣黄，左右衣红，俱坐于上。犬下拜。忽变作一小黑人，侍坐。三人怒，共以鞭击之，令往门外草堆食之，肴亦立尽。其妇翁闻此事，往婿家大怒骂，犬避灶下。妇翁击之走。遂挈女妇宿他所，自是戴安静者。逾月，一日，妇翁诣戴议逆女回己家，忽其家衣物四散在外，亦如戴前事。妇复见犬来，詈己曰：“尔如何避我来此？我今暗随尔翁来，尔复能避否？”父不得已，送女还婿家，犬亦相随。戴为具酒食如前。又一日，犬言我公公往太华进香，尔举家须斋戒。戴从之。妇见犬挑行李，三人乘马而去。午后犬复回。问之，言担重路远，我不愿去，将行李抛在钟灵桥上。忽闻马铃声，三人怒走而入。问犬何在，将鞭重击之，提其耳而去。三日后犬又归，言不耐持斋，特先逃还，须酒肉充腹。戴强与之。七日后，三人归，怪戴不斋，致己途中辛苦，将门击而妇死，举家哀求。云：是犬将军独自贪口，吾举家实未破戒，今犬将军在，可面质也。倾之，妇醒云。三人将犬鞭死而去。越数日，三人更来。曰：“我今新买一仆携至尔家。”妇视之，见一大雄鸡。鸡亦能言，自称我鸡将军，不比前犬将军贪于口腹，又懒惰也。戴父子出耕，妇往钅盍，又见有三人来，衣冠同前三人，而貌殊不似。自云：“我是尔本家三神。曩三人是客居者，今可备酒食请我。”戴怒曰：“既是我家三神，我世代供奉无缺，宜护祐我，如何反使邪神来扰不休？我今家计日乏，那得再有酒食供献？”三人曰：“尔请我后，我须令他去。”戴不许，三人以手击地，妇立死。戴父子哀求乃苏。因更为具酒食，安奉于有之黄荆树下。忽一日，前三人复来。戴令妇向黄荆树下请三神，三神随出。戴责神曰：“前日神许令彼去，何无信也？”三神曰：“此三位非他，乃尔亲家家神。尔亲家迁居未与偕去故寄居于此。今尔可将白米一斗，灯一盏，伞三柄，备船一只，我同尔儿妇送渠去，渠以后但偶一来耳。”戴如其言，将舟送下。妇果见前舱置灯、米处有六神对坐到已家，令其父亦如言安之。三神随舟而回，昼夜常出与妇言事，索饮食不休。前三人亦时来扰，戴终苦之。令子赴诉龙虎山真人，真人与铁符镇之，自后亦时一来，但不敢入中堂置符处。久之始绝。

　　○说鬼

　　南州上蓝寺西樟树下有古居而多祟。丁卯岁，一文学读书其中。有狐为好女惑其从游一人死焉。又谭进士昌应未达时独居此，白日为三鬼所捽。一鬼谓其贵人，始得免。

　　新安万安街有妇孕将诞。忽死去殓之，停柩野外。妇于柩内生一子，魂常往来城市买饼啖之。后好事者踪迹至其处，闻柩内有儿啼声，以告其家。启棺视之，则儿俨然生也。抱归育之，长而大富。人称为鬼生朝奉。

　　有张老夜于乡村归，忽有童子挑灯前来言，曰：“特相接长者。”张疑之。以手紧持其臂而行，将至有人烟处，灯忽灭，童子不见。视手中所紧持者一败帚耳。

　　芗溪陆茂才，读书郡北天津桥。一夕因暑热不能寐，散步桥上乘凉。忽闻桥下有二人相语，曰：“明日水南张氏，使家僮送礼至横山，过此必浴。浴时俾溺死于此水以代，庶我辈可超生矣。”陆闻疑惑不定。次早往桥上候之，果见有仆携盒至。陆具为述前事，令勿于此浴。仆诺而去。是夕，陆复往桥上，更闻桥下有人泣曰：“我辈守此三载，今得一代者，又被陆秀才救去，良苦！”其一人曰：“张氏仆本不应死，渠曾于三十九都某处建一七星桥，其功德可折此灾。”语已寻寂然。明日仆回至陆馆，陆问曰：“汝曾於某处建七星桥否？”仆曰：“初无此事。”陆再四问之，乃曰：“只主人庄前有一田坑，阔二尺余，人不能过。尔时小人曾以旧仓板布之耳，然不解七星何以得名。”他日仆往覆板视之，见其上有虫啮七孔方悟。

　　○奸恣

　　附魏阉者有虎彪之目，号十孩儿。五虎：崔呈秀、吴淳夫、倪文焕、田吉、李夔龙俱文臣。五彪：田尔耕、许显纯、崔应元、杨寰、孙云鹤俱武弁。

　　逆魏恃宠，一日走马于御前，蓦地加鞭，腾空飞过。上为之震恐，亲挽玉弓射杀其马。逆魏恬不畏罪请死，犹作傲色。退而有怨言，朝夕提防，介介不释。

　　魏忠贤广置缉事之人，密布天下。丁卯余邑有徐生者，偶过渡。逢一京师人同舟。生问曰：“魏监荼毒朝绅，今复何似？”其人怒曰：“魏尚公举朝奉为天生圣人，汝一小书生敢妄诋毁，何胆大如斗也？”肘南昌书肆中，有一生阅三朝要典，偶发不平之慨。忽一人攘臂直前，欲挟以见杨抚院。众为解劝，俾生与多金始获免。

　　○丑媚

　　天启年间，凡一切奏章不敢斥魏忠贤姓名，而称厂臣。稽古迄今，对君之言，从无此体也。

　　魏忠贤擅窃威福，建祠几遍天下。祠极壮丽壮严。不但朱户雕梁，甚有用琉璃黄瓦，几同宫殿。不但朝衣朝冠，甚耳垂旒金像，几埒帝王。至迎像行九拜礼，称呼用九千岁，或九千九百九十岁。北京一地至数祠敢与文庙并峙。南直至建于皇陵侧。有司乡绅一意媚珰，往往以贱值买人基地，甚至侵占旧祠，如周茂叔、程正叔、澹台灭明三先生祠堂，都被拆毁。一时天下如狂，廉耻节义扫地，至此已极也。

　　○灾变

　　相传万历甲戍冬，信河俱冻。舟人以竹篙削去冰河，路阔可丈余，舟从冰旁过，以次相望而行。又甲申夏月大水，舟可入城至十字街。

　　万历丁巳，应天城外有鼠数千，夜渡江去。鼠背上咸有肉斗方形，盛稻梁之属，行水上如履平地。

　　乙丑四月七日有星昼见。七月二十七日，昧旦有星入钩月中，为月所掩。须臾，出月上。晦日复有一星昼见，与日并朗，时人咸耳目焉。

　　熹宗时，徐州有太山神姥庙。一日，神姥口中出火，延毁城楼、学宫诸屋，遂导白莲倡乱。

　　天启七年，大同宣府某县地震。数日城崩，涌出黑鬼，不计其数。人扣之，身坚如铁，四散作祟。县官延僧诵经禳之，得解。祟散，不知其处。

　　戊辰七月，浙江海啸，烟没民居田产，流尸积血，腥蔽江河。钱塘、仁和、海宁、山阴、会稽、萧山等县俱被其患。又是月二十一日，杭州城大风，吹到石牌坊十三处。

　　○孽召

　　怀宁阮岳秀与太平寺僧孤云贷二十金，岁暮备母，钱遣家僮四儿归之。四儿匿金不与，已复窃主人重资出亡。后岳秀偶过孤云，语询及向所还金，已为乌有，彼此笑曰：“若非相信，几为不白矣！”岳秀更曰：“彼报自有时耳。”阅一年，闻四儿投前山县三祖寺中。三祖寺与太平寺仅隔一江。一日岳秀与孤云闲话间，同见四儿来寺，竞入马厩。觅之不见，但厩中马生一驹，共异之。岳秀曰：“此四儿偿师债也。”后驹大鬻之，果得价二十金。

　　前山县人王七，负人十三金。其人卒，妻屡索不还，遂讼之县。王七匿不出，县尹捐俸三金给其妇，谓曰：“彼既逃不必追，自应作来生报也。”其妇得金归，市一母彘，畜数月，彘生十三豚，身全黑。每一豚额生白毛，文为王七二字。

　　魏忠贤缢死阜城店，当时暂行埋掩。后三月发冢凌迟，身尸未化，及临形似犹有微息鲜血迸流，此若留以待天刑。然时李朝钦亦同缢死，发尸惟骸骨一堆而已。

　　鲁祝荣行廿二，以射鸟为生。临终见百鸟来啄之。此弋阳乙卯年事。

　　猎户吴贤良，每获一鹿即杀之，以口饫其血。忽一日无病昏去，频呼曰：“群鹿斗我。”举家咸闻其攫索声，遂死。

　　友人朱道征为余言，其先大父佐政嘉兴时，有陆榆子方七岁，手佩两触为人诱至陆家园，压之石下以死。官百访不能得，随嘱之神。逾数月，忽一人取白鱼压死会龙桥下。其妻闻变，讶曰：“谋人以石，自毙以石，报应何不爽乎”乃始知为谋杀陆榆子者，谁谓天道之远也！

　　●耳新卷八

　　○物表

　　李子田太史，曾于秋冬之交见黄莺就水次，以泥自裹，旋蛰水底。明年春，又自浮出，剖泥飞去，始解出自幽谷之义。某王孙亦见春鸟投泥中，又飞就日，如此数次，泥渐原，飞渐低，乃沉水。

　　酃县于甲子七月间，夜半忽有响如山裂，有一大鸟从东南方飞往西北去，身具五彩，作火焰光。或云当是天蓬鸟。时县尹与学博士咸见之，因斋戒祈祷七昼夜。

　　月令孟春第五候鸣雁来，注谓南自彭蠡来朔漠。今大统历依淮南吕览作候雁北，孟春五候实雨水后十日也。一友为余言：“曾于春分后过彭蠡，见雁群甚繁，不减秋冬时，甚讶之。”士人言此物，饮清明水方去。

　　有鸟长尾而五色，略如锦鸡而小，每于盛夏菱叶冒水时，因丛叶之凹，伏卵出雏。人谓之菱雏。

　　雁燕去来相背，雌雄之情亦异。雁失偶终不配，燕则旋配。客有言其家梁上燕，已出雏矣，俄失其雄，独飞一二日即有数雄来。一雄得配，余乃去。雌遽啄前雏，或衔蒺藜饲之，雏死复乳。雄失雌，想亦应尔？其毒如此。

　　崇祯戊辰冬，有熊入郡城，众逐之。熊从西门出走，入夏公厂，众相与围之。熊惶遽奔高梁上，众持长枪刺之。熊以手格枪，枪为立断。乃竞射之，矢每发熊即接去，竟不能中。围至三日，熊馁力乏，而始为众所毙。是年又有鹿入郡城北。

　　○兆先

　　费文孙生时，锦鸡绕屋，蚤岁遂擅文名。

　　万历癸卯元旦日，南安张孝廉家忽空中飞一铁铳，破屋而下，秤之重四十二斤。举家惊惧，咸谓凶兆。是年应乡举，中四十二名。

　　章给谏允儒，尝令家市鱼。获一鲤，厥状殊常。剖之，中有物蜒蜿似龙状。章令人送之章江，是秋遂捷。

　　刘昭孙大将军綎之养子也。死难之夕，其家户扉镮俱作声。明晨启箱箧，见平日所衣白袷子忽变鲜红色，家人咸知为不祥。未一月，讣音至。又有胡百户亦与难。其子忽梦父归，携妾某氏，闲步阶前，翼日为其人诞辰，某氏荐其夫，一恸而绝。时人异之。

　　○命相

　　萧鸣凤素善星数，以比部郎罢归。道遇张永嘉璁。张使为己推造。忽长叹曰：“是安可凭，我今不复言命矣。”张问故。萧曰：“据子之造，八年后当大拜，今尚作一孝廉，那得骤至此。且如我命，宜二品。今一比部郎罢。宁复望起耶。”因相叹别去。后及八年，张果以议礼入相。因忆萧言为起用，仕至方伯。

　　山阴张太史元汴，生而玮异。左手从背后插上，可捉右耳。右手亦如之。识者知公为非常人。隆庆辛未，越中卧龙山，忽自鸣，声闻数里。已而公廷试第一。

　　铅山友人李倩玉国球，与余门人玉山毛诗，年月日时皆同。而李以辛酉发解，毛至癸亥。始入饩于庠。李中戊辰进士，授庶吉士。寻卒于官。无子。毛多子而且令，至今犹在诸生中。又鹅湖在中上人，与浙江徐进士在中。年月日时亦皆同，又皆名在中。而一为高僧，一为名进士。此四人八字者，星家将安推算耶？

　　徐元锄田得千金，畏为人知，每入市，状逡巡畏缩。忽市中一相者于稠人中望见元，出而揖之曰：“吾视尔气色，目下当有千金之获，果否？”元密求其低语。相者曰：“此尔命也，毋畏。”遂去。

　　南州有道人洛云霄，汝川人也。日游诸王之门，两耳甚长而能动。每动则上下左右，听其自便。诸王孙以次斋供之。

　　○艺术

　　严分宜朝退，忽暴疾，家人救不苏。京师名医延请略遍，而服药都不少效。举家皇皇，且欲议后事。有彭孔者善医而甚无名，闻而自荐。入视，修一剂。谓分宜夫人曰：“饮此当呕出多痰，痰去，至夜半方醒。明晨可全无事。若吾来迟，即无济矣。”诸医咸目笑之。煎服，有顷，果呕痰数升，再复唾去。至三更，忽能言，次日遂愈。彭孔由是知名。太为分宜用事。

　　欧阳文学开泰宜黄人。倜傥负奇，兼精岐黄之术。天启丙寅，值乡中痢疾大作，君制药令人遍施，所全活者以数百计。余丁卯秋临场忽病齿，痛不可忍。君与余素昧平生，客为谈及，即冒暑不远数里过视。亲为修药，凡往返者数次，余服之，寻愈。此真所谓倾盖如故者也。君为余言：“其家藏医痢疾方，为异僧特授，百试百效。”但秘不肯传人。

　　熊潮善戏术，凡梨园子弟至其地，必先礼谒，始多获利市。不则，登场时潮以手指之去，虽善歌者哑然失声。明日来谢过，再四恳求。潮笑云：“偶然耳，曲在若口，他人安能使缄耶？”歌者声即如故。潮或过酒家，值新酿出必请伊先尝，始得速售。不则酒辄改味，或竟日无人沽。酒家来谢过，味即复旧，沽者忽填门。其后潮即乏嗣。

　　○宝遗

　　岁甲子九月初四日，河南临漳县乡民邢一泰于务本庄东去磁州八里，漳河西畔耕地，忽平地风大起，旋转半晌，随见河岸滩塌，声震如雷，祥光旋绕，直腾而上，闪出黄白色物一块，大如斗，视有篆文。县尹何可及拭之，见其晶洁异常，光灿陆离，龙纽斗形，方各四寸，厚三寸余，重一百一十两。随审视其篆文，曰：“受命于天既寿永昌。夫河清凤出而复玉玺自献。”数年之间。祯符迭见，此真保定孔固于万斯年之祥也。

　　万历间，贵溪乡民锄田畔，见古墙脚，掘之，得一石，色泽可爱。取归为童子玩具。每至日午，铿然有声。夜子复如是。怪之，置神龛上。一日，有所亲叶文学新者，过而索观，怪其声，因击碎之。见其中机巧悉备。有字云：“碎叶新手。”识者曰：“此诸葛武侯所制定更石也。”

　　费文孙家藏苏长公墨竹，老干突兀，枝叶离披，偃仰屈伸，曲尽其妙。卷末一诗云：“黄陵庙前春雨足，湖皋烟树锦模糊。恸天大叹苦无语，二女祠中叫鹧鸪。”作者姓字。朦胧莫辨，而书法委蛇有姿态，要亦宋元间名笔也。

　　大理府凌家有点苍石屏，高一丈五尺，阔丈许，上有三顾图，生成如画。又有犀牛望月屏二屏。沐府以重价购之，不得。

　　陈眉公家园有大石，是松树所化，而半又带松皮。

　　京中天宁寺有一磬，是汉明帝时物。每诵一经，书其经名拈于上，则声自鸣。经完乃止。

　　武林一妇人游西湖，遂穷其胜，归忽有孕，弥月产一球。其家怪之，悬之檐前。适有安南国人经遇，见而留连不去，厚价鬻之。随以刀剖作数片，视之皆西湖景也。此隆庆年间事。

　　番僧利玛窦有千里镜，能烛见千里之外，如在目前。以眡天上星体，皆极天。以视月，其大不可纪。以眡天河，则众星簇聚，不复如常时所见。又能照数百步蝇头字，朗朗可诵。玛窦死，其徒某道人挟以游南州，好事者皆得见之。

　　山东有小民，家门前置一枯杨树根，有夷使过，愿以百金售之。其人既受值。乃曰：“鬻则鬻汝去，但须为我道所以可宝之故耳。”夷使因略取树根置火，烟气成云，忽有白鸟飞集。盖此树为白鹤所栖，吸其精久故也。

　　邓太素刺史文明，南昌人。家藏一周时铜尺，视今尺可八寸许，古幽光黯，不复作铜气。其上镂有花纹绝细，周之尚文，一斑可见。又有刘青田所用罗经，制极精巧，稍缺少许。背有洪武元年青田刘基制。字亦隐隐于上，皆先朝法物也。余以丁卯秋过刺史宿云亭，因留饮，出二物以视。时同坐彭云征刘出子咸见焉。

　　粤中有老人业屦者，坐旁置一大石。一日有一收宝者见之，欲出厚值买去。其人不省所以，坚不与。自后因藏其石，已而悔之。阅数月，收宝者复至。乃出以观，遂连称可惜。其人问故，答曰：“此中有异马无价之宝，以子日对之业屦，有草以为养，故得活。今馁死其中矣。”其人不信，剖碎之，果有马死其中。

　　弋阳王孙幼晋家，多古法玩。有一经囊，体方，作深元色，略饰以金。其各处无缝可寻，内贮经咒，是唐时番僧所制。佩以渡海，可以镇风浪。

　　○人瑞

　　周仙者，四川富顺人，永乐时曾为光禄丞。以访道弃官。鬻贩红花于关中。至一旅店，入门，主人欣然进食，如有所储以待者，异之。已而，主人询曰：“君箧中得非红花乎？某县方缺，速往发售，可得利数倍也。”周如其言，以往。辙如券焉。比归，遂叩以道术。主人曰：“汝师某仙，今居某王府，汝往参。良不易得见，须七八日乃可。”然终当莫逆耳。至某王府，阍人果不为通。待至八日，某仙方与王奕，忽谓王曰：“外有蜀弟子周某来谒我，今祗候八日矣，烦王出迓以进。”王至门，果见其人，遂延以入。坐定，周有饥意，即异馔满前。夜寒思衣，即重裘在列。相与对坐，凡数日，皆不言不寝。一日忽欲告别。王问故，答曰：“某开府以我为妖人，有甲士数百围王宫，恐相累耳。”未几，果有甲士数百围王府。某仙方倚门而立，睨视嬉笑。距甲士仅尺许，近之不可得。追至一井边，遂跃入其中。复后周访道终南山，见一古井，忽一人自井中跃出，视之，即王府中所遇仙也。周因追随数年，遂得长生。自永乐至万历乙卯二百余岁矣。而周鹤发童颜，陡健飘举。士大夫多师事之，目为人瑞云。

　　饶侍郎母刘太夫人，年百岁而康健殊常。长子位，次子伸，俱官至侍郎。

　　按：耳新八卷，分类三十有四，陈言务去，入耳皆新，其命名亦卓尔不群矣。夫书之以耳名者，如王同轨耳谈。李中馥原李耳载，咸推说部上乘，人知珍秘，独兹编流传未广，惟日下旧闻续采书目中，曾一见之，庸耳未之闻也。余亟以授梓，俾人人快睹其新，勿至褎如充耳云。瓯山金忠淳识。
　
　　耳新
