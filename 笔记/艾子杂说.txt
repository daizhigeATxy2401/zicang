艾子杂说　　（旧题宋）苏轼 撰 

　　（四库全书 子部 杂家类 杂纂之属 说郛卷三十四下） 

　　○殇子 

　　艾子事齐王一日朝而有忧色宣王恠而问之对曰臣不幸稚子属疾欲谒告念王无与图事者所朝然心实系焉王曰盍早言乎寡人有良药稚子顿服其愈矣遂索以赐艾子拜受而归饮其子辰服而已卒他日艾子忧甚戚王问之故慽然曰卿丧子可伤赐卿黄金以助葬艾子曰殇子不足以受君赐然臣将有所求王曰何求曰只求前日小儿得效方 

　　○三物 

　　艾子行于海上见一物圆而褊且多足问居人曰此何物也曰蝤蛑也既又见一物圆褊多足问居人曰此何物也曰螃蠏也又于后得一物状貎皆若前所见而极小问居人曰此何物也曰彭越也艾子喟然叹曰何一蠏不如一蠏也 

　　○冷债 

　　艾子使于魏见安厘王王问曰齐大国也比年息兵何以为乐艾子曰敝邑之君好乐而羣臣亦多效伎安厘王曰何人有伎曰淳于髠之笼养孙膑之踢球东郭先生之吹竽皆足以奉王欢也安厘王曰好乐不无横赐奈侵国用何艾子曰近日却告得孟尝君处借得冯驩来索得几文冷债是以饶足也 

　　○献苜蓿 

　　齐地多寒春深求竽甲方立春有村老挈苜蓿一筐以与于艾子且曰此物初生未敢尝乃先以荐艾子喜曰烦汝致新然我享之后次及何人曰献公罢即刈以喂驴也 

　　○好饮 

　　艾子好饮少醒日门生相与谋曰此不可以谏止唯以险事怵之宜可诫一日大饮而哕门人宻抽彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三藏犹可活况有四耶 

　　○二媪 

　　艾子行出邯郸道上见二媪相与让路一曰媪几岁曰七十问者曰我今六十九然则明年当与尔同岁矣 

　　○钻火 

　　艾子一夕疾呼一人钻火久不至艾子呼促之门人曰夜暗索钻具不得谓先生曰可持烛来共索之矣艾子曰非我之门无是客也 

　　○舟师 

　　艾子见有人徒行自吕梁托舟人以趋彭门者持五十钱遗舟师师曰凡无赍而独载者人百钱汝尚少半汝当自此为我挽牵至彭门可折半直也 

　　○赶兔 

　　穰侯与纲寿接境魏冉将以广其封也乃伐纲寿而取之兵回而范睢代其相矣艾子闻而笑曰真所谓外头赶兔屋里失獐也 

　　○富贵 

　　艾子曰尧治天下久而耄勤呼许由以禅焉由入见之所居土阶三尺茅茨不剪采椽不斵虽逆旅之居无以过其陋命许由食则饭土■〈飠刑〉啜土器食麤粝羮藜藿虽厕监之养无以过其约食毕顾而言曰吾都天下之富享天下之贵久而厌矣今将举以授汝汝其享吾之奉也许由顾而笑曰似此富贵我未甚爱也 

　　○未了公事 

　　秦破赵于长平坑众四十万遂以兵围邯郸诸侯救兵列壁而不敢前邯郸垂亡平原君无以为策家居愁坐顾府吏而问曰相府有何未了公事吏未及对新垣衍在坐应声曰唯城外一火窃盗未获尔 

　　○好诘难 

　　营丘士性不通慧毎多事好折难而不中理一日造艾子问曰凡大车之下与槖驼之项多缀铃铎其故何也艾子曰车驼之为物甚大且多夜行忽狭路相逢则难于回避以藉鸣声相闻使预得回避尔营丘士曰佛塔之上亦设铃铎岂谓塔亦夜行而使相避耶艾子曰君不通事理乃至如此凡鸟鹊多托高以巢粪秽狼借故塔之有铃所以警鸟鹊也岂以车驼比耶营丘士曰鹰鹞之尾亦设小铃安有鸟鹊巢于鹰鹞之尾乎艾子大笑曰怪哉君之不通也夫鹰隼击物或入林中而绊足绦线偶为木之所绾则振羽之际铃声可寻而索也岂谓防鸟鹊之巢乎营丘士曰吾尝见挽郎秉铎而歌虽不究其理今乃知恐为木枝所绾而便于寻索也抑不知挽郎之足者用皮乎用线乎艾子愠而答曰挽郎乃死者之导也为死人生前好诘难故鼓铎以乐其尸耳 

　　○诵佛经 

　　艾子一日观人诵佛经者有曰呪咀诸毒药所欲害身者念彼观音力还着于本人艾子喟然叹曰佛仁也岂有免一人之难而害一人之命乎是亦去彼及此与夫不爱者何异也因谓其人曰今为汝体佛之意而改正之亦可乎曰呪咀诸毒药所欲害身者念彼观音力两家都没事 

　　○木履 

　　有人献木履于齐宣王者无刻斵之迹王曰此履岂非生乎艾子曰鞵楦乃其核也 

　　○虾■〈虫麻〉 

　　艾子浮于海夜泊岛峙中夜闻水下有人哭声复若人言遂听之其言曰昨日龙王有令一应水族有尾者斩吾鼍也故惧诛而哭汝虾■〈虫麻〉无尾何哭复闻有言曰吾今幸无尾但恐更理会科斗时事也 

　　○愚子 

　　齐有富人家累千金其二子甚愚其父又不教之一日艾子谓其父曰君之子虽美而不通世务他日曷能克其家父怒曰吾之子敏而且恃多能岂有不通世务耶艾子曰不须试之他但问君之子所食者米从何来若知之吾当妄言之罪父遂呼其子问之其子嘻然笑曰吾岂不知此也毎以布囊取来其父愀然而改容曰子之愚甚也彼米不是田中来艾子曰非其父不生其子 

　　○毛手鬼 

　　邹忌子说齐王齐王说之遂命为相居数月无善誉艾子见淳于髠问曰邹子为相之久无誉何也髠曰吾闻齐国有一毛手鬼凡为相必以手掴之其人遂忘生平忠直黙黙而已岂其是欤艾子曰君言过矣彼毛手只择有血性者掴之 

　　○肉智 

　　艾子之邻皆齐之鄙人也闻一人相谓曰吾与齐之公卿皆人而禀三才之灵者何彼有智而我无智一曰彼日食肉所以有智我平日食麄粝故少智也其问者曰吾适有粜粟钱数千姑与汝日食肉试之数日复又闻彼二人相谓曰吾自食肉后心识明达触事有智不徒有智又能穷理其一曰吾观人足面前出甚便若后出岂不为继来者所践其一曰吾亦见人鼻窍向下甚利若向上岂不为天雨注之乎二人相称其智艾子叹曰肉食者其智若此 

　　○好为诗 

　　艾子好为诗一日行齐魏间宿逆旅夜闻邻房人言曰一首也少间曰又一首也比晓六七首艾子意其必诗人清夜吟咏兼爱其敏思凌晨冠带候谒少顷一人出乃商贾也危羸若有疾者艾子深感之岂有是人而能诗乎抑又不可臆度遂问曰闻足下篇什甚多敢乞一览其人曰某负贩也安知诗为何物再三拒之艾子曰昨夜闻君房中自鸣曰一首也岂非诗乎其人笑曰一首之言君误矣昨日毎腹疾暴下夜黑寻纸不及因污其手疾势不止殆六七污手其言曰非诗也艾子有惭色 

　　○卖帽 

　　齐之士子相尚褁乌纱帽长其顶短其檐直其势以其纱相粘谓之虚粘竒帽设肆相接其一家自榜其门曰当铺毎顶只卖八百文以其廉人日拥门以是多愆期一日艾子方坐其肆见一士子与其肆主语吾先数日约要帽反失期五七日尚未得必是为他人皆卖九百文尔独卑于价以欺吾也呶呶久之艾子因曰秀才但勿喧只管将八百文钱与他须要九百底帽子 

　　○阎罗王 

　　齐宣王时人有死而生能言阴府间言乃云方在阴府时见阎罗王诘责一贵人曰汝何得罪之多也因问曰何人也曰鲁正卿季氏也其贵人再三不服曰无罪阎王曰某年齐人侵境汝只遣万人徃应之皆曰多寡不敌必无功岂徒无功必枉害人之命汝愎而不从是以齐兵众万人皆死又某年某日饥汝蔽君之聪明而不言遂不发廪因此死数万人又汝为人相职在燮理阴阳汝为政乖戾多致水旱之岁民被其害此皆汝之罪也其贵人叩头乃服王曰可付阿鼻狱乃有牛头人数辈执之而去艾子闻之太息不已门人问曰先生与季氏有旧耶何叹也艾子曰我非叹季氏也盖叹阎罗王也门人曰何谓也曰自此安得狱空耶 


