芥隐笔记 宋 龚颐正


　　
　　
　　钦定四库全书
　　
　　子部十
　　
　　芥隠笔记
　　
　　杂家类二
　　
　　杂考之属
　　
　　提要
　　
　　臣等谨案芥隠笔记一卷宋龚颐正撰颐正字养正处州遂昌人本名敦頥光宗受禅改今名为国史院检讨官其书名芥隠笔记者考韩元吉南涧甲乙稿中有题芥隠一诗为頥正而作盖其书室之名因以名其所著也頥正考证博洽具有根柢而舛谬处亦时有之如韩愈马上谁家白面郎诗误以为杜甫公羊传孔父义形于色误以为左传孔子语王昌龄梦中唤作梨花云诗误以为王建信乎考证之难然统合全编则精核者居多要不在沈括笔谈洪迈随笔之下未可以卷帙多少为甲乙也每条下多有注语其中班固宾戏一条与正文不相应王安石草堂懐古一条明注异同其王建一条注乃明驳之似非頥正所自注然出自谁手则不可考矣
　　
　　乾隆四十六年十月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　钦定四库全书
　　
　　芥隐笔记
　　
　　（宋）龚頥正 撰
　　
　　○八十一万岁
　　
　　李太白诗云拜龙颜献圣寿北斗戾南山摧天子九九八十一万岁岁岁长倾万寿杯余尝为圣节诗用八十一万岁事或问有所据否因举此且云道藏云笈七籖二帙混元圣纪云混元一始万刼至千百成百成亦八十一万年而有太初太初之时老君从虚空而下为太初之师又自太上生后复八十一万亿八十一万岁乃生一炁
　　
　　○祸双
　　
　　荆公金陵懐古诗逸乐安知与祸双双字最佳史龟筴传祸与福同刑与徳双圣人察之以知吉凶
　　
　　○掷火万里流铃八冲　四目
　　
　　杜牧之诗老翁四百牙爪利掷火万里精神高葢用天蓬呪苍舌緑齿四目老翁而今本误以目为百尔掷火万里亦用度人经掷火万里流铃八冲之语而东坡亦用之于芙蓉城诗云仙风锵然韵流铃也
　　
　　○东坡宸奎阁碑铭
　　
　　东坡宸奎阁碑铭巍巍仁皇体合自然神曜得道非有师传葢出八师经吾今自然神曜得道非有师也
　　
　　○蜂虿
　　
　　又蜂虿发于懐袖出晋书邹湛对晋文帝曰猛虎在山荷戈而出凡人能之蜂虿发于懐袖勇夫为之惊骇出于意外也（蜂虿二字东坡屡用之十余岁时老苏令作夏侯太初论有云人能搏猛虎不能无变色于蜂虿老苏爱此论年少时所作故不传东坡作颜乐亭记与黠鼠赋凡两用之）
　　
　　○杀之三宥之三
　　
　　东坡试刑赏忠厚之至论其间有云皋陶曰杀之三尧曰宥之三梅圣俞以问苏出何书答曰想当然耳此语苏葢宗曹孟徳问孔北海武王伐纣以妲己赐周公出何典答曰以今准古想当然耳一时猝应亦有据依（据东汉孔融传与操书称武王伐纣以妲己赐周公操不悟后问出何经典对曰以今度之想当然耳）
　　
　　○退之用字
　　
　　退之孔戣（音逵）志铭云孔世三十八吾见其孙白而长身据说文卄而集反二十并也■■速达反三十并也册先立反四十并也退之自谓识字故用之为四字铭今刋正书者改作三十八非是（案玉篇卄字如拾切二十并也■字先阖切三十也册先入切四十也广韵二十七合■字音趿二十八盍又收）
　　
　　○腾骧字
　　
　　老杜瘦马行此岂有意仍腾骧葢用史记邹衍此岂有意阿世茍合而已哉意最为竒（史记索隐邹衍执诡怪荧惑诸侯其见礼重武王以仁义伐纣伯夷饿不食周粟卫灵公问陈而孔子不答梁惠王谋欲攻赵孟轲称太王去邠此岂有意阿世俗茍合而已哉　出孟轲传）
　　
　　○黄石白猿
　　
　　杜牧之诗授图黄石老学剑白猿翁葢出庾信宇文盛墓志云授图黄石不无师表之心学剑白猿遂得风云之志
　　
　　○折绵冰酒
　　
　　山谷诗霜威能折绵风力欲冰酒葢用阮籍诗阳和微弱阴气竭海冻不流绵絮折呼吸不通寒冽冽庾肩吾诗劲气方凝海清威正折绵张说塞上绵应折江南草可结语也
　　
　　○退之诗（寄崔立之诗）
　　
　　欢华不满眼咎责塞两仪葢用前汉叙传福不盈眦旤（祸字）溢于世（文选载班固答宾戏朝为荣华夕而顦顇福不盈眦祸溢于世）
　　
　　○东坡泗州塔诗
　　
　　耕田欲雨刈欲晴去得顺风来者怨葢用刘梦得同蓻于陆其时在泽伊穜之喜乃稑之厄同舟于江其时在风沿者之吉泝者之凶意
　　
　　○杜子美诗
　　
　　东坡谓老杜窃比稷与卨葢求之于其诗舜举十六相身尊道何高秦时用商鞅法令如牛毛意特有所指余以为见此老容民畜众之度莫若水深鱼极乐林茂鸟知归又林茂鸟攸归水深鱼知聚重言之此其意有在
　　
　　○滕王阁序
　　
　　王勃滕王阁序落霞与孤鹜齐飞秋水共长天一色葢宗庾子山华林园马射赋序落花与芝葢齐飞杨栁共春旗一色
　　
　　○退之用丞辅字
　　
　　田氏先庙碑铭讫其外庸可作丞辅乃用吕氏春秋晋文公出已反国介子推不肯受赏为赋诗曰有龙于飞周徧天下五蛇从之为之丞辅龙反其乡得其处所四蛇从之得其露雨一蛇羞之槁死于中野而刋正者以丞为承其未知此欤（案晋世家文公得归赏从亡推亦不言禄禄亦不及推母曰与女偕隠至死不复见介子推从者怜之乃悬书宫门曰龙欲上天五蛇为辅）
　　
　　○陈琳书
　　
　　魏陈琳与曹洪书云萦带为垣高不可登折箸为械坚不可入葢宗路温舒画地为狱议不入刻木为吏期不对（太史公亦有画地为牢执不入削木为吏议不对之言出报任少卿书）
　　
　　○山谷用巴西字（懐半山老人诗）
　　
　　山谷诗啜羮不如放麑乐羊终愧巴西按说苑乐羊为魏将以攻中山其子在中山中山悬其子示乐羊乐羊不为衰志攻之愈急中山因烹子而遗之乐羊食之尽一杯中山见其诚也不忍与其战果下之遂为魏文侯开地文侯赏其功而疑其心孟孙猎得麑使秦西巴持归其母随而鸣秦西巴不忍纵而与之孟孙怒而逐秦西巴居一年召以为太子傅左右曰夫秦西巴有罪于君今以为太子傅何也孟孙曰夫以一麑而不忍又将能忍吾子乎山谷谓巴西可乎
　　
　　○退之越裳操（越裳在交趾之南）
　　
　　越裳操孰荒于门孰治于田四海既均越裳是臣诗定之方中灵雨既零命彼倌人星言夙驾说（税）于桑田颜师古急就章注古者田陈声相近汉童謡邪径贼良田谗口害善人桂树华不实黄雀巢其顚易林噬嗑之未济曰邪径贼田政恶伤民节之井曰宣髪龙身为王主田音
　　
　　○闵已赋辨寛字
　　
　　退之闵已赋独闵闵其曷已兮凭文章以自宣昔颜氏之庶几兮在隠约而平寛固哲人之细事兮夫子乃嗟叹其贤诗考盘考盘在涧硕人之寛独寐寤言永矢弗谖（寛音区权切裕也寛也谖光元切）
　　
　　○淮西碑辨谋字（莫胡切）
　　
　　帝为不闻与神为谋易林比之家人曰懿公浅愚不深受谋夬之干曰狼戾靡谋无言不殊节之比曰张陈嘉谋赞成复都又淮蔡为乱天子伐之诗死生契阔与子成说执子之手与子偕老于嗟阔兮不我活兮太玄断首决不决尔仇不阙乃后有钺成公绥天地赋断鳌足而续毁炼五色而补缺岂斯事之有征将言者之虚设何阴阳之难测伟二仪之奓阔（陟加切　案晋书文苑传六十二卷成公姓也绥名也字子安为天地赋中云断鳌足而续毁炼五石而补缺云云）
　　
　　○辨古人用牙字（吪胡切）
　　
　　毛颕传今日之获不角不牙衣褐之徒诗祈父予王之爪牙胡转予于恤靡所止居易林讼之鼎虎聚磨牙以待?猪太玄首夷其牙或饫之徒豨毅其牙发以张弧急就章款冬贝母姜狼牙亭歴桔梗龟骨枯扬雄豫州箴陪臣执命不虑不图王室陵迟丧其爪牙（叱胡切齿也）
　　
　　○古人用山字（所旃切）
　　
　　退之谢自然诗童騃无所识但闻有神仙轻生学其术乃在金泉山诗斯干秩秩斯干幽幽南山古诗藁砧今何在山上复有山何当大刀头破镜飞上天楚词招魂高堂邃宇槛层轩层台累榭临高山网户珠缀刻方连扬雄解嘲蔺先生收功于章台四皓采荣于南山公孙创业于金马骠骑发迹于祁连史记龟筴传河虽神贤不如昆仑之山汉书卫霍叙传饮马翰海封狼居山西规大河列郡祁连山所?切说文山宣也祁连山名谓置郡至此
　　
　　○辨口字（孔五切）
　　
　　元和圣徳诗疆外之险莫过蜀土韦皋去镇刘辟守后血人于牙不肯吐口诗正月不自我先不自我后好言自口莠言自口忧心愈愈是以有侮正考父（昭七年）鼎铭一命而偻再命而伛三命而俯循墙而走亦莫余敢侮饘于是粥于是以餬余口汉沟洫志白渠之歌田于何所池阳谷口郑国在前白渠起后举插为云决渠为雨泾水一石其泥数斗且溉且粪长我禾黍衣食京师亿万之口上林赋出乎椒邱之阙行乎州淤之浦径乎桂林之中过乎泱莾之壄汨乎混流顺阿而下赴隘陜之口西京赋鄙生生乎三百之外传闻于未闻之口曾髣髴其若梦未一隅之能覩
　　
　　○辨厚字（很口切）
　　
　　又孩养无告仁滂施厚皇帝神圣通达先古诗巧言蛇蛇硕言出自口矣巧言如簧颜之厚矣易林頥之节曰文王四乳仁爱笃厚枚叔七发（即枚乘作七发以谏梁孝王）贵人之子必宫居而闺处饮食则温淳甘膬（昌芮切）脭（呈）脓肥厚
　　
　　○辨亩字音（莫补切）
　　
　　各安厥位训厥甿畮（周礼亩字）正月元日初见宗祖诗南山蓺麻如之何衡从其亩取妻如之何必告父母易林归妹之坤曰喘牛伤暑弗能成畆班固西都赋士食旧徳之名氏农服先畴之畎亩商修族世之所鬻工用高曾之规矩
　　
　　○辨垢厚字
　　
　　帝车回来日正当午御丹凤门大赦天下涤濯刬磢（初两切）磨灭瑕垢续功臣嗣拔贤任耉孩养无告仁滂施厚皇帝神圣通达先古下与厚（皆下五切）垢与耉（皆果羽切）诗南山冇台南山有枸（俱甫切）有楰（勇主切）耉为（果羽切）崔骃慰志赋辟四门以博延兮彼幽牧之我举分画定而计决兮岂云贲乎鄙耉陆机愍懐太子文当究遐徳登兹黄耉缉熈有晋克壮常宇
　　
　　○辨写字音（赏羽切）
　　
　　末乃取辟骇汗如写挥刀纷纭争切脍脯诗蓼萧零露湑兮我心写兮是以有誉处兮写（赏羽切）谚云书三写鱼成鲁帝成虎
　　
　　○辨闲字音（居贤切）
　　
　　退之诗孟东野失子诗彼于女何有乃令蕃且延此独何罪辜生死旬日闲诗还十亩之闲兮桑者闲闲兮行与子还兮汉李广传自以大黄射其裨将服注曰黄肩弩也晋灼曰黄肩即黄闲也上林赋赤瑕驳荦杂插其间鼌采琬琰和氏出焉班固西都赋裛以藻绣络以编连（亦作纶）随侯明月错落其闲曹植瑟瑟歌东西经七陌南北越九阡卒遇回风起吹我入云间
　　
　　○辨渴字音（巨列切）
　　
　　送文畅师下开迷惑胸庨（哮）豁（呼括切）斸株橜（屈）僧时不听莹若饮水救渴列子黄帝之所听莹也诗君子于役日之夕矣牛羊下括（古活切）君子于役茍无饥渴（巨列切）易豫之贲曰泉闭泽竭黄庭经时念太仓不饥渴役使六丁神女谒
　　
　　○辨乖字音（公回切）
　　
　　猛虎行自矜无当对气性纵以乖朝怒杀其子暮还食其妃六月蓼萧废则恩泽乖矣湛露废则万国离矣汉苏武诗胡马失其羣思心常依依何况双飞龙羽翼临当乖汉律厯叙传官失学微六家分乖一彼一此庶研其几崔骃达旨淳朴散离人物错乖高辛攸降厥趣各违王逸九思分纷载矩兮高将咨询兮皇羲道何皋兮周流路变易兮时乖（乖睽也）
　　
　　○辨稼字音（古护切）
　　
　　送李愿归盘谷序盘之中维子之宫盘之土维子之稼诗七月九月筑场圃十月纳禾稼易林丰之未济曰沾洽时澍生我禾稼小过之大畜雨溢过度伤害禾稼圃（音溥故切）稼（古护切）
　　
　　○辨角字（音庐谷切）
　　
　　赠唐衢虎有爪兮牛有角虎可搏兮牛可触诗麟之趾麟之角振振公族汉律厯志角触也物触地而出戴芒角也义曰角（于斛切）东方朔传曰臣以为龙又无角谓之为蛇又有足仲长统腾蛇弃鳞神龙丧角至人能变达士拔俗郭璞共工赞共工赫怒不周是触地亏巽维天缺干角（角音禄见资暇集鲁直画牧牛图野次小峥嵘幽篁相依緑阿童三尺棰御此老觳觫石吾甚爱之勿遣牛砺角牛砺角尚可牛鬬残我竹寄裴仲谟诗念公笃行李野饭中道宿惊沙卷旍旗乌尾讹城角）
　　
　　○辨蛇字音（唐河切）
　　
　　东方朔诗方朔闻不喜褫身络蛟蛇瞻相北斗柄两手自相挼诗羔羊素丝五紽委蛇委蛇易林长尾委蛇画地成河扬雄反离骚既亡鸾车之幽蔼兮驾八龙之委蛇临江濒而掩涕兮何有九招与九歌张衡西京赋感河冯懐湘娥惊蝄蜽（皆水神）惮蛟蛇郭璞流沙赞经带西极颓溏委蛇注于黒水永溺余波
　　
　　○辨降字音（乎攻切）
　　
　　刘统军碑琳后来降公不有功诗草虫忧心忡忡我心则降孟子曰洚水者洪水也楚辞四用降韵徐邈（皆乎攻切）扬雄河东赋雪■〈雨上飞下〉■〈雨上飞下〉而来迎兮泽渗漓而下降郁萧条其幽蔼兮滃（乌孔切）泛沛以丰隆马融笛赋无相夺伦以宣八风律吕既和哀声五降阮籍寄懐诗阳精蔽不见阴光代为雄亭亭在须臾厌厌将复降
　　
　　○辨售字音（时周切）
　　
　　送刘师服诗赍财入市卖贵者常难售岂不久憔悴为功忌中休诗谷风贾用不售乐府垄头水歌将顿楼兰■〈桼阝〉就解月支裘勿令如李牧功多信不售贾物出手也
　　
　　○正■〈〈歹又〉上食下〉字音（须伦切）餐（千安切）
　　
　　祭嫂郑夫人文念寒而衣念饥而■〈〈歹又〉上食下〉（音孙）疾疹水火无灾及身诗伐檀彼君子兮不素餐兮宋玉九辨窃慕诗人之遗风愿托乎素餐蹇充诎而无端兮汨莽莽而无垠易林谦之坎曰悬鹑素餐餐非其任失亡远民实劳我心餐餔也
　　
　　○哀字音（于希切）
　　
　　祭周氏侄女文今当长归与一世违凡汝亲戚孰能不哀诗采薇我心伤悲莫知我哀说文从口衣声尔雅哀哀懐报徳也裴瑜音衣国语各娶其所有以待所归兮猗兮违兮心之哀兮宋玉九辨觌杪秋之遥夜兮心憭悷而有哀春秋逴逴而日高兮然惆怅而自悲刘向九叹欲迁志而改操兮心帉结而未离外仿偟而游览兮内恻隠以含哀张衡南都赋布緑叶之萋萋敷华蘂之蓑蓑玄云合而重阴谷风起而增哀
　　
　　○壹似字
　　
　　退之圣徳诗壹似尧禹壹似葢用礼记夫子之言（檀弓孔子过泰山侧有妇人哭于墓者而哀夫子使子路问之曰子之哭也壹似重有忧者）
　　
　　○用泐字
　　
　　荆公常夷甫志文石可泐也用考工记石有时以泐郑司农注读为再扐而后挂之扐谓石解散也
　　
　　○荆公押而字
　　
　　荆公在欧公坐分韵送裴如晦知呉江以黯然消魂唯别而已分韵时客与公八人荆公子美圣俞平甫老苏姚子张焦伯强也时老苏得而字押谈诗究乎而荆公乃又作而字二诗■鲸抗波涛风作鳞之而葢用周礼考工记梓人深其爪出其目作其鳞之而（注之而颊■〈乞页〉也）又云春风垂虹亭一杯湖上持傲兀何宾客两忘我与而最为工君子不欲多上人王苏之憾未必不稔于此也
　　
　　○正老杜自平诗
　　
　　杜诗自平宫中吕太一按唐史有两吕宦官吕太一为广南市舶使反（注吕太一代宗时为广南市舶使逐刺史张休而反东坡云自平中吕太一世莫晓其义妄者以为唐有自平宫偶读元宗实録有宫中吕太一叛于广南故下有南海收珠之句）故下云收兵南海千余日复何疑而说诗者纷纷不可晓至谓唐有自平宫开元中书舍人吕太一与张嘉正号四俊者又吕寜为太一宫使尤谬
　　
　　○作诗下字来歴
　　
　　史记秦虎狼之国也唐史太宗龙凤之姿而子美昭陵诗云谶归龙凤质威定虎狼都各易一字最为妙处洪氏辨证谓急急能鸣鴈轻轻不下鸥能鸣用庄子不下用列子语于此见其用出处下字之法（庄子外篇庄子舍于故人之家故人喜杀鴈而烹之竖子请曰一能鸣其一不能鸣请奚杀主人曰杀不能鸣者　列子黄帝篇海上之人有好沤鸟者每从沤鸟游其父曰吾闻沤鸟皆从汝游汝取来吾玩之明日之海上沤鸟舞而不下）
　　
　　○杜诗古今本不同
　　
　　王仲言自宣城归得杜甫诗三帙有南唐澄心堂纸有建邺文房印沈思远印及勅赐印笔法精妙殆能书者试考一二诗多与今本不同如忆李白诗白也诗无数飘然意不羣清新庾开府豪迈鲍参军渭北春天树江东日暮云何时一樽酒重与话斯文九日诗乃云今朝醉里为君欢笑倩傍人为正冠及再把茱茰仔细看又芹泥随燕觜蘂粉上蜂须宫草霏霏随委佩云近蓬莱常五色酒醒思汗簟已近苦寒夜长贫怪妇愁雨映行宫辱赠诗骑马谁家白面郎不通姓字麄疎甚忍待江山丽之类不可槩举也
　　
　　○荆公用麦气字
　　
　　荆公晴日晚风生麦气麦气葢用何逊新林分别诗麦气始清和
　　
　　○老杜秦城字
　　
　　三辅黄图长安故城城南为南斗形城北为北斗形故号斗城何逊咸阳诗云城斗疑连汉老杜秦城近斗杓秦城北斗边北斗故临秦而秦中诗春城依北斗郢树发南枝乃秦城耳刘梦得望赋亦云城依斗兮阑干春亦无义亦不可对郢树也
　　
　　○乐天诗
　　
　　醉翁迂叟东坡之名皆出于白乐天诗云
　　
　　○荆公用归字
　　
　　荆公诗緑搅寒芜出红争暖树归妙甚归字葢用老杜红入桃花嫰青归柳叶新李白寒雪梅中尽春风柳上归意唐老杜花远重重树云轻处处山可作画本
　　
　　○老杜用受字进字逗字
　　
　　老杜受字进字逗字最用工夫吹面受和风修竹不受暑飞燕受风斜野航恰受两三人树湿风凉进山谷进风凉残生逗江汉远逗锦江波阴铿诗有行舟逗远树
　　
　　○作诗祖述有自
　　
　　谢灵运有云中辨烟树天际识归舟王僧孺有岸际树难辨云中鸟易识梁元帝有远村云里出遥船天际归阴铿诗有天际晚帆孤天边看远树大江静犹浪老杜所以有江流静犹涌云中辨烟树铿有薄云岩际出初月波中上杜诗薄云岩际宿孤月浪中翻铿有中川闻棹讴杜有中流闻棹讴铿有花逐下山风杜有云逐度溪风祖述有自青出于蓝也
　　
　　○作诗得意句
　　
　　陈去非尝语先君云吾平生得意十字云开门知有雨老树半身湿先君故效之作感兴诗云夜半微雨湿凌晨春草长谓頥正云吾十字似有味后读河岳英灵集阎访诗荒庭人何许老树半空腹殷璠谓皎然可佳殆亦有所祖云
　　
　　○唐朝酒价（眞庙问左右唐朝酒价众莫能对丁晋公以三百青铜钱对）
　　
　　丁晋公对眞庙唐酒价以三百亦出于一时耳若李白金樽清酒斗十千白乐天共把十千酤一斗又软美仇家酒十千方得斗又十千一斗犹賖饮何况官供不着钱又崔辅国与酤一斗酒恰用十千钱（曹子建乐府归来宴平乐美酒斗十千十千恐未必酒价言酒美而价贵耳）
　　
　　○八十为八秩
　　
　　礼年八十日有秩故以八十为八秩人道家流用此语白乐天屡用之自注行开第八秩可谓尽天年（时俗谓七十以上为开第八秩）又云已开第七秩屈指几多人
　　
　　○蒲（仄声）桃　琵（仄声）琶　调（仄声）笑　司（仄声）马
　　
　　乐天诗羌管吹杨柳燕姬酌蒲桃（蒲桃太原酒名）银含凿落盏金屑琵琶槽秦再思记异録温州朱史君有一妓善胡琴忽亡念之追悼诗云魂飞寥廓魄归烟只住人间　十八年昨日施僧裙带上断肠犹系琵琶弦琵字亦从仄声（晋书阮咸传唐元行冲传琵琶字并无音唐书音训外戚传调笑音调）打嫌调笑易饮讶卷波迟（调笑抛打曲名卷白波酒令）烛泪连盘罍蒲桃又对东溪野枇杷上林赋枇杷蒲桃皆无音四十着绯军司马男儿官职未蹉跎一为州司马三见岁重阳武元衡亦有唯有白须张司马不言名利尚相从
　　
　　○乐天用渊明诗（渊明有责子诗虽有五男儿总不好纸笔渊明岂特有女或者谓此诗作于未得子之前容有是理）
　　
　　渊明诗弱女虽非男慰情良胜无故乐天云衰病四十身娇痴三岁女非男犹胜无慰情时一抚
　　
　　○东坡徳星句
　　
　　东坡诗斯人乃徳星遣出虚危间用乐天徳星降人福时雨助岁功福似岁星移望如时雨至意
　　
　　○东坡用乐天诗格
　　
　　乐天诗去岁暮春上已共泛洛水中流今岁暮春上已独立香山下头东坡用之为海外上元诗东坡惠州上元夜诗（前年侍玉辇端门万枝灯云云今年江海上云房寄山僧）
　　
　　○乐天与子美诗一意
　　
　　老杜安得广厦千万间大庇天下寒士俱欢颜呜呼何时眼前突兀见此屋吾庐独破受冻死亦足乐天百姓多寒谁可捄一身虽暖亦何情安得大裘长万丈一时都葢洛阳城
　　
　　○李商隠诗
　　
　　商隠有点窜尧典舜典字涂改清庙生民诗乐天有毛诗三百篇后得文选六十卷中无
　　
　　诗中用爱闲字
　　
　　○多病爱闲始见南史王俭传乐天有经忙始爱闲刘梦得有功成却爱闲杜牧之有爱闲能有几人来
　　
　　○老杜乐天诗语
　　
　　诗中用而今匹如些些耳冷妬他欺我生憎勿留羸垂温暾皆乐天语相（仄声）欺有底也自也知差底斩新遮莫皆老杜诗
　　
　　○太史公司马相如赞
　　
　　太史公作司马相如赞曰春秋推见至隠易本隠之以显大雅言王公大人徳逮黎庶小雅讥小已之得失其流及上所以言虽外殊其合徳一也而自序曰易着天地阴阳四时五行故长于变礼经纪人伦故长于行书记先王之事故长于政诗记山川溪谷禽兽草木牝牡雌雄故长于风乐乐所以立故长于和春秋辨是非故长于治人
　　
　　○鱼千里
　　
　　山谷用鱼千里事葢出闗尹子以盆为沼以石为坞鱼环游之不知其几千万里也（山谷屡用鱼千里字寻师访道鱼千里葢世功名黍一炊又小池已筑鱼千里隙地仍栽芋百区又争名朝市鱼千里观道诗书豹一斑）
　　
　　○北征诗（韩诗元和庚寅斗挿子）
　　
　　北征诗皇帝二载秋闰八月初吉卢仝月蚀诗元和庚寅斗柄挿子律调黄锺白乐天贺雨诗皇帝嗣宝厯元和三年冬又苦寒诗八年十二月五日雪纷纷
　　
　　○柳耆卿词语
　　
　　阴铿有夜雨滴空阶柳耆卿用其语人但知为柳词耳
　　
　　○乐天长恨歌
　　
　　乐天有玉容寂寞泪阑干棃花一枝春带雨不知又有蔷薇诗露垂红萼泪阑干
　　
　　○牧之劻勷字
　　
　　牧之诗尘土惊劻勷乐天委命不劻勷
　　
　　○诗用斗在字
　　
　　诗中用斗在葢出乐天诗世上争先从尽（上声）汝人闲鬬在不如吾（乐天用格是字）
　　
　　○转席
　　
　　今新妇转席唐人已尔乐天春深娶妇家诗云青衣转（上声）毡褥锦绣一条斜
　　
　　○苏小小
　　
　　乐天诗扬州苏小小人道是夭斜（音伊邪反）
　　
　　○郑重字
　　
　　前汉王莽传皇天所以郑重降符命之意师古言频烦也又三国志夷狄国家哀汝故郑重赐汝好物乐天谢庾顺之送紫霞绮云千里故人心郑重一端香绮紫氤氲又交情郑重金相似
　　
　　○季布毁誉
　　
　　史记季布言陛下以一人誉召臣以一人毁去臣乃祖韩非子鲁丹曰夫以一言善我必以一言罪我
　　
　　○落吾手
　　
　　老杜不意青草湖扁舟落吾手乐天天与爱水人终焉落吾手
　　
　　○杜诗用前人意
　　
　　老杜寒日出雾迟清江转山急亦用阴铿野日烧中昏山路入江穷意
　　
　　○席寿
　　
　　唐书百官志席寿谓器用经久谓之寿考工记犀甲寿百年起于此（唐志帷帟则题岁月席寿三年毡寿五年褥寿七年考工记犀甲寿百年兕甲寿二百年合甲寿三百年）
　　
　　○装潢两字
　　
　　装潢（音黄）又音晃染黄纸修治之名本齐民要（术案唐百官志较书郎掌较理典籍注云冇学生三十八人令史二人揩书十二人熟纸装潢匠八人）
　　
　　○钳勒（梁冀妻孙寿善妖态性钳忌）
　　
　　唐后妃传举能钳勒字葢本汉梁冀妻性钳忌（钳鋷也言性忌害如钳之鋷物也女辄切）
　　
　　○善禁架（即禁术也如费长房之术唐书后妃列传上第二）
　　
　　善禁架用后汉徐登传语（徐登传云但行禁架所疗皆除）
　　
　　○唾手
　　
　　高祖隠太子建成传云云利兵鏖之唾手可决用九州岛春秋唾掌语
　　
　　○盗亦有道（王世充窦建徳传赞）
　　
　　唐王窦传赞盗亦有道用庄子记盗跖之言
　　
　　○左方
　　
　　左方谓简册之左唐书亦有此语
　　
　　○桑荫不徙（唐书屈突通尉迟敬徳等传赞桑荫不徙而大功立）
　　
　　刘子云尧之知舜不违桑阴（刘子知人篇尧之知舜不违桑阴文王之知吕望不以永日）
　　
　　○诸史语
　　
　　二李传贤长城用汉贤于兵十万骑五千之文房杜传忠于所事用魏志注语
　　
　　登杀用唐律实时为登实时杀之也（律登时杀伤者勿论）
　　
　　曲折出李广传（报天子失军曲折犹委曲也）
　　
　　杨国忠传以计胜色者昌荀悦之语
　　
　　○饵药
　　
　　唐传张皋疏人无故不应饵药出千金方序论云病患已成须勤药饵故立补养之方平人无事不宜着手
　　
　　○经史杂语
　　
　　回鹘传不一而足用公羊传（文九年又襄二十九年）许夷狄者不一而足也
　　
　　兰亭叙云后之视今亦犹今之视昔用京房传语房曰臣恐后之视今犹今之视前也
　　
　　唐儒学传禅其家用东汉叙赞世禅雕笼语
　　
　　掫师用左氏干掫事文艺传义形于色用左氏孔子语
　　
　　唐书干没干没干匿皆同义
　　
　　○贾捐之语
　　
　　后汉南匈奴传语曰父战于前子死于后弱女乘于亭障孤儿号于道路老母寡妻设虚祭饮泣泪想望归魂于沙漠之表全用西汉贾捐之语
　　
　　○鸷鸟累百不如一鹗
　　
　　史记赵简子曰鸷鸟累百不如一鹗邹阳上书亦用之孔文举荐祢衡又用此语孙权曰云云令蒙讨贼诛其首恶
　　
　　○曹植用墨子语
　　
　　墨子虽有贤君不爱无功之臣虽有慈父不爱无益之子故曹植自试表云故慈父不能爱无益之子仁君不能畜无用之臣
　　
　　○羊祜宗管子语
　　
　　羊祜让开府表云徳未为人所服而受高爵则使才臣不进功未为人所归而荷厚禄则使劳臣不劝用管子徳业未明于朝而处尊位者则良臣不进有功未见于国而有重禄者则劳臣不劝
　　
　　○倒行逆施
　　
　　史记伍子胥传吾日暮途远吾故倒行而逆施之主父偃曰吾日暮故倒行逆施之
　　
　　○欧阳建（石崇甥也为赵王伦所收临刑而作）
　　
　　文选欧阳坚石临终诗天网布宏纲投足不获安刘梦得所以有天网虽寛投足谁厝
　　
　　○渊明诗（王仲宣七哀诗）
　　
　　王仲宣悟彼泉下人喟然伤心肝渊明所以有感彼栢下人安得不为欢
　　
　　○子美诗有祖述（审言即子美之祖）
　　
　　杜审言绾雾青条弱牵风紫蔓长又云寄语洛城风月主明年春色倍还人子美有林花着雨燕脂润水荇牵风翠带长又传语风光共流转暂时相赏莫相违皆祖述其意
　　
　　○古人作文皆有依仿
　　
　　司马长卿大人赋全用屈平远游中语
　　
　　退之送穷文学逐贫赋
　　
　　老杜杜鹃诗模写鲍照荆公作虎图行全仿老杜
　　
　　老杜用元自见来东坡所以用之
　　
　　○意匠（老杜丹青引诏谓将军拂绢素意匠惨淡经营中）
　　
　　意匠惨淡经营中用陆机文赋意司契而为匠
　　
　　○老杜仿淮南子语
　　
　　淮南子水清则鱼聚木茂而鸟乐所以老杜有林茂鸟攸归水深鱼知聚
　　
　　○古人用字
　　
　　王维诗九天阊阖开宫殿万国衣冠拜冕旒老杜阊阖开黄道衣冠拜紫宸陶渊明日月不肯迟（杂诗）晨鸡不肯鸣（饮酒诗）老杜有秋天不肯明江平不肯流兵戈不肯休王室不肯微
　　
　　○太湖
　　
　　上林赋东注太湖郭璞注曰太湖在呉县尚书所谓震泽也
　　
　　○窫窳　封豨　凿齿
　　
　　淮南子应劭注尧之时窫（音轧）窳（音愈）封豨凿齿皆为人害凿齿齿长五尺似凿故长杨赋秦封豕其上窫窳其民凿齿之徒相与摩牙而争之
　　
　　○徐凝用界字（徐凝瀑布泉诗一条界破青山色东坡以为尘陋故东坡冇不与徐凝洗恶诗）
　　
　　天台山赋瀑布飞流而界道所以徐凝有界破青山色孰谓其恶而无所自耶（赋云赤城霞起以建标云云）
　　
　　○崔骃宗扬雄
　　
　　崔骃达旨譬犹衡阳之林岱阴之麓伐寻抱不为之稀蓺拱把不为之数葢宗扬雄解嘲譬江湖之崖勃解之岛乘（食证切）雁集不为之多双鳬飞不为之少
　　
　　○社日停针线
　　
　　周美成社日停针线葢用张文昌呉楚词今朝社日停针线有自来矣
　　
　　○眞赝字
　　
　　退之与崔十六诗前计顿乖张居然见眞赝赝字字书云伪物也葢出韩非子齐伐鲁索馋鼎鲁以其鴈往齐曰鴈鲁曰眞也古止用鴈字宋景文有眞赝不同物治乱不同目又赝贾乱廛窳农乱田东坡亦用之茯苓诗山谷亦用之
　　
　　○抑鲊
　　
　　宋景文诗蟹美持螯日鱼香抑鲊天用杨渊五湖赋连■〈卸，亢代卩〉抑鲊
　　
　　○雨絶
　　
　　太白诗雨絶无还云用三国志呉虞翻传罪弃雨絶陈孔璋檄又曰雨絶于天（文选潘岳述哀诗雨絶无还云花落岂留英）
　　
　　○东坡用韩非子语
　　
　　韩非子国平则养儒侠难至则用介士所养非所用所用非所养东坡六国论用此语（史记韩非传儒者用文乱法侠者以武犯禁云云所养非所用所用非所养）
　　
　　○鄂鄂
　　
　　史记赵世家赵简子有臣曰周舍好直谏舍死简子每听朝不悦大夫请辠简子曰大夫无辠吾闻千羊之皮不如一狐之腋诸大夫朝徒闻唯唯不闻周舍之鄂鄂是以亡也又商君传商君曰我治秦孰与五羖大夫贤赵良曰千羊之皮不如一狐之腋千人之诺诺不如一士之鄂鄂必出于此
　　
　　○左氏与史迁
　　
　　左氏晋重耳谓季隗曰待我二十五年不来而后嫁对曰我二十五矣又如是而嫁则将就木焉史记晋世家重耳谓其妻曰待我二十五年不来乃嫁其妻笑曰犂二十五年吾冡上栢大矣虽然妾待子
　　
　　○天启之矣
　　
　　左氏（闵元年）毕万以是始赏天启之矣史记晋世家以是始赏天开之矣
　　
　　○不当如此
　　
　　史记张释之传云吏不当如此耶薛广徳传云晓人不当如是耶魏志传曰事不当尔耶皆有味也
　　
　　○豚犊
　　
　　曹子丹佳人生汝兄弟犊耳（魏书注）刘景升儿子若豚犬耳书（孙权传）生子当如李亚子吾儿豚犬耳（五代史　魏曹羲曹爽有无君之心桓范哭曰曹子丹生汝兄弟如犊耳又曹公见孙权舟船器仗军伍整肃叹曰生子当如孙仲谋刘景升儿子豚犬耳）
　　
　　○首鼠
　　
　　史记灌夫传与长孺共一老秃翁何为首鼠两端后汉邓训传首施两端（注犹首鼠也）西羌传亦云首施两端
　　
　　○破碎大道
　　
　　前汉夏侯胜传章句小儒破碎大道后汉杨终传章句之徒破坏大体（下云宜如石渠故事永为后世则）
　　
　　○緑沉緑檀
　　
　　老杜有苔卧緑沉枪南史有緑沉屏风杜牧之有■〈月坒〉压緑檀枪与沉宜相近
　　
　　○反水不收
　　
　　光武纪反水不收何进传覆水不收太白诗雨落不上天水覆难再收（光武纪反水不收后悔何及又东坡芙蓉城诗中云芳卿寄谢空丁寜一朝覆水不反缾）
　　
　　○千石鱼（巴寡妇清传水居千石鱼陂山居千章之萩萩即萩树也）
　　
　　前汉货殖传水居千石鱼波（波读为陂）言养鱼一岁収千石唐皮日休钓侣诗一斗霜鳞换浊醪注云吴中卖鱼论斗酒乃论斤
　　
　　○王岐公宗乐天诗
　　
　　王岐公元丰中饯文潞公归洛诗有精神如破贝州时葢用乐天上裴晋公诗闻说风情筋力健只如初破蔡州时语
　　
　　○矢来无乡
　　
　　山谷作苏李枯木道士赋有惧夫子之独立矢来无乡出韩非子矢来有乡乡方也有来从之方则积铁以备一乡谓聚铁一身以备一处则甲之不全者矢来无乡则铁室以尽备之谓甲之全者自首至足无不有铁故曰铁室备之则体不伤破
　　
　　○富贵他人合（愼子名到学本黄老）
　　
　　富贵他人合贫贱亲戚离文选曹颜远诗又见晋书殷浩传葢用愼子家富则疎族聚家贫则兄弟离语
　　
　　○森如束（张景阳密叶日夜疎丛林森如束）
　　
　　文选张景阳杂诗丛林森如束唐元稹连昌宫中满宫竹岁久无人森似束葢用此（东坡过李公择故居诗四邻戒莫犯十亩森似束）
　　
　　○来兹
　　
　　文选古诗何能待来兹用吕氏春秋今兹美禾来兹美麦注兹年也
　　
　　○思君令人老
　　
　　文选古诗有思君令人老曹子建有沉忧令人老其本出唯忧用老耳（文选古诗思君令人老岁月忽已晚）
　　
　　○东坡西江月（在惠州作时侍儿朝云新亡其寓意为朝云作）
　　
　　东坡梅词不与棃花同梦葢用王建梦中棃花云诗（王昌龄梅花诗落落寞寞路不分梦中唤作棃花云坡用此语）
　　
　　○东坡眞迹
　　
　　东坡四时词冬词云眞态生香谁画得玉奴纤手嗅梅花眞迹乃云玉如墨庄谓意方全予见孙昌符家坡朱陈词眞迹云半依古柳卖黄瓜今印本多作半依或迁就为牛衣矣
　　
　　○往古来今（慕容隽传内李产传）
　　
　　鹖冠子栯枋一术奚足以游往古来今事郭为邮晋载记慕容隽曰不可复以西夕之年取笑来今
　　
　　○笑啼俱不敢
　　
　　玉台新咏咏乐昌云笑啼俱不敢李商隠亦云又云啼笑两难分
　　
　　○饥鹰待一呼
　　
　　老杜有饥鹰待一呼白乐天呼鹰正及饥温庭筠饥鹰不待呼呉融饥鹰只待呼金斗熨波白乐天
　　
　　○金斗熨波
　　
　　刀剪纹陆龟蒙波平熨不如又天如重熨皱温庭筠緑波如熨豁愁肠王君玉金斗熨沉香又金斗熨秋江
　　
　　○刘梦得东坡用字法
　　
　　刘梦得称韩文云鸾凤一鸣蜩螗革音东坡有振鬛长鸣万马皆瘖
　　
　　○五柞三杨（柞音作　荆公即事诗五柳柴桑宅三杨白下门往来无一事常得见青青）
　　
　　荆公次韵酬龚深甫诗云北寻五柞固未慭东挽三杨仍有樛舆地志钟山本少林木宋时使诸州刺史罢职还者栽松三千株下至郡守各有差焉山之最高峰有五愿树树柞木也元嘉中百姓祈祷率有验又李太白白下亭诗驿亭三树杨正当白下门王诗三杨白下亭（西京赋掩长杨而聨五柞又集乎长杨之宫儴佯乎五柞之馆此荆公次韵酬龚深甫诗云恩容衰老护松楸复得一龚随我游讲肆剧谈兼祖谢舞雩高蹈异求繇北寻五柞固未慭东挽三杨仍有樛陟巘降原从此始但无瑶玉与君舟　又李白金陵白下亭留别诗驿亭三树杨正当白下门吴烟暝长条汉水啮古根）
　　
　　○荆公用事
　　
　　河南志卢元明侯山记曰汉有王玄者隠于此山景帝再征不屈就其山封侯因以为名唐宋之问侯山诗云王玄拜隠侯荆公草堂懐古周颙宅作阿兰若娄约身归窣堵波他日隠侯身亦老为寻陈迹到烟萝世多谓沈约耳不知乃用此王氏事（按荆公诗集中有草堂懐古云周颙宅作阿兰若娄约身归窣堵波蕙帐铜瓶皆梦事翛然陈迹翳松萝与此本不同两存之）
　　
　　○理丝竹筦弦
　　
　　汉张禹传后堂理丝竹筦弦故右军用之兰亭叙而或者谓昭明所不取其未知班孟坚之词耶（文选不载兰亭）
　　
　　○涪翁（后汉郭玉传有父老不知所出尝渔钓于涪水因号涪翁山谷亦以此为号）
　　
　　益部耆旧传广陵有老翁钓于涪水自号涪翁后汉郭玉传亦然山谷责涪州因此为号
　　
　　○退之徐偃王铭
　　
　　退之徐偃王庙碑铭秦桀以顚徐繇邈绵葢用扬雄廷尉箴殷以刑顚秦以酷败之语而意义尤逺
　　
　　○退之聨句
　　
　　退之石鼎聨句豕腹胀彭亨乃用诗荡炰烋于中国注炰烋彭亨也（退之诗又涩旋皮卷脔苦开腹膨脝）
　　
　　○不子也（唐书后妃列传）
　　
　　玄宗贞顺皇后武氏初妃专宠封所生母杨郑国夫人弟忠国子祭酒信秘书监将遂立皇后御史潘好礼上疏曰礼父母雠不共天春秋子不复雠不子也陛下欲以武氏为后何以见天下士妃再从叔三思也从父延秀也皆干纪乱常天下共疾夫恶木垂荫志士不息盗泉飞溢廉夫不饮匹夫匹妇况天子乎愿愼择华族称神祗之心薨年四十余赠皇后（葢用公羊传隠公十有一年冬十有一月公薨何以不书葬隠之也何隠尔弑也弑则何以不书葬春秋君弑贼不讨不书葬以为无臣子也子沈子曰君弑臣不讨贼非臣也子不复雠非子也葬生者之事也春秋君弑贼不讨不书葬以为不系乎臣子也）
　　
　　芥隠笔记
　　
　　士非博学之难能审思明辨之为难古人固有耽玩典籍渉猎书记穷年皓首贪多务得者矣然履常蹈故诵书缀文趣了目前不求甚解疑误相传莫通伦类漫无所考按也检讨龚公以学问文章知名当世诸公要人争欲令出我门下自六艺百家诸史之籍无所不读河图洛书山镵冡刻方言地志浮屠老子骚人墨客之文无所不记至于讨论典故订正事实辨明音训评论文体虽片言只字必欲推原是正俾学者知所依据此其闲居暇日有得于一时之诵览者随而録之故号曰笔记若夫他日当大典册涣大号令则武夫感泣癃老扶观当埒燕许辈秉太史笔褒贬是非劝善惩恶凛然有遗直之风回视笔记特翰墨之逰戏耳嘉泰改元孟冬既望汶人刘董跋


　　龚颐正，原名敦颐，因避光宗讳改，字养正，历阳（今安徽和县）人。孝宗淳熙十四年（一一八七），以荐入仕。宁宗嘉泰元年（一二○一），为枢密院编修官兼实录院检讨官，迁秘书丞。寻致仕。有《芥隐笔记》。事见《南宋馆阁续录》卷七、九。

