三笔 
苌楚斋三笔 

序
卷一
卷二
卷三
卷四
卷五
卷六
卷七
卷八
卷九
卷十 
苌楚斋三笔序 
予撰《续笔》即成，复编《三笔》十卷，体例仍如前。其中虽多征引前人旧说，不尽出于己意，然北宋卫正叔有云：他人著述，惟恐不出于己，予书惟恐不出于人。声木虽不敏，窃愿附此义。果使后人见其采辑尚无疵谬，可备参考，许其附骥以传，使微贱名氏千载下得挂名于艺林之末，如江阴缪筱珊京卿荃孙所云，则予心已大慰矣。不贤识小，本圣人所不禁。声木虽学浅识卑，亦喜于故纸堆中寻生活，生平于桐城文学授受渊源考核较详，目录之学亦稍涉藩篱，尝于国朝诗文集、笔记、诗话等书中，搜求我朝小掌故，或亦为不贤识小之一端乎。蜀后主孟煜《题金楼子后诗序》有云：见虎一毛，不知其班，则谓之不见虎可也，谓之见虎亦可也。己巳五月，庐江刘声木十枝，原名体信字述之自序。 

三笔卷一 

绥寇纪略
本自江海人
胥吏撰述
李义山诗注
桐城艺文志补遗
阮大铖工书法
高宗西湖胜事
诗文忌自誉誉人
筠清馆金文别本
道光辛丑探花词
南宋黄裳演山词语
管嗣复译述医书三种
王先谦书论编辑续古辞类纂
国朝以龟为名
袁枚论诗绝句
纪昀逸事
真山民诗集联
两蒋衡两吴汝纶
万卷堂书目
四库著录香奁诗
张树声靖达公奏议
王照圆女士汉学
顾炎武悼亡诗
李鸿章楷书讣文
唐诗神韵集
周铣诒兄弟古金木
金涂塔考证
王士祯论次书目
城西文社盛事
瑞澄戒烟札语
西人哲列米贴罗语
蝴蝶会
胡天游临卒语
彭祖贤笃于先世友人
翁方纲以妾为妻
六大洲地球图说
以病为名号
黄道娘迷信佛教
论丹朱
广陵诗事序语
前宋顺帝等悲痛语
国朝先正事略补编
论左传太过语
宋文鉴选经义二篇
古人名随意增减
论曾国藩联语 

苌楚斋三笔卷一 
庐江刘声木十枝撰 
　　绥寇纪略 
邹漪字流绮，博学多闻，好著述，游娄东吴伟业之门，伟业《绥寇纪略》半出漪手。生平交游多名士，新城王士祯《岁暮怀人绝句》所谓「花时曾过九龙山，第二泉边挹妙颜」是也。见《无锡金匮县志·文苑传》。声木谨案：吴伟业《绥寇纪略》行世已久，从无有知其半出邹漪之手，亦可补注《渔洋山人精华录》卷二《惠山下邹[流]绮过访》条下，以补惠氏所未及。 

　　本自江海人 
番禺梁鼎芬字星海，号节庵，官至湖北按察使。自宣统辛亥国变后，为人书件，后钤一印，文曰「本自江海人」五字。声木谨案：此五字本六朝谢灵连诗，诗云：「韩亡子房奋，秦帝鲁连耻。本自江海人，忠义动君子。」云云。钤此印文，隐寓黍离麦秀之痛，伤心人诚别有怀抱，非随波逐流者所能比拟也。 

　　胥吏撰述 
国初之时，人材辈出，两举博学宏词，得人最盛。虽下至胥吏，亦有潜求经籍，著书传后，以与文士争短长者，洵美谈也。张文炳字明德，绛州人，康熙中，由供事议叙，官至泗州知州，撰《易象数钩深图》三卷、《公余笔记》三卷。聂鈫字剑光，泰安人，少为府胥，撰《泰山道里记》一卷。皆刊行于时。均见《皇朝通考·经籍志》。 

　　李义山诗注 
李、杜、韩、苏等集，后人为之笺注者甚多，而可与颉颃者，厥惟李义山诗集。南宋刘克庄、张文亮各有注本，今皆不传，固无论矣。明释道源有注三卷，国朝朱鹤龄因之，成诗注三卷、补注一卷，程梦[星]有笺注□卷，姚培谦有笺注□卷，冯浩有笺注□卷，皆有刊本行世。吴江徐逢源、海盐陈许延、宁化李世熊、安居王恕、海宁许昂霄、满洲高文良公其倬，各有笺注之本，未刊。而诸家评本，迹近于陋，亦不赘述。语见冯注李义山诗。声木谨案：程梦星注本，本桐城方扶南□□世举所撰。世举有《编年昌黎诗注》十二卷，极精审，甚行于世。程与方本为中表，方故让善于程，假名刊行。说见程晋芳《勉行堂文集》、萧穆《敬孚类稿》。 

　　桐城艺文志补遗 
桐城一县，为国朝文学渊薮，能文章者，前后相望，可谓盛极一时。同邑士人，留心乡邦撰述，辑成《桐城艺文志》□卷，搜罗甚备，然仍有未尽者。予(浏)览所及，复得六种，录之于此：钱秉镫字澄之，撰有《五代史注》□卷，见《苏州府志》。方正瑗字引蘧，号方斋，撰有《方斋补庄》□卷，见《皇朝文献通考》，《连理山人诗钞》□卷，见《国朝诗人征略》。吴日昶字函三，撰有《世仪堂集》□卷，见上、江两县志。吴自高字若山，撰有《善卷堂四六注释》十卷，孙元衡字湘南，撰有《赤嵌集》四卷，均见《皇朝文献通考》。 

　　阮大铖工书法 
阮大铖工诗，撰有《咏怀堂诗集》，已见《[随]笔》卷[三]。予又见焦山石刻中，有阮大铖《宿焦山大半在烟雨中》四诗。诗既工丽，字亦恣肆，颇有徐季海、苏长公遗意，是不特工诗，且工书。其石刻中有一印，文曰「佳木之友」四字，颇难索解，想亦有取意矣。 

　　高宗西湖胜事 
高宗南巡，驻跸浙江行宫，本建于西湖。浙人相传：某年高宗于行宫外西湖中架木放烟火，时天朗气清，因为时过久，忽湖中波浪掀天，风雨骤至。说者谓西湖中龙神不安，怒而出此。虽属无稽之言，犹可想见太平天子盛事。浙人又相传：本地如有兵灾，西湖之水必变异色。粤匪之乱，未及浙境，西湖之水早作赤色。光绪十年，中法开衅，西湖之水，仅有极浅粉红色。予幼时曾见之，未几果有宁波之役。 

　　诗文忌自誉誉人 
南皮张文襄公之洞《輶轩语》中有云：「古今体诗，忌好自誉誉人。如酬应诗，誉公卿必曰韩范，守令必曰龚黄，将帅必曰卫霍，诗则李杜，文则韩苏之类，受者滋愧，作者失言。至于述怀，借口杜诗自比稷契之语，信口夸诞，尤为恶习。」云云。声木谨案：张文襄公此语，洵属诗中万金良药。曾文正公国藩《论文臆说》亦云：「称人庸德，不可愈量，贬犹加慎。」云云。亦即张文襄公之意。孝子且不诬其亲，况施于他人，岂可有愈量之语。 

　　筠清馆金文别本 
仁和龚定庵礼部自珍诗集内《己亥杂诗》中有云：「手扪千轴古琅玕，笃信男儿识字难。悔向侯王作宾客，廿篇《鸿烈》赠刘安。」自注云：「某布政欲撰《吉金款识》，属为编纂。予为聚拓本，穿穴羣经，极谈古籀形义，成书四十卷。俄布政书来请绝交，书藏何子贞太史家。」云云。声木谨案：礼部此语，为南海吴荷屋中丞荣光而发。所谓某布政者，因中丞任福建布政使时，曾属礼部编纂钟鼎文字，未及成而罢，见于中丞《筠清馆金文》卷首中丞自序中。今世所行之《筠清馆金文》五卷，其中注释字义甚少，不足以资考证。果使当日以礼部所释之本刊行，必较原书为善，惜当日中丞逞一时之意气，无故绝交。道州何氏书籍字画碑帖久已散出，独未闻有此书稿本，想久已遗佚矣。 

　　道光辛丑探花词 
临桂龙翰臣方伯启瑞，道光辛丑探花，词中有云：「二百人中数少年，孙郎虽美不如钱。更教输却王郎好，未卜谁家玉镜圆。」自注云：「孙君锵鸣年二十三，钱君宝青年二十一，且未婚，皆浙人。吾乡王君锡振年二十四，犹未聘也。」云云。见《浣月山房诗集》。声木谨案：三人年相若，已捷南宫仍未娶，或未聘，真科名中之佳话也。锡振后更名拯，字定甫，号少鹤，官至通政使副使。后娶泾阳张文毅公芾女弟，未久旋卒，续娶山阴施□□司马之妹。夙从上元梅伯言郎中曾亮授古文法，详见予所撰《桐城文学渊源考》。 

　　南宋黄裳演山词语 
南宋黄勉仲□□裳《演山词》卷二谱《蝶恋花》云：「千二百回圆未满，人世悲欢，此景长相伴。行到身边琼步款，金船载酒银河畔。」云云。声木谨案：此即俞荫甫太史樾「试向天边看明月，已经千二百回圆」句所本。 

　　管嗣复译述医书三种 
《医学世界》首期《药物学纲要序》中云：「《西医论略》、《内科新说》为管同所译述。」云云。声木谨案：长洲王紫铨茂才韬《瀛濡杂志》言，管嗣复在沪，主于英人合信，译成医书三种。」云云。嗣复字小异，上元人，同子。传其父业，能文章，工算学。与合信合译《西医略论》三卷、《内科新说》二卷、《妇婴新说》一卷。卷端中只题管茂材撰，未着嗣复名。予撰《桐城文学渊源考》，已为之更正，更详记之于此。 

　　王先谦书论编辑续古辞类纂 
王益吾祭酒先谦致萧敬孚明经穆书云：「见在所辑古文辞，专就干嘉以来诸人采录，遥接惜抱之传。从前佳文未入类纂者元多，今若一律选登，似于续例不合。况惜抱所遗而我收之，隐然有与先辈竞名之意，非末学后进所敢出也。惜抱同时，如梅崖、絜非诸君，尚可录入。姜坞，惜抱所从受业者，亦当并登。阳湖诸公，若恽子居辈，体稍未醇，要有不可磨灭之作，皆严汰而酌采之。后来贤俊云兴，姚氏之绪论流衍于东南，或亲得师承，或转相私淑，虽成就大小不同，然未有不由其门径义法而能自立者，故于姚氏以后各家，务在网罗徧及。其以古文著称，未臻绝诣，又无他书传后者，因人存文，择录尤者一二艺，以见其概。不以古文名家而他书必为传人者，虽集高一尺，亦不入选。区区别择之私，不审高明谓然否。」云云。见《虚受堂书札》。声木谨案：祭酒此编，体例谨严，论议畅达，固较黎氏为胜，然亦不能无弊。祭酒录三十九人之文，共四百五十篇，其中录曾文正公国藩文捌拾壹篇、姚鼐文伍拾柒篇、梅曾亮文捌拾篇、吴敏树文肆拾贰篇、朱仕琇文拾柒篇、吴定文拾叁篇、恽敬文贰拾柒篇、张惠言文拾篇、管同文拾捌篇、龙启瑞文贰拾陆篇，其余贰拾玖家，共录文柒拾玖篇。虽罗列诸家，少者仅录文一二篇，似不足尽诸家之长。所录十家为最多，成为十家文钞，亦一病也。 

　　国朝以龟为名 
自明以来，以龟为名者殊不数见。我朝有罗鉴龟，字鹤年，湖南长沙人，诸生，撰有《思贻堂文稿》□卷。 

　　袁枚论诗绝句 
《小仓山房诗集》中，仿元遗山《论诗》绝句并自注云：「遗山论诗，古多今少。余古少今多，兼怀人故也。」云云。声木谨案：金元遗山《论诗》绝句三十首，廿九首皆论古人，末一首乃自谓，并未论及同时一人。新城王文简公士祯仿元遗山《论诗》绝句四十首，间及同时人，如崔不雕□□华等。简斋明府所言，非当时耳食，即笔误。 

　　纪昀逸事 
恩施樊云门方伯增祥，于光绪己亥七月三日夕，得一曾孙，命之曰喜子，并系以诗，末二句云：「合使阿珩蒙上赏，河间示罚我论功。」自注云：「纪文达公为其孙树馨娶妇，弥年不孕，文达笞之十。树馨守宜昌，亲为先祖言之。」云云。《见樊山续集》卷九。声木谨案：纪文达公遗事，后世相传非止一端，此为其孙树馨太守所言，更为的确。又见□□□□□言：有平姓娶妇，文达于常礼外，另赠《诗韵》一部。问之，则曰：「不过平上去入而已，无他异也。」闻者亦失笑。 

　　真山民诗集联 
南宋遗民真山民撰诗一卷，收入《四库》，《提要》称其为宋末遗民第一流，推挹甚深。予浏览其集，集其诗句为联语，姑录于此，以备遗忘。五言云：「旧梦青编在，无营白昼长」，「守拙疏生理，心宽不贮愁」，「此中有幽致，便觉少尘埃」，「唫怀愁渺渺，孤坐思悠悠」，「时事三缄口，虚明两竹牕」，「楼阁庄严界，古木老成人」，「携书来过此，点《易》露痕香」，「风定香烟直，牕明报月来」，「楹低檐得月，境静昼偏长」，「地皆宜避暑，花外步清晨」，「园林三月景，济楚一书房」，「孤唫谁是伴，皓首抱遗经」，「独坐本无况，闲居安所之。」七言云：「万事如棋君看取，九转无丹别自全」，「豪挥彩笔诗千首，建括相望天一涯。」 

　　两蒋衡两吴汝纶 
国朝道咸年间，同时有两蒋衡。一字湘帆，自称拙老人，江苏金坛人，诸生，寓居扬州琼花观十二年，专写《十三经》。□□后经□□□□为之进呈，赏国子监学正衔。即以此本勒石，亦即我朝石经。一字丕绍，号芝冈，江苏长洲人，诸生，官至江西按察使。又有两吴汝纶，皆官直隶冀州知州。一在道光时，见归安陆心源《金石学录补》。一在同光间，即世所称为吴京卿，夙负盛名者也。 

　　万卷堂书目 
明宗室朱□□□□睦藏书甚富，编有《万卷堂书目》□卷，素罕传本。近代湘潭叶焕彬吏部德辉刊入《观古堂书目□种》中，足供艺林考核。声木谨案：其书目类中，《内府经厂书目》一卷，《福建书目》、《河东书目》、《江西书目》、《京书目》等帙，皆当时各省官刊书目，与今时官书局书目无异。今时若有言其家有官书局刊书为藏书，鲜有不笑其陋者。□□□□以宗室之贵，搜罗之富，不讳言之，犹存古人笃实遗意，非后人专喜矜张者所可比拟也。 

　　四库著录香奁诗 
《四库全书》著录体例亦有未能画一者，盖以卷帙浩繁，百密必有一疏，实情理所宜有。其中类如唐韩偓《香奁集》三卷，朱彝尊《曝书亭集》八十卷，原本有《风怀二百韵》，《四库》均削去不录，持论可谓正矣。元杨维桢《复古诗集》六卷，中多香奁之体，黄之隽《香屑集》十八卷，虽系集句，全属香奁之体，皆一例收入。岂以韩偓之孤忠劲节，为唐末完人，故特严其例，以待君子。北宋沈括《梦溪笔谈》且言《香奁集》为五代和凝所伪作，托名于韩偓，《提要》亦未言及。言风月之书者，始于唐崔令钦所撰之《教坊记》一卷，北宋陈振孙已深斥其猥亵，亦收入《四库》。明梅鼎祚《青泥莲花记》十八卷，余怀《板桥杂记》三卷，其体例与《教坊记》相同，皆入《存目》，而于《青泥莲花记》，且深斥其劝百惩一，洵属确论。 

　　张树声靖达公奏议 
合肥张靖达公树声历官数省，当时在其幕中主持笔墨者，实惟□□何梅生孝廉嗣焜。张靖达公故后，其家中因当时奏稿多系孝廉所代拟，请其编刊《奏议》□卷，未成而卒，江阴缪筱珊太史荃孙踵成之。孝廉于张靖达公故后，不应他姓币聘，及张靖达公长子蔼卿阁学华奎署川东道，一招即往，当时相传，有不适异姓之谑。后孝廉复为盛杏荪尚书宣怀司笔札。 

　　王照圆女士汉学 
国朝妇人能诗者不可胜纪，能文者仅数人，若言学问，终当以栖霞郝兰皋主事懿行原配□□王照圆□□为最。所撰《列女传补注》八卷、《列仙传校正》二卷，俨然汉学家言。又撰有《诗经小记》□卷、《梦书》一卷、《闺中文字》一卷。与夫合撰《和鸣集》一卷，末附《祭财神诗》一卷。同治□□□□其孙联荪等校刊《郝氏遗书》本，光绪十年，复续刊《晒书堂集》于东路厅署。惟《诗经小记》□卷未刊。郝氏书目录已见《汇刊书目》，不知何以易名曰郝兰皋著述。主事所撰《晒书堂诗钞》仅二卷，中有《咏书带草》与《雁来红》二七言古，颇为他人所罕咏，实为将来志《羣芳谱》者所必采辑。 

　　顾炎武悼亡诗 
益都赵秋谷宫赞执信撰《谈龙录》，中有云：「诗中须有人在，不当为缥渺无着之语，使人人可用，处处可移。」云云。予尝怀此语读《亭林诗集》，中有《悼亡》五首，真觉此诗他人不能移用，而至情流露，可歌可泣，实为别开生面。诗云：「独坐寒窗望稾砧，宜言偕老记初心。谁知游子天涯别，一任闺芜日夜深。」「北府曾缝战士衣，酒浆宾从各无违。虚堂一夕琴先断，华表千年鹤未归。」「廿年作客向边陲，坐叹兰枯柳亦衰。传说故园荆棘长，此生能得首邱时。」「贞姑马鬣在江村，送汝黄泉六岁孙。地下相烦告公姥，遗民犹有一人存。」「摩天黄鹄自长饥，但惜流光不可追。他日乐羊来故里，何人更与断机丝。」云云。五诗已录入自纂《国朝悼亡诗辑》中，更录于此，以资讽咏。 

　　李鸿章楷书讣文 
瑞安孙蕖田太史锵鸣，道光廿一年进士，官翰林院编修，撰有《盘阿草堂词》□卷，为合肥李文忠公鸿章会试房师。少年巍科，急流勇退，年未三十，即罢官归里，坐享山林福者五十余年。及光绪廿□年，李文忠公卒时，太史仍健在。其挽联中有云：「弟子为相业数十年，犹先其师而薨。」云云。亦师弟之美谈。我朝士大夫家通行规矩：凡丧家刻讣文，只能用于平等或平辈之人，如有尊亲及禄位太相悬殊者，另用楷书书以讣之。李文忠公卒时，爵位既崇，且年登大耋，门生故吏徧天下，对于太史，仍用楷书讣之，当时颇有诧为异事者。又师弟称呼，北京相传普通规矩：弟子对于师称受业，对于师母称门下士，对于师之师称小门生，对于师之师母称门下晚学生。现在伦常乖舛，礼教沦胥，感恩知己之风，当早已灭绝于天下矣。 

　　唐诗神韵集 
王文简公士祯所编《唐诗神韵集》□卷，见于文简公自撰各笔记中，仪征汪韡怀刑部棣尝校刊行世，寥寥仅数十首，见王兰泉侍郎昶《蒲褐山房诗话》。是当时实有是书，实已刊行，但非全帙耳。声木谨案：曾购得《唐诗神韵集》六卷，卷端题「渔洋山人原选，云间俞仍实、胡延庆辑注，周京、王鼎同订」。卷一录拾壹人诗叁拾首，卷二录壹人诗贰拾陆首，卷三录叁人诗贰拾首，卷四录拾壹人诗拾玖首，卷五录贰人诗贰拾伍首，卷六录拾叁人诗贰拾玖首，共录肆拾壹人诗，壹百肆拾玖首。文简未言人数首数，与侍郎所言数十首不合，疑文简原本复加窜乱。乾隆辛亥秋日，俞益斋□□仍实枫溪澹远轩写字圈点袖珍刊本，前有俞氏行书自叙云：「余向读国初诸大家诗，每服渔洋山人之诗，其神韵殆不可及。盖调音宫羽之先，别味酸咸之外，会心不远，而妙契无言，余蕴所流，孰窥元绪。继得其原选《唐诗神韵集》，益悠然于宗尚之不苟，而嘉惠承学者靡穷也。诗不拘初、盛、中、晚，第协于神韵者则登是选。后贤或广其所订，便失庐山面目，概从舍旃。往年侍先子于锦江官署，课余多暇，辄忆旧闻，标注成帙。惜行笈无全书，不免贻讥挂漏，归订胡君竹堂，相与竣事。今秋寓谷水西偏，兼质之周君二禅、王君条山，谬蒙襃许，因付剞劂氏，便子弟诵习而已，行远云乎哉！昨晤条山先生，谓近阅渔洋翁《感旧集序》，知尚有《本朝诗神韵》一选，至今未见刊播，异日当访诸同志。倘得如延平之剑，一时合并，尤足慰余私淑渔洋之愿也夫。」云云。据俞氏所云，又为原本。汪氏刊本既未得见，其窜乱之迹无从考核，亦憾事也。 

　　周铣诒兄弟古金木 
永明周仲泽铣诒、季譻銮诒昆季，收藏金木印甚富，凡秦汉三国、两晋南北朝官私金木印一千有奇，唐宋辽金元印押称是，同编《共墨斋藏古金木印谱》十卷，光绪癸巳印行。当时为之搜辑者，则有高要何昆玉、潍县胥伦、高文翰、杜维周等，为之鉴定者，则有宗室盛伯熙祭酒昱、福山王文敏公懿荣、汉军许旭堂部郎延暄、铜梁王孝禹观察瓘，亦一时好古之士。后闻周氏子孙不能守，已售归丰城余介卿观察金声，观察亦喜收藏字画。其家以贩运安化茶至俄致富，暂时可不致易姓矣。 

　　金涂塔考证 
吴越钱忠懿王金涂塔一版，纵二寸有奇，横约寸半，阳面佛象已漶不可析，其阴有「吴越国王钱宏俶敬造捌万肆千宝塔乙卯岁记」十九字，「记」下别有「人」字，盖编次意也。按《曝书亭集》志此，讹称武肃者，竹坨翁实未之见，故系元周方泉诗于后为据。周诗但从如来舍身象起议，亦未确指为忠懿，今可以证其失矣。赵味辛舍人携出示客，前辈覃溪学士因搨数十纸，并作长歌。学士语余：「塔本四版，上函以盖，友人曩于陕中睹之。模制既多，流传在世，兹特一中之一耳。余分所拓归，展玩不足，亦成是章。」云云。见昭文吴悊甫礼部蔚光《素修堂诗集》引。声木谨案：此言金涂塔，出自目睹，最为确切，故记之于此。 

　　王士祯论次书目 
大兴翁覃溪学士方纲《复初斋诗集》自注云：「尝举王渔洋先生所论次书目，凡伍百伍拾余种。」云云。声木谨案：学士此书，久无传本，存佚未可知。予欲踵为之撰《王文简公论次书目考》□卷，有志未逮，以后不知能偿此愿否。 

　　城西文社盛事 
嘉庆癸亥，满洲福禹门太史申，偕同志二十人，倡立城西文社。谒□□鲍觉生侍郎桂星，称弟子。当从游之时，惟常轩、荔岩已举于乡，余皆诸生。未几，同社十九人皆登科第，亦熙朝之盛事，科名之佳话，师生之美谈。名氏科第，均见《觉生诗钞》，兹复备录于此：癸亥之明年为甲子，乡试中式者五人：昆峯那莪、中峯岳魁、蔼堂三福、谧斋恒安、绪堂福保。又三岁丁卯科，中式者六人：云亭锺祥、禹民铭德、清园永泰、云桥毓书、显堂荣第、宗室醴洤奕溥。而捷南宫者：乙丑常轩穆彰阿，后任中堂，己巳昆峯、绪堂，皆以知县用，禹民授编修，谧斋任中书。惟昆峯两试皆旗元，归班待选。禹门戊辰中乡试，继与醴洤并入词馆，荔岩、铁麟出宰楚北。至甲戌会试，翥青云麟成进士，出宰秦中。丁丑，图南联捷入农曹，清园同榜。庚辰会试，枢之庆辰亦捷南宫。中惟蔼人早逝未与，云云。自来同社科举之盛，未有盛于此者。 

　　瑞澄戒烟札语 
宣统元二年间，厉行官吏戒烟，禁令森严，素来有瘾者，莫不惴惴。当时满洲瑞莘儒制府澄任苏州藩司，札饬官[吏]戒烟，文告中有「诸公不必畏难，本司前有十五年之老瘾，尚能一旦戒断。不惜以身作则，明为劝告。」云云。见者谓其颇有先儒诚实不欺遗意。 

　　西人哲列米贴罗语 
近见《□□报》中，译有西人哲列米贴罗言论谓：「男子得善良妇人，乃天之大惠与也。其声如音乐，其笑如樱花，其腕为健康之药石，其舌为诚实之参谋，其胸为温和顾问之府，其勤劳为男子之理财库。有善良之妇女，乃有善良之奴婢。观家畜之肥瘠，可以知主妇之良否。」云云。声木谨案：西人言男子得善良妇人，乃天之大惠与，一生幸福全在于此，家畜且蒙其福，可谓罕譬曲喻，至情至理。非身历其境者，不能道其只字，天诚大惠与哲列米贴罗矣。 

　　蝴蝶会 
近人谓各携酒食聚饮，谓之蝴蝶会，不知实为壶碟会。声木谨案：□□赵味辛司马怀玉《亦有生斋集》中言，京师士人，各携一壶一碟醵饮，谐其声曰蝴蝶会，云云。司马为乾隆四十五年召试举人，官青州府同知，是乾隆时已有此称矣。 

　　胡天游临卒语 
胡天游字稚威，号云持，山阴人，诸生。乾隆□□荐举博学鸿词。藻耀高翔，才名为词科中第一，当时以持服不与试。丁巳补考，以鼻血大作，纳卷而出。后修志太原，病，太守周西鲸来视。稚威拱手曰：「公来甚佳，别矣。」即瞑，气缕缕，若腾烟。须臾，张目曰：「不能不再生人间，为南人乎？为北人乎？公为筹之。」周泣下曰：「人南归南。」曰「然」，遂气绝云云。见袁简斋明府枚所撰墓志铭。声木谨案：明经天才绝特，骈文当推为国朝冠冕，其行事颇有晋人风度，故摘录其语，以广异闻。 

　　彭祖贤笃于先世友人 
长洲彭尺木进士绍升博学工文，研求理学，复通释典，世人推为理学家别派。当时与之最为莫逆者，为瑞金罗台山孝廉有高，吴县汪大绅茂才缙，族子秋士布衣绩，长洲薛家三孝廉起凤。四家之集，均赖进士编辑刊行。后经粤匪之乱，刊板皆焚毁。光绪初年，进士曾孙芍庭中丞祖贤编刊《长洲彭氏家集》，复因进士平生最契之友，四人遗集陆续付刊。中丞追念先德，并念及先德友人，可谓能追远矣。而四人卒赖当年友谊，遗集不致淹没，亦交友中之佳话，佛家所谓因果也。 

　　翁方纲以妾为妻 
大兴翁覃溪学士方纲自撰之《翁氏家事略记》，实即年谱，中有云：「嘉庆二十年九月十二日，集亲友，公议妾王氏扶正，并树昆生母刘氏一并正名，俱称夫人。」云云。声木谨案：以妾为妻，经籍悬为厉禁。「扶正」二字，未见载籍，只流俗妄人，相沿有此名称。学士生平，素称媚事宋儒，持律甚严，不失铢黍，不应有此等非礼失教之行，自鸣得意。假言集亲友公议，实欲委过于人，其居心狡诈，阴贼险狠，不啻蛇蝎。谚云名士好财，理学好色，学士兼有之。以视王莽事事仿《周礼》，其居心亦犹是耳。 

　　六大洲地球图说 
丰顺丁雨生中丞日昌，于同光之间，广招译客，延聘文士，译成《番人六大洲地球图说》，成书一百余卷，秀水杨利叔孝廉象济尝为润色，见《汲葊诗文存》。声木谨案：此书卷帙繁富，采译浩博，可供研求者必不少。独惜此书坊间未见传本，恐当时译成未刊。中丞当日以通洋务知名，湘阴郭筠仙侍郎嵩焘《养知书屋文集》中，有《自伦敦致李文忠公书》云：「今时洋务，中堂能见其大，丁禹生能致其精，沈幼丹能尽其实。其余在位诸公，竟无知者。」云云。据此，则中丞翻译之书，必有可观。中丞富有藏书，所编《持静斋书目》可供考证。中丞故后，其子孙不能守，早已易姓。《番人地球图说》一百余卷稿本，想亦与之俱去矣。 

　　以病为名号 
前人别立名号，必另有取义，然亦有奇异，以病自名者。慈溪郑寒村性晚得痹疾，改其名为风。乌程张鉴效之，因取同声之字，更其名为蹇，见张鉴《冬青馆古宫词》自叙。独山莫子偲征君友芝晚号耳目叟，《说文》言耳目为耳目皆废之意，见《宋元旧本书经眼录》。皆未免好奇太过，后人不必则效也。 

　　黄道娘迷信佛教 
常熟言宝侯□□良钰编集《续冈州遗稿》八卷，道光壬寅刊本。中有新会胡大灵布衣方《题黄道娘墓》诗，自注云：「黄家巨富，尽以施僧，至今僧俎豆之，岁扫其墓，墓在故居村口。」云云。声木谨案：此等事，实人世罕有之事，佛之魔力，可谓神通广大矣。 

　　论丹朱 
《尚书》「罔水行舟」，《孔传》：「丹朱习于无水陆地行舟。」《孔疏》：「郑玄云：『丹朱见洪水时人乘舟，今水已治，犹居舟中额额，使人推行之。』案下句云『予创若时』，乃勤治水，则丹朱行舟之时，水尚未除，非效洪水之时人乘舟也。」云云。声木谨案：《史记·夏本纪》作「丹朱无水舟行」，则是丹朱习于洪水之时舟行便利，今水已治，无须舟行矣，仍居舟中，在陆地行之。是安于习惯，只知守旧，不达时务。舟无水自不能行，不得已，额额使人推行。谓之固执鲜通，不能因时制宜则可，谓之大恶，则未也。德清俞荫甫太史樾《宾萌集》中《丹朱商均论》极力为之开脱，不为无见。 

　　广陵诗事序语 
仪征阮文达公元撰《广陵诗事》□卷，序文中有云：「读广陵耆旧之诗，且得知广陵耆旧之事，随笔书记，动成卷帙。博览别集，所获日多，遂名之曰《广陵诗事》。其间有因诗以见事者，有因事以记诗者，有事不涉诗而连类及之者。大指以吾郡百余年来，名卿贤士，嘉言懿行，综而着之，庶几文献可征，不致零落殆尽。至于爵里族姓，或有舛误，遗文佚事，再当补遗，尚望同志君子，订而续之。」云云。声木谨案：文达以宏才博学，即随笔记录，亦体例谨严，议论明达。后来撰乡邦文献者，当以此为法。 

　　前宋顺帝等悲痛语 
前宋顺帝被逼禅位，曰「愿生生不生帝王家」。隋帝侗布席礼佛，曰「愿自今不复生帝王家」。二帝之言，何若是之悲痛。史家殆以刘裕、杨坚以凶暴权诈取天下，诛锄前代子孙太甚，故于二家末代子孙，特记其悲痛之语，以警世人。 

　　国朝先正事略补编 
平江李次青方伯元度撰《国朝先正事略》六十卷，久已风行遐迩。予又购得其《补编》二卷，光绪乙酉孟夏，敦怀书屋刊袖珍本。卷端虽题「平江李元度辑」，玩其笔意，决非方伯所撰。或他人重其书，代为编辑，冒名刊行。因其中亦有可供考核者，故备录其目于此。卷一录徐枋、徐继思、李容、陆圻、刘献廷、吴伟业、侯方域、汪琬、宋琬、赵执信、刘体仁、顾贞观、吴兆骞、胡渭、毛先舒、郑性、顾祖禹、张贞生、严绳孙、潘耒，汪绂、胡方、邵廷寀、郑燮、厉鹗、寅亮、沈彤、段玉裁、金榜、梁同书、桂馥、武亿、潘谘、蒋湘南、潘德舆、蒋琦龄、魏源等叁拾柒人。卷二录吴敏树、孙鼎臣、张金镛、胡锡燕、苗文琛、杨彝珍、刘熙载、杨翰、郭嵩焘、张修府、龙汝霖、邓辅纶、陈宝箴、邓绎、王闿运、朱克敬、阎正衡等拾柒人。其名氏多已见《国朝先正事略》，尤属不善作伪。 

　　论左传太过语 
《春秋》鲁昭公十二年《左氏传》云：「楚灵王闻子革之言，揖而入，馈不食，寝不寐，数日不能自克。」云云。声木谨案：《左氏》极言楚灵王悔过之诚，形容尽致，未免太过。悔过之诚与否，在于寸衷，不在食寐，焉用皆废。《檀弓》载曾子言执亲之丧，水浆不入于口者七日，子思犹以为过。水浆不入于口者三日，杖而后能起，况悔过耶！《论语》称孔子发愤忘食，亦未尝言不食寐也。 

　　宋文鉴选经义二篇 
南宋吕祖谦编《宋文鉴》一百五十卷，内收张才叔经义二篇，一题为《惟几惟康其弼直》，一题为《自靖人自献于先王》。而《四库提要》、《简明目录》，顾炎武《日知录》，均言《宋文鉴》只收张才叔《自靖人自献于先王》一篇，未知何故。张才叔《自靖人自献于先王》，在宋人经义中最为杰出。朱子节录其语，入经书注，又尝于醉后口诵之，见于□□□□□□可以知其不苟作。即此经义一篇，亦堪传世，传世之作，岂在多乎！ 

　　古人名随意增减 
古人之名，可随意增减。晋文公名重耳，而《左传》云「晋重鲁申」。晋悼公名周，而《左传》云「使荀罃、士鲂逆周子于京师而立之」，「周子有兄而无慧」，「周子曰」，累累称之，毫不为异。《通鉴·魏纪》黄权曰「臣与刘葛，推诚相信」，胡注「葛谓诸葛孔明」云云，是「马迁」、「葛亮」，自三国时已然，其所由来者远矣。 

　　论曾国藩联语 
湘乡曾文正公国藩生平以工于联语自负，尝云与湘阴郭筠仙侍郎嵩焘所作工力悉敌，有包办联语之徽号，见□□□□□声木谨案：侍郎联语，世不多见。曾文正公联语，有搜辑编刊于《曾文正公杂着》后者，约有数十联。窥其用意，殆欲以山谷生硬作诗之法，通之于联语。所作皆生硬，不谐声律，谓之为别派则可，谓之为佳，则未敢许也。厥后桐城吴挚甫京卿汝纶善得其意，较之曾文正公益生硬，不谐人口。且多作七字句，于山谷诗，尤属具体而微。此声木夙昔之私意如此。 

三笔卷二 

毛晋撰述未刊
学史不始于黄宗羲
毛干干命名
方苞作文受谢
三事忠告
俞樾祖父撰述
苏州绅士三人轿
论不录生存人
西泠十子燕台七子
黄任受许遇诗学
王士祯别墅题咏
厉鹗妆域联句手迹
先文庄公联语
论左袵
范文子等祝宗祈死
李鸿章临圣教序
翁同龢五不居士
两宋以经艺入集
名偃字游举例
李鸿章文忠公全集
温州府陋习
某太史谄谀得祸
藩臬病故赐恤例
李鸿章庚辛议和时气焰
扛鼎会
词话汇集
潘永受毷氉
黄金满投诚细情
碍竹妨花四字
内廷所用香帛等事
光绪甲午□□宫门联语
用牛耕田所始
能以气吹砚石
江苏诗征录祖父母诗
矜鳏字解 

苌楚斋三笔卷二 
庐江刘声木十枝撰 
　　毛晋撰述未刊 
常熟毛潜在□□晋席屡世余业，藏书甚富，校书甚精，刊书又最宏。前人遗业，赖其搜罗校刊，永传于世，不可胜计。不朽之业，即在于是，故汲古阁之名，照耀海内，垂数百年，实为目录学中一大家。声木谨案：《小石山房丛书》中有《汲古阁校刊书目》一卷、《补遗》一卷、《刻板存亡考》一卷。其中汲古阁主人自撰而自刊者，仅有《香国》二卷、《隐湖题跋》二卷。尚有《明四秀集》□卷、《明诗纪事》□卷、《明方舆胜览录》□卷、《明词苑英华》□卷、《海虞古文苑》□卷、《海虞今文苑》□卷、《虞乡杂记》□卷、《昔友诗存》□卷、《救荒四说》□卷、《隐湖小识》□卷、《隐湖唱和诗》□卷、《永思录》□卷、《宗谱》□卷、《先贤隐湖遗稿》□卷，共十四种，未刊。以汲古阁刊书之精且富，自撰之书，何难刊刻，其未刊者，仍有如此之多，犹见笃实之遗。以视后世卤莽灭裂，以撰述刊行，自矜学问者，其用心之相去，有不可以道里计者矣。 

　　学史不始于黄宗羲 
近代康有为、梁启超均谓泰西以学为史，无代蔑有，而我国之以学为史，则始于黄梨洲，云云。声木谨案：我国以学为史者，始于南宋，实代有其人，代有其书。朱子撰《伊雒渊源录》十四卷，记周子以下及程子交游门弟子言行。明冯从吾撰《元儒考略》四卷，叙述元代诸儒学派，各为小传。刘元卿汇集宋元明廿七家，为《诸儒学案》八卷。三书皆叙述诸儒学派，虽无学史之名，实即泰西所谓学史，且远在黄梨洲□□宗羲之前。又案：《四库提要》云：「初，周汝登作《圣学宗传》，孙锺元又作《理学宗传》。黄宗羲以其书未粹，且多所阙遗，因搜采明一代讲学诸人文集语录，辨别宗派，辑为《明儒学案》。」云云。亦明言非黄宗羲创始。宗羲又撰有《二程学案》二卷，传本甚稀，康梁固宜未见也。 

　　毛干干命名 
凡人命名，以重文见义者，自汉唐以来，大都妇人女子，以及娼妓为多。若国朝之毛干干，字心易，南康人。以幽人贞士，算学名家，而命名如是，是真不可解矣。 

　　方苞作文受谢 
惜抱尺牍中，有与陈硕士侍郎用光书云：「望溪侍郎为人作文不受谢，鼐愧未能。」云云。声木谨案：海盐吴修石刊《昭代名人尺牍手迹》，内有望溪侍郎与亦老道丈一书，中云：「令亲处撰文润笔如已交，望为掷下，缘日来正觉拮据也。」云云。据此，则望溪侍郎当时为人作文，未尝不受谢。其不受谢者，大抵在德高文重之后。姚氏所言，仅据后来言之耳。 

　　三事忠告 
元张文忠公养浩字希孟，历城县人，事迹见《元史》列传。撰有《三事忠告》四卷，中分三种，曰《牧民忠告》二卷、《风宪忠告》一卷、《庙堂忠告》一卷，收入《四库》。道光辛卯，历城尹济源以□□郭兰石大理尚先景钞全帙，后附《元史》列传，刊于碧鲜斋。声木谨案：郭兰石大理当干嘉之时，书名甚噪，景写此书，字迹秀雅，雕刊精妙，比之侯官林吉人□□佶手钞之《精华录》、《尧峯文钞》、《午亭文编》三书，实有过之无不及。所惜传本甚少，世罕知之。收入《四库》者，题曰《三事忠告》，盖据坊间合刊本入录。尹刊题曰《为政忠告》，盖又据明洪武中扬州黄士宏刊本，实为一书。《牧民忠告》本分二卷，尹氏跋语称为一卷，未免小误。 

　　俞樾祖父撰述 
德清俞荫甫太史樾撰《春在堂全集》，卷帙虽富，精华无多，在当日亦颇负时名，而不知其家学渊源有自也。其祖廷镳，字南庄，乾隆甲寅副榜，撰有《四书评本》十九卷、末一卷。其父鸿渐，字剑华，嘉庆丙子举人，撰有《印雪轩文钞》三卷、《诗钞》十六卷、《随笔》四卷、《读三国志随笔》一卷。皆刊行于世。予故记之于此，以着其家学。 

　　苏州绅士三人轿 
苏州绅士退位家居，虽曾任卿相，出门只乘三人肩舆，并谓四人轿为本省官吏所乘，不敢僭用，可谓知礼矣。而本城内之婚嫁喜事，绅士家用花轿，下虽至厮养贱役，无不用绿围红拖轿、四人轿。此独非本省一二品大员所乘乎？何苏人之乘轿颠倒若此，想亦习俗使然也。 

　　论不录生存人 
长沙贺耦耕方伯长龄编辑《皇朝经世文编》□□卷，其中录生存人文者，缺其名于卷中。然于卷首，另列其撰人之名氏爵里，及选文之篇目，以备后人检查，体例本善。《书目答问》云：「此编所列生存人著述，用《经世文编》例，录其书，缺其名。」云云。然于卷首，亦并未另列撰人名氏爵里及书名，转令读者茫然，体例乖谬，真不善学柳下惠者也。 

　　西泠十子燕台七子 
国初时，杭州言诗者，盛称西泠十子，百余年来，能举其名氏者甚罕。声木谨案：新城王文简公士祯《感旧集》中，载有十子名氏，为陆讲山□□圻、柴虎臣绍炳、孙宇台□□冶、张祖望□□纲孙、陈际叔□□廷会、毛驰黄□□先舒、吴锦雯□□百朋、沈去矜□□谦、虞景明□□黄昊、丁飞涛□□澎，皆仁和、钱塘两县人。又燕台七子在国初亦负盛名，名氏为莱阳宋琬、宣城施闰章、祥符张文光、汴州赵宾、仁和陈祚明、丁澎、余杭严沆，见仁和锺雨辰殿撰骏声《养自然斋诗话》。 

　　黄任受许遇诗学 
侯官林惠常孝廉昌彝《海天琴思续录》中，有自录论国朝人诗绝句一百五首，其论永福黄莘田明府任诗云：「萱草诗篇温李跻，裁红翦翠露灵犀。秋江婉约春花艳，一瓣心香许月溪。」自注云：「十砚翁诗私淑侯官许不弃先生，《秋江诗集》中，七言绝句全学不弃。不弃名遇，诗学北宋人。」云云。声木谨案：明府以诗闻天下，据惠常孝廉所言，其渊源尚出于许不弃□□然则不弃□□之诗更为绝特，名氏转不出于乡里，殊可惜也。 

　　王士祯别墅题咏 
山东新城西城别墅，王阮亭先生所筑，凡十二景，有石帆亭、樵唱轩、半偈阁、大椿轩、双松书坞、小华子冈、小善卷、春草池、三峯、啸台、石丈竹径、绿萝书屋诸胜。一时名士，皆有题咏，多清远闲旷之作。公子启涑汇而刻之，共九十余人，不分卷帙。予奉使青州，过新城时得之。此书不见于《渔洋全集》三十五种，恐久而遗佚，故着之于此云云。见《蒲褐山房诗话》。声木谨案：吴县惠定宇征君栋笺注《精华录》，搜罗新城王氏撰述甚备，亦无此书。其言已见者，亦未必得见，特英雄欺人之语。类如《师友诗传录》一卷，郎廷槐撰，其中文简论诗之语，或钞出别行，名《渔洋定论续录》，一卷，刘大勤撰。亦或别刊行世，名《古夫于亭诗问》。征君既列《师友录》，复列《诗问》，是不知二书原属一书，实属未见。海盐张□□□□宗枬辑《带经堂诗话》，言购得《诗问》四卷。首卷郎氏梅溪廷槐所问，四卷长山刘氏大勤所问，两君皆从山人受业者。至卷二卷三，一则般阳张历友笃庆答，一则梁邹张萧亭实居答，其问语与首卷悉同，云云。据此，则不知当时何人翻刊《师友诗传录》，改名《诗问》，析二卷为四卷。征君若二书皆见，不当复列，以为重儓。即不然，亦当注明原为一书，后人翻刻改名也。 

　　厉鹗妆域联句手迹 
余见《樊榭山房手稿》，曾有《妆域联句》诗，谓是明神宗宫人儿嬉之具。于后鲍氏知不足斋，见有求售者，是雕漆所制，上刻神宗年号。今来泲上黄司马小松署斋，出示所藏，乃琢象齿为之。其体圆，径二寸五分。面平而底稍隆起，正中有脐，六棱突起。脐中卓一锥，长三分寸之一，麤如灯心而不锐，可使几上旋转者，即此锥也。六棱周刻小楷字，自右而左顺读曰「甲寅年七月二十四日造，李得仁」，盖万历四十二年也。六棱之外，云气缭绕于僊山楼阁、琪花瑶草之间，下有二鹿，牝牡相倚，文显而不深。其正面则楼馆山树人物，皆镂空飞动。洼处大小二艇，酒罇舟子相待，老羽衣翩然携琴童子继至。主人谓宜作诗纪之，遂为此歌云云。见□□朱映漘□□文藻《碧溪草堂诗稿》小引。声木谨案：此仅明神宗宫人儿嬉之具，而精妙若此，今虽人往风徽，殊令人有缅想太平之盛。 

　　先文庄公联语 
联语虽小品，甚不易撰，是以洽心贵当，恰合身分者，实不多遘。先文庄公最善于此，从不假幕僚手笔。最为世人传诵者，约有数联，谨录于此：《重修滕王阁》联云：「一千年画栋重新，斯阁也殆有天幸；八百里风帆遇顺，好事者诧为神功。」挽湘乡曾忠襄公国荃联云：「能擒贼先能擒王，历数千古英雄，威风冠绝麒麟阁；有难兄更有难弟，痛煞两江士庶，大星递陨凤凰台。」寿合肥李文忠公鸿章七秩联云：「南平吴越，北定燕齐，二十年前，人羡黑头宰相；西辑欧洲，东绥瀛海，三万里外，共推黄发元勋。」挽族孙安之守戎联云：「君子固穷，吾见亦罕；善人无禄，天实为之。」合肥张靖达公树声专祠联云：「高阁建麒麟，先生含笑；一军化猿鹤，后死伤悲。」声木谨案：张靖达公祠联，先文庄公系撰于光绪甲午以后，是以慨乎其言之也。 

　　论左袵 
《论语》「微管仲，吾其被发左袵矣」，朱注：「被发左袵，夷狄之俗也。」云云。声木谨案：孔子当日言此，即专指管仲相桓公，伐楚于召陵一役而言。当时夷狄皆不足有为，惟楚雄视南方，称王自侈，故孔子恶其僭妄，深以管仲拒楚为功。桓公八年《左氏传》，随季梁曰：「楚人上左，军必左。」云云。楚人既以左为上，军必左，衣亦必左袵，尤为确证。左袵虽为夷狄之俗，而经传中并无他夷狄上左之语，故予以为专指伐楚而言。 

　　范文子等祝宗祈死 
晋范文子使祝宗祈死而卒，杜注云「因祷自裁」。鲁叔孙昭子使祝宗祈死而卒，杜注亦云「因祈而自杀」云云。声木谨案：据杜氏所注，是二子之死，皆由于自杀，并非祈死而即死。后人每有喜言祝宗祈死者，非范文子、叔孙昭子之用心也。 

　　李鸿章临圣教序 
满洲崇雨铃中丞恩得善本《圣教序》七本，纳于一盒，谓之「七佛同龛」，颇为收藏家所艳称。厥后合肥李文忠公鸿章任直隶总督时，得其所藏第三本，每日必临数百字，习以为常，自谓养心字。虽至亲从不轻示，自扃于一簏中，封锁甚固。积之既久，仆人常窃出。当时文忠声望正隆，有求其书法而不得者，即转向其仆人，购取所临之《圣教序》。继以购者日多，仆人竟居奇，每部索银肆两。文忠卒后，上海文明书局复有石印本，每部尚售洋壹元。 

　　翁同龢五不居士 
常熟翁文恭公同龢，自光绪□□年□月，获谴家居后，自号五不居士，并谓一不穿公服，二不会客，三不写字，四不入城，五不写信，有欧阳文忠公六一居士之遗风。文恭以书法名当代，颇得苏文忠公神理。晚年间复作画，亦格老气苍，非同凡近。其文采风流，照映一时，亦未可遽没。最可异者，其七秩生辰，外甥女钱氏，由远道而至，即归安钱楞仙宫赞振伦之女，仪征吴次箫观察丙湘之妇。于贺寿之日，即卒于其家。未久，文恭公亦卒。盛衰之感召，有不知其然而然者。 

　　(南)[两]宋以经艺入集 
自明以来，士大夫刻集，每喜以制艺载入，颇为通人诟病。声木谨案：此风自北宋时已然，且有名儒硕彦，是载入与否，听人自便，亦无关宏旨。北宋刘安节撰《刘太史集》四卷，内有经艺十七篇。刘安上撰《刘给事集》五卷，内有经艺八篇。苏轼撰《东坡大全集》一百五十卷，内有经艺十三篇。南宋胡宏撰《五峯集》五卷，内有经艺三种。吕祖谦撰《东莱集》四十卷，内有《外集》五卷，为程试文。魏了翁撰《鹤山全集》一百九卷，内有制举文三卷。方大琮撰《铁葊集》三十七卷，中有经艺□□□。吕祖谦编《宋文鉴》一百五十卷，内录张才叔经艺二篇。不着撰人名氏录宋张才叔、姚孝宁、吴师孟、张孝四人经艺，编《经艺模范》一卷。以上均见《四库提要》。《二刘全集》，《永嘉丛书》本，湖北官书局复有翻刻本。《东坡大全集》，四川眉州祠堂刊《三苏全集》本。《经艺模范》，德清俞阶青太史陛云有翻刊本。 

　　名偃字游举例 
古人凡名「偃」者，字必有「游」字，证之诸书，无不皆然。例如言偃字子游，郑公子偃字子游，驷偃字子游，晋荀偃字伯游，《庄子·齐物论》《释文》引李注：颜(承)[成]子游名偃。不烦旁征博引，已有五人矣。 

　　李鸿章文忠公全集 
合肥李文忠公鸿章卒后，桐城吴挚甫京卿汝纶为之编辑遗集，未成而卒。金匮廉惠卿户部泉踵为之，编成《奏稿》八十卷、《朋僚函稿》廿卷、《译署函稿》廿卷、《蚕池□教堂函稿》一卷、《海军函稿》四卷、《电稿》四十卷。光绪乙巳四月，金陵家刊本，□□□□上海石印本。当光绪廿二三年间，李文忠公入阁居京时，□□章□□□□洪钧、桐城吴挚甫京卿汝纶，同编《李肃毅奏议》十二卷，无印书年月及序跋。卷端虽题章吴同编，实即吴京卿所别择，尽去他种，专以外交为重，世人目之为洋务大全，或亦时势所趋，有不得不然者欤。 

　　温州府陋习 
浙江温州府陋习：每年迎春之日，羣氓必将府尊貂外褂撕破，分持而去，以为取得春意。永嘉县令，每年例有府尊陋规贰百两，为置新貂外褂之用。后江都徐乃秋观察兆丰任温州府时，出示严禁，其风始革。声木闻之于观察从子徐挚叟广文师。山东沾化县以瓦片捶为两块，半以与人，半以作质，验之合，则取银当铺送州县官陋规，亦以纸包碎瓦一块，以为交子，每瓦半块，当铺付银伍拾两。全椒杨松斋明府熙曾任沾化县令，亲为予言之如此。此等风俗，洵可怪也。 

　　某太史谄谀得祸 
道咸年间，有某太史专喜谄谀。时穆鹤舫相国彰阿当国，新城陈子鹤尚书孚恩颇用事，尚书妻死，某太史本尚书门下士，为之料理丧事，恒数日夜不归，祭文中又有「丧师母如丧我妣也」之语。钱塘许滇生尚书乃普妻有病，某太史知之，偕其妻往，并谓「门生媳妇理应服役」。尚书妻不得已，扶病至门首力辞，乃已。当时人恶之，为之联云：「昔岁入陈，寝苫枕块；昭兹来许，抱衾与裯。」未几，为某御史所参劾，时已官至左春坊左庶子，奉旨发回原衙门。先文庄公入词馆时，曾亲见之。众人指而目之曰「某太史」。洵属孽由自取，不可逭矣。 

　　藩臬病故赐恤例 
我朝定制，名器素重，自粤捻匪乱起，国家事事从权，犹未至冒滥，如末季之甚。如实缺藩臬两司离营病故，即不能照军营立功后积劳病故例，从优议恤。自同治十一年，安徽布政使吴坤修在任病故，经安徽巡抚奏请，照军营立功后病故例，从优议恤一案，藩司始获此破格旷典。自光绪三年，甘肃按察使刘于浔在籍病故，先文庄公时任赣抚，为之奏请照军营立功后病故例，从优议恤。旋经部驳两次，三请乃蒙特旨，破格俞允。光绪九年，先文庄公调任浙抚，复奏请浙江按察使刘盛藻照军营立功后病故例，从优议恤。复经部驳两次，三请与直督李文忠公鸿章合词乞恩，乃蒙俞允。以后藩臬两司，皆有此例。 

　　李鸿章庚辛议和时气焰 
光绪庚子、辛丑之间，拳匪倡乱，两宫西狩。英、法、俄、德、美、意、奥、日本八国联军入都，分踞京师，划为八段。迨至合肥李文忠公奉旨入京议和，驻节贤良寺，当时人士，几于知有泾阳君，不知有秦王，威焰盛极一时。王公贝勒有来见者，先须下门房。时张玖斋□□□□王仲襄京卿善荃以同乡故，恒在门房中，代为接见。嘉定徐颂阁中堂郙日至贤良寺，文忠呼为老清客。一日为德兵鞭挞，告于文忠，一笑置之。婺源李理纯侍郎昭炜亦住德国界内，时奉旨署礼部尚书，无端德兵入内，以鞭击之。侍郎诉于文忠，请为复仇。文忠平日呼为顽固大臣，戏谓德兵何故来打。告以正写谢恩折子，正写到「恭谢天恩，恭折仰祈圣鉴事」，德兵入内鞭之。文忠笑曰：「怕写错了。」答曰「未错」。又笑曰：「未错即打乎？」并云：「德国鞭子真发旺人，徐颂阁以一鞭而署吏部尚书，李理纯以一鞭而署礼部尚书。」湘乡曾敬贻观察广铨时为议和翻译，平时喜戴绿眼镜。文忠恶之，呼为荒唐小鬼，又谓将来必要斫头。翌日得句云：「荒唐鬼说荒唐话，顽固人看顽固花。」□□徐晋卿京卿寿朋本故吏，亦门生也，亦随同议和。议论有与李文忠不洽处，文忠恒以杖击之。京卿告以痛，文忠云：「不痛，何必打乎。」告以不可当众人前打，又云：「老师打门生，尚须瞒人乎。」京卿退有后言，谓「三品京堂，不是送来打的」，终亦无如之何。未几，京卿病故，文忠亦病故。 

　　扛鼎会 
从来各省书院课士，无非解经证史，诗赋、制艺、试帖等类，从无有专以字课士者。光绪中叶，番禺沈笔香太守锡晋任扬州府知府，慨扬州久无鼎甲，因扬州各书院中，素有专课举人一项，别立名目曰孝廉堂，即于其中抽取膏火，选孝廉中工书法者廿余人，专课白折大卷，美其名曰扛鼎会。卒之无鼎甲，科举亦旋废。 

　　词话汇集 
诗话始于北宋欧阳文忠公，词话亦始于南宋周密，密撰《浩然斋雅谈》三卷，下卷即为词话。嗣后撰诗话者，无虑百余家，有目无书者尚多。宋元词话无几，各丛书中已有，世多见之，兹不备举。予拟编刊《词话丛书》，录自明始，已见及已有者，仅得三十家。因近代喜研词学，故著录其撰人名氏，刊本年月于此，以供世人考索。《渚山堂词话》三卷，明陈霆撰，《吴兴丛书》本。《升葊词品》六卷、《拾遗》二卷，明杨慎撰，函海本。《西河词话》四卷，毛奇龄撰，《西河合集》本。《词统源流》一卷，彭孙遹撰，《国朝名人著述丛编》本。《钦定历代词话》十卷，《钦定历代诗余》卷一百十一至卷一百二十本。《词苑丛谈》十二卷，徐釚撰，康熙廿七年六月，蛾术斋原刊本，又《海山仙馆丛书》本。《雨村词话》四卷，李调元撰，函海本。《蕙风词话》四卷、《香海棠馆词话》一卷，况周颐撰，《惜阴堂丛书》本。《铜鼓书堂词话》一卷，查礼撰，《铜鼓书堂遗稿》卷三十二本。《赌棋山庄词话》十二卷、《续》五卷，谢章铤撰，光绪甲申，弢葊陈氏刊全集本。《问花楼词话》一卷，陆蓥撰，《陆氏传家集》本。《卧庐词话》一卷，周曾锦撰，《周晋琦遗着三种》本。《本事词》二卷，叶申芗撰，道光十四年八月，三山叶氏自刊本。《初白葊词综偶评》一卷，张载华编，乾隆三十二年，涉园观乐堂《初白葊诗评》附刊本。《国朝词综偶评》一卷，汪世隽撰，□□□□□□写刊本。《莲子居词话》四卷，吴衡照撰，振绮堂刊本。《复堂词话》一卷，徐珂编，《心斋丛刊第一集》本。《芬陀利室词话》三卷，蒋敦复撰，光绪十一年，长洲王韬刊本。《介存斋论词杂着》一卷，周济撰，光绪戊寅重刊本。□《香研居词麈》五卷，方成培撰，《啸园丛书》本。《听秋声馆词话》廿卷，丁绍仪撰，同治八年家刊本。《左葊词话》二卷，李佳继昌撰，光绪壬寅，湖南盐道署刊本。《灵芬馆词话》二卷，郭麐撰，《灵芬馆诗话》卷十一卷十二本。《词林纪事》廿二卷、《附录》三卷，张宗橚撰，□□□□□□原刊本。《恤簃词话》一卷，闻宥撰，《野鹤零墨》本。《古今词论》一卷，王又华撰，《词学全书》本。《白雨斋词话》八卷，陈廷焯撰，□□□□□□□自刊本。《乐志簃词话》一卷，□□□撰，《乐志簃全集》本。《寄渔词话》一卷，刘溎年撰，原稿改定本。尚有《词余丛话》三卷、《续》三卷，杨恩寿撰，《坦园丛稿》本。此乃论曲，非论词，附记于此。 

　　潘永受毷氉 
光绪□□年□月，合肥李仲轩制府经羲初任广西巡抚，安徽同乡京官，照例须觞之于安徽会馆，且以音征佐饮。时同邑潘子谦观察永受，为琴轩中丞鼎新之子，以道员到京，指省分发，同乡京官，亦具柬邀燕。观察未到，并闻大发牢骚脾气，他人闻之，无不诧异。声木谨案：故相李文忠公鸿章致先文庄公亲笔函稿中言：「海军衙门报效，仲轩为第一，子谦为第二。未及匝月，仲轩放四川，分巡川南永宁地方道。子谦不日即放道缺。」云云。可见当时朝野上下人等，无不以为必得道缺，孰知后来自第二名起，即永远未放一缺。夫以观察与制军比，当时无一不相同，不特同时报效银两数目，同一海军衙门，制府为李文忠公之从子，观察为琴轩中丞之子，制府本优贡，观察本举人，亦均同染烟癖。制府后官至云贵总督，观察官终于江西候补道。天下之荣辱升沉，未有甚于此次者，宜观察为之不平也。观察性情忠厚，无损人利己之心，先文庄公颇称之，谓凡人存心须学之，是本有一长可取，然少年时亦过于豪侈。光绪初年，路过天津时，山西太谷县出产一种烟灯，初出俗名太谷灯，当时每灯价银肆两。观察见而爱之，即以肆百金购壹百盏。谑者谓其恐一生用不尽，预备留至来生再吃烟。语虽讥讪，究实自取。予闻之于其从弟子振太守永龄，当确然可信。 

　　黄金满投诚细情 
光绪五六年间，台州匪首黄金满、金守龙啸聚海滨，乘机抢劫，甚至抗官拒捕，酿成巨案，大为地方行旅之害。本省大吏，昧于情形，一时未能捕治，御史遂交章奏劾，以致声名愈震。当时言者，几于有谈虎色变，风声鹤唳之惊。迨至光绪八年，先文庄公入京候简，路过天津。李文忠公鸿章时任直督，留住节署，迎谓之曰：「现在山东巡抚出缺，必授此职。山东本直隶辖境，你我师生，仍须在一处也。」时□□陈隽丞中丞士杰任浙江巡抚，因黄金满事愈闹愈大，惧而求去。枢府中有与之联络者，乃调任山东。让出浙江一缺，由先文庄公补授。先文庄公到任后，即饬管带越军中营、举人王右人相机剿抚。旋有天台县廪生谢梦兰，叩求衡阳彭刚直公玉麟，请为之转达先文庄公，许其投诚。彭刚直公并谓当宽其既往，看其将来。又深恐先文庄公于投诚后杀之，濒行函中，仍有「万不可杀之，以致失信大众」之语。其实金满蠢然一物，仅为海盗，并非巨寇，先文庄公亦不必杀之也。投诚后来见先文庄公，由江西候补知县徐杏林明府春荣携之至二堂旁边立见。先文庄公语之曰：「你为海盗，今幸得收降，已蒙天恩，不致身首异处，是你之大幸事。以后须安分守己，方能保得住你之头颅。」金满即欠身禀谓：「大人恩施格外，以后大人叫金满如何，金满即如何。大人叫金满向前走两步，金满即向前走两步，大人叫金满向后退两步，金满即向后退两步。」言时并举其步以试之。先文庄公颔之，遂出。先文庄公又命举人王右人，前山东临邑县知县贺璠，武生戴荣，哨官陶锦华及徐春荣等，盘诘以未投诚以前所谣传各事，譬如苏州文庙正堂屋梁中书「黄金满」三字，何所取义，金满皆茫然不知。盖当时粤捻余党散布各州县，狡焉思逞，故假黄金满之名，以摇惑人心，亦藉以恐吓邻省疆吏。又诘以何以屡获未得，则云官兵追之急，则往他府为人佃田数月，又曾在□州为人割麦月余，并无深谋大智，如当时之所传闻。后先文庄公携之巡阅海疆，同登兵轮。中途戏谓之曰：「我要杀你，即于此时缚你而投之海，你何能活，何必定须用刀乎。」金满半跪对曰：「大人是好人，是恩人，不杀我。」先文庄公亦一笑置之。其详情已见先文庄公奏议。声木所记者，乃当日确实细情，为外人所未及知者，或可为后人参考之用。 

　　碍竹妨花四字 
《全唐诗》中《吴融集》中有《小径》诗云：「碍竹妨花一径幽，攀援可到玉峯头。若教须作康庄好，更有高车驰马忧。」云云。声木谨案：「碍竹妨花」四字甚新颖，上海住屋密若蜂房，若以之用为上海住屋斋名，颇为确切。 

　　内廷所用香帛等事 
国朝内廷祭祀所用之帛，例由浙江织造制进，闻每年需用叁千疋，每疋开支银贰拾两。先文庄公任浙江巡抚，曾兼护织造数月，亲见此帛。谓前一尺是佳帛，后一尺是粗布，再后一尺则希希无物。又内廷所用之藏香，如河工、安澜、祭泰山、郊庙等事，均用藏香，例由四川总督进入，亦非真西藏所制。由成都购真藏香，再添香药等料制成，始以入贡。川督署中，另有贡房，专理其事。疆臣年逾六秩，国朝恩例，岁赏「福」字一方。纸系团龙泥金红笺，对方约一尺二三寸。先文庄公闻之元和潘文勤公祖荫云：每纸一方，内务府开价至五两，亦绝无仅有事也。 

　　光绪甲午□□宫门联语 
光绪甲午元旦之日，有人私贴一联于□□宫门云：「万寿无疆，普天同庆；三军覆没，割地求和。」本年中日失和，始于□月，不知当时正月何以知之。且历料后来之事，有如目验，斯亦奇矣。 

　　用牛耕田所始 
汉武帝时，赵过见牛力强大，始教民用之耕地，民皆致富，因封赵过为富民侯。声木谨案：用牛耕田，始于赵过，但不知汉武帝以前，用何畜耕田。现在南方专用牛耕田，北方则兼用骡马驴等类，苦寒之地，更有用羊鹿耕地拖车者。大约畜类中，秉性驯良，气力较大者，莫如此数种。各就出产所有而用之，不分轩轾也。 

　　能以气吹砚石 
定远方邗生司马臻善，为子箴方伯浚颐之子，言其幼时，从其从兄□□茂才臻□授读，有小砚一方，能以口中之气轻轻移动，前后左右，无不如志，尝以为之戏。无为有地痞某某，能以牙齿咬木水桶半边，桶中仍有一半水，立行两条街。一善一恶，其同赋异禀，则一也。 

　　江苏诗征录祖父母诗 
江都王柳村明经豫编辑《江苏诗征》一百八十三卷，收录伍千肆百叁拾余家，中选其祖父母之诗。其祖父名元臣，字汉标，下注云「姻再侄阮亨填讳」。选诗七首，在卷伍拾贰。其祖母名赵则，字内则，丹徒人，下注云「燕生填讳」。选诗四首，在卷壹百柒拾叁。番禺张南山太史维屏编辑《国朝诗人征略》，亦录其父诗。虽皆志在显扬，而不可为训。古人于生存人尚不录，况其父乎！以子选父母诗文词，于名义亦太不顺。不特古人原无此例，即有之，亦不足为法，后人不必则效。 

　　矜(矜)[鳏]字解 
南城曾廷枚修吉《南墅漫钞》云：「矜一作鳏。《大传洪范》曰：『不叶于极，不丽于咎，毋侮矜寡，而畏高明。』《史记·宋世家》亦云『无侮鳏寡』。按《大传》『哀矜折狱』，《汉·于定国传》作『哀鳏哲狱』。」云云。声木谨案：上元管异之孝廉同《因寄轩文集补遗》中，有《复陆祁孙书》，论「矜」「鳏」之义甚详。实则「矜」字作「鳏」，「矜」字须作「」，乃是正义。予当年自号生，正是作鳏生之义。 


三笔卷三 

李国英殉夫大节
论孝廉方正
督抚权操于幕僚
林屋山人论宠妾
曾国藩熟悉史例
感恩马夫
曾国藩不杀李兆受
去藩臬把持法
鲍超书戏李鸿章
潘鼎新挽某烈妇联
钱振伦与妻家不睦
东汉蔡邕荐董卓
辨奸论少举一人
答合字通用
张树声勤劳王事
女婿称娇客所本
谭嗣同徐仁铸联
教义学者绝后
苗大先生等称
劳乃宣自订年谱跋语
游智开不吊妾丧
恭寿奏先文庄公私语
王正茂撰临晋县志 

苌楚斋三笔卷三 
庐江刘声木十枝撰 
　　李国英殉夫大节 
李国英字书竹，合肥人，姊壻李伯行侍郎经芳继妻张夫人所出，即李文忠公鸿章之孙女。长适吾邑潘子谦观察永受之子福五上舍□□亦即琴轩中丞鼎新之孙妇，伉俪綦笃。平时喜以僧服照象，见者早知其不祥。于归八年，上舍染时疫，数日而卒，时在光绪丙午六月。女士致函父母翁姑，胞弟姊妹，劝其节哀，告别，然后仰药以殉。洵属从容就义，视死如归，凛然足以昭示百世，皎然与日月争光。巾帼中有此完人，较之李文忠公鸿章、李勤恪公翰章兄弟，无多让焉。其绝命书缠绵悱恻，性真语挚，令人不忍卒读，为天地间不可少之文字。方今世教凌夷，道德坠废，更属救时良药。本刊附上舍《漱石主人遗稿》后，流传甚罕，因录之于后，期与世人共见之，共勉之也。 
上父母禀父母亲大人膝下：生我劬劳，深恩未报，女罪百身莫赎。承欢尚有弟妹三人，不可以亡女悲痛。本拟追随婿于地下，因未立嗣，迟延时日。今幸立嗣，外孙名耀荣，字伯华，现在庐州学堂读书。三五年毕业后，望二大人念壻女，代外孙谋一出洋随员，或铁路差事。婿家计不宽，总求二大人诸事加意怜惜，亡女九原亦可瞑目。肃此，恭叩福绥。女国英绝笔。七月初九日。 
上翁姑禀翁姑大人膝下：媳深负八年慈爱，奈生命不辰，忽遇凶境。非当时不死，因有福五遗言一节，故忍泣偷生，料理身后一切，待两大人到芜，禀明立嗣。现蒙慈允，盘柩至州，于四七立嗣已定，媳实不能再偷生旦夕，有负福五再生之约。媳尽节之心已久，视死如归，本欲立嗣后绝食，适箱件船到州，检点书柜，见内有烟一盒，乃前岁媳气痛，大人所赐，今幸得此绝命，望二大人切莫过于悲恸，勿用解药，以全媳之志。家计不宽，媳身后一切从省为是。媳内里小褂裤，切不可动。穿衣入材皆女仆，切不可用男仆。外本洋贰拾元，赏穿衣入材等女仆公分。务求二大人全媳之志，入葬时双棺合墓，引象另画双象。媳九泉之下，死亦瞑目。请旌建坊，请二大人莫费踌躇。媳留两禀，务乞视过，令仆送芜。媳不能侍奉晨昏，罪已深重，望二大人善为宽解，实因与福五有誓盟在先。今幸立荣孙为嗣，诸事皆如亲孙，满服后，二大人眼见重孙，已与媳在生无异，务乞二大人加意怜爱。男媳所有之物，皆赐荣孙，与三十年后另立之孙无干。肃此，恭叩福安。媳国英绝命禀。七月十三日早。 
致夫家表姊妹函梅兰两姊同展：妹生命不辰，身逢凶境，本当侍亲百岁，奈与梦菊生前有盟约在先，实难相负。妹誓同生死之心已久，此志实难挽回，三军可以夺帅，匹夫不可夺志。妹偷生月余，实为梦菊立嗣，现合同已成，妹已视死如归。堂上两大人，全仗二位承欢宽解。幸有嗣后，耀荣三年服满授室，即又成立一家。百事总望两姊念盟之义，上侍双亲，下则善为照应耀荣。只此二事，是为至托。此请双安。妹书竹绝笔手上。七月初九日早。 
致胞弟函大弟如握：去秋一别，时无一载，人生更变，天道难论。本月十二，母亲寄弟之函，病耗凶音，谅皆尽悉。姊惊此变，无复偷生之望。奈彼时身在芜地，若生他念，更令老母酸心。况福五身后大事未了，遗言紧属立嗣为重。姊只得稍留一息残生，完其志愿。所幸者，三叔在芜，衣衾棺木，皆三叔亲手所办。福五在生，未有功名，未忍任其盖棺之时，白衣而去，随求恳求三叔，代捐盐运使衔，加捐从一品封典，捐费共曹平贰千另贰拾陆两，殓以朝服朝冠。柩乃是李泰发由四川带来之花方，已制就数年，价银捌百拾贰两。申初大殓之后，停于大门左首对厅之内。急发电至江西翁姑之处，并安庆伊胞姊姊丈之处。酉初接安庆复电，言明早到芜。丑初接江西复电，言全眷起行，令找寻大庙停柩。姊彼时痛心稍定，急盼堂上早日至芜。次日十三，其姊未到，因接电悲痛，未及搭船，于十四日到芜。当时见三叔，见江西来电，因言芜湖无大庙可以停柩，自愿借北门亲造之园洋厅内停柩，堂上到时，可住居花园旁之市房。姊彼时心乱如麻，任凭三叔作主。十四其姊偕姊夫至芜，姊即将所有细情言明，三叔即请陈惠之同至北门园内一观。奈连日暴雨如注，水长数尺，路皆隔水踏看，归时相商，实难起柩停园。无奈，急雇红船，于十五日未时，起柩上船，舟旁接官厅之岸，出柩绕米栈之前。堂上于十七早，搭江裕到芜，相商料理回州立嗣，找地安葬。于二十日开船，幸遇顺风，晚歇仓头。念一日早，抵无为州，拟借仓房，暂停灵柩，奈无一姓允借。幸有一处，肯卖不肯借。随即买定，价洋玖百，当日成契。虽是瓦屋五间三路，内中尚费收拾，起柩上岸尚无定期。福五遗言，欲继其从堂兄之长子，因在生之日，极为中意也。此子今岁十六，名耀荣，今正考入庐州中学堂甲班第二中文。姊不知中西文程度究竟若何，请一问子干大哥即知。现此子适在暑假期中，船到之时，伊已由三河到州。姊已面见，人甚诚实，貌在中姿，惟端方不及福五。其父与家十叔祖皆允过继，别无他语。奈伊尚有祖母在堂，前曾函禀，复书有长房长孙之语，尚费周折。合族未到，尚未成服，定于未定，尚费艰难。姊今心焚肠断，别无他望，只待立嗣一定，誓必了绝尘缘。所痛者，五旬老母，劬劳未报，不能奉侍天年。伤者手足永绝，不能一语。受三叔之恩，笔所难述，虽铭感五中，而此生已难为报，只好犬马来生。吾弟接此书之日，谅姊魂已他往。吾弟身居海外，离家肆万里，切须保重，莫以姊薄命人过于悲痛。姊生命不辰，身当此境，视死如归。所欣者繁华梦醒，苦海脱离，别无挂碍。吾弟青年勤学，万不可以此灰心，须立一番事业，方不负高堂之望。母亲年已五旬，总望吾弟三年早日归国，承欢膝下。姊九泉之下，死亦瞑目。今将福五闰四月寄姊之诗原稿寄上，并姊所和三首。福五遗稿尚多，此际心乱如焚，待数日后检清，钞一本寄上。福五去岁与吾弟所作《竹枝词》并送行诗，尚有往来寄弟旧作，姊处皆无稿，望接信后，细为一查。待诗稿寄上之时，请钞于后面，恳托大哥代作序一篇。吾弟若能，也望作一序。犹恳偷得余暇，翻作英文，即在英京付刻，传流海外。若无暇，请觅一翻译名士，代为翻出。付刻之费，请由三叔处取付。福五在生别无知己，惟吾弟可算两心相印，刻诗一事，拜恳拜恳，务乞传流海外，切切完全其志。接此书，无须复信。姊处立嗣一定，即另有一函，并寄诗稿。此时万语千言，亦难尽叙也。此颂秋祺。姊国英泣血草上。六月二十六日。 
又大弟大人如握：六月二十六日寄上一函，并福五遗稿亲笔诗十二首，并姊所和三首，谅已收到。现今福五立嗣一节已算议定，准于七月初一三七成服。此子前函已云人甚诚实，名耀荣，字伯华。此次暑假，本定月底起行，赴庐州学堂，七月初二开学。因有立嗣之举，现已告假二十日，待福五终七，方能入学。此子既立，即是福五之子，将来香烟接续，扫墓有人，亦可少慰泉下之志。他年吾弟前程远大，总望提携照看，想念姊手足之情，断无推委，况吾弟与福五，亦非寻常郎舅可比。今寄上福五当年在生之诗稿一本、挽联一本，务乞检收。前函曾托翻英文，在英京付梓，请刻六十本。托白先生在其友朋之处散去五十本，吾弟自留十本，若有知己良朋，亦可分送一二。姊将福五遗稿付梓，无非想名留海外，完其在生未了之愿。刻书时，务请将福五释家之象，并姊古装之象，同绘图在诗稿之前，切切。前托油画之象，务请从速为妙。画成，将两单象寄母亲处，转掷交耀荣。合画之象，留与吾弟，作为遗念。姊薄命如斯，实无生望。所痛者，不能侍奉母亲，终老天年，实刺心恨事。奈与福五，曾有誓盟在先，况姊现处斯境，无一线　生之地也。非苍穹相待之薄，实人间故留恨事。姊今视死如归，愿追随情天，共证因果。伤者去秋与吾弟临河握别，定三年欢聚之期，岂知从今即为永绝。他时吾弟归国，无非见姊与福五三尺之坟，香消魂断，再不能把晤矣。吾弟乃旷达人，切勿过于伤痛。人生如梦，如过眼浮云，望须自宽自解。姊身负深罪，不能侍亲百岁，总须仰仗吾弟，色笑承欢，稍解堂上之忧，时至三年，宜速急回国。今姊作此书，即算永绝遗言，吾弟能照此书行事，姊亦瞑目于九泉之下。今将尊照二张封还，乞查收，所余尊照，皆交耀荣外姊家章表姒。令其子托其岳代作诗序原信一封，寄上一观，序虽未作，其心已尽。此人尚可算稍有肝胆，且苦节家寒，孤子无依，将来也望推念姊之情，照看一二。吾弟若作序，请细看其信中之语，福五一生行谊，俱在于是。诗既刻送，信亦当付梓，望将福五所寄尊处之书信，请翻作英文，另为刻送，切切。刻诗书之款费，皆由三叔处汇付。信亦刻六十本，照诗分送。所言皆尽，从此掷笔。外有遗念数件，皆呈在母亲之处。接信千万切勿悲痛。大兄嫂前代为言道，从今永绝，无再见之期。老姨太太、四叔婶前，皆望为转达。姊日吐鲜红，肺腑已碎，实难再另具禀。念手足之情深，故勉力草此一书，望珍藏之，切切。此请秋祺。姊国英病危草上。七月初四日晚亥时。 
谕耀荣荣儿知悉：汝名虽未上在汝叔名下，但既已成服主丧，合同已立定，即是汝叔之子。虽有三十年再行立嗣说，此非汝叔之言也，非余之愿。汝此时切不可为余之事有误课班，假期一满，速进学堂。务须勤学西文，将来托舅父谋一差，至英国一行，全汝父未了之志愿。祖父母尊前，全仗汝侍奉，承欢宽解。将来服满授室，州内、三河两边，侍奉本生祖母，亦切不可忘。只有数言，别无属汝，务须成汝父海外志愿。　七月初九日早。 

　　论孝廉方正 
孝廉方正制科，我朝旧制，例于历朝改元之初，慎行征举，原属法良意美。不谓世风日下，所举之人，每致名不副实，致为识者齿冷。扬州一府士人，更相率避之惟恐不速，去之惟恐若浼。其缘因因咸丰初年，扬州某某，应举为孝廉方正，强其徒以借钱。其徒愤之，持其亲笔函以为凭，控于官。官虽寝其事，舆论大哗，士论耻之。故连同治、光绪三朝，业已数十年，应举之孝廉方正，久无呈报。此声木所闻于江都徐蛰叟广文师者，确凿可据。又有集《四书》语以嘲之者曰：「曾是以为孝，恶能廉；所期以其方，奚其正。」或又云：「孝于妻，廉于与，方于步，正于面。」可谓不恶而严矣。 

　　督抚权操于幕僚 
国朝嘉道之时，各省督抚政权，大半操于幕僚之手。一省之事，不啻在其掌握，督抚拱手受成而已。自粤匪兆乱，益阳胡文忠公林翼、湘乡曾文正公国藩、湘阴左文襄公宗棠、闽县沈文肃公葆桢、花县骆文忠公秉章、合肥李文忠公鸿章等崛起，以能文名天下。公牍文字，驾乎幕僚之上，遇事均躬自裁定，绝不假手幕僚，此风遂革。然遇颓废督抚，或笔墨不能出色当行，幕僚仍可暗中揽权。此声木当日所闻于先文庄公者如此。 

　　林屋山人论宠妾 
甲子九月十四日，上海《晶报》第陆百柒拾伍号中，有林屋山人《怜渠录序》云云。《怜渠录》者，寒云主人为朱姬月真作也。寒云诸姬，至是凡七，而尹去邢来，并时常少，何哉？新人初至，宠爱方隆，有所欲为，不忍少拂。恃宠而骄，逞骄而悍，勃溪诟谇，渐不能堪。始如甘饴，继如饮酖，一旦决裂，无可挽回矣。又诸姬多乐籍，淫佚性成，自其始合，或别有所为，非出情感，反颜为仇，不足怪也。余尝见三姬温雪，诈为鬼病，凌辱主人，其酷已甚。五姬笑兰，自食珍腴，而以恶草具食主人，有时且不与食。家室之苦如此，宜其不终也。今寒云所以宠朱姬者如六姬时，余未见朱姬，不知其事主人如何。而初纳时，寒云有书，言其能贤。余复书曰：「能贤岂不甚善，惟是前六姬入门时，何尝不然，后也变耳。」云云。声木谨案：其所言宠妾处，奚止入木三分，本系实情，颇多妙谛，因节录其语，以告世之宠妾者。予尝谓世间宠妻妾子女者，必自己身受其害，与他人丝毫无预。世之梦梦者、愦愦者，何其多耶。 

　　曾国藩熟悉史例 
湘乡曾文正公国藩当日以能古文鸣一时，不知其生平熟悉班史，于史传体例颇精。同治初年，江阴沈品莲方伯保靖撰向忠武公荣、张忠武公国梁合传，颇自喜，刊以行世。曾文正公见之，谓先文庄公云：「沈品莲闻说是你们同学至友，所撰向张二忠武合传，既非合传体裁，且无一笔合于史传体例，可劝其自己收回刊本，万不可再与人看。」云云。真爱人以德之言也。声木谨案：近见《明懿安皇后外传》一卷，旧题纪昀撰，宣统三年四月，新阳赵诒琛《峭帆楼丛书》本，予亦颇疑其出于依托。其叙事不合史家体裁，尤嫌琐屑，盖他人假冒纪文达公之名为之，决非纪文达公亲裁也明矣。 

　　感恩马夫 
予生平感恩知己，转有在于厮役之下者。光绪丁酉，予年廿岁，亦复逐队观光，与徐师、常师、尉兄，同于七月中旬到南京。时合肥李子干观察国栋亦到宁下场，寓于艺家桥其妻祖父张少棠军门□□家，本地人称为张统领是也。七月半，予与尉兄往访观察，雇马骑往。观察问以路远如何而来，以实告。观察因言市马劣，张家马好。尉兄向之借两马回寓，同到门外。马棚以芦席搭成，宽广约七开间，即在对门，拴马亦十余匹。观察呼马夫，告以故。马夫问何人所乘，观察指以示之，立于空地，等配鞍缰。予时年虽廿岁，身矮体瘦，弱不胜衣，见者几疑为十六七人，宛然未成人也。有一马夫进前问予曰：「少爷骑过马乎？」予漫应之曰「然」。又问：「常骑马乎？」予亦漫应之。又曰：「骑马不是玩的，无论如何，缰绳总要自己捉在手中。马跑起来是不由人的，只要身不离鞍，没有大事。万不可以手扳鞍，连人带马都会跌下，不是玩的。」叨叨唠唠不已。马夫终不放心，特派两人牵马送回。当时意甚恶之，以为我之跌与不跌，何关伊事，要伊小心。后来始悟伊与我素不相识，而能真心爱我如此，真风尘中第一知己也。惜当时未问明名氏，而终身应当感谢，只记其人年约三十余岁耳。推其爱人以德之心，亦如良医之爱人。桐城张文端公英《聪训斋语》云：「一日出门，见一人远远呼曰：今日是忌辰。虽不识其人，而心感之。」予之感激某马夫，较之仅仅一呼得益，奚止十倍。故予尝戏曰：「生平所感恩，又有一马夫。」今时阅三十年，追忆而记之。厮役下材，亦有廉洁自守，为士大夫所不及者。光绪丁未，予在济南，何姬分娩，呼一收生婆至。事后以钱票包一小红纸包给之，即纳之怀中，并未取视多寡，且称谢再三而去。辛酉四月，为俊儿娶妇，老大房茶食店送喜糕果子来。抬来两人年未弱冠，仅予以小洋数角，亦称谢再三而去。与他人争多较少，贪得无厌者比，始觉此等人天生美质，乃不贪钱之君子。求之厮养下材，更为难能而可贵，因汇记之于此。 

　　曾国藩不杀李兆受 
李兆受本捻匪中悍贼，因为师宗何文贞公桂珍所败，遂向之投诚，更名李世忠，历官至提督。投诚后，狼子野心，所为仍多不法事。张汶祥刺死荷泽马端愍公新贻，天下之所同恶也，李世忠题其墓曰「大清义士张汶祥之墓」。咸丰五年，安徽、河南两省盛传兆受复叛，大吏且以之入告。兆受内不自安，匍伏诣文贞，自陈无他意。旋伏兵戕文贞于英山县之小南门，遗骸复遭焚毁，残忍可知。既叛，入捻匪，复有议再行招抚者。兆受恐因戕文贞之事，伪行招抚，代为报仇，先与湘乡曾文正公国藩一书，要约许以不死。文正不得已，允之。后复横行无忌，与盗贼无异。众议诛之，告于文正。文正言吾已许其不死，不可失信，云云。先文庄公当日深知其事，尝云：「有一夫不获其所之志愿，吾于曾文正公李兆受见之矣。」 

　　去藩臬把持法 
满洲福□□中丞润，于光绪□□年间任吾皖抚时，□□于次棠制府[荫]霖、伯都讷赵次珊制府尔巽任藩臬两司。以中丞旗人，意颇轻之，互相要结，把持公事。中丞犹如虚设，悒悒不得志，乞病以去。继之者为□□邓小赤中丞华熙，久闻藩臬把持公事，莅任时预戒阍人云：藩臬不许同见，此风遂革。次珊制府任吾皖臬时，人多怨之，贴联于臬署墙隅云：「尔小生，生来刻薄；巽下断，断绝子孙。」适为制军所见，援笔自改云：「尔小生，生来正直；巽下断，断不容情。」云云。声木谨案：次珊制府于宣统年间继任川督，闻于先文庄公当日旧案颇为嘉许，遇事属科房，查照刘前督成案，实行萧规曹随之志，其从善如流，亦恒人所难。先文庄公卒得列名《清史稿》列传卷二百三十四，亦制军主持公议之一，三代直道而行，不意于近代犹得见之。 

　　鲍超书戏李鸿章 
同治五年冬月，合肥刘壮肃公铭传剿捻，大败于天门县城外尹隆河，无锡薛叔耘副宪福成《海外文编》中纪载甚详。当时壮肃已得头品顶戴，其顶珠系以玛瑙制成，为他人所未有。及尹隆河之败，衣冠失落，适为霆军所得。奉节鲍武襄公超名位虽与之相埒，平日意甚轻之。时值淮军势盛，湘军且退避三舍，亦无如之何也。至是作书以戏合肥李文忠公鸿章云：「刘某必是业已殉难阵亡，余在其军中，得其平日所服之衣冠。其顶珠为玛瑙所制，未见他人服用，确为刘某之物。今顶珠在而人未见，非阵亡而何。」云云。文忠览之不悦，亲为先文庄公言之，语时意犹愤愤。 

　　潘鼎新挽某烈妇联 
光绪某年，无为某烈妇殉夫死义。时同邑潘琴轩中丞鼎新罢官，寓居无为，挽以联云：「一死足千秋，你看他末路英雄，大半偷生旦夕；九原应再见，天许尔多情夫妇，重结来世姻缘。」某家即以之为烈妇建坊之联，颇为一时人士传诵。后先文庄公闻之，云：「潘某以兵败落职，晚节不终，致有此悔恨之语。上联三句，不啻为自己写照。非是骂世，直骂自己，可谓天分低矣。」先文庄公又言：「中丞平生作事，迥与他人不同。常以平生恩赏各物汇记一额，悬之于室中，亦为他人所未有之事。」 

　　钱振伦与妻家不睦 
归安钱楞仙宫赞振伦，续娶妇翁氏，为常熟翁文端公心存之女。宫赞生平耿介绝俗，人品甚高，学问淹通，复工骈文，于妇家意颇轻之。文端避不与较，凡宫赞所言，文端对他人言，私称之为「女壻旨意」。卒之与妇家失和，谓妇翁曰：「尔恃尔家家门鼎盛耶？吾俟尔家人死完后，方出来做官。」拂袖径归。历主各书院讲席，士论洽然。文端卒时，宫赞适主扬州安定书院讲席。翁文恭公同龢，偕其兄弟，到扬谢孝，兼视其姊。宫赞拒弗见，文恭因向讲堂行礼而去，士论颇两贤之。宫赞之姊，即临川李小湖大理联琇之配，序其弟妇翁夫人诗集，略谓他家妇人之诗，多系其夫伪作，某某之夫即为其弟，素知其工文章，于诗学一涂，全属外行，其诗实非其夫所能代作，云云。语极滑稽，宫赞不以为忤，仍刊载卷首，殊为雅量。 

　　东汉蔡邕荐董卓 
后汉蔡邕，在当时虽有旷代逸才，多识汉事之称，其遗文传于后世，刊入明张溥编《汉魏百三家集》中，名曰《蔡中郎集》者，殊不足当旷代逸才之称。内有《荐董卓表》一篇，更为党恶伐善，恶直丑正之确据。使蔡邕当时不应董卓之聘，亦不过一死而已，死仍不失为后汉忠义之士。后来为董卓而死，虽死，罪不容诛矣。 

　　辨奸论少举一人 
晋羊祜谓王衍曰：「败俗伤化，必此人也。」山涛亦谓王衍曰：「误天下苍生者，必此人也。」北宋苏明允□□洵《辨奸论》只言山涛，漏未及羊祜，未知何故。 

　　答合字通用 
「答」「合」二字古通用。《礼记》「礼无不答」，《春秋》宣公二年《左氏传》「既合而来奔」，杜注「合犹答也」，是「答」「合」古通用之证。声木谨案：钱塘梁应来孝廉绍壬《两般秋雨葊随笔》云古无答字，非也。「答」字见于经传者甚多，若《书经》「昏弃厥祀弗答」，《诗经》「听言则答」，《礼记·郊特牲》「答阳之义也」，《祭义》「穆答君」等云云，均是「答」字，孝廉盖偶未检也。 

　　张树声勤劳王事 
合肥张靖达公树声在官之时，日行公事，无论巨细，事必躬亲，不假手于幕僚。督抚题本，向例为委员对阅，讹字亦躬自校阅。翌日，先文庄公请燕，问以来何暮也，靖达答以在家校阅题本。及靖达卒后，先文庄公尝称其为公事积劳而死。 

　　女婿称娇客所本 
近人称女壻为娇客，无论朝野上下，莫不皆然，成为牢不可破之习惯。声木谨案：南宋山阴陆务观□□游《老学庵笔记》云：「秦桧有十客，吴益以爱壻为娇客。」云云。「娇客」二字，仅见于此。若以此为典要，则翁壻皆为奸党，无所取义。 

　　谭嗣同徐仁铸联 
光绪戊戌，现任湖北巡抚浏阳谭□□中丞继洵之子、赏加卿衔□□京卿嗣同，以党附康有为得进后，乃奉旨斩决。翰林院侍读学士，大兴徐□□学士致靖，以其子□□太史仁铸党附康有为，奉旨革职，永远监禁。时人以讣文前数语及大卷后数语，为之集一联云：「不孝男徐仁铸罪孽深重，不自殒灭，祸延显考；昧死臣谭嗣同末学新进，罔知忌讳，干冒宸严。」云云。学士后以庚子拳祸之乱，八国联军放出，复至西安请收禁，奉旨准其回籍，尚能明大义也。 

　　教义学者绝后 
扬州城内义学极多，向由盐运使署领给官款，修脯所入甚丰。寒士每费尽心力，以营求此席，得后可终身坐食其馆谷。每月朔望，例有人来查，则预买十余童子，读书半日，以遮掩他人耳目，可谓计巧心毒矣。有□□□茂才□□告徐蛰叟广文师：曰「粤匪乱前之义学师，乱后无一家存者，为伊亲目所覩。」云云。岂非天恶其坐食修脯数十年，误尽孤寒子弟，故有此惨报，以明示大众哉！ 

　　苗大先生等称 
捻匪头目苗霈霖，曾官四川川东道，加布政司衔，既抚而复叛。其当日聚众时，命其手下人统称之为「苗大先生」，死后十余年，犹称道不衰。先文庄公有一裨将，曰姚更生军门□□故苗党也，恒以是称之，为先文庄公所深斥。声木谨案：苗霈霖此称，亦有所本。春秋时，楚白公胜作乱，其党羽石乞不称为白公，称为长者。是此等名称，由来已久，苗霈霖亦依样葫芦而已。 

　　劳乃宣自订年谱跋语 
自辛丑以来，异说喧豗，诬称民意，且美其名曰顺潮流，拔本决防，用夷变夏。斥人以顽旧，则老成皆仇雠；处己以维新，则狂且皆神圣。朝野耆旧，亦或怵于众口，阿世取容。公则不然，遇有悖伦伤俗，与夫政体之徇虚名而贻实祸者，往往法语巽言，多方匡救。于是议会诋诽，报纸嘲谐，权贵嗔怒，几濒于危。而公持正独立，不惧不悔。盖灼见夫下流所趋，必至率人为兽，殄邦湛族，所以龂龂然师子舆氏不得已之辨，而冀当世之人，万有一悟也，云云。语见秀水陶拙存郎中葆廉桐乡劳玉初京卿乃宣《韧叟自撰年谱跋语》中。声木谨案：郎中此语，义正词严，其「率人为兽，殄邦湛族」数语，尤为沉痛，不惜大声疾呼，洵足发聋振瞶，故录之于此。 

　　游智开不吊妾丧 
光绪十二年，□□游子岱中丞智开由本省臬司护理四川总督。时本省候补□□丁□□观察士滨适丧其宠姬，丧事铺陈，备极华侈。同僚属员，颇多贡谀。中丞闻其逾分，意甚恶之，俟其开吊之日往焉。及门后，预告诸人曰：「我来非是行礼，闻其丧宠姬，特来安慰主人。」并在各处观览一周，复与在座诸人曰：「妾死，丧事如此热闹，将来其老太太百岁后，不知何以相处。」诸人屏息，不能直对。论者谓中丞生平正直不阿，此语婉而多讽，不恶而严。 

　　恭寿奏先文庄公私语 
光绪十年，先文庄公任浙江巡抚时，正值法国开衅，海疆戒严。满洲恭问松将军寿，任乍浦副都统，意欲招兵防守，来抚署商议。先文庄公告以海防在宁波，不在乍浦。如真乍浦有事，则浙省安危，在此一举。成败皆刘某一人之责，决不诿过他人。云云。此不过一席私话，不谓将军即以先文庄公之言奏明：刘某自认，浙省军务，由伊一人负责，以为将来图卸之地。先文庄公见之，笑谓将军：即不奏明，浙事确由刘某一人负责，决无图赖卸责之意。故于七月间奏查明宁波口并无法船及乍浦添募勇丁疏中有云：「伏查乍浦地方，前遭兵燹，受害较深，驻防满营，全行毁失。肃清后，陆续补充，现共官兵五十余员名。前以修复营制，经费浩繁，兵数无几，是以奏明暂驻省城，归入杭满营差操。今若令该副都统前往驻扎，既无存身之所，又无可用之兵，于事无济。昨已面商杭州将军臣古尼音布，兼署乍浦副都统臣恭寿，意见相同，似可毋庸移驻。浙省海疆千里，港汊纷歧，饷绌兵单，不能不察度通省形势之轻重，与利害之缓急，以定驻营之多寡。乍浦滨海百余里内，处处可以泊船，可以登岸，绝无险隘可扼。若沿海驻兵，虽数十营，亦难周到，安得有此饷力。所幸轮船须泊洋面，无港口直通内地，比镇海、定海防务稍轻。臣因饷需竭蹶，不敢铺张请帑，是以从俭布置。原派勇丁两营，合之乍浦标兵，分别驻守。刻因军事日棘，又添两营，聊壮声势。自乍至省，有海塘一道，可以直达省垣。乍浦有警，则省城亦震，已先于乍浦之西澉浦海口驻扎一营，以扼入省之路。惟兵力太单，仍须再添三四营扼扎，外为乍浦声援，内顾省垣门户。盖澉浦有备，则浙西大势较为稳固。」云云。声木谨案：先文庄公生平尝云：「见利思义，见危授命，久要不忘平生之言，虽不能几，愿终身矢之。」是先文庄公立身大节，即以此三事为依归。将军与先文庄公交浅，宜乎多此一举也。 

　　王正茂撰临晋县志 
庐江王□□明府正茂撰《临晋县志》八卷，受业太谷杜昌炎、阳城李诰同订，乾隆三十八年仲冬写刊本。卷首有明府自序云：「奔走于令者十五年，于修志漫成篇什，不计工拙。或寻思梦中，或构意马上。或行行肩舆，挟册而稽；或扰扰邮亭，橐笔而载。」云云。声木谨案：据序中所言，则明府纂辑《临晋县志》八卷，钩稽排比，颇具苦心。又云作令十五年，所任县令，当不止一县。吾邑县志荒漏，至不能举其名氏，更无论仕宦撰述。予略记于此，以便日后重修吾邑县志者，录其仕宦政绩及撰述于其中。以资本邑后进，有所观感兴起，似不为无益也。 


三笔卷四 

声木第一知己
声木自取斋名
称颂周鹓不得体
自比南宋张炎
李鸿章孙家鼐相戏语
约言
王庚论士风语
袁景澜宫词
文辉罢官原委
张作霖演说语
孙家鼐等言皇室情形
李鸿章致死之由
生男勿喜女勿悲所本
春秋时晋臣争田
四川贡院不能添号舍
商城周氏之言
味蓼文稿目录
季文子三思而行
京师奢华旧制
李鸿章之盛衰情形
以盐姜佐茶
刘坤一治粤意见
丁日昌师卫嗣君故智
醇亲王使德情形
周馥论中日条约
徐郙书画各节
陆元鼎开缺并雅量
杨乃武案定评
添裁各部遗事
世说碎金稿本
高邮王氏五世传经名字撰述
赵绍祖撰述 

苌楚斋三笔卷四 
庐江刘声木十枝撰 
　　声木第一知己 
予少以顽劣，见摈于师友。光绪乙未，年已十八，负笈于江都徐蛰叟广文师之门。受业月余，以《木兰从军》为试帖课题。予中有句云：「风吹金柝冷，月照铁衣寒。」师疑为前人旧作，徧搜未得，大为称赏，谓有七家诗风味。未及三月，复以《秋燕已如客》为课题。予中有句云：「翼子情虽切，依人计亦羞。」师谓大有抱负寄托。偶作《新秋纳凉》绝句，后二句云：「林下纳凉卧，虫吟满豆篱。」师见之尤为嗟异，更以「坚忍勤静」四字许我。嗣后教以读书为人之道，所以奖励激劝者十年之久，深沐时雨春风之化。今已年逾五十，穷愁潦倒，落拓无成，愧负吾师期许，然回思往事，真生平第一知己。昔新城王文简公士祯之于常熟钱牧斋尚书谦益，建宁朱梅崖广文仕琇之于□□李廉衣孝廉□□皆常自称为生平第一知己。声木虽蹇劣卑陋，万不敢望王朱项背，然平生亦略有撰述，已付排印者，为《清芬录》二卷、《桐城文学渊源考》十三卷、《引用书目》一卷、《名氏目录》一卷、《桐城文学撰述考》四卷、《续补汇刻书目》三十卷、《续补寰宇访碑录》廿五卷、《寰宇访碑录校勘记》十一卷、《补寰宇访碑录校勘记》二卷、《再续寰宇访碑录校勘记》一卷、《苌楚斋随笔》十卷、《续笔》十卷、《望溪文集再续补遗》四卷，未及写定者仍有《凊芬续录》二卷、先文庄公《年谱》四卷、《苌楚斋三笔》十卷、《苌楚斋书目》廿卷、《桐城文学渊源考补遗》四卷、《桐城文学撰述考补遗》一卷、《藏书纪事诗补遗》四卷、《国朝金石学录》四卷、《再续补汇刻书目》□□卷、《老瓦盆斋杂钞》四卷。果使后人以所纂辑不诡于正，可备参考，许其附骥以传，使微贱名氏，千载下，得挂名于艺林之末，如江阴缪筱珊京卿荃孙所云，则不特予心已大慰，或亦不致有负吾师知人之明耳。 

　　声木自取斋名 
自古文人学士，皆喜取书中一二语，以为别号及斋名。国朝斋名别号最多者，首推吴县黄荛圃茂才丕烈，据年谱所载，多至数十。予生平亦颇喜此道，自觉所取者，似皆别有蹊径，汇录于此以志之。平生选述，名之曰《刘氏之书》，取《淮南子》「若刘氏之书」之语也。幼时颜读书室曰「仰视屋树斋」，取《文子缵义》「仰视屋树，惜光阴不驻」之义也。先文庄公捐馆舍后，颜读书室曰「敬行堂」，取《淮南子》「父母既殁，敬行其身，无遗父母恶名，可谓能终矣」之义也。又自颜其室曰「直介堂」，因先文庄公饰终上谕，有「任事勇直，持躬廉介」之语，欲以彰先文庄公生平直介大节，以为子孙世守之义也。继配周淑人即世后，颜其卧室曰「守影阁」，取《庄子》「影之守人也审」，以示孤寂之义也。又自号「花前老人」，取唐张祜《春日行》诗「但愿园里花常好，一生无事花前老」之意也。自宣统辛亥国变后，自更名曰「声木」，字「十枝」，取汉郭宪《汉武洞冥记》云：「东方朔从西域还，得风声木十枝，长九尺，出甜波上。此木伍千载一湿，万岁一枯。」云云。颜书室曰「苌楚斋」，取《诗经·隰有苌楚》诗三章之义也。又夙慕南宋末真山民、邓牧、汪元量诸人，亦尝名其室曰「真山堂」、「水云葊道士」。久有黄衣黄冠之志，深悔宣统辛亥十月，奉上谕自由翦发。不然，将追踪邓牧、汪元量，放浪山水间，作世外之人，不复与闻人间事矣。 

　　称颂周鹓不得体 
庐陵周扶九观察鹓由贫苦起家，集赀贰千万两，为江西一省首富。大江南北，无不啧啧称羡。寿至八十有八，饮啖如故，步履甚健，洵属商界异人。当其八十八岁三月间，有人誉以盖百岁坊者。观察闻之不怿，告他人曰：「只剩十二年矣。」其家人谓：观察喜闻二三百岁之祝，百年之祝，素不谓然。夫百年之祝，原不为少，若以之祝五六十岁之人，自无不欣然受之。若以之祝八十八岁之人，自是不能餍其欲壑，话须因人而施，亦何怪观察闻百岁之祝而不怿。观察卒以八十八岁五月寿终，距不怿时仅两月，人多笑之。夫争者固愚，笑者亦愚也。凡人当耄耋之年，每欲进而益上，以百岁祝之，恐闻者皆不怿，不仅观察一人，亦事之所必无，理之所或有者也。 

　　自比南宋张炎 
南宋张炎字叔夏，号玉田，又号乐笑翁，□□人，张浚五世孙。宋亡时年三十有三，后潜迹不仕。着《山中白云词》八卷，往往苍凉激楚，即景抒情，备写其身世盛衰之感。论者徒以翦红刻翠赏之，失之远矣。予之身世，颇与之相似。先文庄公功绩具载国史，更祚之时，年亦三十有　四。虽文采照耀，万不敢比玉田，而他事均相似，故亦以「乐笑」名斋。幼时偶读《尔雅》，有「大蒙之人信」之语，当时自号「蒙人」。读《春秋》昭公七年《左氏传》，「楚无宇曰：『天有十日，人有十等，下所以事上，上所以共神也。欲王臣公，公臣大夫，大夫臣士，士臣[皁]，皁臣舆，舆臣隶，隶臣僚，僚臣仆，仆臣台。马有圉，牛有牧，以待百事。』」云云。因以「台臣」自号，甘为十等以下之人。又尝颜书室曰「风雪庵」，取《诗经》「北风其凉，雨雪其雱」意。生逢光宣之间，目击时事日非，将亡之兆而忧之也。国变后，又颜其室曰「兰芝室」，取南宋郑所南思肖于宋亡之后画兰以见意，国朝徐枋俟斋于明亡之后画芝以见意。予合「兰芝」二字，以名予室。又自号「天地间人」，因南宋谢翱编有《天地间集》壹卷，《知不足斋丛书》本，皆宋末遗民，不仕他姓者。别号既多，因汇记之于此。 

　　李鸿章孙家鼐相戏语 
光绪丁酉春季，安徽会馆例演团拜戏，合肥李文忠公鸿章、寿州孙文正公家鼐均在座。演至□□□戏，秦桧出台，鸣锣喝道，颇占势力。李文忠公戏指谓孙文正公云：「燮翁，你看状元有如此之阔绰。」孙文正公亦戏答曰：「实因位至宰相，始能如此阔绰耳。」时孙文正公尚未入阁，故有是言。后先文庄公闻之云：「孙燮翁素主和平，此语亦太重矣。状元在京非止一人，议和无第二人，不能以此回敬也。」李文忠公入阁办事，在京数年。孙文正公偶有相燕之时，恒就李文忠公私寓，以免往来操劳。当时朝野士大夫，无不颂孙文正公之谦德云。 

　　约言 
《礼记》「故君子约言」，《公羊传》「若夫约言为信」，孔颖达《春秋正义序》「约言示制，推以知例」，《疏》「约少其言，以示法制」。声木谨案：予素不谨于言，幼时曾以「约言」名斋，今虽年老，仍书于此，以自警惕。 

　　王庚论士风语 
甲子十二月廿四日，《东南晚报》第壹百拾壹号内，载王揖唐致王铁珊讯，中有云：「近顷士风不靖，名家子弟易入歧途。有严师保以教督之，先入为主，慎植初基，涉世以后，或不为邪说诐行所转移。社会多一规矩人，国家即收一分宁谧之效。其机至捷，其用至广，而要旨皆自闾左塾序中来也。」云云。声木谨案：不意当此时势，犹有知是非邪正，教子弟从严，须慎植初基之理，真众鸟啁啁中，难得一凤之鸣矣。 

　　袁景澜宫词 
袁景澜亦名学澜，字文漪，元和人，诸生。其诗沈博绝丽，瓣香于三李，为道咸间一作家。撰《适园诗集》五十二卷，钞本，中或称《杏花春雨楼[集]》，亦称《听香楼集》。中有《十国宫词》、《春秋乐府》，俱百首，《姑苏竹枝词》，前后贰百首，俱可析出单行，云云。见董康《书舶庸谈》。声木谨案：予素喜搜罗宫词，拟编《续十家宫词》、《广十家宫词》。如能多收，不妨《再续》《三续》，《再广》《三广》也。 

　　文辉罢官原委 
文友石方伯辉，满洲正蓝旗人，官至江西布政使。其胞侄女为恭忠亲王福晋。其任赣藩时，适湘乡曾文正公国藩任江督，新宁刘忠诚公坤一任赣抚。刘忠诚于同治年间及光绪初年在官时，颇有厉精图治之称，于方伯心弗善也，又知其有奥援，乃于年终密考时劾之。时恭忠亲王方绾枢府，寝其事不下。刘忠诚公三年密考皆如此，仍不得去位，又转恳曾文正公加考言之，复不能去。适其时各省大计，乃填入「疲软不能任事」，露劾于外。恭忠亲王仍主枢府，见之曰：「如是，不能不去矣。想文某亦太难也。」方伯后任，即先文庄公交卸时大发毷氉，谓中丞不当以大计令之去位。刘忠诚公亦告先文庄公云：「我三次考，江督一考，皆考不去文某，可以知其奥援之大矣。」 

　　张作霖演说语 
甲子□月□□日，上海《申报》载张作霖对京直绅商之演说，中有云：「我的学堂，根本要讲道德，读孔子的书，从伦常上做起。象共产非孝这种学说，到我东三省，是要鎗毙的。我平日对于家庭，纯是专制，惟我独尊。若家庭不能统一，还能治一省么。我的儿子，现在已当了旅长，见了我，气都不敢出。他对我说话，要先看我的颜色，若我颜色不对，他就不敢开口。什么平等自由，还早着咧。」云云。声木谨案：此数语，真当今学堂之药石，家庭之龟鉴也。不谓生兹乱世，绿林魁首，犹懂得正经道理，所言无悖于圣贤若此。其言行若有与此相反者，真犬豕之不若，盗贼所不屑为者矣。 

　　孙家鼐等言皇室情形 
寿州孙文正公家鼐，在毓庆宫行走十余年，告先文庄公云：「帝王读书，读一时，即休息一时。其休息另在一室，有太监伺候。」宗室歧子惠将军元，亦告先文庄公云：「皇子吃乳，照例每人雇乳媪八人，由太监监视，每媪只吃数口。」云云。所言皆确凿可信，异于齐东野语。 

　　李鸿章致死之由 
光绪庚辛之间，合肥李文忠公鸿章以议和居京，气体已衰，而饮啖甚豪。其家中虑其食多，恒量为裁制，文忠转不悦，常因食多致疾。西医属其不必多食，不听，属其不必食某物，亦不听。又属其万不可食糯米物，本日即饱食，次日仍自告西医。时合肥郑魁士总戎国俊亦在京，时至贤良寺行馆，文忠常属其私购食物，藏于袖管带来。每总戎来见，文忠必尽逐诸客，幕客多戏谓之袖筒相会。有言其喜吃而不能多，为胃强脾弱之证。文忠闻之，大为不悦，曰「或者如是」。病故之前十日，因食多，致疾甚厉。西医因屡进忠言不听，直告之曰：「中堂再如是乱吃，必须死矣。」文忠不听而去语人曰：「西医之言何戆也。」又逾七日，西医已谓万不能治。文忠之如夫人莫氏，即季皋侍郎经迈之生母，犹日求单方服之，未二日即病故。西医有见文忠之足指者，谓其足之二指，驾于大指三指之上，为五洲所未有云。 

　　生男勿喜女勿悲所本 
汉武帝宠卫子夫，天下为之歌曰：「生男勿喜，生女勿怒，独不见卫子夫霸天下。」即唐玄宗宠杨贵妃时民间为之歌曰「生男勿喜女勿悲，君今看女作门楣」之所本。世人知有唐玄宗事，不知其语本于汉武帝，岂以汉武帝知人善任，虽有宠姬，天下尚未致大乱欤。 

　　春秋时晋臣争田 
春秋时，晋郄至与周争鄇田，郄犨与长鱼矫争田，邢侯与雍子争鄐田，韩起与□□□争州田，是晋臣之贪，异乎他国。实晋以地大物博，兵强车盛，欺凌弱国，悉率弊赋，以应诛求，上行下效，其所由来者渐矣。 

　　四川贡院不能添号舍 
光绪十四年，岁在戊子，适逢乡试正科。四川学政□□朱咏裳学使善祥意欲见好于诸生，科考及录遗所取，多至壹万叁肆千人。四川乡试中式额数，照例只有陆拾名，副榜拾名，贡院号数，例来不满壹万号。时先文庄公任川督，例充监临。学使行文来院，请多备号舍。先文庄公谓不特时促号多，赶办不及，且贡院内狭小，内无余地，亦无处可办。深恐应试士子因此滋事，大张告示，晓谕以原委，并言学使非是见好，乃是欺骗。乃至八月初八日点名之际，未与试士子贰叁千人麇聚至贡院，意欲滋事，各官谕之皆不去。先文庄公不得已，自下至公堂谕之。诸生禀谓：若无题旨带回，教馆亦无人来请。先文庄公谕以若为此事，题旨可命科房多刷数千份，于初十日午后放排完后，仍可自己来取。另派委员，专司其事，决不食言，不误尔等教馆之事。诸生遂遵谕而退。到初十日，诸生果皆来取。我朝旧制：一省文武大员，每年年终密考，例由本省督抚秘密加考，奏进内廷，学使亦例由督抚加考。学使因此事未洽舆论，未孚众望，深恐先文庄公于年终密考中参劾，托人致意。先文庄公谓：「幸未滋事，所幸多矣。」声木谨案：江南乡试贡院，地方宽广，临时有搭芦席棚为号舍者。矮屋中本已备极艰苦，若芦席棚号，艰苦又加倍焉。闻□□徐次舟观察赓升言，浙江贡院号舍如欲增多，则租用码头上用竹制成小轿，抬入，罗列空处，每人一乘，作文及食宿即在于是，考毕仍将空轿抬出。皆欲取嘉惠士林之美名，于实际上仍无用处。 

　　商城周氏之言 
仪征某司马续娶商城周氏，未及旬日，在其住室中，前后细看一周，翌日忽谓司马云：「你言你家是书香人家，何以家中连一本书均无？」司马愧无以对，闻之悚然。未及匝月，又谓司马云：「你每晚深夜始回，据你所云，非吃酒即打牌，未闻你说一件正当事业。」司马又无以对，更觉悚然，以后每晚必早归，以免室人责让。桐城方子和明府家永深悉其家事，告予如此。声木谨案：吾国妇女，大半皆骄纵懒堕，其于夫家不睦，或与夫失和，皆由不明大义而起。若商城周氏之言，义正词严，不啻明师诤友。虽寥寥数语，足令闻者不寒而栗，其识见议论，决非常人所能及。声木若得见此人，甘拜石榴裙下也。 

　　味蓼文稿目录 
阳湖毛洋溟茂才燧传工诗古文词，讲求古作者义法，出入唐宋诸家，于近代尤似归太仆，善反复驰骤以尽其才，诗亦骎骎入少陵之室。嘉兴吴澹川茂才文溥《南野堂笔记》中盛称其诗，实为干嘉时一作手，已详见于《桐城文学渊源考》中。所撰《味蓼文稿》传本甚少，篇什既不同，卷数亦各异，复无首末序跋。予购得嘉庆辛未年同里周景益星颉、吴士模晋望参订，男履坦等四人校刊，最足十八卷本。前有浦城祖舫斋侍郎之望序文，及同里赵味辛司马怀玉撰《文学毛君传》，吴士模所撰墓志铭二篇。附录其卷数篇数于后，以供后人考核。卷一序拾陆首，卷二序捌首，卷三序捌首，卷四谱序拾首，卷五寿序贰拾叁首，卷六说、杂着共拾叁首，卷七记拾叁首，卷八记拾贰首，卷九书陆首，卷十书玖首，卷十一书拾首，卷十二书事玖首，卷十三传玖首，卷十四传拾玖首，卷十五书后、跋、赞共拾肆首，卷十六墓志铭、瘗铭、神道碑共拾伍首，卷十七墓表、墓碣、事略共陆首，卷十八祭文、哀词共捌首。 

　　季文子三思而行 
孔子言季文子三思而后行，是言其无一事不三思而行也。若仅有一二事三思而行，或事大国有非常之事三思而行，本属常有及应有之事，孔子何必以三思而行为虑哉。朱注中以季文子如晋，使求遭丧之礼而行以实之，转觉牵强，似与孔子原文口气不合。 

　　京师奢华旧制 
同光之间，粤捻匪初平，四海晏安，百姓康乐，京师士大夫颇喜讲车马衣服：一时囿于风气，虽贤者亦不能免。吴县潘文勤公祖荫当日黼黻，系全用小真珊瑚、小真珠制作，备极奢侈。寿州孙文正公家鼐见之，诧为眼福，为生平所未见，日后犹时常津津乐道之。常熟翁文恭公同龢，凡遇花衣期内七日，每日必易花衣一袭，备极华丽，颇为人所艳称。我朝旧制：凡遇万寿圣节，除正日外，前后各三天，皆须穿花衣，俗谓之花衣期。花衣即蟒袍，京师流行有此称。二公皆以贵公子早掇巍科，置身通显数十年，亦无怪其然。当时王公以至庶人，罔不用骡车，亦有双飞燕、拉小拴等名目。双飞燕车之两旁，各有车夫步行随之，非尚书侍郎不敢僭用。拉小拴于两车夫外，又加一车夫，在前牵马，非王公贝勒不能有。此虽非我朝定制，即相传之俗例，士大夫亦不敢甘冒不韪，犹足见当时风气淳朴。光绪庚子以前，一时风行以真珊瑚小珠为荷包上之珠，俗名荷包豆，每粒值银数两。花翎当时初重鱼眼翎，继豆眼翎，皆比他翎为重，人争喜用之。黼黻上之鸟，京师中通行三种，一立形，一飞形，一伏形。伏形一种久不用。当时黼黻以阔大为尚，后来愈作愈小。光绪末年，其大小枕头相仿，人谓之枕头形，并谓不久仍须至搭连形。识者早忧其非我朝之福，果未久而宣统辛亥乱作。 

　　李鸿章之盛衰情形 
光绪甲午以前，合肥李文忠公鸿章声势最盛，凡吾皖富人开设当铺钱肆，多伪托其名。开肆之日，即以文华殿大学士、太子太傅、一等肃毅伯、直隶总督等官衔糊灯笼，置于门首。见者莫知真伪，乡人皆以「李鸿章」三字呼之。先文庄公尝举以告文忠，文忠亦一笑置之。及甲午以后，众人集矢于文忠，嘻笑怒骂，无不应有尽有。□□汪□□都转瑞高，当时揣摩风气，专喜骂淮军。及庚子，文忠再任燕督，都转本北洋候补道，照例往见。文忠痛斥其骂淮军，再来必须参劾。终文忠议和在京，都转不敢到北洋，职是之故。 

　　以盐姜佐茶 
闻有以盐杂置茶中而饮之者，初以为不经之谈。后读唐薛能诗有云：「盐损添常戒，姜宜着更夸。」云云。见《全唐诗》。据此，则用盐于茶，由来已古。苏文忠公又有「茶之中等者，用姜煎信佳，盐则不可」之语，见于□□□□□□□是北宋时已不行矣。 

　　刘坤一治粤意见 
光绪元年，新宁刘忠诚公坤一由赣抚署理两广总督。时先文庄公由赣藩署理抚缺，偕同僚饯之于百花洲，询以治粤政见。忠诚言：「首宜整顿外交，以拒各国欺凌。若前任瑞中堂，一日做三次乌龟，则万万办不到。」同僚皆是之，回顾□□□观察而笑。盖观察本为瑞文庄公麟之子，以道员需次赣省。忠诚未之觉，故有是言。及忠诚五任江督，治理亦颇趋时，声木尝于侍先文庄公时言之。先文庄公闻之不信，亦尝云：「以刘某在江西时言论丰采衡之，所为决不至此，或上行下效，有不得不然者乎。」 

　　丁日昌师卫嗣君故智 
丰顺丁雨生中丞日昌任苏抚时，从父俊卿观察锺灵以知县需次，委办□□厘局差，翌日以公事谒见。中丞迎谓之曰：「你办事颇勤慎，但棹上令箭第二枝插歪。」云云。观察回视之，果然，自是逢人即说，赞不绝口。先文庄公闻之曰：「此卫嗣君之故智也。」声木谨案：卫嗣君时，关吏所卧者为败席，嗣君俟其出门，使人易以新席。关吏闻知大惊。事见《通鉴》。 

　　醇亲王使德情形 
光绪□□年，摄政王载□当时袭封醇亲王，任德国谢罪专使。抵德后，德皇□□□□□□现为废皇，恶我国乱民诛其公使，故意留难，必欲令醇亲王及参赞随员等，行中国拜跪礼，以为耻辱。醇亲王无法抵抗，相持未决，不得已，电告政府请示。旋奉考钦显皇后懿旨，已有「时事艰难，不可拘泥成法，有失邦交」之谕。未几，德国人民闻德皇之言，大哗，德议院反抗尤力。议院议员曾密属我国参赞：醇亲王暂缓觐见，不可遽然答应，并须力拒，如有事端，议院愿为后盾。卒能使德皇戢其野心，仍照例来使臣故事行礼。德国朝野上下，均皆公正不阿如此。三代直道而行，不谓晚近之世犹能见之于异域也。 

　　周馥论中日条约 
光绪甲午，中国与日本失和，以至开战。外舅建德周悫慎公馥时任燕臬，充全省营务处，兼后路粮台。卸事后，于光绪戊戌，谓予云：「光绪□□年，庐江吴武壮公长庆平高丽之乱，当时合肥相国与日本订约，中有『如两国出师至高丽，互相知照』之言。我以为高丽本我属国，我用兵于我属国，何必知照日本，据理力争，恐将来转因此多事。李相不从，卒以此致祸。」云云。声木谨案：我朝穷天下之力，剿平粤捻各匪，久厌兵革，合肥李文忠公鸿章亦欲息肩。虽以武壮平高丽之乱，挟全胜之势，当时牵就订约，原欲以此箝制日本，不意转为日本所箝制，非文忠当日意料所及。光绪甲午以前，文忠致函先文庄公，中有「英法俄德虽强，不如日本，日本将雄长欧洲」之语，可谓有远识矣。不谓甲午一役，竟着着失算，一筹莫展。虽强弱悬殊太远，《春秋》责备贤者，文忠久秉国钧，终当尸其咎也。又相传：当时我朝任日本公使为丹徒汪芝房太守凤瀛，下旗回国，德宗景皇帝召见，谕之云：「闻日本与中国开衅，早有阴谋，尔驻其国都，何以一无所知，亦无奏报到京？」云云。太守闻谕，惶惧不知所对，出语人云：「惊恐汗透重衣。」可谓天威不违严咫尺，太守实咎有应得也。 

　　徐郙书画各节 
嘉定徐颂阁相国郙得第较迟，其从子季和大理致祥，已于咸丰庚申，早擢巍科。人有乞大理书屏联扇册者，大理常属相国代书。相国每署己名，人多訾之，识者早知其不凡。及□□□□相国殿试得大魁，乞书更坌集。相国谓之云：「恐是送与吾家侄少爷所书，不要送错至我处。」其不忘旧怨如此。相国久值南斋，孝钦显皇后晚年，专喜篆隶绘画，常谕徐郙字有福气，命之兼学篆隶山水画。因以贰百金，倩吴谷祥绘山水扇面壹百幅，以为临本。久之不胜其烦，习篆字亦嫌其太苦，曾面奏慈圣，以年老眼花，不能习绘事与篆字，只好学八分书，慈圣允之。当时宫闱中，又有云南嫠妇缪素筠及其侄女□□工绘事，恭代慈圣绘赏件。予所见者，为花卉四幅，笔致楚楚，字迹娟秀。闺阁中得此，大非易事，其能珥笔宫闱，独邀睿赏，洵非偶然矣。 

　　陆元鼎开缺并雅量 
光绪丙午京察，苏抚陆春江中丞元鼎竟至左迁，闻京察所加考语，为「兴学练兵不力」六字。声木谨案：中丞以州县起家，平日持躬戒慎，言貌温温，诚有如陈豪撰行状所云者。当时无赫赫名，较之同流合污者，犹有间焉，宜其不为政府诸公所容也。中丞任上元、江宁时，外舅平湖朱竹石廉访之榛已累署臬司，及中丞任苏抚，观察仍以道员需次。有讦其得属员贿者，中丞令其自行禀复。观察以中丞本为属吏，后为长官，心不能平。至是，禀文中有云：「昔岁属吏，犹有存者，请访问他人，自知底蕴，不必自辨。」云云。中丞见之不悦，谓他人云：「『昔岁属吏』，分明所言者，即是我也。」终待之如故，亦可见其度量宽宏，过人远矣。 

　　杨乃武案定评 
光绪□□年，浙江杨乃武一案致兴大狱，自浙江巡抚杨□□公昌浚，以及臬司、首府、本县均革职。先文庄公于光绪八年继任浙抚，时衡阳彭刚直公玉麐以巡阅长江，筑退省葊于西湖，尝往来浙江，见闻确实，心不能平，尝谓先文庄公云：「葛毕氏实系谋弒亲夫，葛品莲实系因被毒而死，杨乃武实系与葛毕氏通奸，亦实无同谋之事。葛品莲实系《水浒》中之武大郎，葛毕氏实系《水浒》中潘金莲，葛品莲明见葛毕氏与杨乃武通奸而不敢禁，杨乃武何必害之。葛毕氏因欲谋毙葛品莲，改嫁杨乃武，作举人太太，故下此毒手。甚恨刑部无理翻案，致奸夫淫妇逍遥法外。」云云。声木谨案：杨乃武一案，言者颇有异同。刚直久住西湖，知之最悉，其言当为此案定评，故记之于此。 

　　添裁各部遗事 
光绪末年，设立新部，所调司员，贤愚不一，颇为舆论所讥。尤以邮传部为最甚，当时人士，以少爷部呼之，内容可想。司员既多，终日在部中闲居无事，相与聚赌为乐，排九摇摊，无所不至，舆论大哗。事为本部尚书□□陈玉苍尚书璧所知，下一通饬，严行禁止。不肖司员，仍私带棋子入部，以赌嬴亏，堂官虽知之而无之何。当时复又有裁吏部之说。时寿州孙文正公家鼐任吏部尚书，因言民籍底册尚不可无，若裁吏部，则官吏底册无从查考，将来何以为政乎，云云，真至言也。惜我朝末造，事事专重改革，虽有老成之人，明达之言，亦不能从也。我朝旧制：每省人民册籍，向例存于藩库。不知何代何年之旧本，每年例由藩司按照旧籍，约略增多几成，亦有一定之例，上详本省督抚，由督抚咨报□部存案，成为各省例行公事矣。 

　　世说碎金稿本 
寿阳祁文端公寯藻续娶新城陈硕士侍郎用光之女，学问文章，颇有端绪。其文集未刊，仅刊有《亭诗初集》三十二卷、《诗续集》十二卷。《寿阳县志》言其尚撰有《□□□笔记》一卷，亦未刊。已详见予所撰《桐城文学渊源考》及《补遗》中。文端复撰有《世说碎金》一卷，以《世说新语》中故实，衍为四字韵语，为□□□□病中所撰，取便童蒙诵读。卷首有文端自书一序，确系文端当日原本，不知如何流落书肆。予得见之，因记其大略于此，以补县志之遗。文端所撰，仍有《皇朝谥法考》六卷、《马首农言》十四篇，亦未见传本，不知存佚矣。 

　　高邮王氏五世传经名字撰述 
王安国字书城，号春圃，高邮人，雍正二年进士，官吏部尚书，予谥文肃，撰有《王文肃公遗文》一卷、《补遗》一卷。子一，念孙，字怀祖，号石曜，乾隆乙未进士，官直隶永定河道，撰《广雅疏证》廿二卷、《读书杂志》八十二卷、《羣经字类》二卷、《方言疏证补》一卷、《释大》七卷、《毛诗羣经楚词古韵谱》二卷、《遗文》四卷、《丁亥诗钞》一卷。子二。长引之，字伯申，号曼卿，嘉庆四年进士，官工部尚书，予谥文简，撰《经义述闻》三十二卷、《经传释词》十卷、《文集》四卷、《附录》一卷。次敬之，字□□诸生。引之生四子。长寿昌，字□□荫生，官归德府知府。次彦和，字□□官郁林直隶州知州。次寿同，字季和，号子兰，道光甲辰进士，官湖北汉黄德道，咸丰壬子殉难。敬之四子。长寿山，字□□候选从九品。次寿祺，字□□诸生。次和葆，字□□次保定，字□□寿昌二子。长恩溥，字□□次恩湛，字□□彦和三子。长恩来，字□□次恩沛，字□□次恩洽，字□□寿同三子。长恩锡，字□□监生，世袭骑都尉。次恩晋，字仲蕃，咸丰壬子，从父殉难，奉旨赐恤。次恩炳，字□□诸生。以上均见上虞罗叔韫监督振玉编辑《高邮王氏六叶传状碑志集》中。声木谨案：高邮王氏，自文肃公以至玄孙恩溥等，五世传经，以学问名天下。石曜观察及其子文简公尤为挺出，撰述渊博奥衍，几欲驾唐宋诸儒而上之，其津逮后学，靡有涯涘。诸人名字官职，多有不能备举者，予故于《六叶传志》中钩稽排比，辑为简明世系，记之于此。近闻王氏六叶遗书，其家不能守，已售归上虞罗叔韫监督振玉。其六叶撰述，未刊者仍多，监督先编辑《高邮王氏遗书初编九种》叁拾卷，乙丑十月排印本。以后当仍有《续编》、《三编》，陆续编辑，排印行世，以慰后学之望也。 

　　赵绍祖撰述 
泾县赵琴士征君绍祖，道光辛巳孝廉方正，年至八十余始卒。生平研究经史，搜求金石，撰述拾种，屹然为嘉道间一学者。惟其撰述，除《通鉴注商》、《安徽金石略》、《金石文钞》、《续钞》四种外，外间罕有知之者。因其当时陆续刊行，半无序跋，且多系零种，是以不甚流播。予见有人搜辑其《古墨斋全集》，刊本较为赅备，爰录其撰述名目，刊本年月，有无序跋于此，以供后人考核。计《通鉴注商》十八卷，嘉庆己卯自刊本，无序跋。《校补竹书纪年》二卷、《原委》一卷，无刊本年月，前有洪亮吉序。《建元纪》二卷，道光庚寅孟夏刊本，卷首有自记七行。《安徽金石略》十卷，道光十四年自刊本，无序跋，《聚学轩丛书》中有重刊本。《金石文钞》八卷，嘉庆七年仲春自刊本，前有法式善行书序。《金石续钞》二卷，无刊本年月及序跋。《读书偶记》八卷，道光甲申自刊本，序无跋。《古墨斋笔记》六卷，道光丙申自刊本，无序跋。《消夏录》一卷，道光元年春月自刊本，前有潘恩简序，及卷首自记七行。《琴士文钞》六卷，道光壬辰自刊本，前有赵仁基序。《蜀輶日记》《皇华草》合编四卷，道光癸巳自刊本，后有自跋。此二书原为安化陶文毅公澍所撰，日记与诗原属二书，征君合编为一。其所撰，仍有《新旧唐书互证》□□卷，此编未见，其遗逸者，必仍多矣。 


三笔卷五 

先文庄公撰述
罗丰禄题杜诗
伊尹等命名
李鸿章悼亡诗
少陵荆公作诗原本
论借书事
赵彝鼎殉难大节
西康省设官命名
宋诗纪事遗漏诗
论曾麟书楹联
西湖龙井
扬镇寺院势利
枢臣三人出军机
文宗显皇帝等知医 

苌楚斋三笔卷五 
庐江刘声木十枝撰 
　　先文庄公撰述 
国朝三百年，予谥「文庄」者，仅有七人。据歙县鲍子年太守康辑《皇朝谥法考》三卷，中载：乾隆朝二人，一东阁大学士梁诗正，一户部尚书王际华；嘉庆朝追谥一人，礼部尚书德保；道光朝一人，文渊阁大学士、觉罗宝兴；咸丰朝一人，协办大学士、户部尚书、辅国公禧恩。天津徐士銮辑《续编》一卷、《补编》一卷，中载：光绪朝一人，文华殿大学士、两广总督瑞麟。声木谨案：先文庄公于宣统二年，由浙江同乡京官呈请加恩予谥，奉旨予谥「文庄」，合之前贤，共得七人。国朝之予谥「文庄」者，皆以文学端谨结主知。先文庄公以编修从军，剿平粤捻各匪，与当时诸臣专以武功显者，固不可同日而语，而饰终之上谕，一则曰「学问优长，老成练达」，再则曰「任事勇直，持躬廉介」，故得邀此易名之典。国朝之谥「文庄」者，虽亦有撰述，不克大显于世。若明之邱文庄公浚、叶文庄公盛，皆撰述宏富，盛行于世。邱文庄公撰有《大学衍义补》一百六十卷、《琼台会稿》廿四卷，叶文庄公撰有《水东日记》三十八卷、《菉竹堂书目》六卷，皆足以津逮后学，昭示百世。先文庄公亦自少好学，老而不倦，撰有《奏稿》八卷、《未刻稿》□卷、《强恕斋文集》二卷、《诗集》六卷、《方舆辑要》廿卷、《政典》十卷、《礼典》十卷、《读书笔录》十二卷、《汉书古字考》一卷、《喻言》二卷、《澹园小品》一卷、《古文钞》十六卷、《古诗钞》四卷、《今体诗钞》四卷、《唐人绝句》一卷、《强恕斋日记》十六卷、《尺牍》八卷、《批牍》二卷、《朋僚函稿》廿卷、《外部函稿》十卷、《三省电稿汇存》十卷、《锦鳞集》十卷、《前集》廿卷、《后集》四卷，都廿四种，共壹百玖拾余卷。遗稿高至数尺，惟《奏议》选刊八卷。刊板及遗稿四笈，某甲攘为己有。宣统辛亥国事之变，更弃之惟恐不速，去之必欲其尽，以致先文庄公生平遗稿只字无存。后虽经声木竭力搜罗，仅购得《奏议》八卷刊本，复编辑《强恕斋文集》二卷、《诗集》一卷、《澹园尺牍》四卷，拟编为《刘文庄公遗书》，惟尚须商酌，一时未能即付排印，鲜民实深愧怍。 

　　罗丰禄题杜诗 
光绪廿二年，合肥李文忠公鸿章，特授头等专使，往贺俄国聂格尔第二新皇加冕，并历聘欧美诸邦。至英国时，值女主维多利亚当国，英外部某持某件属题。□□罗稷臣星使丰禄，时为翻译随员，以杜诗「西望瑶池降王母，东来紫气满山函关」二句题之，大为吾国人所传诵，所谓「文章本天成，妙手偶得之」欤。 

　　伊尹等命名 
商之伊尹，南宋之陈东，国朝之阮元，三人之命名同一取义。古今似此者甚少，或亦有声木所未及知者。 

　　李鸿章悼亡诗 
合肥李文忠公鸿章当年居词馆时，颇喜吟咏，有诗稿一册，先文庄公曾录有副本。及光绪□□年，其孙伟侯京卿国杰编刊《合肥李氏三世遗集》□□卷，复从予家转录以付刊。最爱其《追悼侍姬冬梅》七绝八首，以为词旨哀艳，风神颇与渔洋为近，爰录之于此。诗云：「莲房坠粉梦京华，戎马飘零何处家。无那江城传一纸，来年又唱落梅花。」「诗人寂寞欲归耕，为订樵青竹里盟。悔煞五年僧苦行，沾泥絮影尚多情。」「柳营归骑指山庄，静夜添香待漏长。回首沧浪亭畔路，绿苔秋草黯斜阳。」「浮家千里蓟门回，城角西风战鼓哀。娇女扶持同北徙，可怜辛苦贼中来。」「袁江小聚嘿无言，落叶空房冷闭门。谁料匆匆成永诀，青衫空剩旧啼痕。」「团扇秋风肯弃捐，别离终恐误婵娟。料知化石心如昨，不抱琵琶过别船。」「生自湘西葬邗北，昙花一霎总因缘。魂归楚水应无路，夜夜春山叫杜鹃。」「宦情孤似谋巢燕，羁思凄如抱树蝉。多愧淮南丹未熟，旧时鸡犬已升天。」云云。声木谨案：文忠原配□夫人，生镜蓉、琼芝二女，琴瑟不谐，故纳侍姬冬梅，复无所出。诗中虽未明言其故，玩其词意，若有余哀。诗中又如《感事述怀呈涤生师用何廉舫除夕韵同次青仙屏之作》十六章，亦有裨于史事。自注之处颇多，如言：「旌德吕文节公贤基陛辞时，文宗显皇帝为之流涕，尤足见圣人忧劳国事，一日万几。」文忠未捷南宫以前，曾钞撮经子中华丽字句，可为制艺用者，以为典故本，约可得八九十页。因与先文庄公师生至契，举以相赠，为外人所不及知者。同治某年，文忠诸弟咤为未见。先文庄公自陈当日授受原委，后自录副本一通，因以原本复归之其子仲彭京卿经述。文忠原本，不知仍在与否。先文庄公所录副本久已失落，无可踪迹，惜哉！ 

　　少陵荆公作诗原本 
南宋叶某《爱日斋丛钞》云：「荆公诗多举贞观，盖追怀盛时，托兴前代，使后来读之，如少陵『武德开元际，苍生岂重攀』，可悲矣。《叹息行》云：『官驱羣囚入市门，妻子恸哭白日昏。市人相与说囚事，破家劫财何处村。朝廷法令亦宽大，汝罪当死谁为冤。路傍年少叹息汝，贞观元元之子孙。』《河北民》云：『河北民，生近二边长苦辛。家家养子学耕织，输与官家事戎狄。今年大旱千(地)[里]赤，州县仍催给河役。老少相携来就南，南人丰年自无食。悲愁白日天地昏，路傍过者无颜色。汝生不及贞观中，斗粟数钱无兵戎。』伤今思古之义具焉。又其诗曰：『欢乐欲与少年期，人生百岁常苦迟，白头富贵何所用，气力但为忧勤衰。愿为五陵轻薄儿，生在贞观开元时，斗鸡走马过一生，天地安危两不知。』此意虽寓辞，若少过矣。使生太平盛世，得为谨厚君子，顾不可乐哉！比见石九成文诗云：『忽思往事三代前，今有罪者亦可怜。』与《叹息行》意近。《荆溪集》中有云：『嗟汝建隆元元之子孙。』为绍定己丑秋天台水灾而作，亦用荆公语，其声愈悲矣。」云云。声木谨案：少陵、荆公作诗之旨，即原本《诗经·彼都人士》五章之义。诗人身逢周室之衰，缅想及于周之盛时，其忧伤王室至勤且笃，是加十倍写法。声木更为不幸，身逢周室之亡，求为周衰之人而不可得，较之古人，益觉凄然矣。 

　　论借书事 
明昆山归熙甫太仆有光与王子敬小简云：「东坡《易》《书》二传，在家曾求魏八，不予。此君殊俗恶，乞为书求之，畏公为科道，不敢秘也。」云云。见《震川文集》。声木谨案：明太仓陆文量参政容《菽园杂记》云：「积书不能尽读而不吝人借观，亦推己及人之一端。若其人素无行，当谨始虑终，勿与可也。世有借书一痴，还书一痴之说，此小人谬语也。痴本作瓻，贮酒器。言借时以一瓻为贽，还时以一瓻为谢耳。以书借人，是仁贤之德，借书不还，是盗贼之行，岂可但以痴目之哉！」云云。据太仆之语，是明代向人借书，须挟势力以行之。道德文章如太仆，在当时，虽隐于荒江老屋之中，毅然与王世贞等抗，且诋世贞为庸妄巨子，天下仰望丰采，固非庸碌常流可比，以生平不作科道，不能向人借书。参政之言借书固善，然依法行之实难。借之不以为德，取回则以为怨，甚且累索而不得，故意留难，志在干没。予本窭人，素少藏书，间有一二种为人借去，从无索还之日。世风日下，人心谲诈，以强取豪夺他人之物以为己能，比比然矣，焉有一瓻之贽，一瓻之谢哉！同辈中惟南陵徐积余观察乃昌，如借他家之书，有残帙缺损者，能代为补缀，必力为之补缀，诚借书中之君子。声木所见，仅此一人而已。 

　　赵彝鼎殉难大节 
江阴赵彝鼎字焕文，号谷虚，诸生。我朝末造，新政厉行，乡俗骤变。茂才居恒抑郁，扼腕诧叹，以为大乱将至。常诵文信国衣带赞孔孟仁义之语，而自谓笃守程朱性理之学，终不能移易，虽被姗笑弗顾也。宣统辛亥八月，武昌变作，九月朔，长沙继乱。各行省所谓新军者起响应，而江苏巡抚程德全首植白旗，拥戴某某于金陵，传檄郡县，悉以白布为标帜，自城邑至于乡僻，数日徧满。茂才闻变，悲愤不欲生，勺饮不入于口者三日，旋于十月十九日走出，不知所往。家人求索，竟夕不得，明日至常所讲学之三贤祠西楼，排阖入视，赫然投环死。面北向，若望阙以示志者。检其身，有书遗家人。其妻弟同邑孙□□茂才邦桢状其事，徧征题咏，合之传状墓志，编为《殉节记》一卷，乙卯八月排印本。声木谨案：我朝养士贰百余年，士习素淳厚，光绪中叶，已论议起，蔑弃礼义。及其末造，纲常名教，已扫地无余，宜乎宗社为墟，而高爵厚禄者，又复弹冠相庆。不谓成仁取义，孤忠劲节，震耀千古，乃在僻居江表，仅入邑庠之赵茂才。其能熟审于君臣之义，从容绝命，冀以正人心，息邪说，甘蹈首阳之节，视死如归。其撑拄纲常，有功名教，死诚有重于泰山者。予故节录《殉节记》中诸人所述，亦冀以挽回末世之人心，以成茂才殉节之志。其绝命书附钞于后，使天下后世之人共读之。 
赵焕文茂才遗笔我妻我儿知之：我九月廿三日戌时生。家中之田皆低，意欲得高而宽阔之地葬之，近三贤庙。若力不能买，必葬我于母坟之旁。开半日丧，题主请正芳，四相用我学生，不必待丧司。若有欲费者，可以我言告之，贫而治丧，不循礼也。范姓已有领去之说，郭沈两姓，亦教他带去。乱未可知，当此时，带一个去，即少一挂念，我妻不可不听。两媳亦须带回，可与高亲翁斟酌，念我家寒，当降心相从。若高卜两允许，则我在地下亦心安矣。西边塌田两块作膳养，依我之言，则不提女分田。三宝、四宝各提平田三亩，娶妻攻书，余可照分均派。此特其大略而已。屋须起后乃可分，今且同居。各带一弟教之，须与他讲解，待有清头，可再从师。攀亲亦须勤俭略有根底之人家，盖有识见，有规矩，则到家少着闲气也。债项到明年，必须设法还之，拖债每多受累，切记切记。尔等务要勤恳，兄弟和好，不要堕了志气。若稍懒惰游荡，则区区薄产，必致倾覆矣。我已不能再教汝也，可以我言书之坐右，时时省察。此信亦不可失去，必须安置匣中，日后家事乃有序也。我作忠义之事，我妻亦不必悲伤，人固有一死，但求死合于义耳。虽曰『可以死，可以无死，死伤勇』，但我比召忽之死，似尤合君臣之义。况我亦欲正人心，息邪说，使人不得以汉外视我君为满也，则我一死之所争大矣。藏之藏之。 
此家信原注：「正笏弟可钞一封藏之，恐家中或有遗失也。」我之不食，已三日矣，事事思之，不可将我言忽之也。婚嫁依我，则家无碍，否则恐难支持也。我之薄待妻子儿女，岳父处可代为告罪，然君子疾没世而名不称，岳父或亦谅之。一切家事，诸内弟必须照应。两儿请正笏弟择好好人家作媒，我当感之，目下且勿分家，我诸子多须教训。我儿必须听母舅，正人当亲。长者之言，必有道理，时时开道，庶不如我孤之陋寡闻也。郁咏棠先生可从，汝自择之，须品学兼优。答孙先生原注「雪亭」。「从前师事薛颂芬先生，评改文字，先生之介绍也」。子注。今生无以为报，此其所以报知己也，先生不为无眼力矣。训诸生尔等须读孔孟之书，忠君爱国；我已愿作圣清之鬼，求是去非。 
自述一秀亦君恩，愿作圣清之鬼；《五经》由我读，岂为革党之民。岂不知匹夫匹妇之为谅，原注：「我亦欲正人心，息邪说，使人不可以汉外视我君为满也，故我欲以任之。」但当此作义作忠之何人。国家养兵数百年，乃敢目君为满；　原注：「此理不可不明。」学堂掌教二三子，还思造士为清。　原注：「是所望于羣公。」愿国家大兵所至，反正者免，胁从者赦。吊我者勿作挽联，恐有清流之祸。钞我对者不可改一字，改则非吾意也。我心为国，故不死于家而死于此地，以会课在此，正欲以明伦也。 

　　西康省设官命名 
四川一省，幅员辽廓，约合江南三省之地，东至湖北界，西至西藏界，北至陕西、甘肃界，东南至湖南、贵州界。西至西藏，尤为窵远，国初本设有川西巡抚一缺。不久即裁撤，归并总督，以一事权，故四川总督原有兼巡抚事一衔。川西有打箭炉，以外谓之西康，地即古康卫藏三区之康地。东自打箭炉起，西至丹达山止，计叁千余里。南与云南之维西、中甸两厅接壤，北踰俄洛、色达野番，与甘肃交界，亦肆千余里。其西南隅过杂瑜外，经野番境，数日程即为英国属地。西北隅毗连西宁，番人常购俄国军火。东南隅抵四川宁远所属各州县之境，东北隅乃四川、甘肃之交。地大约倍于四川，等于西藏。自光绪以来，英俄两国进窥西藏，交涉益为繁棘。光绪三十二年，政府因藏为川滇之毛，康为川滇之皮，藏为川滇之唇，康为川滇之齿，且为川省之咽喉，关系重大，毅然实行改革，整理地方。特简伯都讷赵□□制军尔丰，为督办川滇边务大臣，廷寄中，谆谆以屯垦练兵为急务。后将西康一地，实行改土归流，建设西康一省，并拟定府厅州县等名目。未及实行，而宣统辛亥难作。实为我朝末造一大掌故。代理川滇边务大臣古蔺傅华峯□□嵩火求，编有《西康建省记》三卷，记载翔实，壬子九月排印本。予因刺取其中紧要各语，意取简明，便于观览，附录于此。并录其官制省会，府厅州县名称于后，以资考核。 
西康官制西康巡抚　边务大臣改西康度支司　边务收支局改西康提学司　边务学务局改西康提法司　康安道改西康民政司　边北道改西康省会西康省可为省会四处。一同普县。东距打箭炉不及二十程，西距丹达山亦十数程，南北相距尚均，乃西康之中央。一察木多。地方左右有河，流至前面而合，后面崇山屹立，天然险阻，免修城郭，且为入藏扼要之墟。地虽稍偏西北，不过数日程，相去不甚远，亦可为省邑。一贡觉。地方平坦亦多水，虽浅而土甚厚，宅省亦可。一巴塘。即古之白狼国，地方千里。里塘、曲登在其东，江卡、三岩在其西，云南在其南，德格在其外。左右两小河，绕城急流。西有金沙江，东有大朔山，南北亦层峦迭嶂，可称天险。以地偏南，微有不足。 
西康府厅州县巴安府　系巴塘土司地方，原设巴塘粮务一员。光绪三十一年，改流征粮。三十三年，奏设巴安县。三十四年秋，边务大臣会同川督，奏改为巴安府。仍应名巴塘府。盐井县　系巴塘土司地方。光绪三十一年，改流征粮。三十四年秋，奏设盐井县。三坝厅　系巴塘土司、里塘土司交界地方。光绪三十一二年，改流。光绪三十四年秋，奏设三坝厅，设通判，并分管毛丫、曲登地方。里化厅　系里塘土司地方，原设有里塘粮务一员。光绪三十二年，改流征粮，奏设里化县。三十四年秋，奏改名为里化厅，设同知，并分管毛丫、毛茂丫、曲登、崇喜地方。仍应名里塘县。定乡县　系里塘土司地方，名乡城，曾经叛土司而独立者。光绪三十二年，改流，奏设定乡县。三十三年，征粮。三十四年秋，奏设定乡县。仍应名乡城县。稻成县　系里塘土司地方，名稻坝。光绪三十二年，改流。三十三年，征粮。三十四年秋，奏设稻成县。仍应名稻坝县。贡噶岭县丞　系里塘土司地方。光绪三十二年，改流。三十四年秋，奏设贡噶岭县丞，归稻成县属。此处仍应改为贡岭县。河口县　系里塘土司、明正土司交界地方。光绪三十二年，里塘改流。三十四年秋，奏设河口县。宣统三年夏，并分管崇喜、明正土司地方。康定府　系明正土司地方，原设有打箭炉厅同知，并未征收粮税。光绪三十四年秋，奏改为康定府。宣统三年，管理改流明正土司、鱼通土司之地。仍应名打箭炉，划归四川管理。康安道　光绪三十四年秋，奏设康安道一员，驻巴塘，兼按察使衔，管各府州县。登科府　系德格土司地方。宣统元年秋，改流征粮。经边务大臣奏，设登科府，兼管春科土司地方，分管高日土司，灵葱土司地方。德化州　系德格土司地方，居德格之中心。宣统元年秋，改流征粮。经边务大臣奏，设德化州。仍应名德格县。石渠县　系德格土司地方，居德格之北。宣统元年秋，改流征粮。经边务大臣奏，设石渠县，分管高日土司地方。其地与西宁连界。同普县　系德格土司地方，居德格之西。宣统元年秋，改流征粮。经边务大臣奏，设同普县。宣统三年，分管察木多呼图克图及纳夺土司之地。白玉州　系德格土司地方。宣统元年秋，改流征粮。经边务大臣奏，设白玉州。边北道　宣统元年秋，奏设边北道一员，驻登科，管各府州县。 
西康理事官乍丫理事官　系乍丫呼图克图地方。宣统三年春，边务大臣奏，设理事官，管理词讼。察木多理事官　系察木多呼图克图地方，原设有察木多粮务一员。宣统三年春，边务大臣奏，设理事官，管理词讼。仍应名昌都。西康委员　尚未定州县名目得荣　系巴塘土司地方，与云南接壤。宣统三年春，边务大臣勘定，奏设委员，征收粮税。江卡　系康地，□□□□赏与藏人者。宣统元年冬，经边务大臣收回。宣统二年，征粮。三年春，奏设委员。贡觉　系康地，□□□□赏与藏人者。宣统二年冬，经边务大臣收回征粮。三年春，奏设委员。桑昂　系康地，□□□□赏与藏人者。宣统元年冬，经边务大臣收回。二年，征粮。三年春，奏设委员。杂瑜　系康地，□□□□赏与藏人者。宣统元年冬，经边务大臣收回。二年，征粮。三年，奏设委员。三岩　系野番地方。宣统二年冬，经边务大臣征讨，投诚。三年，奏设委员。甘孜　系麻书、孔撤两土司地方，地名甘孜。宣统三年春，经边务大臣奏，准改流，设委员，征粮。兼管白利、东科土司之地，分管德格、倬倭、章谷土司之地。章谷　系章谷土司改流地方，光绪三十年，四川奏设炉霍屯者。宣统三年夏，边务大臣咨川督，拨归西康管理，名曰章谷委员，分管倬倭土司上罗科野番地方。道坞　系麻书、孔撤土司地方。宣统三年，奏设委员。兼管单东、鱼科土司之地，分管明正、卓斯土司下罗科野番之地。瞻对　系土司地方，□□□□赏与藏人者。宣统三年夏，四川总督、边务大臣收回，奏设委员。炉定桥　系咱里、沈边、冷边三土司地方，原设有炉定桥巡检，归打箭炉厅属。宣统三年，经四川总督改流，奏设委员，仍应划归四川管理。 
尚有已经改流之土司，投诚之野番，收回之土地，应设郡县之处。如灵葱土司之地，在登科、德格之间，应设一县。毛丫土司之地，在里塘、德格之间，里塘距德格八九站，应于适中之赠科，原系德格属地，设一县。明正改流，应于打箭炉河口适中之营官寨设一县，又于南边之九龙设一县。北边之糯米章谷，又名鹿麋章谷，择适中之地设一县。卓斯土司改流，应设一县。色达野番地方，应设一县。俄洛野番地方，设一县。又甘孜距石渠七八站，应于葛察寺设一县。又巴塘距盐井、江卡约七八站，应于空子顶或蟒岭设一县。又江卡距桑昂、杂瑜均八九站，应于适中之处设一县。八宿呼图克图之地设一县。又于赏藏收回之硕搬多设一县，洛隆宗设一县，边坝设一县。伍齐设一县。又宣统三年，边藏会师勘定之波密白马岗，曾经驻藏大臣奏明，或由藏由康设官另议。查该处并非藏地，应由康设三县，分管其地。又三十九族亦非藏地，距察木多近，由康设两县。共计贰拾壹县，须急早经营。其尤不可缓者，惟类硕洛边，及波密白马岗、三十九族等处。至改流之巴底、巴旺两土司，应归四川设官也。 

　　宋诗纪事遗漏诗 
钱塘厉太鸿征君鹗编《宋诗纪事》壹百卷、《目录》壹卷，乾隆十一年阳月，樊榭山房自刊本。卷端列祁门马曰管同辑。闻有□□□□□□□□□编《宋诗纪事补遗》□□卷，未见传本。声木谨案：两宋石刻中，宋人诗句甚多，惜当时志在考核金石，于诗文不甚留意，设以《宋诗纪事》相校，必有以拾遗补阙。吾观明檇李李君实玺丞日华《六研斋笔记》云：「王金[陵]学术颇僻，三经义大不满人心，而庸流薄学，得藉以窃糈媒进亦有翕然颂之者。其魁杰如三衢何恭钦圣，至作长篇献东坡，欲其推尊王氏，语甚瑰伟，东坡心不然而貌礼之。其诗铺舒曲折，可谓费词，然大意不过谓欧苏辈止作得词章一路，若孔孟著述，周公礼乐，必归金陵。自此种议论流行，后来绍述小人极其缘饰，直令荆舒配食孔庙，真足发千古一笑耳。然从此遂开伪学一途，动以圣贤自处，兴言立词，笼驾天下，而清明宇宙，竟作魑魅场矣，不可谓非钦圣辈邪流附和之遗毒也。此诗载周密《浩然斋视听钞》，偶曝书，录出之。」云云。其诗为七言排律壹百韵，壹千肆百字。如此长篇巨制，《宋诗纪事》竟失载，其遗漏者必仍多。诗已录入《六研斋笔记》中，兹不复录。南宋周草窗□□密《浩然斋视听钞》久无传本，或明代仍未亡佚也。 

　　论曾麟书楹联 
上海有正书局石印湘乡曾文正公国藩楷书其尊翁竹亭茂才麟书自撰楹联云：「有子孙，有田园，家风半读半耕，但以箕裘承祖泽；无官守，无言责，世事不闻不问，且将艰巨付儿曹。」云云。声木谨案：茂才所云「世事不闻不问」可也，何必又云「且将艰巨付儿曹」。文正在当时，确具旋乾转坤之力，扫清宇宙，几于有社稷危而复安，日月幽而复明之概。然君上倚之，众人仰之则可，若出自其家人之口，则陋矣。即使果出其尊翁竹亭茂才所撰，文正亦应避嫌，不宜直书，以涉于夸诞，岂休休有容之度所宜出此耶，非声木之所敢知矣。 

　　西湖龙井 
庚午七月十六日《时报》云：「西湖茶叶，以龙井闻名，而尤以狮峯为着，次则云栖、虎跑，亦负盛名，故有狮龙云虎之号。具色香味之美，惜产量有限，供不应求。总计龙井诸山，其有茶地壹千叁百亩，自耕农叁百户，佃田柒拾户，茶场陆所。本年产量为陆百担，较上年增壹百担，价值肆万余元。龙井茶分春茶、夏茶。春茶为明前、雨前，气味清香，叶片柔嫩。夏茶为三春、四春，则品质稍次矣。西湖茶树，多种植于山麓沙土，盖土壤气候，均适合茶之生长。而尤以高山为佳，盖得云雾间清气，故能甘冽隽爽，沁人心脾，至于叶嫩色绿，味淡而香。因其单宁极少，故饮者不致妨消化，喝时更无苦味。品质之佳，决非印度、锡兰之茶所能望其项背。若能于栽培制造方面，加以研究改良，则必能促进生产，以供嗜茶者之需求矣。」云云。声木谨案：予生平颇有茶僻，中年以后，笃信桐城张文端公英《聪训斋语》所云，尤嗜饮六安茶。予本皖人，就地取材，价廉工倍。世人多好龙井茶，不知其底蕴，因《时报》所记甚为详尽，故录之于此。 

　　扬镇寺院势利 
扬州，镇江两府寺院中，僧道最为势利，当以金焦两山为尤甚。闻寻常士人游山者，入门有限制，例不得一茶。虽以赀购食，欲求一饱，有意靳而不与以苦之。相传仪征阮文达公元罢相家居，往游金山寺，僧人初属之曰「坐」曰「茶」。继有告以非常人者，但曰「请坐」曰「泡茶」。更有告之者，又曰「请上坐」，曰「泡好茶」。终乃知为文达，又曰：「请大人上坐，泡我的好茶。」未几，以对联乞书，文达即书云：「坐，请坐，请上坐，请大人上坐；茶，泡茶，泡好茶，泡我的好茶。」闻者皆为失笑。声木谨案：后阅震泽范永绥□□其骏《茶余话异》，庚申七月排印本，亦载此事，以为归安闵□□中丞鹗元抚苏时游白云寺事。传闻异辞，自古恒有，《春秋》三传，已不能画壹，各尊所闻而已。又相传有某公到寺，僧人极意逢迎，终以化缘为请，某公不欲。僧人极言相待优异，某公曰：「你之柜顶上好茶始终未泡，决非特殊。」可谓愈出愈奇矣。 

　　枢臣三人出军机 
光绪末年，枢臣出军机者三人，而上谕中措辞各异。于常熟翁文恭公同龢，则曰「以示□□」。于善化瞿文慎公鸿禨，则曰「以示保全」。于夫己氏，则曰「以示体恤」。至文慎出军机之由，言人人殊。予闻文慎自云：「在政府时，与庆亲王本极水乳融洽，几于言听计从。每年年终，庆王赠自画山水一幅，以为年礼。自夫己氏当国，久存操莽之心，路人皆知。深为所忌，极力以谗言交乱，终成水火。其挤排异己者，尤以自己及满洲铁宝臣尚书良等数人为最，皆有欲杀之志。是以当时拟旨中，本有『革职并驱逐回籍』之语。孝钦显皇后亲笔去之，并云罪不至此，亦可谓天恩高厚矣。」云云。声木谨案：文慎未入枢府以前，历练世故，至深且久。尝自集诗句，以为楹帖云：「世事波上舟，妾心古井水。」云云。是知之非艰，行之维艰耳。 

　　文宗显皇帝等知医 
咸丰末年，文宗显皇帝见粤匪兆乱，忧劳成疾，圣躬时有不豫。霍山吴竹茹侍郎廷栋素以知医名，为文宗拟一方。文宗见内有□□□□等药，复询侍郎云：「用此等药，不嫌太滑乎？」侍郎以药性奏明，乃止。光绪三十四年，泗州杨杏城侍郎士琦宣慰华侨，回朝先请病假。及假满召见，孝钦显皇后垂询疾状，谕以宜服□□□□等药，并言：「现在无好医生，服药只好自己做主。」云云。翌日又召见，复问昨日所言之药服否。侍郎叩首曰：「药已全服，病已全去。」孝钦显皇后笑曰：「我固知此等药，定可治此病也。」云云。两圣人聪明天亶，固非寻常帝王所能几及也。 


三笔卷六 

汉唐宋休沐制
日本狩野博士论考试制度
承平士大夫奢侈
两关道语
晋武帝种贤种妬语
苏州织造等语
德宗景皇帝久病情形
钦赏匾额
四川猓夷情形
张之洞志在两江总督
道咸间士大夫爱惜名节
豫师等深恶洋字
岑春暄参劾之多
戏鸿堂残石
五中副榜
孙家鼐圣眷
曾广钧论古韵
袁昶奏稿
潘祖荫撰述及轶事
四川与江南出品
宋育仁考试卷
阮元彝器拓本
文祥让文华殿大学士
花师
联语授受原委
大小晚香堂
成哲亲王等临套帖全份
曾国藩打捻无功语
龙眠丛书
光绪朝四大金刚
邵子等各语
李太白酒楼联语
龙文鞭影
范村菊谱
李鸿章出入总理衙门
族长可治族人罪
元代中书省审定刻书 

苌楚斋三笔卷六 
庐江刘声木十枝撰 
　　汉唐宋休沐制 
汉制：公卿以下，皆五日一休沐，即每月逢五、逢十。唐宋制十日一休沐，亦谓之休澣，故有上澣、中澣、下澣之称，即每月之逢十及晦日。泰西每七日一休息，谓之礼拜，深有合于古人休沐之意，所谓礼失求诸野也。 

　　日本狩野博士论考试制度 
日本狩野博士云：「前清由学院逮殿试考试制度，深服旧制防弊之严，抡选之公，欲辑以作大学生徒之讲演。」云云。见武进董绶金比部康《书舶庸谈》。声木谨案：我朝考试制度，承唐宋元明四朝之后，推勘益密，本可垂诸百世，诚如日本狩野博士所云。举国之人，莫不痛心疾首于考试制度，必欲去之而后快，而博士转誉之不容口，其识见过人远矣。 

　　承平士大夫奢侈 
嘉道年间，海宇升平，闾阎安乐，人民殷富。士大夫中，贤者提倡风雅，不贤者竞尚奢侈，考究车马衣服，盛极一时。闻有旗人某，官至三品京堂，素富赀产，起居饮食，服饰器用，豪华越乎等伦。即所戴之顶珠，系天蓝宝石，价值逾万。不意上达天听，翌日召见，宣宗成皇帝谕之曰：「尔之顶戴，可谓阔矣。」某叩首谢曰：「奴才之顶戴，求皇上赏收。」言毕，自将其顶珠摘下，献于御座。宣宗又谕曰：「你知我收你顶珠用处否﹖」某对以不知。宣宗笑曰：「我要将你之顶珠劈成两个，镶我马鞍耳。」此当年成都将军宗室歧子惠将军元告先文庄公者，将军并谓：「宣宗并非要其顶珠，实恶其奢侈，明示以他人顶上之物，留为胯下之用，故言镶马鞍，以戏之耳。」云云。声木谨案：光绪□□年四五月间，孝钦显皇后由颐和园回宫，路过某街，见有高撘天棚，逾于寻常者。问之，为内务府某司员家，立谕以报効银贰拾万两，送至内务府应用。孰知某司员家本不丰，素喜奢侈，致兆此祸，不得已，将家中所有当尽卖绝。仍不足数，复以重利借贷，以完此数，某司员未久亦身故。可谓自作孽，不可逭矣。 

　　两关道语 
同光之间，江阴沈品莲方伯保靖任江西分巡广饶九南道，兼九江关监督，俗呼九江道，告先文庄公云：「西人侮辱中国官吏，无所不至，面与伊言：九江道头上所顶者，乃是乌龟。」又有某廉访，曾任关道，亦告先文庄公云：「关道虽然缺好，全受西人之气，所得者，乃受气钱耳。」云云。声木谨案：光绪初年，士大夫犹能知耻自爱如此，非若后来之愈趋愈下也。 

　　晋武帝种贤种妬语 
《通鉴》载晋武帝云：「卫氏种贤，贾氏种妬。」云云。声木谨案：种岂有贤与妬之分，晋武帝设词以拒婚，可谓严厉，其明决诚加人一等。卒之仍聘贾充女南风为惠帝后，终乱天下，岂真天恶凶德，历数有不可逃者耶。 

　　苏州织造等语 
苏州织造兼督理浒墅钞关满洲崇□□尚衣启常言：「凡御用之物，均可造册报销，惟奉内廷面谕所制之件，照例不得报销。如违例，必触圣怒，祸且不测。」云云。此外舅平湖朱竹石廉访之榛转告予者。又闻太平崔惠人星使国因出使美、日、秘三国时，陛辞请训。德宗景皇帝面谕以「在外洋，须用叁肆千金，购一极大八音盒进御」云云。星使至吝刻，亦从未见奏报。星使自言之如此。 

　　德宗景皇帝久病情形 
光绪三十四年二三月间，德宗景皇帝久病未愈，早入膏肓。有时肝气大发，愤无所泄，以手扭断某太监顶戴，以足跌翻电气灯。情势日亟，遂有令各省督抚保荐名医之上谕，一时到京者约六七人。公费由内务府发给，每人每月贰百金，各省复私添公费，闻每月有至千金者。每日须入内候旨，下午始能出。内有元和曹智涵郎中□□深为德宗信任。郎中请假回籍，后称疾不至。苏抚私添每月公费贰千金，川资叁千金，已收复退回。上海陈莲舫比部□钧，又最为德宗所深恶，始则批其拟方中有云：「名医伎俩，不过如此，可慨也夫。」继则俟比部方已上呈，袖中出一纸，自开病状，与比部所开脉案全不相同。终则面掷其方于地。比部汗流浃背，不敢仰视，出语他人，谓为生平未有之奇辱。孝钦显皇后久历世故，敝屣尊荣，每遇不豫之时，与诸医谈笑如家人，以自己病状告之。并告以昨日服何医之药，有无效验，令其自相斟酌药方。惟恐以天威不违颜咫尺，使人矜持失措，或有错乱，故降心相从如此。又光绪丁未□月，驾幸颐和园，路过某街。巡警因御辇中有一红物，私蹑足偷窥。适为孝钦显皇后所见，立刻持红物出辇以示之，盖二红漆葫芦也。此虽小节，亦足见孝钦显皇后和易近人矣。 

　　钦赏匾额 
光绪壬辰，孝钦显皇后、德宗景皇帝由西安府回銮，凡经过各州县文庙，皆赏给匾额一方。时随跸南书房行走，只元和陆文端公润庠一人，自云沿途匾额四字，皆伊一人所拟，已将孙星衍、严可均同辑之《孔子集语》十七卷典故用罄。惟至中州时，拟上「中天日月」四字。沿途行宫狭小，无异君臣同处一室，亲见两宫点首称善，并加重圈。西安城外万年庙内有万年松，如将松掘起，经日曝干历久，以水土润之，仍葱绿如故，遂有此称。两宫曾驻跸休息庙中，命拟匾额，拟上「古松万年」四字，亦蒙嘉许。并云：「凡进御文字，须拟三首。如圈第一，第二三所拟之字，隔时仍可充数。如圈第二三，则第一所拟文字，以后决不可用，因恐上有触忌讳之故，为臣子所不及知者。」云云。声木谨案：文端久值南斋，恪恭谨慎，特邀圣眷，国变后始终如一，求之近代，已属难能可贵矣。 

　　四川猓夷情形 
四川越巂、雷波、马边、瓘边、屏山等州县，汉苗杂处，实即猓夷野番，本地人呼为蛮子，皆处万山之中，行步如飞。虽无火器，然善制毒箭，名曰弩箭。长只四五寸，人遇之，破皮即死，无药可治。又能掩埋草土之中，另有机械，可引而发之。绵长约至数里许，他人不易防测窥破，俨如泰西所制(鱼)[地]雷。凡山内行军要地，皆以弩箭埋之。一人误踏其机，数千百箭齐发，莫知由来，丧亡必多，是以人颇畏之。其人别有文字意义，莫知其原始。四川督署中，另有书吏，专管其事，能解释其字义。历代叛服靡定，官军如追捕之急，则以斜削木板投诚，中书蛮文，言真心投诚，永不再叛之意。许其投诚亦以板，用蛮文示之。卜筮以兽骨，削片烧之，不穿则吉，俨有三代遗意。其人虽椎鲁，至愚极陋，而种族之见又甚严：夫妇皆系蛮种，所生子女曰黑骨头，有一汉人，则曰白骨头。尝至边境抢刧，或割取田中禾黍，更喜掳人，以供其驱策。女则配以男蛮，男则配以女蛮，以坚固其心，使之不思归家，其用意亦未尝不深远。战斗之兵器名曰甲者，如吾国铠甲，老式而坚固，更加十倍，以利刃斫之，毫不为动。又以牛羊皮制成一物，护其两手脉。刀剑长箭其锋甚利，虽日本利刃亦不能及，更善制毒药以淬砺之，伤者逾刻即死。箭能达远，而有穿杨之技。善制毛毡，柔软坚固，出门时每携之，如遇山路崎岖，不能行走，则以毡自裹其身，由山上一滚而下，毫不伤人。皆彼族独有之性质。予生平喜阅边防各书，或与人研究其事，因参以闻见，记之于此，决非海客谈瀛可比。 

　　张之洞志在两江总督 
光绪中叶，合肥李文忠公鸿章久任北洋大臣、直隶总督，草野相传，早有南皮张文襄公之洞，志在欲得南洋大臣、两江总督，以遂其南北分治之志，庶可大展鸿材。当时虽历任两广、两湖，未能餍意，颇有郁郁久居此之概。闻者或疑信参半。及光绪□□正值文忠七秩正寿，文襄所赠寿序中云：「度德量力，地小不足以回旋。」云云。刊入《李傅相七秩寿言》中，光绪□□□□石印本。见者始信所闻非虚。不意光绪甲午，嘉定徐季和大理致祥具折纠参文襄多款，中有一款，即引寿序之文为证。及光绪□□新宁刘忠诚公坤一卒于位，朝命合阳魏午庄制府光焘调补，文襄署理。文襄以制府名望远出其下，意尤怏怏，恒语人曰：「朝廷此缺，不啻为湖南人买去矣。」其不怿可知。 

　　道咸间士大夫爱惜名节 
道咸年间，士大夫崇尚名节，动静以礼，高自期许，虽一嚬一笑，罔不矜慎。当时有某尚书，因金台书院课士，拔识一英俊少年。诇知其未聘妻，留其在家读书，以观其器识。逾年，意已定矣，以第几女归之。翌日，某少年偶在戏园池子中看戏一周，因薄其人，其议遂寝。北京旧风俗，戏园池子皆下等人坐处故也。先文庄公于道光□□年，偕同邑潘琴轩中丞鼎新入都求学，时合肥李玉泉比部文安管理庐州会馆，因往见之。各面试文一篇，大为嘉许，为安置于会馆读书。月余，比部私问会馆长班云：「新来之刘少爷、潘少爷长出门乎﹖」长班对曰：「两位用功读书，足不出户。会馆中人虽多，从未见有此。」比部大喜，自是优加爱礼，命受业于其子文忠公鸿章，卒皆成名。某尚书事，乃先文庄公当日所闻。先文庄公事，系予在山东闻含山贾竹农刺史裕师所云，刺史亲闻之于会馆长班，盖久已传为美谈矣。 

　　豫师等深恶洋字 
满洲豫习之都护师，早从满洲倭文端公仁等游，立身正直，崇尚宋儒之学。自干嘉诸儒力诋宋儒，自名曰汉学，道咸间，桐城方植之明经东树撰《汉学商兑》四卷、《补义》一卷、《刊误》一卷，以专攻汉学，善化孙芝房侍读鼎臣撰《畚塘刍论》三卷，中言粤匪之乱，实由专讲汉学所致。都护亦撰《汉学商兑赘言》□卷，吹嘘明经之焰，以推波助澜，欲以挽已溺之人心，亦不为无见。生平最恶洋字，其家中无一物来自泰西，洋布亦屏去不用，坑垫、椅垫等，皆以北京土布为之。所以深恶痛绝者，至久且挚。若使中国之人人人如此，家家如此，泰西之教，传授何人，泰西通商，买卖何人。都护罢官后，创设会辅堂，每逢□□日，亲临讲学，孜孜不倦。当时风气，犹未尽偷，每次来听讲者，仍有壹百余人。光绪戊戌，诏废制艺。都护语人云：「生平最好时文，今废之，崇尚西学，言之痛心。」云云。同时又有□□刘博泉侍郎恩溥，亦痛恶洋字，家中屏绝洋货。京师士大夫以都护与侍郎比较，谓侍郎坑几上帽架，犹为马口铁所制，不似都护家中，无一物能指为洋货，显分轩轾矣。 

　　岑春暄参劾之多 
光绪末年，西林岑云阶制府春萱任两广总督数年，政尚严厉，前后参革之员，共计壹千零陆拾人，上自抚院，下至典史，无不皆有。当时广西乱事方炽，因上疏以后两广用人，吏、兵、工部不能持其权，俨有湘乡曾文正公国藩剿平粤匪气概。及奏报肃清，拟旨中只言交部从优议叙。孝钦显皇后顾谕枢臣云：「岑春萱宜加点好处。」乃赏加太子少保衔。督粤时，大病几危，服□□余伯陶医士□□药方而愈，所用人参，闻多至贰万金云。 

　　戏鸿堂残石 
合肥李幼荃太常昭庆，随其兄文忠公鸿章剿平粤逆，统兵至松江，搜得明华亭董文敏公其昌摹刻《戏鸿堂丛帖》残石，携归合肥。以家中无隙地，置于其兄勤恪公瀚章家中。太常故后，其家贷勤恪数千金，即暗以此石作抵。李新吾太史经畬所刊《乡会试朱卷》中，罗列撰述数种，中有《鞠洲丛刊》，人或谓即是此刻变名云。 

　　五中副榜 
国朝康雍之时，士人如两中副榜，作为举人，准其一体会试，不久其例旋废。《皇朝三通》中，载明其事。同光之间，闻四川有某某连中五副榜，未得一第者。使在国初时，久为孝廉矣。 

　　孙家鼐圣眷 
国朝旧制：北围乡会试总裁，例须开单请简，凡尚书兼管顺天府府尹，例不列名。光绪丁酉，寿州孙文正公家鼐得派乡试总裁，以帝心简在之故。逾年为戊戌会试正科，复派会试总裁，益见倚畀之隆。连任秋总、春总者，在我朝亦不恒有。京师相传，有春总、秋总之称，即乡、会试总裁之省文也。 

　　曾广钧论古韵 
湘乡曾重伯太守广钧为文正公国藩之孙，少赋异质，有神童之称。继入词馆，识者皆期以远大。由是名誉鹊起，颇有不虞之患。自是负其才望，高视阔步，旁若无人。桐城吴挚甫京卿汝纶心甚恶之。一日，与太守论古韵，不合。太守繁称博引，辨驳甚苦。京卿辞绌，为言：「当日所闻于太傅者即是如此，非某所杜撰。故始终深信太傅之言，不以子言为然。」太守为之夺气。「太傅」即言曾文正公也。此□□王古愚太守振垚闻京卿自告之者。 

　　袁昶奏稿 
光绪庚子以后，外间相传：桐庐袁忠节公昶，于义和团攻各国公使馆一役，上三疏力谏，致三人同被祸，上海有石印其手迹奏疏底稿者。予闻元和陆文端公润庠云：「忠节三疏，当时虽属草，实未上。其所以与嘉兴许文肃公景澄同被祸，实因满洲联□□公元一言。翌日，孝钦显皇后召见联墨樵京卿元，问以外间情形如何。京卿力陈各国使馆万不可攻，将来北京受祸甚巨。孝钦显皇后不悦，曰受祸如何﹖京卿继陈如攻破使馆，杀其使臣，将来西兵入都，鸡犬不留。孝钦显皇后闻之震怒，谓其以西人挟制朝廷。三人遂同日弃世。」云云。文端言时，孝钦显皇后尚未宾天，加以谥法者，乃声木追忆之词。犹之《春秋》《左氏》隐公四年《传》：「州吁未能和其民，厚问定君于石子，石子曰王觐为(又)[可]。曰何以得觐﹖曰：「陈桓公方有宠于王，陈卫方睦，若朝陈使请，必可得也。』」云云。其以陈桓公称陈侯者，亦出于追述也。 

　　潘祖荫撰述及轶事 
吴县潘文勤公祖荫博学好古，当时颇负盛名。藏石壹百余块，惜素无拓本。搜罗三代彝器，□□□□品，外间颇有谓其半多赝鼎。撰《攀古楼钟鼎》二卷，光绪□□年自刊本，中多载南皮张文襄公之洞之说，文勤自释转无几。收藏书籍亦富，撰有《滂喜斋藏书记》二卷，光绪□□年自刊本。刊成未及印行，文勤遽卒。□□□月，上海复有排印本。予所见者，仍有《东陵日记》一卷，同治四年自刊本，《西陵日记》一卷，同治六年自刊本。又《秦輶日记》□□卷，未见。其编刊《滂喜斋丛书》六集、《功顺堂丛书》，世多知之。京师旧风俗，主人燕客，客每喜迟到，主人有候至数点钟者。俗传请客单写巳刻，即午后四点钟，写午刻，即午后五点钟。惟文勤燕客，诸客相戒不敢迟到。有迟到者，谓之云应酬真忙，不请入座，以浓煎普洱茶饮之。文勤平日喜饮午时茶，无一日能离，亦是癖性。甘泉董醇卿尚书恂之子，以赀郎观政刑部。文勤不善其所为，谓之云：「衙门内无尔之事。」其严厉如此。 

　　四川与江南出品 
四川省城外某地，有名玛瑙河者，河内所出文石，与雨花台所出无异，且远胜之。又有某地出戈背茶叶，大而长，如戈之背，与□□□所出岕茶无异，而香味亦较胜。以僻在西南隅，世罕知之，岂物之显晦，亦有时耶。四川省城内延庆寺内，有地一方隅，所种菜蔬，中皆无筋。又有某地，种甘蔗等物皆空心。岂地土所宜使然欤。汇录之以广异闻。 

　　宋育仁考试卷 
富顺宋芸子太史育仁，曾随合肥龚仰蘧侍郎照瑗，出使英、法、义、比四国，撰《泰西采风记》五卷。又撰《三唐诗品》三卷、《问琴阁文录》一卷、《诗录》三卷，光绪□□年自刊本。本为南皮张文襄公之洞督学四川所取士，颇赏识之。光绪癸卯后，以文襄保荐经济特科，入都应试。文襄适在京，钦派阅卷大臣。太史欲自表见，其应试文中，有「昔曾采风西国」之语。都人士为之对云：「如同密电南皮。」甚为工致。当时应试之人，大半官吏，曾任实缺，平日颐指气使，成为习惯。应试之日，有携纸卷烟、吕宋烟及杂色各烟，在殿廷内嗅者。醇亲王，即后为摄政王，时为监视王大臣，大呼：「不许在内嗅烟，要嗅出去嗅。」有冒昧无知者告曰：「嗅烟包，不致有火烛。」实属胆大妄为。闻殿廷之上，最慎火烛，设有不慎，监视王大臣处分非轻，实亦理应如是也。 

　　阮元彝器拓本 
仪征阮文达公元家庙中所藏三代彝器四种，后人震于其名，多有求其拓本，以为屏幅。以予所见者，已不计其数，是不啻化身千万亿矣。闻当时以阮□□所拓为最善，拓片中刻有印章，曰「□□手拓」四字。后以求者日多，其家中另刻一木板，拓以售之，另印「□□手拓」四字。文达最爱云南大理石，解任云贵总督后，携以俱归。当时专为文达雕刻大理石内字迹，为其族人□□□□文达卒后，仍为扬州各古玩铺雕刻字迹不已。以致真赝难分，实由其后人贪小利所致。 

　　文祥让文华殿大学士 
光绪年间，满洲文百川相国祥，当时应补授文华殿大学士一缺，自谓功业不如合肥李文忠公鸿章，愿以己缺让之，故文忠以汉人得授斯缺。实则我朝以汉人任职文华殿大学士者，早有□□□□□□□□□□□□□□□等三人，均见《熙朝宰辅录》中。相国生平居宦，亦矫矫自厉，不随流俗。文忠每与先文庄公语及，以旗人中之鸾凤称之。 

　　花师 
扬州风俗，喜称服役花草之人名曰花师，初以为本地习惯，而不谓亦有所本。声木谨案：唐□□□《龙城录》云：「洛人宋单父有种艺术，上皇召至骊山，种牡丹花万本，色样各不同，内人呼为花师。」云云。是花师之称，由来已久矣。 

　　联语授受原委 
咸丰□年，湘乡曾文正公国藩曾补授四川总督，未及到任而调补他缺。当时胡文忠公林翼集工部诗句，作联赠之云：「西蜀地形天下险，东川节度兵马雄。」云云。及先文庄公补授川督，合肥李文忠公鸿章举前联为赠，并告以原委。文正当日书赠文忠联云：「大处着眼，小处入手；羣居守口，独居防心。」云云。文忠亦书赠先文庄公，并自记授受原委于联之两旁。文忠当年初至湘军时，实在文正弟忠襄公国荃军中，两人意气不甚融洽。文忠以联属书，忠襄书语云：「门多将相文中子，身系安危郭令公。」云云。文忠见之，大为不怿。后光绪八年，先文庄公入都候简，路过天津，文忠言之犹愤愤。先文庄公力为解劝，文忠终未释然。可见以屏联扇册乞人书画者，得之不足为荣，与无用物相等。若因此受辱，转不值得，不如从不乞人之为愈也。 

　　大小晚香堂 
明华亭陈仲醇□□继儒汇集北宋苏文忠公轼手迹，勒为丛帖，名《晚香堂》，后人多不知其册数。声木谨案：每册后刻二十八宿中一字，原本必以此分册数，北京厂肆帖贾谓之「大《晚香堂》。」明□□□于崇祯五年翻刊一本，只有六卷，帖贾谓之「小《晚香堂》」。 

　　成哲亲王等临套帖全份 
明华亭董文敏公其昌手钞《史记》全部，索价叁千金，卒无应者，闻当时尚存北京文明书局，又见其临《淳化帖》残本数册。我朝成哲亲王手临《停云馆》全帖，索价数千金，复见临《阁帖》及某某帖全份。是书法虽小道，亦必好之綦笃，习之綦勤，始堪问世。闻国初善书者，如张照、何焯、姜宸英等，无不临习各种套帖，皆系全分。亦可见先辈好学之苦心，虽一技之长，难若登天。成哲亲王以天潢贵冑，好学与常人同，尤为难矣。 

　　曾国藩打捻无功语 
同治□年，湘乡曾文正公国藩督师剿捻，未及竟全功，而合肥李文忠公鸿章受代。文正意颇不怿，每与人谈论，自称「打捻无功之人」。有劝以奏言某事者，亦云：「我乃打捻无功之人，能向朝廷说话乎！」其自居谦抑如此。 

　　龙眠丛书 
桐城光栗园方伯聪谐编辑《龙眠丛书》，搜辑同邑人士撰述极富，咸丰初年，自刊袖珍本。予闻桐城方子和明府家永云：「方伯刊此书时，采辑极周备，凡人家藏有孤本或原稿，亦搜罗以去。书甫刻成，未及印行，粤匪已至桐城，书板因焚毁残缺，可谓《龙眠》之厄。」云云。又闻桐城姚达之明府有则云：「《丛书》原本极富，板均焚毁，所存者，殆不过叁肆拾分中之壹分，光氏子孙，亦不肯刷印。光绪某年，伊请印行数十部，光氏以板片不全勒弗与。伊言自备工资刷印，愿得残帙，屡请而后许。印行数十部，除赠送亲友外，所余亦无几。」云云。声木谨案：方姚两明府，皆以桐城人言桐城事实，自系确凿可据。并承姚明府以一帙相贻，因得录其目于《续补汇刻书目》中。即以叁肆拾分中之壹分言之，内有明方学渐撰《心学宗》二卷，姚文燮撰《昌谷集注》四卷，姚士陛撰《空明阁词》□卷，钱澄之撰《田间集》十卷，吴镠撰《归雅堂诗集》三卷，吴询撰《杏园剩简》二卷，何采撰《南涧词选》二卷，江皋撰《摩苍集》一卷，光成采撰《大易旁通》十二卷，光标撰《片舫斋诗集》十二卷等书，皆从未见他家著录者。 

　　光绪朝四大金刚 
光绪初年，都中风气以喜言国是，弹劾大僚为贵，谓之清流。一时如丰润张幼桥副宪佩纶，闽县陈弢庵太傅宝琛，瑞安黄漱兰侍郎体芳，宗室宝竹坡□□廷四人，尤为卓卓。皆名位相埒意气相投，年少喜言事，当时有四大金刚之称，后皆不能终于其位。副宪以马江一役，为闽人所纠参，极词丑诋，革职遣戍。赐环后深恨之，尝言闽省无一好人。合肥李文忠公鸿章尝戏之云：「尔言闽省无一好人，陈宝琛独非闽人乎！」太傅以□□□案获咎。侍郎以参劾文忠，并力荐湘乡曾惠敏公纪泽胜任北洋大臣、直隶总督，奉上谕严行申斥，降□级调用，即以侍郎原任之兵部□侍郎一缺与惠敏。□□以任福建试差，归途买江山船女为妾，自行奉闻，奉旨言其任意妄为，旋奉部议革职。外间颇有称其得美妇者。先文庄公督蜀时，曾私问于成都将军宗室歧子惠将军元。将军谓：「确曾见过，并无中人之姿，面上且有小痘斑。竹坡眼素短视，又在灯红酒绿之下，看视未真，遽尔娶归。以此去官，殊不值也。」云云。声木谨案：□□曾□□□□朴撰《孽海花》小说，亦载此事，中有「[宗室八旗]名士草，[江山九姓]美人麻」之句，可见将军所言，确为信史。 

　　邵子等各语 
邵康节云：「君子落得做君子，小人枉做了小人。」张宣公称下句极是，上句有利心，不若改云「君子本心做君子」。范忠宣公：「以责人之心责己，恕己之心恕人。」朱文公称上句自好，下句既不知自治其昏，而遂推以及人，使亦如我之昏。若张横渠云：「以爱己之心爱人则尽仁，以责人之心责己则尽道。」语便不同。予以是叹修词之难。先儒立教，不敢秒忽放过，凡人可以易言哉！君子小人，语本刘高尚云，记宣公之论者，以为康节，语录传讹，此其微尔云云。语见南宋叶某《爱日斋丛钞》。声木谨案：儒者立言，亦不能无失检处，要其大旨，不失为忠厚正直，后人亦可原其心也。若一字一语，必得其平，难矣。咸丰六七年间，满洲福元修中丞济任皖抚时，语其门人合肥李文忠公鸿章云：「凡事总须以不肖之心待人。」云云。虽是忿激之谈，言之不无稍过，窃谓苟处乱世，确须以中丞待人之法行之，勿谓尽人皆君子也。 

　　李太白酒楼联语 
昔登太白酒楼，见一联云：「我辈此中惟饮酒，先生在上莫吟诗。」叹其运化之妙，云云。语见嘉兴吴澹川明经文溥《南野堂笔记》中。声木谨案：此联不特语妙，实亦阅历有得之言。无为常曙东茂才师必森告予云：「光绪某年，同邑方六岳孝廉澍，偕友人七八人，应江南乡试，阻风采石。燕子矶上有一寺，中有一楼，专供奉唐李太白神位。孝廉偕友人登山入寺，放言高论，又平日自负诗篇书法皆佳，自携笔砚往题。适寺中有新垩之壁，题诗其上，墨渖淋漓，字大如拳。诗后复有记，谓千载后必有知音者。寺僧心虽甚恶之，然无如之何也。不意正笔飞墨舞之际，忽一老僧自后出，睥其诗字，笑谓之曰：『方先生自谓诗佳，无人能识，我想太白先生在上，必能识得先生诗也。』孝廉闻之怫然。同人皆谓无故受僧人揶揄，共为不平，终亦无如之何也。」云云。乃知太白酒楼一联，真不为无见，诚唤醒痴人之妙谛也。 

　　龙文鞭影 
桐城陈荀一□□士龙编次《龙文鞭影》二卷，在科举时代，流行颇盛，几于家弦户诵。虽是俗书，而流行之广且久，诚属骇人闻听。厥后，番禺李子良□□晖吉、徐兰畦□□灒复同辑《二集》二卷，镇远贺桐村□□鸣鸾复辑《续集》二卷，第五男幼诚□□绪蕃注，皆有刊本。同一毫无价值庸恶陋书，而陈本独最风行，是撰述之传不传，不在佳恶详简，亦关乎天命，非人力所能施，信乎天意之难测。即佛家言因果，此等事，亦无因果可言也。 

　　范村菊谱 
南宋□□范石湖□□成大所撰之《范村菊谱》中，以一干出千百朵者为贵，是南方所谓千头菊，北方所谓满天星，至贱之品，何以重之，为不可解云云。语见《四库全书提要》。声木谨案：即此菊花一端，古今已异宜如此，他可知矣。 

　　李鸿章出入总理衙门 
光绪廿三年，合肥李文忠公鸿章历聘欧美各国，回华后，奉上谕，派充总理各国事务衙门大臣。文忠素喜以言语轻侮西人，他国公使，皆以为年高望重，咸隐忍不言。未几，德国公使海靖来文，谓贵衙门大臣中，有年纪最尊，威望素着，曾游历欧美之人，以后本国交涉，不愿与之接洽。文忠复奉旨，着无庸在总理衙门。有知其事者，谓文忠未入总理衙门之前，南海张樵野尚书荫桓笼络庆密亲王，把持公事，几于一人垄断。文忠入后深知之，志在推让，凡司员送稿，闻为尚书所定，文忠不易一字。尚书闻文忠所定者，有意挑剔，必大加删改，以自显才能。此次海靖来文，本不可理，尚书危言耸听，张大其词，达于天上。及光绪戊戌，尚书以党于康有为、梁启超二人，当时谓之康党。孝钦显皇后闻之，大为震怒，几遭不测。庆密亲王为之乞恩，不许。继以英国公使为之说情，以欺诳妇人，乃发往新疆军台，未几即卒于戍所。庆密亲王不惜冒欺君之罪，以保全尚书，其平日受其蛊惑，甘蹈陷阱者深矣。 

　　族长可治族人罪 
流俗每言一族之事，族长俗曰祠长，可以自问族中不肖子孙，族长亦可治以死罪，云云。初甚疑之，以为决无此事，及后阅《皇朝三通》，载明许族中人问族中之事。若果族中各有公正之人，约束一族老少妇女，则内地自治之规模已具，地方官亦较易为力，诚属法良意美，每族皆可仿行。惜无人切实遵从，致使淹没。天下兴亡，匹夫有责，其咎在匹夫也。 

　　元代中书省审定刻书 
古人书籍多无印本，皆自钞录，闻《五经》印板自冯道始，今学者蒙其泽多矣。国初书版，惟国子监有之，外郡县疑未有，观宋潜溪《送东阳马生序》可知矣。宣德、正统间，书籍印板尚未广，今所在书版日增月益，天下古文之象，愈隆于前已。但今士习浮靡，能刻正大古书，以惠后学者少，所刻皆无益，令人可厌。上官多以馈送往来，动辄印至百部，有司所费益繁。偏州下邑，寒素之士，有志占毕而不得一见者，多矣。尝爱元人刻书，必经中书省看过，下所司，乃许刻印。此法可救今日之弊，而莫有议及者，无乃以其近于不厚与，云云。语见明太仓陆文量参政容《菽园杂记》。声木谨案：参政所语甚确，元代刻书制度尤善。予尝见鄱阳马贵与□□端临《文献通考》，卷首有中书省审定刻行文札二通，后世允宜仿行也。 


三笔卷七 

撰述联额各有体裁
瞻对情形
各省州县交代册籍
陈廷经奏对刘蓉折
制艺评点选本所始
北堂书钞
化州橘红
周瑜墓有二
姚鼐论诗语
揅经室集序
衍圣公府火灾
刘墉三艺 

苌楚斋三笔卷七 
庐江刘声木十枝撰 
　　撰述联额各有体裁 
古今撰述如林，原可各明一义，然亦须精别择，善融铸，壹体裁。例如解证经书及周秦诸子，立言最须矜慎，不容有一语之出入。即考核史书，亦不得以后世之事阑入。不然，山经地志，后出者日多，若蔓衍支离，车载斗量，更仆难数，不特无人顾问，实亦无此体裁。我朝吴县沈钦韩茂才文起学问非不渊博，撰述非不宏富，所撰《汉书疏证》等书，坐受此弊。言庞事杂，芜累寡要，自秽其书，致为通人诟病，亦决难传世行远。诗文亦然，不可有逾量溢分之语。古文尤甚，每一语之出，诚有如湘乡曾文正公国藩所云，下笔称述，适如其量，若帝天神鬼之监临，襃讥不敢少溢，云云。儒者立言，岂可不以矜慎出之，若自揣未必遽能传世，立言尤须加慎。我之所言，已不足为人世之轻重，岂可更加以无信，其理甚明。即一联一额，亦何莫不皆然。类如我朝长洲尤展成太史侗以「真才子本先皇遗语，老名士是今上玉音」云云，以为楹联。即使当时实有此语，以太史当之，尚不能无愧色。何况合肥王谦斋□□尚辰沿用此例，以湘乡曾文正公国藩、合肥李文忠公鸿章二公之语，以为楹联云：「通侯曾许真名士，相国频称老世家。」云云。见者几为失笑。相传桐城张文端公英罢相家居，其子文和公廷玉复任平章，自为楹联云：「让老夫摩挲风月，看儿曹燮理阴阳。」云云。父子相继为相，原属美谈，若骄且吝，诚如圣人所云，不足观也已。丹徒张□□广文宝森，亦袭之以为楹联云：「看儿曹江湖浪迹，任老夫风月婆娑。」云云。可谓每况愈下矣。南宋无锡尤延之侍郎袤以「遂初」名堂，在当时，惟李纲、赵鼎、韩世忠、岳武穆公、张浚、刘光世诸人，或可以此自况。若以侍郎之名位衡之，已嫌不称。舒城王子暄观察师承煦以「退补」名楼，夫进思进忠，退思补过，原属大臣之心事，岂区区县令所能比拟。同时之人，若湘乡曾文正公国藩、湘阴左文襄公宗棠、益阳胡文忠公林翼、合肥李文忠公鸿章诸人，或可以此为志。若谓为官皆宜如此，则无论佐杂典史，候补实缺，皆可以「退补」名楼，又奚必待县令哉！ 

　　瞻对情形 
瞻对距四川打箭炉七日程，东连明正、单东、麻书、孔撤、章谷五土司之界，南接里塘、毛丫、崇禧三土司之疆，西北与德格土司毘连，纵横数百里，为鸦龙江之上游，有上瞻、中瞻、下瞻之分，名曰三瞻，原有五土司。其地万山重迭，路径崎岖。番民咸于山中凹处最为险要者倚山为室，或数十百家，羣聚一处，多则数千家。俗名其室曰碉楼，又有大碉、小碉之称。建筑极坚固，全系以大石堆成，厚有至寻丈者，俨如城垣。上开小孔，可以望远，其意原欲用以避火器，探敌情。每碉之中，皆有兵器，虽无前膛、后膛等名目，而制作亦甚精固。类如旧式之火绳鎗，无不应有尽有，且准头极善。原是平日用以打牲，练习素久，心手纯熟之故。我军若骤至不毛之地，番民早见我军，每乘伺袭击，兵火虽较胜而无处可用。且主客异形，天时不能及其耐劳苦，地利不能及其熟习，人和则更不能及其协以谋我。孤军深入，本兵家所忌，故讨伐甚不易易。光绪十六年，先文庄公督蜀，瞻对复叛乱，因命署阜和协副将徐联魁等率兵并力攻之。仅破其一，尚为我朝第一次事，其余二瞻对，乃相率投诚。军士虽胜，仍不敢深入。其中番民皆挟刃以待，抵死抗拒，志不稍杀。仅由译人偕数人入内视之，堆积货物如山积，皆指为贡品，使人不敢轻动，仍隐寓挟制之意。□□陈□□军门有珍当时身历其境，告予如此。 

　　各省州县交代册籍 
各省州县交代册籍，向例存于府署，不肖县令因缘为奸，每将已征未解钱粮，混入民欠项下，新旧两令对分，旧令约得十之七。本府太守，每年例有州县陋规，素来代为隐瞒，以示恩惠。非久任府厅州县者，不能知也。先文庄公官赣省时，已略有所闻，屡次访问，从无以实情告者，及光绪十二年任浙抚时，复私向桐城吴春泉观察世荣盘诘。观察历任州县，卓著循声，遂将秘密情形和盘托出，无少隐讳。先文庄公乃每府派一廉正委员，守提州县交代册籍，复严札限二日内交出，如违奏参。查出州县已征未解钱粮混入民欠者，仅浙江一省，已多至伍拾柒万叁千余两，尽力严追，仅追出拾玖万玖千余两。此事历来所未闻，我朝二百余年，亦从无一人议及，兹将当时先文庄公奏议钞录于后，阅者自知其详细情形矣。 
奏查豁民欠分别勒追各州县亏款疏奏为浙省查豁民欠，先追滥款，兼提存库，并分别勒追、减免各情，办理已有就绪，缮单恭折具奏，仰祈圣鉴事：窃臣于上年四月间，将浙省查豁民欠，先追滥款缘由，奏奉谕旨：「户部知道。钦此。」嗣六月初八日，钦奉上谕：「御史熊景钊奏豁民欠钱粮，请饬仿照浙省章程，核实办理一折，上年八月，降旨豁免民欠钱粮。原所以嘉惠闾阎，期于穷黎有裨，岂可任令不肖州县，将征存未解银两，混入民欠项下，以编氓之脂膏，饱贪吏之溪壑，殊非朝廷体恤民艰，实事求是之意。本年浙江巡抚刘秉璋查办民欠钱粮，于奉旨后，勒提交代册籍钱粮串底，发局查核，办理尚属认真。着各直省督抚，查照浙省清厘民欠章程，切实办理。总期实惠及民，不准丝毫朦混，倘有前项情弊，定惟该督抚是问。钦此。」钦遵，由部行文前来，是浙省现办豁免一案，已邀圣明洞鉴。虽谤讟烦兴，臣与藩司固所不顾，而提调局务杭州府知府吴世荣，亦能破除情面，实心经理，怨如山积，毫不松劲，更为人所难能。伏查此次钦奉恩旨，豁免同治十一年至光绪五年未完民欠钱粮，约计不下贰百万两，均因历年灾歉缓征及各年尾欠，积成此数。各州县间有续征之款，因有递缓之案，既不详报，亦不批解。每逢交代，虽列存库，仍以滥款列抵。前、后任通同容隐，照例结报，以致上司衙门无凭查考。今按送到交代三印底册，逐[笔]细核(笔)，约计各属实有征存未解银伍拾柒万叁千余两。原案大抵因公挪移，或修理工程，或垫办要差，以款抵款，自谓无亏。此各州县挪动续征带征存库钱粮，辄以滥款列抵之原委也。除实在民欠钱粮，恭逢恩诏，遵即张贴誊黄，均已一律停征，小民早沾圣泽，应俟剔清。官亏数目，另案开单请豁外，所以滥抵之款，自应分别着追，以重库项。兹据督办局务布政使许应鑅详请具奏前来，臣维度支出纳，务求实际，不尚虚文。若立法维严，参革查钞，率皆纸上空谈，徒滋案牍，于公家毫无裨补。是以参酌章程，量为变通，以期遵办易行。凡亏挪应追款项，除候补贫难各员取具切结，援例俟补，官日坐扣廉俸归补外，其余有关人员及家属，力能完缴者，分别着追。至各首县代垫公项，用皆实在，宜予体恤，拟请援照着赔例案，无论多寡，概令赔缴八成，减免二成。其外县，应提滥款，数在伍千两以上者，赔缴捌成，减免贰成。壹万两以上者，无论首县外县，均令赔缴柒成，减免叁成。外县不及伍千两者，均照原数赔缴，不准减折。计自开办至今，已据陆续解到，实银拾捌万肆千余两，收存藩库，尚有扣抵认解银壹万肆千捌百柒拾余两。此外欠缴数在壹千两以下者，暂归县办，勒限扫解，如延参追。欠数在壹千两以上，各员自应分别参处，以昭公允。相应请旨，将欠缴壹千两以上之松阳县知县范祖义摘去顶戴，勒限三个月完缴。贰千两以上之前黄岩县知县冯健，前富阳县知县彭辉升，降调同知史致驯等三员暂行革职，勒限四个月完缴。伍千两以上候补知县程洪、丁夏，知县张宝琳先行革职，勒限半年完缴。逾限不完，再行严参查追。现查所缴款内，有全完及完足分数，并扣廉划抵，具限认缴，各员均属尚知奋勉，应请宽其既往，免予置议。尚有改发省分，病故，参革回籍，以及寄居他省者，共计叁拾柒员，未完银拾贰万肆百肆拾叁两。臣分咨各省将军、都统、督抚，转饬查明，委员将各欠员及故员家属押解来浙，核对欠数，是否相符，以凭按限追缴。又罢职身故，力不能完，共计伍拾捌员，未完银拾伍万贰千伍百陆拾玖两。亦由臣分咨各原籍，再行密查。如家属尚有财产，或子孙出仕，力能完缴者，即行押解，来浙限追。如实系家产尽绝，照例取具原籍地方官及邻族切结，咨送来浙汇案，奏请恩施，一律豁免，以广皇仁。如此分别办理，似与库款较有实际，而仍不失朝廷宽大之政。惟有吁恳圣泽，准如所请办理，以照核实。除将详细员名银数，分项开具清单，咨送户部查核外，所有查豁民欠，追提滥款存库，及分别减免缘由，理合缮具简明清单，会同闽浙总督臣杨昌浚，恭折具奏，伏乞皇太后、皇上圣鉴训示。再查此外尚有各厅州县各前任移交后任，征存未解，光绪五年以前，正杂等款存库银两。每因奏销解款紧急，民欠实有未完，不得不挪动存库垫解，以顾考成。名为官垫民欠，实则挪甲作乙，亦有寅支卯粮。当时皆以民欠作抵，今民欠奉旨豁免，不能再征，则款项虚悬，自应查明年分，严核征收。红簿解批，分别应豁应赔，责成该管知府，认真查办，归于另结。如亏挪滥抵情事，亦归另案参办。至兵燹后，垫解补行庚、壬、癸三科考试经费，历任辗转移交，列抵库款，此系因公垫用，无可着追，现在饬令各府查明数目，另案请豁，以清案牍。惟此次查出亏挪滥抵各员欠数，牵前搭后，款目纷繁，如银数或有未符，应俟查豁民欠时，咨部更正，合并陈明。谨奏。 

　　陈廷经奏对刘蓉折 
湘乡刘霞轩中丞蓉，于同治四年任陕抚时，经德化蔡梅葊太史寿祺纠参。其明白回奏，恳赐查办，并附陈蔡寿祺挟嫌构陷二疏，均刊入《刘中丞奏议》卷八。未几，复遭□□陈小舫侍御□□将中丞明白回奏一疏字字句句加以驳诘，重行纠参。细绎侍御原疏，实属义正辞严，明君臣之分，立人道之防，并非有意寻衅，足以昭示天下，几令阅者不能置喙。而湘乡曾文正公国藩《求阙斋日记类钞》中并云：「刘霞仙所作辨蔡寿祺诬劾一疏，置身甚高，辞旨深厚，真名作也。」又云：「阅邸钞中，见霞轩以本年覆奏一疏降调。如此名奏议，而反获谴，颇不可解。」云云。声木谨案：中丞明白回奏一疏，理应引咎自责，伏阙待罪，庶不愧大臣风度，乃竟大放厥词。虽其中大旨不外负气自命二端，然措辞失当，强横无理，无异俗恶乡人厉声疾呼，肆口谩骂，实有犯上作乱之嫌，罪无可逭。若施之于朋友，尚须绝交，不特非人臣事君之礼，更非自命醇儒事君之礼。且从古至今奏疏中，实亦无此体裁。文正非不解古文体裁者，当时且以奏议负盛名，所录古今奏议佳文，编《鸣原堂论文》二卷，而乃亟赏此篇，称誉不已，阿私所好，骇人闻听。岂真胸无泾渭，不辨菽麦者乎，吾不信也。楚人多诈，自古已然。合肥李文忠公鸿章久与湘人相处，深知其故，亦尝云「湘人胸有鳞甲」，见于致先文庄公函中。文正虽贤者，然囿于累世风气，胶固而不可湔除，亦不必曲为之讳。文正全集，予自廿余岁，即最喜读之。细审其设施，终觉其为杂霸之术，非王者之道也。后世之人，本非王道所能治，文正能用当其材，故建立功业，名昭天下。文正当时，即果有此记，刊集时，亦当削去不录，以免淆乱黑白，颠倒是非，为全集之玷，尤为后人所诟病。今一概滥登，不加别择，实编辑者之疏也。今将侍御奏参原稿钞附于后，以便后人观览，论其是非曲直焉。 
奏劾陕西巡抚刘蓉疏奏为应诏陈言，特参骄矜谬妄之大臣，立言不敬，居心叵测，请旨严治其罪，以尊国体而肃官方，恭折仰祈圣鉴事：窃自咸丰十一年，皇上以冲龄御极，两宫皇太后垂帘听政，大权独揽，政令一新。诛僭悖之臣而朝纲肃，诛失律之臣而军律张，凡内外大小臣工，莫不震慑天威，振刷精神，共图上理。乃自金陵克复后，军务渐松，人心稍慰。皇上赏功之典日益优隆，大臣怙宠之心渐形萌动，然气象或不免矜张，而奏牍犹不忘恭敬。从未有放言高论，妄自尊大，轻量朝廷，毫无忌惮，如陕西巡抚刘蓉者。臣请摘其入告之词，发为诛心之论，为我皇上陈之。一，刘蓉从前在籍办理团练，及随同水陆合军出省剿贼，未闻建一奇勋。及至升任四川藩司，正在赞襄期内，超擢本不足凭。及同治二年七月，奉旨督剿汉南逆匪，始则逗遛巴州，继则迁延通□距贼数百里，相持半年之久，未闻打一仗，杀一贼。至三年正月初四日，贼已遁去，刘蓉于正月二十八日始行进兵，奏报克复，以攘其功。陕西士民，言之切齿。及赴巡抚任后，已报地方一律肃清，不料距省数十里内，忽有贼来，刘蓉漫无觉察。是刘蓉于军旅之事，未能与罗泽南、李续宾诸臣同日而语也。今刘蓉于蔡寿祺回奏折内，自夸其功能，自夸其志节，且自夸其德行，反复辨论，大言不惭。京师部院衙门各臣阅钞报者，莫不共相惊咤，传为异闻。佥谓自古及今，从未有如此臣子，如此无礼者。臣读其折，自赞之词，有曰「洁白无滓之操，坚贞不屈之节」，「昼不歉于旦明，暮无惭乎梦寐」，「方寸之地，皎如白日」，「确然有以自信而无疑」。是数语者，孔孟大圣，尚未肯自居，程朱大儒，亦不敢自信。刘蓉何人，居然于皇上之前，以大圣大贤自命，毋亦谬妄已极乎。臣推刘蓉之意，若曰我之功能，皇上庸或知之，我之德行，则非皇上所能洞悉，若不自为夸张，何以上动圣听。此其心术之可诛者一也。一，刘蓉由县丞躐任封圻，若非略有才能，朝廷岂遂破格录用。且为大臣者，即谓不希荣固禄，不降志辱身，亦分所应然，何足矜奇表异。乃刘蓉折内，自言曰：「隐微幽独之中，其自治更有精于此者。」此臣所大惑也。夫性命之理固极精微，出处之节亦非粗迹，刘蓉之所谓精者，岂夫子之言性与天道，不可得而闻乎，抑孟子所谓圣不可知之谓神乎。臣推刘蓉之意，若曰我之志操如此，名节如此，乃因蔡寿祺之一言，皇上遽行诘问，是人臣之粗迹，皇上尚未能知，其更精于此者，皇上愈不能知，若不自行表彰，皇上终不知刘蓉为何如人矣。此其心术之可诛者二也。一，刘蓉自言起自草茅，未趋阙廷，于左右亲贵之臣，未谋一面，政府枢密之地，未达一缄，是督抚之密陈，朝廷之密旨，刘蓉不得与闻矣。又自言志匡公室，义绝私交，不特心可质诸神明，抑且迹无涉于疑似，是刘蓉之保举无一毫私求，胡林翼之举贤才无一毫私见矣。今阅刘蓉折内言十一年正月，先皇帝谕旨垂询胡林翼等，因旋经胡林翼覆奏，有器识远大，堪胜督抚藩司等语，此皆外廷不得闻之言，外省不能知之事。查刘蓉于十年调赴四川，何以楚北密寄，言之凿凿，一字无讹？岂胡林翼左右暗中通信，详细告知耶。此等密旨，就令刘蓉探得，亦宜秘而不宣，岂敢泄漏。今公然形诸奏牍，实属胆大异常，如此而云义绝私交，未免欺人太甚。臣推刘蓉之意，不过欲于皇上之前，申明胡林翼密保之词，为希荣固位之计，遂并军机之当秘者而亦忘之。此其心术之可诛者三也。一，蔡寿祺之诬蔑亲王也，亦蒙皇上诘问矣。恭亲王引咎自责，涕泣悔过，未闻有怨怼之词。刘蓉即系被诬，皇上岂能不问。乃刘蓉回奏，负气不平，自以为仰不愧于天，俯不怍于人，内无愧于心，外无愧于事，不应有谤议之事。即令有人谤议，皇上亦不应有诘问之旨。观其折内自言曰：「不图蔡寿祺一进影射之词，已蒙皇上严加诘问。」怨怼之心，自然流露，天下有此臣子乎。夫刘蓉参劾道府州县四十余员之多，如果实心为公，何虑人之报复。臣推刘蓉之意，以为皇上今日误听人言矣，若他日再有挟嫌渎奏，如蔡寿祺者，皇上但治其人之罪，不必复问刘蓉。此其心术之可诛者四也。一，刘蓉自叙生平出处本末，岂不曰吾之进退，绰绰然有余裕哉。然臣闻古大臣之事君也，知遇隆不可言去，受恩深不可言去，信任专不可言去，兼此三者而又时事多艰，更不可言去。故曾国藩、骆秉章、左宗棠、李鸿章诸臣，虽旁午勤劳，未敢稍萌退志。今刘蓉受特达之知，当非常之任，一则曰放归田里，再则曰放归田里，视国家安危如秦越人之肥瘠，漠然不动于中，挟制忘恩，莫此为甚。设使皇上览刘蓉此折，赫然震怒，夺其官职，饬令军前效力，不准归田，刘蓉其如之何。抑或屏诸远方，不与同中国，刘蓉又如之何。臣推刘蓉之意，皇上正当用人之际，陕西又系军务省分，刘蓉为天下不可省之员，必不肯放归田里，不过藉此为要挟之词耳。此其心术可诛者五也。总之，刘蓉大言不惭，有乖臣体，彼自为无愧怍之君子，臣直以为无忌惮之小人。前蒙皇上格外优容，刘蓉未必能感。臣身列谏垣，职司纠弹，若复隐忍不言，诚恐刘蓉计益工，心益肆，言愈夸。设一二勋臣尤而效之，将成尾大不掉之患，大局关系匪轻。应请旨严行惩办，治其不敬之罪，以为外大臣轻视朝廷者戒。是否有当，伏乞圣鉴训示。谨奏。 

　　制艺评点选本所始 
桐城戴褐夫太史名世《宋潜虚先生文集》中，有《庚辰会试墨卷序》，云：「制举之文之有选本也，自万历壬辰始也，而旁有批点，则始自王士骕、房仲于，是选家滥觞，而是非得失错见互出。余乃益以知文章之无定论，而是非得失诚不可以为据也。」云云。声木谨案：太史所撰，原名《南山集》，本属禁书。道光廿一年十二月，不着编辑名氏重为编辑，删去其中持议过当，立言太激，行文太率者陆拾余篇，为拾肆卷，《补遗》一卷。附桐城戴存庄孝廉钧衡撰《宋潜虚先生年谱》一卷，疑即孝廉所编。光绪十八年仲夏，重为排印。其它刊本尚多。即以《南山集》出名，殊失崇奉王章之道。此编易名《宋潜虚先生集》，卷端即题「宋潜虚撰」，于表章先哲之中，犹知有所顾忌。光绪中叶，时事虽非，纲纪尚存，犹可想见制义为两朝抡才大典。虽已过之陈迹，其历年事实，亦后人所应知之者。 

　　北堂书钞 
南皮张文襄公之洞《书目答问》云：「唐虞世南《北堂书钞》，今通行刊本壹百陆拾卷，乃明陈禹谟删补者。严可均校明初写本伍拾伍卷，四录堂本，罕见。」云云。声木谨案：唐余姚虞文懿公世南，在隋时任秘书郎，此书成于秘书省后堂，名曰北堂，因以为名。题曰杂钞，实为摘录古书章句，分捌百壹类，登载甚为赅备。惟不尽注所出，是其一失。唐宋以来，刊本甚少。明万历间，常熟陈禹谟得旧本删补，又以贞观后事，及五代十五国之书，杂入其中，为之刊行。《四库全书提要》云：「明人好增删古书，逞臆私改，庸妄无识。其刊刻之功，不赎其窜乱之过。」云云。诚为确论。光绪十四年秋月，南海孔□□□□广陶叁拾有叁万卷堂藏有阳湖孙渊如观察星衍孙忠愍公祠堂原藏旧校影宋原本，且历经观察及严可均、钱东垣、顾广圻、洪颐煊、王文简公引之等手校。初归祥符周季贶太守星诒，继归□□蒋□□□□□□终归孔氏。孔氏复为校注叁千余条，尚有壹千余条无书可校，仍复全书共壹百陆拾卷之旧，为之刊板行世。文襄督学四川，时在光绪元年，故未言及此本。所谓「四录堂」，今已少见。自孔氏此本出，以前刊本，皆可尽废矣。 

　　化州橘红 
顺德梁福草□□九图《十二石山斋诗话》云：「化州橘红老树一株，在箭道久枯，近官于署内园植之，亦仅敷正需而已。本境民间无橘也，盖家有橘一株，则报花报实，报风报雨，刻刻防护，举室不宁，而胥吏又缘为索诈，故见芽生皆拔去，恐遗子孙之祸。四方鬻者，悉从广西造成，至州用印，官得微利，加图识票记者倍之。吾粤市肆伪造者亦不一，皆柚青所为也。」云云。声木谨案：化州橘红，几于驰名天下，以为除痰要药。向尝见化州橘红，其皮青片大，实不类橘。虽有图识票记，诚如梁氏所云，素来怀疑莫释，今始知即广西青柚皮所制成。以后药方中，凡有用化州橘红者，即可径用青柚皮，价廉奚止十倍，又何必明知故昧，掷黄金于虚牝乎。 

　　周瑜墓有二 
桐城萧敬孚明经穆《敬孚杂钞》云：「吾皖周瑜墓有二，一在庐江县城东门外，一在宿松县治西廿五里之圭山。按《三国·吴志》：「瑜还江陵，为行装，道于巴邱，病卒。」裴松之云：「瑜欲取蜀，还江陵，治严，所卒之处，应在今之巴陵，与前所镇巴邱名同处异。然庐江东门外虽有高冢大碑，前人之记载未有确据。惟《十国春秋》及《南唐书》皆云葬宿松，即墓为祠，子孙居其旁者犹数十家，当得其实。」云云。声木谨案：《三国·吴志》明言瑜为舒人，舒庐连界，仍当以归葬原籍为是。宿松另有一墓，未知其故。四川省城有一墓，题曰「季汉关夫子衣冠处」。扬州城外梅花岭明史[忠]正公可法墓，亦忠正公葬衣冠处。古今忠义贤达之墓，往往有二，后人不必胶柱鼓瑟，纷纷辨论也。 

　　姚鼐论诗语 
桐城姚姬传郎中鼐，有评同邑王悔生广文灼《悔生诗稿》云：「近时作诗者，不解诗家兴象，但求新异，此大是魔障，不足与言。虽然，作诗取料过陈，虽复气韵致佳，然犹是一病。仆最爱陈黄门，生平学王李为诗，而所用材料，皆是于典籍中自为搜伐，不假于《四部稿》、《济南集》也。其诗不涉陈滥，亦不涉纤僻。此理于论诗，似尚未足参微言，而必不可不知。大作妙解兴象矣，谅所闻于海峯先生者无不及，然必未及此论。若能复留心于此，乃足大张吾军，而间执海内浅学者之口也。是以读书不可不杂博，而其间尤要者《左传》、《史》、《汉》，盖此三书，乃八面受敌者，朝夕精熟，不为为诗，而诗必大进矣。鲍双五至，可亦以此语之。」又跋同邑刘海峯广文大櫆《海峯诗集》云：「夫古今睽绝，以今追古，非拟学，何由得近。才高者取其精华，才卑者获其糟粕，功深者化其痕迹，功浅者滞于形模。此在昔人集中，亦多利病互见耳，不得以长覆短，亦不得以短弃长。世之陋才，力不能追希古哲，苟尔成篇，义猥词鄙，反以脱化自矜。遗哲匠之巨材，訾一端之小失，欺诬后生，荡蔑型矩。此文运之所以衰也，后有作者，必能辨之。」云云。声木谨案：郎中评论诗文之语，最为确凿，学者宜奉为模范，庶不致误入歧途，染有邪气，终身湔除不尽，未能入作者之室，洵属憾事。前评仅见手稿，后跋同里萧敬孚明经穆已刊入郎中评选《海峯诗集》六卷后。 

　　揅经室集序 
仪征阮文达公元《揅经室集》自序云：「余三十余年以来，说经记事，不能不笔之于书，然求其如《文选序》所谓事出沉思，义归翰藻者甚鲜，是不得称之为文也。今余年届六十(年)，自取旧帙，授儿子辈，重编写之，分为四集。其一则说经之作，拟于贾邢义疏，已云僭矣，十四卷。其二则近于史之作，八卷，其三则近于子之作，五卷，凡出于《四库》书属史子两途者皆属之。言之无文，惟记其事，达其意而已。其四则御试之赋及骈体有韵之作，或有近于古人所谓文者乎，然其格亦已卑矣，凡二卷，又诗十一卷。共肆拾卷。统名曰集者，非一类也，继此有作，各以类续也。室名『揅经』，余幼学以经为近也。余之说经，推明古训，实事求是而已，非敢立异也。」又《续集》自序云：「元四十余岁，已刻《文集》二三卷，心窃不安，曰此可当古人所谓文乎，僭矣妄矣。一日读《周易·文言》，恍然曰孔子所谓文者，此也，着《文言说》。乃屏去先所刻之文，而以经史子区别之，曰此古人所谓笔也，非文也，然除此，则可谓之文者亦罕矣。六十岁后，乃据此削去文集，祇名曰集而刻之。又十数年，积若干篇。至七十岁，予告归田，以所积者刻为《续集》。不肯索序于人，祇于此自识数言，以明己意而已。前集所自守者，实事求是四字。此续者虽亦实求其是，而无才可矜，无气可使，无学可当考据之目，欿然退然，自命为卑无高论四字而已。」云云。声木谨案：文达学问宏博，经术渊深，文章尔雅，撰述等身。即如《皇清经解》、《十三经校勘记》、《经籍纂诂》等书，足以昭示百世。当时之人，几于仰之如泰山北斗，其刊集自序，乃谦抑若此。休休有容之度，决非江湖游士，枵腹白战，以自鸣得意者，所可同日而语也。 

　　衍圣公府火灾 
光绪十二年，曲阜衍圣公府火灾，其原因，□□陈锡蕃鹾尹汝晋述之甚详。据云衍圣公府在曲阜南门内，建于明正德年间，中有黄松木大柱叁拾陆根，围皆陆尺陆寸。光绪十二年，衍圣公孔祥珂夫人母兄□□彭雨人司马□□之眷属，住于中二路之西楼。中夜，有老妪拨洋油灯，倾至楼板，遂延烧中二路前后二厢楼，均有七间大房。凡历代赐物及书籍古玩，均遭焚毁，院中有古藤一株，亦被毁。书籍古玩，亦有被抢火人攫去者。后有万佛楼，亦被毁，各铜佛象均救出，惟火神象被毁。德宗景皇帝命山东巡[抚]□□张勤果公曜，于各省劝捐，筹款拾余万金重修。特派委员，于江浙间采办木料，于十四五年完工，无复向时木料之大。鹾尹时为采办木料及监修工程委员，故知之最为确实。声木谨案：衍圣公虽在曲阜，天下仰之如泰山北斗，而山东一省为尤甚。相传我朝历代帝后御用之物，崩后检收一处，即后来帝后不得动用。衍圣公府早有此制，故积存二楼七间大楼中，皆历代衍圣公保存遗物，书籍古玩充牣。时有盗窃出售情事，典守者纵火，以图灭迹，亦事理所恒有。孔祥珂薨后，子令仪嗣位衍圣公，为济宁孙莱山尚书毓汶之女夫，于光绪十六年，在北京成礼。冰人一为□□李□□侍郎端遇，一为某某。尚书时在枢府，颇主朝政，一酬以安徽学政，一酬以江南主考以谢之。他人或以为过，不知尚书乃鲁人，深以与衍圣公联姻为喜也。 

　　刘墉三艺 
吉林英煦斋相国和《恩福堂笔记》云：「刘文清公尝云：『吾生平有三艺，题跋为上，诗次之，字又次之。』余因请曰：『师书名遍中外，朝鲜人亦求书，何谦为。』师云：『吾非谦也，小就不肯，大成未能，今尚有骑墙之见耳。』公诗不存稿，身后经侄孙燕亭太守各处搜罗，刻以行世。虽其中遗佚不免，然读者可知师之诗学不让古人也。」又云：「刘文清公熟于《史》《汉》，博通前人诗古文词，尤精内典，旁及说部。一日侍坐，谓余曰：『曾阅坊间小本平话否？』以无暇及此对。公笑曰：『是尚未能传衣钵。』盖公天资超迈，每于俚言琐事中，悟出正道。」云云。声木谨案：文清自负三艺，末艺转能名满天下。题跋及熟于《史》《汉》等语，未见他书言及。诗集虽于□□□□□□仿宋本刊行，名《刘文清公诗集》□卷、《应制诗》一卷，似尚未能入作者之室，相国所记，恐系不虞之誉也。 


三笔卷八 

狭邪改嫁等事
吴长庆好士
感旧集等同名
文字禅等名目
钱澄之论诗文
吴三桂上圣祖仁皇帝书
俞樾自述诗注
北京胡同名目诡异
美国华尔等殉节
杭世骏订讹类编
顾复初斋名
陈毓性弈谱
道光廿一年连丧文人
遗民修东莞县志
命名奇异
朱右选唐宋八家文
刘蓉论称名之异
千余年土司
邓孝威诗能感人
乔松年论清甲二字
容斋四笔
唐程知节墓碑
惠栋论以重币速贵客
出试题致祸
明于谦忠肃公奏议
真山民考证
四库提要斥阳明学 

苌楚斋三笔卷八 
庐江刘声木十枝撰 
　　狭邪改嫁等事 
狭邪之游，从古不禁。自宋五子出，倡言礼教，诋为败德，悬为厉禁，此风遂少息。我朝定制：凡狎妓宿娼者，谓之行止有亏，官吏革职，其严如此。声木谨案：唐崔令钦《教坊记》，□□□《北里志》，记当日官吏狭邪之事，方且播为美谈。唐代士子中第者，大众拥之入教坊，自作乐府使歌之，虽流连旬月不禁。唐□□□节度使，慕□□□诗才隽异，使妓侍之。妓辞去，献诗末二句云：「处士不知云雨意，枉教巫女下阳台。」云云。载入《全唐诗》中。北宋欧阳文忠公修、苏文忠公轼，出守外郡，燕饮皆招妓侑酒。南宋之初，此风犹未尽革，是以□□胡澹庵□□铨，亦以狭妓侑酒，为朱子所讥。妇女再醮，自古亦不禁。复以宋五子尚从一而终之义，稍知自爱者，皆以再醮为耻。程子言饿死事小，失节事大，天下后世，翕然宗之无异辞，保全名节之功，亘万世而不可没也。吾独怪李清照，字□□号易安居士，生于宋南渡后，当理学大明之时，而又素工诗古文词，词尤杰出，可与周柳抗行，俨然为一时冠冕，夫死竟再嫁张汝舟，殊不可解，卒致与后夫构讼离异。胡仔《苕溪渔隐丛话》中，赵彦卫《云麓漫钞》中，李心传《建炎以来系年要录》中，均详载其事，无少隐讳，其当时不洽于众口可知，决非驾空虚伪尤可知。我朝俞正燮《癸巳类稿》中，力为之辨白，究之皆事后之强词，所谓欲盖弥彰，非如胡、赵、李诸人当时所目击，记载翔实，为可据也。清照原为礼部郎、提点京东刑狱李格非之女，湖州守赵明诚之妻。母夫两家，皆雅好文学，而竟为此寡廉鲜耻之事。其《上綦内翰崇礼启》中，尚自称「素习义方，麤明《诗》《礼》，可谓不知人间有羞耻事矣。 

　　吴长庆好士 
光绪初年，外舅同邑吴武壮公长庆统领「庆」字五营，驻扎淮扬一带，颇以好客称，一时知名之士咸集，实则俸给甚菲薄，月不过数十金，已见于通州张季直京卿謇《公言集》序中言之。京卿并面告含山贾竹农刺史裕师云：「某于光绪某年，初入武壮幕，时已下午。室中仅置铺板一付，粗木桌椅各一。适值大雨如注，未几水流入房中，深至数寸。盘膝坐于板上，一灯如豆，万念皆灰。遥闻中军帐中，拇战仍甚豪，武壮宴客席尚未终。回思此境，实觉难堪。」云云。刺史转告予如此。无为沈海秋刺史朝宗亦谓予云：「某年瑞安孙琴西太仆衣言得武壮书，迟至半年无复音，众颇讶之。未几复书至，附启中言：『公之幕僚文学极高，来书几难作复。候至半年，必待某某至，始作复书。自谓与公之幕僚，可以抗手。』」云云。刺史并云，当时亲目其来书。亦可见当日声望之高矣。 

　　感旧集等同名 
新城王文简公士祯，裒集同人之诗，为《感旧集》八卷，未及刊行而卒。德州卢雅雨都转见曾为之补传，析为十六卷，乾隆壬申写刊本。溆江严乐园廉访如熤，亦咏述师友知交，成《感旧集》□卷，刊于全集中，名虽同而实异。歙县曹以南明府学诗，官崇阳县知县，撰《香屑集》□卷，刊行于世，语见郑虎文传中。华亭黄堂宫允之隽集唐人诗句，为古今体香奁诗玖百叁拾余首，成《香屑集》十八卷，□□□□□刊袖珍本。江都凌晓楼茂才曙，撰《春秋繁露注》十七卷，□□□□刊本。合阳魏默深鹾尹源，亦撰《春秋繁露注》十二卷，见平江李次青方伯元度《国朝先正事略》，未知刊行与否。国朝习公羊学者，每喜言《繁露》，凌魏二公，皆公羊学专家，以同时之人，撰述同名如此。 

　　文字禅等名目 
北宋释惠洪编辑其诗文，名曰《石门文字禅》，三十卷，释氏收入《大藏》中。明华亭董文敏公其昌以「画禅」名室，成《随笔》四卷。声木谨案：江都蒋叔起方伯超伯《南漘楛语》云：「明释莲儒辑缁流工绘事者录为一卷，命曰《画禅》。」云云。即文敏「画禅」二字所本。明释正勉、性通同录释子之诗，编成《古今禅藻集》二十八卷。《四库全书提要》云：「谓之《禅藻》者，明人换字之陋法，犹曰僧诗云尔。」云云。《文字禅》、《画禅》等名目，正与《禅藻》同意。 

　　钱澄之论诗文 
桐城钱饮光□□澄之《田间文集》中，有《与黎博葊先生书》云：「仆尝语人曰：『使余为文以谀子亲，一如子之所欲谀，譬如写生者为写其亲，端严妙丽而讳其所不足，美则美矣，然非其亲也。』夫写生者，亦得其似而已，若之于人，则必传其真也。」又《与张敦复学士书》云：「生当明备之世，自有安和岂乐之音，处多难之时，自多哀怨愁苦之调。未有不疾而呻，无忧而叹，亦未有当呻而饰笑，临叹而强欢者也。世变，则风雅不得不变，不变者，其人必无性情，人无性情，可与言诗乎！」又《孙静紫游诗题词》云：「诗也者，天地间自然之声，偶会于吾人之情兴，遂载诸笔墨以出，实非吾所能刻意以求也。然不刻意求之，而其自然者不出。古人苦吟十年，始就一语，不知经几锤炼，及其成也，亦祇得一自然而已。是自然者，非读书穷理，体物尽变，则情不真而词意不能曲达。」云云。声木谨案：钱氏家世学《易》，□□又尝问《易》于漳浦黄忠端公道周，为《易》学言，象数专家，在国初，未闻以诗文驰名。其论诗文精妙，实开桐城诸老之先河，至当而不可易，洵后世学人之龟鉴。其论文之语，湘乡曾文正公国藩亦尝言之，见于《重刊茗柯文编序》中，亦刊《曾文正公文集》中。 

　　吴三桂上圣祖仁皇帝书 
康熙十二年，平西王吴三桂分藩云南，初请撤藩，以探朝旨，希冀朝廷慰留，如明代沐氏世镇云南故事。当时廷臣，多与之通，皆主勿撤。惟户部尚书米思翰，□□尚书明珠，刑部尚书莫洛力请撤藩。圣祖仁皇帝念三桂受恩深重，其子应熊又以额驸充宿卫，满门富贵，必无反理，概然许之。三桂闻命愕然，遂称兵叛逆。当时自上圣祖仁皇帝一书，表明心迹。外间多有知其事而未见其书者。草野传闻各节，均见吴三桂书中，或系当时胜朝遗民不忘故主，于新朝尽力丑诋，广为传播，理亦有之，不足怪也。兹将原文附录于后： 
　　吴三桂上圣祖仁皇帝书 
皇明罪臣吴三桂致书康熙皇帝陛下：人言三桂反，三桂实非反也。先帝殉社稷，效申包胥痛哭秦庭之义，请援贵国。那九颜王子惟恐桂心不诚，宰乌牛，杀白马，立誓煞水神前。誓曰：「歼贼之后，凡中国所有，悉归贵国。」那九颜王子犹虑桂心未尽，又令薙发胡服，然后发兵拾万。令桂在前，清兵在后。进兵百里，即遇降贼逆臣唐通。桂奋勇一战，杀贼殆尽。李贼卷赀疾趋。桂念君父之仇，不共戴天，奋战逐北，直至潼关地方。李贼破胆西遁。桂因神京无主，返兵东向。那九颜王子顿背前盟，将顺治皇帝怀抱拥立。斯时即欲理论曲直，惟恐贵国之师扼其前，李贼之兵摄其后，是功未成而身先丧，智者不为也。锡以王爵，封以通侯，岂得已而受命乎。厥后嗣王不道，政归权臣，四镇鸱张，六师纷沓，与三桂无与也。那九颜王子贪心无厌，驱兵南入，以致灭我社稷，使拾柒叶神圣天子斩宗绝血，言之痛心。一统之势既成，版章悉归清有，那九颜王子恃功拔扈，毒流宫闱，章皇帝赫然奋怒，粉骨捣灰。在皇帝之待九王子太薄，而九王子背盟受祸，不为过矣。桂三十年来，卧薪尝胆，求太祖之后无其人，求成祖之后无其人，血泪既枯，呕心欲死。不意天复眷明，去年二月间，于夔州太平县界，得太祖拾肆代孙周王，聪明神睿，汉光武、宋高宗不足比拟其万一，真属中兴之令主。因未告庙，先称周王元年，统兵百万，直抵燕京。叁拾年之积聚，任皇帝移归建州，以娱终身，三桂之待贵国，不为薄矣。即皇帝之祖宗，亦属内属，普天莫非赤子，有何嫌疑。其中国人民社稷，留待新主拊循，非皇帝之所得预闻也。桂前不顾父以殉旧主，今不顾子以扶新主，心事可知，遑问其它。望皇帝勿归罪，请撤去藩臣，幸甚幸甚。 

　　俞樾自述诗注 
德清俞荫甫太史樾《春在堂全书》中，有《自述》诗一卷，书仅叁拾贰页，中言衡阳彭刚直公玉麐见于自注者，凡拾有贰处，无怪钱塘汪穰卿主政康年《刍言报》中肆意丑诋。虽言之不无太过，实亦太史迹近系缘，不知爱惜身分，有以启之也。兹将《自述》诗注中所言刚直处摘录于后。一云：「己巳春，彭雪琴尚书来浙，借诂经精舍第一楼养疴。一见如故，遂与定交，后又申之以婚姻，皆始于此。」二云：「余以五十生日诗，托曾文正师寄彭雪琴尚书，明年得雪翁复书。此诗附五百里火牌飞递，十四日而至。」三云：「癸酉三月，杨石泉中丞招余，同彭雪琴尚书作云栖之游。雪琴左执杯，右执笔，即席成诗六章，其意兴之盛可见。抚今思昔，为之怃然。」四云：「招雪琴尚书，同坐镜舫游西湖，宿雨新晴，光景甚妙。云翁喜蔬食，因命厨人添制豆腐一大盌。」五云：「戊寅岁，门下诸君子为我筑俞楼于孤山之麓，而彭雪琴尚书成之。」六云：「丁丑岁，彭雪琴尚书过苏州，余携孙儿陛云出见，年甫十岁。雪翁一见，即属意焉，以汉玉佩一枚相赠。旋由同年勒少仲中丞为媒，聘其长孙女为妇。己卯春，余与内子同至湖楼，雪翁亦在西湖退省庵，遂行纳采之礼，内子手出金玉二钗为聘。」七云：「时又援《曲园杂纂》之例，着《俞慺杂纂》，亦五十卷，冀以著述传其名，以酬诸君雅意。所谓『徐辟彭更』者，此楼徐花农太史始之，彭雪琴尚书又廓而大之。杭人元夕悬灯谜，以『俞楼』二字，隐《四书》人名二，曰『徐辟』『彭更』，亦天然巧合也。」八云：「余既为孙儿陛云聘定彭雪琴尚书之孙女，是岁陛云止拾叁岁，非冠娶时也。然余年来屡遭骨肉之变，日见衰病，恐不能久待，乃力言于雪琴亲家，于是年十二月十六日，迎娶成礼。孙妇长孙儿贰岁，而同拜堂前，长短略相等。亲友聚观，以为佳话。」九云：「吴叔和比部又为筑伴坡亭、灵松阁于俞楼之后，有便坐，颇高敞，花农名之曰『小蓬莱』。其意以彭雪琴尚书退省庵外有『小瀛洲』三字额，故以此配之也。」十云：「是年十二月十七日，次曾孙女泯宝生，十九日，洗三。适彭雪琴亲家自岭南还，薄治汤饼，小集宾朋，苏抚卫静澜中丞、滇抚谭序初中丞皆在坐。彭雪翁时官兵部尚书，两中丞皆兵部侍郎衔也。一小女子洗三，而坐客适有兵部堂上官三人，林下得此亦奇。」十一云：「丙戌十月初六日，诂经精舍第一楼灾，时余在右台仙馆，夜半守者来告。楼中有『风月无边』四字额，彭雪琴尚书所书。」十二云：「是年春，余与二儿妇及孙女庆曾、曾孙女琎宝居右台仙馆，几及一月，颇极山居之乐，时彭雪翁退省庵守者频采湖莼相饷。」 

　　北京胡同名目诡异 
国朝顺治年间，沿前明旧制，设教坊司，以掌大乐，至康熙年间，始裁乐户名目。南京以钓鱼卷为乐户居所，北京以演乐胡同为乐户居所，其地在东城东单牌楼□□俗误写为眼药胡同。北京城内地方，立名颇多骇人闻听。如牛血胡同、羊肉胡同、猪毛胡同、羊尾巴胡同、狗尾巴胡同、羊鞭儿胡同、狗鞭儿胡同、蝎虎子胡同、皇城鸡角拐等皆是。东城又有东、西堂子胡同，并闻西堂子胡同，在嘉道间，吉林英煦斋相国和即住于是，胡同内地产房屋，皆为相国一家所独有。想见当日海宇承平，人民殷富，士大夫席丰履厚，尤非他人所能及。今虽欲勉强学步，早已望尘莫及。谚云宁作太平犬，勿为乱离人，诚至言也。 

　　美国华尔等殉节 
美国纽约人副将华尔，曾充本国武弁，咸丰十年，来游中国。旋经□□吴晓颿中丞煦，时任苏松太兵备道雇，令管带印度兵。攻克嘉定、太仓、松江、青浦等地，均身先士卒，迭受重伤。华尔并赴上海道署，具禀请隶中国臣民，复管带常胜军。同治元年八月廿七日，攻克慈溪，华尔胸脘中粤贼一鎗，子从背出，登时晕到，旋于廿八日，伤重殒命。合肥李文忠公鸿章，督令中丞等为之改服中国冠裳，易棺收殓。为之奏请，敕部从优议恤，并于宁波、松江两处，建立专祠，以慰忠魂云云。以上均见文忠奏议。声木谨案：华尔副戎，以外臣效命戎行，迭受重伤，终复殉难，洵属忠勇性成，难能可贵。无怪美国人，每年三月间，必大众往祭华尔墓。而中国官场，未闻派一人前往致祭，以致敬悯之意，可谓轻重倒置。原奏虽云于宁波、松江两处，建立专祠，久未闻有华尔专祠，想亦徒托空言，并未实行。宜乎英将戈登终必回国，不愿为中国効力也。当时外臣为中国効命捐躯者，亦不止华尔一人。同治元年十二月，法国勒伯勒东官浙江总兵，攻克上虞阵亡，并兵头范夫哈、格龄二员。同治二年正月，法国达耳第福，即买忒勒，官江苏副将，攻克绍兴阵亡。虽皆由文忠奏请从优赐恤，并未建立专祠。长洲朱仲我孝廉孔彰《咸丰以来将帅别传》中，只有华尔、勒伯勒东、戈登三人，附卜罗得尔福、乐德克二人，未知何故。 

　　杭世骏订讹类编 
仁和杭大宗太史世骏，举乾隆元年博学宏词科，后以直言，夺职罢归。鸿才博学，于雍干时，名望素着，撰述宏富，多已刊行。惟所撰《订讹类编》六卷，据太史自序云：「讽诵之下，见古人行事与古书纰缪处，辄为摘记，参互考订，校正其非，积成卷帙，藏之箧笥，非敢云枕中秘也，亦聊以自怡悦耳。丙寅春，海宁门人范鸣远鹤年邀予作观海之游，因寓其听涛楼者几半载，爰出是编，以与老友俞正之楷共相订质。暇时遂为类次而编辑之，伪者辟焉，谬者纠焉，间附管见，就正大雅，使一误不至再误，则是编亦好古者之所乐得而观玩也。置之案头，以资闻见，不至覆彼酱瓿，则余之大幸，亦读书者之大幸与。」云云。声木谨案：德清许周生兵部宗彦撰太史别传中，胪列太史撰述，已成者为《石经考异》二卷、《榕城诗话》三卷、《三国志补注》六卷、《诸史然疑》一卷、《词科掌录》十七卷、《余话》八卷、《文选课虚》四卷、《汉书蒙拾》三卷、《后汉书蒙拾》二卷、《续方言》二卷、《道古堂诗集》廿六卷、《文集》四十八卷，未成者为《鸿词所业》□卷、《补晋书传赞》一卷、《经史质疑》□卷、《史记考异》□卷、《汉书疏证》□卷、《礼例》□卷、《续礼记集说》一百卷、《两浙经籍志》□□卷、《续经籍考》□□卷，独无此书，盖当时编成未刊。惟汉阳叶□□□□名澧敦夙好斋有精钞本，后为湘潭叶奂彬吏部德辉所得。戊午二月，乌程刘翰怡京卿承干嘉业堂即据此本，为之刊行。编内分《义讹》一卷、《事讹》一卷、《字讹》一卷、《句讹》、《书讹》、《人讹》共一卷、《天文讹》、《地理讹》、《岁讹》、《世代讹》、《鬼神讹》共一卷、《礼制讹》、《称名讹》、《服食讹》、《动物讹》、《植物讹》、《杂物讹》共一卷。《续编》亦十七类，《义讹》至《书讹》为一卷，《人讹》至《杂物讹》为一卷。其书搜罗赅备，考订精密，确为学人有用之书，宜乎太史自序高自位置，深相矜许矣。 

　　顾复初斋名 
长洲顾幼耕二尹复初，为明顾文康公鼎臣之裔，耕石侍讲元熙之子。中年遭粤匪之乱，流离颠沛，就四川幕府席，因纳赀为县丞。历署布政使经历、布政使照磨、荣县、贡井县丞，嗣后专就成都将军、四川总督两幕，年至八十卒。生平工诗文词书画，当时在四川一省，颇负盛名。撰有《乐余静廉斋文集》一卷、《诗集》一卷、《诗后集》一卷、《诗三集》一卷、《词集》一卷。语见声木所编先文庄公《强恕斋文集》及海宁钱铁江明府保塘《清风室文钞》中。声木谨案：予幼时即读二尹全集，以二尹乃名士，取「乐余静廉」四字名斋，必有所取义。后见明檇李李君实玺丞日华《六研斋笔记》云：「经云至静性廉，至乐性余。人惟取于造化者奢，故终日劳扰，惟视己多所不足，故常戚戚。廉则自收缩，机念自息，余则自舒展，结虑自消。故余即廉之所余，而廉又余之所养，非二事也。」云云。始知二尹命斋之义，盖即有取于是言。 

　　陈毓性弈谱 
海宁陈子仙□□毓性，以善弈名同光间，一时推为国手，惜生前未刊一谱，弈稿均散在友朋间。长洲赵晋卿广文□□钞撮颇富，以活字印成选本，名曰《子仙百局》，一卷。虽间有已见于江都周小松□□鼐《餐菊斋皖游弈萃》□卷中，不如此详。江宁常仲卿□□棣华亦工于斯艺，曾于光绪十六年八月，翻刊《兼山堂谱》□卷，并《陈方七局》一卷，陈即子仙也。以上并见于常仲卿《子仙百局序》文中。声木谨案：自光绪末年，通国颇多好弈者，其风气至今未已。子仙自刊《{扌絜}翠草堂弈谱》□卷，见婺源余啸松楙《白岳葊诗话》中。 

　　道光廿一年连丧文人 
道光廿一年九月以后四月间，连丧阳湖李申耆明府兆洛、宜兴吴仲伦明经德旋、宝山毛生甫都尉岳生、仁和龚定葊祠部自珍、光泽高雨农舍人澍然。五人并以文学，负东南重望，乃同时殒丧，亦属异事。语见江阴蒋丹棱茂才彤《李申耆年谱》中。 

　　遗民修东莞县志 
辛酉孟陬，东莞陈子励学使伯陶修《东莞县志》壹百贰卷，自序云：「辛亥国变，余窜伏海滨之九龙，谢绝人事。乙卯春，邑人叶湘南觉迈援月桥例，复申前请。谓款从沙田公产出，无应县尹聘，受粟肉之嫌。且任征同志，迁局九龙，俾省应酬而专著述。余辞不获。」云云。声木谨案：据此，则学使确为我朝末造之完人矣，故记之于此。据序云：「东莞之有志也，自邑人陈月桥庚始。月桥，宋乡进士，入元不仕。惧旧闻散失，乃因县尹郭居仁应木之请，而创为之者也。」云云。是《东莞县志》两次修纂，皆出于前代遗民之手，亦奇矣。学使又撰《孝经说》□卷、《东莞五忠传》□卷、《胜朝东莞遗民录》□卷，附记于此。 

　　命名奇异 
震泽范永绥□□其骏《梦余赘笔》云：「命名之奇者，余得二人。一乐姓，我郡人，名乐乐，取乐节礼乐之意，此字同而音不同也。一凌姓，湖郡人，名凌龄，字菱舲，此音同而字不同也。可见天下事，无独有偶。」云云。声木谨案：以予所知者，英国属地星加坡南华女学校校长石女士名砳磊，连姓氏为六石。余杭章太炎□□炳麟之女名章，以四工命名，或有取于妇德、妇言、妇容、妇工四者，皆工之义。江都洪声如孝廉钟，合之为声如洪钟。又有姓崔名壶者，骤听之，似是尿壶。皆属好奇之过，无所取义。 

　　朱右选唐宋八家文 
唐宋八家文之选本，肇自明初朱右，总十六卷。昌黎文三卷，陆拾壹篇。河东文二卷，肆拾叁篇。欧阳文二卷，伍拾伍篇，见《五代史》者不与。南丰文三卷，陆拾肆篇。荆公文三卷，肆拾篇。三苏文三卷，伍拾柒篇，云云。目录见桐城胡雒君征君虔《柿叶轩笔记》。声木谨案：朱氏当日编刊此书，立名实未允协。以三苏合为一家，称《唐宋六家文集》可也，乃以「六先生」名集，三苏本属父子兄弟三人，焉能并三人为一人耶。 

　　刘蓉论称名之异 
湘乡刘霞轩中丞蓉《养晦堂文集》中，有《复吴南屏学博书》，中有云：「曩岁备藩巴蜀，新城陈君懿叔客幕中朞年，每与论文，好举桐城，由方姚以溯归氏，上及八家。他日见所为《遵义唐公事状》，或称公，或举其字，或书其名。其它作，或自署名曰『学受』，或去『学』而称『受』，或称『陈受』。怪而问之，则曰于彼于此，音节各有所谐，盖归氏之法云尔。仆大笑之，谓昔孟子讥告子戕贼人以为仁义，君乃欲戕贼人以为文章乎。此虽一时戏言，然流弊之极至，此真文字之大戹矣。」云云。声木谨案：湘乡罗申田参赞长《思兄楼文稿》中，有论称谓六则，其第五则云：「《通鉴》赤壁之战，张昭之称曹操，曰『曹公』，曰『操』，孙权之称曹操，曰『老贼』，曰『操』，曰『孟德』，一人一时之言，无定称如此。求之于古，《左传》秦晋韩之战，书吕饴甥曰『瑕吕饴甥』，曰『阴饴甥』，曰『吕甥』，曰『子金』。《离骚》、《天问》书文王曰『西伯』，曰『伯昌』，曰『昌』，曰『后』。近世刘海峯之为文，自署名曰『大櫆』，曰『櫆』，曰『刘櫆』。其法原于归氏，以谓于彼于此，音节各有所谐，世尝笑之。」云云。据此，则称名各异，古人已如此，非桐城诸家所得别立名目矣。其第六则又云：「恽子居曰：集中杂着文自书字，用王子渊法也。管异之讥其不典，未详所谓。《汉志》荀卿名况，卿是其字，《荀子》书往往自署『荀卿子』，则书字之法盖古矣。」云云。桐城王滨麓学博灼《悔生文集》中，亦自署「王悔生」，曰与恽子居明府同。是称字由来已古，未可以不典讥之也。 

　　千余年土司 
诸暨陈□□教员重生《西行艳异记》云：「四川西边德格，一名更庆，又名隆庆，《康輶纪行》作德尔格忒。在唐代据于吐蕃，历宋元及明，为乌斯藏所据，考其印文，则称德尔格。川边旧土司领土中，以德格为最大，踞金沙江之上游，地方数千里。番人以其地大，有天德格、地德格之称号。其土司为宣慰称，稽其牒谱，自唐代受封，传至清季，已四十七代矣。」云云。声木谨案：周家以忠厚开基，卜世叁拾，卜年柒百，载于《左传》。及乎东西周亡，实有玖百余年。次则卫，亦玖百余年。日本国王一姓相传，更至贰千余年。蕞尔土司，亦相传如是之久远，历唐、宋、元、明而至我朝，约壹千余年之久，洵为可异。予生平自少即喜阅边防各书，因其风俗诡异，增长智识。常有四大志愿：一，游历东三省，调查确实富源；一，游历内外蒙古，调查当日势强崛起原委；一，游历康、藏、卫三地，调查土司情形；一，游历南洋各岛，调查华侨情形。今年逾伍拾，仍为一窭人，俯仰一室，复向尘羹土饭中求生活，有志未逮，良可嘅也！ 

　　邓孝威诗能感人 
国朝徐承烈《燕居琐语》云：「明末一巨公，与泰州邓孝威汉仪善。明亡，孝威讽其殉节，不从，入本朝仍为显官。后孝威游楚归，巨公索阅近作，中有《题息夫人庙》一首云：『楚宫慵扫黛眉新，祇自无言对暮春。千古艰难惟一死，伤心岂独息夫人。』巨公愀然废卷而起入内，遽患心痛卒。盖愧心一萌，神气飘忽四散也。」云云。声木谨案：此诗末二句脍炙人口，流传至广且久，不知为孝威正字之诗，及能感人如此。正字并编有《诗观》四集，列入禁书目录中。 

　　乔松年论清甲二字 
徐沟乔勤恪公松年《萝藦亭札记》云：「孔纾墓志：『娶京兆韦氏，山东清甲家也。』王兰泉不得其解，清甲谓清门甲族耳。」云云。声木谨案：勤恪解「清甲」贰字，亦殊牵强。大抵撰文者，非尽能深知古文义法，乡曲之士，亦每多喜弄笔墨，石刻中墓志，类此者甚多。唐宋八家古文非不高古，石刻传于世者有几。后世所传，论字不论文。欧阳询、虞世南、颜真卿、柳公权等所书之碑，细绎其文，已多可议者，况其下焉者乎！ 

　　容斋四笔 
南宋鄱阳洪文敏公迈《容斋四笔》自序云：「始予作《容斋随笔》，首尾拾捌年，《续笔》拾叁年，《三笔》伍年，而《四笔》之成，不费一岁。身益老而著书益速，盖有其说。曩自越府归，谢绝外事，独弄笔纪述之习，不可扫除。故搜采异闻，但序《夷坚》诸志，于议论雌黄，不复怀抱。而稚子櫰，每见《夷坚》满纸，辄曰：『《随笔》、《夷坚》，皆大人素所游戏，今《随笔》不加益，不应厚于彼而薄于此也。』日日立案傍，必俟草壹则乃退。重逆其意，则裒所忆而书之。」云云。声木谨案：《容斋伍笔，共柒拾肆卷，收入《四库》子部杂家杂考之属。《提要》称「其淹通赅博，南渡以后诸说部，惟《野客丛书》可与对垒，他家终不逮也。」云云。是此书津逮学人，获益匪浅。设非有贤子敦促，则《四笔》、《伍笔》，终难成书，洪櫰助父成名，孝思亦不可没。此书旧有明弘治八年八月，□□雷佥宪会通馆活字铜版排印本。版心刊「容斋随笔」等字，每半页玖行，行拾柒字。前有无锡华燧序，嘉定钱晓征宫詹大昕《十驾斋养新录》误作「华煜」。 

　　唐程知节墓碑 
唐贞观时，东阿程卢国公知节，即流俗相传之程咬金，其原因由于《唐前传》等小说中有此名目，中下社会，最喜阅滥恶小说，其书流行颇广，其名氏亦遐迩皆知，诚可笑也。宣统初年，昭陵新出土五碑，中有卢国公程知节一碑，惜上截已缺佚。碑文为许敬宗所撰，杨愸正书。据碑文云，卢国公字义贞，济州东阿人。官至镇军、益州刺史，卢国公。终坐裨将失律，免职归第，以麟德二年二月七日卒。高宗赠绢布壹千段，米粟壹千石，赐东园秘器，陪葬昭陵。即于其年十月十一日，窆于九峻山云云。碑文尚未见他家著录，予见其拓本，为录其大略于此。 

　　惠栋论以重币速贵客 
元和惠定宇征君栋《松崖笔记》云：「宣城吴晴岩肃公曰：『吴富人死，往往重币速贵宾，谓荣吾亲也，宾亦利往吊。姜贞毅之寓吴也独否，君子以为介。』先君子于乾隆四年乞暇里居，有云间富人重币肃先君子，先君子辞不往。此固小节，然今日士大夫守此者鲜矣。」云云。声木谨案：征君所云，疑即世间所谓题主者。孝子欲荣其亲，仅于故后区区此一事，实属微末之至，然终胜于吝财不孝者。 

　　出试题致祸 
光绪□□年，□□朱筱堂宫詹琛、宛平徐□□太史仁铸，简放四川正副考官。首场试题，首为《必也正名乎》。及试竣，宫詹请假回籍省墓，太史先蒙召见。德宗景皇帝问以试题为《必也正名乎》，所正者何名，声色俱厉。太史战栗对云：「首题为正主试所出，不知其用意。」及宫詹召对，仓卒不知所对。次年京察，宫詹即奉「声名平常，原品休致」之谕。声木谨案：雍正四年，江西正考官为海宁查嗣庭，以首场试题为《君子不以言举人》一章，次题《日省月试》三句，三题《山径之蹊间》三句，忤世宗宪皇帝旨正法。德宗景皇帝以旁支入承大统，宫詹以《必也正名乎》为试题，确犯忌讳，仅予原品休致，犹不幸中之大幸矣。 

　　明于谦忠肃公奏议 
明钱塘于忠肃公谦，原撰有《于忠肃公奏议》一卷、《附录》一卷，嘉靖二十年，杭州分府重刊本。是忠肃奏议，在明代已有初刊重刊之分，不知何以流传至少，仅见钱塘丁氏《八千卷楼书目》中。至光绪□□年，丁松生明府丙复为重刊，外间始得见其书。明府复编辑《于忠肃公祠墓录》十卷，首末二卷，搜辑诸家记载，颇为详赡，表彰忠烈，其志足称。至光绪庚子季春，其子和甫孝廉□□甬东刊本。声木谨案：忠肃在明代洵为完人，其遗集不知何故湮没。据《祠墓录》明府自序云，复得忠肃全集，乞嘉定廖谷似中丞寿丰发书局重为刊行。后以中丞去任未果，亦憾事也。 

　　真山民考证 
《浦城县志》云：「真山民，德秀从孙，生宋季，入元不仕，埋名肥遯有箕颍风。所著《诗集》四卷，皆五七言近体，句多奇削，在放翁、皋羽之间。名字不传，仅以『山民』为称。」云云。声木谨案：吴之振《宋诗钞》云：「真山民不传姓名，亦不知何许人也，但自呼『山民』云。李生乔叹以为不愧文忠西山，以是知其姓真矣。」云云。明□□徐兴公□□《笔精》亦云：「山民，西山先生裔。」云云。是确为姓真，文忠从孙无疑。《四库全书提要》著录其集，称为山民始末不可考，云云。殆未见《浦城县志》，不敢恣为臆说，立言矜慎，亦理应如此。 

　　四库提要斥阳明学 
讲学之风，至明季而极盛，亦至明季而极弊。姚江一派，自王畿传周汝登，汝登传陶望龄、陶奭龄，无不提倡禅机，恣为高论。奭龄至以因果立说，全失儒家之本旨。又云东林一派，始以务为名高，继乃酿成朋党。小人君子，杂糅难分，门户之祸，延及朝廷。驯至于宗社沦亡，势犹未已云云。语见明□□刘□□公宗周《刘蕺山集》、《四库全书提要》。声木谨案：观《提要》所言，深恶痛绝，指斥可谓公允。姚江流弊，祸延天下，不必辨朱陆之异同，而优劣已显然易见。信乎程朱学术，平实无弊，足以昭示百世也。 


三笔卷九 

血影石
先文庄公斩枭教民
明沈万三秀
程学启定计杀降
孟子要略注
陈廷焯论词语
吴阆十国宫词
严永华女士佳谶
杨士骧自挽语
劳乃宣言日本人尊君尊孔
南宋杨万里大节
姚文然日记语
明徐达三女不嫁
驿舍探幽录
南宋谢翱撰述
王懋竑朱子年谱
蜀汉张桓侯等列入祀典
曾国藩夜课
云南石类
排印御制诗文集
伊江笔录
尚书表注
张云璈等名斋
平步青称名之异
书名补缺
北宋王益柔阅通鉴
左氏博议 

苌楚斋三笔卷九 
庐江刘声木十枝撰 
　　血影石 
世传明方正学先生血影石，而不知实为前明□□黄忠节公观夫人翁夫人血影石也。贵池刘聚卿京卿世珩，编刊同邑刘舆父州佐廷銮《建文逊国之际月表》二卷、《考异》一卷，跋云：「又按《考异》：『翁夫人泣于金陵之桥畔，有血影石，在南京秦淮黄公忠节祠内。』批注云：『乾隆时，就试者皆犹见之。』先中丞重编《黄文贞公忠节纪略》，于翁夫人血影石张元芳赞后，有按语谓：『赞词镌血影石右方，供金陵秦淮祠中。遭粤寇之乱，祠毁石失。同治戊辰，邑人重建祠宇，买石城北隅，得大方，隐隐有字，沃以水，则血影石也。右角微缺而赞词完好，复舁归，供后堂，见者益澟然。忠贞之气，历刧不磨，太息久之。金明经秉彝实治其事。』云云。余于光绪癸卯，复修公祠，仍敬置石于后殿，供在夫人位之右偏，至今无恙，神式凭焉。」云云。声木谨案：《建文逊国之际月表》云：「建文四年六月，索尚宝司符玺，因收黄观妻翁氏及二女，配象奴。不辱，即日同沉，塞洪桥。家属十人，并赴水死。久之，三尸之颜如生，乌鸢不近。有司具殓以待命，不报。」又云：「礼部侍中黄观以募兵闻变，自溺罗剎矶死。舟人得其珠丝棕帽，捕者因执以献。」又云，「七月，黄观之弟，匿其幼子民间。观之戚王姓为僧名中公者，自齐山寺遁去。」云云。是黄忠节公全家殉节，无异方正学，翁夫人及二女不辱象奴，尤属大节澟然。忠义之气，宜与日月争光，所以血影一石，遇劫灰而不毁也。 

　　先文庄公斩枭教民 
光绪十二年十月，先文庄公未到四川总督任以前，重庆已有教案，日久未结，外国公使催迫甚力，是以有迅赴新任之谕。及本年十二月，奏结重庆教案，教民罗元义，匪徒石汇等，各拟斩枭，附片陈明。奏云：「再，此案关系，实与寻常人命不同。罗元义平日恃教欺民，仇怨益深。渝民初次打毁洋房、教堂，虽因鹅项颈等处有碍方向，实由罗元义积怨所酿而成。斯时罗元义若不雇众械斗，杀伤多命，渝民亦不至益加忿恨，集团四出打教。是洋房、教堂之被毁，百姓之被杀，教民房屋之被拆，皆罗元义恃符逞横之所致。拟以械斗为首之例，尚觉情浮于法。至石汇因罗元义恃符逞横，随同民团在乡滋事，乃以营勇弹压之故，辄敢伤毙杨什长一名，纵火烧房，不服弹压，实属匪徒，罪应从重。兹两犯均从比例，各拟斩枭，所以示持平也。既足以戢教民之势，亦足以摄平民之心。臣等为维持民教起见，伏乞勅下刑部，查明此案民教不和根由，速即议奏，咨覆办理，以免稽诛而杜后衅，实与地方有裨。除王明堂一犯未经供认，饬缉朱姓、石开阳等获审办外，谨会同成都将军臣歧元附片具陈，伏乞圣鉴。谨奏。」云云。已刊入先文庄公奏议卷四中。声木谨案：先文庄公当日办理是案，极费周折，煞费苦心，始能如此了结。自唐中叶，西教始入中国，自明中叶，西教始盛行，我朝贰百余年，其焰尤炽，从无有因闹教而能诛其教民者。先文庄公此举，虽属仰仗国威，实为数百年以来所未见未闻之事。无怪当时法国教士愬于该国公使，閧于总理衙门，来电劝其从宽办理，免生枝节，先文庄公不为之动。继则转乞合肥李文忠公鸿章，连来数电，为之说项，先文庄公仍不为之动。文忠末次电文中云：「既已治罪，何必正法，既已正法，更何必枭示，实属办理太狠，为各省从来所未有。无怪法人不服，啧有烦言，恐生大故。公欲于初到任时立威，以期压服教民，将来自己必为国家受大祸，终有懊悔之一日。」云云。未几，果有光绪廿一年五月，四川全省复有民教相仇巨案。法国教士不忘旧怨，益加仇恨，愬于该国公使，以革职军台相要约。时恭忠亲王复绾国政，力持不可。法国公使忿言，将绝国交。先文庄公由是罢职归田，林居十年，始捐馆舍，寿至八十。每论及此案，始终无悔。当时全案移归发审局，例由成都府知府主持，□□黄□□方伯毓恩力任其难。先文庄公深嘉之，历保至福建布政使。未几，虽因御史华辉参劾，闽督边宝泉查办，奉旨交部议处，旋部议革职，或云亦法国教士阴中伤之也。 

　　明沈万三秀 
明初洪武年间，沈万三秀名富，字仲荣，其弟万四，名贵，字仲华，本乌程县南浔镇人，父沈佑，始徙江苏之长洲县东蔡村。当时人以污莱之地归之，佑躬率子弟服劳，粪治有方，潴泄有法，由是致富。或云善点化术，以致富可敌国。平日率先两浙，输其赋税，为石者万。又尝献白金，为两者千百，以佐用度。明太祖却之不得，乃俾造廊房者陆百伍拾，披甲马者千。复曾为明太祖犒军，而筑都城叁之壹。明太祖忌其财雄势盛，意欲杀之。孝慈高皇后谏曰：「妾闻法也者，所以诛不法也，非所以诛不祥。民富侔国，民自不祥尔。夫不祥之民，天菑有之，于国法何预焉。」乃释秀，戍云南。其后子孙在流所者尚富。后其子茂旺，于明初复献白金千锭，黄金百斤。凡京城厅宇街道桥梁，甲马钱谷之类，多取资于沈家，乃以茂旺为广积库提举。当时命选大户家为京官六曹，得万四曾孙玠，为户部员外郎。坐事当辟，以营建工程未就，但黥其面额。后为蓝玉党，犹得乘马出入。工毕，尽录其家，发辽阳戍籍。其田数千顷，每亩定赋玖斗叁升，后来吴民粮额之重坐此。洪武初，每县分人为哥、畸、郎、官、秀五等，家给户由一纸。哥最下，秀最上，每等中又各有等第，巨富者谓之万户叁秀。如沈万三秀，乃秀中之第叁者。声木谨案：沈万三之名，传闻五六百年，遐迩皆知，从无有知其底蕴者。《乌程县志》转载明田艺蘅留青日札》，□□□《近峯闻略》，国朝毛奇龄《胜朝彤史拾遗记》，高士奇《天禄识余》四书所记沈万三秀遗事，予为之荟萃其语，取其简明易览，以记于此。 

　　程学启定计杀降 
桐城吴挚甫京卿汝纶《吴先生文集》中，有《桐城程忠烈公学启神道碑铭》，中有云：「苏大而坚，四面沮水，自盘门至娄门，贼筑长城十余里，长城内穴地为石垒以避炮，外凭水为固。公自昆山进攻苏州，连拔花泾、同里，下吴江，悉平太湖洞庭山贼垒，抵娄门，而军遂自宝带桥直入，碎其长城。先是剧贼李秀成守苏州，及是急援金陵，留死党谭绍洸据苏守御。长城既破，贼将郜云官、汪有为等汹惧，介副将郑国魁乞降。国魁者，云官旧识也。公与国魁单骑会云官，约以斩献绍洸首为信。已约，攻城益急。绍洸召云官、有为等乘城，有为突起，拔佩刀刺杀绍洸。贼众扰乱，击杀数十百人，夜开齐门降。黎旦，云官等持绍洸头来献，公入城镇抚。是时城贼尚廿余万，降酋捌人，请署为贰拾营，捌人分领之，让苏城之半处官军，自踞半城助守。公阳许诺，语云官等旦日出谒巡抚，遂还军，密白李公，请诛捌人者以定乱。是时常州、嘉兴皆未复，李公愕然曰：「杀已降不祥，且令常州、嘉兴贼闻之，皆死守不下，是自树敌，不可。」公争不能得，则脱所著冠，掷李公前曰：「以此还公，某从此诀矣。今贼众尚廿余万，多吾军数倍，徒以战败，畏死乞降，其心故未服也。今释首恶不杀，使各将数万人，糜军饷大万百余，与吾军分城而处，变在肘腋，吾属无遗类矣。」拂衣径出，李公急起挽公曰：「徐之，吾今听若，何怒为。」公曰：「苟见听，请一依某指挥。」明日，李公过公部将营，捌降人者，出城屏驺骑上谒。李公劳苦良久，给总兵、副将冠服有差，留宴军中。且去曰：「吾属有事，当往，令此营将代吾为主人，觞若等。」捌人者谒送李公，遂入就坐。坐定，酒三巡，伏甲起，捌人惊愕，格斗皆死。先是，公已列阵，急入城。及捌人首至，谕众曰：「捌人反侧已伏诛，余人不问。」逆党惊扰，凡杀贰千余人而定。降众贰拾余万，分别遣留，皆安堵帖服无事，苏州平。当是时，郑国魁怨公次骨，以谓公卖友。而外国法，尤以杀降为大禁，戈登至欲勒兵与公角斗，逾时乃解。而曾文正公在皖，闻苏州杀捌降将，叹李公能断大事也。」云云。声木谨案：湘乡曾文正公国藩《求阙斋日记类钞》云：「李少荃杀苏州八降，殊为眼捷手快。」云云。文忠此举，虽当时情势不得不如此，然颇为后人诟病。先文庄公亦谓文忠不嗜杀人，当时杀降，系出于忠烈之意，强而后可，原非得已。洋将戈登，因此事大愤，已勒兵约期，欲与忠烈交战，势机危迫。文忠左右劝解不获，虑生大故在肘腋内，尤忠烈云：「公亦陈玉成之降将，何为已甚。」忠烈亦愤而欲去。后复经大众劝谕，是以皆止。然戈登卒以此事不洽于心，辞职回国，不能挽留。京卿特着其事于神道碑铭中，至柒捌百言，显以杀降归功于忠烈。后人读之者，不必为文忠辨讳，其事已大白于天下。《国史馆列传》云：「初，逆首陈玉成倡乱，窜扰安徽各属。学启陷贼中，不为屈，咸丰十年，自拔来归。」云云。京卿云：「始从皖中自拔归。」盖皆有所讳也。 

　　孟子要略注 
南宋朱子编《孟子要略》五卷，据宝应王予中广文懋竑《朱子年谱》云：「南宋光宗绍熙三年，陆拾叁岁，《孟子要略》成。」云云。原书久佚。道咸间，汉阳刘椒云学正传莹，从金兰溪金仁山先生履祥所撰《孟子集注考证》七卷内，斠得原编次第，排比成书。湘乡曾文正公国藩为之刊行，后人复编入《曾文正公全集》内。光绪廿九年八月，曲靖孙少元□□光庭为之辑注，其自序云：「今朝廷振兴学校，诏以《四书》《五经》纲常大义为主，以历代史鉴及中外政治艺学为辅，煌煌圣谕，万世仪则。光庭与陈小圃太史从事于省会学堂，惧无以为诸生益，而澟澟于邪说害正为忧也。小圃尝曰：『五伦之外无人，五性之外无道，故于伦理一科，尤兢兢致意焉。』光庭窃思：伦之无象曰性，[性]之有象曰伦。父子之所以欲其亲，君臣之所以欲其义，夫妇之所以欲其别，长幼之所以欲其序，朋友之所以欲其信，性善故也。不然，何以穷天地，亘万世而不易哉！穷天地，亘万世而不易也，则一旦害至患生，使吾父子君臣夫妇昆弟朋友之将沦胥以亡也，其孰不急起而救之。急起而救之者，性善之所不能自已也。而况圣人，人伦之至，则所以防备之者，有不精且至耶。今之说者，亦见其不知量也。先儒谓孟子有功于万世者，在发明性善之旨，朱子编次《要略》五卷，以《性善》章冠首，有以夫。光庭爰取曾文正公所刻原本而添录朱注，并分辑各家注语于后，以书旨为序，不复别其世次。先后质诸学堂总理陈昆山观察与小圃，商订付梓，欲与诸生以是为中流之砥，适南之针也。」云云。云南官书局为之刊行，后编入《云南丛书》中。其序文亦刊于《东斋文钞》中，己未九月排印本。声木谨案：光绪末年，无锡许静山星使，略仿朱子体例，亦编《论语要略》一卷，中分《学之大纲》、《道德仁义》、《孝弟忠信》、《诗书礼乐》、《言行出处》、《为政之道》、《圣学指归》上下，共八章，壬戌五月自刊本。其编辑成书，与孙氏笺注成书，其志均在尊经，洵属晚近中所希有者。我朝至光绪末年，纲常名教，几于扫地尽矣。孙氏与□□陈小圃侍讲荣昌等主讲云南高等学堂，以僻在天南，真性淳固，尚未尽漓，可谓凤凰翔于千仞，下视啁啁众鸟，不特注释详明，有裨学问而已。 

　　陈廷焯论词语 
丹徒陈亦峯孝廉廷焯《白雨斋词话》云：「东坡词全是王道，稼轩则兼有霸气，然犹(未)[不]悖于王也。其年则竟似老瞒、石勒一流人物，板桥、心余辈，不过赤眉、黄巾之流亚耳。后之学词者，不究本原，好作壮语，复向板桥、心余词求生活，则是鼠窃狗偷，亦卑卑不足道矣。」云云。声木谨案：孝廉以此论词甚妙，罕譬曲喻，洵属解人解语。兴化郑克柔明府燮以书画名天下，无有知其工诗词者。所撰《板桥集》六卷，乾隆八年手书全集，上元司徒文膏摹刻本，予十余岁时即见之，当时仅读其《家书》一卷，不知其能诗词也。观其《词钞》自序，自谓作词肆拾年，楼简亭亦谓其词胜于诗，是明府当时刻意欲以诗词名世可知。孝廉《词话》中又云：「板桥诗境颇高，间有与杜陵暗合处，词则已落下乘矣，然毕竟尚有气魄，尚可支持。心余则力弱气粗，竟有支撑不住之势，匪独不及迦陵，亦去板桥甚远。后人为词，学板桥不已，复学心余，愈趣愈下，弊将何及耶。」又云：「板桥、心余，未落笔时，先有意为刘蒋，金刚努目，正是力量歉处。」云云。铅山蒋心余太史士铨以诗词闻，孝廉至谓其词去明府甚远，实属闻所未闻，非真能辨别泾渭，胸有卓见者，不敢为此言也。 

　　吴阆十国宫词 
予生平专喜宫词及香奁体诗二种，宫词除秀水朱竹垞太史彝尊编刊《十家宫词》外，搜罗仍有廿种，已记于《随笔》卷五矣，兹复得一种，记之于此：嘉定吴香岩□□阆撰《十国宫词》伍卷，诗共壹百贰拾首，乾隆丁未八月，东山寓居水月轩原刊袖珍本。前有《十国世年》、《引用书目》二种。同邑钱晓征宫詹大昕序称：「香岩博闻强记，尤工于韵语，晚年诗格益高。」又云：「同时林厚堂、王易圃、诸雪堂、汪少山、王鹤溪、王耽仲、毛海客、钱溉亭等分赋宫词，各得拾贰首，业已流布人口。」云云。据此，则香岩宫词亦非苟作，其余诸人宫词，今未见其书，其遗逸者已多矣。 

　　严永华女士佳谶 
严永华字少蓝，桐乡人，为缁生太史辰、叔和太守□之妹，归归安沈仲复督部秉成为继配。光绪庚寅十月，督部由皖抚署理江督，命甫下，夫人卒于安庆节署。其在室时，曾刲股救父，临难负母，皆为恒人所难。又复工词翰，精绘事，山水花鸟，无不精妙。太史与督部同居馆职时，夫人自黔南寄其兄手绘花鸟肆帧，并有题句，太史即张之客座，为督部所见。归，述之前配姚夫人，深加叹羡。姚夫人笑曰：「君既嘉此才女，他日可求为继配。」未几，姚夫人果卒，径聘夫人为继配。以一时之戏言，成百年之佳谶，云云。语见夫人所撰《纫兰室诗钞》序中。声木谨案：贵池刘聚卿京卿世珩幼娶其母家即上元傅苕生观察春官之妹。傅家原有二姝，长者貌美而才，京卿原配为其次女。娶后甚怏怏，琴瑟不调，尝云如能娶其姊，则大慰矣。未几，原配果卒，复娶其姊为继配。闻者皆谓之天从人愿，亦婚姻中罕有之事。北宋小说中，载庐陵欧阳文忠公修遗事，有「旧女壻为新女壻，大姨夫作小姨夫」之句，实则文忠三娶，并非一姓。若京卿径实有其事，亦娶妻之佳话，故连类记之于此。 

　　杨士骧自挽语 
泗州杨文敬公士骧生平纳一妾，原为夫人房中之婢，不容于大妇。文敬言时，殊为抑郁，尝言自作挽联云：「平生喜读《游侠传》，到死不知罗绮香。」云云。诚慨乎其言之也。其后卒于直隶督署天津行辕，其弟杏城侍郎士琦如其志，书悬灵前。见者论议不一，姑不具论。声木谨案：明献县纪厚斋茂才坤《花王阁剩稿》中，有《哭董天士》诗肆首，有云：「一生惟得秋冬气，到死不知罗绮香。」云云。又见其孙文达公昀《阅微草堂笔记·滦阳消夏录》中。文敬盖先有下句，然后足成上句耳。 

　　劳乃宣言日本人尊君尊孔 
桐乡劳玉初京卿乃宣，自撰《韧叟自订年谱》一卷，中有云：「德人尉礼贤笃志中国孔孟之道，讲求经学，设礼贤书院于青岛有年。与吾国诸寓公立尊孔文社，浼周玉山制军来函见招，主持社事。适馆授餐，情意优渥。日与尉君讲论经义，诸寓公子弟，亦有来受业者。」又云：「日本一宫房次郎为大阪朝日新闻社社员，笃志孔孟之学，吾国革命后来游，将访求遗老，传述于故国，以维纲常。」云云。声木谨案：「夷狄之有君，不如诸夏之无」，孔子早已言之于千百年以前。京卿所处之时，较之诗人身逢周室之衰者，又不可同年而语，宜其悲天悯人，若有不胜其情词者矣。 

　　南宋杨万里大节 
南宋吉水杨文节公万里，绍兴二十四年进士，官至宝谟阁学士。其不为韩侂冑作《南园记》，虽饵以掖垣不屑，久已昭昭在人耳目，而不知其精忠大节，昭示天地也。文节旋致仕归，心不忘国，忧愤成病。开禧间，既闻侂冑弄权用兵，忧愤益甚，绝食七日。遗书于子孙，略云：「侂冑专权无上，用兵残民，谋危社稷。吾头颅如许，无路报国，惟有孤愤，书此以别。」绝笔而死。光宗亲书「一代名儒，两朝元老」赞之。同治四年九月，新宁刘忠诚公坤一奏请从祀文庙，语见忠诚奏疏。 

　　姚文然日记语 
偶阅《朱子语类》，心身泰然人，无论闲忙顺逆，每日静坐一时，可以息气，可以省过，可以养心，可以祛病云云。语见桐城姚端恪公文然日记中。声木谨案：每日静坐一时，实读书养生，祛病延年之妙法，惜世人憧憧扰扰，无暇及此，亦不愿及此也。 

　　明徐达三女不嫁 
海宁查初白太史慎行《人海记》云：「徐中山第三女名妙锦，文皇欲娶为继后，女不可，因不嫁而为尼。尝论革除事：建文君当坐殿上，燕王至，苟不让则死，何必自焚窜。每语逊国事，未尝不痛哭也。」云云。声木谨案：据此，则徐中山三女知君臣之义，明顺逆之理，身为弱女子，不获有为，因薄视成祖，宁牺牲后位，自愿为尼，以安淡泊。其识见高出靖难诸臣之上，洵千古一人也！ 

　　驿舍探幽录 
《驿舍探幽录》□卷，亦名《张侍郎遣戍丛谈》，系光绪廿四年八月十五日，直隶候补知县宝庆王明府庆保、房县曹明府景郕，押解南海张樵野侍郎荫桓，发遣新疆，途中问答之语。声木谨案：光绪庚子拳匪之乱，侍郎即遭就地正法。新疆巡抚□□饶□□中丞应祺故与之善，不忍加戮，以毒置面中，鸩之乃死。书中所述之语，其中恩怨太重者，未可尽以为据，或可备参考之用，读者宜慎择之。 

　　南宋谢翱撰述 
南宋浦城谢皋羽□□翱号晞发子，撰《晞发集》十卷、《晞发遗集》二卷、《遗集补》一卷，附《天地间集》一卷、《西台恸哭记(注)》一卷、《冬青引(注)》一卷，□□□□陆大业编刊本。收入《四库》，即是此本。《四库提要》称其志概特高，卓然可传，诗文亦桀骜兀傲有奇气，一扫宋季之庸音，云云。声木谨案：皋羽撰述，实不止此，其见于明□□宋□□公濂《宋学士文集》者，又有手钞《诗》八卷、《杂文》廿卷、《唐补传》一卷、《南史补帝纪赞》一卷、《楚辞芳草图谱》一卷、《宋铙歌》、《鼓吹曲》、《骑吹曲》各一卷、《睦州山水人物古迹记》一卷、《浦阳先民传》一卷、《天地间集》五卷、《东坡夜雨句图》一卷、《浙东西游录》九卷。仿《秦楚之际月表》作《独行传》，及《左氏传续辨》、《历代诗谱》，皆未完。所选唐韦柳诸家诗及东都五体诗，不在集中。明檇李李君实玺丞日华《六研斋笔记》云：「谢皋羽嗜佳山水，雁(门)[山]鼎湖，蛟门候涛，沃州天姥，望霞碧鸡，四明、金华洞天搜奇抉秘，所至即造游录，持以夸人，有《浙东西游录》九卷。又慨朋友道丧，合同志姓名，作《许剑录》。」云云。惜今皆不传。《天地间集》五卷，所录皆南宋故臣遗老之诗，佚为一卷。凡文天祥等拾柒人，诗仅廿首，已不足一卷之数，《知不足斋丛书》中有刊本。《西台恸哭记注》一卷、《冬青引注》一卷，为明张丁所注。我朝余姚黄黎洲副宪宗羲生当明季，目睹宗社为墟，痛心疾首，莫可挽救。其身世颇与皋羽相似，以是爱好其诗文甚笃。其文章志节，能令异代之人铸金呼佛如此，其能感人者深矣。 

　　王懋竑朱子年谱 
宋儒之学，以朱子为集大成。我朝崇尚理学，文庙中，特升位于十哲之次。而生平最为研究朱子之书者，厥惟宝应王予中太史懋竑所撰之《朱子年谱》四卷、《附录》二卷，□□□□自刊本，浙江书局有重刊本，海内称为善本，即《四库提要》亦嘉其精密。太史所撰，见于杭州钱东生□□林《文献征存录》者，仍有《白田草堂存稿》廿四卷、《续集》□卷、《别集》□卷、《朱子文集注》□卷、《朱子语录注》□卷、《读经记疑》□卷、《读史记疑》四卷、《偶阅杂钞》□卷。晚出者仍有《读书记疑》十六卷，同治壬申春月，其族玄孙补帆中丞凯泰福州抚署刊本。声木谨案：朱子《文集》、《语录》，最为人心世道之防，实为布帛菽粟，人生不可一日离也。自南宋元明至国朝，陆百余年，从无有人为之注释者。太史深于朱子之学，所注必有可观，惜乎他书已刊，此二种独无传本。宝应朱止泉茂才泽澐，尝与太史相切磋，亦潜心朱子学术，积数十年之久，所得益精，撰《朱子圣学考略》十卷、《止泉文集》八卷、《朱子诲人编》□卷、《三学辨》□卷、《先儒辟佛考》□卷、《阳明晚年定论辨》□卷、《吏治集览》□卷、《师表集览》□卷，书目亦见《文献征存录》。茂才晚年编有《选读朱子文集目录》一卷、《朱子语类选目》一卷，序虽见于《止泉文集》中，岁久散佚。嘉庆庚辰仲夏，其孙男毓贤，弟子卢生昶，忽得茂才手稿于其门人某君后人家，光绪丁酉五月，娄县姚壮之广文之烜等排印本。当时仅印有贰百部，是以世不多见。仍有《朱子分类文选》□卷，咸丰壬子，华亭韩禄卿孝廉应升为之刊行。当时仅刷印数十部，遭粤匪之乱板毁。 

　　蜀汉张桓侯等列入祀典 
季汉镇东将军、追谥顺平侯赵云，字子龙，墓在大邑县城东三里银屏山，光绪十七年五月，由先文庄公奏请，列入祀典，由该地方官春秋致祭。张桓侯墓在阆中县□□山，已于嘉庆廿年，由前任川督常明奏请，列入祀典。云阳县乐温山旧有张桓侯庙，光绪十年，前任川督平远丁文诚公宝桢奏请颁赐匾额，随奉朱笔圈出「威显」封号，钦此。光绪二十年，复经先文庄公奏请，列入祀典，由该地方官春秋致祭，云云。语见先文庄公奏议。声木谨案：季汉昭烈帝，虽确为前汉景帝子中山靖王胜之后，其立国后于曹孙，亡国先于曹孙，不特壤地褊小，偏安西蜀已也，晋代诸史，皆本以正统归之。温公虽正人，实为司马家儿，故以魏承汉后，以为本族光荣，遂启后人争辨之端，温公不能辞其责。当时曹孙用人，虽多才能，未若昭烈佐辅，如诸葛武侯、关忠义公、张桓侯、赵顺平侯等，尽皆圣贤之资。以此相较，畔若天渊，后人之右昭烈，未尝不由于此。若昭烈之佐，尽如荀彧、贾诩、张昭、周瑜诸人，后人未必争以正统归之也。 

　　曾国藩夜课 
湘乡曾文正公国藩《求阙斋日记类钞》云：「料理官事，摘由备查一也，圈点京报二也，注解《搢绅》三也。此三者，夜间之功课，亦留心庶事之一法也。」云云。声木谨案：合肥李文忠公鸿章，晚年以大学士住京之时，每日京报一本，必从头自尾，逐字细看一遍，寒暑无间，然后安寝。一室内，偶有仆人误燃双烛者，时腿足行履已不便，虽至远，必自起灭其一。先文庄公闻其每晚看京报从无间断，谓其善于做官，且甚服其俭德。 

　　云南石类 
雍正七年正月廿五日，满洲鄂□□公尔泰，奏进云南石一疏中有云：「臣查云南石头，尽有各色者，虽纹质欠细，亦尚光润。但匠人甚拙，除盘碟等件，并不能制别器。臣现差人采取，谨先附进三台石伍块，系白色，橡子石伍块，近宜兴窑色，象皮石叁块，微黄色，松花石贰块，有云色。以上各石，俱系武定府和曲州所产。此外各属仍有玛瑙石，系红白二色，翡翠石，系碧绿色，姑绒石，系淡肉红色，俱可作小文具，价值甚贱。臣当陆续附折赉进，合并声明。」云云。声木谨案：据□□所奏，云南本产石之区，以僻在天南，无人闻见。世间所传流之大理石，特其一端，且恐即系原奏中之松花石也。 

　　排印御制诗文集 
晋江余晋珊中丞联沅，于光绪庚子半年之间，由江苏苏松太兵备道升任浙江布政使，署理浙江巡抚，我朝之似此不次擢用者实不多觏。闻其尝语人云：「国朝列祖列宗御制诗文集，向例武英殿藏板，久已焚毁。光绪十余年间，德宗景皇帝命以活字板摆印多部，分各衙门校对，官员有出赀印刷者。余以校勘未卒业即出京，遂至今未得。」云云。声木谨案：我朝列圣相承，天纵聪明，无不精通《六艺》。所撰诗文集中，多载一朝掌故，出自天家自述，决非草野传闻所能比拟万壹，当如日月经天，亘万古而不废。坊间流行御制诗文集极多，原板虽毁于火，当时印本必多，故能风行遐迩，家置一编。德宗景皇帝排印之本，草野故未见，亦未之闻。当时有此一段掌故，亦考古者所宜知。中丞曾司校对，言之尤确，实非凿空者可比也。 

　　伊江笔录 
国朝言掌故专书，惟闽县王文勤公庆云所撰之《石渠余记》六卷最为风行。钱塘吴仲云制府振棫，撰有《养吉斋丛录》廿六卷、《余录》十卷、卷帙甚富，光绪廿二年十月家刊本。惜当时印行不多，颇为罕见。光绪末年，其孙子修学使庆坻复为之印行，坊间始有传本。声木谨案：昭文吴槐江制府熊光，撰有《伊江笔录上编》一卷、《下编》一卷，体例与王、吴两家同，其家向未刊布。光绪□□年，广州广雅书局为之付梓，印行不多，书板即遭焚毁。是以《广雅书局丛书》经史子集四部中，独少此种，可见流行不多。据其卷首墓志所载，制府仍撰有《春明杂录》一卷、《崶溪杂录》一卷、《诗集》十二卷，亦从未见各家书目著录，是亦未刊矣。 

　　尚书表注 
金婺州金仁山编修履祥，生于南宋季世，恭宗德佑初，召授史馆编修，不赴，入元，隐居教授以终。所撰《尚书表注》二卷，《通志堂经解》、《金华丛书》均有刊本。推编修当日著述之意，实系论文，并非解经。全书皆白文，正句画段，而于每页之上下左右，皆以细字标识，略为诠解，语意亦为论文而作，决非解经文字。只有评选古文有此体裁，解经实无此格。《四库全书》重其人品，列入解经之中。且称其于在注经之家，别为一体，实所未喻。 

　　张云璈等名斋 
钱塘张仲雅明府云璈，生平诗学陈简斋殿撰沆、赵云菘观察翼，合二人字中「简」「松」二字以名其堂，因以名集。钱塘顾伴檠明府澍，生平诗学袁随园明府枚，字学梁山舟学士同书，亦合二人字中「随」「山」二字，名其斋曰随山书屋，亦因以名集。语见《随山书屋诗存》四卷序中。 

　　平步青称名之异 
山阴平景孙观察步青撰杂记十种，名《霞外攟屑》，十二卷，为生平撰述《香雪崦丛书丙集》本。为文集名《樵隐昔寱》，廿卷，为《香雪崦丛书丁集》本。观察既名步青，书中自称均云「庸按」，不云「青按」、「步青按」。全书既无序跋，亦无原名更名之说，是真不可解。或原系他人撰述，其子孙借刻，未及更改，其故不可知矣。 

　　书名补缺 
明三原王端毅公恕字宗贯，号介庵，晚号石渠老人，所撰《端毅公集》，嘉靖三十一年秋月，家刊写字本。内计《文集》二卷、《文续集》二卷、《南溪笔录》、《羣贤诗话前集》一卷、《后集》一卷、《续集》一卷、《玩易意见》二卷、《石渠意见》四卷、《拾遗》二卷、《补阙》一卷。书名《拾遗》者多，名《补缺》者仅见此种。 

　　北宋王益柔阅通鉴 
北宋司马温公修《资治通鉴》，历拾玖年始成，当时同修者，实皆学问淹通，文章尔雅，深明撰述体裁，遂为千古绝作。然温公尝语人曰：「自吾为《资治通鉴》，人多欲求观，读未终一纸，已欠伸思睡，能阅之终篇者，惟王胜之耳。」云云。语见《宋史·王益柔传》，益柔字胜之。声木谨案：据此，则同时人撰述，欲同时人见重甚难，此所以赖有后世之扬子云也。 

　　左氏博议 
俗传南宋吕成公初婚，一月不出，乃撰《左氏博议》二十五卷，《四库提要》辨之详矣。不谓明归有光《震川集》中小简已言之，是明时已有此等俗说。《左氏博议》全属论体，实为史论之一种，《四库》列入经部，其或书以人重欤。 


三笔卷十 

大院君捉放原委
东观汉记
草茅一得
明秦良玉女将始末
撰述不求人序
今列女传
通鉴前编书释氏生
天禄琳琅书目
师友言行记
夷齐祠
刘坤一遗集
隋文选楼
苏松太赋重
皇朝掌故
畴人传四编
北宋梁灏捌拾贰岁中状元
六朝别体字
达摩所传衣钵
国朝藏书宏富诸家 

苌楚斋三笔卷十 
庐江刘声木十枝撰 
　　大院君捉放原委 
光绪八年，朝鲜国大院君李昰应主谋变乱，突于六月间围逼王宫，王妃被难，大臣被戕，日本使馆亦受扰害，实为党恶首祸，罪不容诛。合肥李文忠公鸿章，以居母丧回里，合肥张靖达公树声，署理北洋大臣、直隶总督，传电谋之文忠。是时外舅同邑吴武壮公长庆防海登州，急檄武壮东渡。武壮自登州率师叁千，并同邑丁雨亭军门汝昌、南徐马眉叔观察建忠等同往。用一日夜，径抵仁川，直入朝鲜都城，拏获乱党壹百余人。殄厥渠魁，赦其胁从，旬日之间，祸乱悉平，人心大定。日本海军迟一日至，顿兵海口，错愕不能发。武壮以祸变由大院君而起，伪为纳交以诱之。大院君果来答拜，武壮即使人监视行营，用兵轮解交天津。旋奉上谕，以「朝鲜国王于李昰应谊属尊亲，若竟置之重典，转令该国王无以自处，是用特沛恩施，姑从宽减，李昰应着免其治罪，安置直隶保定府地方，永不准回国。仍着直隶总督优给廪饩，严其防闲。以弭该国祸乱之端，即以维该国王伦纪之变。钦此。」云云。嗣后礼部奏，接据朝鲜国王来咨，吁恳准令李昰应归国。复奉上谕：「李昰应以宗属至亲，积威震主，谋危宗社，罪无可逭，所请将李昰应释回之处，着无庸议，嗣后不得再行渎请。钦此。」云云。是当时情形，上谕已十分明白，无庸置喙。靖达且以是役调度有方，得赏加太子少保衔。武壮率军回，至金州而殁，复蒙优恤。良由恭忠亲王久秉国钧，庙堂之上主持得人，故能内外相衔，恩威并济，消弭祸患，海宇澄清如此。未几，文忠以丁母忧，奉旨夺情起复，赏假期满，复回直隶总督本任。恭忠亲王为谏臣所讦，谪出军机。醇贤亲王以德宗景皇帝本生父资格，当时虽无太上皇之名，确有太上皇之实，代为秉政。以李昰应事正与己同，首以此举为不然，大为震怒。尤以监禁朝鲜国王本生父大院君李昰应，为挫辱朝鲜国王、太上皇为非礼，力谋翻案。复经文忠力劝苦求，始已。李昰应以监禁保定府□□□□年，久已相安无事，无故纵之回国，致使前功尽弃，复召光绪甲午朝鲜国第二次之乱，李昰应仍复主持其事。先文庄公当日闻文忠言，深悉其中原委，后每言及此事，未尝不太息痛恨也。 

　　东观汉记 
《东观汉记》原本壹百肆拾叁卷，汉明帝时，诏班固等同撰。至献帝时，杨彪复有所增补，实熹平中始成书。自唐以来，久已散佚。国朝钱塘姚鲁斯侍御之骃掇拾残文，仅得捌卷，刊入《捌家后汉书补逸》贰拾贰卷中。乾隆间，四库馆臣又从《永乐大典》所载补辑成书，编为贰拾肆卷。较之侍御辑本，约增拾之伍陆，然较之原本，不过拾分之贰叁。桐城姚伯山太守柬之任大定府知府，于道光□年，得一北宋刊本。全书共伍拾册，太守所得肆拾捌册，中缺两册。初拟进呈内府，未果，旋毁于咸丰□年桐城失守。此等北宋刊旧籍中之瓌宝，当时未能影原本重刊，以致毁于粤贼，深为可惜。太守研求经史，撰述甚富，夙从桐城姚郎中受古文法，予已录入自撰之《桐城文学渊源考》及《撰述考》中。其藏书甚富，且多善本，为外间所未及知，予亦录入自撰《藏书纪事诗补遗》中矣。 

　　草茅一得 
桐城戴存庄孝廉钧衡《草茅一得》云：「古之名将，未有不读书者。关壮缪好《左氏春秋》，讽诵略上口。吕蒙为将，孙权劝之学曰：『吾军未尝一日废书。』宋太祖欲令武臣读书。狄武襄见范文正，文正曰『良将才也』，授以《左氏春秋》，曰：『将不知古今，匹夫之勇耳。』狄由是折节读书，悉通秦汉以来将帅兵法。岳忠武亦好《春秋》。吴玠善读史，凡往事可诵者，录置座右。用兵本孙吴，务远略，不求近小利。」云云。声木谨案：孝廉行谊及撰述，予已录入《桐城文学渊源考》及《撰述考》中，此书当时为欲剿平粤捻等匪而撰，予家有传钞本。桐城方存之京卿宗诚《柏堂集》□编中，有《戴存庄权厝志》云：「君性伉直善言事，又义愤所激，故奋不顾身，且忘其越位犯分也。然以此，卒郁郁得疾而死。」云云。孝廉夙具经世之志，数上书当道，慷慨喜言事。虽不能有所表见，其志亦不可没，其言尤为古今通论。同治三年，甘肃平凉道合肥李季荃观察鹤章，因统领淮军，未能大得志，致书先文庄公云：「恨不能读书成进士，入词馆，为带勇根基。」云云。先文庄公以书戏之云：「带兵最合法有十等，一为粤捻匪投诚，次为土匪投诚，三为光棍地痞，四为行伍，五为不识文字，六为秀才，七为五贡，八为举人，九为进士，十为翰林。公本为六等，何必羡慕九十等耶。」云云。先文庄公之言，实属愤激之论，亦犹《礼记·檀弓》曾子所云，「然则夫子有为言之也」云云，且先文庄公亦尝自谓戏言矣。 

　　明秦良玉女将始末 
明季忠州女子秦良玉，积功至都督总兵，事迹已见《明史》列传。香山何子持明府曰愈《存诚斋文集》中，有《书明都督总兵秦良玉佚事》一篇，记载翔实，颇有足资考证者，因节录其文于此。文云：「余宦蜀年久，尝求秦良玉佚事而不得。道光庚戌，余权新都篆，广文刘石溪言：尝见《石砫志》及马氏家乘于陈鹤亭处，因述所闻，得梗概焉。玉生于忠州之鸣玉溪，字贞素。年方毁齿，聪慧绝伦。父葵，岁贡生。兄弟三人，尤钟爱之，幼课以章句，长通经史，晓大义。当万历时，盗贼蜂起。葵知天下必乱，以兵法部勒子弟。且与玉曰：『汝虽弱女子，盍亦习兵，无徒为寇鱼肉。』玉欣然与兄邦屏，弟邦翰、民屏，同习骑射击刺之术。葵又授以韬略，学成而玉尤精其法。葵尝语诸子曰：『惜不冠耳，汝兄弟皆不及也。』玉曰：『锦伞锦车，曷尝冠哉！使儿得掌兵柄，夫人城、娘子军不足道也。』葵益奇之。缘是问名者，皆未肯轻许。石砫马千乘慕其名，求委禽焉，葵许之。于归后，千乘敬之如宾。一日，语千乘曰：『今四海多故，石砫界楚黔之交，不可无备。且男儿当树勋万里，奚用坐守为。」千乘然其言，遂与玉治兵，斩白木为杆，号令皆商之玉。其下亦敬畏玉，至不敢仰视。万历廿八年正月二日，贼夜袭官军，诸营皆溃。玉与千乘先期令于军中曰：『有解甲韬戈者斩。』夜半，寇大至，玉与千乘首尾夹击，大败之。督臣李化龙匿不以闻，玉口不言功，而白杆兵由是名闻天下。千乘以论开矿事，忤内监邱乘云，逮云安狱瘐死。子祥麟未壮，奉命袭职，遂卸裙钗易冠带。家将文指挥妻白氏、祥麟妇张凤仪暨左右侍婢，皆男装雄服，随玉征战。奢崇明之围成都也，畏白杆兵，遣使樊定邦赍重金求助。玉大怒曰：『贼奴敢污我耶！』遂斩使焚书，以其金帛犒赏三军，往援成都。适四川布政使朱燮元破崇明、吕公交车，会玉兵至，斩获无算。崇明大败遁去，围遂解。玉旋复重庆，蜀平。奉命援辽也，杏山之战，洪承畴败绩，刘綎全军覆没，玉独完师还。初，玉入都，上召见，赐一品服御，制诗三章褒美之，有『世间不少奇男子，谁肯沙场万里行』之句，朝野荣之。都人闻白杆兵至，聚观者如堵，马不能前。玉驭军严，秋毫无犯，至今京都虎坊桥西迤北，都人呼为四川营，以玉得名也。献忠之未入蜀也，蹂躏大江南北，武昌鱼几不可食。杨嗣昌欲诱使入蜀以困之，知其畏玉，遂解玉兵柄。献忠知玉不用，遂犯蜀。捷春、士奇复不用其策，而全蜀陷，且屠矣。子妇张凤仪，张忠烈铨女，与夫祥麟守襄阳，孤军与贼战于侯家庄，援兵不至，皆没于阵。祥麟亦有勇略，立战功，仕至指挥使，晋宣抚使。祥麟之殉节襄阳也，先与其母书言：『儿誓与城存亡，愿大人勿以儿为念。』玉批其旁曰：『好好，真吾儿。』其书今尚存。玉既罢职闲居，甲申之变，闻帝殉节煤山，衰绖望阙大恸，气绝者再。时献贼屠蜀，独不敢犯石砫，避难于其境者，皆藉保全。每闻惨杀状，辄痛愤不胜，叹当道失策。以顺治五年戊子疾，卒于家，年七十有五，明永历四年也。葬城东之回龙山。将卒，戒祥麟子万年曰：『今蜀惟石砫完，以我在故也，我死，寇必至。城东南万寿山险阻可守，吾已预庤糗粮军备于此，有警，可率军民守之，勿以资寇。踰二年，贼将谭宏等果大至，焚掠一空。万年遵遗命，先率军民保守万寿山，幸粮足，贼屡攻不克。顺治十六年，王师平蜀，遂率众纳款。赐勅印，如前明故事。万年卒，传洪裔，裔传宗大，大传光裕。裕无子，妻陈氏青年守志，抚侄光裁为嗣。乾隆初，以不谨降职通判，寻改土归流。马氏自宋建炎以来，抚有境土六百余年，珍藏颇充，每春秋陈设，照耀庭中。厅丞某涎之，与幕宾劣生数人，缘事籍其家。未尽者，为族子光绪干没，而马氏家藏罄矣。亡何，某丞昼见女将金甲腰弓矢，怒目视，曰『汝何破吾家』，抽矢贯其胸而仆。幕宾劣生亦相继暴卒，光绪裂腹死。马氏家藏既尽，惟存御赐蟒玉一品服，今尚灿然如新云。后为盗窃至江右，官诘知为上赐玉物，赍还其家。玉用法严，有犯，虽亲戚不少贷。料敌如神，缘见阻于当道，未竟其用。使终老牖下，盗贼喋血而游，嗣昌、捷春、士奇不得辞其咎矣。于戏！玉生而忠勇，殁犹灵异，子若媳皆慷慨捐躯，岂非有以教之哉，真近代奇女子也。陈鹤亭又言：《石砫志》及马氏家乘玉墓碑书『明忠贞侯太子太傅』字于『都督总兵』上，鹤亭尝亲谒其墓，洵然，末书『永历四年某月日葬』云。考《明史》无封侯及加宫衔事，岂永历追赠之耶，不然，万年岂不谬哉！姑存之，以俟博览者考证焉。兄邦屏亦殁于阵，赠都督佥事，赐世荫。弟民屏，都司佥事，晋副总兵。葵尝戒诸子曰：『汝曹皆能荷戈，不忠于明者，非吾子孙也。』皆唯唯。晚年自号玉溪遗老。当万历之时，天下尚未大乱，而教诸子皆成干城，一家驰驱王路，以纾国难，女为奇女子，男为烈丈夫，忠义出于一门，彪炳史策，葵实教之，何其贤也！因并书之，以补史传之阙。」云云。声木谨案：石砫故土，归流后即忠州地。同光间，忠州李芋仙明府士棻尝语人云：「秦氏故居在忠州西门外，其门前数里，有一尖山，直对其门，已为可异。后嫁于石砫土司马千乘，今马氏犹存。其所用故物，道光间，其族兄某曾亲见之。其战袍长逾二人，其躯干雄伟，已可想见。」云云。秦都督轶事，见于他种记载者甚多，惟钱塘汪抒怀太史师韩《韩门缀学》中序述较详，与此可以互参云。 

　　撰述不求人序 
夫文者，必待王公大人而重，则是《孟子》七篇成，必请序于齐宣梁惠，司马迁《史记》成，而必请序于丞相公孙宏、大将军卫青也。且夫意气不足以孤行，而后有所附丽，言语不足以行远，而后思所以炫其名声。彼乞序于王公大人，而欣欣然遂以之自多，不待观其文，而已知其不足重矣，云云。语见桐城戴褐夫太史名世《上大宗伯韩慕庐先生书》中。声木谨案：兴化郑克柔明府燮板桥《家书自序》云：「板桥诗文，最不喜求人作序。求之王公大人，既以借光为可耻，求之湖海名流，必其含讥带讪，遭其荼毒，而无可如何，总不如不序为得也。几篇家信，原算不得文章。有些好处，大家看看。如无好处，糊窗糊壁，覆瓿覆盎而已。何以序为！」云云。明府自序虽如此云，然其诗钞中，有自书紫琼厓道人慎郡王题词八行，家书中又有自书延陵茶垞子序十四行，自言之而躬自蹈之何耶？声木虽不敏，生平颇不以乞人作序为然，故编辑各书，从无他人一序。因戴郑两家之言与己意相合，汇记于此识之。 

　　今列女传 
湘潭王壬秋太史闿运撰《今列女传》三篇，刊入《湘绮楼文集》卷五，首为母仪，《孝圣宪皇后传》云：「孝圣宪皇后，纯皇帝之母也。及为太后，约皇帝以礼，率六宫以慈，福寿仁贤，形于四海。准回之平也，有女籍于宫中，生有美色焉，得上宠，号曰回妃。然准女怀其家国恨于亡破，阴怀逆志，因侍寝而惊宫御者数矣。诘问，具对以必死报父母之雠。上益悲壮其志，思以恩养之。太后知焉，每召回女，上辄左右之。会郊祭斋宿，子夜驾出，太后乘平辇，直至上宫，入便闭门。宦侍奔告，上遽命驾还，叩门不得入，以额触扉，臣御号泣闻于内外。太后当门坐，促召回女，绞而杀之。待其气绝，抚之已冷，乃启门。上入号泣，俄而大寤，顿首太后前。太后亦持上流涕，左右莫不感动泣下。海内闻者皆叹息，相谓天子有圣母也。静而有化，而强于教诲。诗曰：『君子万年，景命有仆。』此之谓也。」云云。声木谨案：回妃一事，草野传闻颇久，初以为齐东野语，后阅各书，始知其信而有征。乙卯六月，在武英殿陈列所，亦见有《回妃戎装行乐图》一轴，为当时□□□所绘，神采奕奕如生。并闻类是者原有肆伍百轴之多，迭遭丧乱遗失，亦有流落人间者矣。 

　　通鉴前编书释氏生 
金兰溪金仁山先生履祥，撰《通鉴前编》十八卷、《举要》三卷，中引《周书记异》，于周昭王贰拾贰年书「释氏生」，《四库全书提要》讥其好奇亦不减于刘恕，云云。声木谨案：生当南宋末造，正值帝{显-页}帝昺之时，佛教盛行。虽如浦城真文忠公德秀，撰《西山文集》伍拾伍卷，内中吹嘘佛老之焰者不一而足。习俗移人，贤者不免，故着释氏生，以谨所始，未尝无微意存焉。类如佛家，释迦如来即悉达太子，生于周庄王拾年肆月捌日，流俗相沿，即以是日为浴佛日。实则周时之四月，即夏时之二月，见于《春秋左氏传》者甚明。后之佞佛者，即以为夏时之四月八日，以讹传讹，竟无人能为之辨明，殊为可笑。 

　　天禄琳琅书目 
祥符周季贶太守星诒尝语人云：大内宋元椠本及影宋写本经史子集各书目，乾隆间，命词臣编纂成书，赐名《天禄琳琅书目》，与《西清古鉴》同刊行。然收藏家所藏《古鉴》每无《书目》，故只有写本流传。《续目》为嘉庆间奉勅编辑。案刘金门侍郎凤诰《存悔斋集》载《续宫史凡例》，即附刊其中，世间罕见。江建霞学使标，任湖南学政时得一写本，与所得第一次《书目》同刻于湖南。及壬辰、癸巳间，今上命南书房翰林查天禄琳琅各书，已毁于圆明园之役矣。既奏覆，上又命诸翰林稽查宫中各宫殿所珍藏书画之所，检出宋元本书编目。始请开昭仁殿，廊下所藏各书，皆为《续编》著录本。又请开慈宁宫，则所藏悉为正续两目所未载。复请开景阳宫，内设诸柜中，皆王麓台、董东山、柘林父子及刘石庵、英煦斋诸公书画之未装潢者，自国初讫嘉道朝，名公卿凡数十家。两壁中悉为橱，开门稽视，内皆抽屉，屉外签题宋元明某窑某器，检视则尽非原器，与签题无一符合。仅开壹贰橱，不复再阅。及查至殿隔扇后，皆列架，庋明人诗文集，始洪武，讫崇祯，分代排列，架上充栋。集多《四库书目》未著录者，顾无一宋元本书。既奏，奉旨亦饬编目，乃尽发弆贮，以资检核。明人诸集既尽，后复庋有书籍，则尽宋元椠本也。于中检得道光中词臣奉勅编纂《天禄琳琅书目三编》写定进呈本一函，具奏请旨，奉勅南书房诸翰林，每日入内赐午膳，限至申正始退。以慈宁宫藏本，又检查翰林院清秘堂、宝善亭所储各书中，宋元椠本及内府收藏之未经三次著录者，编为《四编》。顾方及半而有甲午中日之役，遂尔中止。《三编目录》，学使曾于福山王文敏公懿荣处见有传写本，都中流传他本当尚有之。《四编》兼载每页行字，较胜以前诸编，余例略同，惜未告竣。然各书名目，则当日与纂诸公，皆有钞录之本。中有宋刊巾箱小本《文选李注》，高广径寸，十余本，而印纸极宽长，每本卷首冠以高宗纯皇帝自少至老御容。阮文达公元进呈《四库》未收书籍，计两木箱，今尚在昭仁殿廊下，原粘浙江巡抚臣阮元封条仍未启也，云云。语见□□□□□声木谨案：《钦定天禄琳琅书目初编》十卷、《续编》廿卷，光绪甲申□月，长沙王益吾祭酒先谦葵园虚受堂刊本，并非元和江建霞学使标所刊。《三编》□卷、《四编》□卷，则未见刊本，亦未见传钞本。宣统辛亥以后，缅堂帘之礼，越尊卑之分，宣统纾尊降贵，曲予包容，内外臣庶，可以随时出入内庭。亦有因而进呈方物，及自己书籍、字画、金石者。内庭每有赏赐，多系前代旧物，不计价值贵贱，随意赏赐，不甚爱惜，得者惊喜逾分。更有价值巨万，逾于贡献千百倍者。因此贡献日多，外托不忘故主之美名，实阴以觊觎宝物者，不乏其人。内廷字画、金石、古玩等宝物本极充牣，流出不赀，以致谣诼繁兴，人人视为金穴利薮，处心积虑，皆欲得而甘心，致有□□□月之变。虽当日出于压迫，极为无理，实亦由宣统慢藏诲盗所致。以予所闻，当时贵池刘聚卿京卿世珩进呈己所刊书，指名求赏《天禄琳琅书目》中某书，即此一端，可以知诸臣忠爱之忱矣。 

　　师友言行记 
桐城方存之京卿宗诚《师友言行记》云：「李眉生廉访述曾节相言：『吾不甚讲理学，但守定莫晏起，不说谎二句』」。又云：「胡宫保与予书，极称曾涤生先生近日恶高言深论而好庸德庸言二语，为阅历有得之言。」又云：「见曾侍郎《与吴竹如先生书》云：『近来悟辨事之法，在大处着眼，小处入手，二语可法』」云云。声木谨案：京卿所记三则，洵属圣人中庸之道，「莫晏起，不说谎」二语，尤为亲切易行。先文庄公自撰书室楹联云：「不说谎，可到存诚地位；肯吃亏，便是强恕功夫。」云云。若再能加「肯吃亏」三字，则圣人中庸之理虽不止此，忠恕之基亦不外是矣。 

　　夷齐祠 
明末江阴李介立道士介《天香楼随笔》云：「巩昌府城西七十里有首阳山，古首阳县在其下，进五十里有夷齐祠。后人专指蒲阪，无人齿及此者。万历末，邑人杨司农恩着《首阳辨》，力言其非，断以巩昌首阳为夷齐饿处。会分守朱燮元主其说，倡赀兴复，故迹焕然矣。当是时，夷齐辟纣归西伯，至武王伐纣，叩马而谏。武王东出，夷齐西遁，理有之。」云云。声木谨案：巩昌府之首阳山，实在陇西县境，光绪中叶，从子敏斋观察更新曾任是县。并云祠祀仍在，后人景仰高风，由殷至今历数千年，仍如日月常新，忠孝之感人深矣。 

　　刘坤一遗集 
新宁刘忠诚公坤一遗集，辛酉季秋，其子理卿京卿能纪始刊成，外间罕有见之者。内计《卷首》壹卷、《奏疏》叁拾柒卷、《电奏》贰卷、《书牍》拾柒卷、《电信》叁卷、《公牍》贰卷、《补过斋文集》肆卷、《诗集》壹卷、附录《联语》一卷。已录其目于自辑《再续补汇刻书目》中。忠诚自同治十三年十二月，署理两江总督兼署通商大臣，光绪五年十一月，调补两江总督，七年，罢归，十六年，仍授两江总督，二十一年，中日和议成，命回两江总督任，廿五年，入觐，仍回本任，是为五至。忠诚以诸生起家军旅，擢任封圻，垂叁拾年，任江西巡抚拾年，两广总督伍年，两江总督前后拾陆年，年至柒拾有叁。光绪元年，署理两广总督，兼管粤海关监督数月，征收照例解进外，仍盈余银贰拾余万两。奏请以拾伍万两解交藩库，余银悉以助赈修堤及各项善举之用。优诏嘉奖，准其议叙，并两奏辞奖。国史馆列传，于此大节，转讳而不书。忠诚以光绪二十六年拳匪倡乱，天下震惊，忠诚会同东南七省督抚，定东南互保之策，与东西各国领事互定盟约，尤为保护，是以江海各省，半壁宴安。虽为当时所称，此亦一时权宜之计，后世人臣，未可尽人则效。忠诚自光绪廿一年复回两江总督任后，安居衙署，从未越雷池一步，所有例行拜牌、行香、迎送等事，概以称病辞之。当时声望甚重，实亦衰病，他人亦谅之，戏以懒龙称之。光绪十六年，湘乡曾忠襄公国荃卒于江南，朝议一时颇难其人。闻孝钦显皇后谕，谓某处屏风，穆宗毅皇帝曾书一人名氏在上，可用此人。阅之，即忠诚名氏，乃诏起于家，简放斯缺。盖忠诚自光绪七年，因御史参劾罢归，家居已十年矣。忠诚虽气象宽宏，不为棱角峭厉之行，然实外和易而内严刻。先文庄公简任赣藩，路过天津，合肥李文忠公鸿章迎谓之曰：「好自为之，勿以刘某为易与，伊自同治四年即任赣抚，手内已送掉三藩司，皆以年终密考劾之，使之不安于其位而去。」云云。忠诚平日最喜言阳明学术，先文庄公任赣藩，同事四年，实深知之。《卷首》所载之义宁陈伯严吏部三立所撰之神道碑铭、金坛冯梦华中丞煦所撰之墓志铭，均漏未言及，予特补记之于此。 

　　隋文选楼 
阳湖洪穉存太史亮吉《北江诗话》云：「扬州旧城有文选楼，土人相传，以为梁昭明《文选》之处，不知非也。昭明未尝至扬州，盖实隋曹宪注《文选》之楼。李善即宪弟子，亦州人也。余曾有诗正之曰：『隋唐开选学，曹李足名家。一代人材盛，兹楼岁月赊。户通金屈戍，城傍玉钩斜。借问今时彦，何人擅五车。』」云云。声木谨案：仪征阮文达公元《揅经室□集》中有《扬州隋文选楼铭》，文云：「扬州隋文选楼巷，多见于宋王象之《舆地纪胜》等书，隋曹宪以《文选》学开之，唐李善等以注《选》继之，非昭明太子读书处也。罗愿《鄂州集》所谓文选巷、刘氏墨庄，亦其地也。予之宅为选巷旧址，嘉庆十年冬，遵先大夫遗志，于家庙西，建隋文选楼。楼下为庙之西塾，楼上祀隋秘书监曹宪，以唐沛王府参军公孙罗、左拾遗魏模、模子度支郎景倩、崇贤馆直学士李善、善子北海太守邕、句容处士许淹配之。嘉庆十二年服除，乃为铭曰：文选楼巷，久着于扬。曹氏创隋，李氏居唐，祥符以后，厥有墨庄。阮氏居之，庙祀江乡，建隋选楼，用别于梁。栋充书袟，窗散芸香，刻铭片石，树我山墙。」云云。据此，则扬人早知其为隋曹宪文选楼，非昭明太子明甚。读碑文所云，文达重建，原为藏书处也。 

　　苏松太赋重 
明清两朝，江苏苏州府、松江府、太仓州三处赋税，上溯之，则比元多叁倍，比宋多柒倍，旁证之，则比毗连之常州多叁倍，比同省之镇江等府多肆伍倍，比他省多壹贰拾倍不等。以肥硗而论，则江苏之壹熟，不如湖广、江西之再熟。以宽窄而论，则贰百肆拾步为亩，有缩无嬴，不如他省，或以叁百陆拾步、伍百肆拾步为亩。康熙间，抚臣慕天颜疏云：「无壹官曾经征足，无一县可以完全，无壹岁偶能及额，而赋额独重者，则由于沿袭前代官田租额也。」云云。以上语，见合肥李文忠公鸿章奏稿中。声木谨案：文忠于同治二年五月，奏裁减苏、松、太粮赋浮额折，实出于吴县冯敬亭宫允桂芬手笔，见于□□□□□草野相传，谓明太祖恶吴人为张士诚致力死守，加重其赋，而不知非也。实由于明太祖平张士诚，没入诸豪族田，皆据原有租籍，征收粮赋。质言之，即国家变为田主人，平民即为佃户。是以苏州壹府，明宣德中秋，粮贰百柒拾余万石，内民粮止拾伍万余石，余皆官粮。是当时诸豪族侵占之田，约占百分之玖拾余分。明太祖夺之诚是，但不应仍据原有租簿收粮，致与诸豪族相等，其咎不尽在明太祖也。 

　　皇朝掌故 
元和张云搏孝廉一鹏撰《皇朝掌政》二卷，本之《圣武记》、《中西纪事》等书，撰为四字韵语，取便初学，使在童蒙之时，便知我朝大略。立意甚善，且语句雅驯，堪为读本。诸暨陈霞丞□□蔚文复为之注，益觉完备，并编入《正蒙必读》中。光绪壬寅春月，浙江贡院西桥杞庐刊本。 

　　畴人传四编 
仪征阮文达公元，撰《畴人传》四十卷，刊入自撰《文选楼丛书》中。甘泉罗茗香明经士琳，撰《续畴人传》六卷，刊入自撰《观我生室汇稿》中。钱塘诸□□明府可宝，撰《畴人传三编》七卷，刊入自撰《璞斋全集》中。皆风行海内，几于家有其书矣。声木谨案：澧州黄□□□□锺骏，平日于督课己子伯瑛、叔瑛、季瑛等习算之余，辑所见闻，笔之于书。六阅寒暑，仿阮、罗、诸三书体例，复成《畴人传四编》，共为书十一卷、《附》一卷。得后续补遗贰百肆拾柒人，附见贰拾捌人，西洋玖拾玖人，附见伍拾肆人，后附录历代名媛叁人，附见壹人，西洋名媛壹人，附见叁人。伯瑛助辑成编，仲瑛等校雠。光绪戊戌仲夏，自撰《留有余斋丛书》刊袖珍本。此书虽刊，流行不广，因详记之于此，以告畴人家。 

　　北宋梁灏捌拾贰岁中状元 
幼时即闻有北宋梁灏捌拾贰岁中状元之说，初以为齐东野语，不过为书生嘲笑之具，不谓竟实有其事。声木谨案：北宋清江孔毅父提举平仲《孔氏谈苑》云：「梁灏捌拾贰岁，雍熙二年，状元及第。谢启云：『白首穷经，少伏生之捌岁；青云得路，多太公之贰年。』后终秘书监。」云云。□□□□□《遯斋闲览》中，亦有梁灏捌拾贰中状元之说。二书皆载，当为确实非虚。是富贵寿考，备于一身，洵千古一人也。幼时又闻有秦甘罗年拾贰为丞相之说，则非实事。《史记》云：「甘罗年拾贰，为秦相文信(国)[侯]吕不韦舍人。」是为丞相府舍人，非为秦相也。然年仅拾贰，即能为丞相府舍人，虽非丞相，其幼慧，亦岂恒人所能及，宜乎以讹传讹，流传千古矣。明檇李李君实玺丞日华《六研斋笔记》云：「宋南渡后，吕颐浩罢相，范宗尹继。年纔贰拾，自古少年宰相，无踰之者。」又云：「金章宗时，太原常添寿肆岁能诗，亦人妖也。」云云。是虽非拾贰岁为丞相，贰拾岁为丞相，固亦有人，宜乎玺丞以最少少年宰相许之矣。 

　　六朝别体字 
梁曹景宗为人自恃高胜，每作书，字有不解，不必问人，皆以意造。又云：「我书意造本无法，点画信手烦推求。胡为议论独见假，只字片纸皆藏收。」云云。语见《南史》。声木谨案：石刻中造象，最多字迹点画添改去取，多有不可拟议者，历代谓之别体字。予尝疑为俗士石工稍识点画，未能明了，刻石随意增减改变，未必出于能文字者手笔。今观《南史》所云，是当时风气，本是如此，益自信平日拟议之非虚矣。 

　　达摩所传衣钵 
广东□□县曹溪镇□□寺，有佛祖达摩所传衣钵，历代宝藏。明元和魏恭简公校，字子才，官至□□侍郎，嘉靖初，起任广东提学副使时，崇正辟邪，不遗余力，毁佛寺，籍其田，并取佛祖达摩所传衣钵碎而焚之，云云。语见朱兰坡中丞珔等《元和唯亭志》中。志实为元和县监生沈藻采所编辑，道光廿八年季秋刊本。声木谨案：恭简与胡世宁、李承勋、余佑友善，时称南都四君子，平生私淑胡居仁，虽不失为正人，此等事与平湖陆清献公陇其修《灵寿县志》，不载佛寺事相同，主持未免太过，实亦非君子之用心。两朝功令，并未禁人学佛，两公显违之，于臣子之道，亦不能无乖。何况佛祖达摩所传衣钵，历数千年，原为僧徒所重视，并非置于文庙，以资观感士子。恭简恶佛教，并恶及佛祖达摩所传之遗物，可谓顶上圆光，绝无而仅有者矣。 

　　国朝藏书宏富诸家 
镇洋毕秋帆尚书沅身后查钞，灵岩山馆所藏书捌拾余万卷，为一山西人某某官衢州府知府，出官价贰叁万金购去。凡拾舟，载至衢州，后带回山西。时山阴周梅生铭鼎作幕苏州，曾亲见之。其书每部均有木夹板及箧，装潢极精，而重复之书，板木不同，及宋元本甚伙。前此有一太仓王某为之司书，惜其目不传也，云云。语见桐城萧敬孚明经穆《敬孚杂钞》。声木谨案：江宁胡碧澄鹾尹光国《愚园诗话》云：「前朝毕秋帆尚书藏书玖拾伍万卷，可谓盛矣。」云云。次则江宁甘□□津逮楼藏书肆拾万卷，钱塘袁枚随园亦藏书肆拾万卷，南海孔广陶有叁拾有叁万卷堂藏书。古今藏书之富，当无逾于此数家，惜皆无书目传世，供后人考证，深为可惜耳。




