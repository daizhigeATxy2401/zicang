五笔 
　　
　　序
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十 
　　苌楚斋五笔序 
　　自余撰《苌楚斋随笔》，至《四笔》成，先后排印，见之者议论非一。从兄锡之观察谓，可与南宋鄱阳洪文敏公迈《容斋五笔》并传。四弟晦之郎中又谓，尚难与昆山顾亭林茂才炎武《日知录》齐驱并驾。虽兄弟友爱之意，皆非余所敢任也。《四库全书提要》论两宋说部，以王楙《野客丛书》、文敏《容斋五笔》、王应麟《困学纪闻》为最善，《日知录》在我朝三百年间尤为挺出，岂余浅见寡闻，所能望其项背。惟数十年读书辛苦，千虑一得之见，或亦间有自信，尚不背名教，无大疵谬，或可为观览之助。天下后世，如有置余书于南宋赵彦卫之《云麓漫钞》、陆游之《老学葊笔记》、周密之《癸辛杂识》、叶某之《爱日斋丛钞》四者之间，则余心已大慰矣。今《五笔》编成，增入《随笔》至《五笔》《引用书目》一卷、《目录》一卷，以便检阅。后拟每五笔成，附刊《引用书目》及《目录》于卷首，以免烦琐云。己巳五月，庐江刘声木十枝，原名体信字述之自序。 
　　
　　五笔卷一 
　　
　　论诗经苌楚章室家二字
　　论县望及撰述宗旨
　　论唐宰相二子无分优劣
　　吴雯诗并莲洋集名
　　曹寅先后号
　　松心诗集序文似铭赞体
　　张謇东游诗
　　楚霸王虞姬墓
　　杨际昌论宫词
　　女史沈善宝行谊撰述
　　朱昌燕论词
　　以钱敬堂语为自箴语
　　论曾国藩家书前三卷
　　明傅逊春秋左传属事
　　论中医药品
　　论寝衣制度
　　俞樾行古道
　　张曜逸事
　　三任学政二人 
　　
　　苌楚斋五笔卷一 
　　庐江刘声木十枝撰 
　　　　　论诗经苌楚章室家二字 
　　《诗经·隰有苌楚》三章「乐子之无知」，朱子《集传》无注。「乐子之无家」，朱子注云：「无家言无累也。」「乐子之无室」，朱子注云：「无室犹无家也。」云云。声木谨案：《春秋》桓公十八年，《左氏传》云：「春，公将有行，遂与姜氏如齐。申繻曰：『女有家，男有室，无相渎也，谓之有礼，易此必败。』」云云。是春秋以前，「家」「室」二字，为男女分言之明证。桧为郑武公所灭，已在东周之初，距春秋时甚近。诗人因政烦赋重，人不堪其苦，叹其不如草木之无知而无忧也，诚如朱子所云。若是，则诗人咏诗之时，距桧亡必更甚近。窃意诗人咏诗，言「无知」，统长幼男女言之，言「无家」，言女不可有男，言「无室」，更言男不可有女。男女皆不可有，国焉有不亡者乎！桐城吴辟强司马闿生《诗义会通》云：「今案《序》与朱子之说初无二致，而后贤多讥《序》为妄，此由泥于词句而不深思其文理也。」云云。朱子解此章，其说不仅与《序》同，实亦千古之至论。长乐谢枚如□□章铤《邱母林淑人五十寿序》云：「闻之支持门户之谓家，坚实积蓄之谓室。家之谓壮其外也，室之谓固其内也。」云云。文见《赌棋山庄文集》。亦可见「家」「室」二字，古人原是分解。予读《诗》至此，深为感喟，故以「苌楚」名斋，并罗列诸说以记之。 
　　
　　　　　论县望及撰述宗旨 
　　建宁徐筠亭明府时作，撰《棻堂节录》廿卷，乾隆三十年暑月，自刊写字本。明府郡望，不署建宁，而署「濉江」二字，以本县山水名列为郡望，系一时风会使然。若常熟瞿修龄□□世寿，撰《春秋管见》四卷、《世系》一卷、《年谱》一卷，康熙三十一年仲春，香绿居自刊圈点本，自署郡望，亦曰虞山。予已录入《宝鉴楼架上书目》及《再续补汇刻书目》中。南昌曾宾谷都转燠，与吴退葊茂才煊，及弟照南广文照等，自署郡望，皆曰南城。阳湖陆亚章明府黻恩，撰《读秋水斋诗》十六卷、《文》六卷，同治丁卯良月，子鼎斅等家刊本，自署郡望曰「雅浦」。若以为县名，则徧检《郡县地名韵编》，亦无有也。其书明府成于七十岁后，自序中有云谓：「世之仕宦归林下者，多筑园亭，购花鸟，招宾客，买歌舞，吹竹弹丝，为娱老消闲之具。虽白乐天之旷达高致，亦不免此。余性钝拙，诵读之外无他好，以图史为园亭，以篇章为花鸟，以笔墨为宾客，以简笺为丝竹，日游于翰苑艺林之中，悦目赏心。或录长篇，或节小段，间参管见，略为评品。事无论古今，文无论奇正，凡怪诞之辞，荒唐之说，亦有所取焉者，实欲扩俗士之见闻，开陋儒之心胸，以破其迂儒之见，游于阔大之途也。要之，正伦理，端心术，厚风俗之旨，未尝不存乎其中，此在读者之自领而已。」云云。声木谨案：明府撰述宗旨，颇与予撰笔记之意相合。但明府当日以名进士作宰畿辅，宦成身退，敢作此言。予本窭人，日坐斗室，独学无友，器具不备。所有者，皆笨重草率，聊供使用。独抱青毡，一灯相对，敢云视为园亭宾客乎！然怪诞之辞，荒唐之说，亦不敢着之笔端，恐流为子部小说类杂事之属。明府虽勤于纂录，或于撰述体例，有未能明了者乎。 
　　
　　　　　论唐宰相二子无分优劣 
　　唐中宗尝召宰相苏瓌、李峤子进见，二子皆童年，上近抚摩之，语二子曰：「尔自忆所读书可奏者，为吾言之。」瓌子应曰：「木从绳则正，后从谏则圣。」峤子曰：「斮朝涉之胫，剖圣人之心。」上曰：「苏瓌有子，李峤无儿。」云云。语见唐李□□□□浚《松窗杂录》。声木谨案：二子所言，皆不为无见，未易定其优劣。瓌子之言是规也，峤子之言是谏也，颇合「规谏」二字之理。中宗既非有道之君，峤子直谏于祸乱未萌之先，其远识应在瓌子之上，未可以中宗一语，即为公是非。司马温公《通鉴考异》深斥其诬妄，然此书本体近小说家，各尊所闻，用资谈柄，固不必是丹非素也。 
　　
　　　　　吴雯诗并莲洋集名 
　　新城王文简公士祯《分甘余话》云：「吴天章雯过真定，赋诗云：『镇州荷花一万柄，正对城门是酒家。下马当垆更斟酌，醉临明镜看吴娃。』风格殆不减杨廉夫。余与海内论诗五十余年，高才固不乏，然得髓者，终属天章也。」云云。声木谨案：文简撰吴征君天章墓志铭，首有云：「汉魏以来二千余年间，以诗名其家者众矣，顾所号为仙才者，唯曹子建、李太白、苏子瞻三人而已。本朝大一统阅六十载，作者亦多矣，余独以仙才许蒲坂吴君。此余之私言也，亦天下之公言也。君且死，语弟霞曰：『吾平生知己，无逾渔洋先生。吾即死，遗诗勿遽出，必待先生删定。虽相望二千里，而勿惮跋涉而往求焉，且谒志墓之文，吾无憾矣。』余归田里，闻君之讣，而哀挽以代楚些。其末云：『已空文字障，静阅庄严劫。何事劳结集，犹烦大迦叶。』未几而霞至，将君遗命，余诗若为之谶然，呜呼异哉！岂余与君精神感通，虽越在二千里，不以幽明间，有如此耶。既次其诗，遂为其铭。」云云。文见《渔洋文略》及《莲洋集》卷首。据此，文简推重征君之诗，可谓至极，《四库全书提要》所以称其最受知于文简，洵为确论。大兴黄昆圃侍郎叔琳序文中有云：其诗曰：《莲洋集》，莲花洋在普陀山下。《名山记》曰『华岳山下有莲洋村』，征君乐之，故以名其诗也。」云云。文见《莲洋集》卷首。征君名诗之意，实兼有两义，非必地在华岳始名。文简自号渔洋山人，渔洋山在太湖洞庭山中，地属吴县，亦非必山东一省也。征君诗集收入《四库》者，名《莲洋诗钞》，十卷。后经文简评定者，名《莲洋集》，十二卷。广川宋蒙泉太史弼，复从原本钞撮，编《补遗》一卷、《附录》一卷，乾隆十七年二月，临汾刘绳远主簿组曾梦鹤草堂刊本。征君诗集以此本为最完备，凡古近体诗壹千玖百首有奇，然较之其弟霞所编诗共叁千首，已少叁之壹矣。其诗集，予已录入《宝鉴楼架上书目》中矣。 
　　
　　　　　曹寅先后号 
　　满洲曹子清工部寅，撰《楝亭诗钞》六卷，康熙乙酉十月，自刊写字本，甚工致。前有顾景星、杜芥、毛际可、朱彝尊、姜宸英五序，惟杜芥称「学弟」，朱彝尊称「同学弟」，郡望刻「千山」二字，皆一时风气如此。宜兴陈其年太史维崧，编《箧衍集》十二卷，康熙壬申十一月，同里蒋萝村□□国祥吴门刊本，于卷二录工部《岁暮远为客》五古八句，并注云：「着《荔轩集》。」《荔轩》为诗集初名，前三序尚称《荔轩》，后二序则称《楝亭》。太史编诗时，实未见工部诗刻本，故所收只一首。予得见其集，并著录于《宝鉴楼架上书目》中。 
　　
　　　　　松心诗集序文似铭赞体 
　　番禺张子树太守维屏《松心诗集》自序云：「人有性情，诗于是作，志发为言，声通于乐。波澜须才，根柢在学，肆必先醇，苦乃得乐。作者牛毛，成者麟角，仆非曰能，寸心是托。得失自知，疾病自药，后有桓谭，岂能豫度。」云云。声木谨案：《松心诗集》中分十二集，以岁阳记之，共廿八卷，嘉庆廿五年五月自刊本，目录予已录入《再续补汇刊书目》中。太守于嘉道间颇负能诗名，撰述□种，板归广州广雅书局。虽私家刊本，成为局刊之书，世多见之。此文全是铭赞之体，以之作序，殊为少见，故录之于此。其论诗之语，亦诗家之通论也。 
　　
　　　　　张謇东游诗 
　　光绪戊戌以后，吾国人士，竞往日本参考，皆撰有日记一卷，付之排印。内中尚有未刊及余未见刊本者，收得叁拾柒种，已著录于《苌楚斋书目》中。非谓其尽皆佳制，实欲使后人见之，可略观当时之风气，未尝无微意存焉。余意东游日记，当以通州张季直京卿謇《癸卯东游日记》一卷，即本年八月翰墨林书局排印本，文笔最为雅驯。后附《纪行》七绝廿五首，亦非他家所能及，余最爱诵其中诗五首，因录之于此。诗云：「海上神山不渺茫，麻姑亲自见沧桑。船过弱水频前望，五岛林间麦正黄。」又：「朱明隆武纪唐王，绝域求援事可伤。破觖金瓯谁挈汝，更堪乞佛拜东方。」又：「是谁亟续贵和篇，遗恨长留乙未年。第一游人须记取，春帆楼上马关前。」又：「昨日麦黄今日青，菜花浓处稻齐针。农时五月兼三月，天气南阴接北阴。」又：「布帆如雪水如蓝，树里人家水气含。傥得年年鱼稻美，滨名湖住胜江南。」云云。 
　　
　　　　　楚霸王虞姬墓 
　　明吴兴严□□主簿应时《虞姬墓碣》云：「灵璧县东十五里，有西楚虞姬冢，偃然荒邱也。予募土人，为之培而高焉。夫妇人之所重者，从一而终也。姬之死，不以盛衰改节，足为事人而怀二心者之戒。且当是时，吕氏佐高祖定天下，而其墓乃见辱于赤眉。千载之后，犹有过姬冢而凭吊之者。然则节义之于富贵，其轻重何如也，余是以立石表之，俾后之人有以考焉。」云云。文见江阴贡文闇明府震撰《灵璧县志略》。声木谨案：虞姬墓傍吴公桥，在县东十五里汴堤南新开岳家河边，距虹县界甚近。旧有霸王庙在虞姬冢后，明天启间建立，久废。乾隆间，郡守阜宁项□□太守樟，与邑令甬东邵□□明府谦吉，捐赀重建。贡明府并谓：「按《史记》虽不着虞姬死所，以理论之，当死于帐下悲歌之后，则其冢在灵璧境内无疑也。垓下既败，羽方溃围南走，必无复挟姬过淮之理。《定远志》以嗟虞墩为姬墓，世俗称灵璧葬其身，定远葬其首，并是虚说矣。」云云。语见《灵璧县志略》。垓下即今濠城集，在灵璧县南五十里，距凤阳卫地甚近，即汉高祖败项羽处。垓下既在灵璧县境，则虞姬当死于是时，葬于其地也明矣。 
　　
　　　　　杨际昌论宫词 
　　山阴杨葭渔□□际昌《国朝诗话》云：「宫词高唱无过王龙标，龙标后，仲初最擅名，然所长在于铺陈讽刺，本敦厚之意。自花蕊而降，大抵宗仲初派。会稽孟耒山轩有《宫词》二十二首，其第十首云：『敢说蛾眉迥绝伦，主恩自徧汉宫春。王嫱出塞今还忆，况是殷勤侍酒人。』第十一首云：『肯将歌舞误长安，雨雪纷纷对酒看。侍妾虽然金屋暖，君王须念玉关寒。』命意高出前人。」云云。声木谨案：□□自号蓬莱居士，撰《国朝诗话》二卷、《兰室丛谈》一卷。诗集名《在渊草》四卷、《梦魔草》一卷、《碧梧草》一卷、《醉月草》一卷、《儆嬉草》一卷。乾隆己卯，似园自刊，《澹宁集》写字本，予已录目于《再续补汇刊书目》中。 
　　
　　　　　女史沈善宝行谊撰述 
　　利津李竹朋太守佐贤《吾庐笔谈》云：「女史沈湘佩善宝，钱塘人，归吾同年武仪部凌云为继室，有《鸿雪楼诗》。佳句如《驿柳》云『三月差池怜燕影，一生消受只骊歌』，《吊韩蕲王》云『臣愤忍消闲岁月，君心甘作小朝廷』，《客船》云『春水绿波人赋别，秋江红树客生愁』，皆工致。」云云。声木谨案：女史撰有《鸿雪楼诗选初集》四卷、《外集》一卷、《名媛诗话》八卷，甲子孟春，侄孙女归孙沈敏元等上海排印本。《名媛诗话》，于光绪中叶，曾附刊上海寓言报馆，但当时每日排印袖珍本甚为罕见。甲子排印本前，有鄞县张让三观察美翊序文，极为详实。足以见女史为孝女，有光巾帼，非仅以能诗工画已也，爰记之于此。文云：「武林沈君补愚久客甬上，出示其祖姑湘佩女史《名媛诗话》稿本八卷，辑清初顾和知，迄道光间太清主人。凡闺秀名章秀句，遗闻韵事，都萃于此，诚古今诗话所未有也。女史讳善宝，钱塘沈韵初州判长女，幼随侍江右，稍长即工诗善画。逮州判官义宁，以失意郁郁死，老弱流滞越四年，始奉母吴浣素夫人旋里，旋即弃养。是时女士至贫苦，以鬻诗画度日，久之，积赀葬其先世八棺，祔于祖墓。大事既终，乃适道光乙未进士、礼部主事、吏部郎中、山西朔平府知府来安武君凌云。时武君供职京曹，女史从夫侨寓都门。及洪杨倡乱，浙中沦陷，沈氏家毁，有殉难者。嗣是南北隔绝，与女史音问不通矣。沈氏墓在丁家山，乱后祭扫，父老尚啧啧述女史营葬事。女史着有《鸿雪楼诗初集》，刊本四卷，始(乙)[己]卯终乙未，盖其十二岁至廿八岁作，有道光十八年丙申，云间丁步珊女士及长白富海颿、佟谨堂诸序。尝师事吾乡陈箫楼明经权，明经固以诗书画名家，当时女史尚在室。《诗话》八卷之末，有『癸卯初夏，宗穆君以芍药来相质，有都中牡丹绝少重台，逊于芍药远矣』之语，则随宦武君京曹时矣。宗穆君者，宗涤楼给谏稷辰之女，即是编所称『受业会稽宗康校字』者也。沈君先得女史诗集刊本于无锡华君，复就无锡王君莼农，得日报附印《诗话》，借钞校雠。以视其兄伯初手录本，增至十倍，裒然成帙，惟惜书中有阙佚耳。略读一过，乃知女史闺阁交游，大率名门世族，犹见承平大家风度，而于表章节义贞孝，尤再三致意。其所纂录，非聊尔流连光景，掞张风雅之作。因劝沈君，亟付校印，庶于女学，有万一之助。且此吉光片羽，固历经兵火，仅而得存者也。」云云。同时如皋熊澹仙女史琏，亦撰《澹仙诗话》四卷，嘉庆丙寅夏五月，见南山居自刊袖珍本。与沈女史所撰异曲同工，皆已著录于《苌楚斋书目》中。观察精通西文，尝佐无锡薛叔耘副宪福成，出使泰西诸国，其名氏历见于副宪编辑《续瀛寰志略初编》、《英法义比四国志译略》及《巴尔干诸国志》各书中，亦即执贽为弟子，相从学文。宣统辛亥国变后，耻事二姓，息影乡园，尤属近人中之鸾凤。其事迹，予已录入《桐城文学渊源考补遗》中，俟辑有成书，再行编辑，付之排印也。 
　　
　　　　　朱昌燕论词 
　　海宁朱衎庐明府昌燕同里蒋子贞茂才学坚《鹃湖百咏》序云：「昔吾家小长芦钓师《鸳湖棹歌》脍炙人口，于是竞相仿效，各纪其山川人物。吾州查岩门上舍岐昌，有《古盐官曲》百二十首。继之者，周松霭大令春，有《海昌胜览》三百六十首之多，同时吴免床明经骞有《蠡塘渔乃》，陈简庄孝廉鳣有《新坂土风》，许梦椽茂才良谟有《花溪纪事》，梁仙槎广文龄增有《修川杂咏》。或纪一邑，或纪一乡，考献征文，灿然大备。而吾峡曹桐石征君宗载有《鹃湖渔唱》，轶闻坠典，搜括靡遗，足与岩门诸老相颉颃，后有作者，弗可及已。不图越百余年，而吾友蒋君子贞后嗣其响也。」云云。声木谨案：自元杨廉夫□□维桢撰《西湖竹枝词》后，至我朝而益盛，明府序中，胪列甚详，亦颇有资于考证，故录之。茂才复撰有《怀亭诗录》六卷、《诗续录》二卷、《鹃湖百咏》一卷、《词录》二卷，光绪乙未孟夏，门人□□姜钧甫□□佐衡等集赀刊本，目录余已录入《再续补汇刊书目》中。 
　　
　　　　　以钱敬堂语为自箴语 
　　太仓钱朴斋茂才敬堂云：「余所深愧者，愤时嫉俗之心，未能铲除净尽。一有感触，则激烈之气，勃然而动。虽不必现于词色，而本心之仁，已隐然为之窒碍矣。天下刚恶之足以害柔善也，一心且然，况人己之际乎！」云云。语见《呓语偶存》，戊辰正月，昆山俞凤宾医生庆恩，编辑《太昆先哲遗书十种》，上海排印圈点本。其目录已见余《再续补汇刻书目》中。声木谨案：茂才之语，深中吾病，不啻对症之药。记之于此，以自警惕。 
　　
　　　　　论曾国藩家书前三卷 
　　湘乡曾文正公国藩，于道光廿四年三月，致六弟等书中有云：「所寄银两，以肆百为馈赠族戚之用。来书云：『非有未经审量之处，即似稍有近名之心。』此二说推勘入微，兄不能不内省者也。」又云：「『所识穷乏者得我而为之，抑逆知家中必不为此慷慨而姑为是言』，斯二语者，毋亦拟阿兄不伦乎。兄虽不肖，亦何至鄙且奸至于如此之甚。所以为此者，盖族戚中有断不可不一援手之人，而其余则牵连而及。兄己亥年至外家，见大舅陶穴而居，种菜而食，为恻然者久之。通十舅送我谓曰：『外甥做外官，则阿舅来做烧火夫也。』南五舅送至长沙，握手曰：『明年送外甥妇来京。』余曰：『京城苦，舅勿来。』舅曰：『然，然吾终寻汝任所也。』言已泣下。兄念母舅皆已年高，饥寒之况可想，而十舅且死矣，及今不一援手，则大舅、五舅者又能沾我辈之余润乎！十舅虽死，兄意犹当恤其妻子，且从俗为之延僧，如所谓道场者，以慰逝者之魂，而尽吾不忍死其舅之心，我弟以为可乎？兰姊蕙妹，家运皆舛。兄好为识微之妄谈，谓姊犹可支撑，蕙妹再过数年，则不能自存活矣。同胞之姊妹，纵彼无所觖望，吾能不视如一家一身乎！欧阳沧溟先生夙债甚多，其家之苦况，又非吾家可比者，故其母丧，不能[不]稍隆厥礼。岳母送余时，亦涕泣而道。兄赠之独丰，则犹徇世俗之见也。楚善叔为债主逼迫，入地无门，二伯祖母尝为余泣言之。又泣告子植曰：『八儿夜来泪注地，湿围径五尺也。』而田货于我家，价既不昂，事又多磨。尝贻书于我，备陈吞声饮泣之状。此子植所亲见，兄弟尝欷歔久之。丹阁叔与宝田表叔，昔与同砚席十年，岂意今日云泥隔绝至此，知其窘迫难堪之时，必有饮恨于实命之不犹者矣。丹阁戊戌年曾以钱捌千贺我，贤弟谅其景况，岂易办捌千者乎！以为喜极，固可感也，以为钓饵，则亦可怜也。任尊叔见吾得官，其欢喜出于至诚，亦可思也。竟希公一项，当甲午年，抽公项叁拾贰千为贺礼，渠两房颇不悦。祖父曰：『待藩孙得官，第一件先复竟希公项。』此语言之已熟，特各堂叔不敢反唇相稽耳。同为竟希公之嗣，而菀枯悬殊若此。设造物者一旦移其菀于彼二房而移其枯于我房，则无论陆百，即陆两亦安可得耶。六弟、九弟之岳家，皆寡妇孤儿，槁饿无策，我家不拯之，而孰拯之者。我家少捌两，未必遂为债户逼取，渠得捌两，则举室回春，贤弟试设身处地，而知其如救水火也。彭王姑待我甚厚，晚年家贫，见我辄泣。兹王姑已殁，故赠宜仁王姑丈，亦不忍以死视王姑之意也。腾七则姑之子，与我同孩提长养，各舅祖则推祖母之爱而及也。彭舅曾祖，则推祖父之爱而及也。陈本七、邓升六二先生，则因觉葊师而牵连及之者也。其余馈赠之人，非实有不忍于心者，则皆因人而及。非敢有意讨好，沽名钓誉，又安敢以己之豪爽，形祖父之刻啬，为此奸鄙之心之行也哉！诸弟生我十年以后，见诸戚族家皆穷，而我家尚好，以为本分如此耳，而不知其初皆与我家同盛者也。兄悉见其盛时气象，而今日零落如此，则大难为情矣。凡盛衰在气象，气象盛则虽饥亦乐，气象衰则虽饱亦忧。今我家方全盛之时，而贤弟以区区数百金为极少不足比数。设以贤弟处楚善、宽五之地，或处葛熊两家之地，弟能一日以安乎。凡遇之丰啬顺舛，有数存焉，虽圣人，不能自为主张，天可使吾今日处丰亨之境，即可使吾明日处楚善、宽五之境。君子之处顺境，兢兢焉，常觉天之过厚于我，我当以所余，补人之不足。君子之处啬境，亦兢兢焉，常觉天之(厚)[啬]于我，非果(厚)[啬]也，以为较之尤啬者，而我固已厚矣。古人所谓境地须看不如我者，此之谓也。来书有『区区千金』四字，其毋乃不知天之已厚于我兄弟乎。兄尝观《易》之道，察盈虚消息之理，而知人不可无缺陷也。日中则昃，月盈则亏，天有孤虚，地阙东南，未有常全而不缺者。(缺)[剥]也者，复之几也，君子以为可喜也。夬也者，姤之渐也，君子以为可危也。是故既吉矣，则由吝而趋于凶，既凶矣，则由悔而趋于吉。君子但知有悔耳，悔者，所以守其缺而不敢求全也。小人则时时求全，全者既得，而吝与凶随之矣。众人常缺而一人常全，天道屈伸之说，岂若是不公乎！今吾家椿萱重庆，兄弟无故，京师无比美者，亦可谓至万全者矣，故兄但求缺陷，名所居曰求缺斋，盖求缺于他事而求全于堂上，此则区区之至愿也。家中旧债不能悉清，堂上衣服不能多办，诸弟所需不能一给，亦求缺陷之义也。内人不明此意，时时欲置办衣物，兄亦时时教之。今幸未全备，待其全时，则吝与凶随之矣，此最可畏者也。贤弟夫妇诉怨于房闼之间，此是缺陷，吾弟当思所以弥其缺而不可尽给其求，盖尽给则渐几于全矣。吾弟聪明绝人，将来见道，有必且韪余之言也。」云云。文见《曾文正公家书》。声木谨案：文正家书前三卷，系道光年间，文正官京朝官时所撰。于家庭朋友之间，纤悉皆具，至性流露，实为天地间不可少之文字，人生不可少之模范。余于十余岁时，即喜读之，至老不倦。四卷至十卷，则咸丰以后所书，中多言兵事，仅可为考证之资。其孙重伯太守广钧谓：「文正一生，专喜用权术，虽待家庭亦如此。」云云。语见湘潭杨重子□□钧《草堂之灵》。文正当时老于行间，久于阅历，人类不齐，喜用权术，诚为至论。余于少时，颇喜涉猎文正全集，见其设施措置，卓绝于人，尝戏云：「文正非老实迂腐人也」，与太守之言正合。《家书》前三卷，尚天性未漓，世故未深，未用权术时所作，故其处心积虑，视家事如己事，天真烂漫，字字皆镂心鉥骨，吐露而出，决无半字虚伪。虽极纤细之事，亦必指示周详，愈见关心家庭，极意孝友，蔼然仁人之言，足以垂型百世。此书于待族戚，婉转陈词，为设身处地之想，更属胞与为怀，仁至义尽，尤为三卷中至精粹语，虽古圣仁贤，亦岂能外此。窃谓《文正家书》前三卷一字一珠，可歌可泣，后人当熟读深思，奉为至宝，勿因其文字浅近而忽之。近见归安凌□□□□鹗有《曾文正公家书节录》一卷、《家训节录》一卷，光绪庚子二月，立诚居自刊圈点本，用意与余迥异。《家书》前三卷一字不可更易，《家训》复多言读书与学诗文秘奥，亦一字不可更易。余虽行箧中，亦置一本。□□《家训》有节本已属奇异，《家书》则多录三卷以后者，皆属茫无头绪，渺不知其用意之所在。蒋兆奎复有《曾文正公家训摘钞》□卷，光绪庚子，成都重刊本，见浙江公立图书馆通常类书目，余未见其书也。 
　　
　　　　　明傅逊春秋左传属事 
　　明嘉定傅士凯茂才逊，撰《春秋左传属事》廿卷、《目录》一卷、《古字奇字音释》一卷、《春秋左传批注辨误》二卷、《补遗》一卷、《古器图》一卷，明万历十三年初夏，日殖斋自刊，圈点评注写字本，前有吴郡王锡爵、王世贞二序。其书仿南宋建安袁机仲侍郎枢《通鉴纪事本末》之体，其大体先王室，次盟主，次列国，次外夷，取事之大者与国之大者比，而小者附见焉。其比事属词，皆有意也。如齐桓之霸，始以鲍之荐管，其不能胜楚也，以子文。晋悼之复霸，始以荀罃之归，而其后之失霸也，以范鞅诸臣之贿。其它事之必指要陈词，昭为诫鉴，务思有益于世。非徒逞博辨，标奇丽，为搦管濡翰之资已也。诚如二王序中所云，而茂才自记云：「始逊执友今玺丞王敬文、府判王正平二昆，共创为此。纂甫半而同以计谐行，逊取其草，更益而毕之。」云云。是二王所纂已及半，茂才踵成之。不昧所自，以视郭象等之攘善，其用心相去远矣。声木谨案：茂才受业于昆山归熙甫太仆有光，善论古今成败，而持论常屈其师，已见余《桐城文学渊源考》。而《嘉定县志》未言其有撰述，此书亦未见他家著录，洵属明人撰述中罕见之秘笈。余亦纂《御批通鉴辑览五季纪事本末》十六卷，约拾余万言。实以意有感触，殷忧孤愤，不能自已，纂为是书，以资考镜。虽智识浅陋，亦自有义例，非为袁侍郎《通鉴纪事本末》作重儓也。凡例已见原书，兹不复赘。一俟属稿既定，即行付之排印，希以求正于世也。 
　　
　　　　　论中医药品 
　　中医所用药品，虽据明蕲州李东璧奉祠时珍撰《本草纲目》五十二卷所载，诸家《本草》旧有者，壹千伍百壹拾捌种，奉祠所补者，又叁百柒拾肆种，共壹千捌百(捌)[玖]拾贰种。至我朝赵恕轩□□学敏撰《本草纲目拾遗》十卷，所录者共陆百肆拾捌种。合之二书所载，虽药品，共有贰千伍百(叁)[肆]拾种。其中所列名目，腐朽毒物虫豸等物，从无有用之者，约居拾之柒捌。常用食品，亦居拾之壹。药肆中应备之药，虽云叁百种，常用之药，实只叁肆拾种，所谓因应在于一心，不在夸多斗靡。即使有人用不常用之药，病家亦岂肯服用，以身试险，如神农为人尝百草哉！绵州李雨村观察调元《雨村诗话》云：「诗不可用僻事，亦如医家不可用僻药。善医者不得已而用药，必择其品之善，用之良，如参苓蓍朮，可以久服而无害者，必无不验。」云云。其言与余意极相合。余少时喜涉猎医书，故略知梗概，中西医药虽不同，其理未尝不一贯。如西医谓伤寒不宜食有质物，中医亦有饿不死伤寒之说。西医治痢疾初用泻药，中医多用五苓散，以疏通宣泄。西医有引热下行，置药足心之法，中医亦有用吴茱萸贴足心等法。但中医皆草根树皮，即药不对症，尚无大害，惟凉药亦万不可轻服，服之必有大害。西医多矿质，较为峻厉，药不对症，其害甚大，宜慎重用之耳。 
　　
　　　　　论寝衣制度 
　　嘉定钱晓征宫詹大昕《潜研堂文集·答问篇》中有云：「又问寝衣之制何若。曰：《说文》：『被，寝衣也，长一身有半。』孔郑解《论语》，并以为卧被，被以掩身，故取其长。朱子《集注》以为齐时所著，非卧被。其说出于曾氏，然于古无据，长一身有半之衣，亦不便于着。」云云。声木谨案：寝衣虽即是被，卧时所用，然与今时之被不同，或古时之被即是如此。《说文》谓：『被，寝衣也，长一身有半。』大小徐皆北宋时人，是北宋时寝衣之制犹存。因其全如衣式，又寝时所用，故曰「寝衣」，亦实即平日卧被，并非齐时所用。日本国有被，全如衣式，袖口约贰尺，身腰周围约捌尺，衣式甚长，可以一半覆足，即古之寝衣也。余于光绪□□年六月，仅于长崎旅馆中见之，诧为寝衣，疑为无用。晚间下女即以此为被，是不特亲见之，并亲服之，决非虚伪。《论语》「必有寝衣，长一身有半」，言寝衣甚长，以一半覆足之言，至为确凿。但不知寝衣之制，何时始改如现时之被。大小徐《说文》所云，与古制相合，是北宋之时，朝野虽不尽用寝衣，寝衣之制固仍在也。后人因未见寝衣，妄为议论，皆以意揣度，全无证据。日本宴会，恒置一大碗清水于席间，初亦疑为无用。继见其酒杯置其中，更酌酒共饮，始知古人洗盏更酌，即是如此。礼失求野，天子失官，学在四夷，孔子早已言之矣。 
　　
　　　　　俞樾行古道 
　　德清俞荫甫太史樾，于光绪庚子后议论时政，谓无须开学堂，朝廷以中西学试士，士子自能在家学习，云云。当时颇为人所诽笑，迄今思之，所云不为无见。果如太史所云，天下不致纷更，或不至有宣统辛亥之变。其长曾孙女，即阶青太史陛云之女，于光绪甲辰□月，议归□□单束笙主事镇为继配。时主事以改试策论，联捷成进士，任商部主事。议以垂成矣，主事仿泰西婚嫁之法，索其曾孙女诗稿、手制针线、小照片等件。为太史所知，大怒，议遂中绝。并谓如此荒唐，从来未有。说者谓太史犹能行古之道，实亦近世之鸾凤也。 
　　
　　　　　张曜逸事 
　　钱塘张勤果公曜事迹，已见国史及长洲朱仲我孝廉孔彰《咸丰以来功臣别传》，兹记其轶事于此：勤果初未有子，抚从子□□观察端本为子，继生端礼、端□二子。晚年自分家产为二分，男爵为一分，并云皆生平苦辛所得。先命观察自取一分，以一言为定。观察让家产于两弟，后勤果卒后，观察即袭爵。勤果男爵，与湘乡黄武慎公翼升、合肥刘壮肃公铭传，皆合轻车都尉等世职，由督抚奏请，改并三等男爵。外舅同邑吴武壮公长庆，以剿平捻匪肃清，赏三等轻车都尉。其先德兰轩京卿廷香，以殉粤匪之难，赏云骑尉。其后人亦欲改并三等男爵。考查《大清会典》，以袭职次序尚欠一代，未能合例，事遂中止。若系二等轻车都尉，则与勤果等同列矣。 
　　
　　　　　三任学政二人 
　　桐城张药斋侍郎廷璐，三任江苏学政，其弟思斋侍郎廷瑑，复继任三年，语见桐城张文和公廷玉《澄怀园语》。大兴翁正三阁学方纲，三任广东学政，乾隆癸卯科，阁学以顺天人，主顺天[乡]试，均属异数，语见番禺张子树太守维屏《松心诗集》自注。 
　　
　　五笔卷二 
　　
　　
　　论撰述体裁
　　唐诗品分类卷数
　　私论孟子
　　汪启淑焠掌录论文
　　秦瀛顾曾河南集序
　　刘蓉论文并续论称名之异
　　袁枚论文
　　国初序跋无年月
　　李调元论诗
　　左宗棠催迫杨昌浚协济饷
　　记老年颐养各事
　　赖□□为张之洞所斥
　　全庆御赐师竹堂小印 
　　
　　苌楚斋五笔卷二 
　　庐江刘声木十枝撰 
　　　　　论撰述体裁 
　　南皮张文襄公之洞《輶轩语》，分语行、语学、语文三目，论撰述体例，颇为详备。予于故纸堆中，亦钻研有年，略有一得之愚，蓄之胸臆，从未敢与人言。及兹有友人，因予编辑《直介堂丛刊》，已付排印者拾陆种，以予略知一二，疑为识涂老马，不耻下问，询及于声木者。声木不敢隐讳缄默，谨以一知半解告之。一，须善别择。看书时必有别择，始能入于笔记内，编辑时必有别择，始能成书。不然，古今载籍，浩如烟海，一人精力有限，钞不胜钞，自己钞书，又刻不胜刻即。使勉强刻成一部，内中瑕瑜相混，良楛不别，披沙拣金，已足令人望而却步，何况未必为金乎！必须胸有主宰，庶笔有裁制，不致芜杂蔓衍，非驴非马，见笑路人。譬如裁工，必须有刀尺，然后长短大小，方圆弧角，皆可如志。若无刀尺，虽良工，亦无所用之矣。一，须明体例。解经注子，各有体例，不可混淆，解经尤不容有一语之出入。犹之五言绝律不可入七字句，七言绝律不可入五字句，五言律如四十贤人，尤不可杂一他语。上元梅伯言郎中曾亮《管异之文集书后》云：「余遂稍学为古文词，异之不尽谓善也，曰：『子之文病杂，一篇之中，数体互见。武其冠，儒其衣，非全人也。』余自信不如信异之深，得一言为数日忧喜。」云云。语见《柏枧山房文集》。湘潭王壬秋太史闿运，尝谓冯莘垞世丈曰：「闻君与王葵园至善，可劝其少著书，夹七夹八，未免太难。」冯丈未必肯达，而葵园之书走遍全国，吾未见有知其夹七夹八者，然则今之世可谓无人。又谓：「曾重伯诗，有凑杂之弊。譬诸讲话，一句京腔，一句苏白，不成体也。」云云。语见湘潭杨重子□□钧《草堂之灵》。长沙王益吾祭酒先谦，任江苏学政时，诰诫诸生云：「同撰独撰者，每成二三卷，封呈该学官备文送署，阅定当否。如有不合，指示另撰，免致误用心力。书院肄业生，便于随时指授，远在他县者，评定发还。」云云。语见《劝学琐言》。皆谆谆以体例为言也。一，须戒盗窃。凡撰述，著录他人名氏书名，则为引证，非是则为盗窃。解经注子，必有依据，非可空言塞责，虽非钞袭，即是钞袭，原不讳言。高者引证十书八书，以证明一书，低者引证一二书，以证明一书，必须详著书名人名及自己意见，又必人己分明，以便后人互证参稽。不可灭去书名人名，令人阅之恍惚迷离，莫辨人己。明季山人恶习，万不可有。一，须戒陈腐。凡人心中所有，目中所无者，须分别淑慝，紧要者尚可纪述。心目中皆有者，则无容纪矣。如有独见，已见前人者，必须削去以让之。勿谓我目未见伊书，不妨两存。须知古人在前我在后，即实非钞袭，其谁信之。况土饭尘羹，屋上架屋，床上支床，遭人厌恶。一，须辨雅俗。雅俗即后世文野之谓。江浙文士，撰述最多，虽宏博不足，而雅洁有余，皆确有师承，转相授受，故能洞见奥窍，可以传世行远。譬如牡丹芍药，花中之至贵者，若移栽屋上，何人肯升梯玩赏，或移污秽，何人肯掩鼻玩赏，又或栽于深山穷谷，更有何人不畏虎豹虺蛇玩赏，转不若菖蒲草、万年青供置几案，人犹得而见之也。若明此义，即可撰述。一，须崇礼义。《管子》云：「礼义廉耻，国之四维，四维不张，国乃灭亡。」云云。是无论在朝在野，皆必以此为依归。我书虽未必能传，然亦不可不作此想，希贤希圣希天，原不禁人攀跻。凡离经叛道之词，不能阑入，即齐谐志怪，亦必以献县纪文达公昀《阅微草堂笔记》为法，有关劝惩，专辟淫邪。一，须泯恩怨。受恩可述，受怨切不可记。世无皋陶，是非曲直，焉能平正。若假公济私，阴以排怨，或任意谩骂，并无事实，古今既无此书，载籍更无此体。当时之人，见之齿冷，无论后人。若□□汪□□明府堃之撰《盾鼻随闻录》，意在辱骂道州何氏，见者孰不言明府必非正人。无锡薛叔耘副宪福成，至欲严禁其书，焚毁其板，见于《庸葊笔记》。予亦别有论议，已见《[随]笔》卷[五]。一，须戒夸诞。譬如言一己之父母，德如尧舜及周之太任、太姒，志在尊崇先德，并非不善，然闻者谁能与之辨白，又谁能信之，即一己亦未能自信，何论他人！孝子不诬其亲，不可为溢量之语，惹人嘻笑。一，须权轻重。凡有关劝惩及嘉言懿行，足为矜式者，始可记载。非是及零星小事，近于琐碎者，不足录矣。一，须戒芜杂。博赡为恒人所难，自足传世行远。芜杂则自秽其书，必为众人弃置，所不屑道。有千里毫厘之分别，不可不知。一，须戒谬妄。一时之是非未足为凭，须求千古之是非。衡情酌理，沉思冥想，不可率尔操觚。一，戒游戏尖刻。凡此等语，非正人君子所宜出诸口，况敢笔之于书乎！必如南宋陈亮所云，堂堂之阵，正正之旗，方为允协。以上十二条，本詹詹小言，知无当于大雅，姑录于此以自志之。 
　　
　　　　　唐诗品分类卷数 
　　歙县鲍双五侍郎桂星，辑有《唐诗品》八十[五]卷，见于新城陈硕士侍郎用光《太乙舟文集·詹事鲍觉生先生墓志铭》中，而书实未刊。余于书肆中，得见侍郎当年编辑原本，为侍郎从子子年太守康所藏钞本，字迹甚精。卷中所改讹字，悉用朱笔，圈点亦工整。目录后有朱书楷字二行，皆属侍郎手迹，文云：「此书辑于嘉庆乙亥，越三年戊寅，始付钞胥。费叁拾金，而亥豕鸟焉，开卷即是，令人□□戊寅长至后十日，觉生识。」又自序云：「唐司空表圣《廿四诗品》侔色揣称，尽态极妍，顾未尝举一篇一咏以实之，俾操觚家有所准的也。闲居无事，以唐人之品，品唐人之诗。比偶进退，必相依丽，录其工者□采。庶品不虚立，诗不虚附，星分藻合，耀若披锦，或亦艺林一快耳。近代诗家有补《诗品》者□□为可无赘云。」云云。卷一为雄浑，卷二至卷六为冲澹，卷七至卷十五为纤秾，卷十六至卷廿四为沉着，卷廿五至卷廿八为高古，卷廿九至卷三十三为典雅，卷三十四为洗炼，卷三十五至卷三十八为劲健，卷三十九卷四十为绮丽，卷四十一至卷四十五为自然，卷四十六至卷五十为含蓄，卷五十一二为豪放，卷五十三为精神，卷五十四为缜密，卷五十五至卷五十八为疏野，卷五十九至卷六十二为清奇，卷六十三四为委曲，卷六十五至卷六十九为实境，卷七十至卷七十六为悲怀，卷七十七至卷八十为形容，卷八十一为超诣，卷八十二三为飘逸，卷八十四为旷达，卷八十五为流动。惜中多虫蛀，字迹亦稍有缺佚。每页下黑口上，有「如鸟数飞斋」木刊五字，确为侍郎原本无疑。声木谨案：侍郎诗文学，受之歙县吴澹泉征君定，确有师承，已见余《桐城文学渊源考》及《撰述考》中。此书当系侍郎当日奉旨闭门思过时所编，家居多暇，以四年之力，始得从容以《全唐诗》按《诗品》编录。甚为允协，洋洋大观，亦唐诗选本佳制，为后人学诗津逮。原书后归于余，又见《苌楚斋书目》。中多阙字，谨依式录入，不敢妄为添注，亦撰述之通例也。 
　　
　　　　　私论孟子 
　　删改经文，始自宋儒，实由疑经之论开其先。有疑则必须删改，此一定之理，其识见议论，亦有不可解者。虽儒者意见偶偏，事所恒有，不应全出自宋儒。类如庐陵欧阳文忠公修疑《系词》，临川王文公安石疑《左传》，夏县司马文正公光与南城李泰伯说书觏皆疑《孟子》，说书又疑《儒行》，与蒲江魏文靖公了翁疑《檀弓》，皆以为战国时人所为。声木谨案：惟《孟子》一书，实多可疑之处。少时囫囵读过，未及研究。向日为儿辈讲书，细玩经文，颇觉《孟子》虽亦言仁义，实不能离战国策士之习，为一时风气所囿，未能超然物外。若以《论语》、《学》《庸》衡之，可议之处，不可缕指。生平于经学，素未研求，援古人说经外传之例，姑条举其说于后：一，梁惠王所云「利」，利者其义甚广，孟子直认为利义之利，何所见而云然。一，梁惠言「贤者而后乐此」，齐宣王言「贤者亦有此乐乎」，孟子对以「不贤者，虽有此不乐也」，又曰「人不得，则非其上矣」，岂人臣对君上之辞。一，《孟子见梁襄王》一节，尤属非是。君子居其国，不非其大夫，况人君乎！一，孟子曰：「仲尼之徒，无道桓文之事者。」《论语》论管仲有二三处，且孔子许齐桓公「正而不谲」，「一匡天下，民到于今受其赐」，何尝不言。一，孟子曰「文王以百里而王」，又曰「文王之囿，方七十里」，未免自相矛盾。一，孟子曰：「闻诛一夫纣矣，未闻弒君也。」以后弒君者，皆可诬其君为「一夫」，莽操得有以借口矣。一，「彼以其富，我以吾仁，彼以其爵，我以吾义，吾何慊乎哉」云云，亦嫌妄自尊大，孔子决不言此。一，「非其道，则一箪食不可受于人。如其道，则舜受[尧]之天下，不以为泰，子以为泰乎」云云，以后车数十乘，从者数百人，以传食于诸侯，仍不以为泰，而作此言，当时与苏秦张仪者又何以异。一，「舜不告而娶，为无后也」云云，以后人子只须及岁，皆可不告而娶，以「无后」为言矣。一，《孟子曰君之视臣如手足》一节云云，必如孟子所云，后世犯上作乱，篡弒相仍，皆可以「臣之视君如寇雠」为解矣。一，《万章曰父母使舜完廪》一节云云，舜即大孝，焉能明知父母与弟皆谋杀之不忧而喜，延颈就戮，岂人情哉！「二嫂使治朕栖」，是直欲妻娥皇、女英也。舜虽大孝，能纵其弟通其妻，作此乱伦害理之事乎！何况英娥为帝尧之女，名列汉刘向《列女传》母仪之首，贤德可知，岂从一之训亦未闻乎！一，「堂高数仞，榱题数尺，我得志弗为也」云云，当时并未得志，又何必预作得志之言乎。姑举最难解说者十二条于此，其它可议之处仍多，无怪宋儒肆行攻击也。 
　　
　　　　　汪启淑焠掌录论文 
　　歙县汪秀峯□□启淑《焠掌录》云：「古人行文，不尚隐僻。《文心雕龙》云：『一字诡异，则羣句震惊，三人弗识，则将成字妖矣。』《颜氏家训·文章篇》云：「沈隐侯曰：『文章当从三易。易见事，一也。易识字，二也。易读诵，三也。』邢子才尝曰：『沈侯文章，用事不使人觉，若胸臆语也，深以此服之。』」云云。声木谨案：此书传本甚罕，仅寥寥数十条，在笔记中，未为佳制。余见开万楼写字刊本，前有仁和杭大宗太史世骏八分书序文壹页有半，亦无年月。卷端自题郡望曰「古歙」，序文称为「钱唐汪君秀峯」，郡望已未免两歧。明末嘉定唐叔达布衣时升，名其集曰《三易》，义即取此。 
　　
　　　　　秦瀛顾曾河南集序 
　　长洲顾少卿上舍曾《尹河南集后序》云：「吾友陈贞白善为古文，其议论不少下，而于宋文家好尹师鲁。谓其简古质实，自班孟坚而下，未有能及之者。而柳开、穆修、郑条之徒，虽称复古，而犹未至焉者也。师鲁之文，旧传二十七卷，以知之者少，久无刻本，故脱谬尤多。陈君初藏有钞本《河南集》，既又得葛氏不全本，以辨其同异。最后闻同里吴君伊仲有善本，从而改定之。其犹有未当者，则博考他书以正之，然后师鲁之文始完。噫！师鲁以平生忠义之节，适遭谗谤而卒以贬死，其所为文章，议论有识略，当时所称欧尹者也，是宜可以信后而及远。而元明以来，学者皆不甚称道之，至于今，遂不复知有师鲁之文矣。夫《六艺》残缺，赖后儒间出收拾补缀，得以相保。况乎古人之文，显晦有时，其不为后世所乱者几何也。独陈君于师鲁之文能自得所好，而用力之勤如是，余因为之叹息，知师鲁之文，将由是可以信后而及远，盖发自陈君始也。」云云。文见《校经草庐文集》。无锡秦凌沧侍郎瀛复序云：「古今来文字之传与不传，视乎其文，而其间亦有幸有不幸焉。李习之之文亚于昌黎，而文之传于今者，仅一十八卷。河南先生之文，范文正称其辞约理精，欧阳公铭先生墓，亦称其文简而有法，而今人但知有欧阳公之文，鲜有道及河南先生者。即当时文正序其文，尝索而类之，亦无刊本，传于后世。乌乎！古君子不遇于时，而文之显晦亦有数存，是可慨已。长洲陈君贞白治古文，酷嗜先生文，因取世所传钞本，并家藏本及他氏所藏本，采孴校正，凡二十七卷，阅数年而后卒业。将刻之以广其传，而属余序之。余读先生文，高简质实，诚有如范、欧阳之所称者。质与文互胜，而质乃文之干，质有余者不受饰，文之至者辞不繁，如治金锡，必麤矿去而光润生，其先生之文与。夫北宋古文之学，倡自柳仲涂，曩者余尝序仲涂文矣。仲涂之为古文，在穆伯长之先，而先生亦实先于欧阳公。伯长之文，不必似仲涂，欧阳公之文，亦不必同于先生。惟师友之间，同为古文，而文不必同，犹之习之学于昌黎，而文未尝袭昌黎，此所以为古人之文也。今人则不然，各师一家而不能自胜，其异乎己者辄訾謷之，而文之真不存焉。王渔洋尚书跋先生集，仅有钞本。贞白学优而位卑，年五十余，尚困于下僚。顾自先生没，阅七百余年，而贞白犹刻先生集以传，显晦固有时，亦不可谓非先生之幸也已。」云云。文见《小岘山人续文集》。又并见本集。声木谨案：河南尹师鲁舍人洙，于北宋初，亦以古文负盛名。当时[文学]固在庐陵欧阳文忠公修之先，名亦出文忠之右。自文忠文盛行，舍人文学转为所掩。《四库全书提要》称其文具有原本，古峭劲洁，继柳开、穆修之后，一挽五季浮靡之习，尤卓然可以自传，云云，洵属确论。惟千年以来，文集久掩，不特无人诵习，其见于各家藏书目者亦甚稀。明府独能笃好遗文，表扬先喆，重为刊行，世人始得见其集，可谓舍人千古第一知己。厥后，巴陵方柳桥太守功惠，编辑三宋人集，内有舍人《河南集》，光绪庚辰□月，韩江自刊本。涡阳袁杏南中丞大化，于宣统二年，复有排印本。《四部丛刊》内，又有影印春岑阁钞本。百余年间，已有四刊本，非明府提倡校刊之功，曷克臻此。明府刊本，称胥台陈氏刊本。后三本，余已著录于《苌楚斋书目》中矣。 
　　
　　　　　刘蓉论文并续论称名之异 
　　湘乡刘孟容中丞蓉《复吴南屏学博书》中有云：「其论近世文派，以文必古于辞，则自我求之古人而已，奚近时宗派之示。」又曰：「乌有建一先生之言，以为门户涂辙，而可自远于古人者。卓识伟论，足破时流之惑，惟讥贬姚姬传氏，至比诸江西诗派之吕居仁，则似稍失平允。居仁之诗，殆尚未涉后山藩篱，无论山谷，而其图云尔者，直欲依托门墙，以自标异而已。姚氏于古文，自汉唐以来诸家，实尝究其源流，窥其奥妙，而深味其甘苦曲折之故，评量论衡，往往当于人心。及其自为，虽未能尽如所云，然渊懿雅洁，高者亦往往入古作者之林，非居仁依草附木者之比也。弟尝谓本朝文家，如方望溪氏，经术湛深，发为文章，特具肃穆之气，栗然如不可犯，乃其所自得于古者。姚氏根柢稍薄，晚岁颇耽禅说，然善持论，扬榷古今，如商彝周鼎，贝玉珠玑，璀璨满目，良贾者次第品题，不差铢两。当乾隆中叶，考据风行，鼓荡海内，几欲摈绝宋贤，别树汉学之帜。姚氏独倡言排之，不激不随，卓然大雅，彼岂无得而然者。如江河然，方氏浚其源，姚氏承其流，扬其波，故天下论文章者必归桐城，非尽出于私好也。近世宗桐城者承其绪论，乃不复求诸三代两汉，而惟宗派之云。甚者至谓句法之短长伸缩，声音之抗坠疾徐，皆有一定绳尺，如词曲之有谱然，寻声逐影，良可厌薄。曩岁备藩巴蜀，新城陈君懿叔客幕中朞年，每与论文，好举桐城，由方姚以溯归氏，上及八家。他日见所为《遵义唐公事状》或称『公』，或举其字，或书其名。其它作，或自署名曰『学受』，或去『学』而称『受』，或称『陈受』。怪而问之，则曰：『于彼于此，音节各有所谐，盖归氏之法云尔。』仆大笑之，谓：『昔孟子讥告子戕贼人以为仁义，君乃欲戕贼人以为文章乎。』此虽一时戏言，然流弊之极至此，真文字之大戹矣。执事讥贬姚氏，殆亦有鉴于此，非姚氏之过，学姚氏者之过也。」云云。文见《养晦堂文集》。声木谨案：湘乡罗申田参赞长《称谓》中有云：「《通鉴》赤壁之战，张昭之称曹操曰『曹公』，曰『操』，孙权之称曹操曰『老贼』，曰『操』，曰『孟德』。一人一时之言，无定称如此。求之于古，《左传》秦晋韩之战，书吕饴甥曰『瑕吕饴甥』，曰『阴饴甥』，曰『吕甥』，曰『子金』，《离骚》、《天问》书文王曰『西伯』，曰『伯昌』，曰『昌』，曰『后』。近世刘海峯之为文，自署名曰『大櫆』，曰『櫆』，曰『刘櫆』，其法原于归氏，以谓于彼于此，音节各有所谐，世尝笑之。」云云。文见《思兄楼文稿》。据参赞所言，称名之异，实始于东周之时。《左传》中，几于每篇皆是如此。例如隐公元年，《郑伯克段于鄢》一段，武姜一人，或称「姜氏」，或称「夫人」，或称「姜」一字，一妇人已有四称。其它类此者极多，不胜枚举。惜当时新城陈懿叔上舍学受，未以周秦文章旧例为言，致为中丞所讥。《通鉴》效之，时在北宋，去古未远，读者无异词也。明之归太仆及我朝之刘广文，虽依法古人，并非师心自用，而岁月绵远，此等体格既已失传，即不适于后人之用。若我以为复古，锐意行之，徒供时人诽笑。古人事迹，有亘万古而不可变者，后人自不能稍有变更，若久为世人所不称道者，亦不妨从众因革损益。苟无悖于经权，即尧舜禹汤，文武周公孔子，原不禁人移易，固不必一意孤行，为惊众骇俗之举。归刘文法虽高，岂亦尚未明此理乎！ 
　　
　　　　　袁枚论文 
　　钱塘袁简斋明府枚《与韩绍真书》云：「尝谓方望溪才力虽薄，颇得古文意义，乃竹汀少詹深鄙之，与仆少时见解相同，中年以后，则不敢复为此论。盖望溪读书少，而竹汀无书不览，其强记精详，又远出仆上，以故渺视望溪，有刘贡父笑欧九之意。不知古文之道，不贵书多，所读之书不古，则所作之文亦不古。唐宋以来，推韩柳能为古文，然昌黎自言：『非三代两汉之书不敢观，惧其杂也，迎而距之。』柳子《与韦中立书》所引书目，班班可考，其得力处，全在镕铸变化，纯以神行。若欲自炫所学，广搜百氏，旁摭佛老及说部书，儳入古文，便伤(雅)[严]洁。尝读《吕氏春秋》，载伯夷就养于文王，未至岐周而道卒。王荆公最博雅，未必不见此书，乃作《伯夷论》曰：『岂其年高，不及至周而殁也？抑或未及待武王而死也？』故意跌荡其词，以作波澜，不肯引《吕览》以实之，于此可悟作文之法。盖贵直者人也，贵曲者文也。天上有文曲星，无文直星。木之直者无文，木之拳曲盘纡者有文，水之静者无文，水之被风挠激者有文。孔子曰：『情欲信，词欲巧。』巧即曲之谓矣。善作文者，平素宜与书合，落笔时宜与书离。又须揭取精华，扫糟粕而空之。云之卷舒，鸟之飞翔，皆在于空。铜厚则钟哑矣，膏盛则灯灭矣。《庄子》：云：『室无空虚，则姑妇勃溪。』其理皆可一贯。」又《答姚小坡尚书书》云：「札中问《道古堂文集》与星斋孰优。星斋先生集未付梓，枚无由得见。《道古堂集》则通行翻撷，其博引繁称处自具气力，惜记序之文失之容易，序事之文过于宂杂，全无提挈翦裁。要知良史之才，不是酰酱油盐，照帐誊录也。集中如梁少师、齐侍郎两墓志，是何等题目，乃铺叙一鹿肉，一苹果，如市贾列单，令人齿冷。岂不知君恩所系，有赐必书。然果属卑官寒士，则尚方之一缕一蹄，自当详载，而三品以上大臣，则宜取其大者远者而书之，琐碎事端，概从删节，此文章一定之体例也。不然，如韩欧集中所作诸名臣碑版，岂当时天子不赏赐一物者乎，而何以绝不记载乎。近日考据家为古文，往往不晓此义，十人九病，堇甫、谢山皆所不免。惟方望溪力能矫之，而又苦于才力太薄，读者索然。」又《与翁东如书》云：「从古文章家替人作碑铭传志者，其道有三。第一是其人功德忠勋，彪炳海内，我为表章，不独彼借我传其名，而我亦借彼以传其文。此不待其子孙之请，而甘心访求以为之者。次则其人虽无可纪，而生平与我交好，则为之传志，以申哀感之情。此亦古人集中往往有之。再次其人虽于世庸庸，于我落落，而无奈其子孙欲展孝思，大辇金币，来求吾文，则亦不得不且感且惭，贬其道而为之。譬如抱关击柝，为贫而仕者一般。此刘乂所谓谀墓之文，亦古人所不免者也。若三者无一，不过乡里之善人，村巷之嫠[妇]，此辈在世，偻指难数，焉得人人而传志之。《论语》称『好仁不好学，其蔽也愚』，君子不为也。」云云。文均见《小仓山房尺牍》。声木谨案：青浦王德甫侍郎昶《蒲褐山房诗话》云：「孙君渊如又谓其神道碑、墓志铭诸文，纪事多失实。余谓岂惟失实，并有与诸人家状多不合者。即如朱文端公轼、岳将军锺琪、李阁学绂、裘文达公曰修，其文皆有声有色。然予与岳裘二家之后俱属同年，而穆堂先生为余房师李少司空友棠之祖，且予两至江西，见文端后裔，询之，皆云未尝请乞，亦未尝读其所作。盖子才游屐所至，偶闻名公卿可喜可愕之事，着为志传，以惊爆时人耳目，初不计信今传后也。」云云。其指斥明府文集，可谓深切着明。其集中淫哇纤佻之语，诚足以害人心术，贬责诚为至论。然明府毕竟聪明绝人，论诗文亦时有独到语，未可偏废。其自云「此不待其子孙之请，而甘心访求以为之者」，似早知身后必遭人攻击，预先自己明言，以示虚伪作文，实有意存于其间，其计亦狡矣。 
　　
　　　　　国初序跋无年月 
　　国初名人为人撰诗文集或杂着序，素无年月日，专喜自称「同学弟」或「同学友」。如新城王文简公士祯、长洲汪苕文太史琬、宣城施愚山学士闰章、萧山毛西河太史奇龄、泽州陈文贞公廷敬、无锡严荪友□□绳孙、江都顾书宣太史图河等所撰诸书皆是，亦一时风会所趣，有不知其然而然者。余编辑《续补汇刻书目》及《再续补汇刻书目》，每遇国初人撰述，细检从无年月日，及称「同学弟」，是以知之。 
　　
　　　　　李调元论诗 
　　绵州李雨村观察调元《雨村诗话》云：「诗有三字诀，曰响、爽、朗。响者，音节铿锵，无沉闷堆塞之谓也。爽者，正大光明，无嗫嚅不出之谓也。而要归于朗。朗者，冰雪聪明，无瑕瑜互掩之谓也。言诗者不得此诀，吾未见其能诗也。」又云：「诗尤贵洁。金在沙，必拣其砾，米在箕，必簸其粃，理也。若拣金而不去砾，簸米而不去粃，则尘饭土羹，知味者必不食，以瑕掩瑜，善鉴者必不观矣。」又云：「昌黎云：『气盛，则言之长短与声之高下皆宜。』此可与知者道，难与不知者言也。诗以气行，气盛则诗奇，有奇气者必能传也。但空疏者不可言气，糅杂者亦不可言气。以空疏言气，则白话而已，糅杂言气，则粗卤而已，方且抹之批之不暇，何暇观其气乎。空疏者必入打油，粗卤者必坠恶道，势所必至也。」又云：「古人作近体诗，必先选韵，一切晦涩者不用。如『葩』即花也，而『葩』字不亮，『芳』即香也，而『芳』字不响，诸如此类。间有借用者，皆谓之不善选韵。」又云：「诗不可用替代字，如以风为巽二，雪为滕六等类。虽宋人多有之，大是低品。」又云：「诗贵锤炼，所谓百炼成字，千炼成句也。」又云：「余尝云作诗者当使千百世见，不但使一时人见。使一时人见，下笔必率，使千百世见，下笔必谨。」云云。声木谨案：钱塘袁简斋明府枚《随园诗话》谓观察诗法，瓣香随园，喜为得一知己。观察所撰《童山诗集》四十二卷，刊入《函海》中，实未必然也。所撰《雨村诗话》十六卷、《补遗》四卷，与《随园诗话》颇能风行一时，实则观察于诗学研究甚深，确有心得之语，余故略摘其尤要者数语以识之。 
　　
　　　　　左宗棠催迫杨昌浚协济饷 
　　湘乡杨石泉制府昌浚，由诸生官至封疆，皆为湘阴左文襄公宗棠一人栽培之力。及文襄督师陕甘，剿平回匪，制府适任浙抚。浙省例有西征协济之饷，每到日稍迟，文襄即来函诘责，并问以官从何来，而吝于协饷。制府无奈，悉索敝赋以应之。及制府以杨乃武案罢职，继任者为桂阳陈隽丞中丞士杰，时在光绪八年。清查库款，浙江藩库虽尚存银贰叁拾万，息欠票号现款伍陆拾万两，两相抵不足，尚欠贰叁拾万。库空如洗，在当时亦希有之事也。 
　　
　　　　　记老年颐养各事 
　　合肥李文忠公鸿章，晚年颐养之品，只日服牛肉汁、蒲萄酒二项，然皆经西医考验，为泰西某某名厂所制成，终身服之，从不更易。牛肉汁须以温水冲服，热则无效，蒲萄酒于每饭后服一杯，以助消化。并闻英国名相格兰斯顿，亦每饭后服蒲萄酒一杯，寿至八十余始卒。又闻益阳胡文忠公林翼，每日以肉桂末和高粱酒饮之，想因火衰而然，他人不能尝试也。声木谨案：先文庄公平日尝自言，一生从未食饭二盂，晚年所食更少，几于食无兼味。偶感疾，辄去粥饭，既愈，仍清斋数日。然精神强固，步履如少年时人，虽年至八十，目犹能视细字，耳能听微声，齿能嚼坚物，且从未脱一齿，声如洪钟，数十年之事，述之纤悉不遗，固臻上寿。长乐梁茞邻中丞章巨言，老年养生之法，不特眠宜少，食亦宜少，见于《归田琐记》。湘乡曾文正公国藩亟然其说，见于《求阙斋日记类钞》。是年无论老幼，总以节食为贵。钱塘袁简斋明府枚，平日精于饮馔，晚年多病，实由于此。观其自记于诗集，言服大黄则疾愈，岂非为食所伤，始利用消导之品。虽年亦至八十余岁，若善于节食，焉知不寿过期颐哉。 
　　
　　　　　赖□□为张之洞所斥 
　　光绪十余年间，□□赖建平观察□□以知县需须皖省，初署南陵县知县，继权无为州知州。皆吾省著名优缺，是以积赀甚富，骤捐道员，加二品顶戴，指分江苏。濒行时，自撰首联云：「赖观察南无得道」，募能对得者，赠以银若干。逾年，时值甲午，南皮张文襄公之洞署理两江总督，见其履历，深为不悦，谓之曰：「联署优缺州县，即捐升道府，最为官场恶习。既已有钱，又何必复欲作官乎。」观察为之沮丧，未几亦卒。 
　　
　　　　　全庆御赐师竹堂小印 
　　国朝定制：凡翰林入南书房者，每年岁暮，例有御赐小果盒壹个。得者多奉置于客厅正中。凡京朝官见之，无不知之也。然久于其职者，御书及御用对象，亦可蒙恩随时赏赐。先文庄公庚申会试座师满洲全□□公庆，平日与人函牍，皆加盖「师竹堂」朱文有边小方印。自言系宣宗成皇帝御赐之物，加盖于信，荣君赐也云云。 
　　
　　
　　五笔卷三 
　　
　　望溪文集三续补遗等编辑
　　续论劝孝图说等书
　　女娲氏变为女像
　　本地土人凿碑字
　　天下郡国利病书等刊本
　　纪大奎论孝道
　　聪训斋语与澄怀园语之比较
　　灵璧县志略言灵璧石
　　两书论余怀诗
　　论左宗棠家书二篇
　　杨岘论桐城文
　　张廷玉言古今图书集成
　　汪楫悔斋诗摘录
　　李世熊希南宋郑所南
　　张佩纶撰述
　　柏枧山房尺牍
　　江苏牙厘局差
　　孝钦显皇后幸农事试验场
　　论南宋杂事诗
　　论临川四梦不应丑诋陈继儒
　　先文庄公格言等联
　　李文田等书法
　　淮海英灵集中填讳等事 
　　
　　苌楚斋五笔卷三 
　　庐江刘声木十枝撰 
　　　　　望溪文集三续补遗等编辑 
　　予搜辑桐城方望溪侍郎苞集外文，编《望溪文集再续补遗》四卷，已于己巳五月，排印袖珍本。书刊成后，复于高邮夏醴谷太史之蓉《半舫斋古文》中，搜得侍郎序一篇，明□□卢忠肃公象升遗集中，搜得侍郎《读礼图赞》一篇。侍郎不以工书名，此赞独为八分书，结体颇类汉石经，乃知侍郎非无意于六艺者。予复搜辑湘乡曾文正公国藩古文等，编《曾文正公集外文》一卷，亦于己巳五月，排印袖珍本。后复于《四溟琐记》中，搜得文正《孙文凤殉节记》一篇，嘉定张海门学使金镛《潇湘风雨录》中，得文正致学使二书，长洲朱仲我孝廉孔彰《题江南曾文正公祠百韵》自注中，得文正《题甘祺仁学博宋卅六砖归装图》七绝二首，湘乡刘孟容中丞蓉《养晦堂诗集》自注中，得文正集苏诗句联。声木谨案：新城王文简公士祯，编《浯溪考》二卷，已刊后，复于洪迈《唐人万首绝句》中，得唐郑谷《浯溪》诗，洪觉范《石门文字禅》中，得南宋女史李易安《同景庄游浯溪读中兴碑长句》，皆未及录入，特录其诗于《古夫于亭杂录》。兹因其例，先记之于此。文简无意再续，故录其诗。予尚欲续有所得，可成卷帙，重编《望溪文集三续补遗》、《曾文正公集外文续》，故仅录其目于此，用意既殊，为例亦异矣。 
　　
　　　　　续论劝孝图说等书 
　　《男四十八孝图说》□卷，□□□撰，《女二十四孝图说》一卷，不着编辑名氏，光绪二十年仲冬，上海陈雨祥司马钺敦义堂重印，写字绘图本，板藏川沙吴读秋□□福根敬慎堂。读秋更择善书中言不孝者，为《车鉴录》一卷，附录于后。声木谨案：□□王晋升□□□□撰《二十四孝图说》一卷，绘图帖说，颇为简明，风行一时。踵其后者，续有编辑。窃谓此等撰述，天经地义，伦教纲常，恰理餍心，允宜家喻户晓，人人手此一编，潜移默化于无形之中，实属有功于名教者匪细，为教孝第一善本，未可以浅近而忽之。撰述以觉世牖民为贵，人生以勤善淑世为高，奚必以诠经诂子，高文典册，然后始克足志满意哉！ 
　　
　　　　　女娲氏变为女像 
　　乾隆□□年□月，仁和金汝白总宪德瑛，奉命祭女娲、成汤二陵，旋疏奏以女娲氏寝宫中塑女像，乡人奉为求嗣之神，亵渎不经，应请改设木主，禁绝私祈，得旨下部议，从之。千古祀典，始为厘正云云。语见《桧门诗存》及《乡贤崇祀录》中。声木谨案：女娲为上古圣王，尚在三皇五帝之前，原无妇女之说。流俗讹为妇女，历代帝王象中已是如此，不谓陵寝之宫中，公然竟作妇女，且用以为祈子之神，实属荒诞不经，直为千古笑柄。总宪废象，改祀木主，厘正祀典，祛绝谬妄，见识远大，洵不可及。总宪于□□辛酉，简放江南学政，以祖籍休宁，引嫌奏请。奉旨不必回避，亦属异数。总宪服官廿八载，虽罚俸处分并未尝有，小心谨慎，亦我朝大臣中所仅见。总宪当时以商籍，补仁和县学生员，后复荐举博学宏词。撰述四种，余已录入《再续补汇刻书目》中矣。 
　　
　　　　　本地土人凿碑字 
　　苏州阊门外江村桥寒山寺，即妙利吉剎寺，以唐释寒山、拾得及唐张继一诗得名，实则地居偏僻，并无风景之可言，亦久已荒废。宣统元二年间，云阳程雪楼中丞德全任苏抚，为之修建，并刊有碑石数种。余于戊午六七月间，慕名往游。各门洞开，阒无一人。修建工程，极为草率，不久仍(须)[归]颓废。凡碑石中有「程德全」三字或二字，皆为本地土人击毁无遗，间有仅露「程」字者。声木谨案：道光癸卯秋月，长安南门外十里许，农民耕田，得曹魏《曹真》残碑。出土后，碑文中第九行原有「蜀贼诸葛亮」五字，亦尽为本地土人凿毁殆尽。石后归满洲端忠愍公方，见《匋斋藏石记》。此皆三代直道之公，犹得于末世见之，不可谓非厚幸矣。 
　　
　　　　　天下郡国利病书等刊本 
　　昆山顾亭林先生炎武，阅《二十一史》以及天下郡国志书，一代名臣文集，间及章奏文册之类，有得即录，成《肇域志》□□□□□《天下郡国利病书》壹百贰拾卷。昆山顾景范□□祖禹，搜采经史及方舆书千余家，旁及稗官野乘，成《读史方舆纪要》壹百叁拾卷。嘉庆十六年八月，甘肃巩秦阶道成都龙燮堂观察万育敷文阁，为之合刊行世，用聚珍版，排印壹百贰拾部，复于道光十一年仲秋，重为排印一次。声木谨案：昆山两顾氏此二书，诚人间不朽之盛业，独怪当时百余年间，竟无人为之刊行，设非观察为之校雠排印，后人难得见之矣。《读史方舆纪要》凡例言，辑方舆书目凡二卷，约千有余家云云，惜未能同付钞录排印，深为可惜矣。 
　　
　　　　　纪大奎论孝道 
　　临川纪慎斋明府大奎《敬义堂家训述录》云：「人生天地间，孝弟自是头一件事。《论语》开首两章，便说『其为人也孝弟』，可见不孝弟，便不得为人。古人书中说孝弟事极多，大凡读到此处，便当悚然惕然，一一想到自己身上，天性自然触发，安得复为不孝之子。」又云：「人子或不能常在父母膝下，总要刻刻不忘父母。《诗》云『无父母诒罹』，盖女子一嫁，便离却父母，故以此惕醒之，何况男子！但凡做一事，必想到此事有益我父母否，无玷辱我父母否，不失我父母心志否。涉一处，必想到此处可慰我父母望念否，不为我父母忧虑否。食一美食，穿一美衣，居处一好境界，必想到我父母曾享此否，我今享此，可不愧父母否。当大寒大暑之时，必想到我父母，不知安适否。当饥寒困阨之时，必想到我父母，不知何如，莫也如此否。时时处处如此在心，安得尚有不孝之行！且安得不为善人，为吉人！天地安得不覆佑他！若处处总不想到父母，天性既漓，非心日长，渐渐不知其所至，天地安能覆佑得他！比如树枝，离了根干土壤，自然枯槁，纵有和风甘雨，岂能受其生养。此理最明，人人可晓。」云云。声木谨案：湘乡曾文正公国藩，于同治九年六月，将赴天津，示两子谕中有云：「孝友为家庭之祥瑞。凡所称因果报应，他事或不尽验，独孝友则立获吉庆，反是则立获殃祸，无不验者。」云云。语见《曾文正公家训》。均言孝友至道，而明府所论，尤为阐发无遗。设使人人奉为圭臬，刻意遵行，则感召祥和，家因之日昌，国因之日治，和风甘雨，景星庆云，天且因之垂象矣。 
　　
　　　　　聪训斋语与澄怀园语之比较 
　　桐城张文端公英《聪训斋语》四卷，其子文和公廷玉《澄怀园语》四卷，同治癸酉仲夏，第廿七世曾孙曾虔，尝合刊为一书，嗣后刊本益多。以予所见者，有光绪六年十一月，七世孙绍文庞山合刊本，光绪八年□□天津《广仁堂丛书》本，光绪九年□□□□高培谷资州官署宝砚斋刊本，光绪十五年夏仲，合肥蒯蔗农方伯德标湖北藩署妙香山馆排印本，光绪三十一年□□七世孙绍华山西藩署排印本，又排印袖珍本，予已录入《宝鉴楼架上书目》中，以见一时人之好尚。然以余观之，文和之书，去文端之书，不可同日而语矣。《聪训斋语》佳处，湘乡曾文正公国藩，于同治四年九月，谕其子惠敏公纪泽等云：「张文端公英所著《聪训斋语》，皆教子之言。其中言养身择友，观玩山水花竹，纯是一片太和生机，尔宜常常省览。鸿儿体亦单弱，亦宜常看此书。」云云。语见《曾文正公家训》。此数语，真能尽得其妙。余生平亦酷嗜此书，舟车偶遗，急觅购一本，置诸左右，故藏本较多。《澄怀园语》中，多侈言朝廷恩泽，非全教子之言，可备我朝掌故考据。名虽相同，义例实异，未可以其书合刊，遂一例视之也。 
　　
　　　　　灵璧县志略言灵璧石 
　　《书经》言「泗滨浮磬」，后人言即灵璧县出石，久闻其名，未得其详。兹阅江阴贡文闇明府震撰《灵璧县志略》，记载甚详，因录之于此，以广见闻。文云：「磬石出石磬山，其色青润，其声清越，历代所采，以供郊庙之乐者。西有辉山，其石亦可为磬，质地稍松，攻治较易，近来工匠，多于此采之。虽形色相似，而声则不如磬山所产多矣。巧石出石磬山北平地，旧坑数亩，产石最佳，所谓庆云万态奇峯者，此也。小者高广数尺，大者可一二丈，色青润，备五声，清越有余韵。旁所产石，背有红黄砂纹，品次之。然旧坑之石，绝不可复得。文石产周家山，高广不过数寸，具峯峦洞壑，或有如鸟兽形者，浑然天成，不假雕琢，米元章袖中所藏者，是已。此石亦青色，极细润，摩挲之则黝，声清而无余韵，质小故也。夏秋大雨后，涧水冲激而出，间有佳者，秀皱瘦透，诸美必备。若掘地求之，率多粗恶。今人于大石上凿取其尖，雕镂成文，不堪入目。黑石产土龙山，大小不等，黑白相间成文，不起峯，扣之无声，所谓卧牛菡菡者，然聚烟之语，要不可信。透花石产红鸟山，琢为屏风尊壶等，石中自具山云草木鸟兽之文，与大理不相似。但石色紫，花纹色杂，故不足珍。近来匠人琢为几砚，皆无文，盖此技不传也。民间家藏有文者，余犹见之。菜玉石产齐眉山西玉石山，石之在土中者色如绿玉，极细润。康熙中，民间犹取以为器，今石已竭，山小故也。」云云。声木谨案：《灵璧县志略》四卷、《卷首》一卷，后附《灵璧县河防录》一卷、《河渠原委》二卷，江阴贡文闇明府震，任灵璧县知县时所自撰，乾隆廿五年八月，建平县署此君草堂自刊写字本，予已录入《苌楚斋书目》中。当时未及细考，误以为邵谦吉修。《灵璧县志》无第二本，此书刊本亦罕见，虽叙述简略，未为善本，亦弥足珍矣。 
　　
　　　　　两书论余怀诗 
　　莆田余澹心怀居建康风流领袖，所著《板桥杂记》，世眼以为艳情，道眼以为殷鉴。金陵怀古诗，如《谢公墩》、《孙楚酒楼》、《雨花台》诸作，渔洋山人比之刘宾客。近人多爱其「绿萝僧院孤烟外，红树人家小阁西」一联。余谓写景虽工，要是装色画，非色品也，不如「芳草故都春闭户，落花寒食夜开樽」，淡宕有味，云云。语见山阴杨葭渔□□际昌《国朝诗话》。声木谨案：新城王文简公士祯《渔洋[诗]话》云：「余澹心居建康，常赋金陵怀古诗，不减刘宾客。《谢公墩》诗：『高卧东山四十年，一堂丝竹败苻坚。至今墩下潇潇雨，犹唱当年[奈何许]。』《孙楚酒楼》诗：『江南城西酒楼红，无数杨柳迎春风。孙楚去后李白醉，千年不见紫髯公。』《雨花台》诗：『雨花台上草青青，落日犹衔木末亭。一线长江三里寺，千年鹤唳九秋萤。』《劳劳亭》诗：『蔓草离离朝送客，骊驹愁唱新亭陌。夜深苦竹啼鹧鸪，空帘独宿头皆白。』顺治辛丑，寄余广陵，余答诗云：『千载秦淮水，东流绕旧京。江南戎马后，愁杀庾兰成。锺阜蒋侯祠，青溪江令宅。传得石头诗，肠断芜城客。』」云云。文简虽盛称其诗，然当时实以艳体擅场，亦一时风气使然。文简编《感旧集》及吴江徐电发太史釚编《本事诗》，均录其诗。撰有《味外轩集》□卷，从未见诸家著录，想已久佚矣。 
　　
　　　　　论左宗棠家书二篇 
　　湘阴左文襄公宗棠，于同治癸亥正月龙游城外大营，谕其子书云：「霖儿知悉：郭叔处递到尔前后两书，一切均悉。所谓重经济而轻文章，亦有所见，然文章亦谈何容易。且无论古之所谓文章者何若，即说韩柳欧苏之古文，李杜之诗，皆尽一生聪明学问，然后得以名世，古今能几及者究有几人。又无论此等文章，即八股文，排律诗，若要作得妥当，语语皆印心而出，亦一代可得几人，一人可得几篇乎。今之论者，动谓人才之不及古昔，由于八股误之，至以八股人才相诟病。我现在想寻几个八股人才，与之讲求军政，学习吏事，亦了不可得。间有一二由八股得科名者，其心思，较之他人，尚易入理。与之说几句《四书》，说几句大注，即目前事物，随时指点，是较未读书之人，容易开悟许多。可见真作八股者，必体玩书理，时有几句圣贤话头留在口边，究是不同也。小时志趣要远大，高谈阔论固自不妨，但须时时返躬自问：我口边是如此话说，我胸中究有者般道理否？我说人家作得不是，我自己作事时又何如？即如看人家好文章，亦要仔细去寻思路，摩他笔路，仿他腔调。看时就要着想：要是我做者篇文字，必会是如何，他却不然，所以比我强。先看通篇，次则分起，节节看下去，一字一句都要细心体会，方晓得他的好处，方学得他的好处，亦是不容易的。心思能如此用惯，则以后遇大小事到手，便不至粗浮苟且。我看尔喜看书，却不肯用心，我小来亦有此病，且曾自夸目力之捷，究竟未曾仔细，了无所得，尔当戒之。子弟之资分各有不同，总是书气不可少，好读书之人自有书气，外面一切嗜好不能诱之。世之所贵读书寒士者，以其用心苦，境遇苦，可望成材也。若读书不耐苦，则无所用心之人，遇境不耐苦，则无所成就之人。我在军中作一日是一日，作一事是一事。日日检点，总觉得自己多少不是，多少欠缺，方知陆清献公诗『老大始知气质驳』一句，真是阅历后语。少年志高言大，我最欢喜，却愁心思一放，便难收束。以后恃才傲物，是己非人，种种毛病，都从此出。如学生荒疏之后，看人好文章，总觉得不如我，渐成目高手低之病。人家背后讪笑，自己反得意也。尔当识之。」又于同治乙丑于延平行营，谕其子子重孝廉孝威书中有云：「至科第一事，无足重轻，名之立与不立，人之传与不传，并不在此。儿言欲早得科第，免留心帖括，得及早为有用之学，如其诚然，亦见志趣之不苟，然吾不能无疑科第之学，本无与于事业。然欲求有以取科第之具，则正自不易，非熟读经史，必不能通达事理，非潜心玩索，必不能体认入微。世人说八股人才毫无用处，实则八股人才亦极不易得，明代及国朝乾隆二三十年以前，名儒名臣，有不从八股出者乎！罗慎斋先生以八股教人，其八股亦多不可训，然严乐园先生从之游，卒为名臣，尝言得力于先生，在一『思』字。盖以慎斋教人作八股，必沉思半日，然后下笔，其识解必求出寻常意见之外，乃首肯也。今之作者，但知涂泽敷衍，揣摩腔调，并不讲题中实理虚神，题解分章法服法，与僧众诵经念佛何异。如是而求人才出其中，其可得哉！儿从师学时俗八股尚未有成，遽望以此弋取科第，所见差矣。至谓俟得科第后，再读有用之书，然则从前所读何书，将来更读何书耶。如果能熟精传注，则由此以窥圣贤蕴奥，亦复非难。不然则书自书，人自人，八股自八股，学问自学问，科第不可必得，而学业迄无所成，岂不可惜。试细思之。至交游，必择胜我者，一言一动，必慎其悔，尤为切近之图。断不可旷言高论，自蹈轻浮恶习，不可胡思乱作，致为下流之归。儿当谨记吾言，不复多告。」云云。语见《左文襄公家书》，宣统十二年，岁次庚申冬月，其子子异方伯孝同上海仿宋字排印本。声木谨案：文襄功业，在当时，有曾左胡李四家并称之说，事迹载国史及《咸丰以来功臣别传》诸书。其家书告诫子侄之言，皆镂心刻骨而出，披肝沥胆而谈，而字字确凿，语语谆实，千载下，如闻见其声音笑貌，非可伪为。今虽时移事变，其书固可旷百世而不废也。所论学文读书之法，比之《曾文正公家训》，诚为不逮，然亦有独到之处，不可磨灭。其论工八股文者，「其心思，较之他人，尚易入理」，及「时有几句圣贤话头留在口边，究是不同」等语，至为精审，亦非文正所能及。其它亦议论崇宏，识见卓越，迥非占毕小儒，所能几及。吾尝谓古今大人物，必有不可磨灭之精神意气，存于天壤间，家书亦其一矣。 
　　
　　　　　杨岘论桐城文 
　　归安杨见山太守岘《再与友论文书》云：「足下谓自有桐城而文之法备，诚然，然桐城岂自为法哉！夫桐城之法，即唐宋八家之法，亦即上古三代，秦汉三国六朝，自有文以来之法。古人之文，浑朴深厚，法不易见。至唐宋而递ㄔ夷，至桐城而浅，而法乃大明。必谓法自桐城始，然则《六经》子史之文皆无法矣。且夫法，犹规矩也，规矩者，可以为方，可以为圆，可以为不方不圆者，故曰文成法立。使执桐城之法，以御天下之人之文，是率天下而趋于浅也，是束古书而不必读也。文虽工，犹憎其舍难而图易，而况未必工乎！《管子》曰：『千里之路，不可挟以绳。』足下其熟味之。」云云。文见《迟鸿轩文弃》。声木谨案：「太守之言，颇与余意相合。余撰《桐城文学撰述考》序云：「余既撰《桐城文学渊源考》十三卷、《引用书目》一卷、《名氏目录》一卷，兹复撰《撰述考》四卷，庶足以见桐城文学诸家本经经纬史，涵泳百世，不株株于一先生之言以自锢。其为文宗旨，撷经史之腴，简炼肃穆，文从字顺，语必己出，一以义法为尚。不以绘章絺句，如明七子之所为，妃青俪白，如骈体家所为，繁称博引，如汉学家，艰涩诘倔，或如樊宗师、胡天游之文。近法唐宋八家，八家实导源于经史，义法实千古文章之准的，非桐城文学诸家所得而私有也。古人未尝以此告人，当时能文者，无不知有义法，不烦言而解也。归方生当文运雕敝之际，精心研求，窥见此秘，尽以告人，世遂以古文义法归之桐城，归方岂能舍经史以别求文章义法。声木仅识之无，历览诸书，言桐城文法者，虽毁誉不一，终以誉者从者多，可见力敌公论之难矣。」云云。原书已于己巳五月，排印袖珍本，序文复录入《花前老人文钞》中矣。 
　　
　　　　　张廷玉言古今图书集成 
　　桐城张文和公廷玉《澄怀园语》云：「自有书契以来，以一书贯串古今，包罗万有，未有如我朝《古今图书集成》者。是书也，康熙年间，圣祖仁皇帝广命儒臣，宏开书局，搜罗经史诸子百家，别类分门，自天象地舆，明伦博物，理学经济，以至昆虫草木之微，无不备具，诚册府之巨观，为羣书之渊海。历十有余年而未就，世宗宪皇帝复诏虞山蒋文肃，率在馆诸臣，重加编校。正其伪讹，补其阙略，经三载而始厘定成书。图绘精详，考定切当，御制序文弁其首。以内府铜字联缀成版，计印陆拾余部，未有刻本也。比时玉蒙恩颁赐一部，雍正十年，给假南归，又赐一部，令织造赍送至桐城，收藏于家。其书为编有陆，为典叁拾有贰，为部陆千壹百有玖，为卷壹万，装订为伍千本，汇为伍百壹拾套，目录贰套，计贰拾本，实古今未有之奇书。宇内读书人求一见不可得，而玉竟得两部，以贻子孙，亦古今未有之幸事也。自明时有《永乐大典》一书，乃姚广孝、解缙、王景等督率一时博洽淹雅之儒，殚力编摩。书成凡贰万贰千玖百余卷，共壹万壹千玖拾伍本，藏之秘阁。此书体例，按《洪武正韵》排比成帙，以多为尚，非有翦裁厘正之功。当时即有讥其宂滥者，以《古今图书集成》较之，有霄壤之别矣。此书原贮皇史宬，雍正年间，移置翰林院，余掌院事，因得寓目焉。书凡写本，字画端楷，装饰工整，纸墨皆发古香。明世宗当日酷嗜之，旃厦乙览，必有数拾帙在案头。一日大内火灾，世宗夜三四传旨移出，始得无恙。后命重录一部，以备不虞。此见之明人记载者。」云云。声木谨案：光绪甲午以前，四海安谧，京都士大夫歌舞升平，颇欲追踪干嘉盛事，于《永乐大典》中搜辑遗书，已存翰林院者已不全，其拟皇史宬藏有全帙，不难奏请出书，共为研究。据文和所云，翰林院内一部，原系皇史宬移置者。《古今图书集成》当时编定后，用武英殿聚珍版排印，仅有陆拾余部。汉人受赐者，海内不过数家，自不易见。光绪初年，德化李木斋侍郎盛铎，辑诸人石印大字本百余部。及中叶，上海图书集成局，铅印袖珍本数百部。嗣后穷乡僻壤，皆可得见此书矣。 
　　
　　　　　汪楫悔斋诗摘录 
　　江都汪舟次方伯楫，撰《悔斋诗》一卷、《二集》二卷，一名《山闻集》一卷、《续集》一卷、《三集》一卷，一名《京华集》。卷中县望，不署江都，只着「白岩」二字。亦由北宋苏文忠公轼本眉州人，自署县望曰「眉山」，任子渊提刑渊本新津[人]，自署县望曰「天社」，是以山水名代县望，自北宋时已然，不足为异。前有孙枝蔚序，自称「渭南同学弟」，魏禧自称「易堂同学弟」，杜浚自称「会弟」，周亮工自称「栎下同学友人」，盖一时之风气如此。康熙五年初夏自刊本。新城王文简公士祯序，称其以古为宗，以洁为体，以清冷峭倩为致，云云，语见《渔洋文略》及《悔斋诗》卷首。余最爱其集中《周逸僧纳白门董姬戏赠》二首云：「金屋何曾少阿娇，佳人又见董娇娆。周郎漫道浑闲事，江左风流只二乔。」又：「桃叶渡头花似锦，芦沟桥畔月如霜。今宵只觉江都好，共说他乡胜故乡。」又《春郊》绝句云：「春风吹起战场尘，大小人家去踏春。白酒红虾青玉筝，相看宛是太平人。」又：「浩荡天风吹酒旗，碧阑干内放辛夷。看山尽过红桥去，辜负垆头白皙儿。」又：「小妇扶犂大妇耕，陇头一树有啼莺。儿童不解春何在，只向游人多处行。」又：「观音阁是旧迷楼，有女梳妆楼上头。钿蝉金雁何曾见，只是游人说不休。」云云。余于诗学，素未研求，偶见前人集中诗，有心好者，尝录之以免遗忘。 
　　
　　　　　李世熊希南宋郑所南 
　　宁化李元仲先生世熊，为黄石斋先生门下士，当崇祯时，知天下事不可为，隐居泉上，所居楼名曰「但月」，盖隐言明一人也。石斋先生致书，招之再三，不出。及明亡，愤激牢骚，著书见志。其文自具骨气，奇变百出，诗亦哀梗顽艳，班驳陆离，不名一格。所修邑志，允为超轶古今，后人莫能继武。今其板皆为国朝焚毁，得之甚难，余曾借读数卷，曰《寒支集》云云。语见侯官李香苹□□家瑞《停云阁诗话》。声木谨案：明经在明，仅以茂才，于隆武时，准予恩贡。于胜朝，仅为诸生。年四十三岁，明社易屋，后数十年间，郡县镇将屡以书招之，不出。至八十五岁始卒，已在康熙丙寅九月。疾笃，谓其子子权曰：「吾年四十，已勘破生死，今踰大耋，死复何求。」云云。语见自撰《岁纪》。至顺治四年，四十五岁以后，由其子子权踵成之，附刊集后。所撰《寒支初集》诗三卷、文七卷，《二集》诗一卷、文三卷，同治甲戌秋月重刊本，《宁化县志》七卷，同治八年重刊本。我朝二百余年，宁化志书竟未重修，余所见数本，皆明经所修也。明经以亮节高风，以「但月」二字，隐寓明一人，直与南宋末郑所南同一意趣，皆为天地间完人，宜为后人所师法者也。 
　　
　　　　　张佩纶撰述 
　　丰润张幼樵太史佩纶，编《李文忠公年谱》□卷，以文忠早年居京各事，惟先文庄公当时以文字受业十余年，居京亦最久，深知其详，同时之人，亦惟先文庄公健在，致函来询。先文庄公开示廿余条，皆文忠早年遗事，为他人所未知者。惜当时未能录副，留备考核。书未及成，太史又卒。太史生平，深于《管子》之学，撰有《管子学》廿四卷，戊辰嘉平月，男志潜石印手迹本，最为详赡。其书室名「柑酒听鹂亭」，曾乞先文庄公牓书，未及书而先文庄公复捐馆舍。 
　　
　　　　　柏枧山房尺牍 
　　上元梅伯言郎中曾亮，与聊城杨端勤公以增交最笃，郎中致端勤尺牍手迹，其家积至一卷，藏于海源阁中。光绪□□年，江宁魏梅荪方伯家骅路过聊城，从其阁中录有副本。上元朱子贞观察庆元，为郎中从甥，又从方伯处录副。余于庚午冬月，复从观察长子燮丞司马士焕录副。尺牍中多述粤匪时乱离情状，《庄子》云：「逃空虚者，闻人足音跫然而喜。」今之阅是书者，亦必有是感喟矣。 
　　
　　　　　江苏牙厘局差 
　　同治年间，合肥李文忠公鸿章任苏抚时，宝应王文勤公凯泰，以编修当牙厘局差，文忠为之请补淮扬道，后官至福建巡抚。合肥张靖达公树声，以记名臬司当牙厘局差，文忠为之请补徐海道，后官至两广总督。光绪末年，外舅朱竹石廉访之榛，久当牙整局差，满洲端忠愍公方为之请补淮扬道，未及到任而卒。 
　　
　　　　　孝钦显皇后幸农事试验场 
　　光绪三十四年四月间，孝钦显皇后与德宗景皇帝，初次同幸农事试验场，即西直门外俗名三贝子花园，后又改名万甡园是也。御前大臣四人，皆奉临时懿旨，不准入内。旧属农工商部，早派丞参二人，司员数人，在内伺候。慈圣步履甚健，场中周围约十余里，尽皆步行。德宗则以两人小肩舆随后，慈圣始命之乘，须辞，再命之乘，则乘。皇室典礼，旧如是也。园内如豳风堂、畅观楼、鬯春堂等，皆慈圣御命名，并御书其字，以示商部人员，命其照书悬挂。慈圣有问，则商部人员随后奏闻，不问不敢发言也。是日丞参司员，皆分别赏大小卷江绸，执役人工，皆分别赏银两。悉由内务府颁发，盖即帑金也，所费约值银壹千余两。 
　　
　　　　　论南宋杂事诗 
　　《南宋杂事诗》七卷，为沈嘉辙、吴焯、陈芝光、符曾、赵昱、厉鹗、赵信等同撰。每人撰七言绝句壹百首，以咏南宋故事，各注出典于下，所引之书几及千种，极为博赡。内中以厉鹗最负盛名，诗材隽异，撰述等身。余子文学虽少见，而所作乃工力悉敌，亦皆当时博赡之士。故厉鹗引为知己，同列一社，实非无因。以七言绝句柒百首，引书有千种之多，亦古今艺林中少二寡双之绝作，宜《四库全书提要》深为夸许也。 
　　
　　　　　论临川四梦不应丑诋陈继儒 
　　明末华亭陈仲醇茂才继儒，当时与同邑董文敏公其昌同负盛名，以致论荐盈廷，屡次征用。虽名过其实，学问文章，诚无足取，然其尘视轩冕，放浪山湖，复工书画，亦未尝无雅人深致。临川汤□□□□显祖《临川四梦》中，极词丑诋，殊为过当。茂才原与文敏齐名，文敏以书画名天下后世，学问文章，实亦相伯仲，□□无一言诋毁，何欤？ 
　　
　　　　　先文庄公格言等联 
　　先文庄公平日以正直为心，忠厚待人，遇事热心，恒有视人事如己事，视人心如己心之概，然往往因此受人之愚，或且不见谅于人，直道之难行久矣。或有为先文庄公抱不平者，先文庄公晓之曰：「若论理学，我应尽其在我，不管他人之待遇。即论因果之说，自然是我前生欠他帐，故今生还他。若前生不欠他帐，他来生仍须还我，何必计及于此哉。」云云。晚年因感于生平阅历之境，自撰联语，悬于书室云：「人心不同，每为热肠忙里错；天鉴有赫，试将冷眼静中观。」又以「气甚么，说甚么，忙甚么」九字，书于日记之面。声木谨案：先文庄公工于联语，尝以格言，撰为联语云：「不撒谎，可到存诚地位；肯吃亏，便是强恕工夫。」又云：「欲平盛壮难平气，且读儿时熟读书。」又云：「忍忿怒，如勒奔马；谨言语，若塞溃堤。」云云。皆悠然有当于人心，声木谨记于此，不敢忘也。 
　　
　　　　　李文田等书法 
　　南海李煮石二尹宗灏，工北朝书法，有人谓其与顺德李文成公文田，实同习北朝□□□□□余细审二尹正书结构，与文成诚为相似，确为一炉所制无疑。然文成书丰神宕逸，秀韵天成，二尹书专趋凝重一路，逊之甚远，此又各有性之所近，非可强求。二尹收藏碑帖甚富，撰有《寰宇访碑录校勘记》二卷、《补寰宇访碑录校勘记》一卷。皆萍乡文素松补订，丙寅三月，文氏蘧庐合刊本。已录入《苌楚斋书目》中。 
　　
　　　　　淮海英灵集中填讳等事 
　　仪征阮文达公元，编辑《淮海英灵集》，甲集至戊集各四卷，己集至辛集缺，壬集一卷为闺秀，癸集一卷为方外。惟戊集第四卷所录北湖阮氏六人诗下，注「乌程陈焯填讳」，此为文达先德，犹可说也。又录歙县江氏十人诗下，注「甘泉林慰曾填讳」，西山林氏六人诗下，注「江都耿弓填讳」，未知其意。岂助其编辑者之先世，亦必如是，始昭慎终追远乎。 
　　
　　五笔卷四 
　　
　　邝露抱琴殉节
　　大数目字
　　恭篆御宝故事
　　徐师挽邓嘉缉联
　　两杨氏论嗣续事
　　顾炎武欲人同作遗民
　　明韩邦奇志乐
　　北宋晁冲之诗集页数少
　　明张溥春秋列国论
　　前人已用名号弃置
　　保宁府□□塔藏经
　　徐时作张英论养生法
　　朱昌燕论词
　　韩文故二序
　　曾国藩与李鸿章家属同乘事
　　孝钦显皇后命制太平水桶
　　张树珊殉难等事
　　咸丰时士大夫敦品励学
　　王之春等各自言得力书
　　记吾邑山水
　　彭绩悼亡诗是真贫穷语
　　泾县续志记乐输名氏壹本
　　杨际昌论汉朝妇德最备
　　明中叶以铜铁等铸佛像等
　　祁寯藻等任学政时以己刊书命诸生买
　　四川苏遗班
　　论去左传义法举要圈点 
　　
　　苌楚斋五笔卷四 
　　庐江刘声木十枝撰 
　　　　　邝露抱琴殉节 
　　南海屈翁山□□大均《绿绮琴歌》序云：「琴为武宗毅皇帝内府之器，其名绿绮，向藏于中书舍人邝露家。庚寅冬，舍人殉难，朔方健儿得之，以鬻于市。金吾华卿见而叹曰：『噫嘻！是御琴也。』解百金赎归。暇日泛舟丰湖，命客一弹再鼓。大均闻而流涕，乃作歌。」云云。语见《道援堂诗集》。声木谨案：邝露字湛若，南海人，诸生。善鼓琴，尤工篆隶五言诗，所撰《峤雅》，有骚人之遗。明末广州城破，抱所宝古琴不食死，即绿绮琴也。语见新城王文简公士祯《渔洋诗话》。文简《论诗绝句》有：「海雪畸人死抱琴，朱弦疏越有遗音。九疑泪竹娥皇庙，字字《离骚》屈宋心。」为中书咏也。复为赋《抱琴歌》云：「峄阳之桐何牂牂，纬以五弦发清商。一弹再鼓仪凤凰，凤凰不来我心悲。抱琴而死兮当告谁，吁嗟琴兮当知之。」云云。语见《渔洋诗集》。惟性情怪僻。明崇祯某年，应科岁试，试题为《文行忠信》，文作四股，以四体字分书之。遂遭斥革，而佯狂如故，真奇人也云云。语见《四库全书提要》。一云，一日学使以《恭宽信敏惠》命题，露文成，意甚得。文凡五比，以大、小篆、隶、楷、行书五体写之。学使怒其狂，置五等，露夷然不屑云云。语见文简《皇华纪闻》。盖实有是事，但传闻异词耳。舍人所撰《峤雅》□卷，有自写楷字本，光绪□□□□□上海国学保存会有石印原迹本。族来孙廷瑶撰《邝海雪集笺》十二卷，道光庚戌，绮错楼家刊本，与《峤雅》实属一书，已见于《苌楚斋书目》中矣。 
　　
　　　　　大数目字 
　　稗史载「壹」「贰」「叁」「肆」「伍」「陆」「柒」「捌」「玖」「拾」「伯」「仟」等字，相传始于明初刑部尚书开济，然宋边宝《昆山志》已有之。盖钱谷之数用本字，则奸人得以盗改，故易此以关防之耳，文章非所宜用也。余按《大学》「壹是皆以修身为本」，《易》「樽酒簋贰用缶」，是数目字增笔之始。惟逐字加增，乃起于后世耳，云云。语见利津李竹朋太守佐贡《吾庐笔谈》。声木谨案：增笔数目字，俗谓之大数目字，自壹至拾，汉人已喜用之于石刻中，六朝唐宋碑版亦常用，且有纪年亦用大数目字者。余生平记数，专喜用此等字，以其难于错误，且无关宏旨也。 
　　
　　　　　恭篆御宝故事 
　　桐城姚伯昂总宪元之，于道光元年十一月，奉使沈阳，恭篆高宗纯皇帝玉宝，撰《使渖草》三卷，道光二年闰月自刊本。诗中所载各节，亦可备国朝掌故之用，因录之于后。总宪诗序云：「道光元年十一月，奉使沈阳，恭篆高宗纯皇帝玉宝。出都，顺天府给官车一辆。同使者：内阁中书松公安，苏公都礼。造办处监造工人，一为周午亭库掌桂龄，一为徐余圃笔政善庆。中书分公费助行李，每日人各壹两伍钱，往还以四月计。监造除本署公费佽助外，复支领官费各肆拾两，仍行取本处每日路饩，惟翰林衙门今无之。」又云：「闻之监造徐君云，嘉庆五年，曾任是役，其时张皋文前辈惠言以庶吉士充选，衙门以公费助行，计钱贰百千，皋文令弟亦云然。是亦旧闻，用附记之于此。」云云。声木谨案：总宪工篆隶，故能充篆高宗纯皇帝玉宝差。其撰述，惟《竹叶亭杂记》八卷最为流行，《荐青诗草》□卷与此诗甚为罕觏，总宪本不以诗文名也。 
　　
　　　　　徐师挽邓嘉缉联 
　　江宁邓熙之广文嘉缉，为嶰筠制府廷桢之孙，父□□殉粤匪之难，赐恤云骑尉。少孤寒，贫无立锥，几不能供饔飧。所撰《扁善斋诗存》一卷，中有《悼亡》七律十首，所述穷困愁闷之状，令人不忍卒读。言为心声，岂能伪为。中年谋食清江浦，有当道□□□钦其文行，为之延誉，历主书院讲习。晚年复入两江总督幕，于宣统元年卒。江都徐蛰叟广文师，任江宁简字学堂教习数年，与之友善，挽之以联云：「作经师易，作人师难，教泽徧江淮，大雅扶衰，鳣堂复见胡安定；为忠臣子，为名臣后，清修仰山斗，斯文将丧，凤台顿失鲁灵光。」云云。实挽联中佳制，颇为一时之人传诵。声木谨案：广文文学，余已录入《桐城文学渊源考》中。其行谊，久闻徐师言，未便录入，以撰述各有体裁之故。窃谓联语最不易作，是一种心灵手敏工夫，平生素不善此，亦深知其难。文仅十余字，或二三十字，虽读过万卷，典故既不能堆垛，白话又嫌粗俗，且需切定本人一生身分事迹，求一雅俗共赏，惬理餍心，运典于无形中者，实不多觏，同光以来，共推全椒薛慰农观察时雨，最善于此体。所撰《藤香馆小品》二卷，少时曾读过，颇觉佳制亦寥寥。光绪十六年正月，先妣程太夫人捐馆于四川节署，后闻先文庄公谕，谓凡亲戚朋友及文武属员，竟无有以联语挽者，其难可知矣。 
　　
　　　　　两杨氏论嗣续事 
　　山阴杨葭渔□□际昌《兰室丛谈》云：「嗣续之有无，有命存焉。流俗不知，士君子亦少达观，非皇皇祈祷，亵渎神明，即多服助火药饵，至于殒命。其最下者，借此渔色，广婢妾以逞欲。遇悍妬之妇，或受凌虐，或辗转失所。如此作为，天理不容，家且破矣，尚思有子乎！」云云。声木谨案：归安杨见山太守岘，有《致桐城方存之京卿书》，中有云：「弟所入仅祇餬口，安能置簉。亦知不孝无后为大，所幸家兄有子，可以先人之血食，则弟当听天由命耳。且厌老恶贫，女子尤甚，弟须发斑白，又无恒产，勉强置人，不惟无情，而反贻怨，况生育又未可必之事，不几于自寻烦恼乎。」云云。语见太守手迹。二杨所论，各有见地，太守言之尤切。世之抱伯道之忧者，宜三复此言，自可警然悟，惕然醒矣，故汇志之。 
　　
　　　　　顾炎武欲人同作遗民 
　　昆山顾亭林先生炎武，有《友人来坐中口占二绝》云：「不材聊得保天年，便可长栖一壑边。寄语故人多自爱，但辞青紫即神仙。」又：「昨过河东望首阳，空山烟霭尚苍苍。传闻高士燕中返，料理床头皂荚囊。」云云。语见山阳徐宾华□□嘉《顾亭林先生诗笺注》。声木谨案：先生当时目见明季遗民出仕国朝者日多，感愤而作此诗，以为箴规，其不欲独善其身之旨，已于言外见之。其志趣何其高洁，真如鸾凤翔于千仞，固非凡鸟所得攀跻也。 
　　
　　　　　明韩邦奇志乐 
　　明苑洛韩恭简公邦奇，撰《志乐》廿卷，空谷上官公度主事有仪补注，嘉庆十一年春花月，镰川薛圣渠□□宗泗裕德堂为之刊行。声木谨案：乐，所以宣天地之和，通阴阳之变，平人心之感，省民物之风，罔不有理寓焉，诚有如明王宏序《志乐》所云者，较之于礼为尤要。自遭秦火之后，言礼者代不乏人，言乐者则绝无而仅有。缘礼可空言塞责，乐须实验，较之于礼为尤难。是以古礼尚可复，古乐则亘万世决不能复，职是故也。 
　　
　　　　　北宋晁冲之诗集页数少 
　　北宋巨野晁叔用□□冲之，撰《晁具茨先生诗集》十五卷，虽名曰十五卷，其古今体诗仅壹百陆拾柒首，匀摊每卷只得诗拾壹首。古今诗集篇帙之少，恐无以逾于此者。其刊入《海山仙馆丛书》中者，连序跋共玖拾柒页。其诗集卷壹、叁、伍、陆肆卷，每卷古诗仅陆首，卷贰肆首，卷肆柒首，卷柒、卷拾壹贰卷，每卷近体仅拾肆首，卷捌、卷玖、卷拾贰叁卷，每卷各拾伍首，卷拾捌首，卷拾叁拾陆首，卷拾肆拾柒首，卷拾伍拾捌首。诗下有笺注，为亮圃所注，不注名氏与年月。其诗遇事写物，形于兴属，味其风规，渊雅疏亮，未尝为凄怨危愤，激烈愁苦之音，诚如南宋绍兴十一年九月，原集陵阳俞汝砺序中所云，亦北宋诗集中之佳者，堪与晁氏父兄等集并行不悖也。 
　　
　　　　　明张溥春秋列国论 
　　明末太仓张天如太史溥，于明末创立复社，主持其事，名声震天下，初虽与同里张受先□□采齐名，后来远出其上。余见太史所撰《春秋列国论》廿四卷，张采续成，无刊本年月，前有张采序并例词，亦未见他家著录。玩其书式，仍是国初时原刊圈点本。据张采例词所云「不欲漫计工拙，殊观生死云尔」云云，是此书之成，已在太史卒年之后。张采自称为「南郭张采」，亦当时风气如此。其例词云：「是书所阙，《列国论》尚有《杂国》一题，诸传断中阙文公，后阙襄公以下，其僖公间阙十余年。《书法解》为目多端，而仅成一则。窃谓以此行世，亦可羽翼经传，而贾人不知才分高下，乃强余貂续，复不自量，辄许其请。但病中多废，不克即竟，因先完僖公，出正同志。其它所阙，亦小有条绪，随容续布。嗟夫！朋友一伦，于今凉薄。两人相期，二十余年，颇着海内，未了后补，岂止文章，正不欲漫计工拙，殊观生死云尔。」云云。张采自称：「朋友一伦，于今凉薄。两人相期，二十余年，颇着海内，未了后补，岂止文章。」云云。其自负，正复不浅矣。 
　　
　　　　　前人已用名号弃置 
　　余少时因孟子语，欲以「褐夫」自号，后见桐城戴南山太史名世已以此为号，乃止。又因《左传》语，以「如悬罄室」自号，后见明长洲钱叔宝□□谷已以「罄室」自号，乃止。又欲以「青草」二字名斋，后见丰润赵菁衫观察国华青草堂，乃止。可见嘉名美义，古人早已取用，士生古人后，总宜避免为宜。 
　　
　　　　　保宁府□□塔藏经 
　　四川保宁府府城内某寺中一塔，相传塔中藏唐人写经，种类极富。光绪元二年间塔圮，正值南皮张文襄公之洞督学四川时，久闻塔中藏经，适值塔圮，行文□□县，檄取全数至省。县令□□□奉命维谨，向寺僧迫索甚急。寺僧因无辜被累，恚怨甚深，聚其经私焚之，然已有流出者。先文庄公督蜀，已在塔圮十余年后，曾购得唐人写经一卷。邛州伍嵩生太史肇龄见之，谓确系保宁府某塔遗物。先文庄公生平，于金石字画，素无收藏，因转赠合肥龚景张太史心铭。太史久作古人，余当时年仅十余岁，未知其详，殊可惜也。 
　　
　　　　　徐时作张英论养生法 
　　袁漫恬曰：「人生在世，百忧感其心，万事劳其形，扰扰碌碌，无有止期，唐人所谓『举世尽从愁里老，谁人肯向死前闲』。养生者，第一以清心养气为主。清其心，则事感不能乱，养其气，则外物不能侵。古人曰，『澄心如澄水，养气如养婴』，二语实为养生要诀。能于扰扰碌碌中，稍有间隙，即行此法，胜于汩没者多矣。况当经年事之候，行之久而不懈，有不却病延年者乎！若方士家服食闭气，往往多致灾戾而殒命，慎勿从也。」予细味袁君言，虽若为劳苦身心，不能养生者而发，人能清心养气，行久不懈，即可延年却病，此中自有至理。《庄子·养生主》，程子《定性论》，可于此中参其微也，云云。语见建宁徐筠亭明府时作《棻堂节录》。声木谨案：桐城张文端公英《聪训斋语》云：「圃翁曰：『予自四十六七以来，讲求安心之法。凡喜怒哀乐，劳苦恐惧之事，只以五官四肢应之。中有方寸之地，常时空空洞洞，朗朗惺惺，决不令之入，所以此地常觉宽绰洁净。予制为一城，将城门紧闭，时加防守，惟恐此数者阑入。亦有时贼势甚锐，城门稍疏，彼间或阑入。实时觉察，便驱之出城外而牢闭城门，令此地仍宽绰洁净。十年来，渐觉阑入之时少，不甚用力驱逐。然城外不免纷扰，主人居其中，尚无浑忘天真之乐。倘得归田遂初，见山时多，见人时少，空潭碧落，或庶矣。』」云云。皆言清心养气，和顺天倪，不必求长生之术，自可延年却病。文端之言，尤为罕譬曲喻，深有感于人心。然虽以文端之贤，必须至四十六七岁方能如此，五十六七岁方能尽如此，即此安心之法，亦岂易言哉！ 
　　
　　　　　朱昌燕论词 
　　海宁朱衎庐明府昌燕同里蒋子贞茂才学坚《怀亭词录》序云：「余年十七，获见蛰葊徐先生。先生工倚声，日手宋人词，丹黄不辍。尝谓余曰：『词之所以为词者，以有律也。词之有律，与人之有五官无异。五官之位次一定不易，若移目为口，置耳于鼻，尠不骇为怪物者，词之于律亦然。人必五官端正而后论妍媸，词必四声和协而后论工拙，不则长短句之诗耳，何云词哉！』余听之靡靡忘倦，以时攻举业，未暇从事也。迨三十岁始学为之，而先生已前卒，无可是正。环顾朋侪，又皆薄小道，不屑措意，惟蒋君子贞有同嗜焉。子贞承乃祖梦华上舍家学，肆力图谱，一字未当，必穷究古人体制，别其高下清浊，期于不失分刌乃已。故其所作，直能方驾竹山，凡芊绵韶令，雄奇排奡，无不各臻其胜，洵乎渊源之有自也。」云云。声木谨案：据明府所云，词非仅按谱以填，必须高下清浊，期于不失分刌而婉转谐适，不见有平仄之迹而后可。非是，则束缚勉强牵制，非病怗懘，即嫌生涩，纵使字字合律，亦属恶道。若未得其中三昧，按图以填，贸然为之者，直诗中之长短句，非词矣。后人犯此病者，尤为更仆难数，自以为词，识者早知其为门外汉也。明府工于填词，故言之确凿如此，非同模糊影响。方今词学盛行，学者当必知所从事矣。 
　　
　　　　　韩文故二序 
　　光泽高雨农舍人澍然，编《韩文故》，自序云：「澍然治(古)[韩]文三十年，有得于心，就全集删其伪窜者，用时式者，脱误不可读者，未醇者，存贰百玖拾捌首，加评注焉，名曰《韩文故》而序其[所]得曰：公门人李汉序公集，云『文者，贯道之器』，盖一言蔽之矣。夫道，原于天，效于地，品于庶物，一当然自然之行焉。其贯于人也，为而不倚，故而不随，变而各止其所，盈其量，维文亦然。公之言，曰『文唯其是』，曰『君子慎其实』，是则人已见泯而道之当然者审，实则诚之必形而道之自然者出。二者其本也，而(气)[器]之不匮，则依于体与气焉。《书》曰『辞尚体要』，曾子曰『出辞气』，言气体之重也。其本既立，器有其质，而体以范之，气以陶镕之，不倚不随，各止其所，盈其量，而器以成，夫是之谓贯也。是故本立而气体不修为敝器，气体修而本不立为虚器。秦汉以来，能匡二失，以上规《六经》《语》《孟》作者，公其人也。公笃于伦，达于治，屡斥而不夺所守，其于道，殆躬蹈之，虽省治之功未知其邃密何如，要其本不可诬也。而发为文章，其体易良，其气浑灏，又足以载焉。故虽寻常赠答之词，题记志传之作，按之鲜不器于道。而论者但举《原道》诸篇，指为贯道，岂得与于知言哉！是编所评，并发明斯旨，其注则有资论世及考证者特详，而于世所称无一字无来历者不及。盖辞必己出，公铭樊绍述墓，言之而申之，曰『文从字顺各识职』，奚必问所自哉！《易》之『元亨利贞』，《书》之『钦明文思』，又谁作之而述之乎！吾惧拘牵比附而器败矣，因并论之。」云云。文见《抑快轩文集乙编》。富阳周芸皋观察凯《韩文故序》云：「光泽高雨农先生以三十年之力治韩文而得其故，删其伪窜脱误，用时式与未醇者，存贰百玖拾捌首，成《韩文故》一书，凡若干卷。有注，有附考，又以其所心得者评于上，于旁，于后，先生于是书，可谓勤矣。凯初读其序，急求其书。先生携以来，手钞本也。凯谓大有裨于世之学者，劝付梓。今岁先生来厦门主讲，云梓将成，属为序。凯以韩子之文上规《六经》《论》《孟》，先生论之详矣，其注、其附考之精博，读者宜自得之矣，俱不论，论其评之名『故』者。按《汉书艺文志》，《诗》有《鲁故》、《韩故》、《齐后氏故》、《孙氏故》、《毛氏故》，《尚书》有大、小夏侯《解故》，小学有杜林《仓颉故》，皆注也。『故』，颜师古释曰：『故，通其义指也。』是书兼有评，统曰『故』者，夫亦就其已然之迹，发明夫自然之理而已。欧阳子曰：『孟韩文虽高，不必似之也，取其自然者耳。』欧阳以是取，先生以是评，评即所以取之也。凯因思『故』之为训，有通其故，仍其故二义焉，注，通其故也，评，仍其故也。何以言之？孟子曰：『天下之言性也，则故而已矣，故者以利为本。』『利』谓自然，自然谓仍也。故又曰：『所恶于智者，为其凿也。』读前人书，通其故者鲜矣，况仍其故哉！先生之言曰：『吾之求之也，合气于朕，合神于漠，以追取其气与神，而冥与之会，然后循其本以出之。』今评是也。夫韩子之文，已然之迹也，循其本以出之者，因其迹以求其气与神，是即已然者，以发明夫自然，而完其所固有，不敢支，亦不敢踰，仍焉尔已，又岂有作为于其间哉！此即孟子之所谓『故』也。韩子曰『文从字顺各识职』，曰『从』，曰『顺』，曰『职』，利也，即故也。故先生自序谓：『韩子虽寻常赠答之词，题记志传之作，鲜不器于道。』道希自然也。作者然，评者可不然乎，是书可谓得其故矣。彼不求诸自然，徒以私智参焉者，即得其似而似之，亦孟子之所谓凿矣，其神气亡焉也。凯所论如此，庶几有窥于先生之微乎，书以质之。」云云。文见《内自讼斋文钞》。声木谨案：舍人年三十余，即不乐仕进，肆力于古文词。于韩昌黎文，治之尤深，尝仍其故而评注之，命曰《韩文故》云云。语见《邵武府志》。长乐谢枚如□□章铤《书所钞高雨农抑快轩文集》中有云：「大抵先生之文以养胜，其体洁，其气粹，不必张皇以为工，平淡出之，令人有悠然不已之思。盖真积于内，而宁静淡泊之修，有以固其道者。故生平致力韩子，而所得和易，乃近欧曾。于欧去剽，于曾去滞，酝酿者深，岂絺章绘句所能袭取哉！先生虽盛称梅崖，然梅崖以外入，先生自内出，其于本原殆高矣。」又《抑快轩遗文稿跋》云：「雨农昔着《韩文故》，用功甚深，然其考订史事，不失详赡。若眉诠旁注之语，则多染时艺家习气，精识之士，幸勿以窠臼为金针哉！」云云。文见《赌棋山庄文集》。舍人编《韩文故》十三卷，道光□□□□□抑快轩自刊本，光绪□□□□□上海图书集成局复有排印本。余搜求四十年，迄未得见。舍人酷好韩文，行走坐卧，必手一编，研求三十余年，所得自较诸家为多，况舍人本工古文，非妄为揣测者可比，其为韩文读本善本，必可与始兴林穆庵太守明伦编《韩子文钞》十卷齐驱并驾，惜未得见。文章须开合反正，抑擒控纵，千变万化，务极文章之能事。时艺可通于古文，古文即可通于周秦诸子及诸经，原无二理。况舍人此编，本意为论文而作，为学文者示之准的，并非高谈史事。观察亦本工文，历知其中甘苦，故力为推崇。□□以博学称，无怪其不满意于此书矣。 
　　
　　　　　曾国藩与李鸿章家属同乘事 
　　同治□年，湘乡曾文正公国藩，奉旨督师，剿平捻匪，节制四省军务。合肥李文忠公鸿章，署理两江总督，实文正底缺，新旧交替，本系师生至契，两家眷属因同乘舟行。沿途长江水师，例应燃炮迎送，虽属空炮，亦声震遐迩。当时文正眷属舟中，因有小孩患痘症，不能闻巨声，曾预先知会水师各营：官船到时，无论大小枪炮，一律停演。太湖赵梓芳观察继元，为文忠妇兄，此次送其妹到南京，见沿途无迎送炮声，疑为湘军藐视淮军，诘以故。水师营据实来告，亦不允，仍令迎送如旧。文正知之，深为不怿，后见文忠问曰：「尔之赵国舅，今又同来乎？」文忠自以原委告先文庄公，言至此，并谓先文庄公云：「尔勿谓老头子是好人，实在是会蹧蹋人。」先文庄公戏问：「中堂如何对付他？」文忠谓：「我将我老门生牌子拏出，一笑而罢。文正亦会意，不再谈及。」后观察于光绪□年，为衡阳彭刚直公玉麐奏参落职，其祸根未尝不由于此等事。直至光绪十八年八月，先文庄公以观察被参冤抑，为之奏请开复，旋奉朱批：「赵继元着交吏部带领引见，钦此。」云云。先文庄公当日原奏中有云：「彭玉麐前以江南炮台用款不如所愿，乃迁怒于赵继元，未免稍有冤抑。且查原奏，亦只空言，并不能指出丝毫实在劣迹。」云云。语见先文庄公《奏议》。然文正谦德，亦有恒人所难者。先文庄公言：某年宴会，同席诸公以曾李声望皆隆，各于席之上面，专设一席。文正见之，强拉文忠与他人同坐一席，谓有话谈，不肯专席。文忠素不以工书名，文正谓其字有福泽，又谓文忠公牍文字，实有大过人处，均不失善善从长之意。 
　　
　　　　　孝钦显皇后命制太平水桶 
　　光绪戊申三月□□日，京师大栅栏农工商部所设之商品陈列所特兆焚如，一时火光烛天，紫禁城皇宫内亦见之。孝钦显皇后深以本地火灾为忧，次日即奉懿旨，命民政部于内外城沿途多备水桶，即俗所谓太平桶者。后惟两宫跸路所经之处及前门大街有之。桶约尺许高，吸水不及半担，桶外油以绿色，桶架则红色，徒为观览之用。杯水车薪，实属无济于事，然尚非奉懿旨，不能有也。 
　　
　　　　　张树珊殉难等事 
　　合肥张勇烈公树珊，于同治五年十二月，与捻匪相拒于德安府□□县城外新家闸，闸中小地有名倒树湾者，原系追而至。勇烈所统「树」字五营，以两营守辎重，自率一营临河而阵，余贰营分左右翼。时已夜半，河水浅涸，马足能踏，勇烈不知也。捻匪素以马队作战，是夜马尤众，踰河而来，急如风雨，寡众悬殊，勇烈自不能敌。捻匪知为头目，以一矛刺之下马，复手刃之。先文庄公时统军继至，亲见其身，谓面目如生，腰间受矛伤，喉间受刃伤。其营中部曲，已预备芒鞋布袜，欲以为敛。先文庄公坚不允，命将其忠骸抬至德安府城。其部曲私谓：恐城内不受。先文庄公告以岂有此理，曾九大人，自己带勇出身，深知甘苦，殉难之人，岂敢薄待，始得以礼服殓。先文庄公当时自撰挽联，至为悲痛，人争传诵，惜年久，先文庄公已不能记忆矣。 
　　
　　　　　咸丰时士大夫敦品励学 
　　咸丰年间，士大夫敦品力学，矜尚名节，有非光绪以后所能梦见者。先文庄公言：当时有某侍郎，偶至琉璃厂古玩铺闲坐，即为御史论列，获咎家居，亦为大众所不齿，云云。自光绪以后，中堂、尚、侍等人，自开古玩铺，碑帖店，自题店招牌，公然出入其间，肆无忌惮。且有自称门生，孝敬为太平钱，养廉公费为点心钱者。廉耻道丧，实始于此。我朝之易社为屋，亦未尝不由于此，非真一夫愤呼，万众皆叛也。 
　　
　　　　　王之春等各自言得力书 
　　清泉王芍棠中丞之春，少时以工于笺启，橐笔为幕僚，生平最喜《聊斋志异》，常劝人研究。从姊壻合肥张蔼卿阁学华奎，尝语先文庄公曰：「中丞笺启用典，不出《聊斋志异》，而弥见古雅别致。」及光绪庚子，两宫时在西安，各省皆有贡献，以备御用。中丞仅贡自来火、洋蜡烛二物，奉旨掷还，圣眷少衰，由皖抚调为桂抚。桐城萧敬孚征君穆，专喜收藏他人乡会试朱卷及贡卷，搜罗完备，按年月分装。谓其所刊履历，可以考证谱系，极为有用。曾告其同邑方子和刺史家永，托其代为收留。余购得数本，与刺史所言甚为合，不知即征君故物否。又闻某太史熟习《品花宝鉴》，自谓生平文字，全得力于此，恒劝他人尝看。此皆独具只眼，各有会心，其生平得力之处而不讳言所自，犹君子之用心也。 
　　
　　　　　记吾邑山水 
　　吾邑西北乡有温泉，因名其地曰汤池。北门城外廿余里曰冶父山，山顶有龙鱼，即他省用以求雨者。皆以僻处贫苦小邑，无人知之，岂虫豸之显晦，亦有时耶。然吾邑山之最高旷，间见国朝名人题咏者，亦为冶父山。山上有无梁殿，山下有实际寺，山半有铸剑池及伏完洞，为邑人游玩之所。光绪间，老僧□□曾辑有《冶父山志》□卷，未刊，原本藏同邑卢效襄明府国华家。邑内又有黄陂湖、白湖，五六月间，水势颇浩淼。先文庄公当日曾有「冶父樵者」「双湖渔隐」二印章，余因此亦自号为「二水老民」云。 
　　
　　　　　彭绩悼亡诗是真贫穷语 
　　长洲彭秋士茂才绩《悼亡室龚氏八首》诗云：「三十年盈就樿旁，于归二十侍姑嫜。门衰祚薄无儿息，偶景春风独自伤。」又：「早孤此恨与同怀，俗节无钱贳果排。生小为亲尝拜斗，初三廿七嫁犹斋。」又：「典尽头钗身上缯，凭兹十指爨烟兴。故年秋节艰难倍，乞米供姑自食菱。」又：「我病呻吟湿暑天，君时亦病未曾痊。起来调护经旬朔，蚊迹满身地上眠。」又：「小庭破菊壁号虫，焉(能)[得]炉存火似红。揽取鹑衣窗下补，乍寒十日坐西风。」又：「卧病草黄抵草青，魂神几度欲离形。百花生日传呼母，母到无言目遂瞑。」又：「我心对案食梅酸，谁与分饥复共寒。辛苦移家才四载，却令安置白楸棺。」又：「朝出感怀孤磬响，莫还弹泪一镫昏。日长慈母垂垂老，笑语无人独闭门。」云云。语见《秋士先生遗集》。声木谨案：古今悼亡诗，大抵富贵语多，贫穷语少，即稍涉贫穷，亦未有如茂才之处境。茂才贫穷实甚，母妻相继殁，卖屋以葬，寓木主僧舍，家具荡尽，独携先世遗书二簏，转徙无常，顾景悲咤，莫能自释，卒卒于外甥张豹文家。是以其妇死，思之不已，悲之尤切，悼之更甚，语语酸楚，哀音满纸，几令人不忍卒读。此真贫穷悼亡之语，有异于富贵之语者矣。 
　　
　　　　　泾县续志记乐输名氏壹本 
　　道光五年孟秋，安福阮侯庭明府文藻，监修《泾县续志》九卷，后附乐输省志姓氏贰拾肆页，续修县志乐输题名贰拾柒页，合订壹本。同一乐输，姓氏与题名有何分别？「姓氏」当作名氏，当系刊本错误。《续志》仅叁本，乐输名氏已占壹本，殊为烦宂失当，于征文考献何用。后人作志，亟应去之，不必则效也。 
　　
　　　　　杨际昌论汉朝妇德最备 
　　山阴杨葭渔□□际昌《兰室丛谈》云：「汉朝妇德最备。王陵母，范滂母，贤母也。曹娥，赵娥，孝女也。曹大家，才女也。姜诗妻，孝妇也。皇甫规妻，阴瑜妻，节妇也。王章妻，智妇也。乐平子妻，梁鸿妻，鲍宣妻，王霸妻，贤妇也。皆啧啧人口者。」云云。声木谨案：汉去三代未远，于周尤近，太任、太姒之流风余韵沾溉民间，应犹有存者，是以捆以内砥节砺行，敦品力学，固有与贤士大夫相颉颃者。妇德之备，不亦宜乎！ 
　　
　　　　　明中叶以铜铁等铸佛像等 
　　南京南门外普德寺，距雨花台约里许，中有铜佛壹尊，高约壹丈余尺，铁罗汉伍百尊，高约叁尺，同供壹大殿中，为各寺中所仅见，皆明万历年间某姓妇人所铸，以布施僧侣者。可以想见当时海内安谧，物力殷富，有粟红贯朽之遗。施主虽妇人，亦志愿宏伟，以铜铁造佛，欲历千百年而不坏，皆非后人所能及。尚有□□寺，在大钟厂城内，钟鼓楼北，以寺内大钟得名。钟系铜质，为明洪武廿年所铸，重肆万陆千斤，高壹丈陆尺，可为各寺大钟之冠，敻绝千古，击之声闻数里。钟经粤匪之乱，半没于土中。奉新许文敏公振祎，使人出之于土中，建亭以覆之，修寺以守之，故得保存至今，深为大钟幸矣。 
　　
　　　　　祁寯藻等任学政时以己刊书命诸生买 
　　　寿阳祁文端公寯藻，任江苏学政时，以自己所刊各书，命诸生买读。大兴徐星伯侍御松，任湖南学政，亦以自己所刊各书，勒诸生买读，卒以此被议去官，云云。语见元和江建霞学使标《大兴徐侍御同人书札跋》。声木谨案：此书为光绪丁卯冬月，醴陵吴偁三广文德襄宝庆府学东斋刊本。侍御虽以精于西域舆地水道之学，著名当时，号称绝学，然以自己刊书，勒诸生买读，迹近贪利，实属不知远嫌，致遭物议，未为不幸也。 
　　
　　　　　四川苏遗班 
　　四川省城内昆曲，蜀人谓之苏遗班，约有百余人。闻系因高宗纯皇帝八旬万寿，蜀人祝嘏志切，专人至苏州，招一班底至蜀。当时之人，以南曲闻所未闻，竞相好之，演唱无虚日。缠头费蓄积甚厚，置有产业，虽终年闲居，亦足温饱。班底终未回苏，辗转传授徒党，百余年从未散班。同治末年，盱眙吴清惠公棠督蜀时，适值粤捻皆平，政事多暇，雅好昆曲，每晚叫苏遗班数人至署清唱，以闻其曲。亦当时海内升平，闾阎安乐，情殷祝嘏之盛事，士大夫好曲之雅意也。 
　　
　　　　　论去左传义法举要圈点 
　　桐城方望溪侍郎苞，撰《左传义法举要》一卷，刊入《抗希堂拾陆种》中。原有圈点，至光绪□□金匮廉惠卿郎中泉重为刊行，去其圈点。桐城吴挚甫京卿汝纶意不谓然，有「原书本以圈点为贵，奈何去之」之语，语见《吴先生尺牍》。仪征张午桥观察丙炎，编辑《榕园丛书》，亦依抗希堂原本重刊，惜无单行本。 
　　
　　
　　五笔卷五 
　　
　　唐同昌公主赠奁之厚
　　海关收税总数
　　论疑雨集
　　同书等三书体例相同
　　曾国藩论夺情原委
　　沈起潜等论盂兰会
　　月季花谱并诗
　　论志书不宜太简
　　谢章铤论文
　　曾国藩论有恒
　　英翰体恤下僚等事
　　王树棻论文
　　陈用光论曲
　　论广州府志体例善
　　喜用唐武后所造字
　　张之洞论寿榜
　　江藩等自言卖书等事
　　浙江贡于朮所始
　　瞿鸿禨论湖南当时田价
　　陈元龙已误用格致二字
　　编唐诗亦名消夏录 
　　
　　苌楚斋五笔卷五 
　　庐江刘声木十枝撰 
　　　　　唐同昌公主赠奁之厚 
　　唐懿宗咸通十年正月，同昌公主适右拾遗韦保衡。公主为郭淑妃之女，上特爱之，倾宫中珍玩，以为资送。赐第窗户皆饰以杂宝，井栏药臼，亦以金银为之，赐钱伍百万缗，他物称是。十一年八月，同昌公主卒，上痛悼不已，杀医官二十余人，收其亲戚三百余人系狱。明年正月，葬同昌公主，服玩每物皆贰拾舆，锦绣珠玉，辉焕三十余里。乐工李可及作《叹百年》曲舞者数百人，以杂宝为首饰，絁八百匹为地衣，舞罢珠玑覆地，云云。语见《御批通鉴辑览》。声木谨案：女家资送富厚，自以帝王家为最奢侈，决非臣民所敢比拟。同昌公主可为帝王家奢侈独步，绝无仅有，堪称天下古今第一，空前绝后，无与伦比，然亦实为至不祥之事。同昌公主嫁甫逾年即卒，并无所出，婿韦保衡，亦于咸通十四年九月赐死。资送虽奢侈，夫妇同早死，果属何用。慨自世风日下，习俗日漓，女子在室，已有向其父母兄弟迫索奁资，争夺养赡者。后更进而益上，有与兄弟姊妹并分财产之权。但不知此等法律，为根据中律乎，为效法西律乎，吾不得而知之矣。 
　　
　　　　　海关收税总数 
　　己巳关税收入，据总税务司报告，共关平银壹万万伍千贰百柒拾陆万两。中以江海关为最多，共银陆千伍百肆拾肆万贰千两，津海关次之，共银壹千陆百叁拾伍万壹千两。又总税务司兼管之常关税收，共关平银肆百伍拾捌万两，云云。语见《人文》第壹卷第壹期。声木谨案：湘乡李亦元比部希圣《光绪会计录》凡例云：「海关税款，以光绪十七年为最多，十八年总征关平银贰千贰百陆拾捌万玖千余两，已比十七年少捌拾贰万捌千余两。值百抽五，载在约章，本乖公法。李鸿章持节使俄，以加税为己任。然中国日用之物，专恃外洋，所加之税，仍取偿于我之货价，损下益上，剜肉医疮，甚无谓焉。故他国议加税，足以制外货之来源，中国议加税，适愈削小民之生计，有深虑者当自知之。通商惠工，既强且富，而后议焉，则操纵由我矣。」云云。据此，则四十年前，每年关税，仅贰千叁百万两，今时骤增至陆倍。外货畅销，土货自绌，民生日艰，良由于此。宣统三年八月，昆山张庸编《光绪朝海关大宗进出货价表》一卷，中有张庸附说云：「吾恐蹉跎不知不觉之中，脂膏已为吸尽，而全国将为人腊矣。」云云。通州张季直京卿謇序文中有云：「参考其大略，如寐始觉，如割始痛。」云云。皆慨乎其言之也。 
　　
　　　　　论疑雨集 
　　明金坛王次回广文彦泓，撰《疑雨集》四卷，余于十余岁时，即见有此书，但当时坊刻通行，皆袖珍小字本。至光绪□□□□□□湘潭叶焕彬吏部德辉观古堂重刊大字本，差便观览。宣统戊申孟冬，常熟丁秉衡□□国钧复有集注本。余于扫叶山房书肆，得见石印袖珍本，初疑书贾作伪，购归细校注文，知系出于文士之手，然仍有未尽者，后人可作补注。又有勾漏后裔注本，光绪□□□□□上海排印本，体例不及□□注本，疑书贾集合俗士所为。广文以此诗负盛名，虽惊才绝艳，固为恒人所难，然其中佳诗，亦不过数十首，余则实多意为词累，且有杂凑牵强及恶劣粗俗语入诗。大抵其诗系一二语陆续强凑成诗，枝枝节节为之，并非一气呵成，篇篇皆善，宜为通人所诟病，决非唐韩致尧侍郎偓《香奁集》(可)[之]比。即喜为艳体诗，亦宜慎取之，不必一概盲从。长洲沈文悫公德潜，编《明诗别裁集》□□卷，不收广文诗，钱塘袁简斋明府枚贻书诤之，见于《小仓山房尺牍》。撰述各有体裁，焉能强人就我，况文悫书名《别裁》，此类诗自不能编入。明府不知顾名思义，妄为牵引，实为荒谬。譬如明府专喜放诞，强以宋儒语录置其撰述之中，能乎不能？此理至明，不待智者而后知之。长洲吴泽均□□元润，有《疑雨集选》四卷、《附录》一卷，乾隆戊寅春仲，巢云阁自刊写字本。卷一选五言律陆首、七言律伍拾叁首，卷二七言律伍拾肆首，卷三七言律陆拾贰首，卷四五言排律贰首、七言排律肆首、七言绝句陆拾肆首，附录为序记诗话之类，传本甚罕，未见他家著录，余已录入《宝鉴楼架上书目》中。《金坛县志》云：「广文所撰，有《泥莲》、《疑雨》等稿，尝手录成帙。」云云。是尚有《泥莲》一集，惜久已失传。明宣城梅禹金□□鼎祚撰《青泥莲花记》十三卷，万历庚子八月自刊本，所载皆妓女等事，「泥莲」二字义必取此，诗亦必咏此。近世上海于□□□□补拙斋石印《疑云集》四卷，嫁名广文，其为依托，不待辨而自明矣。 
　　
　　　　　同书等三书体例相同 
　　古人事迹有相同，见于《廿四史》及他书者甚多，浚仪周栎园侍郎亮工采摭网罗，编成《同书》，分元亨利贞四卷，元卷捌拾壹页，亨卷柒拾陆页，利卷柒拾柒页，贞卷柒拾柒页。是书虽四卷，页数繁富，在他人可分作十余卷。顺治己丑秋月自刊本。桐城方田伯□□中德，复编成《古事比》五十二卷，博赡实胜周书，每条下注明出典，深谙撰述之体。惟卷首无引用书目，详列名氏，终嫌挂漏。康熙丙戌七月，抱经草堂自刊本。二人以同时同撰一书，斯亦异矣。长洲王雪香□□希廉，专取《廿四史》中事迹相同者，编成《孪史》四十八卷，体例亦与周方二书同。光绪末年，上海皆有石印本。王书未见刻本，光绪初年，申报馆有排印袖珍本。三书原备后人参考之用，虽仅有石印本，无伤也。 
　　
　　　　　曾国藩论夺情原委 
　　湘乡曾文正公国藩，致□□张海门学使金镛书中有云：「夺情起复，国藩博考旁询，其不肖者不暇深论，其贤者，如李文达为罗伦所劾，张江陵为吴中行等所劾，李安溪为彭鹏所劾。即疆场主兵之臣，如袁崇焕、卢象升之夺情，黄石斋先生亦尝疏论而讥斥之。惟南朝袁粲夺情不起，厥后以希范犯阙之变，闻难而急出，难靖而仍辞位。宋臣刘珙母丧起复，六奏恳辞，且疏称汉儒金华无避之说，已为先王罪人。二公并为前史所褒美。至两次夺情，则今古所无，国藩何敢首干名义，蒙万世之不韪。」云云。文见学使自编《潇湘风雨录》二卷，咸丰七年九(年)[月]，长沙学院自刊本。声木谨案：文正两次夺情，实为古今所无。当时匪乱方炽，兵事方殷，朝廷既非得已，文正更非得已，后人虽能谅之，君子犹不能无讥焉。光绪十七年，姊婿合肥李伯行侍郎经方，以分省道员出使日本，丁本生母郭太夫人忧，照例须丁忧开缺，回籍守制壹年。当时其父文忠公鸿章任北洋大臣、直隶总督，乃奉旨，令其在署内穿孝百日。因父荫而得高官厚禄者，古今已不可胜纪，若因父荫而夺情，实为古今所未有。服制本原于律例，律例复原于礼制，礼制虽自上古历传，而至东周至孔子删订而益明。今律例既更，礼制自变，孔教自可废矣。《檀弓》载鲁人有朝祥而暮歌者，子路笑之。不谓近世已有浙江实缺知县，丁父母忧，只请假七日以治丧者，见于常熟丁秉衡□□国钧《荷香馆琐言》，刊入《人文》第□卷第□期。以后更可以朝丧父母，夕行嫁娶，世间固视为当然之事，无有议其非礼者矣。伦常乖舛，礼义尽丧，虽六朝五季之时，尚不至此，岂非身丁厄运，胜于古人乎！ 
　　
　　　　　沈起潜等论盂兰会 
　　仁和沈芝塘征君起潜《苋园杂说》云：「杭俗信鬼，冥镪从丰，每遇秋期，兰盆充塞，所祭皆无主孤魂，各户舍财而不吝。及问其春秋家祭，祖宗竟无常享，任棺骸之停厝，等暴露之颠连。每见华丽寿枋，同归义冢，何不早为安葬，留此未了因缘。我不敢诮其生前不德，多应子孙零落，无可奈何。差喜犹有道路瑜珈，以安馁鬼，此实风俗之厚，而非风俗之偷也。」云云。声木谨案：上海曹静山□□晟《十三日备尝事略附记》云：「鬼磷萤火，荒凉景象也。吾邑素富饶，中元节各公所设盂兰会者，不下二三十处，故鬼亦充裕而不为厉。自夷扰后，人各迁徙，届期无有办之者。予戚唐姓，于中元节渡浦，舟行至周家渡，天已暮，乃泊。惟见波平如镜，万籁无声，水面有光如萤者不知凡几，皆自北而南。过舟侧，觉一阵寒风，毛发直竖，盖鬼火也。又浦侧居民云：七月中，时闻鬼哭者数日。此皆孤魂求食，习以为常，一旦废之，大失所望。鬼犹如是，况于人乎！」云云。二书皆言盂兰会大有益于世，极有至理，须知死者安，生者始能安也。孔子云「敬鬼神而远之」，未尝言无鬼神，更未尝令人不敬也。余自十七岁，即从未烧香膜拜，自信并非佞佛之流，然于敬祀鬼神一端，只信其有，不敢言无。已别有论辨，见于《四笔》卷[七]，兹不复赘云。 
　　
　　　　　月季花谱并诗 
　　武进徐□□□□寿基《品芳录》云：「月季名状，一名长春花，一名月月红，一名胜春，一名瘦客。其花色种种不同，随意取名，不下百十种。栽种春月，扦之易活，子亦可种。惟久经日晒，则渐变为红。」云云。声木谨案：予少好花草，尤嗜月季，以其每月皆开，不似他花每年一开，寂寞十一月，令人失望。平日凡遇言月季者，无不罗致。若松下老农撰《月季花谱》一卷，□□□□□陈□□孤云轩钞本，评花馆撰《月季花谱》一卷，申报馆编刊《四溟琐记》本，农学报馆复有上虞罗叔韫参事振玉删订本，已见《苌楚斋书目》。吴灵园撰《月季花栽法》一卷、《月季花谱》五卷，商务印书馆《小说世界》本，亦录入《宝鉴楼架上书目》中。又有甲子□月，《申报》载有寇天撰《栽培月季花之心得》，乙丑闰四月，复载有袁清平撰《月季花会记》，乙丑四月，《中华新报》载有济颠生撰《我之栽培月季花》等三文，皆言月季种类及培养之法。古今人诗集中咏月季者甚少，余曾辑录肆首，钞附于后，以免遗忘。长春花【见《石门文字禅》】宋释德洪人间花亦有仙骨，卯酉发妆呼不醒。醉里那知更岁月，韵高班草卧空庭。四季【《中书东厅十咏》　见《韩魏公集》。】宋韩琦牡丹殊绝委春风，露菊萧疏怨晚丛。何似此花荣艳足，四时长放浅深红。月季【见《得岑馆咏花诗》。】陆遵书山中无历不知年，但见此花日日妍。常逐雨风频长卷，即经寒暖总新鲜。一番开处一番落，半醉吟时半醉眠。共道长春茂四季，荒庭何当有深缘。月季【《咏庭卉》九首之一。见《扪腹斋诗钞》。】张宗松一月复一月，深红间浅红。自开还自落，经雨又经风。 
　　
　　　　　论志书不宜太简 
　　乌程范声山□□锴《花笑庼杂笔》云：「《叙永事略》二卷，刘组曾撰。是编仿《武功志》之例，为目七：地理、建置、祠祀、田赋、官师、人物、选举，文简事该，足称善本。组曾，临汾人，官于蜀。」又云：「《隆昌县志》二卷，知县事朱云骏撰，亦仿《武功志》而略变通之。为纲二，曰地理、人物。其地理之目三，曰建置、山川、祠祀。人物之目三，曰官师、先哲、选举。南汇吴白华省钦谓其体例谨严，搜采明备，非溢美也。云骏号画庄，金匮人。」云云。声木谨案：明自朝邑韩汝庆参议邦靖撰《朝邑县志》二卷，以数千言叙述上下数千年事迹，包括巨细，叙次点缀若有余闲，无局促束缚之迹，自明以来，推为绝作，洵如《四库全书提要》所云。武功康德涵太史海，亦撰《武功县志》二卷，时人虽亦称善本，然已不逮韩本远甚。刘朱二君，踵韩康之例，各撰县志，今皆不传。窃意县志即郡国之史，与历代国史性质体例本异，彰善瘅恶，继往开来，自以博赡可资后人观感为是，诚如德清俞樾甫太史樾□□□□□□所云。韩康以高才博学，融会贯通，直以文章体裁撰志书，独辟蹊径，因难见巧，生面别开，洵属有一无二绝作。若后人踵其例，枝枝节节以为之，虽其体例本不以博赡自矜，其文笔气势之相去，有不可以道里计者，宜其书之不传也。 
　　
　　　　　谢章铤论文 
　　长乐谢枚如□□章铤《与魏子安书》中有云：「窃以古文一道，结于篇幅者为气体，见于字句者为义法。诚能服膺古人，而又能好学深思，则气体未有不高，义法未有不精，然亦有时不尽如吾意者，则往往为篇目所窘。赠序盛于唐，字说盛于宋，寿序盛于明，而寿序尤为不尊。何则？赠序、字说尚从我说，寿序多从人说，其体与谀墓相等，故能手不得已，则通其法于传志，胪列其人之生平而称道之，然亦稍去其滥而已，究不免和光通融之意，是以不贵也。有韵文至戏曲极矣，无韵文至八股极矣。元明以来，别集深书大刻森然，为传奇作序者甚少。至于八股，则饰之曰为圣贤立言，不禁谆谆乐道，如艾千子、曾弗人集，十居其五，噫！果信八股为不朽乎。夫唐人以诗赋取士，其载于《文苑英华》者尚多，然当时并未闻编为一集，郑重而序之者，则以其有所为而为之也。官文书别为一体，虽有高才，不能不遵令甲，虽有绝艺，不能不循时式。古人亦有时编之文集，如刘歆《移博士文》，韩退之《复雠议》等，类皆当时官府文字，然去古未远，其体尚雅。至后世则不无近俗之嫌，苏子瞻《表忠观碑》全录《赵清献奏议》，首以『臣忭言』，终以『制曰可』，则非当时之式矣。秦汉以后章奏，羣臣无不称姓。其制诏或曰敕，或曰旨，其言甚伙，亦无单曰可者。苏公殆嫌其不古，而文之以《史记》之法，然取他人之章奏入己文，则可以翦裁，我自为官文书，万不能不从俗，则留之尤宜慎也。故铤于集内此三体，欲存其精实而有关系者，其余概归外编，庶几气体义法之间，可以两无憾乎。古来官制科目，与今率不相符。以巡抚为中丞，谓知府为太守，稽之往秩，大抵不合，而莫甚于举人曰孝廉，贡生曰明经。文中偶尔从众，殆亦无妨，若立题，则似乎不可。拟赋盖起于挽近，唐以前未有闻焉。《月赋》假借仲宣，《雪赋》托名枚叟，此亦子虚、无是之类，引古发端，非拟其体也。古人拟体多施之诗，《文选》所载，或曰『代』，或曰『拟』。其后乃有见之文者，有见之赋者，然颇游戏，至为古人补作。如集中萧何、尉佗二书，此束广微《南陔》、白香山《汤誓》遗意，然亦非正轨所系，置之外集为宜。《代秀潜祭外姑文》、《致嘉义学书》，一情颇虚，一事颇猥，不存可也。若篇末所附评语，则允宜删削。古文为立言一端，不轻许人，亦不轻受人许，况其人又非专家乎！铤最笑吴天章诗集，缕载阮亭揄扬之说，近日刘才甫于古文极自负，亦蹈此习。不知纸尾学问，全谢山以讥何义门，眉批旁注，此时文面目耳，非法也。」又《致王霞举书》中有云：「窃谓国朝此道甚衰，虽飙驰电涌，争欲名家，然而言体格者，局于八家虚腔，湿鼓无音，巨瓠不实，夸才学者，类于注疏习气，贪多务得，神骨不清。又其甚，则鼓之以刧笔，润之以卮词，张皇佻巧而入于小说。作者虽多，大抵此三派尽之矣。」又记客中所得近人诗文集云：「言中有物，非烦征博引之谓，贵得其大意，所谓言近而旨远也。若今之考据家，第可谓之字中有物而已，其非古文之正轨矣。」又《抑快轩遗文稿跋》中有云：「近日古文有桐城派，有常州派，申耆盖常州派之铮铮者。其论义法，于望溪颇致微词。予尝谓起承转合，提顿呼应，此陋儒以之谈制艺者，自茅鹿门以逮林西仲，乃以此治古文。童稚抱书，先入为主，异日行文之不振，未必不由于此。夫在心为义，出手为法，义以征其见解之浅深，法以验其笔墨之工拙，义为主，法为副。今则置精义于不讲，而诩诩然曰：是必有法，必如是起，必如是合，必如是提，必如是应。是若筑室然，门庭之不辨，奥窔之不分，而惟间架是问，间架虽工，而得为成室乎。是则不知义法而言义法者之过，望溪不任咎也。《易》曰『言有物』，又曰『言有序』，有物则不患无义，有序则不患无法。几曾见成家之作，振笔而起，神明变化，若断若连，而有牛头马脯，郢书燕说，首尾支离，不相照顾者哉！故予论文不喜言法，尤不喜以时文法言古文法。」又《答黎生书》中有云：「有意为古文，殊为难得古文之义法，及所以致力之处。自韩柳以来，言之详矣，皆甘苦自得之言也。若其所从入之途，则似当以韩为大宗。韩文彻上彻下，上可以通《史》《汉》六朝之消息，下可以括宋、元、明诸作者。今之所谓八家、十家等种，中惟柳与韩敌，余皆分韩之一体，欧、苏、曾、王，无不在牢笼中，又何论震川、桐城乎！若窥之于上，韩于班氏得力少，于史公则所得多。至碑铭之沉博绵丽，则更能以司马之气，运马、扬、崔、蔡之词，而六代之菁华，莫不奔凑于笔下矣。故朋友间论及古文，仆辄举韩为圭臬。先由韩治气体，求义例，视其操纵起伏，离合出入之故，则庶几大段不失之远。然后再视吾性之所近，与吾才之所能为，为精进之变化，所谓能入当求能出也。」云云。文均见《赌棋山庄文集》。声木谨案：□□所论古文及编集之法，亦颇见苦心经营，可为后人研究参考之用。然其大旨，在避免「义法」二字，而又自云「先由韩治气体，求义例」，既无义法，有何义例之可求，未免自相矛盾。「法」字改为「例」字，尤属可笑。自桐城方望溪侍郎苞论文首重义法，后世遂以「义法」二字专属之桐城，殊不知义法本古人为文之本旨，岂侍郎别有义法，能传之后人耶。唐陇西李文公翱，亲受业于昌黎，非不知文、不能文者也，其《答朱载言书》中有云：「故义虽深，理虽当，词不工者不成文，宜不能传也。文、理、义三者兼并，乃能独立于一时，而不泯灭于后代，能必传也。」云云。文见《李文公集》。「义」即侍郎所言之义法，「文、理、义三者」，亦即桐城姚姬传郎中鼐所谓义理、考据、词章三者缺一不可之谓，桐城文学家岂有不师古人，师心自用，而妄为言论。即使师心自用，后人虽愚，亦何至羣相则效，视为为文之必要，此不待智者而后知之矣。 
　　
　　　　　曾国藩论有恒 
　　湘乡曾文正公国藩，于同治四年七月，谕其子惠敏公纪泽，中有云：「义山集似曾批过，但所批无多，余于道光廿二、三、四、五、六等年，用胭脂圈。唯余有丁刻《史记》、【六套，在家否？】王刻韩文、【在尔处。】程刻韩诗、【最精本。】小本杜诗、康刻《古文辞类纂》、【温叔带回，霞仙借去。】《震川集》、【在季师处。】《山谷集》、【在黄恕皆家。】首尾完毕，余皆有始无终，深以无恒为憾。近年在军中，阅书稍觉有恒，然已晚矣。故望尔等于少壮时，即从有恒二字痛下工夫，然须有情韵趣味，养得生机盎然，乃可历久不衰。若拘苦疲困，则不能真有恒也。」云云。语见《曾文正公家训》。声木谨案：文正论「有恒」二字，最为确洽，余尝见进锐者退必速，始勤者终必堕。余少时即嗜好《文正家训》，常置案头读之，生平虽力戒无恒，仍未能尽免，深愧文正义方之训。然作事始勤终堕，更不能免，书此以自警惕。 
　　
　　　　　英翰体恤下僚等事 
　　同治□□年，皖抚满洲英果敏公翰，带印出省阅兵，行至庐州府境，无为州知州□□陈少卿刺史□□迎于境外。濒行时，果敏赠刺史钱肆期票大钱伍百串，以偿其供应夫马之费。刺史谦称至再，不敢收领。果敏不允，并闻于他县办供应者皆然，诚晚近中体恤属员之善政。然刺史告先文庄公云：「大宪虽赏钱伍百串，此次实费用贰千余金。」云云。凡从来各省显宦过境，州县官应办供应夫马，往往费钱数千，诚如刺史所云。不知其中层层削夺，中饱甚多，凡经过一手，即须减扣成头。州县虽花费，仍用于自己衙门内，督抚并未受实惠。例如光绪二年，先文庄公任赣抚，乡试时例兼监临。旧例：闱中每遇忌辰，皆须茹素。八月初九、十一二日，均为忌辰。每遇忌辰，主考每人，州县只供应干磨菇等捌两。其送菜经过之处，适为先文庄公所见，问之。应差者先以食单上呈，继以菜验，皆以水湿透者，以火烘干，实只叁两，素以捌两报帐。州县其弊，大率类此。又据怀宁陈润甫太史同礼言，主考沿途供应，若赏钱太多，主试赔不起，赏少，仆役不满意，转不如赏对联较为得体，是以一路皆是如此。太史曾任四川、□□湘南三省主考，知之实稔也。 
　　
　　　　　王树棻论文 
　　新城王晋卿方伯树棻学问渊博，文章雄健，撰述等身，实为桐城文学家后劲，其学行撰述，已见余《桐城文学渊源考》及《撰述考》中。所撰《陶庐笺牍》四卷，为《陶庐丛刊》中第拾伍种卷一二二卷，论诗文考证颇多，独惜三卷以后，专为论事。其中论文最精之语，如云：「昌黎当日倡为古文之学，同时学者，竞以返古求新，力去陈言为务，然皆不免毫厘千里之差深窥其奥者，为李习之一人而已。」又云：「文须从难中入，易中出，生中入，熟中出，从有法入，无法出。无法之法，乃神于法者也。东坡与其侄二郎书云：『凡文字，少小时须令气象峥嵘，采色绚烂，渐老渐熟，乃造平淡，其实不是平淡，绚烂之极也。汝只见爷伯而今平淡，一向只学此样，何不取旧日应举文字，看高下抑扬，如龙蛇捉不住，且当学此。』此东坡教人为文之法也。」又云：「文之古，不在用字之奇僻，全在炼句炼气，平常语炼得奇衍，方为古耳。梅伯言称曾文正之文曰：字字如履危石而下。文正极得意，以为知言，后文正称吴南屏之文，亦以此语。盖作文不容一笔苟，亦不容一字苟也。」又云：「近人论古文曰虚字少，此门外人语，观有宋诸大家之折旋盘辟有气势，惟善用虚字也。余尝谓廉卿古文虚字往往作实字用，劲字用，廉卿以为知言。」云云。录此以免遗忘。其复门人论古文九笺，皆当熟读。朱文公亦云：「欧阳文忠公古文，只是几个虚字搬弄得好。」云云。见于□□□□与方伯意正相同，皆非深于古文者不能言也。 
　　
　　　　　陈用光论曲 
　　新城陈硕士侍郎用光《脊令原传奇序》中有云：「曲之感人，捷于《诗》《书》。今有至无良者，气质乖谬，师友弗能化焉，试与之入梨园，观古人之贤奸，与往事之得失，其喜怒哀乐无不发而中者，则曲虽小道，固亦风俗人心之所寄也。」又《鸳鸯镜传奇序》中有云：「词曲，古诗之流亚也，而世之作者，每多绮丽淫佚之语，虽曰体制类然，亦必合乎风人之旨为佳。」云云。均见海盐黄韵甫□□燮清《倚晴楼全集》。声木谨案：词曲确为文章中之一体，较之诗文，虽雅俗不可同日而语，其能感化下等人心理，实能捷于影响，尤为有用。今天下上智固绝无而仅有矣，中材多而下愚尤盈天下，果能如侍郎所云，曲虽俗体，能不背风人之旨，则风俗人心之潜移默化，有不可以言语形容者。方今曲学盛行，尤宜加之意也。 
　　
　　　　　论广州府志体例善 
　　光绪初年，粤省重修《广州府志》壹百陆拾叁卷，五年冬月，粤秀书院刊本。满洲瑞文庄公麟等监修，时文庄以文华殿大学士任两广总督。番禺史穆堂宫允澄、番禺李恢垣铨部光廷为总纂，分纂为周寅清、谭莹、李征霨、金锡龄、陈璞、谭宗浚诸人，亦皆一时博学能文者。全书考证详明，体例谨严，亦近代志书之善本，而每卷后着明分纂及校对名氏，尤足为后人修志校刊之法。例如卷一后刊「番禺金锡龄分纂」、「番禺金佑基初校」、「番禺史悠履再校」、「番禺金俊基三校」、「番禺史悠泰四校」等类是也。 
　　
　　　　　喜用唐武后所造字 
　　唐武后为千古所羞称，所造之廿字，后人亦从无有用之者。不意光绪廿一二年间，扬州有某某，专喜用其字。他人诘以何意，某某自己亦不能言。此当日江都徐蛰叟广文师告余者。辛未七月初□日，各报中登有临安来再先生讣告，云「不孝子学曌等」云云，是直以武后之名为名，更不可解。虽古人断章取义，原无不可，然又何必以汉之吕后，后魏之胡后，唐之武后等之名以为名。《中庸》廿四章：「国家将兴，必有祯祥，国家将亡，必有妖孽。」妖由人兴，其是之谓欤。 
　　
　　　　　张之洞论寿榜 
　　南皮张文襄公之洞《輶轩语》云：「因歧冒而借人三代，诈称出继者，实为悖理忘本之尤。蜀中此弊颇炽，武童尤多，此辈不可教训，惟当以官法治之耳。又童试多有年才五六十而填注八九十者，希图幸进，便可迭叨恩榜，坐致词林，以吓乡愚，为患乡里。近年己事较然可观，此尤巧诈无赖，与舞弊作奸无异，保结者不得辞其责。」云云。声木谨案：文襄所云，尚属自增年岁，系为学使时言也。若后官至督抚，绝不如此云矣。每科各省乡试发榜后，凡未中式之卷，俗谓之落卷，尽拆弥封，发还本县学官，再由本人领取。内监试各官，多有好行其德，每为之代加年岁，譬如年本五六十，代加至七八十，冀邀恩榜，有多至百余卷者。先文庄公历任赣、浙、蜀三省监临，皆是如是。内监试来告，谓为例行公事，不妨宽以邀恩。先文庄公谓：「例事固不可废，为朝廷慎重名器，亦不可太滥。」虽量为裁制，终亦不能尽废也。此先文庄公晚年谕声木者如此。 
　　
　　　　　江藩等自言卖书等事 
　　甘泉江子屏茂才藩，撰《半毡斋题跋》二卷，吴县潘文勤公祖荫，刻入《功顺堂丛书》中，上卷专言书籍，下卷专言金石。上卷中，自言其藏书甚富，□□□□年岁凶，悉以书易米，书仓为之一空，云云。桐城姚姬传郎中鼐，晚年欲于南京买一屋一田，苦于无赀，乃以所藏碑帖字画，售于南昌曾宾谷都转燠，并自云：「自我得之，自我散之，免为子孙所卖。」见于《惜抱轩尺牍》。二公之不自讳如此。 
　　
　　　　　浙江贡于朮所始 
　　光绪□□年，孝钦显皇后圣躬不豫，须服于朮。先文庄公时任浙江巡抚，奉廷寄命采办，供内府用。以后每年，遂着为例。先文庄公立委知县二人，赴天台山，采办入贡。据某明府云：「天台于朮出产不丰，业此者仅拾余家，皆以本山天生朮之子种于本山，即谓之天生朮。真天生朮尤不多见，计每年所产不过数拾枝，商人亦不另立名目，杂于种朮中出售。盖另立名目，种朮更难销售，商人为营业计，不得不尔。」云云。声木谨案：人生最好无病，其次少病，至病久乞灵于参朮，其计已左。况参朮佳者，皆绝无而仅有，本山所种者，已难得，他可知矣。 
　　
　　　　　瞿鸿禨论湖南当时田价 
　　善化瞿文慎公鸿禨，尝谓先文庄公云：「同光之间，湘人久于兵事，锋镝余生始归家，享田园之乐。各携巨赀置产，以为子孙之计，争购田地，价目为之骤涨。以银拾两之多，每年田租仅收稻叁升，在当时仅值制钱叁肆拾文，以本利计之，只叁毫耳。」云云。声木谨案：余谋食济南时，闻山东某县，每地壹亩，值当地京钱壹千陆百串，合制钱捌百串。壹亩岁收能有几何，而价昂如此，然系出于某县人自谓，决无虚伪。湖南又有某县，旱时不望甘霖，而望雷鸣。盖四面皆山，土薄水浅，雷声一震，土坟泉出，羣流入田，胜于甘霖百倍。此闻于□□张□□观察□□曾任某县知县，故知之甚详。汇记于此，以见天下之大，何奇无有。 
　　
　　　　　陈元龙已误用格致二字 
　　自同光以来，海禁大开，翻译泰西书籍，每以「格致」二字，为泰西科学之代名词，固与《大学》所谓「格致」者渺不相涉。然国初时，海宁陈□□□□元龙，撰类书壹百卷，名《格致镜原》，雍正乙卯正月家刊本，收入《四库》，已于《大学》所谓「格致」二字不合，无论后来矣。 
　　
　　　　　编唐诗亦名消夏录 
　　国朝以「消夏」名书者，仍有中吴顾小谢□□安编辑唐诗，成《丙子消夏录》五卷，止园心香石屋自刊，写字圈点本，无年月。国初刊书，往往如此，亦一时风会使然，其书当为康熙时所刊无疑也。 
　　
　　五笔卷六 
　　
　　江五民论包拯海瑞优劣
　　阅微草堂笔记简本之多
　　论历代帝王纪年考
　　论曲阳县志
　　巴塘官制
　　论天下书院
　　再论曹操嫁殇
　　论叔于田诗
　　唐杨贵妃工书
　　韩文论述序
　　论田无故不变美恶
　　左宗棠等逸事
　　夏燮亏空公款入儒林传
　　李宝洤鬻医及撰述
　　潘德舆论诗
　　李鸿章不遗故旧
　　双忽雷纪事补辑
　　功臣子孙赏京堂之始
　　方浚颐论太湖县形势
　　论古今词雅三编 
　　
　　苌楚斋五笔卷六 
　　庐江刘声木十枝撰 
　　　　　江五民论包拯海瑞优劣 
　　奉化江后村□□五民《读包孝肃、海忠介二公传》中有云：「然孝肃虽性严嫉恶，而敦厚忠恕，不尚苛刻，刚德之美，适如圣人之所称。忠介则恶兼并，摧豪强，务夺富室，结好贫民，启奸民告讦之风，增大姓被诬之狱。而庇护奸民，鱼肉缙绅，当时已被劾奏，而揭其隐为沽名，吾亦正不能无憾于忠介也。民情之好恶，讵有公理。凡贫者见富者，或嫉忌，或觊觎，或(用)阴用咒咀，必令同为贫人而后快。富者稍或不仁，未能慷慨施与，贫民之怨毒将益甚，古今大抵然也。有人于此，苟假法律，以遏抑富人，平日之眈眈者，岂不轰然戴之为父母，颂之为神明。以忠介之明达事理，岂有不了然于此，而甘为贫民作伥，此何能与孝肃之推本忠厚同年而语哉！夫《周官》有保富之条，圣人立法，固酌乎情理之平。乃幸幸然逞一时过激之成心，背古圣王保息之良法，而政治且因之滋弊，名之一字误之也。然忠介卒与孝肃同享美名，而无人敢为轩轾者，则又何也？」云云。文见《艮园文集》，庚午十月，宁波排印本。声木谨案：□□此言诚为千古至论，实获我心，予别有论辨，已见《四笔》卷六。深喜□□所见，与予不谋而合，惜辛未七月始得见之。今备录于此，览者可互证参稽，并以质之天下万世也。 
　　
　　　　　阅微草堂笔记简本之多 
　　献县纪文达公昀，撰《阅微草堂笔记五种》廿四卷，距今仅百余年，翻刊者指不胜屈，即节本亦不知凡几，以予所见者，已有五家之多。一为宛平徐春泉明府编《纪氏嘉言》四卷，道光丙午清和月，京都琉璃厂自刊，圈点袖珍本。二为桐城姚慕庭明府浚昌编《妙香斋丛钞》七卷，自署「枯树居士编」，同治壬申季秋，安福县署自刊本。三为箨园居士编《阅微草堂笔记择要》五卷，光绪己丑□□钱塘沈□□刊本。四为济阳破衲编《纪文达公笔记类编》□□□□无锡丁福保排印本。五为邬云程编《阅微草堂笔记择要》二卷，丙寅秋月，排印袖珍本。皆已录入《苌楚斋书目》中。以齐谐志怪之书，脍炙人口如此，古今以来罕见。文达虽自言不如刘宋临川王刘义庆《世说新语》、刘敬叔《异苑》二书，然说理能深入显出，比拟恰当，阅者知所劝惩，潜移默化，消祸患于未萌，有裨实用，固非六朝文士所能望其项背也。 
　　
　　　　　论历代帝王纪年考 
　　内乡王子涵观察检心行谊撰述，予已录入《桐城文学渊源考》及《撰述考》中，兹复见其所撰《历代帝王纪年考》一卷，道光癸卯夏月，慎修堂自刊本。卷首自撰弁语柒页，以肆字韵语，略序自太昊至明崇祯兴亡大略，共壹百肆拾捌句，伍百玖拾贰字，颇便于小儿诵读。全书亦简明易览，惟体例实未能划一，殊为疏忽。例如既列七国，春秋时侯国何以不列？同为东周，岂能歧视。晋后既列千六国，五季时岐、淮南诸国何以不列？同为割据，岂能歧视。蜀汉昭烈皇帝及后皇帝径列入后汉，可谓名正言顺，袪千古之疑，定一尊之统，识见可谓伟矣。南北朝并列为帝，及五季梁唐晋汉周亦并列为帝，皆失于限制，无所取义。 
　　
　　　　　论曲阳县志 
　　康熙壬子九月，江都刘峻度明府师峻，重修《曲阳县志》，凡例中有云：「一，著书各有义例，不相沿袭，盖一人有一人之义例，一事有一事之义例。义例者，著书之本指也。本指既明，虽丝绪万端，综而收之，无不举矣。要使人了然心目之间，故概从简直，不敢冒以夸语。一，条分缕析，各有次第，而篇端缀以数语，稍并史氏之体，然皆有论而无断。盖论则但明某事，断则遂为定议，所不敢也。一，邑志虽宜广稽载籍，博采羣言，然附会牵引则失之诬，摭美饰词则失之夸，采土著所传闻而不准于理，则又失之陋，三者有一，皆不足以传永久。今不旁引，不浮饰，不徇里俗之所传闻，增益虚诞，庶几不谬从信之指云尔。」云云。语见《曲阳县志》卷首。声木谨案：明府所云三条，实古今撰述之通例，亦不独地志为然，故录出以供研究。予于十余岁，即喜于故纸堆中求生活，俗谓之磨棹拐，略明撰述体例。生平编刊《直介堂丛刊》，已出版者约有拾柒捌种，虽詹詹小言，仅堪覆瓿，然一书有一书之体例，自信尚于明府所云不悖也。光绪三十年夏五，泾阳周瓞生明府斯亿等，重修《曲阳县志》廿卷、《卷首》一卷。卷中多分上、中、下卷，实三十一卷。《卷首》例刊本省长官监修此本，刊重修《曲阳县志》衔名后，首列为总裁：钦差大臣、太子少保、兵部尚书、都察院右都御史、直隶总督部堂□，鉴定为钦命兵部右侍郎、提督顺天全省学政、随带加三级纪录十二次陆。监修为五人，首为钦命头品顶戴、直隶等处承宣布政使司布政使、加十级纪录二十次周等。参定二人，一为钦命二品顶戴、长芦都转盐运司盐运使、加五级、随带加三级纪录十次任等。提调为钦命二品顶戴、直隶分巡保正等处清河道、加十级纪录二十次李。督修三人，一为钦加三品衔即补府、特授定州直隶州正堂、加十级纪录二十次朱等。总纂二人，一即明府等。编次为同知衔分省试用知县、己卯科举人长安董涛，云云。自总纂以下，名氏始全着，以上皆有氏无名，地志中殊为罕见。实由当时夫己氏威权太重，属下不知撰述体裁，但以贡谀献媚为能，以致如此。以一县志，又焉用总裁、鉴定、监修、参(考)[定]、提调、督修、总纂、编次、校勘、绘图、监雕、采访、誊录等十三项名目，曲尽其谄媚逢迎之术，实嫌太过。孔子所谓鄙夫，朱子注谓小则吮痈舐痔，大则弒父与君，亦无非患得患失之心阶之厉耳，岂有他恶哉！履霜坚冰，君子宜慎之于始也。 
　　
　　　　　巴塘官制 
　　巴塘，古之白狼国，地方千里。里塘、曲登在其东，江卡、三岩在其西，云南在其南，德格在其北，跨于金沙江之上。有正副两土司，一宣慰，一宣抚，皆世袭其官，分管其地。清时屡次用兵西藏，并有驻藏官兵，故于巴塘设一粮员，以川省同知、通判、知州、知县等官委任，三年交替，为转运粮饷计也。又设有都司一员、千总一员于距巴塘八十里之竹巴陇，设外委一员，由川省绿营中派弁兵往戍，亦三年更替。其喇嘛寺设堪布一名、铁棒一名，为僧官，照汉官制，三年任满另换。堪布一职，以留学西藏，通佛经，曾为藏中达赖喇嘛考验取为进士喇嘛者，回籍之后，遇有寺中堪布缺出，由众喇嘛公举，请粮员禀报，四川总督委任之。铁棒一职，系众喇嘛择其平素公正者推充之。堪布掌管教务经典，铁棒管理僧人条规。番人犯罪，土司治之，番人之喇嘛犯罪，铁棒治之，文武汉官不许干涉。惟番女之嫁于汉人者犯事，归汉官办理。其土司所辖地方征收粮税，亦纳国家之赋，然所纳无多，且由川省给与土饷，除以赋银相抵外，年尚给银千余金，故汉番相处无事，云云。语见古蔺傅华峯大臣嵩炑《西康建省记》。声木谨案：巴塘粮务委员之设，当在乾隆五十六七年间，满洲福文襄王康安等往征廓尔喀时。廓尔喀既降，留番兵叁千人，汉兵与蒙古兵各壹千人，驻札藏地，转输军饷，故设粮务委员一人，驻巴塘，以资策应。嘉庆甲子春月，临洮李元方明府苞任巴塘粮务委员，三年，撰《巴塘诗钞》二卷，嘉庆丙寅□月自刊本。诗虽未必出色，所言穷边绝徼状况，历历如绘，后人读之，不啻置身其境，不特在我朝诗集中为别开生面，实亦绝无而仅有者。明府又撰《敏斋诗草》二卷，嘉庆丁丑孟夏自刊本。临洮地在甘肃，所任复在边疆，故集中亦多边防之诗，势使之然也。 
　　
　　　　　论天下书院 
　　我朝书院之设，虽沿宋元明旧制，至我朝益增美备。其在省城者，书院恒有四五处，或六七处不等，以供士子考文习艺之用。其书院最大者俨若衙署，中有斋舍，可容士子数百人，文学为一省之冠，名闻遐迩，例归各省督抚或府尹主持。非高材生不得擅入，亦俨然如大学堂制度。以予所知者，如吾皖之敬敷书院，江宁之钟山书院，江西之豫章书院，浙江之诂经精舍，苏州之紫阳书院，福建之鳌峯书院，陕西之关中书院，山东之泺源书院，四川之尊经书院，保定之莲池书院，北京之金台书院，例由督抚或府尹出名具关书，延请硕学通儒任山长。每年春季开课，又例由督抚或府尹会同司道府县，亲自到书院送学，如私塾中父兄送子弟开学，礼节至为隆重。首县例须备酒食，大众同饮，亦俨如私家开学酒之意。余则分归司道府县主持课事，延请山长及送学之礼如一。其在府城者，恒有书院二三处，或四五处，亦分归道、府、县主持课事。其分归司、道、府尊主持者，亦俨如高中、初中学堂制度。其在县城者，恒有一二处，或三四处，亦俨分高小、初小学堂制度。譬之吾邑，同光间有书院三所。一，潜川书院，设立当在国初及明季。一，三乐堂，先文庄公纠合同邑潘琴轩中丞鼎新、外舅吴武壮公长庆所创立。一，崇正书院，系同邑王梅村军门占魁所创立。而潜川书院即如高等小学堂。文治之隆，制度之善，洵旷古所未有也。 
　　
　　　　　再论曹操嫁殇 
　　《魏志·邓哀王冲传》：「为聘甄氏亡女与合葬。」又《邴原传》：「原女早亡，时太祖爱子苍舒亦殁，太祖欲求合葬。原辞曰：『合葬非礼也。』太祖乃止。」苍舒即冲字。盖初欲聘原女，原不肯，复聘甄氏女。此礼之失，《读礼通考》不载，云云。语见歙县汪秀峯□□启淑《焠掌录》。声木谨案：嫁殇，古人原无此理，不知曹操何以别有肺肠，求邴氏亡女，不得，复求甄氏亡女，必如其愿乃止。奸雄心事，果与恒人有异。曹冲传中又云：「操曰：『华陀若在，此子不死。』」云云。华陀即不死，岂真能起死回生，有返魂之术，能止冲之不死。陈寿故为此言，以见曹操平日果于杀戮，冤死华陀，实非其罪，日后虽自悔恨，已属无及。此史氏之微言，以为后世无罪杀人之戒，未必曹操当日果有是言也。 
　　
　　　　　论叔于田诗 
　　桐城吴辟强司马闿生《诗义会通》云：「案《叙》：『《叔于田》，刺庄公也。叔处于京，缮治甲兵，以出于田，国人说而归之。』朱子曰：『国人之心贰于叔，而歌其田狩适野之事。』王士祯云：『此诗当是叔段党羽造作，案词虽美段，而实有刺讥之意，所谓甚美甚恶，其中必有所不足者也。刺段，即所以刺庄公矣。』严粲以为诗人之意，以段之不令而羣小相与纵臾如此，必为厉阶以自祸，庄公奈何不制止之。得诗之恉。」云云。声木谨案：此诗及下篇，决非庄公处叔段于京城时所作。既名曰太叔，以武姜之爱子，国君之母弟，为属邑之大夫，且加特别名称，为春秋所未有，治事临民，宜有官舍，宜居一城之中心，岂有仍伏居里巷之理。观《诗》云：「巷无居人，岂无居人，不如叔也，洵美且仁。」云云。是分明言叔段仍伏居里巷，非治事临民，为京城太叔之时甚明。据《左传》言，武姜爱共叔段，欲立之，亟请于武公，公弗许，则并非郑武公爱之明甚。当时诸侯世子例居东宫，《左传》云卫庄公娶于齐东宫得臣之妹曰庄姜是也。叔段为庄公母弟，实为支子，出居于巷，虽未见记载，亦事理所必有。当是武姜请立之志既未遂，又因叔段出居于巷，不得与庄公同居东宫，使其党羽造作此诗，假国人意，爱叔段才勇，宜嗣郑国，以诱惑挟制武公，不待烦言而解。若谓为庄公时所作，则庄公本曰「姜氏欲之，焉辟害」，又曰「多行不义必自毙」，又曰「无庸，将自及」，又曰「不义不昵，厚将崩」，是庄公之于叔段，平日言行，早已深恶痛绝，及出而临民，又历知其无能为役，必致众叛亲离，决难久安于其位。郑人虽愚，明知叔段为庄公所不喜，而造作此诗，叔段更应明知素不为兄所喜，而使其党羽造作是诗，似皆愚不至此。若谓郑人爱之出于至诚，何以京叛，太叔段继入于鄢，又不容于鄢耶。诗中称「叔」，乃叔段之叔，非太叔之叔明甚。《檀弓》云：「夫子之母名征在，言在不称征，言征不称在。」云云。是古礼原是如此，更为称「叔」之确证。何况「献于公所，将叔无狃，戒其伤女」，此分明人父戒子之词，决非兄弟相戒之语，「公」乃指武公，非庄公也。岂有望其自毙将崩之庄公，而友于之爱忽笃乎！后人以诗中有「叔」字，遂以为必京城太叔后之诗，余意非然，故辨之于此。 
　　
　　　　　唐杨贵妃工书 
　　利津李竹朋太守佐贤《吾庐笔谈》云：「宋张端义云：真定大历寺有藏经殿，其经皆唐宫人所书，内有涂金匣藏经一卷，字体尤婉丽，其后题云『善女人杨氏为大唐皇帝李三郎书』，则是太真笔迹。然太真能书，世鲜知者。」云云。声木谨案：杨妃雅善诗词，余已录于[续]笔卷[四]及[续]笔卷[九]，据此复工书法。玄宗以宠爱杨妃，几至失天下，为后人所议。然玄宗决非昏庸之主，如汉之哀平，后汉之桓灵，及唐之僖昭，宋之徽钦，南宋之理度等可比，余意杨妃当时以才色进，必实有大过人者，玄宗始能为之颠倒于床笫之间，非无因而然。据诸书所载，可以知其故矣。 
　　
　　　　　韩文论述序 
　　吴江沈冠云征君彤同邑沈师闵□□誾编《韩文论述》序云：「今天(上)[下]之善论古文者，吾得二人焉，曰方公灵皋，曰沈君师闵。二人者，皆能上下乎周(秦)[汉]唐宋元明名世之文，较其利与病之大小浅深而辨析之。而其为教也，方公举左氏、司马氏之文，以为文章之归极而详明其义法，师闵则举韩文公之所作，以为著作之轨范。夫文公之文，当时谓为包刘越嬴数百年而其风益古，然品章条贯多出正则，视汉以前为易循，与后之乱杂而散漫者殊绝，又无论矣。有志乎古文者，固宜以是为先务，所以师闵举而为教也。今以文公之文为之详其义，明其法，务尽于文公营度之心而止。盖方公为成学者设，而师闵与始学者谋，志各有存，故举以为教，则不能无异尔。方公负天下重望，久为学者宗，师闵名不出乡邦，信从尚寡，余辄敢相提而并论者，实有以见其归之同也。若谓我为援为比，夫岂知言者哉，夫岂知言者哉！」又《赠沈师闵序》云：「读古书而获其意义之真，凡所发明，皆大有裨于后学，则其言不可不及时以着于篇。夫古书自羣经诸子而外，其意义之深且远者，莫若左之《传》，屈之《骚》，司马氏之《史记》，杜之诗，韩之笔。读之者，必求之训诂，与夫名数象物事故之属，而后其文辞可通，必求诸抑扬轻重疾徐出入明晦，与夫长短浅深纵横断续之际，而后其神(明)[理]可浃。文词通，神理浃，而后其意义之真者可获。然既获其意义之真矣，而不自为书以发明之，即自为书发明之，而不及可为之时尽为之，以至虽欲为之而不克，则所学不皆传，而或莫之能继。吾兄师闵读古书四十年，于左、屈、司马、杜、韩之所为用力尤多，沉潜返覆至于千周，神理文辞罔有乖隔，默而息焉则已，苟有所讲论，直如左、屈、司马、杜、韩之自讲且论也，于他书之有未尽善者而究切其利病，直如左、屈、司马、杜、韩之相与究而切之也，则其所获何如哉！今年已六十，而生平所为书发明者，独韩文数十篇而已。书成之后，忽且十年，如是而七十、八十，亦瞬息而至矣，我乌能不为后之学者虑也。故于兄初度之辰，不及其它，而独以著书之及时是愿焉。」云云。文见《果堂集》。声木谨案：嘉兴钱警石广文泰吉《记沈师闵韩文论述》云：「果堂非妄誉人者，与望溪相提并论，则师闵所论述必可观。有志读韩文者，当访求师闵之书。」云云。语见《曝书杂记》。是此书之见重于当时可知。征君序文及赠序发明此书宗旨，恰为合，使后人虽未见此书，读此二序文，益见其书非苟作，后人获益匪鲜，洵属有功于此书甚伟。惟此书十二卷，仅有雍正十二年□□原刊圈点本，印本甚为难得，余已录入《苌楚斋书目》中。征君□□广文三人行谊撰述，亦已见余《桐城文学渊源考》及《撰述考》中，兹不复赘云。 
　　
　　　　　论田无故不变美恶 
　　桐城张文端公英《恒产琐言》云：「余置田千余亩，皆苦瘠，非余好瘠田也，不能多办价值，故宁就瘠田。其膏腴沃壤，则大有力者为之，余不能也。然细思膏腴之价，数倍于瘠田，遇水旱之时，膏腴亦未尝不减，若丰稔之年，瘠土亦收，而租倍于膏腴矣。膏腴之所以胜者，鬻时可以得善价。平时度日，同此稻谷一石耳，无大差别。且腴田不善经理，不数年变而为中田，又数年变而为下田矣。瘠田若善经理，则下田可使之为中田，中田可使为之上田，虽不能大变，能高一等。故但视后人之能保与不能保，不在田之瘠与不瘠。况名庄胜业，易为势力家所垂涎，子弟鬻田，必先鬻善者。余家祖居田甚瘠，在当时兴作尽善，故称沃壤。四世祖东川公卒时，属后人葬于宅之右，曰恐为势家所夺。由此观之，当时何尝非善地，今始成瘠壤耳。惟视人之经理不经理也。尝见荒瘠之地，一二土著老农之家，则田畴开辟，陂池修治，禾稼茂郁，庐田完好，竹木周匝，居然一佳产。其仕宦家之田，则荒败不可观而已。汝侪试留心察之。」云云。语见《聪训斋语》。声木谨案：文端累代簪缨，仕宦复得志，名成身退，颐养林泉。义方之训，实已尽善尽美，千古奉为圭臬。虽自号圃翁，实与老农老圃有别。即如此段所云，余少时笃嗜其说，深信不疑。自顾窭人，颇欲使人勤治瘠田，变为中田，中田再变为上田。及至求田问舍，始知老农老圃之说，与文端大相径庭。果使农民勤力多获，谁不欣然从事，又谁肯以惰自失其固有之利乎！若瘠田变为良田，良田变为瘠田，必须有沧海桑田，其缘因尽关水利，决无无故自变之理。譬如以吾邑而论，俗以四亩为一担，论田以担计，不以亩计。有壹租田者，每亩佃东各得稻贰斗伍升之谓也，有拾租田者，每亩佃东各得稻贰担伍斗之谓也，优劣显然。佃东各有定额相传，不能随意增减。人虽至愚，谁肯以数倍之价，购良田壹担，与瘠田壹担等哉！果使良田与瘠田相等，则名庄胜业，势力家又何必垂涎，甘冒不韪以求之哉！然文端言此，亦非欺人。当系林下时，田居多暇，招集亲友，以己意询于人。闻者因其齿爵德三者俱尊，不便驳诘，漫为附和。文端受欺于人而不自知也。 
　　
　　　　　左宗棠等逸事 
　　光绪八年，先文庄公丁母忧，服阕，入都陛见。时湘阴左文襄公宗棠任两江总督，先文庄公路过金陵，因往见之，系属初次。文襄高谭雄辩，口若悬河，声如洪钟，气象甚伟。自言年老，不能任事。先文庄公谓其尚须为国家办事廿年，再行退老林泉。文襄大悦。言时手握长杆大烟筒，不时呼「烟来」二字。先文庄公因其年高望重，止其答拜，自言回船立即起行。讵知先文庄公未出督署，即闻传呼「伺候」二字，及先文庄公回船，文襄早至矣，其谨抑亦恒人所难及。先文庄公简放浙抚，抵任后，始知文襄女夫□□□□□观察□□以道员需次。原以知县需次江西，历署湖口、临川等县著名优缺，因委以海塘会办例差。浙西盐捕营统领，素为江苏优差，因食浙饟捕浙私，例由浙抚主政，会同江督苏抚三院会委。文襄忽欲以此差畀其女夫，先商于苏抚□□卫荆南中丞荣光。中丞不欲，驰函告先文庄公，属其阻止其事。先文庄公因致函文襄言：「浙江海塘，关系杭嘉湖三府民命。某观察精明稳练，深资倚任，一时未便遽易生手，免误海塘要公。」云云。文襄省书大悦，复函称谢至再，并言吾不意□□□为公器重若此，遂寝其议。继文襄任者，为湘乡曾忠襄公国荃，曾为□□赵舜臣明府煦，向先文庄公求署县缺。先文庄公不得已，委署衢州府属边远小县，岁入仅壹贰千金。未几，山阴县出缺，为通省第一优缺，忠襄来电，指名要求。先文庄公不允，复电谓：「此为通省第一优缺，例须调剂贤能者。赵令资格太浅，万难应命。」云云。忠襄不悦。先文庄公升任后，继来浙抚者即中丞。某年山阴又出缺，忠襄以施于先文庄公者，复施于中丞。中丞拒之，并以明府名登诸白简，奏参落职。中丞居官清正，公事精习，虽无赫赫名，不失古大臣风度。先文庄公平日尝称之为一时好官云。 
　　
　　　　　夏燮亏空公款入儒林传 
　　当涂夏[嗛]甫明府燮学问淹通，撰述繁富，惟《明通鉴》九十卷、《目录》廿卷、《考异》附于卷内，颇知名于时。以知县服官江西，历署优缺，而亏空甚多，历次交代不清。先文庄公时任赣藩，清查各属交代甚严，面诘以故。明府言「侏儒饱欲死，臣朔饥欲死」云云。先文庄公因其文学，特加宽宥，慰之云：「果能弥补，交代亏空，仍可委署优差。」预留□□县缺以待。明府知之，勉清交代，即与以□□县缺，原欲以资勉励。逾年，明府病故，亏空复数万金，无可弥缝。其家中以所藏书籍出售，有闻先文庄公性喜藏书，因持其书目以来求售者。其第一册卷末有其子□□题字，谓某某箱书籍为其弟□□盗去，行将禀官追究，以盗窃论罪，云云。先文庄公见之，深为感喟，指以示来人，谓藏书原为诵读计，将以成学问，为正人君子，今明府藏书而效果如此，世间焉贵有藏书哉！云云。送还其书目，以后收书之兴亦阑，且时与幕僚□□吴展其□□□□言之。先文庄公复命人告知其家属，如以《明通鉴》木板归官书局，作价壹万伍千金，其家不允。乃照例禀请赣抚新宁刘忠诚公坤一奏参革职，查钞监追。至光绪□年，湘阴左文襄公宗棠任江督，为之奏请开复，并入《儒林传》。时先文庄公任浙抚，见文襄奏稿，仍以明府文学特加宽宥。设以明府原案同时奏入，文襄原奏例须撤消，岂有亏空公款数万金而可称为儒林者，此不待智者而后知之也。 
　　
　　　　　李宝洤鬻医及撰述 
　　武进李经彝学使宝洤本属诸生，后以道员署理湖南提学使。宣统辛亥后，以鬻医，自食其力于阳湖盛杏荪尚书宣怀家，即寓居上海斜桥愚斋图书馆中。学问淹通，尤邃于史。其从子搢臣观察祖年《汉堂类稿跋》中有云：「叔疾之将革也，呼祖年于床前而诏之曰：『余于立身行己之间死无遗憾，惟宿昔所兢兢者，在《诸史平议》一书，冀天假之年竟其业，以继钱辛楣、王西庄诸家之后。今脱稿者仅五史，而年不我与矣，然即此区区者，亦皆半生心力所萃，子当为我刊行之。』因欷歔诵古人诗曰：『书有一卷传，亦抵公卿贵。』其声惨凄，所不忍闻。」云云。声木谨案：观察受学使遗命，为之编辑《汉堂类稿十种》，中为《三国志平议》二卷、《晋书平议》三卷、《北魏书平议》二卷、《北齐书平议》二卷、《北周书平议》二卷、《吕氏春秋高注补正》一卷、《汉堂诗钞》十四卷、《濯缨室诗钞》三卷、《问月词》一卷、《文钞》一卷、《补遗》一卷，癸亥三月排印本。《诸子文粹》六十二卷，已由商务印书馆别刊行世。观察可谓不负所托，完其未了之绪，学使九泉有知，自当含笑。予已录目于《再续补汇刊书目》中，兹复记之于此，使他日为《遗逸传》者有所考焉。 
　　
　　　　　潘德舆论诗 
　　山阳潘彦辅解元德舆《养一斋诗话》云：「吾学诗数十年，今始悟诗境全贵质实二字。盖诗本是文采上事，若不以质实为贵，则文济以文，文胜则靡矣。吾取虞道园之诗者，以其质也，取顾亭林之诗者，以其实也。亭林作诗，不如道园之富，然字字皆实，此修辞立诚之旨也。竹垞、归愚选明诗，皆及亭林，皆未尝尊为诗家高境，盖二公学诗见地，犹为文采所囿耳。」又云：「或言诗贵质实，近于腐木湿鼓之音，不知此乃南宋之质实，而(凡)[非]汉魏之质实也。南宋以语录议论为诗，故质实而多俚词，汉魏以性情时事为诗，故质实而有余味。分辨不清，概以质实为病，则浅者尚词采，高者讲风神，皆诗道之外心，有识者之所笑也。」又云：「凡悦人者，未有不欺人者也，末世诗人，求悦人而不耻，每欺人而不顾。若事事以质实为的，则人事治矣。(昔)[若]人人之诗以质实为的，则人心治，而人事亦渐可治矣，诗所以厚风俗者，此也。隋李谔曰：『连篇累牍，不出月露之形；积案盈箱，尽是风云之状。』文笔日烦，其政日乱，此皆不质实之过。质则不悦人，实则不欺人，以此二字衡之，而天下诗集之可焚者亦众矣。」云云。声木谨案：解元论诗，以质实为宗，犹之新城王文简公士祯论诗以神韵为主，大兴翁正三阁学方纲论诗以肌理为主，欲以救新城末流之失，语见《复初斋文集》、《小石帆亭著录》、《石洲诗话》等书。钱塘袁简斋明府枚，论诗以性灵为主，各明一义，原无妨碍，而亦皆有流弊。是在学诗者慎取之，善师之，斯为善学柳下惠也。 
　　
　　　　　李鸿章不遗故旧 
　　同治□□合肥李文忠公鸿章任江苏巡抚时，先文庄公率师剿匪浙西，因移全家，住于苏州城内新造桥吴衙场。先叔考资政公，因以县丞到省投効。凡未指省分发者，时人皆谓之投効。文忠即委淮军银钱所差，尚不足为异，并于翌日，专席燕于抚署。文忠实因先文庄公以文字受业十余年，后又联为婚姻，故尔如此。不遗故旧，虽属美德，在文忠则为小节。然如此纡尊降贵，笃念旧交，后来能有几人，以今视之，直古人矣。可见当时风气朴厚，学士大夫砥行砺节，多有足传于后世者。其能削平粤捻诸匪，仍致太平，岂偶然哉！ 
　　
　　　　　双忽雷纪事补辑 
　　贵池刘聚卿京卿世珩，藏有唐大小忽雷乐器，因搜辑各书，编为《双忽雷纪事》一卷，宣统三年正月，双忽雷阁天津石印写字本。余浏览所及，觉其仍有未尽者，因记其目录于后：徐釚有《杨维桢谢吕敬夫红牙管歌》附注，见《本事诗》。高锡蕃有《小忽雷诗为刘燕庭方伯作并序》，见上海王庆勋编《同人诗录》。健亚有《记孔东塘小忽雷传奇始末》，见《学艺杂志》。瑞藻有《花朝生笔记》一则，见□□□□《神州日报》。潘曾沂有《唐御府小忽雷胡琴记》，见《东津馆文集》。又《山左诗钞》、《听松庐诗话》各有一则。 
　　
　　　　　功臣子孙赏京堂之始 
　　国朝定制：凡功臣殉难，后裔承袭爵位世职者，例用武职，本羽林孤儿之意也。自湘乡曾文正公国藩薨后，袭爵为惠敏公纪泽，闻内廷初意，亦欲以旧例待之。时粤捻匪初平，由军功位至通显者甚众，又以文正功高天下，泽被羣生，裒然居功臣首席，不能无疑。时满洲宝文靖公鋆在枢府，乃命文靖就合肥李文忠公鸿章议之。文忠力言文正公子袭爵，若用武职，必致人心觖望，以后天下无好人，宜赏京堂，议乃定。然惠敏当时所赏，仍是五品京堂，嗣后多援以为例，且有优于文正者。然我朝末造京堂之滥，实始于此。 
　　
　　　　　方浚颐论太湖县形势 
　　定远方子箴方伯浚颐《北行日记》云：「太湖县城，四围皆沙河，背枕冈峦，面山远峙。城如荷叶，浮于水面，形势绝佳。故官职科名，二百年来，号称极盛，与桐城埒。城中为贼所毁，空存瓦砾。」云云。声木谨案：太湖赵梓芳观察继元《静观堂剩稿·杂诗》自注云：「吾邑盛时，沿城河堤徧植桃柳，春三月风景绝胜。」又云：「城内被屠者数千家，余族死者叁拾人，城居者殆尽。」云云。据方伯、观察所言，太湖果属佳壤，而粤贼竟至屠毁，何其惨酷若是。虽寥寥数语，见抵《扬州十日记》、《江阴城守记》矣。 
　　
　　　　　论古今词雅三编 
　　《古今词雅三编》六卷，无序跋，前有凡例陆条，后刊「康熙己未岁新秋后六日休园回顿首识」一行，卷端列新城王士祯阮亭、清河吴兴祚伯成、山阴金镇长真、维扬吴绮园茨参定。据凡例所言，实为休园所编，而卷端又列参定四人名氏，盖乡曲之士所为。因编辑尚在国朝之时，所录皆国初之人。方今词学盛行，有此一家总集，亦可备参考之用，故识之。 
　　
　　
　　五笔卷七 
　　
　　论感旧集非原书
　　马嵬诗比较
　　阨庙命名之异
　　国朝以秋水名集伍家
　　王□□以三场对策入集
　　论花甲闲谈
　　论左传微旨
　　陈衍论曾国藩古文
　　明司马垔善于形容花草
　　纪昀论继配不能称继室
　　朱枫刊书无县望
　　光绪中前后贡品之异
　　广东小官优缺
　　武官殁于琉球考证
　　朱珪等言经学以治诗经为先
　　费熙论国策行文开合
　　论历代法律
　　论吴之振宋诗钞
　　日本东西年表各书
　　段式三表页数之多
　　举人覆试等所始
　　浙江喜合二姓为一姓
　　曾国藩晚年始读仪礼
　　家乡异禀二人
　　论西人以酬酢为交涉进步 
　　
　　苌楚斋五笔卷七 
　　庐江刘声木十枝撰 
　　　　　论感旧集非原书 
　　新城王文简公士祯，编《感旧集》一书，久无传本。德州卢雅雨都转见曾，于大兴黄昆圃侍郎叔琳家，得钞本《感旧集》，为之采辑故实，成补传，附于每人之下，分为十六卷，乾隆壬申六月，□□马秋玉□□□□刊写字本。声木谨案：此书虽名出自文简，实为都转所窜乱，已屡见前人撰述。即以予所知者言之，例如蒲坂吴天章征君雯，诗句最为文简所激赏，称为天才，集中只录诗五首。其见于《渔洋诗话》者，如《题云林秋山图》七绝，见于《分甘余话》者，如《过真定赋诗》七绝，均不在集内。□□宋牧仲中丞荦，诗集自不能与文简抗行，然在国初，实为一作手，亦未可泯灭，且与文简为至交，文简尝引为同调，不应斥其诗一字不录，即以诗一端而论，亦应论列。殆都转全以一己之爱憎代为去取，决非文简当日原本明矣。 
　　
　　　　　马嵬诗比较 
　　绵州李□□观察调元《雨村诗话补遗》云：「马嵬诗古今赋者甚众，至本朝袁子才而绝句叹观止矣。近日见川东观察丹徒严筠亭士鋐七律，尤出其上，诗云：『弄权不似韦皇后，窃国更同武则天。若得函关严锁钥，肯教蜀道走烽烟。将军龙武威何在，天子蛾眉葬可怜。漫把蒙尘罪妃子，开元谏草隔多年。』起二句何等议论，何等笔力。」云云。声木谨案：山阴杨葭渔□□际昌《国朝诗话》云：「马嵬诗，荔裳先生『何事渔洋动鼓鼙，香魂不逐六龙西。可怜杜宇声声血，只在长安殿里啼』一绝，恻恻入情，婉而多风。宁都曾庭闻畹诗云：『濯锦明河万里开，上皇羽盖自西来。那堪此地青青冢，更待红尘蜀道回。』与宋同工。曾初名传灯，其弟传灿，字青藜，亦能诗，虞山甚称之。」云云。窃意马嵬诗后人咏者虽多，功罪颇难着笔，非有伤纤巧，即有伤忠厚，难得诗人旨趣。观察所云袁严二家，未足为佳，□□所举二诗，实为胜之矣。 
　　
　　　　　阨庙命名之异 
　　满洲震在廷司马钧《游上蔡县阨庙记》云：「上蔡县之北二十里，地名蔡沟，相传春秋时蔡国北境，再北则陈州界，古所谓陈蔡之间是也。昔孔子由卫之楚，陈蔡大夫发兵围之，绝粮七日，弦歌不辍，相传此地是也。有庙焉，土人以为阨庙，古殿三楹，肖孔子与十弟子象，相传仿自阙里，神观肃穆，如瞻其人。庭际乔柯，遮除荫牖，如龙如蛇，数百年物也。」云云。文见《涉江先生文钞》，乙卯冬月，《涉江遗稿》家刊本。声木谨案：阨庙之名，甚奇而新。据司马所载，即乡间地名蔡沟之文庙，于各直省府厅州县外，特立阨庙名目。司马于宣统辛亥后，易名氏曰唐元素，黄衣黄冠终其身，虽有邀之为清史馆分修者，不顾也。《文钞》中有《答宝瑞臣书》，中有云：「且自辛亥以后，装束已改从道家，非久尚当荷锸采苓，云山独往，岂可以此状，复入长安尘土中乎，则不当来者也。况自来海上不自修饬，往往任意直前，不顾坑堑，旁观侧目，了不为意，使以此态入于世网中，能不取祸？此决不敢来者也。」云云。诚为我朝末造完人。其撰述刊行者，已有《孔门学案》□卷、《两汉学案》□卷、《三国学案》□卷、《天咫偶闻》十卷、《国朝书人辑略》□卷、《诗钞》□卷、《文钞》一卷、《香奁集发微》一卷、《韩承旨年谱》一卷，余已录入于《再续补汇刊书目》中。其闭户著书，上友古人，宏识孤怀，悠然自得，真如鸾凤翔于千仞，下视羣鸟啾啾于草木中矣。 
　　
　　　　　国朝以秋水名集伍家 
　　无锡严荪友□□绳孙，撰《秋水诗集》四卷、《诗余》一卷，初刊本无年月，前有慈溪姜西溟太史宸英、昆山叶文敏公方蔼二序。继刊本《诗集》八卷、《诗余》二卷，丁巳秋月，无锡图书馆刘书勋聚珍本刊本。泰州邓孝威正字汉仪所编《诗观》，录其诗于《二集》中，长洲沈文悫公德潜所编《国朝诗别裁集》，录其诗于卷十一。两家所注，均云撰有《秋水集》，并无卷数。平江李次青方伯元度《国朝先正事略》云，撰有《秋水集》廿卷，不知何据，其刊本余亦未见。声木谨案：国朝诗文以「秋水」名集者约有五家。代州冯秋水方伯如京，撰有《秋水集》十六卷，□□□□□□□刊本。中有《开元天宝宫词》一卷，七绝陆拾首，予已录入《[续]十家宫词》中，目录已见《续补汇刊书目》。富阳高说岩茂才傅占，撰《秋水堂集》□卷，见《富阳县志》及光泽高雨农舍人澍然《抑快轩文钞》。阳湖陆亚章明府黻恩，撰《读秋水斋诗集》十六卷、《附录》一卷、《文集》六卷，同治丁卯良月家刊本。南靖庄□□□□亨阳，撰《秋水堂遗集》六卷，光绪□□□家刊本。因并志之。 
　　
　　　　　王□□以三场对策入集 
　　《养余室杂着》一卷、附《最捷车轮船式》一卷，卷中无撰人名氏籍贯，咸丰七年十月，其子少蘧□□恩沛家刊本。前有张寅一序，仅云「慕蘧观察」。文中有《先光禄公论毛诗集韵书后》，中有云：「大父欲注《说文》而未属笔，见段氏《解字》一二卷，致书让之，自疏《广雅》，十年而成。迨就养京师，杜门著书，先文简公执经问字，二十余年如一日。」云云。虽知为高邮王文简公引之之子，但书中称名之处，皆以「某」字代之，仍未知其名也。声木谨案：书共壹百零柒页，不分卷，《最捷车轮船式》拾叁页。惟内刊《己卯荐卷》、《壬午荐卷》、《乙卯荐卷》等三科第三场对策五道，殊为罕见。其子跋云：「己卯后三科对策附焉，庶先人经济学业，后之子孙，犹得观其万一耳。」云云。是直以三场对策，视若汉董子、唐宋八家文中之对策，洵我朝文集有一无二之举也。 
　　
　　　　　论花甲闲谈 
　　番禺张南山太守维屏，将生平游迹，宦辙所经，编为叁拾贰图，皆缀以四字，南海叶梦草□□生香为之绘图，每图后多缀以四字韵语四句，成《花甲闲谈》十六卷，道光己亥正月，花竹烟波村舍自刊本。卷中图画镂刻甚精，内中全录己诗，而师友篇章，亦间录一二。声木谨案：长白麟见亭河督庆，撰《凝香室鸿雪因缘图说》三集，每集二卷，道光丁未七月，子崇实等扬州重刊本。图画极精工，文字亦雅饬，富丽堂皇，一望而知为富贵人家附庸风雅所为，颇为撰述中别开生面。然河督服官数省，禄位崇宏，历蒙圣眷，累代簪缨，笃好风雅，犹可说也。太守则位不过知府，官既非河督比，家世又非河督比，同为好事，实属不知自量矣。第一图后为《述德》五古一篇及《祷神显应记》古文一篇，更属不经。大旨谓幼时病危，其父祷于神，神现原身色相始愈。姑无论事之真伪，即确凿如此，方且自讳之不暇，奚能出诸口，授诸笔，以为事实，公然见之诗文。神于知府幼时，尚如此爱护周至，推[之]至于司道督抚，内而九卿尚侍，又将何如。神所凭依，岂能尽在知府以上乎！太守自言之毫无愧怍，是真不可解矣。 
　　
　　　　　论左传微旨 
　　《春秋》定公四年，《左氏传》云：「郧公辛之弟怀将弒王，曰：『平王杀吾父，我杀其子，不亦可乎？』辛曰：『君讨臣，谁敢雠之。君命，天也，若死天命，将谁仇。《诗》曰：「柔亦不茹，刚亦不吐，不侮矜寡，不畏强御。」唯仁者能之。违强陵弱非勇也，乘人之约非仁也，灭宗废祀非孝也，动无令名非知也，必犯是，余将杀女。』」云云。声木谨案：左氏于伍员复仇之举，无一字言其非是，而特载斗辛一段议论，正足以反证伍所谓复仇为不忠不孝，无所逃罪于天地之间，不待言而自明。周秦以前之书，语意尽皆如此。 
　　
　　　　　陈衍论曾国藩古文 
　　黄荫亭□□曾樾，撰《陈石遗先生谈艺录》云：「师云：曾文正以声调铿锵，救桐城之短，然其文不及方姚处，则尚不能避俗耳。如是生平得意之作，《金陵昭忠祠记》，声调美矣，而篇终处殊未免俗。论胜朝文，终当以方称首，姚梅二郎中，未知鹿死谁手。」又云：「师云：桐城派文，苦束于其所谓义法，直如伊川之理学。惜抱则空灵骀荡，在诗似常建。刘虚、梅伯言，则力量当在惜抱上。张廉卿、吴挚甫文嫌太枯。伯言则非独文佳，诗亦甚佳。」云云。声木谨案：湘乡曾文正公国藩，当时以勋业高天下，学问文章，亦因之而起。我朝达官贵人，真知文真能文者，固无以易之。门生故吏徧天下，不虞之誉，溢量之词，往往言过其实，几谓超轶归方姚梅而上之，文正虽不能任其咎，亦推尊崇奉者之过也。今时阅数十年，异议之屡起，余已记于□笔卷□。今复见孝廉之论，亦天下后世之公论，无庸为贤者讳，故复记之于此。其文集搜罗未备，余曾辑《曾文正公集外文》一卷刊之，以后续有所得，仍拟编为《集外文续》一卷，付之剞劂。文正文章，益有以自见于天下，悠悠毁誉，皆无足重轻矣。 
　　
　　　　　明司马垔善于形容花草 
　　明山阴司马伯通副使垔与人笺云：「佳菊得微雨，风致清绝，有不可以言语形容者。不忍独享，敢请乡兄共之，幸策马见过。杜诗云：『身过花边沾湿好，醉于马上往来轻。』高怀雅兴，弗令此老独占也。垔顿首。养和吏部尊契。」云云。语见会稽鲁燮光家藏《胜朝越郡忠节名贤尺牍》，申报馆排印袖珍本。声木谨案：副使此语，可谓妙绝天下，善于形容。然必淡于荣利，怀此高怀雅量，有超世之志，则无一时不乐，无一地不乐，无一物不乐，乐其所乐，决非他人所能学步，亦不可伪为。设有喜而忧，处顺如逆，则局地荆天，无所容于两大之间矣。 
　　
　　　　　纪昀论继配不能称继室 
　　今人每好称继娶为继室，据献县纪文达公昀遗集内家谱序例中言，继室乃古人称妾之名，必称继配方可，此事所关非小，不可不知，云云。声木谨案：《春秋》隐公元年，《左氏传》云：「惠公元妃孟子，孟子卒，继室以声子生隐公。」云云。《史记·鲁周公世家》云：「初，惠公适夫人无子，公贱妾生子息。」云云。又昭公二年，《左氏传》云：「晋少姜卒，公如晋。及河，晋侯使士文伯来辞曰：『非伉俪也，请君无辱。』云云。三年，「齐侯使晏婴请继室于晋」，据《左传》所载，古人明明以继室称妾，文达所云，洵属至论。 
　　
　　　　　朱枫刊书无县望 
　　钱塘朱近漪□□枫，性喜搜访前代金石文字，着为考辨，往往补古人所未备。其为诗，淡雅自然，不事修饰。撰《排山小集》八卷、《续集》十二卷，后附钱塘赵止葊茂才以文及仁和刘青耜茂才文炜《遗诗钞》一卷，又其弟青岑茂才棆《青岑遗稿》一卷，乾隆丙戌春月，自刊写字本，余已录入《再续补汇刻书目》中。声木谨案：据《青岑遗稿》所云，□□实为钱塘县人，而卷端无籍贯，只刊「朱枫近漪着」五字，是撰述中又开一例矣。 
　　
　　　　　光绪中前后贡品之异 
　　光绪甲午以前，每年遇内廷庆典，二品以上大员，照例各进三镶玉如意一支。例由琉璃厂□□□古玩铺代办，盒环上扣一牌，书某某官臣某某进数字。京官素来赏还。光绪□年，先文庄公入都陛见，适遇庆典。先文庄公闻有此礼，不知如何进入，亟问于吴县潘文勤公祖荫。文勤告以如此，并谓外官进呈，大半赏收，价值亦不过贰叁拾金耳。至庚子拳匪乱后，各省督抚，于每年照例贡品之外，四时皆有贡献。并闻每次须贰万金，或多至数万金不等，且多属舶来品。内廷喜其新奇，且不知其价也，所以内廷舶来品充牣，职是之故。至宣统元年，醇亲王摄政，鉴于贡献之非礼，明知皆取诸公帑，并非诸臣输诚，特于□月明下上谕，所有内外臣工，一概不准进呈对象入内，永着为例，弊政为之一清。惜行之未久，即遭辛亥鼎革之变。 
　　
　　　　　广东小官优缺 
　　广东河泊所巡检一缺，久为世人所艳称，屡见前人记载矣。余于谋食济南时，闻番禺陈兰甫太史澧之孙公睦太守庆龢言：广东南海、香山两典史缺，每年各有两叁万金出息。并言广东类此者甚多，不足为异。惜当时未及细问其陋规从何而得，详询其始末，果如所云，胜于作皖赣浙三省巡抚矣。皖赣两省巡抚缺，每年连公费养廉一齐在内，只壹万玖千金，浙抚年只贰万壹千金。川督鲁抚廉俸较优，亦年只叁万叁千金。此据声木确知其数目记之，决不敢作溢量之语，以欺天下后世也。 
　　
　　　　　武官殁于琉球考证 
　　绵州李和叔舍人鼎元，已官翰林院检讨，不知何故，复改官内阁中书，于乾隆五十九年，钦命册封琉球副使，赐正一品麟蟒服，正使为太湖赵介山观察□□。归国后撰《使琉球记》六卷，嘉庆七年季春，师竹斋自刊本。记载颇翔实，亦间有琐屑之处，其体例本属日记，尚无伤也。中云：「同来都司陈瑞芳，泉州人，由武进士，现官闽安镇都司，年四十三，于七月初三日酉刻逝。与介山往哭，备衣衾棺木。初四日酉刻，殓之如礼，停柩于室，守以兵。义当载归，使其子以礼葬。世孙遣耳目官致祭，并馈安家银伍百两，欲交介山带付其子。余从旁晓之曰：『都司殁于使事，世孙宜具奏，即以此银叙入，渡海后移交督抚，转付其子，使者礼无私受。』官归以告世孙，如余所议焉。」云云。声木谨案：舍人虽言义当载归，使其子以礼葬，而终卷未言归陈都司灵柩于其家，亦未言携其柩回国，未知何故。德清俞荫甫太史樾《春在堂随笔》云：「杭州高螺舟先生人鉴，翰林前辈也，余未及见。彭雪琴侍郎乃其门下士，为言其轶事云：道光间，先生奉命封琉球国王。礼成，散步于馆外，见一屋，中有棺焉，前和有题识曰『天朝参将某公之柩』。异而询之，则乾隆间护送封王之使，至彼国而以病死者也。问何不归，曰『海船忌载柩』。先生曰：『是俗忌耳，何足虑，吾当归之。』谋于副使，副使不可。先生曰：『吾两人犹彼也，万一死海外，亦无归乎。请以吾舟载之，虽沉溺无悔。』而一舟之人，亦皆执不可。先生怒曰：『此吾舟也，吾为政。』卒载之行。未一日，风浪大作，舟中人咸归咎，崩角于先生之前者数十人，请弃柩。先生不可而风益暴，求者益众，其势汹汹，殆不可止。先生叹曰：『彼在外国，固幸无恙，吾载之归，反弃之海，吾何以对死者乎。汝曹可为设祭，吾祝告死者以不得已之意。』众闻之踊跃从事，数人舁柩至船头，又数人为陈设祭品，又数人告具于先生。先生衣冠而出，登木而坐，谓众曰：『速投之海』。众愕然，请先生下。先生曰：『吾不下矣，吾与俱投于海耳。』众大惊，争前挽先生。先生叱曰：『何敢然，吾意决矣。吾以一柩故，累尔众人，不投之海，无以对生者。然吾不与同投于海，又何以对死者。吾意决矣。』众人环顾，罔措手足。正相持间，风浪亦息。先生笑曰：『舟平如席，汝曹何纷纭乃尔，姑徐之，风作再议可也。』于是仍舁柩下，而自此风恬波静，安抵粤东。参将故粤人，访其家而归之。仁者必有勇，先生之谓欤，而忠信之可以涉波涛益信矣。」云云。余疑与舍人所言即是一事，讹而为二，且明言乾隆间护送使臣者。不然，焉有许多武官随行，皆殁于琉球耶。册封琉球，例由闽省放洋，以其涂近，对海即琉球。返闽省，太史误以为返粤东，都司故闽人，太史误以为粤人官参将，皆以讹传讹之故，未足为异。唐宋人说部类此者甚多，各尊所闻，不必尽出于一也。 
　　
　　　　　朱珪等言经学以治诗经为先 
　　朱笥河先生尝劝人读《诗笺疏》，亦犹东坡教人欲博学，当先读《汉书》也。但博学须强记，又须勤钞。钱辛楣先生教门弟子欲学考据者，皆先着一书，以为底本，其后旁征侧引，以拓见闻，积至日久，便已博矣。卷轴既多，必藉才笔始显。萧颖士、段成式不贤于韩昌黎，刘原父、王伯厚不贤于苏子瞻，其明验也，云云。语见侯官李香莘□□家瑞《停云阁诗话》。声木谨案：南皮张文襄公之洞《輶轩语》云：「先师旌德吕文节教不佞曰：『欲用注疏工夫，先看《毛诗》，次及《三礼》，再及他经。』其说至精，请申其义。盖《诗》《礼》两端，最切人事，义理较他经为显，训诂较他经为详。其中言名物，学者能达与否，较然易见。且四经皆是郑君玄注，完全无阙。《诗》则《毛传》粹然为西汉经师遗文，更不易得，欲通古训，尤在于兹。《礼》之条目颇多，卷帙亦巨，初学畏难。《诗》义该比兴，兼得开发性灵，《郑笺》多及礼制，此经既通，其于礼学，寻途探求，自不能已。《诗》《礼》兼明，他经方可着手。」云云。丹徒茅□□□□谦《学诗堂经解序》首云：「闻之先师柳宾叔先生言，治经必先治《毛诗》。盖经义隐奥，寓诸训故，训故不明，则典制无从考见，而先圣王之微言大义，皆以盩戾而不能通。《诗》三百篇，朝廷之制作，乡曲之方言，古今之沿革，世会之变迁，皆于从容讽咏间寓之。古之学者，必准诸礼，礼经文繁，凡诸綮要，靡不于《诗》综之，不独乡射、乡饮之节于《诗》也。《诗》辞简而恉当，缉礼者固必剸《诗》，而《诗》《书》《易》，古亦谓之三史。若《春秋》书法，通之以《诗》，往往自得神解，治一《诗》而羣经之橐钥启矣。吾柳师之雅言，大略如是。」云云。声木谨案：我朝经学诸家，其治经，无不以《诗笺》入手，故朱、吕、柳三家所云，如出一吻，诚治经之秘钥，有志治经者不可不知。《学诗堂经解》廿卷，专解《诗经》，为□□李荫柏观察宗棠所撰，宣统辛亥夏仲排印本。 
　　
　　　　　费熙论国策行文开合 
　　乌程费少房□□熙，编《国策行文开合法程》，自序云：「自古文章之妙，皆造物者之无尽藏也，而论者以为其要诀，开合二字尽之。昔唐荆州先生为一代文宗，其平生秘钥，只是一开一合，此明验也。虽然，行文要诀，固不外一开一合矣，究其开合之法，未闻有详其所由始。余尝考自有宇宙以来，凡生人耳目之所及，皆具有一开一合之体势，其尤彰明较著者，无过于周衰之七国。七国者，天地自然之文章，古今一大开合之局也。当其时，公孙衍、张仪、苏秦、陈轸之徒，朝秦暮楚，乘机建策，而秦与仪，尤挟其简练揣摩之技，逞其纵横捭阖之谋，竭力发挥，苦心结构，谈吐风云，顷刻变化。记者次第其词，垂之简册，各成一家之言。后人读书至此，知秦楚齐赵诸大国，互相争雄于战国之世百余年，自有秦主合从以捭之，仪主连横以阖之，而古今大开大合之局，益见天造地设，历旷劫而不能移易矣。或者曰：苏与张，同受业于鬼谷子，所传《捭阖篇》，两人应共学之。今以合从为捭而属秦，连横为阖而属仪，又何说也？曰：从合则六国并力以摈秦，秦终不得而混一，此秦之所以为捭也。横成则秦帝，六国相继而灭亡，此仪之所以为阖也。语有云：合久必分，分久必合，两间之运会使然，非徒成败之论也。是故谓七国为文章自然开合之局也可，即谓苏张之所以从横七国者，为文章开合之法所由始也，亦无不可。余少时喜读《战国策》，而莫能窥其阃奥，今于四百八十余章中，仅取苏张从横之说十二章，汇为一编，缀以旧闻，以为《行文开合法程》。有志进取者，童而习之，会而通之，日循而上，所谓晓变其故词，甲坼其新意，骤回于咫尺不为近，步逸于八极不为远。文章之大观，总不外乎一开一合之法云尔。」云云。文见《书札杂着》，光绪丙申孟秋，小门生归安周莱仙□□文桂刊本。声木谨案：《战国策》一书所载事迹不尽可据，系当时策士拟议，张大其词，以示可以震耀人主，阴以行其劫取富贵之智，已历见前人记载。然其文词纵横排荡，实天地间之至文，亦不可废。□□以开合二字论文，又专取《战国策》十二篇以为开合之法，亦不为无见，学者固可互证而参稽也。 
　　
　　　　　论历代法律 
　　宣统元二年间，议改律例，实行以泰西法律治国。论者每借口以《大清律例》不合用为言，殊不知我朝虽由满洲入主华夏，而律例非由满洲带来，乃我华历代相传之法律，皆根据《唐律疏义》三十卷。唐太宗削平天下，合三代至隋各种律书，根据隋定律例，命房玄龄等编为《唐律》。至高宗时，又命长孙无忌等为《疏义》。皋陶之法，虽无专书，后世多本之以为治，递传递嬗，始载之简策，其书虽未必即为皋陶所撰，其法则传之皋陶也。是以历宋元明而至我朝，递加损益，大抵古法重，后法轻。至我朝深仁厚泽，流被天下，所有从前严刑酷法，业已损之又损，几于删去殆尽，其或继周者，亦无可损益矣。而论者犹以为言，殊属莠言乱政。《四库全书》收入《唐律疏义》，并撰《提要》，中有云：「论者谓《唐律》一准乎礼，以为出入得古今之平，故宋世多采用之。元时断狱，亦每引为据。明洪武初，命儒臣同刑官进讲《唐律》，后命刘惟谦等详定《明律》，其篇目一准于唐。至洪武二十二年，刑部请编类颁行，始分吏、户、礼、兵、刑、工六律，而以《名律》冠于篇首。本朝折衷往制，垂宪万年，钦定《大清律例》，明简公平，实永为协中弼教之盛轨。」云云。虽似当时馆臣颂圣之辞，实亦古今天下之公论也。 
　　
　　　　　论吴之振宋诗钞 
　　钱塘吴孟举□□之振编《宋诗钞》一百六卷，收入《四库》，流行甚广。其中有录无书者，尚有刘弇、邓肃、黄干、魏了翁、方逢辰、宋伯仁、冯时行、岳珂、严羽、裘万顷、谢枋得、吕定、郑思肖、王柏、葛长庚、朱淑真等十六家，实非完帙。内中如邓肃、黄干、魏了翁、方逢辰、冯时行、岳珂、严羽、谢枋得、郑思肖、王柏、葛长庚、女史朱淑真等十二家皆有专集，流传后世，不知当日□□何以未见。盖寒士撰述，每苦书俭，不足敷用。富家藏书书足矣，罕有通文艺者，即通矣，又未必熟悉撰述体例，留心撰述。此其所以难。如□□自撰《黄叶村庄诗集》八卷、《诗续集》一卷、《诗后集》一卷，书面刊朱文正书长方印，文曰「进呈御览」，是已收入《四库》矣，而《四库》未见著录，未知何故。康熙甲戌冬月，自刊写字本。自署县望曰「州泉」，亦一时风会使然。前有□□叶□□□□燮序，中有云：「孟举于古人之诗无所不窥，而时论孟举之[诗]者，必曰学宋。余谓古人之诗，可似而不可学，何也？学则为步趋，似则为合。学古人之诗，彼自古人之诗，与我何涉。似古人之诗，则古人之诗亦似我，我乃自得。故学西子之矉则丑，似西子之矉则美也。孟举诗之似宋也，非似其意与辞，盖能得其因而似其善变也。」云。是并其诗亦佳作矣。 
　　
　　　　　日本东西年表各书 
　　日本摄阳芦屋山人撰《和汉年契》一卷，嘉庆二年七月刊本。井上赖囶、大槻如电(撰)同撰《东西年表》一卷，光绪廿四年二月刊本，光绪辛亥□□清河王□□□□锡祺小方壶斋复有石印本。下总清宫秀坚撰《新撰年表》一卷，咸丰四年九月，顺天堂自刊本。信阳太宰纯撰《和汉帝王年表》三卷，乾隆廿年六月刊本。声木谨案：书以表名，仅便翻阅，本以执简驭繁之理，为横行方格之文，以免搜索之烦，于学人深为有益，是以历代撰此类者日益多。日本文士，顾亦汲汲于此，一撰再撰之不已，诚得学问之要道。其流通吾国者，以《和汉年契》、《东西年表》为多，余二种未见诸家著录。其撰述类此必仍多，余未及见。倘得于蓬瀛三岛搜访遗书，岂非快事，惜余贫老寒酸，不获如愿耳。 
　　
　　　　　段式三表页数之多 
　　偃师段西崖州判长基，撰《历代统纪表》十三卷，男搢书编次，《沿革表》三卷，侄洛书等参注，《疆域表》三卷，弟肇基等参注。书虽拾玖卷，积之高至尺许，每卷页数甚富，记之于此：《统纪表》卷一柒拾柒页，盘古氏至周威烈王廿二年。卷二肆拾陆页，周威烈王廿三年至《秦楚之际月表》。(第)[卷]三柒拾页，汉高祖至刘玄。卷四捌拾壹页，汉世祖至献帝。卷五叁拾页，汉昭烈帝至晋灭吴。卷六壹百拾伍页，晋武帝至恭帝。卷七壹百陆拾伍页，南、北朝。卷八贰拾玖页，隋一代。卷九壹百肆拾肆页，唐一代。卷十玖拾捌页，五季。卷十一贰百拾玖页，北、南宋。卷十二陆拾陆页，元一代。卷十三壹百柒页，明一代。《沿革表》卷上壹百拾叁页，盛京、直隶、江苏、安徽、江西、浙江、福建等柒省。卷中壹百肆拾壹页，河南、山东、山西、湖北、湖南、陕西、甘肃等柒省。卷下壹百拾叁页，四川、广东、广西、云南、贵州等伍省。后附伍拾玖页，为外藩蒙古统部、西域新疆统部等处。《疆域表》卷上□□□页，盘古至西汉。卷中捌拾肆页，东汉至隋。卷下柒拾贰页，唐至明。后附东汉、唐、宋、元、明州县名相同者肆页。嘉庆丁丑仲冬，孙男鼎、钥等小酉山房刊本。声木谨案：州判三表，俗称《段氏三表》。州判以明经官直州判，需次粤东，曾摄海康县知县，旋殁于省城旅舍。书虽已刊，两孙复因孤苦，以其刊板质钱。光山戴东塘明府锡纶赎回其板，为之印行。州判三书，颇便检阅，虽其中难免舛误，而大端已具，亦学人所必需者。明府不特有功于州判，且嘉惠士林不少矣。 
　　
　　　　　举人覆试等所始 
　　太湖赵芸谱观察畇，撰《遂翁自订年谱》云：「道光乙未，科场规颇弛，枪替获售者有人。曾侍御望颜劾奏，监临被议罢官。上命覆试于正大光明殿，钦定一二三等准一体会试，余分别罚革究治有差。余取一等第七名。举人覆试自此始。」云云。桐城戴存庄孝廉钧衡，撰《宋潜虚先生年谱》云：「国朝顺治初年，题准府州县学，将文行兼优考取送入国子监肄业，名曰贡监。顺治八年、康熙廿四年皆举行。雍正十一年，乃分贡监名色，廪生准贡。所谓优贡，当时可考取八旗官学教习，授职知县。」云云。声木谨案：举人覆试，始于道光乙未科。优贡当时名曰贡监，且须数十年始举行一次，不似后来每三年一次。名器愈滥，士林益不复力学，以冀侥幸。国初所定之制，其严如此，君子可以观世变矣。 
　　
　　　　　浙江喜合二姓为一姓 
　　浙江桐乡县有合二姓为一姓，以「陆费」为姓者，自国朝已为本地着姓。钱塘县复有「沈陈」姓，因当时陈祥生嗣外家从沈姓，后遂合二姓为一姓。语见仁和谭□□明府献《复堂文续·沈府君墓志铭》。大约江浙风气，素来如此。吾乡亦有如是者，则外面实从人姓，神主则仍题原姓，转不如合双姓之为愈也。 
　　
　　　　　曾国藩晚年始读仪礼 
　　湘乡曾文正公国藩，于晚年始读《仪礼》，其《求阙斋日记类钞》云：「炳烛之明，始读此经。」云云。名臣之不自讳如此，胸襟究与常人有别，读者当知其故矣。 
　　
　　　　　家乡异禀二人 
　　无为王心兰上舍□□幼年以拾柴为业，继有人教之学医，遂以医名一乡间。其目力不避日光，并言白昼天上星辰与夜间无异。有略涉天文学，不信其言，亲试之。其指点方向，略无差异，众始信之，然终老于医。道咸间，吾邑有某姓子，生而重瞳，众以为异，名闻遐迩。罗家铺章姓为吾邑大族，中有章□□人呼为章小胖子者，以之为婿，并招之至家读书。若以门第论，本属十分俯就。后亦仅青一衿，鸦片烟瘾甚大，终老婿乡。二人皆生有异禀，卒至穷老以死，其故何欤？ 
　　
　　　　　论西人以酬酢为交涉进步 
　　泰西□□保人寿险公司，合肥李文忠公鸿章，当日曾在该公司保有寿险银壹千两，文忠尝戏言：「为老年棺材本。」其经理西人□□□尝语人云：「明知中堂寿高，而不惜折本者，以中堂为中国人望，以为公司中光荣，且借此可以招徕华人生意。」云云。以银壹千两，即欲招徕千百万银生意，其计亦狡矣。然吾观西人，每以往来酬酢，即为交涉进步，不惜降志屈身，以图利益。而我国官绅，素昧此义。平日号称办洋务者，无事时深居简出，庞然自大，与西人绝少酬酢，若惟恐有失身分。及至偶有小事，西人不过前来一问，乃畏首畏尾，一任其所为而无可如何。凡名正言顺，据约可争之案，转箝口结舌而不敢言。西人则不然，以余所知者言之：光绪丁未七月，泗州杨文敬公士骧，由鲁抚升任燕督。启行之日，济南各外人，均送至城外师范学堂，日本教习内堀维文等人，更远送至城外四十里始回。光绪□□□月，泾县吴赞诚方伯廷斌，由鲁藩解任旋里，德国胶州总督□□□仍备花车一张以送之。外貌之礼，虽至为优厚，试问能费钱几何？设异日内堀维文有求于文敬，文敬能拒之乎！胶督有求于方伯，方伯亦能拒之乎！华人专喜贪小惠而失大利，固非一言所能尽也。 
　　
　　五笔卷八 
　　
　　国朝悼亡诗辑凡例
　　论翻译小说
　　梅曾亮作诗宗旨
　　骆兆纶忠孝两全
　　齐景公知陈氏将兴
　　古今聪明人无撰述
　　姚莹论援鹑二字意义
　　曾国藩等剿捻驻节处
　　广饶九南道缺逸事
　　南京贡院曾国藩手迹
　　李习之先生文读序论
　　女史熊琏论诗
　　张维屏忆母诗
　　秀水县分合原委
　　翰林院散馆除名
　　联合立宪上谕
　　曾国荃与官文失欢
　　成都都统无印
　　黄翼升欲钞御赐书
　　彭玉麐亲笔手札
　　黄体芳出试题寓意
　　犯人越狱案委过典史
　　刘坤一求雨逸事
　　明戴羲史钞
　　论泾川诗话
　　传书堂善本书目
　　论使西纪程
　　孝钦显皇后谕教案须持平
　　传习所讲习所所始
　　晋杨盛与陶潜同节
　　曾国藩论七律 
　　
　　苌楚斋五笔卷八 
　　庐江刘声木十枝撰 
　　　　　国朝悼亡诗辑凡例 
　　予往日欲编《国朝悼亡诗辑》□卷，采录贰拾家集，并自撰凡例伍则，后以于诗学素未研求，倦于搜辑，因而中止。原辑之编，仍存箧中，为纪其大略于此。凡例云：「一，悼亡之诗，已见专集者不录。如长洲尤展成太史侗别有《哀弦集》，吴县石梅孙□□渠别有《葵青居诗录》，汉军汪□□□□松别有《悲鸾草》，仪征吴少莲司马灏别有《只鹣录》，德清俞荫甫太史樾别有《百哀篇》是也。一，夫妇之义，上以事宗庙，下以绵嗣续，为人伦之首，非仅为燕婉私情。若悼妾媵之诗，乃牵于情欲，非理之正，词虽工不录。一，编中所悼之妇人，博考诸家载记，皆无崔卢之阀阅，实有锺郝之轨范。而诸家悼亡之诗，皆婉转陈词，哀愈于礼，情深于文。娶妻得佳妇，诚为人生之至福，不幸中道伤逝，余哀未忘，亦君子之所悯也。一，文词不录。诸家贤行，已摘要录入卷中，欲求详细，有原书在。词则所作甚少，无从辑录，实亦与诗究难强同也。一，总集内范围至广，门分类别，不可缕指，专辑悼亡诗者，尚未见他本。声木屡抱悼亡之痛，故辑为此编，以寓哀思，不求宏富，以国朝人诗文集耳目所及者为限。」云云。编录为顾炎武七绝五首，见《亭林诗集》，王士祯七绝三十五首，见《渔洋诗续集》，杜浚五律一首，见《变雅堂诗集》，黄任有七绝廿八首，见《秋江诗集》，陈鹏年七律二首，见《道荣堂诗集》，王文奎七律四首，见《鷇音草》，潘希甫七绝十首，见《花隐葊遗稿》，胡培翚七绝廿七首，见《求是斋诗集》，徐镛七律八首，见《石笏斋诗钞》，汪廷珍七律十三首、七绝十七首，见《实事求是斋遗稿》，张振夔五古八首，见《介轩集》，王东槐七绝七首，见《王文直公遗集》，张宗松七律一首，见《扪腹斋诗钞》，龚景瀚七绝廿八首，见《澹静斋诗钞》，彭兆荪七律十二首，见《小谟觞馆诗集》，郝懿行七绝十二首，见《晒书堂集》，邓嘉缉七律十首，见《扁善斋诗存》，彭绩七绝八首，见《秋士先生遗集》，张之洞七绝八首，见《广雅碎金》，汪暕七律一首，见《澹余诗略》。 
　　
　　　　　论翻译小说 
　　光绪末年，闽县林琴南孝廉纾，翻译西文小说，由商务印书馆排印，盛行一时。余素不喜阅小说，未知佳恶，亦姑置之。谋食济南时，有友人不知余终日咿晤，未脱寒酸气习，卒然问以终日在家，何事消遣。余因其言骨突，不便明言，乃谬应以闭户静坐，扫地焚香等事。友人因谓林译小说甚佳，力劝阅之。乃略为购置数种，颇觉其所叙述过于浮泛，不合事理。譬如言一国之兴衰，引周室以兴衰以为证，以吾国文法论，至多不过曰，盛如文武成康，衰如幽厉慎靓与赧王，二句而已。西文必自太王、王季、文王，历数至慎靓王、赧王，历百拾句不等，实属烦宂无当。余虽不识西文，以译本论之，未足以尽其所长。然吾观佛家经典，大半为后秦姚兴时，历经当时文人译成中文，润色改窜，始为定本。其文义与今时译本小说无大差异，乃恍然泰西各国文字原是此体，以中西文相较，判若天渊。中文贵一语抵千百语，西文千百语仍为一语，中文以事增文省为贵，西文以事一文多为贵。西人不能改从中文，犹中人不能改从西文，其理至明，断难合一。余意中文本为上智而设，西文则专为中人以下者示之准的，是以不厌求详若是。然中人以下者实多，西文以此立法，未尝无深意存焉，亦未可是丹非素也。 
　　
　　　　　梅曾亮作诗宗旨 
　　上元梅伯言郎中曾亮《舒伯鲁集序》中有云：「凡诗阅一二字，可意得其全句者，非佳诗也。文气贵直而其体贵屈，不直则无以达其机，不屈则无以达其情，为文词者，主乎达而已矣。」云云。文见《柏枧山房文集》。声木谨案：上元管异之孝廉同《书梅伯言马韦伯诗后》中有云：「伯言之于诗也，意欲其深，词欲其粹，一思之偶浅，必凿而幽之，一语之稍觕，必砻而精之。赋一诗，或累日踰时而后出。」云云。文见《因寄轩文集》。湘乡曾文正公国藩亦云：「阅梅伯言文集，叹其钻研之久，工力之深。」云云。语见《求阙斋日记类钞》。郎中文章学术，授受源流，已见予撰《桐城文学渊源考》中，固以古文高天下后世矣。据孝廉所云，其于诗，亦研索至勤，故论诗之语，极为精凿，揭古人未发之秘。所撰《柏枧山房诗集》十卷、《诗续集》二卷，卓然可传于后世。然以阅一二字可意得其全句之例衡之，郎中之诗，亦难全免于此。知之非艰，行之维艰，古今似此者多矣。至谓文章其体贵屈，即钱塘袁简斋明府枚《与韩绍真书》云：「盖贵直者人也，贵屈者文也，天上有文曲星，无文直星。」云云。语见《小仓山房尺牍》。凡诗文词曲，莫不皆然，不仅古文之一种。余往日偶至戏园观戏，见凡戏曲折顿挫，匣剑帷灯，一至正文，即戛然而止，大悟文法。古人所谓曲，即二簧梆子，文法之至陋，唱词之至劣者，亦必如是。然吾见古人以诗文传后，全以意胜，不在词藻。骈文虽须斑剥陆离，铿金戛玉，追辞炼骨，犹必力刬俗艳凡采，笃守六朝正轨。设过于裁对工整，即是俗体，大家小家，决无是也。惟诗亦然，其裁对工整者，即试帖之变体。(古诗即倒句)试帖决无佳诗，诗中若有此类，其诗固不足观也。阳湖赵云松观察翼，撰《瓯北诗钞》五十三卷，以史对史，组织极为富丽，实为俗体，通人所不屑道。至同光之时，江阴何□□太守栻，撰《悔余葊诗编》十二卷，实宗其体，对仗更为工整，意欲以奇丽见长，开辟诗家新世界。但取而诵之，法而效之者谁乎？可知在意不在词矣。 
　　
　　　　　骆兆纶忠孝两全 
　　江华骆文卿吏目兆纶，官湖北蕲州吏目十余年，宣统辛亥殉难。武进李经彝学使宝洤，撰《骆吏目传后》有云：「辛亥八月，武昌乱起，总督首弃行省走，焚掠四出，所在奔溃。九月朔，长沙兵继变，巡抚弃走如总督。于是两行省所辖道郡州县皆植白布为旗，迎乱者惟恐后，官吏不从者，或走或杀。蕲牧去，州人以兆纶习州事，推拥请留。兆纶不可，则谓士民：『吾有老母，惊悸败我意，愿奉母出境，还就职。』士民许之。兆纶奉其母至汉口，属所亲卫以去，返至蕲，跳身投蕲河中。蕲人闻兆纶至，方迎谒，欲与语，而兆纶死矣，时某月日。李宝洤曰：新军学堂之兴，自湖广始，而大乱之作，疆吏之亟走，亦始湖广。以余所知，两行省中，惟长沙沈知县瀛死最烈，今又得兆纶。时穷乃见节义，使平居处顺，亦何以知其临难不苟哉！其它大吏武臣及有司死者，盖有之矣，朝廷褒恤所及，至隆尤渥。而默默下僚，从容就义，忠孝两全，以视夫坐拥百城，倒戈以雠君父者，犹凤麟之与枭[獍]也。呜呼贤哉！」云云。文见《汉堂文钞》。声木谨案：骆吏目事迹，钱塘吴子修学使庆坻，已采入《辛亥殉难记》，不如此叙述之详，盖撰述各有体例之故。吴县沈士登太守瀛，于宣统辛亥，以候补知府，署长沙县知县，为党人所执，闭置室中竟日。前署湘乡县知县城固申荫堂明府锡绶亦被拘，忍饥相对，以死节相勉。党人知不可屈，拥二人出，太守骂不绝口，遽见害，明府亦同死之。语见《辛亥殉难记》。似此临难捐躯，慷慨以同死相勉，成仁取义，忠魂烈魄，上薄霄汉，固宜与日月争光，名垂天壤，名教有不因之而益重者哉！ 
　　
　　　　　齐景公知陈氏将兴 
　　《春秋》昭公廿六年，《左氏传》云：「斋景公曰：『善哉！我不能矣，吾今而后知礼之可以为国也。』晏子对曰：『礼之可以为国也久矣，与天地并。君令臣共，父慈子孝，兄爱弟敬，夫和妻柔，姑慈妇听，礼也。君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，礼之善物也。』公曰：『善哉！寡人今而后闻此礼之上也。』对曰：『先王所禀于天地，以为其民也，是以先王上之。』」云云。声木谨案：晏子此段议论，大可为齐景公问政于孔子，孔子对曰「君君臣臣父父子子」一节作注脚，齐景公善晏子之言而不能改，亦与善孔子之言同。《左传》又云：「齐侯与晏子坐于路寝，公叹曰：『美哉室！其谁有此乎。』」云云。而《论语》云，「虽有粟，吾得而食诸」，云云，实同一意。盖当时齐国将归于陈氏，人无大小智愚，莫不知之。春秋时，大夫世禄，虽国君，不易夺其禄位，况陈氏为众所归，是以景公明知之而明昧之，终亦不能去之，良有以也。齐景公既不能正心修身，齐家治国，又以无礼无德，自不能已陈氏之乱，可慨也夫。 
　　
　　　　　古今聪明人无撰述 
　　凡古今载籍所称聪明人，如言读书五行、十行并下，过目成诵，历久不忘者，皆只空言其聪明。果使有兼人之智，兼人之勇，其学问文章，自较他人有别。今试稽之，聪明人撰述流传于世者，能有几人，流传于世，为共见共闻者，又能有几人。大抵聪明之人，能高明而不能沉潜，于撰述一途，实非所宜。又况自恃聪明，平日高视阔步，视学问文章如土苴，矜张自满，目空一世，焉有伏案之功，是以不传也。 
　　
　　　　　姚莹论援鹑二字意义 
　　桐城姚南青太史范所撰《援鹑堂诗集》七卷、《文集》六卷，虽已于嘉庆甲戌□月家刊本，印本殊为罕见，盖其板毁于粤贼之乱。其取名「援鹑」二字之意，见者多疑为取义于《诗经》，而不知非也。其曾孙石甫廉访莹《识小录》云：「先曾祖堂名『援鹑』，出扬子《寡学篇》『春木之芚兮，援我手之鹑兮』。言孔子教人，有以手援而醇和也。盖字与醇同，非鹑鸟之谓也。」云云。其□孙叔节孝廉概自云，竭毕生之力，只收得诗文集各一部，欲重为刊行。今孝廉又卒，此书终难重刊矣。 
　　
　　　　　曾国藩等剿捻驻节处 
　　同治□□□□苏州省城克复后，合肥李文忠公鸿章，驻节于城内□□□拙政园，为苏州名园之一，并历见前人记载。后南皮张文达公之万，欲购之以养母，卒为八旗奉直人所购得，改为八旗奉直会馆。当时湘阴郭筠仙侍郎嵩焘，参赞文忠幕府，文忠有事咨询，恒呼之为「老筠」。先文庄公每至苏，常与侍郎同室。及同治□年，湘乡曾文正公国藩与文忠，先后督师，剿平捻匪，节制三省军务，当时均驻节于周家口镇玉露庵。先文庄公晚年，于拙政园及玉露庵，犹历历指出：某某处为文正、文忠办公室，某某处为某某室，「吾当时亦住于某所」，为声木等言之。光绪乙未，罢官归里，路过周家口，见玉露庵双扉紧闭，因作《周家口怀旧》诗云：「大枪铜马满神州，宵旰时廑圣主忧。戚里名王悲裹革，视师上相几搔头。韬钤策士留宾馆，靴靺诸侯仰节楼。古寺门扃车马散，萧萧汝水自东流。」云云。声木谨案：先文庄公撰述，为某甲焚毁殆尽，声木痛之，到处访询，集得诗数十首，编为《佚诗》一卷，拟刊于先文庄公遗书中，目录已见《续补汇刻书目》。但搜辑编纂慎重从事，不敢草率塞责，不知此愿何日能偿，诚憾事也。 
　　
　　　　　　广饶九南道缺逸事 
　　江西分巡广饶九南道，因驻札九江，俗名九江道。内府每年所用磁器，于景德镇特设御窑，专理其事，例归九江道兼辖。光绪□年，内府于常例物品之外，需用粉定养鱼大缸壹百个，命御窑造好进呈。时江阴沈品莲方伯保靖适任斯缺，尝谓先文庄公云：「御窑所制御用之物，必须加数倍制成，拣选其中毫无班点痕及裂文者，始能进呈。余则谓之赢余，官吏共分，道员实占多数。故凡任九江道数年，赢余磁器甚多，职是之故。」又谓：「九江道例兼大姑塘二钞关。粤逆乱前，收税甚旺，额征税银拾柒万叁千捌百捌拾两。乱平后，收数骤绌，即扫数解库，尚不足数万两。国家功令，关税短收，例须免玖赔壹。道缺清苦，焉有余金作赔，乃愈绌其数，庶使免玖赔壹之外，仍余贰叁万金。俗谓优缺，非真优也。」云云。此先文庄公晚年，于声木趋庭时谕之者。方伯所言，乃同光初年情形。后来不知若何，无可考查矣。 
　　
　　　　　南京贡院曾国藩手迹 
　　南京江南乡试贡院，原有「至公堂」正书三字横木额，大门外石排坊正中「锁院风清」正书四字石额，原为湘乡曾文正公国藩手笔。今虽犂为平地，改为市场，余仍记之于此，以为后人考古凭吊之用，或不嫌其多事也。 
　　
　　　　　李习之先生文读序论 
　　光泽高雨农舍人澍然，编《李习之先生文读》，自序云：「昌黎之文，广博易良，余于《韩文故》言之详矣。而习之先生，其广博稍逊，其易良则似有进焉。盖昌黎取源《孟子》而汇其全，故广博与易良并，先生取源《论语》而得其一至，故广博虽不如，而易良亦非韩所有也。譬诸天地之气，其穆然太虚，冲和昭融者，《论语》之易良也，其湛然不滓，高朗夷旷者，《孟子》之易良也。二者微有区别焉，学之者，宁无差等乎哉！故余于昌黎，犹为公好，于先生，若为私嗜然。每展卷，如尝异味，必求属餍。又恐其难再得，不肯遽尽，留以待再享，其爱护之至如此，诚不自知其然也。然先生之文，平澹如孟襄阳诗，不见可悦。常授学子一编，语之曰：『解好此，可与道古。』亦竟鲜有言好者。爰汇旧读所得，评成是书，曰《习之先生文读》，与《韩文故》并行。冀后进资以启发，可得同好，盖亦不欲独享异味之意也。凡十卷，先生全集尽在是。其末卷九篇，则拟删者，并录之，亦加评，明所见。庶好而知其恶，虽私嗜，固不失为公好也夫。」云云。宝应王文勤公凯泰序云：「《唐艺文志》载《李文公集》十八卷，文百肆篇。是集凡有二本，赵郡苏天爵家藏刊本，较河东邢让钞本为精审。考《唐书》本传，先生为韩文公高弟，其学皆出于韩。唐宋以来，韩李文章，并行海内。欧文忠章奏，敷陈剀切，冠绝古今，其实原本李文，苏文公尝论及之。苏子美称其词不逮韩而理胜于柳，其意言悉似昌黎，故有纯无杂，洵定评也。明人选大家，乃弃置弗录，而先生之文，几湮没而不彰。我国家乾隆朝，诏征天下遗书，浙江鲍士恭以苏本李文进，蒙采入《钦定四库全书》，而先生之文又一显。第中秘珍藏，艺林罕觏，迨宜兴储同人撰次唐宋十大家，选习之先生文陆拾陆篇，都为一集，学子始稍稍有知识李文者。顾其文理正而旨澹，气高而质清，士大夫好之者卒鲜。闽中高雨农舍人着《李文读》一编，心苦分明，批却导窾，遂使千载上作者之精神意气跃跃纸上，先生有知，其(订)[许]为旷代之知音乎。夫文以载道，道德外无文章也。先生寄从弟正辞书谓：『人号文章为一艺者，乃时俗所好之文。其能到古人者，则仁义之辞，乌得以一艺名之。』然则先生之志趣学识，又岂晚近文人学士所可同日语哉！刘炯甫刺史取舍人《李文读》十卷，付之手民，表章儒宿，嘉惠后学，意良美矣，爰识数语，以弁简端。」云云。闽县刘炯甫刺史存仁跋云：「光泽高雨农先生治古文三十年，以文为贯道之器，必求所以自得。年未四十，着《诗考异》、《诗音易述》、《古本大学解》、《汉律历志注》、《河略》诸书，已而皆弃去，曰『吾未有得也』。最后着《春秋释经》、《论语私记》，而精力尤萃于《韩文故》、《李文读》二书。道光九年，大吏延修省志，存仁与校雠，受教于先生四载。甲午志竣返里，逾年，掌教厦门，道福州，欢然请见。又逾年辛丑，讣至，与张亨甫为位哭奠于西湖。自是奔驰南北，稍游公卿朋友间，善古文者各有偏至，未有如先生之专且勤也。同治庚午归田，过崇安，晤老友郭小云，谈及遗书散佚为憾。抵里，急驰讯哲嗣屺民明经。今夏屺民以《李文读》寄示，且言兵燹之余，家业荡然，而此册及《抑快轩全稿》幸未失坠。屺民可谓善承先志矣。先生论文主气体，尝言吾之求之也，合气于朕，合神于漠，以追取其神与气而冥与之会。故其自序有云：韩取源《孟子》，故广博与易良并，李得《论语》之易良。吾于韩为公好，于李独为私嗜。是评与《韩文故》相表里，抉经心而执圣权，嗜学者当自领之。急为梓行，不特后死者之责，亦先生嘉惠后学初志也。独念少懵于学，老而无成，愧负长者期许，思先生不可复见，凄怆踧踖，其亦有感不绝于余心者乎。刻既成，版归屺民，以为世宝云。」云云。文均见本书。声木谨案：此书有同治十年冬月，刺史刊圈点批评本。北宋言文章者必称韩李，屡见之前人记载，实以文公亲炙受业于昌黎，而其文虽随人步趋，实足有以自立。故眉山苏明允□□洵《上欧阳内翰书》云：「惟李翱之文，其味黯然而长，其光油然而幽，俯仰揖让，有执事之态。」云云。文见《嘉佑集》。而《四库全书提要》云：「其才与学，虽皆逊愈，不能镕铸百氏，皆如己出，而立言具有根柢，大抵温厚和平，俯仰中度，不似李观、刘蜕诸人，有矜心作意之态。」云云。新城王晋卿方伯树《致王文泉书》云：「李元宾与韩昌黎、欧阳行周同年登第，当时皆以能文称于世，然元宾为文，刻意雕镌，终未脱六朝蹊径，与昌黎氏之所谓古文者，截然如尧眉舜目之不同。论者乃较短长于辞质间，可谓不知其类。昌黎当日倡为古文之学，同时学者，竞以返古求新，力去陈言为务，然皆不免毫厘千里之差。深窥其奥者，为李习之一人而已。」云云。文见《陶庐笺牍》。文公古文为后人重视如此，舍人为之批却导窾，指示涂径，后人益有阶级可寻。《李文读》一书必不可废，舍人论文之功亦不可没矣。 
　　
　　　　　女史熊琏论诗 
　　如皋熊澹仙女史琏《澹仙诗话》云：「诗本性灵，如松间之风，石上之泉，触之成声，自成天籁。古人用笔，各有佳处，岂可别执一见，弃此尚彼。或云法宋元，或云宗三唐，究竟摹仿不来，空失本来面目。」又云：「陆念尔云：诗主性灵，以人工累之，犹太虚着浮云，此论极妙。归愚谓开废学之渐，恐其流于薄。余谓有性灵者，可以加人工，有人工愈以养性灵。譬如碧空澄彻，霁日晴云，明霞朗月，点缀更佳。」又云：「凡诗有性无景，如村翁谈家常，有景无情，如绣女描花样，景不雅则无致，情不深亦无味。写景须点缀幽峭，使人起兴，写情必缠绵激切，令人下泪，情中有景不俗，景中有情乃活。」云云。声木谨案：女史生当干嘉之时，随园诗派盛行，故论诗亦以性灵为主。然诗学广大，随园以性灵自树一帜，原无害于义。末流承其币，遂至集矢于随园，恶其人，并恶其文章，亦非公论。女史诗话不多见，所论亦颇有见到语，未可厚非也。 
　　
　　　　　张维屏忆母诗 
　　番禺张子树太守维屏《归来》诗云：「昔年下第归来日，慈母偏怜失意人。今日归来逢弟妹，酒边惟有泪盈巾。」并自注云：「忆戊辰、辛未下第归，先慈每以好言抚慰，命弟妹置酒共饮。」云云。诗见《松心诗集》中《燕台四集》。声木谨案：太守此诗，廿八字中，说尽父母慈爱之心，宛然在目，愿书万本，诵万遍也。 
　　
　　　　　秀水县分合原委 
　　嘉兴秀水本嘉兴府附郭两首邑，秀水县立于明宣德四年。置县之初，分嘉兴县叁之壹，城以内皆属秀水，士大夫人列第而居者阀阅相望，以故县令班次虽次嘉兴，而人文之盛，常为一郡最。万历间，始专修《秀水县志》。至宣统三年□□复裁撤秀水，并入嘉兴为一县。语见钞本康熙廿四年三月石楼任调之明府之鼎监修《秀水县志》，余已著录于《宝鉴楼架上书目》中。 
　　
　　　　　翰林院散馆除名 
　　国朝翰林院衙门定例：凡翰林留馆者，衙门中开列其名，必至死后始去之。凡衙门中有宴会等事，以中堂为最尊，余则以科名为先后，不问官职之大小有无。若散馆，即除其名。有某某当时曾入词馆，未得留馆，后见先文庄公留馆，语先文庄云：「你们衙门只要散馆，即与留馆者死去无异，名氏早除。」云云。可谓牢骚不平，愤怒言之矣。 
　　
　　　　　联合立宪上谕 
　　光绪三十□年，我朝拟颁立宪，上谕先命各部院大臣各拟一通，中以善化瞿文慎公鸿禨所拟为最佳。时夫己氏权势煊赫，枢臣皆惮之，亦言其所拟之善。乃不得已，以二稿属天津徐菊人协揆世昌联合为一篇，后来颁发者，即是此稿。寿州孙文正公家鼐，当时亦有拟稿，退值后称誉文慎，并为言其缘由如此。老辈服善之量，决非恒人所能几及。 
　　
　　　　　曾国荃与官文失欢 
　　益阳胡文忠公林翼，任湖北巡抚，辽阳官文恭公文，任两湖总督，与之同官一省，交欢至好，公事始能划一，当时天下称为美谈，已屡见前人记载矣。同治□年，湘乡曾忠襄公国荃，继任湖北巡抚，与文恭意见不合，驯至互相揭参，穆宗罢斥忠襄。后□年，文恭路过金陵，时湘乡曾文正公国藩，任两江总督，出迎于下关。登文恭舟，一见即曰：「我家老九，真是不好，我甚惭愧。」文恭一笑而罢，前事孰是孰非，一字不提。论者论文恭善能容人，雅量殊不可及。于剿平粤捻一役，虽无赫赫名，其推贤让能之功，甚为宏伟，宜与当时所谓曾、左、胡、李诸公，并垂不朽也。 
　　
　　　　　成都都统无印 
　　镇守四川成都等处地方副都统向例无印，如有公文，皆用镇守四川成都等处地方将军印，是将军、都统二官实共一印，亦是异事，为他省所未有。虽典史、训导，各官皆有一印，俗谓冷铜。都统为一品大员，转无一印在握，真事理之不解，不知国朝当时所以吝于一印之故矣。 
　　
　　　　　黄翼升欲钞御赐书 
　　光绪中叶，长江水师提督湘乡黄武慎公翼升，与先文庄公相善，闻先文庄公于光绪□年钦赐《钦定剿平粤匪方略》四百廿卷、《钦定剿平捻匪方略》三百廿卷、穆宗毅皇帝御制《诗全集》六卷、《文全集》十卷三书，不胜欣慕，时欲向先文庄公借看借钞。先文庄公告以「此系钦赐之书，不能赠人。不然，公如好之，即可奉让」云云。然虽屡言借钞，终未向我家来取，未知何意。武慎虽以军功出身，而笃好风雅，留心典籍，亦升平之盛事，岂易得之于武夫哉！ 
　　
　　　　　彭玉麐亲笔手札 
　　衡阳彭刚直公玉麟，生平与人函牍，均属自书。所用信纸，并非八行等纸，系当时下官递履历后余之红纸，裁之约似八行宽。先文庄公编《锦鳞前集》，中有刚直函十余封，即是如此。其字迹骨梗，想见其气节嶙峋，不随流俗。长洲朱仲我孝廉孔彰《咸丰以来功臣别传》中，言海内藏其函讯者，皆刚直亲笔云云，洵不诬也。 
　　
　　　　　黄体芳出试题寓意 
　　光绪□年，瑞安黄漱兰银台体芳，官□部□侍郎。以参劾合肥李文忠公鸿章，请以湘乡曾惠敏公纪泽继任直督，奉旨申斥，旋经部议，降□级调用，惠敏旋即补授银台原缺。未几，出任江苏学政，颇以风节着。性好饮，其公事图章，为「醉仙过目」四字。其出棚开考某某府属数县，所出试题，颇为当时人注意。有曰《老彭》，曰《是社稷之臣也》，曰《顾左》，曰□□□□□□曰《曾是》，曰□□□□□□曰《有李》，曰《国人皆曰可杀》，以当时数功臣姓嵌入，实颇见巧思。时有补一岁考者，题曰《不贰过》，贰次者曰《不待三》，三则曰《吾以汝为死矣》。某生欲得寿榜，多填年岁，例须入学，则批云：「文在题外，字在格外，年在□拾外，本学院不忍置之度外。」云云。苏人背后皆呼为黄矮子。据江都徐蛰叟广文师言，粤捻匪平后，任江苏学政，真能弊绝风清者，只有宗室溥玉岑尚书良。尚书考试，论字不论文，然确无弊窦，士林亦悦服无异言，银台仅以风节着耳。 
　　
　　　　　犯人越狱案委过典史 
　　国朝定例：凡各省犯人越狱之案，州县及典史处分甚重。同光以来，每见督抚奏报此案，均言知县先期因公进省，成为印板文章。其实因公者何事，迄无一人为之言明，粉饰可笑。典史实为守狱官，无论如何，自应革职。闻因代人受过，知县必与以津贴，买山有资，胜于作典史多矣。 
　　
　　　　　刘坤一求雨逸事 
　　江西人民，最重许真人，庙祀甚隆，凡祷雨求晴，皆于是乎在。同治□年，新宁刘忠诚公坤一任赣抚，时先文庄公任藩司，两次求雨未得，复来三次求雨。市人羣聚于庙之左右，于忠诚将入庙时哄然哗笑。意谓忠诚求雨之心未诚，不能上格天心，立沛甘霖。实亦历来有此恶习，并非独施于忠诚为然也。忠诚入内坐定后，忽向同来司道各官问曰：「许真人庙正厅何以用黄瓦？」先文庄公答谓：「但不知当时何人，造庙时如此，想亦不能踰于国家定制。」忠诚言：「祷雨至今未降，必揭去其黄瓦方可。」大众闻而愕然。忠诚徐谓：「我求雨不得，市人笑我。」指神主谓：「他不降雨，罪过不更大乎。」大众始恍然忠诚所言，乃有为而发也。 
　　
　　　　　明戴羲史钞 
　　明□□戴□□□□羲，有《史钞》壹编，从未见诸家书目著录。余亦未睹全编，仅购得《五代史钞》四卷，卷端刊「史钞贰百柒拾柒至贰百捌拾」，云云，全书想上起《史》《汉》，下迄元代，卷数已不可考。自题「明后学戴羲摘摷五代史文钞」，卷中亦无刊本年月，以字迹考之，当在明中叶时也。 
　　
　　　　　论泾川诗话 
　　泾县赵环石明府知希，撰《泾川诗话》三卷，泾县赵绍祖等，刊入《泾川丛书》中。阅至终篇，觉其中殊少佳句，供人爱玩者。夫论诗拘于一县，自难出色当行，固事理所恒有，亦可谓不善用其所短矣。据其侄孙□□□□绍祖跋言，明府尚撰有《环石诗钞》八卷，已刊以行世，云云。余虽未见其诗，以所撰诗话体例推之，其诗亦断难传世也。 
　　
　　　　　传书堂善本书目 
　　乌程蒋孟苹学部汝藻，亦近代藏书大家，海宁王忠悫公国维撰《传书堂记》，见于□□□□□□余已节录其语，入于《藏书纪事诗补遗》中。撰有《传书堂善本书目》十二卷，余于书肆中见有钞本四册，字迹甚工整，以议价未合而罢。未几，于他肆复见似此者数部，心讶之。后询知为有某某，专钞此书目出售，斯亦异矣。 
　　
　　　　　论使西纪程 
　　湘阴郭筠仙侍郎嵩焘，于光绪二年，奉旨出使英、法、意、比四国大臣，撰《使西纪程》二卷。文笔颇雅驯，铅、石印本甚多，其中议论，大半主西奴中。书初出，舆论大哗，贤士大夫更谓其欲废孔孟之道，以从天主耶稣。虽指斥不无太过，亦侍郎有以自取。凡人一生，不能无善恶，一国亦如是。若一概盲从，坐视数千年历代圣贤相传之良法美德废弃而不屑道，揣之事理，能乎不能，岂侍郎未之思乎！ 
　　
　　　　　孝钦显皇后谕教案须持平 
　　光绪初年，先文庄公任赣抚时，南昌省城内尚无教堂，不过各国教士时相往来耳。及□□□□月，先文庄公述职，入都陛见，孝钦显皇后垂问，江西有无教案。先文庄公力陈教民平日欺压平民之害，地方官又每多庇平民。慈圣谕谓，总要持平云云，言之又言，大有谆谆告诫之意。大抵教民骄横，始于光绪中叶。初年吏治澄清，大小职官，尚知自爱，决不敢以媚教甘冒不韪。求之后世，不可得矣。 
　　
　　　　　传习所讲习所所始 
　　桐城吴挚甫京卿汝纶，撰《东游丛录四种》，迹其精华，为《文部讲论》一种最善，然已不及后人译述之详备。光绪庚子后，各省所开传习所、讲习所等名目，皆沿《东游丛录》而起。名人撰述，足以转移风气如此。 
　　
　　　　　晋杨盛与陶潜同节 
　　《南史》云：「杨盛闻晋亡，不改义熙年号，曰：『吾老矣，终为晋臣。』」云云。声木谨案：世共知晋柴桑陶靖节所著文章皆题其年月，义熙以前，则书晋代年号，自刘裕篡晋，惟书甲子，久为千古所敬仰。而不知同时有杨盛事，劲节高风，与靖节堪称一时瑜亮。其生平视依草附木之辈，真如蝼蚁之处于溷中，何其伟欤！ 
　　
　　　　　曾国藩论七律 
　　湘乡曾文正公国藩，致□□张海门学使金镛书云：「尝闻友人言：七律当以义山之绵丽并遗山之激越，始是一奇。闻者多以为难。」云云。语见学使自编《潇湘风雨录》二卷，咸丰七年九月，长沙学院自刊本。声木谨案：文正论诗文之语，皆能深入古人阃奥，此论亦学诗者之要诀也。 
　　
　　五笔卷九 
　　
　　论邓艾党奸伐恶
　　宗室考试
　　昌瑞山陵寝
　　论孱守斋五年谱
　　方苞等以执礼致悔
　　山东官书局书目
　　李家瑞论声调谱
　　吴伟业临终词
　　汤纪尚论两家文
　　王树棻文莫二字意义
　　旅店壁题诗多托名妇女
　　左宗棠为王德榜求缺事
　　杨岘论袁枚诗
　　仁宗睿皇帝论晋文公
　　左宗棠赏三品京堂前后事
　　论书目分类
　　翁同龢两代帝师
　　补晋书艺文志仍有一家
　　撰述名鷇音三人 
　　
　　苌楚斋五笔卷九 
　　庐江刘声木十枝撰 
　　　　　论邓艾党奸伐恶 
　　新城王文简公士祯《香祖笔记》云：「康熙丙子，余以祭告使秦蜀。过剑州之南门外，有小庙一区，方改作。问之，曰邓艾庙也。余谓：『不祀姜伯约，反祀邓艾，于义悖矣。乃从来有司无昌言毁之者，何也？』欲赋诗正之，未果。后见唐人唐彦谦一诗云：『昭烈遗黎死尚羞，挥刀斫石恨谯周。如何千载留遗庙，血食巴山伴武侯？』已先我而言之矣。以此见三代之直不泯。」又《古夫于亭杂录》云：「四川剑州有小庙祀邓艾，今欲告州守废之而未果，追赋一诗云：『申屠曾毁曹瞒庙，常侍还焚董卓祠。剑阁至今思伯约，蜀巫翻赛棘阳儿。』后阅唐彦谦诗云：『昭烈遗黎死尚羞，挥刀斫石恨谯周。如何千载留遗庙，血食巴山伴武侯？』三代之直，古今人所见略同也。」又《分甘余话》云：「蜀剑州西郭有小庙祀邓艾，余赋绝句示州人云：『申屠曾毁曹瞒庙，常侍还焚董卓祠。剑阁至今思伯约，蜀巫翻赛棘阳儿。』明时有官阴平者，立一碑于道左，大书曰『邓艾入蜀路』。见者笑之，碎其石。今之立庙，得无类是耶。」云云。声木谨案：文简所论甚卓，一见再见，具征深恶痛绝，本好善恶恶之心，定千古之公是非。《左传》云「聪明正直之谓神」，邓艾决非正人，焉有庙祀之礼。考邓艾灭蜀为蜀汉炎兴元年，即曹魏景元四年。艾仕魏至安西将军，目睹司马师自为大将军，杀中书令李丰及太常夏侯元、光禄大夫张缉，并废其主曹芳及皇后张氏，司马昭自为大将军、录尚书事，及都督相国，封晋王，加九锡，奏事不名，假黄钺，服衮冕赤舄，并弒其主曹髦，未闻出一言谏阻及起兵讨贼，乃党奸伐恶，为虎作伥，甘心从逆，拜官曹魏，感恩晋室，为之戮力効死。其心迹事实，无一不类荀彧、荀攸诸人，虽未尝无智略，实为小人之尤，以才济恶，罪不容诛者也。其入蜀灭汉，试问为曹魏乎？为司马晋乎？此不待智者而后知之也。以艾之恶，未能声罪加戮，明正典刑，实为生于乱世，幸逃法网。后人以其父子无故为卫瓘斩于绵竹之西，死不以罪，遂怜之。樊建本蜀汉故臣，于晋泰始九年，犹为艾鸣冤于晋武帝，真人类中之毫无心肝者。 
　　
　　　　　宗室考试 
　　国朝宗室，自嘉庆四年，始恩准考试。至光绪十三年六月，宗室瑞睦庵□□联，以将及九十年正科、恩榜、乡、会已八十科，题名录向无刊本，乃编辑《宗室贡举备考》二卷，清荫堂京师自刊本。声木谨案：□□编辑此书，体例甚善，实可为考核之用。其卷首云：「康熙三十六年，谕宗室子弟，有能力学属文，应一体应试，编号取中。于三十八年己卯科乡试一次，旋即停止。乾隆九年，宗人府议准，请钦命大臣，合试左右翼学生。凡本年考取一二等，及往年考取一等，并在家肄业愿观光者，咸准与考。拔取佳卷，进呈御览，恭候钦定名次。由府引见，以会试中式注册竣。礼部会试之年，习翻译者，与八旗翻译贡士同引见，赐进士，以府属额外主事用。习汉文者，与天下贡士同殿试，赐进士甲第有差。十七年奉旨停止。」云云。是康熙、乾隆两朝，宗室亦曾举行乡会试，特未能如嘉庆四年以后，与天下士子同例乡会试。仁宗睿皇帝此例，殊足以平宗室与满汉之意见。若果能事事早行革除，真我国家亿万年有道之长基，焉有宣统辛亥之变！ 
　　
　　　　　昌瑞山陵寝 
　　乾隆六年七月，署理直隶马兰口总兵官印务、镶黄旗满洲、副都统、世袭云骑尉、降一级留任布兰泰，纂辑《昌瑞山万年统志》八卷，进呈御览，奉朱批：「知道了，然亦只可藏之汝衙门而已。钦此。」云云。声木谨案：原书奉旨未刊，高宗纯皇帝未尝无深意存焉。盖恐流传后世，异代按图索骥，不须用导引之人，即可发掘陵寝。书虽八卷，八卷分上下卷，实九卷。余见一本，系后人传钞本，非当日进呈原本。前有布总戎自序，略谓昌瑞山东接遵化，西达蓟州，北通密云，南通玉田诸县。其曰孝陵，实世祖章皇帝宝城。孝陵之东曰孝东陵，实孝惠章皇后宝城。孝东陵之东曰景陵，实圣祖仁皇帝、孝恭仁皇后宝城。孝陵之南曰昭西陵，实为孝庄文皇后宝城，云云。余略撮其大略于此。 
　　
　　　　　论孱守斋五年谱 
　　嘉定钱晓征宫詹大昕博极羣书，撰述宏富，疑若可无异议矣。余见其所撰南宋鄱阳洪文惠公适及其弟文敏公迈、山阴陆务观待制游、鄞县王伯厚尚书应麟、明太仓王元美尚书世贞五家年谱，已刊入《潜研堂全集》中。嘉庆八年二月，受业弟子嘉定李□□方伯赓芸，取二洪及陆年谱，刊于嘉兴府署。十二年四月，复增入二王年谱，编为《孱守斋所编年谱五种》，重为刊行，时宫詹已卒矣。目录已录入《再续补汇刊书目》中。声木谨案：宫詹所编五种年谱甚为弇陋，不似他种之博洽，必系当时随意编辑，未及搜罗完备，实未成书。门弟子过珍手泽，为之刊行，可谓不善用其短矣。陆待制年谱于唐氏事一言不及，犹可曰为贤者讳过。然既已为贤者讳过矣，又何必于六十八岁下注云：「是岁偶过禹迹寺南沈氏园。四十年前，尝题小词壁间，今园已易主，刻小阕于石，读之怅然。有『林亭感旧空回首，泉路凭谁说断肠』之句。」又于七十五岁下注云：「春日作《沈园》诗，有『梦断香消四十年』之句。」又于八十一岁下注云：「十二月二日夜，梦游沈氏园亭，有『玉骨久成泉下土，墨痕犹锁壁间尘』之句。」云云。待制全集中，虽有[此]等诗，既为贤者讳过，诚不如一并去之之为得也。 
　　
　　　　　方苞等以执礼致悔 
　　吴江柳子屏茂才以蕃，撰《亡妻黄孺人权厝志铭》中有云：「当是时，内而家室门户之忧，外而干戈寇盗之警，以惴惴不保之日，而重之以艰阨不可堪之境，虽知孺人之疾，又何暇一日稍为之力哉，而孺人亦竟死矣。死之日，吾母哭之恸，余情不自节，亦哭过哀，而实不自知其哀也。昔望溪方氏，为其夫人哀词，谓以执义之过而致悔。方氏严于治礼，其以义抑情固宜，而犹恻然动其事后之感。乃余独以处境之绌，而终之以无穷之悔，不亦重可愧与。」云云。文见《食古斋文录》及其从父莳葊广文兆熏撰《分湖柳氏重修家谱》中。声木谨案：茂才文词旨哀悔，不忍卒读。桐城方望溪侍郎苞，以执礼太过致悔，茂才以境绌致悔，同一致悔，而不讳言其致悔之由，诚君子之用心也。侍郎《望溪文集》中，有《亡妻蔡氏哀词》，琐琐叙述，足以见其致悔之深，而终之以云「甚矣治性与情之难也」之语，亦侍郎读书学道数十年有得之言，始能亲切有味如此，令后人增伉俪之情不少，洵有功世道之文矣。 
　　
　　　　　山东官书局书目 
　　同治□年，湘乡曾文正公国藩，削平粤逆乱后，振兴文教，不遗余力，于江南五省设立官书局，翻刻有用经籍，流播士林。日本□□□□称为文化之最善设施。世人但知江南五省有官书局，而不知山东亦于是时设立山东书局，刊有《御纂孝经》、《御注孝经》、《御纂孝经集注》、《周易本义》、《春秋左传》、《春秋大事表》、《孔氏说经稿》、《孟子要略》、《通鉴纲目》初二三四编、《三迁志》、《名臣言行录》、《越人三不朽筹济编》、《耕田图考》、《荒政辑要》、《蚕桑粹编》、《农政全书》、《明刑管见录》、《制服成诵编》、《洗冤录详议》、《文庙从祀位次考》、《山东考古录》、《读书分年日程》、《小学集注》、《小学韵语》、《人谱》、《教育语》、《经验良方》、《痘疾刍言》、《痘疹定论》、《蒿葊集》、《杨园集》、《汪龙庄遗书》、《胡文忠公集》、《止止堂集》、《古文辨体》诸书。后来板归山东图书馆，其目曾见于第一期年刊。同治十一年，平远丁文诚公宝桢，任山东巡抚时，曾以《十三经读本》发局开雕。当时书板皆藏于尚志堂书院内，惟每经后皆有校勘记，另刊一本附后，体例甚善。至乙丑十二月，□□张□□□□宗昌重为印行，并序云：「教科成编而《六经》微，旁行为书而国文废，国势不张，文化亦靡能自信。致今日废经说倡，惟人是从，良足悲也。反之者又蔑弃儒先传注，糅杂外教，附会新异，张瞽说以便其私，则侮经之祸亦与废经等。今且无暇与废经者辨，而亟欲存经，并无暇与侮经者辨，而亟欲为经存注。抱残守缺，无使散佚于今日，以待后学存中国耳，岂徒与陋儒时髦争是非哉！宗昌莅鲁，饬各学校增课读经，而讲师寥落，寻常读本，坊间已艰于购觅。习尚变而旧籍湮，毁弃且更甚于秦火，失今不图，异日山岩屋壁之藏，容可冀乎！因检图书馆所存前清丁文诚公抚鲁时校刊之《十三经》板，重付楮印，分发各学校，俾师生讲读，有所遵循。书中校正尚鲜脱误，批注悉采通行，取便诵习，俾识途轨。至于经义闳深，传注浩博，汉宋师法具存，清儒考证尤密，好学深思者任自为之，而非可恃此以自画也。清季发捻初平，图书半毁，当局者已汲汲于此。今之事变更亟于前，齐鲁多儒，秦汉之际，诸经赖之以传，孔鲋、伏胜之流风，尚有未沫者乎，盖跂予望之矣。」云云。声木谨案：文诚任鲁抚时，踵江南五省官书局之例，亦创设山东书局，诚为盛事。独惜当时绌于经费，刊印经史甚少，其未能与五省鼎立，或以是故。其刊书目录及《十三经》目录，余已录入《再续补汇刻书目》中。至乙丑十二月，张氏重为印行，发各学校诵读，实为善政。其自序尤为通论，永宜家喻户晓，故备录之。 
　　
　　　　　李家瑞论声调谱 
　　侯官李香苹□□家瑞《停云阁诗话》云：「赵秋谷先生《声调谱》最忌古诗律句，今试从汉魏以后诗考之，如《古诗十九首·西北有高楼篇》云「谁能为此曲，毋乃杞梁妻」，苏武《骨肉缘·枝叶篇》云「鹿鸣思野草，可以喻嘉宾」，《留别妻篇》云「征夫怀远道，起视夜何其」，辛延年《羽林郎篇》云「长袖连理带，广袖合欢裾」，张若虚《春江花月夜篇》云「流波将月去，潮水带星来」，若《木兰词》「万里赴戎机」以下四句，则谐和中节，雅近律体，徐庾以后更不必言，可知古诗当看其气体如何，若篇中浑灏宕逸，虽闲用律句，正所不碍也。」云云。声木谨案：益都赵秋谷宫赞执信撰《声调谱》一卷，篇页至少，原备人举一反三之用，然声调实未易言，隅反者亦不多见。余故见诸书中有言《声调谱》者，钞录其语于《随笔》中，余虽不能诗，或可为他人研索之助耳。 
　　
　　　　　吴伟业临终词 
　　太仓吴梅村祭酒伟业《梅村集》中，有《诗余》一卷，最末为《病中有感调寄贺新郎》，云：「万事催华发。论龚生天年竟夭，高名难没。吾病难将医药治，耿耿胸中热血，待洒向西风残月。剖却心肝今置地，问华陀，解我肠千结。追往事，倍凄咽。　故人慷慨多奇节。为当年沉吟不断，草间偷活。艾炙眉头瓜喷鼻。今日须难决绝。早患苦重来千迭。脱屣妻孥非易事，竟一钱不值何须说。人世事，几完缺。」云云。声木谨案：此词为祭酒绝笔。后人因其语皆悔恨，屡见于记载，成为悔事两朝之故实，但人多载其后段。余因阅《吴梅村先生编年诗集》笺注本，故录之。《编年诗集笺注》十二卷，为太仓程穆衡迓亭原笺，杨学沆匏堂补注。后附《诗余》一卷，为程氏一人所笺。复附《梅村诗话》一卷、《诗词补钞》一卷。后有嘉善戴松门□□光曾跋，中有云：「原集分体，此则编年，一善也。靳氏注应详者多略，此则详简得宜，二善也。靳氏书晚出，且窃取他人语附会之，此笺成于康熙戊午，去梅村时未远，又同里，见闻多确，三善也。」云云。窃谓黎城靳价人太守荣藩撰《吴诗集览》廿卷、《谈薮》一卷，句疏字释，极为精凿，虽小有罅漏，无伤大体，而戴氏谓其且窃取他人语附会之，恐未必然也。绵州李□□观察调元《雨村诗话》云：「黎城靳荣藩菉溪，字价人，有吴梅村诗笺，名《集览》，博引羣书，最为赅核。」云云。余意以观察之言为允。 
　　
　　　　　汤纪尚论两家文 
　　萧山汤□□□□纪尚《书鲁絜非先生文后》云：「余读絜非先生文，喜其称心而言，于空曲交会中，皆天理所融，独得古圣仁贤深微之指，以为非笃于伦理，有中心憯怛之诚者，莫能为也。当是时，建宁朱梅崖以古文擅盛誉，先生往受学，尽得为文义法。嗣又渡江谒姚先生，反复讲论，文益冲夷简易，望而知为德士之言。夫自古善为文者，必有性情独造之境，资其性情所独造，而养之以至正，不使偏且杂，以是知文章之境，极于雄奇万变，而皆有所止，而惟道德之养人为无穷也。自先生以古文教后学，承其业者，有甥陈侍郎用光、族弟进士缤、三子嗣光，而新城遂以古文显。然非建宁桐城诸老相反复切劘，乌能成就卓卓如是乎。予又以叹士苟有志学问之途，无师友渊源而冥心自用，无大小皆不成也。用发斯诣，以审择术。」又《书梅伯言文集后》云：「上元梅伯言先生文体出欧阳，余喜其清夷往复，独深于性情之际，若明清醆酒之涗而成其味焉，不独能载惜翁之流风遗韵也。余录其精美者为一集，而刊削晚年酬酢之作什之玖。呜呼！国朝文至桐城始轨于正，然学者守成法如积矩，末流之失，为支为敝为窳，言之从同同尔。昌黎云：无慕乎速成，无诱于势利。凡文始盛而终衰者，率病是耳。然则学焉而急于求知，世不知而自沮焉，吾知其必无实得矣。」云云。文见《盘薖文甲[集]》。声木谨案：鲁明府、梅郎中学谊，均已见余《桐城文学渊源考》。□□所谓两家文，甚为确凿。其谓自古善为文者，必有性情独造之境，又谓士苟有志于学问之途，无师友渊源而冥心自用，无大小皆不成也云云，尤属探微之论。郎中《柏枧山房集》流行颇广，几于学人皆知有梅郎中矣。明府撰《山木居士集》十二卷、《外集》二卷，附《鲁宾之文钞》一卷、《鲁习之文钞》一卷。虽有道光十一年七月，门人新城陈硕士侍郎用光刊写字本，又十四年孟秋，侍郎福州学院原刊修补本，又己未□□侄曾孙培元排印本，余已分录于《苌楚斋书目》及《宝鉴楼架上书目》中，刊印虽久，流行甚罕，岂真如道州何子贞太史绍基所云，传不传又是一事耶。 
　　
　　　　　王树棻文莫二字意义 
　　鄞县陈余山明府仅，撰《文莫书屋詹詹言》二卷、《附》一卷，道光乙巳仲冬，继雅堂自刊本。声木谨案：明府以「文莫」名书屋，与新城王晋卿方伯树棻同意，方伯有《答门人》书云：「承询文莫之谊，盖少所见，多所怪也。杨慎《丹铅录》引晋栾肇《论语驳》曰：『燕齐谓勉强为文莫。』宝应刘台拱云：『文莫者，行仁义也。躬行君子，由仁义行也。』颜斋之谊，即取诸此。《说文》：『忞，强也。从心文声，读若旻。』《玉篇》：『忞，自勉强也。』《说文》：『慔，勉也。从心莫声。』《尔雅·释训》：『慔慔，勉也。』文莫盖忞慔之借字。《广雅·释诂》曰：『文，勉也。』《淮南·缪称训》曰『犹未之莫与』，高诱注云：『莫，勉之也。』文莫古训盖如此。古读文如门，《水经注·汉水篇》，文水即门水也。《汉书·高帝纪》『亡诸身帅闽中兵』，如淳曰『闽音缗』，应劭曰『音文饰之文』。文借为亹，故《尔雅·释诂》曰：『亹亹，蠠没，勉也。』阮文达谓：『亹读若凫鹥在亹之亹，音门。』《释文》云：『亹字或作亹。』门美声(都)[转]，故亹又读为美。《诗》『亹亹文王』，『亹亹申伯』，《毛传》《郑笺》俱云『勉也』。亹字又作旼。《大戴礼·五帝德篇》云『亹亹穆穆』，《文选·封禅文》作『旼旼穆穆』。亦忞之假借，经典又通借作暋。《书·立政篇》『在受德暋』，《说文》引作『在受(法)[德]忞』。又通闵。《说文》引《书》『暋不畏死』，《孟子》引作『闵不畏死』。《汉书谷永传》集注云：『闵免犹黾勉也。』《儒行》注云：『闵或为文。』旼、暋、闵皆从文得声，故通借如此。文莫二字，一声相转，故《易系词》郑注云『亹亹，没没也』，亹没即文莫也。文莫与蠠没、黾勉皆同声，故郭注云：『蠠没犹黾勉。』《诗》『黾勉同心』，《文选》注引《韩诗》作『密勿同心』。勿毋音义同。《曲礼》『无不敬』，《释文》云：『古文言毋，犹今人言莫也。』莫毋同音，故莫莫重文借为勿勿。《礼·礼器》『勿勿乎其欲其飨之也』，《大戴礼·曾子立事篇》『君子守此勿勿也』，郑注卢[注]皆云『勿勿犹勉勉也』，盖本《尔雅》『慔慔，勉也』为训。『慔慔』即释《诗·楚茨篇》之『君妇莫莫』，此三家异文字。《方言》云：『侔莫，强也。北燕之外郊，凡劳而相勉，若言努力者，谓之侔莫。』分言之则曰莫，合言之则曰侔莫矣。莫又转为懋，又转为孟，又转为穆，又转为明，皆以声为义，故经典通用也。夫子曰：『我非生而知之者，好古敏以求之者也。』与此章一(义)[意]。敏当读如人道敏政之敏。郑注云：『敏犹勉也。』敏文同声，敏莫声转，其义一也。圣人以好学自居，以生安自谢，盖自(得)[道]一生所得，并以好学勉人之(义)[意]。圣门弟子众矣，而夫子之对哀公，独称颜氏子为好学，甚矣！好学之难也。仆故以此自勉，庶几触目(惊)[警]心焉尔。」云云。文见《陶庐笺牍》。据方伯所云，「文莫」二字义蕴甚深，明府当日以此名斋，用意与方伯略同。方伯撰《文莫室诗笺》八卷、《诗集》八卷、《诗续集》十卷，皆以「文莫室」三字冠首。其它行谊与撰述，已详见余《桐城文学渊源考》及《撰述考》中，兹不赘及。 
　　
　　　　　旅店壁题诗多托名妇女 
　　有人于青齐旅店，见壁上维扬女子题诗，情词凄婉，低徊欲绝。阅自跋语，知其为遇人不淑，流落天涯者。其书法亦美，遂钞录之。过数驿，适遇故人，偶谈及此，故人问诗工否。其人赞云：「绝佳，但未知貌何如耳。」故人自捋其须，曰「与仆相似」。其人不解，再三诘之，乃知即翁所作，特嫁名耳。其人拍案大噱，谓为匪夷所思。可知向来丛书脞说，所载某某事，多半蜃楼海市。有痴书生，坚信其说，至于幻惑，结成心疾，惜不能遍以此事告之，云云。语见侯官李香莘□□家瑞《停云阁诗话》。声木谨案：乌程范声山□□锴《花笑庼杂笔》云：「曩传成都施鬻，有匄妇题诗于壁云：『弹铗惭非彼丈夫，计穷井冷思模糊。已云不食连朝夕，难弃余生薄舅姑。破纸羞遮愁面目，饥儿嗁曳敝衣襦。同人拥挤谁怜拙，饘鬻怀兹德一盂。』又相传洛阳旅店，有女史二人题壁诗，款作琴僊、素馨，莫知名氏也。琴僊诗云：『何曾有梦到天涯，十二巫山锁妾家。一线寒云收晓月，半窗香雪落梅花。冰肌乍减凉偏觉，睡眼才开泪便遮。愁压锦茵眠不稳，起来强理鬓儿斜。』素馨次韵云：『乍经飘泊即天涯，似妾偏愁更有家。万种依人轻若絮，一生薄命蹇于花。三千弱水迢迢隔，十二巫山面面遮。惆怅鸧庚何处觅，背人偷拭泪横斜。』又传有沈香铺女史黄湘蓉题壁诗：『腊日将残岁渐新，行权青帝为谁春。无情柳眼偏窥我，得意梅花欲傲人。自惜纤腰今更瘦，可怜幻梦屡疑真。晓来收拾妆初罢，强画双蛾半未匀。』余昔游蜀，同人颇艳诵之。余谓好事少年，往往托名女史题壁，以其易于流传耳。若沈香铺诗，乃闺中杂作，决非题于旅店之壁者，细讽者可了了明白，不待言也。」云云。古今女子题壁，全属佻达少年好事成性，伪作欺人，已屡见前人记载。惜当时未录副，以致无可踪迹，兹姑录两家以证明之。实则名氏既幻，诗亦多恶劣，见者每艳称之，未喻其旨。湘乡杨重子□□钧《草堂之灵》云：「中国女子，事事优于男子。」即此一端，已足见之矣。 
　　
　　　　　左宗棠为王德榜求缺事 
　　光绪□年□月，湘阴左文襄公宗棠入都陛见，于请训时，泥首于孝钦显皇后座前，奏云：「臣有部曲王德榜，卓著战功，久置闲散，叩乞天恩，恳求赏以一缺。」云云。慈圣颔之。未几，湖北藩司出缺，枢臣拟以合肥蒯蔗农方伯德模请补。方伯与高阳李文正公鸿藻为□□□□科同年，请补鄂藩，实文正主政拟上。慈圣谕云：「日前左宗棠于请训时，曾为王德榜求缺，此缺即可与王德榜。」文正即奏云：「王德榜军务出身，现在浙江正有黄金满之事，可命其随同刘(□□)[秉璋]到浙江，办完黄金满之事，再予以实缺，如何？」慈圣闻奏甚是之，并谕「叫他再立点功也好」，云云。即奉上谕：「王德榜交浙江巡抚刘(□□)[秉璋]差遣委用，钦此。」先文庄公于八年十二月，已奉旨简授浙江巡抚，尚未出京，见上谕，不胜诧异，往晤吴县潘文勤公祖荫，文勤因以细情相告。出都至天津，晤合肥李文忠公鸿章，询以到任后，何以处置王方伯。文忠谓：「遇有藩臬两司缺出，以之请署，再看如何。」方伯既未得缺，仍由文襄调去，并未到浙省当差。迟至十六年□月，始简贵州布政使。十九年□月，即卒于官。或有谓其因忿致疾者，窃恐未必然也。 
　　
　　　　　杨岘论袁枚诗 
　　归安杨见山太守岘《与友论诗书》云：「自随园派出，不学之徒争以诗名，诚如足下之言，不独足下丑之，不佞亦丑之。然仅以一二不可识之字，不可解之句，矜为奇创，则亦非也。古人奇字奇句，皆读破古书，自然流露，非勉强为之也。勉强为之，与(面)[世]之戴假面趋利机者，有以异乎？无以异也。夫泰山出云，不崇朝而雨天下。有登泰山者，囊云而归，键户塞窦，解囊放云，云逢逢满室，囊罄云亦灭矣。此无他，非其本有也。不佞十余岁即喜为诗，随作随辍，求似随园而不可得，而况上于随园者乎！继自今非周秦两汉之书不读，读之既久，或汩汩乎其来。少陵所谓下笔如有神，窃所欣愿。足下傥有以益不佞，质告无隐。」云云。文见《迟鸿轩文弃》。声木谨案：太守论罕譬曲喻，颇足发人深省，惟论钱塘袁简斋明府枚诗集，未免太过。不学之徒，争以诗名，乃随园诗派流弊所至，非明府教人不学也。吴江郭祥伯茂才麐，谓明府评点《全唐诗》《文》三周，圈点评语狼籍行间，见于《灵芬馆诗话》。明府宦成身退，自己尚好学如此，岂有教人不学而能诗之理。此所谓纣之不善，不如是之甚也。 
　　
　　　　　仁宗睿皇帝论晋文公 
　　仁宗睿皇帝御制《味余书屋随笔》云：「晋献公既殁，里{坕-土+十}意在文公，遂纠徒作乱，杀其君之二子。当是时，夷吾乘乱赂秦以求立，诛戮里{坕-土+十}，闭籴背约，致韩之败。而重耳不肯因以为利，颠播流离，五臣相从。处狄十二年，割妻子之爱，复适齐。彼齐姜醉遣，醒以戈逐，正其不露圭角，示人以无求复之意，有安富贵之心，是其谲也。及其答楚子问，则喜遇知己，申意而谈。而忍观胁之辱，谢怀嬴之责，犹屈于不知己也。然后归国，投璧于河，以安臣下之心。赦寺人披，得免吕却之难。辞秦纳王而启南阳，作三军，用原轸，出谷戍，释宋围，破子玉之谋，全三舍之信，一战而霸业成。受王策命车服，作宫践土，以盟诸侯。三罪服民，三行御狄，是其雄才大略出于艰阻，更事多而收功速也。后温之会，召王，见诸侯，欲以尊事天子为名，而又自嫌强大，不敢朝周，则夫子所谓谲而不正也。」云云。嘉庆十二年十月，殿本《味余书屋诗初集》四十八卷、《诗二集》六十四卷、《全韵诗》四卷、《全史诗》六十四卷、《巡幸盛京诗》一卷、《文初集》十卷、《文二集》十四卷、《随笔》原附全集后。声木谨案：《随笔》所言，本无殊帝典王谟，皆足以昭示天下后世。声木诵习之余，尤爱此篇援据经文，抉出晋文公谲而不正心髓，直如铸鼎象物，无所逃遁，与孔子所云，若合符节。孔子发其源，仁宗睿皇帝浚其流，心心相印，即圣圣相承，洵非占毕儒生，所能道其只字。「大哉王言」，此之谓矣。 
　　
　　　　　左宗棠赏三品京堂前后事 
　　江东阿斗《古红梅阁笔记》云：「会稽李慈铭为潘文勤墓志，谓公之尤有功于天下者，咸丰之末，湘阴左文襄公以举人参湘抚骆文忠公幕府，有憾文襄者，力齮龁于重臣，文忠几为所动。公力辨其诬，三疏荐之，谓：『左宗棠在湖南，关系事势甚大，国家不可一日无湖南，即湖南不可一日无此人。』疏既传，文忠得持之，文襄以安，卒能光佐中兴，功在社稷，而公未尝一日识文襄也。」云云。语见《人文》第二卷第五期。声木谨案：湘阴左文襄公宗棠，当时在益阳胡文忠公林翼湖北巡抚幕府主持公牍，专权任意，致为言官参劾，奉旨派员查办。文忠力为之斡旋，始得无事。文襄经此挫折，抑郁寡欢，浩然有归志。文忠深惜人才，废弃可惜。时湘阴郭筠仙侍郎嵩焘甫得词馆，盂鼎新自陕西出土，辇至京师琉璃厂某古玩肆中，索价值甚昂。文襄密属侍郎，以肆百金购得，转赠吴县潘文勤公祖荫，请其设法，文勤遂专折保荐。适湘乡曾文正公国藩，请以合肥李文忠公鸿章专办苏匪，闽县沈文肃公葆桢专办赣匪，文襄专办浙匪，并云皆有独当一面之才。文襄旋奉旨赏三品京堂，专办浙匪。观当时上谕，仍侧重文正一边，于文勤不过带着一句，初无大关系也。侍郎后由文正奏请留馆，为我朝二百余年所仅见，长沙周荇农侍郎寿昌《思益堂日札》，误以为先文庄公。侍郎旋奉旨参赞文忠幕，官至兵部□侍郎。文襄以其为文人，意甚轻之。侍郎由是交恶积怨，每举盂鼎原委，向人陈诉。先文庄公治兵苏省，文忠驻节拙政园，与侍郎尝同一房间，情意甚洽。及侍郎奉旨出使，初欲辞谢，适先文庄公在京，力劝之行，每闻侍郎自言之如此。 
　　
　　　　　论书目分类 
　　南皮张文襄公之洞《輶轩语》云：「《四库提要》为读羣书之门径。」又自注云：「《提要》较多，未必人人能置一编，别有《四库简明目录》，乃将《提要》约撮而成，书止一帙。大抵初学须先将经史子集四种，分清何书应入何类，于此了然，则购书读书皆有头绪，然《简明目录》大略书之，得失亦未详说。且《四库》未收者，《提要》尚列《存目》于后，《简明目录》无之，不得误认为世间所无也。略一翻阅，然后可读《提要》。」云云。声木谨案：书以经史子集分类，自秦汉时已然，历代略有增减，至我朝而大备。经分拾类，史分拾伍类，子分拾肆类，集分拾类，详明确洽，旷百世而不可废者。近世欲以[美]国人杜威分类之法，改变数千年旧习，问以益处，则以便于检阅为词。洪有丰编《孟芳图书馆书目》八卷，甲子六月排印本，已改从西法。在新学家视之，固为便于检阅，在吾等穷苦小民，终老牖下者视之，惝恍迷离，如堕入五里雾中，莫辨黑白，终其身不得其门而入矣。窃谓四库分类之法，本极尽美尽善，若虑其不便检阅，此等普通极易小知识尚不能知识，此种人更何能检书读书，此不待智者而后知之也。余自少即喜聚书，笃信文襄之说，案头恒置《輶轩语》、《书目答问》、《四库全书简明目录》三书，以供研究。《简明目录》自不能如《提要》之详备，其文字比之《提要》，仅有贰拾分中之壹分，然其中亦颇多互异之处，不尽由《提要》约撮而成。若以大略言之，固是如此，文襄或未之深考耳。 
　　
　　　　　翁同龢两代帝师 
　　常熟翁文恭公同龢，于光绪廿四年罢相，三十年病故。宣统元年，满洲端忠愍公方，为之奏请开复原官，奉旨允准。甲寅□月，与□□赵秉钧，同日赐谥「文恭」。当日以授穆宗毅皇帝读书，宏德殿行走，复以授德宗景皇帝读书，毓庆宫行走。文恭以甘盘旧学，竟得启沃两朝，恩礼之隆，千古无两，亦古今希有之荣遇，其不能以功名终，深为可惜耳。 
　　
　　　　　补晋书艺文志仍有一家 
　　补《晋书艺文志》四家，已见余《四笔》卷[十]，兹复见有上海秦炳文明经荣光撰《补晋书艺文志》四卷，男锡田编辑，后附锡田所编《显考温毅府君年谱》一卷，庚午十二月，孙男翰才□□之衔排印本。明经复撰有《养真堂文钞》一卷、《诗钞》一卷、《同治上海县志札记》一卷、《上海竹枝词》一卷，余已录目于《再续补汇刻书目》中。 
　　
　　　　　撰述名鷇音三人 
　　「鷇音」二字，本出于《庄子》，注谓小鸟之音，闽人专喜以之名集。□□林西仲□□云铭，撰《鷇音集》□卷，光泽高海樵广文腾，亦撰《鷇音初集》二卷。不谓扬州又有□□王蘧庄□□文奎，复撰《鷇音草》三卷，康熙壬寅九月，自刊写字本。王氏以「广陵」二字为郡望，无县名。皆因立名甚新颖，竞相捃摭，以为书名，实则书之传与不传，不在乎立名之异也。 
　　
　　
　　五笔卷十 
　　
　　光绪末年国家每年收支
　　国朝诗品
　　楚霸王虞姬墓诗
　　姜宸英论明诗
　　论通鉴总类分类不善
　　论黄任诗
　　韩子文钞序
　　论评点史记
　　谢章铤等论古文须明训诂
　　袁枚不遗故旧
　　荫生无正途功名
　　先文庄公论办洋务人
　　论中日战事纪载各书
　　前人论写卷折法
　　上下两江教职选缺 
　　
　　苌楚斋五笔卷十 
　　庐江刘声木十枝撰 
　　　　　光绪末年国家每年收支 
　　光绪廿二年，国家岁入，共银捌千叁百拾壹万捌两，岁用共银柒千叁百肆拾叁万叁千叁百贰拾玖两，收支两抵，实存银玖百陆拾柒万陆千陆百柒拾玖两。内计每年各直省地丁，实收银共贰千叁百叁拾贰万玖千伍百叁拾叁两，各直省杂赋，实收银壹百柒拾叁万贰千叁百拾捌两，各直省租息，实收银柒拾贰万壹千伍百叁两，各直省粮折，实收银肆百肆拾肆万柒千柒百陆拾叁两，各直省耗羡，实收银叁百叁万陆千柒百叁拾伍两，各直省盐课，实收银柒百陆拾柒万玖千捌百贰拾捌两，各直省常税，实收银贰百捌拾肆万肆千叁百柒拾肆两，以上为常例征收七项。又各直省厘金，实收银壹千肆百贰拾柒万柒千叁百肆两，各直省洋税，实收银壹千陆百捌拾万壹千壹百柒拾玖两，以上为新增征收二项。又各直省缴捐，实收银肆百玖万壹百柒拾壹两，各直省续完，实收银贰百玖万叁千玖百玖拾贰两，各直省节扣，实收银贰百伍万伍千叁百壹两，以上为无关岁额征收三项。每年陵寝供应，实支银玖万贰千贰百拾玖两，交进银两，实支银贰拾捌万[两]，各直省祭祀，实支银贰拾伍万伍千壹百拾贰两，各直省仪宪，实支银肆万伍千陆拾玖两，各直省俸食，实支银叁百捌拾肆万伍千壹百陆拾两，各直省科场，实支银拾壹万叁千捌百伍拾贰两，各直省饷干，实支银壹千捌百肆拾玖万伍千贰百陆拾玖两，各直省驿站，实支银壹百捌拾叁万玖百伍两，各直省廪膳，实支银拾壹万柒千壹百拾叁两，各直省赏恤，实支银壹百肆拾陆万叁千捌百玖拾柒两，各直省修缮，实支银贰百叁拾万叁百拾陆两，各直省采办，实支银肆百拾贰万贰千玖百捌拾叁两，各直省织造，实支银壹百肆拾万叁百捌拾捌两，各直省公廉，实支银伍百拾肆万肆千玖百伍拾壹两，各直省杂支，实支银叁拾万陆百拾陆两，以上为常例开支十五项。又各直省营局饷需，实支银壹千柒百陆万玖千玖百贰拾两，各直省关局，经费，实支银叁百拾捌万壹千柒百肆拾壹两，各直省洋款等项，实支银叁百伍拾玖万捌千肆百肆拾玖两，以上为新增开支三项。又各直省补支，实支银伍百叁拾壹万伍千陆百柒拾壹两，各直省豫支，实支银壹百捌拾捌万壹千肆百叁拾伍两，以上为补支、豫支二项。又各直省解京衙门饭食经费各项，实支银贰百伍拾柒万捌千壹百玖拾陆两，以上为解京饭食经费各项，云云。以上均见湘乡李亦元比部希圣《光绪会计录》。声木谨案：比部自序中有云：「盖国家捌千余万之出入尽在是矣，治国闻者可以考焉。自祖宗盛时，岁入不及今日之半，然用以削平诸夏，鞭挞四夷。其时太仓之粟，红朽相仍，府库所藏，动逾亿万。天下殷富，户有盖藏，江淮之间，尤为奢汰，一宴之费，或至千金．盐漕改法，黄河北流，夷祸萌芽，海疆多故，征兵转让，天下骚然。大盗乘之，毒流海内，竭天下之全力，仅乃平之，而后乃今患贫矣。」云云。据比部所载，光绪廿二年前后，国家岁入，只捌千叁百拾壹万，天下未尝虞其不足。据宝应刘佛青农部岳云《光绪会计表》，所载为光绪拾陆年事。江南最号称财赋之区，江苏全省收入，最多共伍百肆拾捌万柒千壹百叁拾玖两，安徽全省收入，最多共贰百拾玖万陆千贰百叁拾玖两，江西全省收入，最多共贰百柒拾陆万伍千伍百陆拾肆两，浙江全省收入，最多共叁百柒拾万柒千壹百玖拾捌两。所有一切行政经费支用，绰有余裕，从无不足及借用之事。四省藩库恒积银，自数拾万或百余万至数百万不等。于此益见我朝深仁厚泽，轻徭薄赋，远轶唐宋元明四代，几至民无能名。声木故依据李刘两家著录，略记之于此。 
　　
　　　　　国朝诗品 
　　天长陈烛门□□以刚、季思□□以枞、厚村□□以明三兄弟，同编《国朝诗品》廿五卷。自廿二卷至廿五卷后四卷未刊，卷数系当时刊成后续增者，前二卷为方外，后二卷为闺门。卷首有参订名氏，为金坛王弱林侍郎澍等四十四人，弟安州密山□□德荣等三人，门人当涂赵难涸□□泉等廿九人。其编诗大旨，烛门自序以发抒性情，渊源理义为正宗，云云。雍正甲寅七月，棣华书屋自刊写字本。声木谨案：新城王文简公士祯《古夫于亭杂录》云：「撰本朝诗者数十家，大都以为结纳之具，风骚一道江河日下，皆若辈为之。惟钱牧斋先生《吾炙集》、施愚山《藏山集》、叶讱葊《独赏集》、陈其年《箧衍集》卷帙不多，犹有殷璠、高仲武唐选之风。陈伯玑允衡《国雅》始甚矜贵，不妄入一篇，后遂泛滥，可惜。其《诗慰》一编，先已成书乃可传，盖无所瞻徇故也。上元龚贤，字半千，撰《诗遇》，率近体，专宗晚唐，亦不至恶道。」云云。陈氏兄弟编诗，同在国初，百余年来，竟无一人道及，亦久未见于著录，予故略举其大略于此。即文简所列数书，《箧衍集》与文简自编《感旧集》虽有刊本，久为他人窜乱，已非原书，《国雅》仅于《庐山志》引用书目见之。《吾炙集》于光绪□□□□□南祴草堂编入《佚丛申集》，上海排印本，所录仅贰拾壹人，诗共贰百肆拾伍首。余颇疑其伪，决非出自尚书，盖后人所依托也。 
　　
　　　　　楚霸王虞姬墓诗 
　　《灵璧县志略》艺文类有《虞姬墓》七绝三首，颇可诵，因并录之。一，宋苏轼诗云：「帐下佳人拭泪痕，门前壮士气如云。苍皇不负君王意，只有虞姬与郑君。」一，宋苏辙诗云：「布叛增亡国已空，摧残羽翮自今穷。艰难独与虞姬共，谁使西来敌沛公。」一，项樟诗云：「虞兮一剑霸图空，原草年年带血红。子弟八千销灭尽，独留荒冢纪秋风。」云云。声木谨案：山阴杨葭渔□□际昌《国朝诗话》云：「虞姬墓在灵璧县东十余里，昔人表曰『虞姬墓』。三原韩圣秋诗为增一『楚』字，赋三绝句，第二首云：『题卿楚字慰卿魂，地下惟知故主恩。老雉倾刘千古骂，人奴卖国出鸿门。』足为美人生色，亦足为重瞳吐气。」云云。窃意虞姬事距今数千年，墓在灵璧县东，又非僻远之所，不知如何见于前人记载及歌咏者极少，《志略》只录三首，予故为之补录一首。惟□□称为美人，洵属大误。虞姬实以节烈卓立千古，为阃内立之防，有关名教甚巨，岂仅以「美人」二字，即足以概其生平哉！ 
　　
　　　　　姜宸英论明诗 
　　慈溪姜西溟太史宸英《楝亭诗钞序》云：「诗自明初至今几于四变。洪武四家尚矣。空同、历下，其失也浮。竟陵矫之，其失也细。今则家称韩、白，变而南宋，其失也觕，甚而为俗矣。」云云。《文见姜先生全集》。声木谨案：太史当时以能古文名，其论自明初至国初三百年间，以数语尽之，颇为简确。新城王文简公士祯编《感旧集》中，未录其诗。宜兴陈其年太史维崧编《箧衍集》，录其《来青轩》及《松磴》五言古诗二首，是其诗，当时亦为人所重视，无怪其要言不烦矣。 
　　
　　　　　论通鉴总类分类不善 
　　南宋德清沈宪敏公枢，编《通鉴总类》二十卷，光绪辛卯仲秋，读我书斋校刊袖珍本。著录《四库》史部史钞类，《提要》云：「是书乃其致仕时所编，取司马光《资治通鉴》事迹，仿《册府元龟》之例，分为贰百柒拾壹门，每门各以事标题，略依时代前后为次，亦间采光议论附之。所分门目颇有繁碎，如《赏罚门》外，又立《贬赏》、《功赏》二门，《外戚门》外，又立《贵戚》一门，《近习门》外，又立《宠幸》一门，《隐逸门》外，又立《高尚》一门，《积善门》外，又立《阴德》一门者，不一而足。又如安重荣奏请踰分，不过骄蹇，乃以此一条，别立《僭窃》一门，则配隶不确。东周下迄五代，兴废不一，乃独取申彻论燕必亡，黄泓论燕必复二条，立为《兴废》一门，则疏漏太甚。」云云。声木谨案：《提要》所论甚允。虽仿《册府元龟》之例，然书仅廿卷，采摭不出一书，积之不过数寸，分为贰百柒拾壹门之多，虽便翻阅，实属烦宂无当，类书中似此者殊为罕见。门目虽多，其以壹贰条为壹门者，至肆拾壹门之多，叁肆伍条者，又柒拾陆门之多。其以叁肆拾条为一门者，仅拾伍门，再多者仅柒门。《册府元龟》壹千卷，共分叁拾壹部、壹千壹百肆门，卷帙浩繁，采摭宏富，自不得不多立名目，以便检查，亦势使之然，此书非其伦也。湘乡曾文正公国藩，于咸丰九年五月，谕其子惠敏公纪泽云：「尔作诗文，宜先讲词藻，欲求词藻富丽，不可不分类钞撮体面话头。近世文人，如袁简斋、赵瓯北、吴谷人，皆有手钞词藻小本，此众人所共知者。阮文达公为学政时，搜出生童夹带，必自加细阅。如系亲手所钞，略有条理者，即予进学。如系请人所钞，概录陈文者，照例罪斥。阮公一代鸿儒，则知文人不可无手钞夹带小本矣。昌黎之纪事提要，纂言钩玄，亦系分类手钞小册也。尔去年乡试之文太无词藻，几不能敷衍成篇，此时下手工夫，以分类手钞词藻为第一义。尔此次覆信，即将所分之类开列目录，附禀寄来。分大纲子目，如《伦纪类》为大纲，则《君臣》、《父子》、《兄弟》为子目，《王道类》为大纲，则《井田》、《学校》为子目，此外各门，可以类推。尔曾看过《说文》、《经义述闻》二书，中可钞者多，此外如江慎修之《类腋》及《子史精华》、《渊鉴类函》，则可钞者尤多矣，尔试为之。科名之要道，亦即学问之快捷方式也。」又咸丰十一年九月复谕云：「接尔八月十四日禀，并日课一单、分类目录一纸。日课单批明发还，目录分类非一言可尽，大抵有一种学问，即有一种分类之法，有一人嗜好，即有一人摘钞之法。若从本原论之，当以《尔雅》为分类之最古者。天之星辰，地之山川，鸟兽草木，皆古圣贤人辨其品汇，命之以名，《书》所称大禹主名山川，《礼》所称黄帝正名百物是也。物必先有名，而后有是字，故必知命名之原，及知文字之原。舟车弓矢，俎豆钟鼓，日用之具，皆先王制器以利民用，必先有器，而后有是字，故又必知制器之原，乃知文字之原。君臣上下，礼乐兵刑，赏罚之法，皆先王立事以经纶天下，或先有事而后有字，或先有字而后有事，故又必知万事之本，而后知文字之原。此三者，物最初，器次之，事又次之。三者既具，而后有文词。《尔雅》一书，如《释天》、《释地》、《释山》、《释水》、《释草木》、《释鸟兽虫鱼》，物之属也，《释宫》、《释乐》，器之属也，《释亲》，事之属也，《释诂》、《释训》、《释言》，文词之属也。《尔雅》之分类，惟属事者最略，后世之分类，惟属事者最详。事之中，又判为两端焉，曰虚事，曰实事。虚事者，如经之《三礼》，马之八书，班之十志，及《三通》之区别门类是也。实事者，就史鉴中已往之事迹，分类纂记，如《艺文类聚》、《白孔六帖》、《太平御览》及我朝纂《渊鉴类函》、《子史精华》等书是也。尔所呈之目录，亦是钞择实事之象，而不如《子史精华》中目录之精当。余在京藏《子史精华》，温叔于廿八年带回，想尚在白玉堂，尔可取出核对，对子目略为减少。后世人事日多，史册日繁，摘类书者，事多而器物少，乃势所必然。尔即可照此钞去，但期与《子史精华》规模相仿，即为善本。其末附古语鄙谑，虽未必无用，而不如径钞摘《说文》训诂，庶与《尔雅》首三篇相近也。余亦思仿《尔雅》之例，钞纂类书，以记日知月无忘之效。特患年齿已衰，军务少暇，终不能有所成。或余少引其端，尔将来继成之可耳。」云云。文见《曾文正公家训》。文正言钞撮类书之法，至为精凿，发千古未发之秘。《子史精华》共分叁拾类，子目贰百捌拾，文正嫌其稍多，洵属卓见。《子史精华》为卷壹百陆拾，卷帙既繁，分类子目理应如此。何况此书昭示天下，非详分子目，他人不便翻阅。若士子自己钞撮，专供一己之用，子目自应略为减少，不患翻阅之不便。后世钞撮实事者多，虚事者少，其原因以虚事用处少，实事用处多，虽无明令令人如此，人自以用处多者喜研求也。虽然，钞撮典故手册，亦非易事。果能标其精要，详其首尾，翦裁有法，繁简得中，条理秩然，元本贯串，岂寻常士子所能学步。千古文人学士，无不由饾饤以成学问，亦不独袁简斋诸人为然。即此饾饤之学，敢谓尽人皆能之乎！ 
　　
　　　　　论黄任诗 
　　黄莘田任，闽南人，有砚印癖，亦善诗，有《香草斋集》。律绝尤长，《葛岭》云：「玉枕琳琅名士韵，金笼蟋蟀美人憨。」《深情》云：「醉来似记前生事，老去空争后世名。」《春日杂思》云：「凉月不知人已散，殷劝犹下画帘来。」《泰安道中》云：「七十二君销歇尽，夕阳驴背话东封。」《西湖杂咏》云：「不知细雨裙腰草，绿到春风第几桥。」《七夕》云：「深院笑声遥烛影，十年前事到心头。」《题桃花流水册》云：「生怕渔郎漏消息，不流一片到人间。」《春宵》云：「墙内樱桃墙外柳，可怜各自度春宵。」《偶作》云：「无可思量无可说，春风吹梦夕阳天。」云云。语见利津李竹朋太守佐贤《吾庐笔谈》。声木谨案：明府以诗名于国初，诸家摘句之多，从无有逾于此书者，然明府集中佳句如林，实不止此。余生平于诗学素未研求，固不敢高语汉魏六朝，或李杜韩苏，以自欺欺人，独于明府《秋江诗集》有偏嗜，岂亦嗜痂之癖乎。 
　　
　　　　　韩子文钞序 
　　始兴林穆庵太守明伦，编《韩子文钞》，自序云：「自周之衰以至于唐，千有余年之间，学圣人之道者，皆不能无杂于老庄申韩之说。勃兴韩氏，师尊孔孟，张皇仁义，诋排佛老，大声疾呼，导羣迷而归之正。扶树教道之功，孟氏以来，未见其比。而其为文，辞必己出，不泥古陈，搜抉怪奇，归于从顺。其至者，先儒以为高出迁固，魏晋以下不论也。其学正，故其文醇，其为之也难，故其传之也久。明伦读而好之，为之不能，窃自谓知之，因手录其文百叁拾伍篇，篇分细段，段注其义法于下，以便观览。后来守衢州，州人士颇晓读古文，然识不先定，则往往为俗本所乱，因刻是编，畀之诵习。凡文章离合顺逆之法略备于此，而其所以为文之本，则韩氏详于其书，学者当终始究之，毋徒震其奇焉。」云云。声木谨案：此书乾隆丙子冬月，衢州府署文起堂自刊写字圈点本，余已录入《苌楚斋书目》中。太守与建宁朱梅崖广文仕琇，以文学相切磋，已见于《桐城文学渊源考》及《撰述考》中，所撰《穆庵遗文》□卷、《续编》□卷，广文属新城鲁絜非明府九皋为之刊行。传本久佚，余亦未见。新兴陈六吉广文在谦，编辑国朝十八家文，为《岭南文钞》十八卷，□□□□□□□学海堂刊圈点本。其第二卷，全录太守文二十一篇，乃据同邑梁明府钞本，并无此序。新兴为肇庆府属县，道光十三年八月，王堉时等监修《肇庆府志》廿二卷、《卷首》一卷。太守为乾隆□□进士，官至衢州府知府，博学能文，其事迹理应著录于《府志》。广文当时复预纂修之列，《府志》中于太守事迹撰述一字不及，未知何故。近世湘乡曾文正公国藩专学韩文，见于自撰《论文臆说》，桐城吴挚甫京卿汝纶，更日抱韩文不去手，见于闽县林琴南孝廉纾《春觉斋论文》，是韩文为古文家百世不刊之祖，有得其一枝一节者，皆足以名世，其溉后人实无涯涘。太守于韩文致力甚勤，其批郄导窍，字梳句栉，发人深省，真能得韩文作文本旨，决非浅尝薄涉，如举世通行之《古文析义》、《古文观止》等书所可比拟。惟刊本甚为罕见，良由曲高寡和，难为不知者道耳。 
　　
　　　　　论评点史记 
　　嘉兴钱警石广文泰吉，记《震川评点史记》云：「鲈江评《震川集》，即用震川评《史记》之法。震川评点《史记》自为例意，略云：『朱圈点处，总是意句与叙事好处，黄圈点处，总是气脉，朱圈点者人易晓，黄圈点者人难晓。黑掷是背理处，青掷是不好要紧处，朱掷是好要紧处，黄掷是一篇要紧处。』又谓：『我喜怒哀乐一样不好，不敢读史，必读得来吾与史一，乃敢下笔。』遗笔令其子照本批点，盖其生平精力所注也。壬辰秋日，既从方子春得鲈江评《震川集》，又假庄芝阶舍人所录震川评《史记》，读一过，未及钞誊。丙申秋日，乃用海昌徐孝廉开业藏本，手录于汲古阁本。自《樊郦滕灌列传》后，因病辍业，命铭恕录毕，并书震川评点例意于卷首。欲从事古文者，从此入手，可用其意，以读欧阳《五代史》，于此事思过半矣。」「子春知余喜谈古文，乃出其旧所评《震川集》，及录吴江张鲈江先生士元评本，畀余录其副。」云云。语见《曝书杂记》。声木谨案：宁都魏冰叔茂才禧，记常熟毛氏所藏元人标点《五经》，载吴寿民云：「《尚书》标点，王鲁斋先生凡例：『朱抹者，纲领大旨，朱点者，要语警语也。墨抹者，考订制度，墨点者，事之始末及言外意也。』余经标点，大略相同。」云云。语见《魏叔子文集》。湘乡曾文正公国藩，编《经史百家简编》，自序中有云：「梁世刘勰、锺嵘之徒，品藻诗文，褒贬前哲，其后或以丹黄识别高下，于是有评点之学，三者皆文人所有事也。前明以《四书》经艺取士，我朝因之，科场有勾股点句之例，盖犹古者章句之遗意。试官评定甲乙，用朱墨旌别其旁，名曰圈点。后人不察，辄仿其意，以涂抹古书，大圈密点，狼籍行间。故章句者，古人治经之盛业也，而今专以施之时文。圈点者，科场时文之陋习也，而今反以施之古书。」云云。义理至宋儒而益精，读书亦至宋儒而益密，于是评点之学，复兴于两宋。元明之间虽因之，多未得其当，惟昆山归熙甫太仆有光最为挺出，尤为后人宗尚。至我朝，桐城文学诸家推阐尤密，文正目为评点之学，诚哉其为学也。归评《史记》，同光以来，有二刊本。一，马平王少鹤银台拯，编《归方评点史记合笔》六卷、《附录》二卷，同治丙寅，广州自刊本。一，武昌张廉卿舍人裕钊，编《归震川评点史记》一百三十卷，光绪二年自刊，写字圈点本。震泽张鲈江孝廉士元《评点震川文集》三十卷、《别集》十卷，余购得钱棫过录本，兼录□□方子春广文垧评点手稿本。桐城刘海峰广文大櫆、姚姬传郎中鼐，各有归文评点本。余当年曾购得传钞本，已录目于《苌楚斋书目》中，后以贫故，已易姓矣。 
　　
　　　　　谢章铤等论古文须明训诂 
　　长乐谢枚如□□章铤《答黎生书》末云：「韩子云，为文宜略识字，则留心字学，亦为文之要旨。《说文》无真本，所传者，惟大、小徐。大徐本已盛行，而其学不及小徐，《系传》一书，条理浩博分明，不可不肄业，先河后海之道也。国朝此道最盛，而素有名者三家：段、桂、严。鄙见严之所著，但可与苗仙露并驾，王氏犹其次耳。桂段并胜。桂之采摭，可云明备，然不及段之专精，盖桂由外入，段由内出。《说文》本乎六书，而其实则形、声、义三者而已。义或由形，义或由声，则形声二者，为治《说文》枢纽。而声多得之偏傍，则字形先当穷究。段之治《说文》，实能得制字之所以然，虽其中不无附会武断，而形体不虚设，即声义有所据依，此则小学之准则矣。近日议段驳段之书颇多，似宜专治段注，并将此等聚汇而细辨其说之是非，庶乎理董段注深入而有得乎。」云云。文见《赌棋山庄文集》。声木谨案：湘乡曾文正公国藩，于咸丰十年闰三月，谕其子惠敏公纪泽中有云：「吾观汉魏文人，有二端最不可及，一曰训诂精确，二曰声调铿锵。《说文》训诂之学，自中唐以后，人多不讲。宋以后说经，尤不明故训。及至我朝巨儒，始通小学，段茂堂、王怀祖两家，遂精研乎古人文字声音之本，乃知《文选》中古赋所用之字，无不典雅精当。尔若能熟读段王两家之书，则知眼前常见之字，凡唐宋文人误用者，惟《六经》不误，《文选》中汉赋亦不误也。即以尔禀中所论《三都赋》言之，如『蔚若相如，皭若君平』，以一『蔚』字，该括相如之文章，以一『皭』字，该括君平之道德，此虽不尽关乎训诂，亦足见其下字之不苟矣。至声调之铿锵，如『开高轩以临山，列绮窗而瞰江，碧出苌宏之血，鸟生杜宇之魄』，『洗兵海岛，刷马江洲』，『数军实乎桂林之苑，飨戎族乎落星之楼』等句，音响节奏，皆后世所不能及。尔看《文选》，能从此二者用心，则渐有入理处矣。」又于同治元年五月，谕惠敏中有云：「余观汉人词章，未有不精于小学训诂者。如相如、子云、孟坚，于小学，习专著一书。《文选》于此三人之文，著录最多。余于古文，志在效法此三人，并司马迁、韩愈五家。以此五家之文，精于小学训诂，不妄下一字也。尔于小学，既粗有所见，正好从词章上用功。《说文》看毕之后，可将《文选》细读一过。一面细读，一面钞记，一面作文，以仿效之。凡奇僻之字，雅故之训，不手钞则不能记，不摹仿则不惯用。自宋以后，能文章者，不通小学，国朝诸儒，通小学者，又不能文章。余早岁窥此门径，因人事太繁，又久历戎行，不克卒业，至今用为疾憾。」云云。文正所云，与□□所云，意正相同。自宋以后，能文章[者]不通小学，通小学者又不能文章。果能本末兼赅，内外相应，能文章者，兼通小学，岂不甚善。惜乎离则双美，合则两难。盖好学深思之士，一生心思才力，必有专注之处，绌于彼则伸于此，势难兼顾。文正与□□虽深知其如此，后人有以能文章兼通小学许之者乎！文正诗文集，读之者仍多，《赌棋山房集》，则知之者更少，岂非两面兼顾，合为双美之难乎！ 
　　
　　　　　袁枚不遗故旧 
　　钱塘袁简斋明府枚《与程原衡书》云：「接令弟鱼门书，有子金难应之语，仆闻之瞿然。仆数年来，仗昆玉之转输，为全家之生计。所以终老养亲，辞官不赴，道此长城可恃故耳。近闻令弟鹾务渐衰，高谈性命，仆屡以儒者治生之道，切切相规，不图其铅椠日富，而囊橐日空也。仆明知其江河日下，而不忍抽提程本者，仆四十无儿，澹然将老，管晏之法期于没身，苟藉良友之扶持，独具此生饘粥，足矣。」又《答林远峯书》云：「老友程鱼门家赀陆万，不过好买书籍，好赠朋友，而贰拾年中，家产荡尽，致于逋负山积，身死秦中。赖秋帆先生，为归其柩，养其遗孤，至今茕茕然朝不保暮。在鱼门当日，并不在酒场歌席妄费一文，而手滑心慈，遂至累人累己，所谓好仁不好学，其蔽也愚。至今感之者少，嗤之者多。」云云。文见《小仓山房尺牍》。声木谨案：平江李次青方伯元度《国朝先正事略》云：「尝为亡友沈凡民凤司祭扫，三十年如一日。程编修晋芳死，负伍千金，往吊，焚其券，且翼其孤。」云云。明府生平，以风流放诞，颇不洽于舆论，历见诸书言之。据此，是明府笃于故旧，亦恒人所难，后世恐更无其人矣。 
　　
　　　　　荫生无正途功名 
　　湘乡曾文正公国藩，于同治二年十二月，谕其从子□□□□纪瑞，中有云：「荫生尚算正途功名，可以考御史。」云云。语见《曾文正公家训》。声木谨案：我朝隆礼大臣，格外推恩于其子弟，可谓优渥。然荫生虽能考御史，既为合例，而我朝二百余年间，即从无以荫生任御史者。天恩虽属高厚，子弟不克负荷，继振家声，趾踵相接，可为浩叹。 
　　
　　　　　先文庄公论办洋务人 
　　同光以来，有以办洋务名者，先文庄甚不谓然。虽与合肥李文忠公鸿章数十年师生至契，每与论洋务，则意见相左。先文庄公当日尝云：「今之善办洋务者，我知之矣，譬如西人索一酒杯，不与，暗中转与以酒壶。索一汤勺，不与，暗中转与以大碗。西人惟利是图，只须利大，不问合用与否也。」又曾为文忠言之，文忠怫然曰：「不若是，公有何办法。」先文庄公言：「我未尝言我有办法也。但我无办法，不挂办洋务招牌，又何害焉。」云云。余又闻厦门辜汤生□□鸿铭，于光绪末年，感于时事，尝谓人曰：「中国之外交，譬如以前有人打我，不敢回手，逾时又来打。今则有人来打我，仍不敢回手，不过敢与之言明，不当打我，下次少来打我耳。」云云。所论亦甚奇而确。声木谨案：□□虽游学外国，笃于孔孟之学，以为非西人所能及，撰《读易草堂文集》□卷、《幕府纪闻》、《蒙养弦歌》□卷、《尊王篇》□卷、《春秋大义》□卷。语见《人文》第二卷。我朝易社为屋，东西洋学生皆弹冠相庆，惟□□辞官归隐，不复与闻世事。此举得之于恒人为难，得之于留学生中为尤难，岂非得力于圣贤之书，故能坚贞不贰，为我朝之完人乎！ 
　　
　　　　　论中日战事纪载各书 
　　光绪甲午，我朝与日本一役，纪事之书，约在数种。上海蔡紫绂茂才尔康等，编辑《中东战纪本末》八卷、《续编》四卷、《三编》四卷，光绪丁酉、上海广学会排印袖珍本。此书甚风行一时，而实为芜杂，不知撰述体例，新会梁卓如孝廉启超《读西学书法》谓，宜分别观之，是也。仍有王炳耀编辑《中日战辑》六卷，较为简洁，光绪廿一年，香江排印袖珍本。余亦自郐以下，惟丹徒姚□□侍郎锡光，撰《东方兵事纪略》五卷，光绪丁酉，武昌自刊本，其后翻刊本甚多。窃谓言中日战事者，实以此书为最佳，叙事固翔实，文笔亦雅洁，迥非他书所可比拟。惟其中于合肥李文忠公鸿章，颇为讥刺，亦是正论，非同偏党。然当时我国陆军(为)[万]不能敌日本陆军，海军万不能敌日本海军，稍有知识者无不知之，不待智者也。德宗景皇帝昧于外情，轻于尝试。文忠久知淮军暮气甚深，海军又属新练，厌战主和，原属不得已之苦衷。力沮战端，终不见纳，致遭不幸，文忠一人，实难尸其咎也。兵事初起之时，海军提督同邑丁禹廷军门汝昌，时率舰队，泊于□□□，急电文忠，欲率舰队，直捣扶桑。文忠止之，世人遂因此诟病。殊不知此等送羊入虎口之策，冒昧从事，焉能有济。果如此，则不待刘公岛一役，海军早已全覆。幸有文忠一电，犹得苟延残喘数月。刘公岛一役，论者皆谓军门投降，实非事实。军门当时自知不敌日军，早存必死之志，是以屡登瞭望台观战，实兵舰中至危之地。原冀以死报国，旋经日本两次炮击，未死。以余所闻，与□国泰莱所撰《甲午中日海战见闻记》，张荫麟翻译，刊入《东方杂志》第贰拾捌卷第陆柒号者，无大差异。泰莱尚谓钦敬诚服，亦必有故矣。当时所以投降者，实各舰管带，与军门幕府无为张鹤楼孝廉尔梅，熟商定计。孝廉本属书生，身临危地，首先畏死，与闽人同意，是以定计投降。军门原未知之也，及知之，已仰药死矣。此无为常曙东茂才师必森所告余者，茂才师即闻之于孝廉自谓，当不诬也。 
　　
　　　　　前人论写卷折法 
　　国朝每科殿试鼎甲三名，殿试卷例用玻璃盒装置，陈于礼部大堂三日，任人观览，以资则效。每科鼎甲朝考及散馆卷，比他人略长若干，以为符号，是以鼎甲虽间有散馆，然从无置二等者。当时士子，以工于写殿试卷及白折，希冀入词林。有后辈问于某太史曰：「大卷白折字迹宜粗宜细，宜大宜小，有一定格式乎﹖」太史答谓：「但看你自己第一字如何，以后通体皆如何。」此即言字迹匀称，通体一律而已，实则字迹皆是如此，又奚必卷折而然。卷折之字，至光绪中叶为极盛，余后来见其字迹，叹为观止。物极必返，宜不久即废。□□章采南□□鋆，亦□□□□科状元，为先文庄公荐卷房师，家中旧藏其卷折，比之后来，实不成字。舒城孙省斋方伯观，为先文庄公受业师，当时以工书名，其卷折评为七省第一，亦不过尔尔，万不能及后来之工整画一，大小匀称，无论字体长短阔窄，尽纳入一规矩中，丝毫无溢出者。即此一端，亦岂易为，无怪后人倡言去之也。 
　　
　　　　　上下两江教职选缺 
　　同治□□以前，江苏、安徽教授、教谕、训导等缺，上下两江同选，恒有吴人官皖省教职，皖人官吴省教职。自□□以后，以路远费巨，教职艰于到任，遂改定此例：本省人只选本省教职缺，亦未始非体恤寒儒之意也。 
　　
　　引用书目 
　　
　　随笔
　　续笔
　　三笔
　　四笔
　　五笔 
　　
　　苌楚斋随笔引用书目【重出者不复列】 
　　庐江刘声木十枝撰卷一　板桥集【郑燮】蘧庐草【黄锺】四库全书提要诗经集传【宋朱子】顾亭林年谱【张穆】唐宋六先生集【明朱右编】古文关键【宋吕祖谦编】文章轨范【宋谢枋得编】惜抱轩尺牍【姚鼐】江苏诗征【王豫编】随园诗话【袁枚】精华录训纂【惠栋注】梅崖居士集【朱仕琇】带经堂书目【陈征芝】癸辛杂识【宋周密】耆旧续闻【宋陈鹄】蠡庄诗话【袁洁】小三吾亭文甲集【冒广生】诗法萃编【许印芳】乐余静廉斋诗稿【顾复初】词苑丛谈【徐釚】春秋别典【明薛虞畿】 
　　卷二　读史管见【宋胡寅】史怀【明锺惺】劝学篇【张之洞】湘绮楼诗文集【王闿运】纪氏嘉言【徐编】曾文正公文集【曾国藩】莲坡诗话【查为仁】静志居诗话【朱彝尊】海峯文集【刘大櫆】台州书目【金嗣徽】丹阳集【唐殷璠编】四部丛刊【商务印书馆编】宋拓绛帖目录【王存善】铁围山丛谈【宋蔡绦】闻见录【宋王定国】故旧文存【王树编】茶余客话【阮葵生】唐宋文醇【御选】 
　　卷三　七古平仄论【王士祯】铁山文稿【余重耀】通鉴答问【宋王应麟】啸亭杂录【礼亲王昭槤】翁氏家事略记【翁方纲】昆新两县志归田琐记【梁章巨】巴陵人物志【杜贵墀】柏堂集【方宗诚】勉行堂文集【程晋芳】阅微草堂笔记【纪昀】輶轩语【张之洞】赌棋山庄文集【谢章铤】迟鸿轩诗弃【杨岘】记过斋文稿【苏源生】　 
　　卷四　杜诗详注【仇兆鳌注】小学韵语【罗泽南】鸳鸯牒【程羽文】扪虱新话【宋陈善】后海堂杂录柏枧山房文集【梅曾亮】求阙斋日记类钞【曾国藩】虚受堂文集【王先谦】崇祯宫词【王誉昌】止溪文钞【朱嘉征】永福县志井观琐言【明郑瑗】静学文集【明王叔英】还山遗稿【元杨奂】内自讼斋文钞【周凯】潜邱札记【阎若璩】明史弈律【明王思任】酒概【明[沉沉]】　 
　　卷五　亭诗集【祁寯藻】宋论【王夫之】寄蜗残赘【汪堃】咄咄吟【同上】绿畦晤言【王慎(行)[余]】申报瓮牖余谈【王韬】读书杂记【明胡震亨】种竹轩余话【阙名　钞本】女教经传通纂【任启运】广三字经【蒋叙伦等】兰闺宝鉴【女士完颜恽珠】 
　　卷六　鹤林玉露【宋罗大经】江阴县志竹素园丛谈【顾恩瀚】在园杂志【刘廷玑】遡园语商【贾开宗】仙居县志孟芳图书馆目录【洪有丰】杨园训子语【张履祥】双砚斋笔记【邓廷桢】樊山诗集【樊增祥】藏一话腴【宋陈郁】惜抱轩文集【姚鼐】小仓山房诗集【袁枚】不远复斋见闻杂志【张廷骧】姜凤阿集【明姜宝】　 
　　卷七　全唐诗【御定】李习之文集【唐李翱】咸丰以来功臣别传【朱孔彰】大潜山房诗钞【刘铭传】春在堂全书录要【俞樾】蒲褐山房诗话【王昶　钞本】居易录【王士祯】羣雅集【王预】朱子年谱【[王懋竑]】岁暮怀人诗【许溎祥】小仓山房尺牍【袁枚】东湖草堂诗钞【何绍基】观光纪游【日本冈千仞】锦江书院纪略【李承熙】鞠隐案牍汇存【女士吴芝瑛】沧浪诗话【宋严羽】呻吟语【明吕坤】砚耒圭绪录【林昌彝】四库简明目录标注【邵懿辰】读汉书随笔【张祖翼　钞本】愧葊遗集【杨甲仁】震川补集余集【明归有光】日本乞师记【黄宗羲】皕宋楼藏书源流考【日本岛田翰】砀山县志　 
　　卷八　野古集【明龚诩】公孙龙子注【辛从益】畏庐三集【林纾】困学纪闻翁注编目史鉴节要便读【鲍东里】吴先生谕儿书【吴汝纶】因寄轩文集【管同】寒瘦集【宗室岳端编】小罗浮草堂诗文集【冯敏昌】东溟文集【姚莹】怀旧杂记【张文虎】石遗室诗话【陈衍】蕉轩随录【方浚师】国朝诗人征略【张维屏】公交车见闻录【林伯桐】续梁溪诗钞【侯学愈编】采鹿堂姜氏家集【孙庆成编】定葊诗集【龚自珍】越缦堂日记【李慈铭】宁国府志淮安府志　 
　　卷九　姑苏志读通鉴论【王夫之】怀麓堂诗话【明李东阳】鉴止水斋诗集【许宗彦】秋江诗集【黄任】艺舟双楫【包世臣】松轩随笔【张维屏】广艺舟双楫【康有为】正续共和解【劳乃宣】沧湄札记【尤珍　钞本】十三经读本【唐文治】福建通志觉生诗钞【鲍桂星】江村随笔【刘青芝】竹初诗钞【钱维乔】南汇县志江阴艺文志【金武祥】云南图书博物馆一览味清堂诗钞【陈基】上海时事新报孟子要略【刘传莹】佩文广韵汇编【李□□】[仿]唐写本说文解字木部笺异【莫友芝】题江南曾文正公祠百咏【朱孔彰】思兄楼文稿【罗长】曾文正公家训【曾国藩】青苔馆诗钞【张学仁】无事为福斋随笔【韩泰华】苏州府志灵寿县志堂集【黄之隽】　 
　　玉裁】尧峰文钞【汪琬】　 
　　
　　续　笔 
　　卷一　婺源县志词科掌录【杭世骏】海虞诗苑鄂州小集【宋罗愿】香石诗话【黄培芳】周易集注【吴定】辍锻录【方贞观　钞本】百柱堂诗集【王柏心】南野堂笔记【吴文溥】天启宫词【秦兰征】盟鸥溆笔谈【阙名　钞本】松江诗话【同上　同上】后山集【宋陈师道】于湖题襟集【袁昶编】吴先生尺牍【吴汝纶】文选李注义疏【高步瀛】{皇鸟}山樵隐诗钞【黄锡朋】蛰庐文略【同上】四库全书荟要【钦定】二林居集【彭绍升】 
　　卷二　三国志山阳县志箨石斋诗集【钱载】贺先生文集【贺涛】两般秋雨葊随笔【梁绍壬】揅经室集【阮元】天马山房文存【马叙伦】追昔游集【唐李绅】二金蜨堂尺牍【赵之谦】曲阜县志文选理学权舆【孙志祖】东塾集【陈澧】书仪【宋司马光】藕香零拾【缪荃孙编】三体唐诗【宋周弼编】海雪集笺【邝廷瑶注】元遗山诗注【施国祁注】频罗葊遗集【梁同书】瞿文慎公诗选【瞿鸿禨】蝯叟诗存【黄世荣】寄恩斋藏稿【辛从益】　 
　　卷三　退庐丛书【胡思敬】国粹学报山草堂集【明郝敬】涌幢小品【明朱□□】广阳杂记【刘献廷】浙江藏书楼书目匏庐诗话【沈涛】南菁丛书【[王先谦等编]】痴学【黄本骥】桐城艺文志【阙名　钞本】石溪舫诗话【吴嵩梁】论文臆说【曾国藩】燕吴载笔【日本那波利贞】孙可之集【唐孙樵】内阁善本书目苏字体陶渊明集【晋陶潜】大晚报文章正宗【宋真德秀编】韫山堂文集【管世铭】建德县志习苦斋画絮【戴熙】香苏山馆诗钞【吴嵩梁】闽川闺秀诗话【梁章巨】思益堂日札【周寿昌】西昆酬唱集【宋杨亿编】南漘楛语【蒋超伯】三余赘笔【明都卭】古文渊凿【御选】续古文辞类纂【黎庶昌编】三十二兰亭诗存【刘溎年】金石粹编【王昶】春在堂杂文【俞樾】 
　　卷四　兴化县志时报辛白论文【陈怀孟】修词九论【马叙伦】抑快轩文集【高澍然】中州文征【苏源生编】国朝诗别裁集【沈德潜编】归愚诗钞【沈德潜】建业实录【[唐许嵩]】宋史庄子晚学斋文集【姚椿】元书后妃公主列传【毛岳生】昭昧詹言【方东树】春在堂诗编【俞樾】国朝汉学师承记【江藩】史目表【洪饴孙】谕折汇存 
　　卷五　宋旧宫人集【宋汪元量编】三易集【明唐时升】东南晚报刍言报绛云楼书目补遗广西存书总目结一庐书目【朱学勤】竹崦葊书目【赵魏】寰宇访碑录【孙星衍等】牙牌灵数野航诗稿【明朱存理】左海文集【陈寿祺】养吉斋丛录【吴振棫】小瓠葊诗话【吴仰贤】书影【周亮工】郎潜纪闻三笔【陈康祺】蠙庐诗钞【王荫槐】政治官报散原精舍诗【陈三立】四库全书简明目录左传山阳县志盘亭小录【刘铭传】耳学录【叶愚】容斋四笔【宋洪迈】廿四史通俗衍义茶董补【明陈继儒】红豆村人诗稿【袁(枚)[树]】(程)[桯]史【宋岳珂】宋史质【明王洙】无锡金匮县志　 
　　卷六　白石道人歌曲【宋姜夔】宁化县志文微【林纾】冷庐杂识【陆以湉】振绮堂书目【汪[康年]　原稿本】续碑传集【缪荃孙】若水斋古今算学书目【刘铎】明文在【薛熙编】缉雅堂诗话【潘衍桐】思伯子堂诗集【张际亮】墨苑【明程大约】飞白录【陆绍曾等】变雅堂诗集【杜浚】□□□诗集【赵秉渊】玉堂嘉话【元王辉】刻楮集【钱仪吉】实事求是斋文集【汪廷珍】皇朝文献通考今水学略例【郑元庆】悔葊学文【严元熙】湖海诗传【王昶编】李申耆年谱【蒋彤】十三经校勘记【阮元】经籍纂诂【同上】历代地理志韵编今释【李兆洛】皇朝舆地韵编【同上】皇朝舆地略【同上】恒星图【同上】皇朝舆地图【同上】安吴四种【包世臣】砚北杂志鸡窗丛话【蔡澄】浣花拜石轩镜铭集录【钱坫】崇百药斋集【陆继辂】宝禊轩诗存【张兴载】　 
　　卷七　水云集【汪元量】静志居诗话【朱彝尊】松陵诗征恩福堂诗钞【英和】听松庐诗话【张维屏】南堂诗钞【方贞观】随园随笔【袁枚】新唐书盾鼻余渖【左宗棠】江(村)[乡]渔话【[丁传靖]】敬孚类稿【萧穆】箪瓢乐【明张应文】学易堂四笔【明项皋】菽园杂记【明陆容】孽海花【[曾朴]】清尊集瓯北诗话【赵翼】快雪堂集【[明冯梦桢]】朱子语录【[宋黎靖德编]】复初斋诗集【翁方纲】汇刊书目扪腹斋诗钞【张宗松】中山诗话【宋刘攽】许彦周诗话【宋许顗】二希堂文集【蔡世远】吹万阁诗集【顾贻禄】西庄始存稿【王鸣盛】履园丛话【钱泳】饴山[堂]诗集【赵执信】　 
　　卷八　诗礼堂古文【王又朴】庐山志上海新闻报幽求子校碑随笔【方若】西陂类稿【宋荦】学林【宋王观国】复古诗集【元杨维桢】荀子广雅碎金【张之洞】药禅室随笔丁亥诗钞【王念孙】有不为斋随笔【光聪谐】曾文正公家书【曾国藩】世说【[宋刘义庆]】航海琐记【余思诒】论书随笔【吴德旋】　 
　　卷九　无邪堂答问【朱一新】孟涂文集【刘开】香苏山馆诗钞【吴嵩梁】鹅湖书院志【同上】丹棱文钞【蒋彤】北流县志度陇记【董醇】二二五五疏【钱恂】清列朝后妃传稿【张采田】鉴古斋墨薮【[汪近圣等]】习苦斋古文【戴熙】阴静夫遗文【阴承方】词辨【周济】赐书堂诗集【翁照】霜红龛笔记【傅山】斋文集【张穆】白云草堂文钞【吕星垣】恕谷后集【李塨】樵隐诗话【林象鼎】　 
　　卷十　学海堂志【林伯桐】介山自订年谱【王又朴】望溪文集【方苞】天岳山馆文钞【李元度】太乙舟诗集【陈用光】受宜堂宦游笔记【纳兰常安】梦楼诗集【王文治】小琉球漫志【朱仕玠】春秋经筌【宋赵鹏飞】尹文端公诗集【尹继善】艮斋诗集【王峻】病中自述【同上】 
　　
　　三　笔 
　　卷一　上江两县志筠清馆金文【吴荣光】浣月山房诗集【龙启瑞】演山词【宋黄裳】医学世界瀛濡杂志【王韬】虚受堂书札【王先谦】续古文辞类纂【同上】樊山续集【樊增祥】真山民诗【宋真山民】金石学录补【陆心源】万卷堂书目【明朱睦】谈龙录【赵执信】亭林诗集【顾炎武】素修堂诗集【吴蔚光】亦有生斋集【赵怀玉】小仓山房文集【袁枚】汲葊诗文存【杨象济】养知书屋文集【郭嵩焘】冬青馆古宫词【张鉴】宋元旧本书经眼录【莫友芝】续冈州遗稿【言良钰编】书经宾萌集【俞樾】广陵诗事【阮元】国朝先正事略补编【李元度】宋文鉴【宋吕祖谦编】日知录【顾炎武】资治通鉴【[宋司马光]】曾文正公杂着【曾国藩】吴先生诗集【吴汝纶】　 
　　卷二　汲古阁校刊书目伊雒渊源录【宋朱子】元儒考略【明冯从吾】诸儒学案【明刘元卿】昭代名人尺牍【吴修[石]编】(牧民)[三事]忠告【元张养浩】皇朝经世文编【贺长龄编】养自然斋诗话【(钱)[锺]骏声】海天琴思续录【林昌彝】碧溪草堂诗稿【朱文藻】论语先文庄公奏议【[朱孔彰编]】南墅漫钞【曾廷枚】　 
　　卷三　漱石主人遗稿【潘[福五]】上海晶报明懿安皇后外传【纪昀】清史稿【赵尔巽等修】庸葊海外文编【薛福成】蔡中郎集【汉蔡邕】嘉佑集【宋苏洵】礼记老学葊笔记【宋陆游】韧叟自订年谱【劳乃宣】临晋县志　 
　　卷四　黄荛圃年谱【江标】淮南子文子缵义汉武洞冥记【汉郭宪】中山白云词【宋张炎】尔雅天地间集【宋谢翱编】公羊传书舶庸谈【董康】味蓼文稿【毛燧传】高邮王氏六叶传状碑志集【罗振玉编】　 
　　卷五　皇朝谥法考【鲍康】皇朝谥法考续编补编【徐士銮】合肥李氏三世遗集【李国杰编】爱日斋丛钞【宋叶[某]】震川文集【明归有光】赵茂才殉节记【孙邦桢编】西康建省记【傅嵩火求】六研斋笔记【明李日华】茶余话异【范其骏】　 
　　卷六　李傅相七秩寿言畚塘刍论【孙鼎臣】熙朝宰辅录【潘世恩】龙城录【唐柳宗元】龙眠丛书【光聪谐编】文献通考【元马端临】 
　　卷七　刘中丞奏议【刘蓉】宋潜虚先生文集【[戴名世]】北堂书钞【唐虞世南】十二石山斋诗话【梁九图】敬孚杂钞【萧穆　稿本】悔生诗稿【王灼】海峯诗集【刘大櫆】　 
　　卷八　教坊记【唐崔令钦】北里志【[唐孙棨]】苕溪渔隐丛话【宋胡仔】云麓漫钞【宋赵彦卫】建炎以来系年要录【宋李心传】癸巳类稿【俞正燮】曲园自述诗【俞樾】李文忠公奏议【李鸿章】订讹类编【杭世骏】东莞县志梦余赘笔【范其骏】柿叶轩笔记【胡虔】养晦堂文集【刘蓉】悔生文集【王灼】西行艳异记【陈重生】燕居琐语【徐承烈】萝藦亭札记【乔松年】松崖笔记【惠栋】十驾斋养新录【钱大昕】八千卷楼书目【丁仁】浦城县志宋诗钞【吴之振编】笔精【明徐】　 
　　卷九　建文逊国之际月表【刘廷銮】乌程县志国史馆列传东斋文钞【孙光庭】论语要略【许】白雨斋词话【陈廷焯】十国宫词【吴阆】纫兰室诗钞【女士严永华】刘忠诚公奏疏【刘坤一】姚端恪公日记【姚文然】人海记【查慎行】驿舍探幽录【王庆保等】文献征存录【钱林】国朝先正事略【李元度】伊江笔录【吴熊光】尚书表注【金金履祥】随山书屋诗存【顾澍生】香雪崦丛书【平步青】 
　　卷十　东观汉记【汉班固等】草茅一得【戴钧衡】存诚斋文集【何曰愈】师友言行记【方宗诚】天香楼随笔【明道士李介】北江诗话【洪亮吉】皇朝掌故【张一鹏】畴人传四编【黄锺骏】孔氏谈苑【宋孔平仲】遯斋闲览【[宋范正敏]】史记南史元和唯亭志愚园诗话【胡光国】 
　　
　　四　笔 
　　卷一　家训述闻【声木】桐城文学渊源考【声木】桐城文学撰述考【同上】庸葊笔记【薛福成】说文解字注【段玉裁】于京集【尤侗】百末词【同上】张文毅公奏稿【张芾】求阙斋日记类钞【曾国藩】味经山馆文稿【戴钧衡】昭代名人尺牍续集【陶湘】续补汇刊书目【声木】左传快读【李绍崧】　 
　　卷二　信摭【章学诚】考盘集文录【方东树】增辑钦斋文【萧穆】茹荼轩文集【张锡恭】尹和靖先生语录【[宋]祁宽等】庚子札记【萧穆　钞本】元遗山诗注【施国祁注】绩语堂碑录【魏锡曾】五总志【宋吴垧】孔氏谈苑小豆棚【曾衍东】忧葊杂记【戴名世　钞本】明季遗闻【邹绮】池北偶谈【王士桢】行素斋杂记【李佳继昌】吴中唱和集【恩锡等】后知堂史论【萧正模】苌楚斋书目【声木】再续补汇刻书目【同上】　 
　　卷三　勇卢闲诘【赵之谦】复斋漫录【宋□□□】劝学刍言【王先谦】渐西村人诗集【袁昶】桥西杂记【叶名澧】眉叟自撰年谱【许洽】时报文艺周刊归太仆评点史记例意【明归有光】读左传法【马贞榆】巴陵县志菰中随笔【顾炎武】金台纪闻【明陆深】 
　　卷四　柳河东集【唐柳宗元】纪批苏诗【纪昀】补过斋诗集【刘坤一】龙慧堂诗【刘慎诒】鸿雪因缘【麟庆】一微尘集【何震彝编】蜀程小记【方浚颐】御批通鉴辑览蜀輶日记【陶澍】东原录【宋龚鼎臣】交友鉴【吴应箕】聪训斋语【张英】荷廊笔记【俞洵庆】湖海诗传【王昶编】时事报十三唐人诗【刘云份编】闻见前录【宋邵伯温】读史纠谬【牛运震】五经补纲【伊乐尧】　 
　　卷五　声调谱图说【(贺瑗)[郑先朴]】桂学答问【康有为】忠州直隶州志书目答问【张之洞】经解入门【江藩】韩川文集【陈从潮】甚德堂文集【吴贤湘】万首唐人绝句【宋洪迈】读书举要【杨希闵】　 
　　卷六　薛庸庵论文集要【薛福成】翼【吴铤】草堂之灵【杨钧】辛亥殉难记【吴庆坻】敬孚札记【萧穆　钞本】舆地纪胜【宋王象之】刘太史遗集【刘可毅】锦官堂诗草【延清】岳阳风土记韩非子识小录【徐树丕】山谷刀笔【宋黄庭坚】初月楼遗编【吴德旋】管子遗逸清音集【延清编】蒿葊类稿【冯煦】小学葊遗书【钱馥】屈安人诗【明女士屈□】射鹰楼诗话【林昌彝】注韩居诗话【郑杰　钞本】 
　　卷七　荆溪林下偶谈【宋吴子良】湘绮楼年谱【王代功】唐诗快【黄周星编】邃雅堂集【姚文田】四书正事括略【毛奇龄】雅雪园诗钞【邹倜】习学记言【宋叶适】敬乡楼丛书【黄羣】乐善堂赋集注【姚培谦】粤东诗海【温汝能编】哀怨集【宋育仁】时报全唐文纪事【陈鸿墀】明名臣言行录【徐开仕】藏书纪事诗补遗【声木】琉球国志略【周煌】续琉球国志略【赵新】近思斋书牍【梁彣】春在堂随笔【俞樾】　 
　　卷八　宋史经籍举要【阮元】复堂文续【谭献】前后怀人诗钞【师范】雕菰楼集【焦循】谷水旧闻补【章荀俦】瞿文慎公行状【余肇康】抱润轩文集【马其昶】冀县志敦艮斋遗书【徐润第】楚州丛书【冒广生】軥录斋稿【夏炜如】清风室诗钞【钱保塘】学风香艳丛书抱冰堂弟子记【张之洞】绮牕余事【女士黄淑畹】申报自由谈声调谱【赵执信】黄学庐杂述【陈士芑】渔洋诗则【王士祯】曾文正公书札【曾国藩】 
　　卷九　楹联集锦【胡凤丹编】游戏三昧【曾廷枚】扬州画舫录【李斗】市隐书屋文钞【亢树滋】市隐卮言【同上】随园女弟子诗【袁枚编】碧城仙馆女弟子诗【陈文述编】毘陵诗录【赵震编】旧言集【李兆洛编】明诗纪事【陈田】有学集【钱谦益】吴征士遗集【吴廷香】遂翁自撰年谱【赵畇】　 
　　注订补【王绍兰】西江诗话【曾廷枚】兰芝室尺牍【声木】凫亭诗话【陶元藻】松柏山房骈体文钞【张其淦】吴竹如年谱【方宗诚】辅仁录【同上】六如居士集【明唐寅】山樵暇语【明俞弁】诒炜集【许振祎编】嗣徽集【安维峻】吴先生文集【吴汝纶】左传文法读本【吴闿生等】范伯子文集【范当世】广唐贤三昧集【宗室文昭编】国朝贤媛类征诗编【李桓】吴会英才集【毕沅编】墨林今话【蒋宝龄】粟香五笔【金武祥】茂园自撰年谱【康基田】孙明复小集【宋孙复】晋书校文【丁(秉衡)[国钧]】含嘉室自撰年谱【吴士鉴】 
　　
　　五　笔 
　　卷一　诗义会通【吴闿生】赌棋山庄文集【谢章铤】棻堂节录【徐时作】春秋管见【瞿修龄】读秋水斋集【陆黻恩】松窗杂录【唐李[浚]】分甘余话【王士祯】渔洋文略【同上】莲洋集【吴雯】(栋)[楝]亭诗钞【曹寅】松心诗集【张维屏】癸卯东游日记【张謇】灵璧县志略【贡震】国朝诗话【杨际昌】吾庐笔谈【李佐贤】名媛诗话【女史沈善宝】鹃湖百咏【(朱昌燕)[蒋学坚]】呓语偶存【钱敬堂】曾文正公家书【曾国藩】曾文正公家书节录【凌鹗】浙江图书馆书目春秋左传属事【明傅逊】嘉定县志御批通鉴辑览五季纪事本末【声木】本草纲目【明李时珍】本草纲目拾遗【赵学敏】潜研堂文集【钱大昕】澄怀园语【张廷玉】 
　　卷二　輶轩语【张之洞】唐诗品【鲍桂星编】焠掌录【汪启淑】河南集【宋尹洙】养晦堂文集【刘蓉】思兄楼文稿【罗长】小仓山房尺牍【袁枚】刘忠诚公奏议【刘坤一】雨村诗话【李调元】归田琐记【梁章巨】 
　　卷三　望溪文集三续补遗【声木】卢忠肃公遗集【明[卢]象升】半舫斋古文【夏之蓉】四溟琐记【申报馆】潇湘风雨录【张金镛】养晦堂诗集【刘蓉】古夫于亭杂录【王士祯】桧门诗存【金德瑛】乡贤崇祀录【同上】陶斋藏石记【端方】读史方舆纪要【顾景范】敬义堂家训述录【纪大奎】聪训斋语【张英】曾文正公家训【曾国藩】渔洋诗话【王士祯】本事诗【徐釚编】左文襄公家书【左宗棠】迟鸿轩文弃【杨岘】悔斋诗【汪楫】停云阁诗话【李家瑞】寒支先生岁纪【李世熊　子子权续成】柏枧山房尺牍【梅曾亮】南宋杂事诗【沈嘉辙等】准海英灵集【阮元编】 
　　卷四　道援堂诗集【屈大均】渔洋诗集【王士祯】使渖草【姚元之】兰室丛谈【杨际昌】顾亭林诗笺注【顾炎武　徐嘉注】志乐【明韩邦奇】春秋列国论【明张溥　[明张采续成]】青草堂集【赵国华】怀亭词录【蒋学坚】韩文故【高澍然编】内自讼斋文集【周凯】邵武府志秋士先生遗集【彭绩】泾县续志徐侍御同人书札【吴德襄编】抗希堂十六种【方苞】榕园丛书【张丙炎编】　 
　　卷五　人文光绪会计录【李希圣】光绪朝海关大宗进出货价表【张庸】疑雨集【王彦泓】疑雨集选【吴元润编】金坛县志青泥莲花记【明梅鼎祚】同书【周亮工】古事比【方中(通)[德]】孪史【王希廉】苋园杂说【沈起潜】十三日备尝记【曹晟】品芳录【徐寿基】宝鉴楼架上书目【声木】中华新报石门文字禅【宋释德洪】韩魏公集【宋韩琦】得岑馆咏花诗【陆遵书】扪腹斋诗钞【张宗松】花笑庼杂笔【范锴】陶庐笺牍【王树】倚晴楼全集【黄燮清】广州府志半毡斋题跋【江藩】丙子消夏录【顾安编】　 
　　卷六　艮园文集【江五民】历代帝王纪年考【王检心】曲阳县志巴塘诗钞【李苞】韩文论述【沈闾编】果堂集【沈彤】曝书杂记【钱泰吉】恒产琐言【张英】汉堂类稿【李宝淦】养一斋诗话【潘德舆】复初斋文集【翁方纲】小石帆亭著录【同上】石洲诗话【同上】双忽雷纪事【刘世珩编】同人诗录【王(广)[庆]勋编】学艺杂志神州日报东津馆文集【潘曾沂】北行日记【方浚颐】静观堂剩稿【赵继元】古今词雅三编【休园编】　 
　　长基】宋潜虚先生年谱【戴钧衡】　 
　　卷八　国朝悼亡诗辑【声木】变雅堂诗集【杜浚】道荣堂诗集【陈鹏年】鷇音草【王文奎】花隐葊遗稿【潘希甫】石笏斋诗钞【徐镛】实事求是斋遗稿【汪廷珍】介轩集【张振夔】王文直公遗集【王东槐】扪腹斋诗钞【张宗松】澹静斋诗钞【龚景瀚】小谟觞馆诗集【彭兆荪】晒书堂诗集【郝懿行】扁书斋诗存【邓嘉缉】广雅碎金【张之洞】澹余诗略【汪暕】柏枧山房诗文集【梅曾亮】因寄轩文集【管同】汉堂文钞【李宝洤】辛亥殉难记【吴庆坻】识小录【姚莹】先文庄公佚诗【男声木编】李习之先生文读【高澍然编】澹仙诗话【女史熊琏】秀水县志求是斋诗集【胡承珙】五代史钞【明戴羲】泾川诗话【赵知希】使西纪程【郭嵩焘】东游丛录【吴汝纶】 
　　卷九　香祖笔记【王士祯】宗室贡举备考【宗室瑞联】昌瑞山万年统志【布兰泰】孱守斋年谱五种【钱大昕】食古斋文录【柳以蕃】分湖柳氏重修家谱【柳兆熏】望溪文集【方苞】山东图书馆第一期年刊十三经读本【山东局刊】吴梅村编年诗集笺注【程穆衡等注】盘薖文甲集【汤纪尚】味余书屋随笔【仁宗睿皇帝御制】思益堂日札【周寿昌】孟芳图书馆书目【洪有丰】 
　　卷十　光绪会计表【刘岳云】国朝诗品【陈以刚等编】通鉴总类【宋沈枢编】韩子文钞【林明伦编】岭南文钞【陈在谦编】魏叔子文集【魏禧】经史百家简编【曾国藩编】读西学书法【梁启超】
　　
　　
　　
　　
　　
　　
　　
　　
　　
