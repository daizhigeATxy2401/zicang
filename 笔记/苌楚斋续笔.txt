续笔 
　　苌楚斋续笔序 
　　予编《随笔》十卷成，因旧稿丛杂，不忍废弃，复编《续笔》十卷。其中虽多系转录他人之语，每条必注明出处，漏未及注者十之一二，今已不能追记，不敢让善，尤不敢攘善也。间有一知半解，亦错杂其间，所差堪自信者，大旨尚不诡于正，或亦为贤士大夫所不鄙夷乎。忆自十二三岁，即性喜涂抹。至光绪乙未，年甫十八，即自镌一格字板，专为钞录之用，卷端题曰「十友轩所著书」，斐然已有编纂之意。今虽年逾五十，穷愁潦倒，落拓无成，差信不负初衷。编辑成书者，已有《望溪文集再续补遗》四卷、《桐城文学渊源考》十三卷、《引用书目》一卷、《名氏目录》一卷、《撰述考》四卷、《续补汇刻书目》三十卷、《苌楚斋随笔》十卷、《续笔》十卷、《寰宇访碑录校勘记》十一卷、《补寰宇访碑录校勘记》二卷、《再续寰宇访碑录校勘记》一卷，皆已录付排印，以求正于世。声木虽稍识之无，而书痴结习至深，是以冒顶此头衔数十年而不悔。钞撮虽始于光绪乙未，旧本尽失，今所录者，大半在三十以后手稿中，编辑实始于己巳五月。是以编辑各书，虽非一时所纂，均以此为纪元，从其始也。己巳五月，庐江刘声木十枝，原名体信字述之自序。 
　　
　　续笔卷一 
　　
　　婺源为朱子阙里
　　四库提要推重程朱
　　汉制叁什取一
　　朱子注语欠斟酌
　　程子谢药诗
　　北宋杨时等语非其时
　　会状联元母女
　　洪亮吉作客诗
　　博学宏词卷钞袭
　　顾文渊等爱名
　　雪桥诗话
　　北宋王安石等集名相同
　　许念中笃旧
　　论冯班诗
　　知府带御史衔
　　南宋罗愿论文语
　　南宋周穆门戒妇语
　　张佩纶诗句
　　地名应谶
　　魏秀仁花月痕
　　状元简放知府
　　诗话以宋人为善
　　金简撰述
　　陈琰宫词
　　妻嘲夫娶妾诗
　　碧玉壶纂杜诗钞
　　两江督署中无曾国藩联额
　　写榜吏孙中乡试
　　常州府志
　　异样佛手
　　私家藏书多于四库
　　唐李翱论文语
　　黄培芳撰述
　　周易集注
　　汪琬撰述
　　方贞观论诗语
　　桐城文人皆大寿
　　明王鏊论文语
　　上海一时衣服颜色
　　厚朴花
　　吴文溥论诗语
　　秦兰征宫词
　　论布衣各诗
　　松江诗话论因果
　　蜀汉昭烈帝谓诸葛亮语
　　埃及前王陵发掘
　　古文辞类纂笺注
　　古书疑义举例
　　杨士骧论升沉有定
　　秀才兼营商业
　　黄锡朋遗民
　　四库全书荟要
　　彭绍升论四家诗 
　　
　　苌楚斋续笔卷一 
　　庐江刘声木十枝撰 
　　婺源为朱子阙里 
　　婺源为吾皖徽州府属，实为朱子阙里。历代尊崇朱子，实自南宋始。淳佑元年，已诏从祀孔子庙廷，咸淳五年，诏赐文公阙里于婺源。元至元元年，诏立徽国文公之庙，追谥朱子之父曰献靖。明嘉靖十年，诏朱子父从祀启圣庙，「启圣」后改「崇圣」。崇祯十五年，诏先儒朱子改称先贤，位在汉唐诸儒上。我朝康熙五十一年，圣祖仁皇帝诏升朱子于十哲之次。历代以来，皆优加尊崇，非一人一家所得论议也。《婺源县志》特编《朱子世家》一卷，冠于《人物志》之首，洵非他县所可比拟。粤捻初平，扬州设立安徽会馆，皖南商人欲供朱子，皖北商人欲供包孝肃。相争不已，无可解结，乃于正中供历代先贤位。光绪戊戌，声木到扬就婚，暂住安徽会馆，询问何以不供朱子。有人告以皖南北争论之事，声木笑谓：「皖北商人，只看包龙图等小说，心目中只知有包孝肃，无怪其然。若能读书明理，吾知其决不能以包孝肃比朱子矣。」识者以为知言。包孝肃在北宋，自不失为名臣，然名臣似此者，历代以来，车载斗量，何可胜数，焉能比间世所生之朱子。其行事全出于无稽鄙俗小说，流行甚广，深入人心，以致铸此大错，酿此羣吠也。 
　　
　　四库提要推重程朱 
　　程朱与陆王二派，若水火之不相容，习程朱者无不攻陆王，习陆王者亦然。纪文达公昀为昭代大儒，学问渊雅，志识高卓，未闻以程朱、陆王之学自囿也。其撰《四库提要》，于程朱之学，虽有微词，不过不服膺而已，未至于如陆王之学，则攻击不遗余力，虽未明言禁人学习，极言其流弊所至，不知底止。可见公道自在人心，非区区口舌所能强争也。 
　　
　　汉制叁什取一 
　　三代井田之制，什而取一。白圭欲二什而取一，孟子斥为貉道，似井田之制，决不能变易矣。后世惟两汉田租之税，三十而取一，始终未更，其轻徭减赋，直驾三代而上之。所以诸吕、王莽之乱，人心思汉，卒能享国四五百年之久，非无故也。 
　　
　　朱子注语欠斟酌 
　　朱子自云：「生平注经之书，字字皆上秤子秤过。」极言其字字皆有斟酌，未尝轻心率意以行之也，然失言之处亦不能免。即如《鲁颂》下之注，言《鲁颂》之当存可也，而乃云「况夫子鲁人，亦安得而削之哉」云云。夫夫子当日删《诗》《书》，定《礼》《乐》，是何等大事。将垂之天下，传之万世，前无古人，后无来者，与天地不朽，日月争光。岂能心存乡曲之私，滥存篇章，以传后世，吾知夫子必不如是也。此圣贤之所由分欤。 
　　
　　程子谢药诗 
　　程子《谢王佺期寄药》诗云：「至诚通圣药通神，远寄衰翁济病身。我亦有丹君信否，用时还解寿斯民。」云云。声木谨案：此等诗不特易涉腐气，然以程子自言之，终未免涉于自炫，急于自见，虽为大贤，实非所宜。 
　　
　　北宋杨时等语非其时 
　　清社既屋，宣统犹安居大内，□□□月，复为某某等所威偪，迫入日本使署，旋复往天津租界居住。闻故臣郑孝胥犹日进讲《通鉴》数页，此何异北宋靖康被兵之时，杨时首以诚意正心进言。其言诚是，惜所进非其时，以致迂谬不解事，同为千古笑柄耳。 
　　
　　会状联元母女 
　　秀水汪康古铨部孟鋗，乾隆三十一年进士，妻仁和金夫人，乃礼部侍郎、乾隆壬戌会状联元金雨叔侍郎甡之次女。至□□庚子，其子如洋，复得会状联元。盖本为会状之女，又为会状之母。雨叔侍郎《闻外孙大魁寄二女》诗中有云：「当年会状怜娇女，今见教成会状儿。」诚我朝科名之佳话，旷世所希有。湖南□□□娶龙翰臣方伯孙女，颇骄傲，以致他人有「状元孙女翰林妻」之句，其福命不如金夫人远矣。 
　　
　　洪亮吉作客诗 
　　阳湖洪稚存太史亮吉诗有句云：「作客二十年，衣食知其难。卑身与周旋，不敢忤世颜。」云云。以太史之宏识博学，惊才绝艳，又生当我朝极盛之世，历主爱才如渴之贤主人，如毕秋帆制府沅等，宜皆宾至如归，士大欢乐。今读其诗，乃知谋生之难，周旋之苦，虽贤者不免，诚可叹也。 
　　
　　博学宏词卷钞袭 
　　康熙十七年，初试博学宏词，与试者，疑尽皆名副其实矣，不意场中竟有雷同之卷，为考官所察出。缘王霖与徐笠山联席，笠山不工为排律，即用王霖诗以图含混。旋经部议，徐革职，王罚俸，真异闻也。事见杭大宗太史世骏《词科掌录》。 
　　
　　顾文渊等爱名 
　　顾文渊字湘源，号雪坡，常熟人。初与王石谷同画山水，王既成名，度无以胜之，遂专从事墨竹，久之，几与前代朱白民相颉颃。语见《海虞诗苑》。世但知恽南田因避石谷山水，改画花卉，不知有顾雪坡墨竹，亦因避石谷山水而画。惟流传极少，未见他家著录。恽南田虽改绘花卉，偶作山水，依然精妙，不减石谷，流传墨本甚多。君子之爱名如此，不争名如此。不争名正所以爱名，爱名固所以不争名，非后世所能及也。 
　　
　　雪桥诗话 
　　汉军杨子勤□□锺羲撰《雪桥诗话初集》十二卷、《续集》八卷、《三集》十二卷、《余集》八卷，南浔刘氏《求恕斋丛书》本，积之高逾一尺。其中话少诗多，阅之与选本诗无异，不能以「诗话」名书。若谓其选择未精，标举未善，邈不知其宗旨，无当于学人之用，犹其余事。 
　　
　　北宋王安石等集名相同 
　　宋王安石集名《临川集》，而晏殊亦有《临川集》三十卷。明归有光集名《震川集》，何洛文亦有《震川集》□卷。洛文字启图，信阳州人，大复之孙，嘉靖乙丑进士，官礼部左侍郎。国朝泰州张符骧，为文瓣香归太仆，名其集曰《依归草》十卷，《二刻》二卷，刊行于世。吴县薛熙，为文亦瓣香归太仆，自名其集曰《依归集》□卷，不知刊行与否。永福黄任，名其诗集曰《香草斋诗集》六卷，亦名《秋江诗集》，久已刊行于世。归安陆全昌，亦名其集曰《香草斋诗钞》□卷，嘉兴李符，亦名其集曰《香草居诗集》七卷，江宁蔡仍玉，亦有《香草堂集》□卷，武进胡晋昊，亦名其集曰《香草堂诗钞》□卷。晋昊字芋庄，为钱牧斋尚书入室弟子。《毗陵六逸诗钞》中，有《香草堂诗钞》五卷，大旨为学黄山谷一派，喜用僻字。 
　　
　　许念中笃旧 
　　康熙壬午，许念中给谏偕索大理擎石典福建乡试，与大理唱和甚欢。后大理下世，给谏自序《虚槎集》，犹不胜今昔之感。给谏平日，于师友风义最笃，久要不忘，极为真挚。宜乎其门人黄莘田明府任笃于师门，必有所授之矣。注《秋江诗集》者，虽有王、陈二本，漏未及此，故附志之。 
　　
　　论冯班诗 
　　常熟冯定远□□班，为钱牧斋尚书高第弟子，诗学确有渊源，撰《钝吟集》三卷、《余集》一卷、《别集》一卷、《游仙诗》二卷、《冯氏小集》二卷、《怀旧集》二卷、《杂录》十卷，风行于世。赵秋谷宫赞执信，至以私淑门人刺焚于墓前，何义门太史焯亦笃信其说，教人习冯氏之学。王文简公世祯，因与赵宫赞有违言，遂力[诋]冯氏，殊非信史。钝吟诗由温李入手，组织甚工，层次井然，未可厚非。王介甫教人学杜，先从李义山入手，固先冯氏言之。大抵诗文各有入手之处，不必故为高论也。 
　　
　　知府带御史衔 
　　雍正甲辰，陈文恭公宏谋，以御史出为扬州府知府，及擢任江南驿盐道，俱随带御史衔，得以便宜奏事，真千古之特恩也。故扬州人至今犹谓扬州府知府与他处知府不同，可以专折奏事，不知当时只陈文恭公能之，他人不能也。咸丰□□年，合肥李玉泉郎中文安本已考取御史，未及传到，回里办团练。吕文节公贤基为之奏请，应否准其随带御史衔办事，奉旨不准，其严如此。扬州府知府，岂可人人带御史衔耶。 
　　
　　南宋罗愿论文语 
　　南宋罗愿撰《鄂州小集》六卷、《附录》二卷，古文为南宋一大家。其论文谓：「作文不在词涩言苦，使人难读，在于高其理，古其意。」云云。其说颇佳，真得为文之秘诀也。 
　　
　　南宋周穆门戒妇语 
　　南宋周穆门之妇□氏，贤而不得于其姑。穆门戒之曰：「黄涪翁之姊文城君困于洪氏，虽有三令子，莫能申也，汝其善事姑矣。」妇卒以是困悴卒。见于□□□□□□□声木谨案：穆门戒妇之言，洵可谓孝思不匮。为人子者，宜各录一通，勿专听妇言，以违父母之命。然亦以见妇之不易为，家庭之难善处。陆放翁以母之不悦，且出其妇矣。 
　　
　　张佩纶诗句 
　　丰润张幼桥太史佩纶，晚年自号篑斋。光绪甲申五月，福建马江一役，全师熸于法。闽中士大夫诋之甚力，太史亦最恶闽人。其题铭鼎臣将军安《养年别墅图》诗中，有「我坐喜谈兵，屡坠机阱内」之句。番禺梁文节公鼎芬题篑斋某图诗中，有「篑斋学书未学战，战败逍遥走洞房」之句，见者皆为之失笑。 
　　
　　地名应谶 
　　东汉之岑彭，战殁之地曰彭亡，不意后世多有似之者。以予所知，咸同间，合肥张勇烈公树珊战殁之地曰倒树湾。其名有「树」字，所统之军曰「树」字军。□□黄少昆方伯润昌战殁于黔，其地名黄飘。无怪后世多所禁忌，大抵确然不诬也。 
　　
　　魏秀仁花月痕 
　　魏秀仁字子安，侯官人，□□丙午举人。撰有《咄咄录》□卷、《陔南石经考》□卷、《陔南山馆诗话》□卷、《花月痕》□卷。他撰述皆久湮，独《花月痕》小说盛行于时，几于家有其书，诚庄论不如谐论之入人耳目。孝廉专赖是书以传，惜知其名氏者甚少，故记之于此。 
　　
　　状元简放知府 
　　光绪□□年，闽县王可庄太守仁堪，以殿撰出守镇江，当时之人，莫不为之不平。声木谨案：吴县石琢堂方伯韫玉，于嘉庆四年，以殿撰出守重庆，见于《独学庐文存》，未闻当时有冤之者也。 
　　
　　诗话以宋人为善 
　　诗话始于宋欧阳修《六一诗话》，词话亦始于宋周密《浩然斋雅谈》。《雅谈》上卷考证经史，品评文章，中卷诗话，下卷为词话。虽宋人诗话杂记他事，往往体参小说，是其所短，然予观宋人自撰诗话，收入《四库》者，仅廿余家，类皆各能自抒心得，胪举佳句，标新领异，语多中肯，文笔亦言简意赅，不事铺张，洵可为法。袁简斋明府枚谓宋人诗可存，诗话可废，实为谬论。《随园诗话》亦能自圆其说，然抉择不精，庸劣诗句一概滥登，不如宋人诗话远矣。 
　　
　　金简撰述 
　　金简字□□本高丽□□□人，其女为高宗纯皇帝□□妃，仕至□□□侍郎。所撰《武英殿聚珍版程序》一卷，收入《四库》，洵外藩入我朝独一无二之人也。 
　　
　　陈琰宫词 
　　宫词之撰有专书者，予已搜罗略徧。其见于前人诗集，多只数首而已。以予所知，除已笔记于卷□外，仍有一种，补记于此：钱塘陈琰字宝崖，撰《桂堂诗钞》□卷，中有《古宫词》四十首，自吴迄明，皆择其未经人道者咏之。宝崖本曹秋岳□□高第弟子，虽未见其诗，亦必有可观者矣。 
　　
　　妻嘲夫娶妾诗 
　　袁龙文，简斋明府堂弟，以州同需次广西，贫无担石，寄家书诡言娶妾。其妻黄桢，字雅宜，仁和人，答以诗云：「郎君新得意，志气入云霄。未筑黄金屋，先谋贮阿娇。」见《随园诗话》。顾莘耕，广东人，就幕河间，亦贫无担石，寄家书亦诡言娶妾。其妻伊氏，答以诗云：「当年曾赋《白头吟》，此去何妨别梦寻。郎欲藏娇侬敢妒，只愁筑屋少黄金。」见□□□□二诗皆妙，后诗婉约，尤胜于前诗。 
　　
　　碧玉壶纂杜诗钞 
　　黄堂太史之隽，集唐人诗句为《香屑集》十八卷，复集唐文为序，可谓空前绝后矣。不谓宝山金斝舟□□元恩，复集杜工部诗句成诗三百七十二首，前仍集杜文为序，编为二卷，名曰《碧玉壶纂杜诗钞》。道光壬寅秋月，惇大堂原刊本。甚属罕见。 
　　
　　两江督署中无曾国藩联额 
　　湘乡曾文正公国藩，不特功业震于一时，即学问文章，亦不可几及，平日更喜舞文弄墨，沾沾自喜。予独怪其江南督署中，无曾文正公一联一额，《湘乡县志》修于同治八年，无曾文正公一序一跋。此等最为切近之事，转无文字流传，真理之不可解者。 
　　
　　写榜吏孙中乡试 
　　光绪甲午科山东乡试，首折第六名王善泽，即写榜吏之孙。同考官王荫昌为作《乔柯毓秀图》，徧征题咏，亦科名之佳话。较之《随园诗话》所载，乾隆庚午科江西武试，首名陈腾蛟为写榜吏陈巨儒之孙，巨儒时年七十，自言手写文武三十二榜，尤为罕觏。 
　　
　　常州府志 
　　常州为江南巨郡，衣冠文物甲于历代。府志自明万历四十六年七月，太常寺少卿唐鹤征修后，至康熙三十四年，常州府知府于琨等续修，于琨修后，至今无续修者。光绪十二年五月，常州府知府长白桐泽，复排印于志一次。以常州巨郡，四五百年，府志仅修二次，何其难也。推之他府及边远瘠地，其难修更可知矣。 
　　
　　异样佛手 
　　异样佛手如人之一掌，五指皆平，长短相称。先文庄公任赣藩时，新宁刘忠诚公坤一适任赣抚，先文庄公于刘忠诚公公事棹上见之，诧为异品，后不知所在。并言刘忠诚公并不重视，置之案头，视之与寻常佛手等耳。 
　　
　　私家藏书多于四库 
　　外间震于《四库全书》之名，谓当时天下图籍尽入网罗，此不根之说也。《四库》著录叁千肆百肆拾捌种，共柒万捌千柒百陆拾贰卷，《四库存目》陆千柒百捌拾叁种，共玖万贰千贰百肆拾壹卷，共计壹万贰百叁拾壹种，拾柒万壹千零叁卷，内有叁百玖拾壹种无卷数。以视私家所藏，如江宁甘氏津逮楼藏书肆拾万卷，钱塘袁氏随园藏书叁拾万卷，钱塘丁氏八千卷楼藏书肆拾万卷，则《四库》所收未足多也。 
　　
　　唐李翱论文语 
　　李习之《答王载言书》中有云：「假令述笑哂之状曰莞尔，则《论语》言之矣，曰哑哑，则《易》言之矣，曰桀然，则谷梁子言之矣，曰攸尔，则班固言之矣，曰冁然，则左思言之矣，吾复言之，与前文何以异也？此造言之归。」云云。声木谨案：李文公亲炙昌黎，祖述其「唯陈言之务去」，及「惟古于词必己出」之语，故所言能发千古文章之秘。曾文正公古文以韩为依归，亦有《六经》皆陈言之说，信乎不能蹈袭前人一字一句矣。 
　　
　　黄培芳撰述 
　　黄培芳字香石，香山人，撰有《香石诗话》四卷、《岳粤草堂诗话》二卷，均有刊本。又仿沈文悫公德潜《杜诗偶评》之例，撰《李诗偶评》□卷，仅成七古一种。复撰《国风诗法隅举》□卷、《评点唐贤三昧集》三卷，论诗之书，可谓多矣。其自着之《岭海楼诗集》□□卷，流传甚罕，其不洽人意可知，甚矣能言不能行者之多也。 
　　
　　周易集注 
　　歙县吴澹泉征君定，撰有《周易集注》八卷，门人歙县鲍觉生侍郎桂星为之刊行，称其书用力四十年，贯穿汉宋，洵不朽之盛业，云云。姚姬传郎中鼐《惜抱轩尺牍》中，言其未洽人意。可见撰述之难，知言之尤难矣。 
　　
　　汪琬撰述 
　　汪琬字苕文，号钝翁，长洲人。顺治乙未进士，钦取博学宏词，授编修。工古文，一意宗法明归太仆，亦几与抗手。其文其骨清，其思洁，其词温，实为一代正宗。平生推崇太仆，撰《归文考异》三卷、《震川年谱》□卷、《震川诗注》□卷，惜皆不传。归太仆以文传，诗不能逾于人。太史笃好其诗，并为之作注，当时颇见讥于清议，见于新城王文简公笔记中。此三书世无传本，或以是故欤。 
　　
　　方贞观论诗语 
　　方贞观字履安，号南堂，桐城人。乾隆丙辰，荐举博学宏词。工诗，其词深，其旨远，其调古，其律严，无钩棘之苦，无雕搜之迹。清空娟妙，独标孤诣，镕炼淘汰，务极雅正。撰有《南堂诗钞》□卷、《辍锻录》□卷。《辍锻录》中，多论诗精微之语，录其最明通者一节于此，文云：「有才人之诗，有学人之诗，有诗人之诗，未有熟读唐人之诗数千百首而不能吟诗者。读之既久，章法、句法、字法，用意、用笔、用典，音韵神致，脱口皆肖。点缀与用事是两项，用事有正用、侧用、虚用、实用之别。作诗最忌敷陈多于比兴，咏叹少于发挥。古人有一二语独臻绝胜，后人万莫能及，则一时兴会所致，不可强得也。音韵之于诗，所关甚重，盖声音之感人最捷，入人最深，而其消息则甚微。立题以简为主，所以留诗地也。所谓语不惊人死不休者，非奇险怪诞之谓也，或至理名言，或真情实景，应手称心，得未曾有，便可惊心动魄。」云云。声木谨案：以上所语，真一字千金，不明乎此，尚足为诗乎。 
　　
　　桐城文人皆大寿 
　　桐城吴挚甫京卿汝纶《谕儿书》中有云：「吾乡好学之士多得风颠疾，少年则咳血而死。」云云。声木谨案：京卿此语，虽为其子辟强司马闿生患病好学而发，固属爱子深衷，实为语病，沮后生好学之心，不可不辨。姑举桐城一隅，国朝一代言之，其好学深思之士，多享大年。即如世所盛称为方、刘、姚者，望溪侍郎苞寿至八十二岁，生于康熙辛亥，卒于乾隆己巳，海峯广文大櫆寿至八十三岁，生于康熙戊寅，卒于乾隆庚子，姬传郎中鼐寿至八十五岁，生于□□□□卒于嘉庆乙亥。推而至于姚姜坞太史，寿至□□□岁，王悔生广文寿至□□□岁，李僊枝明府寿至六十四岁，李海帆方伯寿至□□□岁，徐六襄明府寿至□□□岁，方植之明经寿至八十□岁，方存之京卿寿至□□□岁。即京卿自己，亦寿至六十四岁。好学虽非不死之药，又岂促命之汤，京卿之言诚过矣。 
　　
　　明王鏊论文语 
　　明震泽王文恪公鏊，论学古文之法，谓：「学古文必宗昌黎，学昌黎当取径韩门李习之、皇甫持正及后来能传韩法之孙可之。」云云。声木谨案：学古人之文，必有取径，王氏之论，实获我心。世之言诗文者，必有所取径，古文取径桐城文家，不致误入歧途。如大海泛舟，冥行无烛，茫无涯涘。即桐城文家，亦精研经史，以植本根，亦并非以此自囿也。 
　　
　　上海一时衣服颜色 
　　沪上奢侈，甲于天下，服饰奇异，时有变更。光绪末年及宣统初年，一时竞尚，咸贵素色，无论男女服色，无不皆然，较之他时所尚，稍有雅郑之别。然如一灰色，有水灰、素灰、墨灰、桃灰、青灰、库灰、铁灰、洋灰、雪灰、黑灰、砖灰之异，一青色，又有皮蛋青、菜青、铁青之异，绿则有墨绿，亦为当时所崇尚。过此以往，如丁巳、戊午以后，则崇尚采色，如光绪甲午年间。一时风气习俗移人，贤者不免，况未必贤者乎！ 
　　
　　厚朴花 
　　厚朴产于四川省，其花亦可入药，价值甚微。记得四十年前，每枝干花仅值银二三分，川人视之常品也。顷阅监利王子寿主事柏心《百柱堂全集》，卷九中有《唐鄂生太守贻厚朴花歌以报之》，并云：「产终南、巴山老林中，三十年始一花，皆附正干不缀枝。杂茗饮中服之，利关鬲理气最有功。」云云。据主事所说，厚朴花珍贵而难得矣，实则各药肆中皆有，无异满坑满沟也。道远之物，传闻异词，大都如是，不足异也。 
　　
　　吴文溥论诗语 
　　吴淡川□□文溥《南野堂笔记》谓：诗「难于一气浑成，自然位置。又莫难于意外有意，声外有声，味外有味。」云云。作诗之难如此，岂可即以凑成五七言，能协韵，谓之已尽能事乎！ 
　　
　　秦兰征宫词 
　　秦兰征字符芳，常熟人，诸生。撰有《三上集》□卷，中有《天启宫词》一百首，自注详核，足备明代掌故。后人有专取此诗刊为专集，或题「陈悰撰」，或又云陈悰，当时假其名以刊。近世常熟□□□编辑《虞山丛刊》，始追还其名。 
　　
　　论布衣各诗 
　　《盟鸥溆笔谈》云：「本朝布衣诗，如彭爰琴之秀拔，吴野人之直朴，蒋前民之真挚，邢孟贞之淡永，潘南村之清折，冷秋江之悲壮，周青士之闲逸，徐东痴之幽奥，沈方舟之警炼，李客山之高老，盛青嵝之坚栗，张永夫之澄洁，于亦川之雄骏，鲍步江之超秀，吴澹川之新隽，朱二亭之超淡，潘兰如之清雄，石远梅之高浑，张竹轩之淳古，能各具唐人之一体，洵韦布之雄也。」云云。声木谨案：所举之人，皆一时韦布中负盛名者，评品亦甚确切，洵属艺林中之盛事，韦布中之佳话矣。 
　　
　　松江诗话论因果 
　　《松江诗话》言：「刘梦金字敷来，上海人，贡生。父固斋，曾医钱越江，误投一剂而卒，其方藏书策中，事在康熙壬午。至乙亥，梦越江而生敷来，以转生故，取名字如此。后固斋疾，敷来亦进一方而卒，检视，即前方也。前因后果，可异如此。」云云。声木谨案：虽未必人人如此，却存心必须人人如此，不特医家存心须如此，即家家存心亦须如此。因果之爽明捷速，竟有出人意料之外者，《诗话》所云，确有见地。因果相生，毫发不紊，理固可信也。 
　　
　　蜀汉昭烈帝谓诸葛亮语 
　　季汉昭烈帝谓诸葛武侯曰：「嗣子可辅则辅，不可，君可自取」之言，为后人目为机诈，唾骂久矣。独北宋陈师道称其勤劳一世，盖不为汉计，岂为子孙计，乃周公之用心也云云，见《后山集》卷廿。二理实中，真仁者见仁，智者见智，初无一定之是非也。 
　　
　　埃及前王陵发掘 
　　壬戌□月，即公历一千九百廿二年，埃及故都德巴王陵谷内都丹喀门王陵发见，考古学家嘉德开掘。埃及文化在第十八朝为最盛，距今已三千五百年前，都丹喀门王正在此时，尤可贵。掘出之物，凡各种器具及装饰品，共壹百余万件。凡古代埃及人日用物品无不备全，且毫无残损，诚属至宝。不特泰西人可为考古之用，即我国亦于学问考证上，有莫大之利益也。 
　　
　　古文辞类纂笺注 
　　姚氏所编《古文辞类纂》，吴挚甫京卿推为《六经》后第一书，洵为卓识。而又以曾氏《十八家诗钞》为配，其相差不可以道里计，出于阿好，非其伦矣。秀水赵新又□□铭尝纂评注，裒辑已得千余条，惜未成书，其语见于《[于]湖题{衤金}集》新又《致袁爽秋观察书》中。□□赵桐孙□□□□又欲为之笺注，见于吴挚甫尺牍及□□□□□书中。霸县高阆仙□□步瀛亦有注本，见于自撰《文选李注义疏》中。此三书未见传本，不知已成与否。若能刊行，则于文学一隅，有莫大之益也。 
　　
　　古书疑义举例 
　　德清俞荫甫太史樾，撰《古书疑义举例》七卷，刊入《第一楼丛书》，在《春在堂全书》中体例最善，甚便后学。其书大旨，稗贩《助字辨略》、《经传释词》、《经义述闻》三书，改变体例，巍然成一种撰述。厥后仪征刘申叔孝廉师培，撰有《古书疑义举例补遗》□卷，刊入《国粹学报》第□年第□□期。长沙杨遇夫□□树达，亦撰《古书疑义举例补遗》□卷，刊入北京师范大学《国文学会丛刊》第一期。钱唐马彝初□□叙伦，撰《天马山房丛书》，列目十五种，中有《古书疑义举例三补》一卷、《校录》一卷。有目无书，盖与所撰《古书疑义举例札迻》一卷一书两名。《札迻》寥寥仅八页，戊午六月排印本。□□姚□□□□维锐，撰有《古书疑义举例补》□卷，刊入《东方杂志》第廿二卷第八号。四家所补，互有得失，复寥寥不能成卷帙。盖古书疑义本少，散见各书者亦如之，俞氏采摭已略尽，后人失所依据，焉能成书，以与俞氏争胜。惟刘氏所补，较之三家为善，然亦太嫌琐碎，不复能成片段。四家何必妄思续补耶。 
　　
　　杨士骧论升沉有定 
　　泗州杨文敬公士骧任编修时，值《会典》告成，馆例大开保举，□□徐荫轩中堂桐主其事。杨文敬公欲以侍讲遇缺题奏，开单送阅。徐中堂见之，掷之于地曰：「现在各衙门皆可钻营而得，翰林院也要如此，尚成为国家乎！」送稿某人对曰：「老师既不赏他此官，总求老师[栽]培他一官。」徐中堂良久徐曰：「他要道员，尽可给他。」乃以道员分省补用。后补通永道，十载而至鲁抚。其任鲁抚时，告人言如此。并谓：「升沉得失皆有前定，当时并无奢望，使予以侍讲遇缺题奏，至今仍不过侍讲耳。」 
　　
　　秀才兼营商业 
　　粤匪未兆乱以前，海内尊尚儒术，所以有士农工商之说。四民之中，以士冠首，其重视读书人可知。当时不特科第为人所欣慕，即一穷秀才，亦颇难得，恒有绩学怀才，未博一衿者。更无士人兼营工商业者。当时有一秀才兼营商业，先文庄公问以何以士能兼商，秀才告曰：「我亦是从书上来的。」先文庄公问故，又曰：「『我不晓得的，学那个晓得的，我做不上来的，学那个做上来的』，岂不是书上来的么。」先文庄公大笑。此四句，乃《二论》引端「学而时习之」句下之批注。小儿开讲，首先讲《二论》引端，又首先讲此四句。未开学堂以前，私家读书，例须如此。秀才引用其语，可谓曲尽其妙。天下事皆如是，又岂独商业也哉！ 
　　
　　黄锡朋遗民 
　　黄锡朋字百我，都昌人，光绪癸巳举人，官度支部主事，宣统辛亥，乞假南归。撰有《{皇鸟}山樵隐诗钞》四卷、《蛰庐文略》二卷，己未孟冬刊本。诗集自三卷以下，多黍离麦秀之音，文集中《重修宗谱序》，自言有采薇之志。壬子八月，与某君书，自言：「作故国遗民以没世，则至荣之幸也。」复友人书，亦自言：「至于鄙人，备员郎署已逾八年，必无改操易节之理。」《复胡伯宜书》，自言：「国变后，以漆室女自处，誓不再嫁。」云云。可谓志节皎然，不为势利所诱，为清末完人。无怪其《复友人书一》后斥王湘绮耄年改嫁，易哭葊徇利屈身，二公声名，俱一落千丈云云，实千古之公论也。 
　　
　　四库全书荟要 
　　乾隆□□年，编纂《四库全书》告成，至癸巳，复特诏总裁于敏中、王际华等，编纂《四库全书荟要》，阅七载始成。经部录壹百柒拾叁种，厘为叁百捌拾肆函，史部录柒拾种，厘为陆百肆拾函，子部录捌拾贰种，厘为叁百捌拾肆函，集部录壹百叁拾玖种，厘为伍百玖拾贰函，总共贰千函，凡壹万壹千贰百陆拾陆册，肆百陆拾肆部。经部列架陆，史部列架拾，陈于左，子部列架陆，集部列架拾，陈于右。全书共计贰份，壹贮干清宫北摛藻堂，于己亥年告成，一贮御园味腴书室，于庚子年告成。《四库全书荟要》目录，刊于《宫史续编》卷八十二，丁巳七月，仁和吴□□□□昌绶双照楼刊《松邻丛书甲集》，收入第四种。其书目次第及分类，与《四库全书》颇有异同，去取亦恐难尽洽人意。类如集部中，唐末之李翱、皇甫湜、孙樵三家，北宋初之穆修、柳开、尹洙三家，均古文家巨擘，亦遭屏弃，他可知矣。 
　　
　　彭绍升论四家诗 
　　长洲彭允初进士绍升《四子诗录序》中有云：「家三之诗温，读之者于春宜。台山之诗雄，读之者于夏宜。大绅之诗旷，读之者于秋宜。秋士之诗寒，读之者于冬宜。有是四子诗，而予我以四时之乐，其亦可优游以卒岁。」云云。声木谨案：四子皆深于佛学，又好宋儒之学，兼工诗文，与进士宗旨正同，固属至契之友，其针芥之合，决非他人可比，后人所谓理家别派是也。进士工诗文，尤深知诗文，所论甚新颖，发前人所未发。惟言秋士之诗寒，尤为确切而不可移易。 
　　
　　续笔卷二 
　　
　　奉关公为武圣
　　国朝奏请从祀文庙诸人
　　北魏于什门不屈使节
　　诗经我徂东山朱注语
　　陈景鱼蛾述集
　　大学衍义
　　顾炎武勖甥语
　　何绍基等修山阳县志
　　唐白居易等诗改易甚多
　　毛燧传论明归有光文
　　胡思敬论亡国由于改制
　　贺涛教人学文法
　　虀菜孟尝君
　　冷姓
　　论注通鉴体裁
　　潘高等诗
　　五洲帝室多故
　　盛宣怀继妻六秩征诗文启
　　张贞撰述每卷百余页
　　王元启撰述
　　许乃普诗句
　　王昶门下士之盛
　　海关用外人名数
　　马叙伦论文语
　　唐李绅追昔游集
　　孪生男女为夫妇
　　胡庶华论东瀛语
　　赵之谦刊校字名氏原委
　　曲阜孔庙官目
　　文选注
　　陈澧论以读书为养生
　　影刊宋元本司马光书仪
　　徐云路诗句
　　彩票头彩五女士合得
　　宜兴茗壶著录
　　藕香零拾
　　三体唐诗
　　顾炎武七家年谱
　　海雪集笺
　　金元好问诗句
　　百香精舍等命名
　　牡丹为国花
　　旧本书印文
　　梅文鼎绩学堂诗文钞
　　龟鹤猨长寿
　　辛从益论语证疑序摘录 
　　
　　苌楚斋续笔卷二 
　　庐江刘声木十枝撰 
　　奉关公为武圣 
　　明奉岳武穆公为武圣，至我朝以金人苗裔，势有所不能，乃改奉关壮缪公为武圣。然「缪」并非美谥，至乾隆四十一年七月，奉上谕改谥忠义。谕旨中并有云：「关帝在当时，力扶炎汉，志节凛然，乃史书所谥，并非嘉名。陈寿于蜀汉有嫌，所撰《三国志》多存私见，遂不为之论定，岂得为公。」云云。大哉王言！洵足以昭示万世，虽帝典尧谟，无以过之。上谕中揭出陈寿私心，尤足诛心夺魄，严于斧钺之加矣。 
　　
　　国朝奏请从祀文庙诸人 
　　自南宋、元、明以来，从祀文庙者，率皆偏重儒术。我朝以学术、经济并重，故自康熙以来，历经诸臣奏请，从祀文庙者，如汉诸葛亮，唐陆贽，宋范仲淹、李纲、文天祥诸人，行谊昭垂，皎然与日月争光，故非仅言封建井田者所可比拟。信乎我朝崇奖之正，选择之精，洵足跨唐、宋、辽、金、元、明六代也。 
　　
　　北魏于什门不屈使节 
　　汉之苏武，南宋之洪皓、胡寅，元之郝经，均以使节不屈，拘留敌国十有余年，昭昭在人耳目，几于尽人皆知之矣。若北魏之代人于什门，奉使北燕，至和龙，冯跋欲屈辱降之。于什门终不屈，幽执廿一年，卒至衣冠弊坏略尽，虮虱流溢。冯跋遗之衣冠，于什门终不受。直至冯弘称藩于北魏，始送于什门还平城。其大节凛然，不辱使命，与前后贤相辉映，皎然与日月争光矣。 
　　
　　诗经我徂东山朱注语 
　　《诗经》「我徂东山，慆慆不归。我来自东，零雨其蒙」四章，首四句一字不易。朱注谓：「章首四句，言其往来之劳，在外之久，故每章重言，见其感念之深。」云云。声木谨案：此数语真能道出周公当日作诗心事，可谓善于说《诗》矣。 
　　
　　陈景鱼蛾述集 
　　松陵陈景鱼□□庭学撰《蛾述集》十六卷，嘉庆乙亥十月，男预刊本。景鱼□□因谪戍伊犂，仿《蒙求》体，纂辑四字韵语，以便蒙养。较之《龙文鞭影》，博赡过之，然流行不广，仅堪为陈氏家塾用耳。 
　　
　　大学衍义 
　　南宋真德秀《大学衍义》四十二卷，明邱浚《大学衍义补》一百六十卷，编辑可谓博赡，不谓国朝强汝询复编《大学衍义续》七十卷，光绪十二年刊本，更属绝无而仅有矣。陈文恭公宏谋，已嫌《大学衍义》正续二书太繁，为之删节，成《大学衍义辑要》六卷、《衍义补辑要》十二卷，道光壬寅，宝恕堂重刊本，流行坊间。 
　　
　　顾炎武勖甥语 
　　顾亭林先生尝勖其甥徐立斋相国云：「有体国经野之心，而后可以登山临水；有济世安民之略，而后可以考古论今。」云云。声木谨案：先生此语，何等抱负，通人之论，毕竟不凡，信乎所见者大，所谋者远也。 
　　
　　何绍基等修山阳县志 
　　同治十三年，道州何子贞太史绍基、山阳丁俭卿舍人晏，同修《山阳县志》廿一卷，其凡例中有云：「昔人讥志地理者，景必有八，八景例有诗，诗必七律，最为恶习。今悉芟夷，以袪尘杂。」云云。声木谨案：此说甚善，其例甚允，他省县志皆宜仿行。此志修纂，既属高才博学，分纂者又有吴昆田、高延第、丁寿恒、鲁蕡诸人，亦一时名流，宜其编辑之善矣。 
　　
　　唐白居易等诗改易甚多 
　　周元公云：「白香山诗似平易，间观所存遗稿，涂改甚多，竟有终篇不留一字者。」国朝钱箨石侍郎载撰《箨石斋诗集》□□卷，当时刻手为嘉善东门外刘子端，亲见手稿，改易甚多。行间字里，旁行斜注，几有不可辨识者，子端尝举此以告人。可见先辈撰述之苦心，流传后世之不易，率尔操觚者，万不能传之于世也。 
　　
　　毛燧传论明归有光文 
　　武进毛燧传字洋溟，工古文，以明归太仆为法，其称熙甫文云：「猖狂恣肆，汪洋奥美，肩随昌黎而超轶乎北宋，余少而乐诵之。」云云。见《竹初文钞序》。可谓深知熙甫矣。 
　　
　　胡思敬论亡国由于改制 
　　新昌胡漱唐侍御思敬撰有《退庐全集》，中有《审国病书》一卷、《大盗窃国记》一卷、《国闻备乘》四卷、《戊戌履霜录》四卷，皆言国朝所以亡乱之由。于光宣两朝事实，剖析无遗，言之最为深切着明。其大旨谓：我朝之亡，由于纷更旧制，以致纲纪荡然，奸盗遂乘之而起。《左传》云国将亡，必多制，此之谓也。侍御所言，谓朝庭如此必亡。声木窃谓家国一理，如一家之中，全改旧制，亦未有不破者也。凡人家中，虽极小之事，苟无大悖于理，不妨照式行之，以存追远之义。予尝戏名之曰家粹，以别于国粹也。 
　　
　　贺涛教人学文法 
　　武强贺松坡刑部涛撰有《贺先生文集》四卷，天津徐鞠仁□□世昌为之刊行，并为之序，末有云，「往君教人，喜论张廉卿、吴挚甫两先生之文，以为相去愈近，则感发倍切，而窥见源流，攀缘亦较易。」云云。声木谨案：刑部论文此恉，即由太史公所谓法后王脱化而来，实千古未宣之蕴。「相去愈近」四语，真学文之秘诀，固不必高语秦汉，规仿八家，始谓之能文也。 
　　
　　虀菜孟尝君 
　　孟尝君在当时好客，不得不然，后世颇有慕其名，因之倾家败产，贫无立锥者。又有家无儋石，而亦好客如命，出于天性者。故自干嘉以来，有虀菜孟尝君之目。一时如顾有孝字茂伦，吴江人，储润书字玉琴，宜兴人，江藩字子屏，江都人等三人，皆是也。 
　　
　　冷姓 
　　世间冷姓，以予所知者记之。丹徒县有冷睦二姓。冷士瑂为明末遗老，颇著名于时，冷氏即其裔也。睦氏墓志，见于包慎伯明府世臣《艺舟双楫》附录中。予曾询姓睦者，自言其姓读与「须」字同音。合肥县有阚、者二姓。阚泽见于《三国志》，其来已远。者贵随先文庄公剿平捻匪，官至记名提督。京师廊房头条胡同，招牌有「迟氏金丹」四字，是以「迟」为姓矣。定远方小东太守桂芬，言其友人有乜、买、开、连等姓。乜为河南县大族，不下数万人，土人呼乜为某。辉发县有廷姓。廷樾字雅南，官建阳县知县，廷□字芳宇，官至盐运使。樾撰《报好音斋文稿》三卷，同治八年仲冬刊本，虽名《文稿》，实为《易》学管窥。复有《阴符经臆说》一卷，则未见。仪征朱石梅□□铭辑《四白斋唱和集》一卷，光绪元年刊本，中有江都县鸦鸿谟，字晡生，和诗四首，鸦姓亦为罕见。 
　　
　　论注通鉴体裁 
　　林子卿字安国，华亭人，诸生。《松江诗话》言其撰有《通鉴纪事本末笺注》一百卷，蔡仁葊借刻行世，云云。声木谨案：此书世无传本，虽已雕刻，盖佚久矣。然为《通鉴纪事本末》笺注，体例甚难。若以繁博称，岂百卷所能尽。不特撰述须有体裁，即笺注各书，亦须有各书之体裁。元胡三省注《通鉴》，但音释字句，辨别地理而已。若以《通鉴》所遗漏及节取者，悉以五代以前正、别史全文列入注中，岂非千古笑话。观胡三省之注，寥寥无几，真善注《通鉴》，知注《通鉴》之体裁也。 
　　
　　潘高等诗 
　　潘高字孟升，号鹤江，金坛人，撰有《南村集》□卷。新城王文简公称其诗清真古淡，与邢孟贞、王言远相颉颃，云云。长洲沈文悫公称其诗古淡生新，绝无雕饰，而自然合度，云云。可谓一登龙门，身价十倍，实则其诗自有不朽之处，端不借人力也。 
　　
　　五洲帝室多故 
　　自宣统三年，我国皇帝让政以后，欧洲各国，亦同时多事，十年之间，不可胜纪。前德意志帝国皇帝、普鲁士国王维廉第二，失国后，侨居荷兰。俄罗斯帝国皇帝尼古拉斯第二，失国后，流至西伯利亚荒原，卒为鲍尔希维克所弒。奥匈帝国皇帝加尔第一，失国后，两次谋复辟失败，流入马德里，抑郁而卒。希腊帝国国王康士坦丁与其子乔治第四，均被逐而失位，康士坦丁居瑞士。土耳其帝国皇帝、回教教主阿白杜尔米杰德阿芬地被国民押解出境，寓居瑞士。诚五大洲亘古之变局也。 
　　
　　盛宣怀继妻六秩征诗文启 
　　近见盛杏荪尚书宣怀继配庄夫人六秩征诗文启，中有云：「夫人于光绪辛卯，于归盛氏，时宫保官登莱青道。计其时，夫人年已二十八岁，宫保年已五十。当时宫保又有三妾，曰秦，曰刘，曰柳。」云云。是尚书当时已有三妾，而仍续胶，夫人不因有三妾，而仍于归，宜乎福备箕畴。尚书故后，养赡之赀达数百万，已见《随笔》□卷，兹不复赘。 
　　
　　张贞撰述每卷百余页 
　　张贞字起元，又号杞园，安邱人。与王士祯、高珩等同时，撰有《渠亭山人半部稿》一卷，前有王高二人序，极为推崇。书虽一卷，多至壹百伍拾贰页。《或语》一卷，即《半部稿》二刻。前有宋荦、金德纯、徐文驹、李澄中等序，程邃、余怀、汪耀麟、吴绮、宗元鼎、周在浚、冒襄、黄泰来、程师恭、安致远、王宏撰、曹贞吉、朱缃、沈名荪、庞垲、朱纲诸人题词，多至壹百贰拾陆页。《潜川集》一卷，即《半部稿》三刻。前有王士祯、张远、王源、安真等序，多至壹百肆拾壹页。《娱老集》一卷，即《半部稿》四刻。前有《阎愉世谱》一篇、自序一篇，多至壹百叁拾叁页。四集皆古文，每集约得文六七十篇不等，三四万言。亦国初古文作手，故一时名流羣为推崇，惟惜其书传本甚罕。四卷之书，积之高逾五六寸，他书罕见。惟后来吴挚甫京卿撰述，每卷亦恒至壹百余页，此其先河也。 
　　
　　王元启撰述 
　　嘉兴王惺斋明府元启，学问博奥，文章尔雅，任将乐县仅一月，历主道南、金石、樵川、华阳、崇本、泺源、蒿葊、重华、鲲池等九书院讲席三十年，撰《诋平居士集》□□种。中有《读韩记疑》十卷，已刊。复有《读欧记疑》五卷，未刊。乙巳□月，钱唐汪大钧□□编入《旧德堂丛书》中，北京藻玉堂自刊本。声木谨案：此等书，不特于考证有益，即于文字上，亦耐人思索，可悟文章字句法也。 
　　
　　许乃普诗句 
　　钱唐梁绍壬《两般秋雨葊随笔》云：「『书似青山常乱迭，灯如红豆最相思』，出句系□□□作，对句系许滇生尚书乃普所作。」实则皆系尚书所作，□□□但改二字耳。尚书原句云：「书似乱山随意迭，灯如红豆最相思。」见尚书自撰诗集中。 
　　
　　王昶门下士之盛 
　　青浦王兰泉侍郎昶，生平最喜提倡风雅，历官省分既多，享寿又至八十有三，门生故吏满天下。阮文达公元《揅经室集》载其墓志铭，中有云：「士之出门下为小门生，及从游受业者，二千余人，可谓盛矣。」云云。真历代所希有也。 
　　
　　海关用外人名数 
　　中国海关虽云操自外人之手，实则操诸英国人之手。自总税务司赫德管理以来，以英人援引皆英人，而全国关税重要职员人数，以乙丑年计之，仍以英籍为多，美、德、日次之，中国最少。计总税务司壹人：英人。正税务司肆拾叁人：英贰拾柒人，法柒人，美柒人，日贰人，葡贰人，中国无。副税务司叁拾人：英拾柒人，日伍人，萄贰人，美壹人，中国无。一等帮办拾叁人：英拾人，日柒人，德、葡各壹人，中国伍人。贰等帮办肆拾叁人：英拾伍人，中国拾叁人，美柒人，法、意各叁人。三等帮办贰拾壹人：中国贰人，日捌人，英柒人，法贰人，美壹人。四等帮办叁拾人：中国柒人，英拾柒人，法、意各贰人，日、美各壹人。其它下级关员不计。见于□□□日《□□报》。上次关税会议，日代表要求增加日顾员为议案。中国现欲关税自主，实权尽在外人掌握，亦仍是徒托空言耳。 
　　
　　马叙伦论文语 
　　杭县马彝初□□叙伦，撰《天马山房丛书》，列目十五种，已刊者仅六种，卷帙较之列目又未备。内有《天马山房文存》，中有《甲寅复夏涤葊先生书》，末段云：「左右谓姚姬传笔力虽弱而辞旨渊懿，实非曾涤生敢望，诚然诚然，然曾氏堂庑实廓于姚氏，伦常私以为有清一代，散体之文，得望溪而正，得惜抱而深，得涤生而大。特曾氏于练句诚有不尽粹，如左右所摘，且所为《昭忠祠记》五篇，尤非其文之至者。伦盖尝反复其文，观其力强故气盛，识不皆卓而所见自己得之，故足以厚其力，惜乎所学不充，不能深其文耳。夫文章之事，穷微极奥，甘辛自喻，而论人之作，难于己造，当略小疵而权大体。若辞句之累，韩柳不免。归震川一代作家，不特寿人赠人之文，为望溪、涤生所讥，其洁然无累者，十不得三四。惜抱生承平之际，又天授以耄耋之年，从容研几，终其身仅而得之。然则涤生所成就如此，亦足恕矣。」云云。声木谨案：马氏此论，最为精确平允，实获我心。曾文正公之文学不足以充之，尤为特见。曾文正公之文，在我朝自是一家，不可磨灭。无奈其门生故吏誉之几谓可掩迹归、方、姚、梅，实为言过其实，增人不信心。夏涤葊、马彝初之论，实天下万世之公论，然非深于此道者，不能言之如此深切着明。但曾文正公之文，为夏氏所指摘者，惜未见其本。见之者，可悟文章之句法，有益于文学匪浅也。 
　　
　　唐李绅追昔游集 
　　咏诗以自述其生平者，始于唐之李绅。绅述其早年阅历，成诗一百一首，名曰《追昔游集》三卷。《新唐书》本传颇采用之，因其语皆确切，毫无虚伪。《四库提要》称其诗舂容恬雅，其格在晚唐上，是并其诗亦谓之佳诗矣。 
　　
　　孪生男女为夫妇 
　　上海招商局职员林云生孪生二子，复访得□家孪生二女，年齿相若，以为之配，于乙丑十一月廿一日，假牯岭路普益代办公司礼堂结婚。无为州医生李辅清，羣呼为李白毛，孪生二子，亦复访得□家孪生二女为媳。真绝无仅有之事，不谓一见再见。 
　　
　　胡庶华论东瀛语 
　　丙寅五月初一日《申报》中，有胡庶华赴日本考察情形报告书，四千余言。其中最扼要者数言，其言曰：「查日本文化，大都输自我国与欧美，然其特色，在能取人之长而不盲从，存己之长而有鉴别。至于工业，尤善模仿，无论何种制造，均能独立。虽间有不及欧美之精，然日人国家观念甚强，故维护国货之意志亦甚坚。」云云。以视吾国一概盲从他人，毫无国家观念者，真有天壤之别，宜其为东方强国矣。 
　　
　　赵之谦刊校字名氏原委 
　　会稽赵撝叔明府之谦致仁和魏稼生鹾尹锡曾手迹，光绪乙巳，严小舫观察信厚编为《二金蜨堂尺牍》一卷，石印行世。中有一条云：「《补访碑录》已写至四卷，上板者二卷，卷末每系校字人名而缺其二。今以钱式列一卷，以性之列三卷。可告之非多私意，实自揣薄福，须他人附传一名，或免造物谴责。」云云。予当时阅之，不禁失笑，初以为戏言也。后购得同治三年甲子孟诹之月二金蜨堂原刊本，衬页中篆书一行，文云「二金蜨堂所著书之九」，则此为明府第九种撰述无疑，前八种及后数种均未见也。卷一末页，果刊钱式校字。卷二末页，刻沈毓清校字，毓清当为南汇沈树镛之子无疑。卷三末页，刻魏本真校字，当即性之，为魏稼孙鹾尹之子无疑。卷四末页，刻冯灿校字，卷五末页，刻朱志复校字，失编末页，无校字之人。果如所言不谬。后人覆刻赵本，尽去校字之名，当非明府所能梦及矣。 
　　
　　曲阜孔庙官目 
　　乾隆甲子，安乡潘□□明府相任曲阜县知县，重修县志一百卷，颇为精审。志中云：「衍圣公之属官，有四氏学教授、学录，翰林院五经博士，太常寺博士，国子监学录、学正，至圣庙执事官六品官典籍、司乐、屯田、管勾守卫林庙百户、知印、掌书、书写奏差等员。」云云。声木谨案：我朝开捐纳例，人之以赀为官者，尚可云藉此以为进身之阶，为荣宗耀祖计也。闻又有捐曲阜孔庙官职者，或即志中开列各官，尚可曰孔子大圣人，藉此以为依傍圣人门墙，犹可说也。更有闻捐江西龙虎山张天师府法官名目者，真不知其是何居心。以为真官耶，何人信之畏之，以为除妖耶，所捐者未必皆家有妖孽，将预为凶事计乎，亦不祥孰甚矣。 
　　
　　文选注 
　　《文选》一书仅六十卷，唐李善所注，极为赅博，其毕生精力所注，良非偶然。据李匡乂《资暇集》称，善注《文选》，有初注、覆注、三注、四注之异。其绝笔之本，皆释音训义，批注甚多。今世所行，当即绝笔之本，不知果系五六注，或九注十注矣云云。见《四库提要》。声木谨案：孙志祖《文选理学权舆》卷二有《文选注引用书目》，胪举颇详。其中采取诸经传训壹百余种，小学叁拾柒种，纬候图谶柒拾捌种，正史杂史人物别传、谱牒、地理、艺术凡史之类，几及肆百种，诸子之类贰拾种，兵事贰拾种，道释经论叁拾贰种，各种文集几及捌百种，诚足包罗万象，羽翼《六经》。《文选》一书，编辑未必尽善，颇贻后人口实。若非李善注释之渊博，足为考证之资粮，恐后人之爱重此书者，未必如此之盛。李善之注，大有造于原书非小，萧统何幸得此注也。 
　　
　　陈澧论以读书为养生 
　　番禺陈兰甫京卿澧序《榕园丛书》中有云：「凡人必有所好，有所好，则不能自已，而或以害其生。李君之所好者，书也，不能自已者也。然使执养生之说，举所好之书而弃绝之，则非所以养生矣。有目而不观览与无目同，有手而不披寻与无手同，有口而不吟讽与无口同，有心而不思绎与无心同，是则与死何异，而谓之养生乎！此其所养生者，无用之生也，善养生者，当养有用之生。观览而不劳其目，披寻而不劳其手，吟讽而不劳其口，思绎而不劳其心。非惟不劳，而可以乐之。目得观览而乐也，手得披寻而乐也，口得吟讽而乐也，心得思绎而乐也，不亦善乎！」云云。声木谨案：京卿此语，可谓妙语解颐，说尽书痴结习，真善于读书及善于养生者。人非下愚，生于斯世，必有所好，有所好，始能心有所寄。孳孳为善者，固可养生，孳孳为利者，亦可养生，要在慎之于始而已。 
　　
　　影刊宋元本司马光书仪 
　　影刊宋元本司马温公《书仪》前有宋人一序，不著名氏。序末年月，为「时岁子菊月圆日序于传桂」十一字。所记年月日，为他书所罕见。后有印文二，一外圆内方，白文四字，曰「传桂书堂」。一方印，朱文四字，曰「稚川世家。」据印文考之，作序之人葛姓，故以葛稚川为祖。「序于传桂」，乃传桂书堂，当时省二字，不知何意。 
　　
　　徐云路诗句 
　　昆山徐懒云茂才云路，买书无钱而书贾频至，乃自嘲云：「生成书癖更成贫，贾客徒劳过我频。聊借读时佯问值，知非售处已回身。乞儿眼里来鸮炙，病叟床前对美人。始叹百城难坐拥，从今先要拜钱神。」又有句云：「风威两岸荻，雪意一天云。」见《随园诗话补遗》卷八。声木谨案：近人注黄莘田明府任《香草笺》、《秋江诗集》者，不知徐懒云茂才始末，予已考之昆山，新阳县志，录入《随笔》卷□随园摘录其句，当时必见其诗集，而世无传本。茂才最工艳体诗，与随园正同，《诗话》中独未之及，亦属异事。 
　　
　　彩票头彩五女士合得 
　　乙卯年新华储蓄票第一期开彩在三月十二日。头彩第拾陆万肆千捌百贰拾陆号，由上海英租界南京路小菜场江苏全省溥利公司售出。二洋泾桥六号洋房何梓述女士得六条，牯岭路许醒亚女士得一条，四川路全福里锺秀珍女士得一条，新闸[路]道达里张芷宝、张荷宝两女士合得一条，虹口兆丰路贰拾壹号朱蔓伯方伯家中仆妇周氏得一条。头彩全张十分条，尽为妇人所得，无一男人在内，自有彩票以来，未有如斯之巧也。 
　　
　　宜兴茗壶著录 
　　人生嗜好各有不同，自有明金沙寺僧以宜兴泥制为茗壶，可供雅玩，以后传其法有人，代擅名手。文人学士好之甚勤，搜求故实，编为一书，专记其事，周高起撰有《宜兴茗壶系》一卷，吴骞撰有《阳羡名陶录》一卷。不谓东土士人亦有偏嗜，日本东京奥玄宝兰田亦撰有《茗壶图录》二卷，明治甲戌，注春居藏梓，笔耕玉置环斋图写，小林永濯雕工，安井友显编次，尚为合法。中分源流、式样、形状、流扳金、泥色、品汇、小大、理趣、款识、真赝、无款、口衔揑、别种、用意十四门。其凡例中有云：「斯书耳目所及，随图随录。然不可无体裁，以《宣和博古图录》为模范，不可无典故，以周高起《茗壶系》、吴骞《名陶录》为粉本。」云云。可见其编辑具有体裁，虽仅小小谱录之书，亦非苟作矣。 
　　
　　藕香零拾 
　　江阴缪筱珊太史荃孙刊一丛书，名曰《藕香零拾》、立名甚奇颖。卷首有自序云：「光绪丙申，读曹倦圃流通古书约云『节燕游玩好诸费，可以成就古人，与之续命。出未经刊布者寿。梨枣始小帙，讫巨编』之三十二字，拟刊罕见之书，以一字为一册。」云云。声木谨案：太史志在流通古书，立意甚善。因曹倦圃有「节燕游玩好诸费」等语，不惜大声疾呼，发聋振瞶。即以此三十二字黑圈白字排列，刊于卷首每集目录之上，务使阅者触目惊心，予恐告者谆谆，听者仍藐藐耳。 
　　
　　三体唐诗 
　　宋汶阳周弼伯{弜攵}编《三体唐诗》六卷，元释天隐注二十卷，明中叶尚有刊本。国朝钱唐高澹人侍郎士奇重为删订补正，刊入《高文恪公四部稿》中，传本仍罕见，单行本更少。光绪□□年，桂阳夏菽轩中丞时，于京都厂肆，购得何义门太史焯《评点三体唐诗》一帙。以朱笔通部点勘，评语多者，上下眉、行间几满。于诗人比兴寄托之旨，起伏照应之法，细意寻绎，体会入微。间有题字注语，为澹人侍郎所删而诗意不明者，皆为补入。选例为澹人侍郎所改者，据原书校改，还其旧观。有名世钰者，不知为何人，间有校正数语，又有不著名而所言与太史评语不相应者一二条。中丞因《义门读书记》中无此一种，念世间未必有副本，因依原书义例校录，于光绪十二年，刊于四川泸州盐局，时中丞方以道员办理川盐局务。自高澹人侍郎刊行此书，世间稍有知《三体唐诗》之名，自中丞重刊此书，读者较多。所谓「三体」者，乃七言绝句、七言律诗、五言律诗也。七绝分七格，七律分六格，五律分七格。盖当日江湖诗派中，递相授受，有此规程。高文恪公又续录唐三体诗八卷，以五古、七古、五言排律为三体，实为烦冗。自立此等名目，尤嫌无谓。 
　　
　　顾炎武七家年谱 
　　国朝年谱卷帙之富，无有过于阿文成公者，年谱三十四卷，积之高尺许。吾家虽有其书，恐阅之者少矣。次则顾亭林先生年谱，卷帙虽少，为之编辑者，约有七家。一则其子衍生所编，二则吴映奎编，三则车守谦编，四则胡虔编，五则徐松编，六则周中孚编，七则张穆编。中惟吴映奎编本刊入吴金澜《昆山三家年谱》中，张穆编本与阎潜邱年谱合刊，余均未见。以一国朝人，而为之编辑年谱者七家之多，洵乎我朝一人也。 
　　
　　海雪集笺 
　　明中书舍人南海邝露，字湛若，殉明季之难，撰诗名《峤雅》，颇为当时朱竹垞太史、新城王文简公所推重。咸丰元年正月，族来孙廷瑶蓂阶笺注其诗，易名《海雪集笺》，十二卷，引证甚为赅备。番禺张南山太史维屏序之，深为推崇。并谓祖集孙注，古人只举幸元龙《松垣集》裔孙幸鸣鹤注一家，则又不尽然。以予所知，如元萨天锡《雁门集》，诸孙龙光露萧编注为十四卷、《附》一卷，乾隆五十年九月刊本，光绪三年冬月，十六世侄孙承钰□□重刊本，是亦祖集孙注，不仅一家矣。 
　　
　　金元好问诗句 
　　金元遗山先生《无题》诗，有「死恨天台老刘阮，人间何恋却归来」之句。盖遗山生当金源既亡之时，痛宗社沦胥，无力援救，偷生苟活，草间乞食，故咏刘、阮事，沉痛若此。国朝钱塘梁山舟学士同书《频罗庵遗集》中，有因遗山之诗，为大地下一转语，必有首肯之者。诗云：「金钗六六鸳鸯队，画戟双双甲第开。到底人间胜天上，不然晨肇不归来。」云云。山舟学士，生当我朝全盛之时，又值家门鼎盛，簪笏盈庭，故为此翻新之语，亦非无为而然。读书者，所以贵知人论世，不可执一偏之见，以妄论古人也。 
　　
　　百香精舍等命名 
　　苏报馆附刊《瑶天阁丛书》中，《晓牕春语》下卷为金姓所述，中有云：其家中「藏董香光墨迹，多至百余件，因名其斋曰百香精舍。」云云。以予所知者，南海张樵野侍郎荫桓，最喜王石谷山水，搜罗至百余件，名其斋曰百石山房。合肥李健甫孝廉国松，最喜包慎伯明府世臣字迹，搜罗亦最多，名其书室曰百包斋。 
　　
　　牡丹为国花 
　　高宗纯皇帝以牡丹花为国花，见于□□□□□□□光绪□□年，颐和园新栽牡丹，德宗景皇帝名之曰国花台，见于善化瞿文慎公鸿禨诗集自注。日本以樱花为国花，固尽人皆知，若以荷花为丧花，视为不祥之物，则真骇人闻听，或有未知之者。盖日本以荷花为主素，凡有丧事人家，则择画中之有荷花者悬于壁端，所以昭其凶也。 
　　
　　旧本书印文 
　　予购旧本书，中有红印朱文长印，印文三行行十字。文曰：「勿皱皮，勿卷角，勿爪侵而涎滴，勿墨渍而油污。愿我同志，鉴此箴言。郕尗子白。」云云。一红印朱文方印，印文四行行六字，文曰：「列典籍，有定处。读看毕，还原处。虽有急，卷束齐。有缺坏，就补之。」云云。数语颇简而赅，精而确。即寻常通行本石印、排字本，亦宜照其宗旨收藏，勿以书不值钱而弃之也。 
　　
　　梅文鼎绩学堂诗文钞 
　　宣城梅定九征君文鼎，湛深历算，撰述宏富，为国朝历算第一人，自不待言。所撰历学书五十余种，算学书廿余种，世多知之，几于家有其书矣。又撰有《绩学堂诗钞》四卷、《卷首》一卷，《文钞》六卷、《卷首》一卷，乾隆壬申三月，其孙文穆公谷成循斋校刊。尚有《笔记》□卷，不知已刊否。征君虽不以诗文名，其诗清真静远，称心而言，无饾饤裘马之习，为同里施愚山太史闰章所称。文则即事言理，因文见意，无诘屈支离，软媚猥琐之习，为高淳张彝叹孝廉自超所称。诚以酝酿深厚，发为诗文，自然渊懿纯洁，无意为文，而能文者莫能加焉，固非江湖之士，枵腹白战者，所可同日而语也。其诗文传本甚罕，予故记之于此。 
　　
　　龟鹤猨长寿 
　　古人以龟鹤猨三者为禽兽鳞介中最长寿畜物，故名与字多用之。龟字符代犹有以之为名氏者，明以后则无，鹤字至今用之者仍多。惟猨字古今用之者甚少，同一长寿畜物，何淹没若是。道州何子贞太史绍基熟于《史》《汉》，毅然自号曰猨叟。虽亦好奇之过，然用之殊为典雅，久于传播人口矣。近见嘉定黄世荣闇伯《文惠全书八种》，中有《蝯叟诗存》一卷，立名竟与之相同，真毫无取义。《汉书》又有猨臂之说，太史本自负其善书，故用之恰当，他人沿袭用之，殊为可笑。「猨」字左旁从「犭」从「虫」，义意无二，既已沿袭其号，又何必改其偏旁乎。 
　　
　　辛从益论语证疑序摘录 
　　南宋张南轩先生撰《论语解》十卷，朱子摘其瑕疵者百十八条，南轩从而改者仅十之三，余悉仍其旧，朱子亦不再争。至《父在观其志》章，朱子与之反复辨论二百余言，后作《集注》，仍从张说。而郑汝谐撰《论语意原》二卷，颇与朱子异，朱子亦称其有好处。可见朱子舍己从人，虚怀好善，本不以异己为嫌。以上见万载辛筠谷侍郎从益《寄思斋藏稿·李教授允升论语证疑序》中。是与朱子同时者意见不合，朱子尚不以为嫌，而后世之人转因崇奉朱子，生出许多轇轕，固非朱子之本意也。 
　　
　　
　　续笔卷三 
　　
　　重文书名
　　藏书家赐图书集成
　　石溪舫诗话
　　龙虎榜
　　方苞论文
　　论进奉文字
　　论绿杨城郭是扬州句
　　各省官书局
　　狐狸等拜月
　　陈陶遗演说语
　　八大生员
　　孙可之集
　　徐大椿诗句
　　郑知同撰述
　　雷峯塔圮
　　舍利子
　　陶渊明集
　　证婚次数之多
　　用丹铅法
　　吴骞撰述
　　乡饮介宾等名称
　　二百兰亭斋古铜印存
　　徐致祥制竹器
　　孙奇逢日谱
　　戴熙论画
　　吴嵩梁诗句
　　鷃林子
　　金石存
　　闺秀诗话
　　老辈崇俭风气
　　万季野语
　　思益堂日札
　　西昆酬唱集
　　陈衍近代诗钞
　　端方等代笔字
　　唐魏征簪笏
　　辛酉二月上海大火
　　锦瑟解
　　日本尊君爱国
　　阅微草堂笔记语
　　蒋说所本
　　晋邓攸杀子存侄
　　古文渊鉴
　　黎庶昌续古文辞类纂
　　小方壶斋舆地丛钞
　　僧人位至将相
　　后魏木兰女士名氏
　　南宋韩世忠四夫人
　　魏王昶名子
　　咸丰以来功臣别传
　　唐宋程序文式
　　晋饥秦输粟
　　明臣妻请代夫死 
　　
　　苌楚斋续笔卷三 
　　庐江刘声木十枝撰 
　　重文书名 
　　书名以重文见义者：《非非国语》、《反反离骚》，知之者多矣，然类此者甚多，集录于此：宋晏天章撰《元元棋经》一卷，见于《四库》。元吴皋撰《吾吾类稿》三卷，《退庐丛书》本。郑思肖撰《久久书》□卷，见《国粹学报》。明孙矿撰《书画跋跋》三卷、《续》三卷。郝敬撰《史记琐琐》二卷、《前汉琐琐》四卷、《后汉琐琐》六卷、《三国琐琐》四卷、《晋书琐琐》六卷、《南史琐琐》四卷、《北史琐琐》四卷、《旧唐书琐琐》四卷，《山草堂集外编》本。袁子让撰《字学元元》十卷，周应治编《广广文选》廿三卷，周秦编其先世遗集为《存存稿》十卷，周寀编《存存续稿》三卷，均存目《四库》。徐懋升撰《留留青》六卷，□□□撰《正正杨》□卷，见于《涌幢小品》及《广阳杂记》。俞震撰《古今医案案》十卷，见《浙江藏书楼书目》。李材撰《将将纪》廿四卷，国朝曹庭栋撰《老老恒言》五卷，严可均撰《段氏说文订订》一卷。程廷祚撰《冤冤词》□卷，以攻毛奇龄。孔广居撰《说文疑疑》二卷，见于《匏庐诗话》。李锺泗撰《规规过》□卷。焦循撰《诗陆氏疏疏》二卷，刊入《南菁丛书》中。黄本骥撰《疑疑孟》一卷，刊入《痴学》中。吴世旃撰《广广事类赋》三十二卷，胡宗绪撰《九九浅说》□卷，见《桐城艺文志》。□□□撰《读书录录》一卷，亚伶散人撰《梦梦录》二卷，□□□撰《昔昔春秋》□卷。所录已三十余矣。 
　　
　　藏书家赐图书集成 
　　歙县鲍菉饮□□廷博，乾隆时开四库馆，献书七百余种，钦赐《图书集成》一部。后进所刊《知不足斋丛书》，仁宗睿皇帝复赏鲍□□举人。宁波明范尧卿少司马钦建天一阁，藏书伍万叁千余卷。乾隆时四库馆多录其书，诏建七阁，参用其藏书楼格式，亦恩赏《图书集成》一部。光绪□□归安陆存斋观察心源，进呈书籍□□种，其子二人，赏□□□□衔。洵属藏书家之美谈，熙朝之盛事也，故汇记之于此。 
　　
　　石溪舫诗话 
　　东乡吴兰雪太史嵩梁，撰《石溪舫诗话》二卷，刊入《香苏山馆全集》中，惟传本甚罕。其诗话体裁，与他家略异。每人诗话，先以一行另起，略叙名氏、籍贯、撰述，言诗之语，又另起一行，眉目分清，较为易览。其体例虽与他家异，予以为实胜诸家，以后撰诗话者，当以为法。中言王梦楼太史文治，尝以八音编诗，谓朱子颖如金钟，吴兰雪如玉笛，蒋心余如战鼓，袁子才如琵琶。自评其诗如笛，但非玉声。兰雪问琴声为谁，慨然曰难难。又问拟袁为琵琶，不已亵乎。曰：「琵琶妙处，最为移人，此老独绝之技，即在于此，故非奇才不能。」云云。其语深得诗中三昧，非浅尝人所能到，他处无有，亦仅见于《石溪舫诗话》中。 
　　
　　龙虎榜 
　　康熙癸巳会试，中式第一名名孙见龙，第二名名黄文虎，时有龙虎榜之称，亦可云巧矣。 
　　
　　方苞论文 
　　方望溪侍郎苞，有仁和沈菽园侍郎廷芳文评一则，真千古文章之秘钥，万世不刊之典也，爰录之于此，评云：「贤文笔极清，体法具合，将来定以此发声。但南宋、元、明以来，古文义法不讲久矣。吴越间遗老尤放恣，或杂小说，或沿翰林旧体，无一雅洁者。古文中不可入语录中语，魏、晋、六朝人藻丽俳语，汉赋中板重字法，诗歌中隽语，《南》《北史》佻巧语，今文士惟畊南、冠云足语此。畊南才高而笔峻，惜学未笃，冠云特精洁，肯究心于经，得吾贤而三矣。」云云。声木谨案：曾文正公《论文臆说》云：「望溪古文规模极大，修词极雅洁，无一俚语俚字，不能不推为一代巨手。然其行文，不敢用一华丽非常字，此其文体之正而才不及古人也。」云云。曾文正公为咸同间古文巨擘，其论方氏之文如此，后人知所则效，不致悮入迷途矣。 
　　
　　论进奉文字 
　　杨瑄字玉符，号楷葊，华亭人。康熙丙辰进士，官至内阁学士。官编修时，以撰佟某祭文，误用王彦章事，谪戍尚阳堡。可见进奉文字更有体裁，不可有一字未安。当时圣祖仁皇帝学问渊雅，能知其误，诚非唐、宋、元、明诸朝所能企及矣。 
　　
　　论绿杨城郭是扬州句 
　　每年三四月间，扬州城内外各处皆飞杨柳花，约月余始息。家家人人见之，纷如雨雪，所落之处微湿。扬人相戒，落于毛衣，皮毛尽落，届时无敢以干衣出晒者。此为各处所无，生平亦从未见杨柳花飞落如是之多且久者。扬州人自谓「绿柳城郭是扬州」之句，恰为扬州而作，移易他处不得。予颇疑当时新城王文简公亦作于三四月间，亲见其如是也。 
　　
　　各省官书局 
　　同治年间，曾文正公国藩踵前代南监本、北监本之例，创立官书局。一时如江南、江苏、淮南、浙江、江西、湖北、湖南七处，均设立官书局，刻印四部中要籍，流传甚广。平时人视之，若不甚措意。日本那波利贞撰《燕吴载笔》□卷，中言中国各省设立官书局，叹为文化设施之最良事业，甚为歆美。不知日本人何以知其善而不自行设立官书局。江苏一省，设立南京、苏州、扬州三处。吾皖亦江南大省份，当时何以无人以此事为意，竟至缺而未立，不能与各省齐驱并驾，亦憾事也。 
　　
　　狐狸等拜月 
　　幼时闻狐狸拜月，后以为妄言。偶与同邑汪静潭明经绍伦言及，明经言：「确有其事，狐狸、黄鼠狼皆拜月，每当月圆之时始拜，平时不出。如在十五日前后，皓月当空，遇有狐狸、黄鼠狼所在之处，于静处偷窥之，无不见也。」云云。明经平生，大半出门授读，作客时多。此皆客中况味，故知之最深，言之最确，非沉酣黑甜乡者所能见也。 
　　
　　陈陶遗演说语 
　　甲寅五月廿一日，南京河海工程学校举行毕业礼，省长陈陶遗亲临演说，略谓：「我有一最好朋友，素来主张劳工神圣，乃尝见其以皮鞭鞭车夫。又见有力主共产主义者，而家赀巨万，不肯施济穷人。又有极道模特儿之曲线美，谓为提倡美术，而不肯以妻女供人绘画。如人无诚信作事，在社会上，难于得人信仰。」云云。闻者莫不鼓掌。见《□□报》。此语可谓透辟之至，不知素来主张此三种学说者闻之当何如也。 
　　
　　八大生员 
　　同光之间，不由科第而致身通显者，当时之人，目为八大生员：曾忠襄公国荃，以优贡官两江总督。彭刚直公玉麟，以附生官兵部尚书。刘忠诚公坤一，以附生官两江总督，当时官江西巡抚，且有妾巡抚之称，其故可思矣。刘武慎公长佑，以拔贡官云桂总督。张靖达公树声，以廪生官两广总督。李勤恪公瀚章，以拔贡官两广总督。刘霞轩中丞蓉，以廪生官陕西巡抚。李□□公续宜，以附生官安徽巡抚。当时又若杨□□公岳斌官陕甘总督，张勤果公曜官山东巡抚，刘壮肃公铭传官台湾巡抚，皆全以武功，不由读书出身。时人尚不能与八大生员等量齐观视之，可见当时以科第读书为重矣。 
　　
　　孙可之集 
　　古人著述篇数页数之少，未有如唐孙可之郎中樵所撰《孙可之集》者。其自序谓：「阅所著文，及碑碣、书檄、传记、铭志，得二百余篇，丛其可观者三十五篇，编为十卷。」云云。平均计之，每卷只三篇半耳。其文篇幅亦甚短，以每篇三四百言计之，一千余言即成一卷。其文集卷一二、卷四五、卷九十每卷仅三篇，卷三六篇，卷六二篇，卷七四篇，卷八五篇。郎中之文，源出昌黎，奇崛高古，后人莫及。《四库提要》已以刻意求奇议之，然在当时，亦负重名。僖宗广明元年诏曰：「行在三绝：右散骑常侍李潼有曾闵之行，职方郎中孙樵有扬马之文，前进士司空图有巢由之风，列在青史，以彰唐中兴之德。」云云。其褒旌可谓至矣。 
　　
　　徐大椿诗句 
　　徐灵胎□□大椿有句：「一生那有真闲日，百岁仍多未了缘。」见《随园时话》。读之不禁感喟。人生在世，本从忙里过去，虽有彭祖之寿，未了之事仍多，岂仅百年耶。 
　　
　　郑知同撰述 
　　遵义郑子尹征君珍撰述久已刊行，世多知之，其子知同，字伯更，亦经术渊深，撰述宏富。撰有《说文本经答问》二卷，广雅书局刊本，《说文浅说》一卷，《益雅堂丛书》本，《补姚氏说文考异》□卷，原本已入内阁，详见《内阁善本书目》中。仍有《说文商义》□卷、《说文讹字》□卷、《说文述许经义》□卷、《慎思编》□卷、《愈愚录》□卷、《隶释订文》□卷、《楚词通释解诂》□卷各种手稿，高两尺许，藏华阳王燮丞廉访秉恩家。所撰《屈庐诗集》四卷，附刊征君遗着中。征君撰述，亦有《深衣图说补》□卷、《钱氏经典文字考异》□卷、《三十一家论语注辑》□卷凡三种未刊，见《屈庐诗集》王廉访跋语中，贵阳陈氏花宜楼《郑征君遗着》新刊本。 
　　
　　雷峯塔圮 
　　甲子八月中秋后，杭州西湖水忽然混浊如墨者三日，杭人盛传，白娘娘将出现，谣言大炽。未几，廿七日下午一时三十分，雷峯塔忽然崩坍，声震全湖。俗传白蛇精为白娘娘，压于雷峯塔下，塔坍，白蛇精当然出现。其塔基在西湖南屏山西净慈寺北，与宝俶塔相对。塔成于北宋开宝八年，岁在乙亥，距今九百五十年。其崩坍原因，其故由于杭人相传，求子者偷塔上一砖回家，即可生子，兼可镇邪辟火，以致(坍)[偷]砖者纷纷。久之，塔虽在，已外强内干，终有崩坍之一日。上海土俗谓：偷生儿女多者之马桶盖，盖于自己马桶上，即可生子。以致生子女多者马桶盖防护维谨，无子者盗窃维巧，得之者欣喜异常，失者则咒骂不已，亦奇闻也。 
　　
　　舍利子 
　　舍利子色如含桃，大如薏苡，见苏文忠公轼《齐州长清县真相院释迦舍利塔铭》。声木闻凡修行之释，初须十三年之久，于女色毫无动于中，保养真元一丝不漏，至第十三年，体内始有舍利子一粒。以后每三年即生一粒，无须待至十三年矣。生每生于头额上肉内，扪之可数，如取出，刀火不能伤。刀斫之不动，火烧之则飞于上，或坠于下，仍如原式。俗谓真精不怕火来烧，即指此物，「精」乃精血之精，非金银之金也。 
　　
　　陶渊明集 
　　苏文忠公轼字体书《陶渊明集》十卷，俗传苏文忠公书，实则字体酷似苏非文忠公笔也。据集后绍兴十年十一月□日□□□跋，谓：「仆近得先生集，乃羣贤所校定者，因锓于木，以传不朽。」云云。亦未明记所书之人。据其字迹，跋语与全书如出一手，殆即锓木是书者所书无疑。字迹极工整，与元赵文敏公孟俯手书两汉策，要同为艺林中罕见之本。后又有□□甲戌四月，汲古后人毛扆一跋，言明此书原委。近年粤东某氏得苏字体旧模本，刻之甚工，惟刻本亦甚罕觏耳。 
　　
　　证婚次数之多 
　　《大晚报》言：巴西和平法官劳乔治氏，生平为人证婚，迄今已有壹万零肆百肆拾叁起，云云。吾乡言：为人作媒人者，做至一百个，死后可做土地老爷。意谓联合两家婚姻，免怨女旷夫之嫌，至壹百之多，待人总属好心，死后即可成佛。若劳乔治氏证婚之多，真可做释迦如来矣。 
　　
　　用丹铅法 
　　古人读书，动称丹铅并下，初不知用丹之法。后阅南宋真文忠公德秀所编《文章正宗》，卷首有真文忠公用丹铅法一页，照录于此，以为读书之法。文云：「点分三门：句读小点、，语绝为句，句心为读。菁华旁点()[]，谓其言之藻丽者，字之新奇者。字眼圈点(○)[◎]，谓以一二字为纲领，如刘更生封事中之『和』字是也。抹有主意要语之分，撇转换，截节段一，如贾生『可流涕者一』之类。上以四者皆用丹，正误则用铅。」云云。 
　　
　　吴骞撰述 
　　海宁吴槎客□□骞，生平酷好藏书，兼嗜金石。撰有《国山碑考》，刊入《拜经楼丛书》中，《拜经楼藏书题跋记》六卷，刊入《别下斋丛书》中。所撰虽有《愚谷(藏)[丛]书》，嘉庆七年刊本。中有《愚谷文存》十四卷、《续编》二卷、《拜经楼诗集》十一卷、《续编》四卷、《万花渔唱》一卷、《尖阳丛笔》十卷。诗文集及丛笔中，多记书籍金石，遗闻轶事，足资考证。惜书板久佚，外间罕有知之。近年上海博古斋书坊有《拜经楼丛书》及《愚谷丛书》石印本。 
　　
　　乡饮介宾等名称 
　　往日阅他人乡、会试朱卷，前有履历，所列官职，中有「乡饮正宾」、「乡饮介宾」等字。虽此等名目，亦见于《大清会要》，然专为敬老尊贤，一时权宜之用，未便永远视为职官，公然刊登。近见武进管缄若侍御世铭《韫山堂文集》，中有《岁贡生乡饮正宾黎君墓表》，言：「君讳景晓，字曙亭，一字连霞，干州人。前刺史举乡饮礼，黎为正宾，邑里翕然，以为无愧。」云云。然此等事不足叙，此等字亦不宜入文。又见有文集称岁贡生为岁进士者，乃乡里鄙夫吓诈善良，有此奇异名目，岂可据为典要，以之入文。侍御精于制艺，疏于古文，致有此失。予于往来，见他家所刊讣文，中有云「皇清待赠大硕德」，至今犹懵然不知所谓，想必亦有故矣。 
　　
　　二百兰亭斋古铜印存 
　　归安吴平斋观察云，编辑《二百兰亭斋古铜印存》十二卷，初拓本仅廿部，后因潍县陈寿卿太史介祺索印谱，复拓印五十部。观察卒后，其家中复拓印一百部。第二次所印之本，第一卷第二页是武昌亭侯印，第三次所印之本，第一卷第一页是乐昌侯印，以此辨别拓印次数。封面何子贞太史绍基八分书九字，字体颇似《张迁》。题签出吴让之广文廷扬手笔，亦八分书九字。观察撰《两罍轩彝器图释》□□卷，颇有名。初印淡黄纸本，分装四册，传本甚稀。后其板归苏州征赏斋碑帖肆主人黄吉园上舍征，用连史纸印衬绽六本，转较初印本醒目，持此亦可考初印后印之分。此黄吉园所告予者。 
　　
　　徐致祥制竹器 
　　安徽建德徐致祥专制竹灯、屏、对，极工致，其镶嵌花草、禽鱼、走兽等类，为画工所不及。前任巡抚冯梦华中丞煦，札奖六品顶戴，聘为皖省工艺局教习。以上见《建德县志》。声木谨案：吾国美术之学，具有巧思者，随时随地，不乏人材，惜无人提倡，以致湮没不彰者多矣。徐致祥幸生近日，舟车便利，易于传播，犹能以术自见。 
　　
　　孙奇逢日谱 
　　孙夏峯征君奇逢，理学名儒，撰述十余种，早已刊行，收入《四库》。光绪初年，征君九世孙世玖、十世孙金桂，搜集征君日记，名曰《日谱》，编为三十六卷，皆征君由燕迁豫以后所手着。永年武汝清、武陟王辂，为之校订，复刊行世。此为征君最后出之撰述，传本甚为罕见。卷首助赀刊印名氏中，有磁州骈庆镛、武陟慕玉相字其璋、嵇锡恩字鉴池，皆罕见之姓。 
　　
　　戴熙论画 
　　钱塘戴文节公熙《习苦斋画絮》云：「作画须得七候，一，精楮，二，笔与手称，三，色墨净，四，新游山水，或新见名迹，五，索画者工赏鉴，六，意兴，七，工夫当不生不熟之际，七候备而后佳构成。吁，独画也哉！」云云。此数语言简意赅，作画者不可不知。《画絮》又云：「国朝画状元唐静岩笔，精工妥贴至矣，而不免于甜。不观静岩，不知麓台之辣也。」云云。声木谨案：戴文节公论画之语甚精，「画状元」三字甚新颖，亦必有所本也。 
　　
　　吴嵩梁诗句 
　　东乡吴兰雪太史嵩梁《香苏山馆诗钞》中有句云：「人间日日忧患缠，若使长生更可怜。」云云。声木谨案：孟子所谓「生于忧患，死于安乐」。人生斯世，终是忧患多，安乐少，而生死凭之于天，非自己操奇计赢也。 
　　
　　鷃林子 
　　桐城赵釴鼎卿仿《鹖冠子》之名，撰有《鷃林子》五卷，前有序文，为明嘉靖戊午秋日所撰，久无传本。吴县汪士锺阆原三十五峯园有藏本，仁和胡珽心耒芸取以刊入《秘笈汇编》中。 
　　
　　金石存 
　　《金石存》□□卷，山阳吴玉搢撰。梅曾亮撰《李宗昉神道碑》，误以为昉撰。陆心源《金石学录补》，因梅郎中之误，亦列名于李氏。声木谨案：郎中之误，亦有由来。李宗昉闻妙香室有重刊《金石存》本，写刊极精，较之原刊，不啻霄壤。梅郎中盖见有闻妙香室刊本《金石存》，即据以入文，而未加深考也。 
　　
　　闺秀诗话 
　　长乐梁茝邻中丞章巨，撰《闽(中)[川]闺秀诗话》四卷，刊入《二思堂丛书》中。书虽四卷，合之不过七十六页。第三卷专言梁氏一家闺秀之诗，已失翦裁，迹近于夸诞自炫，颇乖撰述之体，固无论矣。若闽县林琼玉，为永福黄莘田明府任外孙女，已见于卷一，复见于卷二，卤莽成书，以致潦草不及校对若此。予独不解，当日撰着之时，秉笔或疏，理亦有之，后之写刊校者必有多人，竟未及看出，去其重复，真为可异。卤莽成书者，可为殷鉴。 
　　
　　老辈崇俭风气 
　　同治八九年间，读书人及生意人，虽在三伏天内，家家尚穿蓝土布长衫。光绪二三年，始间有以白洋布为长衫，七八年，始间有穿深蓝竹布长衫。当时即甚以为时髦，后一二年，则无一不穿。光绪十余年，则仅穿至白夏布为止，未及数年，则又穿纱罗。此闻之于吾师江都徐蛰叟广文，当时即从蓝土布穿起，现身说法，以告声木。声木亦记得光绪八九年间，高丽布手巾始有，甚为贵重，平人无一不以白土布对方为面巾。迨至光绪廿一二年间，绒布手巾始有，初行时亦甚贵重，今则上下人等，无一不用。纱罗又不足异，竞尚外洋服用之物。当时交通阻碍，转运之利不溥，内地人民安居乐业，罕知外事，俗好朴质，尚能藏富于民。今则人愈贫困而俗愈奢侈。即此服饰之变迁，所关者大，君子亦可以藉此观世变矣。 
　　
　　万季野语 
　　万季野□□戒方灵皋侍郎云：「勿读无用之书，勿作无用之文。」云云。声木谨案：「文」字应改作「事」字。无用之事，诗文不仅在内，而且所包者广。不作无用之事，则作事必求有用。无论有用于己，有用(之)[于]人，皆圣贤豪杰之所为矣。 
　　
　　思益堂日札 
　　长沙周荇农侍郎寿昌《思益堂日札》言：「凡得双眼花翎者，必兼宫衔，此定例如此。」云云。声木谨案：光绪甲午，孝钦显皇后□旬万寿庆典，(恩)江督刘忠诚公坤一独蒙恩赏戴双眼花翎。刘忠诚公不怿，有贺之者，语人曰：「你以后可称我为双眼翎子乎。」意谓不若得宫衔，可称宫保也。据此，则得双眼花翎者，未必尽皆得宫衔矣。京官之得花翎，必须大庆典始可得。寿州孙文正公家鼐，以毓庆宫行走特劳，德宗景皇帝大婚，孙文正公仅得赏戴花翎而已。京官之得宫衔者，较之疆臣为少，即有之，亦无人以此称呼。宣统初年，外省人员有以那宫保称那中堂桐者，京官闻之，无不窃笑，咤为闻所未闻。 
　　
　　西昆酬唱集 
　　《西昆酬唱集》二卷，作者十七人，曰杨亿、刘筠、钱惟演、李宗谔、陈越、利瓦伊、刘隲、刁衎、任随、张咏、钱惟济、丁谓、舒雅、晁回、崔遵度、薛暎、刘秉等，不知何以自明以来世罕传本。虞山毛季子□□□初得钞白旧本于吴门，徐干学为之刊板，以剞劂未工，不甚摹印。吴门壹是堂又以其传之未广，更为雕板。康熙戊子孟春，长洲朱俊升阆仙乃三梓焉。嗣后，丛书中多刊其书，例如《邵武徐氏丛书》、《诵芬阁丛书》中，均有是书。 
　　
　　陈衍近代诗钞 
　　侯官陈石遗孝廉衍，编辑《近代诗钞》□□卷，当未刊印时，一般自号为诗人者，颇多奔走其门。时人谓此种诗钞，为各纱帽底下的诗钞。即此舆论，亦可以知其价值矣。 
　　
　　端方等代笔字 
　　沈敬字习之，号悦葊，吴县人，撰有《悦葊诗剩》二卷。前为上海寓言报馆主笔，后入端忠愍公方幕府。以书法与端忠愍公相似，遂专为陶斋制府代笔。世传制府所书之联、扇、题跋，半出习之手笔。入制府幕纔数年，制府即死难，习之由四川踉跄回沪，未一二年亦卒。明代董香光宗伯其昌之书，大半为吴楚侯□□代笔。二事多为人所罕知，予故汇记之于此。 
　　
　　唐魏征簪笏 
　　唐文宗诏起居舍人魏暮上其五世祖文贞公簪笏，时相郑覃曰：「在人不在笏。」帝曰：「覃不识朕意，此笏乃今之甘棠。」云云。声木谨案：文宗之言，洵属千古名论，郑覃所论，转觉非是。信如斯言，则周之天球河图，陈宝赤刀，周公何必宝爱逾恒。即鲁之宝玉大弓，得失且着之《春秋》，其故何欤。 
　　
　　辛酉二月上海大火 
　　辛酉二月□□日，即新历三月三十一号夜，上海租界北苏州路新垃圾桥堍大火。所有该处房屋，自伍拾柒、伍拾玖、陆拾、陆拾壹、陆拾贰、陆拾叁、陆拾肆、陆拾伍及北西藏路壹百肆拾伍号等门牌，各银行、钱肆、货栈，悉付一炬。被焚货物，约值银贰叁百兆。该处皆各银行、钱肆所立货栈，堆积押进之货。租界消防，其法本善，又加以地临河侧，取水极易，乃竟人力难施，延烧数昼夜。予于第三日晚间，路过老垃圾桥，仍见火光烛天，烟雾缭绕。在此处为已衰之火，在他处尚属燎原之火，诚空前绝后之巨灾也。 
　　
　　锦瑟解 
　　李义山诗本博奥难解，而《锦瑟》一篇为尤甚。因此诗用意微妙，寄托深远，后之解者，言人人殊。惟钱塘厉太鸿征君鹗云：「此诗义山悼亡之作也。锦瑟五十弦，剖为二十五，是即其人生世之年，故云『思华年』也。今则如庄生之蝶，望帝之鹃，已化为异物矣。然其珠光玉润，容华出众，有令人追忆不能忘者。在当日已惘然，知尤物之不能久存，不待追忆而始然也。」云云。以诗人追寻诗人意境，自较他家为优，可又备一说也。 
　　
　　日本尊君爱国 
　　光绪丁未春月，予以家贫，谋食四方，就山东省城内师范学堂差。学堂正教习日本内堀维文君招饮，座中客十人，东人居其半。主人以留音机器娱客，中有日本爱国歌《君代歌》，演至此时，日人皆肃立致敬，无敢怠者。杨韶九司马庆鋆时为通译，告予如此。呜呼，其尊君爱国之心，何其盛欤！虽远在数千里之外，又闻其声于机器之内，宜若可忽矣，而皆肃立致敬，油然生尊君爱国之心，何其深入人心若此。予为之感慨欷歔而不能自已矣。 
　　
　　阅微草堂笔记语 
　　《阅微草堂笔记》云：「晋侯梦中之厉，卫侯梦中之噪，谁得而知之。」云云。声木谨案：纪文达公此言误矣。晋景公梦大厉，觉，召桑田巫，巫言如梦。卫庄公梦中浑良夫之噪，卫侯惧，曾命太史卜之，太史曰无害，均载在《左传》。一召巫问梦，一命太史占梦，固明明言以梦告人，他人岂有不知之理，何来此言耶！ 
　　
　　蒋说所本 
　　国朝蒋超撰《蒋说》二卷，《四库提要》言：「《蒋说》者，盖因其姓以名书，如僧肇著书名曰《肇论》之类也。」云云。声木谨案：《四库提要》之言未确，僧肇著书名曰《肇论》，乃以名名书，非以姓名书明矣。以姓名书者，汉魏朗著书数篇，号曰《魏子》，是以姓名书，由来以久。江都蒋叔起方伯超伯《南漘楛语》云：「蒋虎臣先生著书名《蒋说》，亦有所本。后汉郦炎诫子止戈《遗令》云：『我十七而作《郦篇》。』《蒋说》亦犹《郦篇》。」云云。引证亦确，善于《四库提要》原文。 
　　
　　晋邓攸杀子存侄 
　　邓攸杀子存侄，颇为世人所艳称，谓孝友兼尽。独明都卬《三余赘笔》，论邓攸杀子为不情，朱子不当载之于小学书中。《四库提要》深然其说，称为有见。予闻西人到戏园观戏，有演《桑园寄子》等戏者，译者以意告之，西人摇首不答。并言五洲万国，凡是人类，无此情理。不谓都卬于数百年前早有此卓识。人情不甚相远，西人之言，亦衡情酌理之言，即孔子所谓中庸也。 
　　
　　古文渊鉴 
　　《御选古文渊鉴》六十四卷，不特选择之精，校之善，为他书所无，中有体例数端，亦编辑文字者所当奉为圭臬：一，文之佳者，虽连圈多行，绵长不断，皆于着句处字旁，添加一点，以清句读，俾初学易于诵读。二，文中所引之书概不加圈，均着一点，以分句读，分注书名于下，使人一望而知，兼知引书之法。三，收罗评文之语，择要分注于上，并以五色别之，最为醒目。有此一书，众评咸备。而《御选唐宋文醇》五十八卷，亦有一善，为《古文渊鉴》所无：凡于文章停顿曲折分段落处，中加一画及一小圈于字句之中，体例亦善。 
　　
　　黎庶昌续古文辞类纂 
　　遵义黎莼斋观察庶昌，编辑《续古文辞类纂》廿八卷，金陵书局刊本。中分三编，上编选经子，中编选四史、《新五代史》、《通鉴》，下编选国朝人古文。只有下编，可谓之续，上中二编，则当云补。一概言续，未免自相混淆，于例不顺。其编辑本意，实以曾文正公《经史百家杂钞》为蓝本而损益之，不知何以以《续古文辞类纂》命名，颇违姚郎中当日编辑本意。若云《续补古文辞类纂》，虽只增一字，而名实相副矣。 
　　
　　小方壶斋舆地丛钞 
　　清河王寿萱比部□□辑有《小方壶斋舆地丛钞》□卷、《续编》□卷，凡言舆地之书，搜罗颇备。惟于诸家文集中，采录一二篇专言舆地者，与全部言舆地者，一例列入，体例尚为未善。又不注明出处，犹为明季山人刻书陋习也。 
　　
　　僧人位至将相 
　　世人但知明姚广孝起自缁流，佐成祖以得天下，而不知元刘秉忠亦起自缁流，佐元世祖受命。姚广孝之佐成祖，以篡取侄位，原为利禄而起，无道德之可言。其后官居极品，位极人臣，终身不易僧服，亦恶人中异人也。 
　　
　　后魏木兰女士名氏 
　　直隶完县有木兰祠，俗称将军庙，距城东里许，建于元至正间。碑记言其魏姓，木栾名，亳人，父名应。汉文帝时，单于侵境，代父戍十二稔，有殊勋，谥孝烈，与世传小异，完地其戍所也。语见大城刘树钧太守溎年所撰《三十二兰亭诗存》卷二中《木兰》诗前小引。太守亲履其地，亲读其碑，语自确实。碑文中既言木兰为亳人，自为吾皖亳州无疑，《亳州志》尤宜载入，以昭忠孝兼尽之奇女子，洵千古所未有也。 
　　
　　南宋韩世忠四夫人 
　　宋杜大珪《名臣碑传琬琰集》中载韩□□公世忠碑云：世忠娶白氏秦国夫人、梁氏杨国夫人、茆氏秦国夫人、周氏蕲国夫人。世但知梁氏为世忠夫人，而不知有四。然朱锡鬯诗「蕲王墓近古梧宫，暨六夫人祔葬同」，亦必有据，据此则韩公实有六夫人矣。语见青浦王兰泉侍郎昶《金石萃编》跋语中。 
　　
　　魏王昶名子 
　　魏王昶名其兄子曰默，曰沈，名其子曰浑，曰深，并为书以戒之，欲其顾名思义。义方之训，立名之善，颇为后人所师法。其后王沈卒党于司马氏，王浑且与王浚争平吴功，父母欲其子弟率教，不亦难乎。 
　　
　　咸丰以来功臣别传 
　　《春在堂全书》中，《曲园杂文续》卷三，有《罗景山军门思痛录序》，中有云：「当江浙初定之日，曾庽书李少荃爵相同年，访求中兴[以]来名臣名将事实。妄思撰着一书，备柱下采辑，而年踰五十，蹉跎未就。」云云。声木谨案：据此，曲园太史欲编咸丰间粤匪乱后剿平诸各臣事略，有志未竟。长洲朱仲我孝廉孔彰，撰《咸丰以来将帅别传》三十卷、《续编》八卷，光绪□□年，江宁自刊本。其书颇合史裁，风行一时，且能着直笔，不尽曲徇人意，为尤善。其中如言刘壮肃公铭传少无赖，贩盐为业，拒捕伤人，母惊毙，李□□公成谋，少以补釜为业，黄□□公翼升、鲍武襄公超，均少以刺船为业，云云，皆以实着，不少回护。 
　　
　　唐宋程序文式 
　　自明以来，选刊乡、会试墨卷，以为揣摩之用者，亦有所本。唐王棨编唐代场屋程试之文为《麟角集》一卷，南宋魏天应编宋代场屋程试之文为《论学绳尺》十卷，均收入《四库》，是其风已古矣。 
　　
　　晋饥秦输粟 
　　《左传》言晋饥，秦输之粟，秦饥，晋闭之籴，故秦伯伐晋云云。声木谨案：晋饥在鲁僖公十三年，秦饥在十四年，然则晋之饥，秦能赈之，秦之饥，晋不能赈也。古者三年耕，必有一年之食，载在王制。晋民甫耕一年，自顾犹不暇给，焉有余粟以输秦，亦势理所宜然，非尽惠公之罪也。惠怀无亲，外内恶之，《传》中甚言其辞耳。 
　　
　　明臣妻请代夫死 
　　明臣之妻，多有上书求代夫死者。世间只知有杨继盛之妻张氏求代夫死，而不知夏言妻苏氏、沈练妻张氏，均上书乞代夫死。义烈之女，何尽在明代，岂一时间气所锺欤。 
　　
　　
　　续笔卷四 
　　
　　
　　兄弟情易薄
　　唐杨贵妃
　　李良年冒名
　　福建兴化府属县
　　朱仕琇勤于教士
　　年羹尧后人姓生
　　日本东山文库
　　上海妇女近时装束
　　巡抚衔
　　名儒论治生
　　国朝论文各书
　　以支干字名集
　　群学奇侅
　　光绪中叶纲纪
　　抑快轩文集
　　林纾选左传
　　生日巧者
　　李天馥两籍
　　随园全集遗佚
　　析烟
　　张照等七夕诗
　　梁武帝等好佛
　　论不戮一人
　　各省香火盛处
　　铁公祠联额
　　此木轩
　　祁寯藻字迹
　　刘坤一字体
　　毛岳生元史稿
　　昭昧詹言
　　尺牍体裁
　　各省名山
　　沈寿康百岁
　　曾国藩养心棋
　　光绪甲午捐举人
　　合肥香花墩
　　读史方舆纪要
　　山右石刻丛编
　　盗窃他人撰述
　　张之洞劝人刻书
　　翁心存语
　　日本马关春帆楼旅馆
　　甘肃寿民李生潮
　　古文辞略
　　土司底簿 
　　
　　苌楚斋续笔卷四 
　　庐江刘声木十枝撰 
　　兄弟情易(簿)[薄] 
　　长沙郑芸冈茂才敦曜，撰《亦若是斋随笔》，实即文集也。中有《家训》云：「五伦中最易薄情者，莫如兄弟。恩不若君父，情不若妻子，意气投洽不若朋友，而又有父母爱憎之相激，田庐财货之相争，贵贱贫富之相逼而相形，妇人谗说之相浸润，是以兄弟怨尤，贤者不免。」云云。声木谨案：郑氏此数语衡情酌理，恰欲餍心，字字珠玑，道尽世间兄弟之实在情形，所以不能尽人友爱之原因，最合情理。予记之于此，愿天下后世为兄弟者务反其言，则自敦友爱矣。 
　　
　　唐杨贵妃 
　　唐玄宗在位四十四年，杨贵妃死时，年已三十有八，即无马嵬坡之事，亦在色衰爱弛之列。其后玄宗思念之久，愿见之切，颇为已甚。以当年天家之尊，又值唐室复兴之代，求一美女，岂不能得。必欲杨贵妃，非是则寝不安席，食不甘味乎？或天生尤物，专以扰乱唐室，非他人所能学步乎？玄宗亲平武氏之乱天下，女宠之祸，又加于其身，先后何判若两人耶？贵妃有《阿那曲》云：「罗袖动香香不已，红渠袅袅秋烟里。轻云岭下乍摇风，嫩柳池塘初拂水。」云云。见于□□□□□□□玩其词意，甚为清丽，是贵妃不独丰于色，且丰于才。宜乎「后宫佳丽三千人，三千宠爱在一身」，如白太傅所咏矣。 
　　
　　李良年冒名 
　　李良年字武曾，秀水人，撰《秋锦山房集》廿二卷。初冒姓虞，名兆潢。康熙己未，尝荐举博学宏词。当荐举时，□□□□□□□举主以虞兆潢名上，故当时荐牍无李良年名。实即一人，亦考博学宏词者不可不知也。 
　　
　　福建兴化府属县 
　　福建兴化府所辖，仅莆田、仙游两县。其府志自明弘治十六年三月，四川布政使周翠渠方伯瑛修后，至我朝同治十年九月，迄未重修。林□□太守庆贻觅得周志钞本，重为刊行。溯兴化一府，自南宋至今，仅修两次。首修志者，为南宋绍熙□□年，至元延佑□□年，重为刊行，可见修辑之不易，刊本之难得。若四川成都府、河南开封府、直隶保定府，所领皆十六属。兴化仅以两县立府，可谓因陋就简矣。 
　　
　　朱仕琇勤于教士 
　　建宁朱梅崖广文仕琇《复李郁斋书》中有云：「门人持文来质，数年之久，积成卷帙，堆填几上。」云云。《与杨默堂书》中有云：「后进子弟，持业相质者，纷罗几案间，亦宜与决择是非，使之共进于古。」云云。《与李廉衣书》云：「持诗文来质者众，一岁中，阅古言不过十之一二，阅今人诗文，乃十之七八也。」云云。声木谨案：据此，亦可见广文教授之勤，文名震耀于一世，始能如此。其《致杨墨堂书》中又有云：「远方间有求文者，亦应其须，苦无高格配古人。」云云。与明归熙甫太仆有光所云，作俗文字亦是命，同一慨叹也。 
　　
　　年羹尧后人姓生 
　　年羹尧之后裔，因惧祸，改「年」为「生」，谓系「年」字倒看，世为江都县人。向闻吾师江都徐蛰叟广文言，其友生姓，自言之如此。后见《江苏诗征》，卷七十六有生云，字霞生，号野仙，即其裔也。 
　　
　　日本东山文库 
　　乙丑二月，《小时报》言：「日本京都东山文库中，藏日本历代帝王之书翰，有贰万余封，分藏七库。其中最古者，为嵯峨天皇之手笔，及历代帝皇之真迹。现仍以旧库未备，为久远保存计，另建大文库藏之。」云云。即此一端，日本之尊君爱上，出于至诚，所见过人远矣。 
　　
　　上海妇女近时装束 
　　上海妇女装束，每隔半年或一年即一变，样式千奇百怪，如入山阴道中，目不暇给。乙丑上半年，妇女流行之髻，有种种不同。据《时报》第贰百伍拾玖号《图画周刊》所载，有十二种名目，曰水波式、垂苏式、处女式、平分式、镰刀式、斜分式、定波式、刘海式、绞练式、圆弧式、垂翼式。并谓各式随所生之面配合，益增美丽云云。真可谓无奇不有矣。 
　　
　　巡抚衔 
　　光绪辛丑，和议告成时，建德周悫慎公馥任燕藩，奉旨赏加巡抚衔，为我朝二百余年所仅见。先文庄公闻之，笑曰：「此即记名巡抚也。」未几，果升任山东巡抚。 
　　
　　名儒论治生 
　　孟子以有恒产、有恒心为王政之端，可见人生治生，实为人生之要务。宋司马温公为相，每询士大夫私计足否。人或不悟而问之，公曰：「傥衣食不足，安肯为朝廷而轻去就耶！」宋贾黯廷试第一，往谢杜祁公，公无他语，独以生事有无为问。贾退，谓其门下客曰：「黯以鄙文魁天下而谢公，公不问，而独在于生事，岂以黯为无取耶？」公闻而言曰：「凡人无生事，虽多显宦，亦不能不俯仰，由是进退多轻。今贾君名在第一，则其学不问可知，其为显宦，则又不问可知。衍独惧其生事不足，以致进退之轻而不得行其志焉，何怪之有。」贾为之叹服。朱子谓：粗有衣食之资，便免俯仰于人。元许鲁齐先生谓：为学者，治生最为先务，苟生理不足，则于为学之道有所妨。我朝陆桴亭先生戒人，不可忽视治生，丧其生平。张杨园先生教人以稼穑为治生。倭文端公仁言：治生有道，即是实学。友朋中，有治生无术，以至身败名裂者，云云。声木谨案：人生当务之急，以治生为最要，亦不独儒者为然，但儒者每迂缓不解事，不善治生。历观古之名臣贤士，莫不谆谆以此为首务，予故汇记之于此，以当座右铭。 
　　
　　国朝论文各书 
　　瑞安陈怀孟冲父撰有《独见晓斋丛书》，其第一种为《辛白论文》一卷，论共九篇。其篇目有曰《文性》、《文情》、《文才》、《文学》、《文识》、《文德》、《文时》等目。只须见其目，即知其深重明季山人之习，坠入竟陵、公安一派，实为亡国之音。同时出书，又有杭县马叙伦《天马山房丛书》，中有《修词九论》一卷。篇目亦九，以《布置》、《贯串》、《简洁》、《明显》、《锻炼》、《气势》、《美丽》、《变化》、《音节》分篇，较为雅饬。于文字中，甚有研求，中亦间有中綮之语，可以参观互证。声木私意，窃谓论文之语，至国朝而最精。论文之人，以方望溪、刘海峯、姚南青、姚惜抱、吴仲伦、曾文正公、张濂亭、吴挚甫、姚仲实九人为最善。虽其所作，未必能凌跨古人，而论文之精，实能超前绝后，纵后世有能文之士，不能越其范围也。方氏论文无专书，散见于文集及《古文约选》中。刘氏有《论文偶记》一卷。南青论文之语，散见《援鹑堂笔记》中。惜抱论文之语，大半在《惜抱轩尺牍》中。吴氏论文之语，则有《古文绪论》及《文翼》二书。《文翼》三卷，虽为吴耶溪茂才铤所编辑，中多其师吴氏之说。曾氏《论文臆说》采摭其语多，惜未注明出处，迹近攘善。而传本亦甚稀，他人罕见，可见文字之歇绝久矣。曾氏论文之语，有《论文臆说》，未刊。薛福成节录其语，入《论文集要》中，实非完书。又散见书牍及家书、家训中。张氏论文之语，散见《濂亭文集》及尺牍中。吴挚甫亦然。姚仲实有《文学研究法》四卷，推论亦最精确，皆必传之作也。他若林纾《春觉斋论文》、《韩柳文研究法》二书，苦心探讨，时有一得。较之马叙伦所论，功力过之，然终不逮九家。予之私见如是而已。 
　　
　　以支干字名集 
　　有以支干名书，而实非用以纪年，如唐许浑之《丁卯集》二卷、《续集》二卷、《续补》一卷、《集外遗诗》一卷。其曰《丁卯》者，浑别业在润州丁卯桥也。南宋周密之《癸辛杂识前集》一卷、《后集》一卷、《续集》二卷、《别集》二卷。其曰《癸辛》者，密所居在癸辛街也。 
　　
　　群学奇侅 
　　侯官严又陵观察复《羣学肄言》序例中有言：「译此书时，吴挚甫冀州犹在，见而好之，为立名曰《羣学奇侅》，未达其义，弗敢用也。」云云。声木谨案：奇侅即非常之义，《羣学奇侅》，言为羣学非常之书也。 
　　
　　光绪中叶纲纪 
　　时到光绪中叶，可称季世，纲纪犹存，名器仍未尽滥也。即衣服器用一项，大红半截身风帽及黄色马褂，平民无人敢服用。此犹曰国家定制，理应服从也。即如夏日全白长衫及全白短衫裤，当时名为上色，非读书人及老爷、少爷、师爷不敢用。生意人及他人，只能穿蓝色灰色而已。错用之，大家指为谬妄。并云你亦非他们可比，何必惹人笑骂。又如扇子一项，白纸扇、团扇亦为读书人及老爷、少爷、师爷用之，他人皆用黑油纸扇。此非国家功令也，而当时界限之严如此。可见大众心目中，尚有读书人及老爷、少爷、师爷在。今则虽高官厚禄，旦夕可至，寻常视之矣。陀罗经被本出于西藏，四川省城内极多。光绪□□年，先妣程太夫人弃养时，有以陀罗经被进者。先文庄公坚执不允，谓此系朝廷功令，非奉特旨赏用不可，私用何所取意。若在现时，固人人可用矣。 
　　
　　抑快轩文集 
　　光泽高雨农舍人澍然，予已著录于《桐城文学渊源考》中，其撰述亦录入《桐城文学撰述考》中。惟所撰《抑快轩文集乙编》四十九卷、《丙编》十六卷、《丁编》九卷，共三编七十四卷，凡文六百十九篇，无刊本。侯官杨浚字雪沧，于光绪丁亥八月廿四日鹭江旅次，得门人吕渊甫拔萃征家藏全帙，属陈茀丞茂才同友录副，至戊子上元始钞毕。文集前有道光十二年仁和陈善、道光元年仲秋建宁张绅二序。书用抑快轩自用格纸，每半页八行，行廿字。板心刊有「抑快轩文集」五字，下黑口刊有「冠悔堂钞本」五字，楷书甚工整，洵属罕见之本。别有《抑快轩文集》三十卷，计文二百廿六篇，人家亦有传钞本，不如此书之完备。中有「雪沧手钞」、「无竟先生」、「独志堂物」、「侯官杨浚雪沧所得善本」、「雪沧」等印。惜书中缺《洪范五论四曰攸好德论》、《李习之文读序》、《论语私记序》、《金厦二岛志序》、《光泽县志序》、《录何氏祀事学田二志序》、《医方集解校刊序》、《答某友书》、《何君质轩象赞》、《何母黄太恭人象赞》、《魁星赞》、《甚德堂文集序》、《退葊文集序》、《榕园文钞序》、《碧云山房诗草序》、《忆云词序》、《鳌峯文薮序》、《龚节妇传》、《何淑苹传》、《募修玉龙宫引》等廿篇，皆有目无文。详志其目于此，以便后人之得此书者之考查。 
　　
　　林纾选左传 
　　林琴南孝廉纾，先编《左孟庄骚精华录》四卷，后又编《左传撷华》二卷。前编《左传》中有《郑伯伐许》及《季平子立臧会》二篇，后编去之，岂果文字有歧异之处，不足取耶？ 
　　
　　生日巧者 
　　吾家中生日之巧者：先文庄公四月十四日，先妣程太夫人四月十五日，弟妇卞宜人亦四月十四日。贱辰三月廿一日，固生侄妇亦三月廿一日。亡姬朱宜人与尉兄之陈宜人同岁生，均二月初五日，陈为辰时，朱为申时，尤巧矣。伏生儿九月初七日，函生侄与九侄女同为九月初八日。长孙缵曾八月廿一日，胞侄孙宪曾、胞侄孙女荣曾，均八月廿一日。晦弟七月十二日，其次姬孙宜人即七月十三日。嫡堂兄锡之十一月十四日，其长子麟生同日生日。 
　　
　　李天馥两籍 
　　鄢陵苏泉沂广文源生，编《国朝中州文征》五十四卷，道光癸卯刊本。卷首撰人名氏爵里一卷，其中列入李天馥，字湘北，永城人，顺治戊戌进士，官至武英殿大学士，谥文定，撰有《容斋集》，云云。声木谨案：此即吾郡合肥李天馥。当时以河南永城县籍，中顺治丁酉举人，故广文列入河南。撰有《容斋千首诗》□卷、《诗余》□卷。其子丹壑太史孚青亦工诗，撰有《野香亭集》□卷。 
　　
　　随园全集遗佚 
　　袁简斋明府枚《随园全集》，搜罗一家子姓及亲友诗文，可谓完备，然犹有未尽者。袁香亭太守树之《红豆村人诗集》□卷、《词集》□卷，已刊入全集中矣。太守又有《诸子詹詹录》二卷，系七十岁时所辑。其自序谓因阅归震川先生《诸子汇函》，随笔摘录一二语，以成此书。其孙瀛仙明府□□刊以行世，传本甚少。元和江建霞学使标客山左时，得是书原本，光绪乙未，督学湖南，善化章藻勋寅谷经济堂重为刊行。不知当时何以未收入。其裔孙袁翔甫明府祖志刊印《随园全集》，自己之纪载列入全集中，转遗是书，益见当时传本之少矣。 
　　
　　析烟 
　　兄弟析居，俗谓之分家，无他名称也。宋范子严墓志中，谓之「析烟」，立名颇为典雅。称初娶为「元娶」，亦见此碑文中，皆异闻也。 
　　
　　张照等七夕诗 
　　张文敏公照《七夕》诗有云：「此夜万家明月里，几家思妇独登楼。」方觐《七夕》诗有云：「荩箧尽教尘网徧，三年不上曝衣楼。」沈文悫公德潜《七夕》诗有云：「只有生离无死别，果然天上胜人间。」皆词旨哀切，不忍卒读。当时沈文悫公正赋悼亡，所以为佳。予亦有句诗云：「修到神仙也离别，人生何事怅关河。」诗虽不佳，其意或未经他人道过耳。 
　　
　　梁武帝等好佛 
　　梁武帝舍身佛寺，尽人皆知之矣。《建康实录》言，陈后主自卖身于佛寺为奴。宋徽宗受道士封，为教主道君皇帝。明世宗师事道士邵元节、陶仲文，受其封号。梁、陈之主，本非天子，犹可说也。宋徽宗与明世宗，皆天下一人，反受封于缁流以为荣，真理之不可解者。 
　　
　　论不戮一人 
　　《左传》言晋荀吴克鼓而反，不戮一人，《宋史》亦言曹彬下江南，不戮一人。钱塘袁简斋明府枚深疑之，谓彬既克一城，岂能一人不戮，疑为诞妄，论之诚是。声木谨案：不戮一人，不当指敌人而言，当指所率之军士而言。师皆能用荀吴、曹彬之命，无一奸旗鼓者，故军士不戮一人，较为近理。 
　　
　　各省香火盛处 
　　圣人神道设教，原不禁人奉祀，然迷信者，终属中材以下。各省庙宇，皆有香火，最盛之处，尤为愚夫妇所注意。如吾皖则九华山，江苏则茅山、金山、焦山，浙江则普陀山，江西则许真人庙，四川则峨嵋山，山西则五台山，山东则泰山，湖南则南岳山，河南则太昊陵。隔省人士，不远数千里，前来顶礼者，犹往来不绝。并闻句容茅山道士观中，道士有玉印一方。相传人苟死后，衣襟中有此印文，鬼必加敬礼，愚夫妇信之尤笃。每逢三月，茅山开庙会一月，庙祝以此售钱。每印一方，至少需制钱伍百文，收数颇巨，道士恣为淫欲。光绪二三年间，为苏抚谭序初中丞钧培所闻，重惩道士，封禁庙会，提玉印存于苏州藩库中。其庙中香火，后亦渐衰，以玉印未归故也。 
　　
　　铁公祠联额 
　　山东省城内□隅有铁公祠，即明兵部尚书铁铉祠堂。地址邻大明湖，城外千佛诸山历历在目，湖光山色，颇为佳境。祠中联额极多，无一善者。光绪丁未夏月，偶与桐城方子和明府家永同游，指以示明府，谓何竟无一佳联额。明府笑而问予：何不自作一佳者陈列。予谓：「凡有佳山水处，只宜观览，不宜舞文弄墨。不善藏拙，题以联额，自以为佳，实则不佳。须知天下之佳山水不过如此，即真有佳处，亦非人力所能形容。言山水之典故亦不过如此，征引亦未必能恰合。即能征引，能形容，亦人人可用，处处可移，焉能有某某恰合某处，使人见而不生厌乎。」明府深然予言，谓为闻所未闻。虽系当时一席话，自觉颇有发明，因追记录之于此。 
　　
　　此木轩 
　　国朝焦袁熹字□□撰有《此木轩全集》，皆收入《四库》。其此木轩命名之意，乃取《庄子》「此木也，以不材终其天年」之语。□□□□自知非用世之人，不乐仕进，故以「此木」名轩，尤为恰当。 
　　
　　祁寯藻字迹 
　　寿阳祁文端公寯藻，早年所书之字，寯藻之「寯」字，下「」形作「乃」字形。晚年重刊苗夔校本南唐徐锴《说文系传》四十卷，附《校刊记》三卷，流行坊间，谓之《祁氏说文》改正其字体，书寯藻之「寯」，下作「」字形。后来琉璃厂中帖估。凡遇祁文端公所书字，「寯」字下作「」形者，指为晚年所作。其价值比之「寯」字下作「乃」形者，约多索数金，以小半字之微，而价值相悬若此。然祁文端公当年之字，实为平定张石舟明经穆代笔居多，予在京时已屡屡见之。祁文端公晚年，得宋拓《大观楼帖》一本。帖之四周，左右上下，大兴翁覃溪学士方纲题字殆徧，祁文端公又加题焉，洵为罕觏之物。大喜过望，因自号观叟以志喜。凡字迹中有自题「观叟」者，亦晚年所书也。 
　　
　　刘坤一字体 
　　予往年见刘忠诚公坤一行书字体，诧其与明之王文成公行书结体何以相似之甚，知其必学王文成公字迹无疑，曾于侍先文庄公时言之。先文庄公谓：尔言诚是，刘忠诚公素好阳明之学，又岂特字之一端而已哉！又见王文成公行书，笔意体制，极似北宋沙门梦英钞《高僧传叙》、沙门静己《敕谥禅师述》二种。乃知古人虽漫不经意之事，亦必有所本，非率尔而涂也。 
　　
　　毛岳生元史稿 
　　姚椿《晚学斋文集》中，《毛生甫墓志铭》言：「生甫尝病《元史》宂漏，见钱詹事大昕所为残稿，因加补辑，纂录异册数十种，未巳。奔走道路，年又限之，卒未克底于成。」云云。吴县沈恩孚《元书后妃公主列传后跋》云：「此书旧附《休复居文集》后，为嘉定黄氏西溪草庐刊本。元和陈梁叔跋云：『先生撰《元书》虽未竟，按《与李申耆书》中，明言诸表皆定，又言成《考辨》数卷，其书当存于家，仅以所见《后妃》《公主》二传附文集后。』云云。其后《元史》改正之稿，先入蒋溥徐氏，继归永康应氏。同治初，予外舅杨月如先生曾亲见于怀宁汪氏寓所，盖应氏弗之宝，由书贾挟出传假者。恐此数十年中，亦在蘦落之数。先生家蓄元代书甚伙，其所考辨，或当别有发明，而手定诸表，隐于万氏《历代史表》外，踵增一席，度为餍心之作无疑。顾不获并永其传，滋可慨耳。今其诗文已不多见，予所藏者非足本，而此二传幸完好，爰录出，编入丛书。」云云。声木谨案：自道咸以来，钱晓征宫詹大昕、张石舟明经穆、何愿船比部秋涛、魏默深鹾尹源、龚定庵铨部自珍，喜研辽、金、元三史及西北舆地。厥后李仲约侍郎文田、洪文卿侍郎钧、屠□□太史寄继之。各有撰述传后，为一时风会所趋，遂成专门绝学。生甫都尉生逢其时，诗文皆冠绝一时，毅然以重修《元史》为己任，几底于成。据沈氏所云，原本已在蘦落之间，为真可惜耳。 
　　
　　昭昧詹言 
　　桐城方植之明经东树，撰《昭昧詹言》十卷、《续》八卷、《续录》二卷，实亦诗话之一种，中虽诗文兼论，而论文之语寥寥。桐城诸老论诗文之语亦错杂其中，尤为可贵。桐城吴挚甫京卿平日最为推崇，见于与方存之京卿宗诚书中，可以知此书之价值矣。书云：「植翁《昭昧詹言》启发后学，不在《归评史记》下，或乃谓示人以陋，此大言欺人耳。陋不陋，在学问深浅。学浅，虽诹经考史，谈道论性，未尝不陋。学深，虽评隲文字，记注琐语，亦自可贵。故鄙论尝谓植翁此书，实其平生最佳之作，视《大意尊闻》、《汉学商兑》为过之。」云云。声木谨案：此书于光绪辛卯仲春重刊本，附于《考盘集》中。闻其家中子孙素昧显扬，吝惜纸工，不肯刷印，故传本甚稀，极为可惜。近年安庆始有排印本，流传亦不甚广。予因吴京卿力言此书之善，略序其目录于后。此书卷中，隐撰人名氏，只题曰「副墨子闇解」。副墨子者，取《庄子》卷□「闻诸副墨子」之义。卷首述恉、目录及自记，卷一通论诗文，后均论诗：卷二论汉魏，卷三阮公，卷四陶公，卷五大谢，附谢惠连、颜延之二人，卷六鲍明远，卷七小谢，卷八杜工部，卷九韩昌黎，卷十黄山谷。《续》卷首自记并目录，卷一通论，专言诗，卷二初唐诸家，卷三盛唐诸家，卷四杜工部，卷五中唐诸家，卷六李义山，卷七苏黄，卷八附论诸家诗话。《续录》卷一为总论七古，卷二为王、李、高、岑、李太白、杜公、韩公、欧阳永叔、王半山、苏东坡、黄山谷、晁无咎、陆放翁、元遗山、虞道园、吴渊颖诸家。读者观于此，可以知其大略矣。 
　　
　　尺牍体裁 
　　新城陈硕士侍郎用光《惜抱轩尺牍序》中有云：「用光尝问其体于先生，先生曰：『是虽不足言文，然必取材于《昭明文选》，及东晋人诸帖，则其词雅训矣。』」云云。上元梅伯言郎中曾亮亦为之序，中有云：「姚姬传先生尝语学者，为文不可有注疏、语录及尺牍气，然则尺牍亦专门之学矣。」云云。声木谨案：据此，则尺牍自成一体，亦非易为。桐城戴存庄孝廉钧衡，当年入都会试，曾文正公从问古文法。孝廉以此书授之，并谓姚郎中论文秘诀，悉具于其中。曾文正公得其本，精研其学，遂以古文名天下。并谓生平粗解文章，由姚先生启之，列入《圣哲画象记》中。然则此书，固学人所当奉为圭臬也。 
　　
　　各省名山 
　　庐山在江西德化县境。自西人租其地为避暑之所，草莱尽变为洋楼，庐山真面目从此又变。西人租金，每年仅壹百两，虽为牯牛岭一隅，最占庐山形势。以名胜之山，些微之金，竟为彼族所占。劳山在山东即墨县境，下临大海，风景绝佳，为北五省胜境。自德人占据胶澳，亦据为己有。光绪己未春月，鲁抚杨莲府制府士骧，从鲁省绅士之言，自往勘之。言全山为德人所占，修洋楼，造马路，培树木，久已视为己地，云云。现在青岛虽交还中国，有名无实，徒托空言而已。杨文敬公任鲁抚时，署内本有珍珠泉，为济南五大名泉之一。其水之上流者，粒粒如豆，千万齐涌，珠泉之名，真为不忝。杨文敬公修屋其旁，牓曰「珠泉精舍」，公事图章，则曰「泉亭判事」，颇见雅人深致。 
　　
　　沈寿康百岁 
　　吴江沈寿康字觉斋，晚号南溪赘叟，本诸生，寿至九十七，计闰则一百岁。时东莱吕镜宇尚书海寰、武进盛杏荪尚书宣怀，同在上海议商约，合词为之奏请恩施，奉旨赏二品封典。德清俞荫甫太史樾《春在堂诗编》中，有《沈赘翁百岁》诗，中有句云：「乾隆恩例至今延，计闰加为一百年。试向天边看明月，已经千二百回圆。」云云。诗句佳矣，实本南宋人词中脱化而来。 
　　
　　曾国藩养心棋 
　　曾文正公晚年，每日午饭后，喜下棋一二局，平日自谓养心棋，其石印手书日记，自记围棋几局是也。当日先文庄公问其幕僚钱子密尚书应溥云：「中堂日日下棋，不日进无已乎？」尚书曰：「棋则日退也。」先文庄公未谙棋理，惊问其故。尚书谓：「中堂年高望重，何人肯与之对手，中堂不自知，以致愈趣愈下。然中堂亦非无棋者，偶有人走一好着，中堂见而大惊，亦必沉思冥想，凝神注意，逾数时刻，得一好着，与之足以对垒而后已也。」云云。此声木当日闻于先文庄公者，敬记于此。 
　　
　　光绪甲午捐举人 
　　光绪甲午秋月，吏部以用兵需款，奏请开捐举人一百名，每名二万两。并立章程，以一百名为限。逾年，报捐者，见名册中，只有蒋长椿、蒋长松、蒋□□三人，而捐例亦不停而停。声木私谓，吏部此举，可谓愚矣。 
　　
　　合肥香花墩 
　　吾郡府城内□□隅，有地名香花墩者，相传为北宋包拯旧地，上有包孝肃祠。其裔孙仍居其中，世袭七品荫生，以奉祭祀。藏有宋代遗像，亦不知真伪，但文弱如书生，面目白晳，与世所传面黑者大异。墩外周以水，名包公河，产鱼与藕，其后裔擅其利。所产之鲫鱼，鱼背均作黑色，与他处不同，俗遂故神其说，谓为包公正直所感。包公在北宋，并无赫赫之名，即令正直立身，亦不过名臣而已，更非人所难能。徒以委巷无稽小说流传日多，以致增其声价，真可笑也。 
　　
　　读史方舆纪要 
　　无锡顾景范□□祖禹精舆地，负盛名，当时称为绝学，撰有《读史方舆纪要》一百三十卷、《形势纪要》九卷。世虽称为三大奇书之一，实则此书援据浩博，辨论精详，切于实用，非余二人所能几及。而长洲沈文悫公德潜《国朝诗别裁集》中录其诗，并无一字言其精舆地之学，岂当时未知其人与书耶。 
　　
　　山右石刻丛编 
　　天门胡蕲生中丞聘之，任晋抚时，撰《山右石刻丛编》四十卷，考辨颇详确。卷中所列石刻，有今昔易置者，书中皆实指为今在某所，俾访古者易于搜求，体例甚善。 
　　
　　盗窃他人撰述 
　　高士奇所撰之《春秋地名考略》十四卷，实为秀水徐善所撰，见于《潜邱札记》及《勉行堂文集》。任大椿所撰之《字林考逸》八卷，实为归安丁杰所撰，见于□□□□及《国朝汉学师承记》。秦嘉谟所撰之《辑补世本》十卷，实为阳湖洪饴孙所撰，见于《史目表》中。马国翰所辑之《玉函山房辑佚书》□□□种，实为会稽章宗源所编，见于□□□□傅洪泽所撰之《行水金鉴》一百七十五卷，实为休宁戴震所撰，或云归安郑余庆撰，见于□□□□五人皆盗窃他人撰述，以为己书，真撰述中之盗贼也。 
　　
　　张之洞劝人刻书 
　　南皮张文襄公之洞，督学四川时，所撰《輶轩语》中，有《劝刻书说》一篇，言如歙之鲍、吴之黄、南海之吴、金山之钱，可决其五百年中必不泯灭云云。自此书出后，世人颇笃信其说。一时如张午桥观察丙炎之编刊《榕园丛书》，吴次箫观察丙湘之编刊《传砚斋丛书》，刘聚卿京卿世珩之编刊《聚学轩丛书》、《玉海堂丛书》、《贵池先哲遗书》，缪筱珊太史荃孙之编刊《云自在龛丛书》、《对雨楼丛书》、《烟画东堂丛书》、《藕香零拾》，盛杏荪尚书宣怀之编刊《常州先哲遗书》，朱□□□□记荣之编刊《槐庐丛书》，徐积余观察乃昌之编刊《积学轩丛书》、《鄦斋丛书》、《随葊丛书》、《怀豳杂俎》、《闺阁词》，李健甫孝廉国松之编刊《集虚草堂丛书》，皆因张文襄公提倡一言，闻风兴起者也。 
　　
　　翁心存语 
　　常熟翁文端公心存，凡遇门人得试差者，必告之曰：「有人放试差，梦中遇两路，一碑题曰『簪缨累世』，一碑题曰『子孙绝灭』。次日有贿赂请托者，某严拒不许。次日又梦至其境，所走者，乃簪缨累代之路。并有神告之曰：『日闻之事许，则走子孙绝灭之路，不许，则走簪缨累代之路。』」云云。声木谨案：翁文端公为先文庄公乡试座师，屡掌文衡，家门鼎盛，历代簪缨不绝。其训门人之语，可谓明白切至，其平生自走之路，自不待言，可知之矣。 
　　
　　日本马关春帆楼旅馆 
　　日本马关春帆楼旅馆，光绪乙未□月，李文忠公鸿章渡海议和，即驻节于此处。事后日本人榜示通衢，大书特书，曰「清国李鸿章谈判所」，以羞辱之。光绪□□年，吴挚甫京卿汝纶，往日本考查学务，路经其地，旅馆主人乞题牓字。京卿沉吟半晌，即书「伤心之地」四字与之，最为沉痛。试思除此语外，更有何言哉！ 
　　
　　甘肃寿民李生潮 
　　宣统元年二月，陕甘总督升允奏言：「甘肃固原州属西乡回民李生潮，生于乾隆五十九年，届今宣统元年，现已一百十有六岁。二子四孙，曾孙五人，元孙二人，五世同堂。合无仰恳天恩，俯准旌表，出自鸿施。」云云。奉朱批：「李生潮生于乾隆年间，洵为罕觏，特准旌表，礼部知道。钦此。」云云。声木谨案：外间寿民寿榜，颇有增多十余年或二三十年，以邀恩旨者。此为陕督专折奏请，年岁确实无疑，洵熙朝之人瑞。以视九十七年，计闰加为一百岁，更有议其非确年者，不足道矣。吾师江都徐蛰叟广文言：扬州城内，□□布店主人梁□□于光绪□□年，真庆一百岁，夫妇并齐眉。届时乡里中，皆欲得寿碗寿布等，以为小儿乞寿。即素不相识之人，亦登门送礼不绝，意在乞取寿碗等。后又逾二年始死。以不欲乞朝廷恩施，故未邀旷典，惜哉！ 
　　
　　古文辞略 
　　上元梅伯言郎中曾亮所编之《古文词略》廿四卷，后附诗歌类上下二卷，每卷析为二卷，后四卷乃诗歌也。《古文》即《古文辞类纂》之简本，《诗歌》即《古诗选》之简本，最便学人诵习。卷首第一页虽有「同治丁卯季春合肥李氏校刊」十二字，板存□□桂芗亭观察嵩庆家，盖即观察所刊也。 
　　
　　土司底簿 
　　土司名目，旧史不详，惟《明史》始自为列传。明人有辑正德以前土司官爵世系为《土官底簿》二卷，此书为专言土司最早之书，见于《四库提要》中。国朝定制，土司职分甚卑，见知县无高位，另设矮几以居之。其在本地中，威权过于督抚，凡生杀取予用舍之权，皆其所掌，俨如三代时之诸侯，国家并不过问。粤、蜀、黔、桂、滇等省之边境皆有之。 
　　
　　续笔卷五 
　　
　　
　　魏晋受禅诸语
　　南宋王之道率乡人守土
　　朱彝尊语
　　三易集
　　武生能诗
　　国朝闺秀诗柳絮集
　　王庚语
　　师友诗传录
　　刍言报语
　　樊南甲乙集
　　撰述体例所始
　　王士祯手镜
　　崔龟图注北户录
　　泰西翻译书目
　　王士祯遗佚书目
　　秾芳亭石刻
　　俗语本于牙牌灵数
　　北宋祖无择骗娶离婚
　　世俗流传诗人名氏
　　皇清经解原名经郛
　　国朝百岁人名氏
　　阮元三家诗补遗
　　小姑山摩崖诗
　　纪事本末
　　古今人赠遗物品
　　阎若璩撰述
　　盘亭小录
　　指鹿为马
　　四喜四忧
　　言语感人之深
　　唐玄宗梅妃
　　蝉蜕花等物
　　枸元茶
　　袁树悼亡诗句
　　常胜军所本
　　明王洙宋史质
　　王士祯清谈录
　　天一阁命名之意 
　　
　　苌楚斋续笔卷五 
　　庐江刘声木十枝撰 
　　魏晋受禅诸语 
　　晋受魏禅，史策所云优崇之礼，一切视黄初故事。宋受晋禅，齐受宋禅亦然，此乃史家毒笔，即孟子出尔反尔之意，谚语现世现报之说。不特宋得天下于孤儿寡妇之手，失天下于孤儿寡妇之手，为元伯颜所大声疾呼，告于□□□□□□也。尤可异者，李煜、孟昶，虽亡国之君，而文采震于当时，传于后世。北宋之徽宗，南宋之幼主，亦复如是。汪元量南归，宋幼主及宫人饯之，赋诗为别。元量编为《宋旧宫人集》一卷，刊入《知不足斋丛书》中。其词华，亦江南周后、蜀花蕊夫人之亚。天道好还，无往不复，岂独佛家有因果之说哉！ 
　　
　　南宋王之道率乡人守土 
　　粤捻匪扰乱时，吾郡乡人，当日率众自保。垒土城，高厚皆丈许，圩外复有濠沟，势如城河，亦丈许，谓之守圩子。不意南宋时已有之，可见吾郡之轻文重武，自古已然。南宋之初，金兵南犯，庐州盗起。郡人王之道率乡人，据险共保，城赖以全。之道字彦猷，自号相山居士。宣和六年，与兄之义、弟之深同登进士，后官至湖南转运判官。撰《相山集》，久佚，武英殿从《永乐大典》中辑出，编为三十卷。以上见《四库提要》。 
　　
　　朱彝尊语 
　　谭左羽授徒于某氏，主人有声乐之好，歌板师食单丰于书塾，谭不平。朱竹垞太史彝尊寓书曰，「君子以类族辨物，物各有族，在人类而辨之，君子自审其分处焉。娶妻纳采，俪皮纯帛可也，至买妾则百金，落营妓籍则千金，流愈下，直益高。食单之丰，譬以鱼饲猫，肉喂犬，于兄何损。」云云。右见《茶余客话》。予谓太史此书，真通儒之见，达人之论也。天下之邪正、是非、轻重，倒置者多矣。若一一以权量衡之，欲其不失铢黍，难矣。但能不失其在我，一切悠悠毁誉，种种祸福，只好听天由命，非人力之所能为也。 
　　
　　三易集 
　　唐时升字叔达，嘉定人。师事归熙甫太仆有光，得古文正传，诗才颇雅健，文则含咀经史。盱衡时局，不为疎阔无当之言，应俗文耻为谀词，每不当人意，深得立言之旨。撰有《三易集》二十卷，刊入《嘉定四先生集》中。三易者，取梁沈约语，谓易见事、易识字、易诵读三者。虽唐宋八家宗旨，亦以文从字顺为主，无以艰深文浅陋者。唐氏取「三易」以名集，诚能示天下以古文准则也。 
　　
　　武生能诗 
　　卢廷简字子闲，江都人，顺治乙未武会元。江都王□□茂才豫录其诗二首，入《江苏诗征》卷二十。于震字亦川，丹阳人，武生，撰有《亦川诗钞》□卷。《江苏诗征》录其诗七首，入卷十九。声木谨案：二人皆以武生工诗，真我朝文德覃敷，无人不受熏陶之效，曹景宗不能专美于前矣。 
　　
　　国朝闺秀诗柳絮集 
　　宜黄黄秩模正伯编辑国朝闺秀诗《柳絮集》五十卷、《补遗》一卷、《续编》一卷、《又续编》一卷，咸丰三年八月初四日自刊本。所录名氏，壹千玖百叁拾捌人，《补遗》录伍人，《续编》录伍人，《又续编》录叁人。所录名氏前后，皆依韵编次，以便翻阅。所选篇章，虽未必尽当，统计所录，已壹千玖百伍拾壹人，搜罗亦云繁富，在闺秀总集中，可称完备。惟其中录及青楼中人，实为全书之玷。按之「闺秀」二字，亦殊为未合，不得以《全唐诗》为例。想系平日中袁简斋明府言论之毒，故尔淆乱黑白，不能顾名思义若此。 
　　
　　王庚语 
　　甲子十二月廿四日，第一百十一号《东南晚报》内，载王揖唐□□庚致王铁珊讯，中有云：「近顷士风不靖，名家子弟易入歧途。有严师保以教督之，先入为主，慎植初基，涉世以后，或不为邪说诐行所转移。社会中多一规矩人，国家即收一分宁谧之效。其机至捷，其用至广，而要皆自闾右塾序中来也。」云云。声木谨案：不意当此时势，犹有知教子从严，慎植初基之理，真众鸟啁啁，难得一凤之鸣矣。 
　　
　　师友诗传录 
　　《师友诗传录》一卷，国朝郎庭槐编，《续录》一卷，国朝刘大勤编。二人皆学诗于新城王士祯，各述其师说，以成其书。郎录中，士祯之语，或钞出别行，名《渔洋定论》。刘录亦有本别行，名《古夫于亭诗问》。实皆一书，今附存其名，不别著录，云云。语见《四库提要》中。声木谨案：东吴惠定宇征君栋，笺注《渔洋山人精华录》，卷首采用王文简公书目，《诗问》与《师友》并列。以未见《师友录》与《诗问》之故，不知《诗问》即《续录》，故妄列为二书也。 
　　
　　刍言报语 
　　乾隆间，《四库书》共写六分，惟留京之一分校对详细，无大漏落。至分驻各处之五分，则以写官厌倦，复无人督率，致多删减。官事草率，大率如此云云。语见《刍言报》廿一号。声木谨宋：《四库全书》藏于大内文渊阁者，皆系各省采进及各家私藏之本，其余六阁之书，皆依此本缮写。穰卿主政康年所言留京之一分，校对详细，无大漏落，或指藏于圆明园内文源阁者而言，然早已毁于英人。其余文津、文汇、文宗、文澜四阁藏书，确有此病。甚至有全部每页只钞外面数行字，以便翻阅之用者，新建夏剑丞直刺敬观曾亲见之。藏于盛京之文溯阁者较为整齐，现拟印行此本。当时钞录《四库》藏书全分，需费纸墨工资共叁万金，见于□□□□□□□亦久忘其名矣。 
　　
　　樊南甲乙集 
　　唐李商隐自编《樊南甲乙集》，流传之本甚罕，而《四库提要》中，称其久佚矣。声木谨案：湘潭叶焕彬吏部德辉《观古堂汇刻书目》中，有《绛云楼书目补遗》一卷，中有李义山商隐《樊南甲乙稿》二十卷，是国初时，仍有流传之本。惜乎绛云一炬，都成灰烬。流传之本愈罕，人益难见，遂误以为久佚矣。 
　　
　　撰述体例所始 
　　选本古文首录经书，实自宋真德秀编《文章正宗》选录《左传》《国语》始。选本诗之有评语，实自唐殷璠编《河岳英灵集》始。点定他人之诗，实自唐元结编《箧中集》始。校刊诗社之诗，实自唐芮挺章编《国秀集》始。选诗兼载诸人小传，实自唐姚合编《极元集》始。均见于《四库提要》中，予汇记之于此。 
　　
　　王士祯手镜 
　　《广西存书总目》中，有国朝王士祯《手镜》一卷，言湖北书局刊本。声木谨案：王文简公士祯全集中确有其名，盖摘录居官条规，书与其子□□者。书久不传，未知刊行与否。湖北《崇文书局书目》中，亦久无此书。不知何以见于《广西存书总目》中，又言有湖北书局刊本也。 
　　
　　崔龟图注北户录 
　　唐段公路撰《北户录》三卷，其注题「登仕郎、前参军龟图撰」，收入《四库》者，不知何以无注家之姓，《提要》遂疑其公路之族。声木谨案：仁和朱修伯侍郎学勤《结一庐书目》卷二，于《北户录》下，注明「崔龟图注」云云，乃影写宋刊本，旧刊本之可贵如此。 
　　
　　泰西翻译书目 
　　自明以来，与西人易市，西士遂来我国翻译书籍，刊布坊间。近人王韬所撰之《泰西著述考》一卷，梁启超所撰之《西学书目表》三卷、《附》一卷，徐维则、顾燮光合撰之《东西学书录》□卷、《附》□卷，搜罗颇备，而各书中，从未言及明人已有此种撰述。声木谨案：仁和赵魏《竹崦葊书目》中，载有韩霖撰《西士书目》二卷，是当时确有是书，后世确有传钞之本。以王韬之自负淹雅，乃竟疏陋若此，甚矣博洽之难也。 
　　
　　王士祯遗佚书目 
　　吴县惠定宇征君栋，撰《渔洋山人精华录训纂》二十卷，卷首所刊王文简公士祯零种撰述，及新城王氏家集书目，胪列颇详，以声木考证，犹有未尽者。姑就刊本而论，则有西樵考功之《炊间卮语》二卷，皆词集，刊入《司勋五种》集中，《读史蒙拾》一卷。二书皆收入《四库》，此王氏家集中所当补者。王文简公所口授，新城何世璂所述之《然灯纪闻》一卷，王文简公所自定之《律诗定体》一卷、《七古平仄论》一卷，皆有刊本。此王文简公撰述中所当增者。即征君所列，王文简公撰述及王氏家集，分已见、未见二类，实则所云已见者，亦未必能见，特英雄欺人之语。譬如西樵考功之《然脂集》，据其弟王文简公士祯跋西樵年谱后云：「先生著书，惟《然脂集》二百三十余卷条目初就。」云云。明言其书未成。后来池北书库书虽散出，考功原稿亦不知流落何所，未见于他家著录，征君何由得见是书二百三十余卷之原稿？坊间所刊行者，仅《然脂集例》一卷，为例仅十条。歙县张来山□□潮刊入《昭代丛书》中，征君因得见此例，遂含混列入。理应着明，曰《然脂集例》已见，不应云全书也。 
　　
　　秾芳亭石刻 
　　山东巨野县某地有「秾芳亭」三字石刻，据《寰宇访碑录》卷十言，此乃正书，无年月。县志载「秾芳」二字，妓女谢天香所书。王维翰续书「亭」字，如出一手，王谢遂为夫妇云云。又言维翰举金大定间进士，故列大定之前云云。声木谨案：此真金石中一段风流佳话，绝无而仅有者也。 
　　
　　俗语本于牙牌灵数 
　　今世流传俗语，大都皆有所本。钱氏大昕撰《恒言录》六卷，翟氏灏撰《通俗编》三十八卷，林氏伯侗撰《古谚笺》十卷，实只四十余页，赵氏翼撰《陔余丛考》四十三卷，梁氏同书撰《直语补证》一卷，皆引据经史百家，考证详矣。然予谓俗语所本，未必在于经史百家，庸俗书中，最易流播。鄙夫俗子，目所能阅，口所能言，耳所能闻，即可互相传播。予观近人所传俗语，大抵在于《牙牌灵数》中。此书虽不知始于何时，而吾国本神道设教，因此书字句稍觉雅驯，且清浅易明，是以几于家有其书。初不过以为问卜之用，久之其书中清浅之语，遂流为俗语矣。予偶加浏览，即以吾乡所传俗语，记其原文于下：十六言如「智者千虑，必有一失，愚者千虑，必有一得」。十四言如「平阳有路无人问，直到山穷水尽时」，「一失足成千古恨，再回头已百年身」，「庸医杀人其奈何，一误再误胡为乎」，「积劳始信闲为福，多病方知健是仙」，「漏屋更遭连夜雨，破船又遇打头风」，「自古痴人有痴福，羡他终始得安康」，「有意栽花花不发，无心插柳柳成阴」。十二言如「求人不如求己，他乡何似故乡」。十言如「局中一着错，输却满盘棋」，「闲时不经营，佛脚抱何益」，「吃得苦中苦，方为人上人」，「百艺儒为首，儒为席上珍」，「行远必自迩，登高必自卑」，「异姓虽相爱，何如手足亲」。八言如「称心如意，无往不利」，「小时了了，大未必佳」，「生男勿喜，生女勿悲」，「东西南北，无往不利」，「苦尽甘来，渐入佳境」，「以貌取人，失之子羽」，「言语无谓，面目可憎」，「有始无终，不能成事」，「是是非非，切不可管」，「弄巧成拙，得不偿失」，「先否后泰，由难而易」，「有伸有屈，能发能收」，「将上不足，比下有余」，「不入虎穴，焉得虎子」，「一饮一啄，莫非前定」。七言如「功名富贵不由人」，「一路荣华到白头」，「时来风送滕王阁」，「蠹鱼三食神仙字」，「东西南北皆如意」，「近山望见远山高」，「千里姻缘牵一线」，「人心不足蛇吞象」，「不如意事数偏多」，「太公八十遇文王」。六言如「满招损，谦受益」，「上山易，下山难」，「天下事尚可图」。五言如「有志事竟成」，「一步高一步」。四言如「尾大不掉」，「否极泰来」，「逍遥自在」，「吉人天相」，「破镜重圆」，「朝秦暮楚」，「积玉堆金」，「听其自然」，「安分守己」，「事情无定」，「存心忠厚」，「喜气重重」，「一箭双雕」，「凡事谨慎」，「不如守旧」，「欲上不上」，「树大则阴」，「一事无成」，「五鬼闹判」，「望梅止渴」，「淘沙得金」，云云。凡此诸端，皆俗语所本，此予之私意如此。 
　　
　　北宋祖无择骗娶离婚 
　　世俗年老续娶，女家虑有他虞，多与冰人约定，于某处一见婿面，始能释然疑解，畅然意满。续娶之人，又虑事或无成，多费周折，每阴约年少修整者，冒名往见，女家往往受其愚。终至亲戚因此不欢，夫妻因此失和，比比皆然，殊为人心风俗之害。而不知此等陋俗，自北宋已然。□□□□□言祖无择晚娶徐氏，徐氏必欲相其人。无择貌寝，恐不得当。同舍冯京，丰姿美秀。乃谕媒妁，俟冯出门，经过徐居，曰此祖学士也。徐窥，窃喜甚。成婚，始悟其非，竟以反目离婚，云云。据此，则此风由来以古矣。 
　　
　　世俗流传诗人名氏 
　　世俗有流传之诗，脍炙人口，误以他人名之者。如：「周公恐惧流言日，王莽谦恭下士时。若使当年身早死，一生真伪有谁知。」此白香山诗也，流俗误以为苏文忠公。又如：「人皆生子望聪明，我被聪明误一生。但愿吾儿愚且鲁，无灾无难到公卿。」此苏文忠公诗也，流俗误以为袁简斋明府。断句如：「欲起温公问书法，武侯入寇寇谁家。」此元人杨奂诗也，流俗误以为王凤洲。又如：「万事不如杯在手，人生几见月当头。」此明人朱存理诗也，见《野航诗稿》中，流俗误以李太白。皆模糊影响之词也。 
　　
　　皇清经解原名经郛 
　　仪征阮文达公元开府两广，搜辑国朝汉学专家解经之书，编辑《皇清经解》一千四百卷，刊于学海堂。甄录精审，网罗繁富，允为大观。声木谨案：是书谋始于道光元年，阮文达公初欲以属江都江郑堂才茂藩，厥后总司编辑者，实严君厚民。王韬遂谓若是书果成于江君之手，其条分件系，去取判别，体例当较之现行之书为善，云云。殊不知是书经始当时，已定名为《经郛》，阮文达公本欲以闽县陈恭甫太史寿祺任之。江之与严，是不得已而思其次。其未能尽洽人意，职是之故。太史所撰《左海文集》中，有《上仪征阮夫子请定经郛义例书》，中略谓公将于九经传注之外，裒集古说，令寿祺与高材生共纂成之。谨依拟条例，撰略呈览。搜辑《经郛》条例，其大端有十。一曰探原本。以经解经，厥义最古。如《三传》、《礼记》所引《易》、《书》、《诗》，《尔雅》所释诂言训是也。二曰钩微言。奥训眇辞，注家阙略。如《说文》所解，《广雅》所释是也。三曰宗大义。发明指归，会通典礼。如荀子之论礼乐，董子之论《春秋》，史志、《通典》之历议、礼议、服议是也。四曰存古礼。三代遗制，周人能言。如《左氏传》之称「礼经」，《小戴记》之载「杂说」是也。五曰存汉学。两京家法，殊涂同归，载籍既湮，旧闻仅见。如《史记》载《尚书》多古文说，《白虎通》引经多今文说，《汉书·五行志》多《三传》先师之说，《五经异义》多石渠议奏之说是也。六曰证传注。古人解经，必无虚造，间出异同，皆有依据。如《毛传》之合于雅诂，《郑笺》之涉于《鲁》《韩》是也。七曰通互诠。一家之说，或前后参错而互相发明。如《郑志》之通诸注差互，《箴膏肓》、《发墨守》、《起废疾》之别《三传》短长是也。八曰辨剿说。晋代注家，每摭拾前人而不言所自。如伪孔《尚书传》之本于王肃，杜预《左传注》之本于服虔，郭璞《尔雅注》之本于樊孙是也。九曰正谬解。大道多歧，习非胜是，实事求是，择焉必精。如《易》之象数明，则辅嗣之玄宗可退，《书》之训诂核，则仲真之伪传可排是也。十曰广异文。古籀篆隶，易时递变，众家授受，传本不同。如《说文》之古文、《玉篇》之异字、汉碑之异体、《经典释文》之异本是也。统诸十端，囊括古今，诚《六艺》之潭奥，众论之苑囿，云云。后仍有条例廿五条，已见《左海文集》，词繁不载。据此，则《皇清经解》为后来所定名称，世人罕有知此故事者，故录其大端如此。 
　　
　　国朝百岁人名氏 
　　光绪年间，华人闻西人谓世人讲卫生之术，寿可至百余岁，颇多信之素食者。声木谨案：即以我朝而论，近世之人，已有年过百岁，见于著录，彰彰可考，聊举其记忆者十人录之。乾隆年间，衡阳民汤云山寿至一百四十三岁，后越廿余年始死，是一百六十余岁。嘉庆时，宜山民蓝祥年一百四十二岁。均见《养吉斋丛录》中。道光时，广东陆云从年一百三岁，应会试，恩赐国子监司业衔，语见《养吉斋丛录》及吴仰贤《小匏庵诗话》。道士邢中山年百岁，见周亮工《书影》。张世恩年百岁，见《郎潜纪闻三笔》。粤东刘作庵寿至百龄，见庄培因《虚一堂集》。有一老人，年一百六十三岁，子百三十岁，孙九十七岁，船帜书「天下第一老人」，见盱眙王荫槐《蠙庐诗钞》中。有老诗人泾阳李半仙，本大兴人，云游海岳，得养生术，年可一百四五十许，见王昶《蒲褐山房诗话》。吴江沈明经寿康年至百岁，见《春在堂诗集》。甘肃固原州属西乡回民李生潮，年一百十六岁，陕甘总督升允为之奏闻，奉旨特准旌表，见宣统元年二月《政治官报》。 
　　
　　阮元三家诗补遗 
　　仪征阮文达公经术渊深，撰述宏富，当时负海内重望，为昭代名臣。平生撰述，皆已刊行于世。独晚年约在六十岁后，又撰有《三家诗补遗》三卷，以补深宁王氏所未备，阮文达公在时未及刊行，故世间罕有知之者。卒后手稿散出，流落于北京琉璃厂书肆中，为湘潭叶焕彬吏部德辉所得。同邑李洛才□□智俦刊入《崇惠堂丛书》中，吏部复为刊入《观古堂汇刊书》中，此书乃得大显于世。言三家诗，得此一大家，固非后来撰述所可掩也。 
　　
　　小姑山摩崖诗 
　　衡阳彭刚直公玉麟《小姑山摩崖》诗，有「十万雄师齐奏凯，彭郎夺得小姑回」之句，久已脍炙人口。今人笔记，多诋其虚冒他人之战功，以凑成一己之诗料。即非彭刚直公，然终不能指出为何人之功，亦一憾事。声木谨案：义宁陈伯严吏部三立，为陈佑民中丞宝箴之子，家世旧闻，且随侍其父官湖南巡抚，闻见自确然可信。所撰《散原精舍诗集》，中有《江上小姑山杂诗》，自注云：「昔年攻复九江诸郡县，杨公岳斌功最多。自彭公玉麟有『彭郎夺得小姑回』之句，世遂专以推彭。而杨公亦尝笑语人曰：『雪琴解赋诗，因得独专其名。』」云云。观杨□□公岳斌愤慨不平之言，读之亦可知其大凡矣。 
　　
　　纪事本末 
　　记事本末体例创自宋袁枢，踵其后者递相祖述，良由端委明晰，便于观览。予独怪撰《左氏传》纪事本末者，前后共有四家之多：宋章冲撰有《春秋左氏传事类始末》五卷，明傅逊撰有《左传属事》廿卷，国朝高士奇撰有《左传纪事本末》五十三卷，熊为霖撰有《左传纪事本末》十四卷，皆有刊本行世，殊不可解。中惟高书流行最广，余皆不及。陈道亦撰有《左传纪事本末》□□卷，未刊，语见《凝斋先生遗集》中。《四库提要》言：「唐刘知几作《史通》，叙述史例，首列六家，总归二体，自汉以来，不过纪传编年二法，乘除互用。然纪传之法，或一事而复见数篇，宾主莫辨。编年之法，或一事而隔越数卷，首尾难稽。枢乃自出新意，因司马光《资治通鉴》，区别门目，以类排纂。每事各详起讫，自为标题，每篇各编年月，自为首尾。始于三家之分晋，终于周世宗之征淮南，包括数千年事迹，经纬明晰，节目详具，前后始末，一览了然。遂使纪传纪年，贯通为一，实前古之所未见。」云云。《简明目录》又言：「溯其根柢，实则《尚书》每事为篇，先有此例。」云云。然则枢之此体，虽创实因矣。 
　　
　　古今人赠遗物品 
　　今人赠遗物件，莫不曰土产，盖各以本地土产，为赠送之品。声木谨案：此乃大背于古人赠送之礼。《左传》襄公二十九年，吴季札「聘于郑，见子产，如旧相识，与之缟带，子产献纻衣焉。」杜注：「大带也。吴地贵缟，郑地贵纻，故各献己所贵，示损己而不为彼货利。」云云。近人各以土产为赠，是欲无损于己，而彼得为货利。习俗相沿，牢不可破。即此一端，可见古今人用心之厚薄，有不可以道里计者矣。 
　　
　　阎若璩撰述 
　　山阳阎百诗太史若璩博综问学，为国朝汉学专家。其所撰述，久已刊行，昭昭在人耳目者，则有《尚书古文疏证》八卷、《毛朱诗说》□卷、《四书释地》一卷、《续》一卷、《又续》二卷、《三续》二卷、《孟子生卒年月考》一卷、《校正困学纪闻》廿卷、《潜邱札记》六卷、《眷西堂文集》□卷、《诗集》□卷。而《日知录补正》□卷、《阎氏碎金》□卷二书，虽当时确已刊行，传本未见。声木谨案：山阳县《艺文(门)[志]》内著录太史撰述，尚有《续朱子古文疑》□卷、《丧服翼注》□卷、《孔庙从祀末议》□卷、《宋刘攽李焘马端临王应麟四家遗事》□卷、《博湖掌故》□卷，皆从未见他家著录者，故录之于此。 
　　
　　盘亭小录 
　　《盘亭小录》书目，予于合肥刘壮肃铭公传行状中见之，未列卷数。初意疑为刘壮肃公久于兵事，必多言咸同间剿平粤捻各事，足供考证。访求未获，后无意中遇之。寥寥仅十四页，同治癸酉春季，邗江舟次刊本。内容为翻刻归安吴平斋观察云所撰《虢季子盘铭考》，六页，增入英翰序，徐子苓、薛时雨二记及自跋，各二页。武人附庸风雅，大率如此。声木谨案：此盘出于道光年间，常州徐燮钧宰郿县时，得之于陕西凤翔府宝鸡县虢川司地，载归其家，遂为常州著名彝器。文字古雅，确为西周时物，历见诸家著录，无疑其赝者。一时好古之士，如陈寿卿介祺、吕尧仙佺孙、张石洲穆、翁叔均大年、瞿珍之树宝，皆有考证。吴平斋观察合诸家考证而折衷之，撰释文一篇，刊为专书。粤匪之乱，陷于贼中。同治甲子四月，克复常州，刘壮肃公得之于伪护王府中，已沦为饮马之器，此盘遂复显于世。光绪末年，金石字画盛行于时，彝器为尤甚，专以此为夤缘差缺之用。易其名曰贡献，南北洋已为渊薮，此盘亦几于为人所利用。后以宣统辛亥之乱，得以保存。闻今已藏于刘氏宗祠中，明示乡人，作为庐州公物，此后或可保守矣。 
　　
　　指鹿为马 
　　史言秦赵高指鹿为马，以欺二世，二世曰：「丞相误矣，此鹿也，非马也。」云云。声木谨案：新城王文简公士祯《居易录》云：「明德藩端王于白云湖得一马，鹿形，每宴则列于筵前，负八宝盘。」云云。慈溪叶守之□□愚《耳学录》云：「韩非子云：马之佳者似鹿，天下有百金之马，而无百金之鹿，则马固有似鹿者。赵高此举，亦非尽出凿空也。」云云。据此，则本有马似鹿者。赵高指以示二世，正以见其诪张为幻，确为小人。 
　　
　　四喜四忧 
　　南宋洪文敏公迈《容斋四笔》中有云：「旧传有诗四句，诵世人得意者云：『久旱逢甘雨，他乡遇故知。洞房花烛夜，金榜挂名时。』好事者续以失意四句曰：『寡妇携儿泣，将军被敌擒。失恩宫女面，下第举人心。』此二诗，可喜可悲之状极矣。」云云。声木谨案：失意诗现已失传，得意诗今人无不知之者，流传之久，逾七八百年，亦可怪矣。今人于得意诗四句下，每句各加二字，即雨雹，索债，石女，蓝榜八字，本得意，改为失意诗，似更耐人思索也。 
　　
　　言语感人之深 
　　《左传》言晏子论陈氏得民之由，曰：「其或燠煦之，则爱之如父母，归之如流水。」云云。声木谨案：左氏此语，大可玩味。民当困苦之际，不需给一粥一饭，半丝半缕，而仅燠煦之，亦不过如慰劳而已，而民即爱如父母，归如流水。又《左传》言楚庄王伐萧，申公巫臣曰师人多寒，王巡三军，附而勉之，三军之士，皆如夹衤广。言语之感人如此。曹操杀杨修之后见彪，问曰：「何为瘦之甚？」彪曰：「愧无日磾知人之明，犹怀老牛舐犊之爱。」虽以操之奸雄，不能不为之改容，则言语之感人深矣。 
　　
　　唐玄宗梅妃 
　　江都蒋叔起方伯超伯所撰《南漘楛语》中，有云：「坊刻丛书，有曹邺《梅妃传》，事迹不见于史，殆杜撰耳。或云《妆楼记》有之，然《妆楼记》亦无稽小说，非张泌笔也。」声木谨案：《钦定全唐诗》中有云：梅妃即江妃，唐玄宗因其好梅，戏名为梅妃。诗中有梅妃《谢[赐]珍珠》诗，玄宗亦有《题梅妃画真》诗，班班可考，不得以不见于史为疑。 
　　
　　蝉蜕花等物 
　　四川出一种蝉蜕花，生于马边、雷波蛮人所居山中，与内地蝉蜕大异。蝉之头顶上，间有一二丝，丝上如树叶数瓣，或如绒球式，皆极小。蝉蜕之腹中，不如内地之空明可鉴。相传蝉至秋间，不能蜕衣，自急则生花于首。虽名曰花，实无花形。治目中有瘴翳甚善，可煎汤服之。《廿四史通俗衍义》云：「能治小儿瘈瘲，又已疟。」皆不知验否。蛮地中又生冬虫夏草一物，相传夏则为草，冬则其根变为虫，居土中，有掘出以为药饵者。闻其性甚烈，属于纯阳，只可为药中助火之用，用之者亦甚少。卒以路远，亦颇罕见。 
　　
　　枸元茶 
　　光绪末年，上海报章登有告白，言有新发明茶叶，枸杞根所作，名为杞元茶，而不知此制由来已久。枸杞根与芋本可制茶。声木谨案：明陈继儒《茶董补》云：「茶之别者，有枳壳芽、枸杞芽、枇杷芽，皆治风疾。又有皂荚芽、槐芽、柳芽，乃上春摘其芽，和茶作之。故今南人输宫茶，往往杂以众叶。惟茅芦竹箬之类不可入，自余山中草木芽叶，皆可和合，椿柿尤奇。」云云。据此，则能为茶饮者多矣，今皆不传。惟柳叶茶，外间相传，饮之可治不服水土之症。吾乡农民，大半采山虐叶为茶，饮之亦无他异，此古今异宜也。 
　　
　　袁树悼亡诗句 
　　钱塘袁芗亭太守树《红豆村人诗稿》中，有《悼韩姬》诗，内有句云：「半世春风无限恨，十年明月几回圆。」并自注云：「姬年十七来归，二十八而卒。」云云。予最喜诵之。以其仅得十四字，中具无限凄凉感慨，伤心人不能卒读也。 
　　
　　常胜军所本 
　　同治年间，合肥李文忠公鸿章招集洋将戈登等，别立一军，名曰常胜军。后以之攻击粤匪，屡着战功。初以为当时立名之意，但取「常胜」二字为吉语，未必师法古人也。声木谨案：南宋岳珂《桯史》中有云：「宋有辽之降将郭药师，统其卒曰常胜军，怙宠负众，渐桀骜不可驯。」云云。是「常胜」二字，用之于客将为宜。当时命名，与北宋时竟暗合，道妙。 
　　
　　明王洙宋史质 
　　自光绪末造，种族革命之说兴，一人倡之，千百人和之，遂至酿成宣统辛亥之变，而清社易屋。论者遂谓种族之见创自泰西，流被东瀛，四十年内，其说盛行于时。不知此种心理，其渊源早发见于三四百年以前，是当时之人，早已有此心理。其与近世相应者，盖亦有故。我朝入关之后，禁忌各书，检查毁灭尤甚严，难保无流入东瀛者。东瀛得以因之鼓荡中国人心，助成其事。明王洙所撰《宋史质》一百卷，约在正德之时。而《四库提要》言是编因《宋史》而重修之，大旨以明继宋，非惟辽金两朝皆列于外国，即元一代年号亦尽削之。而于宋益王之末，即以明太祖之高祖追称德祖元皇帝者承宋统，大德三年，以太祖之曾祖追称懿祖恒皇帝者继之，延佑四年，以太祖之祖追称熙祖裕皇帝者继之，后至元五年，以太祖之父追称仁祖淳皇帝者继之，至正十一年，即以为明之元年。且于瀛国公降元以后，岁岁书帝在某地，云仿《春秋》书「公在干侯」，《纲目》书「帝在房州」之例，云云。此等议论识见，实千古所罕见罕闻，不谓王洙竟公然以之改削史书，刊行于世。王洙一人之私见，决不敢如此。想当时舆论已有此说，王洙更推波助澜，著书立说，以申明之，亦可异矣。 
　　
　　王士祯清谈录 
　　新城王文简公士祯《清谈录》云：「明无锡黄公禄善方脉而能诗，尝咏雪球云：『六花平地卷成球，不待云斤月斧修。万古太阴深合处，一团元气未开头。金盆忽送来瑶岛，银索难将挂彩楼。只恐明朝易销歇，长江滚滚逐东流。』人称为黄雪球。」云云。语见《无锡金匮县志》卷四十。邑人秦澹如观察等所修，光绪辛巳刊本。声木谨案：王文简公撰述，见于惠氏注本，胪列颇详，并无此书。秦氏修志，亦必有所本，并非凿空。故录之于此，不特补惠氏所不及，亦辑诗话者所宜增入也。 
　　
　　天一阁命名之意 
　　范钦字尧卿，号东明，鄞县人。明嘉靖□□进士，官兵部右侍郎。喜购旧本书籍，建天一阁以藏之，以此遂名闻于天下。后世自明季迄国朝，历年三百，书籍遭粤匪之乱，虽十亡四五，其阁终存。宣统辛亥以后，复又散出多种，阁中仍余书不少。古云士食旧德，农服先畴，若范氏之天一阁，足以当之而无愧。其天一阁命名之义，大众以为取「天一生水」之义，或取《庄子》「寥天一」之义，而不知皆非也。声木谨案：《天一阁碑目记》中有云：「阁之初建也，凿一池于其下，环植竹木，然尚未署名也。及搜碑版，忽得吴道士龙虎山天一池石刻，元揭文安公所书，而其记于其阴。大喜，以为适与是阁凿池之意相合，因即移以名阁。」云云。是其命名之义，专取一石刻而名之也。 
　　
　　续笔卷六 
　　
　　殷龟甲文字
　　二林居命名之意
　　宁化县土室
　　徐柱臣言行
　　五代同堂
　　论曾国藩文
　　驳王士祯论诗语
　　顺天府志体例
　　家乡旧风俗
　　公私学校总目
　　吴彭年诗句
　　吴熙载论陶诗
　　广西桐城文学家名氏
　　衍义书目
　　花王阁剩稿
　　元遗山诗集注
　　来□□等异秉
　　北南宋揣摩科举书
　　寿文寿诗
　　齐鲁古印攈
　　明程大约墨苑
　　飞白录
　　唐云麾将军石刻有八
　　北宋苏轼等教人读书法
　　南宋谢枋得卜卦砚
　　海棠有香
　　让己之撰述成他人名
　　安吴四种
　　易经通注
　　昆山三徐官职撰述
　　南宋姜夔小红
　　冯浩父子三人撰述
　　西岳华山碑
　　古铜镜选述
　　朱子新出土石刻
　　南宋岳飞祠铜爵
　　蜀汉关忠义公饮马器 
　　
　　苌楚斋续笔卷六 
　　庐江刘声木十枝撰 
　　殷龟甲文字 
　　自光绪戊戌、己亥间，河南安阳县西五里小屯，本为殷武乙之墟，洹曲崖岸为水所啮，土人得龟甲牛骨，上有三代文字。先为福山王文敏公懿荣所得，光绪庚子，王文敏公殉国难，所藏悉归丹徒刘鹗。上虞罗叔韫监督振玉，复派其弟振常与妻弟范兆昌亲往其地购之，居住数年，所得数(拾)万片。其文字确为三代所用，实为中国文学一大关键。近人以钟鼎文及《说文》字释之，虽言之成理，不足凭也。然舍是之外，又别无他法。谓之成一家之说则可，若谓古之龟甲牛骨文字，即如是解释，终出于臆断。何也？《说文》出于西汉，已非周秦文字，又况能必周文同于殷文，殷文同于夏文，夏文即唐虞文字乎！何况古人分国，文字未必尽同，朝廷纪事，与草野有别，土语方言，更异乎寻常，即使文字相同而训诂亦异。今生于数千年以后，遥视数千年以上之文字，谓确为某某，能乎不能？三代钟鼎文字，千不存一，其见于后世者，亦真伪杂糅，依式仿铸者为多，笔画亦不能无悮。即宋人考释金文，已觉模糊影响。今又距宋数百年，屡经丧乱，文献无征，书缺有间，焉能有真实依据，以考释文字。夫唐人歌诗之法，至宋已不传，宋人歌词之法，至元又不传。虽以姜夔白石词中有旁记节拍，如西域梵书状者，后人亦不能通其说。宋之于唐，元之于宋，尚且如此，何况数千年以上乎，直呓语耳！ 
　　
　　二林居命名之意 
　　长洲彭尺木进士绍升撰文集，名曰《二林居集》，观者不解所谓。盖其生平慕高忠宪之学，刘遗民之入庐山，忠宪讲学地名东林，庐山远公社亦名东林，此《二林》之名之所由起。实合儒释为一之意，此所谓理学家别派是也。 
　　
　　宁化县土室 
　　李世熊字符仲，宁化县人，撰有《宁化县志》七卷，颇盛行于世。前有康熙二十二年宁化县令三韩祝焕章明府文郁序，中有云：「本邑有耆旧李君元仲者，隐居百里外土室，不入城市者四十年。」云云。声木谨案：福建滨海，本水乡地，焉有土室，如山陕高原等处者可比。祝明府序中又明言之，谅非虚语，诚异事也。 
　　
　　徐柱臣言行 
　　徐柱臣字题客，诸生，昆山人，□□相国干学之族孙，袁简斋明府之亲家。少负才名，工度曲，论音律不失分刌。吴下老伶工时求其正谱，自以为不及。平居，狎客歌郎座间常满，实败家子弟之最不肖者。不知何以随园取为亲家，岂熏莸同气，有感斯应，捷于影响，有不知其然而然者乎。 
　　
　　五代同堂 
　　五代同堂，在民间已不易见，况天家乎！我朝高宗纯皇帝亲见五代，真天家之盛事，可谓空绝古今。当时彭侍郎元瑞、曹侍郎文植，奉命检《四库全书》古来见元孙者有几，据奏，自唐迄明仅六人。彭元瑞《恭和御制诗》中有云：「六逢唐宋元明代，迭衍来晜仍耳人。」可谓难矣。若王世芳，字芝圃，临海人，年四十，始补博士弟子员。乾隆辛巳，蒙恩授翰林院侍讲，年已一百十二岁。自纪诗有云：「身历四朝沾浩荡，眼看七代长儿孙。」平时寿榜，年岁全虚，各省监临，可以命人代添。若王太史身历四朝，眼见七代，享寿一百十二岁，决无虚伪。七代同堂，更千古所希有，益觉空前绝后。非我朝累代重熙，感应天和，焉有此人瑞也。 
　　
　　论曾国藩文 
　　湘乡曾文正公国藩工古文学，在国朝人中，自不能不算一家。无奈后人尊之者太过，尤以湘人及其门生故吏为尤甚，言过其实，迹近标榜，亦非曾文正公本意。实则曾文正公古文，气势有余，酝酿不足，未能成为大家。亦以夺于兵事吏事，不能专心一志，致力于文，亦势所必至，理有固然，亦不必曲为之讳也。久怀此念，不敢告人。顷阅杭县马彝初□□叙伦《天马山房文集》，中有云：「曾氏之文，所学不充，不能深其文。」云云。富阳夏涤葊□□震武亦云：「姚姬传之文，非曾涤生敢望。」云云。又阅闽县林琴南孝廉纾《文微》，中有云：「归震川有文无题，曾涤生有题无文。」自注云：「《昭忠祠记》类皆是。」云云。皆不失为知言之君子。曾文正公文集中，如《昭忠祠碑》等类，有□□篇之多，为宇宙间绝大题目，曾文实不能称题，无怪马、夏、林诸公言之啧啧，故续记之于此。 
　　
　　驳王士祯论诗语 
　　新城王文简公论诗绝句中有云：「中兴高步属钱郎，拈得维摩一瓣香。不解雌黄高仲武，长城何意贬文房。」云云。声木谨案：《中兴间气集》二卷，唐高仲武编。《提要》云：「仲武持论颇矜慎，其谓刘长卿十首以后语意略同，落句尤甚，鉴别特精，而王士祯论诗绝句独非之。盖士祯诗，修词之功多于练意，其模山范水，往往自归窠臼，与长卿所短颇同，殆以中其所忌，故有此自护之论耶。」云云。惠栋注本甚渊博，独遗此条，予故为之录出，补注于此。 
　　
　　顺天府志体例 
　　光绪甲申，修刊《顺天府志》一百三十卷、《附录》一卷。当时南皮张文襄公之洞为总纂，撰有《修书略例》，明确的当，洵属通人之论。其第廿六条云：「每卷标纂书人名氏于大题后行，书成照例复注云：某县某人纂。」云云。声木谨案：此法最善，一以观各人之笔墨，一以验各人之勤惰。后之读志者有所取资，实良法也。 
　　
　　家乡旧风俗 
　　吾乡妇女，光绪廿余年以前，不穿裙不能出房门。虽上竃烧火，洗衣拾柴，亦必拖裙。裙可补可旧，不可不穿。抬父母灵柩夫役临行时，孝子先须向之叩头，意谓请抬上人要小心，上人亦吾乡父母俗称。现在此等古风，久已澌灭净尽矣。 
　　
　　公私学校总目 
　　甲子冬季，据《小时报》云：「日本使馆调查，中国公私学校经费总额，全年为伍千玖百肆拾贰万肆千伍百陆拾柒元，而全年军费，为壹亿捌万万零伍百万元。以百分计算，前者仅占百分之叁又贰，后者竟占百分之玖拾陆又捌，其相差可谓豪矣。」云云。又据中华教育改进社云：「调查最近全国学生，统计共有陆百捌拾壹万玖千肆百捌拾陆人。内计小学生陆百陆拾万壹千捌百零贰人，中学生拾捌万贰千捌百零肆人，大学生及专门学生叁万贰千捌百捌拾人。」云云。中国戊戌变政以来，扰乱纷更已三十余年，所培植之学生，仅此而已。 
　　
　　吴彭年诗句 
　　杭州吴布衣彭年《题天津邵烈妇》诗中有云：「蝴蝶有情同出梦，鸳鸯到死不分飞。」云云。诗见《冷庐杂识》。声木谨案：此诗格虽不高，而措语甚为凄丽，故录之。 
　　
　　吴熙载论陶诗 
　　予见仪征吴让之□□熙载字册，后有自跋云：「余幼读彭泽诗，论诗辈皆称其澹远，谓唐韦苏州诗源于此，服习者，亦止尚其田家诸诗。三十岁时，临东坡帖《西田获早稻》诗，跋云彭泽有大不得已于中者，乃悟从前所闻皆皮相语。彭泽语气，正同潘黄门《闲居赋》序。后见慎伯质问，师云肮脏开少陵，是从来说陶诗者所未解。余乃服膺斯言，而信者绝少。守吾世兄以素册属录，附记此说。」云云。声木谨案：此说发前人所未发，包氏《艺舟双楫》中亦未载入，故录之于此，以为读陶、杜二家诗者之指南。 
　　
　　广西桐城文学家名氏 
　　岭西为古文学者：吕月沧、朱伯韩、龙翰臣及王定甫通政，号四大家。定甫独无桐城末派之弊，尝服膺包希仁，故更今名。迹其敢言伉直，殆不愧笑比河清之目，云云。语见邢士端《药禅室随笔》。声木谨案：岭西言古文学，夙从上元梅伯言郎中曾亮讲论者，尚有彭昱尧，字子穆，平南人，道光庚子举人，撰《致翼堂文集》廿卷、《诗集》四十卷。唐启华，原名岳，字子实，临桂人，□□□□举人，撰《涵通楼文集》□卷、《诗集》□卷，复编《涵通楼师友文钞》九卷、《附词》三卷。皆桐城文家之卓卓者，已详见《桐城文学渊源考》中。 
　　
　　衍义书目 
　　书之有衍义体，始于宋之真德秀撰《大学衍义》四十三卷。厥后明邱浚继之，撰《大学衍义补》一百六十卷，国朝强汝询更撰《大学衍义续》七十卷。宋之寇宗奭撰《本草衍义》二十卷，刊入《十万卷楼丛书》。□□□撰《本草衍义补遗》□卷，见杜文澜《古谣谚》卷首。张璐撰《千金方衍义》三十卷，明夏良胜撰《中庸衍义》十七卷，江西书局有重刊本。我朝钦定之书，则有《内则衍义》十六卷、《孝经衍义》一百卷。此外，张有誉撰《孝经衍义》六卷，见《无锡金匮县志》，□□□撰《周易衍义》八册，见《振绮堂书目》，王鎏撰《圣学入门书衍义》十二卷，见《续碑传集》，吕夏音撰《律吕新书衍义》一卷，见善化刘氏《算学书目》，汤仲谋撰《握奇衍义》一卷，见薛熙《明文在》，狄敬撰《尚书衍义》□卷，见《郎潜纪闻三笔》，某某撰《诗经衍义合参》八卷，□□□撰《小学衍义》□卷，罗忠节公泽南撰《人极衍义》一卷，刊入《罗山全集》中，□□□撰《孟子衍义》□卷，姚绍崇撰《论语衍义》十卷。姚氏居于益阳胡文忠公林翼戎幕中，与胡文忠公讲论所成。以胡文忠公学问、文章、勋业，即偶尔讲论之语，实中多精确不磨之义，当视为胡文忠公遗书。此书镂板已久，惜传本甚稀，湖南坊间尚难购得，他处更未之见，故略记崖略于此。《曾文正公家训》中，言衍义之体，即类书之体，真德秀之《大学衍义》，即类书也云云，殊为的论，但体例微有不同，曾氏究其大体言之耳。又元胡震撰《周易衍义》十六卷，见陈征芝《带经堂书目》。 
　　
　　花王阁剩稿 
　　明纪坤字厚斋，献县人，崇祯中诸生，撰《花王阁剩稿》一卷。集后有其孙容舒跋，称坤少有经世志，久而不遇，乃息意逃禅。晚牓所居曰花王阁，盖自伤文章无用，如牡丹之华而不实也。崇祯己卯，尝自编其诗为六卷，殁后尽毁于兵燹。此本为其子钰所重编，盖于败簏中，得藉物残纸，录其可辨识者，仅得一百余首，已非原帙云云。语见《四库提要》中。声木谨案：容舒字□□□□□□进士，官至姚安府知府，撰有《孙氏唐韵考》五卷、《玉台新咏考异》十卷。即《阅微草堂笔[记]》中所称为「姚安公」者，纪文达公之父也。坤当为纪文达公高祖，《阅微草堂笔记》中，言其撰有《花王阁剩稿》，并录其中《快哉行》一篇。《四库提要》皆经纪文达公一人所手定，其曾祖之集，不知何以仅入《存目》中，岂当时公论所不许耶，抑故示公正无私耶？亦可见当时风气浑朴，不容以私意羼入，非晚近人所能比也。 
　　
　　元遗山诗集注 
　　乌程施国祁字非熊，熟于辽、金、元三史掌故，竭二十年之力，撰有《金史详校》，式训堂有镌本，又撰《金源札记》，赵撝叔明府刻之云云。语见南海潘绎庈侍郎衍桐《缉雅堂诗话》中。声木谨案：非熊□□所注《元遗山诗集注》十六卷最为通行，实则未能赅备。据其自序言，初注一本，极为详赡，毁于火。后以五月记忆之力，重辑此本，苦于征引之书亦被毁尽，无可着力云云。亦此诗之厄也。 
　　
　　来□□等异秉 
　　建宁张亨甫孝廉际亮所撰《思伯子堂诗集》中，有自注云：「来文端公既瞽，闻马声而知马之良劣及病否。浦城朱缄三秉铭亦壮年而瞽，而嗅菊叶则能辨菊之种。」云云。声木谨案：此二人皆生有异秉，亦世所稀有，录之以广见闻。 
　　
　　北南宋揣摩科举书 
　　坊间所刊俗书，专以备科举之用者，自北宋已然，《四库》亦著录。类如宋人选本《苏门六君子文粹》七十卷、《增注唐策》十卷、《十先生奥论》四十卷、《历代名贤确论》一百卷，皆当时能文书贾专刻之，以备程试之用，不意流传数百年，竟登撰述之林也。 
　　
　　寿文寿诗 
　　名家古文，多存寿文者，殆无过归震川。名家古诗，多存寿诗者，殆无过毛西河，云云。语见张维屏《松轩随笔》中。声木谨案：毛西河太史奇龄所撰《西河合集》本极繁富，未闻有未刊之书。予于坊间，尚见有《唐人试帖》四卷、《唐七律选》四卷，均列名太史评选。未知真伪，姑记之于此。 
　　
　　齐鲁古印攈 
　　高南郑先生以金石名家，尝辑《齐鲁古印攈》□□卷。书甫印成，而先生遽谢世，嗣子翰生，为之增补以传之。潍县郭甫堂□□郑先生之甥也，夙从其舅游，耆学耽古，喜聚书，以余力为金石学。复搜罗三代秦汉金木印，辑为《续齐鲁古印攈》十六卷，于光绪壬辰间定本。予仅见郑氏本，已觉搜罗甚富，可资考证者甚多。此二书，固齐鲁古金木印印本之名著也。 
　　
　　明程大约墨苑 
　　明程大约字君房，自号筱野山人，新都人，素业墨。裒其家制图形，辑有《墨苑》十二卷、《卷首》八卷，明万历甲辰刊本，镂刊甚精。外间罕有传本，予得见此书，略记其崖略于此。《卷首》八卷，为《墨苑》名氏爵里，及《墨苑》人文目录，与同时人咏墨之诗文。《墨苑》十二卷，大旨分玄工□□□□□□儒藏、缁黄等为六类，每类一卷，又析分为上下二卷。新安程氏素业墨，而君房又兼攻古文词，复长于诗赋，撰有《圜中集》□卷、《志益集》□卷，故能胪举其家制之墨，图其形，言其制，以成此书，亦贾人中之能文而好事者。近日武进陶兰泉□□湘编辑《涉园墨萃十二种》，共三十五卷，己巳仲秋排印本，予已另录其目于《再续补汇刊书目》中。此种书并未收入，其遗逸者必仍多矣。 
　　
　　飞白录 
　　飞白书始于汉之蔡邕，「白」，古文原作「帛」。厥后代有其人，见于前人著录者甚多，然未有汇为专书，以资考证者。国朝吴趋陆白斋绍曾、海盐张文渔燕昌同辑《飞白录》二卷，后附张燕昌论飞帛文一篇。海盐黄椒升锡蕃参订，宁化刘星高为之序，搜辑颇详。自中郎以后，上自帝王，下而卿相，及草莽之士，凡见于史鉴及诗文杂著者，悉为登录，或加以按语，各署其名，古今人之工飞白书者，大致尽于是矣。是书为海盐黄氏校刊于三山官舍之擘荔轩，虽有刊本，流行不广。其见于前人著录者，只云张燕昌辑，既无卷数，又无同辑参订之人，故记其崖略于此。 
　　
　　唐云麾将军石刻有八 
　　唐云麾将军墓志有八：一则李邕撰并行书《李思训碑》，石在陕西蒲城；二则李邕[撰]并行书《李秀残碑》，石在直隶宛平；三则李震撰，席彬行书《刘感墓志》，石在陕西咸宁；四则窦忻撰，田颍正书《刘元尚墓志》，仅有仁和赵氏拓本；五则正书《张安□墓志》，石在陕西长安；六则沙门至咸撰[并]正书《张诜夫人樊氏墓志》，石在河南洛阳；七则□书《开国侯南阳张□墓志铭》，石未详所在；八则周□撰，吕通正书《张源墓志》，原在陕西咸宁，石已久佚，皆可称《云麾》也。今世俗称《云麾碑》，专属之于李北海所书二碑，称《李思训》为《大云麾》，《李秀》为《小云麾》，误矣。以字迹论，他《云麾碑》诚不能比拟，且拓本甚少，近世流行者，实只李北海所书二碑，亦无怪其然。予见《张源》拓本亦颇罕见，字迹秀美，神韵宕逸，较之晋人小楷，似无多让。世间耳食者，徒以翻本晋帖为尚，包慎伯明府世臣《艺舟双楫》中，又专以北碑为尚，惜皆未见《张源》拓本也。 
　　
　　北宋苏轼等教人读书法 
　　彭湘怀云：「东坡教人读书，如兵、农、礼、乐，作逐件理会，方得实纪。茶村为诗，一岁专事一体，此意正相发明，学者宜取为法。」云云。陈郊儋亦云：「于皇迩来为诗，一岁专事一体。」云云。以上均见黄冈杜茶村浚《变雅堂诗集》附录中。声木谨案：此条可为读书学诗者之秘钥，故录之于此。茶村□□以诗名当世，实能自辟町畦，空所依傍。实由博极羣书，苦思力学所致，非偶然也。 
　　
　　南宋谢枋得卜卦砚 
　　宋谢文节公桥亭八卦砚，古端溪石，长约八寸，广半之，额篆「桥亭八卦砚」五字，背楷书「宋谢侍郎砚」五大字。左侧镌程文海铭曰：「此石，我友也，不食而坚。语有之，人心如石，不如石坚。谁似当年，采薇不食，守义贤也！」右侧刻题字云：「大明永乐丙申七月，洪水去，桥亭易为先生祠，拍地得之。闽后学赵元。」行书二十七字。按《宋史》言先生当宋亡后，入建宁唐石山，转茶贩，寓逆旅，日麻衣草履，东向而哭。既而卖卜建阳市中，元翰林学士程文海荐之，不起，被魏天佑逼至燕京，居悯忠寺，见壁间《曹娥碑》，叹曰：「小女子尚知节义，我宁不汝若哉！」遂不食而卒。又考《福建通志》，今建宁县南门外有朝天桥，一名濯锦桥，宋绍兴中，筑酾水十三道，覆屋七十二间，上有谢叠山祠，与元题字合，则桥亭之为朝天桥无疑矣。特先生官止江西提刑副使，史传及《辍耕录》皆同，砚背刻「谢侍郎」，未知何据，俟再考。乾隆时，砚为宛平查榕巢太守礼所得，征歌纪事，一时名人题咏殆遍，云云。语见上海赵少钝太守秉渊□□□诗集中小引中。声木谨案：谢文节公以孤忠劲节震耀百世，几于妇孺皆知。虽区区一砚，后人宝爱，视之与陈宝赤刀相等，其遗泽远矣，忠孝何负于人哉！ 
　　
　　海棠有香 
　　海棠无香，见于诗人歌咏者多矣。其实未尝无香，但香为色掩，因限于地产，皆生于偏僻小邑，以此不著名于时，又未能各处皆然，为可惜耳。声木谨案：海州东峡岛生海棠，作矮树，花深红，大如茶杯，香韵殊绝。每岁进御，以金牌记之云云。语见元王辉《玉堂嘉话》。黔西州境，海棠有香云云。语见国朝钱仪吉《刻楮集》自注。四川嘉定府某县亦有一种海棠，开时香气袭人。予幼年在蜀即闻之，又见于□□□□是已有三处矣。 
　　
　　让己之撰述成他人名 
　　大凡据他人撰述以为己有者，须分让善攘善两种。让善者，必经撰述之本人愿意，更名刊行，或本为他人作嫁。征之于古，如《吕氏春秋》、《淮南子》等书，皆门客凑集成书，不自列名，吕不韦、刘安尸之，以传于后世。我朝类此亦甚多，姑举其所知者记之：万斯同在史局为王尚书鸿绪撰《明史稿》三百十卷，又为徐尚书干学撰《读礼通考》一百六十卷，说见山阳汪文端公廷珍《实事求是斋文集》中《万斯同羣书辨疑序》，又见鄞县陈明府康祺《郎潜纪闻三笔》。张岱辑《石匮藏书》，让善于谷应泰，以成《明史纪事本末》八十卷，语见《皇朝文献通考》及《四库提要》。徐倬撰《明史纪事本末》，亦让善于谷应泰，语见郑元庆《今水学略例》。娄县范钻撰《格致镜原》一百卷，让善于海宁陈文简公元龙，语见《皇朝文献通考》。萧山毛奇龄撰《竟山乐录》四卷，让善于其父，语见《四库提要》。卢文弨校刊《荀子》，让善于谢墉，校刊《吕览》，让善于毕沅，校刊《韩诗外传》，让善于武进赵□□语见归安严元照《悔庵学文》。归安吴兰庭撰《五代史记纂误补》四卷，所有己说，让善于友朋，分属诸人名氏，亦见《悔庵学文》。吴县惠栋撰《后汉书训纂》□卷，让善于歙县汪棣，棣不欲。其原稿转为桐乡冯□□所得，攘之，改名《后汉书补注》□卷刊行，语见《郎潜纪闻》二、三笔。大兴徐松撰《新疆识略》十卷，让善于满洲松文清公筠，语见□□□□。又撰《藩部要略》四卷，让善于祁韵士，语见□□□□。安陆余庆长撰《铜政考》八十卷，让善于王侍郎昶，语见昶自撰《蒲褐山房诗话》及《湖海诗传》。阳湖李兆洛撰《日知录集释》三十二卷，让善于嘉定黄汝成，语见《李申耆年谱》。仁和龚自珍撰《筠清馆金文款识》十二卷，让善于南海吴侍郎荣光，旋因绝交，原稿存道州何绍基处，语见《定葊诗集》自注及《筠清馆金文》。平湖朱为弼撰《积古斋钟鼎款识》□□卷，让善于仪征阮文达公元，语见《积古斋钟鼎款识》稿本。幕客等撰《十三经校勘记》、《经籍纂诂》二书，亦让善于阮文达公，语皆见本书。江阴六严等撰《历代地理志韵编今释》、《皇朝舆地韵编》、《皇朝舆地略》、《恒星图》、《皇朝舆地图》等书，让善于其师李兆洛，语均见本书。其余让善及攘善者甚多，一时未及钞撮，以后再录入《三》、《四笔》中。 
　　
　　安吴四种 
　　泾县包慎伯明府世臣所撰《安吴四种》三十六卷，原刊本初印五百部，近世甚为罕觏。卷首有「道光丙午三月摆成，白门倦游阁」等字，宛然明府亲笔。右角上有长一寸余、方一寸弱朱文印一，文曰「发坊取值，朱提一流」云云。每页皆有「白门倦游阁」五字。近世流行之本，皆光绪十四年所校刊，所据祖本，乃同治十一年其子诚在鄂省翻刻之本。并云：「尚有《说储全书》并《文集》十数卷藏于家，将续刊以问世。」云云。至今数十年，尚无传本。其总目明府自叙中，叙述毕生研求有得之书，自云：「于经则《诗》、《礼》，于史则《国语》、《国策》、马、班、陈、范之书，及《资治通鉴》，于子则《孙》、《吴》、《孟》、《荀》、《韩》、《吕》，于总集则《文选》、《古文苑》，于汇编则《通典》、《册府元龟》、《山堂考索》，稍见其深。其余册籍，徒供涉猎，未有真得，敝箒之享，固为有识所笑煞，犹贤乎己也。」云云。观此，则先生毕生研求，仅此廿部之书。明着于此，以示后人，犹有前贤笃实之意，故录之于此。 
　　
　　易经通注 
　　国朝奉勅编纂之书，皆有殿板刊行。各省官书局及坊间，择其要者，亦多翻板。惟顺治十三年十二月十五日，光禄大夫、少保兼太子太保、武英殿大学士兼兵部尚书加一级傅以渐，经筵日讲官、左春坊左庶子兼内翰林秘书院侍读加一级曹本荣，奉勅纂修《易经通注》九卷，上备乙览，未及刊行，外间莫得而窥，仅有原稿，尊藏曹本荣子孙之家。乾隆年间，有求书明诏，湖北巡抚陈辉祖乃缮录进呈。原本未标书名，当时馆臣，以五朝国史傅以渐旧传有顺治十三年十月纂修《易经通注》之文，乃据以补题是书，云云。语见《四库提要》。声木谨案：光绪年间，宗室、成都将军歧子惠将军元从内府录有副本，因未付刊，乃于丙戌之岁，校刊于虽园，外间始能得见所未见，一新耳目，然印行不广，传本甚稀。先文庄公与歧将军同官西蜀，讙若兄弟，当时曾以一本相贻。是书卷首有顺治十三年十二月十五日勅大学[士]傅以渐、日讲官曹本荣谕，进《易经通注》表文，傅以渐序文，卷末有曹本荣序文，是书纂修之人。当时表上之时，明言进《易经通注》表，而《四库提要》言原本未标书名，未免小误。并云当时编纂之意，以永乐《易经大全》繁而可删，华而寡要，乃刊其舛伪，补其阙漏，勒为是书云云，其非苟作明矣。 
　　
　　昆山三徐官职撰述 
　　康熙中，昆山三徐为顾亭林先生炎武之甥，以同胞兄弟，并负宏才博学，以科目仕宦显盛，名震一时。当时朝士评其人品曰：公肃仁人君子，健葊大人君子，果亭正人君子。语见□□□□声木谨案：公肃名元文，官至宏文院大学士，撰有《含经堂集》□卷。健葊名干学，官至刑部尚书，撰有《读礼通考》一百六十卷、《憺园集》□□卷、《代言集》□卷、《传是楼书目》四卷。果亭名秉义，官至吏部□侍郎，撰有《培林堂集》□卷、《书目》二卷。是又皆以撰述传矣。 
　　
　　南宋姜夔小红 
　　宋姜白石□□夔之小红为千古所艳称，「自琢新词韵最娇，小红低唱我吹箫」二语，亦脍炙人口，罕有知其详者。声木谨案：《砚北杂志》云：「小红本顺阳公范石湖之青衣，有色艺。顺阳公请老，姜尧章归吴兴，顺阳遂以小红赠之。其夕大雪，过垂虹，赋诗曰：『自琢新词韵最娇，小红低唱我吹箫。曲终过尽松陵路，回首烟波十四桥。』尧章每喜自度曲，小红辄歌而和之。尧章后以疾殁，葬于西马塍。」云云。我朝钱塘厉太鸿征君鹗之姬人月上，亦□□□□□家之青衣，征君颇嬖之，其事与姜白石相同。征君亦诗词兼工，无愧作者。 
　　
　　冯浩父子三人撰述 
　　冯浩字养吾，桐乡人，乾隆戊辰进士，官□□道监察御史。学问渊博，撰有《孟亭居士文稿》四卷、《赋》一卷、《经进诗》一卷、《诗稿》四卷、《玉溪生诗笺注》三卷、《樊南文集详注》八卷。《笺注》能辨析入微，考订精切，远胜朱鹤龄、姚培谦、程梦星、徐树谷、徐炯等笺注本。其子应榴，字星实，乾隆廿六年进士，官至江西布政使司。撰有《苏诗编年合注》五十卷，笺释亦详赡。其季子集梧，字鹭庭，乾隆四十六年进士，官编修。撰有《贮云居文稿》□卷、《诗稿》□卷、《元丰九域志考证》□卷、《樊川文集注》廿卷、《外集》一卷、《别集》一卷、《诗集注》四卷、《外集》一卷、《别集》一卷，均皆刊行。其一门文学撰述之盛，方之元和之惠氏，嘉定之钱氏，无多让焉。 
　　
　　西岳华山碑 
　　《西岳华山碑》原石于明嘉靖间地震沦没，厥后海内所艳称者仅有三本，一曰长垣本，一曰四明本，一曰华阴本，自国初以来，辗转藏于某家，历经著录，皆成为流传有绪之物。仪征阮文达公元撰有《华山碑考》四卷，记载甚详，刊入《文选楼丛书》中，其重视此碑可知。光绪末年，三本悉归于满洲托活洛氏端忠愍公方，因名其室曰宝华龛，喜三本之归于一人。宣统三年，端忠愍公以督办四川铁路大臣，携之入蜀。旋殉难于□□县，三本仍散出，未知归于何所。似此三本之外，别无他传本矣。声木谨案：云间蔡练江□□澄《鸡窗丛话》云：「《西岳华山碑》，见者亦有数本：河南王觉斯藏本、顾南原藏本。」云云。桐城萧敬孚茂才穆《敬孚尺牍》手稿中言，除三本之外，仪征刘恭甫明经寿曾、章琴生太史□□各言有旧拓本。东湖王鼎丞观察定安亦有一本，敬孚茂才曾亲见之，云古色古香，确为宋元间拓本云云。光绪年间，□□李仲约侍郎文田，任四川学政时，亦得一本，函告吴县潘文勤公祖荫。予谓明嘉靖至今仅有三四百年，原石未遭沦没以前，传世拓本，僻在田父野老，必仍甚多。惜不知其宝贵，又无人起而张之，以致淹没不彰。物之有幸有不幸，犹之人也。以海内之广，时代之近，固不仅此数本，明矣。 
　　
　　古铜镜选述 
　　钱坫字献之，号十兰，嘉定人，晓征詹事大昕之子。家学渊源，生平撰述甚富，均皆刊行。晚年所撰《十六长乐堂古器款识考》四卷，所收共肆拾玖器。其云几寸几分者，并用汉建初虑虒铜尺，藏于曲阜衍圣公府者。嘉庆元年九月刊本。板大，故别行。同时又撰有《浣花拜石轩镜铭集录》二卷，卷首标明附刊《古器款识考》后所收之镜廿五种。其意重在文字，故凡有花纹而无铭识者，概不著录。然亦有五种，以其制造标奇存之。声木谨案：此二书虽已刊行，传本极为难得，宣统初年，上虞罗氏始有石印本，故录其大略如此。南皮张文襄公《书目答目》中，无《古器款识考》而有《镜铭集录》，列目四卷，且云未刊，是亦未见传本矣。古今来言彝器之书尚多，言镜之书世不恒有，故录其自序于后，以资考证。序云：「右镜铭廿五种，皆向所藏弆者。近世指海兽葡桃镜为秦镜，龙凤、雀花、瓜瓞、菱葵等式并指为唐镜，而汉镜必以铭文定之，其例并遵《宣和博古(书)[图]》，或然或不然之论也。余所置前人旧物，每重其文字，故但有花纹无铭识者，概不著录。惟八卦以下五种，则以制造标奇存之。二十年秦赘，所见商周下至唐代器物几数千余件，然皆烟云过眼，瞥而不留，所守者，仅此耳，岂不可慨哉！嘉庆二年十一月朔日钱坫记。」云云。阳湖陆祁孙明府继辂幕于秦省，收得古镜甚富，撰《古镜录》□卷，未刊，语见《崇百药斋□集》中。□□徐秋士□□元润撰《铜僊传》一卷，专言古镜，记载极详。光绪戊戌，《蜕学翁遗集》重刊本，□□三月，日本文求堂书店《唐本书目》附刊本。 
　　
　　朱子新出土石刻 
　　光绪初年，扬州土人掘地，得石刻一。中为擘窠书，文曰「容膝」，末赘「晦翁」二字，盖朱子笔也。其乡人李氏子携以贻其先侍郎，遂嵌诸崝庐石壁，云云。语见《散原精舍诗》引。声木谨案：名儒石墨，又为晚出，未经前人著录，既藏于义宁陈佑民中丞宝箴家，应记之于此，以便好古力学者之访求。 
　　
　　南宋岳飞祠铜爵 
　　宋岳武穆王祠铜爵，高五寸六分，中容四合，重四百八十九铢。中镌「精忠报国」四字，左侧有小印，曰「岳珂建造」。爵藏桐乡金鄂严刑部德舆家。一时名流，歌咏其事甚盛。语见华亭张坤厚广文兴载《宝禾契轩诗存》小引。声木谨案：忠臣烈士之遗物，其见重于人若此。 
　　
　　蜀汉关忠义公饮马器 
　　荆州郡廨有石槽，传是汉寿亭侯饮马器也。咫尺深广，雕镂精致，岁久剥蚀中断。雨过积水其中，牵马就饮，辄惊跃不前。王少林异其事，赋诗咏之，同人属和甚多，云云。语见蒋司马业晋诗引，录之以广异闻。 
　　
　　
　　续笔卷七 
　　
　　
　　元世祖待亡国后帝优厚
　　石韫玉评点书散出
　　朱彝尊论香奁体诗
　　沈氏诗录
　　虞美人草
　　赐福苍生笔
　　袁昶论学问语
　　方贞观恶劣诗
　　露筋祠神名氏
　　续重文书名
　　论俞樾
　　盾鼻余渖
　　女士王贞仪撰述
　　明张氏藏书十种等谬妄
　　元顾瑛风雅好士
　　曾燠门客谄媚
　　尿粪等字
　　谭叔裕辽史纪事本末
　　汤斌等酒器
　　顾炎武遗佚撰述
　　善化唐树森一时三臬使
　　金元好问复句
　　唐张籍春日行
　　明巨文等书
　　以诗句分卷数
　　汉苏武等不辱使命
　　北宋苏轼遗体
　　安徽官书局名曲江书局
　　周亮工自毁撰述板
　　玉台新咏有二本
　　骆肇铨以侄孙得推恩
　　翁方纲撰述
　　许昂霄李义山诗注
　　三希堂等命名之意
　　感旧集非原本
　　王鸣盛撰述
　　科举时各元名
　　赵执信弃妇词
　　瀛奎律髓等书名
　　东汉孝献皇帝等谥
　　樊榭山房等命名之义 
　　
　　苌楚斋续笔卷七 
　　庐江刘声木十枝撰 
　　元世祖待亡国后帝优厚 
　　宋末遗民汪元量《水云集》中有《咏宋宫人分嫁北匠》诗，中有云：「君王不重色，安肯留金闺。」云云。其事虽已见他书，然元量事属目击，历代以来，久已称为诗史，尤为确实。元世祖之豁达大度，实非他帝所能及，以视宋太祖纳孟昶妃花蕊夫人，宋太宗私李煜妻周后，真有霄壤之别矣。即元世祖优礼宋母后幼主，亦有殊礼：免后家及幼主田宅之税，屡开宴会，君王把盏，后妃进酒，三宫坐受，极其隆礼。宴罢送归，未尝暂留元宫。较之宋太宗留周后于宫内数日不出，以致李煜夫妇失和，贤不肖之相去，不可以道里计。王船山□□夫之《宋论》，谓宋太祖、太宗待亡国君臣恩厚，核之各书，遗议颇多。若元世祖之待南宋之后帝，真千古所希有也。 
　　
　　石韫玉评点书散出 
　　吴县石琢堂方伯韫玉，其平日评点之书多半散出，恒于琉璃厂书肆中遇之。初不以为意，以为事所恒有者。后读《独学庐文存》，中有《凌波阁藏书目录序》，中有云：「翰林清暇，文史足用。及出守蜀中，时方兵戈载道，孑身独往，家人留止都门。乃有奴子吴寿者略识字，辄窃予架上书，鬻诸琉璃厂书肆。书贾遇予点勘之书，则倍其值以收之，于是予所读旧书略尽。余生平惟此一事，所为叹息痛恨者也。」云云。始恍然方伯点勘之书尽行散出，原因在此。其辗转流传，得而复出者，不知已历有多家矣。 
　　
　　朱彝尊论香奁体诗 
　　朱竹垞太史彝尊《静志居诗话》，论香奁体诗一段最佳，爰录之于此，文云：「风怀之作，段柯《古红楼集》不可得见矣，存者玉溪生最擅场，韩冬郎次之。由其缄情不露，用事艳逸，造语新柔，令读之者唤奈何，所以擅绝也。后之为艳体者，言之惟恐不尽，诗焉得工。故必琴瑟钟鼓之乐少，而寤寐反侧之情多，然后可以追韩轶李。」云云。此千古不易之言也。 
　　
　　沈氏诗录 
　　《松陵诗征》云：「《沈氏诗录》所载，自太常以后十世中，工诗者七十人，闺秀又廿一人。风雅之盛，萃于一家，海内所希有也。」云云。声木谨案：此亦我朝之佳话，故录之于此。 
　　
　　虞美人草 
　　虞姬墓在吾皖□□府灵璧县城外□□□距城□□□□里。上有草，红色，见人辄舞，俗名虞美人草。国初于清端公成龙有《过虞姬墓次前人韵》七律二首，中有云：「行客莫知悲舞意，春来疑作妬新妆。」云云。是虞姬墓草真能舞也。惜世人无有知之者，不然，又与王昭君青冢并传不朽矣。 
　　
　　赐福苍生笔 
　　赐福苍生笔，康熙年间御用物。国朝旧例：每值嘉平月朔日，重华宫开笔，书「福」字十幅，以为宫庭肇庆，分贴各处。惟道光三年嘉平月朔日，特以此笔书「福」字，赐英和，为从来所未有，云云。见吉林英煦斋相国和自撰《恩福堂诗钞》自记，道光辛卯夏月，随遇而安精舍自刊本。相国自号脀叟，亦见于《钞诗》自序中，未见他书。 
　　
　　袁昶论学问语 
　　桐庐袁忠节公昶平日议论，以经济之学，国朝推曾文正公为正轨，经义之学，推陈兰甫京卿澧为正轨，古文之学，推姚姬传郎中鼐为正轨。并云：「此三家之书，子弟能熟读，可以束身自立，独往独来于浊世之中。」云云。又云：「近代方氏、姚氏为古文之学，尤为学术穿线统宗之处。」云云。声木谨案：观袁忠节公此语，其推崇方姚，可谓至矣，实亦天下公论也。 
　　
　　方贞观恶劣诗 
　　桐城方贞观字南堂，诸生，撰有《南堂诗钞》□卷。集中有《戏示小婢》诗，云：「可能便结垂檐子，自顾将为就木身。好似远行舟楫具，得卿来作挂帆人。」第三句一作「我已轻舟将出世」。虽近谐谑，可为老年纳少妾者作警梦钟声，云云。并见《随园诗话》、《听松庐诗话》二书。声木谨案：南堂诗未可厚非，此等诗实为恶劣，盖一时游戏笔墨，未必有心传世。不知袁、张二公何所取义，皆有取于此诗。若以语录论诗，则此诗果有可取，若以诗论诗，此等诗当深恶痛绝，坠入魔道。乃一概采入，诚所未喻，岂真味在酸咸外耶。 
　　
　　露筋祠神名氏 
　　桐乡陆敬安广文以湉《冷庐杂识》中，言米襄阳《露筋祠碑》云：「神姓萧，名荷花。」云云。声木谨案：据此可补注惠栋注本《渔洋山人精华录》所不及。神既有名氏，且以荷花为名，见于宋代碑记，其确为妇人无疑，益见王文简公《过露筋祠》诗之有所本，为是题绝唱。钱唐袁简斋明府枚《随园笔记》中，有《露筋(词数考)[祠五解]》，亦可姑备一说，固不必刻舟求剑也。 
　　
　　续重文书名 
　　书以重名见义者，予已搜罗三十余则，另记于卷三。兹复得三十余则，仍汇记于此：宋邵雍撰《皇极元元集》六卷，贾似道刊有《奇奇集》□卷，宋吴俶撰《广广事类赋》三十卷。明曹端撰《语录录萃》一卷，刊入杂着中。国朝王偓亦撰《梦梦录》□卷，冯全修因钞《黄氏日钞》，撰《钞钞录》六卷，庄歆撰《休休吟》一卷，郭伯荫撰《嘐嘐言》六卷，方大湜撰《平平言》四卷，杨芳撰《平平录》十卷、《续录》一卷，李衷灿撰《拳拳录》二卷，□□□撰《小柴桑喃喃录》□卷，□□□撰《劳劳语》□卷，费延厘编《南宋文录录》廿四卷，不着撰人名氏撰《庸庸录》一卷，许贞干编《遥集集》六卷，陈复正撰《幼幼集成》六卷。孟继孔撰《幼幼集》三卷，刊入《医经萃录》中。陈念祖撰《医医偶录》二卷，见《神农本草经读》序。程迥撰《医经本本书》一卷。徐大椿撰《难经经释》二卷，刊入《徐氏医书六种》中。郑复光撰《镜镜铃痴》五卷，刊入《连筠簃丛书》中。翁雒撰《屑屑集》一卷，刊入《别下斋丛书》中。贝子木撰《咄咄吟》二卷，薛镕撰《存存草》十卷，陈仅撰《文莫书屋詹詹言》二卷。许自俊撰《昔昔吟》□卷，见《宝山县志》。朱缙撰《喁喁词》□卷，见黄燮清《国朝词综续编》。张晋撰《劳劳编》四卷，见傅云龙《续汇刻书目》。丁佛言撰《说文古籀补补》十四卷、《附录》一卷，近时排印本。更有以三字重名名书者，于孟今撰《医医医》□卷。范鄗鼎名其诗文集曰《草草草》□卷，见《冷庐杂识》。《新唐书·艺文志》兵家类有《兽斗亭亭》一卷，立名尚在《非非国语》、《反反离骚》之前。 
　　
　　论俞樾 
　　《刍言报》第二十号言：「德清俞某，以翰林放学差，被劾罢官，求复无术，则一变而为名士。时军务事竣，湘中将帅颇占声势，俞乃极意阿附。自谓曾文正目之为拚命著书，以比合肥之拚命做官，其实文正有无此言，何人能质证之。又不知如何笼络得一彭刚直，而一生遂恃此为活。自以经学为标帜，然《羣经平议》、《诸子平议》，则人皆谓稿出某寒士，又有谓稿本出戴子高手。某将死，以稿贱售于俞，俞遂据为著述之基，而附益以他著述，遂裒然成巨帙。其实除一二考证书略有可采，余皆无足取，诗文亦庸滥。至袖中书，皆刻贵人与彼书札，则此老心术之鄙陋尽露矣。尤可耻者，则一生步趣随园，而书中多诋随园，亦见其用心之奸邪也。前年逝世，其讣告特辟新样，先印己之诗数十首，大略言世缘已尽，顺化归真。其列辞某辞某，至辞西湖、辞俞园，而殿以辞俞樾，又夹一片于名之旁，印「即辞行」三字，其讣亦诡诞不经。不知者，必以为此实能洒脱一切，合仙佛而一之者。实则一生卑谄笼络之伎俩，不如此，不足与其平生所言互相印证。欺人生前不足，又欺人死后，此老诚狡矣哉！」云云。声木谨案：此语殊为透辟，实亦言之太甚，尚不至如此。罢职翰林掌教，亦题中应有之文，端不赖亲家之力。何况其学术人品，虽不能大过于人，亦不能无一长可取，一概抹煞，殊未公允。惟拚命著书，为曾文正公所言，堪与李文忠公拚命做官相比，及与彭刚直公为亲家，此亦何足算，而全书记此语及称亲家者，不下数十百处，实属太着痕迹，殊失君子自重之道，宜为后人所指摘。予异日当条列其目，专辑一书，见其言之非虚，后人当引以为戒也。 
　　
　　盾鼻余渖 
　　湘阴左文襄公宗棠撰有《盾鼻余渖》一卷，附刊《奏议》后，此为左文襄公自撰之诗文题跋语，后附联语数十联，非幕僚所能代作。其中文章字句，不甚修饰法律，未可尽绳律以古文规矩，自难与文士争短长。然其中情真语挚处，时露英雄本色，虽无意为文，而能文者莫能加焉。予最爱诵其《元配周夫人墓志铭》铭词，兹录之于此，以资讽玩。文云：「珍禽双飞失其俪，绕树悲鸣凄以厉，人不如鸟翔空际，侧身南望徒侘傺。往事重寻泪盈袂，不获凭棺俯幽竁，人生尘界无百岁，百岁过半非早逝，况有名德垂世世。玉池山旁汩之澨，冈陵膴膴堪久憩，勅儿卜壤容双槥，虚穴迟我他年瘗」。云云。又见《国学萃编》中。《江乡渔话》中，有左文襄公甘肃嘉峪关湘军昭忠祠集句楹联云：「日暮乡关何处是，古来征战几人还。」云云。措语浑成，天造地设，语意中又有无限凄凉感慨，亦非左文襄公不能。 
　　
　　女士王贞仪撰述 
　　女士王贞仪字德卿，先世安徽泗州人，其祖迁居金陵，遂为江宁县人，适宣城詹枚字木夫，三十而殁。平生博通经史，能跨马横戟，往来如飞，每射必中，兼精算法，旁通医卜壬遁之学。撰有《星象图释》二卷、《筹算易知》一卷、《重订策算证讹》一卷、《西洋筹算》一卷、《增删女蒙拾诵》一卷、《沈疴呓语》一卷、《象数窥余》四卷、《术算简存》五卷、《文选诗赋参评》十卷、《德风亭初集》十四卷，内《文集》九卷、《诗集》三卷、《词集》一卷，《二集》六卷、《绣紩余笺》十卷。其撰述手稿，皆归吴江蒯司马嘉珍夫人钱氏，云云。以上见桐城萧穆《敬孚类稿》卷十三中《女士王德卿传》中。声木谨案：据此，则王女士撰述十二种，可谓多文为富者。果如传中所言，是其平生文武兼资，旁通六艺，尤为绝无而仅有。女士本吾皖泗州人，又适宣城詹氏，则泗州、宣城两处志书当志其人，兼志其艺文也。 
　　
　　明张氏藏书十种等谬妄 
　　明张应文撰《张氏藏书十种》，首为《箪瓢乐》一种，中有《粥经》一篇，居然以「经」字名篇，已可骇怪，而摹仿《论语》，托诸孔子之言，尤可骇怪。类如中有一条文云：「小子何莫吃夫粥？粥可以补，可以宣，可以腥，可以素。暑之代茶，寒之代酒，通行于富贵贫贱之人。」又一条文云：「子谓伯鱼曰：『汝吃朝粥夜粥矣乎？人而不吃朝粥夜粥，其犹抱空腹而立也欤。』」云云。声木谨案：如斯之类，殆于侮圣言，无怪其深为《四库提要》所诋斥。此虽深中明季山人恶习之毒，其敢于侮圣言，固矣，即以文章论，亦粗俗可鄙，又焉有此生吞活缚之理，其智又出明七子之下。此等文字，明七子尚不屑为，况敢刊书，传之后世，予不知其是何居心也。又按吴俗谓出门游玩为白相，乃口头俗语耳，不谓明人亦竟以之入文，亦可骇怪。明项皋《学易堂四笔》自跋中有云：余年三十三之前，不白相，不读书。四十六之后，又读书，又白相。自今以往，不知读书之为白相，白相之为读书。」云云。亦深为《四库提要》所诋斥。以「白相」二字入文，真乃大奇。即以跋语论，天下古今，又岂有此种文字哉！ 
　　
　　元顾瑛风雅好士 
　　元顾瑛字仲瑛，昆山人，吴中世家。喜读书，宪府试，辟会稽教官，不就。筑室号可斋，以诗酒自乐，才性高旷，尤善小李诗及今乐府。海内文士乐与之交，推为片玉山人。其次子晋，字进道，好读书，性不爱浮靡，见趋竞者不与交，贞素自守，淡如也。字法古甚，其诗法有玉山之风。其□子元臣国衡，年少能读书，作诗俊爽，能世其家。其兄仁之□子佐，字翼之，好吟诗，时有惊人句，盖亦渐染玉山之习，云云。以上见明陆容《菽园杂记》中。声木谨案：《四库提要》言顾瑛在元季，园池宾客之盛甲于江左，因裒其题咏，为《玉山名胜集》八卷、《外集》一卷，各以亭馆之名为纲，而诗文分系于后。又编《草堂雅集》十三卷，因仿段成式《汉上题襟集》例，类次唱和之作为一编。又与袁华、杨维桢等，编纪游之作为《玉山纪游》一卷。瑛开玉山草堂，延致一代知名之士，列其间者，十之八九。自金谷、兰亭以来，词藻之富，未有过于此者，云云。是顾瑛当时，不特招致一代知名之士，瑛之诗材亦迥异，其子与从子皆工诗，用能开馆延宾，唱和不已，文采照耀，甲于数代。其池馆中有名曰来龟轩者，亦见于《四库提要》，是元末明初，「龟」字尚不以为恶名，诚为可异。《孽海花》中，言潘文勤公祖荫牓其室曰龟巢，不知有无其事，小说之言，不尽可据耳。 
　　
　　曾燠门客谄媚 
　　桐城姚石甫廉访莹撰《张亨甫传》，中有言：曾宾谷鹾使在京师闻亨甫名，召饮，同坐皆知名士也。曾以名辈显宦，纵意言论，诸人赞服，亨甫心薄之。曾食瓜子粘须，一人起为拈去。亨甫大笑，众惭，曾不欢而罢。明日亨甫投书，责曾不能教导后进，徒以财利奔走寒士，门下不知自爱，廉耻俱丧，负天下望，累数百言。曾怒，毁之于诸贵人，亨甫以是负狂名。慨当时诸公好士而无真识，曾不如其好色也，取一时名优为之传，着论一篇，曰《金台残泪记》。笔力高古，识者知亨甫所志远矣，云云。声木谨案：宾谷鹾使在当时以好士称，而门下之人谄谀之者若此。亨甫孝廉所云，实为至论，转因此遭谤，可见世风不古，非一日矣。《金台残泪记》三卷，旧虽刊板，已佚。后有□□□□□重刊一本，亦见于《张亨甫全集》卷首及□□□□□□□书中。 
　　
　　尿粪等字 
　　「尿」「粪」等字，用之诗文者，甚为罕见。惟金之元裕之好问所撰《遗山集》中有《论诗》三首，第一章末二句云：「情知春草池塘句，不到柴烟粪土边。」云云。用字甚奇。盖本于《论语》「粪土之墙」、《庄子》「大道在尿溺」二语，然此等字，总以不用为愈。 
　　
　　谭叔裕辽史纪事本末 
　　南海潘绎庈侍郎衍桐《缉雅堂诗话》言：「谭君叔裕，撰有《辽史纪事本末》，未刊。」云云。声木谨案：萍乡李□□广文有棠，撰《辽史纪事本末》□□卷、《金史纪事本末》□□卷，光绪□□□自刊本。曾经乙览，坊间亦颇流行。谭君所撰十六卷之本，惜未能刊行。 
　　
　　汤斌等酒器 
　　仁和孙同元字雨人，家藏银酒器十，系汤文正公、王文简公诸公官宫坊时所制。杯底镌姓名籍贯，各视量之大小以成之，云云。语见《清尊集》章黼诗注中。 
　　
　　顾炎武遗佚撰述 
　　顾亭林先生撰述，吴县朱记荣辑，刊为《顾亭林遗书》，然亦有未尽者。声木谨案：乙巳《国粹学报》撰录类中，有李既足先生云沾《与人论亭林遗书笺》，言：「亭林先生著作甚富，即以所见者而言，尚有《岱岳记》四卷。《熹宗谅阴记》一卷，三大案皆在内。《昭夏遗声》二卷，昭夏者，中夏也，选明季殉节诸公诗，每人有小序一篇。《诗律蒙告》一卷。」后三书，既足先生皆手录其稿。《国粹学报》记者言：「此札手迹，见之江曲书庄。李系亭林抚子衍生之师，故惓惓于师门之遗着。」云云。又言：「亭林先生著述纂辑各书目，备见山阳徐嘉《亭林诗谱》，亦无《昭夏遗声》，则亭林先生遗书，缺佚者多矣。」云云。声木谨案：亭林先生为我朝第一大儒，其学术以正人心，厚风俗为本，撰述遗佚，深为可惜。予是以钞录各书，一再言之，不嫌词费也。 
　　
　　善化唐树森一时三臬使 
　　光绪十八年，善化唐艺农方伯树森，以金衢严兵备道升授云南按察使司。其弟斐泉廉访□□，任陕西按察使司。其子韡之廉访赞衮，以台南府知府署理台湾道，兼按察使司。一门之中，并时三臬司，亦异事也。语详德清俞荫甫太史樾《春在堂杂文》，及唐艺农方伯行状中。 
　　
　　金元好问复句 
　　阳湖赵瓯北观察翼所撰《瓯北诗话》中，言元遗山诗集中复句最多，所举不下数十联，然亦有未尽者。中如《赠答郝经伯常伯常之大父余少日从之学科举》诗云：「撑肠正有五千卷，下笔须论二百年。」又《病中感寓赠徐威卿兼简曹益甫高圣举先生》诗云：「读书略破五千卷，下笔须论二百年。」《采菊图》二首诗：云「梦寐烟霞卜四邻，争教晚节傍风尘。」又《高山杂诗》七首中有云：「梦寐烟霞卜四邻，眼明今日出红尘。」云云。亦皆复句，观察漏未及此。 
　　
　　唐张籍春日行 
　　张籍《春日行》，予甚爱诵之，爰录之于此，以资讽诵。诗云：「春日融融池上暖，竹芽出土兰心短，草堂晨起香熏人，家童报我园花满。头上皮冠未曾整，直入花间不循径，树树殷勤尽绕行，攀枝未遍春日生。不用积金高至天，不用服药去求仙，但愿园里花常好，一生无事花前老。」云云。予尝以「花前老人」自号者，即本于此。 
　　
　　明巨文等书 
　　《巨文》十二卷，旧本题明屠隆编，杂选经传及古文词，中分宏放、悲壮、奇古、闲适、庄严、绮丽六门。明潘基庆编《古逸书》三十卷，中亦分神、奥、妙、宏、丽、特、纤、希、迅、奇、幻、疏、夷、逸、蒨、恣十六品，每品又各分内外。均见《四库提要》中。声木谨案：近世曾文正公选《古文四象》，以气势、趣味、识度、情韵为四类，而选《古今体诗》，亦以气势、识度、情韵、工律分类，乃知亦有所本也。 
　　
　　以诗句分卷数 
　　尝见旧书中，他人已写次序者，不以数目及支干分本数。譬如廿册，则以五言绝句诗一首为纪，十册则以二句为纪，初甚以为鄙陋。后阅《四库全书提要》，言：「宋谢枋得编《文章轨范》七卷，原本以『王侯将相有种乎』七字分标七卷，不知何人易以『九重春色醉仙桃』七字。」云云。是则宋元时已然矣。 
　　
　　汉苏武等不辱使命 
　　汉苏武出使，匈奴使居绝域，啮毛饮血，不忘汉室，志节震耀千古，独不能忘情于胡妇，生子通国于匈奴中。宋之胡铨，以争和议一疏，贬逐十年而不悔。《鹤林玉露》记其蒙赦回朝，过饮湘潭胡氏园，挟妓黎娲饮酒。澹葊先生题壁诗有云：「君恩许归此一醉，旁有黎颊生微涡。」谓侍姬黎倩也。后朱子见之，赋诗云：「十年浮海一身轻，归见黎娲却有情。世上无如人欲险，几人到此误平生。」云云。以直节名臣，皆不能忘情于此，始信孟子言「食色性也」之言，确为千古至论。 
　　
　　北宋苏轼遗体 
　　唐之杜荀鹤，称为杜牧之遗体，见于□□□□杜荀鹤初未自称为牧之遗体也。南宋孙觌，公然自认为苏东坡遗体，自记于家谱中，见于《快雪堂集》跋语中。梁师成亦自认为苏东坡遗体，待苏过若兄弟，见于《朱子语录》。孙梁二人本奸邪，是以不知人间有羞耻事。纵使苏文忠公性好狭邪，安得有如许遗体耶。 
　　
　　安徽官书局名曲江书局 
　　粤捻匪剿平之后，东南各省大兴文教，设立官书局，独吾皖付之阙如，尝引以为憾。声木谨案：据曲江书局刊本《重订汪子遗书》李振英序文中称：「江南大定，安河设立官书局，吴竹庄方伯拟刻《汪子遗书》。因泥盘印工独产常州，乃移曲水书局于常郡之龙城书院先贤祠。」云云。是曲水书局，本为吾皖设立官书局所命名。移置常州府后，刊印书籍不多，流传亦罕，外间遂疑吾皖未立书局，孰知曲江书局固吾皖所有也。 
　　
　　周亮工自毁撰述板 
　　古人自毁其诗文稿者有之，若已刊有成书，仍复毁之者，实为千古所罕有。国朝闽县周栎园侍郎亮工，生平撰述宏富，久已陆续刊行。忽于卒之前一年，岁逢辛亥，一夕尽取《赖古堂文集》、《诗集》、《印人传》、《读画录》、《闽小记》、《字触》、《尺牍》、《书影》等百余种自撰书板，悉行自毁。此见于雍正三年重刊《书影》其子在延序中，可称怪事。若以为可传耶，则不当毁，若以为不可传耶，则不当刊。岂撰述百余种中，竟无一二可以传世之书，必尽毁之而后快，此何意也？厥后《赖古堂文集》三十卷，当涂令寇公有重刊本，《诗集》十卷，江都文学汪子有重刊本，《闽小记》等书，其子西田燕客有重刊本，《书影》十卷，张敬思有重刊本。于是侍郎生平撰述，其荦荦之大者，皆有重刊本。其它撰述，存而不论可矣。 
　　
　　玉台新咏有二本 
　　陈徐陵编《玉台新咏》十卷，皆系缘情之作，实即香奁体之权舆，然当时去古未远，犹有温柔敦厚之遗。晚唐如李商隐、温庭筠、韩偓诸人，推衍宗风，其流日盛。国朝吴郡朱存孝行先，亦编辑《玉台新咏》十卷，所选之诗，以唐人为断。卷一为初唐古诗，卷二盛唐古诗，卷三中唐古诗，卷四晚唐古诗。卷五初唐律诗，卷六盛唐律诗，卷七中唐律诗，卷八晚唐律诗。卷九初、盛唐绝句，卷十中、晚唐绝句。实即《续玉台新咏》，而不以续集自居，卷端仍题曰《玉台新咏》，未免与前人之书相混，不知其用意所在。仅于书之夹缝处，着明「朱选玉台」等字，亦无补于事。其书选择颇精，校刊袖珍写字本亦甚工。外间传本甚稀，迄未见他家著录，亦可见撰述之难传矣。予故撮其大要，记之于此，或亦为言香奁体诗者所不废也。 
　　
　　骆肇铨以侄孙得推恩 
　　花县骆文忠公之卒，饰终上谕至为优渥，国朝类此者尚多。独推恩已及其子孙五人，仍复及于旁支侄孙候选县丞骆肇铨，着以知县分发省分即补，则为他臣工所无，真旷代所未有也。声木幼时随侍在蜀，闻人言骆文忠公历任封疆，不以家属自随，仅有侄孙骆肇铨一人随侍。其侄孙自能谨守礼法，始能为骆文忠公所怜爱。今观推恩之典及于侄孙，必有故矣。 
　　
　　翁方纲撰述 
　　大兴翁覃溪学士方纲撰述，已见于《汇刊书目》中，列目十七种，附刊二种，题曰「翁氏苏斋丛书」。声木谨案：学士撰述，实不尽于此。且当时有出于自刊，及门生故吏所刊，实无《苏斋丛书》之名。中如《七言律诗钞》十八卷、《苏诗补注》八卷，皆门人曹文正公振镛刊本，《元遗山年谱》一卷，□□汪本直刊本，《咏物七律诗偶记》一卷，门人谢学崇刊本。《汇刊书目》中，欲汇集学士撰述列入，不得不假此名目，亦编辑者不得已之苦衷也。然学士撰述，未见《汇刊书目》，其已刊者，仍有《复初斋文集》三十五卷、《诗集》七十卷、《集外诗》□□卷、《集外文》□卷，上二书，乌程刘氏嘉业堂刊本，《翁氏家事略记》一卷、《韵字辨同》五卷、《论语附记》二卷、《孟子附记》二卷、《诗附记》四卷、《礼记附记》六卷，四种有《畿辅丛书》本。与彭芸楣侍郎元瑞、谢蕴山中丞启昆，同辑《焦山鼎铭考》一卷、《三元诗集》□卷、《庙堂碑考》一卷。未刊者又有《金陵访碑记》五卷、《石鼓考》八卷、《秘阁唱和集》□卷、《续集》□卷、《小石帆亭诗续钞》一卷、《易附记》十六卷、《书附记》十四卷、《春秋附记》十五卷、《大戴礼附记》一卷、《仪礼附记》一卷、《周官礼附记》一卷、《孝经附记》一卷、《尔雅附记》一卷，均见学士自撰之《翁氏家事略记》中，实即自订之年谱。又《韦柳诗话》一卷，见于《复初斋诗集》自注中。 
　　
　　许昂霄李义山诗注 
　　海盐许嵩葊□□昂霄，以李义山诗注多有未当，缘精为校勘，凡所征引，必根据《新》、《旧唐书》而旁及于他说，真玉溪之功臣也，惜无有力者刊以传世。珍藏遗稿，愿后之人留意，云云。语见海盐张青在□□宗松《扪腹斋诗钞》自注中。声木谨案：义山诗博奥难解，自宋已然。宋刘攽撰《中山诗话》一卷，中言李商隐《锦瑟》诗，以为令狐楚青衣之名，宋许顗撰《彦周诗话》一卷，中论《锦瑟》诗，皆为《四库提要》所驳斥。一篇《锦瑟》，解人已难，况全帙乎！既有此一家注本，未尝不可供人考证，惜未刊行，以致无人知之者。 
　　
　　三希堂等命名之意 
　　乾隆年间，刻有《三希堂法帖》三十二卷、《续编》□□卷。「三希」之义，虽御制《三希堂记》有兼取希贤、希圣、希天之义，实则以右军《快雪帖》、大令《中秋帖》、王珣《伯远帖》墨迹，皆晋代希世珍也，弆藏之，而名堂曰「三希」，云云，语见钱塘吴仲云制府振棫《养吉斋丛录》中。漳浦蔡文勤公世远，名其堂曰「二希」，因以名集，则又别有取意。自谓事业不敢望诸葛武侯，庶几范希文乎；学术不敢望朱文公，庶几真希(文)[元]乎；云云，语见《二希堂文集》中。 
　　
　　感旧集非原本 
　　新城王文简公士祯所编之《感旧集》十六卷，久已脍炙人口，咸谓出自王文简公所手定，故鉴别精粹，可推善本。而不知今世所行之《感旧集》，系由后人所窜乱，并非王文简公原本。声木谨案：长洲顾贻禄字禄百，又号瑗堂，撰有《吹万阁诗文集》十二卷，乾隆戊子家刊本，前有里生沈文悫公德潜序。《诗集》中有《论诗绝句》二十首，中有诗云：「感旧新城洒泪频，搜罗遗帙慰陈人。自从雅雨矜繁富，顿失庐山面目真。」自注云：「昔见《感旧集》原本，不及今刻之半。」云云。是顾氏当日尚得《感旧集》原本，不及今刻之半，其为德州卢雅雨鹾使见曾所窜乱者多矣。 
　　
　　王鸣盛撰述 
　　嘉定王西庄太史鸣盛，与同邑钱辛楣宫詹大昕兄弟等，本为中表兄弟，学问渊博。撰述流传者，如《尚书后案》、《十七史商榷》、《蛾术编》等书，皆已刊行，流传甚广。惟所撰《西庄始存稿》廿四卷，虽已刊行，传本甚罕。予见其刊本，卷一颂赋，中如《圣武远扬平定西陲颂》、《万寿圣德颂》、《圣驾南巡颂》、《集五经语圣驾东巡谒陵赋》、《平定准噶尔赋》、《圣驾南巡赋》、《西域效顺大阅礼成赋》，皆承明时之大文章。卷二律赋、试帖诗。卷三至卷十七皆古、今体诗，每卷各为一集，中题曰《古》、《今诗》，省一「体」字，想别有依据。卷十八则长短句，名曰《谢桥集》。卷十九以后为杂文。 
　　
　　科举时各元名 
　　从前科举之时，最重抡元，状元，会元，解元，尽人而知之矣，而称元者，犹不止此。翰林朝考第一，谓之朝元，优拔贡生朝考第一，亦谓之朝元。散馆第一，谓之馆元。乡试副榜第一，谓之副元，第六名谓之榜元，以填榜时居第一也。乡会中式者，名居最末，谓之锁元。顺天乡试中式前数名者，复有南元之称，谓居南皿字号第一也。甚至江南乡试第十九名，谓之官元，以官号中式，恒以十九名处之，一时有官元之称。此等名称，尚在人人意中也。声木谨案：□□钱梅溪□□泳《履园丛话》云：「康熙乙酉科，长洲蒋学海以五经中式是科进呈题名，蒋列于解元之前，称五经解元。」云云。番禺张南山太史维屏《松轩随笔》云：「太仓顾陈垿字玉停，当时有算状元之名，盖以纂修《律数渊源》，及自着《锺律陈数》二书而得名。」云云。钱塘戴文节公熙《习苦斋画絮》云：「唐静岩为国朝画状元。」云云。但此等名称，不知系何人所授。虽已见于《随笔》卷□不如此详，故再录之。 
　　
　　赵执信弃妇词 
　　弃妇词本乐府旧名称，古今人诗集中多有之。予最爱诵国朝赵秋谷宫赞执信《饴山堂诗集》中《弃妇词》，中有句云：「出门拜姑嫜，十走一回顾，心伤双履迹，一一来时路。留妾明月珠，新人为耳珰，不恨夺妍宠，犹得依君傍。宝鉴守故奁，上有君家尘，持将不忍拂，旧意托相亲。」云云。信乎宫赞之诗，以思路镵刻为胜也。 
　　
　　瀛奎律髓等书名 
　　元明人有欲用唐宋故实，以代唐宋二字，以名其书者。如元之方回编《瀛奎律髓》四十九卷，其名「瀛奎」者，兼取十八学士登瀛洲，及五星聚奎之义。明之陈耀文编《花草粹编》廿四卷、《附录》一卷，其曰「花草」者，以《花间集》为唐词，《草堂诗余》为宋词，各摘其一字也。《四库提要》中，皆斥其鄙俚不典，以二字欲为两代国号，焉有适合之字。方、陈之命名本意，欲因难见巧，宜其鄙俚可笑矣。 
　　
　　东汉孝献皇帝等谥 
　　汉孝献皇帝之谥，出于曹丕，当时季汉昭烈帝在蜀，传闻献帝已遇害，谥为孝愍皇帝。明庄烈愍皇帝之谥，亦出自我朝，当时宏光谥为思宗烈皇帝。后人称二帝者，莫不曰汉献帝，明庄烈帝，更无有称之为汉孝愍帝，明思宗者。其出于一家之谥，转废而不用，是何故耶？岂人心趋向新朝，自古已然，流露于无形乎。 
　　
　　樊榭山房等命名之义 
　　钱塘厉太鸿征君鹗，以樊榭山房名集，以其先世家于慈溪，故以慈溪山樊榭为号。上元梅伯言郎中曾亮，以柏枧山房名集，以其先世家于宣城，故以宣城山柏枧为号。嘉兴钱警石广文泰吉，以甘泉乡人名集，以其家先世本出自何，故居在海盐之甘泉乡，故以甘泉为号。皆示不忘故土之义。国朝类于此者尚多，兹姑举其记忆者记之。 
　　
　　
　　续笔卷八 
　　
　　李慈铭言程朱有功名教
　　唐文治言泰西女校所重二事
　　明陈第撰述
　　诗礼堂古文中论文语
　　唐王维名字用佛经语
　　陈允衡诗慰等书
　　道咸间读书人礼服
　　日本人在上海事业
　　开丰润门等之异
　　四库著录周秦诸子各异
　　白布迎降
　　论齐宣王
　　宋晋撰述
　　瞿中溶撰述
　　曹操七十二疑冢
　　北京琉璃厂帖贾高手
　　厉鹗等悼亡诗句
　　五至堂
　　不儩不宣等用字
　　芜湖汤鹏铁画
　　元杨维桢等诗句
　　明方于鲁试墨法
　　吴俊卿画册题语
　　陈廷敬为妾遗属
　　劝学篇
　　曾国藩奏议
　　二品教官
　　丁亥诗钞
　　有不为斋随笔
　　北宋篆隶二体石经
　　优拔贡考例
　　晋元帝笑语
　　以游历为官职
　　乡试场规等
　　广雅碎金
　　王夫之未刊撰述
　　黄彭年撰述
　　翁方纲诗句
　　方世举撰述 
　　
　　苌楚斋续笔卷八 
　　庐江刘声木十枝撰 
　　李慈铭言程朱有功名教 
　　会稽李旡心伯太史慈铭《越缦堂日记》□□卷，上海商务印书馆石印手迹本，中有云：「予尝谓自程朱生后，天下气象为之一变。束发之儒，耻事两姓，曳柴之女，羞醮二夫，尤其明效大验。」云云。声木谨案：太史此数语最为扼要。程朱之理，所以有益于人家国，亘万世而不变者，正在于此。若此理不明，天下胥为洪水猛兽，人道灭绝久矣。 
　　
　　唐文治言泰西女校所重二事 
　　太仓唐蔚芝侍郎文治言：「余游历东西洋各国，每参观女校，其校长必引导先观二处，一烹饪所，一洗濯所。外人之重家政如此，盖为妇德妇功之最要者。」云云。声木谨案：曹大家《女诫》言妇有四德：妇德、妇容、妇言、妇功。妇容容有天限之不可强求，其三者，无一不可学习也。外国女校，以烹饪、洗濯二者，为妇女当务之急，深合圣人修身齐家之道。彼虽不知有孔子，孔子之理本属中庸，岂能外乎情理二字。我国不知外国立女校之深心，以何者为急务，徒震于其名，贸然为之，以致所教非所用。欲端女学，非远师孔子，近法泰西，如唐侍郎所云不可。 
　　
　　明陈第撰述 
　　明陈第字季立，号一斋，连江人。初为学官弟子，俞都督大猷召至幕下，教以兵法。起家京营，出守古北，历至游击将军。生平藏书甚富，辑有《世善堂书目》二卷，刊入《知不足斋丛书》中。所列唐五代遗书最富，惜当时不久即散佚。平生粹于韵学，撰有《毛诗古音考》四卷、《屈宋古音义》三卷，考证精密，为言古韵之开山，真百世不刊之作。复撰有《寄心集》□卷、《五岳游草》□卷、《两粤游草》□卷，今皆不传，大抵皆诗文集也。声木初以为一斋以一武夫而深谙文学，研习古韵，颇怪之。后乃恍然，本读书种子也。 
　　
　　诗礼堂古文中论文语 
　　天津王介山司马又朴，受古文法于方望溪侍郎苞，撰《诗礼堂古文》五卷、《续编》一卷，乾隆十九年写刊本。中载侍郎论文章义法二字，极精微奥妙，录之于此。侍郎云：「至古文，当观古之制作者，盖古人非苟焉而作也。有义焉，非于圣贤精理微言有所阐明则不作，非于世道有所维持关系则不作。有法焉，详所当详，略所当略，行乎其所不得不行，止乎其所不得不止。」又曰：「第即所读之经史，暨在职所言事，举大旨而伸之，意佳辞亦佳，不必矜心作意始为文也。」云云。声木谨案：后数语，新城陈硕士侍郎用光《太乙舟文集》颇得其诀，即桐城派文章家法也。 
　　
　　唐王维名字用佛经语 
　　唐代王维以「摩诘」为字，甚新颖。其名与字，皆引用佛经字，佛教中有经，曰《维摩诘所说经》，又名《不可思议解脱佛国品》。碑版中有此经石刻，八分书，无年月。玩其字迹，大抵唐人所为也。 
　　
　　陈允衡诗慰等书 
　　国初陈允衡所编《诗慰》□卷、《国雅》□卷，久无传本。毛德琦编辑《庐山志》十五卷，前有引用书目六页，中列此二书。据此，则毛氏当日实见传本，并引用之矣。 
　　
　　道咸间读书人礼服 
　　道咸年间，凡是读书人出考小试，家中人为之预备羽毛单外褂一件，四季用之以为礼服。生意人凡遇婚丧等事，只能穿马褂。吾乡俗谓外褂为套子，故呼马褂为短套子。舍是之外，无他礼服。人非至四五十岁，不敢公然穿羊皮。如违之，则他人背后指而骂之曰：「不怕骨头(矛)火酥乎。」此先文庄公当日闻见如此。 
　　
　　日本人在上海事业 
　　甲子十二月初二日，上海《新闻报》中云：「日本人在上海事业，计现在开纺织业者、银行业者九家，海运业十四家，贸易业八十四家，其它实业七十八家，教育十三校，宗教事业十所，医事业五十六家，法律界四家，出版事业廿四家，外人招聘机关六处，艺术界廿三家，娱乐界十家，公共事业十六所，驻在官宪八厅。」云云。此亦中国人所宜知，可以备后来考查者也。 
　　
　　开丰润门等之异 
　　光绪末年，端忠愍公方任江督时，于后湖滨辟一城门，直通后湖。僚属拟名，皆不合意，自定名曰丰润。未几继任者，即丰润张安圃制府仁骏。天津县旧城门有四，文曰「带河」、「归极」、「卫安」、「镇海」。光绪庚子之役，为外人所毁，尽以其城砖，运归威海卫，建筑码头驳岸。城门首四字，合之为「带归威镇」四字。岂真有数，不可逃乎。 
　　
　　四库著录周秦诸子各异 
　　周秦及汉初人所撰古书，虽皆通称之曰子，而《四库》著录，分类各别。如《竹书纪年》入于史部编年类，《逸周书》入于史部别史类，《国语》、《战国策》入于史部杂史类，《晏子春秋》入于史部传记类，《吴越春秋》、《越绝书》入于史部载记类，《孔子家语》、《荀子》、《孔丛子》、《新语》、《新书》、《盐铁论》、《新序》、《说苑》、《法言》、《潜夫论》入于子部儒家类，《握奇经》、《六韬》、《孙子》、《吴子》、《司马法》、《尉缭子》入于子部兵家类，《管子》、《邓析子》、《商子》、《韩子》入于子部法家类、《黄帝素问》、《灵枢经》、《难经》入于子部医家类，《太玄经》入于子部术数类，《鬻子》、《墨子》、《子华子》、《尹文子》、《慎子》、《鹖冠子》、《公孙龙子》、《鬼谷子》、《吕氏春秋》、《淮南子》入于子部杂家类杂学之属，《白虎通义》、《独断》入于子部杂家类杂考之属，《论衡》、《风俗通义》入于子部杂家类杂说之属，《西京杂记》入于子部小说家类杂事之属，《山海经》、《穆天子传》入于子部小说家类琐记之属，《阴符经》、《老子》、《关尹子》、《列子》《庄子》、《文子》入于子部道家类，《楚词》入于集部别集类。其它诸子，《四库》斥为伪书者，入于各类《存目》中。声木撮取其著录体例大略于此。 
　　
　　白布迎降 
　　我朝之定鼎燕京，当时吴三桂率师迎降，先行入关，进爵平西王。摄政睿亲王谓之曰：「尔回，可令尔兵各以白布系肩为号。不然，同系汉人，以何为辨，恐致误杀。」云云。见于□□□□□□声木谨案：据此，则以白布系肩为号，我朝开国之初，已有用之者。及宣统辛亥，诸军及巡警变乱，亦以白布系肩为号。盖习闻旧事，故得依样葫芦。且白布为号，轻举易得，故人乐用之。不谓区区白布，遂墟两朝社稷，吁，可叹矣！ 
　　
　　论齐宣王 
　　战国时之齐宣王，可谓昏愚偏谬，至死不悟者，迹其行事，与晋惠帝、辽□□何异。以羊易牛，已见于《孟子》，人人得而知之矣。《幽求子》又谓：齐宣王见屠羊者，哀其无罪，以豕易之云云。予谓齐宣王苟不欲禽兽见杀，可令通国茹素，则禽兽蒙其福者多矣。三代上，视马牛羊豕狗鸡同为六畜，豕之见杀同于羊，羊之见杀同于牛，且牛无罪，羊有何罪，羊无罪，豕又有何罪，焉用以羊易牛，又以豕易羊？一易再易而不已，岂非至愚极陋，难以情遣理喻，始终未明其故。孟子犹谓其此心可以王天下，亦姑为是说，未必能实有其事也。 
　　
　　宋晋撰述 
　　溧阳宋晋字雪帆，□□□□进士，官至□□□侍郎。我朝自国初以来，相传天下第一本《九成宫醴泉铭》，即四十九字半本，收藏其家。后此本又归定远何地山侍郎廷谦家。宋侍郎并撰有《水流云在馆奏议》□卷、《诗钞》六卷、《文钞》□卷。其弟颐为之编辑，光绪丙戌锓板。 
　　
　　瞿中溶撰述 
　　嘉定瞿木夫司马中溶，为同邑钱晓征宫詹大昕女夫，学有渊源，兼工行隶。花卉草虫，近白阳、小竹诸家，篆刻图章，亦颇入古。收藏周秦彝器，汉晋瓦砖，摩挲考订，孜孜忘倦。所居有铜象书屋、古泉山馆、吉羊镫室、绿镜轩、富贵长乐之舫，皆以所藏名之。撰着三十余种，经史金石各有专书，诗文亦有专集，惜遭粤匪之乱，多半散佚。如《唐石经考异补证》□卷，系考订钱宫詹之书，《泉志补正》□卷、《吴郡金石志》□卷、《武梁祠画象考》□卷、《古泉山馆彝器图录》□卷、《古玉图录考》□卷等书均已毁。他如《集古官印考证》六卷、《古泉山馆金石目录》二卷，近世已有印本。《书跋》一卷，《藕香零拾》本。予寓湘时，无意中购得司马《古泉山馆诗集》八卷，同治辛未，其子树镐刊本。卷中为《金阊稿》三卷、《练祁稿》一卷、《楚游吟》三卷、《归田园居诗钞》一卷，中多言金石瓦砖掌故，可资考证者实多。然以予所知者，尚有《古泉山馆金石文编》□□卷，搜罗极为繁富，未及刊行，稿本后归入道州何子贞太史绍基家。严铁桥□□可均编辑阳湖孙渊如观察星衍家藏金石拓本，为《平津馆金石萃编》正续三十一卷，未及刊行，稿本亦归于河间庞省三都转际云，复归其子芝阁观察□□何子贞太史手钞之《历朝东华录》□□卷，当时每日手钞，以五千字为率，见于《曾文正公日记》者，积有四厨之多，亦藏于观察家中。观察绝嗣，死后收藏各物斥卖殆尽。予以姓刘嫌疑，其妻弟李某某主持其事，秘不使知，不知流落何所，无可踪迹，诚憾事也。 
　　
　　曹操七十二疑冢 
　　曹操之七十二疑冢，即在今之直隶磁州境内，久已为人所唾骂久矣。光绪末年出土之碑，如东魏高盛、高翻，与北齐高肃，皆出于其地，俗称为磁州三高。定海方药雨□□若《校碑随笔》云：「按磁州向谓魏武帝置疑冢于此。自《高肃碑》出土后，始恍然所谓疑冢，实北齐诸王陵寝。」云云。声木谨案：方氏此论，最为确切。曹操之奸，千古罕有其匹。后世之依样葫芦者，才智不敌其万一，曹操应窃笑于地下。其所以蒙此恶名，亦由于自甘下流，故天下之恶皆归之。疑冢之说，亦由是也。 
　　
　　北京琉璃厂帖贾高手 
　　北京琉璃厂肆中帖贾高手，每自谓以手扪帖，可知原版、翻刊，及时代先后，皆有一定之理。同光间，隶古斋掌柜某某，固帖贾中推执牛耳者，以此试之，与人共赌胜负，竟为他人所欺。以此知徒供谈笑之用，未必能征实事也。国朝商邱宋牧仲中丞荦《论画绝句》廿六首自注云：「余尝言黑夜以书画至，摩挲而嗅之，可别真赝。」云云。声木谨案：此乃厂肆帖贾以手扪帖之所本。予惧其亦徒供一时之快论，亦正同于厂肆帖贾也。 
　　
　　厉鹗等悼亡诗句 
　　番禺张南山太史维屏《听松庐诗话》云：「厉樊榭哭姬人句云：『此生只有兰衾梦，其奈春寒梦不通。』李石农悼亡句云：『萧斋一枕寒于水，梦里呼卿覆短衾。』皆情至语，读之令人酸楚。」云云。声木谨案：予平生屡赋悼亡，深悉此中况味，每遇此等佳诗，不忍卒读。凡有德宫之丧者，谅必亦有如孤鸾之自念其雌，见镜而舞者矣。 
　　
　　五至堂 
　　三至堂相传在广东督署，谓有某夫人幼随其父，长随其夫，老随其子，皆为粤督，同至任所。予生平未履粤地，不知确否，果尔，亦宦途中之佳话也。南京江督署中有五至堂，乃新宁刘忠诚公坤一所题额，悬于第□路正屋中，历叙自己之五任江督年月、原委，亦人臣稀有之荣矣。 
　　
　　不儩不宣等用字 
　　北宋王观国《学林》中，考证汉晋以来足下、座下、几下、席下、阁下、不宣、不具、不备、不次等称谓甚详。声木谨案：今人用此等字，虽随意写出，了不介意，无分乎尊侮高卑，然以予所记忆，今人用此等字，大抵各有一常用之字，函牍中往往数见。类如曾文正公喜用「不□」二字，李文忠公喜用「不□」二字，龚定葊祠部喜用「不儩」、「不宣」四字，薛叔耘星使喜用「不具」二字，彭刚直公喜用「不尽」、「神驰」四字，吴挚甫京卿喜用「不□」二字，先文庄公喜用「不戬」二字是也。 
　　
　　芜湖汤鹏铁画 
　　近数十年之间，南北各省，竞尚芜湖铁工汤鹏所作铁画。相传汤鹏居与画师为邻，日窥其画，画师呵之，谓尔亦能作此乎。鹏愤而归，闭户研求揉铁作画之法，越十年乃成。由是名闻远近，好事者争相购置。今世所传铁画，山水、花木、虫鸟不等，凡有「天池汤鹏」四字及年月上款者，尤为罕见。皆以木范之，悬于虚壁，以为屏障，身价颇高。然皆径尺小景，罕有巨幅，更罕有字联。闻其巨幅，必逾月累日始成，生平不多作。又有合四面以成一镫，名为铁灯，亦不易得。屡见于国朝名人诗文集中，梁山舟学士同书更以一诗详纪其事，一时同人倡和甚广。予见铁画甚多，实皆赝质。汤鹏虽负此绝业，然创之者难，传之者易。近世芜湖铁工，多能善传其法，依式仿造，与汤鹏所铸无异。既无图章款识之可言，直可以伪乱真。有谓汤鹏殁后，其法不传者，非也。造此语者，大抵为贩卖古玩之人，以见铁画非汤鹏不可，藉以愚人，不加考求。近世相传，考验汤鹏铁画之真伪，谓自根至杪及四旁，皆一气呵成，无断续之迹，不容以铁钉钉入，以资接续，始为真汤画。以此验真伪，亦殊不尽然。本地铁工高手，多能照此仿制，不难惟妙惟肖，真赏鉴家或能辨之。芜湖县城北门外之人，多业铁工，夙精以水点钢之法，亦名闻远近。闻北门外有一井，其水稍带红色，铁工必以此水点钢乃成，他水则否。自近年洋钢盛行，芜湖铁工之业悉为所夺，业铁之人星散，井亦不治将涸矣。芜湖专门铁业绝，学因之将绝。予拟编《铁画谱》一书，备载题画诗文，钞撮仅数十页，未能成书。后思此种谱录，亦可不作矣。 
　　
　　元杨维桢等诗句 
　　元杨铁崖□□维桢《古意》诗云：「买妾千黄金，许身不许心。使君自有妇，夜夜《白头吟》。」云云。会稽王笠舫明府衍梅《和孟郊古别离》诗云：「黄金最轻薄，买取别离愁。不若长贫贱，同心到白头。」云云。声木谨案：此二诗寓意深厚，造语警辟，颇得齐梁遗意。使富贵子弟皆喻此旨，则善矣。 
　　
　　明方于鲁试墨法 
　　《冷庐杂识》谓明方于鲁《墨谱》之言谓：「试墨如试金，当略其色泽，求其神气。其法用紫石研，注水涓滴，同磨多少。同磨之一缕如线而鉴其光，紫为上，黑光次之，青又次之，白为下。黯沕无光，或有云霞气，又下之下也。」此数语，可为相墨金针。」云云。声木谨案：墨为文房四宝之一，文人所必需，墨之佳恶所关匪轻。此数语言简意赅，不难仿试，故录之于此。 
　　
　　吴俊卿画册题语 
　　予见安吉吴昌硕二尹俊卿书画册十二帧，后有自跋云：「十数年前，予曾为潘硕庭谱弟画八纸。硕庭作古，收藏云散，画亦辗转归于子安仁兄，因属书四叶，以成是册。唯硕庭墓木已拱，追思往事，为之喟然。乙巳新秋，附记于是。」云云。声木谨案：二尹善画工篆刻，为一时称最。今虽死，纔数年也。书画之册，由硕庭归于子安，又由子安归于某家。区区一书画册，二三十年间，已三易其主。物之聚散虽无常，而易姓之速，诚有令人惊且笑者矣。 
　　
　　陈廷敬为妾遗属 
　　泽州陈文贞公廷敬，字子端，官至□□□大学士，为国初名臣。予见其亲笔楹语一幅，眷念其故妾孔氏不已，其文云：「廷敬遗属：大儿谦吉，次儿豫朋，乳名国瑞，谨听吾属：亡妾孔氏，贫贱相从，二十余年。于康熙十五年十月廿五日，终于京师邸寓，后日柩归原籍，当卜地权葬。我恸念其无儿无女，孤魂无依，我死后，必祔葬孔氏于我墓中。如不遵我遗命，是悖逆不孝，我灵必殛之。伯叔昆弟，远近族属，亲友人等，申白所在官司，以大不孝论罪。我死后，有敢藏匿此遗属，希图灭迹者，有人举发到官，亦以大不孝论罪。康熙十五年十一月十六日，付儿豫朋收执。同日书三幅，一付谦吉，一付豫朋，一付弟廷继、廷愫、廷扆、廷统、廷弼、廷翰收执。诸弟多在家，止有廷统在京，俟后日公同付与，我暂留笥中。其一幅，豫朋尚小，付妾江宁李氏收执，豫朋长成，给与收执。经筵讲官、内阁学士兼礼部侍郎泽州陈廷敬自书遗属，时年五十九岁。」下有花押一，曰「敬」。又有小字二行，文云：「同仆人杨进、王镇畅、锡珍付执。」云云。声木谨案：玩其文义，似皆为其大儿谦吉而发。想当孔氏生时，嫡子事庶母，即未能尽礼，故于孔氏故后，作此遗属，以谕其子谦吉。想谦吉性同枭獍，不善仰承父志，不孝之罪无可逃逭，故陈文贞公遗属中，防备如是周密，惟恐其子谦吉之不遵。设当时谦吉不孝，不至如此之甚，陈文贞公亦未必如此预为防备。可谓煞费苦心，以为孔氏。谦吉无论矣，陈文贞公所为，君子亦不能无讥焉。 
　　
　　劝学篇 
　　《荀子》中有《劝学篇》一章，乃全书之篇名。东汉蔡邕撰有《劝学篇》一卷，见于《汉志》，书虽不传，是以《劝学篇》为专书矣。光绪□□年，南皮张文襄公之洞亦撰《劝学篇》二卷，实为沿袭秦汉旧籍名义，曾进乙览，颇盛行于时。外间传闻，为绵竹杨锐所代撰。锐于光绪戊戌八月六人之狱弃市，张文襄公为之流涕三日。声木谨案：张文襄公《广雅碎金》诗中自注云：「仁寿学生毛席丰，绵竹学生杨锐，华阳学生范溶，皆高材生，召之从行读书，亲与讲论，使揅经学。」云云。据此，则外间传闻不为无因。杨锐字叔峤，光绪己丑举人，官内阁中书，后以参预新政，赏加四品卿衔。 
　　
　　曾国藩奏议 
　　《曾文正公奏议》□□卷，颇为外间所称诵，并非名不副实，实论者言过其实。每谓之可追迹古人，为数百年来所仅见，窃恐未必然也。其中实多系幕僚代拟之稿，曾文正公所亲为裁定者甚少，然则所誉者，并非曾文正公本人，实誉其当日之幕僚。其幕僚如薛叔耘副宪福成，言奏议之稿，多非曾文正公亲笔，云云。吴挚甫京卿汝纶，亦言在燕之稿，多其所拟，未可鱼目混珠，云云。但他人奏议，多出于俗儒所为，文正笃好古文，幕中多系古文高手，即代拟之作，比之他人，诚为足贵。外间多有自为选本，以为揣摩之用者。遵义黎莼斋观察庶昌亦欲专选一本，商体例于吴挚甫京卿。京卿谓：《曾文正公奏议》，薛副都福成选本最善，尽去他人之作，及无关得失者，专存《曾文正公奏议》之真。即再选，亦无加于此，云云。见于《吴先生尺牍》中。声木谨案：据此，则薛氏选本最善，专存曾文正公之真。世以《曾文正公奏议》为法者，取于此已足矣。 
　　
　　二品教官 
　　《药禅室随笔》云：「南皮张文达公任漕督时，钤小印曰『二品教官』，其风趣可想。」云云。声木谨案：丰润张安圃督部仁骏，任广东巡抚时，尝语人曰：「此乃二品教官耳。」盖以粤省公事，事无巨细，皆总督专主，巡抚位同虚设，故为此牢骚语。湘阴郭筠仙侍郎嵩焘，曾任广东巡抚，扼于总督瑞文庄公麟，一志未展。于去任时，力请裁撤同城巡抚，以之入告，未允。殆至光绪□□年，始奉旨行之。 
　　
　　丁亥诗钞 
　　高邮王石臞观察念孙撰述，刊入《高邮王氏四种》中，久已流传海内。又撰有《丁亥诗钞》一卷，诗共廿首。当时其子敬之原有刊本，遭粤匪之乱，传本甚罕。江阴缪筱珊太史荃孙购得其本，于宣统元年重为刊行。卷末有王敬之跋，云：「先观察少为考订声音，文字训诂之学，吟咏乃其余事，间为里党诗友涉笔。逮通籍后，辍不复为。此册题曰《丁亥诗钞》，盖二十四岁时作也。先观察以诗法教敬之者备矣，敬检遗着，付诸枣梨，用志庭诰。道光十四年甲午孟冬，男敬之泣书册末。」云云。声木谨案：石臞观察一代经师，遗着中惟诗文罕见，虽寥寥廿首，固当珍重视之。予故备录其子敬之跋语，及其刊本年月于此。 
　　
　　有不为斋随笔 
　　桐城光律元方伯聪谐《有不为斋随笔》卷庚云：「释道安与习鉴齿初相见，道安曰『弥天释道安』，凿齿曰『四海习凿齿』，时人以为佳对。向来不得其解，近偶思得之。盖『释』与识同声借之，言普天之下，人皆识己也。凿齿依义答之，亦言四海之人，皆习知己。『释』须借识，『习』则本字不借，故对尤佳，足以胜之。此正如『日下荀鸣鹤，云间陆士龙』之类。东坡《送杨杰》诗云：『三韩王子西求法，凿齿弥天两勍敌。』盖以杨曾为高丽僧义天馆伴，故用其事，可谓精当。惟『凿齿』『弥天』对举，虽曰互文，亦恐未详本意。杨诚斋《过太湖石塘》诗『正缘王事游方外，凿齿弥天未当贤』，亦同东坡。至梁《高僧传》以为习先称，安后对，时人以为名答。盖不得其解，故颠倒之以右释，岂知其固不可倒耶。」云云。声木谨案：此条可补惠定宇征君栋笺注《渔洋山人精华录》不及。 
　　
　　北宋篆隶二体石经 
　　北宋开封篆隶二体石经原石久佚，拓本罕见。山阳丁俭卿舍人晏，于咸丰七年，以制钱数百文，购得元以前旧拓孤本于旧书肆中，见于兴化李□□孝廉祥《媿生丛录》。凡《周易》、《书》、《诗》、《春秋》、《礼记》、《周礼》、《孟子》七经，各有残帙，共得叁百柒拾余张，分装四大册。因撰《北宋二体石经记》一卷，以考证旧文，刊入自撰之《颐志斋丛书》中。后此本辗转流传，于光绪初年，为贵池刘聚卿京卿世珩以伍百金购得。当时舍人复检得其中重复之文叁拾余张，自写目录于后，共计肆拾壹条，另为一册，以寄其子白太守寿昌。太守粘附其父书并目录于后，自为跋语，以记颠末。后予得见此本，因其为北宋二体石经一段故实，故并录舍人寄子之书，及其子太守跋语于后，以资考证。书云：「获碑帖颇多，极有可观。昨从书肆得北宋仁宗时石经，篆隶二体，此即《玉海》所云篆隶二体石经，周密《癸辛杂识》所云一行篆字，一行真书是也。南宋石经在杭州府学，思陵正书今尚有存者，至北宋汴学石经久佚。顾亭林《石经考》虽列开封石经，实未之见，《经义考》亦云佚，竹垞谓沉于黄河之下，杭大宗《石经》，亦云汴石经亡于元末。余所得者，乃元以前旧拓本，《周易》、《书》、《诗》、《春秋》、《礼记》、《周礼》、《孟子》各种。其文小有异同，可资考证。《玉海》等书不言有《孟子》，此可补史志之缺。闻系吾乡屠明经文林旧物，余购藏之，信人间秘宝也。山夫《金石存》仅见过五碑，余所得者，竟有叁百柒拾余张之多，粘缀为四大册，其中有重复者叁拾余张，另为一册，寄汝等以供欣赏，亦快事也。我精神康健，汝母亦好，厚孙、大孙女俱好，家中大小平安。十八日父字。」云云。跋云：「宋开封石经世罕拓本，吾乡吴山夫先生《金石存》云：『尝见四大册于吴门薄自昆家，乃《尚书》、《周礼》、《礼记》、《孟子》文。今又得此五碑，意此碑之存于今者，尚不止此。』考山夫所得，《周易》二碑、《尚书》三碑，后又得《周礼》三碑，盖不及薄氏之半。许珊林先生云：『碑今在河南陈留县，仅存《周礼》卷一及卷五中数石，余经悉亡，盖修学宫时用作瓴甋矣。』是北宋石经，又亡于山夫之后。今家大人既得《易》、《书》、《诗》、《春秋》、《礼记》、《周礼》、《孟子》四大册，又以重复残字缀为一册，缄寄京邸，俾昌等获观。盖较之吴门薄氏所藏，有过之无不及。此册字数虽少，而《洪范》『明作晰』已足正监本作『哲』之伪，其余之足资考证可知。补北宋石经，人间第一本也，谨识而宝之。时咸丰七年，岁在丁巳闰端午日，山阳丁寿昌敬书于宣南寓舍之竹韵轩。」下有印文二，一曰「丁寿昌印」，一曰「白」，即其字也。 
　　
　　优拔贡考例 
　　国朝定制：各省之优贡、拔贡，必须补廪生后，方准应考，附生无应考之例。是以曾文正公家书属曾忠襄公国荃，有「既未补廪，不必应考优贡，致使宗师笑我家外行」之语，而曾忠襄公即于是年得优贡。光绪□□年，溥玉岑侍郎□任江苏学政，考试优贡。江都董逸沧明府玉书，亦以附生径得优贡。科名真有前定，殊难预料。闻以附生径得优拔者，朝考一二等，始能作数。若非是礼部所发贡单，仍只称优生而已，不能以贡称也。 
　　
　　晋元帝笑语 
　　《世说》言晋元帝生子，普赐羣臣。殷羡谢曰：「臣无勋，猥蒙颁赉。」帝笑曰：「此事岂可使卿有勋。」云云。流俗相传，以为我朝高宗纯皇帝之事，特辨正之于此。 
　　
　　以游历为官职 
　　古人有以官爵入图章者，大抵如成亲王之「皇十一子」，王澍之「天官大夫」，张廷玉之「保和殿大学士」，皆崇官厚禄，无异说也。降而至刻某科状元、榜眼、探花、传胪、翰林，犹可云此清班也。降而至刻某科举人、进士，吏、礼部主事，犹可云此正途也。更有下于此者，有以「三次欧洲」、「二次美洲」、「东瀛往返八次」为图章，是直以行路为官衔招牌矣。予于山东候补道武进余亦斋观察思诒所撰之《航海琐记》中见之。 
　　
　　乡试场规等 
　　从前各省乡试之场规，闻为林文忠公则徐所手定，如中有云「士子手持长大烟杆，亦似专为斗狠而来者」之语，是也。各省所立之粥厂，其章程由阮文达公元任浙江巡抚所定，以其章程美善，通行各省。其原定章程，凡煮成之粥，以布滤之不漏水，以着插之不倒，斯为合格，名虽曰粥，实即饭也。二公以经济勋业著名一时，即此等章程亦所手定，其规模之善自不待言，是以无不遵行之，实亦各省罕有之事也。 
　　
　　广雅碎金 
　　南皮张文襄公之洞本无诗集，桐庐袁爽秋京卿昶汇辑其诗，名《广雅碎金》，编为四卷，刊入《渐西村舍丛书》中，世人始得见其诗。中有《济南杂诗》八首，其前四首所言济南风景，非亲历其境者，不知此诗之妙，故录之于此。诗云：「齐疆多海鲁多山，风土中和是此间。济汶黄河三水会，重扃不在穆陵关。」「龙山行尽麦田青，沙路无泥十里亭。山色双双齐入画，泉声步步尽堪听。」「三泉觱沸涌珍珠，花乳倾瓯燥吻苏。甘软定居扬子上，清空得胜谷帘无。」「清波绿绕旧宫墙，流入牙城几曲长。秋柳萧疏空照影，吟诗如赋《鲁灵光》。」自注云：「山东巡抚署为明济南王故宫，引济水贯其中。王渔洋《秋柳》诗，为故王宫作也。」云云。声木谨案：此条又可补注《渔洋山人精华录》惠注本所不及。 
　　
　　王夫之未刊撰述 
　　衡阳王而农先生夫之所撰《船山遗书》贰百捌拾捌卷，得新化邓湘皋广文显鹤为之搜辑，湘乡曾文正公于同治四年辑刊全书于金陵节署，乃得大显于世。而曾氏刊本，仍有未尽者。厥后湘人翻刊曾本，补刊《龙源夜话》□卷、《忆得》一卷、《姜斋诗分体稿》四卷、《姜斋诗编年稿》一卷、《姜斋文集补遗》二卷。而《龙源夜话》、《忆得》，曾目列未见。又有《四书训义》三十八卷，实未刊行。曾目亦漏落「未刊」二字，仅于卷首《重刊船山遗书凡例》中，言明惟《四书训义》为先生口授讲章，姑从缓刊云云。而《相宗络索》三卷、《夕堂永日八代诗选评》六卷、《夕堂永日四唐诗选评》七卷、《夕堂永日明诗选评》七卷，《凡例》中皆言已见，容俟访得全书，再为补刊云云，至今尚未刊行。是其遗书，仍未能全刊，亦可惜也。 
　　
　　黄彭年撰述 
　　贵筑黄子寿方伯彭年，于光绪年间，以政事、文学着，声名甚噪。予于厂肆中，购得其《陶(庐)[楼]杂着》二册，光绪己丑自刊本，不分卷数。内列书五种名目曰：《紫泥日记》、《明范文忠公画像宦迹图题词》、《明五忠手迹考存》、《黄忠端公明诚堂十四札疏证》、《题词》。以予所见，颇有名不副实之议，然管中窥豹，可见一斑，实不出明季山人卤莽刊书之弊。国变后，其门生故吏等，又为之刊《陶楼文集》□卷。新城王□□方伯树枬，编辑《明旧文存》，序中论其未得文章之法，亦不足论矣。 
　　
　　翁方纲诗句 
　　大兴翁苏斋学士方纲《复初斋诗集》卷二十七中，有《和刘石庵冢宰董文敏所题蒲圻万年寺歇心处扁》诗四首，末一(句)[首]云：「画禅磨墨证何如，斋扁重题肯借渠。蓟北句非湘北句，刘尚书是董尚书。」自注云：「予诺为石庵书磨墨斋扁也，石庵喜仿董书，故云。」云云。声木谨案：泾县包慎伯明府世臣《艺舟双楫》中，言刘文清公字学董书，矜为独得之秘。宜兴吴仲伦明经德旋《论书随笔》中，深然其说。观此诗注，则刘文清公当日之字学董文敏公，并不自讳，固尽人皆知之矣。 
　　
　　方世举撰述 
　　李义山诗集笺注行世者，有朱鹤龄、姚培谦、程梦星、冯浩四家。声木谨案：桐城萧敬孚茂才穆《敬孚类稿》卷十二中，有《方息翁先生传》，云：「先生姓方氏，讳世举，字扶南，撰有《李义山诗集笺注》。其表弟江都程梦星借刻之，世多有其书。」云云。据此，则程注之本，本为方氏原稿，程氏攘而有之，如郭象之注《庄》矣。此事外间罕有知之者，故记之于此。方氏所撰，又有《汉书辨证》□卷、《世说考义》□卷、《家塾恒言》□卷、《韩昌黎诗集编年笺注》十二卷、《江关集》□卷、《春及草堂诗钞一集》一卷、《二集》一卷、《三集》一卷、《四集》一卷、《兰丛诗话》一卷等书。族子方□□制府观承校刊本，久已行世。 
　　
　　续笔卷九 
　　
　　桐马芋羊等字
　　明董其昌裔孙赏官
　　重燕鹿鸣加衔
　　杨贵妃等生广西
　　冯苏奉旨改诗
　　朱一新论桐城家文
　　陈恭尹论诗语
　　论曾巩文
　　朱仕琇文中笑语
　　黄任春日诗所本
　　论刘开等文
　　四库分部美善
　　香苏山馆集
　　四川会馆扶鸾
　　嘉兴县志
　　方苞售莲花池田
　　台湾四书院
　　绿畦晤言
　　某部官吏愤慨语
　　鹿皮子集
　　唐宋八家诗钞
　　李兴锐久任兴泉永道
　　上谕处行走
　　盐贩开馆延宾
　　论左传中二段
　　挥金如土等语
　　山西寿阳风俗
　　吴伟业诗集注本
　　钱恂撰述
　　孝献皇后始末
　　涉园墨萃
　　丁申等补钞文澜阁书
　　妇女不可以男称
　　刘墉读书法
　　近思录注本
　　周济词辨
　　重思斋丛书
　　晋谢承后汉书
　　离骚二字
　　地球韵言
　　德□辞婚
　　任大椿论文语
　　放心二字
　　左宗棠赐进士始末
　　吴鼐续娶孙星衍族妹
　　越南阮交撰述
　　贩安化茶致富
　　恕谷后集
　　巡检衙署
　　墙有茨解
　　明张居正语
　　樵隐诗话语
　　国朝诗别裁集 
　　
　　苌楚斋续笔卷九 
　　庐江刘声木十枝撰 
　　桐马芋(举)[羊]等字 
　　鲁鱼亥豕四字，人恒用之。桐马芋羊四字，别风淮雨四字，其义亦同于鲁鱼亥豕，而用之者鲜矣。 
　　
　　明董其昌裔孙赏官 
　　康熙乙酉，南巡至松江府，车驾幸华亭县，求明臣董其昌后裔。其裔孙建中应诏，并上所画《蟠桃图》，以志庆祝，即诏授湖北荆门府州判。以易代之臣，翰墨独邀睿赏，默契天心，故有此特恩，洵千古之佳话，我朝之盛事。盖圣祖平日学书，专以董其昌为法，内府搜罗墨迹亦最多。其推恩有由，非滥赏也。 
　　
　　重燕鹿鸣加衔 
　　重燕鹿鸣，赐加官衔者，自嘉庆丁卯，翁方纲加三品衔始。汉大学士赐花翎者，自故相于文襄公敏中始。亲王入直军机处者，自嘉庆四年正月，成哲亲王始。可见我朝慎重名器，防微杜渐，立意深远，洵足超越前代也。 
　　
　　杨贵妃等生广西 
　　杨贵妃、梁绿珠，千古所称为美人者，悉产于广西。明宪宗纪妃，为孝宗之生母，亦产于广西，广西洵产美人之所矣。声木谨稽考各书，汇记于此。杨贵妃为广西容州云凌里杨山人，小名玉环。父早亡，母叶氏，怀孕十三月生妃，有异姿。都督部署杨康求为女。时杨元琰为长史，又从康求之，携至京。选入寿王宫，时年仅十四。玄宗召入内，赐号太真。卒致安史之乱，几亡天下，盖天生尤物，以乱人家国者。梁绿珠为广西博白县绿罗村人，生而端严。石崇为采访使，交趾回，道经博曰县，以珍珠三斛买之。终虽坠楼以报石崇，亦无救于石崇之破家丧身。纪妃虽未云有珠色，然选入宫禁，谅亦佳丽。孝宗即位后，求其母家不得，盖皆所谓芝草无根，醴泉无源者矣。 
　　
　　冯苏奉旨改诗 
　　康熙己未，临海冯蒿葊侍郎苏，干清宫赐茶赋诗，侍郎有句云：「还看景运息戈鋋」之句。奉上谕鋋韵稍生，险韵排律用之不妨，律诗似宜他择。侍郎即面奏遵旨改定，诗云：「定有邹枚供视草，还看房魏画凌烟。」上首肯称善云云。见□□□□声木谨案：圣祖万几之暇，留心文学，论诗格律之细如此，宜乎御制诗文，超越千古矣。 
　　
　　朱一新论桐城家文 
　　朱一新《无邪堂答问》中，有论桐城派一条谓：「词胜不如意胜，意胜不如理胜。理其干也，意其枝也，词其叶也，三者具，而后可以成文。为伪体者，理不足而欲以奇胜，是为霸才，历代皆有之。不如是，不足见天地之大也。」云云。数语颇为中綮，发前人所未发。 
　　
　　陈恭尹论诗语 
　　陈恭尹论诗曰：「感人以理者浅，感人以情者深。感人以言者有尽，感人以声者无穷，诗之道，所以后《六经》而独存也。」云云。所论实为入微，亦学者不可不知也。 
　　
　　论曾巩文 
　　古文家最忌累字累句，长句即累句之一也。唐宋八家中，惟曾子固文，最喜用长句。其醇实渊懿，实从《学》《庸》得来。后朱子专学曾文，喜用长句，即《学庸章句》，亦喜用长句。今试举《学》《庸》中八字以上之句，《大学》得廿九句，《章句》十三句，《中庸》得三十八句，《章句》廿三句，可谓多矣。 
　　
　　朱仕琇文中笑语 
　　建宁朱梅崖广文仕琇《王夫人墓志铭》首数行云：「黄生凤举书状，求为其母王夫人墓铭，余义诺之。及期来征铭，余以未暇为辞。生乃书告易期以俟余文，而辞甚愠，以余之勤于他人而独为己难也。」云云。读之令人失笑。以盛气求人作文铭其母，虽属孝道，有乖雅道。黄凤举字临皋，号裕斋，建宁人，诸生。师事广文，受古文法，相从最久，称高第弟子。以此待师，尤属不可也。 
　　
　　黄任春日诗所本 
　　黄莘田明府任《春日》诗云：「夕阳大是无情物，又送墙东一日春。」诗佳矣，然亦有所本。唐韩偓《夕阳》诗云：「不管相思人尽老，朝朝容易下西墙。」若无韩诗在先，黄诗可谓自出新意。 
　　
　　论刘开等文 
　　桐城刘孟涂茂才开，虽为姚姬传郎中弟子，撰有《刘孟涂集》，予尝谓其文客气浮词，嚣张太甚，近于夸诞，绝无桐城家法。后见□□□□□□□亦言之，深喜其与鄙见正同。方存之京卿宗诚，为方植之明经从弟，素从明经讲论，为姚郎中再传弟子，所撰《柏堂集》积之盈尺，亦颇见知于时。予终嫌其文不能劲健简质，叙事文太多，连篇累牍，支离拖沓，千篇一律。又喜言性理，文中屡屡见之，益有语录为文之病，全失桐城家法。往在济南谋食时，尝与桐城方子和明府家永言之。明府因其乡人，语多回护。谓其文为幕府之才，久居幕府，不能不如此，然乎否乎？ 
　　
　　四库分部美善 
　　《四库全书》分类颇多微恉，可见纪文达公昀当日细心检查，苦心审定，洵足昭示万世。如同一《耆旧传》，分类即非一，《京口耆旧传》九卷，则收入史部传记类，《锦里耆旧传》四卷，则收入史部载记类。勿以书名相仿，即疑同为一类也。 
　　
　　香苏山馆集 
　　东乡吴兰雪刺史嵩梁，撰《香苏山馆诗钞》廿八卷，古近体各十四卷。后人有有韵搢绅之说，极言其广通声气，迹近招摇，因其诗并鄙其人。声木细阅其诗集，殊不尽然，决不足当有韵搢绅之目。其全集□□种，中有《鹅湖书院志》四卷，所列书院藏书仅廿四部，虽属从实编录，实以删去为宜。未免示人以陋，书院亦为之减声价，既无纪载之价值，去之可也。 
　　
　　四川会馆扶鸾 
　　光绪乙未会试后，京师四川会馆扶鸾言，状元必在川省。时赵寅臣太守亮熙之子□□太史曾琦，以工卷策冠一时，闻之窃喜，自谓川省若得榜首，舍我其谁。同人意亦谓然，必膺是选。及揭晓，乃四川资州骆公骕学使成骧。并不工书法，以三甲自居。因殿试卷策文中，引用殷忧启圣，主忧臣辱等语，大为德宗景皇帝所特赏，由第九拔置第一。命由天定，洵非人意料所及。嗣后每逢试差，德宗景皇帝必问故相孙文正公家鼐曰：「骆成骧亦放差乎？卿等何不用之？」后官至山西提学使。其眷念学使，可谓至矣。国变后，学使复出仕夫己氏，真有负于德宗也。 
　　
　　嘉兴县志 
　　浙江嘉兴府属嘉兴、秀水、嘉善三县，明宣德以前本属一县，后以县境辽阔，分置三县。画府城中地，尽隶秀水。嘉兴名为首邑，城中转无片壤，地方官不啻侨寓邻县治事。明万历时虽有创议，以府城前河为两县分界者，终未果行。此种事，洵属他郡所无，亦异事也。 
　　
　　方苞售莲花池田 
　　桐城萧穆《敬孚类稿》中有云：「方望溪侍郎晚年卖莲花池之田，为盛德之累。」云云。声木谨案：天津王介山司马又朴《诗礼堂古文》中，有《教忠祠祭田记》一篇，中言侍郎自谓：「始鬻吾桐城田以给，继则弃吾莲池及田之在庐江者以益之，以并置江宁、高淳两邑祭田，共三百余亩。」云云。观于此记，侍郎当时实因管业不便，鬻远处田，购近处田，未尝讳言，不致如萧氏所云也。 
　　
　　台湾四书院 
　　康熙廿二年，台湾一省始收入版图，至乾隆三十年，已立海东、崇文、白沙、新书院等四处，以教育士子。我朝文教覃敷，无远弗届，洵为历代所未有也。 
　　
　　绿畦晤言 
　　罗山王慎余《绿畦晤言》中有云：「覃恩不及武，偃武之心也。典试统于文，右文之义也。」云云。声木谨案：此数语，真能道出我朝列圣相承，法良意美之制作，超轶前代之盛德，可谓善言矣。 
　　
　　某部官吏愤慨语 
　　宣统辛亥以后，升沉者不一，高者入九天，低者入九渊。有某部官吏，挈其妻，弹唱于十剎海附近一带。张一旗，大书三行文云：「天下有道，我黼子佩。天下无道，我负子戴。天下混帐，我弹子唱。」此君失职不平，愤而出此，亦可怜矣云云。右见《竹素园丛话》中。其实某部官吏，虽愤而为此，实亦至言也。 
　　
　　鹿皮子集 
　　元陈樵撰《鹿皮子集》四卷，中有《题建炎遗诏》诗云：「银汉经天都是泪，杜鹃入洛不如归。黄衣传诏三军泣，不是班师诏岳飞。」《寒食》词云：「火上攻山鬼哭，霜华夜入桃花粥。重湖烟柳高插天，犹是咸淳赐火烟。」云云。时距宋之亡几至百年，其志犹拳拳赵氏。语见阳湖蒋彤《丹棱文钞》中《书鹿皮子集后》文中。声木谨案：鹿皮子志洁行芳，眷念赵宋，至百年之久，必其祖若父忠于赵宋。鹿皮子慎终追远，念念不忘若此，可谓忠孝兼尽，洵宋代之完人。 
　　
　　唐宋八家诗钞 
　　唐宋八家，虽诗文皆工，后世选其文者，约有数十家，从无有专选其诗者。华亭姚平山□□培谦，专选《唐宋八家诗钞》五十二卷，雍正五年七月，遂安堂原刊写字本。内分《昌黎诗钞》八卷、《河东诗钞》四卷、《庐陵诗钞》八卷、《老泉诗钞》一卷、《东坡诗钞》十八卷、《栾城诗钞》四卷、《南丰诗钞》三卷、《半山诗钞》六卷。八家之中，惟南丰诗见于古人著录者甚少，俗遂有曾子固不能诗之谬说，流传已久，实则《元丰类稿》中，原有诗集□卷。吕公着尝称其行谊不如政事，政事不如文章，至论亦公论也。惟方回《瀛奎律髓》中，论其诗最为确协。虚谷谓子固诗一扫昆体，所谓饾饤刻画咸无之，平实清健，自成一家云云。此本选其诗三卷，可谓别开生面，独具只眼者矣。 
　　
　　李兴锐久任兴泉永道 
　　光绪初年及中叶，国朝崇尚科举，名器犹未致尽滥如末年也。□□李勉林制府兴锐，虽为曾文正公营务处，不由科举出身，国家用之为兴泉永道，十八年并未升迁。直至甲午后，始陈臬开藩，末年遂以两江总督授之矣。朝廷用人，实兴衰治乱之关键。君子观于此，可以知世变矣。 
　　
　　上谕处行走 
　　国朝定制：翰林院编修，始有某某处行走等差使。近见光绪四年季秋重修《北流县志》廿四卷，卷首列修志名氏，其纂修人名衔云：「员外郎衔刑部贵州司主事、上谕处行走、壬戌进士李士琨。」云云。部曹有某处行走字样，殊为罕见。 
　　
　　盐贩开馆延宾 
　　咸同年间，粤匪乱时，盐纲颓废，吾郡巢湖帮乘机窃起，贩运岱山盐，因此致富者不计其数。当时财力富厚，开馆延宾。凡同郡之人，只须有熟人介绍，即可居于其中，无所事事，谓之吃大锅饭。舒城王虚舟广文静涵，曾在其中居住二年，为先文庄公言之如此，广文本先文庄公受业师也。 
　　
　　论左传中二段 
　　幼时顽劣，所诵《五经》，皆敷衍成诵，过时即茫如捕风。惟《左传快读》中所选之篇什，少时所读，即是此本，垂老尚能记忆。十二三岁即知好之，平生尤最好「宋穆公疾，召大司马孔父，而属殇公焉」一段，及「公侵郑取匡，为其伐晋须靡也」一段。颇觉细味其语，使人孝弟之心油然而生。但不知书之感人果能如此，抑声木偏嗜如此，恨无人质之也。 
　　
　　挥金如土等语 
　　挥金如土，惜墨如金二语，烂熟人口，无一不知。据怀宁姜颍生孝廉筠言，此乃画家秘诀。凡用泥金画，须不惜工本，愈多愈妙。尝见元人用泥金画，历数百年颜色不变，富丽堂皇如故，即愈多愈妙缘故，所以有挥金如土之语。墨笔画愈淡愈妙，故又有惜墨如金之喻。此二句乃画理，无有人知之者。然惜墨如金四字，亦有用之为文章家秘诀者，见于姚鼐《惜抱轩尺牍》。 
　　
　　山西寿阳风俗 
　　寿阳祁文端公寯藻云：「寿阳俗俭，凡新妇入门，给棉十斤，织纴而售，展转滋生，不再授衣。村民初不知织，有蓝明府者，其夫人亲教之。」云云。语见甘泉董酝卿尚书醇《度陇记》中。声木谨案：俗谓江南为富庶之区，虽不尽如是，然吾乡之赤贫者，尚不至此，宜乎为俗人所艳称矣。 
　　
　　吴伟业诗集注本 
　　吴梅村祭酒伟业所撰《梅村诗集》廿卷，向有靳荣藩、吴翌凤两注本，行世已久。不谓仍有太仓鹤市程穆衡迓亭原笺、太仓恒农杨学沆匏堂补注《吴梅村先生编年诗集》十二卷、《诗余附笺》一卷、《诗话》一卷、《诗词补钞》一卷，久无传本。己巳八月，昆山俞庆恩凤宾编辑《太昆先哲遗书》排印本。祭酒诗本足传世，又增一注本，更为美善。独惜原有钱湘灵笺本佚去可惜，不然有四注本矣。 
　　
　　钱恂撰述 
　　归安钱念劬星使恂，原名学嘉，撰《二二五五疏》二卷，立名甚为奇异，古今所未有。其所以立名之故，以任星使二年，复在和、义二国上疏五十有五，故名颇为费解。星使又撰有《财政四纲》四卷、《中外交涉类要表》四卷、《光绪通商综核表》十六卷、《中俄界约斠注》七卷，皆于当时情事洞见原委，非苟作者。厥后江宁李小池广文圭撰《通商表》四卷，无锡杨仁山□□楷踵撰《光绪通[商]列表》一卷，沈商耆等续撰《通商综核续表》一卷，各书一再胪列，颇便检查，于商务不为无益，故汇记之于此。 
　　
　　孝献皇后始末 
　　世祖章皇帝贵妃、追谥孝献皇后董鄂氏，满洲正白旗人，内大臣鄂刚毅侯硕之女。年十八，以德选入宫，能谨事皇太后尽礼，独为世祖章皇帝所眷，宠冠后宫。世祖于闺帏礼敬甚简，惟孝献善伺颜色，兴居晨夕，饮馔服御，曲体罔不悉。自言妇无外事，不敢以女子干国政，每言矜恤狱囚，多全活者。未尝为外家乞恩，宫中衣饰无华采，簪珥绝去金玉。世祖密有废孝惠皇后意，孝献跽请曰：「必若此，妾不敢生。」其颖慧慈惠知大体类如此。顺治十七年八月薨，辍朝五日，追谥加封皇后。世祖御制行状，述后懿美，大学士金之俊奉勅为传。世祖又有庶妃亦董鄂氏，长史喀济海女，康熙三十三年薨。并见钱塘张孟劬□□采田所撰《清列朝后妃传稿》。书凡二卷，乃修《清史》时所纂原本，戊辰夏月，山阴平劼刚□□毅绿樱花馆排印《遯堪外集》本。《清史》内后妃传，复经□□金籛孙□□兆藩就此稿复辑，不如此详。孝献独承恩泽，详见于此。草野谰语，遂有谓为董小宛没入宫中者，声木故择录其语于此，以免市虎杯弓，诬言蔑我朝世祖。 
　　
　　涉园墨萃 
　　武进陶兰泉□□湘编辑《涉园墨萃》十二种，共三十五卷，己巳仲秋排印本，搜辑颇备，可为参考之用。惟目录中刊《鉴古斋墨薮》四卷、《附录》一卷，下注云：「汪近圣子尔臧惟高孙君蔚炳宇穗歧曾孙天凤。」云云。阅之不解所谓。检原书观之，原书刊云：「汪氏《鉴古斋墨薮》。」总目后一行文云：「歙□汪近圣子尔臧、惟高制，□孙君蔚、炳宇、穗歧，曾孙天凤辑。」云云。「尔臧、惟高」并列，盖二人。「君蔚、炳宇、穗歧」并列，盖三人。陶氏去一「制」字一「辑」字，玩其文义，真令人索解不得。虽原文如此，商贾不知撰述体例，犹可说也。陶氏编辑丛书，不应依原文列入目录中，令人费解。只应注「汪近圣等」四字，以符著录体例，陶氏何竟昧之乎。 
　　
　　丁申等补钞文澜阁书 
　　高宗纯皇帝钦定《四库全书》，分藏大内者曰文渊阁，圆明园者曰文源阁，热河者曰文津阁，盛京者曰文溯阁，在杭州圣因寺者曰文澜阁，镇江金山寺者曰文宗阁，扬州大观堂者曰文汇阁，谓之七阁藏书。文宗、文汇两阁藏书，均经粤匪之乱，闭阁焚毁，一字无遗。曾文正公任江督时，曾命莫友芝往扬镇等内地访求，始终未获一帙。惟文澜阁书，虽经咸丰庚辛之变，实赖钱塘丁竹舟主政申、松生明府丙兄弟，兵燹颠沛之中，竭力搜罗收买，仅得玖千余册。复出其家藏书，又于天一阁、抱经楼、振绮堂、寿松堂、别下斋、味经堂、醉经阁、卧云庐、恬裕斋、瞿硎石室、清来堂、结一庐、皕宋楼、退补斋、持静斋，三十有三万卷堂等十六家藏书家，按籍征求，集人迻写，历七年之久，得叁千叁百玖拾陆种。合之原收残帙叁百叁拾壹种，其残编配全者捌百玖拾壹种，后又续补钞叁拾捌种，其求而未得者仅玖拾余种。阁中藏书，共计有叁万肆千柒百陆拾玖册，顿复旧观，蔚然为江南文化所归。后生小子，以后得窥中秘，真当尸祝二丁，铸金呼佛事之。君子之泽远矣。 
　　
　　妇女不可以男称 
　　凡人家中妇女，不可乱相称呼，以供儿童嬉笑，殊不知关系甚大。分明清白家声，几酿为祸乱之阶，不可不思患，早为之防。譬如姑母、姨母、舅母、叔、伯母姊妹等类，每喜以男子之称称之。恒有儿童不明世事，偶见其母与长姑母同卧起，语人曰：我母与伯伯同睡，闻者骇然。殆至家中人为之解明，闻者每疑信参半。闺捆以内之事，他家焉能人人闻见清晰，亦情理所宜。然纵使坦然不疑，已嫌多话，总不如不乱称之为愈也。 
　　
　　刘墉读书法 
　　诸城刘文清公墉以书法名天下，其撰述，予只见其《刘文清公应制诗》□卷、《诗集》□□卷□□□□□□清爱堂写刊本。摹勒甚精，传流颇罕，知之者益稀。诗似为书名所掩，实则诗并不工，万难传于后世。其平生读书之法，每取经史子集各一二本杂观之，中必有一二本词曲小唱。检一本，阅数行，则易一本。数本后，必阅唱本数行，又阅他书。语见钱塘戴文节公熙《习苦斋古文·刘文清公诗集题跋》中。如此读书，真属异事，千古所稀有。宜乎刘文清公仅以字迹见，文学万难与他人争席，职是故也。 
　　
　　近思录注本 
　　朱子与吕成公同撰《近思录》十四卷，南宋叶采已有注本，国朝茅星来、江永复各有注本。叶注失之简陋，江注失之繁芜，惟茅注详略适中。其于名物训诂，考证颇详，盖积三十年精力所萃，非率尔操觚者可比。星来为明鹿门□□坤七世孙，子前夭，无后，其稿本为宁化雷翠庭副宪鋐所得，以授同里阴静夫茂才承方。茂才爱护其书，保守甚力。并言己若将死，当择笃实君子付托收藏，以待好学力义之君子授之，俾为刊布，庶几无负于翠庭先生三十年来命序之意，与茅君三十年间用心之勤，其用心良苦。圣人列朋友为五伦之一，若茂才之待死友，颇觉三代伦常去人不远，千古所当则效，奉为圭臬者也。 
　　
　　周济词辨 
　　荆溪周止葊□□济研精词学，受法于武进董晋卿二尹士锡，实衍张翰风明府、皋文太史之绪余，而论说时有抵牾，因编辑《词辨》十卷，以明大旨。一卷起温飞卿，为正。二卷起南唐后主，为变。名篇之稍有疵累者，为三、四卷。平妥清通，纔及格调者，为五、六卷。大体纰缪，精彩间出，为七、八卷。本事词话为九卷。庸选恶札，迷误后生，大声疾呼，以昭炯戒，为十卷。既成定本，写付弟子吴淞田生端。田生携以北，附粮艘行，衣袽不戒，阨于黄流，后复追忆，仅存正变二卷。又恐久而复失，亟录以付刊，并附《介存斋论词杂着》一卷，即现行本《词辨》是也。光绪末造，词学盛行，国变后尤甚，惜乎此书亡后八卷，令人有尝鼎一脔之叹。凡总集选本，皆别裁伪体，归于一途，以为后生小子法，俾知所则效，未闻有选本以昭炯戒者。周氏此选，可谓生面别开，为千古所未有，其实于理亦通。有劝不可以无惩，有法不可以无戒，不明示以惩戒之处，焉知惩戒之在于是，则周氏选本之微意也欤。 
　　
　　重思斋丛书 
　　江阴王吉臣孝廉家枚，编辑同邑人及其先德撰述，为《重思斋丛书》。予仅见沙张白《定峯文选》二卷，翁照《赐书堂诗稿》一卷，王堃《宛委山房诗词剩稿》一卷，王泰阶《青箱室诗钞》一卷。翁照字朗夫，更字霁堂。雍正乙卯，初膺□□嵇文敏公□□荐，应博学宏词。至乾隆己巳，复膺□□高相国□□荐举经学，海内荣之。少工声律，中岁穷究经学，兼汉魏唐宋诸家而参订之。谓汉魏诸儒博而赅，宋儒约而精，不入主出奴，举一废百。中有所得，久而成书。刊行者，仅《赐书堂诗集》四卷、《文集》六卷。板片旧藏周庄苏氏，粤贼庚申之乱，沦于刧灰。孝廉购得其《诗集》四卷，合并为一卷，刊入《重思斋丛书》中。干嘉人撰述传世日罕，朗夫征君在当日尤负盛名，其诗集至为难得，非孝廉之搜刻，人几不得见之也。 
　　
　　晋谢承后汉书 
　　晋谢承《后汉书》□□卷，现虽已佚，终必有全帙复出之一日。据阳曲傅青主征君山《霜红龛笔记》，山阳阎百诗太史若璩《潜邱札记》，平定张石舟明经穆《斋文集》，均言有是书。征君更言，乃明永乐间扬州刊本。永乐距今仅五六百年，扬州又非僻地，当时既有复刊本印刷，至少有数百部散在天下，虽历经丧乱，印本当未绝于天壤也。 
　　
　　离骚二字 
　　「离骚」二字，当是楚人方言，屈原遂用之以名书。其意取楚人通晓，志不在行远，无事钩辀棘刺，令人难测，此真三代命书名之意。声木谨案：《楚语》伍举曰「则迩者骚离而远者距违」，注谓「骚，愁也。离，畔也。」云云。当时伍举告楚灵王语，其用楚方言无疑。 
　　
　　地球韵言 
　　江陵张公复广文士瀛，任蕲水县训导时，撰《地球韵言》四卷，光绪廿四年仲夏，鄂垣务实书馆刊本。其书于各国疆域政俗，虽仅略举大凡，而叙述颇详，自注亦甚简要。小儿于十岁左右读之，使略知地球大略情形，实有至益。虽译音各有不同，未可尽据为典要，此乃译东西文书者之通病，非广文之咎也。 
　　
　　德□辞婚 
　　乾隆末年，和珅当国时，欲以其女妻英照斋相国和，其父德文庄公□婉言谢之。德文庄公由是得罪，后赖仁宗睿皇帝为之昭雪。并特因不许婚事，嘉其不阿权贵，赐谥文庄，亦身后莫大之荣矣。相国后娶于萨克达氏，漕帅阿庄恪公第四女初拟备选，未邀指婚，德文庄公乃得为其子委禽。娶时相国年仅十三，其夫人年已十七，亦可见当时德文庄公为子早婚之苦衷，实有不得已焉者。无怪仁宗事逾多年，复询当年实在情形，于相国深为叹息。在当时能不附和和珅，确为难能可贵。德文庄公官至一品，其卒也，其子英和只称其捐馆舍，其夫人卒，只称即世。立言矜慎，可为大臣子弟称呼先人之法。 
　　
　　任大椿论文语 
　　武进吕星垣叔讷撰《白云草堂文钞》五卷、《诗钞》三卷，嘉庆癸亥孟秋刊本。兴化任幼植侍御大椿序其文集云：「今夫义法，非一家所创，要非百家所袭，必以己得己出者为真，否则伪耳。故无义法之病为芜庸，为凌乱，为剽窃，为造作，蹈空摭实，互相讥弹，五十步笑百步也。若其义精法熟，言有其物，行有其恒，抑扬有其宜，博约有其旨，其理道不繁而自明，其矩薙不拟而自得。故其出之也，(早尽)[号令]不期而中，部伍不期而分，其视无义法者，诞先登而伤灭顶者矣。」云云。声木谨案：侍御以博洽名，久为汉学专家，并不以文章名，而言文必有义法，亲切有味如此，故录之于此。 
　　
　　放心二字 
　　俗谓「放心」二字，不谓周文王之时，已有此等俗语。《召南·草虫》章「我心则降」，降，下也，「我心则夷」，夷，平也，即是放心之意。 
　　
　　左宗棠赐进士始末 
　　湘阴左文襄公宗棠，以举人入阁，以致当时草野相传，议论纷纭。有谓左文襄公于浙省军务倥偬之时，请开缺会试，朝廷不得已，赏给进士及翰林院编修，皆臆说也。当同治十三年九月十五日，克复肃州，关内肃清，左文襄公奉上谕，特赐进士出身，晋协办大学士，复晋东阁大学士。朝廷盖以非常之功，必有非常赏励，亦非末叶滥赏可比。我朝定制：非翰林留馆，卒后不得谥「文」。光绪末叶，王文韶以进士谥「文」，鹿传霖以散馆翰林谥「文」。郭筠仙侍郎嵩焘之编修，出于曾文正公之奏保，在我朝翰苑中，更为绝无而仅有矣。 
　　
　　吴鼐续娶孙星衍族妹 
　　全椒吴山尊学士鼐，未第时，续娶阳湖孙氏，乃孙渊如观察星衍族妹，幼孤，育于观察家，见于□□□□□书中。外间不知者，误以为观察胞妹。学士至以「垂老得仙」四字为印章，以志荣庆，颇为人所艳称。当年学士计偕入都，孙夫人送以诗云：「小语临歧记可真，回头仍怕阿兄嗔。看花迟早寻常事，莫作蓬莱第二人。」云云。亦见于□□□□□观察本以第二名及第，未几，学士果以第三名及第，一时传为佳话。他日有编《续妇人集》者，必有取于此诗。所见二书，惜皆忘其名矣。 
　　
　　越南阮交撰述 
　　越南国阮淡如学士交撰《十三经集句史论》二卷，同治十年，其贡使从子阮懦夫学士有立携至中国，以示湘阴李幼梅广文辅耀。同治十三年三月，为之刊行。在史论中，洵属别开生面。自明代集《诗》、《书》、《论语》、《文选》为文，多至数百言，遂另辟一种风气。予尝见集《书经》为《四书》文者。扬州朱□□孝廉□□，自入学至中式，无一场一篇不集《书经》成文。虽文人好奇，何所不有，实亦藏拙之一道也。 
　　
　　贩安化茶致富 
　　光绪年间，湖南一省，以贩运安化红茶至俄国出售，后皆成巨富。其中尤以湘潭叶焕彬吏部德辉、□□余介卿观察金声、长沙朱雨田阁学□□三人为巨擘。三家之中，又以朱雨田阁学称最。阁学以长沙省城外新开河案，奉特旨赏给内阁侍读学士，尤为海内所荣。其生有异禀。综其生平，自言服大黄千余觔，黄连等凉剂四万余帖，元明粉、小蓟槟榔尤不计其数。迹其生平，无一日不服药，而享寿乃至九十余乃终，洵千古之异人也。 
　　
　　恕谷后集 
　　蠡县李刚主□□塨，传博野颜习斋□□元之学，世称颜李。撰《恕谷后集》十三卷，雍正四年正阳月，原刊圈点本。光绪五年，正定王氏谦德堂编刊《畿辅丛书》，去其圈点，重为刊行。其《后集》所以命名《后》字之意，其门人樊舆阎镐序谓：「《后集》者，自康熙癸未以前，仿欧苏诸大家，先生俱置之，而惟存其后焉者也。」云云。声木谨案：据此，即谓未见颜习斋□□以前之文悉不存。其笃信颜氏之学，可谓深矣。 
　　
　　巡检衙署 
　　宣统元年，予路过湖南某县某乡，见有巡检衙署五开间，到后六进，前门照壁内复有大院一所，内竖立旗杆二。屋宇如新造者，极为整齐。戏谓如作此地司官，有好屋子住，甚妙。不意前人亦有此项戏语，侯官陈衍《石遗室诗话》谓：「陕西灞桥县丞署在水中央，环以垂杨万缕。闽县王文勤公庆云过其地，笑曰：『官若可求，吾愿以巡抚换分县也。』」云云。是亦爱其官舍矣。 
　　
　　墙有茨解 
　　宋儒杨氏解《墉风·墙有茨》章谓：「公子顽通乎君母，闺中之言至不可读，其污甚矣，圣人何取焉而着之于经也？盖自古淫乱之君，自以为密于闺门之中，世无得而知者，故自肆而不反。圣人所以着之于经，使后世为恶者，知虽闺门之言，亦无隐而不彰也。其为训戒深矣。」云云。声木谨案：杨氏此语，真能道出圣人心事，其有功于经训大矣。至云：「盖自古淫乱之君，自以为密于闺门之中，世无得而知者，故自肆而不反。」尤为曲尽淫乱人情景。后世虽非人君而淫乱者多矣，其自始至终，孰不自谓行踪诡密，神鬼不知，实则道路喧传，无一人不知之，而当局者犹谓人莫我知也，可谓愚矣。 
　　
　　明张居正语 
　　明张江陵当国日，湖广巡按朱谨吾为建三诏亭，江陵复书辞之，中有云：「且盛衰荣悴，理之常也，时异势殊，陵谷变迁，高台倾，曲池平，虽吾宅第，且不能守，何有于亭。数十年后，此不过十里铺前一接官驿耳，乌睹所谓三诏乎！」云云。声木谨案：江陵相业，彪炳史策，在明代可称良相。观此书，其胸襟豁达大度，才识并茂，洵能担荷重任数十年，几于富强，信非偶然。身后贬斥，实非其罪，徒令后人弥增感慨，于江陵相业无损也。 
　　
　　樵隐诗话语 
　　长沙林象鼎撰《樵隐诗话》十卷，光绪丙子孟冬，自刊袖珍本。中有云：「随园之盛名，良由推毂者多，又全在肯奖拔后进，爱才如命。一经其品题，便成佳士，感之者多，故誉之者广，然则植人者，实植己也。」云云。声木谨案：此数语真能抉出随园心肝，当时随园之享盛名，得厚贿，实未尝不由于此。 
　　
　　国朝诗别裁集 
　　长洲沈文悫公德潜，编辑《国朝诗别裁集》□□卷，虽奉高宗纯皇帝严旨申斥，然谓其措置之未当，非谓其评品之未公也，是以百余年来，流行甚广，究为学诗津梁，决非他人所能学步。咸丰间，江都符南樵孝廉葆森，编辑《国朝诗别裁续集》□□卷，始于乾隆丙辰，终于乾隆丙戌共一百廿年。虽亦有刊本，世人几不知有此书，亦可见沈选之善，非他人所能续貂。三代下直道而行，信不诬也。 
　　
　　
　　续笔卷十 
　　
　　康熙设立官字号
　　汪琬语
　　俊秀主书院讲席
　　学海堂
　　武生荐举博学宏词
　　潘义炳论诗语
　　方宗诚论文语
　　撰述命名立异
　　雁来红种类
　　书灯
　　甲子各省教会势力
　　无名氏诗句
　　金农等字
　　曾国藩论文语
　　陈夔龙诗句
　　曾国藩论吴汝纶
　　明邵宝学史
　　魏茂林撰述
　　皇舆表
　　谐声别部
　　史澄诗句
　　黄任诗注本
　　溆浦三贤诗文钞
　　庐州江防同知衙署
　　春雨堂丛书
　　生香花蕴合集
　　姚莹行述
　　文廷式大考第一
　　明七子等名氏
　　长元吴三县地丁钱粮
　　王又朴不讳过
　　明陈耀文正杨
　　李元度驳方苞语
　　词家比诗家
　　夜合花
　　高宗挽朱轼四字
　　尹洙河南集
　　石韫玉藏书语
　　林瀚训子诗
　　北宋苏轼读书法
　　受宜堂宦游笔记
　　红豆树
　　菘字解
　　小琉球漫志
　　春秋经筌
　　尹继善文端公诗集
　　王峻论水经注 
　　
　　苌楚斋续笔卷十 
　　庐江刘声木十枝撰 
　　康熙设立官字号 
　　康熙壬午，科场中设立官字号，十名中分中一人，以为限制，专以供官员子弟应试而设。官卷之制：内官三品以上，及翰、詹、科、道，吏礼二部司官，外官藩臬以上，武官提镇以上之子孙，同胞兄弟，同胞兄弟之子，每举人进士十名，派中官卷一名，副榜如之，边省免。后来官卷未闻有中副榜者。江南乡试，俗名第十九名为官元，以官卷中式最高名数以第十九名为止。两主试以十八名内之魁卷归之寒士，使得一乡魁美名也。 
　　
　　汪琬语 
　　长洲汪苕文太史琬尝语人云：「士大夫行己不可无本末，读书不可无师承，立论不可无依据。」云云。声木谨案：太史数语，最为包括，读书不可无师承，尤为扼要。汉儒最重师承，授受有序，源远流长，有传至十余代者，故其解经卓绝千古，确有依据。惟汉儒始能虚心求救，实心受教，不敢自逞臆见，所以最重师承，故能学问渊深，靡有涯涘。东汉□帝时，班昭续成《汉书》，马融在当时，亦博学者，请伏阁从班昭受句读，其识见过后人远矣伟矣。试问现在《清史稿》成，谁愿伏阁从人受句读耶？ 
　　
　　俊秀主书院讲席 
　　嵇文骏字步云，号春原，无锡人。年甫弱冠，即橐笔出游，当道荐主济南书院讲席。时以俊秀主讲，实罕有之事。娄县姚春木上舍椿，亦困于一衿，以俊秀历主夷山、荆南、景贤等书院讲席，士论尤为翕然。非道德文章冠绝流辈，焉能如此。嵇公后于道光壬辰，中顺天乡试，姚君则终于监生，论者尤为惋惜云。 
　　
　　学海堂 
　　仪征阮文达公元，于道光六年，任两广总督，创立学海堂于广州城北粤秀山，专课经解诗古，声名文物，几于震天下。其实当时经费，每年收入，仅壹千伍百余两。堂中无山长，派学长八人，专司课事，每年仅四课，每课以贰百金为膏火。学长每人修金，年仅叁拾陆两。专课肄业生住院，以十名为限，三年为期。期满更换，以期普及。番禺林月亭孝廉伯桐，撰《学海堂志》一卷，纪载甚详，刊入《修本堂丛书》中，予略举其大略记之。 
　　
　　武生荐举博学宏词 
　　邵岷字百峯，元和人，武生。乾隆元年，由太仆寺卿蒋涟荐举博学鸿词，为部所驳，不准与试。百峯虽武生，实文人。嘉兴李富孙鹤征后铭，言其学博才敏，其所为诗最工游览，如《五丁峡》、《鸡头关》等作，酷摹少陵云云。仁和杭世骏《词科掌录》，言其与秀水张庚皆工古诗，而百峯登览之作尤胜，云云。长洲沈文悫公德潜《国朝诗别裁集》，言其七言律诗最工，居然作手云云。据三家所言，百峯实当时之学人，而诗才卓绝，推为作手，不得仍以武生目之。蒋太仆荐举，确为学问而然，并非滥举。惜乎为部臣所纠，不得与试，诚为可惜。以武生工文学，荐举博学宏词，不特为我朝之盛事，亦千古所罕闻也。 
　　
　　潘义炳论诗语 
　　潘义炳字蔚友，号念堂，桐城人，诸生。木崖□□江孙，渊源家学，工诗，撰有《念堂诗钞》□卷。其论诗之语曰：「一代有一代之风气，一人有一人之怀抱。蛾眉不同貌而俱动于魄，芳草不同气而皆悦于魂，其各抒性情，一也。」又曰：「学诗者，沉酣乎经史以裕其原，浸淫乎汉魏以厚其质，涵泳乎六朝唐宋以腴其华滋。」又曰：「诗贵立体而忌俗者五，一曰俗体，二曰俗意，三曰俗句，四曰俗字，五曰俗韵。」云云。声木谨案：茂才所论甚卓，惜袁简斋明府未见此论。明府之诗，俗意俗韵，集中尤多，未能见及此也。 
　　
　　方宗诚论文语 
　　桐城方存之京卿宗诚《柏堂集外编》有《复胡伯良书》，言作文之法，甚简明，节录于此，文云：「夫文非一端，大抵以有本有用为贵，而其义法，则在古大家文中求之。辞宜质而不可俚，义宜正而不可迂，叙事宜详明而不可繁赘，记事宜简古而不可晦拙，是皆所当留意者。」云云。又有答某书云：「修辞立其诚。君子于人，毁不可，誉亦不可。立一言于此，千百世下，皆信吾言之不妄，而后为不朽之言。」云云。声木谨案：儒者立言，虽不能如此，而存心不能不如此。孝子不诬其亲，况他人乎！ 
　　
　　撰述命名立异 
　　词曲命名，有以新颖纤巧见者，尚属常有之事，若诗文集，则更罕见。若唐陆龟蒙名其诗文集曰《笠泽丛书》四卷、《补遗》一卷，南宋邓牧名其诗文集曰《伯牙琴》一卷、《附录》一卷，元杨维祯名其赋集曰《丽则遗音》四卷，明崔铣名其诗文集曰《洹词》十二卷，任环名其诗文集曰《山海漫谈》三卷、《附录》二卷，娄坚名其文集曰《学古绪言》廿五卷，国朝颜元名其文集曰《习斋记余》□□卷，徐倬《道贵堂类稿》中有名曰《耄余残渖》，上卷为诗，下卷为文，钱国珍名其文集曰《寄庐杂记》□卷，李象鹍名其文集、公牍等类曰《棣怀堂随笔》□卷，戴豪名其诗文集曰《赘言录》八卷、《附录》一卷，李士棻名其诗集曰《诗半》□卷，自谓古少今多，故名曰半。亦有名集而实非集者，如宋曾巩《隆平集》廿卷，收入《四库》史部别史类，宋陈埴《木钟集》十一卷，收入《四库》子部儒家类。国朝陈瑚撰《顽潭诗话》二卷，许丙椿撰《斆园诗谈》八卷、《续编》二卷，实系诗集，名之曰《诗话》。吴文溥撰《南野堂笔记》十二卷，实系诗话，名曰《笔记》。皆属有心立异，毫无意义，不足训也。 
　　
　　雁来红种类 
　　吾乡秋日，只有雁来红一种，以之点缀秋光。据《习苦斋画絮》言，有雁来黄，异种也。近闻有雁来绿者，色如翡翠，又居黄上。他日乞得此种，当补画之云云。以天下之大，奇花异草何限，非《羣芳谱》所能备载，亦势理所当然也。 
　　
　　书灯 
　　予自十一岁至廿八岁，在书房读晚书，每晚青灯一盏。先文庄公严禁点烛，并言从古至今，只有书灯而无书烛，如欲点烛纔念书，终身必不能念出书来。其事虽小，极为读书不读书之关系。后来声木以先文庄公之谕，验之他人，果然如此，始信先文庄公当日严禁之有由也。 
　　
　　甲子各省教会势力 
　　甲子十一月廿九日，基督教徒谓之耶稣圣诞日，上海各教会发出传单，中云：「基督教自公历壹千捌百伍拾捌年，即南宋庆元肆年，中国政府允许各国传教后，现在中国之天主教有主教伍拾人，神父及女教士壹千叁百人，基督教有教士壹万捌千人，受圣餐教徒叁拾伍万人，受洗礼教徒柒拾万人，新旧大小教会捌千捌百捌拾陆所，教会小学伍千玖百贰拾捌所，教会小学生拾陆万零玖百玖拾壹人，教会中学玖百陆拾贰所，教会中学生贰万贰千伍百陆拾玖人，教会高等以上学校叁拾捌所，教会高等以上学生壹万壹千柒百玖拾人，教会医院叁百贰拾陆所，施医地点叁百肆拾肆所，教会看护学校壹百零陆所，看护学生壹千叁百捌拾人，青年会叁拾捌所，会员伍万捌千捌百拾贰人，学校青年会壹百捌拾叁所，会员贰万肆千贰百叁拾伍人，教会出版物甚多，但以《时兆月报》、《通问报》为最巨。」云云。据教会自己所说，现在耶稣教会，在中国势力仍非小也。 
　　
　　无名氏诗句 
　　山东省城金波门，宋曾南丰祠、张勤果公曜专祠，皆在焉。有□□□□□□《济南纪事诗》中有云：「寿世文章胜功业，崇祠还欲傍南丰。」大足为文人吐气，意味颇耐人思索。 
　　
　　金农等字 
　　钱塘金冬心□□农、泾县包慎伯明府世臣，字体皆太诡异，堕入恶道，虽各有所本，终非所宜。金习《谷郎》、《爨宝子》及《中岳庙》等碑，包专习唐武后所书《升仙太子碑》。明府《艺舟双楫》中，论书之语颇高，所书不逮所论，实不可以道里计。其所自书、自监人刻成之《小倦游阁法帖》全石，虽间有损字，尚未残缺，现存扬州江西富商□□萧怡丰家，久无拓本。光绪□□年，合肥蒯礼卿观察光典与怡丰家相识，曾借拓壹百分，今亦不知流落何所矣。 
　　
　　曾国藩论文语 
　　曾文正公《致吴南屏书》中有云：「仆尝称古文之道无施不可，但不宜乎说理耳。」云云。吴挚甫京卿《致马通伯学部书》中亦有云：「文章不宜谈理，此前哲微言，执事最不信此语，究其谈理之作，实亦不能工也。」云云。声木谨案：桐城文家虽喜言宋儒之学，然义理、词章、考据三者并立，不偏重义理，所以能独立千古。桐城诸老以文学授受者，几徧天下，予别撰《桐城文学渊源考》十三卷、《引用书目》一卷、《名氏目录》一卷、《撰述考》四卷详言之，而传其义理者无人。道咸之间，方植之明经东树目见汉学流行，其焰甚炽，毅然欲兴复宋学，传授徒党，以与之抗，并撰《汉学商兑》□卷以攻之。卒之其文章一传而为戴存庄孝廉钧衡、方存之京卿宗诚，天下犹知其人。其理学一传而为苏厚子征君惇元、文锺甫茂才汉光，乡曲之间，尚不知其名氏，显分轩轾矣。 
　　
　　陈夔龙诗句 
　　贵阳陈小石制府夔龙《咏怀》诗中有云：「一琴一鹤寻常事，清献当年浪得名。」云云。其生平甚以清廉自负，亦颇为一时所称，而诗之语意，亦有所本。宋刘章曰：「臣书生，无他长，惟菲俭自度。晏婴一狐裘，三十年不易，人以为难，臣以为易。」见于□□□□□□□是以清廉自负者，自宋已然矣。 
　　
　　曾国藩论吴汝纶 
　　桐城吴挚甫京卿汝纶《吴先生尺牍》中有云：「某任冀州时，有三起盗案，逾期未获，实心愧。前任冀州李鉴堂中丞秉衡善于捕盗。」云云。自言之不讳，实为人所难。予在济南谋食时，闻王古愚孝廉振垚言，曾闻曾文正公当日论幕中人材，言及京卿，有「只宜读书作文，短于政事，材不宜为官」之语。知人则哲，曾文正公之言，所见远矣。 
　　
　　明邵宝学史 
　　明人撰述迂谬，颇多可笑者。如邵宝撰《学史》十三卷，其以十二卷象十二月，多一卷以象闰，每卷或三十条，或廿九条，以象月之大小，且取日格一物之义。《四库提要》中，言其殊可不必如此，洵为卓见。古今撰述奚止千万，孰有如是之胶固鲜通者乎。至其书之佳恶，姑勿论也。 
　　
　　魏茂林撰述 
　　魏笛生观察茂林□□人，□□□□进士，官直隶永定河道。向只见其《骈雅训纂》十六卷、《识语》一卷，注释甚为博洽，尝疑其撰述决不止此。后读钱塘戴文节公熙《习苦斋古文》，中有《房师魏笛生先生七十寿序》，言观察所撰，尚有《易贯》六卷、《别雅辑证》四十卷、《覃雅》□卷、《礼因》一卷、《文法一揆》六卷、《广腋》□卷、《天部类腋》四卷、《国朝四十七科同馆诗赋题解》十四卷、《天部二十九闻》□卷、《重校袁文笺补》四卷、《帐中编略》□卷，此书自秦汉六朝以来经史子集诸大部[书]荟萃(书)贯串，搜罗剔抉，丹黄甲乙，数十年迄未成书，盖类书也。复有《类海探源》□卷，内分廿九门，此少作，亦类书也云云。据戴文节公所述，信乎观察闻见宏富，撰述等身，惜乎多未刊行。予所见者，仅《骈雅训纂》、《别雅辑证》、《国朝四十七科同馆诗赋题解》三种。后二种虽刊，未见他家著录。 
　　
　　皇舆表 
　　《钦定皇舆表》十六卷，卷一、卷三、卷四、卷六、卷七、卷十一、卷十三、卷十四、卷十六各分上下二卷，实廿五卷，内府刊本。原装绽廿四本，四布函。康熙四十三年，礼部尚书喇沙里奉勅编辑。其书本表格体例，清晰易览，考证详明，洵非私家撰述所可比拟。惟有一弊，全书中空白太多，徒占篇幅，若改为直行，可省四之三。书仅六本，取携既便，价值亦廉，惜无人为之改制。诚能得稍明撰述体例者，即可从事，尚不难也。 
　　
　　谐声别部 
　　南昌喻端士编辑新城王文简公士祯《皇华纪闻》、《陇蜀余闻》、《池北偶谈》、《居易录》、《香祖笔记》、《分甘余话》六种中论诗之语，分志趣、风雅、感概、考证、评论、汇编六门，每门一卷，《汇编》分上下二卷，乾隆己酉五月，信江枕山亭自刊本。一本名《谐声别部》，一本名《分类诗话》。一人所辑，同时所出，而序文、例言，两书一字不易，亦无一言言其更名，是真不可解矣。王文简公当日以避世宗宪皇帝庙讳，以前刻书者，皆改为「士正」，读者往往读「正」字为去声而不知非也。《汉书·律历志》「子为天正」，《王莽传》「人民正营不安」之意，「正」字皆音征。以「正」字代原名者，正取其音同耳，不然，何取以「正」字代用？自奉谕改名为「士祯」，益见王言之如纶矣。 
　　
　　史澄诗句 
　　番禺史穆堂宫允澄，撰《趋庭琐语》八卷、《退思轩试帖》二卷、《诗存》一卷，光绪乙酉，继园自刊本，附于其父春林□□善长《味根山房全集》后。其诗存仅七言绝句一百首，皆以「七十老翁何所求」为起句，历叙自己生平，即自述诗，而又别开生面，文人狡狯，故无奇不有。然此种诗，年老之人以之为游戏则可，决无佳诗，更难传世行远也。 
　　
　　黄任诗注本 
　　永福黄莘田明府任以诗名一世，后人颇有仿效其体制，所撰《香草笺》一卷、《秋江诗集》六卷。《秋江诗集》一名《香草斋诗集》。《香草笺》有云窗主人注，析分三卷，《补遗》一卷，后附明府之女黄淑畹、外孙女林羣玉《绮窗余事》一卷，嘉庆己巳，宝章堂原刊袖珍本。复有寄闻轩注《香草笺偶笺》二卷，甲寅，福州宏文阁石印袖珍本。陈应魁注有《香草斋诗注》六卷，嘉庆甲戌，永阳戆窝原刊写字本。王元麟注有《秋江诗集》六卷，道光癸卯，东山家塾原刊本。明府孙婿叶梦苓字景西，号松根，侯官人，乾隆壬午举人，官凤山县教谕，复有《香草斋诗注》□卷。声木搜求多年，迄未得见。后见□□□□□言，梦苓与其次子殿材字绍能，于乾隆五十一年，台湾匪人林爽文滋事，父子俱被执，骂贼而死云云，是不特博闻之士，其忠烈更堪与日月争光。明府之诗，笺注之本有五家之多，亦可见其脍炙人口，留垂天壤矣。 
　　
　　溆浦三贤诗文钞 
　　向师棣字伯常，溆浦人，诸生。同治三年，入曾文正公幕府，任以支给，出入数百万，无丝毫紊乱。曾文正公甚器之，委署上元县知县，不就。后忽遘奇疾，曾文正公虽军书旁午，日必数视之。及卒，挽以联云：「与舒严并称溆浦三贤，同蹶妙年千里足；念吴楚尚有高堂二老，可怜孝子九原心。」云云。溆浦三贤之说，在曾文正公当日，不过偶尔一言，后人竟据为典要。□□朱□□光恒，编辑《溆浦三贤诗文钞》十三卷，□□□□□□楚善书局刊本。所谓三贤者，即舒焘《绿猗轩诗文钞》六卷，严咸《受葊诗文钞》五卷，向师棣《涵古楼诗文钞》二卷。舒焘字伯鲁，山东登莱青道舒梦龄长子。严咸字秋农，通政使严正基之子。三人皆年少，以才学鸣一时，亦皆妙年同死。故曾文正公云尔，盖深为惋惜之也。 
　　
　　庐州江防同知衙署 
　　粤匪未兆乱以前，民物殷富，士大夫提倡风雅，争筑园亭，以为燕游之所。衙署中尤数见不鲜，虽官小如郡丞，亦有自得之乐。据东乡吴兰雪刺史嵩梁《香苏山馆诗集》自注谓：「吾郡江防同知驻扎无为州，署中有梅花壹百贰拾树，南楼可眺望九华诸山。」云云。系当时送薛画水司马之官无为州而作，令人有缅想太平之盛。 
　　
　　春雨堂丛书 
　　北宋黄庭坚刊集，集后附其父黄庶《伐檀集》二卷，久为名教所不容。《四库提要》极为诋斥，析出别录于前，最为允协。不谓后来刊集，仍有遵行之者。同治元年二月，宝应朱百臻畐卿、百和炳卿、百禄宜卿兄弟刊其父铨甫□□士端《春雨堂丛书》七种。其高祖朱之玑怀堂，撰《枣花书屋诗集》一卷，附于其父《吉金乐石山房诗集》后，且并未列目。其祖父朱毓楷幼则，撰《读书解义》一卷、《附》一卷，列目第四种，在其父撰述三种之后，又在《吉金乐[石]山房文集》之前。此等不伦不类编置刊本，不知何所取义。朱百臻等刊于同治元年，不应不知黄庭坚附刊其父《伐檀集》于集后之谬而仍踵行，殊不可解，或亦未曾读《四库提要》之过欤。 
　　
　　生香花蕴合集 
　　海宁俞俨字生香，撰诗集廿四卷。娶妇乌程徐静安，字花蕴，撰诗集四卷。妇归生香十四年卒，生香合刊其夫妇诗，名其集曰《生香花蕴合集》，道光丁亥刊本，亦集部别开生面者也。虽云锺于情，然于古今撰述体裁全未看见，故有此等奇异命名，真乡曲士之尤者也。 
　　
　　姚莹行述 
　　姚慕庭明府浚昌，撰其父石甫廉访莹行述，多至万余言，专言居官政绩，于文学概置之不道，殊为乖谬。他人无文学可纪，□言事功可也。若廉访文学，未必无可纪之价值，行述中无一字言及。明府深知撰述体例，不知其何以如此，殊不可解。 
　　
　　文廷式大考第一 
　　光绪廿年，岁在甲午，翰詹大考，萍乡文芸阁学士廷式得一等第一名。合肥蒯礼卿京卿光典炯知其源委，心不能平，语人曰：「某年玉皇大帝考十二属，兔子取了第一，大众莫测究竟，那知月里嫦娥在玉皇大帝处递了条子。」闻者咸为之喷饭。草野传闻，说者谓考试之日，德宗景皇帝亲书一条，交阅卷官，文云：「文廷式不许入二等，崔国因不许列三等。」国因亦果于是考革职。德宗景皇帝瑾妃、珍妃，原系同胞姊妹，他他拉氏，满州镶黄旗人□□侍郎长叙女，志文贞公锐之妹。瑾妃于宫内屡有乞请，珍妃尤有宠于德宗景皇帝。学士馆于志文贞公家，两妃从之读书，因是代为请求，推此屋乌之爱。本年十月，两妃特奉孝钦显皇后懿旨，以近来习尚浮华，屡有乞请之事，均着降为贵人，云云。海内人士，益信当时之事，人言啧啧，确有原因，非齐东野语可比也。 
　　
　　明七子等名氏 
　　明王世贞字符美，太仓州人，嘉靖丁未进士，历官至刑部尚书，为嘉靖七子之领袖。初，元美以结诗社，定社中诗友为七子，曰□□李梦阳□□□□何景明□□□□徐祯卿□□□□边贡□□□□王廷相□□□□王九思□□□□康海□□后又改为前七子，又称宏治七子。后七子曰□□李攀龙□□□□王世贞□□□□吴国伦□□□□宗臣□□□□徐中行□□□□梁有誉□□□□谢榛□□又称嘉靖七子。又后五子，则南昌余曰德德甫、蒲圻魏裳顺甫、歙县汪道昆伯玉、铜梁张佳允肖甫、新蔡张九一助甫。广五子，则昆山俞允文仲蔚、浚县卢柟次楩、濮阳李先芳伯承、孝丰吴维岳峻伯、南海欧大任桢伯。续五子，则阳曲王道行明甫、东明石星拱辰、从化黎民表维敬、豫章朱多煃用晦、常熟赵用贤汝师。末五子，则□□□用贤□□京山利瓦伊桢本宁、鄞县屠隆纬真、南乐魏允中懋权、兰溪胡应麟元瑞。其又广为四十子，皆元美一人所主持。其当时奔走天下士，一时诗流皆望其品题，得其一言以为轻重，非高才博学，焉能如此。惟恩怨过于分明，临清谢榛茂秦诗本极工，本在七子结社之列，乃因兴国吴国伦诋明卿为粪土小嫌，遽摈之，不得与于七子、五子之列，而《四溟山人集》□卷，终在天壤。 
　　
　　长元吴三县地丁钱粮 
　　国朝定制：各省首府及外府附郭州县，大半皆两县同城。江苏省城苏州府属首县为长洲、元和、吴县三县，初不解其故。后闻人言，长、元、吴三县，每县地丁钱粮各伍拾万两。吾皖亦江南大省，全省几于仅比长、元、吴三县。当日分治，未尝不由于此。吾皖最大州县为宣城县，每年地丁钱粮仅拾万两，县小者仅数万两，外间已有金宣城、银六安之谣。江苏洵财赋之区，非天下所能及，即皖赣同列江南三省中，亦傥乎后矣。 
　　
　　王又朴不讳过 
　　天津王介山司马又朴《自订年谱》一卷中有云：「当年十四五时，余情窦甫开，欲心甚炽。曾欲盗一婢，为其母所觉而止。又有所悦一妇，已乘醉钻穴以就之，忽悔悟。父母知之，急为娶妇。」又云：「余信道不笃，偶为人诱，得非分财百金，以致丧志，弃馆走山左求富，幸不得。」云云。声木谨案：司马夙从桐城方望溪侍郎苞游，立身行事，以宋儒为依归，侍郎甚赏异之。自记往事如此，不文过，自不吝改过。《左传》有云：「过而能改，善孰大焉。」能不文过，自是君子之用心，较之以文过为宗旨者，其用心相去远矣。司马不惜自书之，以告后之人，声木更不惜重录之，以告后之人。 
　　
　　明陈耀文正杨 
　　明陈耀文撰《正杨》四卷，专纠杨慎《丹铅四录》之伪谬。其中肆意毒詈，如云「不通」，「太横」，「髫鬌之见」，「无目之人」等语，千古著书，向无此例。《四库提要》谓其衅起争名，语多吹索，丑词恶谑，无所不加，殊乖撰述之体，洵属公论不刊。徐文靖《管城硕记》中，复驳正陈耀文十余条，考证益为精密。大抵考证之学，推勘益精，如筑室然，后来者居上，亦理势使之然也。 
　　
　　李元度驳方苞语 
　　蠡县李刚主□□塨之子长人夭死，方望溪侍郎与之书谓：「吾兄著书，多訾謷朱子。自阳明以来，凡极诋朱子者，多绝世不祀，仆所见闻，俱可指数。若习斋、西河，又吾兄所目击也。」云云。平江李次青方伯元度《天岳山馆文钞》中着论驳之，所言诚是。但侍郎书中又有云：「泰伯无子，伯鱼早丧，况吾兄子姓甚殷。固知所陈理弱情鄙，不足移有道之胸。」云云。是侍郎早己自言理弱情鄙，并非谓颠扑不破之理。在当时不过劝慰中之一语，虽有语病，已自言之，固未尝坚护己见也。 
　　
　　词家比诗家 
　　词家之有柳永、周邦彦，犹诗家之有李杜也。苏轼、辛弃疾，犹诗家之韩苏也。吴文英、张炎，犹诗家之有温李也。晏殊、欧阳修、秦观、晏几道，犹诗家之有王、孟、韦、柳也。葛立方、赵师使，犹诗家之有元白也。姜夔、史达祖、高观国等专言格律，后人易于学步，是以三家词，习之者最多，以有规矩可寻，不难照式摹拟之故。因现在时人多喜言词，聊记其大略如此。 
　　
　　夜合花 
　　幼时读唐诗，有「夜合花开香满庭」之句，意谓凡花之香者，无逾于此，颇欲得见此花以为快。及年廿岁，姊婿李伯行侍郎经方赠先文庄公两盆，并言出产岭南，则更大喜过望，终日摩挲花下，以待其开。及至开时，花色白，宛如野百合，全无香味，近嗅之，且有微臭。始悟唐人作诗，未必得见此花，姑以「夜合」三字起首耳，诗人之言不可信如此。 
　　
　　高宗挽朱轼四字 
　　朱文端公轼之卒，高宗纯皇帝就坐地御书「帝师元辅」四字，以为挽额。戴可亭相国□□尝为陈硕士侍郎用光言之，见侍郎《太乙舟诗集》自注。 
　　
　　尹洙河南集 
　　尹师鲁在北宋以古文负盛名，所撰《河南集》廿七卷，自宋以来，久已淹没，各家所藏，仅有传钞本。至干嘉年间，长洲陈贞白□□善为古文，于北宋独好《河南集》，谓其简古质实，自班孟坚以下，未有能及之者。后得葛氏本及同里吴君仲伊善本，复博考诸书，校定同异，勒为一本，刊于嘉庆十三年正月。自有此刊本，世间始能复得见《河南集》，其有益于文苑甚大。尹师鲁在当时，与欧阳修同以古文驰名，时人称为欧尹。今欧集徧天下，家喻户晓，《河南集》几于失传，非陈贞白一刻，后世竟无有知其人、读其集者。文之显晦亦有时，深可骇异，此所以赖有后世扬子云也。 
　　
　　石韫玉藏书语 
　　吴县石琢堂方伯韫玉《独学庐文稿》中，有《凌波阁藏书目录序》，文末云：「古人云：积金与子孙，子孙未必能守，积书与子孙，子孙未必能读。然积金既多，贤者损其智，愚者益其过。积书者，子孙即不能读，亦不致损其智，益其过而为之累也。」云云。语意甚善，不妨作如是观念。但积书虽不致如积金之有损，子孙不贤，论斤秤卖，依然与积金等耳。 
　　
　　林瀚训子诗 
　　闽县林亨大□□瀚《训子》诗有云：「何事纷争一角墙，让他三尺又何妨。长城万里今犹在，不见当年秦始皇。」云云。真达人之见。记得光绪□□年，邑人某氏有占予家屋基数尺者，先叔考资政公函告先文庄公。时先文庄公任川督，以此诗寄回，先叔考资政公亦悟，遂听之。今其家已无髫龄，徒为他人占耳。 
　　
　　北宋苏轼读书法 
　　苏东坡云：「以我观书，则随处得益，以书博我，则掩卷茫然。」云云。声木谨案：藏书而不能读，读而不能用，何以异是。 
　　
　　受宜堂宦游笔记 
　　纳兰常履坦中丞安遭际休明，宦辙所至，数十年间，几徧天下。乃荟萃其见闻所获，名曰《受宜堂宦游笔记》四十六卷，乾隆十一年八月，男珉、琇、琦等同校刊，圈点写字本，用单宣纸印。字既工整，圈点分明，刷印如新，洵属贵人之游记，贵人家之刊本。《笔记》四十六卷，中分十四省，计京畿八卷、盛京二卷、山东二卷、山西二卷、河南一卷、江南三卷、浙江十卷、江西三卷、湖广一卷、广东一卷、广西一卷、云南一卷、贵州三卷、西陲二卷、北路六卷。其中所缺者，仅川、陕、闽三省。洵属笔记中之创格，绝无而仅有者。中丞又编有《二十二史文钞》一百零九卷，久已风行海内，固满洲之撰述家也。 
　　
　　红豆树 
　　明嘉靖中，顾耿光自海南移红豆树，植于虞山之芙蓉庄，大可合抱。庄废，树在田中，为萑苻所毁。乾隆元年，复长孙枝，后又盈把云云。见王梦楼太史文治《梦楼诗集》常熟顾镇注中。声木谨案：此言红豆故实，最为简明，因录之于此。 
　　
　　菘字解 
　　春初早韭，秋末晚菘，本□□□□□□二语流传甚广，几于尽人皆知。韭固无不知之者，惟菘究不知为何菜。虽历翻典故本，言之详细，终不敢指为何菜。惟明陆容《菽园杂记》云菘即白菜，可谓简洁痛快，固可家喻而户晓矣。 
　　
　　小琉球漫志 
　　建宁朱筠园明府仕玠，梅崖广文仕琇之兄，(兄)[广文]以古文名一世，明府亦以工诗闻。当其任凤山县教谕时，撰《小琉球漫志》十卷，分目有六，曰《泛海纪程》一卷、《海东纪胜》二卷、《瀛涯渔唱》二卷、《海东剩语》三卷、《海东月令》一卷、《下淡水社寄语》一卷。门人吴声炜写定，乾隆三十年仲秋，女壻徐家泰刊本。写刊甚精，传世颇罕。独惜其中自载其歌诗甚多，颇非地志所宜有。明府工诗，自刊诗集可也，溷之于地志中，虽咏凤山县之事，亦宜去之。台湾一省，于康熙廿二年，始收入版图。凤山县故实无多，不得不添凑以成卷帙，亦编辑时不得已之苦衷耳。 
　　
　　春秋经筌 
　　南宋诸儒中，有未读《春秋三传》即侈言著书，意欲传之后世者。赵鹏飞撰《春秋经筌》十六卷，书中不知成风为庄公之妾，僖公之妾，作疑词以虚悬之。目不睹《三传》，所以如此，见于《四库提要》中。声木谨案：宋儒空疏，虽久为后人所诟病，然如赵氏之卤莽轻易著书，宋儒中亦不多见，未可举一而废百也。 
　　
　　尹继善文端公诗集 
　　尹文端公继善撰《尹文端公诗集》十卷，嘉庆庚申秋月，其第十三男庆保□□温陵□署刊本，袁枚编辑，曾承基校字。前有袁简斋明府枚四六文序，字系恭楷，连史纸印，摹刻甚工。《随园诗话》谓尹文端公诗多系迭韵，有迭至十次八次者。观刊本诗集，虽间亦有之，殊不尽然。当时盖偶一为此，明府误以为全诗皆然。尹文端公联姻帝室，勋业烂然，本不藉诗以传，与文人争短长，其家盖因其素好吟咏而刻之耳。 
　　
　　王峻论水经注 
　　常熟王次山侍御峻，乾隆二年，授江西道监察御史。拜命甫三日，即劾罢左都御史彭维新，当时直声震京都，天下仰望丰采。旋以丁母忧，在任仅半月。后遂杜门不出，历主扬州、安定、徐州、云龙、苏州、紫阳等书院。以高才直节，自甘暴弃于休明之时，吾知其意果何在也。所撰《艮斋诗集》四卷、《病中自述》一卷，乾隆癸酉夏月，长洲蒋棨诵先校刊写字本，极工致，惟传本甚罕，殊为憾事。惟《病中自述》谓：「《水经》正文为后世所乱，与注混淆，然其书实古今水道之准绳，病中尝厘正经文。至郦注精核，惜旧笺但注古事，于是书水道之变迁，名号之异同，未经考及。欲合唐宋以来诸书，参以近时府州县志，勒成一书，名曰《水经广注》。」云云。声木谨案：近世宜都杨守敬于《水经》用力甚勤，自谓《水经》经注混淆，为伊一人独得之见，发千古未发之秘，不知侍御早已言之于百余年前，守敬之言真无稽也。
　　
　　
　　
　　
　　
　　
　　
　　
