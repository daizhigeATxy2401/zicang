 近 刘体信
　　
　　
　　前言
　　此书作者刘体信，字述之，后改名声木，字十枝。安徽庐江人，生于一八七八年(清光绪四年)。清四川总督刘秉璋第三子。光绪末，分省补用知府，签分山东，每遇实授，辄辞不就。入民国后，一意著述。一九五零年，任上海文史馆馆员，一九五九年病逝。作者自幼力学，至老不倦，性好藏书，所著亦多。有《桐城文学渊源考》十三卷、《桐城文学撰述考》四卷、《续补汇刻书目》三十卷、《再续补》十六卷、《三续补》十五卷、《续补寰宇访碑录》二十五卷、《寰宇访碑录》《补录》《再续录》三书《校勘记》十四卷，连同此书，汇为《直介堂丛书》。作者通晓目录版本之学，本书所述，以此为多。如南宋金履祥《尚书表注》、吕祖谦《左氏博议》二书，全属论体，并非解经。《四库全书》列于经部，《三笔》卷九《尚书表注》、《左氏博议》二条指为不类。近人叶德辉《观古堂汇刻书目》中《绛云楼书目补遗》所列唐李商隐《樊南甲乙稿》，是清初尚有流传之本。《随笔》卷五《樊南甲乙集》条，据以正《提要》称其久佚之误。唐段公路《北户录》崔龟图注，收入《四库》者脱其姓，《提要》遂疑为段氏之族，故而省略。《续笔》卷五《崔龟图注北户录》条，据清朱学勤《结一庐书目》补其所脱。凡此所述，皆可纠补前人之失。又如《四笔》卷十《康刻古文辞类纂》条，举该书清康绍镛印本与日后翻印本之异，则有助于版本之鉴别。对清代负有盛名之版本目录学家黄丕烈，其书目题跋人多誉之，《随笔》卷四《论书贾四人》条，则指摘其瑕，如于每书撰人之名氏、籍贯、仕履、学术、撰述，概不着一字，而多言收售情况。
　　本书对学术源流、著述体例，所论亦多。如唐宋八大家之名，《提要》谓始于元末朱右，而实沿自明茅坤。《随笔》卷一《论唐宋八家文》条，则以为始于南宋吕祖谦、谢枋得二人，因吕辑《古文关键》与谢编《文章规范》，中收八家之文，多至十九，虽无八家之名，而已隐有八家之实。再如梁启超以学术史始于明末黄宗羲。《三笔》卷二《学史不始于黄宗羲》条，则举南宋朱熹《伊雒渊源录》、明冯从吾《元儒考略》、刘元卿《诸儒学案》三书，「皆述诸儒学派，虽无学史之名，实即泰西所谓学史」。上两例皆为探本穷源之谈。又旧时学士，或喜作高论，鄙薄评点。《随笔》卷五《评点书目》，《四笔》卷三《明归有光评点史记》、《论读左传法》，《五笔》卷十《评点史记》四条，综论评点始于南宋，明清各有所擅，谓「后世评点，即古人章句之法，其意皆以论文为主」，「实能启发人意，愈于解说」。再如清江藩《经解入门》卷一第七篇名《古书疑例》，其后俞樾撰《古书疑义举例》，篇目与之全同。张之洞《书目答问》，于俞书下注曰：「此书甚有益于学者。」而《四笔》卷五《江藩古书疑例》条，则指出俞书「体例全自此出......实以此篇为蓝本，而书中无一语道及，迹近攘善」；该条并附录江文，俾读者一览自明。作者论诗文，亦自有见地。如论诗文，主张「全以意胜，不在词藻」。《五笔》卷八《梅曾亮作诗宗旨》条，认为骈文「犹必力刬俗艳风采......设过于裁对工整，即是俗体」，「惟诗亦然，其裁对工整者，即试帖之变体」。《续笔》卷二《马叙伦论文语》、《五笔》卷七《陈衍论曾国藩古文》二条，谓曾氏文章在清代自是一家，不可磨灭，以夺于兵事吏事，不能专心于文，故气势有余，酝酿不足；其门生故吏誉之，则言过其实，亦迹标榜。此言亦具独见，不比盲从。作者精金石之学，书中亦有涉及。如清阮元《华山碑考》所记拓本三种，为流传有绪之物。《续笔》卷六《西岳华山碑》条，列举他本，以补阮氏之未备。一九一一年(清宣统元年)西安昭陵新出土五碑，中有唐程知节墓碑，碑文未经著录。《三笔》卷八《唐程知节墓碑》条录其大略，以待金石家之考求。
　　作者生当晚清多事之秋，出身达官之家，故于时政及宦途内幕颇有所闻。如记甲午中日战争，《三笔》卷四《周馥论中日条约》、卷十《大院君捉放原委》、《四笔》卷七《论光绪甲午开衅缘起》及《五笔》卷十《论中日战事记载各书》，凡四条，得之于李鸿章、周馥、吴长庆所部官兵及丁汝昌幕僚，皆当事之人，所言颇足资信。《三笔》卷十《刘坤一遗集》条，记刘氏署理两广总督兼管粤海关监督数月，盈余银贰拾余万两，奏请解交藩库拾伍万两，余银悉用于助赈修堤等善举。而《清史稿》刘氏本传涉此者，即不如《随笔》具体。卷七《各省州县交代册籍》条，揭露县令因缘为奸，每将已征未解钱粮混入民欠项下，而由新旧县令私分，知府则以每年例有州县陋规，素来代为隐瞒。刘秉璋为浙江巡抚时曾查出此项钱粮多达银伍拾多万两。《五笔》卷六《左宗棠等逸事》条，记左氏与曾国荃二人为亲近指名谋求肥缺。卷八《犯人越狱案委过典史》条，言督抚奏报，借口知县先期因公进省，为之粉饰，而典史革职，知县又必与津贴。凡此种种，揭举晚清官场腐朽，不一而足。至于所记光绪年间招降黄金满详情、四川教案内幕，以及西南边务，皆足以补正史所阙。此书是一本有价值的文史参考书，但亦存在瑕疵。随手所记，或考订不严。如民间流传之乾隆香妃事迹，录于王闿运《今列女传》者，多齐东野语，而《三笔》卷十《今列女传》条竟谓其信而有征。旧时文人撰述，凡引前人文，或凭臆直书，不加检核，遂致张冠李戴。此书亦有此病。如《随笔》卷一《西域简明名称》条，后附《新疆识略》，云录自清张维屏《存研楼文集》。按该文集撰者为清储大文，且中无《新疆识略》。卷三《阮大铖咏怀堂集》条，谓阮氏「卒殉南都之难」，而殉者实为阮氏门人邝露。卷八《明龚诩不仕永乐》条，谓清赵元益刊龚氏《野古集》于《峭帆楼丛书》中，按刊者实为赵氏之子诒琛，此人曾编刊丛书多种，其一为《峭帆楼丛书》，又有《对树书屋丛书》，收入《野古集》者则为后一种。又如「法后王」一语出自《荀子》，《续笔》卷二《贺涛教人学文法》条误为司马迁。王献之书《洛神赋十三行》，《四笔》卷七《马慧裕集字诗》条误为王羲之。梁惠王问「贤者亦乐此乎」，孟子答「贤者而后乐此」，《五笔》卷二《私论孟子》条则误答为问。
　　书中所记时地，亦有抵牾不确者。如记慈禧四旬寿辰，《随笔》卷二《同治癸酉推恩大员老亲条》，云「同治十三年」，按癸酉为同治十二年。记基督教来华，《续笔》卷十《甲子各省教会势力》条，云「公历壹千捌百伍拾捌年，即南宋庆元肆年」，按庆元肆年为一一九八年，两个年份相去六百余年。记清林天龄卒地，《随笔》卷八《林天龄忧勤帝室》、《四笔》卷十《林天龄夏同善均卒于学院》二条，先云松江，后云江阴。记赵文楷出使琉球，《四笔》卷九《太湖赵氏四世翰林》、《五笔》卷七《武官殁于琉球考证》二条，前说为嘉庆庚申，后说则为乾隆五十九年。再如采石矶、燕子矶，分属安徽当涂及江苏江宁，《三笔》卷六《李太白酒楼联语》条混为一地。阳城仕德宗，时当中唐，《四笔》卷六《论有庳》条误为唐末。杨昌浚罢浙江巡抚，时在光绪三年，《五笔》卷二《左宗棠催迫杨昌浚协济饷》条，则误为光绪八年。本书于一九二九年排印，此次点校，即以排印本为底本。原书排校不精，讹误较多。现将校出之错字衍文加以(　)号，补正之字则加以[　]号。至于明显的形讹、音讹、颠倒及避讳字，则径加改正。此书钞摘他文甚多，摘引中之漏误，率皆查原引之文，据以补改。校改处不再注明。原书目录及《引用书目》列于《五笔》正文之前，今移目录于书首；正文原无目，现析原目标题，分缀各条之前，以便读者。《三笔》卷六《钦赏匾额》和《四笔》卷七《方贞观病中诗》全书原有文无目，现拟题补入，并此说明。《引用书目》则置于书后。其中讹误之处，均据原书予以核改。此书承顾起潜先生题检，点校承胡彦和师赐教，特致谢忱。
　　
　　
　　苌楚斋随笔
　　
　　序
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十
　　苌楚斋随笔序
　　予年十二三，受读《左传》，即以《传》中国名、地名、人名，贤奸、美恶，分条记之，以与晦之四弟角胜。实则当时所记，互有详略，每因此而争辨不已，是予之无知妄作，自小已然，非一日矣。年甫弱冠，负笈于江都徐蛰叟广文师之门。每见予喜览载籍，诲予以遇有欣喜或异同之处，必须随手钞撮，久之可成各种撰述。当时自恃记忆力甚强，贪看书，不暇钞书，惜未能从其言也。某年冬，大风雪中，试为笔记数十则，语多(剖)[掊]击前人，适为先文庄公所见。先公训谓：「勤于撰述，固是佳事，但语多(剖)[掊]击，非初学所宜。」闻命悚然，急毁去原稿，后亦不复为。时迁月异，往日所见者，已如电光石火，不复在心目间，始信记忆之力，果不如钞撮之力。今老矣，书痴结习，总未能忘，重理旧业，凛先公之训，遵徐师之诲，遇有可惊可喜，合于己意者，随笔记之，编为十卷。杂说家体例至广，漫无限制，古人原有此类，固无施而不可也。然人心之不同，如其面焉，焉知我以为可惊可喜，合于己意者，他人见之，不以为可恶可憎，不合己意者乎。如以为不合己意，则一任他人之糊窗覆瓮，不能强他人之同于我也，亦惟敝帚自珍而已矣。己巳五月，庐江刘声木十枝，原名体信字述之自序。
　　
　　
　　随笔卷一
　　
　　论袁枚吴锡麒骈文注
　　论著书必自序序明原委
　　相攸二字所本
　　梁简文帝入华林园语
　　顾亭林母王氏殉明难
　　节录复徐师书
　　节录复滋侄书
　　孟子重迭五句
　　论唐宋八家文
　　论明七子诗
　　周榘诗目难解
　　王士祯朱仕琇第一知己
　　施朝干论诗语
　　尤袤梁溪集五十卷原本
　　陆游出妻妾原委
　　论东方朔小妻之言
　　西域简明名称
　　论随园诗话
　　周兰外传
　　论论语太宰
　　诗法萃编论诗语
　　王柏心焚五十岁以前诗
　　论词苑丛谈等不注出典
　　戚学标撰述
　　国朝以消夏名书
　　五经岁徧斋校书三种
　　
　　苌楚斋随笔卷一
　　庐江刘声木十枝撰
　　　　　论袁枚吴锡麒骈文注
　　道咸以来，最通行骈文，莫如袁简斋明府枚、吴谷人太史锡麒两家。良以词旨儇陋，易于摹仿，为俗人所悦目，遂不觉风行一时，流传极盛。袁文嗜之者尤多，注本约有(六)[八]家：石韫玉撰《袁文笺正》十六卷、《补注》一卷，原刊写字本甚精，翻刻之本独多。黎光地撰《随园骈体文注》十六卷，光绪丙戌自刊本。光地为益阳人，刊本仅流行湖南、北，他处罕见。魏大缙撰《增订袁文笺正》四卷，同治甲戌刊本。汗漫山人撰《补校袁文笺正》七卷，岭南丛雅居重刊本。魏茂林撰《重校袁文笺补》四卷，周绂堂撰《袁文笺注》[□]卷。吴文有、王广业撰《有正味斋骈体文笺》廿四卷、《卷首》一卷，咸丰九年原刊写字本。叶联芬撰《有正味斋骈文注》十六卷、《补注》一卷，同治甲戌刊本。叶注寥寥，远不如王注之渊博，坊间亦有刊本，是不可解矣。
　　　　　论著书必自序序明原委
　　郑板桥明府燮《家书自序》云：「板桥诗文，最不喜求人作序。求之王公大人，既以借光为可耻，求之湖海名流，必至含讥带讪，遭其荼毒，无可如何，总不如不叙为得也。几篇家信，原算不得文章。有些好处，大家看看。如无好处，糊窗糊壁，覆瓿覆盎而已。何以序为！」云云。声木谨案：明府此语，可谓通论，实亦至论也。然撰述不求他人作序则可，若无自叙则不可。凡人自撰一书，其心思才力，必有专注独到之处，他人见之，未必遽识著书人苦心孤诣，必自作一序，详述授受源流，标明宗旨。如笺注云宗其家，攻某家，中有某某数条，可自信无悮。某某数条，姑存其说，以待后人考论。诗文可注云学某家，譬如云素学昌黎，此篇乃似欧曾，或云素学嘉州，此首乃似元白。运用古典，不妨自注所出，于初学诗文，尤为重要。腹俭者，因自注用典甚少，自必增读经史，以植其根本。腹富者，因用典太多，转掩性灵，自必空所依傍，一以神行，不为用典拘束。诗文集中，某某数篇，尤为生平得意之作，不妨自己注明。庶使后人易于醒目，即操选政者，亦易于着手，不致茫如捕风，佳恶倒置。但注语必须简明易览，万不可稍涉矜张夸诞，示人以陋。如是于著者、读者、选者，皆有裨益。不意古人亦有行之者，但行之者仅一人，不能如声木私拟之详备。黄锺字宏旨，号蘧庐，如皋人，康熙中诸生，撰《蘧庐草》一卷，门人邓士英编。凡文四十四篇，前列总目，总目之后，仿《史记自序》、《汉书叙传》之例，每篇各为之序，述所以立言之意。虽自有别集以来，兹为创格，实与声木私意暗合。《四库提要》称其亦足以见其文不苟作，必有所取义，洵属破的之论。
　　* 　　　相攸二字所本
　　《诗经韩奕》章云：「为韩姞相攸，莫如韩乐。」又云：「韩姞燕誉。」朱子注云：「韩姞，蹶父之子韩侯妻也。相攸，择可嫁之所也。」云云。声木谨案：姞为本姓，韩乃夫家国名。《诗》称「韩姞」，犹后人称「李卫夫人」之意，其义实本于此。「相攸」二字，为后人择婿之口头禅，几于无人不道，流传数千年，由来已古。朱子注谓「择可嫁之所」，直截简当，甚于以训诂解释，转觉烦而无序也。
　　　　　梁简文帝入华林园语
　　梁简文帝入华林园，顾谓左右曰：「会心处不必在远，翳然林木，便自濠濮间想也。不觉鱼鸟自来依人。」云云。声木生平最爱此语。人苟能以此存心，何人、何时、何地，非安乐之时乎。
　　　　　顾亭林母王氏殉明难
　　顾亭林先生炎武之母王氏，崇祯时，旌表节孝，甲申之变，绝粒以殉。临终遗命，有无仕异代之语。以一女子，而蹈首阳之烈，且命其子孙，无仕异代，彤史中，真千古第一人也。
　　　　　节录复徐师书
　　戊辰二月，江都徐蛰叟广文师赐书尉问。声木曾复一书，略言我朝学术，似颇有一知半解之处，因节录于此以志之。书云：「承询受业撰述一节，在今日已成弩末，万不可轻言撰述，请为吾师略言其大概：训诂之学，自南宋以来，专言义理，久已湮没不传。毛、戴、段、惠、江、孙、阮、王等人，生于干嘉之时。当时海内，崇尚朴学，汉唐训诂，散在各书，非可空言塞责，专赖诸公搜剔荟蕞，广征博引，片言只字，珍若球琳。以之解经诂子及古书，几于头头是道，各有专书，然当时已有人笑为孔颖达之应声虫。自阮文达公编《经籍纂诂》，古义悉在网罗，最便钞撮翻阅。遗逸者，又散见《皇清经解》各家所注书中。后人只须东钞西抹，便可撰述等身，成为汉(家)[学]大家。识者见之，一文不值。譬如『学而时习之』一句，批注将各经子中凡有『学』字、『时』字、『习』字各家训诂一齐钞来，据为己有。乍读之，非不隆隆侈富，以后某训诂已见某书，某训诂又见某书，原书具在，焉用此训诂中之盗贼。此何子贞太史所以谓后来选述，皆《经籍纂诂》之应声虫，确有见地。后世如真言古义，必须所得训诂，从未见于干嘉诸儒及前人撰述，方为研求训诂。即郑笺朱注，千古不能有三人者，其果能深得圣人旨趣与否，尚不敢必也。经学渊深，后人所得，见仁见智，一知半解而已，岂能全得圣人之意。史学广阔，无所不包。后人只能分门考据，各有成书，然此等功夫，皆钞撮编辑。曾文正公所以分有源之水与无源之水。无源之水，即出于一己，空所依傍。诗文须深得古人义法，不盗袭前人一字一句，不妨自我作古。然代不数人，人不数篇，谈何容易。受业略明撰述体裁，不敢轻易下笔，职是故也。」云云。
　　　　　节录复滋侄书
　　丁卯十月，又有致滋生侄一书，亦节录于此。书云：「自光绪戊戌以后，一时人士，风驰云骤，醉心欧化，大有焚书坑儒之势。殆至宣统辛亥，物极必返，其焰亦稍熄矣，海内之人，又颇有注重国文之意。一时所出之书，指不胜屈，但皆割裂古书，加以解释，或略加训诂。意欲使后生小子，得以生吞活剥，以求速化。殊不知古人文字简质，言近旨远，用意微妙，不易窥测。高才博学者，竭毕生之力，以研求一书，未必能确有所得。何况授者、学者，如是卤莽灭裂，焉能有济。」云云。
　　* 　　　孟子重迭五句
　　《孟子北宫锜》章「大夫倍上士，上士倍中士，中士倍下士，下士与庶人在官者同禄，禄足以代其耕也」五句，一字不易，重迭至三，经书中罕见。
　　　　　论唐宋八家文
　　唐宋八家文，世只知出于明茅坤所定，因坤编有《唐宋八大家文钞》一百六十四卷，行世已久，而不知实出于明朱右所定。右字伯贤，临海人，元末官至员外郎。明洪武初，预修《元史》、《大明日历》、《皇明宝训》等书，授翰林院修撰，迁晋府长史，《明史》附见《赵埙传》。编有《唐宋六先生集》□□卷，以三苏合为一家，故称「六先生」。实则父子三人，于名义实为不顺，转不如坤之径云「八家」之为得也。《六先生文集》、《四库提要》称其原本久佚。桐城萧敬敷茂才穆曾见原刊本，记其卷数、刊本年月于日记中，时在光绪中叶，距刊本时已五六百年。声木谨案：八家之名，虽定于朱右，实萌芽于南宋时。吕祖谦编《古文关键》二卷，录文六十二篇，八家文多至六十篇。谢枋得编《文章轨范》七卷，录文六十九篇，八家文多至五十九篇。当时虽无八家之名，即隐有八家之实。八家虽渊源经子，有涂辙可寻，实开后人学文之法，宜其与《六经》炳若日星，不可废也。右自撰《白云稿》十二卷，收入《四库》者五卷本，《提要》称其文章格局，即从唐宋八家出。惜流传不广，后人罕见。若有好事者，重为之刊行，甚盛事也。
　　　　　论明七子诗
　　明七子之诗，虽不免模拟，然与唐人风骨相近，学诗者有脉络可寻，终为正轨。国初诸家，过事贬斥，实非公论。新城王文简公以诗名一代，亦从七子入手，故吴乔目为「清秀李于鳞」。文简衔之终身，以一语中其微隐。桐城姚鼐《惜抱轩尺牍》谓：学诗须从明七子诗入手，不可误听人言。曾编《明七子律诗选》□卷，示之准的。姚莹亦谓：明七子诗，不可轻视。皆学力有得之言。
　　　　　周榘诗目难解
　　周榘字于平，号慢亭，江宁人。其诗目有云：「闻彭儿读《论语》，其母苦节望子，诗以勉之。」云云。声木谨案：其诗目真索解人而不得。诗目中称「其母」，即其妻之称也。其妻苦节，必周榘死后之称。儿又非父母不称，称「彭儿」，必其子矣。其母，又其妻矣。周榘在而作诗，其妻焉有「苦节」之称，不知当时何如此写法。王豫《江苏诗征》、袁枚《随园诗话》，均照录其目，一字不更，亦无一语道及其事，真理之不可解者。
　　　　　王士祯朱仕琇第一知己
　　新城王文简公士祯，其未遇时，年甫廿八，以诗谒常熟钱牧斋尚书谦益。尚书极口夸誉，赠诗有「勿以独角麟，俪彼万牛毛」之句。文简公晚年追思往事，谓为五十年来生平第一知己。建宁朱梅崖广文仕琇以古文名天下，当时咸相推重，然能言其古文实在佳恶，得其骨髓命脉之处，当时竟只有□□林育万孝廉一人。梅崖集中，亦推为海内一人知己。古人云：得一知己，可以不恨。洵乎其为难得矣！王文简公方在髫龄、牧斋一见，即誉不容口，尤难之难，宜王文简公没齿不忘也。
　　　　　施朝干论诗语
　　仪征施铁如宗丞朝干工诗，撰《正声集》□卷。其论诗云：「今之诗人，山经地志，铺陈恢奇，《说文》、《玉篇》，穿凿隐僻。方其伸纸挥毫，自谓综千年，包六合，而作者之精神面目，辽绝不属，是有文而无情，天下安用此无情之文哉！」云云。声木谨案：宗丞此语，为当时襞积以为富者而发，可谓救时良药。赵秋谷宫赞谓：诗中须有人在，与此论正合，其言真学诗之三昧也。
　　　　　尤袤梁溪集五十卷原本
　　南宋以诗名家者，曰尤、杨、范、陆，即尤袤、杨万里、范成大、陆游四人。杨、范、陆三家全集皆存，独尤集久佚。康熙中，尤西堂太史侗自以为系尤袤之裔，搜集各书，编为《梁溪遗稿》一卷。收入《四库》，即是此本，除此之外，并无他书。不意闽县陈兰邻□□征芝《带经堂书目》中，尚载有尤袤全集，真希世之秘笈，恐普天之下，无第二本矣。《书目》云：「《梁溪集》五十卷，宋尤袤撰，元刊本，明建安杨氏藏书。」并注云：「此元大德刊本，与宋时卷数相合。前有曾几序，及杭州聚德堂锓梓一条。明建安杨荣曾经收藏。」云云。惜未详列卷数次第及诗文种类，更惜其未能影刊行世，供人诵读。陈氏之书，久已散佚，莫可踪迹，真憾事也。
　　　　　陆游出妻妾原委
　　放翁诗才，卓绝千古，迹其生平，遗恨甚多。其妻唐氏、妾□氏，并工文翰，宜为闺房之韵事矣，一则见逐于姑，一则见逐于妻，皆中道仳离，莫可挽救，真人生之恨事，不图放翁一再遇之。家庭有难言之隐，放翁之恨，益无穷矣。放翁妻唐氏名琬，灵隽有才，为唐闳之女，于其母夫人为姑侄。琴瑟甚谐，不当母意，遂出之。未忍绝也，为别馆以往焉。母知而掩之，遂绝之，改适同郡宗室赵士程。绍兴乙亥，春日出游，相遇于禹迹寺南之沈氏园。唐告其后夫，因遣婢致酒肴。放翁怅然下泪，赋《钗头凤》词云：「红酥手，黄藤酒，满城春色宫墙柳。东风恶，欢情薄，一怀愁绪，几年离索。错、错、错。　春如旧，人空瘦，泪痕红浥鲛(绡)[透]。桃花落，闲池阁，山盟虽在，锦书难托。莫、莫、莫。」题于壁间。唐亦赋词答之，词曰：「世情薄，人情恶，雨送黄昏花易落。晓风干，泪痕残，欲笺心事，独倚斜阑。难、难、难。　人成各，今非昨，病魂尝似秋千索。角声寒，夜阑珊，怕人寻问，咽泪妆欢。瞒、瞒、瞒。」唐未几怏怏卒。放翁于庆元己未，再过沈氏园，有二绝句，云：「落日城头画角哀，沈园非复旧池台。伤心桥下春波绿，犹见惊鸿照影来。」「梦断香销四十年，沈园柳老不飞绵。此身行作稽山土，犹望遗踪一泫然。」又有《过沈氏园》诗，云：「枫叶初丹槲叶黄，河阳愁鬓怯新霜。林亭感旧空回首，泉路凭谁说断肠。坏壁醉题尘漠漠，断云幽梦事茫茫。年来妄念消除尽，回向禅堂一炷香。」云云。玩放翁诗词，自怨自艾，唐氏词语，怨而不怒，并无一语及其姑，可谓孝之至矣，不知当日何以见逐于姑，亦千古疑问也。放翁至蜀，宿驿中，见壁上诗云：「玉阶蟋蟀闹清夜，金井梧桐辞故枝。一枕凄凉眠不得，挑灯起作感秋诗。」询之，知为驿卒女，遂纳为妾。方半载余，后夫人王氏妬，竟逐之。妾又有《生查子》词，云：「只知眉上愁，不识愁来路。窗外有芭蕉，阵阵黄昏雨。　晓起理残妆，整顿教愁去。不合画春山，依旧留愁住。」云云。玩其诗词，亦清才也。放翁事见《癸辛杂识》、《耆旧续闻》诸书，决非虚伪也。
　　　　　论东方朔小妻之言
　　古人聘则为妻，奔则为妾，因其奔也故贱之，与今人之所谓妾则大异。今人之妾，惟东方朔所称为「小妻」者近是。今人之妾，家虽有贫富贵贱之分，而所适之人，不论门楣贵贱，不择老少贫富。然其始归也，固俨然奉其父母之命，皎然因夫媒妁之言，与其夫，初亦未尝相识、相语、相戏也，与妻家，但有受财不受财之分别耳。故古人之妾，恃宠不足为家之祸，今人之妾，不恃宠亦足以为家之累，良有以也。
　　* 　　　西域简明名称
　　前代夷狄之祸，皆在西域，区域不出现在新疆全省之地，周围二万余里，东西七千余里，南北三千余里。自我朝而略尽，非圣祖、高宗削平西域之力，焉能悉为我朝臣仆。其地名称混淆，不易查检。番禺张南山太史维屏，于《存研楼文集新疆识略》中，约举其要，颇觉简明，便于观览，因录于后：甘州、凉州、肃州、瓜州、沙州：皆古月支地。肃州即汉之酒泉。嘉峪：东距肃州七十里，出嘉峪关至哈密约一千五百里。哈密：古为伊吾，唐为伊州。哈密为新疆门户，南北二路皆由此进。吐鲁番：古为交河，汉为车师前王地，晋为高昌。唐贞观十四年平高昌，西番诸地通贡市，皆由吐鲁番达内地。新疆界址：东界甘肃安西州，西界布鲁特，南界西藏，北界科布多。东北界蒙古阿拉喜与喀尔喀，东南界蒙古与青海，西北界哈萨克，西南界布鲁特与图伯特及克什米尔。此种边外夷人习巫蛊，念黑经。
　　新疆北路：天山之北。天山一名祁连山。巴里坤：哈密至巴里坤三百三十里。天山之阳为哈密，天山之阴为巴里坤。汉敦煌太守裴岑纪功碑、唐姜行本纪功碑皆在天山。乌鲁木齐：哈密至乌鲁木齐一千六百里。塔尔巴哈台：在伊犂东北一千九百里。伊犂：统辖新疆，有九城。哈密至伊犂约三千五百里。以上为新疆北路。新疆南路：天山之南。喀喇沙尔：哈密至喀喇沙尔一千七百里。库车：喀喇沙尔至库车一千一百里。阿克苏：库车至阿克苏八百里。乌什：阿克苏至乌什二百四十里。叶尔羌：阿克苏至叶尔羌一千四百里。和阗：叶尔羌至和阗八百里。英吉沙尔：叶尔羌至英吉沙尔三百六十里。喀什噶尔：叶尔羌至喀什噶尔五百七十里。以上为新疆南路，是为南八城。伊犂：古为乌孙，唐为西突厥，明为瓦(刺)[剌]。乌鲁木齐：古为车师后部。巴里坤：古为伊吾庐。
　　塔尔巴哈台：古为匈奴。以上为北路古地名。喀喇沙尔：古为焉耆国。库车：古为龟兹国，唐设安西都护府。阿克苏：古为温宿国。乌什：古为尉头国。叶尔羌：古为莎车国。和阗：古为于阗国。英吉沙尔：古为依耐国。喀什噶尔：古为疏勒国。以上为南路古地名。厄鲁特：即准噶尔，元为阿鲁台。哈萨克：汉为康居国。布鲁特：汉为休循国、捐毒国，唐为大勃律、小勃律。土尔扈特：准噶尔四部之一，明为瓦(刺)[剌]。以上为新疆附近部落。喀喇沙尔：喀喇，黑也。沙尔，城也。年久城黑也。库车：库，此地也。车，眢井也。此地有眢井也。阿克苏：阿克，白也。苏，水也。昔水患，茫茫白也。乌什：山石突出也。
　　叶尔羌：叶尔，地也。羌，广也。言地宽广也。和阗：其义未详。英吉沙尔：英吉，新也。沙尔，地也。言新建城也。喀什噶尔：喀什，各色也。噶尔，砖房也。言地富庶，多砖房也。以上为八城名义。康熙三十五年，圣驾亲征准噶尔。大将军费扬古追击噶尔丹，噶尔丹遁。康熙五十四年，始驻兵巴里坤。康熙五十九年，吐鲁番回众降。雍正十三年，始设驻防于哈密及巴里坤。乾隆廿二年，平定准噶尔，始议建伊犂城。乾隆廿四年，平定回部，始议建八城。乾隆廿七年，始设伊犂将军，定官制兵制。乾隆三十六年，土尔扈特全部投诚，凡十六万口。蒙古之族，凡天山月(窑)[窟]，无不归入版图。声木谨案：历代帝王，均困于西域诸国，诸国在当时，实弹丸之地。以天下之大，西域仅一隅之地，诸国又西域之一隅，复多不毛之地。当时舟车之利未溥，人民昧于域外情形，以讹传讹，竟至谈虎色变。以今(隶)[例]古，洵属可笑，后人不可以后来形势，妄拟古人陈迹。我朝平定西域，先平准部，继平回部，次序不紊，是以势如破竹，举重若轻。其武功之盛，堪与元代争烈，洵非汉、唐、宋、明四朝所能及也。
　　　　　论随园诗话
　　《随园诗话》论诗之语，颇多妙谛，论作诗之法，亦甚详备，固宜脍炙人口，流传极盛。惟其中雅俗并陈，瑕瑜互见，自秽其书，致为通人诟病。虽所标举，不离性灵之说，亦不致与《诗》教大乖，诗学本广大，故不妨有此一说也。声木夙嗜此书，以为解人之语，无一不解，然亦颇病其芜杂。因钞取其中论诗、论作诗之语，可为矜式者，分为三卷，名之曰《随园诗话选腴》，以备观览。不意亦有先我而为之者，桃源玉堂居士袁洁，撰有《蠡庄诗话》十卷，嘉庆乙亥，自刊袖珍本。其自序云：「予嫌《随园诗话》太冗，曾为去其芜杂，存其精华，另成一帙。将谋付梓，为张伯良所阻。」云云。是当时袁氏已有删本，惜未刊行，不知其体例与予之编辑体例如何。予之书，聊为一清耳目，计与(张)[袁]氏同意也。
　　　　　周兰外传
　　周兰字云将，祥符人。其外甥冒鹤亭征君广生，撰《舅氏周君外传》，中有云：「君好为狭邪游，所得金，随手辄尽。娶于祝，无子，复以小故，终成沟水，坐是益放废。往来沪上，与酒徒数人，醉后大呼，脱帽掷地，谈论当世人物，滑稽任诞，佐以排调。所为侧艳之词，曲中流播。一时知名之妓，歌裙舞扇，皆君题徧，有以不得君一顾为恨者。」云云。见《小三吾亭文甲集》。声木谨案：周兰之言行若此，冒广生不为之讳，直书无隐，亦各家古文中，罕见罕闻者。
　　　　　论论语太宰
　　《论语》「太宰问于子贡曰」，注家谓「太宰」或吴或宋，未可知也，云云，在注经之家，立言矜慎，原属如此。声木谨案：大宰之官，见于《左传》者，虽宋吴皆有，然「太宰问于子贡」，确为吴太宰嚭无疑。哀公七年《左传》：「太宰嚭召季康子，康子使子贡辞。」十二年《左传》：「公会吴于橐皋，吴子使大宰嚭请寻盟。公不欲，使子贡对曰。」又：「子服景伯谓子贡曰：『夫诸侯之会事既毕矣，侯伯致礼，地主归饩，以相辞也。今吴不行礼于卫，而藩其君舍以难之，子盍见大宰。』乃请束锦以行。语及卫故，太宰嚭曰。」云云。是六年之间，子贡已三见吴太宰嚭。虽所问之时不可考，然问者必为吴太宰嚭，又必在哀公七年至十二年无疑。宋虽亦有太宰，子贡与宋太宰，并无往来酬酢之事。即从厄陈蔡，微服过宋，未必尚有太宰问夫子于子贡，可断言矣。
　　　　　诗法萃编论诗语
　　石印许麟篆□□印芳，编辑《诗法萃编》十五卷，光绪十九年八月自刊本，甲寅□月，云南图书馆编辑《云南丛书》复刊本。其自序云：「诗文高妙之境，迥出绳墨蹊径之外，然舍绳墨以求高妙，未有不坠入恶道者。故知诗文不可泥乎法之述，要贵得乎法之意，且贵得乎法外意，乃善用法而不为法所困耳。」又云：「以诗话著录者，无虑数百家。大抵谈格调，或病空疏琐碎，陈轨则，或病胶固穿凿，搜章摘句，多病芜杂，校短量长，多病乖僻。如斯之类，仅资浏览，无取师法。」云云。以上数言，不特诗文之道尽于是，诗话之言亦尽于是。诗话本只供浏览，不能尽为师法之用也。
　　　　　王柏心焚五十岁以前诗
　　监利王子寿比部柏心，撰《百柱堂全集》五十三卷，高可盈尺，可谓宏富矣。其五十岁时，尽取其生平诗稿焚之，曰作诗从今日始，盖自五十，始悟学诗之门径。能尽焚往日之稿，可谓勇猛有决心，宜乎当日以文学为两湖大师。语见长洲顾道穆二尹复初《乐余静廉斋诗稿》自序，二尹系同时之人，知之必谂也。
　　　　　论词苑丛谈等不注出典
　　徐电发太史釚，吴江人，工诗词，辑词家掌故，分七门，成《词苑丛谈》十二卷。温陵丁雁水中丞炜为之刊行，原本罕见。《海山仙馆丛书》内虽亦有，但非购全书，不得见也。近年有正书局有排印袖珍本。据太史自序，闽县周雪客□□在浚亦有是辑，因请得其本而荟萃之，则二人所同辑，卷端宜列周在浚名。仅于序中一言之，虽非攘善，实未能公允。《四库提要》亦未云及周在浚所同辑，实属编辑之疏。朱竹垞太史彝尊，病其捃摭之书未注明书目，类于剿取前人之说，以为己出者。太史未及一一追遡原委，仅就记忆者分注之，自言已得十之二三。以声木观之，仅得百之四五而已。明薛虞畿撰《春秋别典》十五卷，国朝孙渊如观察星衍为之补注出典。以声木观之，已得十之七八，亦未能完全无缺。事隔二百余年，出于后人追补，尤属难能可贵。若有人能为太史补注出典，亦词苑之佳话，艺林之盛事也。
　　　　　戚学标撰述
　　《回头想》四卷、《回头再想》四卷、《回头再想想》四卷，戚学标着。学标字翰芳，号鹤泉，太平人，乾隆辛丑进士，官河南涉县知县。声木谨案：学标在干嘉时，以博洽攻汉学名。撰述宏富，已刊行者，有《毛诗证读》□卷、《读诗或问》□卷、《四书偶谈内编》二卷、《外编》二卷、《续谈内篇》二卷、《外编》二卷、《溪山讲授》二卷、《汉学谐声》廿四卷、《说文补考》□卷、《又考》□卷、《三考》□卷、《三台述异记》二卷、《台州外书》廿卷、《字易》二卷、《鹤泉文钞初集》二卷、《续集》九卷、《景文堂诗》十三卷、《三春日课》一卷、《鹤泉集杜》四卷、《集李》二卷、《集唐初编》一卷、《续编》三卷、《集句丛钞》四卷、《溪西集》一卷、《仙源诗余》一卷、《三台诗话》二卷、《风雅遗闻》四卷、《三台诗余》三十二卷、附《诗余》二卷、《续录》四卷、《近录》一卷、《太平县志》十八卷。可谓多矣，并非不学无术者可比。不知当日何以以极俗极熟里巷无稽谰言，用以名书，是真理之不可解者。虽未得见原书，以义例测之，或笔记及小说之类。虽即小说，亦不应以此等谰语名之。纪文达公《阅微草堂笔记五种》，命名何等典雅，真堪为百世师也。
　　　　　国朝以消夏名书
　　国朝之书，以「消夏」为名者，始于孙承泽撰《庚子消夏记》八卷，高士奇撰《江村消夏录》三卷，吴荣光撰《辛丑消夏记》五卷，皆以评品书画碑帖为事，固消夏之韵事也。降而至于黄任撰《消夏录》二卷，谢甘澍撰《消夏集》二卷，郭麐撰《樗园消夏录》三卷，易之以言诗，或亦消夏之一道也。江瀚撰《吴门消夏记》三卷，纯似笔记之体，名虽「消夏」，体例又易矣。如是，则无一事不可以消夏，无一书不可以名「消夏」矣。
　　　　　五经岁徧斋校书三种
　　翟文泉□□云升，东莱人。向只见其字迹，工八分书，不知其为校勘家也。文泉有《覆校穆天子传》六卷、《补遗》一卷、《校正古今人表》(一)[九]卷、《焦氏易林校略》十六卷，统名《五经岁徧斋校书三种》，道光十二年五月自刊本。流行不广，见者颇稀，声木故表而出之，详列其书名、刊本、年月于此。
　　
　　
　　随笔卷二
　　
　　论论史各书
　　南宋邓肃等论扬雄
　　彭玉麟与其妻邹夫人
　　论纪氏嘉言
　　远混天碧出典
　　论静志居诗话
　　刘大櫆送姚鼐序摘录
　　论台州书目
　　查慎行等论诗语
　　唐殷璠编丹阳集目录
　　制造局四书白文
　　同治癸酉推恩大员老亲
　　倪钊撰述
　　四部丛刊
　　陆游挟妓为妾
　　论晋献公
　　五子登科
　　吴荣光撰述
　　张佚七女能诗
　　论宋太宗
　　论春秋齐姜女
　　故旧文存序摘录
　　伍肇龄掌教事
　　本邑人统带庆字军五营
　　论茶余客话
　　论殉葬
　　论苏辙文
　　论纪昀
　　
　　苌楚斋随笔卷二
　　庐江刘声木十枝撰
　　　　　论论史各书
　　论史之书，前人著述，皆零星小种，大部头书，首推南宋胡寅《读史管见》三十卷。虽屡经《四库提要》驳斥，人人责以周孔，未免太过，终为史论中一大观。致堂先生生当南宋，正值圣教凌夷，伦常乖舛，人心变幻，忠佞混淆，目击心伤，痛切言之，不觉大声疾呼，主持太过。纪文达公昀，生当我朝全盛之时，声明文物，伦教纲常，正修明之时，自觉其言之太苛。声木生逢季世，较之致堂所处之时，又有霄壤之别，颇觉其论惬理餍心，言之非过，读之有余痛焉。厥后明锺惺撰《史怀》廿卷，王文简公笔记盛称之，谓其议论甚佳，惜久无传本。垂老得《湖北丛书》刊本，论至西晋为止。宋王应麟《通鉴答问》五卷，亦论至汉元帝为止，皆不全之本。《史怀》所论，陈腐相因，无足发人深省。国朝王夫之撰《读通鉴论》三十卷、《宋论》十五卷，沙张白撰《读史大略》六十卷。张文襄公之洞《劝学篇》称：王氏史论，语好翻案，意多独断。声木私谓：千古史论大书，终当以王氏为冠。其议论精微确凿，实能开拓千古，心思推倒一时豪杰，绝非他人枝枝节节所可比拟。《宋论》尤为精确，借宋论明，言之至为沉痛，镂心镌肝，更非他人所能道其只字。其文笔纵横排宕，无孔不入，无坚不摧，无理不透，其魄力全由韩苏得来。即此史论，已足独立千古矣。
　　　　　南宋邓肃等论扬雄
　　扬雄，后世以其能文，极力为之文过。朱子《纲目》书「莽大夫」，人心为之大快。不特此也，南宋邓肃，独指为叛臣，无可容于天地之间。张维屏亦谓刘歆阿莽，扬雄谀莽，皆名教之罪人，歆之罪彰，雄之恶隐。韩昌黎乃谓雄为圣人之徒，以雄与孟子并称，曰轲雄，实为大谬。好其文，并及其人，欲使其弥天罪恶消灭于无形。其颠倒是非，淆乱黑白，居心尚堪问乎。
　　　　　彭玉麟与其妻邹夫人
　　久闻衡阳彭刚直公玉麟与原配邹夫人失和，终身不相见，近阅王壬秋太史闿运《湘绮楼诗文集》，言之甚详，爰记之于此。其诗集中有《邹夫人挽词》三首，并自注云：「夫人适彭数年，有子矣，忽不见答。同居未尝相面几三十年。偶还母家，遂卒。」云云。其文集又有刚直公行状，内云：「邹夫人朴拙失姑爱，终身无房室之欢。自太夫人卒后，遂不相面。」云云。《邹夫人墓志》则称之曰：「无故见弃。」云云。据王氏所云，邹夫人以朴拙见弃，无他失也。其挽词三章甚哀艳，备录于后。诗云：「懿德传柔顺，归终倍可哀。黼帷虽路寝，鸾镜恨泉台。有子庄姜羡，无家卫女回。空留一品服，画箧不曾开。」二云：「人传乔氏婿，富贵美风流。昔嫁经贫贱，相思泣好仇。兰芝无罪过，苏蕙有痴愁。幸奉泥金诏，君恩百代留。」三云：「忧损犹中寿，劬劳定此生。感深涟水曲，梦醒浙潮声。大莫何欣戚，甘贫忘宠荣。秋霜孤子泣，难尽哺乌情。」
　　　　　论纪氏嘉言
　　《纪氏嘉言》一书，曩于《曾文正公文集》中，见是书序，渴望久之，深以未得见为憾。甲寅年，于书坊架上，无意中得之。书凡四卷，袖珍本，道光丙午，北京琉璃厂校刊，原板即存厂西门内路北延寿庵斌升斋。书为宛平徐春泉□□摘录纪氏原文，加以圈点，后又附春泉自识数语或数十语不等。虽意在劝惩，颇疑其为俗书。纪文达公原文，旁敲侧击，左宜右有，正意转含蓄不露，使读者于言外得之，曲尽文字之妙。推纪文达公当日著书之意，本为中材以上者示以劝惩，并非欲家喻户晓，为中人以下言也，故行文用笔，不妨如此。徐氏不明此旨，每段后识数语，明揭题旨，又或增以他事，尽为中人以下之人言矣，是不特画蛇添足，且恐佛头着粪　不知曾文正公何所取而为之序，诚所未喻。岂以当时大乱初平，人心未固，不能不取于因果报应之说，以补王化所不及。曾氏序文谓：「世风日漓，无欲而为善，无畏而不为不善者，不可得已。苟有术焉，可以驱民于淳朴而稍遏其无等之欲，岂非士大夫有世教之责者事。」云云。作序之意，或在斯乎。
　　　　　远混天碧出典
　　先文庄公于粤匪乱后，约在同治六七年间，购得无为州徐姓屋居住。旧有楼一所，悬「远混天碧」四字榜额，为本地乱前书家李旦初先生旭所书，字体仿米芾，颇有雄杰气概，遂仍之，因以「远碧」名楼，为藏书所。声木谨案：柳子厚《永州新堂记》中，有「迩延野绿，远混天碧」之语，李旦初先生题榜，盖即用其语。旦初名氏，见于宛平查为仁心谷《莲坡诗话》中，称其书法奇崛，信不诬也。
　　　　　论静志居诗话
　　诗话之编，始于欧阳文忠公，自宋以来，无虑百家。大抵皆一知半解，词组单词，虽云扬榷风雅，标示诸法，悉在可有可无之间，从未有如我朝朱竹垞太史彝尊所撰之《静志居诗话》二十四卷。虽名曰「诗话」，所有胜朝三百年诗学源流，升降转移，风气淳薄，人情变幻，悉具其中。搜罗广博，议论精严，评隲允协，允为历代诗话之冠，固非他家一枝一节所能比拟。实由于太史学问渊富，兼工诗古文词，故能有此鸿编巨制，洵非他人所能学步也。
　　　　　刘大櫆送姚鼐序摘录
　　桐城姚姬传郎中鼐，以古文名天下，不特当时负重名，少时即已惊其长老。盖虽有学力，实亦因天授所致，非偶然也。刘耕南广文大櫆《海峯文集》中，有《送姚姬传南归序》，于其年少未娶时，已推崇备至，因节录其中一段以志之。文云：「姚君姬传，甫弱冠而学已无所不窥，余甚畏之。姬传，余友季和之子，其世父，则南青也。忆少时与南青游，南青年纔二十，姬传之尊府方垂髫未娶。太夫人仁恭有礼，余至其家，则太夫人必命酒，饮至夜分乃罢。其后余漂流在外，倏忽三十年，归与姬传相见，则姬传之齿已过其尊府与余游之岁矣。明年，余以经学应举，复至京师。无何，则闻姬传已举于乡而来，犹未娶也。读其所为诗赋古文，殆欲压余辈而上之。」云云。亦可见其当时之倾倒矣。
　　　　　论台州书目
　　各省府厅州县，前人著述，自以本地人搜罗为易，闻见较详，爱慕綦切，师资实亲。金剑民□□嗣徽，太平人，搜罗台州书籍，积至四百余种，编《鸿远楼所藏台州书目》四卷、《附录》一卷。编中分刊本、钞本二种，甲寅春月排印本。兼载诸人序跋、刊本年月，以示信而有征。非如各省志书《艺文志》，徒列书名，百无一存者所可比拟。虽编辑体例原有不同，真堪为后人所取法矣。
　　　　　查慎行等论诗语
　　查初白论诗云：「诗之厚，在意不在词。诗之雄，在气不在貌。诗之灵，在空不在巧。诗之淡，在脱不在易。」叶松石续之曰：「诗之趣，在真不在奇。诗之妙，在超不在僻。诗之俊，在神不在采。诗之工，在炼不在琢。」陈曼寿复续之曰：「诗之高，在品不在峻。诗之赡，在才不在博。」统观以上诸说，诗岂易言哉！若仅以五字七字为诗，则村妇樵夫，亦可出口成章，奚必出于学人之手哉！
　　　　　唐殷璠编丹阳集目录
　　唐丹阳进士殷璠选集《丹阳集》一卷，久无传本。新城王文简公士祯，当日尝百计求之，欲更选其诗，迄未能得，见于王文简公自撰笔记中。顷于常熟宗廷辅子赞所撰《宗月锄遗着八种》中见之，寥寥仅十五页，乃光绪丁巳闰二月家刊本。其果属唐时选本，真伪则不敢知，聊记其目录于后，以待后人考核。延陵二人大理司直包融　登头山题俨公石壁　阮公啸台　酬忠公林亭　送国子张主簿　和陈校书省中玩雪　和崔会稽咏王兵曹厅前涌泉势成中字　赋得岸花临水发　武陵桃源送人监察御史储光羲　述华清宫五首　游茅山五首　杂诗二首　效古二首　猛虎词　射雉词　采莲词　牧童词　田家即事　寄孙山人　酬綦母校书梦游耶溪见赠之作使过弹筝峡作曲阿九人余杭尉丁仙芝　和荐福寺英公新构禅堂　赠朱中书　戏赠姚侍郎　余杭醉歌赠吴山人　京中守岁　渡扬子江长宁公主旧山池　剡溪馆闻笛　越裳贡白雉　江南曲五首缑氏主簿蔡隐丘　石桥琪树　【句】整巾千嶂耸曳履百泉鸣监察御史蔡希周　奉和扈从温泉宫承恩赐浴渭南尉蔡希寂　同家兄题渭南王公别业　登福先寺上方然公禅室　陕中作　洛阳客舍逢祖咏留宴　赠张敬微处士张彦雄　诗阙处士张潮　江风行　襄阳行　采莲词　江南行　长干行校书郎张翚　游栖霞寺　绝句吏部常选周瑀　潘司马别业　送潘三入京　临川山行长洲尉谈戭　清溪馆作　【句】清清江潭树日夕增所思句容三人忠王府仓曹参军殷遥　塞上　送友人下第归省　送杜士瞻楚州觐省　友人山亭　春晚山行硖石主簿樊光　南中感怀　【句】巧裁蝉鬓畏风吹尽作蛾眉畏人妬横阳主簿沈如筠　寄张征古　闺怨二首　寄天台司马道士江宁二人右拾遗孙处玄　咏黄莺　失题处士徐延寿　折杨柳
　　　　　制造局四书白文
　　上海制造总局旧刊《四书》、《诗经》白文二种，颇便于小儿之诵读，如欲讲解，不妨另用朱子《集注》。然亦须小儿稍明事理，讲解始有益，读时未必即能讲解，转不如径读白文本为简净。但局刊《四书》白文亦未尽善，须照《四书集注》分成段落，每节之下，画一横划，以清眉目，乃为完备。声木之私意如此。
　　　　　同治癸酉推恩大员老亲
　　同治十三年十月初十日，为孝钦显皇后四旬万寿。穆宗毅皇帝承欢永锡，前数月特谕：京外实任大员，老亲有年逾八十者为人瑞，宜优赉之。时吏部尚书毛昶熙之母姜氏，年八十有二，首拜御书「绛幔延晖」扁额，并玉如意、大卷江紬八丝缎袍褂料之赐，海内外荣之。然其事亦有幸有不幸者。当时先文庄公任江西藩司，先祖妣胡太夫人奉养在署，时年已八十二岁，宜与毛昶熙之母姜氏同邀恩眷矣，乃事竟不然。时刘忠诚公幼失怙恃，不获禄养，时抱隐痛，见先文庄公板舆迎养，不胜欣妬，不欲专折奏请，又不能显违功令，乃用照例题奏本到京。深恐先文庄公不欲，告之曰：「只要到部，与专折奏事一样。」照例题奏本到部，至早须半年出奏，孰意未及半年，穆宗宾天，部遂寝其事。并行文赣抚：现在穆宗已宾天，不便再行出奏。遂使我国家熙朝人(瑞)，竟少先祖妣胡太夫人一人。先文庄公曲体刘忠诚公隐痛之诚，亦毫无意见。同官江西时，先文庄公与刘忠诚公同无子息，后先文庄公生声木兄弟五人，刘忠诚公终未生子。光绪丁酉，尉之二兄中江南乡试。刘忠诚公时任江督，有人告之曰：「此乃刘某某之子也。」刘忠诚公闻之不怿，叹曰：「在江西时，我同他一样无子。今他之子已中举，我仍无子，他总算全福人矣。」光绪□□先妣程太夫人弃养于四川督署，四月出殡，回里安葬。出殡之日，成都将军恭问松将军寿亦执绋。先文庄公预定望江楼为百官休息之所。先文庄公并告以先妣程太夫人平日言行，当年如何吃苦，实为内助云云。恭将军并谓：「我之妻跟我吃苦，并未跟我享福一日，我之抱痛，又何如耶。」言之不胜呜咽。皆触境感伤，有不期然而然者。
　　　　　倪钊撰述
　　倪钊字勖旃，一字钝葊，号幼迂，无为州人。光绪□□拔贡，补朝考一等，官定远县教谕。性纯好学，喜言宋儒书，平日规行矩步，平心静气，从无急言遽色。受业先文庄公之门，先公佳其品学，期以远大。年八十有六卒，其自挽联语云：「鹤化恨今迟，八六年戴发归泉，碑碣犹题清处士；鹃啼悲路迥，三千里忠魂绕阙，衣冠不改旧遗民。」宣统辛亥，正值广文重游泮水之年，以国变不欲复行，可谓不负师训，为我朝之完人矣。撰《幼迂诗钞》四卷、《续诗钞》四卷、《文集》二卷、《钝葊琐录》四卷、《日下记游》一卷、《广高士传》二卷。
　　　　　四部丛刊
　　上海商务印书馆于己未编辑影印《四部丛刊》三百廿三种，八千五百四十八卷，二千一百册。内有宋本三十九种，影宋写本十六种，金本二种，元本十八种，影元写本五种，元写本一种，明活字本八种，明写本六种，校本十八种，日本、高丽旧刻本八种，释、道藏本二种。创议于戊午，告成于壬戌。所有海内外藏书家宋元善本，无不钩致囊括，一网打尽，开未有之宏博，集善本之精华，洵属千古之盛事，宇内之巨观，空前绝后，有一无二者。初印时，虑赏音者稀，预计只印五百部，工价纸墨，照此匀算。不意购者纷至，以致加无可加。以一千五百部为限，订购仍形踊跃，一时无法应付。直至戊辰重印，复增入聊城杨勤悫公以增海源阁藏宋元善本，为初印本所无，益增美备矣。
　　　　　陆游挟妓为妾
　　陆放翁之妻唐氏工诗词，见逐于母夫人，妾驿卒女亦工诗词，见逐于王夫人，予已录入卷一内，不谓放翁仍有一妾，亦能诗词。放翁初客于蜀，挟一妓归，蓄之别室，率数日一往。偶以病少疏，妓颇疑之，放翁作词自解，妓即韵答之云：「说盟说誓，说情说意，动便春愁满纸。多应念得脱空经，是那个先生教底。　不茶不饭，不言不语，一味供他憔悴。相思已是不曾闲，又那得工夫呪你。」云云。当时谤放翁者，谓其挟一蜀尼以归，实即此妓。后去留虽无可考，亦可见放翁闺房之内能诗词者三人，皆不克终身作伴侣，诚恨事也。
　　　　　论晋献公
　　晋献公雄才大略，其生平作事，专与姬姓为仇。灭耿、霍、魏、虞、虢五国，及伐骊戎，皆姬姓也。娶于贾，娶于戎，娶于骊戎，又皆姬姓也。其无所顾忌，甘冒不韪，实由于灭桓庄之族，为厉之阶。虞公亲见其殄灭同姓诸国，如拾草芥，犹曰：「晋吾宗也，岂害我哉。」昏谬若此，虽用宫之奇、百里奚，亦未能保守其国，何况贪贿违谏，引狼入室哉！
　　　　　五子登科
　　五子登科，为第一种善颂善祷之词，不意竟有成为事实者。宜兴储□□明府方庆，康熙丁未进士，丁巳复荐举博学宏词，官清源县知县。妻徐氏贤而有才，生子五人。长右文，□□丁巳举人。次大文，□□辛丑会元，二甲进士，入翰林。三在文，□□己丑二甲第三名进士，入翰林。四郁文，五雄文，均□□辛丑进士。兄弟三人同榜进士，亦科第中所罕有。侯官曾霁峯州牧晖春子五人，先后皆登甲乙科，魏俪泉中丞□□以「五子登科」扁旌之。□□范鸣龢、范子瑊胞兄弟，道光丙午，同年举人，复相继成进士。光绪间，丹徒丁立钧、丁立瀛、丁立干，以适堂兄弟三人同时入词馆，丁立中举人。江安傅增□、傅增湘、传增堉胞兄弟三人，亦同时入词馆，傅增浚举人。武强贺涛、贺沅胞兄弟，光绪□□同年举人，□□复同年进士。建德周学海、周学铭，光绪□□，同中进士。周学熙，光绪□□举人。周学辉，光绪□□举人。均我朝登科记中之佳话也。
　　　　　吴荣光撰述
　　南海吴荷屋中丞荣光，在嘉道间，政事、文学、收藏，内颇彪炳，所撰之书，流传甚少。《石云山人全集》四十二卷，道光二十一年三月，筠清馆自刊本。内分《诗集》二十一卷、《续》一卷、《试帖》一卷、《筠清馆诗余》一卷、《词选》一卷，书付其女尚憙，《诗选》六卷，书付其子尚忠、尚志、婿叶应新，皆系自选己作，无他人诗词也，《文集》五卷，末一卷为书画题跋，《奏议》六卷。外有《筠清馆金文》五卷，道光□□□□月自刊本，杨守敬翻刊本。《辛丑销夏记》五卷，道光□□□□月自刊本，叶德晖有翻刊本。《历代名人年谱》十卷，道光□□□□月自刊本，光绪□□北京正文斋书坊翻刊本。《吾学录初编》廿四卷，此书检查极便，流行甚广，各省书局均有翻刊本。《帖镜》□□卷，前人笔记有误作《帖鉴》者，中丞文集卷三有《帖镜自序》一篇，可知原作《帖镜》。此书集帖学之大成，为帖学之龟鉴，千古绝无仅有之书。相传吴县潘文勤公祖荫，于圆明园之变，失其原稿于海淀。海内无第二副本，深可痛惜。据光绪三十二年十二月，仁和王子展观察存善《宋拓绛帖目录后序》云：「光绪戊子，存善权知南海县事，因公至佛山，访吴伯荣中丞故宅，曾得见《帖镜》稿本。书凡十六册，网罗囊括，既博且精。荏苒廿年，事如春梦，即《帖镜》一书，今亦不知在何处。彷佛记其体例，写此目录，以饷同志。」云云。据此，则《帖镜》原稿，未遭海淀之失。但筠清馆碑帖字画，已由上海贾人程秉铨等，到佛山贩卖殆尽，终未见此书之出，想已为他人购去。购者得此宝物，绝不口说，徒令人增慨念耳。
　　　　　张佚七女能诗
　　太原张佚字拱端，侨居吴中，生有七女，皆工诗词，所适亦皆吴人。长女名学雅，字古什，撰有《绣余集》十卷。次女名学□，字□□，撰有□□□□□。三女名学仪，字古容，撰有《滋兰集》□卷。四女名学典，字古政，撰有《花樵倡和集》□卷。四五女孪生，五女名学象，字凌仙，撰有《砚隐集》□卷。六女名学圣，字古诚，撰有《瑶草集》□卷。七女名学贤，字古明，撰有《华林集》□卷。其诗虽未必超妙，能传于世，然修饰字句，亦颇费工夫，洵属难能可贵矣。中惟次女诗无传，余均录入《江苏诗征》。七女皆能诗，亦闺阁中之佳话也。
　　　　　论宋太宗
　　宋太祖烛影摇红一事，草野喧传，数百年不息，意谓太祖之崩，由于太宗之弒。虽《四库全书提要》辨明此事，仅见于宋释文莹《湘山野录》，李焘引入《通鉴长编》，遂启千古之疑窦。然宋蔡绦《铁围山丛(话)[谈]》中，言宋太祖纳花蕊夫人，颇嬖之，为宋太宗射死。宋王定国《闻见录》亦载其事，但作「金花夫人」。蔡绦虽非正人，然为蔡京之子，又预直中禁，于朝廷故实，知之为详。其人既非草野下士，其言自异于齐东野语，况又见王定国《闻见录》，是当时实有其事，实有其人，毫无疑义。当宋太祖在位，与太宗虽谊属兄弟，义犹君臣。岂有人臣射死君妃之理，亦无有弟射死兄妾之理，则当日太宗之骄纵跋扈情形，原不在操莽之下。盖以母后有言，兄终弟及，故敢肆行无忌若此。史言宋太祖欲迁都长安，太宗力持不可，且请早日还汴。太祖被逼，不得行其志，则履霜坚冰，有非一朝一夕之故矣。大权旁落，虽父子、兄弟、夫妇，亦变生肘腋，吁，可畏已！惟器与名，不可以假人，诚不诬也。
　　* 　　　论春秋齐姜女
　　春秋之时，美女多出于齐，信乎「彼美孟姜，洵美且都」，「云谁之思，美孟姜矣」，「岂其取妻，必齐之姜」也。《诗经君子偕老》三章，以美宣姜，《硕人》四章，以美庄姜，果如所言，虽妲己、妹喜、王嫱、西施，不足道矣。然淫妇亦出于齐，所谓冶容诲淫，大国无礼者是已。卫宣公烝于夷姜，卫公子顽烝于宣姜，公子朝通于襄公夫人宣姜，齐襄公通于文姜，鲁公子庆父通于哀姜，鲁叔孙侨如通于穆姜，晋献公烝于齐姜，齐庄公通于东郭姜，向姜不安于莒室，是春秋时之淫行，以姜氏为最多。尚有一事，更属骇人闻听。据《左传》所言，卫惠公之即位也，少，齐人使昭伯烝于宣姜。不可，强之，生齐子、戴公、文公、宋桓夫人、许穆夫人云云。宣姜本齐女，卫宣公为其子伋娶之，闻其美，因自娶之，不闻齐人发一言以为讨。及卫宣公薨，宣姜初未闻有淫行，齐人乃母家，正宜助以守柏舟之节，如共姜故事。乃不此之务，转令卫宣公庶子烝于后母，宣姜不可，又复强之。真不知其是何居心，于齐果有何利益，则非后人所能揣测矣。
　　　　　故旧文存序摘录
　　新城王晋卿中丞树，编《故旧文存》四卷，自序云：「余少时从黄贵筑师受古文之学，每出所作，辄见推奖，而同人又往往过为逾量之美，而余亦窃窃自喜，以为庶乎其于古之作者，稍有合也。及桐城吴挚甫先生守冀州，聘余主讲信都书院，朝夕过从，聆其绪论，始疑而不敢自信。久之，益怃然自惭其不类，乃尽弃向所为者，而更以近作质之挚甫。挚甫则曰：『余固疑向者非君之文，今观于此，而益知君之文，固在此不在彼也。』余尝见今之老师宿儒，闭门著述，其用力，不可谓不勤且至矣，而役役终身，卒莫有登堂入室之一日，则以无明师益友，为之启其门而导之路也。」云。声木谨案：中丞此序，实为万世文学之枢纽。学问无门径，虽穷力尽气为之，不足登大雅之堂，只成为野狐禅而已。中丞序此书于丁卯十一月，时年已七十有七，自举悮入歧途，以告后人，言之亲切有味若此，真万世之龟鉴也。
　　　　　伍肇龄掌教事
　　伍肇龄字嵩生，邛州人，道光丁未进士，钦点翰林院庶吉士。时年仅十七，其曾祖时格、祖琨、父荣光皆在堂，四代同堂，洵属科名盛事。相传太史在京，寓某寺，狐仙欲以女妻之，辞以已聘妻。又欲以为妾，太史坚辞，致触狐仙之怒，谓汝如不肯，终身莫想再入京。言时声色俱厉，太史为之胆寒，是以自十七岁入词林后，并未入都。散馆以庶吉士终，卒年已八十有余，设非国步已更，早已饮重宴琼林之酒矣。迹其生平，掌各书院讲席五六十年。先文庄公督川时，太史正主尊经书院讲席，相处甚欢，九年未易。人戏以狐仙事问之，太史笑而不答，乃知人言未必无因也。后有某年四月，太史仓猝至督署辞馆，先文庄公问其故。太史曰：「诸生不服教，欲驱我走，我已年老，欲让贤者也。」先文庄公谓曰：「我忝任川督，川中人民，皆似我家子弟。况尊经书院关聘，须由总督出名，院中诸生，我视之，更与我家子弟无异。设有我家子弟，要驱先生，我能答应乎。此事老前辈愿让，我却不能同意。今日请回，明日我到院中，告诫诸生。」次日，先文庄公到尊经书院答拜，诸生环而听者，几于全数皆来。先文庄公大声，以此意告太史，并指窗外诸生，亦厉声以此意告之。诸生闻之，相率散去。太史深德先文庄公礼贤下士，以诗二首为谢，适去先文庄公、先妣程太夫人寿辰不远，乃书扇二柄以为寿。先公寿辰，四月十四日，先妣则十五也。
　　　　　本邑人统带庆字军五营
　　同光间，吴淞驻扎淮军五营，名曰「庆」字军，旧为先文庄公剿平发捻逆匪时所统带亲兵五营。先是先文庄公与故相李文忠公鸿章以公事龃龉，遂谢病归，以此军让归同邑吴武壮公长庆统领。吴卒，复归同邑狼山镇总兵曹肯堂军门德庆。曹卒，复归同邑□□镇总兵班福斋军门广盛。班卒于光绪末年，此军亦遂遣散。以庆字五营，四五十年之间，统率皆为庐江县人，自湘淮军设立以来，所希有也。
　　　　　论茶余客话
　　山阳阮吾山侍郎葵生撰《茶余客话》，原本廿二卷，湖州戴菔塘删存十二卷，刊之，颇为士林爱重。论者有尝鼎一脔，未窥全豹之憾。至光绪戊子二月，清河王锡祺寿于侍郎裔孙铁葊□□□□处，得见廿二卷原本，遂付之排印，袖珍小字本。予细加研究，卷数虽较戴刻为备，然烦冗无当，其中多钞撮及无关系者。原为侍郎随手记录稿本，凡有闻见，悉笔之于书，以待后日考核，原无意于撰述，更无意于全为刊行。戴氏删存十二卷，深合撰述体裁，亦善为侍郎藏拙。使后人得识庐山全面，转觉芜秽不去，菁华亦因之湮没矣。亦犹山阳阎若璩撰《潜邱札记》六卷，同邑吴玉搢为之编纂，箐华咸备，条理秩然，几可与《日知录》争衡。及其孙学林过珍手泽，全为刊行，转使此书减其身价。信乎撰述难，即编纂亦不易，非深明撰述之体，焉能为他人编纂。存精去粕，不烦不俭，能使作者之长毕露于世，亦非可易为也。
　　　　　论殉葬
　　以人殉葬，始于秦武公，当时死者六十六人。至秦穆公，遂用至一百七十七人，而子车氏三子在焉。至秦始皇，则凡后宫无子者，皆令从死，工匠为机者，亦尽闭之，当时死者，当不下数万人。暴秦之虐，不特始作俑者，皆为苛政，且愈用愈多，杀人如蝼蚁，可谓酷矣。历代人君相沿，用之千余年。至明英宗，始遗令罢宫人殉葬，可谓深仁厚泽，超前绝后也。
　　　　　论苏辙文
　　唐宋八家中，惟苏文定公辙，论者颇有异同，皆故为高论。《唐宋文醇》中，录文定公文□□篇，《古文辞类纂》中，亦录文定公文□□篇。二书为选本古文中之巨擘，不能屏之弗录，他可知矣。苏文忠公轼有《答张文潜书》，中有论文定公文数语，极为精凿，实千古不易之论。文定公之所以列名于八家者，实有自立之处，不藉父兄之力。不然，王安石有弟名安礼，撰《王魏公集》八卷，曾巩有弟名肇，撰《曲阜集》四卷，何以皆未入选耶。吾知当时定唐宋八家文者，实具绝大心思才力，深知文学，是以后人增一不能，缺一不可。虽储同人□□欣选本增入李翱、皇甫湜两家，《唐宋文醇》因之，终觉非八家之敌也。苏文忠公《答张文潜书》云：「子由之文实胜仆，而世俗不知，乃以为不如。其为人深，不愿人知之。其文如其为人，故汪洋澹泊，有一唱三叹之声，而其秀杰之气，终不可没。作《黄楼赋》，乃稍自振厉，若欲以警发愦愦者，而或者便谓仆代作，此尤可笑。」云云。声木谨案：文忠公所谓「汪洋澹泊，有一唱三叹之声」，真文定公文之的评也。
　　　　　论纪昀
　　纪文达公昀生当干嘉之时，泰西格致之学，尚未发明尽致，亦未流及中土，而文达公当时已知之，谓非卓识宏才，不能如是。所撰《四库提要》一则云：「欧罗巴人天文推步之密，工匠制造之巧，实逾前古，其议论奇诈迂怪，亦为异端之尤。国朝节取其技能，而禁传其学术，具存深意。」再则云：「其制造之巧，实为甲于古今，寸有所长，自宜节取。且书中所载，皆裨益民生之具，其法至便而其用至溥。」云云。综观《提要》所云，纪文达公早已知之于百余年前，其识见过人，岂不伟欤！
　　
　　
　　随笔卷三
　　
　　商道亲亲
　　东周帝王享国之久
　　编辑不如撰述
　　周振业论诗语
　　方孝孺逊志斋集刊本
　　王士祯七古平仄论
　　王韬事迹
　　永乐大典四部
　　桐城文学丛书目录
　　宋王应麟通鉴答问
　　论翁方纲诗
　　徐云路事迹
　　董皇后行状
　　论崔华诗
　　十余世秀才四家
　　曾国藩预属墓志铭于吴敏树
　　明竟陵公安撰述
　　神农陵诗句
　　陆耀遹画墁剩稿
　　余诚格等调缺原委
　　何绍基识人
　　孙家振小说
　　吴敬梓事迹
　　春秋等书目
　　夹坝等讹称
　　胡林翼批牍中语
　　桐城阳湖两派
　　杨岘论文语
　　阮大铖咏怀堂集
　　论施闰章
　　论纪昀撰述
　　论编辑不易
　　
　　苌楚斋随笔卷三
　　庐江刘声木十枝撰
　　　　　商道亲亲
　　有商一朝，大半兄终弟及，前人所谓「商道亲亲」，诚哉其亲亲也！中有兄弟二人同登帝位者，更有兄弟三人及四人同登帝位者，更亘古所未有也。兄弟二人有五。外丙、仲壬，皆成汤子也。沃丁、太庚，皆太甲子也。祖辛、沃甲，皆祖乙子也。祖庚、祖甲，皆武丁子也。廪辛、庚丁，皆祖甲子也。兄弟三人有二。仲丁、外壬、河亶甲，皆太戊子也。小甲、雍己、太戊，皆太庚子也。兄弟四人有一，阳甲、盘庚、小辛、小乙，皆南庚子也。厥后宋宣公舍其子与夷，而立其弟穆公，尚能守其家法。
　　　　　东周帝王享国之久
　　《无逸》一篇，历叙古帝王享国之久，似帝王享国以愈久而德愈隆矣，其实亦不然。周昭王、平王享国皆五十一年，敬王享国四十四年，显王享国四十八年，赧王享国五十九年，较之《无逸》所举之数，不为少矣，然皆无救于颠覆败亡，何也？昭王更年至百岁，三代以下帝王所稀有，若非祭公谋父作诗以止王心，则周室覆亡之祸，不待幽厉矣。
　　　　　编辑不如撰述
　　朱梅崖《答林育万书》云：「承谕欲作《经史通考》，奇功美志，令人钦羡，但事体浩大，又虞挂漏。窃谓先生天资高妙，才识绝人，正不必于故纸堆中作生活。何如破去依附，自得圣贤之意？立法立言，无不可者。近世人束书不观，故豪杰之士，多以博览相尚，要诸古人，正不尚此。陈彭年、夏竦、高若讷，皆博极羣书，于今曾无一字之传，亦何为哉！」云云。声木谨案：湘乡曾文正公国藩复何廉昉太守栻书云：「尝以为四部之书，浩如烟海，而其中自为之书，有源之水，不过数十部耳。经则《十三经》是已，史则《廿四史》暨《通鉴》是已，子则《五子》暨《管》、《晏》、《韩非》、《淮南》、《吕览》等十余种是已，集则《汉魏六朝百三家》之外，唐宋以来，廿余家而已。此外入子集部书，皆赝作也，皆剿袭也。」云云。钱塘袁简斋明府枚，亦以考证家为述，诗文家为作。两义相较，优劣自见，皆以研究诗文为易传。诗文又以昌黎所云「惟古于词必己出」为职，质言之，即周栎园侍郎亮工所谓诗文莫妙于杜撰。朱梅崖见之，深以为然，自恨其文求为杜撰而不工。亦即曾文正公言为文须自我作古，《六经》皆陈言，不足依傍，况他书哉！李汉序昌黎遗书，亦曰约其旨，则曰教人自为而已。辞必己出，所以自为也。
　　　　　周振业论诗语
　　周振业字右序，号意庭，吴江人。其论诗专主法律，尝手批《高青邱集》，于承接照应处，分晰如牛毛。虽作者之意，未必尽然，一经绳尺，觉无意于法者，其法无不具。深惜所批《青邱集》湮没不传，而其论则甚卓。诗文须有法律，如工人之有弓尺规矩，不可一日离开。若缅规错矩者，自谓可以破除法律，试问法律终能废乎！
　　　　　方孝孺逊志斋集刊本
　　明之方孝孺，死于燕王棣靖难之役，身遭磔死，夷及十族，其忠魂义魄，堪与日月争光，龙逢、比干争烈，震耀万世，自不待言矣。惟诗文实非所长，所撰《逊志斋集》廿四卷、《附录》一卷，固无人诵而习之者。然后人重其忠烈，几于无人不知有方孝孺，无家不藏有《逊志斋集》，忠孝何尝负于人哉！孝孺诗文，当时虽遭成祖禁锢，至宣德后，即稍传于世。天顺癸未，临海赵洪初刊本，仅二百六十七首，是为蜀本。成化庚子，黄文毅孔昭、谢文肃铎搜辑，厘为三十卷，《拾遗》十卷、《附录》一卷，是为邑本。正德庚辰，顾璘守台州，并为廿四卷、《附录》一卷，是为郡本。嘉靖辛酉，王可大守台州，据上三本，复加删补，是为四刻。万历壬子，江南刊本。崇祯辛巳，宁海令张绍谦刊本。康熙戊寅，宁海令俞化鹏刊本。同治癸酉，宁海令孙憙复复据俞本重刊。永乐距近时仅五六百年，以无一人诵习之集而已八易板，其为人所重视如此。集以人重，岂非忠烈之效哉！
　　　　　王士祯七古平仄论
　　益都赵秋谷宫赞执信，撰《谈龙录》一卷、《声调谱》一卷，历诋新城王文简公士祯。宫赞谓古诗不拘平仄，拗体律诗亦不拘平仄，而别有一定之平仄，不可更移。尝求其法于王文简公，文简公密不肯语，乃以古诗、唐诗互相钩稽而得之。因着《声调谱》，备载其说。自此书出，天下翕然宗之无异词。自来言诗者，无有见及于此，即知之，亦未必肯倾筐倒箧，尽告于人。宫赞以此法公之天下，洵属开示涂辙，明指户牖，为后人作指南车。自此以后，诗之法律始谨严，知声调者，可与言诗，不知声调者，不可与言诗，有益于诗学甚伟。乾隆戊申六月，王文简公族孙镜沚允熙，刊有《王文简公七古平仄论》一卷，后有镜沚允熙自跋云：「先堂太高叔祖文简公以诗名海内，七言古体，尤直接杜、韩、苏三家之传。晚岁里居，常与子侄言：『七古抑扬抗坠之妙如近体，有一定平仄，非但别律句已也。会者不必工，不会者殊不足以为诗。』子侄中间有学此体者，公丹铅明悉，不烦言而已无余蕴，非竟作谱，谱亦无庸作也。乃外人得之以成家者，反谓公吝而不传，抑过矣。熙录公七古平仄之论，公之于世，又录公所自为诗以证之，俾知出乎律即入乎古者之说之为甚误也。允熙谨识。」云云。声木谨案：镜沚允熙此跋，颇为王文简公文过。至谓「外人得之以成家者，反谓公吝而不传」，窃恐未必然也。《七古平仄论》虽有刊本，流传颇罕，未见他家著录，故录允熙之跋于此。
　　　　　王韬事迹
　　光绪年间，上海有号天南遯叟王韬字紫铨者，主持申报馆笔政，以报馆为护符，倡言无忌，人多震惊其名而不知其底蕴者。诸暨余铁山□□重耀《铁山文稿》中，有《记天南遯叟逸事》一篇，颇为详尽确实，予节录其语于此：「天南遯叟即长洲诸生王畹，素跅弛，负俗累，益落魄。尝受洪逆千金，上书洪秀全，言规取中原、摧破燕京之计。又上书李秀成，陈攻取上海之策，隐为洪逆大谋主。同治二年，李文忠公鸿章复苏州，幕客有与王畹有旧者，得王畹致李秀成书，毁之以灭迹。三年，曾忠襄公国荃复金陵，又得王畹致洪秀全书，檄苏抚丁雨生中丞日昌擒之。中丞纵之至香港，复为之缓颊。王畹旋上书曾文正公，先陈为洪逆、李逆画策之非，继谢其许以不问之恩。畹遂更名韬，佯狂沪市，出入花丛，好事者居然推为风雅宗主。后于光绪□□年，死于上海。」此事陈子壮明府其元《庸闲斋笔记》亦载之，不如此详。长洲有徐□□茂才□□当时与王畹相识，凡畹所为，茂才亦深知之，并亲见其谢曾文正公一书。予闻之于其族子徐蛰叟广文师，所言皆确实不诬，故参酌余氏原本，而汇记之于此。
　　　　　永乐大典四部
　　《永乐大典》原委，据《四库提要》所载甚详，因摘录于此：「明永乐元年七月奉勅编，二年十一月奏进，赐名《文献大成》，初编为解缙等一百四十七人。既而以所编未备，复命姚广孝等二千一百六十九人重编，于五年十一月奏进，改赐名《永乐大典》。并命复写一部锓木，以七年十月讫工，卒以工费浩繁而罢。后移贮北京宏义阁，当时名文楼。嘉靖四十一年，选礼部儒士程道南等一百人，重录正副两本，高拱、张居正校理，于隆庆初年告成。其正本贮文渊阁，副本贮皇史宬，仍归永乐原本与写本于南京、后经张李之乱，南京两本与皇史宬副本并毁。不知何时。又以文渊阁所藏正本移贮翰林院库，原编二万二千八百七十七卷、目录六十卷，已残阙二千四百廿二卷。」据缪筱珊太史荃孙《艺风堂文集》所载，太史到翰林院时，已只存三百余本，复为同院诸公盗出，陆续售去。其盗书之法：早间入院，带一包袱，包一绵马褂，约如《永乐大典》两本大小。晚间出院，将马褂穿于身上，偷《永乐大典》两本，仍包入包袱内，如早间带来样式。典守者见其早挟一包入，晚复挟一包出，大小如一，不虞其将马褂加穿于身，偷去《永乐大典》两本，包于包袱内而出。久之，《永乐大典》三百余本，又扫地无余。太史并谓：每次偷书，以两本为最合式，恰如绵马褂一件大小，多则为人所易觉。其偷书之法，真极精巧刻毒，不谓竟于翰林院诸公行之。我朝养士数百年，末流乃竟如此！无怪宣统辛亥，殉国难者，屈指可数，廉耻道丧，礼教沦胥久矣。阶之厉者，实夫己氏引用一班鹰犬所致也。
　　　　　桐城文学丛书目录
　　予自幼即好读桐城文学家文集，当时先文庄公远碧楼藏书中有数种，予悉为取出，置于几案，复于各家诗文集及笔记、诗话、县志等书中采掇。其中师友所及，实芸芸总总，百余年不绝。信乎冯梦华中丞煦所云：姚氏之说，信足以鼓舞天下，洵不诬也。予力为搜求，其中有至难得者，拟编刊《桐城文学丛书》五十八种。其坊间有通行本，及不难购得者，不在此例。已列其书目于《续补汇刻书目》中，兹复钞附于后，聊以志毕生心血所聚，且书之以为息壤，意在必为刊行也。《山木居士文集》十二卷、《外集》二卷、附《鲁宾之文钞》一卷、《鲁习之文钞》一卷、《周易读本》十二卷，鲁九皋撰。　《抑快轩文集乙编》四十九卷、《丙编》十六卷、《丁编》九卷、《李习之文读》十卷，高澍然撰。　《震川文集补编》八卷、《余编》八卷，明归有光撰。　《望溪文集续补遗》一卷，孙葆田编。　《望溪文集再续补遗》四卷，声木编。　《依归草》十卷、《二刻》二卷，张符骧撰。　《悔生文集》八卷、《诗集》六卷，王灼撰。　《厚畬初稿》四卷，鲁鸿撰。　《怡亭文集》廿卷，张绅撰。　《思复堂文存》一卷、《诗存》一卷，姚景衡撰。　《损斋文集》二卷，陈善撰。　《韩斋文稿》四卷，孔宪彝撰。　《适适斋文集》二卷、《别集》一卷，冯志沂撰。　《龙壁山房文集》八卷，王拯撰。　《七经纪闻》四卷、《附》一卷，管同撰。　《文翼》三卷，吴铤撰。　《张廉卿尺牍》一卷，张裕钊撰。　《柏枧山房尺牍》一卷，梅曾亮撰。　《私艾斋文集》六卷，吴育撰。　《休复居文集》六卷、《附》一卷、《诗集》六卷，毛岳生撰。　《寄鸿堂文集》四卷，李宗传撰。　《钦斋文》二卷，苏惇元撰。　《可久处斋文集》八卷，马树华撰。　《甚德堂文集》四卷，吴贤湘撰。　《阴静夫遗文》二卷，阴承方撰。　《援鹑堂文集》六卷，姚范撰。　《味经山馆文钞》四卷、《文续钞》三卷、《戴氏先德传》二卷、《书传疑纂》八卷，戴钧衡撰。　《绿猗轩文钞》二卷，舒焘撰。　《秋声馆文集》二卷，欧阳勋撰。　《丹棱文钞》四卷，蒋彤撰。　《袖海楼文录》六卷，黄汝成撰。　《端虚勉一居遗文》三卷，张成孙撰。　《松溪文集》一卷，汪汝为撰。　《云在文稿》一卷，杨绍文撰。　《问亭文钞》六卷，张鹄撰。　《奉萱草堂文集》二卷、《文续集》一卷，单为鏓撰。　《小岘山人文集》六卷、《续文集》一卷、《补编》一卷，秦瀛撰。　《诗经集传拾遗》二卷，吴德旋撰。　《隐拙斋文集》六卷、《附》一卷，沈廷芳撰。　《月沧文集》六卷、《诗集》二卷、《年谱》一卷，吕璜撰。　《半岩庐遗集》二卷，邵懿辰撰。　《校经草庐文集》一卷，顾曾撰。　《惜抱轩归文评点》一卷，姚鼐撰。　《嘉树山房归文评点》一卷，张士元撰。　《韩文论述》十二卷，沈誾编。　《韩子文钞》十卷，林明伦编。　《史记别钞》二卷，吴敏树编。　《静远堂集》三卷，陈寿熊撰。　《明文偶钞》一卷、《国朝文偶钞》一卷，程崟编。　《史席闲话》一卷，鞠濂撰。　《史记七篇读法》二卷，王又朴编。　以上五十八种，专指已购得者记之。若以宽闲之岁月，陆续再购得数十种，增入原编之中，或析出另为后编，是岂特予之大幸，亦天为斯文衍一之传。近世提倡刻金石文书、《说文》书、佛书者颇不乏人，独无人议及流传桐城文学书，岂天之将丧斯文也欤，则非予所敢知矣。
　　　　　宋王应麟通鉴答问
　　宋王伯厚尚书应麟撰《通鉴答问》五卷，附于《玉海》后，名曰《答问》，实系史论一种。惜所论始于周武烈王，终于汉元帝。计其全书，当有数十卷，堪与胡寅《读史管见》、王夫之《读通鉴论》卷数相埒。自宋以来，只有此数，其遗佚已久矣。大抵是书作于宋亡以后，故持论务为严刻，实有激使然。如胡寅作于南宋之初，目击自命为贤士大夫者仕于金，仕于刘豫，仕于张邦昌，实繁有徒，腆然不以为怪，不知廉耻为何事，名教扫地尽矣。寅目击心伤，不便明言，托于论史，以抒积懑。应麟与夫之史论，亦皆主于严刻，同是此时此事，痛哭而言之。非作于礼乐休明，世际承平，故为此高论，人人责以周孔也。《四库全书提要》斥之，原为承平之时，而言当务为宽和，不主严刻，亦不为无见。若纪文达公昀生当南、北宋及明之末造，胡寅等之史论，当铸金呼佛事之矣。
　　　　　论翁方纲诗
　　国朝诸儒，能言而不能行者，莫如大兴翁苏斋学士方纲。学士侈言理学，研究宋五子书，乃至跪求差使，见于《啸亭杂录》，以妾为妻，并已死二妾亦扶正，见于《翁氏家事略记》。平生尤喜言诗，手录古今评注杜诗者三十余家，至三十三遍之多，可谓勤矣。又推阐赵秋谷宫赞执信《声调谱》之说，撰《小石帆亭著录》六卷，以畅厥旨，其法益密。易王文简公论诗主神韵之说，为肌理二字，亦可备一说，皆于诗学有裨。独至其所自作之诗，极与所言相反。其诗实阴以国朝汉[学]家考证之文为法，尤与俞正燮《癸巳类稿》、《癸巳存稿》相似，每诗无不入以考证。虽一事一物，亦必穷源溯流，旁搜曲证，以多为贵，渺不知其命意所在。而爬罗梳剔，诘曲聱牙，似诗非诗，似文非文，似注疏非注疏，似类典非类典。袁简斋明府论诗，有「错把钞书当说诗」之语，论者谓其为学士而发，确为不谬。百余年来，(俞)[翁]氏之集，名虽行世，试问何人取而诵读则效？聊供插架之用。《复初斋诗集》流传益罕，欲供插架而未能，岂非不行于世之明验乎。文章乃千古之公物，公是公非，自有定评，决非一二人以私意所能扰乱也。
　　　　　徐云路事迹
　　徐云路字企万，号懒云，昆山人，明太仆卿应聘八世孙。性至孝，母吴氏有肝厥病，疾作危甚，云路默祷于天，刲臂肉和药以进，疾遂愈，延寿十余年而殁。云路以明经需次广文，道光甲申卒，年六十八岁。咸丰初旌孝子，事迹入昆新两县志《孝友传》。云路少为诸生，有文誉，诗宗晚唐，填词出入两宋，为古文疏落简峭。尝卖田作秋闱旅费，舟夜泊燕子矶，朗诵所作卖田诗。邻舟闻之，问何人，云路亦出询，乃知钱塘袁枚也。亟具衣冠，执弟子礼，请受业，论诗良久而别。吴中盛诗社，云路馆吴门久，时与唱和。手辑邑人诗成集，题曰《玉辉篇》。道光末，张潜之、潘道根所刊《昆山诗存》多本之。青浦王昶致政归，撰《湖海诗传》，引云路相参证。善画梅，苍劲秀逸，人争宝之。撰有《云海楼文集》□卷、《瀹雪山房诗钞》□卷、《延秋馆词》□卷、《集腋草》□卷、《玉辉编》□卷、《昆山诗选》□卷。云路诗宗晚唐，于温李为尤近。永福黄莘田明府任时与唱和，盛称其诗。《秋江诗集》六卷，虽有王元麟、陈应魁两注本，于云路事迹多未详，盖由未见昆新两县志书，无由考证。声木因取县志中所载，录之于此，亦补注及读明府诗集者所不废也。
　　　　　董皇后行状
　　世祖章皇帝御制《董皇后行状》，龙阳易实甫观察顺鼎刊入《琴志楼丛书》中，有云：「因叹朕伉俪之缘，殊为不偶。前废后容止足称佳丽，亦极巧慧，乃处心弗端，且嫉刻太甚。今后秉心淳朴，顾又乏长才。洎得后才德兼备，足毗内政，谐朕志，顺治拾有柒年捌月壬寅崩。」云云。声木谨案：董皇后即草野相传以为董小宛者，实则为满洲内大臣鄂刚毅侯节硕之女，见于御制行状甚明。夫以帝王之尊，开国之初，而伉俪之间，自叹不偶如此，人生伉俪之乐，真不易得。世只知得科第及高官厚禄，以为须祖功宗德，前世修来。不知得娇妻美妾，比之高官厚禄，更属不易。设非前世修来，三生有幸，天地鬼神，恐未必能使之消受此福也。
　　　　　论崔华诗
　　崔华字不雕，太仓人，顺治庚子举人，工诗画，撰有《樱桃轩集》□卷。王文简公称其诗清异出尘，吴梅村祭酒目为古塘一鹤，倾倒可谓至矣。其诗集无传，名氏亦不见他人撰述，何耶？王豫编辑《江苏诗征》，录其诗九首，入卷廿二。独于王文简公《渔洋诗话》所举之「一寺千松内，飞泉屋上行。欹樯(夜)[坐]清昼，薄冷出苹间」，「溪水碧于前渡日，桃花红似去年时」等诗，一字不录，仅录《居易录》所举之「丹枫江冷人初去，黄叶声多酒不辞」一诗，何耶？岂以王文简公评隲未公，伊之选诗另具手眼，能判别泾渭，直驾乎新城而上之，是真不可解矣。
　　　　　十余世秀才四家
　　粤西蒋霞舫京兆达，为先文庄公咸丰庚申恩科会试房师，师生谊笃，常为先文庄公书扇，下钤一印，文曰「蒋氏第十八世秀才」。后其子以明经候选教谕，先文庄公任川督时，仍岁寄羔币，以奉师母，时通函讯，是又一世秀才矣。长乐梁茝邻中丞章巨《归田琐记》，自述自明迄国朝十五世秀才，纪文达公昀任闽省学政时，特赠一扁，文曰「书香世业」。常熟冯己苍□□□家亦九世秀才，至冯修字念修号东村，矢志读书，愿青其衿，以足十世之数。顾困于童子试，四十年不克竟其志，赍恨以终，士林悲之。香山黄香石中翰培芳门联云：「三百年里第，十八世书香。」其屋仍为明黄文裕公故居，亦十八世秀才。夫士食旧德，至十余世之久，真我朝之盛事，而海内复寥寥数家，何其难也！
　　　　　曾国藩预属墓志铭于吴敏树
　　湘乡曾文正公国藩，功在社稷，名垂国史，本无待于立神道碑，当时其家人请刘霞轩中丞蓉撰文。未及作，中丞又卒，检其遗箧，仅有铭词，乃请郭筠仙侍郎嵩焘补作序文，复请李文忠公鸿章撰墓志铭。李文忠公久不亲文事，实为□□□□□代撰，见于□□□□□中。而不知当日曾文正公因吴南屏广文敏树客于两江节署，曾从容为言：「吾一旦不幸，志铭当以属子。」云云。是其生时，曾以是属望吴南屏广文。此乃一时言论，恐其家人亦未必知之，故改属他人，果知之，不必故违是命也。巴陵杜仲丹孝廉贵墀撰《巴陵人物志》十五卷，备载其语于吴广文传中，想此语闻之于广文，信不虚也。
　　　　　明竟陵公安撰述
　　明末诗文派别，至公安、竟陵，可谓妖妄变幻极矣。亡国之音，固宜如此，时当末造，非人力所能挽回。世多不知其名氏、撰述，爰记之于下，以昭后世之戒。公安三袁，一庶子宗道，即士瑜，撰《海蠡编》二卷。一吏部郎中中道，撰述无传。一吏部郎中宏道。独宏道撰述甚富，撰有《触政》一卷、《瓶花斋杂录》一卷、《袁中郎集》四十卷、《明文隽》八卷。竟陵为锺惺、谭友夏，俱天门人。锺惺撰《诗经图史合考》廿卷、《毛诗解》□卷、《五经纂注》五卷、《史怀》十七卷、《合刊五家言》□卷。谭元春撰《岳归堂集》十卷、《谭友夏合集》廿三卷、《谭子诗归》十卷。复与锺惺合编《诗归》五十一卷、《明诗归》十卷、《补遗》一卷。锺惺复编《名媛诗归》三十六卷、《周文归》廿卷、《宋文归》廿卷、《评点左传》廿卷。虽皆收入《四库存目》，《提要》极为诋斥，不遗余力，论者谓其言非过也。
　　　　　神农陵诗句
　　神农陵寝相传其土可以治病，故袁简斋明府诗云：「一抔能治膏肓病，九死难医嫉妬心。」下句可谓慨乎其言之矣。
　　　　　陆耀遹画墁剩稿
　　陆邵文征君耀遹撰《画墁剩稿》八卷，本属居幕府时，代府主之作，征君在日，戒后人勿刊。光绪四年三月，其第五孙彦颀刺史佑勤任兴国州知州时，惧其久而散佚，又以征君有遗言，弗能决。杜仲丹孝廉贵墀适居州幕，力劝之刊行，非征君意也。征君代人之作，不欲以己尸其名，尚存古人让善之遗意。
　　　　　余诚格等调缺原委
　　宣统三年，鄂藩余寿平中丞诚格升任陕西巡抚，鄂督瑞莘儒制府澄为之奏请，言「诚格有父，路远不能迎养，请就近量移，庶可忠孝兼尽。」奉旨与湘抚杨俊卿中丞文鼎对调。先是鄂督陈筱石制府夔龙调任川督，制府妻许夫人禧身字□□，乃已故军机大臣□□尚书许恭慎公庚身之从堂妹，惮于路远，不愿随往，亦有人为之上闻，奉旨调任直督。王道不外乎人情，此等举措无关宏旨，犹有康乾年间君臣如家人遗意。许夫人禧身，以一妇人而改恩命，尤我朝所未有也。
　　　　　何绍基识人
　　道州何子贞太史绍基书名满海内，而其知人之明，尤敻绝千古。尝谓桐城方柏堂明府宗诚曰：「余自楚至皖，行数千里，所见好官三人：黄州府知府徐太守丰玉、鄱阳县知县沈明府衍庆、祁门县知县唐明府治。」其后粤匪之乱，徐、沈阵亡，唐亦殉难。其语见《柏堂集次编》。
　　　　　孙家振小说
　　孙家振字玉声，□□人，号漱石生，化名警梦痴仙，近代之小说家，撰《海上繁华梦初集》六卷、《续集》六卷、《后集》八卷，笑林报馆附刊本，又有翻刊小字本。宣统辛亥以后，复撰《续繁华梦初集》六卷、《二集》六卷、《三集》八卷。此书虽系章回小说，而用意深远，中庽劝惩之旨，且报应昭彰，尤至为痛切，予尝戏目之为戒嫖戒赌，戒结交匪友教科书。人家子弟于十五六岁之时，文义粗通，正喜看各种小说，可以此书命之细阅。苟得中材，熟阅此书，未有不憬然自悟者，决不至故入迷涂矣。尚有阳湖李国嘉，字伯元，化名南亭亭长，撰有《官场现形记》五编，每编六卷，笔意浅显，并无污秽之语，亦可供茶余酒后之一助。予素不喜阅小说，故知之者甚少，细阅此二书，决无他虞也。
　　　　　吴敬梓事迹
　　吴敬梓字敏轩，一字文木，全椒人，诸生。袭祖父业，有二万余金。与文士往还，饮酒歌呼，穷日夜不辍，不数年，赀产荡尽。冬夜苦寒，邀同好五六人，绕城堞行数十里，谓之暖足。撰《文木山房集》□卷、《诗说》□卷、《儒林外史》五十卷。他集不传，此书独风行一时，世人多见之好之。其中描摹文士情态，嬉笑怒骂，如铸鼎象物，颇为小说界开一新面目。惟其书本五十回，为五十卷，不知何人割裂茂才《文木山房集》中语，襞积增为五回。后有茂才从兄青然先生檠女孙之女夫上元金和一跋，称五十五回，为五十五卷，是每回可为一卷矣。程鱼门太史晋芳《勉行堂文集》中有《文木先生传》，谓生平交友，莫贫于敏轩，其橐中笔砚都无云云。负才如是，家产如是，而一寒至此，毫不以为意，真世间所罕有者。
　　　　　春秋等书目
　　「晋之《乘》，楚之《梼杌》，鲁之《春秋》，其意一也」，孟子已言之矣。然后世以「春秋」名书者甚多，如《虞氏春秋》、《吕氏春秋》，汉赵煜《吴越春秋》十卷，晋习凿齿《魏晋春秋》□卷，魏崔鸿《十六国春秋》一百卷，宋尹洙《五代春秋》□卷，明荀廷诏《蜀国春秋》，我朝列为禁书，明崔铣《文苑春秋》四卷，姚士粦《后梁春秋》二卷，查继佐《鲁春秋》一卷，《适园丛书》本。以「梼杌」名书者，只有宋张唐英《蜀梼杌》二卷。以「乘」名书者，明有周嘉冑《香乘》廿八卷，许奉恩《里乘》十卷。岂以《春秋》为圣人笔削，因以名书，犹得希圣之意也欤。
　　　　　夹坝等讹称
　　西域人以刧盗为夹坝，见纪文达公《姑妄听之》自注。声木谨案：夹坝即刧盗之讹，非以刧盗为夹坝也。四川人以强盗为帽壳，实即暴客之讹，亦非以强盗为帽壳也。张文襄公之洞督学四川，撰《輶轩语》一卷，中有属武生不可与帽顶来往之语。川人本云帽壳，张文襄公以其名不雅驯，易为帽顶，失之远矣。
　　　　　胡林翼批牍中语
　　益阳胡文忠公林翼遗集中，批牍之语，有「儒雅雍容，逢人便问魏三兄之概」云云。光绪丁未，予在山东，王古愚孝廉振垚告予云：「人言胡文忠公此批，乃戏用《阅微草堂笔记》中故事，从无有知其出处者。」予为之检查原书，见《姑妄听之》卷四奴子傅显事。「魏三兄」亦即奴子魏藻，见本条自注。持以示之，孝廉大喜。
　　　　　桐城阳湖两派
　　长乐谢枚如□□章铤《赌棋山庄文集》中《抑快轩遗文稿跋》中有云：「近日古文有桐城派，有常州派，李申耆盖常州派中之铮铮者。」声木谨案：张文襄公之洞督学四川时，编《书目答问》四卷，中有桐城派、阳湖派等名目。王益吾祭酒先谦、孙佩南京卿葆田、马通伯主政其昶皆不谓然，后儒亦多谓桐城、阳湖同源异流，并无自立一派之意。说详予撰《桐城文学渊源考》卷五张皋文太史惠言条下。当时司编辑者，实为江阴缪筱珊太史荃孙，力主是说。据谢氏所言，当时确有桐城、常州两派之说，不尽凿空。太史为常州人，更推波助澜，以张其军尔。
　　　　　杨岘论文语
　　归安杨见山太守岘《迟鸿轩诗续弃》自序云：「诗文者，读书之末技也，然非千气万力，深入阃奥，不可以鸣作家。同辈中，诗如郑子尹之宏肆，莫子偲之苍老，高陶堂之研炼，文如徐懿甫之峻洁，方存之之整暇，施均甫之爽健，余皆畏避之不遑，无他，专壹与不专壹之判也。」云云。声木谨案：太守所撰《迟鸿轩文弃》□卷，《文续弃》□卷、《诗弃》□卷、《诗续弃》□卷，古文篇幅甚狭，有意烹炼，蹊径未化，尚未成家，不能与作者争衡，自评之言良允。至于评品诸家诗文，甚为的当，知非无意于诗文者。惟其知之深，所以知其为之之难如此，非真读书人，不能道其只字也。
　　　　　阮大铖咏怀堂集
　　阮大铖误国庸臣，人不足道，然卒殉南都之难，较之背主求荣者，犹为有别。撰有《燕子笺》□种曲，风行宇内，几于家置一编。其诗尤才华富丽，风骨高骞，洵能倾倒一时，实足与钱牧斋、吴梅村、龚芝麓江左三家相颉颃。徒以摧折太早，又列名阉籍，以致撰述湮没不彰。所撰《咏怀堂诗集》四卷、《外集甲部》一卷、《乙部》一卷，为崇祯乙亥冬月自刊本。诗前有眷弟叶灿序十九页，推崇备至，又有门人邝露序三页，目录廿七页，后有大铖自序五页。卷端题「石巢阮大铖集之着，南海邝露公露校」。《外集》前有自序五页，目录十九页。《甲》、《乙》部卷端均题云「衲子德浩、宗白校」。刊本亦甚工，确为明末刊本。孔雀有毒，不掩文章，就诗论诗，亦明季一大家也。其刊本极为罕见，故详记之于此。
　　　　　论施闰章
　　宣城施愚山侍读闰章学问文章，海内尊为山斗久矣，核以曾孙念曾所编年谱，遗议颇多，兹略举之。崇祯九年，已补博士弟子，名隶县庠。顺治二年，我朝定鼎后，复补博士弟子员。顺治七年，寄沈耕岩先生札云：「章自忝乡荐，即违素心。」顺治三年冬，李宜人来归。顺治十一年九月，梅宜人卒于家，有悼亡诗四首。顺治十四年，以覃恩赠父刑部公奉政大夫、山东提学道按察司佥事，母马安人、胡安人并赠宜人，妻梅安人赠宜人，继妻李安人赠宜人。梅宜人未卒，李宜人来侍，不能曰「来归」，与梅宜人来归同文。此犹可曰出于曾孙念曾之意，非侍读本意。覃恩封继妻为宜人，是分明以妾为妻，岂君子所为乎！已入明学籍，复入国朝学籍，自以「违素心」为言，不知果何违乎素心。果忠于明乎？抑忠于国朝乎？可谓进退失据矣。
　　　　　论纪昀撰述
　　纪文达公昀学问浩博，奉勅编纂《四库全书提要》及《简明目录》，允宜家置一编，奉为大经大法，自不待言矣。惟所撰《纪文达公遗集》□□卷，究为荣世之书，非传世之作，插架者不能不备，究无人诵而习之也。其《镜烟堂十种》，乃评品诗文各书，在文达公虽能另出手眼，判别泾渭，亦无关于宏旨。其《姑妄听之》自序有云：「三十以前，讲考证之学，所坐之处，典籍环绕如獭祭。三十以后，以文章与天下相驰骤，抽黄对白，恒彻夜构思。五十以后，领修秘籍，复折而讲考证。」云云。据公自序，公亦非不留意于文字者，且研求二十年，不为不久，卒不能与文士争短长。以公之高才博学，竟不能合考据、文章而为一，与之翼者两其足。此乃天限，非人力所能强求也明矣。
　　　　　论编辑不易
　　鄢陵苏菊村广文源生编《中州文征》，其师钱衎石给谏仪吉为之代阅栎园、柳下、山蔚数家之作，广文因此悟选文之旨，自记于《记过斋文稿》中。可见选诗文亦不易，未可率尔为之也。
　　
　　
　　
　　随笔卷四
　　
　　论南宋光宗李后等
　　论卫最后亡
　　论杜诗
　　论书贾四人
　　柳如是事迹
　　论小学韵语注
　　论程羽文鸳鸯牒
　　论扬雄等人
　　泰西教士穆尼阁二人
　　如山失官原委
　　杜浚变雅堂集
　　阅微草堂笔记
　　梅曾亮石刻木刻文
　　国史儒林等三传
　　论八贤手札
　　杭世骏三国志补注
　　崇祯宫词中捻转
　　明史可法妾李傃
　　周起渭等诗句
　　元贡泰朱燧师生
　　南宋曹勋松隐文集
　　论永福县志
　　北宋王安石乱天下
　　代作改定各集
　　论方孝孺
　　元杨奂诗
　　南宋元两榜得人
　　齐二寡妇原委
　　千家姓文
　　改撰碑文二事
　　奸臣子孙好学
　　称婿不称婿之异
　　明袁珙父子相人术
　　明王思任弈律
　　酒概名号诡谲
　　
　　
　　
　　苌楚斋随笔卷四
　　庐江刘声木十枝撰
　　　　　论南宋光宗李后等
　　南宋光宗慈懿李皇后，虽为李道之女，然本戚方诸将，故羣盗也。明熹宗懿安张皇后，虽为张国纪之女，实螟蛉之女，非张国纪所生。以一代皇后正位中宫，母仪天下，一以故盗之女入选，一以螟蛉之女入选，真千古后族之羞也。
　　　　　论卫最后亡
　　周武王封建诸侯，惟卫最为后亡，享国亦最久，共四十一世，历九百有五年。秦灭六国，并未灭卫，直至秦二世□年，始废卫君角为庶人，其国始除。当时以弹丸之地，微弱之君，淫靡之民，居然能立国于强国暴君之下，数十年安然无恙。想当时秉国钧者，必具深识远虑，有所因依，故能如此。惜史策失载，不能追寻其原委，深为可惜。
　　　　　论杜诗
　　杜少陵诗云：「莫笑田家老瓦盆，自从盛酒长儿孙。倾银注玉惊人眼，共醉终同卧竹根。」盖言瓦盆与银玉器盛酒，同为一醉，且须老瓦盆始能留贻子孙，银玉器未必能留贻子孙。意在言外，真通儒之论，达人之见也。声木尝读此诗，深为感喟，因以「老瓦盆」三字名斋。尝杂钞关于居家日用切实可行之格言及养生语，辑为四卷，即名《老瓦盆斋杂钞》，以期触目惊心，用以自警。
　　　　　论书贾四人
　　书贾多文人，其最煊赫者有四，足与考证文士争短长，可谓书林四杰。一北宋穆修。家有唐本韩柳文，镂板行世，设肆售之。自坐其旁，约有能句读者，即赠一部不索值。撰《穆参军集》三卷、《附录》一卷。其古文开(先)[北]宋之先，有功于艺林甚伟。一南宋陈起。设书肆于睦亲坊，自号陈道人，刊书籍甚富。后人得其刊本，谓之陈氏书棚本，久为考证板本之资粮。编《江湖小集》九十五卷、《后集》廿四卷，搜罗一时诗家颇富。一明童佩。字子鸣，龙游人。世为书贾，受业于归有光，独以诗文游公卿间，撰《童子鸣集》六卷。一国朝吴县黄荛圃茂才丕烈。设□□□书肆于苏州，以搜罗善本书，后人奉为圭臬，其名氏遂直驾虞山毛氏、钱氏、四明范氏、泰兴季氏等而上之。生平欲编《所见古书录》，将所藏为正编，所见而未藏者为附录。其分目，一宋椠，二元椠，三毛钞，四旧钞，五杂旧刊。并未编定。身后瞿木夫司马中溶分为廿卷，稿本亦不知归于何所。有人谓陆心源《仪顾堂题跋考证》大都取材于是，似黄氏原本已归陆氏，陆氏既盗袭其语，并毁弃其原本。其藏书题跋，自吴县潘文勤公祖荫及江阴缪荃孙、长洲章钰、仁和吴昌绶等广为搜辑，得文六百廿二篇，编为《荛圃藏书题识》十卷、《补遗》一卷、《刊书题识》一卷、《补遗》一卷，丙辰冬月，金陵书局刊本。版本与《适园丛书》一律，疑即乌程张氏所刊本也。缪氏序语称其跋识于版本之后先，篇第之多寡，音训之异同，字画之增损，授受之源流，翻摹之本末，下至行幅之疏密广狭，装缀之精粗敝好，莫不心营目识，条分缕析。跋一书而其书之形状如在目前，非《敏求记》空发议论可比云云。声木谨案：荛圃题识之善，缪氏已言无余蕴。予独惜其于每书撰人名氏、籍贯、学术、仕宦、撰述，概乎无一字题及，多言收售情形，文字亦浅陋之至，适成其为书贾文字。虽自范、毛、钱、季等创此一派，荛圃后出，推勘益密，于学术上不无少助，终于贸易上得益甚大。荛圃之开设书肆，搜访古书，专为牟利，其学术终属有限，未可以近人尊崇，随声附和，遂跻诸撰述之林也。
　　　　　柳如是事迹
　　常熟钱牧斋宗伯谦益之姬人柳如是，三百年来，久已为人所艳称，言人人殊，从无有知其详细情形者。声木参考各书，刺取其中事迹，荟萃记之于此：柳如是本吴中大家婢，初名隐雯，流落北里，为吴江盛泽镇名妓徐佛养女。佛善画兰，能鼓琴。更名杨爱，小字影怜。后又自更姓柳，名是，字如是，在北里中负盛名。□□轻薄子钱青雨岱勋故小有才，与柳狎，最称莫逆，教之作诗写字。从柳为狎客，实若仆隶，因名之曰偕柳。早年诗词，大半钱所伪作。后来柳归牧斋宗伯，实岱勋为之介，并偕往焉。继又适松江某孝廉为妾，孝廉能文章，工书法，复教之作诗写字。文学遂大进，字则婉媚绝伦，诗亦格调工丽，又以词翰倾一时。柳为人短小不逾中人，而色甚艳，双颊作朝霞色。结束俏利，神情洒落，性机警，口便给，饶胆略。然倜傥好奇，尤风流放诞，尝幅巾弓鞵，着男子服。孝廉不能堪，谢之去。柳挟其才色，游吴越间，士大夫争趋之，名愈重一时。崇祯庚辰冬月，为士人装，自访牧斋宗伯于常熟。宗伯在东林中，本有浪子之目，相见甚欢。明年辛巳六月初七日，遂与宗伯定情。宗伯赋诗纪事，同人和之，号为河东君，声誉益起。柳时年已廿四矣。后生一女，适无锡赵□□太史□□之子玉森□□管。崇祯乙酉五月之变，柳劝牧斋宗伯速殉义，无贪恋。宗伯谢不从，柳大愤，自投于水。家人持之，不得入，乃止。癸卯秋月，柳复下发入道。明年宗伯卒，家难作，势甚汹汹。柳自经死，事遂得解。综柳生平，不愧名妓。其风流放诞，本妓女之本色，不足为异。何况诗字并皆超妙，可以传世，能明大义，劝宗伯殉义，又以一死了钱氏纷纠，洵足流传千古矣。柳又尝与陇西君有旧约，以「问郎」二字玉篆赠别。甲申某月一日，牧斋宗伯燕客，陇西君亦在坐。柳知之，遣婢出问起居，以玉篆归之。行事光明磊落，亦不失大丈夫之所为也。
　　　　　论小学韵语注
　　湘乡罗忠节公泽南撰《小学韵语》一卷，并自注「甚有功于名教」。惟其中有云：「亲迎以归，交拜秩秩，合卺而饮，共牢而食。」复云：「夫妇之亲，贵于有别，不共湢浴，不共巾栉。夫之笥箧，妻不敢兼。夫之楎椸，妻不敢悬。」自注云：「此数者，虽夫妇不共，所以远私亵之嫌也。」云云。声木谨案：罗氏此语，未免自相矛盾，且于情理亦未妥洽。夫妇既可合卺而饮，共牢而食，有何不可共巾栉、笥箧、楎椸乎？当注云：「夫虽有巾栉、笥箧、楎椸，未必为一人所用，或父子之物，兄弟之物，朋友之物，置于一处，事所恒有。妻若专认为夫一人之物，将己物亦置于一处，颇有不便之处。己之物，宁可另置于己之处为便，不必因有夫，必须放置一处。即系夫一人之物，以后亦难免父子、兄弟、朋友之物存放一处，总以分置为妥，所以远私亵之嫌也。」如此增注，似于圣贤心事曲为传出，更为周备。《曲礼》云：「男女不杂坐，不同椸枷，不同巾栉。」此指凡人言之，非所论于夫妇，故经文泛言男女而不言夫妇，其义可知也。夫妇生则同室，死则同穴，焉有生时不共巾栉等之理。所谓男女有别者，以为男子各有其妇，女子各有其夫，截然如此疆彼界之不可踰越，非谓夫妇有别也。若谓夫妇亦有别，则天下之事，无一不有别矣，岂圣人定夫妇之制乎！
　　　　　论程羽文鸳鸯牒
　　国朝程羽文撰《鸳鸯牒》，取古来男女不得其偶者，以意判断，更为匹偶。中如以王昭君配苏武，以班昭配郑康成，以王婉仪配文天祥等类，虽古之贤人，不免侮辱。又以魏甄后配曹植，以辽萧后配李煜，以汉班婕妤、晋左贵嫔配梁简文帝、梁元帝，是帝王妃后亦遭轻薄，且乱伦。其自序引谭元春之说，谓：「古来多少才子佳人，被愚拗父母板住，不能成对，赍情以死，乃悟文君奔相如是上上妙策。」云云。此等伤风败俗之语，若出于口，人人唾骂，不谓竟有敢笔之于书，更出而问世。其倡乱导淫，有司当诛其人，火其书，庐其居，以保存名教。王晫、张潮同编《檀己丛书》，更为收入，皆不知其名教何在，廉耻何往。明季遭屠隆、桑悦、陈继儒、祝允明、李贽、锺惺、谭元春等狂徒，直欲蔑弃先王伦常，变更禽兽习惯。其流毒天下，深入人心，以致祸乱相寻，明社以屋。其流毒比之张献忠、李自成，奚啻千万倍。不待张李作乱，明季之人，心亡久矣，虽欲天下不亡，得乎。程羽文生当圣世，犹祖述其粪溺，奉为珍秘，以之摇感人心，秽乱天下。王晫撰《丹麓杂着十种》十卷，其第六种曰《看花述异记》，自记梦遇古来诸美女事。其非圣侮法，亦同于程羽文，仍沿明季狂悖之习，其人更可诛，其书更可烧矣。
　　　　　论扬雄等人
　　王安石尊扬雄为圣人，从祀孔子庙廷而绍述，余党又尊王安石，入祀孔庙，致有靖康之祸，二帝蒙尘。明季尊魏忠贤为圣人，徧祀天下文庙，而明社为墟。礼义廉耻先亡，国未有不亡者也。宋陈善谓马师在孔子上，见于《扪虱新话》。王孝咏欲以毛奇龄配享文庙，见于《后海堂杂录》。李塨诸人奉颜元为圣人，见于□□□□虽属一人一家之私言，尚未行于天下，其悖谬乖戾，颠倒是非，淆乱黑白，肆无忌惮，悍然冒天下之不韪，其人可诛，其书可烧也。扬雄文学自足千古，后世之人，因其文学，并欲为之掩饰，何其傎也。南宋邓肃，直指扬雄为叛臣，无所逃于天壤，诚属义正辞严，千古定论。尤可笑者，明卢格撰《梦游清都记》，极力为扬雄辨寃，谓亲见朱子与扬雄辨，朱子词穷屈。复称雄为得洙泗真源，见于《荷亭辨论》，更为诞妄狂悖。明季生屠隆、李贽、桑悦、祝允明等非圣侮法之人，天下靡然从风，其流毒甚于张李二流寇。流寇祸天下，不过一时。学术之祸天下，其影响于人心风俗者，至捷至大，至久至远。有国家者，宜有以深思熟虑，早诛其人，火其书，绝其源，无使肆其流毒也。
　　　　　泰西教士穆尼阁二人
　　顺治间，泰西教士穆尼阁寄寓南京，喜与人谈算学，并不招人入耶稣教。光绪间，泰西教士尉礼贤寄寓□□为耶教学堂校长，许人信教自由。我朝二百余年，泰西教士东来，不诱人入教者，当首推穆、尉两教士。尉礼贤研究中国学术极深，中语亦至为娴熟。并极言孔教平正，尽人可奉，不似他教各有所偏，均有流弊。予于壬子四月，在青岛亲见之，问以耶稣教何如。尉云：「耶稣教亦有偏处，远不如孔教，较胜于天主教。」其言尤为笃实不欺，不愧我国君子之行。美国教士马林，寓居南京钟鼓楼二三十年，中文精通，中语极娴熟，见人亦口不言教，为西教士所仅见。较之西教士艾约瑟、丁韪良辈之中学，相去不可以道里计，惜知之者甚少耳。
　　　　　如山失官原委
　　如山字冠九，赫里舍氏，满洲镶蓝旗人，道光戊戌进士，官直隶按察使。书法追六朝，流动自喜，不似他人以板重擅长，在同光间，以书法擅名一时。尤善画山水及写生，并指头画。廉访书法本甚工，惜晚年倦于应酬，多由门客代笔，论者遂悮谓廉访本不工书，又谓自书者不如门客所书，而不知非也。凡门客代笔之字，远不如廉访自书。以予所见者非一，内有余杭陈质葊二尹干，书法为廉访所授，即为当日代笔之一人。每见廉访亲笔书画，摩挲爱玩，不忍释手，亦自谓弗如远甚，可谓公论矣。当日廉访之失官，实因一言而起。光绪□□合肥张靖达公树声入都陛见，道出天津。故相李文忠公鸿章时任直督，因张靖达公本其门生，又属吏也，例须出迎，竟不往。各省迎送官吏，例有一定之处，司道府县，均在某处照例迎接。张靖达公知李文忠公未往，由间道驰去。司道久候不至，使人侦之，已由间道去久矣。大众虽不悦，尚无言也，独廉访忿然曰：「一督抚不迎接，一督抚不受迎接，督抚威焰，一至于此乎。我等何不亦买一督抚坐坐，亦可以此傲人。」不知如何，此语竟为张靖达公所知，遂深衔之，旋任粤督，奏劾其落职。督抚隔省参人，虽为例所有，总嫌越俎好事，我朝二百余年，实为罕见。廉访不忍小忿，致遭意外之虞，可谓不幸之尤者矣。相传左文襄公宗棠，(捻平)[平捻]回逆之时，自恃谋略，尝自称曰「葛亮」，与僚佐书，或即自称曰「老亮」。如某战而胜，则掀髯笑曰：「此葛亮之所以为亮也。」及某战而不胜，时有某方伯戏曰：「此诸葛之所以为猪也。」左文襄公亦深衔之，不久即劾罢某方伯。皆因一言而受大祸，此古人所以慎言，三缄其口也。
　　　　　杜浚变雅堂集
　　黄冈杜于皇明经浚《变雅堂诗集》专录五律，海宁查查浦太史嗣瑮《半缘葊绝句》专录绝句，祥符周季况都转星誉《寙櫎诗质》亦专录五律，尚有古人不知为不知遗意。
　　　　　阅微草堂笔记
　　纪文达公昀所撰小说五种，合刊名《阅微草堂笔记》，真能空绝千古，无有能彷佛似之者，其衣被宇内，非无因也。其佳处，门人盛时彦跋语中颇能道其详，其谓「辨析名理，妙极精微，引据古义，具有根柢，则学问见焉。叙述翦裁，贯穿映带，如云容水态，回出天机，则文章见焉」云云。亦可见文达公当日下笔之时，惨淡经营，不遗余力，抽黄对白，恒彻夜构思，斯有此空前绝后之小说。予生平最喜此书，常置左右，谓不当作小说看也。
　　* 　　　梅曾亮石刻木刻文
　　往在北京，购得上元梅伯言郎中曾亮所撰《黄府君墓表》石刻本，钱塘戴文节公熙正书并篆额。以之对校《柏枧山房文集黄焕华墓表》木刊本，颇有异同。曾文正公日记谓其钻研之久，工力之深，洵属知言。
　　　　　国史儒林等三传
　　曾文正公复邓伯昭孝廉瑶书云：「国史例非一二品达官，不为立传，其官卑而立传者，惟汇成《忠义传》。嘉庆间，阮文达公元始立《儒林》、《文苑》、《循吏》三传，国朝以来，只此一次。前者未尝有旧例可循，后者亦未尝相续而增入之也。顷何子贞太史为史馆提调，意欲续纂《儒林》、《文苑》二传，以总裁不许，遂尔中辍。」云云。声木谨案：国朝功令，如此其严，所以杜冒滥，意极美善。且《儒林》、《文苑》二传载明功令，必先将平日所纂述尽送至馆，然后定议属草。至光绪□□年，续纂《儒林》、《文苑》、《循吏》三传，在我朝只二次，其难如此。
　　　　　论八贤手札
　　幼时见石印本《八贤手札》，乃汇辑摹刻曾文正公、曾忠襄公、李文忠公、沈文肃公、胡文忠公、骆文忠公、左文襄公、彭刚直公诸家手札，前列小像，久已忘之矣。成人后又见木刻本，因翻阅之，始悉湘阴郭子瀞观察庆藩编刊诸人致其父意城京卿嵩焘书札，意甚鄙之。后阅长沙王益吾祭酒先谦《虚受堂文集》，有观察之墓志在焉。称其于文事剖析源流，开抉阃奥，骛精诣微，其应不穷。撰有《许书转注说例》一卷、《说文经字考辨正》四卷、《说文答问疏证补谊》八卷、《说文经字正谊》四卷、《合校方言》四卷、《庄子集释》廿四卷、《泊然葊文集》二卷、《十二梅花书屋诗集》六卷、《瀞园剩稿》二卷、《尺牍》八卷。予所见者：《说文经字正谊》、《合校方言》、《庄子集释》、《诗集》四种，固非不学无术者所可比拟，不知当时何以编辑此种俗恶之书，自暴其浅陋，果何图焉。
　　　　　杭世骏三国志补注
　　前宋裴松之注《三国志》，引据博洽，考证事迹，多有溢于原书之外，千古以来，推为绝作，从无有人议其疏略者。我朝杭世骏撰《三国志补注》六卷，收入《四库》。《提要》称其欲捃拾残剩，以驾乎其上，虽贪多务得，体例未免芜杂，然参校异同，亦多精核，云云。裴氏所注，距晋仅百余年，杭氏所注，距晋已千余年，其难易不可以道里计。且屡经丧乱，古籍久湮。杭氏竟能拾遗补阙，目空千古，信乎我朝考证之学，轶乎前代矣。
　　　　　崇祯宫词中捻转
　　吾乡于四月间，有取麦穗煮熟，去芒壳，磨成小长条食之，名之曰冷正子。味并不佳，食者亦少，不过确有此制法食品而已。后读常熟王誉昌露湑《崇祯宫词》，有云：「麦为捻转樱桃熟，碧浅红深白玉盘。」钱塘吴理静川注云：「四月尝樱桃，以为一岁诸果新味之始。取麦穗煮熟去芒，磨成条食之，名曰『捻转』，以为一岁五谷新味之始。」云云。不意此等小食物，竟为明代进御之食品。据吴氏所注，且更有关系，更非意料所及矣。
　　　　　明史可法妾李傃
　　李傃号空云，金陵人，父官都司。傃才貌双绝，年十六，为史忠正公可法簉室。年廿五，遭国变，史忠正公殉难，傃誓不再适，出家为女道士。居扬州缑笙道院，自名其室曰空云主静轩。后入王屋山，不知所终。碧甚子撰《李空云女冠小传》，纪载甚详。又工文学，其三十五岁时，撰《霜猨集骈文序》四百余言。虽篇幅稍狭，而吐属雅洁，颇有《樊南甲乙集》之遗，在妇人诚属难能可贵。其叙文中有云：「傃名闺弱质，相府小星。际此天倾地陷，赤伏无再验之符；遽尔家破人离，素镜绝重圆之照。楼名燕子，与燕偕栖；院锁梨花，比花更悴。」云云。词旨哀怨，不忍卒读。史忠正公有此坚贞文学簉室，而世人竟罕有知之者，予故载之于此。
　　　　　周起渭等诗句
　　周宫詹起渭咏西湖诗有云：「若把西湖比明月，湖心亭似广寒宫。」佟庶村姬人艳雪和查心谷□□为仁悼亡诗有云：「美人自古如名将，不许人间见白头。」均见查为仁《莲坡诗话》。二诗句调并不高而脍炙人口，多有不知其名氏者，故记之于此。
　　　　　元贡泰朱燧师生
　　元海宁朱质夫□□燧，为宣城贡尚书师泰门人。至正□□年，尚书奉使入闽，时天下已大乱，道梗不得归，遂往海宁依朱燧，卜居小桃源里。未几，尚书以明宋文宪公濂荐，衔上命强起之。尚书耻事二姓，一夕仰药卒。朱燧奉窆于长平里，营兆[域]十亩表(域)之，别给田三十亩，岁供祭祀，复为之立祠于城内。嗣后燧之子孙奉燧遗命，增置祭田，世守其祀。每岁寒食前一日，聚族上尚书冢，数族皆呼为贡老师，数百年不衰。至我朝康乾年间，屡见之名人题咏。朱燧九世孙岷左推官嘉征撰《止溪文钞》，中有《贡尚书玩斋先师祠堂碑记》，叙述甚详。此等盛德事，亦千古绝无而仅有，如此师弟，诚佳话矣。尚书为贡奎之子，承其家学，复业于吴澄，诗文皆挺然特出，不为元末诸人所囿，撰有《玩斋集》十卷、《拾遗》一卷。其为元末完人，洵不愧其父师之教。其感人之深且远，数百年如一日，非无故也。
　　　　　南宋曹勋松隐文集
　　南宋曹勋撰《松隐文集》三十九卷，家有传钞本，其子孙保存，几及千年，至国朝康雍年间，始刊行于世。明沈炼撰《青霞集》十一卷，后为严嵩所构陷，籍其家，毁其著述，又榜禁无许藏匿副本。其子襄复藏有副本，托言口诵而心记之，仍还其旧。曹沈两家，能爱护先集，如此之艰且远，可谓贤子孙矣。曹氏子孙，经历千年而勿失，为尤难也。
　　　　　论永福县志
　　永福为广西首府桂林府属邑，距省城西仅百有余里，唐代即置县，不知何以僻陋若是。县志中列邑人撰述仅八种，明以前五种又均佚。县志修于丙辰，于游庽中王芹、王芮兄弟，甚赞其教学之善，永人多受业，造就甚广，而于本邑人吕月沧司马璜，转不甚推崇。司马撰《月沧文集》六卷、《诗集》二卷、《自订年谱》一卷，道光廿一年八月家刊本。予家有其书，修志者不应不见，只云：「《月沧文集》二卷，附《年谱》一卷、《初月楼古文绪论》一卷，皆梓行于世，惜诗稿散佚未梓。」云云。司马主讲榕湖及秀峯两书院，教授甚盛。郑献甫小谷云：「吾乡之后学，得先生之真者虽无几，而传先生之法者亦有人。」侯绍瀛东洲云：「干嘉以后，吕先生出，始闻桐城之风而悦之。持其超雅之才，悉屏歧途，拳拳向学，卒成其业。时临桂朱氏、龙氏及马平王氏诸先生，为文宗旨，适与先生同，且相为师友，能植其学于昭旷之原，遂皆有以发名成业。由是诸先生所作，岿然为吾乡文辞之正轨，可谓具兼人之识，特立之操者已。」谢元福子受亦谓：「永福吕礼北、临桂朱伯韩两先生，始以桐城之文导乡党，遂辟吾乡文辞之正轨。」云云。三人所言，均以郑重出之，可见司马在粤西，以桐城文学教授乡里，关系匪细。《永福县志》更应着其授受源流，惜修志者不能明此旨也。
　　　　　北宋王安石乱天下
　　南宋沈忠敏公与求尝奏言：「王安石之罪，大者在于取扬雄、冯道。当时学者，惟知有安石，丧乱之际，甘心从伪，无仗节死义之风，实安石倡之。」云云。《四库提要》称其此为主持风教，振刷纲常，实为伟论。并云：「考熙宁以逮政和，王蔡诸人，以权势奔走天下，诛锄善类，引掖宵人。其夤缘以苟富贵者，本无廉耻之心，又安能望以名节之事。其偷生卖国，实积渐使然，不必尽由于推崇扬雄，表章冯道。」云云。声木谨案：我朝之易社为屋，其情形与北宋极相类。自引用夫己氏后，已觉纲纪荡然，伦常尽变，不待宣统辛亥以后，早已潜移默运于此，名教扫地尽矣。
　　　　　代作改定各集
　　唐李德裕《会昌一品集序》，虽李商隐代作，后人以郑亚改本为胜。宋尹焞《和靖集》，朱子谓多门人代作，经焞指授点定，后人仍以尹焞名著录。是撰述不必尽出于自己，亦可名世。明王九思撰《渼陂集》十六卷、《续集》三卷，自序称「始为翰林时，诗学靡丽，文体萎弱，其后德涵、献吉导予易其习。献吉改正予诗，稿今尚在，而文由德涵改正者尤多。」云云。献吉，明李梦阳字。德涵，明康海字。金门林瘦云□□树梅撰《啸云文钞初编》十四卷，□□□□□谓其全由其师光泽高雨农舍人澍然润色、改定、付梓云云。然则诗文由他人改定付梓，并不以为嫌，且可自序之以告后人，尚不失古人肫实之意。较之掩埋他人善，及盗窃他人书以为己有者，其用心之厚薄，有不可以道里计者矣。
　　　　　论方孝孺
　　明方正学先生殉节后，文禁甚严，其《逊志斋集》廿四卷，卒赖门人王稔藏其遗稿，宣德后复传于世。令人增师弟之谊，觉朋友一伦，赖王稔为之撑持，尚不至绝于天壤，其功德巨矣。郑瑗《井观琐言》、王叔英《静学文集》，所论正学先生处皆甚当。爰录之于此，以见泥古鲜通，贤者不免，可为后人龟鉴。郑云：「圣人之道，与时偕行。周去唐虞仅千年，《周礼》一书，已不全用唐虞之法。明去周仅三千年，势移事变，不知凡几，而乃与惠帝讲求六官，改制定礼。即使燕兵不起，其所设施，亦未必能致太平。」云云。王云：「事有行于古，亦可行于今者，夏时周冕之类是也。有行于古而不可行于今者，井田封建之类是也。可行者行，则人之从之也易，而民受其利。难行者行，则人之从之也难，而民受其患。」云云。二公所言，真通人之论，学问虽未必出正学先生上，识见则高出其上，不可以道里计矣。
　　　　　元杨奂诗
　　「风烟惨淡控三巴，汉烬将燃蜀妇髽。欲起温公问书法，武侯入寇寇谁家？」此元杨焕然廉访奂读《通鉴》至论汉魏正闰之时所作，见其所撰《还山遗稿》中。此诗久已脍炙人口，多有不能举其名氏者，故详录之于此，以见三代下人心直道之公，非可伪为也。
　　　　　南宋元两榜得人
　　南宋理宗宝佑四年，一榜得文天祥为状元，又得陆秀夫、谢枋得等。考官王应麟奏云：「文天祥陈义若龟鉴，肝胆若金石，臣敢以得人贺。」卒之三人皆精忠大节，与日月争光。元顺帝元统元年，一榜得李黼为状元，李祁为左牓第二人，余阙为右牓第三人。盖元制以汉人、南人为左牓，蒙古、色目人为右牓。其后李黼不愧文天祥，余阙不愧陆秀夫，李祁不愧谢枋得。是宋元末两榜，在天地间得人最盛，后先辉映，洵科名之佳话，亡国之痛史矣。
　　　　　齐二寡妇原委
　　嘉庆元年，混元教谋为不轨，蔓延三省，历十年之久，费帑金千余万两，始能剿平。当时为之首者即齐王氏，世称齐二寡妇，本襄阳县城中人，分巡湖北安襄郧荆道署内茶役王某之女。年十六，襄阳县总差役齐林娶为第四妾。齐林本混元教首，事未起，获齐林诛之，悬其首于小北门。徒党遂奉齐林妾齐王氏为主，年方二十，衣尽白，复假名白莲教。旋与姚之富有私，以姚之富为前军，自为后军，后复有夫妻之名。卒受困于郧阳县卸花陂，亦曰木子园，山顶曰一碗水。官兵四面围攻，截粮绝水，齐王氏自度不免，与姚之富坠崖死。获其一足，锐履存焉，余贼仍识之，教匪乃平。语见富阳周芸皋观察凯《内自讼斋文钞》，因节录其出身出没各事实识之。
　　　　　千家姓文
　　世俗但知有《百家姓》，不知尚有《千家姓文》一卷，为国朝崔冕所撰。冕字贡收，巢县人。以村塾《百家姓》语无文义，因就史传所载，得复姓三十有四，单姓九百七十有二，共计千余六姓，联属其文，较原书为雅驯，终难行世。不特外间无知之者，即乡里之间，亦不知有此书，且并不知其名氏。积习难返，虽以南宋王伯厚尚书应麟《姓氏急就篇》二卷典核古雅，亦难行于乡曲，况其它乎！
　　　　　改撰碑文二事
　　韩昌黎《平淮西碑》虽为千古绝作，而唐□宗用□□□之谮，谕令段文昌改撰。宋姚铉编《唐文粹》一百卷，转录段文于公论大明之后，且姚铉非不知文者，有心立异，令后人邈然不知其用意所在。苏东坡《上清储祥观碑》，亦苏文中之佳者，宋徽宗用□□之谮，即谕蔡京改撰。东坡阴为不平，托于唐人诗云：「中兴功业冠吾唐，吏部文章日月光。千载断碑人脍炙，不知世有段文昌。」可谓极文人狡狯之能事矣。
　　　　　奸臣子孙好学
　　奸臣之子孙，多好文学。曹操之子曹丕、曹植，皆工文章，世多知之，无论矣。北宋蔡京之子蔡卞、蔡攸、蔡绦，皆文学甚高。绦撰《铁围山丛谈》六卷、《西清诗话》□卷、《北征纪实》二卷。《铁围山丛谈》收入《四库》，《提要》尚称其叙述旧文，具有文采，为说部中之佳本，可为千秋定论。其人虽不足道，其书亦不能无恩怨，然较之弄麞伏猎，或终日不成一字者，犹有间焉。
　　　　　称婿不称婿之异
　　唐李汉为韩昌黎女婿，又为门人，汉编昌黎集，只称门人。南宋朱子受学于刘致中，致中以女妻之，朱子作致中墓表，不称婿，称门人。黄干亦朱子女婿兼门人，干编朱子全集，用李汉之例，亦只称门人。明余佑为胡居仁女婿兼门人，编《居业录》，亦只称门人。阎若璩《潜邱札记》以为重道统而轻私亲，《四库提要》指为曲说，并云：「昌黎女初适李汉，后离婚，改嫁樊氏。汉称门人而不称婿，盖缘于此。」云云。声木谨案：程朱之学未能风行天下以前，妇人改适，无论夫在夫亡，原不以为意，一若无足重轻者。李汉不因妻改适，仍为昌黎编纂作序，想其平日仍执经受业，不以此事为嫌。既不以此事为嫌，则称与不称，无足重轻。李汉之所以不称者，未始非太原阎氏所云。若果以私亲为重，李汉原为昌黎女婿，即称女婿，亦谁能禁之，谁能言其非是，又何必藏头露尾如是，以文其非婿耶。
　　* 　　　明袁珙父子相人术
　　有以相人法术而官至九列者，实历代所希有，亦以见明代官人之滥矣。明袁珙字庭玉，号柳庄，鄞人，精于相法，尝决成祖当有天下。及篡位，擢官至太常寺丞，姚广孝为撰墓志，戴良为撰传。其子忠彻字□□传其父术，亦仕至尚宝少卿，且并见《明史方技传》中。声木谨案：世只称柳庄相法，并不知其名氏，更无论官职。且柳庄相成祖当有天下，不足为异，帝王之子，本有天下之望。何况明自(建)[懿]文太子薨后，太祖泣告羣臣，谓欲立燕王为嗣，以刘三吾一言而罢，太祖由是决意立皇太孙。立成祖原属太祖本意，岂待柳庄相法而始然哉！
　　　　　明王思任弈律
　　明王思任撰《弈律》一卷，以明代律文列前，而以弈者所犯附会比照之。分笞、杖、徒三等，纳赎有差，凡四十二条。《四库提要》谓：「夫弈以消闲遣兴，而限以苛例，使拘苦万状，动辄得咎，斯亦不韵之极矣，无论其所定当否也。」云云。阅之令人失笑。国朝□□□撰《妒律》一卷，刊入《昭代檀几丛书》中。虽属游戏之笔，与王思任之《弈律》正同，虽本不能谓之撰述，亦不善于游戏者。此种人知识学问极陋，不能成他书，其心思才力，只能成此种不值识者一笑之无用书，然又何必敝精劳神于泥涂中哉！
　　　　　酒概名号诡谲
　　名号诡谲，未有如明之沉沉者，自署曰「震旦醚民父」，又自题曰「褐之父」。撰《酒概》四卷，揉杂无绪，诞妄殊甚。名氏撰述，一无可取，又何必留此恶迹于天壤间乎！
　　
　　
　　随笔卷五
　　
　　论陆陇其
　　论魏裔介奉天主教
　　宫词汇录
　　宫词类汇录
　　杂事诗等汇录
　　北宋程子等过激语
　　史承豫等论诗语
　　朱子兼工画象
　　九九消寒图
　　密韵楼立名之异
　　国朝文汇
　　王夫之宋论末段
　　端方不先拜各国领事
　　优贡一榜三鼎甲
　　寄蜗残赘
　　论左传前后
　　孙毓汶等刻毒语
　　论吴重憙
　　盛宣怀产业数目
　　瓮牖余谈
　　赵佑宸出题对
　　评点书目
　　江南文物盛衰
　　土司撰述
　　庐州经学丛书目录
　　论明胡震亨
　　卢见曾论诗语
　　女教经传通纂
　　学案始于明中叶
　　归安三沈撰述
　　增广三字经
　　冯桂芬治生术
　　兰闺宝录
　　皇后殉帝
　　明颜钧贽见奇礼
　　
　　苌楚斋随笔卷五
　　庐江刘声木十枝撰
　　　　　论陆陇其
　　国朝醇儒，首推陆清献公陇其，卒从祀孔子庙廷，其言行足法，似毫无疑(意)[义]矣。平生排击阳明，犹可说专宗朱子，不如是，后人不能谓之道气岳岳也。至谓明之亡，不亡于寇盗，不亡于朋党，而亡于学术，诋太史公为陋，韩昌黎为耻，渊明、太白为湎酒，是何言也！胡致堂《读史管见》论人太苛，屡经《四库提要》驳斥，彼生于季世，有激而言，犹可说也。清献生于圣朝，躬逢盛世，果有何激而故为此言？尤可异者，《四库提要》誉之不容口，绝无一语道及。岂有所顾忌，隐忍不言耶？震惊其名而不言耶？抑因国朝醇儒而不言耶？非声木所敢知矣。
　　　　　论魏裔介奉天主教
　　魏裔介字石生，柏乡人，顺治三年进士，官至保和殿大学士，谥文毅，撰《兼济堂集》□□卷。文毅学宗朱子，诗文亦醇雅，不失为儒者之言。立朝尤侃侃，颇着风节。国朝诸大典，半属文毅奏议所定，尤为体用兼备，坐言起行。在朝不失为名臣，在野不失为醇儒。即《四库提要》，于文毅亦无贬词，似可为完人矣。孰知其生平夙奉天主教，列名氏于上海徐家汇天主堂中。当时致天主教神甫书札甚多，皆藏于天主堂藏书楼中，备言奉天主教原委，实为文毅极大羞辱。此事当时竟未有知之者，直至光绪年间，始发见此事。虽信教可以自由，国朝末造始有此说，然奉教者，仍属无知莠民，在文毅当时，不能以此自解。何况文毅以理学名臣身负重望，更不当弃其祖宗不祀，以祀天主。明末徐文定公光启，虽亦以大臣崇奉异教，然文定并不以理学自囿，犹可说也，然《四库提要》已深恶痛绝，斥责不遗余力。若文毅内怀奸宄，外昭理学，真小人之尤，罪不容诛者也。
　　　　　宫词汇录
　　宫词乃诗中之另一种体格，须以绮丽新颖出之，予生平甚好此种诗，搜罗亦颇备。朱彝尊编刊《十家宫词》，佚出及后出者甚多，予拟编为《续十家宫词》、《广十家宫词》，虽未刊行，先记其目录于此：女士周絜撰《天启宫词》一卷。陆长春撰《辽宫词》一卷、《金宫词》一卷、《元宫词》一卷。冯如京撰《开元天宝宫词》一卷。张鉴撰《冬青馆古宫词》三卷。吴养原撰《东周宫词》五卷。宋岳珂撰《棠湖诗稿》一卷，即《北宋宫词》。庄师洛撰《十国宫词》一卷。吴省兰撰《十国宫词》一卷、《五代宫词》一卷。蒋超伯撰《五代宫词》一卷。周升撰《十六国宫词》二卷。胡延撰《长安宫词》一卷。吴士鉴撰《清宫词》一卷。王誉昌撰《崇祯宫词》二卷。明秦兰征撰《天启宫词》一卷。高兆撰《启祯宫词》一卷。冯登瀛撰《历代宫词》三卷。史梦兰撰《全史宫词》廿卷。程嗣章撰《明宫词》一卷。明佚名撰《元宫词》一卷。明佚名撰《天启宫词》一卷，附《故宫词》一卷。合之已得廿家，皆有刊本行世。亦有罕见者，尚有待访目录十种，亦列于：后明周定王撰《元宫词》一卷。明黄省曾撰《洪武宫词》□卷。明王世贞、明金嗣孙均撰有《正德宫词》□卷。张笃庆撰《正德宫词》□卷、《嘉靖宫词》□卷。李延昰撰《崇祯宫词》□卷。牛恒撰《周藩王宫词》□卷。陆卿子撰《万历宫词》□卷。赵士喆撰《辽宫词》一卷。陶衰撰《光绪宫词》□卷。皆于前人撰述中见其名，实未见其书，不知有无传本。
　　　　　宫词类汇录
　　尚有无宫词之名而其书实相类者，亦有七家：明周拱辰撰《宫怨》一卷，元杨允孚撰《滦京杂咏》二卷，李步青撰《春秋后妃本事诗》一卷，女士赵棻撰《南宋宫闱杂咏》一卷，唐宇昭撰《故宫词》一卷，顾宗泰撰《胜国宫闱诗》□卷，刘禺生撰《洪宪纪事诗》□卷。后三种未见传本。
　　　　　杂事诗等汇录
　　诗以「杂事」、「纪事」名者，体例与宫词相仿，亦有专纪风土人情者。但前人已名之曰「杂事」、「纪事」，未便混入宫词，用昭矜慎之意，另录目录于此：饶智元撰《十国杂事诗》十七卷、《叙目》二卷，《明宫杂咏》十八卷、《叙目》二卷。毛遇顺撰《明宫杂咏》四卷。孙榕撰《南唐杂事诗》一卷。张祥龄撰《前后蜀杂事诗》二卷。沈嘉辙等七人撰《南宋杂事诗》七卷。陈坤撰《岭南杂事诗》八卷。程秉铦撰《琼州杂事诗》一卷。汤运泰撰《金源杂事诗》八卷。萧雄撰《西疆杂述诗》四卷。沈北褆撰《吉林杂事诗》四卷、《首末》二卷。黄遵宪撰《日本杂事诗》二卷。丁立诚撰《武林杂事诗》一卷。声木所知者，仅此而已。
　　　　　北宋程子等过激语
　　凡人心有所激刺，愤慨而言，难免言之过当。当程子所云「饿死事极小，失节事极大」，盖因其兄嫂□氏改适，夙所究心而出也。范文正公之立义庄以赡宗族，盖因其母夫人当日贫苦，宗族无养赡之者，以致改适。设当时早有义庄能养赡，未必失节，是夙所痛心而出也。我朝高宗纯皇帝之设立《二臣传》，因深恶三藩之叛，已膺我朝节钺者率叛降寇，夙所深恶痛绝而出之也。程子之言，虽出于一时愤激，千载下，几于尽人皆知，保全妇女名节，至深且远。范文正公之创立义庄，后人效法者甚多，江苏为尤甚。仁人之言，其利溥矣。我朝高宗纯皇帝创立《二臣传》，奖励臣节，极为宏大。厥后粤逆、捻逆、回逆相继扰乱，臣民之捐生効死，较之前代，无(逾)[虑]数千百倍。各省所修《忠义录》，及各府厅州县志书所载者，其数已不可胜纪。其湮没不彰者，尚不知凡几，更无论矣。岂非高宗纯皇帝崇奖之力，有以启之欤。
　　　　　史承豫等论诗语
　　宜兴史承豫论诗云：「用实不如用虚，用繁不如用简，用假声调不如用真性情。」云云。华亭林子威论诗云：「汉魏五古，诚为绝调。字有原本，杂一字不受，句有体裁，杂一句不受，字皆朴实而句反奇逸，句多健直而篇反委婉。思沉而声扬，体静而气流，尽而有余，去而更留。学者得其肤貌，未得其音节，得其音节，未得其神气，非屏息渊思，不能悟入也。」云云。太仓唐孙华论诗云：「学问性灵，缺一不可。本学问以发抒其性灵，由性灵以镕冶其学问，而后可与言诗。」云云。□□沈学子论诗云：「书帙满前，则心志瞀乱，涂饰为工，则性情汩没，以是言诗，刍狗糟粕而已。须竭其心思，期于渊雅，笔研之外，不陈简编，炉锤之余，不事模仿。」云云。丹徒韩嘉言论诗文云：「文枯而感以诗之藻缋则腴，文蹇而悟以诗之智巧则捷，文俗而瀹以诗之隽永则雅，文杂而疏以诗之简净则纯。」云云。声木谨案：四语深得诗文相生之妙谛。□□高大立论诗云：「不必雕肝琢肾而意自巧，不必筱骖虬户而境自新，不必摹拟妃豨而气自古，不必獭祭鱼、点鬼簿而词自典。」云云。以上均见《江苏诗征》，声木爱其论诗之语多妙谛，故汇录之于此。
　　　　　朱子兼工画象
　　朱文公为理学名儒，生平虽不以工书名，而字迹实工，流传者甚多，见于考文公遗事及记载者累矣，从未有言其工于写真者。将来画史传中，亦可高置一席，贤者固不可测，有如是也。声木于石拓中，获覩徽国文公遗象一纸。上截载文公自箴之语，正书八行，行□字。下截是文公自绘之象，拱手端立，岸然道貌。「徽国文公遗像」六字，为后人所追加。观文公自题之语，象实为文公对镜自绘，箴亦文公所书也。文云：「从容乎礼法之场，沉潜乎仁义之府，是子盖将有志焉，而力莫能与也。佩先师之格言，奉前烈之余矩，惟闇然而自修，或庶几乎斯语。绍熙五年孟春良月，熹对镜写真，题以自警。」云云。按绍熙五年，文公年□有□岁。
　　　　　九九消寒图
　　宣庙尝作《九九消寒图》，凡九字，每字皆九画，文云：「庭前垂柳珍重待春风。」懋勤殿双钩成幅，题「管城春满」四字，南斋翰林按日填廓，细注阴晴风雪，皆以空白成字，工致绝伦。每岁相沿，遂为故事。声木于己巳四月，因内庭开放，准人入内游览，敬谨入内。行至懋勤殿，欲觅此刊本，迄不可得。盖久已视为故事，不复奉行。虽当时屡见于祁文端公等诗集，及笔记、诗话中尝言之，然彼一时，此一时，非可同日而语矣。
　　　　　密韵楼立名之异
　　南宋周密撰《草窗韵语》□卷，久无传本。宣统后，归安蒋孟苹□□汝藻不知于何处得一宋刊本，实海内孤本，蒋□□因以「密韵」二字名其楼。声木意颇非之。如谓崇拜草窗，岂宜以其名名楼。如谓欣得其书，则以「韵语」二字名楼，何等雅饬。虽易一字，名正言顺，实有霄壤之别。吾乡有赵姓，以「雪普」二字名堂，告以不可，岸然弗信也。夫既以赵普为祖，岂宜以其祖名名堂。如谓人不知其姓赵，则以「松雪」二字名堂，亦何不可，亦霄壤之别也。
　　　　　国朝文汇
　　宣统元年，上海国学扶轮社仿钱牧斋尚书《历朝诗选》例，编辑《国朝文汇》，亦分甲乙丙丁，为五集。遗民入甲前集，廿卷。顺康雍三朝入甲集，六十卷。干嘉两朝入乙集，七十卷。道咸两朝入丙集，三十卷。同光两朝入丁集，廿卷。最录一千三百五十六家，录文一万余篇。石印写字本，加以句断，甚工整。在近时石印书中，尚属有条理。编中虽言王均卿总其成，张萼生、黄摩西襄选政，全书修校字，据《艺风堂全集》列目，实为江阴缪筱珊太史荃孙所编。当时有人厚致修脯，专请其编辑校勘者，太史常为人作嫁也。
　　　　　王夫之宋论末段
　　王船山先生《宋论》末段有云：「汉唐之亡，皆自亡也。宋亡，则举黄帝、尧、舜以来道德相传之天下而亡之也。」云云。吾观国朝之易社为屋，何以异是。其初因篡盗，不能不灭绝伦常，以示天下，然犹尚知尊孔也，其后又废孔矣。孔之兴废，非一人一家所得紊乱，暂时之废，与阨于陈蔡等耳。当外示尊孔子时，京师孔庙，尚悬一扁一联。扁文云「万世师表」。联文云：「日月所照，霜露所坠，未有夫子也；四时行焉，百物生焉，其为圣人乎。」用经语，恰合圣人身分。日本某人之孔子赞曰：「孔子以前，未有孔子。孔子以后，未有孔子。大哉孔子！」「孔子」「孔子」数语，亦说尽「大成至圣」四字。邻国尚且尊之，我国方谋废之，不亦异乎！
　　　　　端方不先拜各国领事
　　各国领事驻札各埠者，权限甚小，职分甚卑。我国从前昧于外国情事，虽以督抚之尊，到任必先拜领事。宣统元年，那琴轩中堂桐以军机大臣、外务部尚书，出署直隶总督月余，到任亦必先拜领事，亦若视为例案，牢不可破。继那中堂后者，为端忠愍公方，曾出洋考察政治，稍明外国情势。到任月余，与各国领事两无往来。继令津海关道与各国领事声明：各国领事如不来见，以后交涉，只能与关道接洽，不能径与直督交涉。各国领事会商数次，卒先行来见。或谓忠愍此举，差强人意。惜行之仅此一次，亦无第二人第二次踵行，国家已易社为屋矣。
　　　　　优贡一榜三鼎甲
　　南海罗萝村□□文俊□□□□□□□探花□□□□任浙江学政，旋于□□癸卯科，录取洪张伯探花昌燕、章采南状元鋆、金翰皋榜眼鹤清，同为优贡生。后三人皆以鼎甲，大魁天下。京师从前俗所称状、榜、探三者皆备，诚科名之盛事，熙朝之美谈，宗师之衡鉴，皆亘古以来所未有也。
　　　　　寄蜗残赘
　　咸丰□□道州何子贞太史绍基任四川学政，时任川督为黄制府宗汉，与太史本属姻亲。□□汪明府堃时任□□县知县，太史不善其所为，密属制府劾之。制府依违其间，太史遂专折奏劾，明府因之落职。后撰《寄蜗残赘》十六卷，同治壬申刊，袖珍本。中□卷专辱骂道州何氏，并波及其妇女，以泄怨恨。虽经官场严禁，书坊改名《钞报随闻录》十卷，题云「樗园退叟撰」，实是一书，仍未能禁绝。其言无足重轻，且挟恩怨过重，语无伦次，状若疯魔，转以自暴其丑。言虽十分诬蔑，决无一人信之可必也。无锡薛叔耘副宪福成意欲严禁烧毁，不知此书无流行价值，不久自然消灭，不必禁也。平心论之，太史之劾明府，诚属多事，我朝二百余年所罕见。若明府撰书之诬蔑，以示报复，亦亘古所未有。此乃乡下光棍恶妇互相对骂之体，稍知自爱者所不屑为，书籍中无此等体裁，更无此等文字也。明府又撰有《咄咄吟》二卷，专论道光廿一年十月，扬威将军奕经奉旨往浙江督师一役。其事经目见，恩怨较少，转有可以见信于人者。以「木居士」署名，实亦汪堃所撰。光绪元年孟春，不惧无闷斋自刊，袖珍本。自刊图章，文云「忠义气节之士」，汪堃自问何人，果足以当此四字欤？无他人称之而自称之，亦狂悖太甚，无可救药者矣。
　　　　　论左传前后
　　《左传》虽一人所撰，卷帙繁重，其前后笔墨未能一律。隐、桓、庄、闵四公，文法谨严，语无枝叶。僖、文、宣、成四公，笔势稍纵，词颇蔓衍。襄、昭、定、哀四公，文益宏肆，波澜壮阔，实开韩苏之门，与隐、桓、庄、闵四公文势悬绝，如出二手。夙怀此志，后见□□□□□□□亦言之，深喜其意见与余相同。《国语》相传亦为左氏所撰，名曰外传。细审其文，局势方整，词旨晦僿，求如《左传》之轩豁呈露，跃然纸上者，邈不可得。柳文确有近似处。北宋论文，动称韩李。东坡亦谓学韩不至者，流而为皇甫持正，学皇甫持正不至者，流而为孙樵，无有云柳子厚也。是韩门弟子李、孙、皇甫三家，为北宋人人所诵习，卒之不能与八家争衡。予亦谓因其词旨晦僿，意境虽高，未能心口如一，令人阅之不欢。曾文正公国藩谓，韩文实无一句不圆，无一字不圆，真能发千古文章不传之秘钥。李、孙、皇甫三家之文，亦正坐不圆一路。储同人□□欣编《唐宋十大家文集》，增李孙两家，转黜去皇甫持正，《唐宋文醇》因之，实未喻其旨，想别有卓见也。
　　　　　孙毓汶等刻毒语
　　李恩庆字霁云，汉军□□□人，□□□□进士，官□□盐运使。罢官后，卜居盘山之石佛村，筑园于宅之西，起鸟尽云间之楼，恰与挂月峯相对。工诗画，富收藏，精赏鉴。藏有因字本《曹全》、唐拓本《房玄龄》，均为海内第一孤本，后为其婿赵次珊制府尔巽以二千金购去。当时都转极为爱重，济宁孙莱山相国毓汶强欲购之，属人致意，都转不肯。相国怒，谓候其死后，购之于其子孙。迨至都转卒时，相国死久矣，属纩时犹遗言：此二碑，子孙如不能守，宁可烧之，无论孙氏出价多寡，万不能售。后其子孙托帖估出售，必先询明购者名氏籍贯，及代他人购否，与孙氏有无亲戚交谊往来。当时怪而询之，帖占以实告。予家有某甲，与河间庞芝阁观察□□争购刘铁云观察鹗《崔敬邕》，为庞所得。某甲怒，谓他人买之，传与子孙，庞买之，传与何人？语亦为庞所闻，其临卒时遗言，亦云所有收藏各物，一件不能售与刘氏。其妻弟为之代卖，亦遵其遗志。虽皆系一时愤言，而怨毒之于人，亦甚矣哉，后人当以为大戒也。
　　　　　论吴重憙
　　罗山王云乔茂才慎余，撰《绿畦晤言》二卷，光绪廿年五月刊本，前有海丰吴仲怡侍郎重憙序，中有云：「重憙尝欲溯流寻源，以上窥宋五子门户，手洛学、关学、北学三编，以求诸先生为学大旨，卒以世故迁移，不能有所窥见。及筮仕中州，理学名邦也，若孙锺元、理寒石、汤潜葊、张仲诚、耿逸葊、冉蟫葊诸先生之书，莫不庋而藏之，以为洛学津逮。而亲传洛学者，则莫如上蔡谢先生，欲寻洛学，当自《上蔡语录》始。」云云。观侍郎所云，是欲缵研洛学之绪，以上窥宋五子门户，进而为圣贤之徒。自光绪末造，夫己氏秉政，凡儇薄浮滑，声名狼籍者，莫不乘之而起。识者早知其存操莽之心，必乱天下，草野喧传，尤日盛一日。侍郎平日言洛学，岂无闻见，当避之惟恐不速，去之惟恐若浼，乃为所汲引，转因之大显，其亲戚子弟，亦有仕至贵显者，不闻有忠言谠论，以进于朝，或指责其奸，或规劝其过，吾不知当日所言之洛学，果属何种洛学乎。宋末讲学家方回，诸恶毕具，见于周密《癸辛杂识》□集□卷，言行之相背，未有如是之甚者。侍郎之言行不能相顾，亦岂绍述洛学者所为乎！
　　　　　盛宣怀产业数目
　　武进盛杏荪尚书宣怀，光宣以来，相传其家集赀数千万。其未故时，立愚斋义庄，以全数家赀四成归慈善事业，六成归子孙分派，以后添置产业亦如之。子母相连，家产与义庄，永远不能分晰。秦始皇自为皇帝，欲世世子孙皆为皇帝。尚书窃师其意，自为财主，亦欲世世子孙皆为财主。他人每笑其愚，不知尚书另有深意，岸然不顾也。其家赀究竟实数，据己巳年报告，犹为未尽，然已十得六七，因记之于此：尚书继妻庄氏，颐养费母财柒拾万两，其孳息涨价，及藏书楼之全部图书，尚不在内。常州城内周线巷住宅十五进，房屋二百四十余间。拙园义庄田产三千余亩。济丰典股本、干丰木行四处。无锡典当三盘，江阴典当三盘，仪征典当一盘，每典确数资本未查明。苏州、杭州两处地产，及嘉定济平典、常熟大正典，及财政部卷烟库券柒拾万元。招商局老股壹万壹千股，即新股贰万贰千股，每股银贰百两。积余公司股份壹万壹千股，每股□□□□。汉冶萍股份贰万零贰百陆拾柒股，每股洋伍拾元。仁济和股份肆千捌百股，每股□□□□。上海租界内地皮产业，大约亦壹贰千万两，无确数。合计盛氏家产数千万两。当日尚书作官，无论何官，综计一生厚禄重利，亦决难集赀数十万两，况数千万两乎！吾乡妇人之养赡费，一年之间，自数十元至数百元为止，决无有逾于千金之理。即以皇室论之，珣、瑨等太妃养赡费，宣统元年奉上谕，每月各给银伍百两而止，亦未闻有以数百万金生息，供一妇人养赡者。尚书本我朝臣子，而其妻养赡费，逾于天家珣、瑨等太妃数十倍，其僭妄骄横，无人臣理，不亦太甚乎！其为众矢之的，实自取其咎也。
　　　　　瓮牖余谈
　　吴县王紫铨茂才韬撰有《瓮牖余谈》八卷，申报馆有铅印本，未见他传本。其中自卷六至卷八三卷，皆言粤贼洪逆乱事，其言当可信。盖王韬本洪逆余党，见闻的确。他逆闻见虽确，无文笔以自达其意，且又未必能漏网。若王韬逍遥法外数十年，阴以西人为护符，得以从容纪述，流传于后也。
　　　　　赵佑宸出题对
　　科举时代，各省学政及府州县考试，出题多有截《四书》文为对偶，因难见巧，亦颇具心思。亦有借题目，以示傲慢不恭者。同治年间，鄞县赵粹甫太守佑宸任镇江府知府，每逢科岁府试，出《四书》文题目，皆如对偶。某年终场，出「管叔」二字为题。当时士子，细思《四书》文中，无有与之对偶者。及终覆题，为「琴兄」二字，无不服其巧思，真有一无二矣。
　　　　　评点书目
　　评点始于南宋诸儒，当时选本，若宋楼昉编《崇古文诀》三十五卷，宋吕祖谦编《古文关键》二卷，宋谢枋得编《文章轨范》七卷，卷中始有评点勾抹，后世皆称善本，即《四库提要》亦言其善。后来明人踵行其法，变本加厉，几于无一书无评点，无一人不评点。南宋若楼昉、吕祖谦、谢枋得，皆深知文体，撰述渊雅，其书足传，其人尤足传，故人无闲言。明则无人无书不评点，陋劣之人，俗恶之书，亦与列焉，遂致为通人诟病，悬为厉禁。其实评点能启发人意，固有愈于讲说，姚姬传郎中鼐亦尝言之，曾文正公国藩至谓之评点之学，是评点又何可废也。诚能得通儒之书，深知文体者评点，其嘉惠后学，裨益文章，至远且大。兹举予所闻见者，略举于下：沈誾编《韩文论述》十二卷，雍正十二年，原刊圈点本。林明伦编《韩子文钞》十卷，乾隆廿二年七月，衢州府署文起堂原刊圈点写字本。高澍然编《韩文故》十三卷，道光□□□□□自刊本，《李习之先生文读》十卷，同治十年，抑快轩福州原刊本。单为鏓编《韩文一得》□卷，光绪□□□□□奉萱草堂原刊本。吴敏树编《史记别钞》二卷，光绪□□□□□原刊圈点本。姚鼐《归文评点》一卷，传钞本。以上(六)[七]种，皆评点精粹，批却导窾，实能启发人意，足以流传千古，允为学人矜式。惟刊本至为难得，予拟照原书格式，各翻一本，庶可流传久远，以后节衣缩食为之，或不至泯没前人评点之苦心也。
　　　　　江南文物盛衰
　　历代声明文物之盛，多在大河以北，即世称中原是也。自南宋偏安于杭，声明文物，转在江南。我朝学术之盛，超轶数代，综其人物，大约不外江浙数省，地实江南北一隅。盛极必衰，宜近日之沉寂也。然民物殷阜，山明水秀，终冠他省，其或继周者，终必有复兴之一日也。
　　　　　土司撰述
　　高丽、日本人撰述，间有流入中国者。人情好异，不论佳恶，特深爱护。然高丽、日本原属同文，撰述本汗牛充栋，不过未流行于中国耳。其流入中国者，乃万亿中之一二，不足异也。若土司之撰述，真历代所绝无而仅有者，人转不知，特为据《四库提要》录之于此：明云南丽江土司世袭土知府木增，字生白，以助饷征蛮功，晋秩左布政使。天启五年，特给诰命，以旌其忠。年甫三十，即谢职。平日好读书，多与文士往还，撰《云薖淡墨》六卷。虽系随笔摘录之本，直录诸书原文，无所阐发，又多参以释典道藏之语，未免揉杂失伦，当时以出自蛮陬，颇行于世云云。亦可见人心之好异矣。
　　　　　庐州经学丛书目录
　　吾郡文学素衰，惜无人提倡，更无人搜辑前人撰述，刊行于世，以资乡邦观感。予拟编辑《庐州经学丛书》，欲搜罗七八种，即行付刊。仅有四种，一为明庐江卢云英《五经图》十二卷，二为庐江李光琼《韵书音义考》五卷，三为无为夏应铨《周易诠疑》八卷，四为合肥袁海山《羲经庭训》二卷。寥寥不能成卷帙，不知此愿何日能偿，予力不能致，徒唤奈何。
　　　　　论明胡震亨
　　明胡震亨撰《读书杂记》二卷，中如云「嫦娥、纤阿两(雄)[雌]，与吴刚共处月中」，则调笑及于明神。又谓「生天生地，乃生盘古，应称三郎」，则嘲弄及于古帝。信如《四库提要》所痛斥。予独不解，当时何以敢有此思想，又敢形诸笔墨，刊以问世。其狂悖悍谬，不如禽兽，当时人心风俗之败坏，至于极端。明季流寇，盖承其余波，以乱天下也。
　　　　　卢见曾论诗语
　　《种竹轩余话》载卢雅雨都转见曾论学诗之法，谓：「精诣所到，有月锻季炼而成一诗者。即寥寥数编，自足江河万古，不必尽如李、杜、韩、苏千万篇，琳琅金薤而后流传也。」云云。声木谨案：此数语，可为率易为诗、贪多篇数者，痛下针砭。
　　　　　女教经传通纂
　　《女教经传通纂》二卷，仿《朱子小学》之例，采辑诸书，分十三类，曰立教，曰敬身，曰笄礼，曰昏礼，曰事父母舅姑，曰谨夫妇，曰辨内外，曰逮妾媵，曰生子，曰勤职，曰祭礼，曰丧礼，曰贞节。旧题任启运撰，其子翔注。据翔所附记，此书《立教》等十一类，实启运妻某氏所辑，某氏殁后，启运补辑《笄礼》、《丧礼》二类。乃启运序中，亦并未言及其妻名氏与所辑十一类，其子翔亦[未]尝着明名氏，未知其故。世间只有其夫假撰诗词，嫁名于其妻妾，未有其妻编辑成书，其夫转没其名以为己有者。虽启运所补，原有《笄礼》、《丧礼》二类，而十一类实其妻某氏所辑，不应无一语言及，其子亦未着明名氏，终为疏略，不合撰述体例也。
　　　　　学案始于明中叶
　　新会梁启超谓：「编立学案，以成学史者，始于黄太冲之《明儒学案》。」云云。声木谨案：明刘□□□□元卿撰《诸儒学案》八卷，书中辑周子、二程子、张子、邵子、谢良佐、杨时、罗从彦、李侗、朱子、陆九渊、杨简、金履祥、许谦、薛瑄、胡居仁、陈献章、罗钦顺、王守仁、王艮、邹守益、王畿、欧阳德、罗洪先、胡直、罗汝芳、耿定向等廿七家语录，可称历代学史，较之黄太冲仅录有明一代者，立意较广。元卿为耿定向弟子，约在明□□年间，远在黄太冲以前。是创立学史，应推刘元卿为创始，梁氏仅以黄太冲为首，殊为未确。
　　　　　归安三沈撰述
　　归安沈东甫征君炳震，以所撰《新旧唐书合钞》二百六十卷最负盛名，而所撰实不止此，仍有《九经渎蒙》十二卷、《廿一史四谱》五十四卷、《唐诗金粉》十六卷，皆已刊行。未刊者复有《增默斋诗》八卷、《井鱼听编》十六卷、《历代纪元歌》一卷、《沈氏族谱》三十二卷。《增默斋诗》仅刊《蚕桑乐府》廿首，后附墓志、传等一卷，乾隆十五年刊，写字本，甚工整。其弟绎旃□□炳巽，撰《水经注集释订讹》□□卷，颇盛行于时。《权斋老人笔记》四卷、《文集》一卷，乌程刘氏《吴兴丛书》有重刊本。其弟幼牧征君炳谦，与东甫征君，并以淹雅同膺博学宏词之荐，尤为海内盛事，亦撰有《诗集》□卷、《文集》□卷。兄弟三人，皆能笃志古学，穷年著书，精博为一时之最，且能流传后世，洵属熙朝之盛事矣。
　　　　　增广三字经
　　《三字经》一书，流行最广，虽穷乡僻壤，无人不读。是书原为南宋王伯厚尚书应麟所撰，书虽训蒙，词极雅驯。不谓同光间，有玉田蒋蕉轩进士叙伦重为订正，为《广三字经》，□□彭豫卿刺史□□复为之增订。当二君增订之时，闻其书一字之商，至合数日而始定，一义之疑，至合数书而始析。举所应为之事，应读之书，应知之理，无不参之于古昔，纳之于正学。盖惟恐其少有遗憾，或有遗悮后学之弊。二君用力之勤如此，虽李观澜兵部江所云如此，不无溢美，亦可见二君增订之善。以一训蒙之书，其难如此，信乎撰述之不易。《增广三字经》，天津广仁堂虽有刊本，而流行不广，洵非二君所及料也。
　　　　　冯桂芬治生术
　　吴县冯敬亭宫允桂芬少年巍科，中年解组，尽力于治生，以善治生鸣一时，其家大富。先文庄公与宫允友善，素闻其名，尝请其术，宫允谓不外知人审事而已。先文庄公谓：「千古治天下，岂能越此四字，以之治生，可谓小用之矣。」宫允大悦。小之可治生，大之则治天下，岂有二术，宫允所见远矣。
　　　　　兰闺宝录
　　阳湖完颜恽珍浦女史珠，即麟见亭河帅庆之母，编《国朝闺秀正始集》廿卷、《附录》一卷、《补遗》一卷，著录九百三十三人，选诗一千七百余首，道光辛卯如月，大梁道署红香馆原刊袖珍本，久已风行一时。女史复撰《兰闺宝录》六卷，道光十一年仲夏，河南臬署红香馆原刊袖珍本。当时虽已付刊，百余年来，甚为罕觏。其书以孝行、贤德、慈范、节烈、智略、才华分类，亦即以此分卷，其体例已见正续《列女传》者不录，每代先宫闱而后列女。体例尚称平正，惟搜罗未能详赡，然以一女子留心撰述，善善从长，无宁过而存之。况当此沧海横流，道德沦丧，此书亦救时之良药，吾人所应保守勿失者也。
　　　　　皇后殉帝
　　自秦汉以来，以皇后殉皇帝者，仅汉昭烈皇帝孙皇后、我朝穆宗毅皇帝孝哲毅皇后二人，确系为夫殉身。孙皇后性刚猛，有诸兄风，闻昭烈崩于永安宫，即投江以殉，尤为难得。王文简公士祯《蟂矶夫人庙》诗有云：「都将家国无穷恨，分付浔阳上下潮。」最为得体。蜀吴之战，质言之，即孙皇后夫家与母家之战，所以有家国无穷之恨。浔阳上潮是蜀，下潮是吴。孙皇后投江后，尸身逆流行三日，至芜湖北大江中蟂矶而没，是死后仍不忘蜀，其志亦可哀矣。蟂矶在今芜湖对岸，上有孙皇后庙，颇宏敞。我朝编入祀典，勅封崇节惠利灵泽夫人。事阅千余年，异代犹尊崇如此，孙皇后之节烈，诚卓越千古矣。
　　　　　明颜钧贽见奇礼
　　弟子之于师，初见则用贽，大者玉帛，小者禽鸟，以彰物也，继则用束修，虽孔子亦然也，不料竟有出人意外者。明王守仁之学，一传而为王艮，再传而为徐樾，三传而为颜钧，钧即所谓颜山农。凡弟子投谒，必先殴三拳，以为贽礼，真理之不可解者。不谓大贤弟子，竟有此等奇异之事。即令别有取义之处，此等非圣侮法，骇人闻听之事，总不宜行之于化日光天之下，以供后人之指摘。即殴人三拳，自己亦有何乐处，设他人因殴受伤，岂不因此受过耶。
　　
　　
　　
　　随笔卷六
　　
　　论汤武优劣
　　侯莫陈三姓复姓
　　论岳锺琪
　　吴兴丛书补遗书目
　　北宋罗大经鹤林玉露一则
　　约翰大学立名混淆
　　大学士因事得罪
　　薛时雨家联额等字
　　缪荃孙撰述
　　竹素园丛谈
　　寒暑均有九九
　　任启运论诗语
　　论隋王通等人
　　戒之在色等解
　　黄锺论治乱世之天心
　　翁森四时读书乐
　　小学韵语注语未明
　　北宋仁宗御纂书
　　孟芳图书馆
　　唐文治国文读本
　　张履祥论寡妇再醮
　　双砚斋笔记
　　崇绮寿诗
　　晏倪以氏相谑
　　吴周瑜小乔墓
　　箧衍集一半未刊
　　姚范早绝袁枚
　　南宋以书院为斋名
　　兄弟叔侄相传
　　前宋颜延之语子语
　　梁曹景宗诗
　　梦蕉亭杂记
　　颜李学说
　　北宋仁宗明武宗相比
　　求己录
　　王世贞序姜凤阿文集摘录
　　四库著录总数
　　论巢湖
　　论娇妻美妾
　　陆增祥撰述
　　
　　苌楚斋随笔卷六
　　庐江刘声木十枝撰
　　　　　论汤武优劣
　　汤武虽然并称，以声木论之，武不如汤远矣。夏桀失道，汤犹遣伊尹辅之，原无代夏之意也。放桀于南巢，犹自云有惭德，原以伐君为不义也。武则不然。自太王已有翦商之志，传至武王，已三世矣，其处心积虑，无非以代商为志。及纣已自焚，武王仍斩其首，以悬于太白之旗，窃谓已过矣。若纣亦如桀，武王获之，必不能如汤之处桀也。死后犹斩首，生获必加刑戮无疑。所云周家以仁厚开基，不知其所谓仁厚者果何在也。古籍虽久湮没，后人无从考其实情，然子贡已曰「纣之不善，不如是之甚也」，是在当时已有异同之言，流播于人口矣。
　　　　　侯莫陈三姓复姓
　　唐朝散郎侯莫陈邈妻郑氏，因侄女策为永王妃，因仿《孝经》分十八章之例，作《女孝经》一卷以戒之。卷首有《自进表》，谓不敢自专，因以班大家为主，故假之以立言。其文词明白，进表亦自称「唐朝散郎侯莫陈邈妻郑氏」云云。《四库提要》谓「侯莫陈」三字为复姓。声木谨案：北魏有侯莫陈悦，后附高欢，是侯莫陈本为代北之复姓。侯莫陈邈，疑即其裔也。今人有以二姓为复姓者，如陆费氏、□□氏等，虽非发源于代北，当亦因古有复三姓为一姓，自不妨复二姓为一姓。即推而至于以五姓、六姓为复姓者，于理亦无。代北既有此例，后世因而不改，洵可谓源远流长矣。
　　　　　论岳锺琪
　　我朝定制：汉人无有封公爵者，只有岳襄勤公一人。公名锺琪，字容斋，成都人。官至川陕总督、太子太保，进爵威信公。世但知其功烈，不知其生平被服儒素，天才超轶，雅擅诗词，下笔千言立就。生平诗稿甚富，撰有《蛩吟集》□卷、《姜园集》□卷、《复荣集》□卷，久无传本。其后人刊有《岳威信公诗集》四卷，传本亦罕见。公又喜题壁，所过之处，皆有题诗，款署「容斋」二字。当时人士，颇有见其真迹，登之诗话及笔记者。诗既慷慨沉雄，字工秀健拔，类董、赵一流。一代伟人，绝非陋儒寻章摘句者所可比拟。公卒距今不过百余年，声木随侍在川时，樵夫野老，颇有谈公流风余韵及琐屑事。予当时虽仅髫龄，亦颇以闻其遗事为乐。并闻公之后裔，仍住于公所营之老屋中，簪缨不绝，公之德泽远矣。公之字迹，成都市中，间有出现者。惜当时年幼，不知罗致。后晦之四弟，在京购得一幅，爰录之于此。诗云：「等闲巾扇策奇勋，伊吕俦非管乐羣。汉士蚕丛天一角，草庐龙卧鼎三分。阵图终古排沙碛，庙柏何年夭斧斤。鱼水君臣两遗恨，祠边残照惠陵云。」后一行云「武侯祠怀古」，又一行云「洮阳岳锺琪」。下有方印文二，白文曰「岳锺琪印」，朱文曰「东美钟鼎」。诗后有跋云：「襄勤公勋业炳耀国史，独其文(勋)[章]翰墨世不多觏。右《武侯祠怀古》一律，诗既雅健深至，书复苍秀端劲，沧海一波，泰山片石，可以窥测无量。其六世孙凤吾袭职，官参将，将勒之石，属跋语其后。时光绪甲午之岁，四月既望，长洲顾复初潜叟。」
　　　　　吴兴丛书补遗书目
　　乌程刘翰怡京卿承干编刊《吴兴丛书》，搜罗颇备，然亦有未尽者。未刊之书无论已，即以已刊者言之，已有遗漏，信乎编辑之难，耳目难周。兹略举三书如下。明陈霆撰《渚山堂诗话》三卷，明嘉靖己巳正月原刊本。归安沈炳震撰《增默斋诗》一卷、《附》一卷，即《蚕桑乐府》廿首，乾隆十五年，家刊写字本。乌程严遂成撰《明史杂咏》四卷，侄兆元笺注，道光七年正月，顺德何太青、南海叶梦龙合刊写字本。后二书刊本甚精核。其《吴兴丛书》体例，此三种自应列入，今竟有遗珠之叹，想漏落者必仍多矣。《吴兴丛书》中，有《渚山堂词话》而无《诗话》，尤应增刊，以成全璧。
　　　　　北宋罗大经鹤林玉露一则
　　南宋时有仆嫌其妻之陋者，主翁闻之，召仆至，以银杯瓦碗各一器，酌酒饮之，问曰：「酒佳乎？」对曰：「佳。」又问：「银杯者佳乎？瓦碗者佳乎？」对曰：「皆佳。」翁曰：「杯有精粗，酒无分别，汝既知此，则无嫌于汝妻之陋矣。」仆悟，遂安其室。语见罗大经《鹤林玉露》。声木谨案：此家主翁，识见深远，言语谐利。教者固佳，受者亦佳，真可谓贤主仆矣。士大夫能悟得此理者甚少，况仆辈乎！予尝谓人君富有四海，玉食万方，诚非草土之臣所能望其万一。若平日所食者，果为珠玉宝石、金钢钻、猫儿眼，则诚非臣民所能及。若仍食米麦、鸡鸭、鱼肉，则小康之家，无不有之矣。平日所住者，果为黄金、白玉、宝石造成，则诚非臣民所能及。若以砖木瓦石造成，则家家莫非如是也。平日所衣者，果如黄金白玉织成，诚非臣民所能及。若仍衣绵衣丝，则小康之家，无一不服绸者。平日妃嫔虽多，终夜所御者仅一人，较之一夫一妻者，又何以异。富有四海，玉食万方，乃臣下一种颂祷之词，勿认为实有其事。孟子曰「食色性也」，人生缺一不可，试问贵贱贫富之食色，岂有以异乎？推之禽兽虫豸，亦莫不皆然，亦无以异于人也。由是以观，则天下焉有不平之事，不了之事乎！
　　　　　约翰大学立名混淆
　　上海梵王渡约翰大学，中有思颜堂、思孟堂，骤视之，俨然孔子圣庙中四配之二。声木初见深讶之，以为曾子、子思宁非圣人，讵可不思耶。细问之，乃西人二教习名，译音彷佛似颜孟二字，以讹传讹，乃以颜孟名堂。隐示以西教中，亦有颜孟其人者，孔教之不足贵。可知其居心极狠，用意极巧，即欲以讹传讹，潜移默运于其中。是西教不特可以灭人国，并且可以灭人教，吁，可畏矣！
　　　　　大学士因事得罪
　　国朝定制：国门钞惟大学士不称名，书称某中堂。历朝以来，以入阁为最贵，草野尤为艳称，至有宰相家人七品官之谣，亦有由也。我朝优礼臣工，中堂因事得罪者，二百余年，汉人则有宏文院大学士李建泰、秘书院大学士陈名夏，皆缘事伏诛，宏文院大学士陈之遴缘事遣戍，满人则有国史院大学士瓜尔佳氏刚林、宏文院大学士乌苏氏祁光格、武英殿大学士马佳氏马尔赛、保和殿大学士钮祜禄氏讷亲、文渊阁大学士巴鲁特氏柏葰、协办大学士宗室肃顺，均缘事伏诛，文华殿大学士佟佳氏庆复、武英殿大学士觉罗氏阿尔泰伊尔根、文华殿大学士钮祜禄氏和珅、文渊阁大学士宗室耆英，均缘事赐自尽，保和殿大学士赫舍哩氏索额阁，缘事死于禁所，协办大学士觉罗吉庆，缘事自戕，协办大学士索绰络氏英和、协办大学士博尔济吉特氏琦善、协办大学士红带子伊里布、协办大学士阿鲁特氏赛尚阿、文渊阁大学士费莫氏讷尔经额，均缘事遣戍。综计满人十七人，汉人仅三人而已。仰见我朝家法之严，用意之远，制度之善，洵可超越汉唐，媲美唐虞也已。
　　　　　薛时雨家联额等字
　　全椒薛慰农观察时雨，以名进士出守杭州，复权粮储道。当时以制艺诗赋名，一时学者，几于仰之为泰山北斗。罢官后，历主杭州崇文、南京尊经、惜阴等书院讲习，士论翕然。门下士于西湖、山两处，均代筑薛庐，以志景仰，亦一时盛事也。山薛庐，后即为观察庽所。地当清凉山下，每年七月，因清凉山地藏王香市，开放一月，任人观览。予于癸丑年，曾亲至其庽。每门首刻有四字，每门无论双单，亦均刊有联语。乍阅之，颇觉雅人深致。细思字句，但觉人人可用，处处可移，不必定须薛庐。其语气仍不脱时文习惯，观察本时文，高乎习俗然也。庽后即乌龙潭，地甚幽静，独坐移时。其仆人颇解事，问无不答，但只称观察为山长，几忘其主人本为达官贵人矣。
　　　　　缪荃孙撰述
　　《书目答问》四卷行世已久，皆知其为南皮张文襄公之洞督学四川时所编辑，素无异议也。后闻江阴缪筱珊太史荃孙自言为伊当日所编，初犹不信。不意太史卒后，其家载其事于哀启、行状中，事固确然不诬。《江阴县志》亦云：「太史生平，为人编刊之书甚多，率署他人名。若张之洞《书目答问》，其少作也。」云云。太史当日入词馆后，以博学嗜古，专与常熟翁文恭公同龢、吴县潘文勤公祖荫、南皮张文襄公之洞、顺德李□□公文田、吴县吴清卿中丞大澄、福山王文敏公懿荣等诸人游，是以考证、碑版、目录之学根柢甚深，而搜罗亦极富。收藏书籍十余万卷，秦汉洎元石刻拓本一万零八百余种，皆手自校勘题识。编刊《云自在龛丛书》五集，一百十五卷，《藕香零拾》九十卷。修纂《清史》儒学、文学、隐逸、土司诸传，及康熙朝大臣传，信核有法。又修《顺天府志》□□卷、《湖北通志》□□卷、《江苏通志》□□卷、《江阴县志》廿八卷。编辑《常州词录》三十一卷、《辽文存》八卷、《续碑传集》八十六卷。自为之书，有《艺风堂文集》八卷、《文续集》八卷、《别集》□卷、《外集》□卷、《辛壬稿》三卷、《藏书记》八卷、《续记》八卷、《金石目》十八卷、《日记》□□卷、《读书记》□□卷。综计太史生平，劬学嗜古，在我朝末造，洵属难得之人材。惜乎乙卯、丙辰之间，夫己氏立筹安会，欲使其后人为石重贵、刘承佑之流。太史虽为人所利用，自甘为景延广、李业、阎晋卿、聂文进等而不悔，真西江之水，不能洗此耻辱。陆放翁以作《南园记》、《阅古泉记》蒙羞，太史较之，加千百倍也。
　　　　　竹素园丛谈
　　无锡顾涵若□□恩瀚《竹素园丛谈》云：「复辟一役，千秋自有公论。张勋以一武人而深明大义，功虽不就，志实可钦。成败论人，英雄短气。张卒后，某君挽以联云：『遗恨何穷，宗留守临殁犹呼渡河，道路皆为流涕；公论安在，武乡侯出师反书入寇，古今同一伤心。』沉着痛快，传诵一时。」云云。声木谨案：千古不平之事多矣，焉能起皋陶，一一为之断明。
　　　　　寒暑均有九九
　　每年冬至日为进九，吾乡有《九九销寒歌》，不意刘廷玑《在园杂志》有云：江浙于夏至日，亦谓之进九，亦有销暑歌。细思大暑祈寒，同属一例，气候寒热之长短，实亦相仿，销寒销暑，自属尽人可歌。吾乡《销寒歌》，知其全者甚少，《销暑歌》尤闻所未闻，爰录之于后，以便他人因歌可以考查气候之寒热，亦未尝无用也。《销寒歌》云：「一九二九，袖筒务火手。三九二十七，热酒家家吃。四九中心腊，河里冻死鸭。五九六九，沿河插柳。七九六十三，行人把衣单。八九七十二，皮衣高处挂。九九八十一，衣服不过膝。」《销暑歌》：「一九二九，扇子不离手。三九二十七，冰水甜如蜜。四九三十六，拭汗如出浴。五九四十五，太阳如老虎。六九五十四，乘凉不做事。七九六十三，床头觅被单。八九七十二，思量被夹被。九九八十一，瓜果不用吃。」予所录，与《在园杂志》所载，稍有异同，但取其尽人皆晓，妇孺皆知，不必尽同也。
　　　　　任启运论诗语
　　任钓台□□启运序葛羽廷明经翰《叶园诗稿》云：「其人豪者，其诗必雄。其人幽者，其诗必淡。其人朴者，其诗必质。其人雅者，其诗必洁。」云云。数语颇扼要，甚得读诗论人之意。
　　　　　论隋王通等人
　　隋之王通自撰《中说》，以仿《论语》，久为后人诟病，后人亦无敢再为之者。不意明之冯渠字谦川，新城人，万历癸未进士，撰《进修录》三卷，全仿《论语》，复仿《论语》分为二十篇，可谓狂妄乖悖，无忌惮之小人。明自桑悦、李贽、屠隆等以狂悖文其奸，士习为之一变，迄于明亡而祸犹未已。历代士习之坏，未有如明万历以后之甚者也。王通比孔子，固有霄壤之别，冯渠比王通，又有霄壤之别。始作俑者，厥惟扬雄。叛臣之所为，固有异于寻常者也，岂能以之为法乎。
　　　　　戒之在色等解
　　孔子谓少在色，壮在斗，老在得，此为世俗中下人恒情言之，其实所包者广。凡人年少之时，自以好色者为最多，亦有好狗马、货利、声律，其失与好色无异。孔子举一「色」字，以见好此者广，即以「色」字赅其余也。年壮在斗，愚者斗力，智者斗智，其失一也。不必握拳撑掌，始谓之斗也。只举一「斗」字，则凡与人相角者，均谓之斗。即上而秦失其鹿，天下共逐之，下至贪夫斗财，妇女炫妆，无往而非斗也。年老在得，非必称他人之橐，(已)入[己]橐也。尝见有年愈老，用愈啬，恒人每以盛德称之，不知正堕入戒得之过。此等事，虽贤者不免。试思桑榆晚景，焉用此节啬？积累金钱，果属何用？实求得之心，阶之厉也。愚者思攫他人之金钱，自谓之得，贤者思节啬己之金钱，亦谓之得，其有得于己，则一也。孔子以一「得」字赅之，真圣人之言也。睢阳贾开宗静子撰《遡园语商》，中解此三语谓：「豪杰之病，少中于情，情则一语一面而死生以之，甚于色十倍也。壮中于侠，侠则身家姓命可捐，自负于义，甚于斗十倍也。老中于子孙，子孙则杀戮积毒，甚于得十倍也。」云云。贾氏之说，可以各明一义，与予说亦可以互参也。
　　　　　黄锺论治乱世之天心
　　黄锺《蘧庐草》中有《洪范论》，谓：「治世之天，甚愿乎人之为君子也，则所向在此矣。乱世之天，甚怒乎人之为君子也，则所威在此矣。」云云。数语真能得乱世之天心，尤与予意不谋而合。予尝谓季世之人，非阴贼险狠，不能生存于世。天且助之以为虐，授之机械，以肆其凶狂。设有人忠信笃厚，不啻逆天行事，天不特不福之，仍必戮其人、灭其家而后快。予处季世，闻见既久，实觉天之反乎寻常，所以报施恶人者尽善尽美，倍深爱护，无微不至。乃叹黄宏音茂才之语，洵属卓见，天道富淫人，非止一日矣。
　　　　　翁森四时读书乐
　　幼时读《四时读书乐》，大众以为朱子所撰，又有谓为翁森所撰，迄不知翁森为何如人也。后见《仙居县志》载此四诗，谓为县人翁森所作，并云翁森字秀卿，号一瓢，宋亡后隐居不仕，撰《一瓢集》□卷。据县志所云，不特为宋末文士，且为宋末之完人，所惜《一瓢集》久无传本。
　　　　　小学韵语注语未明
　　罗忠节公泽南撰《小学韵语》一卷，中有云「五子之书，四子之精」，虽自注云「五子之书，正发明四子之精」云云，然不注明「四子」、「五子」为何人，正文颇难令人索解。盖既限以四字韵语，自有词不达意之弊，亦是恒情。声木尝谓小儿初识字，即宜以《小学韵语》授读，以端其根本，不必念《百家姓》、《千字文》等无用书。近世人所谓德育、体育、智育，予尝谓德育为尤要也。
　　　　　北宋仁宗御纂书
　　北宋仁宗皇帝御纂《洪范政鉴》十二卷，《四库提要》谓：「虽仁宗令主，其书当存，而所言无裨于实政，今谨附存其目。」云云。声木谨案：观此可见《四库》当日著录之严，编辑之善。帝王撰述，大半为臣工所编纂，此独出于仁宗御撰，亦千古所稀有也。
　　　　　孟芳图书馆
　　孟芳图书馆附属于东南大学内，甲子六月，洪有丰编《图书馆目录》八卷。其编辑之法，不用数千年相传之经史子集四部成例，谓依□国杜威十进分类法，根本已悮。其序目中，无一字言及孟芳图书馆之所以命名，及当年创立经费之所由出，殊非奖励舍财兴学之道。纵使其子有罪，何预其父事。纵使其父亦有罪，舍十余万金，创立图书馆，亦为无罪。天下滔滔，礼义道丧，公是公非久邈，问孰为有罪，为无罪乎？虽古之皋陶，恐难断是狱矣。
　　　　　唐文治国文读本
　　近世出版国文读本，当以太仓唐蔚芝侍郎文治编辑之《高等国文读本》四卷较有条理。其三、四二卷，搜集唐宋以来论文之语，名《古人论文大义》二卷。虽遗漏尚多，然初学读此，不致迷入歧途，终身不返，甚有益于学生。原本为文明书局排印本，未几，长沙湘鄂印刷公司专印《古人论文大义》二卷，亦可见人心好恶之同，非予之私言也。
　　　　　张履祥论寡妇再醮
　　张杨园训子语中，屡言寡妇有不能安于室者，再适可也。并言圣人之待下流，固有宽路以处之，不立一概之格云云。诚属衡情酌理之至论，较之程子所谓饿死事极小，失节事极大，尤为合乎情理。程子所言，中人以上者，宜遵行之。杨园所云，中人以下者，宜遵行之。若执程子所言，令中人以下，皆遵行之，其势万不能行。若执杨园所言，令中人以上者，皆遵行之，其势亦万不能行。程子、杨园所言，各有一偏，非中庸之道也。
　　　　　双砚斋笔记
　　江宁邓嶰筠制府廷祯为道咸间名臣，受业于桐城姚姬传郎中鼐之门，故与上元梅伯言郎中曾亮、管异之孝廉同、桐城方植之明经东树、刘孟涂茂才开等均属同门至交。历任各省，延揽管、方诸人，召致幕中。制府虽无文集传世，然博极羣书，于文字声音之学，研究甚深。撰有《双砚斋笔记》四卷，通体皆辨别声音文字，久未刊行，外间亦无有知之者。光绪丙申六月，公孙笏臣太守□□始以公笔记稿本录副付刊，世始知有此书，然流行不广，刊本仍为罕觏。方今《说文》之学盛行，此书晚出，尤为有用，凡研求《说文》学者，固宜人手一编也。
　　　　　崇绮寿诗
　　崇文忠公绮字文山，蒙古正蓝旗人，撎隶满洲镶黄旗，阿鲁特氏。同治乙丑状元，官吏部尚书。光绪庚子殉难，恤赠大学士，谥文忠。为孝哲毅皇后父，位列上公。其六秩寿辰，恩施樊云门方伯增祥代荣文忠公禄，以诗寿之，中有云：「天从孔雀屏边笑，人在金鳌顶上行。」典重高华，决非他人所能移易。方伯诗虽佳，实从宋苏绅《题润州金山寺》诗「僧依玉鉴光中住，人蹋金鳌背上行」脱化而来。
　　　　　晏倪以氏相谑
　　以名氏相戏谑者，始于宋人，如「陈亚有心终是恶，蔡襄无口便成衰」之类，久已脍炙人口矣。以予所闻，为他书所未载者，复有「晏家养女都加日，倪氏生儿总靠人」，亦复工力悉敌，不亚前人。
　　* 　　　吴周瑜小乔墓
　　吴周瑜，《三国志》言明舒城人，而吾邑志书亦载之，邑城东北门外，有吴□□将军周瑜墓。大西门城外半里许，有地名小乔墓，以小乔墓在得名。相传有窃其墓上砖石者，归家则寒热交作，不省人事，必送还[墓]上砖石乃已。墓上砖石，赖以保存。或云仍是吴时物，恐未必然也。然周瑜夫妻墓，载于吾邑志数百年，决非虚伪。宋陈郁《藏一话腴外编》有云：「蒙冲一炬，老瞒褫魄，非庐江周瑜而谁。」云云。亦以周瑜属之吾邑。庐江之名始于汉，当时幅员广阔，几包江南三省而有之。见于姚姬传郎中鼐《惜抱轩文集庐江县考》，甚为明确。非今日庐江县境，如黑子弹丸比也。
　　　　　箧衍集一半未刊
　　宜兴陈其年太史维崧，编辑同时名人之诗，为《箧衍集》十二卷，□□□□□□□蒋氏原刊写字本，选录颇精卓，称为善本。但其书刊于太史身后，为人窜易者颇多，例如原本选有辽海刘葛庄观察廷玑诗，刊本无有。据其子陈求夏广文履端，曾任山阳县训导言，《箧衍集》原本现存，未刊者尚多过半，拟刊《箧衍续集》，以成先志。苦于俸薄，不足以供剞劂云云。语见刘廷玑《在园杂志》，当可信而有征。
　　　　　姚范早绝袁枚
　　袁简斋明府枚怀桐城姚姜坞太史范诗云：「平日著书千万言，临别赠我无一语。」似太史专工于校勘之学，拙于文词，如唐李善之类，又殊不尽然。太史古文，传归方之绪，屹然为桐城一大宗，诗亦清娇绝俗，撰有《援鹑堂诗集》七卷，《文集》六卷，卓然可传于世，不知当日何以无赠行诗文。岂恶明府放荡太甚，不拘礼法，早于无形之中，已严绝之，然严绝之诚是也。
　　　　　南宋以书院为斋名
　　南宋吴兴北沈尚书园中，有灵寿书院，章参政嘉林园中，有怀苏书院、城南书院，牟端明园中，有元佑学堂，赵府北园中，有东蒲书院，均见南宋周密《癸辛杂识前集》。以此观之，当时书院之名，与亭阁楼台，堂室斋园等无异，后世鲜有用之者。盖专为课士讲学之所，非人家园亭内所得命名，亦古今之异也。
　　　　　兄弟叔侄相传
　　北宋杜太后惩后周孤儿寡妇之亡，遗命太祖传位太宗，太宗复传位光美，光美传位太祖子德昭，是兄弟叔侄相承。厥后太宗背约，杀侄贬弟。元武宗立弟仁宗为太子，传位于弟，亦有兄弟叔侄相承之约。厥后仁宗封武宗子和世{王束}为周王，使镇云南，而传位于其子英宗，亦为背约。然较之宋太宗，则仁恕多矣。
　　　　　前宋颜延之语子语
　　前宋金紫光禄大夫颜延之之子竣贵重，凡所资供，延之一无所受，布衣茅屋，萧然如故。常乘羸牛笨车，逢竣卤簿，即屏住道侧。常谓竣曰：「吾生平不喜见要人，今不幸见汝。」云云。声木谨案：延之言行，磊磊落落，不以子贵为高，后人子贵者，当以为法。
　　　　　梁曹景宗诗
　　武臣之能诗者多矣，终当以梁竟陵公曹景宗为第一。梁主宴羣臣于华光殿，令沈约赋韵，景宗不得，意甚不平。梁主谕之，景宗求作不已。时韵已尽，止余「竞」「病」二字，景宗操笔立成。其辞曰：「去时儿女悲，归来笳鼓竞。借问路傍人，何如霍去病？」梁主嘉叹不已。恐当时自命为文士能诗者皆不能及，不特因难见巧，而吐属天然，不为韵缚。即李杜韩苏为韵所缚，未必能如是之工速藻丽，信乎武臣中千载一人也。
　　　　　梦蕉亭杂记
　　贵阳陈筱石制府夔龙，遭辛亥国变后，庽居上海，撰《梦蕉亭杂记》二卷，历叙当日得官之所由起，其宗旨在辨明非某党。果否是某党，后世自有定论，何待自辨，然用心亦良苦矣。改过善于文过，文过善于怙过，较之党恶伐善，甘为扬雄、荀彧等诸人，犹为有间。近有某制府，自撰年谱二卷，其中于受某氏栽培，细细叙入，屡称为大总统，毫无愧怍，几忘其为我朝封疆大吏。陈制府自明其非某党，某制府自明其为某党，人之度量相越，岂不远哉！自夫己氏秉政，朝野上下，遂为某党之称，故沿用之。
　　　　　颜李学说
　　当□□□□之间，当局为天津某君，一时盛传颜李二氏学说，尊之者几欲挤孔孟而上之。复又有配享孔子庙廷，位次当在十哲之上等说。天下靡然从风，以为钻营地步。复有四存学会之设，《四存月刊》之编。其幕客复为之编《习斋语要》一卷、《恕谷语要》一卷、《颜李师承记》九卷，刊布于世。数年间，天津某君去位，门下士星散，颜李之说，不攻而自熸矣。当时所以盛行颜李学说者亦有故。颜名元，字浑然，号习斋，博野人。李名塨，字刚主，号恕谷，蠡县人。皆直隶省人，与天津某君为同省，尊颜李，即所以尊天津。阴以「人杰地灵」四字煽动天下，其用心不可谓不巧，其设心不可谓不毒矣。其所谓「四存」者，因颜氏所撰《四存编》十一卷，一曰「存性」，次曰「存学」，三曰「存治」，四曰「存人」。《颜李师承记》云：「习斋生有异禀，乡里皆以圣人目之。生之时，乡人望所居室上有气，皆成麟，倏如凤。」云云。隐以孔子比之，实属不经之谈，至为狂悖。窃谓颜李学说，其源出于姚江，主于忍嗜欲，苦筋力，勤家养亲，而以余暇习六艺，讲世事，以备国家之用，自可聊备一家，原不禁人私淑，何劳天津某君及诸人大张旗鼓，极力提倡。日久论定，果能与孔孟争烈与否，自有千秋公论。岂区区乡曲之私，所能翻云覆雨，是非倒直黑白混淆耶！
　　　　　北宋仁宗明武宗相比
　　北宋宋景文公祁过繁台街，逢内家车子，中有褰帘者曰：「小宋也。」「小宋」归，作《鹧鸪天》词云：「画毂雕鞍狭路逢，一声肠断绣帘中。身无彩凤双飞翼，心有灵犀一点通。　金作屋，玉为笼，车如流水马游龙。刘郎已恨蓬山远，更隔蓬山一万重。」都下传唱，达于禁中。仁宗问知其人，因召「小宋」，从容语及。「小宋」惶惧无地，仁宗笑曰「蓬山不远」，即以内人赐之。见于□□□□□□□明武宗南巡，舟抵□□有□□□□状元□□□误谒帝舟。舟中内人启窗泼水，向之一笑，□□□因作诗云：「□□□□□□□□□□□□□□天上果然花绝代，人间亦有笑因缘。」亦复流传禁中。武帝怒，削职归。见于□□□□□□□其事相同，而所遇各异，信乎仁宗之仁，超越唐、宋、元、明四代矣。
　　　　　求己录
　　《求己录》三卷，署名芦泾遯士编，相传以为秀水陶拙存孝廉葆廉所辑。据吴县张翰伯茂才廷骧《不远复斋见闻杂志》言，系秀水陶勤肃公模所辑。茂才曾在勤肃公直隶臬司幕中，知之必审。其书采辑自汉至明中国与外夷交涉，所谓外夷者，不出现世新疆属地一隅。大旨以与外夷和好为善，非是则取败亡。历引史书，加以论断，以证其得失。其书辑于光绪甲午以后，目击甲午一役，中国自取败亡，国家遂从此多事。意非不善，实有语病，不可为训。若谓其言果是，则未敢附和。果如所言，后世之人，当以秦桧、张邦昌、黄潜善、汪伯彦等为圣贤，庙食千古。明邱文庄公以秦桧为千古豪杰之祖，大为后人诟病，赵瓯北太史翼《十七史商榷》颇主其说，《求己录》殆亦主其说者也。
　　　　　王世贞序姜凤阿文集摘录
　　明代赝古之习，始于李梦阳，至王世贞而集大成，良由世贞才雄学富，足以笼罩羣材。其撰述虽良楛杂陈，实足不朽。至晚年，深服归有光古文，所作象赞，有「千载惟公，继韩欧阳」之语，推挹甚至。又相传其卒时，手东坡集，讽咏不置。其序明姜宝所撰《姜凤阿文集》中有云：宏正而后，士大夫祢《檀》《左》而昆先秦，及其流弊，而为似龙出之无所自，施之无所当。六季之习，巧者猴棘端，侈者绣土木，而极推宝之学，为能深造自得，可谓见义勇为，不护己短。以高才博学，能降心服善如此，不可不谓之豪杰之士矣。姜宝从学于唐顺之，其文实震川一派。世贞于其弟子，尚推挹如此，宜乎于震川太仆，折服至深矣。
　　　　　四库著录总数
　　曾文正公《圣哲画象记》中有云：「及为文渊阁直阁校理，每岁二月，侍从宣宗皇帝入阁，得观《四库全书》。其富过于前代所藏远甚，而存目之书，数拾万卷，尚不在此列。」云云。声木谨案：曾文正公所云《四库》所藏，其富过于前代远甚，可也。若云存目之书，数拾万卷，则失之矣。我朝《四库》著录之书，共叁千肆百肆拾捌种，柒万捌千柒百陆拾贰卷，存目之书，共陆千柒百捌拾叁种，玖万贰千贰百肆拾壹卷。非搜罗未备，大约乾隆□□以前之书，海内只有此数。乾隆□□以后续出之书，予尝约略计之，经史子集四部，当可再得叁肆万卷。若非我朝崇儒右文，焉能搜罗如是之美备，撰述若是之宏富也！
　　　　　论巢湖
　　吾郡巢湖，因湖境多在巢县，故名。俗名焦湖，言凡人至湖即心焦也。予初以为不在五湖之列，本地人虽以为巨浸，未必果如是也。后阅杂书，乃知巢湖周围四百里，比之洞庭，仅小一半，无怪郡人视为畏途。平日风浪甚恶，行此者总皆喘喘。若风势稍大，则波浪掀天，无人敢渡，即小火轮船亦难为力。予生平行此仅二次，虽云风平浪静，而颠播不堪，颇似行海边光景，始信俗称焦湖，不为无因。
　　　　　论娇妻美妾
　　蒲留仙明经□□有言：非祖宗数世之修行，不可以博高官，非本身数世之修行，不可以得佳人。此语与予意，可谓不谋而合。予尝谓世人但知高爵厚禄，非数世阴隲不可，而不知娇妻美妾，尤非数生阴隲不可。吾尝闻高爵厚禄而受制于恶妻妾者，从未闻有娇妻美妾而备享闺房之福者，更未闻有兼而有之者，是娇妻美妾，较之高爵厚禄为尤难。非予之故为是言也，试观一代之史，得高爵厚禄者，奚止恒河沙数。果有娇妻美妾，如蒲明经所云，足称佳人，备享闺房之福者，一代之中，能有几人。世俗只称娇妻美妾，即是佳人之意，可见妻果贵娇，妾果贵美矣。
　　　　　陆增祥撰述
　　太仓陆星农观察增祥，道光庚戌状元，官湖南辰永沅靖兵备道。平生好金石文字，搜罗徧天下，所藏金石刻拓本叁千伍百余通。踵王兰泉侍郎昶《金石萃编》之例，成《八琼室金石补正》一百三十卷，近世南浔刘氏嘉业堂刊本。又得汉魏晋宋齐梁古砖，琢为砚，搨墨本跋之，编《三百砖砚谱》□卷。晚年撰《篆墨述诂》廿四卷、《楚词疑异释证》八卷、《吴氏筠清馆金石记目》六卷、《古今字表》□卷。《篆墨述诂》尤为生平心力所注，惜亦未见刊本。
　　
　　
　　随笔卷七
　　
　　秋江诗集命名本意
　　论名字僭妄
　　大潜山房诗钞
　　四库提要宋五子称子
　　王士祯唐诗神韵集
　　皇清经解正续目录
　　论袁枚箴朱子诗
　　许溎祥异秉大寿
　　论袁枚出游
　　袁枚古文十弊
　　何绍基论诗语
　　日本冈千仞论吃鸦片烟语
　　连三四月月大
　　明吴与弼等谬梦
　　锦江书院刊书目
　　鸳鸯湖棹歌
　　四库提要论文语
　　戊辰十月月食历本不注
　　庐山龙爪花
　　鞠隐案牍汇存
　　南宋严羽论诗语
　　史贻直家十牌
　　独学庐全集雕刻精工
　　李镠撰述立名新奇
　　仲是保翰村诗稿
　　明吕坤呻吟语摘录
　　北宋梅圣俞等专意作诗
　　顾茂伦等三家诗选
　　林昌彝撰述
　　论梅曾亮受诬
　　论宋元书影等书
　　张祖翼撰述
　　杨甲仁妾撰理学书
　　震川文补集余集
　　海外恸哭记
　　妇人年谱
　　书籍易姓最速
　　刘玉嫒命名之异
　　
　　苌楚斋随笔卷七
　　庐江刘声木十枝撰
　　　　　秋江诗集命名本意
　　永福黄莘田明府任所撰诗集，取名「秋江」二字，初不解其用意。嗣读唐高蟾《下第后上高侍御》七绝，始知其用意深远。诗云：「天上碧桃和露种，日边红杏倚云栽。芙蓉生在秋江上，不向东风怨不开。」诗意谓碧桃生于天上，红杏生于日边，已与孤寒子弟势分悬绝，何况复能和露种，倚云栽乎！意谓公卿子弟应试，复得公卿、知贡举为之汲引，自能应举。芙蓉非不灿烂，无奈生于秋江之上。意谓芙蓉非不可比碧桃红杏，但非在天上日边，自无和露种，倚云栽之比，只好自怨命薄，不怨主司，所以云「不向东风怨不开」。自以孤寒，生不逢时，故有此牢骚。莘田之意，实本于此，而立意甚微，数典颇确，立名又雅，文人狡狯，无逾于此矣。
　　　　　论名字僭妄
　　《李习之文集》中，有《皇祖实录》一篇，《四库提要》斥其谬妄。以为「实录」二字，历代天府所用，岂私家所能拟例，此言是也。然不特此也，士君子作文行事，宁卑无尊，宁谦无妄，自是正理。例如圣人之「圣」字，非孔子及四配，不足以当之，十哲不敢僭也。彭芸楣侍郎元瑞以「知圣道」三字名斋，殊为谬妄。「夫子之言性与天道，不可得而闻也。」子贡亲炙圣人，深知其艰，故有此语，圣道岂易知乎！巨鹿杨思圣字犹龙，会稽姚启圣子忧庵，汉军杨锺羲号圣遗，太原女士张学圣字古诚。长洲朱仲我孝廉孔彰，自号圣和老人，又以「圣相」称曾文正公，见于自撰《咸丰以来功臣别传》中。皆以圣自期，又妄以许人，亦岂另有说耶？孝廉精于小学，岂「圣」字有别解，可以尽人用之？即另有别解，用之亦嫌谬妄。其失礼僭分，与李习之正同，声木故牵连记之于此。
　　　　　大潜山房诗钞
　　合肥刘壮肃公铭传，撰有《大潜山房诗钞》一卷，卷首有曾文正公题语，亦见《曾文正公文集》，甚为奖励。其语不足凭也，乃一时笼络之术，未必由衷而发。长洲朱孔彰撰《咸丰以来功臣别传》，言其少无赖，贩盐为业，拒捕伤人，母惊毙云云。其出身如此，焉能有传世之诗文。《大潜山房诗钞》，或系幕僚拟作，及代为修饰字句，理或有之。然其中亦有一二语，可决知其为原本者。如《庐江道中》诗，有云「昔日江湖曾落魄，吹箫时节几人闻」等句，必系自出心裁，非幕僚所能代拟修饰矣。
　　　　　四库提要宋五子称子
　　《四库提要》于宋五子，只称子而不称名。天家著述，立言尚矜慎若此，崇儒重学，洵足昭示万世。不谓有朱淑熹者，字艾人，泰州人，顺治辛卯举人，其诗录入《江苏诗征》，并非不学无术者可比，竟以朱子之名为名。虽曰「淑熹」，亦不敬甚矣。《四库》有「提要」之名，德清俞荫甫太史樾撰《春在堂全书录要》一卷，因「提要」乃天家著述之名，不敢沿用。立意何等矜慎，立言何等典雅！后世学人，当以俞氏为法。
　　　　　王士祯唐诗神韵集
　　《蒲褐山房诗话》云：「汪棣字韡怀，仪征人，居广陵，好文史。尝椠渔洋《唐诗神韵集》行世，然寥寥数十首，未必为真本也。」云云。声木谨案：《居易录》云：「《唐诗神韵集》是予前在广陵，启涑兄弟初入塾，偶摘唐律绝句五七言授之者，颇约而精。如皋冒青若兄弟见而好之，手钞七律一卷携归，泰州黄泰来刻之，非完书也。」云云。是王文简公当日实有是书，自称颇约而精，足为后人轨范，惜全书未刊行。冒氏仅钞七律一卷，是扬州确有不足传本，故黄氏刊之。汪氏刊本虽未见，殆覆刊黄氏之本，王氏竟谓非渔洋真本，殊为失考。兰泉侍郎诗法，本得之于沈文悫公德潜，文悫公最服膺渔洋，《居易录》又渔洋撰述中之卓卓者，兰泉侍郎不应不见，而为此言。汪棣又字碧溪，号对琴，诸生，官刑部员外郎，撰《持雅堂集》□卷。诗亦濯濯无俗调，论诗尤疏通微言，剖析妙义。王柳村茂才豫甚称之，见所编《羣雅集》。
　　　　　皇清经解正续目录
　　仪征阮文达公元编辑《皇清经解》一百八十种，一千四百十二卷，广州学海堂刊本。长沙王益吾祭酒先谦编辑《皇清经解续编》四百五十种，一千三百十五卷，江阴南菁书院刊本。二书网罗宏富，实为治经言汉学者巨观，惟卷帙繁重，检校匪易。光绪年间，吴县陶念桥□□治元，依《十三经》分经编次，成《敬修堂皇清经解编目》十六卷，光绪十二年陬月□□自刊本。同时诸暨蔡曜客茂才启盛，依江永《四书典林》之例，分类编辑，以经证经，又可触类旁通，成《皇清经解检目》八卷、《通用表》一卷，光绪十二年十月，武林自刊本。临海尤麓孙□□莹，依陶氏原例，分经编辑《皇清经解续编》目录，成《式古堂目录》十九卷，光绪十九年孟春，上海石印本。蔡启盛、尤莹皆浙江诂经经舍肄业生，为德清俞荫甫太史樾弟子，治经有家法，故陶、蔡、尤三书体例较善。后上海蜚英馆延□□□□□□□等人，依陶氏分经之例，编辑《皇清经解续编》原缩本，成《目录》十七卷，光绪廿二年季冬，上海石印本。上海鸿宝斋延仁和李师善□□等人，依陶氏分经之例，仍依原次，标其卷页，成《皇清经解缩版编目》十六卷，光绪十七年仲夏石印本。上海古香阁延钱塘凌忠照□□等人，依陶氏分经之例，编辑《皇清经解横直缩本编目》十六卷，光绪十三年，上海书局石印本。有陶、蔡、尤三书，《皇清经解》正续编原刊本皆易检阅钞袭，有蜚英馆、鸿宝斋、古香阁三书，上海横直石印本《皇清经解》正续编又易检阅钞袭，洵属便之又便，开后人无限钞袭法门。平时可束书不观，舞榭歌台，任意放荡，临时则依经依字钞袭，居然一篇经解，或竟成一部经注。何子贞太史绍基谓：近世经学家，为《经籍纂诂》之应声虫，等而下之，又为此等编目之应声虫。凡欲著书立说者，只须半年之力，分类纂袭，即可撰述成书，自鸣为汉学家矣。
　　　　　论袁枚箴朱子诗
　　朱子在南安，夜闻钟声大惧，曰：「便觉此心把握不住。」袁简斋明府枚未悟其理，未考其事，作诗箴之，见于《小仓山房诗集》卷二十五。声木谨案：朱子生当南宋，中原已墟，仅余江淮一隅之地，而主黯臣偷，民瘁兵骄。上万言书于孝宗，不省，致君泽民之念久颓，逃禅之意转切。钟磬乃释家所用，闻声大惧，良有以也。《朱子年谱》载有庆元三年，蔡元定将编管道州，与朱子会宿寒泉精舍，夜论《参同契》事。文集中有与蔡季通书，云：「《参同契》更无缝隙，亦无心思量，但望他日为刘安之鸡犬耳。」云云。并撰《周易参同契考异》一卷，随文衍注，详赡典博，托之为空同道士邹沂所撰，实即朱子之化名。足见朱子生当乱世，目击时艰，世变日非，国几不国，愤然欲逃禅窟中，以示与世决绝。然援儒入墨，心实未甘。故夜闻钟声，辄思禅理，闻声大惧者，深恐援儒入墨，此其所以大惧也。朱子名其居曰寒泉精舍，取《毛诗》「冽彼下泉」之意，冽即寒也。于此益见朱子之怆怀家国，无时或忘，其志亦可悲矣。声木因明府之言扰害人心，诋诬前哲，是以辨之。
　　　　　许溎祥异秉大寿
　　海宁许子颂明府溎祥，光绪乙酉举人，历署昭文等县，颇着能声。其未第时，曾居先文庄公浙抚幕中，其捷乙科，正值先文庄公任浙闱监临。其生平有一僻性，畏寒特甚，虽炎天烈日，绵袄裤不离身。国朝功令，随时换袍，夏日必须服纱袍。明府时在幕中，内服绵衣，外罩纱袍。衙中人无一不知，无一不见，每至夏日，无不羣指而笑之，每多忧其不寿。予时随侍浙任，仅六七岁，知之最详，记之甚悉。及宣统元年，予以就姻到苏州，闻明府以官为家，其子复为令于苏，明府已为封翁，仍健在，意甚咤之。辛亥国变后，庽居上海，偶于书肆中，得明府《岁暮怀人诗》一卷，乃戊午季冬，七十有八岁时所作，乃恍然于人之赋性，各有不同，不关命之荣辱，寿之短长也。诗中所注，间有殷民耻食周粟，当今道德沦丧，廉耻胥亡。即此一节，已足千古，虽寥寥五人，亦录之于此：海宁沈旭初观察玉麟，蛰居吴下，卖字自娱。嘉兴钱新甫侍讲骏祥，国变后，避地天津。宜兴朱樾亭观察祖荫，辛亥以后，屡征不仕。阳湖恽孟乐太守毓嘉，辛亥来沪隐居。海宁邹景叔大令安，鼎革后，佣书卖文，不愿求仕。
　　　　　论袁枚出游
　　袁简斋明府枚，以诗文小慧，当干嘉全盛之时，坐享山林之福者数十年，后人羡慕之者众矣。实则随园当日广通声气，肆意逢迎高位，以为己用。下材又奔走其门，以为间接之光荣。随园遂藉此为渔猎之资，收为点缀山林，放浪形骸之用，其用心亦良苦矣。观其后半生，大半出门遨游，在家时少，实为避难而起。不知者，以为真好山水也，殊为所愚。细审随园之出游，皆在刘文清公任江宁府时，欲实行按治驱逐之后。当时虽有人为之关说，未能实行，然随园知不容于众议，是以终年出游，以避他人指摘，且恐又有人实行案治者，终难漏网。随园虽自言于诗集，明示不怍，实因其事早已道路喧腾，瞒无可瞒，不得不自言之，以示光明磊落，计亦狡矣。予观其诗集，检其出游之岁月而始知之。其出游系出偪追，非出心愿，是以随园心终不怿。其临终诗有云：「我见玉皇先跪奏，他生永不落红尘。」在他人方羡其遇，在随园深知当日之行为，已苦其艰，但难为不知者道耳。不然，随园果何所不足意，而欲不再生人间世耶？其故可思矣。
　　　　　袁枚古文十弊
　　钱塘袁简斋明府枚《小仓山房尺牍》中，载大兴朱石君侍郎珪所举古文十弊，其目云：谈心论性，颇似宋人语录，一弊也。俳词偶语，学六朝靡曼，二弊也。记序不知体裁，传志如写帐簿，三弊也。优孟衣冠，摩秦仿汉，四弊也。谨守八家空套，不自出心裁，五弊也。饾饤成语，死气满纸，六弊也。措词率易，颇类应酬尺牍，七弊也。穷于边幅，有文无章，如枯木寒鸦，淡而可厌，且受不住一个大题目，八弊也。平弱敷衍，袭时文调，九弊也。钩章棘句，以艰深文其浅陋，十弊也。云云。简斋明府又增三弊云：征书数典，琐碎零星，误以注疏为古文，一弊也。驰骋杂乱，自夸气力，甘作粗才，二弊也。写《说文》篆隶，教人难识，字古而文不古，三弊也。云云。声木谨案：教人难识，字古而文不古，仍有一弊。明府所举，为用《说文》篆隶钞字，字古而文不古。又有用孤僻冷字，不易识者，如魏卫元嵩《元包》，唐王士元《亢仓子》之类是。此为中有不足而粉饰于外，用字古而文仍不古，又一弊矣。故作涩蹇钩辀，不可句读之文，以骇人闻听，终不知其命意所在。如唐樊宗师《绛守居园池[记]》，以诘倔文浅陋，又一弊也。
　　　　　何绍基论诗语
　　道州何子贞太史绍基《东洲草堂诗钞》自叙云：「性既平拙，复守严训，一切豪诞语、牢骚语、绮艳语、疵贬语，皆所不喜，亦不敢也。」云云。可见此等语不宜入诗，先辈固有明训，不得以缅规越矩，自命为诗人也。
　　　　　日本冈千仞论吃鸦片烟语
　　日本宫城冈千仞振衣撰《观光纪游》十卷，其《航沪日记》中，有论吃鸦片烟数语，云：「其昏然如眠，陶然如醉，恍然如死，皆入佳境者。」虽寥寥数语，形容颇妙。予由己身，上溯至祖宗，未有染此毒者。虽行年五十，未尝入口一次，亦深恶而痛绝之也。
　　　　　连三四月月大
　　戊辰年九月至十二月，连四月月大，己巳又十月至十二月，连三月月大。自记事以来，四五十年，无连三月月大者。间有连两月月大，数年间亦属仅见。相传咸丰□□年，亦是连四月月大，未几果有红巾之乱，父老相传，以为兆乱之象。草野相传：闰八月，天下反，我朝二百余年，仅遇三次。一在康熙□□年，三藩果起事。一在□□□□年，幸太平无事。一在光绪廿六年，八国联军入京，德宗景皇帝奉孝钦显皇后，西狩长安。又相传地藏王菩萨生日，系闰七月三十日，六十年始能一遇。己未闰七月，适逢月大，各省之人，往九华山烧香者，比平时多至十倍八倍。佛果有灵乎，抑人心有灵乎，吾不得而知之矣。
　　　　　明吴与弼等谬梦
　　明吴与弼动称梦见文王、周公、孔子、朱子来访，谢榛动称梦见杜工部来访，茅坤动称梦见太史公来访。一则自以为道德可与周孔侔，一则自以为诗文足与太史公、杜工部匹，故有此等谬悠之词，肆无忌惮，毫无凭证。凡能言之孺子，无一不能信口雌黄，满口鬼话。稍有知识之童子，亦未有信之者，何烦吴与弼、谢榛、茅坤等言之。果使夜夜真有是梦，亦万不可告于他人，况敢笔之于书乎！吾不知三人乃名人，何以胡涂荒谬至此。明季士习之坏，真无奇不有，此等侮圣非法，倡言不讳，实为文字中之盗贼。孔子虽有梦见周公之语，岂他人所能刻划无盐乎！
　　　　　锦江书院刊书目
　　《锦江书院纪略》四卷，监院李承熙编，咸丰八年阳月刊本，记载颇详备，中有锦江书院刊书所存书板名目，钞录于后。四川无官书局，仅有锦江及尊经两大书院，刊书多种，实可替代官书局。其刊书多寡，以路远莫有知之者，甚为可惜。计开新刊《日知录》，计板片连封面共伍百贰拾贰块。新刊《日知录》之余，计板片连封面共伍拾肆块。新刊《菰中随笔》，计板片连封面共叁拾贰块。新刊《困学纪闻》，计板片连封面共肆百零伍块。新刊《小学》，计板片连封面共壹百零陆块。《钦定周易折中》，板片无数目。《希有录》，计春夏秋冬闰五集，板片连封面共贰百贰拾肆块。《御纂(八)[七]经》，计板片连封面共柒千玖百陆拾壹块。嗣后丁文诚公宝祯督蜀时，延湘潭王壬秋太史闿运掌教锦江书院，复刊有书籍十余种，惜未见目录，不能备载也。
　　　　　鸳鸯湖棹歌
　　秀水朱竹垞太史彝尊，撰《鸳鸯湖棹歌》一百首，一时人争传诵。不知明陶南村□□宗仪《南村集》中，已有《沧浪棹歌》一卷，合诗词而录之，非仅诗章，为例小异。同时其表兄嘉兴谭吉璁撰《和鸳鸯湖棹歌》八十八首，为一卷，《续鸳鸯湖棹歌》三十首，为一卷，其族孙麟应梧巢撰《续鸳鸯湖棹歌》一百首，为一卷，《檇李丛书》本。嗣后海盐陆以諴复次韵一百首，为一卷，海盐张燕昌亦撰一百首，为一卷。乾隆乙未九月，陆以諴编辑太史、谭、张与己作，合刊写字本。以太史高才博学论之，其全集诚非谭、张诸家所能几及，若仅以棹歌言之，与诸家亦互有短长。何也？此种诗体近竹枝词，天机人巧，缺一不可，初不在乎深思大力也。踵其作者，杨抡撰《芙蓉湖棹歌》一百首，为一卷，陈祖昭[撰]《西湖棹歌》一卷、《鉴湖棹歌》一卷，锺鼎撰《荻塘棹歌》一卷，均有刊本行世。其它续有作者，则未之见也。
　　　　　四库提要论文语
　　《四库提要》中有论文数语，颇觉简明的确，因录之于此，文云：「夫文以载道，不易之论也，然自战国以下，即已歧为二途，或以义理传，或以词藻见。如珍错之于菽粟，锦绣之于布帛，势不能偏废其一。」云云。声木谨案：曾文正公国藩致湘乡刘霞轩中丞蓉书中有云：「道与文，竟不能不离而为二。鄙意欲发明义理，则当法经说、语窟及各语录、札记，如读书录、居业录、困知记、思辨录之属。欲学为文，则当扫荡一副旧习，赤地新立。将前此所业荡然，若丧其所有，乃始别有一番文境。」云云。霞轩中丞，喜以理语入文，故曾文正公致书箴之也。
　　　　　戊辰十月月食历本不注
　　每年日月食，皆注明本年历本内，上海徐家汇天文台，例来亦先期布告大众，以便遐迩皆知。泰西谓日月食、飓风、地震之类，可由天文机器推测而得，不失铢黍。不知何以戊辰十月十六日月食，本年历本既不载，徐家汇天文台亦并未先期布告，各报中亦绝未言及，真理之不可解者。
　　　　　庐山龙爪花
　　庐山各处，予以为牯牛岭最占形势。西人强租其地，以为避暑专所，眼光甚远。秋日出一种花，土人谓之龙爪花，究不知其为何花。大者如巨碗大，通体作珊瑚色，花心另作数色，玲珑娇艳可爱。予尝移其种于家，次年即不作花。后见《复斋漫录》云：「庐山瑞香花古所未有，亦不产他处。」是庐山自古即产名花，为他处所未有，不(止)[自]今日始有。现在瑞香花各处皆有，不止庐山一处，此古今异宜也。
　　　　　鞠隐案牍汇存
　　《鞠隐案牍汇存》一卷，系金匮廉泉妇桐城吴芝瑛编，光绪三十二年七月，上海小万柳堂排印本。予于丙午来沪，得见此本。据吴芝瑛女史之意，汇刻案牍，以求公论。廿年前，予在山东，偶与吴挚甫京卿高足王古愚孝廉振垚论之，孝廉意不谓然。予节录之于此，以待后世论定：吴芝瑛之父吴宝三，山东郓城县知县，光绪十五年十二月病故。其妻吴张氏，复于光绪三十年八月病故。以近房并无子侄祧嗣，遂不立后。遗产住宅一所，计瓦屋四十余间，约值银伍千两，戴庄田壹百叁拾贰亩，约值银壹万两。禀承其父母遗命，开办鞠隐初等小学，即以遗产田宅二项捐入，为常年经费。其族人吴赟等，公禀桐城陈干夫明府宝、安徽恩新甫中丞铭，皆以立嗣为正理。虽已经禀明江督周玉山制府馥，批示嘉奖，均为无效。恩中丞主持立嗣甚力，不容翻案，卒立吴驹为吴宝三之子，承受遗产。中丞因此案与周制府意见龃龉，私谓抚台可不做，此事在吾手中，必不能办到，亦可谓强毅不挠。王古愚亦主持恩抚之说，是恩抚所持，自是至理正办，毫无疑义矣。
　　　　　南宋严羽论诗语
　　严沧浪谓：「学诗先除五俗，一曰俗体，二曰俗意，三曰俗句，四曰俗字，五曰俗韵。」云云。予谓此语不独论诗，推之文章词曲，亦何莫不皆然。五俗不除尽，若有一于此，无论诗文词曲，未有能入目者。
　　　　　史贻直家十牌
　　溧阳史文靖公贻直家中，相传有牌十对，一曰一品当朝，二曰两江总督，三曰三朝元老，四曰四代同堂，五曰五子登科，六曰六部尚书，七曰七省军门，八曰八旗教习，九曰九门提督，十曰十度钦差。其实三朝元老，非可自称。四代同堂，乃人家恒有之事，非五代同堂，例有嘉奖之举。北京步军统领衙门，旧有九门提督俗称，以北京城有九门之故。以三项凑入，以符以一至十之数，殊属牵强。声木谨案：史文靖公以溧阳人官两江总督，同时管扬复制府干珍以阳湖人官漕运总督，阮文达公以仪征人亦官漕运总督，皆一时之盛事，我朝所希有也。
　　　　　独学庐全集雕刻精工
　　吴县石琢堂方伯韫玉，撰《独学庐全集》，雕刻绝精，几于与殿板争烈，字迹工整，似翰苑中善书者。圈划工致，段落分明，始终如一。以宣纸印刷，尤为明净。予生平所见，除殿板外，似此者甚稀。长白高斌《固哉草亭文集》二卷、《诗集》四卷，刊板似袖珍本，铁岭高文良公其倬《味和堂诗集》八卷，皆不能如其色色皆工。即侯官林吉人□□佶手写之《精华录》、《午亭文编》，《尧峯文钞》，山阳张力臣□□弨手写之《音学五书》，兴化郑板桥明府自书之《板桥集》，均逊其精妙，他无论矣。
　　　　　李镠撰述立名新奇
　　李镠字□□□□人，在光绪间，以精算学闻，撰《锺秀葊算学十三种》，中有《测圆海镜法笔》一卷、《四元玉鉴省笔》二卷、《海岛算经纬笔》一卷、《量仓通法校笔》一卷、《算学奇题削笔》一卷。「法笔」等二字，立名甚尖颖，然算学书名，颇以新奇立异，不足怪也。
　　　　　仲是保翰村诗稿
　　益都赵秋谷宫赞执信，当时诗名甚盛，几于与王文简公相埒。传其学者，有常熟仲是保，字羹梅，号翰村。为秋谷门人之冠，平时亦最为笃契，撰《翰村诗稿》六卷。其诗运意镵刻，纯用师法，授受颇有端绪，未可厚非。惜不甚行于世，见之者少耳。
　　　　　明吕坤呻吟语摘录
　　明宁陵吕叔简□□坤《呻吟语》曰：「宁耐是思事第一法，安详是处事第一法，谦退是保身第一法，涵容是处人第一法，置富贵贫贱死生常变于度外，是养心第一法。」云云。声木谨案：吕氏此数语，凡人终身可以行之，不待他求，可谓要言不烦矣。
　　　　　北宋梅圣俞等专意作诗
　　宋梅圣俞□□尧臣、陆放翁□□游，皆日课一诗，寒暑不易。其苦思力索，故能超出尘表，俯视羣贤，各有独至之处，不可磨灭。此则天分学力，各有不同故也。
　　　　　顾茂伦等三家诗选
　　顾茂伦、吴汉槎专选钱牧斋尚书谦益、王文简公士祯、汪钝翁太史琬三家绝句诗为一集，总集中所罕见，惜无传本。汪长于古文，诗名不甚着，顾、吴二公，特与钱、王二大诗家同选，岂别有真知灼见，果有以异于他人乎？今已二百年，人仍无有称汪诗者，可见当日位置之未安也。
　　　　　林昌彝撰述
　　侯官林惠常广文昌彝，在道咸之时，亦以博洽着。□□□□举人。于咸丰三年，进呈所撰《三礼通释》二百八十卷，奉上谕，有留心经训，征引详明，以教授归部选用之襃。复撰有《破夷志》四卷、《平夷十六策》□卷、《平贼论》二卷、《军务备采》□卷、《西瓯文集》□卷、《小石渠阁诗集》□卷、《射鹰楼诗话》□□卷、《海天琴思录》八卷、《续录》八卷、《母德录》□卷、《砚耒圭绪录》十六卷、《温经日记》六卷，均已刊行。其未刊者，尚有《小石渠阁经说》□卷、《四维堂经问》□卷、《羣经测篙记》□卷、《周易邃读》□卷、《周易寡过》□卷、《今文尚书考》□□卷、《六朝经说萃编》□卷、《书传逸礼考》□卷、《诗经概》□卷、《卫氏礼记集(记)[说]补义》□卷、《辨万充宗周官辨非》□卷、《说文二徐本(亘)[互]证辨讹》□卷、《陈氏礼书刊讹》□卷、《春秋三传大义》□卷、《公羊礼说》□卷、《尔雅邵郝说折衷》□卷、《礼记章句辨正》□卷、《仪礼意》□卷、《天文辟妄》□卷、《算学存真》□卷、《算学中西法抉微》□卷、《毛西河全集刊谬》□卷、《十四史刊讹》□卷、《西瓯金石考》□卷、《南诏德化碑注释》□卷、《达德录》□卷、《圣学传心录》□卷、《三畏录》□卷、《七闽艺文录》□卷、《防淫种德录》□卷、《参同契浅注》□卷、《近代十二家文选》□卷、《近代骈体文选》□卷、《海内藏知诗录》□卷。以上均见《砚耒圭绪录》定远方子箴方伯浚颐序文中。撰述可谓宏富，在我朝末叶，可称硕儒，故详记之。
　　　　　论梅曾亮受诬
　　前见□□□□□□□言粤贼洪逆欲举上元梅伯言郎中曾亮等为三老五更，似郎中已受洪逆伪命矣，初甚疑讶，以为必无之事。后见仁和邵位西郎中懿辰《四库简明目录标注》后附书札一卷，中有致项几山书，言郎中为陆制府所留，陷贼中时，至为贼担水击柝。此从古文人遭厄，如元裕之、戴九灵辈，所未尝有也云云。邵郎中与之同时，见闻确实。益信梅郎中品端学粹，文行甚高，焉有此伤风败俗，狗彘不如之举。以声木考证所及，当时言桐城文学者，如邵懿辰、伊乐尧、朱琦、吴嘉宾、吴昌筹、马树华、马三俊、冯培元、戴熙、吴廷香、孔继鑅、陈寿熊、唐治、张勋等，均大节凛然，足与日月争光。良由平日喜言宋学，义理深入乎心髓，坚固而不可拔如此，宋学何负于人心风俗哉！
　　　　　论宋元书影等书
　　自钱曾《读书敏求记》出，书贾得一门径，因以考查版本，易于索价。宜都杨守敬更刊《留真谱》□卷，将宋元旧本石印数页，以便分别真伪，更于书贾为便。厥后缪荃孙刊《宋元书影》□卷，影刊本书全页，体例又较杨守敬为善，继事者易为功也。袁克文刊《寒云书影》□卷，菰里瞿氏刊《铁琴铜剑楼书影》□卷，刘承干刊《嘉业堂书影》□卷。南京山江南图书馆亦刊《山书影》□卷，每种更略序原委半页，视杨、缪、袁、瞿、刘诸刊，益为详备。然此等书，谓便于书贾则可，如谓便于学人，则未敢附和也。
　　　　　张祖翼撰述
　　张祖翼字逖先，号磊翁，桐城人。□□□□举人，官江苏候补知县。工书法，颇为一时所称，收藏书籍、金石、字画甚富，卒后散佚。予见其《读汉书随笔》、《读晋书随笔》各一卷于书肆中，仍系手稿本。前有自序，谓辛亥国变，决意不为冯妇，乃屏居濠湖之滨，闭户读书。后称沧桑后夏正乙卯，正月既望，磊翁记于濠庐，时年六十有七。其书不知已刊与否，其家并其手稿而货之，可知其家无人矣。予因其为清末遗民，志行高洁，特记其大略于此，将来考遗民撰述者，不可遗其人并其书也。
　　　　　杨甲仁妾撰理学书
　　杨甲仁字乃所，号愧葊，射洪人，岁贡生。平生喜讲求性命之学，复潜心《易象》十余年。其侧室周氏性警敏，通文义，每闻愧葊言，辄有深悟，愧葊尝以哲徒呼之。撰《了心宗传》□卷，刊行于世，中多理学精语。其仆长寿，亦闻义能解。愧葊每远行，长寿辄荷担以从，途中讲学不辍。《愧葊遗集》七卷，同治甲子盟秋重刊本，其目予已另录入《续补汇刻书目》中。我朝三百年，妇女能诗文者多矣，未闻有以理学著书者。青衣能诗者已少见，更无以理学著名。愧葊有此一妾一仆，可谓极教化之能事，遗书虽无足重轻，亦佳话也。
　　　　　震川文补集余集
　　归震川先生集行世者，《文集》三十卷、《别集》十卷。惟乾隆六十年十月，其七世族侄孙朝照玉钥堂重刊本增《补集》八卷、《余集》八卷，后附《评点史记例意》一卷、《论文章体则》一卷、墓志表传一卷，最为赅备。《正集》、《别集》，自尺牍、古今体诗外，得文六百有五篇，《补集》复搜得文七十八篇，《余集》除小简、古今体诗外，复增文七十一篇。玉钥堂重刊本传世甚罕，坊间通行本仍只四十卷本，予故记之于此，亦笃嗜归文者所乐闻。太仆文章，虽不能与唐宋八家争烈，然直接八家之传，屹然为一大宗。今已三四百年，穷乡僻壤，几于家有其书，无人不知有归太仆矣。
　　　　　海外恸哭记
　　《国朝先正事略》，开列黄梨州先生宗羲撰述，中有《日本乞师记》一卷、《海外恸哭记》一卷。初意未必果有是事，更未必果有是书，乃明之遗民，悲愤宗社沦胥，列此名目，以抒悲愤而已。后于壬子，见《古学丛刊》中刊有《海外恸哭记》一卷，虽无《日本乞师记》，而日本乞师原委，亦略见于此。一书可当两书用，乃知实有是事，实有是书，转自笑其陋矣。据云周崔芝少时往来日本，以善射名，父事撤斯玛。撤斯玛者，日本一岛中之王也。乙酉冬，崔芝告哀撤斯玛，愿假一旅，以助恢复。撤斯玛壮之，许助兵三万，军需战舰，一切不资中国。俟崔芝自往受约，将于丙戌四月十一日东行，兵部尚书余煌，忽以叛将吴三桂用虏为戒，崔芝怒而入闽。日本待崔芝久不至，其意亦浸衰。至丙子，复命崔芝乞师日本，欲复理前约，日本之师竟不出云云。是乞师日本，全由周崔芝一人私交，日本之初许出师，亦全由周崔芝一人私交。当时廷臣复二三其德，无怪日师之终不出矣。
　　　　　妇人年谱
　　妇人之有年谱，实为罕见。以予所见，《崇百药斋集》中有《林太孺人年谱》，《虚受堂文集》中有《鲍太夫人年谱》，世多见之。又见《薛恭人年谱》一卷，为其子锵、莹、女荭同编。薛恭人名绍徽，字秀玉，□□人，适陈□□□□撰有《黛韵(骈)[楼]文集》二卷、《诗集》四卷、《词集》二卷。集中署名「陈薛绍徽」，用「李卫夫人」例也。附刊其女陈淑宜女士芸《陈孝女遗集》二卷、《小黛(韵)轩论诗诗》二卷，壬子五月家刊本。予因《黛韵楼遗集》流行不广，故详着之于此。
　　　　　书籍易姓最速
　　日本岛田翰字彦桢，精于目录之学，撰《皕宋楼藏书源流考》一卷，目藏书为不吉之物，子孙若不能读，论斤出售，视如粪土，言之惊心动魄。予在沪购得兴化李审言茂才详所撰《媿生丛录》二卷，宣统元年八月刊本。当时以一帙赠江阴缪筱珊太史荃孙，尚有审言茂才赠书一讯夹入卷中。□□□月，太史病故上海，未逾年，艺风堂藏书全数为古书流通处贾人海宁陈笠岩所得，《媿生丛录》又辗转为予所得。茂才一讯，纸墨如新，书已易姓，乃叹岛田之言，不为无见也。
　　　　　刘玉嫒命名之异
　　「嫒」字左旁从女，女人用之为名则可，不谓男人亦有用之者。乾隆三十六年刊本《砀山县志》十四卷，为知县刘玉嫒等监修，是以「嫒」为名。但不知其何所取义，以女人名为名也。
　　
　　
　　随笔卷八
　　
　　明龚诩不仕永乐朝
　　公孙龙子注
　　林纾致蔡元培书摘要
　　困学纪闻翁注编目
　　吴伟业出仕二姓原委
　　朱仕琇称呼之异
　　龙门造象
　　史鉴节要便读
　　吴汝纶谕儿书一篇
　　梅曾亮作诗法
　　张维屏论方苞文
　　姜宸英论读书法
　　岳端编寒瘦集
　　胡曾手札石刻
　　冯敏昌名字号全刊
　　姚莹论边防兵制
　　上海郁氏藏书原委
　　樊榭山房诗集注
　　杨希闵余师录
　　国朝诗人征略
　　林伯桐公交车见闻录
　　高丽安岐事迹
　　王孟端等以诗感人
　　刚毅诗
　　王世忠等清末完人
　　孙庆成然脂集
　　軥录斋稿
　　石印南野堂笔记
　　海宁人多国手
　　李慈铭论诗语
　　洪亮吉宁国府志体例
　　某名伶挽联语
　　大小金川等乱皆由于妇人
　　西湖三十有六
　　明山阳吴承恩西游记
　　徐霞客游记
　　林天龄忧勤帝室
　　说文字数
　　填词须协音律
　　纪昀漏言获咎原委
　　
　　
　　苌楚斋随笔卷八
　　庐江刘声木十枝撰
　　　　　明龚诩不仕永乐朝
　　明龚诩字大章，昆山人。父，洪武中，官给事中，以言事遣戍五开卫，诩遂隶军籍，后调守金川门。燕王篡位，诩即变姓名遁归，卖药授徒以自给。正统己未，巡抚周忱荐为松江、太仓学官，皆不就。尝谓都御史吴讷曰：「诩仕无害于义，但恐负当日城门一恸耳。」成化己丑始卒，年已八十有八。撰有《野古集》三卷，收入《四库》，世间绝少传本。新阳赵静涵明府元益得其本，于光绪壬寅九月，刊入《峭帆楼丛书》中，诚属表章忠节之美意。集后附录明张大复□□《龚安节公传》，序述甚详，推崇尤力。纲常大义，赖以不坠，端赖天地间生有忠节之人也。
　　　　　公孙龙子注
　　《公孙龙子》三卷，原本十四篇，今存六篇。虽确为周秦间撰述，历代以来，研求者少，惟宋谢希深为之作注。《四库提要》讥其词不及龙，而欲伸龙之理，其浅陋宜矣云云。我朝硕儒辈出，亦无研求是书者，惟万载辛筠谷侍郎从益复有注本。自以为补谢氏所不及，实则词又不及谢，而欲伸龙之理，焉用屋上架屋。辛注编入自着《寄思斋藏稿》，咸丰元年六月，其子桂云□□等校刊本。
　　　　　林纾致蔡元培书摘要
　　林琴南孝廉《畏庐三集》中有《答大学堂校长蔡鹤卿太史书》，中有云：「晚清之末造，概世之论者恒曰去科举，停资格，废八股，斩豚尾，复天足，逐满人，扑专制，整军备，则中国必强。今凡百皆遂矣，强又安在！于是更进一解，必覆孔孟，铲伦常为快。呜呼！因童子之羸困，不求良医，乃追责其二亲之有隐瘵，逐之而童子可以日就肥泽，有是理耶！外国不知孔孟，然崇仁，仗义，矢信，尚智，守礼，五常之道，未常悖也，而又济之以勇。弟不解西文，积十九年之笔述，成译着一百三十三种，都一千二百万言，实未见中有违悖五常之语。何时贤乃有此叛亲蔑伦之论？此其得诸西人乎？抑别有所授耶？」云云。声木谨案：孝廉此语，最为痛快斩截，发人深省。其理正词严，故足昭示一世也。
　　　　　困学纪闻翁注编目
　　秋树根斋，不知何许人，史善长撰《秋树根斋诗集》□□卷，不知即其人否。编有《困学纪闻翁注编目》廿六卷，因原书有总目，无子目，不便寻览，特创体例，分易、书、诗、周礼、仪礼、礼记、大戴礼、乐、春秋左氏、公羊、谷梁、论语、孝经、孟子、小学、经总、天道、历数、地理、诸子、考史、河渠、田制、历代漕运、两汉崇儒、评文、评诗、杂识、经义、史事、书籍、杂文、人名、物类、杂义三十五门。注家大致以类书为蓝本，稗贩为注，秋树根斋复稗贩注语为类书，亦颇有溢出类书之外，及考证类书之语。散见各注，人多忽略，辑为专书，既便检查，于考证不为无益。此书未见刊本，只有光绪十一年孟夏，上海日本乐善堂铜版小字袖珍本。当时所印不多，现在亦为难得。声木意谓秋树根斋此编，于著述家及后来学人均为有益，不嫌重儓。向尝欲钞合古今诗文家注释，分类编辑，纂为一书，即名曰《诗注类纂》。以后注释诗文者，有此一书，不必他求，大略已具，奚止事半功倍。其用意与秋树根斋正同，不意秋树根斋先得我心，且有成书。予之此愿，终未能偿，徒自恧已。
　　　　　吴伟业出仕二姓原委
　　吴梅村祭酒伟业才华绮丽，冠绝千古。及其出仕国朝，后人怜其才，每多恕词，盖不知当时情形也。祭酒因海宁陈□□相国之遴所荐起，时在顺治十五年，当时相国独操政柄，援引至卿相极易。未荐之先，必有往来书札，虽不传于世，意其必以卿相相待，故祭酒欣然应诏。早已道路相传，公卿饯送。迨至祭酒已报行期，而相国得罪遣戍，欲中止，则势有所不能，故集中咏拙政园山茶，以志感慨，园即相国产也。及其到京，政府诸公以其为江南老名士，时方延揽人才，欲不用，恐失众望，因其前明本官祭酒，仍以祭酒官之，非祭酒所及料也。祭酒若早知其如此，必不肯出。世但知其为老母，而不知亦为妻少子幼，故偷生忍死，甘仕二姓。人生一有系念，必不能以节烈称。祭酒所系念有四：官也，母也，妻也，子也，宜其不克以身殉义，得享令名。后虽悔恨屡见之诗词，然已无及矣。
　　　　　朱仕琇称呼之异
　　国朝普通规矩：绅士对于本地官长，知县称老父台，民间则称为父母官，知府以上通称公祖。朱梅崖广文仕琇致函蔡苍屿明府，称为老父母，实为罕见。广文亦非陋儒，曾入词馆，复为县尹，非无知识者。鲁絜非明府九皋诸人为之刻集，亦并未加以删改，可见当时风气如此。礼从宜，事从俗，竟有相沿数百年而不能改者。《梅崖居士续集》序云：「戊子春，承上宪命，掌教鳌峯书院。」云云。「承上宪命」四字，在后来掌院，亦不肯轻用之矣。
　　　　　龙门造象
　　洛阳龙门山造象，约有十万种，有文字者，约二三千种。拓愈后，种类愈多，现世所行，约有二千种，仍未能尽。其中丰碑巨制，或零星小种，无论出于何代，书法颇多工整，可为临池之助。道咸间，满人德林字君直，号砚香，姓阎氏，汉军□旗人，官河南府知府。书法素习北碑，颇为一时之冠，兼工绘事，精鉴别。会稽赵撝叔明府之谦尝从之学书，后亦以书法名一时。太守当时取龙门造象文字，审择其字迹，定为十品，后复展至二十品。谓以后习北碑者，舍此之外，不必他求，亦属一偏之见。太守所定之二十品，虽字迹方整劲拔，确是北碑中之佳品，若以全山书法论之，尚不能无间然也。龙门中字迹之最佳者，以声木所见，当允推北齐武平六年六月朔日《都邑师道兴合邑人造释迦象》，字小如豆，与《常丑奴砖塔铭》相颉颃。唐显庆四年四月十四日《前豫州司功参军王有□为考妣造象龛铭》，字迹珠圆玉润，为书法正宗。唐开元□□年四月廿三日《虢国公造象记》，徐浩行书。北海字迹，除《不空和尚碑》外，世不多见。此记在正行之间，为书法正宗。声木之私见如此。而此三碑，转湮没不彰，学书者只知有《龙门二十品》，几于不知有他碑。物之显晦有时，亦不可移易，良可嘅叹。德林所定《龙门二十品》，多有不知其名目者，因附录其目录于后：洛州刺史始平公造象记【太和十二年九月十四日】长乐王邱穆陵亮夫人尉迟为亡息牛橛造弥勒象【太和十九年十一月】步举郎张元祖妻一弗为亡夫造象【太和廿年】北海王元祥为皇帝母子造弥勒象【太和廿二年九月廿三日】都绾阙口游激校尉司马解伯达造弥勒象【无年月太和间】辅国将军杨大眼为孝文皇帝造象【同上】陆浑县功曹魏灵藏二人等造释迦象【同上】前太守护军长史云阳伯郑长猷为亡父母等造弥勒象【景明二年九月三日】比丘惠感为亡父母造弥勒象【景明三年五月四日】新城县功曹孙秋生二百人等造像【景明三年五月廿七日】邑主高树维那解伯都三十二人等造象【景明三年五月三十日】广川王祖母太妃侯造弥勒象【景明四年十月七日】比丘法生为孝文皇帝并北海王母子造象【景明四年十二月一日】安定王元燮为亡祖亲太妃等造释迦象【正始四年二月中】泾川刺史齐郡王佑造象铭【熙平二年七月廿日】比丘尼慈香慧政造窟一区记【神龟三年三月廿日】北海王国太妃高为孙保造象【无年月】韩曳云司徒端等共造优填王北南龛象【无年月】比丘道匠住与妙因造象【同上】广川王祖母太妃侯为亡夫贺兰汗造弥勒象【景明三年八月十八日】
　　　　　史鉴节要便读
　　和州鲍古村明经东里，为华潭中丞源深之封翁，撰《史鉴节要便读》六卷。咸丰十一年十二月，华潭中丞奏请进呈御览，洵属乡僻腐儒莫大之荣遇。此书因记载较详，便于小儿诵读，风行遐迩，刊本至多。惟同治六年仲冬，姑胥顾悦廷刊本，为华潭中丞所自刊，讹字较少，尤为此书善本。明经尚撰有《十三经章句口诀》一卷、《圣门诸贤述略》一卷、《直省府名歌诀》一卷、《廿三史评口诀》一卷、《历代国号总括歌》一卷、《酿斋诗稿》□卷、《章岂绩陈其年骈体文补注》□卷，皆已刊。其《史鉴节要便读》中有云：「以牛继马，语出于谶，暧昧之言，是不可信。」云云。议论可谓正矣。又有云：「称始皇帝，实为吕政。」此独非暧昧之言乎。始皇虽为吕不韦姬□氏所生，然《史记》明言「及大期」而生政，言其仍为嬴氏之子，与吕氏无关也。古书简质，只用「及大期」三字，已足因文见意，昭然若别黑白。何必如后世纪载，呶呶数百言，始足明其非然乎。
　　　　　吴汝纶谕儿书一篇
　　桐城吴挚甫京卿汝纶《谕儿书》首章，责斥其子辟强司马闿生，字字准情酌理，真衰世子弟之良药，宜家喻而户晓也。司马以之冠于《谕儿书》之首，可见不文过，必能改过，过而能改，善孰大焉。无所用其忌讳，愈以彰京卿义方之训，真仁人孝子之用心也，予故录之于此，以昭炯戒。京卿书云：「凡为官者，子孙往往无德，以习于骄恣浇薄故也。吾昨闻汝骂苓姐，说伯父不配作官，汝父作官有钱，欲逐出苓姐，不令食汝父之钱等语，伤天伦，灭人理，莫此为甚。世人常说长兄当父，长嫂当母。子有钱财，当归于父，弟有钱财，当归于兄，吾与尔伯父终身未尝分异，岂有分别尔我有无之理！伯父在时，吾不能事之如父，今亡已八年，不可再见矣，吾常痛心，故令汝兼继伯父，望汝读书明道理。岂知汝幼穉之年，居心发言，已如此骄恣浇薄哉！伯父才学十倍胜我，其未仕，乃命也，何不配之有！作官之钱皆取之百姓，非好钱也，故好官必不爱钱。吾虽无德，岂愿以此等钱豢养汝曹，私妻子哉！兄弟之子，古称犹子，言与子无异。苓姐，吾兄之子也，与汝何异。我若独私汝，逐苓姐，不与食，尚为非人，况汝耶！且汝亦为伯父继子，若尽逐诸侄，则汝亦在当逐之内矣。凡为人，先从孝友起。孝不但敬爱生父，凡伯父、叔父，皆当敬爱之，不但敬爱生母，凡嫡母、继母、伯母、叔母，皆当敬爱之，乃谓之孝友。则同父之兄弟姊妹，同祖之兄弟姊妹，同曾祖、高祖之兄弟姊妹，皆当和让，此乃古人所谓亲九族也。读书不知此，用书何为！童幼有时争言，吾亦不禁，独令人伤心之言，不得出诸口。较量钱财有无，悖理行私之事，不可存于心。将吾此书熟读牢记，以防再犯，并令诸兄弟姊妹各写一通。」云云。
　　* 　　　梅曾亮作诗法
　　梅伯言郎中之于诗也，意欲其深，词欲其粹。一思之偶浅，必凿而幽之，一语之稍觕，必砻而精之。赋一诗，或累日逾时而后出云云。见管异之孝廉同《因寄轩文集书梅伯言马韦伯诗后》。作诗之难如此，非可轻心以掉，脱口而出，如七字唱也明矣。
　　　　　张维屏论方苞文
　　张南山太史维屏，论方望溪侍郎文云：「得韩之清，未得韩之腴。得韩之苍，未得韩之厚。得韩之筋，未得韩之骨。得韩之健，未得韩之雄。」云云。数语亦颇能得方侍郎文之真相。
　　　　　姜宸英论读书法
　　慈溪姜西溟太史宸英云：「读书不须务多，但严立课程，勿使作辍，则日累月积，所蓄自富。古人读一书，必须得此一书之用，至于终身守之不失。如此，虽欲多，不得也。」云云。声木谨案：太史此言，真读书秘诀，千古之龟鉴，后生当保守是训也。
　　　　　岳端编寒瘦集
　　幼时读《国朝诗别裁》，名氏注有云：「宗室岳端编唐孟郊、贾岛二人之诗，为《寒瘦集》一书。」当时颇欲见之，乃迟至三十年后，至戊辰二月，乃得此书原刊本。书为康熙己卯十月下浣，玉池生岳端兼山选评，红兰室评点，写字刊本。圈点、评语，悉用红字。前有玉池生自序一页、《唐书》本传与凡例二页、目录六页、诗集三十七页，雕刻甚精，当时印本必甚珍贵。其凡例中，有一条专言圈点，颇与文学有关，因录之于此：「一，选诗家原有圈点二项，特于字句新奇，声调响亮而已。今分六项，欲观者识作者之意也。凡一首主脑，并关锁照映处，悉用◎。客意并转折处，悉用。一句辞意俱佳者用○。次于○者用、。一句平妥，则于句下一○。一句不妥，则于句下一、。」云云。
　　　　　胡曾手札石刻
　　石刻《曾文正公手札》八卷、《胡文忠公手札》四卷，款皆署「希庵」二字，系当时致□□李忠武公续宾者。讯中所言，皆咸丰时，剿平粤逆兵间之事。字系二公亲笔，摹勒上石，不失神气。卷端无刊石年月及序跋，当系李忠武公子孙所刊无疑，然确为其子孙某某所刊，已不可考。二公为我朝剿平粤逆名臣，虽石刻流传，亦有足资考证者。先文庄公曾受业于曾文正公，渊源所在，弥足令后嗣生景仰之思矣。
　　　　　冯敏昌名字号全刊
　　凡人撰述刊成，只题籍贯、氏、名、字四项，或只用籍贯、名、氏，不用字，或题别号，籍贯、氏、名、字皆无，或只用氏、字二项，未有双用字号四字者。钦州冯敏昌撰《小罗浮草堂文集》九卷、《诗集》四十卷，卷端开列「钦州冯敏昌鱼山伯子甫」，是双用字号，实为罕见。《文集》卷首有其子士镳所编《太史公年谱》，云讳敏昌，字伯求，一字伯子，号鱼山云云。是「伯子」二字确为其字，「鱼山」则其号也。
　　　　　姚莹论边防兵制
　　桐城姚石甫廉访莹文集中，有论边防养兵数语，深切着明，真千古不易之论，爰录之于此。文云：「夫兵者，凶器至危，以防外侮，先虑内讧。自古边塞之兵，皆由远戍，不用边人，何也？欲得其死力，不可累以室家也。边塞战争之地，得失无常，居人各顾家室，必怀首鼠。苟有失守，则相率以迎，暮楚朝秦，是其常态。若用以为兵，虽颇牧不能与守。故不惜远劳数千里之兵，更迭往戍，期以三年，赡其室家，使之尽力疆场，然后亡躯効命。」云云。数语真要言不烦，非深于边事兵事者不知也。
　　　　　上海郁氏藏书原委
　　上海郁氏藏书颇负盛名，而罕有知其藏书之所本者，大概郁氏之书得于□□胡□□，胡又得之于其舅平湖钱梦庐上舍天树。钱系监生，收藏旧书、金石、书画甚富，为浙西一路风雅主盟。中落后，其所珍秘，大抵为其壻胡□□所得，由胡转入上海郁氏。同一藏书，今人知胡□□、钱天树者几无一人。何子贞太史云，传不传又是一事，岂不信然。胡钱藏书，见于南汇张孟彪孝廉文虎《怀旧杂记》中，决非虚妄。
　　　　　樊榭山房诗集注
　　钱塘厉太鸿征君鹗《樊榭山房诗集》，为浙派巨擘，其诗词旨幽艳，实可与作者抗行。惟其生平喜用冷僻字作替代字，有非注释出处，令读者不能了然。南汇张文虎《怀旧杂记》言，吴江董梦兰征君兆熊撰有《厉樊榭诗注》廿卷，闽县陈衍《石遗室诗话》言，其子声暨撰有《樊榭诗注》廿卷，皆未见传本，恐皆削稿未竟也。定远方子严观察浚师□□□□自言撰有《小山仓房诗集注》□□卷、《年谱》□卷，亦未见传本。厉袁二家诗最为盛行，能得三家注，皆有传本，于嘲风弄月附庸风雅者，不为无益也。
　　　　　杨希闵余师录
　　新城杨卧云明经希闵隐居不仕，抱道自娱，平生撰述甚富，主讲台阳海东书院讲席。尝汇集宋元明名儒名臣事迹，取孟子答曹交「子归而求之有余师」之义，名其书曰《余师录》。《前集》十四卷，录名儒，《后集》十卷，录名臣，《续集》八卷，前四卷补录名儒，后四卷补录名臣。光绪四年仲春，太仓孙少彭太守寿铭福州刊本。前见□□□□言，此书系汇辑闽人诗话，盖未见其书，聊为臆说，予因详记于此，以纠正之。
　　　　　国朝诗人征略
　　番禺张南山孝廉维屏，变诗话之体，为《国朝诗人征略》六十卷，录九百廿九人。《二编》六十四卷，录一百五十人，重出者数人，增补者又约十余人。虽所采之诗，未必尽当，然搜罗繁富，辨论详备，眉目清晰，便人检查，体例亦未尝不善。松柏虽在草木中为后凋之木，以之命名，名字，名斋，名书，固未为不可，若孝廉撰书曰《听松庐诗话》□卷、《松心日录》□卷、《松轩随笔》□卷，三书皆以「松」字名之，亦未免太着迹象也。
　　　　　林伯桐公交车见闻录
　　予生平每于出门前数日，思索应带不带之物，至为烦琐。多带则嫌累赘，少带则到处觅购，极为不便。后编一自用出门携带各物用品表，以后凡遇出门，照此增减，极为省事，不假思索，即可按图索骥。所立名目，如冬季衣服被褥单、夏季衣服被褥单、春秋衣服被褥单、书籍单、文具单、零碎用物单之类，自谓琐碎，不足登大雅之堂，不意竟有先我而为之者。番禺林□□孝廉伯桐《公交车见闻录》中，亦立工仆、用物、行李、场具等名目，记载略具。予益自信自编自用不为无益，且暗合前人也。
　　* 　　　高丽安岐事迹
　　安岐字仪周，号麓村，高丽□□县人。从贡使入都，因得故相明珠家窖金钞本书。虽系隐语，细加研索，能尽得其数，与地址所在，地址即是俗所称为大观园是也。乃求见明公子孙，告以窖藏所在，尽发之。用其金为母，往天津、淮南业盐，富甲天下。仪周复好宾客，雅善鉴别，收藏之富，亦甲于一时。撰《墨缘汇观》四卷，刊入《粤雅堂丛书》中，初不知为仪周物也。仪周后尽载收藏回高丽，其子孙留中国者仍为安氏。详见富阳周芸皋观察凯《内自讼斋文钞书安仪周事》中。仪周在扬州置巨宅，豪侈不可言，事阅百余年，扬州人尚知有安二达子者。有地名卢刮刮巷，原系安家夹巷，因俗呼而讹。虽屡经兵燹，仍未易称，可见安氏在当日，赫赫在人耳目矣。
　　　　　王孟端等以诗感人
　　王孟端舍人有友在京师，乃别娶妇，久恋不归，舍人作诗寄之云：「新花枝胜旧花枝，从此无心念别离。可信秦淮今夜月，有人相对数归期。」其友得诗感泣，不日即归。见《随园诗话》及某书。新建程明伯少喜狭邪，乐而忘归。其妻张玉仪忧之，寄以诗云：「歌舞楼中列绮筵，等闲花草亦因缘。可曾记得痴情性，郎不归来妾不眠。」明伯读之泣而返，伉俪愈笃，从此不出。亦见于某书，久忘其名。诗能感人如此。
　　　　　刚毅诗
　　满洲刚子良中堂毅，任广东臬使时，尝辑《洗冤录异证》四卷、《经验方歌诀》二卷刊之，似非胸无点墨者。乃北京传其一诗，甚觉风趣，爰录之于此。诗云：「帝降为王尧舜惊，皋陶掩耳怕呼名。荐贤能举黄天覇，远佞能驱翁叔平。一字难移惟瘦死，万民何苦不耶生。□□□□□□□□□□□□□□」云云。因中堂平日素喜称「尧王」、「舜王」，皋陶呼为「皋陶。」保举将才龙殿扬，面奏云：「此臣之黄天覇。」翁叔平中堂同龢出军机，中堂极喜，语人曰：「此举可谓远佞人矣。」《洗冤录》中，凡刊「瘐死」者，中堂谓乃「瘦死」之讹，「聊生」每误作「耶生」。此诗可谓谑而虐矣。
　　　　　王世忠等清末完人
　　王世忠字骥程，无锡人，光绪甲午举人，拣选知县，劬学工词章，卒年六十。国变后，黄冠道服，闭户不与世通，绝口不谈时事，其沧桑之抱痛至深，撰有《静斋诗文稿》四卷。张曾畴字望屺，号潜园，无锡人，附生，官湖北候补知府。入张文襄公之洞幕府，工书法，世所称张文襄公墨迹，多出其手。生平嗜书籍碑版，富收藏，精鉴别。辛亥之变，为乱军所拘，勒出巨赀。义不受辱，愤而投江，死之。以上均见无锡侯学愈戢葊《续梁溪诗钞》中。声木谨案：方今世衰道微，廉耻日丧，求如二公之为清末完人者，渺不可得，故记之于此，以冀后来者有所采辑焉。
　　　　　孙庆成然脂集
　　新城王西樵考功士禄所纂《然脂集》一百卷，久无传本，实未成书，仅有《序例》一卷，刊入《□□□丛书》中。道光间，天雄孙梅倩茂才庆成复补辑考功之书，当系得见原稿本，故能补辑成书。但其人无名，书恐成而未刊，故亦不传。茂才编有《采鹿堂姜氏家集》十五卷，前有武林倪□□太守彤序，道光丁酉仲春刊本。茂才补辑，见于倪太守序中。茂才尝佐太守胶州、泰安两幕，知之必谂。既无传本，亦不知其补辑之佳恶也。
　　　　　軥录斋稿
　　夏炜如字永曦，江阴人。李申耆明府兆洛主讲暨阳书院讲习，永曦与蒋君丹棱、承君守丹、宋君冕之、徐君康甫、六君德只最称高第弟子，已详见于予所撰《桐城文学渊源考》中。蒋君丹棱，学术尤重于当时，龚定葊主事自珍目为李明府首选弟子，见于《定葊诗集》自注。永曦撰有《軥录斋稿》四卷，癸丑七月刊本，前有缪筱珊太史荃孙一序。第四卷末页末行，刊有「第五女遗赀镂版」七字，而卷中并无一字言及。序文中仅言其子彦保明经编辑遗着，亦嫌漏落湮没其第五女出资为父镂版之孝思。
　　　　　石印南野堂笔记
　　上海书坊石印排印书愈趣愈下，同治间不如咸丰时之善，光绪初叶又不如同治时，光绪中叶又不如初叶时，光绪季年及宣统年，更不如光绪中叶时，良由书坊中主其事之文人，一蟹不如一蟹。以声木所见者，只有宣统三年孟冬，中华国粹书社石印写字本《南野(草)堂笔记》十二卷，实较原刊体例为善。原刊每段无标题，每首亦无目录。石印本每段标题，增注于每页黑口之下，每卷之首，复以每段标题，排为目录数页，以清眉目，实便检查观览。原刊初刊本仅八卷，后陆续增至十二卷，石印本即据十二卷本，尤为完备。澹川茂才此书名曰笔记，实即诗话，中无他语也。不知当时何以名曰笔记，不曰诗话，体例名称皆相悖谬，诚所未喻其旨也。
　　　　　海宁人多国手
　　弈虽小道，共只三百十六着，其中精微奥妙，决非浅尝者所能知。我朝弈学至精，推为国手者，为范西屏世勋、施襄夏绍闇、陈子仙毓性。三人皆海宁人，斯亦异矣，岂亦有授受源流耶。范撰《桃花泉棋谱》二卷，施撰《弈理指归》二卷，陈撰《子仙百局》一卷，皆盛行于时，几于家有其书。予所识者，合肥蒯礼卿观察光典、长乐林贻书学使开謇，皆精于此术。予不明弈法，究不知其何如也。
　　　　　李慈铭论诗语
　　会稽李旡心伯侍御慈铭《越缦堂日记》中，有论诗数语，颇能尽其流弊，因录之于此，日记云：「盖今之言诗者，必穷纸累幅，千篇一律。缀比重坠之字，则曰此汉魏也。依仿空旷之语，则曰此陶、韦也。风云月露，堆砌虚实，则以为六朝。天地乾坤，佯狂痛哭，则以为老杜。杂填险字，生凑硬语，则以为韩、孟。作者惟知剿袭剽窃，以为家数，观者惟知影响比附，以为评目。振奇之士，大言之徒，又务尊六朝而薄三唐，托汉魏以诋李杜，狂谵寱语，陷于一无所知。」又云：「道光以后，名士动拟杜、韩，槎牙率硬而诗日坏。咸丰以后，名士动拟汉魏，肤浮填砌而诗益坏。道光名士，苦于不读书而骛虚名。咸丰名士，病在读杂书而喜妄言。」云云。均深切学诗之弊，学诗者不可不知也。
　　　　　洪亮吉宁国府志体例
　　光绪□年，江阴缪筱珊太史荃孙等修《畿辅通志》，每人撰稿，即列入每卷之中。初以为体例甚善，可为后来修志之法。继阅嘉庆廿年十二月，阳湖洪稚存太史亮吉所修《宁国府志》，已是如此，缪太史稍变其例，大旨固如是也。《宁国府志》卷首载洪亮吉修《疆域表》、《舆地志》，凌廷堪修《沿革表》，沈沾霖修《食货志》、《武备志》，葛蓥修《选举表》、《营(造)[建]志》，分辨《人物志》，施晋修《职官表》、《艺文志》、《杂志》，分辨《人物志》。以洪太史修辑之善，原刊本至为难得。己未三月，泾县翟展成孝廉凤翔等复集赀石印，然坊间仍不甚通行，因石印之本亦甚少故也。
　　　　　某名伶挽联语
　　咸丰时有名伶某，以二月十一日生，三月三十日死。生时负绝色，草野相传，文宗显皇帝尝幸之。有某太史挽以联云：「生在百花先，万紫千红齐俯首；春归三月暮，人间天上总销魂。」一时脍炙人口，竟流传于大内，文宗深衔之，终身不得差缺。
　　　　　大小金川等乱皆由于妇人
　　国朝大小金川之乱，始于一妇人，驯至亡国，几至灭种。其原因□□土司之女□□□，嫁于□□土司□□□，嗣因夫妇不和，女家强劫其女大归，致兴王师讨伐。嘉庆元年，白莲教匪之乱，为首妖人名齐二寡妇。嘉庆二年，贵州狆苗之叛，其原因由于苗女王囊仙有姿色，苗民七绺须欲娶之，不得，遂劝之作乱。嘉庆□年，百菊溪中堂龄督粤，收服海盗郑一嫂。本盗魁妻，夫死代领其众，年仅三十有二，百中堂为之配其副张保。皆以一妇人所致，并皆在同时，斯亦奇矣。
　　　　　西湖三十有六
　　以地名西湖者，天下三十有六，除杭州最著名外，当以福建福州府、广东惠州府为次。杭州西湖之佳，在于四山环抱，中有清水一泓，山明水凈，不取崇宏而足供娱乐。地在省会，又为南宋偏安一百余年京都，遂觉声明文物甲于天下。惠州西湖不在省会，福州西湖在省会矣，又无南宋偏安之局为之点染，故终觉减色。水以方名，无地无时不可有之，天下三十有六，尤其显焉者也。
　　　　　明山阳吴承恩西游记
　　《西游记》为小说中最荒诞者，相传为元邱真人处机所撰，据康熙□□年《淮安府志》，谓为明嘉靖中，岁贡生官长兴县丞山阳吴承恩所撰。且谓记中所述大学士、翰林院、中书科、锦衣卫、兵马司、司礼监，皆明代官制，又多淮郡方言云云。志书所载确切，辨明为明代，尤为扼要，较之齐东野语，自可征信耳。
　　　　　徐霞客游记
　　徐宏祖字霞客，江阴人，生平好游。自明万历丁未，年廿二，即出游。至崇祯己卯，年五十四岁，自滇得足疾归，已出游三十年。生平实无一岁不游，无一地不到，足迹徧天下。撰《徐霞客游记》□□卷，原本久佚。国朝杨名时得其残稿，编为十二卷，收入《四库》。即以残本所载言之，凿险追幽，后世阅者，犹惊心动魄。生平素与□□黄□□公□□友善，及黄□□公被祸，霞客不食而卒，以殉明社。其事迹撰述之奇，实创千古所未有，况卒以忠义殉国，皎然与日月争光，洵乎千古好游一人也。
　　　　　林天龄忧勤帝室
　　穆宗毅皇帝御师，当日在弘德殿行走者，闻以长乐林文恭公天龄最能持正，穆宗亦严惮之。照例授读之时，有时休息，穆宗正与太监嘻笑，见林文恭公至，必正色而止。同治甲戌，以翰林院侍读学士视学江苏，光绪戊寅，卒于松江试院。苏皖为江南大省，分任学政者，大半二三品大员。林文恭公以四品任之，亦属罕见，良由穆宗惮其持正，出之于外。林文恭公出棚考试之时，每到一处，即延本地著名医生治病。医生出，谓他人云：林文恭公自云病由侍读而起，可见当时忧国爱君之心切矣。
　　　　　说文字数
　　《说文》所载之字，仅九千余字，国朝郑珍考出逸字□□字，成《说文逸字》二卷，其子知同，续考出逸字□□□字，成《附录》一卷、《补遗》一卷，合之仅一万零数百字。《康熙字典》所收之字，及《备考》、《补遗》合之，共肆万柒千叁拾伍字，古文字壹千玖百玖拾伍字尚不在内。实则世俗通行之字共二千，仍有一千余字，大抵文义较深，仅供文人学士作诗文之用，非识字者人人能识，人人能用。予尝欲就二千字，编为训蒙课本，专为一家之用，久未能成。此等浅俗小书，亦非心思才力贯穿不可，信乎撰述之不易也。
　　　　　填词须协音律
　　填词非难，协律为难。须研求律吕，辨别宫商，较量于分寸毫厘之间，严于阴阳去上平入之辨，可以被之管弦，无论词之佳恶，方能谓之词。若仅依谱以填，人人能之，日可成数百艺，奚必真堪传世者，代不数人，人不数艺。词固须律细音谐，寄托遥深，风华掩映，可歌可泣，亦非毕生研求，不能底于成，其难如此。
　　　　　纪昀漏言获咎原委
　　《阅微草堂笔记》中，纪文达公昀自称以漏言遣戍新疆，初不知其果如何事漏言，后知为卢雅雨运使见曾一案。都转之子谦撝，由刑曹分守武汉黄德道，□□戊子遭家难。观察三子荫文，为纪文达公女夫，故纪文达公亦遭坐累，撰《乌鲁木齐杂诗》一卷。当时兴化徐礼华舍人□□亦以附书都转，获漏言之诫，同谪伊犂者五年，撰《新疆纪胜诗》一卷。世但知纪文达公以漏言谪戍成诗，不知有徐舍人矣。
　　
　　
　　随笔卷九
　　
　　朱彝尊风怀等诗
　　论天子得祸之惨
　　明僧道衍道余录
　　隋王福畤等誉儿癖
　　许宗彦等誉女癖
　　论刘墉书法
　　正续共和解
　　尤珍论诗语
　　唐文治编十三经读本
　　李光地全家撰述
　　吴定论诗语
　　遡园语商
　　回教人撰述
　　刘青芝撰述
　　赵怀玉论诗语
　　张文虎修南汇县志
　　赵曦明撰述
　　姜宸英等异性
　　朱仕琇等言掌教事
　　查为仁兄弟三人撰述
　　明建文帝为僧
　　陈基味清堂诗钞
　　退还德帝私产
　　蜀輶日记
　　曾国藩篆字
　　论缓重二字
　　俞墀月杜诗注
　　随园有三
　　书院掌教专撰一书
　　普法战纪
　　亭林遗书未尽刊
　　时髦三克主义
　　张伯行论财帛
　　文字以简净为主
　　灵寿县志缺寺观一门
　　黄之隽论读书等数语
　　
　　苌楚斋随笔卷九
　　庐江刘声木十枝撰
　　　　　朱彝尊风怀等诗
　　世人但知朱竹垞太史彝尊有《风怀二百韵》，已为古人之创格，不知桑弢甫太史调元《弢甫集》中有《镇海楼》诗七言长排二百韵，曹艮甫廉访《昙云阁诗集》中有《风怀二百韵》，陈石遗孝廉衍悼亡诗名曰《萧闲堂诗》五言排律三百韵，更为古人所无，较之竹垞为尤难。此等诗，谓之浪逞才华，故立创格则可，谓之佳诗，则未必然也。竹垞之《风怀二百韵》，不但为古人集中最恶诗，即在本人集中，亦属最下乘。世人爱轻薄，徒以迹涉闺捆，纷纷考证评释，醉翁之意，原不在酒。若谓爱其诗佳，问孰有能举其诗句者乎？
　　　　　论天子得祸之惨
　　自古天子得祸之惨，未有甚于晋之怀愍，宋之徽钦者。怀愍为刘曜所执，使之青衣行酒于羣臣之前，乃复杀之。徽钦为金人所执，放之五国城，钦宗更为羣马所践死，尸骨无存。五国城，后人考，为即今之三姓下九城中之依问哈喇土城。三姓在宁古塔东北，即肃慎故址，去宁古塔东仍三百里，在当时真属不毛之地。金人放之于此，可谓酷虐惨无人道，宜其后人亡国之惨，更有甚于徽钦者。虽史臣愤懑之词，未必若斯之甚，亦足见天道好还，无往不复，有不知其然而然者。
　　　　　明僧道衍道余录
　　明僧道衍即姚广孝，燕王棣谋逆，多资其谋画，当时毒流四海，天怒人怨无论矣。推姚广孝之心，毒流四海，犹以为未足，复欲毒流后世，撰《道余录》二卷，刊入所撰《逃虚子集》中。其专诋程朱，肆行无忌，至为悍悖，丧心病狂，不意其一至于此。《姑苏志》载张洪谓人曰：「道衍与我厚，今死矣，无以报之，但每见《道余录》，辄为焚弃。云云。是当时虽亲昵之人，且已焚其书矣。后来桑悦、屠隆、李贽、祝允明辈肆无忌惮，直欲灭绝纲常，卒致明易社为屋，皆姚广孝阶之厉，是流毒又及于后世矣。王夫之《宋论》、《读通鉴论》，诋斥苏文忠公不遗余力，皆为桑悦辈而发。然苏文忠公虽细行不检，责以不能正心修身可矣，其狂悖不若斯之甚也。
　　　　　隋王福畤等誉儿癖
　　隋王福畤好誉其子，后人谓之有誉儿癖。明李东阳《怀麓堂诗话》中，亦好誉其子兆先，其癖与王福畤正同。然王福畤好誉其子，其子之佳恶，文字之浅深，后世无闻焉。李东阳好誉其子兆先，兆先犹有诗文传后。然则李东阳之誉儿癖，较王福畤之誉儿癖，实为胜之。考李兆先字征伯，明大学士东阳之子，以荫为国子生，年廿七而卒。所撰《李征伯存稿》十三卷，凡诗赋杂文十一卷、《东行稿》一卷、《附录》一卷。以大学士之子，夙慧能文章，自足倾动一时。《四库提要》称其才隽而不修行检，誉之者有所粉饰，毁之者亦有所附会，可谓名论不刊，真洞见肺腑之言，适合当日李兆先之身分。
　　　　　许宗彦等誉女癖
　　德清许周生驾部宗彦送女于归陈氏，有句云：「便同远别悲欢有，如此新人德貌兼。」永福黄莘田明府任送女归永阳，有句云：「汝更生成贤且慧，争教别泪不涟涟。」王福畤、李东阳有誉儿癖，不谓许、黄二公，亦有誉女癖。果属佳儿贤女，自己何必誉，亦何能誉，况未必然乎。《随园诗话》中有云：某某好自誉其诗，令人厌闻。刘霞裳谓渠诗自己不誉，何人来誉。二公誉女，可以移赠。
　　　　　论刘墉书法
　　诸城刘文清公墉，书法不受古人牢笼，于书家别开生面，流传已久。若观其外貌朴拙，遂疑其确从汉魏六朝得来，是大不然。泾县包慎伯明府世臣《艺舟双楫》中，称其书从董香光入手，番禺张南山太史维屏《松轩随笔》中，亦称其书从赵松雪入手，是文清书法，原从董赵入手，本来面目不可掩如是。包氏《艺舟双楫》本兼论文，故谓之「双楫」，庶于立名无乖。南海康有为撰《广艺舟双楫》六卷，只专论字一项，何来此「双楫」乎。无论其言之是否，立名已为不顺。晚年重印，更名曰《书镜》，或自悔立名之未安乎。
　　　　　正续共和解
　　宣统辛亥，桐乡劳玉初京卿乃宣撰《共和解》一篇，甲寅，复撰《续共和解》一篇，排印行世。玩其词意，外似平和，内实严厉。中如所云「易羿浞之丑诋，化遗臭为流芳」等语，皆严于斧钺。俗称操莽，此独易以羿浞，字面上较为容忍，实则羿浞所为，乃操莽之事，人亦操莽之人也。京卿此论，虽属义正词严，独惜空言无益。夫己氏在近日诚为奸雄，然比之古人，尚不能及。又素不好学，不能如王莽之事事仿《周礼》，曹操之横槊赋诗。京卿欲以文字感动夫己氏，譬之与土偶人说话。其中如封夫己氏为王爵，世袭罔替等语，是又欲以爵禄诱夫己氏，其用意非不善，更惜用非其人。当夫己氏当国之时，专以利禄诱人，一时斗鸡走狗，搏鹰逐兔之人，咸出其门，几于为天下逋逃薮。夫己氏利用此辈非法无上之人，以攘大位，此种手段，夫己氏用之熟矣。京卿此语，如石投海，焉有用处。然其言虽不足动夫己氏，而其心则忠矣。
　　　　　尤珍论诗语
　　尤珍字谨庸，侗子，康熙壬戌进士，官至右春坊右赞善，撰有《沧湄诗钞》□卷、《札记》□卷。《札记》中自道作诗甘苦极详，并云：「生平每作一诗，字字求安。有讥弹之者，应时改定。」云云。声木谨案：「字字求安」四字，真作诗文之秘诀。未有自以为不安，而人人见之以为安者，即自以为字字安矣，而他人见之，尚有以为不安者。袁简斋明府亦云：「幻出云烟万种看，先求纸上字平安。」云云。此公论诗，毕竟聪明。
　　　　　唐文治编十三经读本
　　近世所出巨帙，以太仓唐蔚芝侍郎文治编辑《十三经读本》为最，甲子八月，钱唐施省之观察肇曾醒园独力刊成。撰者固难能，刊者亦可贵，当此时势，犹欲以尊经为事，其识见固高人一等矣。侍郎又撰《十三经提纲》十三卷，载明原委，《十三经札记》十三卷，分载各家评点，可以依式过录，阅十余年始成书。其意欲后之读《十三经》者，由评点而文法显，文义明，厘然灿然，读者如登康庄，如游五都，如亲聆古人之诏语，因文可以见道，其意未尝不善。观察竭两年之力，始克告成，其功亦不可没。《周易》用朱子《本义》本，复增入定海黄以周《易故训订剩》本一卷、《乾坤屯卦注疏》一卷。《尚书》用马氏、郑氏注本，复增入宜兴任启运《尚书约注》四卷，侍郎自撰《洪范大义》三卷。《诗经》用毛公传、郑氏笺本，复增入番禺陈澧《读诗日录》□卷。《周礼》、《仪礼》、《礼记》均用郑氏注本，复增入朱子《大学中庸章句》二卷、镇洋王祖畬《礼记经注校证》二卷、侍郎自撰《大学大义》一卷、《中庸大义》一卷。《春秋左传》用乾隆钦定本，《春秋公羊传》用何休《解诂》本，《春秋谷梁传》用范宁《集解》本。《论语》用朱子《集注》本，复增入侍郎自撰《论语大义》廿卷。《孝经》用黄道周《集传》本，复增入《孝经大义》一卷。《尔雅》用郭璞注、邢昺疏本。《孟子》用朱子《集注》本，复增入王祖畬《读孟随笔》二卷，侍郎自撰《孟子大义》十四卷。《诗经》评点，明锺伯敬用红笔，刘海峯用墨笔，宋谢迭山用蓝笔。《礼记》评点，明孙月峯用墨笔，姚姬传用黄笔，吴挚甫用绿笔，侍郎自用红笔，宋谢迭山评点《檀弓》用蓝笔。《左传》评点，明孙月峯用蓝笔，方望溪用黄笔，姚姬传用红笔，曾文正公选本用墨笔。《公羊传》明孙月峯用红笔，明张宾王用黄笔，明锺伯敬用蓝笔，明杨绍溥用紫笔，储同人用墨笔。《谷梁传》明孙月峯用墨笔，明张宾王用黄笔，明锺伯敬用蓝笔，明王昭平用红笔，储同人用绿笔。《论语》评点，则有方存之、吴挚甫二家，侍郎复自行增入。《孟子》评点，宋苏明允用红笔，曾文正公用黄笔，吴挚甫用蓝笔，侍郎自用墨笔。侍郎于诸经复选目录，专备揣摩之用。《尚书》选廿三篇，《诗经》选二卷，上卷三十二篇，下卷十一篇，《礼记》选十二篇，《左传》选廿一篇，《公羊传》十八篇，《谷梁》选五十二篇。《公》、《谷》选本，又见侍郎自编《钩玄录》中。篇目已见原书，兹不具录。
　　　　　李光地全家撰述
　　安溪李文贞公光地，为我朝理学名臣，其撰述名《榕村全书》，共四十一种，一百五十四卷，无卷数者八种，因有坊本，世多知之矣。其诗书之泽，传至三代，并及于羣从，同族共有廿人之多，皆有撰述，可谓源远流长，非他家所可及，试为详记于下：文贞公子锺伦，康熙癸酉举人，撰有《尚书典谟说》□卷、《周官纂训》廿一卷、《经书源流歌诀》一卷、《三礼仪制歌诀》一卷、《历代帝王歌诀》一卷、《历代姓系歌诀》一卷、《四书节记》一卷、《菜园遗书》一卷。锺伦子清藻，康熙丁酉举人，撰有《壁经梅书辨赝》□卷、《经史杂记》□卷、《庄子彼是天倪》□卷、《李信侯文集》□卷、《诗集》□卷。文贞公孙清馥，广平府知府，撰有《闽中理学渊源考》九十二卷、《闽学志略》十七卷、《榕村谱录合考》□卷、《清溪李氏世学考》□卷、《道南讲授》□卷、《温陵学略》□卷、《清源述志》□卷。清植，雍正甲辰进士，撰有《仪礼纂辑录》□卷、《文贞公年谱》□卷、淛口受存愚》二卷、《李穆亭诗集》□卷、《文集》□卷。文贞公弟光坡，诸生，撰有《周礼述注》廿四卷、《仪礼述注》十七卷、《礼记述注》廿八卷、《离骚注》□卷、《皋亭文编》□卷。光坡子锺倬，康熙癸巳举人，撰有《李世瞻诗集》□卷、《文集》□卷。文贞公从兄弟光坊，康熙乙酉举人，撰有《蓼野诗集》□卷。光北，康熙戊子举人，撰有《春秋大义考》□卷、《春秋正月辨论》□卷、《伏窗诗集》□卷。光塽，康熙癸巳举人，撰有《乐由》□卷。光墺，康熙辛丑进士，撰有《考工发明》□卷、《黄庭二景互注》□卷、《渖余诗集》□卷、《文集》□卷。光型，雍正丙午举人，癸丑以理学荐举，特赐进士，撰有《台湾私议》□卷、《彰德人物志》□卷、《趋庭录》□卷、《批订王尊岩集》□卷、《崇雅堂文集》□卷、《二李经说》□卷，与光墺同着。文贞公子从子锺旺，康熙戊子举人，撰有《诸经杂解》□卷、《周官札记》□卷、《忆训录》□卷、《丙申录》□卷、《性理说心篇》□卷、《艮湖诗集》□卷。锺德，康熙戊子举人，撰有《李宣三诗集》□卷。锺侨，康熙壬辰进士，撰有《易说》□卷、《诗经测义》四卷、《周礼天官说》□卷、《论语讲蒙》□卷。锺僼，康熙癸巳举人，撰有《经义畸说》一卷、《天人剩谈》三卷。锺侨子清江，雍正癸巳举人，撰有《待行诗集》□卷。清载，雍正庚戌进士，官顺宁府知府，撰有《四书述言》□卷、《榕斋诗草》□卷、《积斋文集》□卷。文贞公从孙清时，乾隆壬戌进士，撰有《周易经义》□卷、《朱子语类或问合纂》廿二卷、《蚕书》一卷、《讯闸约言》一卷、《治河事宜》一卷。文贞公曾孙宗文，清植子，乾隆戊辰进士，撰有《律诗四辨》四卷、《使秦随笔》□卷、《使粤随笔》□卷、《郁斋诗集》□卷、《文集》□卷。文贞公从曾孙亨谦光龙，曾孙诸生，撰有《易经参说》□卷、《四书要》□卷、《四书典汇》□卷、《南宾录》□卷。宗度，嘉庆□□优贡，撰有《笔輶初编》六卷。以上均见《福建通志》。
　　　　　吴定论诗语
　　吴澹泉征君定，其论诗也严于格，以为诗之有格，犹射之有鹄，工之有规矩也。入乎格，则为诗，不入乎格，则不可以为诗。不入乎格者之于诗，其工者，骈俪文耳，其奥者，古赋耳，其妍者，词耳，其快者，曲耳，其朴直者，语录耳，其新颖者，小说耳，其纡曲委备者，公牍与私书耳。先生之论如此云云。见鲍觉生侍郎桂星自撰《觉生诗钞序》。侍郎又自谓：「桂星奉其教，绳趋尺步，斤斤然不敢越分寸。有一句一字，点窜十数过而犹未已者，究不知其于诗格何如也。」云云。据此，则诗须有格律，非是不能为诗。以侍郎之高才博学，言作诗之难如此，非可易为可知矣。
　　　　　遡园语商
　　《遡园语商》一卷，在《遡园全集》中。道光己丑，玄孙洪信重刊本，中有圈点，卷端题云：「雪园贾开宗静子着，子发秀。」云云。「子发秀」下应有「述」字、「录」字、「刊」字等字，想系漏刊，亦校勘之疏也。不然，「雪园贾开宗静子着」下，陡增「子发秀」三字，成何文理乎！
　　　　　回教人撰述
　　回教人撰述收入《四库》者，即回教书一种，爰录之于此：国朝刘智字介濂，江宁人，撰《天方典礼择要解》廿卷。智颇习儒书，能杂援经义，以文其说，巧为粉饰，文笔亦颇雅赡。据《提要》所言，居然一撰述家也。
　　　　　刘青芝撰述
　　刘青芝字芳草，一字实夫，晚号江村山人。撰有《江村山人未定稿》六卷、《续稿》四卷、《闰余稿》六卷、《学诗阙疑》二卷、《尚书辨疑》一卷、《周礼质疑》五卷、《史记纪疑》二卷、《史汉异同是非》四卷、《古泛城志》十卷、《拟明代人物志》十卷、《古今孝友传补遗》二卷、《续锦机》十五卷、《补遗》六卷、《江村随笔》十卷，均刊入襄城刘氏《传家集》中，惟传本甚罕。《江村随笔》列目十卷，后六卷节录友朋书札入录，并于每卷中注明通数，洵属笔记中之创格，他书未之见也。
　　　　　赵怀玉论诗语
　　赵怀玉序钱维乔《竹初诗钞》□卷，至谓其出入少陵、眉山之间，摹绘景物而不病其纤，抒写胸臆而不伤于直，隶事精切而无襞积之迹，托兴高远而有酝酿之致，云云，数语颇足尽言诗之妙。竹初诗最为袁简斋明府所服膺，《诗话》中亦屡称之。所撰尚有《竹初文钞》六卷，惜传本罕见也。
　　　　　张文虎修南汇县志
　　光绪戊寅，张文虎重修《南汇县志》廿二卷，其凡例中有一云：「凡载笔之事，必先不私于己，而后能不私于人，一有偏徇，反唇立至。钱少詹言近代士大夫入志局，必欲使其祖父族党一一厕名卷中，于是《儒林》、《文苑》车载斗量，徒为后人覆瓿之用。此论甚笃，窃尝以此自律，并以告诸君子。倘有遗漏，请待续修。」云云。据此，可知各省志书卷帙之多，皆由请求之滥。钱少詹所言，尚属当时人之子孙，今人之子孙，更恐枉知此义。世风日下，人心日偷，皆由于诗书之泽久湮，圣贤之理不明故也。
　　　　　赵曦明撰述
　　赵曦明字敬夫，江阴人，撰有《颜氏家训注》七卷，《抱经堂丛书》本。引据甚为赅博，亦当时言汉学者，惜无他撰述传世。后见金溎生明府武祥辑《江阴艺文志》二卷、《补遗》一卷，《粟香室丛书》本，中载敬夫所撰，尚有《读书一得》六十卷、《桑梓见闻录》八卷、《中隐堂四六文》□卷、《瞰江赋钞》□卷。诗文、考证，必有可观，想原本已佚矣。
　　　　　姜宸英等异性
　　姜西溟太史宸英不食豕肉，纪文达公昀不食鸭，已迭见前人纪载矣。以予所知而最确凿者，潘琴轩中丞鼎新不食火腿，郑苏戡京卿孝胥不食禽类。潘中丞不食火腿，先文庄公谓其有心立异。豕肉既食，火腿亦豕肉之一种，何不可食之有。先文庄公谓其有心立异，理或然也。
　　　　　朱仕琇等言掌教事
　　朱梅崖广文仕琇《与李廉衣书》云：「数年敝处书院延请教授，转徙无常，其间不乏聪明之士，然志于学者实少。舌焦笔秃，徒费精神日月耳，于人心、世道、学业三者，俱无所益也。」云云。姚姬传郎中鼐致□□□书亦云：「士不悦学，令人有闵子马之叹。」云云。袁简斋明府枚，更谓南京钟山书院所延主教，如卢抱经学士、姚姬传郎中等人，学问文章，非不震耀当世，而院中诸生，迄无一成就者，非师之不善、士之不学也，云云。三公所言，诚慨乎其言之。自古善授者，尤赖有善受，不然恐委善授于草莽矣。
　　　　　查为仁兄弟三人撰述
　　宛平查氏兄弟三人，长为仁，字心谷，康熙辛卯举人，工诗词。撰《蔗塘诗集》□卷、《外集》□卷、《莲坡诗话》三卷，与厉太鸿征君鹗同注《绝妙好词笺》七卷。次为义，字履方，安徽太平府通判，工诗词。次为礼，字恂叔，以赀郎官至湖南巡抚，工诗词。撰《铜鼓书堂遗稿》三十二卷，内《诗》廿四卷、《诗余》三卷、《文》四卷、《词话》一卷，乾隆五十三年十二月，男淳镇南关刊本。乾隆五十一年，查淳选龙岩州知州引见，蒙恩俯念其父，特授平乐府知府，洵异数也。查氏世居京师，以业鹾致富，置别业于天津，名水西庄。交纳四方名彦，宾至如归，樽酒唱和无虚日，与江都马曰璐、曰管兄弟小玲珑山馆南北相辉映。时当承平，不特士大夫喜读书研诗文，即鹾商亦笃好风雅，能自树立如此，洵国朝之盛事，古今之佳话也。
　　　　　明建文帝为僧
　　燕王棣兵入南京，建文帝不知下落，疑以传疑久矣，不意五六百年后，有建文帝袈裟发现于云南武定县。己未二月，由武定县知县呈送建文帝袈裟一袭，归入图书博物馆陈列，见于《云南图书博物馆一览》中，决非虚妄。如是，则建文帝逃入云南为僧之说，甚为的确。惜编辑员何秉智未能详列原委事迹，以资考证，仅云建文帝袈裟一袭，使人增感慨而已。草野传闻：明太祖虽立建文帝为皇太孙，夙知燕王棣英武有大志，早虑其篡夺侄位，问计于刘基。为置大铁柜，封锁甚固，置于某内殿，属建文帝：非至万分紧急之时勿开视。后燕王棣兵已渡江，无可守御，启视，乃僧服三袭而已。时适亲信二臣同启视，遂皆服之逃走。据此，则草野传闻亦非无因矣。
　　　　　陈基味清堂诗钞
　　蒋棨渭字遇溪，吴县人，辑有《苔岑集初刻七种》，选录同人之诗。首种为《味清堂诗钞》二卷、《补钞》一卷，陈基撰。基字竹士，长洲人。初娶金瘦吟女士，即所称纤纤夫人者。继由袁简斋明府枚作伐，续娶王问花女士，问花又字梅卿。因受业随园，随园颇奖誉之，故题其诗卷云：「雕刻之辞可凭人力，清脆之响必自天来。唐有温飞卿，宋有姜白石，元有萨天锡，明有高青邱，近乃有陈竹士，一代清才，殊非易得。」云云。其推重如此。其言虽不无稍过，其诗实随园一派。其《过妇家有悼》二首，随园已摘录《诗话》中，兹录其全诗于后。诗云：「愁听花铃语绣帏，封题如故笑言违。伤心小女无知觉，绕膝询姑何日归。」「未秋已报海棠开，只是尘生旧镜台。莫怪见花拚一恸，去年亲折一枝来。」竹士诗仅二百七十余首，选录既严，存诗亦多可诵，随园所谓「清脆之响必自天来」，真大聪明人语。声木窃谓「清脆」二字，「脆」字尤难于「清」字，古今得此者更希，即据随园所举，古今已只有五人矣。
　　　　　退还德帝私产
　　丁卯三月十六日，即阳历四月十七日，上海《时事新报》译登世界新闻社云：「前德帝国霍亨索伦皇室，以大战后革命之结果，于一九一八年，被剥夺一切帝室尊荣，所有私产亦遭没收。威廉第二逊居荷兰之杜恩镇，默默无闻，于今八年。自兴登堡将军任总统后，不忘废帝旧恩，遂有退还皇室私产之议。去年秋间，由德政府与霍亨索伦家订约归还，至本月一号，为开始实行之期。三月三十一号夜十二时后一秒钟，此约发生效力，于是威廉第二虽剥夺政治军事一切威权，而在经济上，又成德国一大势力。计德政府由此约正式归还霍亨索伦家之私产共有贰万万马克之巨，合美金伍千万元。其现金，第一批已付壹千万马克，五月三号，再付伍百万马克。此外所有在柏林及全德各处之离宫、别墅、森林、猎场、湖池等一律交还。在柏林林荫路之威廉第一旧宫，已在鸠工修筑，由威廉第二之次妻监督布置，预备其夫归国居住。其小儿女，亦将在柏林小学肄业。」云云。观于此，则知德人之急公好义，兴登堡之不忘旧恩，诚孔子所谓夷狄之有君，不如诸夏之无也矣。
　　　　　蜀輶日记
　　嘉庆十五年，岁在庚午，安化陶文毅公澍偕史松轩太史评典四川乡试，撰有《蜀輶日记》四卷。凡山川之经纬，形势之险易，建置之沿革，郡邑之利弊，古今之事迹，皆讲明而切究之，洵属不刊之作。陶文毅公以轺车之使，触目关怀，留心天下之治乱若此，宜为公辅之器，不特明清两朝无此撰述之确切实用，实亦无其人也。陶文毅公又撰《皇华草》三卷，当时金匮郑际昌为之笺注，松滋谢元淮为之补注，北平赵宜梅又为之补笺，嘉庆丙子刊本。以同时之人，注同时之诗，已有三家之多，亦为注家所罕见。其诗之实大声宏，有裨考证，固不待言矣。
　　　　　曾国藩篆字
　　曾文正公国藩虽工书法，素不以篆隶名。予所见者三事，能者固无不可，何况名贤遗墨，奕奕皆有生气。一，《孟子要略》。卷首衬页篆书「孟子要略五卷」，二行行三字，后一行篆书「朱子遗书之一」六小字。背刻「道光二十九年汉阳刘氏刊板曾国藩署首」十七字，正书三行，末一行五字。一，《佩文广韵汇编》。卷首衬页篆书「佩文广韵汇编」，二行行三字。背刻「江宁邓氏原本同治十一年金陵书局重刊湘乡曾国藩署检」廿四字，正书四行行六字。一，《仿唐写本说文解字木部笺异》。卷首衬页篆书「仿唐写本说文解字木部笺异」，三行行四字。背刻「同治二年十二月曾国藩署检」，正书二行行六字。长洲朱仲我孝廉孔彰撰《题江南曾文正公祠百咏》二卷，自注言只见篆书《仿唐写本说文解字木部笺异》一种，实为简略。想必仍有他书，为声木所未及见者。
　　　　　论缓重二字
　　湘乡罗申田参赞长《思兄楼文稿》中，有《别兄子春駷语》，论「缓」字最妙，文云：「缓是儒者气象，举足不缓则轻佻，举手不缓则鄙俚，出言不缓则躁妄，下笔不缓则荒谬，小之贻一时之嘲笑，大之则取终身之尤悔。」云云。声木谨案：参赞论「缓」字精刻卓绝，仍惜为一偏之见，窃谓缓与重当并论也。《曾文正公家训》中，谆谆以缓重并重，真乃名儒之言。参赞之论再加一层，更举一重字，则面面皆到，洵为青年子弟万金之良药也。
　　　　　俞墀月杜诗注
　　古今注杜诗者最多，翁苏斋学士方纲《石洲诗话》所言，已见者三十余种，学士复自撰《杜诗附记》二十卷，是又增一家矣。丹徒张治虞□□学仁《青苔馆诗钞》自序云：「适得俞墀月注杜诗本，不笺故实，专论法律。每一诗，必求其络贯通，首尾呼应，而又气必浑灏，骨必苍坚，神韵必超远，始为上乘。」云云。据此，则此本不笺故实，专论法律，如此精详，诚为注杜诗者第一善本。声木虽心善此本，惜无由得见耳。
　　　　　随园有三
　　韩泰华《无事为福斋随笔》云：「袁子才随园，夫人而知之，关中罗贤亦有随园，并有自记。」云云。声木谨案：边连宝字肇畛，任邱人，雍正乙卯优贡。浙抚李卫，荐举博学宏词，己巳，复以潜研经学荐之。平日研辨经史，笃学不倦，穷饿以死，晚耽禅悦。纪文达昀谓其诗法律谨严，情景融洽，优柔蕴藉，得风人之旨云云。韩理堂明府梦周谓其诗雕搜雄肆，摆脱激宕，可以不朽云云。撰《随园诗草》十卷，附录《禅家公案颂》一卷，乾隆□年，写刻甚精。是不特又一随园，且工诗，足以旗鼓相当，斯亦奇矣。
　　　　　书院掌教专撰一书
　　我朝崇尚儒术，书院徧天下，名儒辈出。退休林下及或未仕者，大半为书院掌教，以造育英才。若卢文弨、何绍基、张维屏、陈澧、朱仕琇、王元启、姚鼐、俞樾、张裕钊、吴汝纶诸公，皆夙负盛名，久拥皋皮。一院之中，生徒无虑千百人，从游者执经问难，师为之剖析疑义。自《十三经》以逮子史等书，爬罗剔抉，旁推互证，豁然贯通，宜有专书，以资启迪而垂久远。以予所见，只有嘉兴沈向斋□□可培掌教泺源书院，辑《泺源问答》十二卷，嘉庆乙亥，雪浪斋刊本。李申耆明府兆洛掌教暨阳书院，门人蒋彤辑《暨阳答问》四卷，道光廿二年，洗心玩易之室排印本。李大理联琇掌教钟山书院，门人刘寿曾辑《临川答问》一卷，《好云楼全集》附刊本。朱□□侍御一新掌教□□书院，辑《无邪堂答问》五卷，光绪□□□□□自刊本，又广雅书局本。姚仲实孝廉永朴掌教起凤书院，辑《起凤书院答问》五卷，光绪壬寅，山东自刊本。有此五书，尚可窥见当时师徒谊笃，研究学术，实事求是，不尚浮华，非同浮设一席，形同冷官者可比。此外仍有以「答问」名书者，如全谢山太史祖望有《经史答问》十卷，梅□□□□冲有《然后知斋答问》廿卷，钱晓征学士大昕有《潜研堂答问》十二卷，胡□□□□嗣运有《枕葄斋易经问答》□卷、《书经问答》十六卷、《诗经问答》十四卷、《礼记问答》□卷、《春秋问答》十六卷，李巨川□□□□有《南园答问》□卷，黄□□□□名瓯有《数马堂答问》廿卷，朱允倩广文骏声有《经史答问》四卷，虽为课生徒之用，非专为掌教书院而设。又若卢抱经学士文弨有《钟山札记》四卷、《龙城札记》四卷，乃以掌教之地名其书，陆祁孙明府继辂有《合肥学舍札记》八卷，以作官之地名其书。名例虽同，义例则异，是以汇记之于此。
　　　　　普法战纪
　　予购得《普法战记》廿卷原刊本，系光绪十三年，即日本明治廿年，大坂修道馆排印本。分订十本，每本首页斜角上黏有寸余大小长方式白纸印刷条，横文，云「陆军士官学校图书」，下二行，一云「第一七○一番八」，一云「壹部一○册」。既是日本陆军士官学校藏书，宜如何慎重，不知何以流落中土，是真不可解矣。
　　* 　　　亭林遗书未尽刊
　　顾亭林先生撰述，《亭林遗书》搜辑似已完备，据《苏州府志艺文志》所载，犹有十四种，为他书所未见。《志》为道光三年石琢堂方伯韫玉所修，时代甚近，当必有所依据，始以入录，万无凿空之理。其未刊之书目列后，以便后人参考。计《二十一史年表》十卷、《十九陵图志》六卷、《万岁山考》一卷、《岱岳记》八卷、《北平古今记》十卷、《建康古今记》十卷、《营平二州史事》六卷、《茀录》十五卷、《诗律蒙告》一卷、《下学指南》一卷、《当务书》六卷、《经世编》十二卷、《官田始末考》一卷、《日知余录》一卷。
　　　　　时髦三克主义
　　宣统辛亥以前，服西装者甚少，即有之，亦以中下等人为多，中人以上者不屑为之。九十月乱炽之时，举国若狂，竞以服洋装为时髦。避乱在沪之遗臣遗民，经济每多困难，平时出门，仅坐黄包车而已。时人集一联云：「革命巨子绿毡帽，亡国大夫黄包车。」甚工切。迨至十余年，约在乙丑、丙寅之间，以用三克为时髦，谓之三克主义。一目戴克罗克，外国一种眼镜玻璃片名，译音如此。手拿司的克，西人抒手棒。口衔茄力克，乃西洋一种烟卷名，亦译音大致如此也。
　　　　　张伯行论财帛
　　仪封张清恪公伯行任督抚时，禁止馈送，檄文中有云：「一丝一粒，我之名节；一厘一毫，民之脂膏。宽一分，民受赐不止一分；取一文，我为人不值一文。谁云交际之常，廉耻实伤；傥非不义之财，此物何来。」云云。声木谨案：张清恪公此数语，不特为居官者告诫，即平民立身，亦宜守「一丝一粒，我之名节，取一文，我为人不值一文」数语。平日与人共事，若存一丝一粒苟且之心，行一丝一粒苟且之事，则我之价值，真一文不值。他人纵未必知之，清夜自思，能无愧怍。义利之界，辨之明甚易，守之严甚难，严之微，尤难之难也。
　　　　　文字以简净为主
　　凡笔墨之事，即应世之文，如尺牍、公牍之类，亦以简洁为主，试举古人论文秘钥于下：北宋钱思公命僚属各撰《河南驿记》，谢希深七百字，欧阳文忠公五百字，尹师鲁三百字。文忠服其简古，乃别撰一记，减尹十二字，尤完粹有法。陈后山以所作文质于曾子固，子固取笔删数百字，其意尤完足。后山终身服膺，咏诗云：「向来一瓣香，敬为曾南丰。」元虞集见元明善所作《吴全节碑》文，删去百廿字，而文益精当。国朝陈硕士侍郎用光文，亦屡经姚姬传郎中鼐为之删节。行文素忌冗句冗字，不可不知也。
　　　　　灵寿县志缺寺观一门
　　平湖陆清献公陇其所修《灵寿县志》□卷最有名，惟其中不载寺观，实为一大缺典。在陆清献公原意，本为崇正辟邪而设，然神道设教，圣人不废。佛教之入中国数千年，深入人心，实可补儒教所不及。且名山胜境，平民所不能住、不敢住者，半多缁流所聚，即盗贼亦视为世外人，听其安居，不加劫掠，而骚人墨客爱其风景，形之诗文笔记者，自六朝以来，代有其人，实艺文中一大关键。其关系之大，流传之久，信仰之众，岂能遽废。陆清献公此举，洵属一偏之见，于世道人心，果有何益乎。
　　　　　黄之隽论读书等数语
　　黄堂宫允之隽《后书目序》中，有数语颇妙，爰录之于此，文云：「目老而昏艰于视，手老而倦艰于披，口老而干艰于读，心老而衰艰于思。昔之所诵，什不记一，今之所诵，什不熟一。」云云。于老人情况，有绘影绘声之妙。此等句法，只可作笔记之用，以之入文，非文章之正轨也。
　　
　　
　　随笔卷十
　　
　　诗经哀乐不同
　　北宋苏轼等论词达
　　嘉应州等郎嫂
　　父子俱状元
　　明朱赓论朋党
　　真拚命著书人
　　叶赫氏因果
　　周代内助多人
　　明季野史书目
　　徐致章等遗民词社
　　林纾撰述
　　缉雅堂诗话
　　袁枚张问陶论诗诗
　　提镇一时生产地
　　论杜诗秋兴八首
　　薛蕙喜言道学
　　论建宁县朱仕琇
　　聊斋志异原本
　　味和堂诗集
　　独学庐文存中论术数甚奇
　　古谚笺
　　志书印刷部数
　　沐昂沧海遗珠
　　朱荃弃学政逃走
　　钱秉镫论诗语
　　黄蛟门面质袁枚诗
　　论幕派骄横
　　口北三厅志
　　顾炎武异性
　　承德府志
　　李绂爱才镌级
　　彭玉麟余诚格两家贵显
　　重游泮水
　　同治甲子开科
　　吴历奉天主教
　　古文一时授受之盛
　　戴震素不以师道自居
　　汪琬论文语
　　
　　苌楚斋随笔卷十
　　庐江刘声木十枝撰
　　　　　诗经哀乐不同
　　周之兴也，《关雎》、《葛覃》、《卷耳》等诗，何等雍容揄扬，真所谓乐而不淫，哀而不伤者。及其衰也，幽王废申后，申后作《白华》，废太子宜臼，宜臼作《小弁》，烦音促节，令人不忍卒读。即周衰诸诗，忠爱之忱，托之讽咏，词旨哀怨，至深且挚，可歌可泣，感人至切，千载下如闻其语。予生也晚，况身逢清室之亡，较之诗人身逢周室之衰，其不幸更十倍矣。
　　　　　北宋苏轼等论词达
　　苏文忠公《答谢民师书》中有云：「孔子曰：『言之不文，行之不远。』又曰：『词达而已矣。』夫言止于达意，疑若不文，是大不然。求物不妙，如系风捕影。能使是物了然于心者，盖千万人而不一遇也，而况能使了然于口与手乎，是之谓词达。词至于能达，则文不可胜用矣。」云云。明焦弱侯□□竑《程幼博集序》中有云：「《巷伯》之讥刺，《巧言》之怨悱，《何人斯》之迫切，自后世论之，岂不伤温柔敦厚之体，而圣人乃录之于经，以为与词达之旨有合。」云云。声木谨案：苏焦二氏所论，与圣人词达之旨深为契合，故录之于此。
　　　　　嘉应州等郎嫂
　　童养媳大抵各处中下人家常有之事。必有子，始有媳，此乃常理，但其媳自幼养于夫家，如己女耳。惟广东嘉应州有等郎嫂名目，真属骇人闻听。家中并未有子，亦可取他人女养之，名之曰等郎嫂。往往有等至十年八年始生子，仍为配偶，婚姻道苦，未有甚于此者。见嘉应古直层冰《黄公度诗笺注》。
　　　　　父子俱状元
　　父子俱得状元者千古罕见，亦科名之佳话，惟南宋秦桧及其子熺均系状元。后人恶秦桧之奸，且羞称之，遂至湮没不传。南京城内状元境本名秦状元境，秦桧故地也，后人因秦桧之奸，且并其姓亦羞称之。俗云公道自在人心，岂不信然。秦桧曾孙巨通判蕲州，金人犯境，与郡守李诚之竭力捍战。城破，巨率兵巷战，复归署自焚死，子浚、瀈皆死。后人亦因秦桧故，卒无称之者。如此忠孝大节，终不能掩前代之奸，吁，可畏矣！
　　　　　明朱赓论朋党
　　明山阴朱文懿公赓文集中，论汉、唐、宋朋党，借以论东林党，文云：「汉之党皆君子，而罹小人之害，其势在小人，故使卓操之徒得以假手，而国移于强臣。唐之党，君子小人互相攻击，其势两胜而卒两败，故使朱全忠得以窃入，而国移于盗贼。宋之党，皆以德行文学标表一时，其势在君子，而芟除太过，不能使其身安于朝廷之上，故使吕蔡诸人得以借口，而国移于邻敌。党愈众则害愈深，变愈大。」云云。其言深切着明，不特论明末为然，即我朝之易社为屋，亦未尝不由于此。光绪末年，京师有近支排宗室，宗室排满，满排汉之谣。朝廷每一举措，大众必追寻原委，汉人深以用一汉人为幸。志伯愚都护锐深知其然，上书言近支王公朋党，决非国家之福。疏入，摄政王不省。未几，果有宣统辛亥之变。履霜坚冰，其所由来者渐矣。
　　　　　真拚命著书人
　　湘乡曾文正公国藩，尝戏言俞荫甫太史樾拚命著书，虽言「拚命」，其实并未尝拚命也。若明柯维骐撰《宋史新编》二百卷，欲专一心志，因发愤而自宫。国朝罗茗香□□士琳撰《四元玉鉴细草》廿四卷，致疽发于背三次。若二公者，真可谓之拚命著书也。
　　　　　叶赫氏因果
　　我朝之更祚，不亡于宣统，而亡于咸丰。草野间因孝钦显皇后为叶赫氏，遂有种种因果之说，声木略考其崖略，记之于此。叶赫氏据居关外叶赫地，即后之叶赫站地，今立为西安县。全境纵长百四十五里，横阔百三十五里，面积万六千九百方里。本扈伦国四部之一，明初其始祖星邈达尔汉内附。六传至养汲弩，女为太祖高皇帝后，生太宗文皇帝。太祖高皇帝举兵侵明，养汲弩第三子金台什转为明外捍边疆，数遣使谕之，不听。因加兵于叶赫，克之，金台什死焉。后以旧恩，仍存所世祀。至德宗景皇后，又为孝钦显皇后侄女。叶赫既内附，始终为明捍边，不失忠义，遽以兵灭其国，诚为太过，无怪怨毒流于后世，我朝天下，仍覆于叶赫之手。前因后果，确凿可据，天道好还，洵不诬也。
　　　　　周代内助多人
　　幼时读书，囫囵读过。现因自授伏儿《诗经》，读至「思齐大任，文王之母。思媚周姜，京室之妇。大姒嗣徽音，则百斯男」数句，朱注谓「上有圣母，所以成之者远；内有贤妃，所以助之者深也」云云。数语精深宏括，要言不烦。于此见周家之所以兴，不特三代生圣王，且三代有圣女归之。妇人齐家，男子治国，内外皆为圣人，虽欲不兴，得乎。《女范》云：「母仪先于父训，慈教严于义方。」陈文恭公云：「有贤女，然后有贤妇；有贤妇，然后有贤母；有贤母，然后有贤子孙。」周室之兴，有太任、太姒相助为理，故能三分天下有其二，非偶然也。以声木所闻见，世人兴家立业，亦须由男女相助而成，及其败也，亦男女相助而颓。凡疏于择妇者，其家未有不败者也，妇人之关系人家，不亦重且大欤。
　　　　　明季野史书目
　　明季野史，据四明凌西亭□□雪所撰《南天痕》凡例中所言，有九百七十四种。并言其间纪载有详略，年月有先后，是非有异同，毁誉有彼此。此乃撰述家通病，亦不独野史为然也。其凡例所列七十九种，今已十不存一，其亡佚者多矣。倘有好事者，专辑此种书目，详加考证，亦读史者所不废也。其书目见于凡例者，虽仅七十九种，不及所言十分之一，然亦可足资考证，爰录其书目于此：一，野史中有兼记三朝事者，吴伟业《绥寇纪略》，邹漪《明季遗闻》，温睿临《南疆逸史》，钱谦益《三史备言》，周容《明季线》是也。　一，有纪国变及南渡事者，夏允彝《幸存录》，文秉《甲乙事案》，许重熙《甲乙汇略》，钱光绣《南渡纪事》，李清《三垣笔记》，杨秉燧《南渡纪略》，史逸裘《南江藏史》是也。　一，有专纪弘光事者，顾炎武《圣安本纪》，黄宗羲《弘光实录》，李清《南渡录》，周明新《南渡续集》，董剑锷《南渡纪》是也。　一，有兼记弘光、永历两朝事者，黄宗羲《行朝录》，钱秉镫《所知录》，瞿昌文《天南逸史》，刘湘客《行在阳秋》，高斗魁《征信录》，魏禧《存信编》是也。　一，有专纪隆武事者，闽人《思文大纪》，郑雪昉《隆武略》是也。　一，有专纪永历事者，沈佳《存信编》，鲁可藻《岭表纪年》，刘湘客、杨在、綦母邃《象郡纪事》，冯苏《劫灰录》，某《南粤新书》、《粤事纪略》，邓凯《滇缅纪闻》、《滇缅日记》，吴尔尧《滇缅事略》，林时跃《粤事征信编》是也。　一，有专纪一人一事者，应廷吉《青磷屑》、《史德威维扬殉节始末》，袁继咸《浔江纪事》，某《北使记》，康范生《虔事始末》，某《赣州乙丙纪略》，释慧潭《真珠载》，徐世普《江变纪略》，王言儒《浔江藏本》，郭寒《乙丙事迹》，章旷《楚事纪略》，李世熊《木叹记》，沈荀蔚《蜀难叙略》，王玉书《吾征录》，鹿儒方《徐徐集》，田壁川《蜀难始末》，杨在《朱容藩乱蜀始末》、《武冈播迁始末》、《孙可望胁王始末》、《犯阙始末》、《安隆纪事》，邓凯《遗忠录》、《求埜录》、《也是录》，文胤《可考录》，黄百学《莫言录》，邱来章《镜信录》，周元初《安隆事略》是也。一，有专纪鲁监国事者，黄宗羲《鲁纪年》、《四明山寨记》、《舟山兴废记》、《日本乞师记》，高斗权《海疆纪略》，黄宗炎《存疑集》，冯京第《浮海记》，鲍泽《甲子纪略》，温睿临《海邦汇略》，徐凤垣《且存录》，张煌言《四明纪事》，全枋《江东泣血录》，陈睿思《闽海见闻纪略》是也。云云。今世所出明季野史，亦有在所记之外者，汇粹集之，约可得百余种。声木亦欲异日另编《明季野史目录》一卷，以供考证，不知此愿他日能偿否，故先记之于此。
　　　　　徐致章等遗民词社
　　神州陆沉，环瀛荡潏，是何等世界也。狞鬼沙蜮，封豕长鲸，是何等景象也。铁血涴地，铜臭熏天，是何等观念也。集泽鸿嗷，泣途虎猛，是何等惨痛也。此壬戌五月，徐焕琪明府致章《乐府补题后集》序中语。何其沉痛若此，伤心人，诚别有怀抱也。缘明府生丁末造，联合遗民五人，创立白雪词社，即编辑社词，以为是书，隐庽黍离麦秀之感。其志嘉，其行卓，迥非末流所能企及，爰录其同社五人名氏于后：□徐致章字焕其，□□人，光绪戊子举人，官瑞安县知县，撰《拙庐诗稿》□卷、《词稿》□卷。□蒋兆兰字香谷，□□人，诸生，撰《青蕤葊文集》□卷、《诗集》□卷。□程适字肖琴，号蛰葊，□□人，光绪丁酉拔贡，官□□县知县，撰《蛰葊类稿》□卷。□储凤瀛字映波，□□人，光绪癸卯举人，官浙江运副，撰《萝月轩诗稿》□卷、《词稿》□卷。□徐德辉字倩仲，□□人，光绪壬寅举人，官法部主事，撰《寄庐诗稿》□卷、《词稿》□卷。□李丙荣字树人，丹徒人，诸生，官安徽按察司照磨，撰《绣春馆词钞》□卷、《大观亭志》□卷。
　　　　　林纾撰述
　　林纾字琴南，号畏庐，闽县人，光绪壬午举人，国变后，卖画译书自给。人品甚高，若凤凰翔于千仞，下视燕雀辈，啁啁自鸣得意，不屑道也。所译之书，大半由商务印书馆出版，共计一百五十六种。其中有一百三十二种已出版，有十种散见于第六卷至第十一卷《小说日报》中，无单行本。仍有十四种原稿存于商务印书馆，未付印。其中译英书者九十三种，译法书者五十二种，译美书者十九种，译俄书者六种，译希腊、挪威、比利时、瑞士、西班牙、日本诸国，各得一二种，尚有未注明何国者五种。其译本大半为小说，目录已散见各家售书目中。其生平所最先译者，为《茶花女》一卷、《黑奴吁天录》四卷、《迦茵小传》一卷、《拿破仑本纪》四卷、《利俾瑟战血余腥记》□卷、《滑铁庐战血余腥记》□卷六种，文笔亦以此六种为优。又译《漠外风光》一卷，陆征祥排印本，《虎牙余息录》□卷，《亚细亚日报》附刊本。复撰有《技击余谈》□卷、《金陵秋》□卷、《巾帼阳秋》□卷、《官场新现形记》□卷、《冤海纪闻》□卷、《冤海灵光》□卷、《劫外缘》□卷、《昙花剑胆录》□卷、《伊索寓言》□卷、《京华碧血录》□卷、《畏庐琐记》□卷、《畏庐漫录》□卷、《蠡叟丛谈》□卷、《兴登堡成败鉴》□卷、《闽中新乐府》一卷、《天妃庙传奇》□卷、《合浦珠传奇》□卷、《蜀鹃啼传奇》□卷。其精心结撰，毕生心力所注，则有《畏庐文集》□卷、《文续集》□卷、《文三集》□卷、《诗存》□卷、《春觉斋论文》□卷、《韩柳文研究法》二卷等书。在晚近中，亦可谓多文为富，品高学博，撰述等身矣。复工画山水，大旨以明董其昌、赵左为法。古文则力言非宗桐城文学，而笔致曼衍，颇似明之王思道，不能简劲质朴，所患正在于此。其《春觉斋论文》及《韩柳文研究法》，所论虽未必尽是，然颇具沉潜苦心，惜乎所作终不能逮于所论耳。编辑之书，又有《归震川史记评点发明大要》□卷、《史记读法》□卷、《文章流别》□卷、《南华浅说》□卷、《左传撷华》二卷，《选评名家文集十五种》、《古文辞类纂评选上编》□卷、《下编》□卷、《左孟庄骚精华录》四卷、《评选船山史论》二卷、《国文读本》八卷、《小儿语述义》□卷、《中学修身讲义》□卷。编辑之书，未为善本，大半为谋利而作，亦可见其苦心孤诣矣。孝廉卒于甲子九月□□日，享年七十三岁。将来《遗民传》中，定可高置一席，无疑也。
　　　　　缉雅堂诗话
　　南海潘绎庈□□衍桐撰《缉雅堂诗话》二卷，光绪辛卯九月，杭州自刊本，未几，浙江官书局复刊之。其笔墨蹊径，似专为模仿青浦王兰泉侍郎昶《蒲褐山房诗话》□卷，颇为近似。《蒲褐山房诗话》□卷未见传本，仅于侍郎所编《湖海诗传》中见之，虽非全部收入，大约已十得七八矣。
　　　　　袁枚张问陶论诗诗
　　袁简斋明府与张船山太史论诗数绝句，予素爱诵其语，爰录之于此，袁诗云：「周子才高迥不羣，抽思竟有葛庄新。东风翦柳虽然巧，不到天然不是春。」「幻出云烟万种看，先求纸上字平安。《黄庭》初搨缘何贵，写到刚刚恰好难。」「从古诗人各性情，不须一例拜先生。曹刚左手兴奴右，同拨琵琶第一声。」张诗云：「跃跃诗情在眼前，聚如风雨散如烟。敢为常语谈何易，百炼功纯始自然。」「名心退尽道心生，如梦如仙句偶成。天籁自鸣天趣足，好诗不过近人情。」「土饭尘羹忽斩新，犹人字字不犹人。要从元始传丹诀，万化无非一味真。」「也能严重也轻清，九转金丹铸始成。一片神光动魂魄，空灵不是小聪明。」二公毕竟天分高，故能见得到，说得出。其诗未必尽能恰如人意，其论诗之语，真能恰如人意。此予之私见如此。袁张与赵瓯北太史、蒋心余太史四家之诗，实诗家魔道，为通人诟病久矣。实则袁氏论诗之旨甚佳，惜珠砾杂糅，自秽其书，不能归于一律，为可惜也。
　　　　　提镇一时生产地
　　《亦若是斋随笔》言：「嘉庆中，十七省提镇，四川居十之九。」云云。声木谨案：岳威信公锺琪、杨昭武侯遇春，生臻公侯之位，尤为海内所稀有。同治及光绪初年，各省提镇，湖南恐居十之七八，及十余年间，安徽恐又居十之五六。富贵无常，盛衰相倚，天岂能独锺于一地一家一人已哉。
　　　　　论杜诗秋兴八首
　　《遡园全集》中有《杜工部秋兴八首偶论》一卷，末附其子贾发秀启夕推论杜律一则。杜工部之诗，所以敻绝千古者，实几于篇篇皆善，句句可传。虽见仁见智，一任后人评论，然从无人专指某某一体数诗，以为极则，专心摹仿，实因仅录数诗，不足以概其余也。静子□□专论《秋兴》八首，其子启夕□□更推波助澜，只论《登兖州城楼》五律一首。推其意，以其父所论，乃《秋兴八首》七律，复取《登兖州城楼》五律，以补其不足，可免缺而不全。试问尚有五七言古、五七言绝句、五七言排律，及乐府歌行，杜诗中竟无一首佳作，不堪入录乎？专以《秋兴八首》评论，愚矣。
　　　　　薛蕙喜言道学
　　明薛蕙字君采，亳州人，宏治甲戌进士，官至吏部考功司郎中，撰《考功集》十卷、《附录》一卷。《四库提要》论其数语，深中其弊，颇觉妙语解颐，爰录之于此：《提要》云：「蕙本诗人，足以自传于后，乃画蛇添足，兼欲博道学之名，又务立新奇，遁入异教。」云云。蕙诗足以传后，诚如《提要》所云，又何待博道学之名，欲与他人争席哉！
　　　　　论建宁县朱仕琇
　　建宁县治，僻处闽省西北隅，实古绥城。地在万山之中，地方褊小，疆连赣、盱、汀、剑之交。自南唐始置县，丁口只九万人。县志始于明嘉靖丙午邑令何孟伦，续修于乾隆己卯邑令韩琮，至己未复理，邑人范秋帆明经毓桂等编辑成书。廿八卷，首末二卷。建宁虽小邑，于我朝产朱梅崖广文仕琇，以古文名一时，历主教鳌峯书院、濉川书院教授，徒党徧于闽省，本邑尤为最盛，实为建宁首杰。范明经编辑县志，理应将广文授受源流条分缕晰，详为指数，庶为建宁生色。虽属县志，并非为广文作《弟子记》，然邑中既有此得一无二之人，不妨于例为宽。庶使后世得见广文授受源流，昭然若揭，慨然有所感发兴起，亦闽省文学一大关键。惜范氏当日修书之时，昧此旨也。
　　　　　聊斋志异原本
　　淄川蒲留仙明经松龄，撰《聊斋志异》十六卷，二百年来，风行海内，脍炙人口，几于无家不有是书，无人不读是书矣。予在山东时，闻□□王古愚孝廉振尧言：伊有友人□□□前任淄川县知县，曾至其家，门庭依旧，所谓聊斋者亦如故。亲见《聊斋志异》原本，以刊本对勘，仅刊三分之一。因命人录副，原本仍还其家，使世守之。古愚孝廉亲见□□□明府录副之本，并云笔墨如一，确系从原本录出，决无虚伪云云。惜予当时志不在小说家言，漫听漫应，未及细询，及转请录副。今事逾廿年，国步已更，古愚孝廉墓木已拱矣，感慨系之。
　　　　　味和堂诗集
　　铁岭高文良公其倬字章之，撰《味和堂诗集》八卷，乾隆五年三月，其男恪书勋等编刊本。字迹颇工整，惜每卷诗目无卷数，以致先后倒置，一任书贾随意配置，令人难于检查，亦以后刊诗集者不可不知也。文良公诗，在我朝，自不能不推为一作手。钱塘袁简斋明府枚遽谓直驾新城而上之，洵属谬见。文良公当日自评其诗，谓颇似元相。前有无动居士蔡珽序，谓「余之知公，莫若公之自知」云云，是真通人之论，亦文良公诗之定评也。
　　　　　独学庐文存中论术数甚奇
　　吴县石琢堂方伯韫玉、撰有《独学庐初稿》十三卷、《二稿》六卷、《三稿》五卷、《诗余》一卷、《诗》六卷、《文存》四卷。方伯在当时，虽以诗文名，而名不甚着，统观全集，似亦未能入作者之室。予独好其中《书张尚书平定海寇事》及《王巡检传》二篇，颇觉有声有色，字字真实，语无泛设，殆有偏嗜焉。据《王巡检传》所言，中国风角、奇门、遁甲、星象、相人之术，苟得其门，事事皆可先言后应，不失铢黍，绝无半字虚语。方伯自言素来不信术数之学，独于王巡检所言，句句字字记之，并言如操左券，必非妄语。惜中国之人，不能衍其绪而张大之，遂成绝学矣。
　　　　　古谚笺
　　番禺林□□孝廉伯桐研求经训，撰有《修本堂全集》□种，颇为士林所推重，惟中有《古谚笺》十一卷，实为蛇足。此等儿戏，随笔诠释之书，亦付梨枣，恐不仅于汗牛充栋矣。书仅四十二页，因有第一第二之标题，强分十一卷，每卷仅三四页不等。所举之谚语，不仅挂一漏万，解释亦敷衍成文，稍有知识者，谁看此书。此书之刊，不特不足以彰孝廉之学问，适足以明孝廉之至愚极陋而已。不知当时何以付之剞劂，列于撰述之林，是真不可解矣。若是其子孙刊之，亦非孝也。
　　　　　志书印刷部数
　　光绪二十年，吴县吴□□太守中彦监修《广平府志》六十三卷、《卷首》一卷，卷末附刊《征信录》，列银款收付数目，中有云：「一，付印志书三百部纸张。一，付印志书三百部工价。」同治癸酉，修《南昌府志》，亦云印刷三百部。可见当时只印刷三百部，推之各行省志书，皆以印二三百部为止。二三百部志书，散之十八行省，每省只十余部。后见光绪庚辰修《昆新两县合志》，亦云「印刷二百六十部，续刷一百部」。大约每次修刊，各省皆只有此数也。
　　　　　沐昂沧海遗珠
　　《沧海遗珠》四卷，收入《四库》，《提要》云：「失编辑人名氏，仅据杨士奇序，知其为沐英之子。所录皆谪戍云南之作，凡二十人，命名尤属确协。」并云：「去取精审。自汉以来，武人能诗者有之，武人选诗而其书不愧善本者，惟此一人而已。」云云。其推崇可谓至矣。癸亥云南图书馆征刊《云南丛书》，此编在内，卷端题曰「沐昂纂」。不意数百年后，名氏复见于世，诚后世交通之便，有以致之也。
　　　　　朱荃弃学政逃走
　　朱荃字子年，号香南，桐乡人。乾隆元年，诏试博学宏词，除庶吉士，旋授编修。□□□□视学四川，簠簋不饬，并有他事，为人所劾，遂弃官走。诏捕不得，逮系家属，其弟□□拘囹圄累年。莫可迹，后竟不知所终。以鸿博之才，翰林之清，学使之贵，竟以犯罪弃官逃走，诚我朝第一异事，有独无偶者。
　　　　　钱秉镫论诗语
　　钱秉镫更名澄之，字饮光，号田间，桐城人，明崇祯时诸生，撰有《藏山阁集》□卷。其集中诗说持论甚精，摘录于此，说云：「为诗者有天事焉，有人事焉。性情、气韵、声调之间，天为之也。其谋篇、造句、运事，则人事之所由尽也。」又曰：「诗有其才焉，有其学焉。有才人之才，声光是也。有诗人之才，气韵是也。有学人之才，淹雅是也。有诗人之学，神悟是也。故诗人者，不惟有别才，抑有别学焉。」又曰：「杜有『赋诗新句稳，不觉自长吟』。盖穷幽凿险，必有不易稳之处，而忽得稳，非世之但协律叶韵之为稳也。」又曰：「『晚节渐于诗律细』，盖一句而有数折，一字足当数转，内无不尽之义，而外无可见之痕。故律之细，惟子美独到也。」云云。
　　　　　黄蛟门面质袁枚诗
　　袁简斋明府枚，当日以诗学号召后进，上自名公巨卿，下至贩夫走卒，贱至娼优，莫不依附门墙，竞言袁氏弟子。当时有黄蛟门，以一寒贱后进，尝摘随园诗可訾议者，面质诸随园。随园虽不怿，然亦无以非之，可谓绝无而仅有者矣。
　　　　　论幕派骄横
　　湘乡罗镜堃明府信北撰有《公余拾唾》八卷，光绪廿年十月家刊本，前有自序云：「天下刑名、钱谷幕友，盛称浙之山阴、会稽。父诏其子，兄勉其弟，几于人人诵法律之书，家家夸馆谷之富。余仕浙，谂知若曹积习至严且忌。凡呈禀批札等事，如尼父制《春秋》，主人莫敢赞一辞。即甚不惬，必亲与婉商，求再酌。主人不能举笔，一举笔，则以为暴其短而幞被去矣。此所谓幕派也。」云云。声木谨案：明府身任县令，所言至为详确，幕派之骄横，可想见矣。
　　　　　口北三厅志
　　漳州黄壶溪明府可润，官宣化县令时，撰《口北三厅志》十六卷，乾隆廿三年刊本。「三厅」即张家口、独石口、多伦诺尔三厅。其自序云：「长城为古边腹之限，起临洮，讫辽海，万有余里，亦有内外之分。城之限于外者，宣以西接大同之阳河亘、野狐、独石，东讫永宁，是为外防。城之限于内者，西连宁鴈亘、飞狐、倒马、紫荆、白草，东讫居庸，是为内防。深堑危垣，崇崖绝壑，联堞百万，未尝有寻丈之间，外垣与内垣同。」云云。据此，则长城实有万余里，俗称万里长城，不为无因。
　　　　　顾炎武异性
　　顾亭林先生为国朝第一大儒，撰述等身，光绪末年，诏从祀孔子庙廷，道德学问，可想见已。惟其平生有一嗜好，十分奇特，质言之，即药也。先生晚年入陕，止于华阴，啖沙苑蒺藜而甘之，有终焉之志。并谓啖此，不肉不谷可也。吾不知此物有何妙味，而能移人性情若此，真有嗜痂之癖矣。
　　　　　承德府志
　　道光九年十二月，热河承德府知府海忠独力捐廉，承办创修《承德府志》六十卷、《卷首》廿四卷告成，热河都统成格为之奏请恩施鼓励。旋奉上谕：「成格奏，知府创修郡志告成，请鼓励一折，热河承德府知府海忠捐廉创办郡志，独力承办，加恩着交部议叙，钦此。」云云。声木谨案：修省府州县志书，乃地方官应尽之义务，我朝二百余年，亦从无以此乞恩者。成都护此举洵属创见，宣乎宜庙加恩，仅以交部议叙，亦可谓不恶而严。当时庙堂爱惜名器如此，宜乎时致太平矣。
　　　　　李绂爱才镌级
　　康熙十七年，诏举博学鸿词，可为千古美谈，然有可供笑柄者一则，见于李富孙《鹤征后录》，爰录之于此。文云：「丙辰诏举鸿博，临川李穆堂先生时为少司农，已荐六人，格于例限，因取诸所知者名姓，于朝房中广托九卿。王藻尚未有荐主，乃交门下士孙副宪国玺荐之。孙有难色，先生大怒，责其蔽贤。孙不得已，长跪谢罪允荐，乃已。次日其事上闻，以浮躁失大臣体镌二级。若先生者，真以爱才为性命之事矣。」云云。以此尤足见李侍郎爱才之难，真千古之盛事也。
　　　　　彭玉麟余诚格两家贵显
　　衡阳彭□□字鹤皋，任合肥梁园镇巡检，其子即兵部尚书彭刚直公玉麟。望江余□□字□□，任□□□□□巡检，其子即湖南巡抚余寿平中丞诚格。两封翁皆任微官，子孙昌大若此，必任微官时积有隐德，明矣。方宗诚《柏堂集续编》彭太夫人家传中，称彭巡检清操自矢，爱民息讼，廉俸外不取丝粟于民，而孝友睦姻任恤，力所能无不尽云云。其能光大门闾，非无因也。
　　　　　重游泮水
　　国朝重游泮水者，本省学使例赠四字扁。光绪□年，泰州钱穉葊侍郎桂森重游泮水，学使赠四字，曰「儒林硕望」。江都徐毓材观察兆英仅以举人官知县，重游泮水，学使赠四字，曰「庠门望重」。同时同府尚有某某二人，一则以明经官广文，学使赠四字，曰「斯乐重赓」。一则仍属诸生，则学使所赠，即「重游泮水」四字，亦犹重宴鹿鸣及重宴琼林者。国家恩赏，实分隆杀，亦情理所宜然，无怪学使赠字之异矣。
　　　　　同治甲子开科
　　同治甲子，江南平定，急欲开科，以延揽士子。旧例乡试在八月，赶办不及，乃于十月举行。此系特恩，我朝二百余年，只此一次，诗题为《桂树冬荣》。正副考官必欲选名望素著者，以冠多士。时甘泉江南春明府璧年几五十，乡试久未中，无志功名，场中乃以己文易其子文。其子亦时文高手，但不如明府远甚。及闱中寻觅文能冠多士者，搜遗得明府卷，私拆弥缝，见其名，惊曰：「此乃江南老名士，名闻遐迩，以之冠多士，无异议矣。」及榜发，舆论翕然，咸谓是科得人最盛。想见粤匪初平，太平景象，主试者之欲慎重其事，以餍人望也。
　　　　　吴历奉天主教
　　吴历字渔山，常熟人，诸生。学画于王时敏，得宋元名家神髓，俗称四王吴恽，为国朝画家巨擘。不知当时何以忽信奉天主教，复弃家浮海，到西洋一次。后人因此遂有谓其浮海仙去者，又有谓其死于异域，魂未归来等说。实则自西洋游历归，庽居嘉定东城十有余年，康熙丁酉，年八十余，殁于上海，其墓在上海徐家汇天主堂丛葬地。以吴渔山之材艺，当时岂无衣食之资，而欲皈依天主教，真别有肺肠也。
　　　　　古文一时授受之盛
　　明万历间，归震川太仆有光讲学安亭，地址实在嘉定县境，因此嘉定人士多从之游，后来学者皆私淑之。阎百诗太史若璩至谓隆庆以后，天下文章，萃于嘉定，以为得太仆之真传。桐城自方侍郎、刘教谕、姚郎中递嬗为古文，皆有盛名于时。周书仓亦谓天下文章，其在桐城乎！道咸间，梅伯言郎中以古文在京师倡导后进。其时亲承指授者，以粤西人为最多，如龙启瑞、朱琦、王拯、彭昱尧、唐启华等皆是。梅郎中亦谓天下文章，其萃于粤西乎！皆极言一时之盛。诚文章授受之渊源，一方人材之盛事，诚千载难遇之一时也。
　　　　　戴震素不以师道自居
　　《戴东原集》卷九有《与姚孝廉姬传书》，末云：「至欲以仆为师，则别有说，非徒自顾不足为师，亦非谓所学如足下，断然以不敏谢也。古之所谓友，固分师之半。仆与足下，无妨交相师，而参互以求十分之见，苟有过则相规，使道在人不在言，斯不失友之谓，固大善。昨辱简，自谦太过，称夫子，非所敢当，谨奉缴。」云云。声木谨案：陋儒谓姚姬传郎中欲以戴东原为师，东原笑谢之，郎中大惭，乃弃考据而专攻古文，务反其所为。观东原原书，仅以劝善规过为友而已，何尝有讪笑之语乎！东原仅以友自处，乃[东]原善处。郎中欲以师事东原，益见郎中虚心好学，亦是郎中善处。流俗所传，真妄言也。段若膺明府玉裁撰《东原年谱》云：「先生学高天下，而不好为人师。」又云：「始玉裁癸未请业于先生，既先生南归，玉裁以札问安，遂自称弟子。先生是年至京面辞之，复于札内辞之。又有一札云：「上年承赐札，弟收藏俟缴，至离舍时，匆匆检寻不出。在吾兄实出于好学之盛心，弟亦非谦退而不敢也。古人所谓友，原有相师之意，我辈但还古之友道可耳，今将来札奉缴。」云云。观于致姚郎中及段明府之讯，可以见先生之用心矣。
　　　　　汪琬论文语
　　汪钝翁有《答陈蔼公论文书》，云：「大家之有法，犹弈师之有谱，曲工之有节，匠氏之有绳度，不可不讲求而自得之者也。后之作者，惟其知字而不知句，知句而不知篇，于是有开而无阖，有呼而无应，有前后而无操纵顿挫，不散则乱。辟诸驱乌合之市人，而思制胜于天下，其不立败者几希。古人之于文也，扬之欲其高，敛之欲其深，推而远之欲其雄且骏。其高也，如垂天之云，其深也，如行地之泉。其雄且骏也，如波涛之汹涌，如万骑千乘之奔驰，而及其变化离合，一归于自然也，又如神龙之宛延而不露其首尾。盖凡开阖呼应，操纵顿挫之法，无不备焉，则今之所传唐宋诸大家，举如此也。」云云。声木谨案：钝翁此论，可谓深切着明。文章必有义法，又须以开阖呼应，操纵顿挫出之，归于自然，实不易之论。千古文章家，不出此数语，千古论文，亦不出此数语，可谓要言不烦矣。
　　
　　
　　
　　
　　
　　
