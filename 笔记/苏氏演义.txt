苏氏演义 唐 苏鹗

提要
卷上
卷下
 　 
 
提要

　　《苏氏演义》二卷，唐苏鹗撰。鹗字德祥，武功人。宰相颋之族也。光启中登进士第。仕履无考。尝撰《杜阳杂编》，世有传本。此书久佚，今始据《永乐大典》所引裒辑成编。杂编特小说家言，此书则於典制名物具有考证。书中所言，与世传魏崔豹《古今注》、马缟《中华古今注》多相出入，已考证於《古今注》条下。然非《永乐大典》幸而仅存，则豹书之伪犹可考见，缟书之剿袭竟无由证明。此固宜亟为表章，以明真赝。况今所存诸条为二书所未刺取者，尚居强半。训诂典核，皆资博识。陈振孙《书录解题》称其考究书传，订正名物，辨证讹谬，可与李涪《刊误》、李济翁《资暇集》、邱光庭《兼明书》并驱，良非溢美，尤不可不特录存之，以备参稽也。原书十卷。今掇拾放佚，所得仅此。古书亡失，愈远愈稀，片羽吉光，弥足珍贵。是固不以多寡论矣。  
　 
　　风者，告也，号也。《河图记》曰：“风者，天地之使，乃告号令耳。”凡风动则虫生，故风字从虫。 

　　雪者，脱也，如物之雪脱。又曰：屑也。《释名》曰：“绥也。水下遇寒，而绥绥然下也。” 

　　尧禅位于舜，舜复禅位于禹，经史称其圣德。《汲冢竹书》乃云：尧禅位后为舜王之，而相州汤阴县遂有尧城。舜禅位后为禹王之。任昉云：“朝歌有狱基，为禹置虞舜之宫。”刘子玄引《竹书》以为摭实，非也。夫尧、舜、夏禹，圣人也，以禅代为盛德，后圣仰而效之。凡善恶必书，谓之良史。汤、武王，圣人也。汤放桀于南巢，武王伐纣，伯夷、叔齐不食周粟，而经史不为之讳，则岂独讳舜、禹之事而反褒之乎？知小说者之为滥矣。盖尧之耄，舜功之高，舜之耄，禹功之高，耄者必怠于政事，功高者人心之所归。圣人知进退存亡之道，将以副天下人之心，不得不禅其位也。后儒意以为篡夺而取禅代之名，如曹孟德、司马仲达之流，则不然也。既退之后，无视事，无听政，必处数十亩之宫、数雉之城，以兵卫护之，将奉其旧君也。而后人睹其余址，不以为圣人避燥湿居退休之所，遂谓之尧城舜宫。若舜为禹王，又安得南巡乎？《述异记》云：“会稽山有虞舜巡狩台，下有望陵祠。帝舜南巡，葬于九疑山，民思之，立祠。”又云：“湘水去岸三十里，有相思宫、望帝台。昔舜南巡狩而没，葬于苍梧之野。尧二女娥皇、女英追之不及，相与恸哭，泪下沾竹，悉成斑文。”又“禹迁舜于苍梧”，皆非稽古之谈。若有迁徙之事，必有鸩毒之患，则安得终于寿考？ 

　　《春秋》、《左传》载豢龙氏事，至今曹州定陶城东北三十里，尚有豢龙氏池，其村亦有土基。古老传云：豢龙池者，饮马池也；枥者，槽枥也。即今以内厩为飞龙，乃豢龙之义也。 

　　历山有六：一河中，二齐州，三冀州，四濮州雷泽，又其二不闻。又云：畊之与渔，宜皆在雷泽。《史记注》云：“历山在河东雷泽，今属济阴。”然则舜之耕不在此，明矣。《演义》云：“历山其二不闻”，岂此山乃其一耶？梁江文通《题历山诗》云：“愁生白露日，思起秋风年。落叶下楚水，别鹤噪吴田。嶂气阴不极，日色亏半天。酒至情萧瑟，凭尊还悯然。”文通会稽永兴人，所题乃此山也。（按此条自《史记注》以下系施宿《会稽志》中语，《永乐大典》联属于《苏氏演义》之后，殊为舛误。今《演义》原本别无可考，姑仍其旧） 

　　《史记》云“禹娶于涂山氏”，今涂山有四：一者会稽，二者渝州，即巴南旧江州是也，亦置禹庙于其间。三者濠州，亦置禹庙。郦道元《水经》云：“周穆古庙误为涂山禹庙”，《左传注》云：“涂山在寿春东北”，即此是也，其山有鲧、禹、启三庙，又有五诸侯城。四者《文字音义》云：“塗山古之国名，夏禹娶之，今宣州当涂县也。”此塗山既为古侯国，禹娶之，则宜矣。据禹之踪迹所在，会稽最多。昔禹会涂山，执玉帛者万国，防风氏后至，禹诛之。其身长三丈，其后得骨节而专车，言满一车也。《述异记》云：“至今南中有防风氏，人皆长大。越俗祭防风神，奏防风古乐，截竹长三尺吹之，音如狗嗥，三人被发于庭。”（按此下语气未完，恐有割裂） 

　　《晋地里志》云：“蒲坂有雷首山，伯夷、叔齐所居，故曰首阳山。”又陇西地名首阳，东有鸟鼠山，亦谓之首阳山。又杜预云：“登邢山，山上有冢，制作甚俭，云郑大夫祭仲冢，或云子产冢，东向新郑城。”又言“洛阳之东首阳山之南有小山，西瞻宫阙，北望夷齐，因以洛水圆石为墓，象邢山之葬焉。”杜元凯、阮嗣宗博学君子，固不应以误名首阳耳。魏文帝陵于首阳，即此是也。《论语注》以蒲坂者为是，恐亦误也。今洛阳石桥店东十里，已来大道之北，当高山，山巅有一冢，乃杜预冢也。首阳北望，正与河阳城相对，北去河阳二十余里。 

　　今濮州有偃朱城，一云丹朱城，学者又云舜偃塞丹朱之所，遂谓之偃朱城，误也。盖舜禅位之后，筑城以为丹朱偃息、汤沐之地，实非偃塞之义。刘子玄又引《竹书》云：“舜篡尧位，立丹朱城，俄又夺之。”皆非也。丹朱之有城，如周封禄父、微子之义，盖为二王之后也。 

　　媪陵，媪者，妇人之美称。媪陵在汴州陈留县东北，即汉高祖母陵也。高祖之祖曰丰公，其妻梦赤鸟若龙戏，已而生太上皇，名执嘉。执嘉媪，是为昭灵后，名含始。游洛阳池，有玉鸡衔赤珠出，刻曰“玉英”，天以此命含始吞之。后又梦与神遇，遂生高祖。丰公媪及太公媪，传纪俱未见其姓，时俗不识“媪”字，误为温婆陵。其陵之东有昏城焉，古老相传其城非人工所筑，乃因鬼功而成，谓之昏城。又有蛟龙村附于昏城，即可验降龙之地也。且汉祖称唐尧之后，刘累之子孙，自秦徙魏，自魏徙梁，自梁徙丰。陈留，乃大梁也，即媪遇赤龙于昏城，岂非居梁之时、游洛之日而过此耶？其后昭灵崩，复葬于梁，可验降龙之地。又云媪乃梁之人，高祖生于丰，长于沛，太上皇本东西南北人也。今丰县有龙雾桥，丰人又谓媪遇龙之所，即未必然也。今丰县有汉祖庙，云本汉祖降生之宅，其庙最灵，邑人乃敬事之。郦道元《水经》云：“媪遇战而亡，其后招魂葬之，有赤龙于水沐浴其身，而后入于椁内。”道元云“昏城者，秦始皇东游至此，值昏雾不散，迷失道路，遂谓之昏城”，乃误说也。其东北接故济阳县，后汉世祖父为济阳令，生世祖，其年嘉禾合穟，故名之为秀。媪既遇龙于昏城而生高祖，秀复生济阳地，土之灵若是耶？ 

　　《陈留图经》云：“汉封张良为留侯，陈留是也，今县遂置留侯庙。”此乃误耳。汉祖与功臣起丰、沛间，所封多不忘于旧地。即今滕县东有留侯庙，是旧留地封子房之处。《汉纪》云：“高祖遇张良于留”，即是此也。 

　　紫塞。秦筑长城，土色皆紫，汉塞亦然，故称紫塞焉。丹徼。南方土色赤，故称丹徼，为南方之极也。塞者，塞也，所以拥塞边境也，徼者，绕也，所以绕遮边境，使不得侵中国也。（按此条又见《古今注》） 

　　今长安城北，故汉城中咸宜宫前有石麟。大中八年宣宗游于北城，睹石麟臆前有八分书字，遣近臣摹之，曰：“大夏真兴二年阳平公造。”石麟时俗呼为石马，大误也。阳平公，赫连勃勃之子。宋高祖破姚泓，遣其子义真留守于长安，而后复为勃勃破之，遂以阳平公镇其地，咸宜宫亦汉制也。 

　　沈酿者，郑弘为灵帝文乡啬夫，行官入京洛。未至，宿一埭，埭名沈酿。于埭逢故旧友人，四顾荒郊，村落绝远，酤酒无处，情抱不伸。乃以钱投水中，劝酬饮，尽多酣畅，皆得大醉，因便名为沈酿川，明旦分首而去。弘仕至尚书。 

　　省者，省也，谓省察天下簿书之所。蔡邕《独断》：“省者，本号禁中，言门户有职不得入也。汉孝元皇后父大司马平阳侯名禁，因是避之，改为省中。” 

　　县者，县也，谓悬赋税、户口、法令以示于下民。大篆县字从■（音枭）从系者，断罪人之首倒悬谓之枭，即是古文■（音首）字倒书也。上三短画象人之发，下象头面之形。今人多用此■〈自上米下〉字，系字上一古文爪（测绞反），下字从于系。爪者，手也，又从于系，皆从悬系之貌。古文悬字无从心者，后隶文始相传用。 

　　坊者，方也，言人所在里为方。方者，正也。曲者，诘曲也。古匚文（音方）■（音曲）字象方物、曲物之形。又曰：方，类也。《易》曰：“方以类聚，居者必求其类。”夫以药术为方者，亦以同类之物，成乎方也。今方字从土，盖隶文，欲强别白，遂不惜于文繁耳，篆文方字尚如此作。 

　　《周礼》云：“二十五家为社，各树其土所宜木。”今村墅间多以大树为社树，盖此始也。 

　　寺者，司也，官有所司存。《释名》曰：“寺者，嗣也，谓官曹相嗣绩其中，”非也。许慎云：“篆文■（音字）字从■又从寸，言寺者掌法度之所。又者手之象，谓如手持尺寸，以度其典章耳。”佛寺为寺，亦佛祠也。祠者，祀也，祭祀之义也。 

　　观者，楼观也。又曰：“观（平声），可以于其上望焉。亦曰：观者，谓屋宇之壮观。古每门树两观于其前，所以标表宫门也。阙者，缺也，门观也。出于门两旁，中间有道，遂谓之阙。盖门观者阙于中间也。 

　　屋者，具也，谓具世人寝兴之所。又曰：“止也，息止之处。或问愚曰：“屋舍皆人所居，屋何由从尸？舍何由从吉？凶吉不同，何也？”对曰：“屋非凶耳，且尸者，施也。《说文》曰：‘如人宴息，弛其手足’。又云‘施设兴居之具’，则不谓于尸柩耳。又云‘掌也，言屋室为人之掌，可以依归焉’。尸字以象屋室之形，若以便为尸柩，即不可也。如尼、居、履等字从尸，则又岂皆凶意也？” 

　　苑者，园也，援也，谓墙之围园者也。《白虎通》云：“苑囿在东方，盖生养万物之处。”今汉诸苑在旧长安城北，炀帝筑东都，西都为放萤苑，皆不取其东也。 

　　垣者，援也，人所依以为援卫也。（案此条见《古今注》） 

　　钩栏，汉成帝顾成庙有三玉鼎，二真金炉，槐树悉为扶老钩栏，画飞云龙角于其上也。（案此条亦见《古今注》） 

　　蚩者，海兽也。汉武帝作柏梁殿，有上疏者云：“蚩尾，水之精，能辟火灾，可置之堂殿。”今人多作鸱字，见其吻如鸱鸢，遂呼之为鸱吻。颜之推亦作此鸱，刘孝孙《事始》作此。蚩尾既是水兽，作蚩尤之蚩是也。蚩尤铜头铁额，牛角牛耳，兽之形也。作鸱鸢字，即少意义。（案汉以宫殿多灾，术者言天上有鱼，号鸱星，宜为其像，冠于屋以禳之。唐以来寺观殿宇，尚有为鱼形尾指上者，不知何时易名鸱吻，状亦不类鱼尾。见张师政《倦游杂录》） 

　　程雅问董仲舒曰：“何谓三王？”对曰：“三王，三明也。”（按《古今注》曰：程雅问董仲舒曰：“何谓三皇五帝？”对曰：“三皇，三才也。五帝，五常也。三王，三明也。五霸，五岳也。”此本但存一条，疑《大典》割裂编之，而又有遗脱也） 

　　进士者，可进受爵禄者也。《王制》曰：“大乐正论造士之秀者，以告于王，而升诸司马，曰进士。”造士者，成士也，能习礼而成其士也。乐正者，掌国子之教，今之祭酒、司业也。司马者，夏卿，主正官也。黄帝时常光为大司马，掌建邦之九法。《尚书》云：“司马统六师，平邦国。”大乐正以造士之秀者，移居于司马，司马以进士之贤者，然后使官爵之。故《王制》又云：“论进士之贤者以告于王，而定论，”言各置其所长也。论定然后官之，任官然后爵之，位定然后禄之。夫秀才、茂才、孝廉之科，其来尚矣。汉之秀才对策，故武帝有《策秀才文》。孝廉者，孝悌廉让也，学行俱至，始得举孝廉。汉朝显重此科，后汉尚书令左雄欲限年四十已上方可举察，胡广驳之。茂材异行者不拘年限。又东汉法，雄举胡广孝廉，京师试章奏为天下第一。自吴、魏、晋，皆以郡举孝廉、察秀才，故州郡长史、别驾皆赴举察。汉朝又悬四科取士：一曰德行高妙，二曰通经学，三曰法令，四曰刚毅多略。近代以诸科取士者甚多，武德四年复置秀才、进士两科。秀才试策，进士试诗、赋。其后秀才合为进士一科。 

　　伍伯，一伍之伯也。五人曰伍，五长曰伯，故称伍伯，一曰户伯。汉制：兵吏五人一户、一灶、置一伯，故云户伯，亦名火伯，以为一灶之掌也。汉诸公行，则户伯率其伍以导引也。古兵士服韦弁，今户伯服赤帻、纁衣、素裳、韎弁，古之遗法也。（此条见《古今注》） 

　　俗呼外舅为泰山，一云古诗言‘结根太山阿’，谓结姻亲故也。一云泰者，高广之貌，可以依倚也。今人咸云安如泰山，亦是取广大之意耳。开元中，封东岳后各赐绯，时人因谓泰山绯。又道经中有“泰山丈人。”丈人者，长也。周制八寸为尺，人长一丈曰丈夫，即今人八尺是也。夫者，男子之美称，亦曰壮也，大也，从也。许慎云：“篆文夫作而，上画象冠簪之貌，下从大，象人之形也。” 

　　母者，乳也。篆文■（音女）字加二短画，谓之■（音母）。二短画象双乳之形，遂云无乳曰女，有乳曰母，皆类人之形。许慎又云“二画短，或象怀妊者，则何必象双乳乎？”乃误说也。《苍史篇》：女曰婴，男曰儿。婴者，盈盈也，女之貌也。又婴字从婴（音婴），賏者，贝也，宝贝璎珞之类，盖女子之饰也。儿者，嬬（音儒）也，谓婴儿嬬嬬然，输输然，幼弱之象也。亦曰孺子，与嬬同义。籀文■〈囟上儿下〉字从囟（音信）从人，象小儿头囟之未合。又云■（音信）字，又有作此者。隶文多作此■〈囟页〉（音信），今见篆书，儿字往往从而，此大误也。而字，《说文》象人腮颊之毛。又有髡者，古人剃眉须之刑。剃眉须者，刑中最轻者也，谓而字却为面字，点画不繁而可成也，如人剃眉须，眉须复生，面复全也。司马迁《答任少卿书》云：“其次{髟易}毛发，婴金铁，受辱髡刑，”则剃毛发，有类于而之形也。今用而字者，不过于语助而已。 

　　俗呼奴为邦，今人以奴为家人也。凡邦、家二字，多相连而用，时人欲讳家人之名，但呼为邦而已，盖取用于下字者也。又云仆者，皆奴仆也。但《论语》云：“邦君树塞门”，树，屏也。不言君但言邦，此皆委曲避就之意也。又今奴拜多不全其礼，邦字从半拜，因以此呼之。《说文》曰：“奴者，古之罪人也。婢者，卑也。奴者，徒也，徒役卑贱之义。古之■〈亻女〉字，文从人边作女。”《周礼》云：“男子入奸罪隶，女子入奸槀，盖谓此也。 

　　婚姻之礼，坐女于马鞍之侧，或谓此北人尚乘鞍马之义。夫鞍者，安也，欲其安稳同载者也。《酉阳杂俎》云：“今士大夫家婚礼，新妇乘马鞍，悉北朝之余风也。今娶妇家新人入门跨马鞍，此盖其始也。” 

　　风流者，态度之貌。风者，风味，风规，风格。流者，传也，行也。谓有风可以为法度，有味可以流传于后人，遂谓之风流。 

　　醋大者，一云郑州东有醋沟，多士流所居，因谓之醋大。一云作此措字，言其举措之疏，谓之措大。此二说恐未当。醋大者，或有抬肩、拱臂、攒眉、蹙目以为姿态，如人食酸醋之貌，故谓之醋大。大者，广也，长也。篆文■，象人之形。（按《资暇集》：醋大言峭醋冠四民之首，一说衣裳俨然有不可犯之色，犯必有验，比于醋而更验。一说新郑有贫士，以驼负醋巡邑而卖，邑人指其醋驼而号之。又云郑州东有醋沟，多甲族，以甲乙叙之，曰醋大。四说皆非，言其能举措大事也） 

　　艺者，蓺也。《毛诗》云：蓺之言种莳也，今以人蕴蓄其能，谓之艺者，如百谷之有种也。从草从执，谓执持苗稼之实，以散种也。今之艺字又从云，云者，词语之气而有所云也。能者，兽也。许慎云：熊之类字，亦象兽之形，其足似鹿。能兽坚中，故称贤能而强壮者为能杰也。今人以多艺者谓之艺能，盖慕此名耳。任昉云：尧使鲧治洪水，不能其任，遂诛鲧于涂山，化黄能入于羽泉。鲧，禹之父。后会稽人祭禹庙不用熊，曰游羽泉之化也。《尔雅》又云：“三足鳖谓之能。”（奴来反）盖出水为熊，入水为能（奴登反）。冬化为雉，春化为蛇，谓无不能也。 

　　从容者，踟蹰容与之貌，即从（读与舂同）容是也。《学记》云：“善待问者如撞钟，叩之小者则小鸣，叩之大者则大鸣，待其从容然后尽其声”，谓善问学者必待尽其词理委曲之意，即更问答，如撞钟之声，以待尽其从容虚徐杳来去之音也。《礼记正义》云：“谓舂击以声之形容，言钟之为体，必待其击者，每一舂为一容，然后尽其声，如善答问者待其一问，然后乃尽其义理。”今人言从容者，盖自此也。从读为舂（士恭反），盖后人以其本作从（疾容反），遂相传而呼之。 

　　狼狈者，事之乖舛也，狼者，豺也。狈者，狼之类。《神异经》云：“狈无前足，一云前足短不能自行，附狼背而行，如水母之有虾也。”若狼为巨兽，或猎不逐之而逸，即狈坠于地，不能取济，遂为众工所获。失狼之背，故谓之狼狈。狈字者，形声也，犬兽也。贝者，背也，以狈附于狼背，遂犬边作贝。贝者，北海之介虫。陆居为炎，在水名■〈虫丞〉，几货贿之字皆从贝者，盖古之货也。篆文象介虫之形，即玳瑁之类也。 

　　滑稽者，诽谐也。滑者，浑也，谓物之圆转，若戏弄之不定。稽者，考也，寔也。言一有诽谐戏弄之言，二有稽寔之理。《汉书》“东方朔滑稽”是也。 

　　娄罗者，干办集事之称。世曰娄敬、甘罗，非也。（按自此以下三条从曾慥《类说》补入） 

　　龙钟者，不昌炽、不翘举貌。如■〈髟上監下〉鬖、拉搭、解纵之类。 

　　拉■〈風立〉者，与龙钟，繿缕之义略同。 

　　《汉书注》乾没两字云：“得利曰乾，失利曰没。”盖务于穿凿，不欲浅近荒俗之意解之，殊不知道理之所未当，且乾没之义如陆沉之义。陆沉者，因陆沉之水。又曰陆地而沉，不待在于水中也。乾没者，言乾在于地，没在于水，货殖之事。或在于陆地，或没于水。又言物之极不利者，乾地而没，不特沉于江湖也，故谓之乾没。《魏志》傅嘏云：“恪心不倾根，不竭本，寄命洪流，自取于乾没乎。”裴松之注《汉书注》云：“‘得利为乾，失利为没，’于理未解。乃云乾者，乾燥也，不取其乾燥反沉没之也。” 

　　《毛诗·小旻》章云：“筑室于道谋，（句）是用不溃于成。”注云：“溃，遂也。”笺云：“如当道筑室，得人与谋，所谓路人意不同，故不得成遂也。”昔慕容垂访苻坚伐晋，亦引此语，令坚不用广访朝臣，“以乱圣虑。”今俗云“当道造屋，三年不成，”是由此也。欲又云：“问路不行。”《诗》云：“如彼行迈谋，是用不得于道”是也。 

　　古之神人有獬豸献圣帝，帝问何食？曰：“廌草。”廌字从豸，盖因豸所食尔。今又以荐字为廌字，未知自何始也。篆文廌象兽，有角尾四足之形，若为荐进之字，则无意义。豸为廌乃谓同用，古文廌字从豸从水，非从廌也，谓法律之正，遂从于豸。法律之平，遂从于水，即腐豸明矣。 

　　臭者，气之揔名，从自从犬。篆文自（音自）字，象口鼻之形。从犬者，谓犬能寻臭，而知其路，后人依违撰造，遂从自下作死，实非稽古之制也。只如田夫民为农，百念为忧，更生为苏，两只为双，神虫为蚕，明王为圣，不见为觅，美色为艳，口王为国，文字为学，如此之字，皆后魏时流俗所撰，学者之所不用。（按颜之推云：萧子云改易字体，邵陵王颇行伪字。前上为草、能傍作长之类是也。至为一字惟见数点，或妄斟酌，逐便转移。北朝丧乱之余，书迹猥陋，甚于江南，乃以百念为忧，言反为变，不用为罢，追来为归，更生为苏，先又为老，如此非一，遍满经传） 

　　获字从犬，谓猎有所获也。 

　　陆法言著《切韵》，时俗不晓其韵之清浊，皆以法言为吴人而为吴音也。且《唐韵序》云：“隋开皇初，仪同刘臻等八人诣法言论音韵，曰：‘吴楚则多伤轻浅，燕赵则多伤重浊，秦陇则去声为入，梁益则平声似去’”，此盖研穷正声，削去纰缪也，岂独取方言乡音而已哉？洎孙愐等论音韵者二十余家，皆以法言为首出，薛道衡隋朝之硕儒，与法言同时，尝与论音韵，则岂吴越之音而能服四方之名人乎？盖陆氏者，本江南之大姓，时人皆以法言为士龙、士衡之族，此大误也。法言本代北人，世为部落大人，号步陆孤氏。后魏孝文帝改为陆氏，及迁都洛阳，乃下令曰：“从我入洛阳，皆以河南洛阳为望也。”当北朝号四姓，穆、奚、于，皆位极三公，比汉朝金、张、许、史，兼贺、娄、蔚谓之八族。后魏征西将军东平王陆俟生颓、归、骐、驎、馥，皆相继为黄门侍郎。驎孙爽隋中书舍人，生法言、正言，正言隋朝承务郎。 

　　《日重光》、《月重轮》群臣为汉明帝作也。明帝为太子，乐人作歌诗四章，以赞太子之德。一曰《日重光》，二曰《月重轮》，三曰《星重晖》，四曰《海重润》。汉末丧乱，后二章亡。旧说云：天子之德，光明如日，规轮如月，众晖如星，沾润如海，太子皆比德焉，故云重也。（以下六条皆见《古今注》） 

　　《淮南王》，淮南小山之作也。王服食求仙，遍礼方士，遂与八公相携俱亡，莫知所往。小山之徒思恋不已，乃作《淮南王》之曲焉。 

　　《吴趋曲》，吴人以歌其地也。 

　　《平陵东》，翟义门人所作也。王莽杀义，义门人作歌以悲之。 

　　《武溪深》，用马援为征南之所作也。援门生爰寄生善吹笛，援作歌以和之，名曰《武溪深》。其曲曰：“滔滔武溪一何深，鸟飞不度兽不能，临嗟哉武溪多毒淫。” 

　　《箜篌引》，朝鲜津卒霍里子高妻丽玉所作也。子高晨起刺船而棹，有一白首狂人，被发提壶乱河流而渡，其妻随呼，止之不及，遂堕河水死。于是援箜篌而鼓之，作《公无渡河》之曲，声甚凄怆，曲终，自投河而死。霍里子高还，以其声语妻丽玉，玉伤之，乃引箜篌而写其声，闻者莫不堕泪饮泣焉。丽玉以其曲传邻女丽容，名之曰《箜篌引》焉。 

　　《易》曰：“龟为卜，策为筮。”《周礼》云：“玉瓦原三兆皆灼龟之文，如玉瓦原坼裂之文也。”古文卜（音卜）字，象龟支兆之文。卜法云：“大曰兆，旁出文曰支。”支者，如草木有枝叶。俗云“十字不全为卜，”大谬尔。梁川子曰：“卜者，钻龟之声。”卜者攴（普木反）。许慎云：“攴者，小击之音，从卜，下从又。篆文攴字作攴，象右手之形，即是以手击物成声也。”凡子日不卜者，谓龟为玄武之精，玄武水神子，为本王之日，盖不敢钻灼之。或为不筮者，非也。古文申，篆文龟，二皆龟，俱象其形。《大戴礼》云：“甲虫三百六十，神龟为之长。”《说苑》云：“灵龟五色，似金似玉，背阴向阳，上高象天，下平法地。”柳氏《龟经》云；“龟一千二百岁，可卜天地之终始。天子之龟一尺二寸，诸侯之龟八寸，大夫之龟六寸，士之龟四寸，其龟有紫灵者，黄灵者。”《公羊》云：“有青纯者，碧灵者，又千岁青髯者，出于蔡地。有金线者，甲间皆如金线萦络，有千里路端直者，光明通莹，如金玉者。已上皆神龟，卜必有灵。”所以《龟经》云：“欲得知龟圣，但看千里径，欲得知龟神，视骨如白银，欲得龟语质，其色黄如日，欲得龟有灵，其色乃带青。”又龟中有王，其形尤小于常龟。巢莲者，游于叶之上者，得非王乎？其千里路取端直，千里路前上文下彻，第一横文不偏曲者，是为王也。虽千百无一二矣。或为人得之，而众龟悉从焉。得者宝藏之，不可施于钻灼。每卜则置于诸龟间以祝之，而诸龟皆有灵，其腹下竖文，谓之千里路，五行支兆之文，悉以千里路为准也。凡文头上向千里路，下向外者，为金兆也。文头上向外，下向千里路者，为火兆也。竖为木兆，平为土兆，下垂而细者为水兆。夫金兆之长者，为良金坚刚，短者为钻锡柔钝。火兆之长者，为光明炳焕，短者为煨烬台煤。木兆之长者，为舟楫林木，短者为槎枯朽。土兆之长者为山陵墟阜，短者为泥滓尘垢。水兆之长者，为江海淮河，短者为洼涔阴浅。昔楚元君梦人披发而告曰：“予为清江使河伯，渔者豫且得予。”元君乃访豫且，且以白龟五尺献于元君，元君得之，将舍之，卫平请刳之以卜，七十钻无遗策。仲尾曰：“龟能梦于元君，不能避豫且之网。智能七十钻无遗策，不能免刳肠之患。如是者智有所不知，神有所不及也。”《史记》曰：“神龟出江水中。卢江郡岁将生龟尺二寸者二十枚输之大官，以吉日刳取其甲，千岁乃尺二寸也。”筮者，蓍蒿之属。生千岁而生百茎，易以为数，天子之蓍九尺，诸侯之蓍七尺，大夫五尺，士三尺。蓍生满百茎者，其上有云覆之，其下龟守之，将筮于易者，必操其易蓍五十。《易》云：“大衍之数五十，其用四十有九。”衍者，天地之数，所赖者五十也。四十有九，数之极也。其一不用者，以不用为用，盖天地之心也。天地之本者，天地以大静无为为本，其一不用者，乃大静之义。故《复》卦云：“复其见天地之心乎。”王辅嗣注云：“天地虽大，富有万物，雷动风行，运化万变，寂然至无，是为本矣。”分而为二以象两，挂一以象三，才揲之以象四时。四揲之以成其爻。《系辞》云：“成天下之亹亹者，莫大于蓍龟。”古文筮字，盖从竹从巫也。竹者，筮之类。巫者，舞也。舞以降神，谓之巫。巫字象举两袂而舞者也。  
　 
卷下

　　《急就篇》曰：“以竹为书牒，谓之简。”《释名》云：“简者，编也，可编录记事而已。”又曰：“简者，略也，言竹牒之单者，将以简略其事，盖平板之类耳。” 

　　牍者，读也。以尺二寸之木为之。简，又独也，言单独而用也。既可书而读诵，又执以见于尊者，形类今之笏，但不锉其角。荀悦《汉纪》云：“武帝与单于书，以尺一牍，辞曰：‘皇帝敬问单于’，单于报以尺二牍，印封皆大字，辞曰：‘天地所生、日月所置、匈奴大单于敬问汉皇帝’”是也。 

　　笺者，编也。古者书纪其事，以竹木编次而为之，与此笺同义。古文或从前，下作木。又曰：“荐也。谓书其事，皆可荐进于尊者，南朝上太子以笺。 

　　表者，白也，言其情旨表白于外也。《传》曰：“下言于上曰表”。表者，本裳上之衣，表字从毛，下作衣，盖古者以羽皮为焉。《论语》云：“当暑，袗絺綌，必表而出之。”言非私便之服。表者，衣上之衣。今之言表、启者，盖披露于外也。 

　　檄者，告誓之流。《史记注》云：“檄者，皎也，辞理皎然令知我意”，非也。颜师古注《急就篇》曰：“以木为书，长三尺曰檄。檄者，激也，以词旨慷慨发动之意。”又曰：“檄，激也。陈琳檄魏武帝，祖君彦檄隋炀帝，皆此类焉。”《战国策》曰：“张仪檄楚”，而始得名。 

　　诰者，告也，言布告王者之令，使四方闻之。今言告身，受其告令也。 

　　觚者，棱也。学书之牍，或以记事，削木为之。其形或六面，或八面，面面皆可书，以有棱角，遂谓之觚。今或呼小儿学书简为觚木。《文选》又云：“操觚进牍”，《急就篇》云“奇觚与众毕”，皆此义耳。或云：“觚者，笔类”，误也。班固赋曰：“上觚棱而栖金爵”，此乃阙角者也。《文字音义》云：“觚者，酒器，受二升”。《论语注》：“礼器一升曰爵，三升曰觚”，为笔者，误也。 

　　《论衡》曰：“断木为椠。”《释名》曰：“椠者，渐也，板长三尺者也。”可以书纪其事。渐者，言当书渐渐而长也。铅椠者铅黄之用，涂改其字，故谓之铅椠。 

　　程雅问曰：“尧设诽谤之木何也。”答曰：“今之华表木也，以横木交柱头，状若花也。形似桔槔，大路交衢悉施焉。或谓之表木，以表王者纳谏也，亦以表识衢路。秦乃除之，汉始复修焉。今西京谓之交午木。”（按此条见《古今注》） 

　　五明扇，舜作也。舜广开视听，求贤为辅，故作。秦汉公卿士大夫皆得用之，魏晋以后，非乘舆不得用矣。（按此条见《古今注》） 

　　卤者，鼓也。簿者，部也。谓鼓驾成于部伍者也。古文■（音卤）字，象盐田之形，安定有卤县，盖西方之咸地也。卤字与西字，上文同类。蔡邕《独断》云：“卤簿以备大驾”，他不常用。古文■（音西）字，亦有如是作者。 

　　五辂衡上金雀者，朱鸟也，口衔铃钩谓銮，所谓和銮也（按原本脱此五字，据《古今注》校增）。《礼》云：“行前朱雀。”或谓朱鸟者，鸾鸟也，前有鸾鸟，故谓之鸾鸾。口衔铃，故谓之鸾铃。今或为銮，事一而义异也。（按此条见《古今注》） 

　　金斧，黄钺也。三代通制，用之以断斩。今以金斧黄钺为乘舆之饰。武王以黄钺斩纣头，故王者以为戒。大将军出征，特加黄钺者，以铜为之，以黄金涂刃及柄，不得纯金也。得赐黄钺，则斩持节将也。（按此条见《古今注》） 

　　鍠，秦制也，今乘舆诸公王妃主通建焉。（按《古今注》云：秦始皇改铁钺作鍠。） 

　　铁斧，玄钺也。诸公王得建之。太公以玄钺斩妲巳，故妇人以为戒。汉制，诸公亦建玄钺，以太公秉之，助武王断斩，故为诸公之饰焉。（按《古今注》连上金斧为一条，而句亦小异。） 

　　节者，操也，瑞信也，谓持节必尽人臣之节操耳。又曰：制也，言使臣仗节制置于四方。节之始制，《三礼义宗》曰：“长一尺二寸”，春秋握节而死者，盖此节也。秦汉已还，易之旌幢之形，其制渐长数尺余。出使之臣节，盛于碧油囊，令启路者双持于马上，天子之命节制于阃外也。及高宗改刺史为节度使，汉苏武陷匈奴中十九年，长执汉节，据此岂能长大乎？古文■（音节）字，盖象古之节，有符合之象。印篆文，■字从爪（则绞反）从已印者，信也。爪者，手也，谓执政之所持。古之诸侯，裂地而封，皆佩所封之印，其当代位者，皆传所司之印，则古者持节类于持印。夫守国者用玉节，守都鄙者用角节，使山国者用虎节，使土国者用人节，使泽国者用龙节。门关用符节，货贿用玺节，道路用旌节，此皆节之等制也。《三礼义宗》云：“天子以圭为节，天子大圭尺有二寸，以四镇之山为饰也。”尺二寸者，法十二辰也。上公镇桓圭九寸，侯镇信圭七寸，子镇谷圭五寸，男镇蒲圭五寸，凡诸侯之圭璧，各依其命数大小也。谓之镇者，皆受之于天子，以为瑞信、镇抚国家也。皆谓之命圭者，言皆受命而得，故朝觐宗遇则执焉。夫瑞节者有五种，一曰镇圭，二曰牙璋，三曰谷圭，四曰琬圭，五曰剡圭。郑玄云：邦节者有五种，用之镇圭以镇守邦国，牙璋以起军旅。牙，齿也，是兵之象。谷圭则用和欢聘女也，上饰禾稼之象。琬圭无锋角，象文德也，以治德结好用之。剡圭有锋芒，象伤害、征伐、诛讨也，诸侯使大夫来聘，执以命事，故使为瑞节。凡天子诸侯之使节，尺有二寸，有金节、玉节。玉节为瑞节，行事之时所执，以征召四方者也。金节者，道路所持以为信也。人、龙、虎三节皆以金铸之，使卿大夫聘于诸侯，乃为行道所执之信，则非行事之时瑞节也。故郑玄云：镇圭、玉节、琬圭之徒，但云使者之瑞节，镇圭、琬圭之属是也。二者使节，龙、虎、人形是也。三者符节，旌节、管节是也。夫云道路用旌节，关门用符节，都鄙用管节，皆以竹为之。商由市者，即司市者与符节。古者买符之关，终军弃繻，皆节之类也。 

　　牛亨问：“冕旒以繁露者何？”答曰：“缀玉而下，重如繁露也。”（按此条见《古今注》。“缀玉而下”句《古今注》作“缀珠垂下”） 

　　今人以朱衣为朱绂，乃大误也。夫绂者，必也。韠者，蔽也。郑玄云：太古蔽膝之象，冕服谓之绂，其他谓之韠，皆以韦为之，故曰蔽韠也。《急就篇》云：“禅（音单）衣，蔽膝也。”颜师古注云：“亦谓之襜。《诗》云：‘韍，在膝之服。’”徐广《车服仪制》曰：“古者韍，今之蔽膝也。明堂位曰：有虞氏始服韍，郑云：韍，冕服之蔽，舜始作也。以尊祭服，昔先王食鸟兽之肉，衣其羽皮，而韍字遂从于韦。”韦者，皮也。《春秋正义》云：“战国时以韍非兵饰，乃去之。汉明帝复制韍，用赤皮。魏晋以还，易之以絺纱，韍字遂有从糸者。古文芾（音绂）一从市，象市有连带之形。”《说文》云：“天子朱绂，诸侯赤绂，大夫葱衡，士无绂有恰。”（音夹又音袷）帢合字从市，市或从韦。隶书从巾，非正也。夫缺四角谓之帢合，帢合者合也，言蔽合于两膝之间。韍者，谓于膝前绂以为蔽。然绂既古之祭服，其制度止于皮，蔽膝者也。《玉藻》云：“韠下广二尺，上广一尺，长三尺。”韠者，绂也。今盖于袍上，圆领小袖，本类胡服，即赵武灵王好著胡服是始也。后周武帝始令袍下加襴，北齐主好衣朱衣，娄太后崩，高湛不肯去朱袍衣素服是也。隋朝公卿多好著黄袍。武德四年，制令三品衣紫，五品衣绯，绛衣绿袍，与绂制大相类，明矣。 

　　汉旧制：乘舆黄赤绶四采，黄、赤缥、绀、淳黄，为圭长二丈九尺九寸，五首。诸侯王赤绶四采，赤、黄缥、绀、淳赤，圭长二丈一尺，三百首。太皇太后、皇后皆与乘舆同，长公主天子贵人与诸侯王同。绶者，所加也。诸国贵人相国皆绿绶三采，绿、紫绀、淳绿，圭长二丈一尺，二百四十首。公侯将军紫绶二采，紫白、淳紫，圭长一丈七尺，百八十首。公主封君服紫绶，九卿中二千石二千石青绶，三采，青白、红、淳青，圭长一丈七尺，百二十首。自青绶以上，縌皆长三尺二寸，与绶同采，而首半之。（按此条见《古今注》） 

　　縌者，古珮璲也。佩绶相迎授，故曰縌。紫绶以上，縌绶之间得施玉环止玉玦云。千石六百石黑绶三采，青、赤绀纯青，圭长一丈六尺，八十首。四百石、五百石长同，三百石二百石黄绶一采，淳黄，圭长一丈五尺，六十首。自黑绶以下，縌皆长三尺，与绶同采，而首半之。百石青绀，绶一采。婉转缪织，织长一丈二尺。凡先合单纺为一系，四系为一扶，五扶为一首，五首成一文，文采淳为一圭，首多者系细，首少者系粗，皆广一尺六寸也。汉末丧乱，王佩之法绝而不传。魏侍中王杰识古佩法，始更制焉。（按此条见《古今注》） 

　　孔颖达引《考工记》云：“大圭长三尺，天子服之”，是天子廷长三尺也。许慎云：“圭者，上圆下方，法天地也。公执桓圭九寸，侯执信圭，伯执躬圭，皆七寸。子执谷璧，男执蒲璧，皆五寸。”笏度长短之异，复与今制不同。（《隋书·礼仪志·礼图》云：“笏长二尺有二寸，中博二寸，具杀六分去一。”） 

　　青囊，所以盛印也。奏劾者则以青布囊，盛印于前，示奉王法而行也，非奏劾日，则以青缯为囊，盛印于后也，谓奏劾尚质直，故用布；非奏劾日尚文明，故用缯。自晋朝以来，劾奏之官，专以印居前；非劾奏之官，专以印居后。（按此条见《古今注》） 

　　帢荚，魏武帝所制也。初以军中服之轻便，又作五色帢荚以表方面也。（按此条见《古今注》） 

　　貂蝉，胡服也。貂者，取其有文采而不炳焕，外柔易而内刚劲也。蝉者，取其清虚识变也。在位者有文而不自耀，有武而不示人，清虚自牧，识时而动也。（按此条见《古今注》） 

　　两汉京兆、河南尹及执金吾、司隶校尉，皆使人导引传呼，使行者止、坐者起。四人皆持角弓，违者则射之，有乘高窥瞰者亦射之。魏晋设角弓而不用焉。（按原木并上为一条，据《古今注》改正） 

　　牛亨问曰：“自古有书契已来，便应有笔。世称蒙恬造笔何也？”答曰：“蒙恬始造，即秦笔耳。以枯木为管，鹿毛为柱，羊毛为被，所谓苍毫，非免毫竹管也。” 

　　又问彤管何也？答曰：“彤者，赤漆耳。史官载事故以彤管，用赤心记事也。《诗静女篇》：‘静女其娈，贻我彤管。’” 

　　孙兴公问曰：“世称黄帝炼丹于凿砚山，乃得仙，乘龙上天。群臣援龙须，须坠而生草，曰龙须。有之乎？”答曰：“无也。有龙须草一名缙云草，世人为之妄传。至如今有虎须草，江东亦织以为席，号曰‘西王母席’，可复是西王母乘虎而坠其须也？”（按“牛亨问曰”至此三条，原本并作一条，文复讹错。今据《古今注》校正） 

　　天子赦天下，必竖以鸡，以其有五德。“风雨如晦，鸡鸣不已”，取其告令之象。金者，鸡之饰也。又以鸡属西方金之位《历象》云：“鸡星动即有赦。” 

　　阳燧以铜为之，形如镜，照物则影倒，向日则火生，以艾承之，则得火也。（此条见《古今注》） 

　　魏武帝以玛瑙石为马勒，砗磲为酒碗。（此条见《古今注》） 

　　孙权时名舸为赤马，言如马之走陆也。又以舟名驰马。（此条见《古今注》） 

　　北齐杨愔字遵彦，为吏部尚书。昔尝遭厄履危，一餐之惠，酬答甚厚，性命之雠，赦而不问。及典选，取士多以言貌恩旧，时致谤言。有选人鲁漫汉自言猥贱，独不见识。愔曰：“卿前日在光子思坊，骑秃尾草驴，以方扇障面，见我不下，云何不识？”因调曰：“名以定体，漫汉名不虚。”竟不为选用。今俗以恶于己者，谓“何处见不下驴”，盖始于此也。 

　　侯白字君素，魏郡邺人。始举秀才，隋朝颇见贵重，博闻多知，谐谑辩论，应对不穷，人皆悦之。或买酒馔，求其言论，必启齿发题，解颐而返，所在观之如市，越公甚加礼重。文帝命侍从以备顾问，撰《酒律》、《笑林》，人皆传录。 

　　魏文帝宫人，绝宠者有莫琼树、薛夜来、陈尚衣（按陈字《古今注》作田）、段巧笑四人，日夕在侧。琼树乃制蝉鬓，缥缈如蝉翼，故曰蝉鬓，巧笑始作锦衣彩履，紫粉拂面；尚衣能歌舞；夜来善为衣裳，一时冠绝。（按原本作隋文帝，误，今改正） 

　　顺宗时，南海贡奇女卢眉娘，年十四，能于一尺绡上绣《法华经》七卷，字如粟米，点画分明，细于毛发。又作飞仙，盖以丝一缕分为三缕，染成五采，于掌中结为伞盖五重，中有十洲、三岛、天人、玉女、台殿、麟凤之象，而外列执幢奉节之童，亦不啻千数。其盖阔一丈，秤之无三数两。自煎灵香膏敷之，则纠硬不断。上叹其工，谓之神助。因令止于宫中，每日食胡麻饭二三合。至元和中，宪宗嘉其聪慧，赐金凤以束其腕。眉娘不愿住宫中，度以黄冠，赐号逍遥。及后神迁，香气满室，弟子将葬，举棺觉轻，即撤其盖，惟有偶屦而巳。后入海人往往见乘紫云游于海上，罗浮处士李象先作《卢逍遥传》。（按此条本见《杜阳杂编》，此书更不互载别条，恐《永乐大典》误编入《演义》也，今姑存之） 

　　近代学者著《张虬须传》，颇行于世。乃云隋末丧乱，李靖与张虬须同诣太原寻天子气，及谒见太宗，知是真主。（按此条原本尚有别文，今删去，存此数语） 

　　《六丑图》云：北齐徐之才家贫，割所居门外地以养亲。忽宾客会中，有言“徐六卖却门前地”，之才第六也，卢思道恐辱之才，乃止之曰：“不用道”，时人遂因之，用言成戏，而今酒令名《徐六》者，盖此始也。 

　　乌孙国有青田核，莫测其形，树实之至中国者但得其核耳。得清水，则有酒味出，如醇美好酒。核大如五六升瓠，空之以盛水，俄而成酒。刘章时得二核，集宾客设之，常供二十人饮。一核尽，一核所盛已复中饮。饮尽，随更注水，旋尽成，不可久置，久则苦而不可饮，名曰青田壶。（按此条见《古今注》） 

　　今人以酒巡匝为婪尾。又云：婪，贪也，谓处于座末得酒为贪婪。 

　　《金陵记》：江南计吏止于传舍间，及时就路，以马残草泻于井中，而谓已无再过之期，不久复由此，饮，遂为昔时莝刺喉死。后人戒之曰：“千里井，不泻莝。”杜诗：“畏人千里井”，注：“谚云：‘千里井，不反唾’”，疑“唾”字无义，当为“莝”，谓为莝所哽也。按《玉台新咏》载曹植《代刘勋妻王氏见出而为》之诗曰：“人言去妇薄，去妇情更重，千里不泻井，况乃昔所奉。远望未为迟，踟蹰不得共。”观此意，乃是尝饮此井，虽舍而去之，亦不忍唾也。此足见古人忠厚，其理甚明。 

　　黄帝之初，有蚩尤氏兄弟七十二人，铜头铁额，食啗砂石，制五兵之器，而变化云雾。《世本》及《吕氏春秋》皆云：“蚩尤作五兵”，谓戈、殳、戟、酋矛、夷矛也。黄帝诛之于涿鹿之野，涿鹿属冀州。任昉《述异记》曰：“冀州有蚩尤神，谓蚩尤人身、牛蹄、四目、六手，涿鹿间往往掘地得髑髅如钢铁者，即蚩尤骨也。齐梁尚有蚩尤齿，长二寸，坚不可碎。”秦汉间说蚩尤牛耳，须如剑戟，头有角，与轩辕斗，以角抵人，人不能向。冀州旧乐名《蚩尤戏》，其民两两三三，头带角而相抵，即角抵之戏，盖其遗制也。其后人通以角胜之戏为角抵焉，或独以两人竞力为角抵，非也。齐魏之间，太原村落中祭蚩尤神，尚不用牛头。汉武时，太原有蚩尤神昼见，龟足蛇首，疫其里人，遂立祠。《汉纪》云：“武帝元封三年作角抵戏，以享外国朝献者，而三百里内皆观之。”此角抵乃角胜也，盖始于戴角，遂有是名耳。抵与抵同用，此抵字非正文。 

　　牛亨问曰：“草木生类乎？”答曰：“生类也。”又曰：“有识乎？”答曰：“无识也。”又曰：“无识，宁得为生类也？”答曰：“物有生而有识者，有生而无识者，有不生而有识者，有不生而无识者。夫生而有识者，虫类也，生而无识者，草木也；不生而无识者，水土也，不生而有识者，鬼神也。” 

　　牛享问曰：“将离别，赠之以芍药者何？”答曰：“芍药一名可离，故将别以赠之，亦犹相招召，赠以文无。文无一名当归也。欲忘忧者，赠以丹棘，丹棘一名忘忧，使人忘其忧也。欲蠲忿者，赠以青棠，青棠一名合欢，合欢则忘忿也。” 

　　芙蓉一名荷花，生池泽中，实曰莲。花最秀者，一名水且，一名水芝，一名水华。色有赤、白、红、紫、青、黄，红、白二色差多。花大者，至百叶。又有金莲花，青莲花，碧莲花，千叶莲花，石莲花，双莲花，旱莲花。 

　　乌莲花细六叶，色多红绿。红者紫点，绿者绀点，俗谓之仙人花。一名连缬花，一名凤翼。（按《古今注》“乌莲叶如鸟翅，一名鸟羽，一名凤翼，花大者，其色多红绿。红者紫点，绿者绀点，俗呼为仙人花。一名连缬花，较此条尤详） 

　　蘘荷似■〈艹腷〉苴而白，■〈艹腷〉苴色紫，花生根中，花未败时可食。久置则销烂，不为实矣。（按《古今注》尚有“叶似姜，宜阴医地种之，常依阴而生”十四字） 

　　荼，蓼也。荼紫色，蓼青色，其味辛且苦，食之明目。或谓紫叶者为香荼，或谓青叶者为青荼，亦以紫色者为紫蓼，青色者为青蓼。其长大而不苦者，为马蓼。 

　　白杨叶圆，青杨叶长，柳叶亦长细。 

　　蒲杨生水边，叶似青杨。 

　　移杨圆叶弱蒂，微风大摇。一名高飞，一名独摇。 

　　水杨，蒲杨也，枝劲细纫，作矢用。或言萑苻亦水杨也。 

　　赤杨霜降则叶赤，材理亦赤。 

　　苦葴一名苦■〈艹织〉。子有里，形如皮弁，始生青，熟则赤，里有实，（按二字据《古今注》补）正圆如珠，子亦随里青赤。长安儿童名洛神珠，亦曰王母珠，亦曰皮弁草。 

　　虎豆一名虎沙。（按《古今注》尚有“似狸豆而大，实如小儿拳，可食”三句） 

　　狸豆一名狸沙，一名猎沙。（按《古今注》尚有“叶似葛实，大如李核，可啗”三句） 

　　■〈豆〉豆叶似葛实，长尺余，可蒸食。一名■〈豆〉菽。（按《古今注》尚有“一名治■〈豆〉”句） 

　　马豆，一名马沙。（按《古今注》尚有“似虎豆而小，实大如指，亦可食”句） 

　　枳椇子一名木饧，实形拳曲，花在实外。（按八字据《古今注》补入）味甘美，如饧蜜也。一名树蜜，一名木实，一名白石，一名白实。 

　　木蜜生南方，合体皆甜，嫩枝（一作软皮）及叶皆可生啗，味如蜜，解烦止渴。其老枝及根干坚不可食，细破煮之，煎以为蜜，味倍甘美。 

　　九谷者，黍、稷、稻、粱、三豆、二麦是也。（按自草木生类一条至此十九则皆见《古今注》） 

　　秀，绣也。草木之花如绮绣者。从禾从乃。禾者，和也。二月种，八月收，得时中和之气，遂名曰秀。 

　　乌文木，出交州，色黑有文。 

　　苏枋木出扶南、林邑外国，取细破煮之，以染色。 

　　紫檀木出扶南而色紫，亦谓之紫旃。 

　　燕一名天女，又名挚鸟。 

　　吐绶鸟一名功曹。 

　　雀一名嘉宾，言常栖集人家，如宾客也。 

　　秦始皇有名马七，一曰追风，二曰白兔，三曰蹑景，四曰奔电，五曰飞翮，六日铜爵，七日神凫。 

　　鸡名烛夜，又曰翰音，狗曰黄耳，猪一名参军事，（《古今注》“猪作猿”。疑误）羊一名髯主簿。（按乌文木一条至此凡八则皆见《古今注》） 

　　世目无朋侣者为独，盖兽名也。许慎云：“北嚣山有兽名独犭各焉，其状如虎，白身，豕鬣似马尾，行止无伴，遂名曰独。” 

　　绀蝶一名蜻蛉，似蜻蛉而色玄绀，辽东人谓之绀幡，亦曰童幡，亦曰天鸡。好以七月群飞暗天海边，蛮夷食之谓海中青鰕化为之也。（按自此至末皆见《古今注》） 

　　蛱蝶一名野蛾，江东人谓之挞术。（术《古今注》作末又作木）色白背青者是也。（按古今注有此七字）其大者或黑色，或青斑，曰凤子，一名凤车，一名鬼车，生江南柑橘园中。（原本脱落今据《古今注》增补） 

　　蜻蛉一名青亭，一名胡蝶，色青而大者是也。小而黄者曰胡梨，一日胡离，小而赤者曰赤卒，一名绛驺，一名赤衣使者，好集水上，亦名赤弁丈人。（原本脱落据《古今注》增补） 

　　莎鸡一名促织，一名络纬，一名蟋蟀。络纬谓其鸣声如纺绩也，促织谓其鸣声如急织也。 

　　促织一名促机。 

　　蟋蟀一名吟蛩，秋初生，得寒乃鸣。济南人谓之懒妇。 

　　蝘蜓一曰守宫，一曰龙子，善于树上捕蝉食之，其五色长细大者名为蜥蜴，其短而大者名为蝾螈。一曰蛇医，大者长三尺，其色玄绀，善螯人；一曰绿螈，一曰玄螈。牛亨问曰：“蚁名玄驹者何也？”答曰：“河内人并河而居，见人马数千万，皆如黍米游动往来，从旦至暮，家人以火烛之，人皆是蚊蚋，马皆是大蚁，故今人呼蚊蚋曰黍民，名蚁曰玄驹也。” 

　　牛亨问曰：“蝉名齐女者何也？”答曰：“齐王后忿而死，尸变为蝉，登庭树嘒唳而鸣，王悔恨，故世名蝉曰齐女也。” 

　　结草虫一名结苇，好于草末折屈草叶为巢窟，处处有之。 

　　蜣娘一名蛣蜣，一名转丸，一名美丸，能以土包屎，转而成丸，圆正无斜角。（《古今注》有“庄周曰：‘蛣蜣之智，在于转丸’”三句） 

　　蝇虎一名豹子。（按《古今注》尚有“蝇，狐也，形似蜘蛛而色厌白，善捕蝇。一名蝇蝗”凡十八字，此本当有脱落） 

　　■〈虫长〉蚑，蠨蛸也。身小而足长，故谓之■〈虫长〉蚑。 

　　魭子一名鱼子，好群浮水上，曰白萍。（按《古今注》曰“白鱼赤尾者曰触，一曰魭。”或曰‘雌者曰白鱼，雄者曰触鱼子，好群泳水上者，名为白萍”，校此尤详） 

　　兖州人谓白鲤为白骐。（按《古今注》曰：“兖州人呼赤鲤为赤骥，呼青鲤为青马，谓黑鲤为玄驹，白鲤为白骐，黄鲤为黄雄”校此为详，当是此本有脱落也） 

　　江东人谓童子鱼为土父，谓鼍为河伯使者。（按《古今注》尚有“呼青衣鱼为婢”一句） 

　　鳖一名河伯从事。 

　　乌贼一名河伯度事小吏。 

　　彭越子似蟹而小，扬楚间每遇寒食，其俗竞取而食之。或传云：汉黥布覆彭越醢于江，遂化为蟹，因名彭越子。恐为误说。此盖彭螖子矣（螖又作蝟）。人语讹以螖子为越子，缘彭越有名于世，故习俗相传，因而不改。据崔正熊云，蟚子小蟹也，亦曰彭蚑子，海边涂中食土，一名长卿。其有螯大者名拥剑，一名执火，其螯赤故也。晋司徒蔡谟初过江，误食彭蜞子以为蟹，吐下，以至委顿。他日言于谢尚，尚曰：“卿读《尔雅》不熟也。”  
