茅亭客话 宋 黄休复 
　　
　　卷一 
　　蜀先兆 
　　圣朝干徳二年，歳在甲子，兴师伐蜀。明年春，蜀主出降。二月，除兵部侍郎叅知政事吕公余庆知军府事，以伪皇太子策勲府为理所。先是，蜀主每歳除日，诸宫门各给桃符一对，俾题元亨利正四字。时伪太子善书札，选本宫策勲府桃符亲自题曰天垂余庆、地接长春八字，以为词翰之美也。至是，吕公名余庆，太祖皇帝诞圣节号长春，天垂地接，先兆皎然。国之兴替，固前定矣。 
　　太平木 
　　伪蜀广政末，成都人唐季明父，失其名，因破一木，中有紫纹隶书太平两字，时欲进蜀主以为嘉瑞。一有识者解云：不应此时，须至破了方见太平尔。果自圣朝吊伐之后，频颁旷荡之恩，寛宥伤残之俗，后仍改太平兴国之号，即知识者之言谅有证矣。 
　　甘露 
　　圣宋戊申歳，帝奉元符礼行泰岳。是时雨露之恩徧加率土，应天下悉赐大酺。其年冬十月，知州枢密直学士任公中正，于衙南楼前盛张妓乐杂戏，以宴耆老，遵诏旨也。大酺之盛，蜀氏虽眉龎齿齯，未曽见之，可谓荣观尔。欢呼之声倾动方隅，皆称往歳两陷盗贼，堕于涂炭，岂知今日遇文明主，作太平民，得观兹盛世矣。是歳冬十二月，甘露降于大圣慈寺、甘露寺、净众寺、金绳院、龙兴观、青羊宫及衙廨内道院，凡八处。竹栢之上，自承天节日至二十日，逐夜联绵不止，叶无大小，悉皆周徧。士庶扶老携幼奔驰于路，以盘盂承接尝，饮之甘如饴蜜。又里儒证瑞应图曰：夫甘露之降，王者尊贤尚齿，则竹栢受之。圣人作为，道之休明，徳动乾坤而感者，谓之瑞。其是之谓乎。 
　　天尊木 
　　大中祥符六年，绵州彰明县崇仙观，栢柱上有木纹如画天尊状，毛髪眉目衣服履舄纤缕悉备。知州比部佐郎刘公宗言遂绘事奏闻，奉圣旨令津置赴阙，送玉清昭应宫。其观主赐紫，及茶绢等物。今川民皆图画供养之。 
　　虎盗屏迹 
　　圣朝未克蜀之前，剑利之间虎暴尤甚。白卫岭、石筒磎，虎名披鬃子，地号税人场。绵汉间白杨林，虎名裂蹄子。商旅聚徒而行，屡有遭搏噬者。嘉州牛颈山有子母虎，陵州铁炉山有青豹子，彭蜀近山镇县暴兽成羣，农家不敢放牧，及出门采樵行旅共苦之。又有羣盗诸州县，结聚各有百人至二百人，官军掩捕则与格斗，胜则御敌官军，败则奔入林薮。虽有捕盗之吏，莫能擒获。仅四十余年，民无安业。圣朝克复后，歳贡纲运使命商旅昼夜相继，庐舍骈接，犬豕纵横，虎豹羣盗悉皆屏迹。得非系国朝之盛衰，时政之能否乎。 
　　蜀无大水 
　　开宝五年壬申歳秋八月初，成都大雨，岷江暴涨，永康军大堰将坏，水入府江。知军薛舍人文宝与百姓忧惶，但见惊波怒涛声如雷吼，髙十丈已来。中流有一巨材，随骇浪而下，近而观之，乃一大蛇耳。举头横身截于堰上，至其夜闻堰上呼噪之声，列炬纵横。虽大风暴雨，火影不灭。平旦，广济王李公祠内旗帜皆濡湿，堰上唯见一面，沙堤堰水入新津江口。时嘉眉州漂溺至甚，而府江不溢。初李冰自秦时代张若为蜀守，实有道之士也，蜀困水难，至于臼灶生蛙，人罹垫溺且久矣。公以道法役使鬼神擒捕水怪，因是壅止泛浪，凿山离堆，辟沫水于南北为二江，灌溉彭汉。蜀之三郡沃田亿万顷，仍作三石人以誓江水曰：俾后万祀，水之盈缩，竭不至足，盛不没肩。又作石犀五，所以厌水物。于是蜀为陆海，无水潦之虞。万井富实，功徳不泯，至今赖之。咸云理水之功，可与禹偕也。不有是绩，民其鱼乎！每临江浒，皆立祠宇焉。 
　　车辙迹 
　　绵州罗江县罗璝山，有罗璝洞，昔罗真人名璝，修道上升之所也。其洞凡有水旱疾疠，祷之灵无不应。太平兴国五年庚辰歳中秋，彩雾轻烟，月光如昼，香风瑞气弥漫山谷，四逺村民登层峦而望之，唯闻音乐环佩之声。迟明但见车辙之迹，去洞十里余，阔一丈以来，碾土深三四寸，其辙迹随山势高下，直至洞门迤逦狭小，即不知神仙乘车出洞耶。音乐之声昼夜不絶，遂闻诸州县。时殿前承旨兵马监押知县事陈覃、县尉邹崇让寻诣仙洞，观兹辙迹乐声，以事奏闻。诏大九井山虎耳先生李洞宾赍香于洞前，设醮礼察视之，由以祈灵贶。虎耳先生，大名府有道之士，时呼为李八百，云已八百歳，如五十许，童颜鬒髪，行速言徐，每驻足，士民聚观者如堵。先生即于怀袖中探取铜钱二三文撒之，则稍得人退。因是每十步二十步取钱一撒，至暮怀袖之中钱无缺焉。翌日与诸官入洞，行十里已来，唯闻异香袭人，乐声隐隐，人吏各持香烛，屏息扪藤，足履嵌嵓，魂竦汗沥。先生步无差跌，神气自若，出洞之时，衣履之上无泥滓沾污之迹。 
　　程君友 
　　遂州小溪县石城镇仙女垭村民程翁，名君友，家数口，垦耕力作，常于乡里佣力织草履自给。人质鄙朴而性慈仁，行见禽兽，常下道回避，不欲惊之。寡讷少与人交言，年六十许，凡见山人道士聚，得佣负之直以接奉之。凡有行李者，即与之负担，无逺近。或遗其钱即不顾而回。如此率以为常。开宝九年春，往云顶山寺遇一道士，古貌神俊，布衣麄帻，引一黑狗。见君友云：愿与我携拄杖药囊到青城山，当倍酬尔直。君友忻然随之，入一小径。初则田畴荒梗，渐见花木，与常所厯者路稍异。行三四里，又见怪石夹道，皆生细竹桃花，飞泉鸣籁响亮山谷。望中有观宇依山临水，松桂清寂，薄雾轻烟披拂左右。黑狗前奔，道士升厅，君友致药囊拄杖于阶上。道士曰：尔有仙表，得至于此。开囊取瓢，倾丹一粒令吞之，曰：若有饥渴，则可嚼栢叶栢实些些。君友恳祈愿住仙斋以効厮役，道士曰：尔且归家，别止一室，精思妙道。吾至九月八日当来迎尔。君友拜谢未终，黑狗起吠，因出门避之。向来所遇如失，寂无影响，若梦寐中。逡巡见一负薪者，问之，云是青城山洞天观路。君友归家，无饥渴之念，遂别止一室，不顾家事，尝焚栢子栢叶，静坐无所营为，不饮不食，时嚼栢实三五颗而已。门外有一栢树，下有一大盘石，常织草屦及偃息于上。至九月七日夜，山谷月皎风清，君友于居前后如有所待。达旦，云霞相映，有如五色。君友仰观蹑空，祥风忽生，彩雾郁起，妻孥悲号。遂越巨壑层峦，涕泗追望，极目而没。乡里皆见闻。时知州右补阙李公凖、通判张公蔚以为妖讹，囚系君友妻男于狱，遣吏民于逺近寻其踪由。时村耆乡里不堪其扰，众焚香告曰：君若得道，却乞下降，勿使乡人滥获其罪。忽一日，君友在州衙门请见。通判张公怒而詈之曰：若仙当往矣，岂得复还，显是妖也。将加责辱令拘之，君友但俛首黙坐，唯不饮食。吏人有私问之曰：何以得免？对曰：新主将立，何患乎不免。言辞安详，人皆不谕。至十二月初，値太宗皇帝登极遇赦，至是方悟新主之验也。君友归家入诸旧室，有真仙时降，辉光烛空，升床连榻，笑语通宵。妻男聴之皆不可晓。至太平兴国元年三月三日，于栢树下石上复腾空冉冉而去，妻男望之已在霄汉，唯闻音乐及香风终日不止。本州岛以事奏闻，恩赐其妻男粟帛。鞫狱吏张汉璆覩其事迹，因是弃妻子游厯名山，至今尚在。 
　　雍道者 
　　雍道者名法志，东川飞乌县元和乡人也。人虽鄙朴，而性慕清虚，常供养一石老君，及诵天蓬咒枕中经。因梦一道士云：雍法志，吾于汝处求钱三千贯文。法志辞贫，道士取石像前棕帚云：但有患者，将此帚扫之即愈。言讫而觉，因是乡里有患者，将帚扫之，应手立愈。里人相传，求医者塡委。时郡城西南青羊宫，即老君降生之所，咸平中兵火荡焚，唯降生元阳二台存焉，遗址荒圮，鞠为茂草。己酉歳，知州宻直学士任公请重兴旧址，其殿东每夜闻钟声，不知所因。凿池获一铜钟，扣之响三十余里，士庶游观，经春及夏，法志于宫门见一小儿伛偻而行，以棕帚扫之，正腰而去。聚观者架肩接踵，礼法志为神仙。时起宫工匠辈有腰脚手臂痛者，扫之皆愈，因是四逺传云，雍道者扫，盲者能视，跛者能履。患者云集，有赍金守门经旬未获扫者，所得钱帛并送余造所。逾百日，因恱一妇人，潜出不归，患人稍稍不集。至是年冬，再来扫病无应，自惭而遁。因诘其修造掌籍者，钱仅三千余贯，正符梦中之数尔。 
　　
　　卷二 
　　王客 
　　王客者，失其名及乡里，常携笻挈篮，引一斑犬，往来卭僰间，以采药为事。多止于荒庙废寺中，虽雪霜风雨亦无所避。优游市肆，人或问修养之道，卽黙而不对。好事者多饮之以酒。积数年形貌服饰未尝更易。天禧戊午歳春，自言游青城山，回时临卭宰师仲冉颇好道艺，思见其人，即令召之与语，且曰：饮酒否？对曰：某有少药，君能服之，某亦饮酒。师侯受药，各饮数杯，欵话移时云：吾侪野人，心近云鹤，久居城市，颇思归乡，诚有奉托。辞出，往故驿路去。师侯饵药，渐觉轻安，专令人访之。至四月二十七日，独携杖负笈，往临溪路一里间有寺曰国宁，遂于寺门下坐。行人问之：日将暮矣，于此久坐何为？答曰：我有师在此。至暝忽暴卒于门下。乡耆闻官，权瘗于道左。至六月，师侯闻之曰：曩所言久别家山颇思归乡，斯之谓乎。遣吏赵秀往彼焚之，发其尸，颜貌如生，手足皆软若熟寐焉。顷之身下清泉涌出，浮尸而起，遂就沐浴之。乡村聚观，或以衣服敛之，兼及设酒馔而祭者。师侯曰：吾闻仙人不死。脱有死者。乃尸解也。此人真解化乎。身虽委蜕，神未遐逝。自辍俸以瘗之，且旌异人也。前所言有师在此，其是之谓乎？休复尝读登真隐诀，谓仙道有升天蹑云者，游行五岳者，服饵不死者，尸解而仙者。忽有蹔游太阴，自有太一守尸，三魂营骨，七魄卫肉，胎灵録气虽以铁石牢固藏闭，终至炼形数满，当自擘石飞空而仙者。夫得道之士，入火不烁，入水不濡，蹑空如履实，触实如蹈虚。虽九地之厚、巨海之广、八极之逺、万方之大，应倐欻而至，何所拘滞耶？所以然者，形与道合，道无不在，毫芒之细、万物之众，道皆有之。今备録者，与王客张本也。 
　　崔尊师 
　　崔尊师名无斁，王氏据蜀，由江呉而来，托以聋聩。诚有道之士也。每观人书字而知休咎，能察隐伏逃亡山藏地秘生期死限千里之外骨肉安否，未尝遗策。时朝贤士庶奉之如神明。龙兴观道士唐洞卿，令童子以器盛萝卜送杜天师光庭，值崔在院门坐，遂乞射覆。崔令童子于地上划一个字，童子划一此字。崔曰：萝卜尔。童子送回，拾一片损梳置于器中，再乞射覆。崔曰：划字于地。童子指前来此字，崔曰：梳尔。洞卿怪童子来迟，童子具以崔射覆为对，洞卿久知崔有道，令童子握空拳再指此字，崔曰：空拳尔。洞卿亲诣崔，曰：一字而射覆者三，皆不同，非有道讵能及此？崔曰：皆是童子先言，非老夫能知尔。此字象萝卜，亦象梳，亦象空拳，何有道邪。崔相字托意指事，皆如此类。王先主自天复甲子歳封蜀王，伯盛之后，展拓子城，西南收玉局，化起五鳯楼门，五门雉堞巍峩，饰以金碧，穷极瑰丽，辉焕通衢，署曰得贤楼，为当代之盛。玉局化尊像并迁就龙兴观，以其基址立殿宇，广库藏。时杜天师诣崔，曰：今主上迁移仙化，其有证应乎？崔叹息良久，言曰：皇嗣作难尔。甲戌歳果伪皇太子元膺叛，寻伏诛。后杜天师谓崔曰：有道之士先识未能？崔曰：动局子乱必然之事，何有道先识者哉。杜天师曰：此化毕竟若何？崔曰：局必须复，非王氏不可也。先主殂，少主嗣位，明年再起仙化，以为王氏复局之验也。圣宋大中祥符甲寅歳，知州谏大夫凌公策奏乞移王先主祠，取其材植以修此化，土木极备，楼殿壮丽，工木未毕，或于玉局洞中出五色云，观者千余人。移时而散，寻画图呈进，降诏奬谕，即崔所言王氏复局之事证应，何其逺哉。休复尝读仙传拾遗，云二十四化各有一大洞，或深广千里五百里，其中有日月飞精，谓之伏辰之根，下照洞口，与人间无异。有仙王仙官卿相辅佐，如世之职司。凡得道之人积功迁神返生者，皆居其中，以为民庶。每年三元八节，诸天上真下降洞中，以观其理善恶人世生死兴废水旱风雨，皆预闗于洞府，及龙神祠庙血食之司，皆洞府之綂摄也。二十四化之外，有青城峩眉益登慈母繁阳嶓冡等洞，又不在十大洞天并三十六洞天之数，洞府之仙曹亦如人间之州郡尔。夫天之所有，谁能废之。违天必有大咎，子乱之祸，能无及此乎。 
　　范处士 
　　范处士名徳昭，蜀人也，不知所修之道，着通宗论、契真刋谬论、金液还丹论，伪蜀主频召入内问道，称旨，颇优礼之。处士谈论多及物情，以鉴戒为先。蜀人每中元节多生五谷，俗谓之盆草，盛以供佛。初至时介意禁触，谓尝有雷护之，旣中元节后即弃之粪壤。处士太息曰：岂知圣人则天之明，生其六气，因地之性，用其五行。斵木为耜，揉木为耒，耒耨之利以教天下，播种五谷以育于人，而不知天地生育之恩，轻弃五谷如是，宜乎神明不佑，而云获祸，悲夫。 
　　李处士 
　　李处士名谌，学识精博。尝讲五经，善诱诲，人问无所隐。四十余年以束修自给。每讲春秋，尝云：孔圣见周徳下衰，诸侯强盛，虽有典礼而不能举，虽有赏罚而莫得行，孔子因是笔削鲁史，上遵周公之制，下明将来之法，以褒贬而代赏罚，俾夫善人知劝而淫人知惧也。左丘明鲁国史官，受经于孔子，恐七十弟子各生异端，失其大旨，遂以诸国简牍博采众记而作传焉。其传忽先经以始事，忽后经以终义，忽依经以辩理，忽错经以合异，广记备言以成一家之通体尔。杜征南不思孔子修经与诗书周易为等，列丘明之传当与司马迁班固为等列，岂合将经之年与传之年相附参而贯之，将令学者素无资禀纵意自裁，但务声律，罔知古道，将周孔之圣贤班马之文章，皆不由兹制作，靡得而达焉。然皇王帝霸之道，兴亡理乱之体，其可闻乎。遂引证当时以左传文为春秋者数人，今不具録，休复屡见失其旨归如处士之言者，倘能使春秋自为经，左氏自为传，则不迷于后生者矣。 
　　苏推官 
　　伪蜀子城西南隅有道士，开卜肆，言人之生平休咎，皆如目覩。伪蜀广政中，进士苏协、杜希言同往访之，道士谓苏曰：秀才明年必成名。苏未甚信之，道士曰：成固定矣，兼生贵子。时内馈方孕逼期，因是积以为验。顾杜曰：秀才成何太晚耶。杜不乐，以为妄诞，愠而退。明年春，苏于制诰贾舎人下及第，杜果无成。苏过杏园燕生一子，卽易简也。至礼部侍郎叅知政事。杜方悟道士之言，遂再谒之问：名第虽云晩成，未审禄始何年，秩终何地？道士曰：秀才勉旃，必成大名。然其事稍异，不能言之。杜生请之，曰：君成事之日，在苏先辈新长之子座下。杜曰：若保斯言，欲辞福禄，得乎？道士曰：从此以往，未之或知也。其年苏授彭州司法叅军，改陆州军事推官，圣朝伐蜀，赴阙累任外官，其子果以状元及第。端拱二年由翰林学士知举，杜始得成都解南宫奏名登第，授常州军事推官，不禄。时子弟侨游京师见，杜云：乡知唯吾友一人，见某老成。遂言老成之始末，故得书之。然死生有命冨贵在天，何道士见之逺也。 
　　张海上 
　　伪蜀举人张洸，字海上，雍熙丙戌歳，往嘉州谒平羌令，船次平羌溉下夜泊，忽梦二人容貌端俨，白衣华焕，于洸前俯伏求救。洸觉，惟闻船栈下跳踯之声不已，视之乃二鲤鱼焉。洸性躁急不能容物，怒此鱼挠其寝，遂扶栈取鱼弃于江中。旣而就寝，复梦二白衣持大蒜数头恳谢而去。迟明方悟向梦者鱼也。至于平羌，因以梦告平羌令。令曰：君之梦祥符也，放鱼所感蒜者筭也，当延君筭尔。洸至晚年着后隐书三卷，亦纪梦鱼之事。享寿七十八而卒。 
　　费尊师 
　　陵阳至道观主费禹珪，字天锡，文学优赡，时辈所称。伪蜀尝应进士举，名绚，或梦衣锦在井中，觉后自喜曰：及第衣锦游乡井尔。他日因与知军事推官苏协论名第，皆由阴注，凡举人将厯科场多有异梦，禹珪因言前梦。苏曰：非佳梦尔。衣锦井中，是文章未显之兆。费不悦，来春果下第归乡，因告苏曰：人生百年有如风烛，止可怡神养志，诗酒寄情，更不能为屑屑之儒，诚有云栖之志矣。苏曰：世禄暂荣，浮生如寄，唯登真履道可后为期也。某有竖子虽愚，请教授之。即叅政侍郎也。洎明年圣朝伐蜀，苏上京厯任至太平兴国年中授开封府司録叅军不禄。休复尝读医书云，人藏气阴多则梦数，阳壮则梦稀，有梦亦不复记之。夫瞽者无梦，愚者少梦，故驺皁百夕无一梦，乃知梦者习也。又不独至人者哉。顷有士人能原梦，遂撰一梦请占之，灾祥皆验。他日告云：吾实无梦，向所梦吾撰也，聊以试君皆验，何也？原梦者曰：意形于言，灾祥随之。何况梦笔梦松者乎。则知梦者，不可以一事推之尔。 
　　冯山人 
　　冯山人名怀古，字德淳，遂宁人也。有人伦之鉴，善辩山水地理。太平兴国中，于青城山三蹊路牛心山前看花，山后因卜居，立三间大阁，偃息于中。居常所论，皆丹石之旨，以吐纳导引为事，博采方诀歌颂图记丹经道书，无不研考。每遇往来者有服饵者，有入室求仙者，有得杂艺者，有能制服诸丹石者，复有夸诞自誉寿过数百歳者，有常与神仙往还者，欲传之者以方书为要，授之者以金帛为情，尽皆亲近承事之。虽伎艺无取，皆以礼接之。咸平中，成都一豪家葬父，徧访能地理者选山卜穴，凡数歳，方得之。因令冯看之，冯曰：陵回阜转山高陇长，水出分明，甚奇絶也。主人云：自葬之后，家财耗散人口沦亡，何竒絶地如是耶？山人曰：颇要言之，凡万物中人最为灵，受命于天与物且异，而有贵贱各得其位，如鸟有巢栖兽有穴处，故无互相夺者也。此山是葬公侯之地，岂常人可处。所以亡者不得安，存者不得宁。易曰负且乗致寇，至小人而乗君子之器，其是之谓乎。 
　　李四郎 
　　李四郎名玹，字廷仪，其先波斯国人，随僖宗入蜀，授率府率。兄珣有诗名，预宾贡焉。玹举止温雅，颇有节行，以鬻香药为业，善弈棋，好摄养，以金丹延驻为务。暮年以炉鼎之费，家无余财，唯道书药囊而已。尝得耳珠先生与青城南六郎书一纸，论淮南三炼秋石之法，每焚香熏之，有一桃核杯，围可寸余，纹彩灿然，真蟠桃之实尔。至晚年末而服之。雍熙元年游青城山，于六时岩下溪水中得一块石，如雁卵，色黑温润，尝与同道者玩之。一日误坠于地，碎为数片，其中空焉，可容一合许物，四畔皆雕刻龙鳯云草之形，文理纤妙，皆甚奇异，殆非人工。或曰此神仙所玩之物矣。 
　　
　　卷三 
　　淘沙子 
　　伪蜀大东市有养病院，凡乞丐贫病者皆得居之。中有携畚锸，日循街坊沟渠内淘泥沙。时获碎铜铁及诸物，以给口食。人呼为淘沙子焉。辛酉歳有隐迹于淘沙者，不知所从来及名氏，常戴故帽，携铁把竹畚，多于寺观閴静处坐卧。进士文谷因下第，往圣兴寺访相识僧，见淘沙子披褐于佛殿上坐，谷见其状貌古峭，辞韵清越，以礼接之。因念谷新吟者诗数首，谷愕然，又讽其自作者数篇，其诗或讥讽时态，或警励流俗，或说神仙之事。谷莫之测，因问谷：今将何往？谷曰：谒此寺相识僧，求少纸笔之资，别谋投献。其人于怀内探一布囊，中有麻绳贯数小铤银，遂解一铤遗谷，戴帽将所携器，长揖出寺而去。谷后得伪通奏使王昭逺礼于宾席，因话及感遇淘沙子之事，念其诗曰：九重城里人中贵，五等诸侯阃外尊。争似布衣云水客，不将名字挂乾坤。王公曰：有此异人！遂闻于蜀主，因令内园子于诸街坊寻访之。时东市国清寺街有民宇文氏，宅门有大桐树，淘沙子休息树阴下。宇文颇留心至道，见其人容质有异，遂延于厅，问其艺业云。某攻书嗜酒，言论非俗。因饮之数爵，与约再会。浃旬淘沙子或到其门，将破帽等寄与门仆，令报主人。其仆忿然厉声骂之曰：主人岂见此等贫儿耶。宇文闻之遽出迎候，愧谢曰：翘望日久，何来晩耶。即与饮且酣。宇文曰：神仙可致乎，至道可求乎？淘沙子曰：得之在心，失之亦心。宇文曰：某数年前遇人，教令咽气，未得其验。废之已久。淘沙子曰：修道如初得道有余，皆是初勤而中惰，前功将弃之矣。世有黄白，有之乎，好之乎？宇文曰：某虽未尝留心，安敢言不有，安敢言好之。淘沙子因索铜钱十文，衣带中解丹一粒，醋浸涂之，烧成白金。此则神仙之艺，不可厚诬之，但罕遇也。有自言者皆妄也。遽辞而去。翌日凌晨扣门，将一新手帕裹一物云：淘沙子寄与主人。宇文开而观之，乃髻髪一颗，莫测其由。至日高门仆不来，令召之，云：今早五更睡中，被人截却头髻将去。蜀主闻之，访于宇文。宇文寻于养病院云：今早出去不归。自兹无复影响。休复见道书云，刺客者得隐形之法也。言刺客若死，尸亦不见。每二十年一度，易形改名姓，谓之脱难。多有奇怪之事，名籍已系地仙，淘沙子是其流也。 
　　张道者 
　　伪蜀大东门外有妙圆塔，院僧名行勤，俗姓张氏。人以其精于修行，因谓之道者。早歳南行，中年驻锡。龎眉皓髪，貌古形羸，住草屋数间，唯绳床一张及木棺一所。不从斋请，昼则升床而坐，夜则入棺而卧。衣服未尝更换。人问之，拱黙不对。人皆仰其高节，遗之衣服，则转施贫人。与米麫盐酪则受，以一大瓶贮之常满。每斋则取一抄合而食三纪，偃息自若。不诳流俗，其清尚如此。时齿八十，临终自拾薪草积于院，后告诸门徒曰：吾即日行化，希以木棺置于薪草之上，以火爇之，老僧幸矣。至期依其教谕，于煨烬中得舍利数十粒，葬于塔中。时有慈觉长老，禅门宗匠也，有书妙圆塔院张道者屋壁云：成都有一张道者，五十年来住村野。秖将淡薄作家风，未省承迎相茍且。南地禅宗尽徧参，西蜀丛林游已罢。深知大藏是解粘，不把三乘定真假。张道者，傍沙溪，居兰若，草作衣裳茅作舍。活计生涯一物无，免被外人来借借。寅斋午睡乐咍咍，檀越供须都不谢。沿身不直五分铜，一句玄玄岂论价。张道者，貌古神清不可画，鹤性云情本自然，生死无心全不怕。总逢刼火未为灾，暗里龙神应叹讶。张道者，不说禅，不答话，葢为人心难诱化。尽奔名利漫驱驱，个个何曾有般若。分明与说速休心，供家却道也烂也。张道者，不聚徒，甚脱洒，不结逺公白莲社。心似秋潭月一轮，何用声名播天下。 
　　大觉禅师 
　　禅师名慈觉，字法天，姓刘氏。自王蜀末游南方，至孟蜀初归住。大觉禅师性急言速，应答如流。人问：一部莲经，何者是妙法？师戟其手曰：教汝鼻塌，问为甚如此。对曰：谤斯经，故获罪如是。伪蜀李相炅尝问道于师，优礼待之。师有禅客须知集、禅宗祖裔图、阐道歌行偈颂三百余篇，题曰禅宗至道集，行于世。 
　　张平云 
　　张居士名峤，字平云，学释氏法，人谓之居士。时有勾居士问：不拘生死者，愿师直指。答云：非干日月照，昼夜自分明。又问：百亿往来非指的光明终不碍山河时，如何？答云：红尾漫揺三尺浪，真龙透石本无踪。尝撰叅玄録、玄珠集、歌行句偈百余篇，云：毳流来问我家风，我道玲珑处处通。顷刻万邦皆徧到，途中曽未见人逢。其仙化三日，口吐气满屋氛氲。有弟子告云：居士常言宗门秪以眼目为先，不以睡相为事。居士今日何以如此？言讫，香气乃絶。 
　　王居士 
　　居士王裕，四十余年留心禅学，三蜀丛林皆尽叅徧。学流与之切磋，话句无逃其确论尔。至暮年示疾于同流曰：吾期某日行化。至期，居士有季父为僧，语之曰：吾为汝作十念。居士曰：透满无形，十方无碍，直至无心，未得为了，何况有念者哉。言讫，奄然而逝。 
　　勾居士 
　　勾居士名令玄，蜀都人也。宗嗣张平云有学人问答，随机应响，着火莲集、无相宝山论、法印传、况道杂言百余篇。有敬礼瓦屋和尚塔偈曰：大空无尽刼成尘，玄步孤高物外人。日本国来寻彼岸，洞山林下过迷津。流流法乳谁无分，了了教知我最亲。一百六十三岁后，方于此塔葬全身。瓦屋和尚名能光，日本国人也。嗣洞山悟本禅师，天复年初入蜀，伪永泰军节度使禄虔扆舍碧鸡坊宅为禅院居之，至孟蜀长兴年末迁化。时齿一百六十三，故有是句。 
　　味江山人 
　　唐末蜀州青城县味江山人唐求，至性纯悫，笃好雅道，放旷疎逸，几乎方外之士也。每入市骑一青牛，至暮醺酣而归。非其类不与之交，或吟或咏有所得，则将稿捻为丸，内于大瓢中。二十余年莫知其数，亦不复吟咏。其赠送寄别之诗布于人口。暮年因卧病，索瓢致于江中曰：斯文茍不沉没于水，后之人得者，方知我苦心耳。漂至新渠江口，有识者云：唐山人诗瓢也。探得之，已遭漂润损坏，十得其二三。凡三十余篇行于世。题郑处士隐居云：闻说最清旷，及来愁已空。数点石泉雨，一溪霜叶风。业在有山处，道成无事中。酌尽一罇酒，病夫颜亦红。赠行如上人云：不知名利苦，念佛老岷沲。衲补云千片，香焚篆一窠。恋山人事少，怜客道心多。日日斋钟后，高悬滤水罗。题青城山范贤观云：数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍緑畦锄嫩玉，夜开红灶捻新丹。钟声已断泉声在，风动瑶花月满坛。赠僧云：曾开半偈雪山中，贝叶翻时理尽通。般若常添持戒力，药叉谁筭念经功。云开晓月应难染，海上孤舟自任风。长说满庭花色好，一枝红是一枝空。夫艹泽间有隐逸得志者，以经籍自娯，诗酒怡情，不耀文彩，不扬姓名，其趋附茍且得无愧赧唐山人乎！ 
　　兰亭客序 
　　昔晋穆帝永和九年暮春三月三日，太原孙綂承公、冨春孙绰兴公、唐汉王彬之道生、陈郡谢安石、高平郗昙春熙、太原王藴叔仁、释支遁道林，并逸少子凝之、徽之、操之等四十有一人，修褉之会，羲之为序，兴逸而书之。笔迹遒媚，劲健絶代。凡二十八行，三百二十四字。唐太宗购得其本，令赵模、韩道政、冯承素、诸葛贞等摹勒以赐皇太子诸王近臣。太宗酷好书法，有大王书真迹三千六百张，率以一丈二尺为一轴，得一百五十卷。太宗自书贞观二字为印，印缝及卷之首尾，又选贵臣子弟有性识者，以为弘文馆学生，内出书法，命之学习焉。其有人间善书者，并召入馆。由是十数年间，海内靡然。工书翰者众，其王书法帖所宝惜者独兰亭序为最。常置于御座之侧，朝夕观览。贞观二十三年，圣躬不豫临崩，谓高宗曰：吾欲从汝求一物，汝诚孝也，岂能违吾心耶。汝意如何？高宗聴命。太宗曰：吾欲得兰亭，可将去乎？高宗哽噎流涕曰唯。命奉讳之日用玉匣贮之，随仙驾送入灵宫。今赵模等所摹者本，往往有好事者收藏得。伪蜀时呉王遣内客省使高弼通好，持国书于蜀，因献伪皇太子王羲之石本兰亭一轴。当时识者议此本是羲之撰序后刻石于兰亭者，伪皇太子攻王书体法精妙，弼故有是献。伪翰林待诏米道邻侍书于太子，掌书法百余卷，皆是二王法帖、古来名贤墨迹，及石本者。迨圣朝伐蜀，其书帖尽归米道邻私家。至干徳中有鬻彩笺王七郎，名文昌，与道邻世旧，道邻因文昌石本兰亭即呉使高弼献太子者，文昌好博雅，古来名书多收藏之，羲之真书乐毅论、黄庭经、草书十七帖，晋魏两汉至李唐名臣墨迹，及石本皆萃于家。当时与往还好书者，毛熙震、王着、勾中正、张仁戬、黄居实、张徳钊、张文懿、史戴、滕昌佑、石恪、李徳华、陈熙载、僧懐戬义西尝访之，阅其所藏，终日忘倦。太平兴国初，光禄卿高公保寅，即渚宫高氏之后，入川为九州岛巡检，休复尝谒见之。因得张藻山水一轴、羲之墨迹兰亭一轴，注崇山二字围者乎二字，皆是赵模诸葛贞搨者。檀香轴古锦标皆烟晦虫蠧，时得与诸贤往复玩之。甲午歳，家藏书画焚掠殆尽，今蜀中两经寇乱，诸家名书古画罕得见闻，故备言之尔。 
　　
　　卷四 
　　家居泰 
　　伪蜀眉州下方坝民姓家氏，名居泰。夫妻皆中年，唯一男既冠，忽患经年羸瘠。日加医药，无复瘳减。父母遂虔诚置千金方一部于所居阁上，日夜焚香，望峩眉山告孙真人，祷乞救护。经旬余，一夕夫妇同梦白衣老翁云：汝男是当生时授父母气数较少，吾今教汝，每旦父母各呵气，令汝男开口而咽之。如此三日，汝男当愈。夫妇觉而皆说，符协如一。遂冥心依梦中所教。初则骨未始壮，次乃能食而行。积年，诸苦顿愈。后冠褐入道，常事真人无怠焉。 
　　周写貌 
　　伪蜀成都人周元裕，攻写貌。时因避暑于大圣慈寺佛牙楼下，或自长吁，傍有一村人诘其吁叹，元裕答云：某攻写真有年矣，生平薄命，有请召写真者，冨室则不类，贫家则酷似。母老供给不迨，故有是叹。村人因问元裕跧泊之处，良久曰：某有薄土在灵池县，邻村有观，观主欲要写真，嘱我多时。来日诘朝同来相寻，勿失此约。翌日有一道流，白晳长髭，来求写真，云：夜来邻村门徒话及，特来奉谒。元裕乃定思，援毫立就。其貌无少差异。道流喜云：门外有一仆，将少相酬。出门呼之，已失道流踪迹。逡巡，蜀城士庶咸言：灵池朱真人来周处士家写真。求请真容者日盈其门。自此所获供侍周赡。观斯灵异，得非有道之士，出处人间救振贫苦者乎。 
　　丁元和 
　　丁元和者，自幼好道，不慕声利，疎傲无羁束。或晴霁负琴出郭饮酒杖策，逍遥于田亩间。常言祖父长兴元年于遂州，值孟先主与东川董太尉会兵攻围州城，先是城中有一贫士曰宋自然，常于街市乞丐，里人不能辨之。至重围中人皆饥殍，宋亦饿殕于州市。相识者以簟裹埋城下，俟时平焚之。至明年有遂州驱使吏李彦者，先往潞州勾当，至城破方归，说见宋自然在潞州，告云：君若归州时，须与我传语相识五七家，那时甚是劳烦。人答以自然于重围中已死，因与发埋处，只见空簟其间，有一纸文字云：心是灵台神之室，口为玉池生玉液，常将玉液溉灵台，流利关元滋百脉。百脉润，柯叶青，叶青柯润便长生，世人不会长生药，炼石烧丹劳尔形。元和因是学道，深得其用。休复尝读道书登真隐诀云，解化之道有八焉，解化之法，其道隐秘。笑道之辈但见狼藉乞丐于廛市，以为口实非其所知。然一度托解，须敛迹他方，屡更名姓，忽逢遇知识露少踪，由以激后人。非奉道好奇者，孰能采摭其隐显尔。 
　　王太庙 
　　伪蜀成都南米市桥有栁条家酒肆，其时皆以当垆者名其酒肆。栁条明悟，人多狎之，偶患沈绵，经歳骨立，尸居俟死而已。有一道士常来贳酒，栁条每加懃奉，因愍其恭恪，乃留丹数粒，且云：以酬酒债。令三日但水吞一粒，服尽此丹，患当痊矣。栁条依教，初服一粒疾起能食，再服杖而能行，终服充盛如初。有伪太庙吏王道宾者，人皆目王太庙，本汉州金堂县人也，因知其事，遂恳求栁条取服余者药，以铁茶铛盛水银投丹煎之，须臾水银化为黄金。因是将丹与金呈蜀主，云：此金为器皿可以辟毒，为玩物可以袪邪，若将服饵可以度世。蜀主问合丹之法，云：有草生于三学山中，乞宰金堂，以便采药。乃授金堂宰。明年药既无成，知其得丹于栁条，遂诛之。休复尝见道书云，未有不修道而希仙艺者。苟或得之，必招其祸，而况謟诈者哉。 
　　刘长官 
　　刘长官名蟾，美风姿，善谈论，涉猎史传，好言神仙之事。无子息，夫妻俱五六十，于伪蜀摄成州长道县主簿。圣朝克复，匿于川界货药，改名抱一。开宝中，于青城鬼城山上结三间茅屋，植果种蔬，作终焉之计。每一月两三度入青城县货药，市米麫盐酪归山。由是人稍稍知之。或云有黄白法，一日有三人冒夜投宿，自携酒果，就语及炉火之事，颇相契合。至夜央语笑方酣，客曰：知长官有黄白法，可以梗槩言之。长官初则坚拒，客复祈之不已。长官笑曰：某自数年浪迹从师，秪得此法，岂可轻道邪。客曰：某等愿于隐斋效爨薪鼓鞴之役，可乎。长官辞以师授有时，他日于丈人真君前相传尔。客作色云：今夜须传，勿为等闲。长官曰：适慕君子同道，相逼如此。客三人攘臂瞋目眄之良久，曰：某等非君子，是贼也。如不得其法，必加害于君。于腰间探出短刃，长官与妻惶惧，惮其迫胁而并法，兼奉之残药。三人得之，拱揖而去。长官夫妻晦爽下山，不复再往。因以山居与李谌处士。休复授道于处士，故尽熟其事焉。 
　　陈损之 
　　伪蜀王氏时，有郎官陈损之，至孟氏朝年已百歳，妻亦九十余。当时朝士家有婚聘筵会，必请老夫妇，以乞年寿为名。至蜀末年，其夫先死，后圣朝克复，至太平兴国中，老妇犹存，仅一百二十歳。逺孙息辈住西市造花为业，供侍稍给。有好事者时往看之，形质尫瘦，状若十二三歳小儿，短髪皓然，顾视外人有同异类，寒暑风霜亦不知之。休复尝见神仙传云，人寿有至一百二十歳，非因修养而致，皆由禀受以得之。则老媍是也。若因修养及得灵药饵者，寿至二百四十歳，加至四百六十歳已上，则视聴不衰而无昏耄，尽其理者可以不死，但不成仙尔。夫养寿之道，唯不伤而已矣。 
　　史见魂 
　　史见魂者，蜀人也，名惟传，年七十余，孑然居数间屋于东市，唯以床座张纸钱而已。不知有何法，人皆呼之见魂。蜀人咸敬之。或云判冥以称判官。有民姓李者尝敬重之，因与偕行至市南勾氏家酒肆前，判官望空相揖。李因诘之，云：有水府人吏在此，后三日大雨水潦暴涨。勾氏出城看水，马惊蹶倒于江中溺死。繇是蜀人愈敬之。休复见道书真诰云，有好阴施奉道敬仙者，生授职于阴府，则史公其人与。史公尝与相知称天曹门吏太曦子。愚亦闻有生人判冥者，皆惧人知之，不敢妄泄。此史公又不然，何谓乎。 
　　女先生 
　　遂州女道士游氏，不记名，大平兴国末经过成都，游青城及诸仙化。仪质古雅，喜谈至道，容貌可二十余，不饮食，云得丹砂之妙。有一叟髭髪皓然，腰脊伛偻，执焚香洒埽之役，侍于女冠之后，常遭叱辱。又有张五经道士，名道，明年过四十，亦为女冠侍者，云此女冠者百二十歳，老侍者乃逺孙尔。蜀城士民仰从之，至于纳货求丹、就师辟谷者如市焉。时知府辛谏议仲甫恐其妖，遣出城，任游诸化。犹有师资者随行。经数年，有遂州刘山人到城，休复话女冠之事，山人笑云：秪自那时与张道明于飞，至今见住庚除化。向来老侍者即女冠之父也。嗟乎，师问者但存诚敬之，为其所欺如稚孺，得不戒于所惑乎。 
　　李聋僧 
　　伪蜀广都县三圣院僧辞逺，姓李氏，薄有文学，多记诵。其师曰思凿，愚夫也。辞逺多鄙其师，云：可惜辞逺作此僧弟子。行坐念后土夫人变，师止之，愈甚，全无资礼。或一日大呌转变次，空中有人掌其耳，遂聩二十余年。至圣朝开宝中住成都义井院，有檀越请转藏经，邻坐僧窃视之，卷帙不类，乃南华真经尔。因与施主言曰：今之人好施金帛图画佛像，意欲思慕古圣贤达，有大功徳及于生民，置之墙壁视其形容，激劝后人，而云获福。愚之甚耶，不思古圣贤达皆有言行遗之竹帛，一大时教五千余卷，所载粲然，已不能自取读，究其修行之理，而顾召人看读，亦云获福，益甚愚哉。时人谓之僧澄伽。 
　　勾生 
　　益州大圣慈寺，开元中兴创，周回廊庑皆累朝名画，冠于坤维。东廊有维摩居士堂，葢有唐李洪度所画，其笔妙絶。时值中元日，士庶游寺，有三少年俱善音律，因至此，指天女所合乐云：是霓裳羽衣曲第二迭头第一拍也。其中勾生者即云：某不爱乐，但娶得妻如抱筝天女，足矣。遂将壁画者项上搯一片土吞之为戏。既而各退归，勾生是夜梦在维摩堂内，见一女子明丽絶代光彩溢目，引生于牕下狎昵。因是每夜忽就生所止，或在寺宇中缱绻。迨月余，生舅氏范处士者，见生神志痴散，似为妖气所侵，或云服符药设醮拜章除之，始得生。父母颔之，其夜天女对生歔欷不自胜，曰：妾本是帝释侍者，仰思慕不夺君，愿托以神契。君今疑妾，妾不可住，君亦不必服诸符药，妾亦不欲忘情于衣带中。解玉琴爪一对曰：聊为思念之物，君宜保爱之，自此永诀。生捧之无言酬答，但彼此呜咽而已。既去，生自是日渐羸瘠，不逾月而卒。玉琴爪其家收得，至顺冦时方失之。壁画天女，至今项上指甲痕尚存焉。 
　　
　　卷五 
　　黎海阳 
　　道士黎海阳，其父伪蜀时为军职，天兵伐蜀，海阳随父戍劔门。蜀军溃散，子父遂还于川城东门外丁村古冡，忽闻冡内有非常香气。一日因晴明，微隙中见少骸骨朽腐至甚，旁有一藂黄粉，因拨开，乃见三小块雄黄。海阳父颇好烧炼，素知冡内雄黄可用，遂以衣襟裹之。至中夜忽闻人语，父子问之曰：语者鬼耶？答云：某非鬼，某宋人也。家世食禄而某不乐名宦，退身学道于楚丘，有别墅稍逺嚣尘，凡五金八石难得者，必能致之，或方法之士欲合炼试验者，必资其药品，给以炉鼎，使成之。时徳宗疑韦中令在蜀与蛮人连结，遂令某为道士入川见中令，伺其动静居止。皇观三年又遣僧行勤入蜀伺察中令。初以谈议苦空，后说烧炼点化之事，中令厯试，一一皆验。凡三年，中令甚诚敬之。或一日说还丹延驻之法，中令愈加景奉，后炼丹既成，中令斋戒饵之。初觉神气清爽，嗜好倍常，僧遂辞去。至贞元二十年暮春药毒发而薨。某为与行勤往还，遂罹其祸而及此，遭樵夫牧竖蹂践遗骸潜坏朽骨。愤愤不已。海阳父曰：君去世已逺，何不还生人中，而久处冥寞？应曰：某曾遇一高士，以阴景炼形之道传我，遂于我楚丘别墅深山浚谷中选得一嵌室，嘱我祗持六年，慎莫令诸物所犯。歳满则以衣服迎我于此。其人初则支体败，唯藏腑不变。某遂依其教谕，乃闭护之，至期开视，则身全矣。端坐于嵌室之内，髪垂而黒，髭直而麄，颜貌光泽，愈于初日。某具汤沐新衣迎之，云：能如是三回，乃度世毕矣。某传得此道，今形已不全，某今却自无形而炼成有形尔，则上天入地千变万化无不可也。某之形虽未圆，且飞行自在，出幽入明，轩冕之贵不乐于吾，吾已离人世劳苦，岂复降志于其间。吾今之死，不愈昔之生乎。海阳父曰：敢问其衣襟中药是何等药？对曰：某常从道士入山炼丹，修葺炉鼎，爨薪鼓韛，靡不勤力。每叹光景短促，筋骸衰老，所闻者上药有九转还丹，不离乎神水华池；其次有云母雄黄，服之虽不乗云驾鳯、役使鬼神，亦可袪除百病，补益寿年。某得炼雄黄之法，自二十歳服至四十歳，获其药力，苟再以火养就，以水吞，可冀道于髣髴。海阳父告之曰：饵药之法则闻之矣，炼形之道少得闻乎？言未毕，值天晓人行，恐有人搜捕，不及尽聴，因别少逃窜之所。自后不复至此。海阳父干徳中卒，海阳遂依其教，服炼雄黄，衣道士衣，寻师访道二十余年。不食，唯饮酒。衣服肌肤常有雄黄香气。淳化中在益州锦江桥下货丹，筋骨轻健。甲午歳外寇入城，海阳不出，端坐绳床，为贼所杀。惜哉。 
　　白虾蟇 
　　伪蜀将季延秋门内严眞观前蚕市，有村夫鬻一白虾蟇，其质甚大，两目如丹。聚视者皆云肉芝也。有医工王姓，失其名，以一缗市之归。所止虑其走匿，因以一大臼合于地。至暝，石臼透明如烛笼，王骇愕，遂斋沐选日，负铛挈蟾，辞家往青城山。杳絶音耗。洎明年圣朝伐蜀，竟不知王之存亡也。 
　　鲜于耆宿 
　　学射山旧名石斛山，昔张百子三月三日得道上升，今山上有至真观，卽其遗迹也。每歳至是日，倾城士庶四邑居民咸诣仙观，祈乞田蚕。时当春煦，花木甚盛，州主与郡寮将妓乐出城，至其地，车马人物阗噎。有耆宿鲜于熙者，与朋友数人于万歳池纵饮，因掬池水，见岸傍草中有一小白虾蟇，遂取之。即席有姓刘，失其名，坚请看之。鲜于固执不与，遂啮鲜于手，取将吞之。鲜于戏之曰：阁下因吞此白蟾，茍成得道也，秪成强盗尔。吞讫忙惶饮水，云：虾蟇在某心胸间，无所出处，昏闷。至家旬余，医治方愈。休复曾览抱朴子内篇云，肉芝者谓万歳蟾蜍也。头上有角，目赤，颔下有丹纹，体重而跳捷，以五月五日午时取之，阴干，以左足画地成泉。带之辟兵。若敌人射已，弓弩皆反自伤焉。今人以白虾蟇为肉芝，生吞熟啖者，愚之甚也。设使白虾蟇是肉芝，市井之民但知锥刀之利，嗜欲无厌，藏腑滓秽之气与灵物相攻，水火交战，宁有全人乎。太平兴国末，休复与处士胡本立、进士史载许、僧隐峦往双流县保国观，看古栢树，道逢友人袁徳隆，从者于担悬一虾蟇，大如扇许，人皆骇视之。后月余再见袁，因问向者虾蟇所在，袁曰：是荷担者获于田隧中，将归杀而食之。其夜无疾大呌数声而卒。 
　　食虾蟇野菌 
　　顷有一士人好食鳝鱼及鳖与虾蟇，尝云：此三物不可杀，大者有毒杀人。虾蟇小者亦令人小便秘脐下憋疼有至死者。宜以生豉一大合，投新汲水半碗中浸，令豉水浓顿服之即差。淳化中有民支氏，于昭觉寺设斋寺僧，市野葚有黑而斑者，或黄白而赤者为斋食，众僧食讫悉皆吐泻，亦有死者。至时有医人急告之曰：但掘地作坑，以新汲水投坑中搅之澄清，名曰地浆，每服一小盏，不过再三，其毒即解。当时甚救得人。夫蕇菌之物，皆是艹木变化生树者，曰蕇；生于地者曰菌，皆湿气郁蒸而生。又有生于腐骸毒蛇之上者，大而光明，人误以为灵芝，食而速死。故书之警其误矣。 
　　虹蜺 
　　淳化壬辰歳夏六月虹见。时饷大雨。愚友人李颢元云：虹蜺者阴阳之精也，虹雄也，蜺雌也，有青赤之色，尝依阴云而昼，是大阴亦不见。日落西虹乃东见，见必有双，鲜者雄色，淡者雌也。入人家饮水，或福或凶。有陈季和者云：昔韦中令镇蜀之日，与宾客宴于西亭，或暴风雨作，俄有虹蜺自空而下，直入于亭，垂首于筵中吸其食馔且尽焉。其虹蜺首似驴身若晴霞状，公惧且恶之，曰：虹蜺者，阴阳不和之气，妖沴之兆也。遂罢宴。座中一客曰：公何忧乎，真祥兆也。夫虹蜺者天使也，降于邪则为戾，降于正则为祥。理则昭然。公正人也，是宜为祥。敢为先贺。旬余，就拜中书令。孟氏初，徐光溥宅虹蜺入井饮水，其母曰：王蜀时有虹入吾家井中，王先主取某家女为妃。今又入吾家，必有女为妃后、男为将相，此先兆矣。未浃旬，选其女入宫，后从蜀主归阙，即惠妃也。休复母氏常说：眉州眉山县桂枝乡程氏，某之祖裔焉。伯父在伪蜀韩保贞幕，任本州岛眉山县令，丁母忧归村野服将阕，时当夏杪天，或阴翳见家庭，皆如晚霞晃耀红碧霭然，时饷开霁，瓮釜之中井泉之内水皆涸尽。时饷大雨，霶霈而已。未几韩侍中授秦州节制，伯父署节度推官。将知虹蜺者多为祥矣。 
　　避雷 
　　至道丙申歳夏五月，俳优人罗袂长有亲戚居南郭井口庄，袂长晨往访之。时有庄民网获数鱼，袂长取三头贯于伞中。时归至中路，天色晦冥，迅雷急雨，林木皆倾。火光烛地。袂长恐鱼是龙也，弃之田亩中。雷电益甚，惊惧投村舍避之，振栗不能自止。俟其霁方归。来日迟明，村人将伞与鱼云：夜来庄主差某相寻，恐为雷雨所惊。见雷霹伞簳取乖龙将去，鱼与伞遭雷火所燎，拾得今将归焉。端拱戊子歳夏六月，暴风雨雷震圣兴寺罗汉院门，屋柱折，有三僧仆于地，身如燔灼之状。世传乖龙者，苦于行雨而多方窜匿，藏人身中，或在古木楹柱之内及楼阁鸱甍中，须为雷神捕之。若在旷野无处逃避，即入牛角或牧童之身，往往为此物所累，遭雷震死。俳优为逃而获免，兹僧不避而震杀。语曰：迅雷风烈必变。易曰：洊雷震君子以恐惧修省，言君子常有战战兢兢不敢懈惰，见天之怒畏雷之威，恐罚及已也。诗云：敬天之怒不敢戏豫，敬天之渝不敢驰驱，其是之谓乎。 
　　雨雹 
　　大中祥符癸丑歳，龎永贤者寓居广都县。夏四月日将暮，忽烈风迅雷发屋拔树，雨雹继之，达晓方息。诘朝询诸行人，云雹自县东山横布数十里，西南沿江而下，则更不知其逺迩也。雨雹过处，篱墙屋宇林木大者皆为雹击雷拔之，牛马犬豕皆惊仆地，鸟鹊小禽中者俱毙。时麦方实，无有孑遗。有一村人云：某家是夜数雹穿屋而落，大如豉，盆瓮锅釡皆为击破。其雹所至之处，树木屋瓦十不存二三焉。夫雹者雨氷也，皆阴阳相胁而成。左传曰：凡雹，冬之愆阳夏之伏阴，圣人在上无雹，虽有不为灾。此葢下民当丰稔收成，即便务奢侈，以至于服玩衣装车马屋宇违越制度，撒弃五谷，曾无爱惜。上天垂诫以惩之尔。 
　　雉龙 
　　郭嚂者，忘其名，以其语声高大，因谓之曰嚂。本成都豪族，不事生业，唯好畜鹰鹞，常募能以鹰犬从禽兽者为伍焉。雍熙中，将鹰犬猎于学射山，鹰拏一雄雉，救之得活。其雉每足有二距，徒侣皆异之，以巾包而负之。觉其渐暖。行一里间如火，彷徨间俄而阴晦，乃风雷震雹，林木摆簸，不知所归。遂弃雉于涧下，奔及至真观避之。时雨如注，中宵方霁。不胜其惊。因尔时有范处士者，闻其说，即云：雉者龙也，龙为五虫之长，无定形，寄居十二位，为鸡猪牛马之属。斯龙为雉，服也。自贻其患，茍无风雨之变，亦难逃鼎俎尔。 
　　李老 
　　袁氏不记名，人皆目为袁野人，尝居广都县庄。时盛暑，有一老人衣白诣袁庄求见，袁及席，谓袁曰：某李氏，家于此县之南，特来有托于君子，愿君悯宥，当有厚酬。袁亦不甚诺之，但寛勉而已。且留食水饭醎豉而退。复三日，因暴雨溪涨，庄民举网获一鲤鱼，可三尺许，鳞鬛如金，拨剌不已。袁呼童就机割之，腹有饭及咸豉少许。袁因悟李老者鱼也，且曰：李老虽灵，固难逃吾之一醉尔。或云：虫莫智于龙，彼鱼神龙也。若斯变化，安有难而难逃哉？如是则智有所困，神有所不及耶？吁，迍难困厄，凡圣与龙蝽蠕皆一时，免与不免何得异哉。 
　　慈母池 
　　慈母池亦云滋茂池，去永康军入山七八十里，池水澄明，莫测深浅。每至秋风揺落，未尝有草木飘泛其上，或坠片叶纤芥，必有飞禽衔去之。每晴明，水面有五色彩如舒锦焉。或以木石投之，即起黑气，雷电雨雹立至。或歳旱，祭祷无不寻应。休复曾见道门访龙，经水有五色及沙在石上者，皆是龙居之处也。 
　　龙女堂 
　　益州城西北隅有龙女祠，即开元二十八年长史章仇公兼琼拔平戎城，梦一女曰：我此城龙也，今弃番陬来归唐化。投问诸巫，其言不异，寻表为立祠，锡号会昌祠。在少城，旧迹近扬雄故宅，每旱潦祈祷，无不寻应。干符中，燕国公高骈筑罗城，收龙祠在城内，工徒设板至此，骤有风雨，朝成夕败。以闻于高公，公亦梦龙女曰：某是西山龙母池龙，君今筑城，请将某祠置于门外，所冀便于往来。公梦中许之。及觉，遂令隔其祠于城外，而重葺之，风雨乃止，城不复坏焉。继之王孟二主，甚严饰之，祈祷感应，封睿圣夫人。天禧己未歳，自九月不雨，至庚申歳二月。寺观诸庙祈祷，寂无影响。知州谏大夫赵公稹躬诣其祠冥祷，未至郡，甘泽大澍达旦，属邑皆告足。是歳丰登，民无札瘥，遂奏章新其祠宇焉。 
　　
　　卷六 
　　悼蜀诗 
　　左传曰：天灾流行国家代有。益部淳化甲午歳，盗起卭蜀，围逼城垒。主帅素无御备，遂奔剑门。贼乗势入城，烧掠杀伤至甚。坤维间凡数十军州悉为贼之所有，唯眉陵梓遂坚壁自守。贼据益郡凡百日，天兵至，戮无遗类。军旅所过，皆为荆棘。朝廷除枢密直学士尚书虞部郎中张咏知益州，始至，察民疾苦，洞知乱起之由，因为悼蜀诗四十韵。今备録之。序云： 
　　至道纪号元祀春正月，为审官院考绩，引对天子曰，天厌西蜀，歳且荐饥。任失其人，枉政偷剥。民兴怨嗟，构孽肆暴。授命虎旅，殄灭凶逆，矧彼黔首，不聊其生。观人去民，朕意罔怠。寛即育奸，猛即残俗。得夫济者，实之其人。尔惟方直，厯政有绩，卭僰幽遐，往理其俗。克畏克爱，汝其钦哉。祗奉厥命，乗辂西征。夏四月二十有八日，供厥职。噫，谋筭庸陋，罔敢怠忽。豪猾抑之，赋敛乃省。存恤穷困，抚绥流亡，杜絶剥削，宣扬皇风。迨一歳而民弗克安，非郡县之罪也。有聴者孰不知民心，上畏王师之剽掠，下畏草孽之强暴乎！良家困弊，渐复从贼，庶賖其死，深可忿也。天子逺九重，孤贱者惮权豪不敢言，呜呼，虽采诗之官阙之久矣，然歌咏讽刺之道不可寂然。咏敢作悼蜀诗四十韵，书于视政之厅，有识君子，勿以狂瞽为罪： 
　　蜀国冨且庶，风俗矜浮薄。奢侈极珠贝，狂佚务娯乐。虹桥吐飞泉，烟桞闭朱阁。烛影逐星沈，歌声和月落。斗鸡破百万，呼卢纵大咄。游女白玉珰，娇马黄金络。酒肆夜不扄，花事春惭怍。禾稼暮云连，纨绣淑气错。熙熙三十年，光景倐如昨。天道本害盈，侈极必祸作。当时布政者，罔思救民瘼，不能宣淳化，移风复俭约。性情非直方，多为声色着，从欲窃虚誉，随俗纵贪玃。蚕食生灵肌，作威恣暴虐。佞罔天子听，所利唯剥削。一方忿恨兴，千里攘臂跃。火气烘寒空，雪彩挥莲锷。无人能却敌，何暇施击柝。害物黩货辈，皆为白刃烁，瓦烁积台榭，荆棘迷城郭，里第锁榛芜，庭轩喧燕雀。斗粟金帛市，束刍绮罗博。悲夫骄奢民，不能饱葵藿，朝廷命元戎，帅师荡元恶，虎旅一以至，枭巢一何弱，燎毛熖晶荧，破竹锋熠爚。兵骄不可戢，杀人如戏谑，悼髦皆罹诛，玉石何所度。未能戮强暴，争先谋剽掠，良民生计空，賖死心殒获。四野构豺狼，五亩孰耕凿。黔首不安堵，炎如居鼎镬。出师不以律，余孽何由却。俾夫炽蜂虿，寡算能笼络。边陲未肃淸，胡颜食天爵。世方尚奔竞，谁复振誉谔。黄屋逺万里，九重高寥廓。时称多英雄，才岂无卫霍。近闻命良臣，拭目观竒略。 
　　艾延祚 
　　成都漆匠艾延祚，甲午歳为贼所驱于郡署，令造漆器。五月六日，或闻鼓鼙声及，南门火起，乃天兵至郡也。延祚因上树匿于秾叶间，见天军往来搜捕杀戮。至夜遂下树，于积尸中卧。至中宵，闻传呼颇类将吏，有十数人，且无烛炬，因窃视之，不见其形，但闻按据簿籍称点姓名。僵尸闻呼，一一应之。唯不唱艾延祚而过。僵尸相接，犹检阅未已。乃知圣朝讨叛伐逆屠戮之数，奉天行诛，故无误矣。 
　　夷人妇 
　　甲午歳五月，天兵克益郡。至八月，贼支进犹据嘉州，宿崇仪翰领兵讨之。军次洪雅，有卒掠获一夷人妇，颇有姿色，置于兵幕之下，每欲逼之，云：自有伉俪。则交臂迭膝俯地而坐。军人怒，许其断颈剖心，终而不能屈。坚肆强暴，拒之转甚。三日不饮食，以死继之，竟不能犯以非礼。主帅闻而悯之，使送还本家。嗟乎，虽蛮夷而能坚贞，强暴者不能侵侮之。华夏无廉洁者得无愧乎！ 
　　张光赞 
　　张光赞者，金水石城山张罗汉之裔也，以其善画罗汉因以名之。每于寺观妆画功徳多厯春夏，随僧饮食。其性谨悫守道不侈。如是五十余年，人皆敬重之。甲午歳为贼所执，迫令引颈，凡数剑而颈不断，遂于积尸中卧。至夜央，见一老僧曰：汝生糚画功徳用心，吾来救汝。言讫，开目无所苦焉。至今颈上创痕犹在。吁，西方圣人恩佑明显，有若是之征邪。 
　　金相轮 
　　北梦琐言云：咸通中高太尉镇西川，雅州胡芦关有道艺王剑者，渤海闻其名，俾蜀人吕尚致意召之。吕至，王生夫妇止一草屋，有一榻，以箔隔限之。妪曰：客至以何待之？王曰：州中都押衙今日有筵会，可去取之。俄而酒馔俱至，品味罗列，非忽遽之所能致也。量其家去即往来不啻百里，吕怪愕。王生笑曰：云南蛮王曾铸金相轮，祈我赍换成都福感寺塔上相轮，蜀人安得知之，当时敬之者十有六七焉。洎淳化五年，狂盗入城，兵火沿焚，福感寺塔相轮坠地完全，俱是铜铁所为。非蛮王金换之者，葢王剑寓言，孙氏传闻不细尔。 
　　金宝化为烟 
　　蜀州江源县村甿王盛者，凶暴人也，与贼王小波李顺为侣。甲午歳据益州，授草补仪鸾使，部领子弟百余人掳掠妇女剽刼财帛，杀人不知纪极。驱迫在城贫民指引豪家，收藏地窖，因掘得一处古藏银，皆笏铤金若黑铤，珠玉器皿之属，皆是古制。寻将指引者杀之，负其金帛三十余，担往江源山窖埋之。同埋者寻亦杀之，恐泄于外也。城中货金银魏氏子妇被虏在于贼所，不知音耗，其夫常募人访于卭蜀贼境，寂然影响。至三月，方知在此贼家，良人及弟谢元颖者将金帛购之，二人亦沈于江中。八月大军收蜀，此贼归明，衣锦袍银带，入城见者无不切齿。先是归明者例发遣赴阙，贼遂弃袍带逃归江源。妻子告云，埋藏物处数日火烟如窑。遂潜往掘看，悉皆空矣。惊愕之际，官军捕获入城，遂寘于法。呜呼，杀人取财，寃毒滋多，不为己用，身遭屠戮。向来火烟起处，金宝已空。愚尝闻金宝藏于地中，偶见者或变其质。此得非化去耶，鬼神匿之耶？ 
　　奢侈不久 
　　甲午歳，顺寇攻益部，有不逞辈随贼执兵杖劫掠民家财货，又附贼害民，诛求无厌。天兵平贼，下寛大之诏，应胁从徒党皆宥而不问，放令归农。此辈茍避诛戮，又多金帛，乃荡心炽意，自以为终身不复羁绁也。乗肥衣轻，歌酒娯乐，玩好珍异，丧葬婚聘，踰越僭侈，视亲若雠。如是不一数年，灾厉疾疫，公私事讼相继而作，财物消尽，车马屋宇皆为他人所有，其贫如初。嗟乎，不义之物，似有神明所掌得之者，不罹其祸而身获存者，鲜矣！夫善人冨谓之天赏，淫人冨谓之天殃。此辈天以殃之，其是之谓乎。 
　　刘旴 
　　至道丁酉歳秋八月，诸州巡检作坊使韩景佑至怀安军，为其下广武卒刘旴等谋杀之，韩踰垣而免。是夜军贼掠怀安军，及明取金堂古城汉州。凡六日，行五百余里，劫掠五军州十镇县。所至处皆不及支梧，驱掠军民，势莫可遏。州县震慑，户口奔逃。时知府张密学谓招安使上官正曰：贼今日卭州，来日必奔嘉眉州。贼若有盘泊处，如鱼得渊，卒难除讨，君必悔之。今日请即往移兵渡江，逆而击之，夺其胆气，当尽擒之。此上策也。时不可失。上官遂点集兵甲前去，过新津江，遇贼食于方井，驰告张密学。张曰：刘既入井，更欲何逃。日中以捷来告，尽杀其党凯旋。且张公料敌先见，皆此类也。上官能将其兵，是行也易于摧枯。川界由是肃然。 
　　
　　卷七 
　　哀亡友辞 
　　咸平庚子歳正元日，神卫卒杀主将，窃据益郡。四月天军来讨，至城下，贼拒天军，驱胁老幼以乗城。天军噪以环城昼夜攻击，城内死伤且甚。其贼求取供须器用钱帛珠金，民不聊生。九月二十日大军入城，贼众宵遁。主帅念其城中民庶备厯艰危，虑玉石俱焚，遂使招诱出城安抚之。初城内百姓为贼据城，皆携挈老幼出城，投村墅逃避者十六七焉，有出城却被军贼搜捉缧系入城诛戮者，有役于城上犯其暴法者，有穷于输给遭其毒酷者，有胁而不从为其杀害、及受槚楚者，有痛心疾首忧郁愤闷成疾而死者，有与贼为伍献谋附势扼喉撞心取其贿赂者，有终日逃避以至城陷竟不覩贼锋者。夫如是者，命非天耶，天非命耶！前进士张及有哀亡友杨锡辞，前进士彭乗有郝逢传，今具其事迹，及録其辞传。非止杨锡郝逢而已。庶后之人览之，得无伤叹叛君残民之事者是哉！哀亡友辞序云：亡友杨锡，字孝隆，诚至之士也。昔与赵郡李畋、蜀郡任玠、南阳张逵洎及结文学友，咸治经义于乐安。先生悉潜心于六教，然后观史传，遍百家之说，探奥索微，取其贯于道者，旣积中而发外，遂下笔楮文。其譔论考贤士节夫之动静，明古人沿习之废置，纪绩义之大小，辨适用之邪正，不虚美，不隐恶，庶达乎心志之所冀也。日执是道以出身入仕，俾其抱策书而不愧怍，持言行以符会同。十五年未始一日而忘此也。亡友居吾羣中，尤为静退者，葢不徒为进以希名茍誉速售其身，诚俟乎乡贤里能拜书献于春官氏。不幸去歳盗贼窃据城邑，亡友即日忧懑成疾，莫能逺遁。及复避地于西山，不得亡友言别，每念迹虽离而心同，室在逺而人迩，意其与终合而成前志也。至王师讨平凶丑，我虽归正，友则愤极而死矣。冡嗣始孺，又且夭矣，呜呼，亡友业已着，志未伸，命何艰而至此。身既没而嗣亡，地仍僻而知寡，彼苍何司，使辅善疾恶者罹戾若是之甚耶！愿表其懿行，録其遗文，同三友入关，示儒林豪杰，必推而知之，少赎永恨。今姑为辞，舒交情之悲尔。曰：予取来之得朋兮，接羣居之及义。不殒获于贫贱兮，耻喧呶于声利。炳旧史之逺目兮，饫六经之正味。议班纪之九流兮，广刘书之七志。旣积中之发外兮，幸入官以莅事。将结绶之弹冠兮，匪君翔之于坠。何贼卒之妖兴兮，据藩服之城垒，君岂适逺之无所兮，奈病来之难起。我徂西山兮不与子别，或出处兮其心曷异。扰攘之长然，诚会合之密迩。洎王师之讨平兮，闻吾友之已矣。燕雀啁啾兮辽鹤幽，病豺狼噬囓兮驺虞愤死。嗟庆绪之不续兮，复嗣子之随踬。徒呼天之云亡，故使其秀疾而神驶。志愿表其文行兮，示广场之豪士。异知子之若然兮，俾徳之无愧。今空抑哀以摛辞兮，报亡友之终始。 
　　郝逢传 
　　郝逢字致尧，成都人，幼好学，攻诗。性柔而惰，或谓其性懦，非能立事。常欲求乡荐，未竟。属盗起于境，资产略尽，迫寒馁而无忧叹。咸平中，蜀掌兵者失律，兵乱为贼盗，杀守臣而据郡。自春徂秋，驱老幼以守城，或献谋于贼，令尽索郡中书生署职俾立効，凡得数十辈，列兵而胁曰：不从者即此诛戮，仍及其族。皆震慑而从，逢前绐贼帅曰：念所索儒士，某非儒，岂可徼禄。不能从命。词气刚愤，不可屈抗。贼怒令引去，临刃复召者三，词皆如初。会解于贼，槚楚而释之。既获免，遂匿于家。天兵至，逆党殱夷，或闻于郡守将，上其事而中止。逢亦不复言。居贫自若。噫，当是时，有位者尚或茍命，而逢一士尔，能致命贼所，不陷非义，彼同禄衒势私于身以媚时，得无愧乎！逢贫处，晦迹混于俗，而人不甚知。噫，人名存诚岂易知乎。逢居州里，皆以为怯懦，洎乱而能尔始明其所履焉，是时无他虑也，去就而已。去为顺，就为逆，去难而就易，能为其所难，志以守正，是亦几乎智勇也。夫忠烈节义，何时无之，然时于无闻，在遇不遇尔。使越石父不遇晏子，则一拘囚尔；聂政非其姊，则无名暴夫尔。其遇千金之重，不遇鸿毛之微。然不可欲其遇而始为也，谓不遇而不为也。兰生深林，不以无人而不芳，君子不以困穷而改节。茍有善，虽不我知，斯善矣。岂止蒙其庆乎。茍不善，虽不我知，斯恶矣。岂止罹其殃乎。易曰：井渫不食为我心恻王明并受其福，又曰：何校灭耳凶，其是之谓乎。若逢所履，虽曰：未闻，吾必谓之闻矣。故为声其实，亦得有所劝焉。 
　　陈季和 
　　伪蜀进士陈熙载，字季和，文学之外，书画之尤者，皆阅而识之。郡中好事之家所宝藏者，多经其目，真伪无所逃焉。受均贼署配连州歳余，或有乡人西来，因寓书云：某在家日，于某处埋一铁投壶瓶，实以铜钱。书若到家，可使令掘之。既而书至，遂于所言处掘得一鐡投壶瓶，其中唯见一龟，纔容壶腹之内，无能出之。翌日取看，即不见龟，但空壶而已。夫物之所化，史传尤多，不可以智达也。 
　　鬻屦妪 
　　庚子歳，益部军贼据城，大军在北门外劚起洞子近城攻击，矢石如雨，中坝街有王妪年七十余，孙儿十四五歳，为贼驱之守城。妪日自送食饮。忽一日贼集诸妓乐于瓦屋禅院门，妪倚树坐看，一贼直来妪前背身箕踞。妪叱之不去，仍恶詈之，其人如不闻。妪忿然退身。须臾城外一炮飞空而落，傍击此贼头碎于地。如无此贼，则妪正中之也。城陷日，唯残妪一身。今九十余，既老且病，冻饿切骨，织草屦自给。常告人云：城闭之日若遭炮石击杀，不见今日贫苦。何不幸若此耶！夫死生有命，子夏言人不尔逾也。凡人贵贱贫冨遭逢祸福，有幸与不幸。颜子少亡，子曰：不幸，短命之称。为不幸，则知长命焉幸也。鬻屦妪贫而寿，叹为不幸，惜哉。 
　　盲女 
　　庚子歳，天兵讨益部，贼突围宵遁。主帅愍城中民，使招诱出城，大军方入搜捕。及平定后，尽令归家。南市渠中有一盲女，年七八歳，呌云：父耶母耶兄耶嫂耶，何处去，不供给我饮食也。其盲女为饥渴所逼，不知无家，但怨呼父母兄嫂，旦夕不辍。有一邻妇云：此孙氏女，三歳因患麸豆入眼，父母怜其聪慧，常教念佛书，鞠养甚厚。父死于输给不迨。母死于忧愤，嫂因供给役夫，中流矢而毙，兄城陷而不知存亡，更无亲戚。观者痛心流涕。经旬，或遇邻妇，问盲女存亡。邻妇云：盲女不接他人饮食，但悲号呼呌其亲，水饮不入口，苏而复絶。七日而卒。因悯而拾余烬之材而焚之。于盲女衣中获白金一两，遂鬻之以供僧画像焉。呜呼，城陷日似此者多矣！独书盲女者，言惟鄙意有激焉。夫家冨财饶，则礼义兴矣；财茍不足，则礼义俱废。葢人之常情也。当是时也，民家财物罄空，窘迫尤甚，岂谓邻妇独能舍余烬之材，焚烧盲女，复于女衣中获金不为己用，与盲女供僧画像。竒哉邻妇，能于困穷窘迫之际存诚如是，故特书之。且今之见利忘义者，不为斯邻妇之罪人乎！ 
　　铁骨鱼 
　　于生名玄，字玄之，成都人也。庚子歳遇贼据城，谓愚曰：某家事事可以不顾，所宝唯一刀尔。开房令愚视之，于昬黑处见光芒丈余，细辨之乃刀也。因问所得之处，云：某故父于伪蜀制诰贾舍人下及第，是年冬游青城，回至温江县，泛舟而归，见百花潭侧渔人钓获鲤鱼一双，长尺余，买之归家。时当寒冱暖酒炙鱼，且御凝冽。食鱼弃骨，侍婢云：一鱼骨黑，乃铁也。使匠辨之，真铁尔，遂炼成此刀。今遭厄难，陷在贼中。城破之日，刀与人孰存。此刀先丧，吾亦丧矣。吾若先丧，不知刀归谁氏。此刀非常冝见赏，他日为吾善志之。于生于贼中忧愤而卒。城陷日，家遭焚掠，其刀果不知存亡。因叙其言以记之。 
　　
　　卷八 
　　瑞牡丹 
　　大中祥符辛亥春，知益州枢密直学士任公中正张筵赏花于大慈精舍，时有州民王氏献一合欢牡丹，任公即图之。时士庶观者阗咽竟日，且西蜀自李唐之后，未有此花。凡图画者，唯名洛州花。考诸旧说，谓之木芍药。牡丹之号，葢出于天宝初。按酉阳杂俎云：隋朝文士集中无牡丹歌诗。又隋朝种植法之十卷，亦无牡丹者，至伪蜀王氏，自京洛及梁洋间移植，广开池沼，创立台榭，竒异花木恠石修竹无所不有，署其苑曰：宣华。其公相勲臣竞起第宅，穷极奢丽，时元舅徐延琼新创一宅，雕峻奢壮，花木毕有，唯无牡丹。或闻秦州董城村僧院有红牡丹一树，遂赂金帛令取之，掘土方丈，盛以木匣，厯三千里至蜀，植于新宅。花开日少，主临幸，叹其屋宇华丽壮侔宫苑，命笔书孟字于柱上，俗谓孟为不堪。明年后唐吊伐，孟知祥自太原驰赴蜀，即知其先兆矣乎。伪通政王宗裕，亦于北门清逺江东创一亭台榭池塘，骈植花竹，泉石萦遶，流杯九曲，为当时之甲也。唯牡丹花初开一朶，王与诸亲属携妓乐张宴赏其初开者，花已为一女妓所折，王怒欲诛之，其妻谏曰：此妓善琵琶，可令于阶前执乐就赏。王怒稍解，其难得也如此。至孟氏于宣华苑广加栽植，名之曰：牡丹花。外有丽春与黎州所有者小不同尔。 
　　寓孔雀书 
　　愚友人左侍禁辛贻显，为容宜廉白等州巡检，因寄一孔雀雏。西南相去万里，蜀人固未尝覩之，诚可爱也。书云：所属郡邑山中多孔雀焉，雌者尾短无金翠，雄者尾大而緑，光翠夺目。孔雀自爱其尾，欲栖息必先择致尾之地。南人捕者，先施网罟，须俟甚雨，尾沾而重不能高翔。初为所擒，则雀欲展其翅，恐伤其尾，至死尚爱护之。土人有活取其尾者，持刃于丛篁幽閴处藏蔽其身，伺其过，则急断其尾者。不急断，回首一顾，即金彩无复光翠。故生者为贵也。为妇人首饰及扇拂之类，或生擒获者，饷馈如京洛间鹅雁以充口腹，其味亦如之。南海有一士人尝养一只，仆夫告云蛇盘孔雀，且恐毒死。士人急令救之，其仆回，但笑而已。士人怒之，其仆告曰：蛇与孔雀偶有得其卵者，使鸡抱伏即成，其名曰：都护。初年生緑毛，二年生尾生小火眼，三年生大火眼。其尾乃成矣。孔雀每至晴明，轩翥其尾，自回顾视之，谓之朝尾。须以一间房前开牕牖，面向明方，东西照映，向里横一木架令栖息。其性爱向明，不在地止泊。饲之以米榖豆麦，勿令阙水，与养鸡无异。每至秋夏，令仆夫于田野中拾螽斯蟋蟀活虫喂饲之。凡欲餧饲，引于厅事上，令惯见宾客，又盛夏或患眼痛，可以鹅翎筒子灌少生油，以新汲水洗之。如眼不开，则擘口餤之小鱼鰕，不尔，饿损及切。蒻少许餤之。贵其凉冷，如食有余，则愈切，不可与咸酸物食。食则减精神，昬暗毛色。驯养颇久，见妇女童竖彩衣绶带，必逐而啄之。或芳时好景，闻丝竹歌吹之声，必舒张翅尾，眄睐而舞，若有意焉。 
　　滕处士 
　　滕处士昌佑，字胜华，攻书画。今大圣慈寺、文殊阁、普贤阁、天花瑞像额，处士笔迹也。画花竹鸟兽，体物像形，功妙格品，具名画録。处士所居州东北隅，竹树交阴，景象幽寂，有园圃池亭，徧莳花菓。凡壅培种植皆有方法，及以药苗为蔬，药粉为馔。年八十五，书画未尝辍焉。厅壁悬一大粉板，题园中花草品格名目者百余件，亦有逺方恠草竒花，葢欲资其画艺尔。园中有一杮树，夏中团坐十余人，敷张如盖，无暑气云。杮有七絶，颇宜种之：一有寿，二多阴，三无禽窠，四无虫蠧，五有嘉实，六本固，七霜叶红而堪翫。有一盆池，云初埋大盆致细土拌细，切生葱酒糟各少许，深二尺余，以水渍之，候春初掘取藕根麄者，和顚三节已上四五茎伤损，埋入深泥，令近盆底，纔及春分，叶生，当年有花。夫藕有四美：根为菜，花为翫，实为果，叶为杓。具此四美，池沼亭槛之前为瑞草萍苹藻荇，不得与侔也。园中有慈竹藂生，根不离母，故名之慈也。有钓丝竹，以其弱杪低而垂至地也。有丝竹，叶细而青茎，瘦而紫，亦谓之墨竹。有对青竹，身黄色，有一脉青节节相对，故谓之对青也。有苦竹，叶秾多阴，笋高之时粉香箨翠。有柱竹，扶疎藂茂，潇洒亭台，无出此数君也。俗以五月十三日种竹多遭烈日晒干，园中竹以八月社前后。是月天色多阴土润，竹以此月行根也。凡欲移竹，先掘地坑，令寛大，以水调细土作稀泥，即掘竹，四面凿断大根，科连根以绳锢定，舁时勿令动着根须。间土舁入坑，致泥浆中，令泥浆周匝徧满，乃东西揺之，复南北揺之，令泥浆入至须间，便以细土覆之，勿令土壅过竹本根也。若竹稍长者，芟去顚叶，缠竹架之，恐风揺动即死。每窠相去二尺余，不须实斸，只以一脚踏之，来年生笋速也。宜于园东北软土上种之。竹性多西南行根，不用频浇水，水多则肥死。园中有梨，名车毂，围一尺，摘时先以布囊盛之，落地即碎。有金桃，深黄，剖之至核，红翠如金，味美为桃之最也。有林檎，色如玉，向阳处有朱点，如缬。颗有重四两者。其栽果法，以冬至后立春前，斫美果直枝须有鹤膝大如母指者，长可二尺以来，札于芋魁中，掘土令寛，调泥浆细，切生葱一升许搅于泥中，将芋块致泥中，以细土覆之，勿令坚实，即当年有花，来年始实，絶胜种核接果树法。凡欲接果，先得野树子酸涩不美者，如臂已上皆堪接也。然后寻美果枝，选来年有鹤膝向阳者，枝长不过二尺，过则难治，至时剪下，便札于萝卜中，欲不泄其气也。冬至后十日立春前七日，其野树皮润萌芽未发，是其时也。将野树以锯截人去地五七寸，中心劈破深二寸许，取美枝或一枝或两枝，斜捭，勿伤其皮，插于野树罅中，外与野树皮相齐，等紧密用牛粪泥封之，与笋箨包裹其接处，以麻纫缠定，上更以黄土泥塔头裹之，勿使雨水透入。或有野树旁生芽叶，即取去之。若依此法，则当年有花必矣。休复尝依其教而树，树皆成。则不喻其野树子实酸涩，鹤膝枝甜美，接酸涩树上，为酸涩之气所推，又焉得遂于甜美耶？树之元气反不能推小枝而与之俱酸涩，何也？所谓本不胜末，而物性难解欤。今之人但荫其枝叶，食其美实，而不求其酸涩所推耶。 
　　好画虎 
　　灵池县洛带村民郝二者，不记名，尝说某祖父以医卜为业，其四逺村邑请召曾无少暇。画一孙真人从以赤虎，悬于县市卜肆中。已数歳，因及耄年，每日颙坐，瞠目观画虎，终日无倦。自兹不见画虎则不乐。孙儿辈将豆麦入城货卖，收市盐酪，如不协其意则怒而诟骂，以至杖挞之。若见画虎，则都忘前事。人有召其医疗，至彼家见有画虎，即为之精志。亲戚往还，亦只以画虎图幛为饷遗之物。如是不数年间，村舍厅厨寝室悬挂画虎皆遍，乡党皆为画虎所惑。有从兄见其耽好，恠而责之曰：汝好此物，何谓乎？答云：常患心绪烦乱，见之则稍间焉。因是说：府城有药肆养一活虎，曾见之乎？曰：未也。因拜告其兄，求偕至郡，旣见后顿忘寝食，旬余方诱得归。自兹一月入城看虎再三矣。经年唯好食肉，以熟肉不快其意，即啖生肉。凡一食，或猪头或猪膊，食之如梨枣焉。如是儿孙辈皆恐怯，每入城看活虎，孙儿相寻见则以杖击回。至孟蜀先主建伪号之明年，或一日夜分，开庄门出去，杳无踪迹。有行人说：夜来一虎跳入羊马城内，城门为之不开半日，得军人上城射杀，分而食之。其祖父不归，絶无耗音，则化为虎者是也。遂访诸得虎肉食者，获虎骨数块将归，葬之。 
　　葭萌二客 
　　伪蜀末，利州路有二客，负贩杂货往葭萌市鬻之。山程巇崄，竹树荒凉，时雨初霁，日将暮，去市十五里余，藂林高树上有人云：虎过溪来，行人回避。二客惶忙选得一树髙枝叶蔽人形处登之。逡巡有二虎迭来攫跃，或作人声曰：人在树上。一虎曰：我须上树取之。虎欲相及，二客悸栗以拄杖摏之。虎呌曰：刺着我眼。遂下树号呼而逸。至曙行人稍集，遂下树赴葭萌市征之所。有一妇报云：任拦头夜来醉归，刺损双眼，不来检税。二客相顾私语。众怪而问之，因说夜来以拄杖摏损虎眼，是斯人伪为虎劫路耶。众言比处近有二虎且暴，四逺村庄犬彘驹犊殆将食尽。市人遂相率持杖往拦头家验之。纔及中路遇一虎，虎畏人多，惶怖奔逃，越山哮吼而去。众至任拦头家，窥其篱隙之内，但见拦头倮形而坐，两目流血，呻吟不已。众乃叱之，以杖击笆篱。其拦头惊忙踉跄，曵一尾，突门而出，目无所见，撞落深坑，吼怒拏攫，为众人棒及大石毙之。遂舁入市。向先见之虎，即拦头妻也。休复见史传，人化为猿为鱼为鳖为龟为蛇为虎之类甚多，不可以智诘之矣。 
　　虎化为僧 
　　武都人姓徐，失其名，以商贾为业。开宝初往巴逢兴贩，其路危狭，猿径鸟道，人烟杜絶，猛兽羣行，村甿皆于细路中设槛穽以捕之，为常矣。时徐至一村，安泊中夜，报云机发。村人炬火照之，见一老僧困惫在穽中，自陈曰：夜来入村教化，回误落穽中，望诸檀越慈悲解救。村甿辈共愍，开槛而出之，跃跳数十，成一巨虎，奋迅腾踯而逝。斯畜也，以人言诱喻村甿得脱其难，亦智矣。 
　　李吹口 
　　永康军太平兴国中，虎暴失踪，误入市。市人千余呌噪逐之，虎为人逼，弭耳瞩目而坐，或一怒则跳身咆哮。市人皆颠沛。长吏追善捕猎者李吹口，失其名，众云：李吹口至矣。虎闻忙然窜入市屋下匿身。李遂以戟刺之，仍以短刃刺虎心前，取血升余饮之。休复雍熙二年成都遇李，因问：向来饮虎血何也？李云：饮其血以壮吾志也。又云：虎有威如一字，长三寸许，在胁两傍皮下，取得佩之，临官而能威众，无官佩之无憎疾者。凡虎视只以一目放光，一目看物，猎人捕得，记其头藉之处，须至月黑掘之尺余，方得如石子色琥珀状，此是虎目精魄，沦入地而成。琥珀之称因此，主疗小儿惊癎之疾。凡虎须拔得者，将札蚛牙无复疼痛。凡虎伤者人衣服器杖乃至巾鞋，皆折迭置于地上，倮而复僵。葢虎能役使所杀者人魂也。凡为虎伤死及溺水死者，魂曰：伥鬼。凡月晕，虎必交也。凡虎食狗必醉，狗，虎之酒也。凡虎不伤醉人。顷有一村夫入市醉归，临崖而睡，有虎来嗅之，虎须偶入醉者鼻中，醉者大喷啑，其声且震。虎惊跃落崖而毙。此事皆闻李吹口者。 
　　
　　卷九 
　　天仓洞 
　　医人张世宁，先为僧，名法晕。师事绵州云山院僧晓枢者，郴人也。禅观之暇，颇好烧炼。太平兴国初，令法晕及行者柴汉荣张保绪往昌明县窦船山采药，入山百余里，岩谷重深，松竹蓊翳，寻流霞山路至一村，曰：张野人家，老父及妪皆八十余。既见法晕等，语之曰：前有天仓洞，某为孩孺时有二客去游，言洞中见自然肴馔，皆可食之。汝可去游。唯路径危峻，常宜勉力。法晕遂挈火负粮入洞。初甚隘崄，后渐高广，迤逦昏黑，因执炬而行，或上或下凡十余里，渐明，与人世无异。嵌窦石室广容石人，其下坦平，两畔石壁锺乳流溢垂下，长三四尺。时闻鸣籁音韵，石床茶灶相连。就之畧憩，或觉馁，思酸饀食，面前寻有一双酸饀。悚惕惊异而食之。保绪亦思蒸饼，亦如前有之，遂食一枚藏一枚。柴汉荣思蜜，亦如前得食之。后皆忘饥渴，渐觉身体轻利，登陟无困惫。又行三四里，阻一大江。江傍履迹果核，如有人行过之处。对岸有石墙，遥望云霞隐映，甍栋楼阁，棕楠花果，景象幽竒，如宫观状。微闻钟磬之韵，水急苔滑，不敢过，乃稽首曰：下土微贱形骸滓秽，窃入洞府，仰窥灵迹，是尘刼因缘，不敢久住，却寻旧径而回。旣出得洞，先藏者蒸饼化为石，甚重，击之如铜声。休复尝见道书云：大凡灵山洞府，若非道书标记者不可造次游厯。有龙蛇之洞，多腥秽。鬼神之洞门高阔，若神仙之洞，隘狭。仍须有水隔碍。凡人不可妄造之尔。 
　　鬻龙骨 
　　蜀有蚕市，每年正月至三月，州城及属县循环一十五处。耆旧相传，古蚕藂氏为蜀主，民无定居，随蚕藂所在致市居。此之遗风也。又蚕将兴，以为名也。因是货蚕农之具，及花木果草药什物。有鬻龙骨叟，与孙儿辈将龙骨齿角头脊之类凡数担，至暮货之，亦尽。因问所得之处，云某在灵池县分栋山。山去府城七十余里，北连秦陇，南接资泸，山阜冈岫之间，磎洞土穴之内，有能兴云雨之处，卽有龙蜕骨焉。齿角头足皆有五色者，有白如绵者，有年深朽腐者，大十数丈，小三五丈。掘而得之甚多。龙之蜕骨与蝉蜕无异。又闻龙有五苦，谓生时、眠时、媱时、怒时、蜕骨时也。每年秋夏中一两度，愚遥见分栋山上阴云勃起，其间一物白色，拖尾及夭蟜入云如曵练，长七八十尺。时濯锦江桥上千人纵观。食顷，方拏奋而没。旋有暴雨滂沱，雷震数声，倐忽开霁。得不为蜕骨者，龙乎。因蚕市有王仲璋，得一蛇蜕，长五六尺，腹甲下有四爪如雀之四爪。胡本立得一龟，小如钱，緑色，背有金线，界成八卦象。郑伯广得一小瓢子，如垒，两皂荚子坚实重厚，无有及者。休复亦曾得芝本两层，抱石而生，每蚕市好事者凌晨而往，忽有遇神仙者，或有遇灵药者，或有遇竒物者。耆艾相传青城山仙人隐士多因蚕市接救人尔。 
　　试金石 
　　开宝初，锦江桥侧有周处士者，鬻十香丸，以白器贮水浸小石子百颗余，各有纹缕，如飞禽走兽花草云鳯僧道之形者，人常聚覩叹赏之。中有一石如肾形乌润，每将磨金，次色者益紫，以此为异。玉工见之云：非试金石，乃黑玉尔。后有道士见云：非黑玉，是宝也。若欲验之以常石，对秤此石，加重数倍。以水银涂其上如傅粉焉。若以大火烹之，成紫磨金。君当富矣。周曰：安敢火烹，非恶冨也。恐丧吾宝。后经贼乱，不知石所之。休复因见道门仙人照宝经云：凡百金之处旁熏树木皆悉黄色，若要辨之，其石乌润。以水银揩之，自然粘着石上。以秤秤，有金者重于常石数倍。若敲磕及磓击，终不能碎，须以大火烹煅得眞金矣。其金号曰：宝金，将炼为金液，还丹服之羽化。非世之常金也。昔道士所言，得于此经乎。 
　　僧繇阁 
　　茂州近威戎军有僧繇阁，山路巇崄，人烟杜绝。髙冈之下有龛，豁如堂奥。石壁上有画观音像一躯，及当时画功德主，少长五人。其石壁年深随势剥落，虽风雨飘润形状愈明，歳月经久而不昬晦。不知其画何得入石，亦不知僧繇何以至此也。 
　　石像 
　　新都县四像院僧有卧像一躯，盖生于石，手足头面衣纹纤介青黄色隐起状，若雕刻。岂知胚混偶然成形乎？ 
　　采枸杞 
　　华阳邑村民段九者，常入山野中采枸杞根茎货之，有年矣。因于紫山脚下见枸杞一株甚大，遂斸之，根本怪异不类常者，长尺余，四茎如四足，两茎如头尾，若一兽形。持归村舍，家狗吠之不已。至夜四隅村落羣狗聚而吠之，终夕不辍。不堪其喧也。迟明，妻怒，将充朝爨。羣狗乃不复吠矣。休复见道书云：枸杞茯苓人参薯药术等，形有异者饵之，皆获上寿。或除嗜欲啬神抱和，则必有真灵降顾，接引为地仙尔。 
　　赵公山 
　　淳化癸巳歳冬十月，青城山民往赵公山采薪，遇数苖薯药，颇大如常者。村人度其下必大有薯药，遂与妻子同掘之，深三尺余，但见根须抱一大瓷合，遂揭开视之，有一大赤蛇如烂锦盘结合内。村人悸栗，以锄触之，蛇乃翻然化一雉，飞入溪水中。合内唯余一只石簪。村人持归山舍，其夜一室如昼。村人转惧此物异常，送与庄主。明年值顺贼作乱，不知此簪所存。 
　　鹿水溪蛇 
　　陵州籍县鹿水溪村民康化者，雍熙乙酉歳秋，有牧童晚归值雨，见溪中有大蛇引小蛇，蟠蜿屈曲于泥中，自大至小曳泥上岸，入一穴内，至末者曳泥窒其穴口，并无踪由。其童惊骇，目瞠口禁不能言。至前春启蛰时，方稍语。得父母问其不语之由，方说溪中所见之物矣。 
　　鱼化为石 
　　青城县渔者李克明，钓归倾其鱼于竹器中，有一鱼化为石，长四寸许，鳞鬛灿然若活。渔人妇见而爱之，将与竖子为戏。其竖子将石鱼于椀水中，或揺鬛振鳞浮泳而活。渔者惊异取出，置土罂中，因是邻里求观者众。在水则活，离水则为石，率以为常。时巡辖栢舍人虚舟取此鱼看，敲之中断，致于水中不复活矣。 
　　赵十九 
　　赵十九名处琪，陷银花衘镫为业。淳化中收得一铁镜，颇有异常。时有毕先生者，名藏用字隐之，年九十余，然不知所修之道。尝饮酒少食，自言本天台山道士，入川儒服三十余年，备厯蜀中名山胜景。一日与处琪赍铁镜访愚茅亭，翫之，其镜可重一斤以来，径七八寸，鼻大而圆。遶鼻有四象八卦，外有大篆二十四字，背面皆碧色。每至望夜光明愈于别夜。毕先生于景徳中携至阙下，值上封泰山，因从观大礼得召见，称旨，遂与披挂赐紫服，号通真大师，封香令于青城山焚修。御诗送行。到川日访愚茅亭，问其铁镜，已在贵人之处矣。 
　　景山人 
　　玉垒山人景焕，有文艺，善画龙。涉猎经史，撰野人闲话、牧竖闲谈。住川城北隅，数畞园蔬，家族数口，丰俭得中。山人情性温雅守道俭素，未尝与人有毫髪之竞对。人无老少，必先称名。雍熙年初，有冨家王仲璋者求山人画龙，初甚爱重。后有人云：景山人画格品低于孙位、黄筌，遂将染为皂。山人闻之曰：何不速言。酬以好绢，恭谢而退。尝使小仆挈帽随行，遇雨寻仆不见，冒雨而归。妻问何以不戴帽衣服濡湿，山人云：亢阳祈雨，不许人戴帽。其妻使婢送金钗还邻家，婢中路遗之，泣告山人，因他处假令还邻人。山人尝于婢仆辈知其乏困饥寒，诚谓君子不虐幼贱。山人园圃中养二斑鹅，夜见鹅粪中有光明，往告之。山人令以水淘之，获麸金二两余。吁，谁谓天葢髙，何惩恶劝善如反掌耶。 
　　弹鸳鸯 
　　章子朋者善书，勒大字妙。放小弩弹丸发无不中，常自衒其能。至道丙申歳往嘉州书僧院额，自州乗船，所至处弹获飞禽，供同船人食。至青神县维舟，见二鸳鸯，因发弹毙雄者，将归烹之。其雌者随至其船，见雄者在锅，不顾沸汤投其中，伸颈鼓翼，长呌数声而卒。子朋戏曰：人之为偶者如此，蹈汤赴火相随如是，以为笑乐。左传谓忍人者，其章子朋之谓乎。 
　　蚕馒头 
　　新繁县李氏，失其名。家养蚕甚多，将成値，桑大贵，遂不终饲而埋之，鬻其桑叶，大获其利。将买肉麫归家造馒头，食之擘开，每颗中有一蚕。自此灾疠俱兴，人口沦丧。夫蚕者灵虫，衣被天下，愚氓坑蚕获利，有此征报尔。 
　　太子大师 
　　后唐大同三年，魏王统军克蜀。孟先主尚庄宗妹福庆长公主，自太原节度驰赴西川至。明宗晏驾，宗室丧乱，朝士奔窜，有新罗僧携庄宗诸子为僧，入蜀投孟主，即福庆长公主犹子也。因为起院，以庄宗万寿节为名额，蜀人号为太子大师。曁圣朝吊伐入见阙庭，有小师宗莹酷好为诗，其师自京归检校其院，隳残迨尽，宗莹与院主元亮设谋闻于时政，以其师后唐宗裔不合住川。由是为所奏发遣赴阙，大师忧恚，卒于剑门。元亮与大师同日暴亡。宗莹因顺贼入城，焚烧院宇，寄食诸寺中，风恙。二三年间，患疮疥狼狈，终亦自缢而死。鸣呼，不畏于天不孝于师，能无及此乎。 
　　
　　卷十 
　　孙处士 
　　孙处士名知微，字太古，眉州彭山人也。因师益部攻水墨僧令宗，俗姓丘氏。知微形貌山野，为性介洁，凡欲图画道释尊像，则精心率意，虚神静思，不茹荤饮酒，多在山观村院，终冬夏方能周就。尝寓青城白侯坝赵村，爱其水竹重深，嚣尘不入，冀絶外虑，得专艺学。知微画思迟涩无羁束，有位者或求之，不动，即絶食托疾而遁。导江县有一女巫，人皆肃敬，能逆知人事。知微素尚竒异，尝问其鬼神形状欲资其画，女巫曰：鬼有数等，有福徳者精神俊爽，而自与人交言。若是薄相者，气劣神悴，假某传言。皆在乎一时之所遇，非某能知之也。今与求一鬼，请处士亲问之。知微曰：鬼何所求？女巫曰：今道途人鬼各半，人自不能辨之。知微曰：尝闻人死为冥官追捕案籍罪福，有生天者，有生为人者，有生为畜者，有受罪苦经劫者。今闻世间人鬼各半，得非谬乎？女巫曰：不然，冥途与人世无异，茍或平生不为不道事，行无过，讵有桎梏及身者乎？今见有王三郎在冥中足知鬼神之事，处士有疑请自问之。知微曰：敢问三郎鬼神形状，欲资所画。俄有应者曰：今之所问，形状丑恶怪异之者皆是魍魉辈，神者一如阳间尊贵大臣，体貌魁梧，气岸高迈。盖魂魄强盛，是以有精爽至于神明，非同淫厉之鬼尔。知微曰：鬼神形状已得知矣，敢问鬼神何以侵害于生人？应者曰：鬼神之事人皆不知，凡鬼神必不能无故侵害生人，或有侵害者，恐是土木之精、千歳异物、血食之妖鬼也。此物犹人间之盗贼，若无故侵害生人，偶闻于神明，必加侵害，亦不异盗贼之抵干宪法尔。若人为鬼所害者，不闻乎为恶于隐者。鬼得而诛之；为恶于显者，人得而诛之乎？知微曰：明神祷之而求福，有之乎？应者曰：鬼神非人，实亲于徳，是依皇天。无亲亦惟徳而是辅，凡有徳者，不假祷祈，神自福之。若素无徳行，虽勤祷之，得福鲜矣。知微曰：今冥中所重者罪，在是何等？应者曰：杀生与负心尔。所景奉者浮图敎也。知微曰：某之后事可得闻乎？应者曰：祸福之事不可前告。神道幽秘，弗许预知也。知微曰：今欲酬君，君欲希我何物？应者曰：望君济我资镪数百千贯。知微辞之，应者曰：所求者非世间铜铁为者，乃楮货尔。知微乃许之。应者曰：烧时慎勿使着地，可以薪艹荐籍之，向一处以火爇，不得搅剔，其钱则不破碎，一一可达也。遂依教蟠纸钱数百千贯。噫，昔汉世以前，未知幽冥以何为赂遗之物尔。 
　　黄处士 
　　黄处士名延矩，字垂范，眉阳人也。少为僧，性僻而简，常言：家习正声，自唐以来待诏金门，父随僖宗入蜀，至某四世矣。琴最盛于蜀。制斵者数家，惟雷氏而已。又云：雷氏之琴不必尽善，有瑟瑟徽者为上，金玉者为次，螺蚌者亦又次焉。所以为异者，岳虽髙而弦低，虽低而不拍面，按之若指下无弦吟振之，则有余韵，非雷氏者。筝声絶无琴韵也。处士常言：隋文帝子蜀玉秀造千面琴，散在人间，故有号寒玉韵磬响泉。和志者，琴则有操引曲调及弄，弦则有歌诗五曲，一曰：伐檀，二曰：鹿鸣，三曰：驺虞，四曰：鹊巢，五曰：白驹。葢取诸国风雅颂之诗声其章句，以律和之之谓也。非歌诗之言，则无以成其调也。本诗之言而成调，非因调以成言也。诸诗皆可歌也。咸平中，知州冯公知节召孙知微画，俾处士弹琴，二公俱止僧舍。尝会愚茅亭。进士张及赠之诗曰：二公髙节厌喧卑，同寄萧宫共展眉。玉树氷壶齐品格，野云皋鹤本追随。泉流指下何人赏，岳峭毫端秖自知。绻恋贤侯美风敎，故山归去尚迟迟。祥符壬子秋告归乡里，遗愚养和一法。是年冬病卒，年八十。其乐天知命者欤。 
　　程先生 
　　程先生名贲，字季长，自号丘园子，江阳人也。世习儒，少孤力学，立身介洁，跬步一言必循礼。则虽家童稚子，应对进退不踰规矩。先生尤嗜酒，复喜藏书。自经史子集之外，凡竒诀要録未尝闻于人者，毕珍收之，亦多手冩焉。其间复混以名画古琴瑰异雅逸之玩，无所不有。虽年齿已暮，而志好益坚，目游简编，未少暂息。每谓所知者曰：余五十年，简册鈆椠未尝离手。其勤至也如此。尝譔太玄经义训，功未就寝疾而卒。年七十有四。易曰：不事王侯高尚其事，其是之谓乎。 
　　杜大举 
　　杜鼎升字大举，形气清秀雅有古人之风，鬻书自给，夫妇皆八十余。每遇芳时好景出郊选胜偕行，人皆羡其高年逸乐如是。进士张及赠之诗曰：家本樊川老蜀都，世家冠剑岂寒儒。笔耕尚可储三载，酒战犹能敌百夫。僻爱舜琴湘水弄，每县孙画醉仙图。孟光笑语长相逐，唤作梁鸿得也无。尝手冩孙思邈千金方鬻之，凡借本校勘，有缝折蠧损之处，必粘背而归之。或彼此有错误之处，则书札改正而归之。且曰：使人臣知方则忠，使人子知方则孝。自于千金方中得服玉泉之道，行之二十年，获筋体强壮耳目聪鉴，每写文字无点窜之误。至卒，方始阁笔。服玉泉法：去三尸，坚齿髪，除百病。玉泉者，舌下两脉津液是也。但能每旦起坐，瞑目絶虑，叩齿二七，通潄令满口，乃吞之，以意送至脐下炁海一七遍，经久，自然如流水沥沥下坎涧之声。如此则百脉和畅。所以黄庭经云：玉池精水灌灵根。又曰：漱咽灵液灾不干。其是之谓乎。 
　　任先生 
　　任先生名玠，字温如，蜀人也。学识广博，人皆师仰之。大中祥符初，乐安公中正镇蜀日，请先生于文翁石室大集生徒，讲说六经，以绍文翁之化。由是蜀中儒士成林矣。大中祥符末，有谏议大夫凌公策莅蜀，闻先生之名，表荐于上，诏入京。先生进龙图纪圣诗一千韵，酬以汝州团练推官，三让辞官，表云：伏念臣早年髪白，悲老态之遽臻；触事心阑，觉死期之将至。乞授一子官。蒙圣恩与子偕任醴泉主簿，天禧元年欲就居嵩山，般家之蜀，因与乡人前秦州陇城主簿张逵中行秩满归川，二人同访愚茅亭，观旧题之处，云：昔日髙年有道之士，今已物故。未逾一纪，故友将尽。我虽存也，余生几何！先生留一絶于亭壁云：聚散荣枯一梦中，西归亲友半成空。唯余大隐茅亭客，垂白论交有古风。天禧二年，先生游宁州，卒于旅舎。扬子法言曰：通天地人曰：儒。诚哉是言。天地间万类中，惟人最灵，然愚蒙者万而贤智者一，处贤智而志于道者，复几何人？如任先生者，可谓通天地人而知命守道者也。 
　　谭居士 
　　谭居士名仁显，成都人也，以医为事，居郡城东南隅。所居庭庑篱落间，徧值艹药。年髙而精神愈壮，无喜怒，故毁誉不能动其心。手持数珠常诵佛经于闾巷聚落中。治病所得钱帛，随即分授于贫者，竟以不言但行阴施黙益之道。每行药至午方归，则闭户靠壁瞑目而坐。大中祥符乙卯冬示疾端坐而逝，时齿一百。人未化前，人问居士有长生法，对曰：至于导养得理，以尽性命。百年犹厌其多，况久生之苦乎！ 
　　小童处士 
　　童处士名益，字友贤。因兄能画，相学习而顿悟，若生而知之。大凡性有巧拙，画无古今，蜀末归命，圣宋以前有张杜二人善画佛像罗汉，有张南本画人物车马，黄伯鸾花雀竹石，李升山水，李文秀写真。自往及今，有童君与前辈不相下也。童君于海云山寺画慈寺如来十六罗汉，大圣慈寺三学院楞严经变相，玉局化龙虎君二十四化神仙，天庆观龙虎君圣祖殿岳渎神祗，所有神仙侍从向背低昻无遗其势者。鸟兽洪纤树石山水无遁其形者，而又笔踪遒健，天机俊逸。九曜院写张侍郎真，精神气韵如出素壁之前，时推妙手。张侍郎在任日，俾童君画鲍倩五禽图，于五势之间各写侍郎真在其中，侍郎展开曰：老夫山野，岂堪图之。因是优礼待之。祥符中，于愚茅亭图水石六堵，谓愚曰：时辈皆云弹琴非是乐，写真非是画，是耶非耶，请为言之。愚对曰：春秋左氏传，晋侯观于军府，见锺仪问曰：南冠而絷者谁也，有司对曰：郑人所献楚囚也。使税之召而吊之，再拜稽首问其族，对曰：伶人也。能乐乎，对曰：先父之职官也。敢有二事，使与之琴，操南风。杜预注云，伶人乐官也，岂不谓琴为乐乎？南齐谢赫论画有六法，一曰气韵生动，二曰骨法用笔，三曰应物像形，四曰随类传彩，五曰经营位置，六曰传移模写。其写真者，于画六法中一法尔，岂不谓之画乎？若秪以画人头面而已，岂曰尽善，若秪以写真擅名，不亦寡乎。譬诸膳夫和羮，酰醢盐梅以烹鱼肉，齐之以味，阙一不可。今国朝取士于诗赋策论，阙一者不中其选也。则知君子之道贵乎全也，画与学，虽殊功用奚异。君其全和。童曰：益虽不敏，请事斯语矣。
　　
　　
　　 
　　
