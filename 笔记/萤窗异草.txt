《萤窗异草》[清]长白浩歌子

　　《萤窗异草》三编十二卷，共收短篇文言小说一百三十八篇，作者署名为长白浩歌子。此书叙述的多是明末清初的见闻，文字隽爽，在诸多仿《聊斋》的作品中成就较高。今存申报馆本和《笔记小说大观》本。申报馆本是目前所见到最早的本子，原题“长白浩歌子著，武林随园老人续评，关中柳桥居士重订”，三编卷首题“光绪丁丑(1877)夏日申报馆印”。

　　关于作者，大致上有两种说法，一据《八旗艺文编目》，说该书为乾隆时代作品，作者是尹庆兰；一始于平步青，说该书为光绪初年作品，是申报馆文人的假托之作。
　　尹庆兰字似村，满洲镶黄旗人，原姓章佳氏，是尹文端公继善的第六子。庆兰大约生于乾隆元年(1736)，至迟卒于乾隆五十五年(1790)。他虽然生于贵育之家，却性情恬谈，不慕功名，耽吟咏，好风雅。乾隆十九年(1754)，在尹继善督理南河时，庆兰与袁枚相识于袁浦署中。在此后的数十年中，两人诗酒唱和，过从甚密。庆兰博学多才，曾经乾隆殿试，颇受称赏，然终身未仕。有《绚春园诗钞》。从庆兰的经历、志趣和文学素养等情况看，他是有可能成为《萤窗异草》的作者的。然而没有佐证支持此说。戴不凡在《小说见闻录》中讲到了题作《聊斋剩稿》的稿本，从其篇目和内容来看，正是《萤窗异草》。“纸已敝败，盖不知已经过多少人阅读使然。有因使用指甲翻书而抓破纸张缺字缺句者，有被人揭去半页者，其阙文又有经人用竹纸衬贴补全又复脱落者。就纸色而观，当不晚于乾隆。”或许从乾隆末到光绪初，《萤窗异草》只是以手写本的形式被人们辗转传阅，影响并不广，到光绪初申报馆印行之后，它才风行一时。

　　平步青《霞外捃屑》卷六：“(《萤窗异草》)二编卷三《痴狐》条，仿留仙《小翠》为之，而云同郡吴公畹(戊辰进士)太仆卿之宠姬也，与杜一鸣云嘉靖五年进士，题名碑皆无其人。据“同郡”二字，则必非尹似村所作明矣。不特袁评附会，所载会稽马中骥(庐州参将)，死张献忠难；康熙戊子文安戴敬宸登进士；固安王立猷壬申、癸酉连捷；许皋鹤太史册封暹罗副使，溺于海；马太史介庵典楚试诸条，皆子虚乌有，事无可征。盖即馆中黎邱为之。观二编、三编接踵嗣出，殆以齐学裘之《见闻随笔》、《续笔》为劣，借此思驾其上也……”或许因作者署名为“长白”浩歌子，故附会以与《子不语》作者袁枚相过从的尹庆兰，并原题王渔洋评语(《聊斋剩稿》稿)亦改为随园老人评语。

　　初编　　序

　　卷一　　天宝遗迹　　卜大功　　金三娘子　　玉镜夫人　　贾女　　桃花女子　　红鞋　　毒饼　　翠衣国　　痴婿　　犬婿　　田凤翘　　刘天锡
　　卷二　　桃叶仙　　冯埙　　昔昔措措　　温玉　　睡姬　　张仙　　守一女　　柳青卿　　珊珊　　白衣庵
　　卷三　　魂灵　　妒祸　　李念三　　訾氏　　假鬼　　银针　　赝殃　　落花岛　　货郎　　化豕　　缝裳女　　火龙　　青眉　　王秋泉
　　卷四　　胎异　　夏姬　　郎十八　　三生梦　　固安尼　　无常鬼　　苏绪　　卫美人　　苦节　　狐妪

　　二编　　序

　　卷一　　潇湘公主　　紫玉　　古冢狐　　崔十三　　白云叟　　辽东客　　弱翠　　考勘司　　杜一鸣　　酒狂
　　卷二　　祝天翁　　畅生　　镜中姬　　程黑二　　拾翠　　小珍珠　　尸变　　黄灏　　徐小三　　花异　　鬼书生　　于成璧
　　卷三　　绿绮　　痴狐　　灯下美人　　梁少梅　　定州狱　　住住　　仙涛　　陆厨　　艳梅
　　卷四　　袅烟　　镜儿　　翠微娘子　　徐之璧　　女南柯　　子都　　大同妓　　虢国夫人　　姜千里　　画廊　　窃妻

　　三编　　序

　　卷一　　唐城隍　　智媪　　挑绣　　田一桂　　沈阳女子　　晋阳生　　春云　　折狱　　隔江楼　　谈易狐　　田再春
　　卷二　　宜织　　遗钩　　奇遇　　绣舄　　舆中人　　庞眉叟　　诗妖　　变鬼　　续念秧　　生生袋　　窥井　　巨蝎　　梅异　　童之杰
　　卷三　　杨秋娥　　笑案　　戏言　　销魂狱　　讼疫　　秦吉了　　龙阳君　　苑公　　银筝　　董文遇　　马元芳　　瓢下贼
　　卷四　　蛇媒　　续五通　　又　　玉洞珠经　　阿玉　　斗蟋蟀　　狐判官　　钟鼐　　鬼无颏　　秋露纤云　　萧翠楼　　卢京　　苏瑁

　　萤窗异草初编

　　序

　　稗官有三：一说部，一院本，一杂记。而杂记又有两种，大儒之语录不与焉。其搜求典坟，博览载籍，引古证今，发为伟论，非第为诗文之助，直可羽翼子史，尚矣！其记载时事，传述见闻，舒广长之舌，斗雕镂之心。说鬼搜神事，不必问其虚实；探赜索隐文，不必嫌夫诡奇。仰《齐谐》为谭宗，慕《虞初》而志续。如杜牧之寄托风情、李伯时摹绘玩具，亦足以消长日、却睡魔，固不失雅人深致矣。世俗陋儒胸无墨渖，动谓立言，务黜浮华，以为补救人心、挽回风气起见，则六经廿二史，圣贤遗训，班班可考，又何必如许迂腐陈言狗尾续貂耶？客有以《萤窗异草》抄本见示，款署长白浩歌子，未悉为何时人。或称为尹六公子所著，顾随园老人评语，的系附会。其书大旨，酷摹《聊斋》，新颖处骎骎乎升堂入室。虽有类小说家言，弗足为文人典要，而以之消长日、却睡魔，固无不可也。贤于近时所刻《见闻随笔》远矣！尊闻阁主人仿聚珍板刷印行世，问序于余，爰作质直语告之。呜呼！凡人有心作有关系文字，转不若里巷歌谣足以启发心思、耐人寻味也。斯言惟具性灵者可与共印证耳。时光绪二年岁次丙子端阳节，梅鹤山人序于海上鹪鹩一枝轩。

　　卷一


○　天宝遗迹
　　骊山之阴有石洞，其额曰天宝遗迹。以石为扉，坚不可破，人亦莫知其所有。故明正统年间，门忽自裂，宽仅尺许。有刍荛者见之，归以语其乡人刘瑞五，已则惴惴焉，未敢入也。瑞五幼读书，性豪纵，有古侠士风，闻之欣然欲往。乃约里中喜事而好奇兼饶胆识者，共得五人，携酒食猎具而行。至则山径崎岖，荆榛塞路，攀附而后上。及见洞口，白石磷磷，然滑腻光泽如有人经行者，心窃异之。又行里许，始达其穴。由隙而窥之，其中窈杳而深黑，都无所睹。有怯者，即欲言旋；其勇怯半者，亦未敢言入。独瑞五奋臂大呼曰：“不探此奇，归有何趣？”乃篝火燃炬，踊跃以前。遂先入，继之者又，仅得三入。初入差可骈肩，渐深而能容驷马。两旁皆石壁，洁白晶莹。以火烛之，仿佛如有绘画。瑞五顾谓众曰：“境殊不恶，何怯为？”益深入之，穷其奇。曲折数武，便得一门，其屏以青玉为之。隶书数行，墨迹犹新，其众以炬照而读之。其略曰：“朕与妃子每遇盛暑避热此间，共享洞天之福，于兹五年矣！风流潇洒，不啻神仙。汉武白云乡，遂非所羡。但恐千秋万岁后，罕有知吾两人相得之欢者，爰命良工置石像于内，以流传不朽。间与妃子流览其中，不禁相视而笑，几忘其身之匪石也。”末署“天宝十年秋七月御笔”，始知为明皇所书。及转屏后，大可数十楹，中置宝座，仅虚位，尚无他奇。左为晓妆阁，一石美人挽发对镜，倦态堪怜。旁二宫娥，一捧匜器，侧立而欲前；一代妃捧发，跪而持之，貌甚恭谨。妃首微回，似有所语，眉目皆入画。妃后立一人，唐巾便衣，髭须微捋，则开元皇帝像也。情形态度，宛然相亲，众览之无不欣欣欲笑。其右为浴池，以绿玉为水，波纹荡漾如活。旁立二人，执巾捧帨，眉睫间微含笑意。帝与妃皆以白玉为体。帝白身游戏水中，仅没其脐下，坐而侧首，以目招妃，状似欲言而匿笑。妃坐小石床，亦裸其上衣，酥乳轻圆，麝脐微露，无不历历可见。然而黛低云皍，容如腼腆，且以纤手扪绣带，一似欲解而不胜其羞者。由裳而下，双弯则已尽赤矣。瑞五与众孜孜谛视，方将深探其秘，而举首遥睇，帷幙俨然。俄闻大声发于其内，如崩石。且冷气砭人，肌皆生栗，遂股栗欲返。虽瑞五之豪迈，亦凛乎不可独留。比出洞门，三人中已仆其二，面色青碧，口皆流涎，状如中毒。乃大惊，扶掖下岭，踉跄而归。至夜，俱暴卒。家人罔知其由，遂涉讼官。鞫瑞五，具陈本末。命吏验之，信然，乃薄责而遣之。因以丸泥封其洞，且凿其额，以灭其迹。然在樵夫牧竖犹能识之。洎乎天启末年，雷震其穴，乱石嵯峨，已渺然不知其处。

　　外史氏曰：余尝怪明皇为一代风流帝王，骊宫之造选胜搜奇，岂无雪洞云桂之楼，而仅以土木侈其观？且阿嬛素丰于肌，性必畏暑，又岂无清凉世界以安此弱质哉？及闻此事于瑞五后裔，虽荒诞不经，而未始不可补开元遗事。故存其异而录之，以俟世之问津者。
　　随园老人曰：刻画奇诡，几与《聊斋》相埒。然曰喜事好奇、兼饶胆识，方可以语此，则已得山水三昧矣！世无瑞五其人，不免皆门外汉。


○　卜大功
　　明季张献忠作乱湖南。有裨将曰马雄飞，能开五石之弓，善为左右射。献忠恒宠遇之，赏予独厚。马故燕人，与涿郡卜大功相友善。卜亦孔武有力，尤通文词。年二十，即废书而叹曰：“士生用武之世，宁为万人敌，杀贼取斗大金印，何屑屑事此毛锥耶？”闻者咸壮其志。马既从献忠，宠冠一军，自以为不世之遇，乃使人驰书召卜。卜忿然作色，面叱来使曰：“渠以予首亦当卖耶？第念故人情，不执汝赴官，宜亟去。”遂不发其书而遣之，其刚介如此。后以应募从征，以功骤擢至守府，莅任山东，土贼不敢入境。嗣因献忠犯凤阳甚急，抚臣马士英奏请檄召天下兵护卫诸陵。卜被征，渡淮与献忠战于滁泗，斩馘甚众。究以北人不惯舟师，致为贼所获。献忠爱其勇，乃使马以利害说之。卜见马来，闭目不视。马执手泣曰；“故人何不幸至是。”卜忽张目而语，眥尽裂，谓曰：“予向与尔狩猎山中，竞逐一狡兔。尔顾我曰：‘大丈夫立功国家，得贼当如得此。’曩时之意气何盛耶！言犹在耳，尔既从贼，今尚得以故人目我哉？”马语塞，惭沮而退。终以绨袍恋恋木忍于心，因诡词以复献忠，谓卜色厉而内荏，倘软困之，不浃旬可得。献忠信其言，遂囚卜于土室，守以健卒，饲以草具，将俟其穷而收之。卜求死不得，乃绝粒以待毙。夜坐室中，吟以见志。甫哦曰：“去国离乡事鼓鼙，满拚颈血染虹霓。”余韵未已，俄闻窗外续曰：“江流不葬英雄骨，好逐青鸾过越西。”其音娇婉，不类男声。卜以为异，耸然而听之。又闻朗言曰：“良马一蹶，终致千里，丈夫何不自振拔，乃欲效无益之死。”言已，竟破扉入。视之，则一女郎，年甫及笄，衣裳甚都，貌亦艳绝。错愕间，女郎敛衽启曰：“怜君忠节，敬来相救，可从妾出此虎口。”卜惊喜，不暇交谈。幸贼中无桎梏，女郎径携之行。将出，复反曰：“不可使鼠子知我。”乃取袖中彤管，大书数字于壁，呼卜曰：“去去。”悄然遂出。视守者伏如沉醺，相与枕籍地上，卜亦莫解。去贼里许即长江，早有小鬟舣舟以待。女郎促卜同登，扬帆而南，瞬息百里。舟虽仅容三人，而波浪兼天，稳如磐石。卜惊魂少定，始谢曰：“感承援手，出予雉罗，敢请芳名仙居，以为异日酬恩之地。”女郎闻言，以横波睇之，微笑曰：“君犹未喻妾意耶？诗所谓青鸾者，即我是也。将与君翱翔天表，永效双飞，何谢为？”卜始默会其指，喜出望外。逊曰：“一介武夫，马齿且长，乌足以当此青盼。”女郎笑曰：“君烈士，妾贞姬，正合为偶。岂效儿女子沾沾较量于年貌哉！”因自白其姓氏，则马家少女，无字，越之会稽人也。卜又诘其颠末，女郎笑弗答。舟行次采石，天方达曙。女郎命鬟治具，未见烹炮，珍馔罗几。卜食之至饱。饭已，女郎令卜小憩，解维复行。及寤而询之，则已抵钱塘江矣。揽袂而兴，晚潮适至，澎湃之声，俨然万千铁骑蜂拥而来。卜未习此，骇极。女郎语之曰：“此子胥一怒之威，君独未闻之乎？”逆流而上，雪浪拍空，毫无所惧。有顷曰：“去妾家伊迩，可以登岸矣。”卜从之。回顾小鬟，倏忽与舟俱没，卜益异之，联袂而行，约半里，得一村，水环木绕，风景颇佳。入村而北，东向一巨宅，门阑修整，栋宇高华，檐际有青字石额，颜曰“参戎府”。女郎嘱卜曰：“君至妾家，勿儳说，任妾所云。不然，事且败。”卜颔之。忽一少年，缓带轻裘，自第中出，见女郎愕然曰：“妹何徒步而归？父事将若何？”女郎涕洟曰：“父不幸没于王事，庐州已陷为贼巢。妹赖将军力，相携至越。此齐东之卜守府也。”少年闻言大恸，肃客入宾馆，不暇为礼，偕女郎入内。卜茫然默坐外舍，闻第中号啕悲戚，尔许时方止。又有顷，少年出，则已易缟衣素冠矣。形容惨淡，血泪盈眶，揖卜而谢之曰：“适闻凶讣，痛割五中，慢客不能无罪。今奉老母命，请君一晤，敬来奉肃。”卜从之入。至庭，见婢媪拥一妇人，年可四十许，降阶而迎曰：“未亡人不克从夫殉国，殊深惭赧。小女子重赖提携，远脱陷阱，高厚难酬。”语已再拜。卜知为夫人，然喻女郎意，不欲质言，唯唯逊谢而已。夫人延客坐。茗甫一献，起曰：“婚媾之约，未亡人既已洞知。请郎且就甥馆，俟为先将军成服，敬当如命。”卜知姻事克谐，起谢，且请以婿礼见。夫人含戚而受之。令人粪除侧室，馆婿于厅事之左，供帐维丰。卜私询臧获，始知马公讳中骥，即庐州殉难者也。盖马本世族，以武科起家，历任至参戎府。有二妻，一携之任，一在家居。女郎即从任者所生，故在衙署，少年则其异母兄也。翌日，公子与母衰绖受皏，设祭招魂。卜为代纪丧务，戚族皆以婿目之。尽七后，夫人与子计，效楚畀我之故事，择吉赘卜于家。花烛之夕，卜谓女郎曰：“子实生我，而谓子赖我以生，受之殊觉汗颜。”女愀然曰：“妾隐衷，惧骇听闻，未敢轻泄。今名分已定，妾不忍欺。且君亦当世之豪，言之谅无所恐。”因泣白曰：“妾非人，实鬼也。生前从父莅任庐州，甫二年，遭献忠之乱，父没于疆场，城亦继陷。举室惊窜，老母投缳而死。妾正欲自裁，而贼众已集。其将有马雄飞者，悦妾姿容，将施强暴。妾绐之，俟贼少懈，遂投眢井，自陨其身。及归地下，遇家严，乃知射吾父者，即是贼也，因怀忿不欲往生。感荷孤山小姑，怜妾苦节，赐以炼形之术，名列鬼仙。谓妾命中合受一品诰，且父仇可复。妾因辞姑行，出君于阱，藉手以报吾亲。昨往凤淮，贼已授首，不共之仇已雪矣。”卜闻其言甚惊，即亦无惧色。询其复仇之状，答曰：“妾前题壁云：‘纵囚者，马也。’献忠见之，果疑雄飞与君有旧，不俟其辩而诛之。妾至贼所，渠已悬首于辕。”卜又诘小鬟何人，曰：“此小姑之侍儿也，不然岂能履水如康庄，且俄顷数千里哉？”言次相扶入帷，解衣共枕。交合之际，闺体宛然，益为爱重。三朝，夫人为之张筵，大会诸眷。嗣是倡随甚欢。弥月后，女谓卜曰：“庐郡人来，必泄吾事，此地不可久居。”乃诡托卜思乡井，买舟欲归。母兄挽留不住，赠钱千緡。遂徙于秀水，卜宅于乡。时有小寇窃发，卜治戎具，弯弓骤马，连杀数贼。寇皆奔，里人藉以无虞。后抚军召募，卜欲往，女沮之曰：“时尚未可，请与妾隐。时至，可以有为。”卜从其言。迨夫本朝定鼎，卜始出，累建奇勋。仕至总镇，女果受封。顺治辛卯，莅任湖襄，擒献忠余党数人。询以雄飞，果以卜故被戮。卜伤之，为设位以祭，且谓其僚属曰：“彼志非不大，但惜目无瞳子耳。”卜年七十犹矍铄，生子二人，皆成武进士。及卜卒，太夫人独居一室，至夜忽不见。家人有知其事者，以为从小姑仙去。遂具冠帔，葬于卜氏之茔。

　　外史氏曰：物以类聚，良非偶然。观卜对马数言，至今犹懔懔有生气，虽女之贞烈，有不降心以相从者哉！顾同一人也，或为忠臣，或为淑嫒，其不肖者乃陷身于寇盗，卒为所诛。卜云目无瞳子，终属为友饰非之论，岂其然乎？拙哉雄飞，何如雌伏？


○　金三娘子
　　丹徒周生玉声，少奉吕仙甚虔。丙子岁，将赴南闱，因祷之。旋于砚匣中得片纸，硃书二句曰：“功名只问三娘子，不待朱衣暗点头。”玉声行三，疑出其妻之口，遂于燕私时突然问之。妻未及料，遽应曰：“中中。”生大悦，以为联捷之兆，欣然发轫，而不知仙意之所在也。及省，试毕揭晓，竟落孙山，颇怅仙之诳己。未几，家邮踵至，则其妻病在床蓐，奄奄待毙，遂兼程而归。抵家，素皐已挂矣，抚膺大恸，嗒焉若丧。又值场屋潦倒之余，百忧交集，往事早不在念。阅数月，忽忆仙言，顿悟曰，“予在雁行虽以三称，然列诸兄之次，则十有二矣。所谓三娘子者，或别有其人，向特未及详察耳！”乃更祷于仙，绝无影响。久之，独处无聊，因往淮上访所亲，将以觅缘。濒行，梦中忽见前二语，则余字宛然，惟“三”字灿若赤金。觉而记忆不忘，究亦莫解其故。舟行次某县，有姊适江村民家，停舸省之。登岸独行，未里许，苇塘中有人偶语曰：“金三娘子天上人，那得便偶穷措大。”又一人曰：“冥数果应合，措大亦正不穷。”生闻而心动。视之，二人状类渔家，跣足戴笠，自苇中出。生亟前致询，答曰：“东行二三里，北向有巨宅，叩之当自知。我等不暇，弗能为子导，然亦相见不远耳。”语已，匆匆前去。生思其言与仙语符合，是一生禄籍姻盟胥在此矣，遂不虑荒渺，觅路而行。前至一处，茂林阴翳，栋宇巍峨，华屋北向，朱门洞开。近而款之，无应门者。举步径入，越过粉垣，闻人声叱曰：“何处少年擅入人宅第，法当笞。”惊而谛视，则一妪含笑自庭中出，华发鲜衣，目炯炯有光采。生自觉唐突，而幸妪无怒容，乃揖而告之曰：“日暮迷途，无所栖止，浼借一宿。不识姥姥允否？”妪熟视良久，徐曰：“予家故有闲屋，即以寓秀才郎，亦一佳话。”导之入东侧一夹弄。甫数武，别有院落，其中精室三楹，四围杂植花木，门掩帘垂，绝甚幽雅。妪自启扃延客入。室中牙签盈架，四壁图书，一床一几，净无纤埃，恍若因宾而设者。妪一呼，旋有老仆以茗入，妪遂出户去。生颇疑讶，更自笑突如之甚。然既至此，不应去之太速，踌躇之际，周览壁间，诗画均极古雅。并有霞笺一联，大书十字曰：“鸣鸾金作佩，挥麈玉闻声。”其款则回道人笔也，大骇。适老仆以酒肴来，因叩以主人官阀，并其氏族，俯而不答。坚诘之，则曰：“君闻所闻而来，何复谆谆下询耶？”生窃喜，以为即金三娘子者。一时都无所虑，欣然举卮，肴核甘美，酒复芳冽异常。少酣，老仆以异果至，且曰：“此娘子手自摘者，愿以奉君下酒。”生益悦，食之，清香心肺，曲蘖无力。既喜其情，但未识其貌，不免忐忑。无何，烧烛检书，漏下二鼓。及寝，老仆进衾枕，香绵锦绮，软骨薰心。生反侧不安，竟夕无寐。晨起，老仆殷勤奉盥，且言曰：“由此室东去，有园亭，颇可娱目，无忧闷倦也。”生益狂喜，不俟朝饔，即往游览。甫皔一槛，豁然别有佳境。亭台掩映，布置皆有画意。奇花数百本，五色缤纷，异香馥郁，斗艳于疏篱之下。因乐而忘返，益深入之。俄闻珮声环韵，似有人来。生匿迹树侧以窥之，侍婢数人，嫣红姹紫，或以篮，或以巾，掇采花卉。最后则前妪，随一丽人年可十七八，晨妆妩媚，貌可倾城，而一肌一容俱为生平所未觏。生已神魂失据，丽人自摘一花，将簪于皒，婢即以镜进。立而顾影，态有余妍。行且去，生方将趋出相见，妪忽指曰：“碧桃花树后有人，阿姊且宜回避。”丽人转身却步。生恐其遄归，亟离树呼曰：“已现金身，使人病渴，忍竟舍之而去耶？”丽人以横波微顾，且笑且羞，乃小语嘱妪曰：“木已成舟，好事亦在旦晚，急色相使人颇不耐。”以箑障面，曼立低鬟。妪前致词曰：“娘子本上界谪仙，数合配君，故构宅第于此，预以相待。君能无惑于人言，当订永好。”生心已无主，欣然诺之。丽人去扇相见，遂并坐于小轩之内，命婢供馔，相与对食。生此时已俨然温存娇婿矣。饭已，丽人谓生曰：“佳偶由天，且重以吕仙作伐，本宜即成嘉礼，但前程锦片，不敢以燕婉误郎。今付君黄金百斤，佐以干仆，往游帝都，当有奇遇。统俟鹏抟克遂，始能鸳梦无忧，君勿以愆期怨妾也。”语已，使妪唤二人来。生视之，虽故矮帽青衣，状类臧获，实即苇塘相见者，讶之，亦不敢言。丽人谆嘱两价毕，促生启行。生虽不欲，而迫于大义，不得复恋温柔。至江，另有扁舟，供帐备具，遂扬帆行。两价虽名纪纲，意态倨侮，一切并不关白。生以相从谋事，隐忍安之。缘江北来，过门不入。生询两价姓氏，一解一杨，而踪迹率多诡异，无敢究诘。一日将过天妃闸，闻自北来者语曰：“某公子阖舟覆溺，捞救无从，风水当自慎。”生心甚惴惴，二仆颐而笑曰：“此奇货可居也。”解竟跃入水中，生欲号，杨亟止之以手。舟行十余里，见解负一人，科头华服，跋浪而来。登舟置之皕首，拯救之，遂复活。杨又以意授生，进以新衣，饮以美皗，其人精爽如故。询之，知系某公子。其父某公，为都中巨宦，甚有文名。公子以事归江左，适罹水厄。生慰之，情意恳至，且曰：“兄既及溺复生，不可再履不测。寻镇市，为觅健骡数头，并招得其从者，复整衣装，润其行色，约费数百金。公子感激涕零，知其北上，乃修函与父，祈以骨肉善视之，挥泪别去。及至京，以书谒公子父。公悉其拯溺之德，延至宅内，待以上宾。间与之指授书义，披窍导窾，度以金针。生经宗匠之手，造诣日进，益以公力，竟以北籍登乡荐。因益重解、杨，与同寝食。明年，将赴南宫。公阅其文，未尝首肯，生亦切切隐忧，杨忽引一人至，青袍尘渍，不知谁何。解先驱入室，嘱生待以优礼，赠以巨金。生从其教，询厥姓名，则王孝廉，素号达人，因贫而落魄者也。生念系同袍，亦不以介意。及在礼闱中，竟与比屋。王感德不置，生首艺甫成，王取视之，以为未能入彀，乃舍己业，为生代庖。逾时，三草立就，嘱曰：“君才十倍曹丕，但未能投时所好耳。吾思报吾鲍叔，不嫌孟浪，可否宜自择之。”生玩其所作，实大声宏，坦然登之于卷。俟王事竣，相偕而出。质之某公，莞尔而笑，许以高魁。榜发，果登上选，王亦获售。廷试首列词林，因思金三娘子之盟，亟欲乞假锦旋。解止之曰：“娘子固在燕京，何假外求耶？”辄为之议婚于巨族，则某公之姻娅也。公方为撮合，生雅不欲，而解、杨坚嘱勿辞。生终怏怏不乐。迨至青庐之中，新妇之姿态绝类伊人，生奇之。夜深，妇自白曰：“君识妾乎？固即金三娘子是也。蒙吕仙作合，深恐有招物议，故假以帆风，使君径登云路。适某家之女，数合早夭，妾得假此尘躯，以奉巾栉，庶几显然婚嫁，俾人无从置喙矣。”生始大悦，益相绸缪，欢然达旦。晨起，解、杨不知何往。生亟以询之，新妇答曰：“功成者退，理所宜然。况此二人皆水仙，为吕仙所命。妾本与为同侪，非能役之者也。”生乃悟，因刻其像，祀于吕仙之侧。三娘子克相其夫，蜚声馆阁，与某公父子往来如至戚。知其事者，甚叹羡不置云。

　　外史氏曰：世之为机变者，多曰烧冷灶。玉声之飞黄腾达，率皆从冷灶中得来。仙乎！仙乎！何不远世情如此？至三娘子，绝无奇处。惟侃侃数言，有类于晋文之姜夫人，然亦女儿怕羞之恒态。余则贪仙之功以为己力，不亦幸乎？吕仙灵迹，世所多有，吾于此又见一斑。


○　玉镜夫人
　　临淄王友直，善樗蒲，一掷百万，无少负，以是裕其家，称巨富焉。中年弃其博具，遨游江海间，豪侠自喜，忧人之忧，急人之急，人因以杜季良拟之。甲子夏，挟资万緡将适闽越。舟次洞庭，阻风不得进，泊于湖干，抱闷者数日。一夕，阴晦异常，秉烛独坐。夜将半，思欲就寝，忽闻骰声清越，恍在邻舟，心为之一动。方将命人伺听，俄有二青衣齿稚容秀，直入舱中。启曰：“家主君长夜无聊，敬邀佳客共破寂寥。”王诘主人伊谁，对曰：“相见自知，无敢泄。”王素乐此，欣然从之。甫出舱，昏濛无所见，青衣亦不索烛，惟暗中扶掖而行。王觉所履者非木非石，滑软如脂。视之，苦不能辨，而耳畔汹汹，俨有波涛之状，王心讶焉。良久，至一处，灯火荧煌，则已舍舟就陆。且有宅第如王侯，皘閎高大，栋宇巍峨，而声从中来，即向之所闻也。甫及门屏，青衣入报。有顷，即驰白曰：“主君来肃客。”旋见有贵官四人，状如世所图之神像，直前迎迓曰：“萍水相逢，他乡无事，愿与君为一宵之聚，幸无疑。”王固知其非人，而天性豪放，略无畏心。众延王入，揖让至庭。视其居，华美富丽，不可名状。咸逊王以宾席，辞而后坐。茗已，展询官阀，首一人答曰：“言恐震惊，不穀实鄱阳君也。此三公者，亦五湖君长，因朝洞庭盟主，适遇公出，淹留于此两日矣。今夕月暗云阴，抑郁弗快，闻君素饶豪兴，故不嫌造次，命仆奉屈。倘不以人神路殊而拒之，实为厚幸。”王愕然，亟起而逊谢曰：“草莽愚夫，尘浊下士，恐不足当此宠遇。”言讫再拜，三君亦各致款曲。鄱阳君即命左右布局，曰：“佳会难逢，良宵易短，不可以久迟豪举。”于是坐而共博。王之采兴甚高，四君之筹马悉为其所夺。天将五夜，王前后已致金钱十万数。太湖君心甚不平，大呼以玉钩来。左右进一物，王睨之，雪色莹然，长近尺许，形如倒垂之莲。甫出椟，光照一室。王知为藏珍，意甚歆羡。四君乃笑谓王曰：“此宝价并连城，愿借一战，以决雌雄。”王亦笑而应之曰：“诺。”既而大亏，王乃变色。金钱复归四君，王遂奋然曰：“某舟中余资万緡，请以之为诸君寿，即以此钩为的，再合一围。”四君殊不在意，径许之。及掷，五子皆绯，其一旋转于盆。王喝之，亦成赤色。王大喜，遽起以手掇其钩曰：“辱承厚贶，他物无所须也。”乃辞归，四君皆失色。时已昧爽，不得已而听其行。王出，二青衣仍来相送，谓王曰：“君所得者，至宝也。若过越水，恐为玉镜夫人所攫，切宜慎之。”王颔其言。及返舟中，恍惚若梦寤。明日，解缆而行，亦殊无他异。王入浙省，将渡苕溪，因忆青衣之言，珍藏其钩。至夜，忽丧其宝，乃大恚。询之楫人，咸曰：“前途有水仙祠，不知其名，客有载宝过者，必为所取。”王益不忿。比至祠前，盛气而入。睹之，殿宇修整，虽湫隘，轮奂异常。中庑祀一女像，冠翡翠，衣云霓，貌绝妖冶。读其碑记，惟叙其精灵，不著姓氏，窃疑青衣之妄。继得古碑一通，文皆漫灭，而玉镜二字尚可识，因悟为古之名号，今特概之以水仙耳。乃诣其位前，长揖而数之曰：“若以一女子血食此方，宜卫行人，禁暴客，靖共厥职耳。今乃昧于不贪为宝，而轻匿吾珍，殊非正直之道。兹与汝商，果好此，请与予博。胜则将去，予亦非鄙吝者。倘不予听，当诉尔于上帝，毁尔躯，火尔宇，以正贪冒之罪。尔亦宜引义自决，勿致噬脐。”祝毕，宿于祠内，坚不出。从人无如之何，遂听之。王在梦中，觉有人蹴之起曰：“夫人怒甚，将绳汝以法，何卧为？”王睨之，则一女奴，年仅破瓜，容绝美，曼立于前，笑语相属。王徐起整衣曰：“予正思谒夫人，诘真盗，岂无心鼾睡者反浼女奴指南？”女奴笑而导之，曲折数重，金碧辉映。有一厅，帘垂及地，女官十余人，皆紫衣森立阶下。见王即通曰：“窃钩者至矣。”王怒其言，瞋目叱曰：“谁谓而公盗者？”语未竟，帘内即嘤宁言曰：“汝甚无赖！此宝藏余宫中历有年所，洛神汉女，皆所稔知。数月前忽失所在，岂其不翼而能飞？昨者物自珠还，余不究汝胠箧之罪亦幸已，犹敢狂言相渎耶？”王愈不服，大哗曰：“余以一舟之资质于太湖君，始获此宝，汝言乃真无赖耳！”帘内闻之默然，徐曰：“据汝祝词，以博自许。余亦擅长于此，即与子角采何如？”王喜曰：“愿之。虽然，将何以为值？”帘内笑曰：“负则以钩还汝，复何言？”王又艴然曰：“钩为余钩，汝悍不还，今又以此与余赌。余胜则仅得故物，汝负则莫损纤毫，岂以黄口儿视我乎？”帘内沉思良久，乃曰：“余技素精，随子所欲，即以之相当，其可乎？”王悦，始拜谢而诺。帘内又询王所欲。王见夫人像，久动于中，嗫嚅曰：“一言唐突，幸毋见怒。余阅人綦多，从无如夫人之丽者。倘得幸胜，则愿以金屋贮玉人，他无所欲。”言未已，左右女官娇音叱之曰：“何太无状！”王言笑自若。帘内遽曰：“此中或有夙缘，汝曹毋为我虑。”乃谓王曰：“欲则听汝，博则任余，汝不可争执。”王负其技，坦然从之。厅上即命卷帘，延王入。王视夫人，较之土木者尤为动目，益欣悦。夫人逊王坐，随出玉钩置案上，且命侍人取骰二枚，宣言曰：“一为月，四为星，三掷皆然始为全胜。否则玉钩不能还，且治汝亵嫚之罪。”王无难色，即请夫人先。夫人约骰于掬，手色与玉盆相映，划然有声。群婢大噪，果如向之所言。王谓幸中，犹未动心。再掷，复然，气亦少怯。及三掷，有月无星，一子犹旋转未定。夫人将喝之，王遽从旁大呼曰：“六！”已而，果余其二。夫人则粉黛汗淫，娇羞无以自主矣。不得已，以骰付王。王已志满气盈，三掷皆五数。乃取盆投地，鼓掌大笑曰：“星将从月，此中岂真有夙缘耶？”径舍己席，引身与夫人偕坐。夫人腼腆不胜，因呼女官语之曰：“予以一念之贪，堕落色界，今将从郎去，不得仍莅是方。汝曹可亟奏昊天，别委长吏，庶几无废事。”言已，与王携手行，其属皆涕泣从之。甫数武，夫人告王曰：“妾不敢见他人，恐招疑怪。君亟归舟，见渡头一片石，其圆如镜、其洁如玉者，即我也。君掇置床头，夜深妾自来荐枕，决不后期。”王信之。夫人以玉钧与王，且击其背，王顿寤。反侧欠伸，身犹在庑下。张眸瞻视，花影西斜，夕阳将下。亟返舟，索诸水次，得一石，形迹果异，秘而不宣。至夜，方就枕，奇香遄发。顾之，夫人早立于榻前，以纤指掠皒，羞态可掬，曰：“输身者至矣。”王欢然亟起，与之解衣，挽以共枕。是夕，备极缱绻。王因叩以玉钩本末，答曰：“渠与妾实同类也。渠主霅溪，妾主苕溪，俱为上帝所命。客岁仲春，渠出游戏，偶遭南海小郎子，两心相悦，遂成姻契。荒淫于水宅，龙性未驯，洪波大作，淹毙无辜数命。太湖君闻而劾之，九阍震怒，命以雷火焚之，还其本元。太湖君乃留而玩好。前闻归君，妾甚欣幸，意将摄之去，再加锻炼，俾以成形。今如此，其命也夫？”王殊未深信。夫人令置玉钩于帷中，远而望之，若绝代佳人，近而就之，则依然一钩，王始知其言非诬。自此一镜一钩，朝夕在侧。远游将返，夫人忽告王曰：“鄱阳君已请帝命，令君总摄越溪，寿不永矣。”王翌日果病，遗命以二物殉葬，竟卒于溪之左侧。从人如其命，合葬焉。

　　外史氏曰：烈哉，赌之为祸也。一掷而失其身弃其位，俯首帖耳，慨然从范大夫游。非赌当不至如是。然王以赌得至宝，复以赌得美人。世间无皃公闻之，难必其不色喜。试为之语曰：“若有空空儿之妙手乎？即令击之，遂中。一识鄱阳君，将为越溪长矣！”夫人泥鬼，冥漠中良不可知，又何羡焉？


○　贾女
　　部郎索公，家有厮养儿，善琵琶，尤工歌曲。每遇宴集，辄使奏技，僚友莫不称妙。咸厚赉之，以故富甲于侪辈。年逾二旬，犹未授室，未免觖望于主人。庚午春，公家将祭扫。茔在阜成门外，距郭犹十数里，先期一日，使某偕一老成人前往治具。出都时天已旁午，二人且行且语，所言多臧获事。路过半，见道旁小肆，趋入共酌。酒未及酣，闻户外语曰：“六三哥，许时不晤，何竟不一顾弟也？”盖某之乳名，公家内外皆呼之者。某亟出视之，则同署某公之弃仆梁姓者。某素与之契，乃挽入同饮。老成者艴然，色甚不怿。某亦弗顾，相对浮白，良久无行意。老成人起谓某曰：“恐误主事，予先行，子姑徐徐。”某恃主宠，听其自去。笑谓梁曰；“梁二哥近来依傍阿谁？何褴褛不如昨也？”梁摇腕止之曰：“颇有奇遇，此地尚不可言。”某坚叩之，梁又曰：“俟罄此樽，前途当悉以告。”某遂不再问。欢饮将醉始出肆，交挽而行。某又曰：“梁二哥有言，此时盍以语我。”梁曰：“然。言诚有之。试问若如许大，曾识人道否？”某腆然答曰：“不须语此，令人愤懑欲死。”梁曰：“犹未室耶？予之新主人，贾姓女也，孀居而美。服役者多取少年郎，意盖有所为。若能随我一谒，当有好消息耳！”某不之信，乃谩应之曰：“有是理哉？主虽美，非奴仆可调者。”梁曰：“子姑偕往，当知余言不谬。”某欲验其言，欣然随之。乃由歧路曲折而前，日暮犹未抵其家，某曰：“子误我事，归必受谴，可若何？”梁笑曰：“居此不复，渠又若之何？”又行二里许，至一宅第，重垣列屋，气象壮丽，则已漏下二鼓矣。梁曰：“已至主家，予先入，子且少待。”乃去。某视之，门庭修整，而阒其无人，心窃讶焉。良久，梁始出，谓某曰：“主者相召，须以礼见。”某颔之，遂同入，纡回历数门，始达主室。巨屋五楹，帘垂烛暗，惟闻琵琶声。某素耽此，方将侧耳，梁命拜之，内亦停拨。某俯伏阃外，梁入而禀白。复有顷，帘内嘤咛曰：“渠肯为我服役，亦甚善。但虑野性未驯，可令居西廊，候心安方可执事。”梁诺而出，即引某之衣曰：“从余去，主人留汝矣。”某思匍匐檐前，仅得片语，且严厉若役仆婢，心实不甘，不得已而起从梁行。至西侧一室，梁推扉与之入，其中黑暗如漆，都无所见。惟以手抚之，床榻温软，似有衾褥。某不悦，因诘梁曰：“若言好消息，今入活地狱矣。请引我归。”梁笑曰：“若何暴躁如是？请即安寝，好事固在后也。”言讫，竟阖其扉而去。某不能耐，视门尚虚掩，潜出，将思夜遁行。及主者之居，忽闻人语曰：“娘子肤如凝脂，虽不著寸缕，究亦莫染纤尘。”主者大笑曰：“予实不惯被服，然终日若此，不免厌见生人。”言已，鼓掌大笑曰：“裸衣国故不足道也。”某骇其语，穴窗窥之，灯明如昼，见一丽人白身立室内，腻肌如雪，妖脸若桃，纤乳酥胸，麝脐粉股，历历可辨，心乃大动，而欲入无门。旋见媪婢二人侍妇就寝。某痴立移时，遂无去志。勉强归室，暗中扪其卧具，皆以缯纩制成，绝不类寒素家物。惝恍久之，且思妇貌不置。平明即起，梁复来。问慰毕，乃曰：“家食难安。”径引之出就近村沽酒市肉，饔飧皆具，直至昏暝方归，仍宿于其室。如是者数日，某终疑讶，故晏起，而究不见旭光。及与梁出，则赤驭半天矣。心不自安，又向梁求去。梁曰：“子勿匆遽，昨已白之主人，今夕当不再虚度也。”至夜，主者果令梁传命某至，仍谒于帘外，内温语谓之曰：“闻君有妙技，今夕少暇，可为予一弹。”某敬诺。梁乃设矮座于檐下，授以琵琶。某觉其器鲜泽异常，心甚喜，转弦按指，竭生平之能事，而内终寂然不见称赏。甫一阕，梁传语曰：“主人谓技若止此，无足奇。尚有佳音，可以一奏。”某因停腕发声，微闻帘内叹息，似觉称善。连歌数曲，内有欢笑声，遽命卷帘，烛光射于槛外。某微睨之，婢媪夹侍，皆衣裳楚楚，帷中坐者身无寸缕，如前夕所窥者。因大骇，窃疑其非人，而妇已命某入，且赐坐，觌面之间，绝无羞态。某于烛影之下，睹此皓皓之白，不觉动情，欲令再歌，则强弩之末矣！妇笑而起，顾谓众曰：“是儿固得陇望蜀。双目灼灼，几令予置身无地。”遽命移烛，携某就枕，众皆嬉笑而散。某解衣而就妇，其软若绵，其腻如脂，狂荡不可名状。遂以为生平之奇遇，而不暇计及乎其他。及晓，梁来引某厅外饮食，率以为常。妇亦善琵琶，尽以其技授某。然某自与妇狎，形神日耗，渐欲避之。无如柔曼当前，见猎心喜，不数旬，容若槁木矣。一日又与梁出，就肆中朝食。饭毕，见壁上琵琶，取而拨之。梁方力止其操缦，早有数人突入曰：“逋逃者乃在此耶！”某惊视之，则皆公家价，奉命缉捕者也。喧嚣间，梁已失所在。众拥某行，某力请少缓，将索梁同往见公。众中有一人诟之曰：“汝病狂耶？梁自见摈于某公，出居都外，为人傭作，不数月呕血而亡。今将三稔，若转轮亦已匍匐矣。汝犹藉渠为汝分谤耶？”某乃愕然，具以实告。众亦讶其憔悴，因随某往踪迹。至则茂草荒烟，丛冢累累，绝无宅舍。某大惊，诣左近访之，有土人笑曰：“此殆前村贾家女也。”众诘其状，答曰：“贾前巨富，生女貌甚美，酷好弦缦，尤善琵琶。及笄，与里中少年私。其父闻而怒，乘寝掩执之，少年逾窗而遁。女乞全尸，遂裸而纳之于棺，生瘗于此。时母恫之，阴以琵琶殉葬。殁已五年余，田间卧者，犹时闻弹丝声。若所遇得毋是此耶？”众乃信某言。又询梁姓，土人尚能识其冢，指而示之曰：“白杨树下一抔土，是即梁二哥矣。”众因笑谓某曰：“六三不当谢冰上人耶？”乃哗然拥之，归告主人。索公前询老成人，已料其有异，及见某，稔知遇鬼，不复加责。后某病数月，危而后痊。遂赎其券，出家于正觉寺中，法名普通。辄皛缕为人道之，闻者咸惊异焉。

　　外史氏曰：女以情死，死后复仍其故辙，当不啻徐娘老去焉。余疑此特逃奴之饰语耳，来必诚有是事也。如果有之，洵所谓牡丹花下死，作鬼亦风流。夜台无父捉奸，此女正快活不少。


○　桃花女子
　　平阳郑生，得扶鸾之术于其友，休咎多奇中。同袍有疑事，咸取决焉。其人年仅二旬，美如冠玉，且风雅能诗，暇辄与仙人倡和。虽无所判，亦盘桓竟日，仙始退。乙卯春仲，同人咸有志于秋闱，生亦以鹗荐为望，因集于城西某观中，悬乩召仙，以卜其售否。甫焚其符，悬毫即动，大书曰：“妾，桃花女子也。郎君近时安乐否？”生素未睹此号，与众友皆愕然。乩又自动，续书一绝曰：“儿家旧住桃花岸，君子曾匀柳叶眉。蝶不寻香香觅蝶，晓风残月负多时。”众以其语不庄，咸劝生速退之。生年少情痴，竟涉冥想，且爱其诗句，强以考事相叩。其乩飚疾如风，又成七律一首曰：“些儿心事为情苗，故解星珰下碧霄。绿绮抱来谁与拨，红笺叠就或重烧。胡麻自是羞相问，灵鹊非关懒作桥。前日眉峰今浅淡，因郎蹙损待郎描。”众览诗大惊，生亦有惧色。乩又书曰：“诸君在此，儿女子情事不便缅陈。且科名非吾所司，请即退。”书讫，微闻麝兰气，乩遂不动。友中有知几者，规生曰：“兄不可再为此矣！此邪妖也，魔且将至。避之或可，迎之必不免。”乃撤其坛，不再令生请，众亦默然各散。生至家，虽涉疑忌，而心窃艳之，以为奇遇。翌日，复设坛私召之。乩又动，则素所邀致之鹤仙，即纯阳所驭者也。即叩以女子踪迹，仙书二十字于柈，即告退。其文曰：“安不居官好，一了便烦恼。丑者半不知，人去他来了。”意似劝隐，而实寓“女子鬼也”四字谜矣。生迷不悟，反谓仙为戏己，或者功名不显之谶耳。明日又专召女子，且祝曰：“桃花大仙如不鄙弃鲰生，请即践前约。”乩动，果复降。叩以不来之故，书曰：“昨为飞琼姊邀去茗战，实无暇。不然，中心藏之，又谁能忘之耶？”生与之酬和，句皆柔媚，能荡人心目。更多情词勾挑，直陈自荐之意。生遂为所惑，坦然不以为虞。至暮始去，犹恋恋不舍，生亦忽忽如有所失。自是无日不召，无召不来，并无烦促驾之符矣。生托言藏修，足不出户，客至亦不遑晋接，昼惟与乩相对。一夕又卜，夜召之，女亦至，生意盖有所为也。径戏诘其姿容，女答以诗曰：“花作温柔玉作肌，笔尖早已涤胭脂。郎君漫问奴颜色，初放夭桃嫩柳丝。”生读之神魂飞越，顿忘其仙，贸然戏之曰：“昔曾许我画眉，迄今未窥半面，岂张京兆能向空中着笔耶？”女不致辩，又裁一律曰：“久待霜毫画，非关妾闭门。雾中花自有，泥畔絮犹存。欲种合欢树，终须杜宇魂。何时轻似叶，飞上苧罗村。”生将细询，乩已悄然。不二日，生病怔忡，絮絮如与人语，而实无所见也。然虽不再召仙，而床头枕畔时有新诗，家人窃观之，字画研丽，迥非生之手笔。其诗颇多，不甚记忆，录其最足消魂者有：“红豆抛残思欲碎，青梅剖破意徒酸。”“闲书情字原非恨，欲佩萱花又不忘。”“依稀似梦含羞觉，仿佛如君带笑迎。”裙边豆蔻春空结，眉上葳蕤锁不开。”“翠带近来慵自解，银缸何日倩郎吹。”凡十数联，皆绮语醉心蚀魄。盖生不死，女之笔亦不辍也。生友闻其疾，咸来问视，皆力诤其谬。生虽默默不答，心则恍惚若寤。友去，生病少瘥，阖门交庆。诘朝盥濯，忽于匜器中见一律，则又女之诗也。其词曰：“归去来兮胡不归，春风春夜掩双扉。香添帐底芙蓉艳，暖入波心鸂鶒肥。自有暮云压玉枕，何须朝露恋荷衣。温柔乡与蓬山近，莫把蓬山咫尺违。”生得诗惘然者终日，疾复剧，遂以不起。浃旬竟卒。时去召乩之日，不过蓂荚两放也。死后见梦于其友曰：“女居重泉而绐我以仙境，未免大言夸人。然相得甚欢，亦殊无所苦。幸语我家，勿以余为念。”友惊寤，转告其家人，莫不骇异，究不知女子为何代人。其诗草至今犹在，晋人亦或见之。

　　外史氏曰：乩不必真灵，而其灵者亦未必为真仙。故凡召而辄来者，大率在鬼与仙之间而已。何则？仙必不屑至，鬼又不能至，于是灵鬼独为之。但世人习此者甚多，而生竟以之贾祸，岂心之未克自正耶？抑亦真有夙缘耶？昔余内弟亦好为此，然即世之所谓托乩，非其真也。诗皆请者代为捉刀。后向余言，召乩之时，依稀若有神助，下笔数十言，挥洒立就，其间亦多有验者。意者冥冥中，果有操纵者乎？第恐为鬼为妖，则耗人精魄，为祸不浅矣！因弃其术，不再召。由此观之，余弟达人哉！而世之耽耽于此者，其亦未见夫前车耳！


○　红鞋
　　某县有甲乙二人，姻娅也，素相嘲谑，见即喋喋不休。其地有深溪，阔仅数丈，而湍急不可以涉。一日，甲乙各约数人，将往某处游。路经溪侧，隔岸边相值，一水盈盈，聊通笑语。众中亦多相识，且言且行。二人复相谑，同游者靡不粲然。乙忽拔所佩小刀，戏谓甲曰：“忤奴勿再言，言将杀汝。”甲大笑，詈曰：“畜产，尔思弑父耶？生汝不肖，杀我固宜。”语次，以膺相向，嘻嘻不已。乙亦笑挺白刃，作击刺状。众方为之捧腹，甲忽颓然倒地。亟视之，喋血朱殷，刀已陷胸矣。甲竟死，举大骇。视乙，犹含笑操刃，锋锷皆赤色。两岸喧噪，行人胥惊，观者如堵墙。乙始觉其杀人，欲遁不能矣。众夺其刃，逮以见官。邑令某公，素号神明，闻即驰往枪验。验讫即命人遏溪上流，俟其涸而穷其异。果有脚迹，自此岸而达彼岸，皆往来有踪。细视之，纤细如锥，不类丈夫，亦愕然。更命人深掘其泥，甫数尺，更得一箧，启之内藏女舄一双，鲜若朱莲，崭然未朽。令顿悟，即呼乙当场语之曰：“此夙孽也。汝虽未杀伯仁，伯仁由汝而死。嬉笑兴戎，罪实自取。”乙亦俯首无词，遂论抵。先大夫每举其事数数戒人，以为嬉戏无益，且有贾祸如此者，可不慎欤！

　　外史氏曰：律有戏杀一条，是其杀有由于戏者。此则断无能杀，而竟以戏成之。戏真无益于人矣！犹忆某州有一妇，年未二旬，以弑夫将置极刑。官讯之，辄頳颜涕泗，惟求速死。官不忍，命入内署，令夫人从容诘问，始得其情。则夫妇俱少年，家畜牝牡二卫。一日，夫如厩，见牡者跃跃，而牝者拒以后蹄，踢不使前。夫即呼妻往观，举大笑。及归室，强妇为此状。妇不可，夫终不怿，乃勉从之。甫一腾踔，适中睾丸，遂瞥然而倒。视之，已无救矣。此尤戏杀之可笑者，因并附记于右。


○　毒饼
　　贡生某者，失其里族，大约秦晋间人也。年近七旬，有子数人，多游胶庠。某每出，跨一黑卫，从小奚，徜徉自如，乡人皆羡之。偶如邑城，见有市信者，固田家所需也。某心忽动，托言植花为虫啮，径浼所识为证，售得两许以归。人以其语挚，故弗疑。乃某并市饴糖，椎信约数钱，共为细屑，窃面作饼饵，烦邻人妇代蒸之。既熟，携去，莫知所用。讵某置饼道周，嬉笑自返。适近村新妇归宁，复其夫家，从一小弱弟，控蹇而行。瞥见巾裹食物委路侧，取而视之，热如新出于笼，乃大喜。妇方以母家綦贫，归无所携为己耻，因命弟珍重捧赍。甫入门，即矫母命献于舅姑，举室果有喜色。饼止七枚，妇之夫他出，室中之人适符其数，乃分而啖之。其姑不忍食，以饲妇之弟。而妇以所携无多，力诃之使去，不令分甘，姑乃食。未几毒作，阖家溃乱，又未知所由，无从救药，七人竟无一生者。夫归乃执妇送官，惨被刑楚，细弱不胜。且不令弟食，百口莫辩，遂诬服。律当寸磔，其弟亦以知情，论斩决有日矣。忽贡生某，诣官自投，兼以干糒为证。提妇验之，款式悉合。鞫之则曰：“余忽作此想，聊以为戏，初不谓其可以死人也。今闻妇之冤，不胜侧然，用敢自首。”究亦莫解其何心。官为叹息，谓是前生冤报，案遂定。以某误毒七命，法应大辟有加，子孙虽不与谋，成丁以外皆论死，某家几无噍类。妇乃得脱。后闻其邑人云：“某素健讼，以贡生把持官府，遭其害者数十人。占者谓有灭门之祸，不意将就木而犹验也。

　　外史氏曰：突如作此想，即突然作此事，冥冥中若无鬼神，人即病狂丧心，应不至是。独惜妇以无辜，遘此冤狱，向非某之自白，不几受污名而遭惨死耶？故折狱者，不可以不慎。


○　翠衣国
　　陇蜀故多鹦鹉，土人恒罗之以为玩具。成都入蒋十三，畜一佳者，驯养数年矣。一日，有癭鹆来，止于树梢，呼鹦鹉为“能言公”，隔笼与之语，询之曰：“君不游翠衣国几年矣？”答曰：“丙年离乡，丁年罹罗，今居樊中，岁又三稔，通其首尾计之，已五易春秋矣。”癭鹆又曰：“颇亦思归否？”答曰：“胡不思？君不知我，我非生而羽者也。犹忆昔年为商，贩于湖湘间，贾尝三倍，且颇善言语，恒为人解纷，人无有难之者。某岁仲春，与同伴航海，将谋重利。舟行至一岛，碧嶂插天，蔚蓝无际。偶拉客夥数人登眺其上，愈入则其境愈佳。涉历既深，顿忘归路。岛中无一人，惟有公辈飞鸣上下，不知几千万亿。予等病不能兴，又无弋获之具可仿罗雀之风，遂饿死于岩下。他人我不能知，予则渺渺然游行至一国土，宫殿巍峨，城郭富丽。其人无贵贱，皆衣翡翠裘。予询之，人曰：‘此海中第七岛，翠衣国也。’予因谒见其王，欲图归计。王年可五旬余，亦衣翠服，能识义理，通阴阳。其国中上大夫必能诗，中大夫皆能曲，下大夫亦能言，以捷给为才，从无有不鸣者。遂馆予为客卿，后以贵主下降。主貌姣好，亦娴歌咏，与予伉俪甚欢。明年为予制此服之，遂能飞举。时与主翱翔于茂树，倡随无间。不意为近侍所诱，将欲归视故乡。行至山中，下而取食，为人所获，羁絏于兹不能返。每思主爱，如割寸心。君今去能为我致一口音，则幸矣。”癭鹆曰：“愿为驿使，虽远弗辞。”鹦鹉乃低吟一绝曰：“双飞何日向晴皋，每为卿卿惜羽毛。最是舌尖消瘦尽，绕笼犹自语叨叨。”诗成，俯首拳足，若不胜情。癭鹆即振翼而飞，回翔而语曰：“必不辱命，‘君勿过伤。”遂飞去。时蒋卧小窗下，院宇无人，闻其语甚为惨然，乃起辟其笼而纵之。且嘱曰：“翠衣国路远，子宜自爱，慎勿再罹罗网之灾。”语竟，鹦鹉啁癮作谢，飘然高举，渐入云汉间，不转瞬而逝。蒋以此事语其家人，多不之信，且疑其故纵，蒋竟无以自明。逾年，蒋患疾疫，病垂毙。迷惘中见有人皂衣而鸟喙，直前启曰：“君家之囚已言于翠衣国主矣。命仆奉延，即请税驾。”蒋正昏愦，莫知所指，竟毅然随之行。其人奋臂一呼，早有绿衣人十数辇，驾一肩舆，舁蒋前往。须臾至海上，波如山立，心甚惴惴。视其舆，轻犹一叶，去水仅寻余，毫无沾湿，行且如飞。既至，有绝境，都如鹦鹉所言。即有人迎于郊外，俯伏路旁，引吭而谢曰：“主君体好生之德，罢悦耳之具，网开三面，德并二天，使折翼之禽无难旋里，嫌笼之羽竟得生还。不独乐昌之镜重圆，抑且若敖之鬼弗馁。感恩涕泣，深愧衔环，拥篲郊迎，聊酬翼卵。”言讫，伏地哀鸣，一若感激不胜者。蒋自舆中窥之，驺从甚盛，冠盖甚都，其人年二十许，翠衣翩跹，疑即曩昔所纵者。乃降舆慰劳，并驾而进。入其国，人皆衣碧，语言皆带鸟音。将至路门，国主躬亲迎迓，揖而言曰：“寡人愚昧，国禁废弛，致令金闺爱婿辱于弋人。微先生释之归里，则弱女无与并栖，即不穀亦无与共治矣。”语甚癰谦。蒋目之，貌古神清，被服赫奕，因逊谢。国主揖蒋入，延至殿廷，纳之上坐。将下拜，蒋辞让至三，然后以宾主礼相见。既坐，国主又言曰，“儿女辈赖君完聚，时铭五中，无由申报。适闻病在床蓐，故遣剪舌侯奉邀，幸辱惠临，当令叩谢。”因命传语后庭，使白贵主，旋铺红毡于地。俄有小鬟十余，自屏后捧一丽人出，齿甚稚，翠羽之服，玉声璆然。夫妇并肩皆北面再拜，蒋不获辞，却而后受，主即退。国主命设宴于“望祢亭”，与蒋欢饮，且告曰：“此寡人跂望正平之地也。异世知心，今与君为二矣。”于是飞觞痛饮。诸大夫皆在坐，有献诗者，有歌曲者，纷沓而前，蒋亦不甚记忆。国主知蒋有恙，命取海中神露和酒饮之，恍若沃以冰雪，病遂除。宴毕，国主谢曰：“敝路褊小，土产绝稀。不腆敝赋，未足以酬大恩，聊供君之玩好，幸勿挥斥。”乃进明珠十粒，紫玉一双，约值数千緡。小鬟又传夫人命，致水心镜一围，珊瑚树盈尺，曰：“敬以报钗合镜圆之德。”贵主夫妇又私有赠遗，国主命寄于近海市肆，以券付蒋，令其自取。仍命皂衣人送之还，国主冰玉亲饯于郊，握手流连，甚不忍别。蒋思归念切，登舆而返。比至家，举家号咷，将殓尸于榇，死已二日矣。蒋推衾而起，家人大惊，询之，始得其故。出视庭柯，有癭鹆爰止未去，始悟所谓剪舌侯者，即此是也。乃设食饲之，三嗅而作。蒋疾大愈，欲诣海肆合其券，家人以为妄，力止之，遂不果行。至今蜀人呼鹦鹉曰“能言公”，其遗意云。

　　外史氏曰：鸟之酬恩，无足深异，异在间关对语，俨有乡人话旧、知己谈心之状。而吟诗一段，尤为惨动心脾。宜乎，蒋子不忍闻而纵之归也。昔有达人，尝戒弟之畜鸟，谓其音凄楚，人家有此，多近不祥。语虽迂而实切于理。今闻此事，益信达者非无稽之谈，恻隐君子所宜深戒焉。


○　痴婿
　　幼时闻老妪常言，每及痴婿，辄为捧腹。然其事不雅驯，不足以资谈柄。及长闻某县巨家，生子而痴。其新婚之夕，种种可发人噱，而竟变化，于其妻琴瑟反以綦调，又非如聊斋之小翠，能以术易其夫者。其事在康熙初年，某家生女，貌美而性慧，少读书。父母皆雅人也，弹棋品茗，种药栽花，日惟以韵事相娱乐。暮年生女，珍惜之，不使苦读，故女仅识之无。而自孩提以至成人，久居芝兰之室。年十三，顿失怙恃，寄养于其伯兄。乃兄嫂又皆癱人，居女为奇货。邑有大姓，知其可饵，遂以百金许聘之，又不责其奁资，伯兄喜而诺。女甫及笄，竟遣之于归。大姓之子，痴人也，不第菽麦不辨，抑且牝牡不知，女在闺中亦耳其名。人或为女不平，女笑而不答，惟私念曰：“苟知人事，似犹可夫，奚必过市其聪敏耶！”比及花烛之下，众目环瞩，婿出，面不垢而若垢，口不涎而若涎，五官四体举若冥顽不灵。且见女亟自引避，如逢怪异。大姓夫妇强之成礼，当堂拜，不知兴，跪不知叩，推之前，挽之后。一时贺客莫不掩口葫芦，女亦不禁失色，自嗟薄命，无可如何。婿既痴颠，女又羞涩，一切牵红合卺之文章，草草而已。及入洞房，犹闻其吃吃诣父曰：“面白白而衣红红，又是几阿姨？”盖其父有妾数房，年仅少长于女，故云云。父怒且笑，强叱之。既而又询其母，母曰：“为汝娶妇伴汝，何犹不知耶？”婿色似甚喜，取木牛土马之属，杂置于合欢床，而自戴面具跳舞。而前招女曰：“胡不下与予戏？”女且羞且愤，面壁弗答。婿竟呱然大啼，奔告其母曰：“妇不好弄，娶来奚为？”阖室女眷哄然大笑。女闻之，益惭，时以泪洗面。旋自解曰：“幸犹知人语，事尚可为。”乃不复悲。其姑因子痴，益怜妇，屡抚慰之。至夜，婿虽被强就枕，不知为人道，女又处子故态，不自解衣，其不成欢可想见已。迨阅三朝，女心计曰：“业已倡随分定，若竟听其痴，将终身之托谓何？”因而强按羞颜，不复作儿女态。剪楮裂缯，作为飞鸢舞蝶之类，招婿与观，亦鼓掌言乐。女又取其戏具，共戴假面，与之憨跳于室中。婢妪盈前，恬不为怪。大姓夫妇见之，反喜女不知愁，并不加禁。如是者旬日，婿亦渐稔，跬步不离，俨然伉俪。女又时藏果饵以饲之，婿竟日不出室。女知机会可乘，每日整装，牵之使坐于侧，频频引镜自照，询以好否。贪色固人性，婿虽痴，年已成人，情窦渐启，亦笑而颔之，答曰：“好好！”女又询曰：“汝爱否？”笑曰：“爱爱！”女心窃喜。自是间与之戏，暇即刺绣于床，曳使并坐。辄以一足置其膝，朱莲纤嫋，诱使抚摩。又询之以好否，其答如前。女因潜择吉期。一夕，与共寝，尽去襦裤，裸而后眠。盖自燕尔以来，从未露体相向也。夜半，引使扪搎周身殆遍，柔肌腻骨，着手欲融。女又询之如昼，婿笑而不语。再询之，始曰：“好甚。”女潜以轻躯暱就，婿果大动，不须臾，而好事成矣。侵晨，女约之曰：“勿与人言，言将挞汝。”婿果遵守勿泄。至镜台之侧，无反目之时；绣筐之旁，皆捧足之日。月余，女病吞酸。大姓夫妇以为异，使黠婢覸之，窃其事以告，则闺房之乐，竟较之寻常不痴者，殆尤甚焉。皆大悦，益爱怜女。女遂自此与婿尽弃儿戏，晨昏定省而外，即坐房中，或藏钩射覆，或博弈饮酒。婿故不解，而灵明已复，积渐能通。久之，竟与女相埒。女又教以读书，亦能辨字，非复吴下阿蒙。且自女之入也，每晨起，亲为盥濯，整巾帻，饰衣裳。数日务令一浴，摩顶放踵，刮垢磨光。婿貌本非不扬，加以人功，亦翩翩年少矣。期年，女孪生二子，锦襁绣褓，玉润珠圆。见者皆谓其肖母，而不似父。然痴婿之痴，早又乘坚策肥，周旋肆应，使自念其蚩蚩之态，当不免哑然而笑矣。

　　外史氏曰：瞽者无相，则将伥伥乎奚之？人至于雌雄罔辨，痴已甚矣！非有女以相之，又何能脱凡胎而成仙骨耶？然女之于此，其柔肠不知几千百转，始肯忍耻含酸，强为此态。否则，金闺女儿，其孰无面目若是哉？余既鉴女之心，益怜女所遇之不幸。


○　犬婿
　　余友邵次彭，具生花之舌，言事极其酷肖。一日谓余曰：近有一异闻，非君莫可与语，能不濯以污渌乎？”余曰：“愿闻概。”邵曰：“家有旷室，每听人之僦居，值之轩轾弗计也。岁仲春，有一妇年约二旬，貌颇妖冶，来赁屋。家人与之约，月半緡，亦不较，遂徙来居焉。家无丈夫，只一犬，狞毛狮，豺口狼牙，庞然大物也。初来人无敢近，久之觉甚驯，亦无常畜者。惟有男子入妇室，则人立而咋之，噬衣裂肤，势甚汹。家之婢媪若往，则摇尾承迎，引导使入。余以为召南之龙，卫如玉之女。居既久，婢媪皆熟识，默伺之，迹甚奇诡。夫人畜犬，不过食以残炙，饮以余沥已耳。妇则每食必呼曰：‘饭矣。’犬即昂然入。妇逊犬上坐，敬以食置其前。犬食讫，妇食。窥之者不禁疑讶，谓是犬也，何相敬如宾之若是哉？一，某仆之妇服役于内，归甚迟，将就己室，而适经彼室。闻窗有犬声，疑其未寝，穴而觇之。时正望后，月明，见妇白身偃，犬如人形俯伏其上，绝类交媾者。犬狺狺然，妇亦睥睨有。乃大骇，旋闻妇作颤声曰：‘毛毵毵，刺人肌肤，颇不可。’又曰：‘予倦矣，若何未餍耶？’遂寂然。视犬则已下榻，不觉捧腹。明日言之同辈，哄传以为笑柄。余闻之，意殊不。至冬，妇诞一子，周身皆长毫，形状如猱，因弃之不育。犬忿恚不食者竞日，事益泄。媪有与妇善者，私以谓之曰：‘若也，奈何以犬为婿耶？’妇腼然者久之，蹙额曰：‘此诚夙孽，勿言，愿以实告。予生十有五年，父母将为择婿。人既问名，忽得奇疾，若患疯痫，狂言者竟日。给以饮食，尽挥之，惟人便，父母亦坚不肯与。一日，自言曰：“若致我为畜，若乃择人而事耶？”其声音都不类予。父母疑而诘之，则曰：“我某也，汝女前世为人妇，曾与我私。既而利尽交疏，乃与夫谋，置我于死。我殁后，诉之冥司，冥王不以我为直，反怒我淫，谪之为犬，今且三世矣。汝女以改邪从贞，仍得为人。予大怒，又诉之冥王，判令生汝家，与汝女为匹偶，以彰果报。诘朝将诞，汝女若适他人，我必杀之。”语已，予顿仆。少顷即苏，旧疾如失。明晨，家犬生五子，其一即是犬也。父母以予故，将尽坑之，又以事涉荒诞，一毙数命，有所不忍于心，遂不果杀。次年，予甫二八，犬亦成立，跬步必随予。有执柯者至，咋之几死，因以巨练絷之。夜深断其索，入予室，登予榻，噬予衾褥，但不及肤，若以之示意者。父母惧，乃不敢以字予人。及秋，父母皆病疫，予之宿病又作，且发狂裸裎而奔，人挽之亦不能止。夜恒卧土室中，坚不出，惟犬相从。未几，父殁母愈，予又夜奔。予母往迹之，则犬俯予身，其辱不可胜言矣。母为此气结，寻亦卒。亲族知其事，遂不以人类待予，议析予产。乃人甫及室，犬即狂噬，无有能御之者，家资赖以不散。予亦弗狂，而迷惘中亦知与犬为牝，心甚耻之。然愈后，自思亲枝且缘此不齿，况他人孰肯以予为妇，于是决意从犬。涤其垢污，美其饮食，事之如夫，今五年矣。生三胎，皆不敢育。将隐忍以终身，夫复何言？’妇语毕，泪零。媪故善谑，而诘曰：‘犬之乐亦犹人之乐欤？’妇默然良久，亦破涕曰：‘今遇痴婆子，予不忍匿矣。人之乐予不能知，乃自与犬寝处，初在病中，昏然罔觉。及愈，更蒙面受辱。久而相习，始得其乐，谅壮男子不过如是，因而爱恋弗舍，不知其他。但犬性奇妒，予若见一幼童，亦齧予身，疮痏者数日。彼亦从不另觅他雌，朝夕相守，俨然伉俪。此系不传之秘，姥勿闻之于人，益增予愧也。’媪遂笑而去。翌日，妇竟他徙，不知所往。”邵言已毕，予笑曰：“此殆君之生花舌耳，世岂真有是事哉？”邵亦相视而笑。既而思之，冥报或者不爽，良有此奇缘。因以为异，而笔之于书。

　　外史氏曰：槃瓠，犬也，以功竟得佳配，载之传记，虽诞而有可征。今此犬又以夙冤而获美妇，似属不经。但妇能降心事之，不以犬待犬，直以夫待犬，嫁犬从犬，妇盖有味乎其言也。呜呼，世之有以犬待夫者亦多矣，不诚犬妇之不若哉？


○　田凤翘
　　韩城卢孝廉，某年下第，将归秦省。从一仆，跨二健骡，行于燕南道上。夕阳在山，犹未得所栖止。心正茫然，忽闻犬吠声，知去人家伊迩，遂疾行。然细聆之，声在树间，不由孔道，乃迂路而趋之。未及里许，日渐昏黄。比至，则屋宇不繁，草庐低矮，惟一家面水而居。谛视之，则槐荫盈门，柳丝匝地，墙头杏子累累垂熟，令人起乡关之想。客未款户，金铃复吠于门中。有老翁，年约六十许，蹒跚而出，询客何为。语以故，再三始闻，笑曰：“女孟尝固不拒客者，但虑湫隘不足以容车从，可若何？”孝廉又言之，乃曰：“俟白主人。”入闺良久，方出肃客，则已月印前溪矣。孝廉弃乘，从之入门。东向一矮屋，中甚修洁。翁延孝廉入室，仆骑均止于院中。翁谢曰：“暮夜仓卒，蓬门市远，不及备斗酒为客洗尘，幸勿怪。”言已自去。孝廉视仆秣驹，徘徊月下。见其居偪仄，主人卧室似与客寝毗联，只隔一层篱落，而人声笑语，入耳逼清。孝廉立未久，闻细声言曰：“田家小妮子今夕不来，殊慢客。”其音似一少妇。语未竟，闻小女子声笑曰，“子非我，安知我不来？”妇亦笑曰：“正说曹操，曹操便到也。”小女子又曰：“远迢迢的陈家姨，未审来否？”妇曰：“渠亦好事者，将无来？第予家适有嘉宾，欲邀预席，但恐汝曹羞缩，皆逃去。”女子哂曰：“汝自不羞，欲捉官路作人情。我辈大家风范，岂村庄小儿所能推揣者？”妇乃大笑曰：“婢子面皮故铁包者哉？我真未及料也。”语次，忽风声隐隐，似又有老少闺人杂癴而至。凡数辈，各叙寒喧，声亦渐远，不复闻。有顷，老翁出速客曰：“家主母不揣寒陋，窃思一晤高贤，请即行。”孝廉聆其言语，颇歆动，又值客况无聊，遂与偕入。院宇不甚宽广，而花香浓郁，树影阴森，银蟾之下，布置举一一可见。左侧三楹，华美不类民家，疑即主人所寝者。右侧一草亭，颇轩敞，中设三席而虚其一，妇人四五辈，语笑甚欢。闻孝廉至，皆出迎，一衣缟素者，貌甚清丽，敛袂改容曰：“妾以先夫见背，僻陋村居。今幸君子惠临，顿光蓬荜。适田妹设有薄酌，藉花献佛，万勿疑讶。”孝廉知为主人，乃答揖曰：“不才羞等刘癵，穷如苏季，抱惭点额，狼狈西归。猥以日暮途长，惧逢虎狼暴客，轻造潭府。已荷优容，更与华筵，益惊宠召。”语已，众客亦相见毕，逊之入亭，延之首席。孝廉辞谢，而后就坐。筵前无烛，映月窥视，左席一媪二妇，年近五旬，状貌魁梧，衣杂彩之服，五色翩跹，众呼之以姨。妇容俱风格，衣亦素色，齿与主人相埒。右席则缟衣而外，只一红裳少女，美如图画。坐间恒流盼相属，意似有所欲言。孝廉处众美之中，深自敛抑，不敢少纵。酒甫行，即觉微酣，不胜惊讶。细咀之，其酿味浓而色淡，醇酽异常。遂不多饮，略餔蔬果，以见主人之意而已。酒方再巡，媪谓众曰：“鲸吞牛饮，虽八斗亦奚以为？请效桃李园故事，各吟短篇以充觞政，客以为何如？”孝廉唯唯。因请媪首唱，媪亦倨慢不辞，口占一绝曰：“曾兆霸图侔癶凤，更符圣道笑冥鸿。红颜老去风流在，每向南阳化赤虹。”吟讫，众妇鼓掌曰：“兴殊不浅，但不觉遽露本色耳。”次及孝廉，辞让至再，乃吟曰：“一园红杏原无我，满眼夭桃信是谁。犹作广寒花下客，不须胪唱且舒眉。”众聆之，谢曰：“妾辈远逊嫦娥，何克当此？”再次及三妇，皆推不能，愿以巨觥受罚。惟红裳女子低吟曰：“长夜无灯鳞自照，断魂谁伴月为俦。凄凄一树白杨下，埋尽金闺万斛愁。”孝廉见其诗有鬼气，咄咄逼人，不禁变色而起。众俱恚曰：“婢子何败人清兴？”遂皆不欢而散。孝廉出就外舍，心悸不宁。欲行则暮夜苍茫，莫知所往，欲止则踪迹诡异，深以为虞，乃和衣假寐。方转侧间，倏闻窗外弹指作声。起视之，癷见红裳女子，仓皇闪入，谓之曰：“非妾拙作，则君危矣。此地较虎狼尤恶，胡为栖栖于是！”孝廉愕然，惊询之。女亟曳其袂曰：“行矣，犹问耶？”孝廉欲顾仆马，女曰：“身存而此可徐图。”径携之只身而出。东窜里许，乃复西行，孝廉惶怖汗浃，罔知所措。至一大树下，女曰：“此即妾家，可少息，妖来自有以御之。”孝廉坌息，叩其颠末。女曰：“妾名凤翘，田姓女也。陈姊居于岐州，实一雌雉之怪。彼三人者，皆千年之蝟，专伏地底，啖人脑髓。左近之丘墓，无不罹其荼毒。妾生时虔诵金刚经，殁后以之为殉，妖不敢近吾垄，因结为姊妹行，晨夕同游，实欲盗吾宝也。昨夕妾家以酒馔饷妾，渠等知之，以法摄致，强妾为东道主。不图君乃与席，妾不忍以口腹之故，使人肝脑涂地，以饱无厌之馋，曾数数目君，君竟漠然。幸得赋诗见志，耸动君听。不然，此时已莫能生矣。”孝廉闻女言，益惊。方将研诘，瞥见火光数团，越阡度陌，疾如飞隼，将至树下。女出袖中一卷，曼声娇诵，其光即摇摇不前，如有所忌惮。然相持至鸡鸣，始各散去。孝廉窜伏蓬颗，屏息不敢出声，汗蒸蒸衣襦尽湿。比及天曙，女贺曰：“君生矣。请俟日出，重诣故处，以验所言之信否。妾阴质不能昼见，今宵旅邸，梦中当来与君细叙，将有要事相商。”言讫不见。孝廉视之，蔓草寒烟，新坟三尺，犹有纸钱，以片石镇其上，因揖而谢之。仍循故道至客夕居停，则丛冢如布棋，绝无庐舍，行装辎重散委于榛莽间。亟寻其仆，则已溘然长逝。囟门有小穴，其中空空然，想为群妖吸去矣。愈大骇，物色得其骡，犹幸无恙，乘之以行，旁午始抵城市。即以告人，莫不惊异，遂止孝廉于传舍，而白之官。至夜，孝廉梦女来，面酬其德，并询仆死之由。女曰：“是妖虎踞泉壤，非此莫得延年。然遇生人而餍之，恒胜于死者什倍。以君颇有福泽，无敢骤近，故假酒色以乱君。君倘酣卧，渠乃可逞。君幸从妾遁，而仆犹在梦中，其罹于毒手，又何疑哉？”孝廉又咨以驱除之方，女曰：“渠寿既长，兼具灵异，往来数百里，鬼神亦莫可如何，况人乎？”因腼然曰：“妾已与妖为仇，不复可以居此。知君失偶，愿承琴瑟之乏，从君入秦。留经作镇，亦可永获残骸，不识肯俯从否？”孝廉虽艳其姿，而惧为阴类，乃答曰：“再生之恩，何所不可？但卿生之而复死之，予心虽无憾，不亦重累卿德？是以不敢。”女沉思良久，叹曰：“言实近道，妾不敢强。”又曰：“明旦诣官，恐有辩难，第亟呼妾名，当有裨益。”言已，孝廉顿寤。及见邑宰，果以杀仆疑之。孝廉愤激，因呼凤翘不置。宰骇然，亟退厅，引孝廉与语曰：“此吾女也，殁已两月，君何以悉其乳名？”孝廉遂述其异，并及其女之衣妆，无不吻合。宰惊喜曰：“亡女好诵金刚经，存日尝怪之，不意竟得其力。微先生言，吾不知也。”盖宰本闽人，因道远尸榇难携，又不忍失之，故即葬于任所，亦视宦为家之积习也。于是不疑仆死之枉，仅以暴卒详于上官，狱遂解。孝廉起女柩，浮厝佛寺，免令死者悬悬，宰亦从之。孝廉遂辞谢，旋里至家，其母适妊娠将产。一夕，又梦女来，谓孝廉曰：“与君终属有缘，不倡随而埙篪矣。”孝廉醒，闻母已诞生一女，知为凤翘转世。乃禀于父母，仍以字之。及长，能友其兄，不啻悌弟。孝廉年五十，犹困于公车，家又中落，其妹嫁一巨家，辄不时资助焉。

　　外史氏曰：世俗趋利，恒以蝟为财星，而不知其为祸最烈。即以此段观之，村居洒落，言雅色殊，令人一往而深，实已厉齿相向。脱无雌田横之义，几为女孟尝所啖，不亦殆哉？虽然，世之牟利者且不虑生焚其身，又何恤死盬其脑耶？


○　刘天锡
　　刘嘏，字天锡，嘉善人。年仅弱冠，名噪一时，岁试辄前列，同袍者咸推重焉。崇德李氏，巨富家也，慕其文誉，以重币聘至，为子弟指南。天锡齿虽卑，而循循善诱，师道克敦，主人亦心悦诚服。嘉平将解馆归省，李氏又坚约以来岁。时天锡以家贫未偶，有母尸饔，心窃以为忧。计将归里毕姻，俟井臼有人，然后出。遂以他故力辞，而主人早窥其隐，乃毅然曰：“先生其有内顾之忧乎？然文人花烛洞房，必俟金榜，方为快事。青灯固未可厌也。倘虑太夫人在堂，无人陪侍，寒家颇多粗婢，即请遴选一二人，前往服役，予亦无所吝。”而天锡素怀壮志，诚如主人言，今因母老而计及此，初非本心。迨闻主人语，喜出望外，而中有未安，故嗫嚅不即首肯。主人因笑曰：“先生岂虑予索值哉？俟贵后相偿未晚也。”遽出侍婢数十人，俾天锡自择。天锡熟视良久，皆妖艳异常，不敢祗受。主人促之再四，乃指一玄色衣绛裙者，顾谓主人曰：“此子愿以见惠。”主人哂曰：“色不甚佳，先生何取于此？当副以丽者。”即指一藕丝裳绿衣者，并以相赠。亟起入内，自检券契，尽以畀之，谓天锡曰：“吾不使先生有后忧也。”遂命二婢叩拜天锡，使以主礼事之。天锡少年持重，见二婢均有殊色，益以名教自闲，不敢少纵。辞主人启行，即另觅一舟，以载二美，言笑亦来尝轻通。归见其母，母故世家女，训子素有义方，一旦见二尤物，即诃之曰：“老妇精力尚健，提汲可以亲操，安用此纤弱者为？且汝学业无所就，便欲效寇莱公，以蒨桃自损其名耶？”天锡伏地请罪，因白主人诚意，弗克辞。母终不喜，另居二婢于室。元夕甫过，即遣天锡赴塾，不少稽，且私谓曰：“见可欲而心不乱者，惟圣人能之，吾子恐不逮此也。”二婢一名湘瑟，即衣藕丝裳者；一名琴心，则玄色衣者；俱善音律，为主人所钟爱。湘瑟尤聪慧可人意，而主人器重天锡，知非凡品，故以之持赠。天锡母茹苦自甘，饔飧皆身为之，不轻役二婢。知其素解之无，遂躬亲教读，授以内则及女四书，课若严师，咕哔终日，二婢亦甚乐之。一夕，母忽谓之曰：“汝曹亦因贫致此，岂甘为人下者。既承贤主人惠归予家，必不忍令汝居妾媵之列。俟少娴妇道，遣嫁良人，庶毕汝终身之事。”琴心闻母言，默然不语；独湘瑟颜色惨改，若不胜忧者。及归室，私语琴心曰：“我辈奉主命遣事郎君，意固有在。妹观郎君，器宇纯粹而高明，当非久困寒毡者，因自谓此身可托矣。适闻太夫人命，意似不能相容，命之不辰，又将安往？倘舍玉堂金马，而事瓦犬土鸡，姊能之，妹实不能也。”琴心亦潸然泣下曰：“然。”遂相对癹悒，竟夕僝僽。无何，二婢皆病矣。刘母罔知其由，亟为延医诊视，云系忧郁，内伤其情。服药如水沃石，未三月，琴心小愈，而湘瑟遂卒。临逝之日，启刘母曰：“湘瑟以卑贱之躯，得侍太夫人左右，饮食教诲，恩戴高天。今不幸而长辞，亦其命也。虽然，太夫人则未谅湘瑟之心，是以不克遂湘瑟之愿。湘瑟殁后，若能葬于刘氏茔侧，使得如骥尾之蝇，则素心遂矣。”又顾琴心曰：“姊自趋趁，不可同效无益之死，有负主人严命也。”言已而瞑。琴心恸绝复苏，刘母亦甚哀之，为市榇以殓。如其遗嘱，葬以坟园隙地。事毕，将浼人驰告于子，而虑分其文心，遂不果。天锡居主人家，馆谷较前倍丰，课业亦较前倍进。宾无权舆之叹，主无倦教之忧，相视莫逆，俨若一家。时值新秋，淫霖数日。一夕，生徒散后，月色微明，天锡倚栊凝眺，偶吟子美对月一联曰：“香雾云鬟湿，清辉玉臂寒。”因笑曰：“此老兴殊不浅。”语未毕，身后有人低谓曰：“郎君亦怜此苦况耶？”天锡愕然，回身瞻视，则湘瑟蹙黛立于灯前。天锡大惊曰：“汝何以至此？岂怀旧主人之恩，逋逃以归耶？”湘瑟直前裣発，愁态可掬，逡巡而对曰：“非敢如是也。”因述己与琴心致疾之由，并已身死之故。且言今在冥途，终以未得事君为恨。感蒙地下主者，怜婢子苦衷，俾得自由，乃随风至此，以了生前未遂之愿。盲已涕泗，拜伏于地。天锡益惊，且悲其死，命之起。温颜以却之曰：“闻若之言，情实可悯，致汝殀谢，实予之辜。但予有慈命在身，且承先人后，不敢以钟情致于不孝。幸为予谅，往生他方，予归当临穴吊汝。”湘瑟闻此，即正色答曰：“郎君何过疑婢子？即婢子在生，犹不敢以贱躯上辱君子，况今已归泉下，实为幽阴之质，而敢别存邪念哉？兹之来，亦期奉侍琴书，少释隐憾，万勿虑及其他，令婢子益增惭赧。”天锡见遣之弗去，又深感其情，遂留之。湘瑟执事惟谨，天锡读则瀹茗剪烛，曼立于旁；吟则磨墨濡毫，敛袂以待；与之语，即肃容以对；不与之语，即含笑无言；自始至终，了无倦色。夜将半，天锡欠伸，湘瑟拂榻布衾，以待天锡卧。己亦不眠，为之整几上未掩之编，添炉中将烬之篆。事已，默坐于侧，寂无欬声。天锡甫转侧，即来问讯，兼以纤手扶其衾，爱护若婴儿，似虑夜风侵者。天锡深感之，遣使别榻就寝，答曰：“夜台固无寐者，君姑高枕，勿以婢子为虑。”天锡亦不之强，而竟夜勤恳，可谓忠爱之至矣。侵晨，天锡犹未起，几屏琴剑早无纤尘。及起，又为之整卧具，奉裳衣，视天时之寒暖而进之。未及辟户，肃然告退，曾不知其安往。主家亦有侍者，入见馆中精洁，窃疑先生所为，心衔其德，而未悉其手不烦麾也。及夕又至，习以为常，天锡不言，人亦莫识其踪迹。暇困诘其里族，对曰：“婢子亦嘉善人，与郎君同乡里。父以赌荡产，售婢子于外邑。蒙主人豢养，今已五易裘葛矣。家本贾姓，初无名者，瑟则主人所字也。”天锡念为桑梓，益加爱重。一日值重阳，主人设宴，天锡沉醉而归。室无他人，惟湘瑟在侧，乃乘兴谓之曰：“知汝善歌，胡不为予一奏？”湘瑟正容对曰：“婢子非故为藏拙，实不敢以声色惑郎君，致背太夫人之慈训耳。不然，已为之多时矣。”天锡遂不复言，即就枕。翌日，语湘瑟曰：“予昨被酒，见汝几不自持。微若言，能不陷为轻薄子耶？”益优礼之。天锡自得湘瑟，侍从有人，灯底谈心，床头论古，虽未及私，较前颇不岑寂，只恨其不复生。岁杪又解馆归，以学使者将下车，遂辞不再就塾。主人乃大张绮席，饯之于萧斋，召优演剧，欢饮终宵。以是未得与湘瑟言别，亦不复出见，心恒怏怏。及归见母，询知湘瑟果卒，琴心甫扶杖而起。心感二婢，而不敢言于母。乃母因湘瑟之卒，不胜浩叹，遂谓天锡曰：“汝宜奋志，倘得月桂一枝，即以琴心备小星亦无不可。”天锡与琴心闻之，皆窃喜。因念湘瑟不置，既以杯酒浇其墓，兼作悼亡诗以哭之曰：“花月两无情，情痴仅见卿。不随流水去，忽傍彩云生。人既留余恨，天应鉴积诚。倘能回玉貌，来伴许飞琼。”自是幽斋独坐，辄望其来，而竟不至。比及秋闱战胜，将谒房考谢公，即崇德令也。夜宿舟中，忽梦湘瑟靓妆来谢曰：“感郎君临吊，铭刻五中。近又折桂天边，益惬所愿。然妾向者欲图其侧而不能，今后将处君正室矣。”言已不见，天锡深以为异。及入见谢令，适有巨绅某公亦在座，询及榜名，愕然曰：“咄咄怪事。”令与天锡请其故，笑曰：“事涉不经，不可以闻之儒者。”坚叩之，始曰：“老夫昨得女孙，一生即能言，谓人曰：‘嘉善刘嘏，吾夫也。幸与之约，勿令寒盟。’老夫恶其不祥，命溺之。其父母不忍，力劝乃止。今遇刘君，姓氏吻合，讵非异闻？今亦姑付之一笑。”乃天锡惊喜，亟请间倩师执柯。令与某公皆不欲，曰：“君能为韦固耶？俟此呱呱者成立，则鬓已皤矣。”天锡固请，始笑而从之，犹以为桐圭之戏。天锡遄归告母，请使委禽，母艴然曰：“汝非失心，何竟至此？且予老矣，亟于抱孙，谁能徐徐待之？”天锡力请再三，愿以琴心摄阃政，誓不他婚。母不得已，乃听焉。纳采至公家，咸嬉笑以为异事。明年，天锡登上第，历官馆阁。岳家为之语曰：“三岁为妇，即受荣封，大奇！大奇！”天锡既以琴心主中馈，家人亦事之如内子。凡十有五年，女甫十七，即于归，时天锡已去强仕不远矣！亲迎成礼，女貌既婉丽，而语言态度无不酷肖其前生，益征其为湘瑟无疑。女遇琴心独有恩，不以妾视之。虽未及事姑，而岁时祭祀，涕泣若不胜情，亦不解其何以然。一日，忽谓天锡曰：“睹君状貌，恍若熟识，绝似何地相遇者。但妾自幼至长，未离闺闼，此中实有天缘耶？”天锡笑曰：“卿试思之，当亦有故。”女沉吟良久，恍然曰：“是矣。闻妾甫生即能语，先祖深恶之，将置妾于死地。父母惧，饮以犬血，遂不复言，迄今犹仿佛一二。”天锡因缅述其颠末，且戏之曰：“若以婢学夫人，何幸如之？”女始顿悟，回忆本来，一一胥如梦寐。乃命人厚其棺槨，迁葬湘瑟于南山之阳。后李氏之子曰佩绶、佩绂，皆藉天锡教授，并登科第。天锡今已五旬，夫人仅二十余，倡随无间，不啻少年琴瑟焉。里人王绍濂为作传，以行于世。

　　外史氏曰：婢之奇，至湘瑟止矣。死生不易其心，惟以不得事夫子为恨，千古侍儿，应推第一。而天卒报之以花封，志亦毕偿于再世。为善降之百祥，岂虚语哉？独惜主人如李氏，而竟不传其名，令人弗克识荆，是亦天壤间一恨事。


○　卷二
　　桃叶仙
　　尚延采，天津人，才长而短于视，跬步之间仅能约略人形。同人因呼为次公，盖戏以狂者进取主义焉。一日访友，得子建《洛神赋》于其案头。读之，色喜曰：“世固有佳丽若此哉？”友笑曰：“但恐吾兄见之，亦与嫫母无异。”尚亦笑曰：“君过矣。予纵未知色，岂遂不闻其香？”因相与大粲。越二年，南游吴楚，侨寓秣陵，载酒于秦淮等处，日寻名胜。偶过桃叶渡，忽忽有感于怀。比归邸中，天已薄暮，闭门高卧，辄诵王献之旧作弗辍。俄闻窗前低咏曰：“故人不相识，独坐为谁颦。”音甚娇婉，如闺人。尚心微动，启户视之，时正月望，清光如水，院中杳无人迹。心疑为鬼，亟阖其扉，拂榻就寝，屏息不敢出声。无何，环珮珊珊，寝门竟自辟矣。尚于枕上骇瞩，苦无所见，然而香气遄发，嗅之而骨为之靡。未几，闻小语曰：“王郎睡乎？”近在咫尺，始能少识肌容。纤腰弱态，素面红裙，二十许少妇也。第为目力所限，犹未深辨妍媸，而口脂遥吹，亦既心醉。乃不畏缩，起而曳之使坐曰：“别来无恙？何怨我不相识耶？”女笑曰：“穷措大强作解事，子知我为谁？乃鬼狐来取汝命耳。”尚竟坦然，惟以目抵女面，睫毛几刺其颊。且诵二句曰：“施朱太赤，敷粉太白，古人不我欺矣。”女颇不耐其视，曰：“人皆具眼，一目了然。奈何令眸子逼人至此？”于是两相谐谑，欢然止宿。明旦，始别去。乃谓尚曰：“君实献之后身，妾即桃叶，虽鬼而已仙矣。情缘未断，因以相投。君能与妾久处，当令君寿。慎勿泄之他人，使造言者疑我也。”尚喜得丽质，生死俱所不辞，遂不惧其鬼，而反昵之。虽至契密友之前，未尝微露其概。女昼去夕来，日益缱绻。即有客乘夜过访，而女之至也无形，女之避也无迹。私语喁喁，属垣者褎如充耳；笑声吃吃，窥户者阒其无人。其行踪诡秘如此，尚益信其真仙。无何，而尚疾矣。女时来问视，汤药必亲，俨然伉俪，而疾亦小愈，独向之痴情不断，每值其来，欲与之合，女怍然辞曰：“妾误君几危，犹忍以床笫相惑耶？”尚不听，强之共寝，明日而疾又大作。女叹曰，“予害夫子，将不可复为人矣。”尚正色曰：“即使今为卿死，已愈于徒生，何憾为？”女终引为己过。幸尚之艰于远视，遂匿迹韬声，虽日侍尚之左右，而不使一见之。尚因疑其薄情而恨恨不已。无如疾益不起，同寓之友咸忧之，女亦数夕弗至。盖自尚之疾也，女为情所系，为忧所迫，渐不能隐其形。尚虽不睹，而人反时一见之，甫悉其病源。与之契者，皆苦口以诤，尚犹坚讳曰无。适钟山有一道士，素持敕勒之术，驱遣最灵。众乃相与为谋，不令尚知，造请焉。道士慨然与偕来，至则曰：“妖气甚深，非符咒所能祛。”乃度地为坛，四面皆张猎网。道士随禹步作法，且戟手而指曰：“速速！”良久，有黑气一团，微挟赤光，自东南而来，飚疾如风，径投网内。众视之，则一白狐，毛雪色，口啣小草，闪灼有光，向之所见其赤者，盖即此也。道士不暇责问，急掣剑欲斩之。狐匍伏乞命，以喙向病室而嗥，一若悲不自胜者。道士验其草为芝，乃掷剑叹曰：“世之膜视其夫者，固此畜之不若也。吾几害天下之节义矣。”亟命撤其网，狐遂展转仍化为女。众环瞩焉，见其妖冶异常，因啧啧曰：“无怪乎尚三之见惑也。”女诣道士请命，且自白曰：“儿前身实系王家桃叶，缘夙孽堕落为狐。修持数百年，既已悟道，前一见尚，恋恋绨袍，遂狂惑忘其异类。不意尚一病沉疴，竟乃不救。儿筹思无策，昨自灵山觅得此草，实欲前来就药，行至中途，即被擒获。儿以妖妄惑人，死乃其分。祈师以此物疗郎痼疾，儿区区之念既遂，殁亦无憾。”言次，词色俱惨。众中多有涕零者，反向道士为女乞怜。道士乃呼女而进之曰：“汝来前，夫人之心如水，溢则为灾。尚虽不由汝死，病实因汝而生，乌得无罪？予今鉴汝寸诚，不加汝谴。况尚疾得此亦愈，痊后仍勉事君子，戒以寡欲清心，不独可同成地仙，亦可以完汝素志。”语已，太息径去。众延女入室，煎草医尚，一饮而瘳。左近赢發之夫，沾其余沥者，亦活十数人。女遂自此昼见，同寓者咸得晤言。女善书，颇得钟王家法，丐其一幅一扇，无不宝以终身。乃尚自愈后，虽益爱重女，情好倍笃，然不敢过于驰骋，遂益坚强。居半年，尚返故里，女亦与偕，但不复露形，而倡随则未之有异也。尚不自讳，恒曰：“不见可欲，使心不乱。予初视如云如荼者，直如无物。乃迫一见之，几不能生。彼目之灼灼者，可不戒哉？”闻者深颔其论。后尚至五旬，道士忽来，两人阖户饮。及夕，竟失其所在，盖与女皆仙去也。

　　外史氏曰：太上忘情，特不自溺于情中。而于人之有情者，未尝不心焉许之。观道士见女啣芝，即开密网，谆谆以节义为言，非因其情而怜之乎？至于众人，未必皆钟情之辈，乃为女所感，泣下沾襟，反为之居间而排难。情之动人，一至于此！然非尚之深于情，女之痴于情，吾知忘情者终属无情，不及情者又何知有情也耶？
　　随园老人曰：近察秋毫，远昧舆薪，世之短视者固多也。惟此得遇丽人，香艳千古，不惟可以解嘲，抑更可以解酲。浩歌子直世间第一解人。


○　冯埙
　　冯埙，字怀仲，浙西人，友于綦笃，无忝厥名。弟堃，素无赖，每傲慢之，埙恒笑而不言。戚族多不平，谓之曰：“渠弟而若兄，何乃无礼如是？”埙曰：“予少失怙恃，同胞者惟此一人，若以微隙而昆季分离，庸保长逝者不掩泪泉下乎？予不忍于吾亲非为弟也。”人以是高之。未几堃之发妻卒，继妻某氏，性极悍，每每以事唆其夫。堃益视兄为陌路，箕帚耰锄，恣其诟谇。埙之妇渐不能堪，亦愤诉于夫前，埙怒曰：“若亦效长舌者耶？牝鸡司晨，惟象之索。予寒门不堪有此。”遂与弟计，欲出其妻。堃始犹谏阻。及纳妇言，反向兄前媒孽嫂短，且借端与之哄。每谓兄曰：“若留嫂，盍析吾居！”于是埙去妇之志遂决。妇故名家女，誓不二夫，长跽夫子前流涕不去。堃又以言激埙曰：“我固谓儿女情长，则英雄气短也。”埙益恚，竟出其妇，堃与妻愈益得志。埙亦不再言娶，茕茕一身，尽以家事予弟，坤遂少安。然自埙出妻，饮食衣服皆仰给于堃之妇，日渐凉薄。家故素封，堃与妇日餍粱肉，而以粗粝奉兄，埙亦隐忍弗言。堃以天性不安于中，遂与兄计，亦欲出其妻。埙闻之叹曰：“家门不幸，而有离异之名。一之已甚，其可再乎？不可因吾而坏弟之琴瑟，吾盍去之。”遂襆被夜行，悄然他往。堃本故为此语以饰己过，埙既远去，益中奸谋，夫妇乃私相庆幸。居无何，灶突火起，延及室庐，泯焉荡焉，尽其所有。夫妇日益贫乏，不可谓祝融回禄伥伥然目无瞳子也。先是埙仓卒去乡，茫无定向，因思舅氏某公，新任江右，遂决计谒之。独行数十里，力少倦，息于道周。俄有伟丈夫，须髯如戟，驺从甚盛，疾驰而过其前。见埙，即下曰：“故人别来无恙？”埙视之，若不相识，乃起而揖曰：“契阔日久，偶失记忆，望以姓氏见示。”客大笑曰：“不复念我耶？予与兄实同桑梓。窃已识荆，今且略置姓氏，有一事亟欲咨君。”因即树下设氍毹，与埙并坐，而叩之曰：“昨自故乡来，闻兄有弃妇之事，信有之乎？”曰：“然。”客曰：“审是，则君以孝悌自居而罹三大罪矣。”埙愕然，亟请其故。客笑曰：“君之父母以弟付君，不能导以和顺，而任其灭性陵兄，将来不可救药，一罪也。君之父母为君授室，执妇道数年，未闻蒸梨之小过，今因昆弟而弃夫妻之伦，二罪也。君之父母望君生儿，以延祖脉，乃竟出妻不娶，莫续鸾胶，即令君弟有嗣，而君俨然无后，非三大罪而何？”埙闻客言，流汗浃背，乃强与之辩曰：“兄知其一，未解其二。自来兄弟之祸，无逾于阋墙。仆惧大伤父母心，岂反以此为口实？且兄弟，手足也。妻子，衣服也。宁为手足去衣服，忍为衣服间手足？仆尝遍观人世，家之不和多以妇故。世少贤女子，仆因鳏而不续。弟子即兄子，渠儿即我儿，何必徒多扰扰哉！”客又笑曰：“君之言何其不达也！郑庄纵段，君子讥之；鲁隐让桓，儒林谬之；周公右王，而管蔡为戮；以兄弟之有贤不肖也。若喻妻子以衣服固已然，因手足之故，而裸以为饰，即圣人亦无取焉。且使尊夫人得罪于舅姑，君又何以处之？抑更有加于此乎，将如此而止乎？原情定律，君必有以教之。”埙语塞。客又曰：“君谓弟之子为己子，语更大谬不然。父母之生子不虞其多者，非谓含饴弄孙，一夔已足也，意将繁衍椒聊，多多益善耳。如兄以此事委之弟，当年亦何必有兄？况子嗣皆关天命，君幸而为伯道，固可矣，君之弟不幸而为中郎，又将如之何？”言已，埙乃大悟曰：“噫嘻！是仆之罪也。”亟起再拜。客使还坐而诘之曰：“君之意，将图其旧姻乎？抑别求新特乎？”答曰：“旧人虽在，吾未如何。新者其可哉！”客曰：“诺。家有小妹，颇贤淑，仰君高义，即以之奉攀。”埙讶曰：“异哉！萍水相逢，未过数面，突以千金之媛相属，使仆闻之滋惧矣！且仆单寒羁旅，今尚无家，得无为门楣之辱耶？”客曰：“不然。君笃伦常，仆重品望，岂敢以门第相高哉？请即同行，无须谦退。”乃以从骑授埙，并辔而前。途次自言其官阀，则黄姓，椿名，其父即现任山阳令也。行至薄暮，始抵其家，高门巍焕，仆役十数，俨有世家风。公子肃客，下骑同入，即命小奚传报曰：“速启夫人，薄情郎已邀至矣。”埙闻而心疑，亦未遑问。入则华堂夏屋，备极富丽。有妇人年可五旬，冠帔尊贵，迎于檐际，熟视而笑曰：“真吾家佳婿也。”埙知为夫人，参谒如礼，夫人辞让而后受之。少坐，即令易衣，且言曰：“今夕日吉时良，可成好事。”埙怪其急，方欲起辞，俄而箫鼓喧于堂下，旋有娇鬟数人扶新妇出，与成礼，送入青庐。及埙启袱视之，烛光之下，眉目宛然，实即故妇某氏也。大骇，亟询之，妇惟挥涕不语。有顷夫人至，乃代白其由。盖妇自被逐而出，父母即遣之他适。妇以柏舟自誓，矢志不从，以是触怒父母，将强之，妇遂遁迹尼庵，欲薙其发。适遇黄夫人怜其志节，收养于家。公子故豪侠尚义，有郭解之风，因为物色冯生，使得完聚。夫人言之历历，埙亦抱惭不胜。语次，妇始谓埙曰：“君以家之不和，遣之使归，今何以仍不见容于悌弟，而亦担簦以出耶？妾诚不足惜，但思奉事舅姑十年，未蒙诃责，窃自谓此生无忝矣。忽一旦弃之如遗，竟同覆水，使为枭为鸱者，得以快心而满志，则情实不甘耳！”言之潜然，涕泣不能仰，阖室咸为之不平，埙更默然内愧。夫人乃解之曰：“儿勿气苦，薄幸人诚不足道，但今是予家赘渠，往事皆不须齿及。”妇因雪涕对曰：“母毋再言婚媾事。儿已被弃，不敢作他想，但得郎来，一证其是非，殁亦无憾。今藉大兄力，既得表明衷曲，请死于郎前，以终妾靡他之志。”语至此，词气俱烈，即出袖中短刃，欲自刭。夫人使婢媪持之以力，公子遽自外入，止之曰：“妹勿尔尔。予觅冯郎来，岂反以送若之命耶？”乃谓埙曰：“诗有云，刑于寡妻，至于兄弟。古人处家室之间，良亦有道。今一有不睦，遽出其身，宜其怨也。君欲效买臣故事，仆不敢强，若犹有伉俪之情，愿早圆乐昌之镜。”埙闻夫人言，既已自悔，继见妇状，不禁惨然，惟唯唯陨涕而已。公子与夫人又居间排解，遂为夫妇如初。明日夙兴，乃双双入谢。夫人馆于别院，外事戒令弗通，以故堃家遇灾，埙竟不与闻。年余，公子之父以卓异荐升某州，遣役迎其眷。夫人因置酒话别，赠以五百金，夫妇皆垂泪而谢。公子嘱埙曰：“倘不如意，可携妹至任所相访也。”不数日遂行。埙同妇归里，其家已无立锥，埙甚骇然，因出金置产，召弟同居。堃见兄嫂偕来，亦觉忸怩。堃妇私谓其夫曰：“我固逆料阿伯之有余蓄也，渠实不能舍姆，故托言他往，携金以就之。观其偕归，事可知已。不然黄家纵巨富，讵肯以重金畀路人？”堃以为然，遂播诸里党。渐入埙耳，始恚曰：“我念弟而归，今反以私妇谤我耶？予不可再居。”于是乃以余金付弟，买舟载妇，径诣黄衙。公子引谒其父，待以婿礼，使与公子司衙务，丝毫莫欺，甚重之。在任五稔，黄公致仕归，持析宦囊之半，约二三千金与之，曰：“婿弃家佐我，我不忍见婿无家也。”埙又骤富。甫归乡，弟即来谒，夫妇又褴褛如丐矣。询以前金，则曰：“屡遭盗劫，炮烙几死。今幸有命见兄，其他尚可问哉？”言已，涕泣请罪。埙仍怜而收之，夫妇遂不敢妄为私议，而卒无子。惟埙之妇二男，继其宗祧。益服黄公子之论，往来如姻娅焉。

　　外史氏曰：世人多重妻而轻弟，怀仲独能矫之，可谓中流砥柱矣。然为弟出妻，又不复聚，则近于不可。观黄公子侃侃正论，原非夺理之词，而救痼疾以药石，冯氏先人冥漠中当为额手，又不止断者能续，作一段佳话已也。


○　昔昔措措
　　湖南邹士钰，少有四方之志，年仅二句余，足迹遍天下。某年春，又将负贩入黔。所亲以蛮烟瘴雨之乡，山川险阻，劝以勿往。邹不信，且忾然曰：“大丈夫死生有命，岂区区者之能为耶？”束装径行。比及思南等处，淫霖为患，跋履维艰，未免有悔于心。一日，迷踪深山，峭壁巉岩，人行鸟道，良久始逾。绝险远望，村墟似有炊火，而深潭当路，犹须循岸而行，疲板，遂憩于树下。俄见对江有木筏，一人以长竹为棹，荡漾而来，邹大喜，以为接引者至矣。及少近而视之，其人披一短蓑，周身似无寸缕，不知乌之雌雄。立而姑招以手，乘槎者亦甚欣欣，其疾如驶，无何，即识其面，兼睹其身，则螺髻双垂，体洁如玉，一少年女子也。大骇，诧为异物。方将奔避，而女子早已登岸，操苗音，且笑且歌，绝不羞涩，始悟为蛮俗，未免少见而多怪，因从之登桴。女子鼓楫而行。共济同舟，逢此绝艳，邹亦不禁心动，间以手戏之，女子漫无避忌，尔许时始渡迷津，解钱付之，女子不受，惟吃吃憨笑；且舍所业，与之偕行，土语胡卢，若将导引。邹亦喜得指南。曲折里余，始达村口。时已天气昏暝，莫辨物色。女子引之至一处，状类神庙，亲款其扉，语邹曰：“此犹可居。郎君非我族类，慎勿他往也。”其言则华音，绝无啁哳之韵。邹心异之。女子即反身自去。邹入祠，中惟一楹，聊可栖息。黑暗中都无所见，亦不知所祀为何神。方假寐，而枵腹苦饥，旋闻女子呼之，则樽酒盘飧，陈于庙阶，且酒炙俱温，啜之亦甚适口。邹因深感其情，兼疑其为结欢之计，势必复来，私心固不忍拂，遂亦不拒，乃兀坐以俟之。漏已数下，迹竟杳然。忽夜雨大作，淅沥有声，且闻人语曰：“措措儿引一佳客来，何不见？”其音倍娇脆，全非苗语。已而荧煌内射，似有灯光，乃起自门隙觇之，则又一女，以斗笠罩首，仅及其肩，白身亦无衣袴，惟持尺木若燃藜，冒雨而行。邹不禁骇而且笑，以为身入蛮乡，日与裸裎者相值，情何以堪！正窥望间，此女早至户外，竟排闼入矣。邹不能引避，直前见之。女子凝睇微笑，似有惭色，徐曰：“突如其来，致以丑形为人见，令予颇瑟缩不安。”邹又揖之。女子敛羞为喜，相与席地坐，而置其木于前。邹始得瞻仰庙像，则一女神，亦绝无装饰，披发露体，殊与所见者无异，疑其地从无布帛，不知缝纫，故创教者如此也。因叩女子姓氏并所居何地、所祀何神。女子自言为昔昔，与所谓措措者俱金蚕神之侍女，即祠内所塑者也。蚕有雌雄，此神遂分男女，凡妇人行蛊者，胥是神主之。地名强硐，所居皆生苗，距海只三日程。昨夕所过之津，即所名瘴水也。语之綦详。邹又曰：“卿既苗类，何以能汉语？即措措亦何以然？”昔昔始叹曰：“妾与措措，均非此间人，实中土之所产也。本以须眉来黔贸易，一如君之今日。不意偶中恶蛊，死不甘心，诉之于蚕神，蚕神怜之，俾与措措俱生于苗家，化身为女，又誓不蛊人，蚕神遂收之位下，用为侍从。自蚕神扰于毒龙，数往水府，妾等乃漫无统束，故得游戏至此。”邹因即叩其由。昔昔未及答，而措措早已入室，笑曰：“姊对生人倾吐底里，得毋使客笑我？”昔昔微晒曰：“婢子太不谙事！郎君实有厚福，将藉以返故乡，何讳焉？”二女遂同坐，语邹曰：“毒龙悦色，其体纯阳，知蚕神之美，数数嬲之，食其种类殆尽。蚕神惧，不得已而亲诣海藏，自献其身。缘与龙为欢，不甚主人世事，故蛊毒亦不甚验。”邹因笑曰：“据卿言，神有雌雄，当成配偶。今毒龙恣意贪淫，神之雄者能无怒耶？”昔昔亦笑曰：“郎诚解人，妾辈所虑者正在此。彼一妖，不敢与龙为仇，将以妾等泄其欲。深惧其毒，故避之不遑。”邹曰：“然则奈何？”措措忽正容而答曰：“昨夕渡君，良非无意。妾等实人身，犹可奉君箕帚。今拟相从而归，为君立业。苗疆非善地，愿君毋思深入也。”邹闻之，俯而自汁，本已倦游，且二美同心，爰适所愿，但不免尚怀首鼠。无何而天已昧爽，昔昔亟起立曰：“可不可，一言而决断，妾辈亦将束装他往。君勿过于踌躇，翻以误我。”邹实不能舍，遂欣然曰：“诺。”二女皆大笑曰：“君盍少俟，容妾整顿，即可行。”言已偕出。不半时而旋，则俱易男儿装，窄衣秃袖，状类雄苗。相偕出庙门，又各肩一臣簏，顾谓邹曰：“持此去吃着不尽，无事作汗漫游矣。”遂行。仍循故道，以筏渡水，而翼邹登陟，其疾如飞。过岭数十，回顾而太息曰：“神纵知之，亦莫予追也已！”是夕，宿于旅舍，遂成欢好。二女皆柔媚，邹益乐之。数日，经一苗寨，措措与昔昔耳语，俱笑不能仰。邹询之，昔昔曰：“君勿言，今夕当有乐地，且以之泄吾幽愤。”邹益不解。措措乃先行，至一家，门庭轩敞，以为苗之素封。措措以一物置其门槛上，视之，状如蛰虫，蠖屈不伸；少顷，蠕蠕自动，旋即能飞，忽不见。邹正愕然，措措又嘱曰：“慎毋泄吾事。从妾指挥，且倍于曩夕之乐。”邹姑颔之。俄而门皆洞开，老者、少者，男妇杂逐而出，见即叩首无算，状甚觳觫。其人皆熟苗，亦尝种蛊之家也。邹顿悟，坦然屹立。昔昔厉声曰：“神实怒汝，可治筵以享吾客，吾当为汝解纷。”其中有类家长者，即应之如响，延入。与二女俱入，中庭设酌，肴核纷陈，阖家奔走恐后。微酣，昔昔命以歌，举不敢辞。少妇数人，联袂而前，虽不解所讴何语，而音韵清婉，颇可悦心。措措又择一笄女，年仅破瓜，戏令去衣把盏。女微有愠色，昔昔即怒而起。主人甚惧，长跪乞哀，昔昔叱之如犬彘，且命曰：“自妪以外，有不去裩者，死不恕！”举室震恐，无敢违。未几，白鸟翣翣，环于座侧，肉屏风不能过焉。措措又牵少女，使于邹侧并坐。邹已醉，不禁其狂，交吻扪身，靡所不至。措措与昔昔皆鼓掌，遽令荐寝于邹，主人不敢逆。昔、措亦同处室内。待旦而行，其家反拜送之，过于奴隶。出村，昔昔始告邹曰：“此苗蛊数人，致赀巨万，今若此，亦足以报矣。”邹亦嘻笑不绝。自是，每过蛊家，辄嬲之如前。比及楚界，昔昔曰：“今至文物之邦，不可仍前草草。”出箧中异宝，市其一二，得钱万缗，乃买舟治装，二女始易弁而笄；色既殊尤，衣以文锦，又觅婢仆数人，烜赫不殊富室。邹本无妻孥，乃以昔昔主家政，而措措副之，亦彼此无妒心。至其簏中，皆珍异，取以易赀，金钱万计，市产构居，一切资用不乏。邹既饶裕，兼对丽人，不再作远游想。期年，各举一男。邹益欣快。忽一夕，昔昔谓邹曰：“蚕神与龙媾，不胜其淫毒，昨已命尽床第。其雄者虽在，已无能为。自今南适苗土者，可以安枕无患已。”邹姑且信且疑，或以语人，亦无有考据其言者。

　　外史氏曰：诸蛊之毒，无逾金蚕，虽苗人之贪狠为之，而济其恶者，实维是物。毒龙具大法力，嬲而奸之，且因以毙之，虽近于附会，洵快人心。况载记云：种蛊之家，其妇女多为神淫。则昔、措之所为，良亦有征可信。若二女之不以苟合，不以色妒，是居浊乱之乡，犹具清明之气，信乎其为不昧本来者矣！


○　温玉
　　孝廉陈凤梧，风流蕴藉人也。祖居绍兴，寄籍宛平。弱冠即掇巍科，人皆以神童目之。家在京城甘水桥，宅后有小楼三楹，即乃尊侍御公休沐处也。孝廉初犹登啸，及公捐馆，不忍手泽之存，遂闭之，已数稔矣。一夕月明，孝廉访戴归甚迟，家人皆已熟寐，惟留小童应门。孝廉入，因贪月色，不忍就枕，乃自检松柴，命童涤器，将以煎茗。俄闻笛声袅袅然，如怨如慕，如泣如诉，耸然听之，宛在楼上。孝廉骇然，毛发尽矗，凛乎不敢独醒，遽归寝。平明即起，将往踪迹，家人知而力阻，弗听。至则癿蛸在户，轩槛积尘。甫启扃，有巨物夺门而去，孝廉股栗。仰视之，六翮凌空，则雕也。盖公没五年，此楼未辟，物遂巢其中。然门窗封识，亦不知其何自而入，良足诧异。孝廉神少定，然后入观典册，茫无人迹，又绝无可怪，惟怆怀洒泪而已，乃仍阖之而归。至夜静伺之，漏下三鼓，其声又作。谛听焉，音甚靡曼，则非复向之呜咽者矣。翌日，孝廉具衣冠，敬诣楼下，祝曰：“仙乎！鬼乎！何骇人听闻至此也？倘有妙音，请容面领，毋过吝。”言已返室，察头即有速客柬。启视之，字迹婉丽，一则温玉，一则柔娘，益皆闺中女字也。乃大骇，以问家人，举茫然莫知所自。阖室惊疑，靡不惴惴。及昏，孝廉欲赴其约，太夫人惧，诃止之。因假寐，俟人俱寝，悄然独往。未至，早有小青衣，妖冶非常，迎于门际，笑曰：“知音人诚巨胆哉？二位娘子固俟之久矣。”遂导之同行。旋闻椒兰馥郁，来自半天。遥睇楼头，二美軃袖凭栏，意似徙倚无聊。月下遇之，香雾云鬟，清辉玉臂，不欲垂怜而不能也。因拾级而登，直前揖曰：“庸耳俗肠，未娴音律，荷蒙召以雅集，能无愧乎？”一美人微哂曰：“既非顾曲周郎，奈何谆请妙部？此言亦谁能信之？”语次，睨其貌，一则玉润珠圆，嫣然百媚；一则花愁柳怨，笑可倾城。均衣五铢衣，束百宝裙，环佩珊珊，实天人也。孝廉自诧为奇遇，因曰：“客夕清音，遥聆之若出两人，而各擅所长。愿即于此赐教，使得餍饫，其可欤？”其未言者亦哂曰：“匆遽若此，岂登徒子之床头犹有所系恋耶？”乃出袖中玉笛为奏一曲，即前一夕所闻者。恍乎若鹤之清唳，雁之哀鸣，凄凄然使人泪下。未阕，彼美一人即举翠袂挥之曰：“妹勿作此断肠声，反令佳客不快。”遂命青衣以笙来，倚槛和之，声如和鸣之凤，共哕之鸾，哀者以喜，怨者以舒，盖即隔夜所聆者，而缠绵过之矣。曲既终，乃展姓氏，始识吹笙者即温玉，而柔娘则作折柳之曲者也。孝廉与温玉晤语，谈及古今声伎，无不叩之即鸣。独柔娘低鬟掩袂，对月无言，一似重有忧者。孝廉疑而诘之，玉曰：“痴妮子故常作此态，君勿深怪可也。”夜既半，青衣促归，玉顾孝廉曰：“有客无酒，良夜不欢。君能作东道主，当过萧斋奉访耳。”孝廉敬诺，约以明夕。遂下胡梯，冉冉过楼东而去，不知其所往。孝廉亦潜归卧室，母妻皆不觉。早起，讳不宣言。旁午，入斋伪作拈毫状。至暮，托言文会未竣，遂不入内。命僮襆被来，设榻布衾，且密置酒馔，秉烛俟之，惟虞其爽约。直至漏下二鼓，双美偕来，笑语生春，非复日前之羞涩矣。入室杂坐，履舄交加。孝廉将自起暖酒，温玉以目视青衣曰：“不可重劳主人。”因命以代之。酒甫三行，少酣春色，孝廉起，请尽昨夕未尽之妙。玉辞曰：“耳目较近，鸣则惊人。”遂不复作。惟浮白欢饮，射复藏钩，以祈尔爵而已。无何，玉山尽颓，眉目荡然。玉乃离席谓柔曰：“妹盍留此，予且归。”柔作羞态曰：“侬不惯与生人卧，此事终须逊姊。”玉笑曰：“汝先吹笛，以邀风月，何人乃敢僭耶？”遂凭青衣肩，踉跄而返。孝廉与柔解衣，柔低曰：“妾尚葳蕤，郎君幸勿狂暴也。”孝廉笑曰：“敬如卿命。”既合，柔不胜凿枘之苦，猩血流丹，娇啼宛转。孝廉熟玩之，肌不丰而若无骨，态不胜而若争妍，皀席之间，极人世之乐焉。诘旦，柔揽衣先起，谓孝廉曰：“郎君尚有新人，妾请明日来。”遂跚跚自去。孝廉因诈称抱恙，不返内寝，太夫人与其细君，咸来问视。孝廉以心神不爽，愿屏烦嚣，谢去之，人故莫之疑也。将夜，仍藏斗酒，以待玉来。跂望者久之，宵深果至，则仅玉一人，并青衣亦不复随。灯下促膝，觥筹交错，玉之倜傥尤胜于柔。酒未酣，孝廉之情已荡，促之就寝。玉笑而起曰：“清狂如此，宜其渴病难医也。”因而银釭笑吹，罗襦偷解，狎之。虽故处子，而枕席之情，颇为流动，抑且温软如拥絮，柔腻若涂脂，容则满月生辉，态亦名花敛蕊。甫两夕，而二难并荐。欢娱已久，曙色盈眸，玉将起，乃语孝廉曰：“两斧伐孤木，君知之乎？妾去而妹已来，妹行而妾又至，君以一身当之，鲜不败也。为君计，今且就内寝，约五夕，妾等一会。如此则君之精力已复，即妾等之情好，不更能于永固乎？”孝廉感其爱己深，颔之。玉既去，孝廉亦起，将返内室而恍惚如有失。良久，乃始能记忆，忾然曰：“柔约今夕来，我何可负渠也？”因复卧。少顷，母妻踵至，仍以病为辞，留宿于外。然心为酒色所蛊，饮食亦锐减，人遂深信共疾，太夫人将为延医，坚谢不愿。柔至夜复来，缱绻倍胜于前，昔犹娇而怯，今则柔且媚矣。临别问：“玉姊来否？”孝廉以首示之意，柔辗然颇有喜色。及夕复至，笑语曰：“妾今来代彼当夕矣！”孝廉因告以五夕之约。柔忽娇嗔曰：“妖婢竟乔献殷勤耶？妾告君，渠非我仙侣，实狐也。必别有桑濮行，散以此绐君。不然，岂有相爱而能遽舍者？”言已，欢洽如常。将去且嘱曰：“君勿漏言，反似妾妒也。”至夕，玉仍杳然，孝廉亦疑之，而不知其为逊柔故。自是柔之至无虚夕，而孝廉遂憔悴不胜矣。迨至旬终，玉始夜至，入室即惊曰：“君岂未悬此榻耶？不然，何形神之惫也？”孝廉以爱柔故，坚讳之。及寝，玉觉有异，益诘之。乃言柔来太屡，且渠谓若为狐，嘱予勿泄。玉闻之大恚曰：“误与鬼子同事，几予我以杀郎名。渠乃某家小女，殁已多年，当明末时闯逆寇都自缢而死者，因乱中，槁葬于君之后楼下。尊大人在日，福德俱隆，渠乃深自潜藏。今以楼虚，遂据之。妾与之音律相知，以时往来，故得相偕见君也。”已而笑曰：“渠亦为情所皁耳！虽然，郎君则枯瘠矣。俟明夕来，妾当为君止之。”鸡鸣，遂去。孝廉确知为鬼狐，始悚惧欲徙，而惭赧未及言。是夜柔与玉果偕来，玉诋柔曰：“妹谓我为狐，妹独非鬼耶？何事人以色，而不爱人以德也。”柔赧然，无辞以对。玉剌剌不休，柔则低蛾敛黛，愁态可掬。盖柔自遇孝廉，不再如向之幽怨，今复见之，不觉悱恻，乃解之曰：“渠实爱我，子何相尤之深耶？”玉艴然，红涨于面曰：“君既左袒，妾不能与人分谤也。”拂衣迳出。柔虽仍留，亦不尽欢而罢。阅一日，而孝廉之真疾作，形色支离，神气困惫。太夫人坚徙之内寝，而柔与玉俱绝迹。病既弥留，阖家忧戚。孝廉正当沈顿，忽梦玉挥泪而来，语之曰：“君不纳妾言，几殆矣。然禄籍固未绝也，妾为君疾采药嵩山，触怒岳神，堕崖而死。今与柔妹同在冥途，可胜慨哉！”言之惨然，孝廉亦大恸。玉又曰：“某医精于长桑，亟延之，二竖子或可驱也。”言已，孝廉即惊觉，如其所教，物色之，果得和缓。委以治疗，病乃痊。孝廉既愈，恒感玉之德，而悲其死之惨，且更思柔不置也。独处辄冀其来，竞杳然。又明年，孝廉之内人以产厄卒。鳏居岑寂，益思念之。长夜凄清，寝不能寐，倏见向之青衣，癷然径入，告孝廉曰：“玉娘子传语郎君，三日后相俟于门外，见有殡女者，如是如是，则鸾胶可续也。”孝廉诘其详，答曰：“娘子死，诉之岳帝，廉得其实，怜娘子之节，许令更生。因与君旧缘未断，故将夺舍复圆耳。”孝廉因并询柔之近况，青衣曰：“彼愧见郎君，且冥司发牒，行将往生他处矣。”孝廉方将研诘，遽敛其袂而退。越三朝，俟之门外，果有扶柩而过者，覆以红毹，送者皆衣青衣，绝无缟素。察其女也，逆而语之曰：“人故未死，何葬耶？”众愕然，而柩重遂不能举。旋闻棺中嘤咛而言曰：“我已活，将复闷死矣！”乃大惊。女之父为某部郎，止此弱息，既笄而殀，深痛之，殁不忍殓，冀其复生。今闻此，喜出望外，不以为异也，第恨通衢无可止之所。正仓惶间，柩中呼声倍急，孝廉乃前致词曰：“若无地息肩乎？此大好事，敝庐固可也。”部郎大喜，深感之，遂舁女榇入孝廉之门。家人咸惊怪，孝廉坚执其可。甫开棺，而女已瞿然起矣。窃睨之，貌甚姣好，虽瘦怯，与玉无殊。部郎又请假外舍，俾其小憩，孝廉无难色，径启书斋，命众扶入。部郎益衔其德，展问殷勤，知为世家子，且登桂榜，顿思以女字之，而恐其有偶。私询僮仆，知方鼓盆，益大悦。因变薤露之歌，为伐柯之咏，而凤卜以谐。孝廉喜，治筵相款，且命焚其榇于郭，以彰其奇，观者如堵焉。至暮，以香车送女归，择吉纳采，而旧弦复续。迨至亲迎之夕，甫启袱，女即凝睇如旧相识，而未敢遽泄。及宵，乃欷歔言曰：“妾为君两夕之欢，犯至险而陨越，君亦怜之乎？”孝廉曰：“然。藏之寸心，无时可忘，以子之灵，固早鉴之矣。”玉笑曰：“使柔妹更生，君视之当胜妾什倍。”孝廉亦笑曰：“子未忘情已事耶？”遂相携就寝。玉曰：“两以女身事君，人之受屈惟一，妾之痛楚有二矣。”既交，渥丹浃席，女之畏缩倍于前，而款洽则无异于旧焉。夙兴即起，谓孝廉曰：“妾今日乃可庙见矣。以前真所谓‘妾身未分明，何以见姑嫜’也。”乃盥濯入朝，太夫人因其娩婉，深喜之。嗣是燕尔情浓，夕无虚度，孝廉戏诘之曰：“若不虞我再病耶？”玉赧颜答曰：“今非昔比也。鬼与狐皆异类，五夕且不堪，况源源而来乎？今以人身侍巾栉，则坎离交济，虽少过不伤也。”孝廉倍颔其论。一夕，忽语孝廉曰：“曩者之谶验矣。妾昨梦柔来诀别，渠羞与郎见，故命妾报知，渠已托生某家。十五年后，可至广陵相访也。”孝廉时已得陇，不复望蜀，惟诘曰：“自经者亦能转轮耶？”答曰：“渠有德而无罪，且幽沉已久，合生男身。因思君故，特恳为女耳。”孝廉感其言，然亦姑置之。后孝廉屡踬春闱，竟以明经授邑宰。初任新蔡，有政声，骤擢秦州牧，十年不迁。俄以卓异升安庆守，携眷渡淮。当过邗沟，固已十有五稔矣。玉谓之曰：“苎萝村即此已是，君岂忘扬州之梦耶？”时玉已两索皆男，孝廉雅不欲，因玉固请，乃从之。为留十日，大索于瘦马家，玉皆曰非。濒行矣，有贫妪携小女郎，乞食于驿卒。玉适从太夫人游平山堂归，见之，曰：“是已。”即告孝廉，托言购婢，遂得之。玉携之归室，泫然曰：“妹何一寒至此？”女不解所谓，而星眸炯炯然，亦注视不移。玉亲为盥栉，眉目焕然。询其年，果十五，因仍以柔字之，不欲没其旧也。及夜定情，孝廉试其啼笑，宛然一柔，益狂喜，谓玉言不谬。履数任后，玉虽主中馈，而视柔若匹敌，每让一夕曰：“吾以补十五年之缺欠也。”期年，柔亦诞一子。未几，孝廉以内艰归，遂不出仕，遨游于温柔之乡以终老。

　　外史氏曰：玉以温名，取其德也。女字以此，殆无愧乎？盖妇之美德，不过曰不妒不淫而已。女让当夕，不妒也。约以五夕，不淫也。且能为夫子死，犹欲冀夫子生。其贤如此，岳帝虽震怒，亦应霁威矣。卒之碎者复全，分者复合，温其如玉，不致徒悼于重泉，宜也。若柔娘，独无可取，惟愿为女一节，聊可解嘲。然非温玉之淑，又乌能附骥尾以传也哉？
　　随园老人曰：人谓似聊斋《莲香传》，余亦谓似聊斋《莲香传》。然非鬼狐之迹略同，人亦乌从寻针线迹耶？事奇文奇，安在莲香后不可复有温玉？


○　睡姬
　　某贵官，娶一美妾，以色专房。而其性善睡，每每至旦弗觉，即当白昼之中，亦如三眠之柳。初未知其有异也，一日，立闲阶似与人偶语，入闺即就枕，竟至三日弗寤，贵官始疑而询之。初不肯言，及诘之再三，甫自述曰：“妾隶芙蓉城主，为讴者。以过见谪，虽居人世，而梦寐中时往供役，冀赎前愆，仍居仙境。昨为石君诞日，群仙毕集，妾以职司，不克遄返，以致见疑于公，恕之幸甚！”贵官殊不信，因曰：“若能导我一游，以实此言，则可逭。否则，敲扑不远矣！”言之色怒。妾竟坦然曰：“妾处此世，如尘栖弱草，去留惟公，死生亦惟公，决不敢以天上琼楼，为人间邀宠之地也。”贵官甚恚其言，而因爱不能割，随亦置之。居数年，妾忽病，渐且不起。贵官怜之，时就床头问视，妾忽泫然曰：“感公厚爱，诚未易报。昔公欲从妾一游芙蓉城阙，今其时矣。盍就良夜以行，以偿公之夙愿。”贵官大喜，亟询以出游之策，答曰：“公自屏人独卧，妾能导君同往，慎勿泄。”贵官颔之。及夕，宿于外斋，果梦妾靓妆如平时，而衣一五铢玄衣，杂彩烂然，迥非第中所有。且控一鹤一鸾，立请命驾。贵官勉跨其鹤，癷即凌空而起。惧且坠，瞑目而行。少顷，若蹈实地，张目顾瞻，妾与鸾鹤俱失所在。遥睹重城，金碧交映，四围皆植异树，高数丈，五色缤纷。迨近而谛观，果皆锦城所植者，香数里可闻，心益悦，遂徐步而前。方及皃阇之间，忽一披发少年乘小骊驹自门出，貌绝美而骀荡动人。贵官素嗜男色，见而悦之，因瞩之以目。少年觉之，一顾即停辔与言，询之曰：“公何为者而来此鬼域？”贵官大惊，自白其故。少年大笑曰：“石曼卿死而主此，其所治者皆鬼耳，岂蓬岛瀛州之比，亦号为神仙之境耶？”贵官犹以妾言与之辩，少年曰：“公之妾将死而归此，公未捐馆，何以偕来？即此可知矣。”贵官顿悟，惧不能返。少年竟弃骑与语曰：“闺中人不免误公，请与某叠乘，当以公归，无足虑。”贵官因感谢，固逊少年居前，而己乃后拥之。双人匹马，背腹相交，隔衣熨贴之余，觉肌骨之柔靡既足荡心，而芗泽近闻，益为动情。贵官于此，反不欲遄归，而欲与少年俱逝。因闲诘其来此之故，答曰：“予居中山，久成仙道，亦慕此城之胜，潜来一游。讵意阴气盛炽，不可以居，故弃如敝屣而去之。”贵官信其言，而恍惚中行且数里。少年曰：“至矣！”贵官举首四顾，别更一境，重楼复阁掩映相属，山坳花木亦甚葱蒨，但妍艳而无雅致。贵官反顾而乐之，以为相去远甚。少年延入，置酒欢饮，侍者多佼童，色俱殊选。少年又白：“此方丈之山，金仙所居，非公有缘，区区者乌能至此？”酒酣，少年又进以媚技，渐至狎亵。贵官情不能遏，颇思为钻研之计。俄闻鸾声哕哕，少年色顿变，侍者亦甚仓皇。旋有赤色如匹练，直达中楹，则一丽人含怒自外入。视之，乃其妾也，鸾鹤犹翔其侧。贵官大惭，回顾少年，已化为石卵，大仅盈掬。妾掇之，回嗔为笑曰：“是儿亦太不自重，然亦公之福薄，今请奉君归，家人当凝望矣。”贵官抱愧，复跨鹤上升。一时屋宇都渺，怪壑悬岩，懔乎其不可留也。归至斋中，转侧而悟，且闻人噪曰：“公苏矣！”醒而诘其故，则卧已两朝夕矣。大骇，方命人视妾，而妾已使婢来邀。亟起，诣其室，妾即执手永诀曰：“本意引公入胜，不期鸾迟鹤速，以致惑于邪妖，究亦足以释公之惑矣。今将返妾故居，不得再充下陈，慎勿过悲。”因以圆石付之曰：“此公之可人所化，剖之当获宝玉，犹可朝夕把玩，不致以杀风景怨妾。”言讫，溘然而逝。贵官知其仙，厚加葬具，题之曰：“睡姬之墓。”即以石示玉人，破其璞，得明视一枚，朱眼霜毫，天然工巧。因宝之，佩以终身，斯须未尝去焉。

　　外史氏曰：究是妾之狡狯，不使尘中贵人深历瑶天胜境。不然，重门击柝犹防暴客，岂世外仙居竟任狂童出入哉？至于黑甜乡中，原有乐趣，固不俟姬之导引，然后如入华胥。人患不善睡、不暇睡耳！果如姬之高枕，纵不居芙蓉城，亦平生第一快事。


○　张仙
　　人之艰于嗣者，多绘张仙以奉之，以其能卫厥子孙也。其像为美丈夫，锦袍角带，广颐丰髭，左挟弹，右摄丸，飘飘乎有霞举之势。仰视云中，一犬叫嗥而去，盖即俗所谓天狗也。某县一画师，尤善于此，所作者眉目如生，勃勃有神气。且遇小儿惊啼，祷之辄应，人以是神之。远近数百里奔走相求，其门若市，画师遂因是致富。县东数里许，某村有民家，娶妇而美，数年不育，乃亲诣画师求之。往返再四，甫得尺幅以归。及至家，香火奉祀，意甚虔洁。旬余，夫偶他出，妇独寝，即有伟男子衣冠甚都，直至榻前，谓妇曰：“我张仙也。夙昔鉴汝诚，思以宁馨锡汝。但汝夫痿弱，不克播种，今来代若耕耨，庶几黍稷可望，汝勿惊讶。”言已，解衣便将登床。妇睨其美，亦心动，欣然容纳。欢好达曙，始揽衣下榻，整束端严，冉冉而没。视之，则已身入画中矣。妇益信其灵感，夫归亦秘而不告。嗣是益隆情好，夫不在即来，妇劝不拒。积渐纵恣，夫在亦来，妇遂不能讳，腼然倾吐，犹以为神之祐之也。夫察其迹，知为妖异，竟取其像而焚之。甫及帧首，有细字一行，谛视焉，则人之年庚八字也。益诧其异，毁之倍亟。越数日，闻某画师无疾暴卒。惊而侦访，其徒有与妇之夫识者，密以相告，始得其颠末。盖画师见妇，心志动摇，无能自主。画成，乃戏书其生平于轴，且祝曰：“倘有夙缘，当即于梦中相晤也。”后旬余，果梦与妇狎，自以为奇遇，萤窗间与人私述为笑，其徒以是闻之。及妇之夫焚其像，画师方在肆异中，大呼曰：“某人以火吾躯，吾无生矣！”言讫遂卒，周身草初焦灼如燎焉。妇之夫闻而大快，益以宣播，不旬日，而画师所绘编卷之像，早已尽成灰烬矣！

　　外史氏曰：张仙本花蕊夫人捏造者。史载夫人自入宋宫，每思后主不置，乃绘像以祀之。嗣因艺祖询及，乃诡词以对，非实有是神也。则夫画工之灵，由笔而入，似无足为神羞。抑安知非后主之风流与丹青合而为祟耶？乡人一炬，总足解醒。
　　随园老人曰：以隽笔破俗情，几令世间假神道无处生活。


○　守一女
　　有明中叶，山寇窃发。某村有笄女，为贼所得，悦其美，并其父母弱弟拘系之。谓不从污，将举一家尽歼之，无噍类。其父母握手啼泣，不敢默，亦不忍语也。女已有成竹在胸，独慨然曰：“儿之身，父母所生；辱儿身，即辱父母。义固万无可从，但儿不受辱，儿必死。儿死而父母弱弟无一得生，是背罔极之恩，而斩先人之祀，胥由于此。儿固含笑于九泉，以全节为荣，父母能安于地下，不以生女为怨乎？今请与之约，苟具夫妇之礼，予即事之。否则，宁死不辱，无敢以父母为念。”其父母亟白于贼，主者实一渠魁，欣然诺之。女请先释其父母与弟，贼知其绐己，坚不许。女乃太息曰：“天乎！予非不死，实不能死也。”径趋贼幕，俟与成婚，绝不作儿女子态。贼既纳女，以兼金赠其父母，使与弟俱归。及入与女别，女言笑自若，惟以一布裹，缝纫甚密，付之曰：“他日相见，可以此为质，且勿视之。”其父母遂泣而去。乃居贼中旬日，官兵大至，合围之。贼败，俱骈首受戮，所掠子女尽放之宁家，女亦归其村墟。时贼已尽平，人皆旋里，父母将与议婚，女坚执以为不可。父母笑曰：“向特不得已，岂贼也而将为之守节哉？”女曰：“不然，儿非为贼守节，实受父母之命也。父母当日果能拚生骂贼，与儿俱死，儿即淫贱，亦不忍偷生。乃既为亲而事贼，是犹奉命而嫁贼。一醮乌可再醮，重辱父母之遗乎？”即索布裹，拆视之，则骊珠在焉。因号泣曰：“以此还父母，今后无命可从也。”自是独居一室，足不出户，供木主于案，倩人题“守一”二字，以示靡他之志。父母百计俱穷，竟不能嫁之。父母卒，己亦不食而死。临殁，犹嗟叹曰：“迟矣！晚矣！”盖恨其不死于被掠之先也。

　　外史氏曰：呜呼！名节至重，吾人何敢妄言。然以情理揆之，守一身之节，殂全家之命，烈而似近于忍。此以父母之命为词，得免父母于死，又守一不变者，差为反经合权。虽然，妇人之身，固不可如此。女子而如此，其可训不可训，则又非圣贤莫与定论矣，吾曹敢乎哉？


○　柳青卿
　　文安戴敬宸，学富而貌寝，伟躯硕腹。腰大十围。且年未三旬，浓髭满颊，面皮几无隙地，人因以毛胖目之。康熙戊子，以明经登进士第，铨补耒阳令。邑人以为士元再来，闺阁中闻宰之貌，靡不窃笑而攒眉，其见陋于人如此。莅任期年，以事赴省，暮宿于某县绅家。绅家故有废楼，久扃，因宰至，始粪除之，以安其行李。戴与绅饮，夜深始登其楼，惟一仆从，余皆寝于下。戴病酒，不克遽寐，辗转间，漏下已三。癷闻异香发于榻侧，嗅之，有桂之清而兼麝之馥。戴以为楼前所植者，亦不之异。已而笑声吃吃，乃亟张目以睨，则少妇艳绝，掩口胡卢立于烛下。戴知为异类，更不呼仆，蹶然突起，将自身执之。妇仓皇欲遁，且匿笑曰：“尊范若此，不亦难为佳人？愿即退避三舍。”言已而趋。适足缠微松，带挂于板，竟颠踬不能脱，遂为戴所获。牵以就榻，询所从来，乃赧颜答曰：“妾柳姓，小字青卿，实狐也。服役衡山，差满将归，因喜此楼幽静，暂僦居之，不意君之涉吾地也。”语次，口脂之馨，浑如百合。戴不觉心旌动摇，强之解衣。柳笑曰：“凡狐皆能祟人，遇之辄死。以君之品，犹可末减，何反舍生就之？”言讫，以红袖掩口，仍复胡卢。戴素以貌自憎，今更不见纳于狐，益大恚。逼近柳躯，亲松其扣，慨然曰：“死则死耳，与其为丑鬼以生，毋宁因妖狐而死，谁复能堪此鄙薄？”柳以纤指弹其腹曰：“身挂五斗袋，而强人欢合，君真不自量矣！”戴弗听，益力持之，罗襦才解，芗泽近闻，觉其竟体芳馥，神魂飞越。柳亦不胜羞赧，乃自登榻，引戴衾冒首而卧。戴亦情急，不能姑待，启衾而入，遂相欢好。事已，柳捋戴髯微哂曰：“于思！于思！弃甲当离。”戴亦笑曰：“于思！于思！从此弗离。”相与大噱。柳因转侧又笑曰：“杨家阿环与禄山为好，以今观之，真大难事。”俄而鸡鸣，柳着衣先起，辞戴欲行，戴挽之，坚订后约。柳曰：“仓卒呈身，此体遂为君有，去诚无所之。但君有公务，妾不敢淆。俟返琴堂，妾自趋赴，从此与胡偕老矣。”乃以香囊留赠，珍重而别。晨起，戴亦不与绅言，径趋省下，谒见院司，事竣遄归。初虑柳之爽约也，重过绅家，未尝上宿，乃诵《毛诗》两联，望楼而祝曰：“无我丑兮，不寁好也。无我胡兮，不寁故也。”祝讫始行。抵署，宿于外寝，以冀其来。宵未分，而柳果至，搴帘径入，笑谓戴曰：“闺人皆畏胖，我意独怜胡。”遂引身与戴并坐，谐谑甚欢。从此夜现昼藏，渺无去志，署中人亦罕有知者。一日，忽语戴曰：“衡岳诸姊妹皆欲晤君，兼为妾贺，明夜盍一行。”戴问：“筵设何所？”答曰：“天上。”戴嗤其妄，柳正色曰：“君以妾不能登天耶？青云独步，君辈胥夸大之词，视妾之干霄直上，则浮而不实矣。”话已，复曰：“往须易好面目，如此肉累累而毛毵毵，姗笑当不可耐。”戴姑颔之，亦未深信。明夕，柳襆一物来，谓戴曰：“为君制造，费尽匠心，可着之，然后偕往。”戴展视，则人皮如蝉蜕，眉目宛然，官骸皆具，乃大骇。柳令谛视，以素绢制成者，无缝纫迹，如织女天衣，始信其神。柳令戴裸而着之，肤革之充饶忽焉顿缩，独至于腹，坠坠然急不能纳。柳乃笑而抚之曰：“杜甫！杜甫！无骨有肉，消瘦些儿，送汝归蜀。”戴不觉大笑，腹遽小。迨及于元，凡所谓美且鬈美且偲者，胥归于无何有之乡，即欲效毛遂处囊，颖脱而出，亦不可得。已着讫，戴于烛下索镜自临，见其面部顿清，无复扰扰，眉宗忽判，不再蓬蓬，不禁掷镜大喜。柳又进以鲜衣，百端修饰，则俨然美丈夫矣。润色甫毕，戴即请行。柳语曰：“君至彼，勿贪杯中物，适可而止，恐沉醉或泄吾事。”戴敬诺，甫出寝户，夜黑如漆，戴恍惚如行云雾中。柳时以纤腕夹持其腋，自后而吹嘘之。积渐而高，身不自主，仿佛如陟层梯，不知其有几千百级。须臾至一处，朱门洞开，饰以金玉。有石兽二，高丈许，卧于左右，两楹燎巨烛，毫发毕见。榜曰：“衡帝骖鸾之馆。”盖即岳主之离宫也。柳引戴入，至其门，无人。登其堂，亦无人。转折而西，别有侧户。又入之，回廊曲槛，皆悬绛纱笼。院中花竹森秀，清芬袭人。中屋五楹，灯光外射，柳与戴犹未及阶，闻室中人语曰：“司香子延客至矣。”即有丽人四五，从帘间袅婷而出，俱宫装画衣，备极妖艳。迎迓曰：“过劳凫履，远弃琴堂，一睹壶冰，爽人眉宇，妾辈不胜景仰。”戴逊谢入室，则酒香茗气，玩好纷陈，彝鼎图书，极其典重。南向设二筵，笾豆楚列。众逊戴首坐，目相顾语，若有所疑讶，来能释然。戴会其意，坦然即席。抚其裀，皆以异锦制就，香软殊常。众又推柳与戴联肩坐，笑曰：“数旬夫妻，今夕合卺，不可谓非晚也。”柳亦笑答曰：“暮夜仓卒，无从得酒，业以香唾代之矣。此夕当是与姊辈会亲，虽晚何伤。”众俱颜赤曰：“婢子亦大无赖。”于是履皅交错，相对举觞。酒微酣，众嗅戴身馥郁，不知其以香囊佩也，咸戏曰：“近薰者果无莸耶？”柳又笑曰：“同器者宜尔。脱遇乡辈，恐亦十年尚有臭。”众大哗曰：“汝今者亦入鲍鱼之肆矣。”因诘曰：“若言使君貌不扬，今见之，何不逮予所闻？”戴时已醺然，乃代答曰：“欲妍则妍，欲媸则媸，妍媸固任人自为耳。卿何惑乎？”柳急以目止之。众中有觉者，坚以诘戴，且置巨盎于前曰：“不言，以斯为尔爵。”戴惧量不胜，始约略述之。众戏剥其革，划然有声，甫及颏下，而庐山之面目已出。众美凝睇，乱草横生，飞蓬满目，不禁捧腹绝倒。柳大有惭色，扶戴急出曰：“醉人无知，竟使人窥见底里。”戴昏然觉其身如坠，醒则卧于衙斋，革已无存，并柳亦不见。自是思之虽苦，亦绝不再来。年余，丁外艰，匆遽归里。行及宜阳道上，见柳偕一美少年，从骑十数，驰骋于茂草间，使人传语谢戴曰：“青卿致意，渠非狐，实岳帝之司香女也。自君露形，数见笑于僚辈，以故难坚旧好。今已改适郭指挥，相得甚欢，幸勿以为念。”言已，俱穿榛莽而去，家人始知其事。后戴屡为人言，且出香囊以为质。有见之者，精工芬馥，洵非尘世物也。

　　外史氏曰：夫不若人，嫫母犹以为耻，况绝代之姝哉？今世之慧女子，亦多有誉夫之癖，每一出门，辄为加意整饰。孰知大醉狼藉，最能坏人体面耶？然使良宵访戴，兴尽而返，必无此一段佳话。柳之不幸，乃戴之深幸也。


○　珊珊
　　许皋鹤太史未第时，读书于溧水书院。有同舍生孙某，素同笔砚，为莫逆交。数年，肄业无所就，弃儒而商。随人航海，遂不复，疑其溺于弱水死矣。太史既贵，恒思忆之。嗣遇册封暹罗，太史充副使，远涉海外。既竣使事，归途遇飓，覆其舟。故事，凡奉使入海，正副使皆舆榇而行，以备不虞。柩前钉一金字牌，题曰“使某国某官某公之灵”，以为识。事迫，则先卧其中，束手待毙而已。太史既罹水厄，无复生望，在柩中载沉载浮，听其所之，不葬鱼腹为厚幸。忽闻人语曰：“此予之故人也，奚为至于此？”命启其棺，太史始敢展视。熟视之，则孙某也，羽衣星冠，仪从甚赫，己身亦在岛屿间，无复洪涛泛滥矣。亟起离榇拜谢，孙握其手曰：“贵人犯险，良不易，请即寒家小憩。”把袂以行。入岛不数武，远望朱甍碧瓦，几埒王侯。至则高閎邃宅，阍者十余人，趋前声喏。孙引太史入，至一厅事，颜曰“钓鳌”。铺设之华，目所未睹。甫揖坐，即命酒曰：“震惊之后，非此不足以镇之。”太史称谢。须臾，苾芬旋进，珍错盈席，食之鲜美，多不能举其名。其酒绀碧色，味甚醇，孙语曰：此即东海之扶桑露也。”太史惊询之，其地属高丽国界，盖已顺流而东，几千里矣，益大骇。又询孙近况，笑而不答。既而命细君来，使者即入，旋闻环珮璆然，异香袭鼻。有小鬟十数，皆艳妆，自屏后引丽人出，冠飞凤之冠，蹑文鸳之履，霞衣霓裳，貌甚姣好。当筵再拜，太史欲避之，孙揽其袪曰：“以君通家之故，乃令出见，何作此蓦生态？”太史小孙二岁，因以嫂礼见之。丽人拜讫，另席坐。太史以其艳绝，不敢仰视。孙乃谓丽人曰：“阿姨年已长，未择所适。此我之故友，当时之贵人也，因封王罹难，得以至此。盍字之乎？”丽人始睨太史，意似首肯。孙又曰：“此君文章事业，当代知名，卿勿误人好事。”丽人乃起曰：“阿姊性拗，容入商之，当有以报命。”遂冉冉而去。太史闻与议姻，亟辞曰：“兄言固不当违，但身任天宪，恐挂弹章，弗敢诺。”孙笑曰：“君误矣！此地僻处海隅，不通诸邦，兄非漂没，亦不能至此。今即欲遄归复命，实难不翼而飞。若俟风帆，十余年不止。独居寂寞，情何以堪？且予稔知兄尚无嗣，宗祀亦重事，不可固辞。”太史究以朝命为嫌。孙曰：“苏武持节，亦曾娶妇，兄独未之闻耶？”正纷议未决，丽人复出曰：“珊珊诺矣，一惟姊丈之命是听。”孙因笑指丽人，谓太史曰：“此即若人之妹也。君熟视之，较之故乡人何如耶？”太史意乃定，复以姻娅礼拜孙夫妇，咸大悦，呼之以许郎，盖从女家称之也。丽人遂同坐谈宴，至夕，孙曰：“今宵时日不吉，且许郎初经危险，神气未复，嘉礼须俟来朝。”乃送太史于堂侧精室，己亦命仆襆被来，曰：“久不与故人抵足矣，今当小罄别悰。”遂联床共卧。盖孙偕伴入洋，亦遭沉舟之厄，正漂流间，遇一叟拯之，以杖挽之，旋登是岛。喜其风雅，赘之为婿。岳任姓，即东海钓鳌者也。有二女，长曰瑟瑟，幼曰珊珊。因厌尘嚣，故以瑟瑟字孙，而属其家，乃去遨游六极，不再返。孙主其家政，更从妻参道，少知去来事。是夕，历历为太史述之，直至夜分始寐。翌日，发柬召客，至者数十人，皆女之戚族，半为任姓。衣制绝古，状貌奇伟，堂中箫鼓敖曹，金玉璀璨。太史仍以原衣冠与客相见，互致企仰。良时已届，群婢拥女出堂，璎络重遮，绾金步摇，衣翠羽氅，妆束若天仙。交拜已，送入青庐，孙自张筵款诸眷。太史与女对坐，饮合欢之杯，绾同结之心。忽婢以彩笺进曰：“阿姊以郎君清华贵客，染翰凤池，催妆无诗，合卺必当有句。愿赐数行，以志今夕之胜。”太史微笑，即取笔挥曰：“别却黄麻驾彩虹，乘槎今入斗牛宫。不须更把支机赠，自有皇华傲粉红。”腕未及停，又一婢自外入曰：“大姊有诗申贺。”即出小红笺。太史读之，其诗曰：“使星耀自九重天，金屋新看结好缘。寄语刘郎须得意，桃源还胜杏花前。”诗甚清艳，太史为之搁笔。女命婢取二作，流览良久，微哂曰：“差堪伯仲，均未足惬吾意。”乃以目视婢，婢进彤管，女即书曰：“倏为彩凤衔书去，旋作文鸳觅偶来。旧是紫薇花下客，挑灯试看海棠开。”太史览诗，大笑曰：“真吾敌也，然而新红可试矣！”遽命撤烛，拥女入帷，女羞涩不克自主。已而荳蔻飘香，杜鹃啼血，绸缪娇怯，欢倍生平。晨起谢孙，孙问：“夜有佳作否？”太史以三诗示之，孙莞然曰：“君才十倍曹丕，吾岂能与许争乎？”太史亦笑曰：“弟实不敢与谐任齿。”太史居岛中六年，夫妇燕婉如一日。暇则诗篇倡和，服食皆孙供具。女诞二男一女，俱已匍匐，太史忽思归，且卧病。孙知之，慰曰：“无须惆怅，闻有使命入朝鲜，今将返棹，可附舟以归。”太史冁然，疾顿愈。孙为具小艇，载皊粮，择吉令行。太史与女诀别，执手呜咽。孙曰：“君姑锦旋视妻孥，无用依依，五年后当有会期。”太史遂登舟。至海中，船轻而不溺，一日夜遂抵海邦。适皌轩出境，逆语之。中有太史同年某，见之大惊，曰：“君之正使某公，遇救得不死。复命时，言君之尸榇无获。君固无恙耶？”太史匿其情，惟云：“漂至海岛，赖居民捞救，无力难归。今闻敕使东来，故愿望见。”众皆喜，为太史易衣，遂伺回朝。部议以太史犯难有功，擢给谏。家人始知其尚在，平其冢，焚其榇，阖门称庆。后值五年之期，果有高丽之使。家人皆不欲，太史力请于廷，又乘传以出。使事毕，暴卒于舟。既殓，棺轻于纸，异而启之，空空如也，盖随孙仙去云。

　　外史氏曰：君言不宿于家，未及反命，良不宜有此事。但封王之臣，经历险远，蹈不测之渊，凡汩没而死者，不一其人。今得闻此，亦必少慰于泉下。
　　随园老人曰：许太史风雅绝伦，闻其使暹罗，甚持大体。迨及覆没，杳无回音。丁令威之化鹤久矣，此殆托以慰之耶！


○　白衣庵
　　贵阳有熟苗，其名曰亚九，姓辜氏。勇力善斗，矫捷绝伦，俨然一苗也。乃其母则非苗，实为江左名娼，有宦于黔者，买以随任，家室妒不能容，乘官他出，赐配于苗。生一子，即亚九，故其貌不肖父而肖母。及长，色冠一方，美播遐迩。时大理某宦有名班，因谄其父以重金，罗而致之。亚九遂为优于滇，声容并妙，名擅梨园。每一讴，座客争为缠头，诸伶咸愧其不及。年十七，颇存壮志，不以柔媚自甘。一日演《泣鱼记》于乡，亚九扮龙阳君，大为假楚王所窘，不胜忿忿。至夜，乘其醉，手刃之，亡命入蜀，转折至秦。每言曰：“大丈夫以须眉之身为巾帼之态，既已辱人，况复受狂且轻薄耶？”因是不再业歌，人亦无知其优者。资用乏绝，乞食于市，有道者见而愀然曰：“子有大难临身，何犹坦率如此？能从予往，或可以逃。”亚九故弗信，又念黄冠者鳏处，倘遇如玉之姿，必将染指而后已，遂不答，夷然自行。居无何，群丐悦其色，醉以酒，将共嬲之。亚九素有戒心，因大怒，立毙二人，乘宵遁去。及明，余丐首诸官，捕捉甚急。亚九大惧，伏于榛莽中不敢行，枵腹终日，病不能兴。至夕月上，力疾而前，忽见向之道者，贸然而来。亚九不及避，因其前知，俯伏乞命。道者一目即笑曰：“忠言逆耳，反以见疑。今急而求我，无能为矣。”亚九益顿首。道者徐曰：“与若有良缘，诚难固却。”乃引与疾行，至一土窟，使入，曰：“此中食物皆备，可自制炊。俟发长尺余，当相见也。”言已，即自去，亦不强之。亚九自思，弗入亦死，苟得容身之所，幸免一时，固愈于束手待执耳，因俯躬而入。其中绝宽大，约可数楹，床榻俱以土筑成，衾褥亦具。旁有侧户，窥之，米麦堆积。乃大悦，日食以三，暇则默坐。道者亦不复来，亚九心益安，惟冀其发速长。年余，几盈尺，窟后故有池，因勤沐之。再阅一稔，发已披肩。又数月，道者始至，见之，笑曰：“以是云游天下，乃可无患。”即启袭出一衲衣，与之著，更付以棕垫，使从己出。是岁亚九仅二旬，而颐养之后，貌更润泽。随道者东出函关，募于城市，人见之，疑道者以女自随，纷纷私议，道者不安于心。行及睢阳，遣之曰：“予精于风鉴，仅能知人，非有其他异术也。前见子气色晦暗，知有祸临，遂以一念之仁，免子于厄。今以子为道侣，颇致惊疑，反将重为予累，子盍行。”亚九闻言，大骇，流涕不去。道者笑曰：“吾视子印堂紫气，当有奇逢。行矣，勿自误。”遂以千钱付之，使为资斧。晨出传舍，即判袂，亚九不能恋恋，亦自行。由南而北，将及汝上，而所赠为之一空，因效道者状，坐而行乞。自朝至于日昃，绝无一文相施者，而聚观之人，且多颐指而目语。亚九反大恐，将起而去之，忽见一叟蹒跚行步过其前，数数目之。亚九视其人，年约五旬，色白皙而颏下无寸髭，颇类宦竖，因前而求其施舍。叟微笑不言，惟以手相招，意使随行，如肯布施者。亚九大喜，毅然从之。出邑东行里许，天已昏暝，叟始与之语，诘所自来，音虽苍老，实近妪，然自肩而前，辫发斑白，又垂垂于后。亚九亦莫辨雌雄，姑以权词答之。又行二里，甫抵其居。则非宅第，实兰若。月下视之，榜曰“白衣庵”，乃优尼之所栖也。亚九愕然，叟即延之同入。中庑供大士象，侧屋亦有十余。甫入门，叟即大呼曰：“又得一活宝来，可消数十长夜，汝曹真坐而安享矣。”语未已，妖尼五六辈，皆自室中出。说笑生春，第以手脱叟之帽曰：“老不羞自行觅汉，反向人有德色耶？”亚九惊顾之，乃光头如瓠，嫩发微白，其先之垂者，系假借焉。心知为淫媾之区，殊亦不惧，反大笑。老尼又语众曰：“郎尚忍饥，可速具一餐来。”众皆噭应，纷然自去。老尼迓之入秘室，已易衣相对。坐有顷，酒肴罗列。亚九饭已，团聚欢饮。睨之，诸尼色皆平等，惟一人独艳绝，亚九为之首肯。因计精力无多，秃娼倘更番迭进，予身将葬于庵中，何能生返，度必临之以威，异日乃可以自立。计定，漏下已二鼓，诸尼皆起而求欢，亚九姑从之，裸衣征逐，往过来续。是夕狂淫无度，达旦始眠。亚九自觉惫甚，而决计倍亟。次日，老尼与众谋，以亚九有发，使更衣妆，诡称初来求度者。亚九亦听之，且夙曾习此，稍一回思，尽得其态，即使有人见之，亦不能料。诸尼因大悦，益相庆幸。至夕，又聚而宣淫，亚九已留意，预藏短梃，置之袖中。将寝，忽大言曰：“汝曹实类嫫母，而强思与予为欢，予诚不愿。必欲予留，惟若人差可共栖，余皆各归乃室，俟至旬日，略一波及。不用吾命，则挞之。”语竟，独挽艳者，麾众使退。众皆失色，大有醋意，而老尼尤不服，哓哓与争。亚九出梃一击，中其肩，仆地不能起，众始知其武勇，股栗莫敢前。亚九又持梃驱之，命负老尼亟去，竟无一人敢复留。亚九长笑数声，掩其扉，与艳者共枕，温柔旖旎，乐且未央。艳者忽叹曰：“妾与君祸不远矣。”亚九惊诘之，则曰：“此媪既妒且毒，其徒莫有违逆者。今既受君之创，必将甘心于予。平明即号召乡邻，诬妾背师行秽，有犯清规，其檀越又皆大力者，官必左袒，命将毙于杖下矣。”亚九恍然曰：“是予过也，然以一身当众淫妖，实有所不堪。”已而哂曰：“此尼有犯淫戒，诛之当无罪。”径起，周室巡视，有厨刀，适曾用以削瓜者，即仗之，拔关以出。艳者犹未料其肆暴也，俄闻娇啼号救，乃大惊，着衣而起。将出视，来逾门限，亚九早血刃而返，谓艳者曰：“除子之患，乃可以高枕无忧。”艳者骇然诘其故，亚九言：“如卿所料，群秃方聚而谋我。已有一尼启外户，似往驰报，予先刃之，次入室中，尽杀无遗。至此始快人心。”艳者闻言大怖，肌战汗淫，良久始能言。谓亚九曰：“君何凶暴至此？令人心胆俱落。明日事觉，将若何？”亚九笑曰：“与汝偕逋，夫复何虑？”艳者摇首曰：“不可也。妾与君行踪诡异，何能行？”亚九笑曰：“汝诚中智以下者。向见老尼以冠服行市上，人莫能识。今其具尚在，汝盍效之，予仍以女妆相随，矫称夫妇，又熟能辨之？”艳者顿悟，不得已而从其说，破笥出衣，尽更被服。亚九视之，固翩翩一美少年，因为之鼓掌。惟发色不类，亚九剪诸顶上，制而悬之，亟焚其旧者，曰：“勿使人窥见底里。”己故不烦改易，草草梳裹，即启行，席卷尼室所有一切金帛，尽携以去。其庵中故有蹇卫，艳者与亚九各乘其一，又以其一载辎重。比出庵门，天仅昧爽，人皆寂无知者。途次，艳者始自述：其身刘姓，父母皆汝人，幼失怙恃，遂入庵中，及笄，始披剃。初亦恶尼之淫秽，既而不能独清，遂亦失身，然所遇则止一二也。又言老尼性淫，因色衰，不克自致，故遣我辈固结人欢。然必餍足其欲，而后分甘。其初误入者，多不能返，因知戒，不恒来。老尼又为此谲智，乔扮暮出，遇有无籍如君辈，诱之入庵，务至死而后已。前后化者已九人，与君而十矣。非君知几，当亦不免。亚九因笑曰：“若然，则尼之死，亦鬼之假手于我以泄其愤也。”遂与刘谋，日止一食。薄暮，宿于途次，己故为羞态，先入室中，饮食皆刘自传送，佣保者概不令入。人因窃笑，而不意其为规避焉。未明即行，长裙蔽足，犹有所虑，乃命刘密制女舄，尽夜而成。己遂削木为寸趾，裹以膝裤，盛以莲钩，缚束于足下。踏之步履，竟能如飞，盖其为优时，熟习之长技也。刘故未见，不胜惊奇。由是坦然前进，且不由径而行。所过镇市，追捕亦甚汹汹，言汝宁白衣庵，杀死女尼甚众，内一尼窃资而逃，必与凶身偕遁，勒限悬格，通省缉拿。见亚九与刘，亦间有疑忌，无如雌雄倒置，女既衣冠济楚，乌发拖巾，男又蝉皒蛾眉，纤距宛若，遂无自究诘。由齐入晋，谋所攸居。刘因使亚九为婿，而己仍蓄发，返其故吾。亚九不欲曰：“予昔在陕，曾为不法，迄今捕者无虚日，密迩接壤，未可以面目示人。况若发亦难骤长，反启人疑，何如予妇而若夫，得以长此无患乎？”刘韪其言，遂不复易，卜居于绵山之下。亚九反穿其耳，加环填焉，日处闺中，绝类少妇。盖既柔媚其容，又复轻盈其态，以氍毹之袅娜，作绣阁之妖娆，不学而工，反若过之。其声容笑貌，无一而不神似。刘又携诸尼积蓄，不下千金，出则轻裘骏马，入则缓带峨冠。且幼时从师，遍历阀阅，谈笑夙所擅长，故虽弱不胜衣，人反目为书生本色。况已密留顶发，直接弁髦，纵令落帽风前，而有目者胥如无目矣。居晋数年，产业饶裕。刘已生二子，惟临蓐之月，托言卧疾，余则出入如常。人遂谓其母所生，而不知实父所诞也。晋人故习于俭，亚九亦从不蓄婢，家惟一二佣人，无事亦莫能入内，其踪迹可谓隐秘。乃贵阳汝宁及陕之捕役，因亚九不获，案莫能结，家属多瘐死于狱，因而天怒难回，王法莫逭。忽于丙子岁，微露其形。盖缘二子稍长，不时游戏于门，亚九不能随，又甚溺爱，遂顿忘忌讳，欲置一媪，使视其儿。适里中有售身者，以十金纳之，刘故亟谏不听也。夜则使媪寝于外，而自阖重扉，不复令入。媪故有心人，颇为疑讶。一夕，夜出便溺，瞥见中门失闭，乃窃喜，悄然径入。室中犹秉烛，因潜窥之，夫妇方豷沓交欢，儿宿于旁。时正溽暑初收，皆白身无寸缕。初亦不甚介意，及细视焉，不禁骇而欲笑。于是春光尽泄，男妇攸分，媪之惑因以顿解。趋出就室，深虑见疑，明日反托疾不起，亚九与刘果不猜忌。媪后微有漏言，闻者或以为诞。里某亦耳其异，偶向所亲述之，其人颇具远识，惊曰：“此大盗也。既居此地，不首将有害。”里甲颔之，果控诸官。时介休宰彭公讳应奎，明察吏也，知其事涉重情，乃先阴拘媪至，悉得其实。翌日，遣役守候于村，俟刘出，即执之来。视其喉无雄骨，褫衣验之，嫩乳双垂。公大怒，拟以严刑，刘惧，始罄吐其故。公念亚九必勇，非绐之当不可得，乃命役径诣其家，诡言曰：“刘某犯官前，导官怒，置之狱中，必得娘子一见。吾曹当为之疏通。”其意似索赂者。而亚九闻刘有事，大惊失措，竟自出，将细询之。役承官命，各携瓶油，见其来，预倾于地。亚九不及知，步疾而中蹶，众役遂直前擒之。戏探其裆，盈掬者实非无物，皆嘻惊以为奇。亚九欲用武，而两臂尽伤，肘骨亦折，竟不能复逞。逮至官，以事无证据，极口称冤。公乃下之狱，榜示通衢，不匝月而三捕皆至，各呈文牒，公始加刑严鞫。亚九不能支，遂伏罪。公以罪应寸磔，但死者俱以淫恶自致，详请减等论决，与刘俱弃市。狱达上宪，俱色喜，公因独膺卓异。亚九死，其子犹在晋，官为具牒，解送回乡，而亚九之母犹存焉。惟汝宁白衣庵，迄今如故，行人每指以为戒。

　　外史氏曰：自古男女虽别，要皆蓬飞其首，以故冒为男而赝为女者，不一而足。今则不能矣。何则？雌雄之分实在于首也。发垂于后，望而知其为男；皅掩于前，见而识其为女，岂不明著哉？奈何道士无良，潜蓄凶人之发；尼师不法，全光美女之头。更有作俑之官，使混履舄于红皉：且多似瞽之夫，莫辨僧俗于白日；而亚九之诡谲得逞，刘尼之变幻难知矣。向非天夺其魄，纵集羶之蝇，可以徒死，岂逐雀之隼，皆宜无生，诸捕能无吁屈呼天耶？独是亚九之得行其智，实出于为旦之时穴处之际，故宦与道士，俱当首坐者也。


○　卷三
　　魂灵
　　京都有老儒，失其名，伛偻猥琐，侏儒可笑。且自耳目口鼻，以至四肢百体，无一不似有如无，人因以魂灵目之。居某巷，以授徒糊口。丙戌夏秋，都中大雨，其室为淫霖所坏，无所依栖。左近有凶宅，无人敢居，曾悬钟馗像于壁，究莫能驱，以故旷之甚久。因造请焉，欲假数椽为悬榻计。主人故识之，乃笑曰：“先生休矣！以君状貌，虽似与鬼为邻，然亦宜避而远之，何更趋而近之乎？”弗听，益固请，因许之，遂移居于其内。夜将半，果闻鬼声啾啾，毛发尽竖，惟勉诵救苦咒不辍。无何，有二人排闼径入。睨之，黄瘦臃肿，不可以目。乃甫入户，即返身退却，骇曰：“咄咄怪事！”若有所辟易者。惊怖少定，更闻其语曰：“此真僬侥国疴瘘丈人，吾曹不可以复逞。”又似一人揶揄之曰：“汝不畏魁梧丈人抚剑疾视，而畏此琐琐者，是真吴牛喘月矣。虽然，吾亦胆碎，势难复留。”遂长啸而俱去。初以为佛经之力，既而知其为已，不禁引被而窃笑。竟夜安眠，声响寂然。明日出以告人，罕有信者。而居之旬余，绝无他异，乃奇之。主人欲留为久计，童蒙皆畏葸不来。爰绘其像，撒钟馗而悬之，后有居人，无不安堵。厥像至今犹在壁，山东徐明府盖曾见之。

　　外史氏曰：人而以之镇鬼，非极英毅者不能。此独以伛偻侏儒，使数年盘踞者走而且僵，直可举天下株判投畀炎火矣。韩子云：“兼收并蓄，待无用遗。”安在僬侥国皊偻丈人，不足以收牛溲马勃之效乎？一笑。


○　妒祸
　　家有老妪，其先都中某家婢也。每言在京服役时，以其黠颇蒙主妇宠。主翁家巨富而世职，惟以无子为忧。纳一妾，既怀妊矣，主翁适以差出。濒行，顾妾谓妻曰：“此假腹之事，宜善视之。”乃主妇奇妒者也，伪应曰：“诺！”夫行，即自计曰：“此隔腹之事，吾安用之？”于是百计堕胎，幸不下。迨妾将坐蓐，密嘱此妪，无论男女辄弃之。妪素以迎合为事，及产，果乘间攘去。视之，男也，即交阍者某，使弃之于外。某初亦不平，而无如之何，适值运煤者空车驱过，委置其中。御者扬鞭去，竟不及知。主妇既得妪报，反诬妾房婢媪不加防护，致失吾儿，哭而詈之。然亦不甚究诘，转瞬而罢。反以妾为不利，甫及弥月，遣嫁出门。比及主翁旋归，则两望俱绝，忿极顿踣，遂以痰疾暴卒。主妇初犹不恤，洎乎丧葬事毕，别支承荫，嗣子又横暴，不善遇之，恒曰：“假腹之事媪不为，而责我隔腹之子耶？”亲族皆恶其妒，又并凌之。主妇乃大悟，密嘱前仆，使觅弃儿，竟无由可得。时已六旬余，兀坐一室，自首低垂，悔而愧，愧而哭。未几，抱恨而殁。旋闻是儿为西山素封所得，盖即煤窑主人，亦患乏嗣者。初佣人售煤而返，见车中弃儿，睡而且詈。既而熟思得策，驰归献之主人，主人大悦，厚赉之，以儿为子。及长，聪颖，遂以游泮。弃儿之仆既老，始遇煤户，访得之，然已无及矣。惟妪在吾家，年逾七十，以老疾裸而后死，两股糜烂，如被重杖，殆亦奴绝主祀之报欤？

　　外史氏曰：自古妒之为祸，原不止于有此，而读此能不寒心，欲寝妒妇之皮而食其肉耶？虽然，如若人不啻亿万。苟无杵臼之义，必致若敖之馁，奈之何哉？夫纲不振而责效于银鹿樵青，恐亦过苛之论，不足以深服其心。


○　李念三
　　诗言：“商人重利轻别离”，大抵晋人为然。其生也，发犹未燥即从人商贩于外，辄数年不归。其父母亦不俟子之返，即为之纳妇于家，名之曰“娶空房”。习俗不改，未知昉于何人。孟县一民家，亦沿而为之。妇年二九，美姿容，性且倜傥。于归以后，径以中馈为己任，亲顺翁姑，谐和里党，绝不儿女态。第翁以书去，初犹望子遄归，既而鳞往鸿来，则言肆主将畀以重资，使主会计，得利十分之三，因贪此不忍遽舍，故不能旋归，期亦未定何年。妇窃闻之，心志颇灰，然在乡人，则不以为异也。里中有李念三者，不知所自来，踪迹诡异。佣于人，未尝力作，而成功反居人先。且饮食衣服，未见其经营，无少缺乏。然其貌甚粗鄙，城中女羞与为婚，以故求赘于乡，然亦无应之者。乃某家之妇，未嫁而既怨摽梅，至此又心伤杨柳，床头枕上，太息时时。翁姑因子弗归，遂不忍过责，早眠迟起，举不复诘，妇亦习以为常。一夕挑灯独绩，夜已将半，忽闻人语曰：“寝乎？”其音甚低。顾之，户竟洞开，有人悄然入。妇大骇，先疑为盗，无何，立于榻前，则故布衣草履，状貌可憎，即所谓李念三者。妇故熟识其人，瞿然立起，遽诘曰：“汝来奚为？”答曰：“来就寝。”妇亦大怖，几出声，强叱之曰：“此中无汝寝地，可亟归。”念三笑曰：“归固无难，但惜娘子玉貌，久虚花烛，徒担新妇之名，未识藁砧之面。愁云怨雨，渺渺无期，莺老花残，行将指日，殊令人为之长叹耳！”妇闻其言，适中隐衷，不觉潸然泣下。遂复坐，亦不挥斥令出。念三又言曰：“仆本陋貌，不堪陪侍房帷，然得识春风于荆棘之畔，犹胜抱枯蕊于空谷之中。娘子倘留意，仆愿竭尽其材，当亦无殊于两美之合也。”语次，竟逼近其身。乃妇终羞涩，情虽动而意尚游移，且系处子，无敢承迎，惟拈带微嚬而已。念三知其易与，直前持，妇觉肢体顿软，遂任其缓带松裳，相与登榻。既合，念三之身如砺石，磷磷然着肌欲破。妇殊不解，乃推之使起曰：“去，去！予宁无夫，不敢与妆为好矣！”念三笑曰：“客既登堂，忍不醉饱而去？”强之竣事，妇益不支，娇啼欲号。念三微哂曰：“他山之石犹可攻玉，汝真不可磨砻者，然亦太璞不完矣。”乃抽身而起，揽衣一振，渺矣无踪。盖不独出不由户，亦无足音，妇更大惧。幸未甚至狼狈。晨起井臼如常，亦不敢泄，而心则惴惴焉，恐其复来。向晦闲立门闾，见念三匆匆经过，绝不顾瞻，遂窃喜其忘情，自以为无患。至夜将寝，有一人排闼直入，又不胜张皇。视之，则非念三，又易一人，年仅十五六，容甚秀美，被服风华。妇当惊弓之后，草木皆兵，不欲再经风雨，惟语曰：“若何人昏夜过此，宁无瓜李之嫌？请即旋返。”其人笑曰：“名花吐艳，通国皆知，卿犹为此饰说。岂李念三未尝同榻耶？”妇默然，其人又曰：“若既尝胆，宜乎不忘其苦也。虽然，予非莽男儿，令人号泣求免者，幸无推拒。”言讫，引身与妇并，温柔软款，偎倚多情。妇之欲心已动，然以创深痛钜，究不敢轻许。其人温存至再，始与之解衣为欢，其柔腻温婉，迥殊念三。惟蓝桥玉杵，尚仍前矛，而在情荡之余，亦遂不甚艰楚。既喜其貌，兼乐其情，至此妇亦几无以自主矣！欢娱达旦，其人辞去。甫下榻，粲然而笑，谓妇曰：“子姑视我孰与念三美？”时妇已倦甚，强应曰：“念三何能及君也？”迨凝睇一观，则依然念三立于前。其妇益骇，然念三早穿窗而出，犹闻其声曰：“痴妮子枉拣精肥，彼乌知既已玉碎不能瓦全耶？”妇犹不疑，而神思昏昏伏枕眠，遂闭门高卧，直至日中方起。及启户，其姑见之大惊曰：“新妇何所苦，而形神顿失？得无二竖为灾乎？”妇始心疑，已而觉私处暴痛，坟起如垆，其热炙手。然犹不敢告人，臃肿以行，困益甚。且流毒泛溢，其出如浆，遂病不能起。翁姑惧，始告厥父母，咸来问视。妇终耻于言，仅私告其父母曰：“误儿至此，诚不敢怨。然儿已不贞，殁后请勿葬于某氏之茔。”母唯唯而不解其故，明日遂卒。比及殓尸于棺，则腹穿肤裂，黄水汪洋，益莫得其病由。乃自妇死后，念三之毒始肆，凡遇巾帼者流闲行陇畔，即以重贿诱与之私。不从，辄强致之。遭之者，恒病即死，与妇之状略同，人始悟彼妇之疾。以此因戒其室家，不令出。如是旬余，念三忽不见。后值迅雷，有樵者归告其里人，言某山震死一蟒，已生角，角端有赤字曰“李念三”。好事者争从往视之，信然。而娶空房者，则犹不一而足也。

　　外史氏曰：此事非常，固属娶空房者所不及料。顾吾谓，婚嫁大伦，与其娶而候归之日，何如归而后娶？红颜薄命，遭逢晋人，即无蟒之毒，亦不免于妇之叹矣。况夫娶已有日，归尚无时，耽蝇头之微利，误鸾树之佳期。丈夫志在四方，竟至此乎？篇首曰“商人重利轻别离”，良有慨乎言之也。


○　訾氏
　　大兵初定新疆，市廛尚觉寥落。洎乎岁久，商贾云集，有号义聚者，典肆之所肇始也。肆中佣人，失其名，年仅二十许，佣于肆主有日矣。戊子秋杪，因腹急出肆大解。时当初创，城郭而外无居民，荒榛断梗之旁，随在皆可。某方踞地而遗，俄闻丛莽中有笑声。视之，则一美妇人，裳红而衣绿，亦蹲踞与之相对。且嗤曰：“予在此，渠何旁若无人？”某愕然，谓为民家妇，不及竣事而起。行后却顾，见妇亦冉冉径穿荒草而去，心始安。数日又往，妇仍先在，与某相视而笑，绝无羞缩之态。某揣其可挑，先投以言，欣然容纳，遂就城隅僻处野合而散。某归肆，至夕独卧一室，夜半，妇忽自至，悄然无声。某已为所蛊，遂不审厥由来，共欢好，倍极绸缪。询其姓，曰“訾氏”。叩其居址，坚不肯言，惟曰：“君得与妇相伴，亦足矣，何问其他？”及晓，披衣先起，匆匆自去，肆中亦无人知。自是无虚夕，来辄欢会，旬日后，典中诸人视某容渐枯槁，饮食亦锐减于前，颇疑之，而不意其有是也。已而遂病怔忡，少记善忘。某素司簿籍，凡典物之出入，纤悉必登。至是纷如乱丝，又多所遗漏。肆主始疑讶，将遣之行。某哀恳再四，姑留以观其后。乃未二日，故态复萌，遂决意去之。某有兄亦佣于他肆，闻之亟来乞留，言次辄泣下。肆主哀之，遂不复遣，置酒与其兄共饮。众因诘某以致病之由，初犹隐讳，及兄呵责至再，乃吐其情。众闻之骇然，以为鬼也。但查户民，从无訾姓，益更惝怳不定。至夜，乃留其兄伴弟，妇竟不来。及兄以事归，妇又夜至，相见倍加款曲，某不能拒，仍纳之。晨起，众见某神色有异，知又为鬼迷，遂共谋徙其卧具于神厨之下。所祀者，关圣帝也，妇之迹果渺然。次夕，主人虑肆后空寂，议令他人宿其中。至夜，釜鬻雷鸣，门窗风吼，竟夕不能寐。又更以一人怀刃而卧，闻声即起而捉之，都无所见。卧则笑声吃吃，兼击面杖，作揶揄状，又复不胜其扰。众中有黠者，谋使某仍卧故处，妇若至，以嗽为号，众往逐之，必得其踪迹。某不得已，从其言，众皆不寐，静以俟之。至夜，闻某大嗽，乃明炬持械，喧噪而往。及户外，犹闻调笑声，破扉径入，则唯某偃息在床，室中更无一人，益惊异之。众退，而妇返舍，愠谓曰：“予虽犯多露至此，然亦妇人也，何来妄男子，使人心胆俱落矣。”因刺刺怨恨不休。某抚慰之，乃解衣同梦，侵晨始去。某亦不再隐，诘朝悉以告众。众曰：“我辈太匆忙，反误乃事。今夜须俟其就寝，子始嗽，且力揪其衣，予等往捕之。渠白身将不能遁，怪可以获。”某又如其教。宵深，妇来，某与之款洽倍逾畴昔。迨其寝定，乃大嗽，且揽其裾于裀褥下，而軃身以压之，仪若熟寐者。及众哄然前往，闻室中作惶急声曰：“暴客又来，亟以衣予我，奈何鼾睡如死耶？”众闻而益噪，妇声益急。良久，嗤然如裂帛，则已绝裾而逸矣。众人视某，犹力揿其衣。验之，得红裳半幅于衾侧，盖以楮为之也，某因咋舌不能收。明日，传示于人，多有见之者。其兄又浼人为文，投首于城隍司，怪遂绝，某亦寻愈。


○　假鬼
　　余师冯佩琛先生，数从南来。道经某地，失其名，至辄迂道而过之，亦未暇诘其故。己亥仲春，自粤东罗定回辙，将赴京，复由其处，御夫则扬鞭径过，不再趋避。先生因微叩之，笑曰：“旧传斯地有女鬼，颇能为祟，故避之。比年嫁去矣，经行固无害。”先生益怪而询之，御指路侧一古冢答：“鬼居此中，衣色绯，被发吐舌，面颜无血色。每遇行旅一二人，辄出现，人恒弃其辎重而奔。如是者数年，殊不知其何怪。客岁有某者，未稔里居，中岁无妻孥，因赴淮北访所亲，少润囊橐而返。踽踽焉独行道中，顿忘是地有此异，比至，始忆之，遂股栗不能前。既而侥幸其不遇，疾驰弗顾，盖乘鬼不及知也。俄闻冢中有声，啾啾长啸，心益惴悄然。视之，一鬼自墓间，状如人所传，乃大怖，欲窜。鬼行如风雨，呜呜然相逼而来。其人即欲弃所荷，脱然而走，转念奔波千里，甫得此蝇头，一旦掷之，殊为扼腕。且鬼不过祟吾身，岂利吾有？因逡巡不能舍。鬼且咫尺，吼啸倍急，更呜咽作啼，致其人毛发胥竖，而终莫割所爱，踉跄思遁。鬼亦仅迫之，无敢前。其人急，计顿生，思以老拳尝之，宁为鬼死，不甘财亡。爰出鬼之不意，直前搏之。随手而仆，一若荏弱不胜者。益得志，扬臂奋击，鬼早娇啼乞命矣。其人讶甚，谛观焉，红笺数寸，飘扬绿莎，鬼状如故，鬼舌早已弗存。其人不禁大骇，停腕诘之，则泣告曰：‘某家距此里许，身实女也。徒以老母在堂，终鲜兄弟，无已，腼颜而为此，以备甘旨之需。今已小康，但此身孑然未偶，曾默祀曰：有能识吾迹者，吾即夫之，不再作此丑态。幸与君遘，其命也夫？’其人闻言惊喜。意犹未信，遽捋其襟而验之，鸡头半垂，宛然闺质，益大悦，释之令起。女腼然整衣，导以同往。须臾，抵其家，茅屋低矮，篱落洒然，隐有殷实之象。初入，见一妪龙钟残疾，女告之故，冁然曰：‘固阻儿勿再出，今竟何如耶？虽然，郎君之胆，亦较升斗为巨矣。’因谓其人曰：‘老妇孤孀已久，借此女得以存活。向因无以养生，适古冢陷一巨穴，渠遂作此狡狯，今且十稔。待缘未嫁，君若琴瑟尚虚，盍赘此为吾婿，小妮子亦无颜业此矣。’其人敬诺，是夕即结为伉俪。女家颇裕，某亦心安。旬余，遂移去，不知所往。”御言次犹遥识其处，庐舍俨然。先生至都，每举以告人，靡不惊异。

　　外史氏曰：风声鹤唳，草木皆兵，人自仓惶，鬼何能为祟哉？而世之狡者，又故借幽冥劣相以吓嗤嗤之氓，吾不知真鬼闻之，其亦揶揄否耶？犹忆京师某巷，有鬼夜深辄出，宵行者遭之，每遗弃衣物，与此事颇相类。巷中逻卒王某，醉中见之。其首如栲栳，纸条飞鸣，周身皆白毫，约寸许。朱其目，赤其口，形状可怖。王已沉酣，莫惧，反谩骂曰：“若鬼耶应避人，汝反逐人耶？”鬼闻之折身却走，如辟易。王察其有异，疾趋而前，捽之以力，鬼亦仆。主审知为人，剥其面，褫其革，径抱以归。灯下视之，则羊裘一袭，乱毛如蝟，面具乃以汲水器为之，涂以殊墨败楮，乱粘而已。明日传视，见者俱大笑。王至今犹衣其裘，但未稔其人雌雄。


○　银针
　　故明天启中，桐城孙大廉，以孝廉举于乡。将赴南宫，因疾不果。及榜下闻某某皆成进士，心益不平，盖其素所轻者。于是厥疾益增，太孺人甚忧之。医曰：“旧恙已平，此新者乃情郁所致。必得胜游，开拓其心胸，病或不药而愈。”生言之于母，深然其论，乃为之买舟束装，使游二水三山之胜。生辞母启行，从以一仆一僮，以备负书担囊之用。及登舟，有一叟坚求附载，视之，年约六旬，状颇矍铄。生以其老也，怜而许之。叟入舱，与生为礼，自言胡姓，号悦庵，北直人，将往金陵售其术，故愿附骥。生叩其所业，笑而不答。徐曰：“此非儒者所乐闻也。”生意为房中秘戏耳，遂不复询，舟乃发。翌午，生以病卧，闻蓬窗下有欢笑声，谛听之，则其僮仆似捧腹不胜者。心异而潜迹之，见叟踞矮几，袒露臂，以笔绘人形于上，即能自起，宛一裸裎之躯，且有声如小鸟，嘤嘤然歌唱，僮仆惊喜，故欢声达内。生知其异人，不相惊，屏息自退。诘朝，治具延之，欲求其术。叟早知其意，谓生曰：“君飞黄有日，不宜效江湖餔餟者流。虽然，共济之德，老夫不能无报。约以五日别时，举以相赠，今尚不暇。”生乃不再请，欢饮而散。及期，将抵南京，叟乘夜入见曰：“来朝别矣！前所云者，老夫不敢食言，敬来拜纳。”生致谢，诘以所在，答曰：“在予腹中。”生笑曰：“叟诳我。披肝沥胆，胥假设之词耳，岂腹中之物，果堪持以与人哉？”叟笑而弗辩，惟自解其衣，露腹向生曰：“君试呼之，此中当有应者。”生益笑而不信，坚不肯呼。叟乃自拊其腹，呼曰：“银针儿，速出见客，何作三家村儿女子态耶？”生更笑不能仰。俄闻腹中作娇嫩声曰：“予故厌见生人，何相逼至此？”其音细如箫管，婉而且清。生大骇，辍笑俟之。叟又呼曰：“予业以汝字孙君，非蓦生者可比，妮子慎勿惧羞。”内不应。叟又促之，乃曰：“如此聒絮，足征阿翁老悖矣。幸启半扉，予出。”生是时形如木鸡，注目呆视。见叟以掌击其腹，忽裂寸许，并无微血，益大惊。倏然异香习习，声震如裂帛，生亟顾瞻，则一丽人缟衣红裳，掠发微嚬，立于烛下，而叟之迹渺然。生不觉大怖，诧为妖异。视其容色，又艳绝，不忍遽舍，乃正色叱之曰：“汝诚何怪，敢以诡异惑人！予故宋广平不为色动者，盍速退。不然，吾刃将斩矣。”女无惧容，敛袂致词曰：“妾实狐仙。父奉上遣，将往长陵，为高皇守墓，虑妾无依，携以随行。昨至江干，为水神所覸，慕妾之色，强委禽焉。父以其蛙黾同陼，雅不欲，故匿妾于腹。借君福荫以渡此津，今且至。仰君清德，使奉箕帚，兼酬卵翼之恩，非敢为祸，幸勿疑。”生察其意不恶，心微纳之。惟曰：“予构痼疾，急未能痊，何心复作他想？”女微笑曰：“此易办耳！君姑高枕卧，请为君先驱二竖子，以验妾非祸人者。”生大喜，诘曰：“卿亦知医耶？倘能祛此沉顿，予固不惜为情死。”女不言，生甫卧，欻已不见。惟觉有气如火，入自脐中，上达肝鬲，下行脏腑。须臾，汗出如蒸，神思顿爽，因而厥疾尽瘳。重负既释，齁然熟寐，竟罔知女之所在。旦起，舟已泊岸，僮入白：“叟已辞去，遗书一缄。”生启视，则嘱生善视其女者。生不得女，亦未敢深信。舍舟就舆，入城寓于其友家，谈宴之间，绝无病态。知其疾者，咸称庆，生亦私心窃喜。语至漏下，始归寝室。生冀女复，乃令僮仆别宿。及寝，竟杳其踪，怏怏就枕。方转辗间，闻耳畔小语曰：“妾来相伴矣。君真铁石肠，不一动耶？”口脂之香，近在咫尺。抚之，则腻然之玉，已在衾中，生遂不能自持，欢然相狎。晨起谋所以匿之，女固言勿庸，果泯其迹，将寝始自来。生游览已遍，归思顿萌。适怀帝践祚，诏举宾兴，遂旋返。女送至江畔，垂涕曰：“父在斯，不克随郎同去矣！”生亦恋恋，强之弗从，竟分袂。明年，生下第，再诣秣陵，冀遇之，以续旧好，茫无消耗。

　　外史氏曰：诗云：“出入腹我”，非谓妊娠之先，盖言鞠育之意耳。今此狐竟直腹之矣，且能出己腹而入人腹矣！生与叟可谓腹心之交，女与生可谓知心之好，又不徒东床坦腹，作一段佳话已也。


○　赝殃
　　人死而回煞，其有无不辨可知，而世俗咸信之。京都一富家，新丧子妇，亦届其期，于是阖室戒严，鸡犬皆徙，而窃虑胠箧者乘间为患。有騃仆，潜使居守，闭置子立椟之中，嘱曰：“若有殃，屏息自能免祸；无之，亦安枕而卧。何惧为？”仆领诺，众俱匿迹。至夜深，风声淅沥，未免战栗弗宁。俄而阶前察察有声，未几而履闼矣，无何而入室矣。仆从隙间窃窥，灯光微闪，昏惨不明，见一人，衣饰面貌仿佛化者，乃大骇。已而据案而食，齿声格格然，倾樽而饮，唇声啧啧然。又有顷，纸窗窸窣，绕室巡行，益大怖，而窃幸其不已睹也。乃迟又久，倾耳若有所听，举首若有所觅，呜呜而前，径趋此椟。仆不觉心胆俱落，悚惶间倏已逼近，视其面白如雪。划然启扃，豁然洞开，骇然俱惊，颓然皆仆，不独内者无生气，而外者亦相对死，盖两败俱伤矣。平明，主人呼仆，莫应。即而视之，仆尚奄息于中，殃早绝倒于外，衣裳楚楚，俨乎生人，惟发际著纸条一束，实子妇之从嫁婢也。主不禁愕然，以汤灌仆，移时苏，具述所见。视婢既已莫救。盖婢有去志，思假殃以窃主貲，且稔子妇之仪状，装束一如其在生，及夜入室，冀饱贪壑。初不闻主之留仆居守也，比见之，不胜惊骇，遂仆于地。主察得其故，乃笑而殓之以榇。明日事传都下，迄今京中人语曰：“殃能死人，人亦能死殃。”呜呼！殃即有真，岂亦能死人哉？

　　外史氏曰：从来惧殃者，无如婢媪。每言之，轻摇腕变色，懔懔乎如见其形。此婢何勇也，而究为韫椟者惊怖以死。要亦利欲居中，天夺其魄耳。吾恐真殃若出，彼二人者又将何如耶？


○　落花岛
　　申无疆，字伸锡，跨鹤维扬，历有年所。一日，遇海商于市肆，与坐谈，歆其获利之美，乃以数千金畀其子若侄，使合伙焉。子名翊，颀而白皙，且善讴，年仅廿二三，海舶人咸喜之。比入大洋，舟如一叶，翊年少未惯洪涛，因惊。遂卧病，倚枕呻吟，恍惚若寐。梦中闻有人语曰：“落花岛中花倒落。”翊素不能文，觉而语其侣，虽熟历海境者，莫能举其名。一客颇娴吟咏，笑曰：“何不云‘垂柳堤畔柳低垂’，句虽佳，犹有对者。”众与翊皆称妙，翊因默识于心。无何，病益剧，未及抵岸，竟卒于舟。其从兄某大恸，草草殓讫，载柩而行。而翊则罔知其死，顿觉身轻，都无窒碍。因思效列子，御风遨游。水面虽风涛汹涌，毫无沾濡，不禁大喜。犹忆落花岛之名，窃计其境必不凡，顿欲往游。转瞬即得一山，形如复盂，悬于波际，其色如蜀锦，五色缤纷，且香气浓郁，馥馥数百里，心爱好之。奋身一登，旋已舍水就陆。西行里许，见若山口者，遂入之，则坦坦康庄，无复巉岩之象。山径皆落花，约寸许，别无隙地。踏花前进，滑软如茵褥，而香益袭鼻，神气为之发越。环瞩皆茂树合抱，花即生于其上。细玩之，诸色俱备，浓淡相间，香如庾岭之梅，而馥郁过之。尚有存于树杪者，则低枝似坠，绕干如飞，亦多含苞欲吐者，意盖四时咸有焉。欣然前行，约数百步，花益繁而落者益厚，且四望并无屋宇，即山之层峦叠嶂，亦隐现花中，不以全面示人。翊至此心旷神怡，小憩于梅花树下，发声一讴，花益簌簌自落若细雨然。俄闻娇音叱曰：“何来妄男子，此仙人所居，岂汝行乐地耶？”翊急视之，则一美女子，通体贴以落花，宛如衣锦，手一小竹篮，亦贮落英，徐徐自树后出。翊起逆致揖，告以所来，女微哂曰：“汝一龌龊商，何福至此？虽然，不可谓无因。为予有一语，久无能对者，汝能，则留宿于此，且有佳处与若栖身。否则，宜远飚，不容再溷仙境。”翊贪胜地，兼恋丽容，顿忘其拙，毅然请命。女因朗诵一句，则固梦中所闻也。翊喜出望外，即应声以客所属者对之，女称善。良久，慨然曰：“此才殆由天授，吾不能恝然于子矣。”直前笑把其袂曰：“行行请与妾归，花密处即是予家。”翊悦而从之。至则篱落四围，远望亦绮绾绣错，盖皆以花片砌成者。逡巡间得其门，乃巨树二株，柯交于上，俨有闬閎之象。女逊翊入，中无数椽之屋，几榻皆以彩石，尽铺落瓣。仰而窥其上，莫见天日，亦茂干为之庇荫，花叶周遮，恍一天造地设者。女未延坐，即治具曰：“郎馁矣，枵腹不可以晤言。”于是尽倾筐筥，而湘之烹之。及进馔，花之外无兼品。翊疑虑不敢食，女笑曰：“此仙人所饵，啖之无伤也。”翊试尝之，甘香肥美，视人间粱肉如尘土。女又进百花酿，味尤芳冽，吸之如醍醐款洽，神清气爽，飘飘欲仙。翊固不自知其鬼，遂窃幸长生可以立致。食已，始相款洽，渐及谐谑。女情不自禁，一振衣而群花皆落，皓体生辉，乃与翊欢合于石榻之上，备极绸缪，两情深相缱绻。已而女觉其非人，诧曰：“郎何有形而无质也？幸早语我，勿使自误。”翊亦自思：“予何得至此？且海亦如何可浮？”因抚膺大戚。女止之曰：“慎勿悲。鬼而仙，犹愈于人而鬼也，况有术在，子何忧？”因出一瓷罂，内贮清泉斗许，遍沃翊身。曰：“此百花之液，妾晨起收之，实天浆甘露之属。人浴之而成仙，鬼浴之亦成形。加以服食，更采花之精英饵之，则鬼仙不难立致。笫妾数百年之积蓄，一旦为郎耗矣。”语次，翊觉沃处肌骨坚凝，非若向之虚而无寄者，此心乃释然。自视其衣，则本属乌有，女以花为之被服，而粲兮烂兮。两人相对，不啻锦羽鸂鶒。女昼与翊出，采花共餐；暮与翊归，席花同梦。其所衣者，卧则一拂而尽，无事解脱，醒则绕树徐行，瞬息曳娄。其地无寒暑，亦无昼夜，以花开为朝，花谢为夕。衣食一出于花，寝息即在于花，方丈蓬壶，不独擅胜焉。数年，翊忽谓女曰：“赖子再生，宜谐永好。但亲老弟少，欲归省视，子其许我乎？”女正色答曰：“此君之孝也，妾敢不勉成君志？第以鬼出，以人归，尔墓之木拱矣，谁其信之？”翊曰：“姑试一返，予亦不克久留”。女径听其行，且以花叶为翊制衣，俄顷即成华服。临别赠以一瓯，嘱曰：“饥则饮此，慎勿食烟火物，食则神气日薄，不可以生。酒尽宜速返，勿再留。”翊约以匝月，即行。至海，仍复如踏平地，遂不假舟楫，直达越省。比至扬，仲锡已老，弟皆成立，翊突入，咸疑其鬼，惊避之。独仲锡抱持而泣曰：“予误儿，儿归其憾我乎？”翊乃详其颠末，人皆愕然。郡中有杖者，少曾航海，闻岛名，恍然曰：“是诚有之。岛在东海之偏，人罕能至。予曾经其处，闻系神仙所居，无径可入，至今犹仿佛其风景。”人因稍释厥惑然。仲锡在扬犹客居，翊侍膝下数日，不饮亦不食。浃旬，忽失其所在。

　　外史氏曰：百花之精，人饵之可以延年，不谓鬼服之竟以登仙也。申翊借人成事，游香国，得佳偶，且以跻寿域。何事桃源中人不以鬼为憎，反羞与人为好哉？是诚吾所不解者。
　　随园老人曰：世真有此乐境，吾何乐有身？写落花岛之景，令我时时神往。


○　货郎
　　耒阳之地亦多竹，盖即黄冈之一派也。民资其利，种植成园，在在有淇澳之象焉。近邑某村有农家，所植尤伙，方圆数亩，密叶阴森，日色无能少入。其家乔梓维三，兄驯而弟劣，且好游荡，父深恶之，鸣诸官，曾示薄惩，以观其后，而犹未之悛也。先是邻县某货郎，时来村中售其花绣之属，于某家习熟，遂以蠃蜾目其父，辄信宿不行。家有女，年长而犹待字，货郎以亲狎之故，积渐与之通，故一门皆罔觉其事。一日其父返自田间，室中适无人，瞥见货郎与其女挽颈交吻，状甚猥亵。遂大怒，即以力田之器，突前击之。货郎不及防，破脑而死。父究不忍于其女，且惧扬丑声，乃呼其仲子，举而瘗之于竹下。更虑为犬狼所搰。翌日，托言失笋，亟筑高垣以围之。计划周密，里中皆莫能知。事隔数年矣，适值熊公某来宰是邑，政令綦严，而逐恶尤如鹰鸇之鸷。其子赌无资，又私伐园竹而市之。父知而大恚，将复控之官，且挞之流血。其子深怵官威，窘极而呼曰：“阿翁何以呈为？若用寸铁毙予命，仿若人埋之竹园，夫谁得而知之？”其父益恚，驱而仆之，其子遂狂呼于市，闾里无有不闻者。比邻某素与之有隙，聆之，曰：“嘻！异哉，其子之言也！向曾有是人往来市货于此，彼家尤与之稔，称父子焉。后忽不见，疑其自归。以此言观之，得勿为老悖所戕哉？”于是白诸里甲。里甲亦与其父不相能，遂具状投首于官。熊公犹未之信。拘某父子至，俱不承，其邻证之曰：“若某日为若父所挞，不尝云云乎？”其子乃俯首无语。公以刑威之，仍强辩不言其实。公乃关行邻邑，询货郎之有无，以定真伪。阅数日，货郎之弟至，衣巾登堂，则已入泮矣。泣陈曰：“某年十三龄，兄即行贩不归，今又数载，音耗渺然。某又少未更事，不能远涉寻兄，老母为此血泪尽枯。或存或亡，唯父师怜而鞫之。”熊公既知有其人，益严讯某父子。加刑者屡矣，而狡供不一，莫得尸之所在。案久不结，因逮其女到官，则嫁夫有年，亦既抱子。公并不一诘，惟令与其兄同系一室，而独悬其兄之拇指于梁。且密遣干人伺之，竟日亦不提讯。至夜分，其兄不能复耐，乃呼其妹曰：“若贪淫贻祸于父，而又苦我肌肤，诚何忍？”其妹惭不言，其父诃之曰：“汝耐片刻，我可复生，尔妹亦免为人笑。何哓哓如是？”其子益忿恨曰：“若父女晏然，而官独窘我，岂谓我独非人乎？”其妹亦温言慰之，絮语至旦，罄吐其情。干人突出曰：“招具矣！看汝能翻供耶？”父与女皆失色。及官升座，俱服罪，始得货郎尸。其弟痛哭，负骨而归。公以某子不得无罪，乃援笔判曰：“既不及干蛊于前，而竟同证羊于后，虽鬼神若或使之，亦王法所不恕矣。”竟论从，与其父同械于狱。其女亦杖释，夫丑之，遂与离异。逾年，再醮而去。

　　外史氏曰：尝怪人家恒与妄男子结为亲眷，任其出入闺闼，多致墙茨不可扫，何其疏于计也？而卖花人与货郎，尤易与闺闼相近。以其所售者，举非丈夫所用，故得假此以进身，非闲家者所宜禁乎？即如此狱，货郎固有死之之道，而不能徙薪于灶，妄思扑燎于原，一旦败露，身命俱捐。愚夫之不智，一至于此，其亦可哀也夫！


○　化豕
　　西藏佛国，其地故无君长。主之者，惟番僧，即所谓大宝法王者是已。余闻之某公言，后藏距华极远，曾有女僧主之，貌綦美，术且通神，亦观音大士化身，为妙庄公主之类。某年，有侍卫以差入藏，往参达赖。僧适来前藏，与谈禅机，故在座。侍卫入见，辄膜拜无算，迟久不起。达赖不言，僧惟顾之微笑。及出，人诘侍卫，则曰：“予阅闺人多矣，未有如若人之艳绝者，因假和南，以饱秀色，岂为仆仆如是哉？”问者笑而去。乃侍卫启行，未及半日程，马逸堕于岩下，深且百丈。虽无所毁伤，苦无樵径可寻，百计不能出。从人知为僧故，亟反见达赖哀之。僧故未去，达赖乃正色诤之。僧又微笑，而侍卫早踵门入谢矣。盖从人甫返辔，侍卫之身倏忽已履坦途，不惟天堑绝无，抑且平沙一望，震惊其异，遂亦回骖谢过。见僧则肃然致敬，如对神明，礼毕，趋而出。其异类如此。后值西域某部兵来，绝雄健，无能御者。前藏人众几无孑遗，后藏人情凶惧，咸谋奔窜。僧乃集众语之曰：“逋能免乎？有我在，必不使汝曹罹于兵燹。”因率阖藏人众至一山，群峭摩天，中有隘口，僧尽麾之使入，已乃趺坐于要冲。无何，敌之前锋猝至，见僧举嗢噱不止，将奋往擒之。僧忽化为野豕，隘通百骑，豕以一身塞之，别无余地。而刚鬣乌喙，又复丑恶骇人，敌众辟易。适其渠酋亦至，竞往白之，笑曰：“此妖术也，以矢攒而射之，若屠彘然，何惧为？”众领诺，控弦数万，一时毕集。弓矢未张，豕身自崖而坠，刹那间，百千万亿举如前豕，蠢蠢然平川复无间隙。敌众大溃，渠酋亦莫可如何，敛兵自退。僧亦不伤一骑，收法趺跏。其人出视之，则故胡然天帝也。故当是时，二藏之中，惟后藏岿然独存。迨圣朝抚之，生聚始各复其旧。

　　外史氏曰：佛称象教，象固兽之巨擘也。此豕直可吞象，大且无伦，况益以恒河沙数乎？其消虎狼之威，而保鲸鲵之众，其有大造于藏，即有伟伐于佛矣。至于警轻薄而庄严自见，又非聊斋之绩女所可同年而语已！


○　缝裳女
　　京都有缝裳之业，盖皆负郭贫家，出为市廛缀补者。以其所作多衲衣敝裈等物，故又号之以缝穷云。东直门外有母女，亦业此。女年十六七，貌颇姣好，虽蓬鬓布衣，人恒覸焉。女性贞静，惟低鬟佣作，不轻交一言，人亦无敢犯之。一日，其母病，经旬不能如市，薪水之费俱乏。女不得已，踽踽独行，缝纫终日，薄暮始出都门。携一小竹筥，内贮剪刀棉线，无他物器也。村居去城较远，行及旷野，冢树丛杂，人迹杳然。正仓皇急步间，忽闻林中语曰：“若归乎？予有垢衣，可将为予涤濯。”女愕然。盖母女业亦兼此，遂疑为市井熟识，趋就之。入林，则一恶少年箕踞茂树下，袒裼露臂，形甚凶暴。女惊惧，反身欲回，少年突起直前，提其领如捉鸡雏。女无如之何，乃頳颜询曰：“若有涤衣，可亟付我，我将归。”少年笑曰：“予绐汝。衣服附在吾身，汝何能将去？”女曰：“既无所事事，盍释我，日已暮矣！”少年曰：“予实以情告，予悦汝美有日矣。邂逅相遇，适我愿兮。将与子为好，何归耶？”女闻言，面如土，又急不能脱，遂亦绐之曰：“我女也，从未与男子处。盍先以具示我，果非伟且长者，乃敢诺。”少年大喜曰：“若勿恐，予固无兼人之具者。”因释女，将自捋其裤。女又麾之曰：“止止！我女也，必去其羞缩，事乃可为。若宜偃息树下，待予自寻佳处，摩挲良久，渐以亲狎，始无惧。”少年以女为釜中鱼，谅不至潜逃于渊也，欣然从之。女见其卧，将遁去又惧其追，乃置筥身侧，坐而抚之。隔衣扪探，触手崩腾，因腼然裸其下体，更以纤指把握，大可盈掬。女伪为睥睨，不忍释手，少年早欲炽情炎，不暇瞻顾。女乘其隙，即筥中潜取裁剪，如断帛布，齐其阴而剪之。愤激而力猛，血直溢。少年大嗥，顿化为狐鼠窜而。女益惊悸，目眩尔许时，然后归。抵家犹血殷衿袖焉。

　　外史氏曰：雄狐绥绥，遇者多不免。女能于仓卒中以计阉之，町谓能事矣。且其节亦足以风世。脱非然者，之子且虑无裳，能不舍缝裳而褰裳以赴哉？


○　火龙
　　某抚公觞客于园亭，观察以上皆与席。其地故近山，有佳木幽壑之胜，因屏优乐而寻雅集，忘分追欢，选胜自得，良亦一时之快举。乃饮未半酣，天气薄阴，乌云生于岩岫。始如片席，渐且盈空，未几而甘露大澍矣。时方微旱，举座皆顾而相庆。然而电光熠目，雷声反郁而不扬。久之，绕亭不去，丰隆无停声，而雨益倾注。众方心疑，忽抚公连诧奇事，召众视之。抚公故首座，只一人，其几有二异物，闪闪有光。其一如宵行而巨，缘案疾驰；其一长两寸许，细如线状，类蛇，蜿蜒逐之。行亦甚迅，所经处几为之灼，宛以线香烧刻者，深入肤理。簠簋之旁，纵横莫计其数。众皆茫如，臬司某公素博物，亟言于抚公曰：“请公少避此席，是殆怪异借公之威灵以免雷劫耳。神龙亦畏福泽，不敢攫拿，所谓投鼠忌器者也。”抚公深韪其言，冒雨出亭后，行未数武，忽震雷一声，轩楹摆簸，盘盂瓦碎，竟揭亭之一角而去，雨亦顿止。抚公与其僚属耳目震眩，有类聋聩，良久，始复其故。遂罢饮，踪迹二物，皆不见。因收其几入内署，用以志异。幕中人多有见之者。

　　外史氏曰：龙之变幻，莫可端倪，传记言之甚伙。而雷之为雷，其不测亦多类此，且更有神于此者。昔在都中，寓于某寺。一夕，过邻友闲叙，大雨滂沱，疾霆不止。倏闻震响声，似在左近，心疑吾寓，而急不能归。清晨入寺，雷果震其左庑，则非吾寓，而实人寓也。其人皆射夫，俱京营食饷者，昼聚于寺，夜返其家。室固虚无人，然壁有仆姑数枝，崭然新制，雷之所击者，竟在于是。余亟就而视之，凡五矢皆类悬丝，不绝如缕。宇中都无所损，亦无焦灼痕，不胜骇异而退。


○　青眉
　　皮工竺十八，邑之鄙人也。年仅弱冠，貌姣好如女子。虽居市廛，里之美少年莫之能掩，以故有俊竺之号。其室曰青眉，色尤姝丽，见者疑为画图。初诘其所自，坚讳不言，后乃稍稍露之，则实北山之狐也。盖竺少佣于乡，始学裁皮，年甫十六耳。师嗜酒，夜出恒不归，肆中惟竺一人，缝纫至中宵，然后敢寝，率以为常。一夕，师又出。竺方夜作，闻弹指声，意为比邻取履者。隔扉询之，则答曰：“侬。”其音绝娇细。竺大骇，且虑为市中恶少侦其师不在，来寻断袖欢，心益惴惴。乃绐之曰：“已卧矣，客请明日来。”外又曰：“侬非暴客，实邻女也。盍开，我与若一言。”竺不得已，从板缺觇之，果似二八垂鬟，立于檐下，因启之，女径掩笑入。竺视其貌，容光照映斗室，虽少小，心亦不能无动。遂腼然诘所自来，答曰：“家居距此咫尺，缘夜绩烛为风灭，特来乞子新火，非有他也。”竺素醇谨，慨然与之，不敢交一言，女亦持炬径去。竺虽未通情话，而心颇爱好，冀其复来。乃师归，女竟不再至。日夕坐肆中伺之，亦杳无其迹。无何，师又他往，女则又来乞火。两情渐稔，欣然延入，与坐谈。女以年岁询竺，答曰：“一十六矣。”女微笑曰：“阿侬适与君同庚。”竺亦询女之居址，答曰：“久当自悉。”絮语移时，犹无去志，竺亦贪其貌，眷恋弗舍。四目痴痴，将不可解，女忽回顾皀席，谓竺曰：“此即君之卧榻耶？恐逼仄不足以容二人。”竺会其意，乃答曰：“卿试先卧，看能容否？”女笑而起曰：“明夕来当试之。”又复去。竺终腼腆，弗能挽留，然已心志蛊惑矣。晨起无心操作，惟冀其师不归，得以成此佳会。而师果为麴蘖所羁，向晦不复，心益悦。及昏，明灯兀坐，形状类痴，亦不再捆屦。漏下二鼓，女果来。款户启之入，则靓妆艳服，迥异昨之朴素。询之，笑而不答，径登竺榻，面壁卧。竺知其惧羞，乃先解己衣，息火就枕，暗中摸索，手战情炽。女忽佯拒之曰：“市井儿，同衾已足，复望其他耶？”竺笑曰：“予意同衾者未能无事。”已而娇香流溢，带缓衣松，女若战战弗克胜任，而缱绻之意尤浓。竺初近女色，颠倒神魂，不须臾，而玉山颓矣。于是柔肌互贴，梦寐皆春，及寤而东方已白。竺尚流连，女早揽衣先起曰：“乐正未央，不可使他人窥见底里。”乃去。竺起而师返，女绝不来，竺亦不以为讶。阅数夕，乘师之出，又复欢会，款洽且倍于初。女谓竺曰：“侬自见君，顿为情系，以故不能自坚，致有前宵之事。今幸两相欢爱，生死弗渝，君能不弃，即以妾为糟糠妇乎？”竺嗫嚅良久，始答曰：“阿谁不愿？但予幼失怙恃，育于兄嫂，今从师习此末艺，将来尚未知若何。畴有余资，为予纳妇耶？且年齿尚卑，尤未敢漫然启口。”女曰：“然。以侬计之，君能辞师出游，妾自能相君立业。奚为仰人眉睫，使我燕尔不欢？”竺恍然。乃诘之曰：“若言有家在，岂无父母而可自主耶？”女笑曰：“妾初绐君，君今乃悟乎？侬字青眉，居北山，实狐也。羡君玉貌，故假邻女以相就，岂真有高堂为予缚束者？”竺年幼，且贪新欢，茫不知惧，唯曰：“闻狐恒为人害，信然否？”女曰：“亦信有之，而妾非其伦也。妾不爱君，亦不屑至此，爱之而复杀之，宁能见容于天地乎？”因侃侃盟誓，竺亦相信不疑。临去援竺以策，竺如其教，启于师曰：“昨闻里人言予嫂病，且甚危殆。予少受其抚育，请给假一归省视。”言已泣下。师亦微闻其嫂疾，见其悱恻，心甚悯焉。乃自营肆务，遣之行。竺出肆未及里许，女早逆于道周，问之曰：“君将奚适？”竺曰：“将归予家。”女大笑曰：“君误矣。若往汝家，有兄嫂在，其何能不从师？”竺曰：“为之奈何？”女曰：“侬视君之业，虽未能游刃有余，而尚可以进乎技。妾幸有薄积，请与君游于外郡，自立生计，必有以愈于为人佣，君以为何如？”竺本漫无主裁，欣然从之。女出白金一锭，觅舟南行。竺与女倡随甚乐，亦不念及乡族。舟抵常熟，女犹欲前进，竺不愿，乃僦居邑之北门。女又以金半笏，为营肆具，遂开设于市中，其后为居室。女以竺齿尚稚，不令合人生理，凡竺所不能制者，女皆代庖为之，式甚新奇，名乃大噪，邑中之履咸归焉。女亲操井臼，治饔餐，暇则织屦相夫子，怡怡然无怨色，竺益心德之。明年，竺已十七，家小裕，志遂少荒，数从无赖游，女禁之弗听。适常熟有富家子，性佻达，尤好龙阳君，时来肆中市履，见竺之色，深悦之。会竺与无赖交，乃以重金啖诸无赖。值望后，月色甚明，众置酒于邑中慈觉寺，邀竺为长夜饮。竺以他故绐女，遂从无赖行，至则富家子亦在座，极致款曲。竺素限于量，饮未半，已不胜酒力，众引之别室，俾其小憩，实则以计嬲之也。竺方转侧欲眠，忽闻人小语曰：“舍妾孤栖，君乃在此高卧耶？”竺亟张目视，则青眉立于榻侧，因诘其何以至此？女曰：“君之危若履虎尾，犹问乎？请即从妾归。”竺内惭，因诈以醉辞。女以气噀竺面，冷若觱栗之风，酒顿醒，强起随之行。女曰：“君未得其实，归将怨妾，盍少留，当有笑柄供君解颐。”随捉一矮凳，置床头以待。麾之，倏成人形，衣缕面容与竺无差别。竺亦莫测其意，惟伫伺之。有顷，见富家子与众嬉笑而入曰：“啜醩之鱼可捉矣！”径以手启卧者之衣，潜捋其裤，狎亵之状不可胜言。竺面赤汗流，始悟众等恶计。女顿以纤腕相握曰：“去，去！”遂悄然出走，恍若梦寐，两身早在室中矣。既归，女延之坐，长跽而数之曰：“妾携君远离故里，虽不敢望君大成，亦宜自爱。今君数作浮荡，几以丈夫之躯，陷入妾妇之队。使狡谋果遂，不独妾羞为弥子之妻，君又何面目归向桑梓乎？”语甚悲咽，泣下数行。竺愧悔无以自容，颜色沮丧，莫措一词。女恐其过惭，乃起以温言慰藉曰：“后无复然，过固贵于能改也。”遂仍欢好，不再言。乃富家子为欢良久，顿觉有异，视之，则裸伏凳上，竺之迹渺然。大惊，疑竺为妖，与众共首于县。时巴陵苏荩臣，以进土宰常熟，素稔富家子有邪行，不欲究其事。然因马朝柱一案，逮捕妖术甚亟，爰命役拘竺。竺至，公见其少小，且事涉暧昧，略加研诘，竟笑遣之。竺归肆，女忽谓之曰：“是地不可复居，将有祸至。”遂货其器具，束装北行，徙家于瓜步间，爰卜山阳之南郭而居之。女以竺少不更事，前因多资致荡其心，遂不复设肆，日令竺荷担入市，所得者仅足餬口。己乃茅屋数椽，纺绩相助，此外别无盈余。竺渐不能堪，每出窃与市儿赌，始亦获采，少助杖头，遂欣欣以为得意，女故知而不问。一日，女出汲，突遇同巷某瞥见之，惊以为神仙中人。盖某素业赌，以博得罪于势豪，方切忧惧，见女居为奇货，顿思假此为释憾之计，献媚于豪。因乘间以言餂竺曰：“子业此欲赡两口，势必有所不能。且男子远离乡井，亦当思奋身立业，始可归见里族。若仅日觅蝇头，竟同株守，不第不能归，归亦何颜也？”竺闻言适中所患，乃咨嗟曰：“君言良是，但无处借资，业何由立？”某又佯为踌躇，徐曰：“此事亦非大难，某同辈中某某，均以博起家，获资千万。闻子采兴甚高，战无不利，盍为此不母而子之策，白手可致素封，犹愈于坐操会计多多矣。”竺本以此自负，又不禁歆羡之，私遽攘臂曰：“君能贷我十緡，我当试一为之，看花骨子非我如意珠耶？”某慨然许诺。暮又偕一人来，曰：“予适小匮乏，贷于此兄，幸如数，请即署券。”竺素不能书，女虽能又不敢以告，即倩某捉刀，其名实即某豪，竺不及知也。其一人得券，即以资付竺，匆遽而去。竺亦未及致详，径携资就某家赌。其始小胜，后乃大亏，比及鸡鸣，早已万钱立罄。众哄然散去，竺亦垂首而归。抵家倦卧，女故悉其所为，亦不致诘。又明日，竺诣某处，与商背城之策，数往皆不遇。瞬息月余，某忽偕数人至，衣帽甚都，前人亦在内。某谓竺曰：“积欠猝未能清，其子可偿也。”竺为此故，已私蓄千钱，毅然曰：“息几何矣？”答曰：“五十緡耳！”竺骇曰：“其母仅十千，其子何反数倍耶？”众哗曰：“语都不类！”亟出券，令竺自阅，则已千緡实书其上矣。竺不觉颈赤，与某力争，某亦不相下，手口交加。众咸怒曰：“逋欠者亦敢肆虐耶？”遂群殴之，几毙而后去。邻人有怜竺者，扶掖入室。女为之抚摩疮痍，毫无诟谇，人益贤之。诘朝，豪仆又来取索，且风示其指曰：“能以妇偿，百緡尚可得。”竺大詈之，其人即返。又引前数人来，挝门秽辱，比邻俱掩耳恶闻。女背竺出，亟止之曰：“若勿尔尔。若之意在人不在资，侬已知之。但竺为侬夫，今甚狼狈，伉俪之情，不忍遽绝。归与若主言，果相悦，俟竺愈，径来相迎，侬固不惜此一身。”豪仆闻言皆喜，敬诺而去。里中聆其言者，俱以女为缓攻计，即竺亦不疑其有去心。浃旬，竺已复初，惟忧豪家来索逋。已而果至，女出与之约，竺亦不能尽知。晚间，女置酒室中，为竺庆。少酣，女起满酌而语之曰：“妾为君妇，三载于兹，不克有所裨益。既致君离其乡里，骨肉不通笑言，今又以蒲柳之庸姿，辱君于狂奴之毒手，心实怍焉。刻下积逋无偿，进退维谷，君将何以处之？”竺默然，既而叹曰：“予诚不肖，重负吾卿。豪家之事，情甘与之涉讼，他复何言？”女泫然曰：“君奚固执若此？君以异乡之身，与豪右相较，危可翘足而待。若整装急旋故土，上可广先人之祀，下可酬兄嫂之恩，计诚莫逾于此。”竺已喻其指，因曰：“我归子将若何？”女曰：“豪之所图者，色也，妾以色事君，即以色事豪，渠必不追吾夫矣！”竺艴然色异曰：“是何言也？予宁死不以妻抵债。”女遂不再言。及寝，又以利害说之，竺方首肯。女即起为之治装，促之行曰：“不可缓，迟疑则祸至矣。”竺尚留连，女强之出门，以手麾之，竺遂不能自由，大奔若狂，直至百里外，始复其故步。暮投旅邸，计去山阳已二日程，竺终以女为念，止不复前，将以探其耗。阅五日，果有自淮上来者，且其熟识也，见竺即尤之曰：“子诚负心，捐妻子而远遁，令其死于强暴，情何以堪？”竺故预料有此，乃大恸。诘其颠末，人曰：“尊阃至豪家，涕泣不食。夜出缢于其门，尸重不能举。官知之，检其怀中，得血状，具诉其冤。官将逮子，莫知所往，因置豪于法，并诱子者亦得罪，邻里咸称快。予来时，狱将具矣。”竺心又少慰，乃市楮镪，祭之于野，痛哭至呕血。病卧传舍，时时饮泣，旋复迷惘。沉顿间女忽欻然入，就榻抚视，且笑曰：“妾已得生，君何为欲死耶？”竺愕然曰：“闻卿已殉节，今至此，得勿学桂英来索王魁命乎？予诚负心，没亦无憾。”女又笑曰：“年已如许大，何犹菽麦不辨，呱呱作小儿啼哉！妾本狐仙，宁无自全之策？向之殁者，特江间一片石，岂侬亦效痴妇人作投缳鬼哉？”竺夙知其灵异，欣喜不胜。而病已甚惫，女投之以药，遂霍然。女又谓竺曰：“妾不可露形于此，致人疑怪，当仍往前途候君，君亦勿久滞。”乃先行。竺至次日，亦就道，至夕与女重圆于旅次。竺谋他适，女不可曰：“前因一时孟浪，屡踬于他乡，今而知安乐莫如故土也。请即偕归，不再与君作汗漫游矣。”于是出金为竺制衣履并己之妆饰，遂返本邑。初竺之兄不见弟，欲讼其师，乡人有见竺远行者，力止之，而兄嫂恒思忆不置。一旦见竺携艳妻复，其邦族咸惊喜。竺诡言娶于他邑，人亦不疑。女以资授竺，使仍设肆于市，而迎兄嫂与居，奉养于家，曰：“为我约束狂郎。妇虽智，究难钳制夫也。”自此竺与女力作，家以日裕。余初见青眉，深异其非常人，因再三诘，竺甫肯缅陈其概。更谓余曰：“微君之文，予妻将湮没毕世矣。”余亦喜其相夫之智，持节之坚，遂援笔而为之传。

　　外史氏曰：青眉固功之首，而亦罪之魁。非其诱竺速出，何至屡濒于险？幸而归老首丘，差可自盖。然亦竺之嗜饮嗜赌，自诒伊戚，岂真妇有长舌为厉之阶哉？温柔乡不慕而慕醉乡，宜其有兔脱之厄；恩爱海不贪而贪苦海，宜其有鼠窜之危。故罪不可不专责之青眉，究亦不能末减于竺皮。


○　王秋泉
　　王秋泉者，吾邑名医也。有某富人病且死，延秋泉，秋泉适治某贵人疾，不果往。富人念不已，中夜绵惙，谓其子曰：“吾宁得一晤王先生，虽死不恨。”子乃复走仆秋泉所，顿首敦促。会所治贵人疾良已，又数日，贵人起，治具觞秋泉，奉金币为寿。秋泉饮大醉，归至舟中，语家人曰：“今可赴富人约矣！”而富人子所遣仆早踊跃解维，代摇橹。至其家，传呼曰：“王先生至矣！”举家惊喜出迎。秋泉方酣睡，家人起诸梦中，主人已盛衣冠，鞠躬入舟肃客。秋泉谢暮夜，请得诘朝栉沐登堂。主人固请曰：“老父忍死待先生，先生幸辱临，何栉沐为？”强之入，诊脉已，与药竟出。主人盛馔揖秋泉，秋泉但摇手谢，还舟解衣卧。鸡鸣酒醒，呼其家人骂曰：“惰奴旷乃公事。某富人迟我久，当夜赴之，何尚泊此？”家人曰：“公顷已诊脉与药，忘之？”秋泉大惊曰：“审与药乎？吾直大醉，必杀之矣。”顿足促解维归，谓不去必受辱。家人匆遽解维，主人已遣仆伺秋泉，闻去，即入报。须臾门启，望岸上烛笼数十，传语止王先生。秋泉不知所为，俄而主人踉跄至，入舟顿颡，泪下承睫，谢曰：“老父得先生刀圭，乃者熟寝，病若脱矣。先生存，父存；先生去，父且大去；惟先生终哀怜之。”秋泉自疑曰：“世岂有是事哉？必绐我。”然已无可奈何，强随之登堂，门且掩，心犹怦怦然。坐定，主人申谢再三：“先生用药何神验乃尔？”秋泉乃漫应曰：“昨已得其概，请更得审视。”遂入视，索药渣观之，私自慰曰：“幸不误。”更与数剂，起其疾，厚获而归，呼为醉先生云。

　　外史氏曰：此事见《青鸟志》。醉梦之中，而用药之神效如此，岂其中有鬼神耶？然亦可见医术之不尽足凭，而生死之自有命也。一笑。


○　卷四
　　胎异
　　粤东之俗，女生十二三，即结闺阁之盟。凡十人，号曰十姊妹，无论丰啬，不计妍媸，簪珥相通，衣饰相共，俨有嘤鸣之雅焉。及嫁，缓急相扶持，是非相袒护。凡翁姑之不慈，夫婿之不睦，叔伯妯娌之不相能，父母兄弟所不敢问者，惟姊妹得而问之。故闺门之内，蒂固根深，莫能摇夺。而狮吼之威，即在司牧者，亦为之屏息，矧其下者哉！某县，绅家有女及笄，字于巨族。忽病吞酸，腹亦震动，父母咸疑之。然而家禁森严，内无五尺童子，唯同盟一女弟，系贫无所依者，女白诸父母，留养于家。昼则共一绣筐，夜则同一绣榻，此外别无一人。疑不及此，遂目为疾，延医诊视之，举不能辨。无何而弥月不迟矣，且居然生子矣。众论汹汹，丑扬中冓。婿家巨族，不堪其辱，遂讼于邑宰，欲罢其婚。女家亦惭赧不能白，将致女于死以涤垢。惟姊妹行不忍，具牒于县，言女之诬。娇鸟群啼，哄堂号泣，宰亦无能判决。事闻中丞，委员同鞫，究不能定。时少司寇某公，出司臬事于粤，谙练详核，强记多闻，乃谓其属曰：“盍使稳媪相女，若系闺体，则斯狱无难立断矣。”其属窃笑，以为生子者，不副不坼，容或有之，未闻既生既育，而犹珠联璧合者也。因奉宪令，勉使验之，果皆以处子报。犹恐其妄，遂各遣其衙眷同往查勘，又俱以女体为言，始信之，而惑愈滋。因复命于公，公闻之，默然良久，遽诘曰：“胎岂有异乎？”对曰：“向曾视之，虽无生气，具体亦人。但四肢百体空空然，如蝉之蜕，如革之囊，一似全无骨肉者，惟此为疑耳。”公乃太息曰：“仕优弗学，几杀人子。诸君固有所不知，此二女同居，重阴交感之象也。”众请其说，公笑而不言，命吏诣库取某年部案，与众观之。中一事，若合符节，众乃顿悟。盖女年已长，情事渐知，私与女伴效其状。虽两雌无异，而真气流通，固亦有孕。第无云雨之私，究非盨缊之正，遂令硕果虽结，宛同钻核之李，职是故耳。僚属叹服，乃定案，婿家亦无异言。后数月，迎女于归，倡随无间。至今生子数人，则骨擎肤立，迥非向之仅具皮相者矣。

　　外史氏曰：胎之异者，履迹吞卵，而后载籍所传，指不胜屈，固不止有此异也。惟以二阴之爻，竟成坎离之济，人多未之前闻，遂不免震骇耳目耳！然无公之博洽，孰敢臆决？而倡声者尝戏以语人曰：“亦有学养子而后可嫁。”得此可补贤传之未及矣！


○　夏姬
　　金陵某宦，素贪鄙，生女而美，且能诗，尝郢政于郡中某夫人，以其为闺中之尊宿也。一日春暮，女偶得诗曰：“花落花开总是春，惜春何必怨花神。别余一种春光好，柳絮如花亦惹人。”吟成录小笺，遣婢诣夫人郢政。夫人阅之，蹙额曰：“是儿欲狐媚终身耶？”评跋深示不足。婢归述其语，女乃强自敛抑，取“关雎”“葛覃”诸篇，日讽咏之。期年，少洗其靡曼之习。未几，宦以夤缘起复，又出仕于晋。女将随父之官，往辞某夫人，因指壁间红白二梅图求赠言。夫人即吟曰：“南枝不比北枝寒，漫把丹青一样看。倘共红芳颦笑日，更无人倚玉栏干。”盖以高洁相望，而寓箴规之意焉。女闻诗默然，及归，愈知儆省。于路时佩教言，无少纵，虽江山尽多风景，而舟车之内，不一窥帘。信乎汉南游女沐周文之雅化，几同乔木之难息矣。独是女初生时，宦即梦巫大夫来谒，询之，则春秋之屈臣也。从一美妇，鸡皮犹腻，趸发将星，貌且妖冶异常，称之曰夏夫人。屈臣谓宦曰：“吾两人幽冥相聚，几二千年。今上帝有命，以此长春花持赠君家，宜善视之。”言讫，留妇将独去。美人揽其祛，意甚流连，嘤嘤娇泣。宦惊觉，声犹在耳，使人视之，则女诞生于侧室，方落蓐不久。宦闻而恶之，心知夏姬为不祥尤物，欲弃之，而犹豫未忍。比长，遂密为防闲，戚族男子，惟十五以下者方许入内。虽托言家范，实为此女故也。及抵任所，又梦巫大夫贸然而来。延之坐，相与晤语，大夫遽启曰：“闺爱及笄，分应字我，不然恐无以安其心。”宦以幽明阻隔，意不欲许。大夫拂衣而起，微哂曰：“予亦不敢违天，特以旧爱难忘，强以相请耳。岂真向汝家坦腹哉？”径出弗顾。宦寤而愈忧，然见女颇贞静，遂以妖梦无凭，憗置之。惟女微闻其事，恚曰：“何物淫鬼，敢以邪说惑人。即令有之，岂人定竟不可胜天耶？”忿欲祝发为尼，家人力止之。乃洗脂粉，为女冠，日惟静坐一室中，即婢妪亦罕见其面。且为书致某夫人曰：“自蒙清训，益以洗心，针黹为常，吟咏并废。虽经过瓜扬淮泗之胜，远峰耸秀，近水澄鲜，亦若视为无物。不意突遭鬼谤，谓儿为夏姬后身。夫姬生于千载之上，儿生于千载而下，安在转轮之必俟今日哉？儿誓以女贞自守，不字终身，以仰副垂教之雅。庶几使鬼物无颜，徒逞铄金之口；闺人生色，长留抱璞之躯。”云云。夫人开缄色喜，曰：“是儿果能回心，前因固不足道也。”逾年，闻女死，且身首异处，乃大骇，亦莫知其故。又逾年，闻宦以事去官，无颜归其桑梓，寄籍于他省。女之事，实益不可知。时康熙之戊子也。及庚寅之岁，夫人之长君莅任于晋，即女父之旧治，迎母奉养，以尽子职。夫人往见，衙署半虚，加以筦键。怪问之，对曰：“此中有鬼，向晦即现形，风雨之夕为尤甚，故无敢居者。”夫人闻之，恍然曰：“得毋某家之媛乎？试启其封，吾为尔以理遣之。”长君虽悉其事，但恐祸及母，极力谏沮。夫人弗听，强辟之，携一幼婢露坐其间，举家无敢从。夜未分，即淅沥作响。有顷，风威陡作，其寒竖人毛发，久而始息。即亦无所睹，惟闻墙角有声，似微吟者，倾听之，则五言绝也。其诗曰：“舞蝶应难觅，花枝不久留。可怜今夜月，空照旧温柔。”咏叹再三，音甚凄婉。夫人稔知为女，乃笑曰：“是儿之情，殆不死矣。”因和其韵曰：“三叠音应记，双鱼今尚留。但能怀窈窕，何事泣温柔？”女聆之，惊曰：“是吾师也。”趋而前。虽隐其貌，实闻其声，欷歔曰：“夫人无恙耶？五年阔别，鬓发斑矣。曾不念儿死之惨乎？”言次近在咫尺，小婢虽幼，见其相逼而来，大怖欲啼。夫人神色自若，微诘其致死之由，答曰：“前寄寸缄，敬陈心迹，想在照鉴之下。不图莲性难胎，藕丝易缚，书甫去，而儿之诸姑来。以其君子亦任陕中，将赴京候升，留眷属于父任所，不及携也。姑有幼子，貌甚姣好，年仅十二龄耳。以中表姊弟，至亲无嫌，时入内室，儿因爱之，与同寝食。居无何，以暴疾卒，父与姑大恸。究其病由，群婢之狡者，谮儿于父，言与之有私。父素疑此，毒加拷掠，遂诬服。幸丑声未扬，仍为儿议婚于某尉。事已可成，忽有剧盗夜入深闺，断儿首而去。殁后始知，其人盖即尉之所使耳。冥冥之中，每思报复，奈其人有剑术，不可以近。是以吁屈清夜，有骇听闻，幸勿罪。”语竟，悲楚不胜。夫人微哂曰：“若欺予哉！予未闻申生孝已，有鬼神不为代白之冤；红线隐娘，有一时枉杀无辜之事。若性如水，勉就隄防，稍遇横流，便成泛滥。寝食既与同，素丝岂无染？安得以小弱弟为词乎？彼县尉者，家有剑仙，讵容室有荡妇？想畏若父之威，婚不敢辞，意岂无怒？横加白刃于红颜，特以此耳。”夫人言未及终，女似甚惭者，徐曰：“惟然有之，夫人其何以教我？”夫人知其可遣，乃正色曰：“阅汝前书，合以近事，若真再世之夏姬矣。株林之丑，流秽篇章，今既未至于滥觞，不污清化，是亦汝之大幸。为汝计者，正宜远遁荒野，与草木为伍。必有夙世钟情，仍来相访，或能携汝以返，亦未可知。若犹溷迹官舍，倘遇正人，运彼慧剑，将魂消魄灭，永堕沉沦，益不可问矣。予言止此，汝宜自思。”女闻言若有所悟，悲叹许时，肃然请退。行数武，少露其形，则鹃血飞红，霓衣尽赤，俨然一无首之尸。婢遂惊倒，夫人亦目眩者久之。忽夫人之长君，突出于侧。盖虑其母之被祟，潜踪相从，及见从容谕遣，不胜叹服，故未遽出耳，乃扶夫人归寝室。明日遂绝女之迹，衙中始安堵无扰。询之吏胥，鲜能言女之奸状。后遇尉来晋谒，留心物色，从一人，虬髯虎面，瞻视非常，疑刺女者即此也。长君履任未久，尉即挂冠归，似知其事之泄者。夫人又梦女冠帔来谢云：“从巫大夫作三湘之游，复得相聚矣。”

　　外史氏曰：淫根于性，犹难化诲，况为三生之夏姬耶？故始虽唯唯受教，铮铮矢节，卒不免跃十二龄之子南，过此以往，又何所底止乎？幸剑仙奋一时之威，杜无穷之祸。举凡贵介如陈灵，浮浪如孔仪，皆得侥免，岂仅先拯一将危之御叔哉？某夫人数语，尤有烈丈夫风，亦足与剑侠并传。随园老人曰：不细述于前，惟约略于后，深得龙门叙事之法。亦以事关闺帷，特为委曲之笔。诗人之忠厚，吾于此又见一斑。


○　郎十八
　　客窗夜雨，滴滴愁人，闻有歌郎十八者，即而听之，音甚凄婉。初莫解其故，诘朝讯之旅人，则湖襄之近事也。其人宗姓，酉名，字蕴二，桂阳青衿，善诗赋，能文章，知名于当代，盖亦楚中之秀出者。尝昼寝，梦一丽人，柔媚娇小，语之曰：“郎十八，妾十七，夙世相逢成姻契。”近而就焉，霍然顿悟。时宗已届四旬，漠不介意。自是每梦必见之，云云如前，欲诘之，有口若瘖，旋复惊觉。闻者或以为妖，戒宗正心以祛，而竟不能绝。丙子仲秋，赴试省垣，棘闱矫屋之中，偶向同人话其异，一人愕然曰：“此吾女弟之谶也。女弟年十七而夭，未卒之先，辄梦人语曰：‘良缘真不偶，可惜郎十八。’醒则悒怏，未几而亡。生时颇能诗，因作长歌以禳之，此其起句也。”言之泣下。同人皆惊异，宗自以生人遇鬼，寿将不永，亦郁郁弗快，遂无心诘其全诗。秋闱事竣，宗每忧虞。乃是科竟获隽，中五经第三人，欣幸之余，顿忘前事。明年丁丑，下第归，距家仅百余里，舟行次公安，泊于小渚。月色甚明，宗乘酒酣，兴豪登岸。小步甫数武，俄见一双鬟自芦荻中出，遮道致词曰：“夫人闻主君南返，洁治一樽，粪除三径，遣婢子奉迓文轩，幸即枉临为望。”宗骇曰：“夫人伊谁？”笑对曰：“主君之内子，何不识耶？”宗大惊，窃疑其室有变。双鬟又强之，乃从之行。曲折至一处，朱门碧瓦，仿佛贵家，双鬟引导以入。门庭虽故有司阍，亦莫敢究诘，且恭谨如待主人，宗亦不问。至厅事，铺设綦华，别无宾客。双鬟顾曰：“夫人在内室，想凝盼久矣。”复历门二重，始达闺阃，则绣户香深，翠楼春锁，又别一佳境。双鬟搴帘延请，更宣言曰：“主君来。”宗入其室，有丽者承迎。谛视之，花貌娇羞，冠帔严整，固即梦中人也。敛皀肃客，泪含美目，惨然曰：“红颜黄土，不获早践前盟，妇职有亏，惟君子怜而恕之。”宗心知为鬼，而贪其姝丽，不甚惊。徐徐言曰：“素昧平生，从无婚媾之言，辱承见召，既已怀疑，更聆清词，益用滋惑，惟夫人明教之。”言已长揖。女延之上坐，答曰：“君之前生与妾同居此宅，实夫妇也。设有盟言，愿再生仍偕伉俪。今世郎十八，妾十七，好事可成。无如妾以夙孽，数合早殀，不获共君琴瑟，私心憾恨，靡有穷期。殁之后，诉于地下主者，许妾待字冥途，仍居故第，今又廿有余年矣。”语至此，宗又窃疑已死，骇然曰：“予将于窀穸纳妇乎？”女笑曰：“非然也。昨日冥官牒下，许妾转轮，与君践此旧约。适值南旋，因以奉屈，特达此情，与君子庶几早偕鸳侣，岂望君光我泉壤哉？”宗闻言，惊疑少定，乃笑曰：“卿误矣。予之马齿，将及强仕，再俟卿十有七年，花甲将届，复何颜再结花烛乎？况室人共苦同辛十数余载，脱有不讳，当守义以酬其功，忍更思人间少艾耶？”女又笑曰：“是有数在。彼月老之姻缘簿，岂人世之如意珠？且婢子既夺我原配之名，享我青春之乐，报亦惨矣！乌有久假不归者？”宗诘其详，女曰：“君今之室，即我前世之婢也。从妾媵君，以聪慧多得君怜。妾虑分房帷之爱，借小事挞之数十，渠遂气结而死。冥司因录妾过，转世当殀，所谓孽者即此也。渠根基浅薄，得此已足，谅不能偕白首而兼富贵耳。”宗犹豫未信，女又曰：“渠有心疾，岁时一举发，即前生遭殴之故。惟此可证，足征妾言非谬。”语未终，忽一鬟进曰：“机事宜密，夫人勿深恃主君而易言也。”女遂默然，遽命酒合欢。双鬟十数人，或歌或舞，纷沓盈前，宗亦不觉心醉。女因谓之曰：“此即君日前之乐也，好自奋勉，今生将复享之矣。”于是饮酒畅甚。方思缱绻，以慰其情，俄有苍头两辈，驰白曰：“毓婴使者入至矣。”女乃起与宗为别，欷歔不胜。既而曰：“后晤犹远，君能伴妾一往，庶识其处，为异日觅缘之地。”宗亦欲觇其异，欣然从之。出门即有油壁小车，驾以良马，使者凡两人，面目狞恶，而侍女颇恭。女指宗语之曰：“若人即我之夫子，将随往视我门闾，幸勿阻。”使者唯唯。宗遂与女共乘，车驰如风。途次似有城郭，皆不及注目，女在车中谓宗曰：“凡人转生，必昧前因，至死乃复悟，妾此行当亦如之。他日相逢，恐不免以少长为憾，郎十八旧作，君尚能记忆否？”宗答曰：“虽得其概，未详其词。”女乃自诵其诗，凡数十言，语极哀艳，强宗识之，遂弗忘。有顷，至一郡邑，绝类黄冈。近市有巨家，皘閎高大，车止门外，使者促女降舆。女执宗手涕泣曰：“勿相忘，此亦吾乡贵人门第，甚相当也。”言讫下车，宗亦将躬亲送之，甫离轮辕，金声大作，恍如五夜晨钟。张目顾瞻，则身卧于篷底，舟子方始扬帆也。亟呼从者询之，客夕并无登眺事，且泊舟之地，断岸千尺，宗始自悟其梦，不禁讶然。及归，室家幸无恙，因阴劝其积善，以冀大年。诘其故，直告之，乃笑而不信。自是宗试辄不利，凡五战春闱，皆败北以返，究以大桃铨补黄冈教授。时已五十有二矣，内子亦届五旬，倡随俱健，可望偕老，窃谓前梦尽妄。乃履任二年，忽丧其偶，宗心为之甚戚，誓不再续。且有子二女一，皆成立，足娱晚景，益无他志。明岁，湘南大疫，死者相继，宗之子女又俱归于冥漠之乡，孑然一身，形影相吊。初亦惨怛无所思，继念无后之大，自揣康强，乃图以续。而头童齿豁，人皆羞与为婚，亦徒怀此意而已。一日出郭迎上宪，乘马过一巨宅，颇似诞女之地。因诈称口渴，命役少贷壶浆，而己立马以窥之。俄有长者自门内出，见宗讶曰：“文光射室，果有异人，请即少辉蓬荜。”宗视之，则邑中梁氏，曾任副元戎。其子数人，亦多有显者，惟公致仕居家，此其别墅也。宗亟弃乘为礼，翁延宗入，笑谓宗曰：“君辈老书生，只合拥皋比训诲生徒，乃亦伛偻奔走，得毋惫甚？”宗惭其言，亦笑而谢曰：“为此一官，未能免俗，必如翁，乃可东山高卧耳。”翁因诘其家事，宗历言之，翁亦为之扼腕。旋闻上宪将至，遂辞出。翌日，有媒妁诣宗议姻，则即梁翁所使也，宗怪之，即请其故。盖翁有弱女年仅二八，甚钟爱，不轻以字人。方宗有细君之丧，翁即梦女于归，其婿即宗也。初犹笑其不类，及与宗遇，又梦如之。且梦诸子俱缧絏，惟宗盛服，独据一堂，少缓颊而桎梏尽脱。觉而异之，私念宗必通显，能拯岳家之溺，故有此使。宗诘之，媒乃具白其事，宗笑曰：“老书生讵有此一日？虽公有命，窃恐诸郎相鄙薄也。”媒又固请，议乃谐。择吉纳聘，邑人皆笑以为翁之耄昏，而女之薄命也。乃许字未几，宗竟以上考擢县令，人始惊异。明春亲迎，宾从之赫奕，仪仗之炫耀，迥非青毡故态，益啧啧称羡不已。青庐之中，宗视女貌，宛如一同车入梦之人，始信定数。惟女以妙龄贵族，适此耆艾，颇以为羞。虽不敢怼其父母，而空闺静处，时有粉痕泪迹焉。宗知其意，乃以郎十八一诗私授侍儿，令其按节以歌之。其词曰：“郎十八，妾十七，夙世相逢成姻契。奈何金闺月易沉，朱陈未缔先相失。雨潇潇，云密密，巫峡阳台都未悉。纵令楚客梦中来，未必巫娥花里出。并蒂莲，合欢桔，世间草木犹亲暱。天公应是独怜花，人当美满遭妖嫉。白面郎，态飘逸，玉人何处新婚毕。红颜空向卷中求，须臾鹤发如太乙。绣帷人，倍啾唧，嫫母无盐反超轶。银瓶落井玉沉埋，不许摽梅歌迨吉。叩元穹，凭彩笔，愿将百岁易一日。但得于飞十二时，花残月缺良不恤。且调琴，并鼓瑟，孤鸿浮寄双鸳室。艳李秾桃亦自春，白头吟咏曾何必。蝶寻香，蜂成蜜，前途由来黑似漆。鹪鹩惟望占枝头，甘心兰梦输燕姞。歌涧槃，乐衡泌，何必黄金千万镒。翠钿珠串逊卿卿，我先荆布奉巾栉。登皇朝，郎辅弼，朱轮画阁人安佚。非关薄命觊花封，侬取名兮汝取实。千百言，心专一，回天只恨无神术。雏莺乳燕果同栖，信是红裙运不窒。楼十二，桥廿四，吹箫望月反书帙。欢娱恰遇少年时，此乐何人能究诘。弹箜篌，吹觱栗，悲欢自古原不一。此中别有断肠声，娇歌未已珍珠溢。”适值家宴，婢遂奏于筵前。女以夙慧颇通文，闻未及阕，早涕泣不能仰。曲终呼而询之，婢不能对，宗乃从旁缅述綦详。女恍然大悟曰：“噫！妾知之矣！”因破涕为笑，欢好异常。自此悲欢不形，较之贾大夫射雉之后，尤为好合焉。阅数月，梁翁病卒，诸子俱奔丧归，颇不以宗为意，闻问弗通。迨宗以廉能累官至方面，妻族始敬礼之。独翁所梦排难一事，迄今渺然。意者德可胜妖欤？或时有未至欤？且安知非冥冥之中，鬼神为之撮合，而特假此以怵翁也？女今只二旬余，生子已能读父书，而宗之矍铄，无异昔年，则信乎缘之夙定者矣！余既得其大概，爰就芭蕉新雨而附记于斯编。

　　外史氏曰：老夫耄矣，之子犹少，非以夙缘平其憾，鲜有不抑郁终身者。然女本为青年佳偶，赍恨重泉，究乃因白发藁砧，再游人世。死死生生，要皆妒之一字自贻伊戚也。故古今疗妒之方，应推此为第一。
　　随园老人曰：余每谓老夫少妻，似亦造物者之过。今乃知天之报施妒妇，必如是始快人心。第虑江泛之诗弗作，而枯杨之稊几遍天下耳！郎十八一篇，吾安得家喻而户晓之？


○　三生梦
　　泾水之阳，有异人，传者失其姓字。家无长物，悬一囊，空空如也。然过旗亭酒家，携囊以入，饮必尽醉，醉即探囊与值，无少乏，人因以为异。一日，饮于某肆。既已醺然，有丐者就而行乞，敝污褴缕，状貌可憎，年且三旬而上。某忽惊曰：“玉人何憔悴至此？岂其千金一笑，犹不足供汝温饱耶？”丐者愕然，一时当垆涤器之人，靡不粲然。某亦不顾，索酌与丐共饮，且命之歌。丐辞以不能，某笑曰：“汝之腼腆犹昔，又何怪予之心醉也。”相对浮白，意甚狎昵，直至日晡而后别。又倾囊中一缗，与之曰：“聊以备花粉之需，毋固却。”丐者大悦，顿首称谢，某若有恻然不忍之容。丐既去，某遂寄宿肆中，亦其醉时之恒事耳。翌日晨起，有好事者争诘其由，某笑曰：“是前世之佳丽人也。诸君欲询之，当偕予往访之。”众皆踊跃相从。出肆半里许，即丐寓，则一废祠，破屋颓垣，见丐独卧于庑下。就视之，藉草枕石，病且危，众乃大骇。未及发言，丐早张目而视，见某即曰：“仙师来乎？三生一梦，微师之神力，予尚迷不知悟也。”众益错愕，交喙致诘。某揖众列坐，使丐自白，因悉得其梗概。盖丐自遇某返，心亦疑讶，然已酒力不胜，遂鼾睡如死。梦入一宅第，金玉罗列，锦绣堆积，私心颇爱好之。继见守者无人，贪念顿起，乃择其精者，随意攫取。已而悟曰：“噫！予殆盗也，人知之，必将不免。盍归乎来。”及出，则崇垣丈许，高不可逾。仓皇间，足忽去地，竟能不翼而飞，遂大喜。而回覸第内，火光荧煌，适有持炬追逐者，其声且汹汹不绝。因度屋而趋，虽隔越丈寻，视如无物。比归，则有妻有孥，方明烛相俟，非复孑然一身矣。见丐至，皆慰劳之，暖酒炙肉，奉侍殷勤。丐遂沉醉而寝。明日起，携金如市，乘马从仆，邑人皆致敬。自视其衣，高冠盛服，实大盗不同穿窬者，志益自得。由是每夕必出，出必重获而后返，人固未能相难也。年六旬，妻妾数人，子女亦皆成立，资用肥饶，尽足娱老，亦弃盗弗业矣。一夕乘醉又出，至一家，闺闼深邃，惟少妇二人，侍婢三四而已，欺其荏弱，竟突入。一妇甫就枕，一妇既解衣，见丐俱噤不能出声。丐视未寝之妇，素体莹洁，不觉色心萌动。更揭卧妇之衾，则白身如玉，恍然落叶之花，随风动摇，四肢无著，益勃然情不自禁。径登其榻，将就而狎之，妇亦无敢峻拒。忽回顾彼妇已渺，乃大疑。方起而索之，俄闻户外喧噪声，且甚伙，盖即妇所号召者也。犹恃其能，坦然无惧。既已夺门欲奔，旋见一物如寒霜，直沃厥脑，应手而仆。耳中犹闻人语曰：“盗已毙矣！谁谓我剑不利耶？”丐知已死，魂遂飘然，犹将归家视其眷属。乃丐甫及门屏，即有人鼓掌笑曰：“以盗去，固应以娼来也。”丐不自悟，心则孔悲，及发声，室中哄然曰：“儿落草矣！女也。”丐惊而四顾，身在次儿室中，其妇方坐蓐云。心知再世，不敢自明，然在襁褓中，家事无不历历。闻其长子次子，俱为被盗者所讼，官私交迫，家室一空。二男皆以惨刑毙于狱底，次妇携其女归母家，未几再醮去，竟弃其女不复顾。丐居舅室十余年，比长，貌甚丽，而舅妗遇之苛役如仆婢。一日，有老妪踵门而入，谓妗曰：“郎云此中一株柳，俾予移栽，盍指以示我。”妗解其意，召甥相见。妪喜曰：“若舅言不诬，老妇植之，足敷半生乘凉矣。”言已将去，妗属曰：“渠非我种类，实剧盗某之女孙也，汝宜志之，勿令人以予家为笑。”妪唯唯自返。阅两日，即有肩舆来迓。丐知为娼家，坚不肯往，舅妗以鞭扑逐之，痛极始行。至则浓妆艳抹，嬉笑倚门，即不欲娼而不得已。数旬以后，名乃大噪。筝笛琵琶，素所未解者，而俨然能事，在己亦不得自由。且其色艺既精，单寒者遂莫能问鼎，而惟巨家富室得以攀折。独是温柔软款，虽胜于穿窬穴墙，而苟贱卑污，尤甚于鼠偷狗窃。既朝张而暮李，人尽可夫；更换斗而移星，客犹未寝。翠眉朝画，面如燕市之帘；锦被宵温，身同射圃之鹄。昔也倾囊鹄箧，惟贪椟内之精金；今也躏绿蹂红，谁惜床头之美玉。丐虽故盗，心颇耻之。如是者十年，以郁疾而卒。甫死，即有獠牙巨角、非兽非人者，凡数辈，絷之以去。俄顷抵一衙署，意即世之所谓冥司也。入见冥王，面黑而有光，乌珠双炯，貌耸神清，次如包龙图，衮冕尊严，高拱于殿上。少致研诘，遽曰：“是有耻心，可贷之，仍令为丐。”且命吏喻以所指。吏即引丐与语曰：“汝自今三世以前，亦丐也，行于市上，见物不无贪心，而究无术以致之，乃悒怏而死。缘此一念，堕落盗中，辗转相因，益以莫救。今得复尔本来，实出冥王大德，汝盍鸣谢。”丐颔之，方将跪拜，忽一巨鬼以骨朵自后击之，大痛失声，惊悸而寤。醒时了然洞沏，惟脑痛欲裂，遂不能起。丐既为众缅述之，莫不为之骇汗。因言邑有积贼，号曰飞手张，殁已数十年矣，取物如寄，人莫能禁，后为某宦家，以妓为饵，毙之室中。又有苏五金者，名娼也，风月十年，倾动数郡，云是盗之遗孽。以丐言验之，良不谬已，遂相与慨息不置。某因谓丐曰：“两生受享，一时贫乏，幸获清白之名，远胜污辱之实。丐固无病，病亦不在丐矣。”乃大笑，引众俱去。丐亦顿痊，后人见丐于市，深自敛抑，若有所感动者。偶见行人遗数钱于道周，丐呼而止之，其人故不知为丐，一顾而笑曰：“若乞也，胡不自取而犹告我耶？”丐默然，舍之迳去。知者以为丐得道也。未几，某提共囊诣诸肆，言将有远行，遂别去。不数日，亦失丐之所在。咸宁陈仰举、上元许辅仁，皆与闻其事焉。外史氏曰：盗既为盗，固不惮于娼，以盗实危于娼也。盗思为盗，必不乐于丐，以丐远逊于盗也。不知丐苟不盗，且以洁白之行，傲然于红粉黄巾之上矣。冥王爱人以德，故其于赏罚如此。
　　随园老人曰：梦之为梦，所以兆其将来，今乃鉴其已往。孽镜高悬，后车因以不覆。目之曰异人，良不愧已。


○　固安尼
　　固安，小邑也，素无尼，有之，自静定始。静定姓王氏，其初为某大家婢，色甚殊。主人纳之后房，宠冠同列。主人卒，遂请于主妇，披剃为尼，以报厚恩，实欲脱羁绊而远飏也。主妇喜其诚，为筑庵于近郭，所费不下千缗，极其壮丽。独供一南海大士像，因号之曰观音庵。静定既辟法门，香火众盛，又收女徒数人，日益纵恣。距庵仅半里，为法祥寺，寺僧之壮者皆与往来绸缪，无虚夕。然静定自建此庵，门户日扃，白叟黄童莫或能入，而壮夫无论已。且朝饔夕飧，凡有所须，日倩一贫妪购办，此外不再启闭。己与徒，非值斋醮，绝不轻出，人因以清净称之，鲜有疑其秽者。上元汪秉铎，以孝廉来宰是邑，以尼与僧居相近，心窃讶焉。询诸绅衿，又皆力白其孤洁，汪究惝恍不定，乃遣干人密侦于左近。旬余，有土工许二，醉卧庵前，嫚骂不绝，语语皆侵静定，静定亦闭门不敢答。干人以为疑。翌日，矫宰命遍召土木之工，而独阴厚许，许心感之。一日，醉以酒而诘之曰：“若某日于某庵前，何暴怒乃尔？”许笑曰：“淫婢子许我重赇，每日五贯，今竟悍不肯与，故小辱之。”干人佯讶曰：“静师素有清德，以何事而赂汝？得毋诬乎？”许怒曰：“秃娼何清何德，惟予深悉之。近寺僧，皆其所欢也。虑为人所踪迹，乃以五十缗浼予为地道，自某家坟侧直至庵中，凡四十余丈，号为方便门。诸僧乘夜蛇行于其中，或五或三，均来可定。秃娼又于朔望，率女弟子夜行赴寺，作大欢乐道场。深恐予有漏言，故加赂焉。渠但能欺聋聩耳，岂能欺予哉？”干人得实，即以白汪。汪召许以刑拟之，尽得其奸状。乃于是月之望，五鼓出邑，诣法祥寺行香。既至，僧始知，亟弃所乐出迎宰官。汪绐主僧曰：“汝寺之众约几何？可悉告予，予将普施舍。”主僧仓卒以数对，中实缺一二人。汪指数之，阳怒曰：“何竟诳予？是必藐我之职，有高枕不出者。”命役遍索于各房，得诸尼于卧榻，絷之以出，皆裸如也。汪笑谓主僧曰：“阻汝佳会，颇杀风景。然世尊则攒眉久矣！”主僧顿首至流血。汪命尽拘之，而尼中独不见静定。询之，则因病在庵，亦捕之至，实则私产坐蓐耳。汪鞫之，僧尼皆伏罪，惟静定不承。因出许二与之质，兼掘其地道，乃成招。既而得二尸于隧畔，则诸僧以妒相杀者。遂定重罪，流僧尼于岭表，而褫主僧与静定之衣，束以大布，使之对面拥抱如好合然，贮以巨龛，积薪而焚之。汪戏为之偈，以送之曰：“咄嗟二师，四大相依。听我一语，携手归西。由空入色，设想虽奇，刹那败露，信有天知。借此三昧，急早脱离。莫沉欲海，永证菩提。生既掌风流之教，死亦化连理之枝。噫！改换皮毛犹牝牡，秋风道上每双骑。”诵讫，阖邑为之粲然。俄顷，毗卢尽成灰烬，庵遂废。迄今固安之俗，缁流尚无雌伏者，汪公肃清之力也。

　　外史氏曰：尼之为尼，至今愈不可问矣。肆欲宣淫、恬不知耻如静定者，犹存羞恶之良者也。脱非许二漏言，依然清冰洁玉，孰得而议其后哉？余友邵次彭，曾作解冤经，几数百言，今撮其略如左。经曰：“伏以白马皌经，原非用牝；奈何青狮秉教，反为求雌？夫勤面壁之深功，眼底空花易过；脱少参禅之定静，泥中败絮宜沾。如引摩登，同归极乐；难辞佛国，顿改温柔。故既形判阴阳，自合礼严男女。乃有若而人者，非禀乾健以生，洵足超凡入圣，实抱坤柔以处，只堪献供拈花。蕴玉含香，自有仙郎描翠黛；欺桃笑柳，不应少女谢金钗。苟赖天全，奚为祝发？倘非病废，何事披缁？窃尝叩厥由来，不禁哑然言下。盖缘婆心佞佛，掌珠轻掷于空门；月老主婚，花烛忽陈于梵宇。既髠其顶，安知为尚为尼；苟秘其踪，何必非夫非妇。况近春风之面，孽海难清；且敲夜月之扉，蓬山不远。以致梅娇杏俏，好花终上道人头；暮鼓晨钟，私语频留老僧耳。冤之当解，莫此为尤。想其燕乳莺雏，随缘可度。洎乎苞含蕊吐，赍恨难消。人尽有情，惟我木鱼敲五夜；谁能无欲，输他锦帐价千金。因太息于蒲团，徒悲鸟道；遂流连于莲座，暗许鸿沟。于斯时也，三千揭谛恨难言，八百金刚降不住矣。迨至琉璃灯火，乘暗谈经，不免纸帐梅花。因昏入定，袈裟湿露，更带些云雨之痕。茫履寻春，不再问莺花之径。可笑者藤牵蔓引，床头结一对葫芦。堪怜者水尽烟空，月下散几双皍皏。当解之冤，信居其二。无何情深爱久，时贮甘露于钵盂；又难乞药寻方，早祛愁根于脏腑。法躯怀甲，禄山之腹难藏；禅室添丁，贵妃之钱谁赐？于是祇园隙地，埋尽姹女婴儿；顿令灵鹫奇峰，陷在血盆阿鼻。冤乎宜解，又属其三。是故幸而瓦全，清净已非清净；不幸而玉碎，风流忒不风流。方盘荐有颈之瓜，弥勒佛难开笑口。苗条吃无情之棒，比丘尼莫按羞眉。何如斩断情丝，永清法界；反可跳出欲海，免落迷津。不望菩萨之慧刀，割开并蒂；惟求如来之宝树，辞却旁枝。佛法不度闺门，陷人坑早已打破；仙娥请回莲步，迷魂阵俱各勾除。从此后锡杖无尘，衲衣少垢，大雄宝殿方可号以大雄，不坏金身乃能终于不坏。咦！愿求一滴杨枝水，洗尽人间老婆禅。”经语尚多，此尤解颐。


○　无常鬼
　　易郡人吴可久，尝宵行驿路中，循表道之树，徒步而疾行。时正月明，见前有白光矗立，摇摇动荡，仿佛云影徘徊。远观之，亦不甚悉。有顷至前，则非云气，实一巨人，白衣裤，长与树杪等，往来蹀躞。路阔可并驰三军，其人跬步越之，似无余地。乃大骇，惧不敢前。初犹俟其去而后行，久之，其踱如故，且两袂綦宽，累累然有物蠕动，渐作鬼声。遂不敢复立，反身就故道，另觅曲径而归，竟亦无恙。后以之语人，或谓为无常鬼，似亦近是。

　　外史氏曰：野旷宵深，鬼魅现形，固所宜然。昔先大父所居之宅，多怪异。尝于中夜寤后，见窗间巨影大于丈尺之牖，而窸窣刺纸有声。叱之至再，甫徐徐缩足踏地，其响甚巨，俨掷千余斤重石，比屋皆闻。人以为魍魉，亦一异也。


○　苏绪
　　汝南苏绪，字道基，风雅士也。元皇统中，以事羁迹于燕，久未得归。适遘疫疠，卧病于城北之翀霄观中。势已危笃，道众虑其死，扶而委置于庑下，苏迷惘亦不自知。恍惚中见其故友某生，匆匆来，谓之曰：“诸务告竣，可行矣！”苏正乡思迫切，欣然从之。甫出观，早有二卫絷以相俟，友挟掖使乘同行。出郭约数里，天已昏暝，友白曰：“夕阳西下，盍停骖明旦启行乎？”苏亦颔之。于是共诣一村，桃柳夹植，红碧相间，行次落英缤纷，长条摇曳，绝似暮春风景。苏顾谓友曰：“斯何地也？时届三秋，何卉木繁盛若是？”友笑曰：“兄勿问，至时自有佳境。”须臾抵一门，状甚烜赫，如王侯巨家，僮仆出入以百计。苏觉精神陡健，回顾其友，已失所在，乃自下骑而入。甫及门侧，俄闻宅第中金鼓大作，如演弋阳剧焉。心益歆动，潜往窥之，即亦无人诃止。历门三重，直达厅事。堂上银烛高烧，宾主十余席，优人队舞而前，亦莫辨为何曲，箫管敖曹，间以笑语而已。苏鹄立谛视，宾席皆男，有黄冠者，有缁衣者，有冕者，有弁者，亦有草衣卉服者，贵贱老少，形状不一。惟主席二筵，坐四美人，璎珞垂珠，半遮娇面，均衣五色宫衣。席前巡酒者，亦皆二八妖鬟，绝无三尺之童，心窃艳之。立许时，不闻驱逐，一时丽色惊眸，酒香聋鼻，不觉宿疾若失。而脾燥喉干，顿忘顾忌，忽抗声大呼曰：“如此高会，而不一波及旅人，为之主者，不亦吝甚？”语未毕，突如而前，笑谓主者曰：“有不速之客一人来！”径趋上坐，便将就席，一堂举愕然。主者微有怒色，遍召门者诘之，咸以不知跪白。宾席者俱笑曰：“此狂客实有夙缘，夫人幸勿怒。”乃命以杯箸进苏，逊之首坐，仍复欢饮。苏连浮三爵，俨如甘露醍醐，烦燥顿解，益大悦。方将展问官阀，俄而钲鸣若雷，铙喧如沸，优人扮鬼十数，共执一人，当场而支解之。手足割裂，脏腑狼藉，血雨腥风，扑鼻惨目。苏素未睹此，不觉大惊，以袂自障其面，汗如雨下，耳边惟闻嘶痛之声，股傈欲走。良久，张目视之，寄身廊庑，盖已霍然愈矣，始知其梦，且叹其奇。因匍匐往寻道众，饮以粥汤，不旬日，而复初。后过岳庙，见寝宫塑四美人，酷似梦中东道主，但不知所延者为何客耳。又半年，始归故乡。病疫者每乐闻其说，比诸子章髑髅云。

　　外史氏曰：酒色薰心，鲜能祛病，凶残触目，反可愈疾。甚矣，安不如危，而因危得安者，难以更仆数也。若仅以梦中佳遇，解其弥留，吾知其疾必增。即卢鹊罕与奏效，况神乎？神之为神，当亦深悉乎此已。


○　卫美人
　　京师某公，家有老仆曰李某，性朴实，然诺不欺。从某公居积数年，少有余蓄，年且老，乃退闲自设一肆于市，以屠驴为生。一夕，宿于家，梦一美人，玄衣而白褶，粉容惨淡，珠泪凄惶，直前再拜曰：“妾卫姓，突遭强暴，命在须臾，非君莫能拯救，望垂援手，敢效衔环。”李梦中粗解所言，恻然许之。及寤，始夜分，展转不寐。五鼓始起如市，亦循其常，所疑固不在此也。比至肆前，闻众喧笑曰：“腹膨脝，奈何无孕？”又一人曰：“果有之，正不知为谁氏种。”言次哄然。李讶之，试从板隙窥焉。烛焰摇红，镬汤蒸雾，众方鼓刃，而屠椿上缚一妇，白身挺立，绝似睡乡所见者。然已破腹屠肠，腥红满地，不可以复救。李大骇，惧祸及己，悄然复返。抵家尚战栗，日高不敢出。肆中操刀者不见主人，亟往促之。李审知无患，方肯偕来。至，见肉陈于砧上，依然是驴，始悟前梦。以未得救，秘而不言。阅三日，即阖其肆，不再业屠。其人改业后告人，每举此事以戒杀，犹以食言为憾焉。

　　外史氏曰：香闺绣阁之人，安有披毛戴角之日？审此梦中风景，谓是阎罗老子，铁石心肠，又乌知香温玉软中放侈骄淫，苦恼皆自惹耶？吾愿天下恒河沙数美人，读此皆合猛醒。与其摇尾以求生，何如忏悔于未死。不但可免于屠，且可无焚琴煮鹤之事。奈之何迷而不悟？


○　苦节
　　燕赵古称多佳人，以予所见，都城而外，其村居而野处者，苟非黄面瞿昙，即属黑头包老，鲜有一白皙可观者。抑且瘿瘘拥项，何问蝤蛴？复履撑舟，可知莲瓣，盖亦风土淳朴之故也。惟玉田一少女，盈盈十五，貌颇轶群。虽非莹光之玉，尚存夭桃之色。乃余再经其地，闻已适人，且守苦节而死，心窃悯之。诘其故，则其翁聂姓，曾业儒，迂腐执拗，为文三十载莫博一衿，因弃而归农。生一子，颇有父风，亦屡试而未售，即女之婿也。乔梓之间，互相标榜，父谓子为芝兰，子以父为姜桂。父之所可，子亦从而可之；子之所否，父亦从而否之。创立臆说，讥刺短长。人有美，且鳃鳃弗许；人有恶，即剌剌不休。是以取憎于乡，同井者胥为之侧目。自女于归，家益贫薄，藜藿薪樗之采，皆女躬亲任之。媪又病废在床，不克偕往，以如玉之姿，行中林之地，保无有诱以死鹿者。幸女性贞淑，言笑不苟，而乡风近古，王法綦严，人固无能犯，而亦无敢犯焉。乃翁有妻姊某氏，其家与翁居相错也。生一女曰二姑，貌媸而性荡，施粉涂朱，巧笑轻颦，里中少年，咸以口舌相嘲弄。因与翁家为瓜葛，凡女之出作，姑必与俱，而任其轻佻，亦各执其事不之顾。时值新秋，秸秫茂密，女将往采菽荳，以供午餐。盖燕蓟之地，田间杂植，蔓引于梁木之上，如附乔之萝，结荚可茹，农家以为常品。女欲呼姑，既已先往，乃独行。披禾而入，采未倾筐，俄闻笑声吃吃，似在左近。因大惊，疑有恶少窥己只身，将为掩袭之计。及拨密秸视之，见姑鞠躬如磬折，隐约之间状如大解者。初不意连理之枝，仅睹其半也，因笑而相唤。两人举大骇，谓女已窥见底里。姑亦不敢应声，径穿阡陌，仓惶遁去。女犹不悟，讶其避己，尚以为匿迹禾中，聊相嬉戏，遂辍采往从之，竟不见。比归遇姑于微行，乃笑而谓曰：“亦太疏狂，独不畏人之见耶？”姑面色红白，心益疑惧，爰乘间谋之所欢曰：“春光泄矣，可若何？渠姑与吾母姊妹也，渠翁性乖戾，乡邻有小过、辄龂龂而道之，况姻娅而有是事乎？予父母必置予于死地矣！”言已娇泣，如丧考妣。其人齐姓，故无赖，非乡中人，家于邑城，甚饶裕，缘视佃人刈获，始来此。见姑与女偕，好丑攸分，恍辛夷之与桃李，心大动。既而闻聂父子之陗厉，而女又端重不佻，似不可猝得，遂假途于姑。原以图女，非止得陇而始望蜀者。闻言大喜，乃谓姑曰：“若惧乎？是在人谋。倘以计兼致之，则弭其口不难矣。”姑以首示之意，徐曰：‘是诚不能。渠夫年正壮，琴瑟綦调，非如我无人操缦者。且言不涉邪，与之语房帷中事，辄颊赤而疾趋。女伴犹然，妄男子可知已。”齐曰：“不然。渠家甚贫，妇性如水，倘以利诱，而更以情欲动之，渠将自炫不遑，奚难耶？”姑勉从其言。齐以千钱授姑，且授以策。嗣是有货物来村者，凡闺人之所需，及一切饮食，姑必呼女共观，市以相遗。女坚不肯受，而讶其挥霍。或微问之，姑笑而不答。阅数日，齐于新筑场上，集村中牧牛儿，为蹴球之戏，琢石为之，以双丸相击为胜者。瞥见女与姑冉冉而来，时将往挑野蔬也。齐止姑，立而与语，授以腰橐，冀女见之。女早疾行而前，相去不止数武。姑因故以示女曰：“若人太厚情，得之群儿者，悉以畀我，将何以酬？”女自是疑姑有私，稍稍远之。而姑与齐亦疑其先几规避，阴谋倍亟。无何，场功伊始，女奉翁媪命往舂麦。以己荏弱，不得已而借助于姑。及昏未竣，女惧翁责，晚食后乘夜复往。乃姑与齐已造谋，预伏硙室，且阖其扉。女既知姑先在，呼令辟之，寂无应者。女不得入，麦不得出，遂徘徊不能去。旋闻姑笑曰：“若具粗壮如萝卜，其乐真难言状！”女骇然，益信姑与人私，抽身欲返，而虑麦为人窃。进退彳亍之际，乃室中浓云密雨之声间杂聒耳。女羞忿畏怯，不知所出，遂不顾其麦而归。姑久之不见女入，知其坚不可动，瞰其去，遣齐逐之，已不能及。二人益惶悚，姑咎齐曰：“前日之目既不可掩，今夕之耳愈不能扪。弄丑当场，究无济于大事，子真误予矣。”齐思之良久，曰：“事急矣！非强致之，必不可挽。向晦闻聂翁饮于邻家，醉已不起，其子又在田畔，今夜亦不得归。渠家一妪，因病早久睡乡，何能为？子盍导我一往，务随吾心而后已。”姑匆遽不知所为，径从之。及抵聂家，疑惧犹未敢入。静侦之，阒其无人。姑素往来甚稔，潜启其扃入，闻病媪询曰：“若来乎？收贮宜严，须防鼠子泼撒也。”盖在恍惚中，谓其妇归，而不意其弃麦先返。姑肖女声微应之。径达女房，灯犹未烬，知已就寝，低唤曰：“嫂何舍之遄归？予亦将之来矣。”女闻姑声，意其以麦至，坦然启扉。齐先入，姑始继之。女蓦地见齐，知怀恶意，大怖欲号。姑亟以手掩其吻，齐遂极力拥持，致之于榻，将行奸。女心甚恚，突以手爪刺其颊，血迹殷然。齐亦怒，两不相下，乃命姑持纤腕，而取床头败絮，置诸樱口，哑其声。女不能支，力亦少怯。齐大悦，将解其衣，女又撑持如前。幸衵服牢系，猝不可解，而无瑕之璧，深护椟中，青蝇不得遽玷。相持既久，姑力微疲，甫一纵，而女已堕地。两人又力致之，再登再堕，漏下已三。姑惧曰：“母将觅我，我宜归。岂此时麦犹未尽耶？”齐究不甘，不再致女于榻，将席地而就之，少遂其私。女手足力尽，无少余。齐势益猛，且探手纤腰，欲断其带。女忿气中激，反较前愈暴，乘姑松懈，十指自如，又突起以柔荑掌其面，并伤及眼眶眉棱骨。齐觉痛不可当，亟释女，反身欲行。已而恨恨曰：“婢子无情乃尔！”心实不平，又遽反踢之，以足中其肋。女亦负痛不嘶，姑乃劝之，又去女口中阿堵，温慰数言，然后与齐俱归。盖知事已决裂，聊借此修补者也。乃女虽未重伤，心则火炽，将起而就榻，又病莫能兴，困瘁支离，惨难言状。有顷，闻门前剥啄声，旋即径入，大吐狼藉，且责问夜户不闭故。则其翁醉卧比闾，邻人往呼聂子，扶掖而归；因而在田者又将入室。脱令齐与姑少延顷刻，亦邂逅相遭，谓非天哉？聂子侍父寝，遂归己室，吽吽然，犹以启闭不严为怒。及入户而视之，见女卧地上，云鬓蓬飞，花容揾土，乃失色。惊询其由，时女已能言，因缕缕叙述其事。聂闻之，勃然震怒，初亦愤不能平，及徐以手探女衣，带其褊矣，固未绝也。聂素迂，默然内念，转以生疑，反不以完赵为功，而竟以诳楚为惑。卒然问曰：“若妇人也，遭一壮男子，庸讵能免？”女初俟夫至，得诉之以鸣其冤，突闻此言，气填胸臆。乃复曰：“妾果不免，君何以知之？”聂忿然作色曰：“天下惟处子可辨其贞淫，汝曹既已适人，则不能矣。衣服附在汝身，尚宜慎之，矧带居隐微之地，今乃不绝如缕，自谓能免，谁其信之？”女益恚，因曰：“若之姨妹濒我于危，我力御强暴，为若守此全躯，乃反谤我耶？”聂闻女言至此，亟摇腕止之曰：“此母之至戚也，汝何倡言若是？予亦老吏，直以斯带断之矣。”女因负屈，极口与争。聂终以带为论，且曰：“持此以示路人，渠言无疑，予又何疑哉？”其坚僻如是。女以不平之气，更被此不白之冤，情难隐忍，乃举姑之名而痛詈之，至于流涕。聂既惧母闻，又素以爱护母党为孝，见女丑诋其短，愈大怒，即取室中短梃，将以挞之。女见其用武，不胜愤激，言益不熊少默，吁屈吁天，比邻皆闻。而醉中之翁，病中之媪，则固不能不觉也。聂因女不屈己，挞之十数。忽闻父醒，厉声诘问，乃舍女趋出，约略述之，而独隐姑之一节。翁遂大赞曰：“明鉴哉，予之子也。否则几为所蔽哉！”女闻翁妪已寤，欲出陈诉，而负伤，起立不能，因匍匐出室，自牖而泣白之。语稍侵姑，媪即发声叱之曰：“是何言耶！二姑一女子，不日将以字人，汝以片言误人终身，能无深痛我心哉？”乃作呻吟之态，谓其子曰：“牵之去，勿呕老妇。”翁又嘱曰：“吾儿大义深明，予无多赘，盍善处之，勿令儿女情长也。”言已，遂寂然。女犹哀陈，聂恐大伤父母心，曳以入室，拳杖交加，且以断带为据，令女诬服。女既遭齐踢伤，又复试聂毒手，创深于外，气结于中，遂渐不能堪。乃大呼曰：“聂某，天日在上，予不负汝，汝诚负予矣！”竟瞑目不语。视之，则已气绝矣！既而大怖，自揣无罪毙妻，律应论抵。于是狡计顿生，周视屋宇，左侧之壁将颓，又以砖石堆砌者，乃扶女尸于其下，亟出室外，推而仆之，始往白其父母。翁媪莫之哀，而反盛称其子之智，则其别具肺肠，可知已。昧爽，即驰报岳家，阖门悲泣。独女之父侧首曰：“秋无淫雨，何至坏垣？宜亟往视之。”及至，号啕而入。始起土，展视女尸，则为破壁所压，疮痍辨识良难。惟二目荧然，泪犹含眶，其为生前受创，证据昭然。女父亦不遽声言，痛哭一番，反慰安其婿而后去。即日就控于官，翁父子知之，亦补牍申诉。官拘邻佑研讯，有五夜梦回闻女声之悲惨者，即据实以对，盖亦聂父子所不相能之故也。官诣翁家，命检化者，无如肢体糜烂，几莫能明。仵人有谢二者，精于其术，指出木石各伤之异，并生前死后受创之殊，证以洗冤录，无不吻合。官乃以严刑鞫聂子，得其致死之由，而究不肯言逼奸之事，人亦无从知之，亦几于天庇淫人，使二凶得以漏网矣。案既定，以聂子殴妻至死，又不以罪，合论绞，下诸狱中。聂翁深痛其子，不免漏言，少露二姑之秽。其父素强悍，闻而大恚。初犹以翁为污蠛，及徐察之，见姑时立闾间，与一男子相嘲笑，则即齐也，遂大疑。夜起前往掩执，二人果并头高卧，绝类倡随。忿极，即踰窗而入，手刃其女，并杀齐。及见二尸裸然，乃益愤懑，斩为数段，携首赴县，具白其由。比见官，突然愦乱作女声涕泣曰：“妾今得假手屠仇，死无憾矣。然不可竟尔泯没也。”遂当庭倾吐其冤，并齐与姑谋奸之状，一一缅诉，无少遗。官役皆骇，署之内外，观者如堵。言讫顿仆，仍复其旧，而人之聆之者，靡不怒发上指已。官又提聂子鞫问，始肯言姑所为。而己实疑信参半，且因母族之恶，无敢暴白，故隐讳至今，殊不谓死者犹多此哓哓也。官闻其言，因笑曰：“汝诚愚孝，然法之所在，身命俱捐，又岂全躯事亲者所忍为乎？”聂子乃号泣伏罪。官以事涉荒诞，且齐与姑已授首，竟薄责二姑之父，存案逐出。而聂子之死罪，究以莫逭。明年，乡人请于宫，为女立祠。岁时祷祀，颇著灵佑之名。余既得其概，爰作长歌悼之。限于篇幅，不能具载。然女之大节，足与日月争光矣。是为传。

　　外史氏曰：余初见是女，温柔娇小，似不宜铮铮如是。及闻其事，益慕其人。古所谓贞姬烈嫒，其必非无盐嫫母也可知。故又曰：节之苦者，不于常而于变。女而誓不二夫，不少概见。惟此诱之以利若弗见，动之以欲若弗闻，且惕之以威若弗惧者，为闺阁中之不易有也。孰谓得妇如此，竟甘心毙之而不惜？则传其事者为无罪，而闻其人者亦足以风矣。


○　狐妪
　　乐部掌祠祭之事，虽巡狩而亦扈从，盖亦以所过山川，并古帝先师之祀焉。旗员某公，职隶太常，号曰赞礼郎，六品秩也。辛未大驾南巡，公与同署三人皆备其选，随驾回銮抵济上。暮宿于民家，其居停亦巨族，宅第轩敞，有厅事五楹，扃之不以寓客。公问焉，则答曰：“有仙居之，无敢扰。”叩其踪迹，实狐耳，公与僚友皆大噱。时正清和下旬，天气喧热，殊不可耐，以其庭屋高爽，竟不听主人言，破扉而入。视之，虽无床幔，装饰精洁，乃大悦。主人力阻再四，究不见从，呼仆假悬榻数张，并设于内，相与呼卢浮白，尽醉而卧。其二人胆少怯，不安于中，托言畏暑，陈卧具于庑下。惟公与一友，宴然就枕，一眠于中庭，一栖于西侧，盖其屋五，区而为三故也。公寝至夜分，酒力微醒，忽觉卧榻摇摇，肢体震撼。初亦不甚介意，已而床忽自起，乃大骇。睨之，有四人侏儒，短小青衣，各执床之一足，以力举之。积渐而高，几与屋梁相埒。公大惧，隐忍不言。无何，上抵屋顶。其槅均以板制成，月光之下，丹臒灿然，面之相去，其间不能以寸。公方虑舁者释手，而细语嘈杂，果商所以扑之。屋高数仞，陨越实为可忧。正仓惶间，俄见屋上有小间，豁然洞开，中一妪，年可六旬，高髻白发，衣褐色衫，挂念珠，半露其身，视公而笑。亟叱曰：“儿辈勿恶作剧！诸公皆从天子至此，风尘鞅掌者速诣故处，宁一夕亦不可忍耶？”四人闻其言，无敢违逆。榻渐低，去上渐远，良久始复其故。公觉榻已至地，仅著一裤，不及觅衣，白足而奔出。出户即大呼，两友及仆辈皆惊寤，急起询之。公为具言其状，汗流浃背，众皆大笑。未几，西侧卧者亦奔出，大呼，众视之，面涂浓墨如厉鬼，益为捧腹。令其自白，则亦妪为戒止，妪侧一少女，色殊忿忿，因以掌击其面，淋漓如浆，初不意其为墨也。语次以衣自拭，惊定而笑。亟命仆掌火以入，移榻于外。甫少憩，天已达旦，遂束装而行，亦不复见主人，怀惭自去。公归，每举以告人，且曰：“非藉圣主威灵，吃跌当不小。”

　　外史氏曰：陈蕃设榻，以待徐孺，未闻既至反悬之者。狐儿慢客，且欲扑之，无礼一至于此！赖妪以片言解纷，不至获罪于嘉客，可称贤母。足与陶公堂上之老，并垂不朽矣！


○　二编
　　序
　　且天地大矣，四海九州广矣，人物之形形色色、怪怪奇奇繁且赜矣。目非瞆而似瞆者，动谓以目所亲见者为真，将天地之大，四海九州之广，尽纷呈于吾目耶？耳非聋而似聋者，动谓以耳所亲闻者为实，将形形色色、怪怪奇奇之繁且赜，尽交集于吾耳耶？浸假而纷呈于吾目，殆熟视若无睹耶。浸假而交集于吾耳，殆习听若不察耶。呜呼，噫嘻！庸耳俗目之交，殆不足语以天地之大，四海九州之广，形形色色、怪怪奇奇之繁且赜邪。长白浩歌子有《萤窗异草》一书出焉。其思入窈冥者，可断以理之所必无也；其言归讽谕者，可信为情之所或有也。初编既印行问世，而泉唐友人又函示二编。吾不知见之者咋舌凡几辈耶；吾不知闻之者蹙额凡几人耶；又不知谓为真、谓为实者，持亲见亲闻以语人咋舌蹙额者，更不少耶；又不知广大繁赜者，将尽泯没于咋舌蹙额之流耶。呜呼，噫嘻！光绪三年，岁次丁丑，犹清和月中，浣古沪缕馨仙史序于铸铁庵之南窗。


○　卷一
　　潇湘公主
　　侯鼐，字仲鼎，南阳人，倜傥少年也，与同邑邵生相友善。邵故贫，惟仲鼎深知之，二人遂为管鲍交。学文不就，同入武庠，盖皆仲鼎之力焉。仲鼎有胞舅莅任湖襄，因署中经理乏人，驰书召之。仲鼎将往而虑邵无以资生，予以五十缗，嘱曰：“以此为弓马费，善自肄业。来年兄归，可同赴武闱，夺锦标也”。邵涕泣送之，颜色惨淡，若悲不自胜者。仲鼎为之怏然，凄凄就道，恒以邵生为念。抵舅任所，衙务纷如乱丝，仲鼎一一条理之，半载甫能就绪。因思邵，且欲为图南举，力请归省，舅不得已乃遣之。仲鼎素轻财，与皆不受，乃以一僮一剑相随，囊橐萧然，绝不类已饱猪肝者。抵淮上，避风泊于小港。是夕，月明如水，气肃若秋。仲鼎方倚窗闲眺，适有艨艟巨舰，逆流而南，行甚缓。舟中方夜宴，箫管嗷嘈，娇歌宛转。疑为瓜步巨家，殊不介意。无何，已至舟前，忽闻人大声语曰：“月色甚佳，何为行也？亦当停泊于此。”言未竟，诺声如雷，船遂止。仲鼎聆其音，绝类邵，盖时时在心者，故一触即动。有顷，笙歌顿止，皕首严声，有人先出辟除曰：“贵主同粉侯出观江景，盍避之。”船中一时皆肃然。须臾，异香馥郁，飘越邻舟，扑入脑髓。旋见纱笼数对，自舱中出，望之状如列星。即有紫衣贵人，乌巾犀带，俨古之王侯，携二八娇艳，宫装如画图，容夺皎月之光，色甚姝丽。侍婢十数，皆衣锦绣，设小榻，累席重裀，二人乃并肩而坐。仲鼎遥睹良久，知为鬼神。然谛观之下，紫衣人面容举止酷肖邵生，不禁大惊曰：“吾弟其死乎？”益因之注目。未几，丽者凝睇瞥见侯舟，骇曰：“俗客在此，胡不早言，使人窥见宫仪？从者当有罪。”乃艴然，俱起入舱。未久，有人厉声询曰：“泊者何人？”舟子代答曰：“南阳侯相公，将归故乡耳。”其人惊曰：“是吾家都尉桑梓也。”即入禀复。旋有貂珰二人，来诘里阀，仲鼎隔舟告。紫衣人遽出船头，大呼曰：“吾兄今日始还乎？固不意弟在此也。”仲鼎审视，果邵生，益愕然。邵请过舟，仲鼎从之。比入舱中，则异采夺目，奇芬袭衣。窗横孔雀之屏，座隐芙蓉之褥，备极人世华侈。仲鼎未及发声，邵一挥，金镛大作，瑶笙锦瑟，急管繁弦，嘈杂乎一时虽有言亦如充耳矣。邵乃施裀再拜。礼甫毕，玉磬一声，八音俱寂，即伶工亦不知其安在。乐阕，仲鼎始得展询，详诘其由。邵微笑不答，惟命肆筵相待曰：“且尽一夕之欢，勿言旧事，使我故人倍增忉怛也。”仲鼎益疑，固询之，无如绮席张矣，珍错献矣，笾豆楚列，肴核旅陈，邵把盏为仲鼎寿，而乐音复发，其响益繁，前席者能不缄口哉？无已就坐，樽俎之品，率多不知其名，行酒皆宫监，仲鼎愈觉不安。邵又曰：“吾兄非他人，可令婢子来。”言次，外乐尽停，晶帘微启，早有丽姝十数辈，皆殊色，拨阮搊筝，敲金戛玉，各献厥技，奏于筵前。继又发绕梁之音，作惊鸿之舞，于是饮酒乐甚。而仲鼎则窃有弗愿也，乘间谓邵曰：“观止矣！尚有欲言，请辍雅奏。”邵即以素箑挥之，余音顿歇。仲鼎因促坐叩其颠末。邵笑曰：“兄欲闻此，当满饮三大杯，弟与兄为竟夕谈。”语已，即飞一觥来，仲鼎慨然饮之。连尽三爵，曰：“杯罄矣，可得闻乎？”邵乃尽屏左右，只留二小鬟捧觞，己与仲鼎合席而釂。始自述曰：“弟与兄别后，窃思学剑读书，与吾兄成名当世。因厌城市烦嚣，徙居表兄之别墅。其地颇多竹木，且闲旷可为瞿圃，乃以兄所赐之半，构精室二楹而居之。昼则驰马试剑，夜则简练揣摩，诚吾人藏修之所也。今岁仲春既望，月色薄晦，暮霭冥冥。弟夜坐，正将秉烛宵读，俄闻牖外小语曰：‘贵人寝未？’音似巾帼中人。启视之，则中官数辈，皆著紫罗衫，谓弟曰：‘王与后将以公主下嫁，某等奉命特来粪除。’弟惊曰：‘王何人也？素昧平生，何所见而以棣华相属？’中官曰：‘衡山大帝，贵人岂不闻耶？’弟以生人而为神婿，语近不祥，乃固辞。中官竟弗听，排闼直入，铺设一新，然后去。弟入视居室，则书剑弓矢不知归于何处，唯有锦幔低垂，绣几罗列。今舱之所陈，半皆吾家之故物。向觉所居湫隘，一旦杂陈诸物，反憎其阔。且未审从何运入，即弟亦至今不解。祸福未卜，静以俟之。又许时，中官以毡囊至，出今之所服者，代弟服之，又去。许时，引小鬟四人来，皆五采宫衣，执金莲炬，周视室内，相语曰：‘喜无武夫气，尚可以敌体凤台人。’言毕，含笑俱返。则又一中官，坌息而来报弟曰：‘请整衣，公主至矣。”邵语至此，又屏去小鬟，低告曰：“闺房猥亵之事，本不当秽清听，然兄知我者也，故不忍于自匿。”因接叙前词曰：“主将至，弟遥睇之，年可十四五，风姿绰约，天人也。从婢益伙，驾辎軿，张翠盖，威仪甚都。甫下车，中官令弟以臣礼迎谒，弟有准色。主旁一小鬟亟摇纤腕止之曰：‘王有后命，以驸马为阳世人主臣，即觐吾王，亦行主宾礼，况与公主为伉俪乎？’弟乃不拜，以匹敌礼相见。小鬟辈拥主入室，弟始与主对坐。近觇之，玉肌花貌，窈窕端凝，且羞涩不敢仰，俯首无一言。适几上有楮颖未及收，主微目之，小鬟即进曰：“主欲与粉侯夺文坛赤帜耶，恐赳赳仅能以矛戟见长，未易办此。’主乃微哂。弟恚其言，即搦管而起，大挥一绝曰：‘倚天长剑吐虹霓，一啸何难退鼓鼙。反笑终军无气概，仅能弱冠脱鸡栖。’弟盖自言其志也。主览之，似觉目笑，且与鬟耳语数四，鬟乃告弟曰：‘主云诗则佳矣，何催妆无丽句耶？’弟赧然，因命鬟请之于主。主不辞，即命笔自题一章。弟捧读之，盖和前韵曰：‘何事王姬驾彩霓，丈夫犹自志征鼙。封侯无骨君须鉴，且掷长缨入凤栖。’弟讽诵再三，益悦服。方倡随间，小鬟以红巾拂几，使弟与主并坐。珍馔自外入，其气蒸腾若新出于鼎。鬟以小犀杯系红丝一线，如合卺然。其酒色甚赤，饮之浓酽。小鬟语弟曰：‘此酒唯合欢用之，所谓潇湘之鸂鶒红也。’主不沾吻，弟亦不能引满。无何，玉漏三滴，中官入促鬟归。鬟乃代主脱簪珥，松礼衣，肃然告退。弟与主款洽无异于常人，第主性贵不苟言笑，闺阁中盖庶几焉。好合之余，始自述其本末。盖衡山大帝第四女，初封潇湘公主，年甫十五耳。侵晨，鬟即至，起居于榻前，为主整衣易履，仍捧之登舆而去。弟室中遂无长物，一仍其旧。即弟之冠服，亦不知其安往已。至夕复来，则不再乘车，中官亦不相随。唯小鬟三四辈夹侍之，主坐则共扶其肩，主行则互持其腋，以主之弱不胜衣也。主耽翰墨，典籍无不涉猎，尤长于阴符，谓得玄女之传，迥非仪秦所习。兼善手谈，弟当之，辄披靡。良夜相对，颇不岑寂。如是弥月而祸作。”仲鼎闻邵言至此，色变而起曰：“弟有何不测？”答曰“兄姑坐，待弟缅陈。弟自与主遇，饮食服遇仰给于岳家，日用既裕，不免稍侈。主每戒弟曰：‘慢藏诲盗，大易训之，君不可过疏。’弟不之信，自恃其武，犹肆为大言。一夕，果有数贼入吾家，弟犹未寝，格之追奔。追诸野，杀一人，余皆遁去。及归，主适在室，谓弟曰：‘祸至矣！亟首之官，则可免。’叮嘱而去。弟以邑门既扃，坐以待旦。昧爽往视之，尸已无存。妄意群小欲脱累，故徙之以灭其迹，遂不关心，且锱铢无所失，亦何必履公门？事竟寝。主至夕不来，唯遗鬟寄以寸简曰：‘速至侯某处，事犹可为。’盖知兄与弟契，故令往投良友也。弟终不信，犹豫至中宵，弛然而卧。鸡鸣而捕人至，破扉坏室，势甚汹汹。弟疑盗来复仇，黑暗中又格杀其一。及呼乃觉，弟已无以自明矣。”邵言及此，仲鼎甚惊，毛发俱竦，瞿然曰：“弟无生路矣。然则何以得免，且至此地？”邵叹曰：“兄且勿惊，愿终其说。弟毅然出官，具陈始末。讵群贼移尸路侧，反先鸣之于官。言宵行至某处，有武生邵某，持剑行劫，杀死客伙一人，掠夺钱物若干，官拘邻比，又皆言弟暴富状。官反复勘讯，谓弟追盗不合远至于郊，又不即行控禀，且拒捕伤差，其为杀越于货无疑义。弟未由置辩，竟论死。比入狴犴，拘挛甚苦。及夜，见主悄然来谓弟曰：‘不早为计，今危矣。盍从我归宁父母乎？’弟亦姑颔之。一戟手，桎梏尽脱，遂相携出狱。潜至江边，中官早舣舟相待。今将一帆南去，第不知何日再向故园归耳？”言已泪下，色遂惨然。仲鼎知其有异，不敢复诘，虽中心悱侧而强忍与言，惟叹其所遭之蹇，庆其今兹之遇而已。时将五夜，仲鼎之舟因风驶将发，倩小童数来敦请。两人不忍遽别，恋恋弗已。忽小鬟以一袭至，附耳白邵，邵笑曰：“此岂足以报我鲍叔？虽然，亦姑为之。”因举之以赠仲鼎曰：“微物赆兄，聊备舟揖之费，大德尚未酬万一也。”仲鼎欲辞谢，见其质不甚重，谅为可受者，遂弗却。天已将曙，乃执手呜咽，相视涕零。久之，始过舟。邵仍送之篷底，情话殷勤。及仲鼎反首再欲有言，则烟水苍茫，邵之舟己渺。一船皆惊，以为遇鬼，仲鼎亦为骇然。迨启其囊，明珠千粒，价固万金不啻，始信邵为遇仙。比至家，未卸装，即询邵生近况，果以事下狱，至夜卒。且述其异，死不于监而于门，趺坐如生，身旁有书一椷，语甚怪。有见之者，窃言其略曰：“曾参非杀人者，乃以杀人告其母，则真杀人者也。母不究真杀人者，反以伤差之故，自戕其子，忍乎哉？今伤差之罪，予已论抵。杀人之罪，谁职其咎？夫虺蜴入室，犹思碎之，况盗乎？盗移盗尸而证杀盗者为盗，官竟目之为盗，非故出故入乎？欲求真盗，则首盗者是”。末钤巨印，则故衡山大帝篆文也。官惊秘其事，而捕群盗，遂究移尸之状，尽置于法。时邵之尸，仲鼎父已具状领出，殓之以棺。仲鼎欲觇其异，启枢视之，则惟衣冠在焉，举家骇叹。后数年，仲鼎重游湖襄，遇邵于途，车马仪从甚赫。怀一两岁儿，与之曰：“敢累吾兄，以此延先祖脉。”仲鼎喜曰：“弟何时得此宁馨物？”邵曰：“已两获其雄矣，此其幼者。唯吾兄尚义，故敢敬以相托。”遂付儿子侯，乘轩而逝。仲鼎怀之归，诈为己子，使继邵后。及长，以其产之半析之，人咸诵其厚德，而不知实邵子电。仲鼎自得邵珠，家益裕。联捷武榜，仕至协镇。一夕梦邵以舆马来迎，竟无疾而卒。邵生名承先，字履武，亡年犹未冠。同邑人至今犹惜之。

　　外史氏曰：古人云：“一死一生，乃见交情。”其侯与邵之谓乎？方侯别邵而去，固不料其死。及侯遇邵而归，亦不信其生。究之生者竟死，死者复生，神之力欤？不可谓非侯之功。何则？交情不深则不必遇邵，不遇邵，则一段奇缘谁与传之后世哉？侯不愧于亡友，邵乃不匿于良朋。两人之交，于焉不朽。


○　紫玉
　　句容民金二，怙恃尽失。有弱弟曰金镛，附学于近村，年未舞勺，姣如好女。每从塾中归，辄有一妪与之偕，笑语之曰：“小郎君大好相貌，将来宜偶天上人，世间蠢女儿，恐非汝匹也。如欲物色，老妇当为执柯。”镛时稚幼，不解所言，然闻其语，颇歆羡。如是者数月，见辄云云，镛终腼腆不答。逾年，镛稍长，渐通情事，遇妪又言如前，乃赧然询之曰：“天人在何许？可容童子一识乎？”妪曰：“诺！予不可偕往，为子指南，自往觅之。倘有意，可以语我。”因示以其处曰：“距此三里许，有桃花当门而植者，其家即是也。”语已分袂。镛朝饔入塾，即诡词以告师曰：“家外祖疾甚笃，兄命往省，乞假一日。”师以其敦谨，深信之。镛离近村，雀跃而往。至其处，果有一家，红英数枝掩映于门屏之内。镛终少小，突然径入，甫及阖侧，旋闻人声谯诃曰：“谁氏小儿郎，发犹未燥，便思作偷花贼耶？”镛惊视之，则一鸡皮翁，年近古稀，含笑自内出。镛本聪慧解人意，毫无恇怯，直前揖之。翁以左手扶杖，以右手抚其顶，哂曰：“是儿来意颇不善。”镛朗然答曰：“闻此中有天上人，特来一晤，亦何不善之有？”翁曰：“是又刘家痴老妪多饶舌。虽然，来意不可虚，盍从我入。”遂携之入门。草堂三楹，面桃而建，潇洒无纤尘，中列琴书，饶有隐居气象。翁与镛小坐，即呼紫玉将茶来。俄见布帘半启，果有垂髫少女，年齿微长于镛，以漆盘贮盏，捧茗而出。镛孜孜以视，艳如出水之莲，风神婉丽，娟娟动人。虽童子无知，亦不禁为之眷注。翁命玉酌客，镛竟茫乎不觉，翁乃大笑曰：“情固生而有种也。”因诘之曰：“汝见天上人，此心亦即少慰乎？”答曰：“心慰矣，而愿故未酬。”翁又笑曰：“必如何始满汝愿？”镛曰：“得与若人处，志乃足。”翁又笑曰：“谈何容易！”既而曰：“此事亦非大难，汝能居此不返，当令玉日与汝戏。”镛欣然许诺，无戚容。翁乃大悦，便出果饵，俾二人同食。玉亦甚爱镛，喁喁推让如宾主。然翁顾而乐之曰：“阿玉得此，庶不忧其夐夐矣。”径任其嬉戏，不之闲。镛夜则与翁同榻，昼则与玉同游。或斗百草於花前，或捉迷藏于月下，叠肩交臂，携手牵裾，虽无床笫之私，不减倡随之雅。婴年两两，绝少争心；弱岁双双，俨有乐趣；盖其天性然也。居年余，饮食衣履一出于翁。然而年皆渐长，情窦亦渐通，眉目之间各有狎呢之意。一日，玉晏起，隔窗缠足，镛从牖外窥之。见其洁白如雪，纤细如锥，嫩藕半枝，娇莲一掬，遂不胜情动。遥谓之曰：“予得阿姊为妻，此生实无遗憾矣。”语未竟，翁自外入，色似甚恚，诃之曰：“犊子不可畜，乃欲窃我掌珠耶？”镛因踧踖不安。翁又禁玉不得与镛戏，怒目相加，将施夏楚。镛益惧，托为旋溺，逃窜而归。及至家，门闾顿更，景物非故，垣边手植小柳树，既已合抱参天。大惊，亟款其户，即有杖者出应门，品貌酷类其兄，而年逾六旬，似又非是。因诘以金家，愕然曰：“即予是也，孺子何来？与予家有甚瓜葛？”镛乃述其大端。杖者笑曰：“何谬也！予父母殁已多年。闻有叔名镛，童时赴塾读书，至暮不复，已饱于豺狼之口，故生予不令就学田间。以老叔卒于某岁，距今足已七十年，即令尚在，亦既八帙头童齿豁矣，岂犹婉娈如是哉？”镛不信之，犹力与之辩。金家壮者，皆杖者子孙行，闻之怒曰：“何物乳臭儿，来冒人祖公耶！”欲饱以老拳。邻翁亦八十许人，闻其哄，乃自篱落窥见之，遽出呼曰：“是诚有异，汝曹不可妄为。”因语杖者曰：“若叔与我同塾，面容犹能仿佛。此儿颇相肖，得无若叔遇仙乎？”杖者曰：“嘻！以何为质而信之？”邻翁曰：“子稔知其胁下有黑子，状若七星，长者以为仙人相。如有之，当是若叔可无疑。”镛即袒以示之，果符翁言。且述兄嫂行事及面庞，纤悉俱合。杖者乃率众罗拜，以为真仙。镛亦自笑而不信，侄乃延叔入家门。邻翁与乡里咸来造访，话幼时事，宛在目前，直至夜深始散去。镛独寝一室，鼾睡达旦。晨起觉颏下有物，捋之则髯长寸许，白且如丝，乃大骇。身亦暴长，与成人相埒，不胜太息曰：“久居仙境，长若婴童。今处尘世一宵，须发皓然，无怪乎碌碌者之易老也。”遂不别侄而行。仍诣翁处，则满目松楸，无复宅第。方踯躅间，俄见曩昔之妪蹒跚而来，心乃大喜，直前揖之，妪茫然竟不相识。镛又自白其名，妪粲然曰：“使尔中寿，尔墓之木拱矣。何以金家小郎子诳我耶？”镛又剖悉言之，妪笑诵毛诗二句曰：“未几见兮，突而弁兮。痴老子揖我，岂尚欲烦我作伐乎？”镛叹曰：“予发如此，其种种何心奢望？但得附仙人骥尾，或能长此苍苍，亦幸耳。”妪忽正色曰：“欲觅仙缘，当求佳偶。良姻尚在，子不可自隳厥志。”因出红绫丈余，付之曰：“持此向东南，见有林木，望空拂之，其人固宛在也。”镛究以耄老为嫌，妪袖出一镜，照之曰：“汝又童矣！”视之，果翩翩少年。自拈白髭，倏已尽秃。益大悦，向妪再拜，妪与镜顿失所在。因如其教，行未数里，果值平林。镛亟以帕掷之，中裹一物，及地忽化为丽人，掩笑整衣，实紫玉也。惊喜如狂，急前把袂。玉晒曰：“冰上人始终无赖，强主婚姻，令人颇不可耐。”镛又拜而乞怜，玉甫与之握手。东行数百步，恍如云雾，旋得一巨宅，峰环水绕，栋宇巍峨。未入，早笙乐大作，翁与十数人皆吉服出迎，不再齿及前事，惟盛张锦筵，举行嘉礼。镛亦由此辟谷得成地仙。后数年，降鸾于其族中，补叙其梗概如此，且附以诗曰：“情缘引到洞中天，再履红尘已惘然。镜里长春无白发，枕边短梦少青年。瑶笙不羡秦楼凤，锦瑟羞挥赵女弦。直上云霄最深处，几回含笑话桑田。”嗣是不再降坛，旬日事传白下。

　　外史氏曰：人谓仙家日长，人间日短，固已然。以七十余年，仅博得山中一岁，其多少尚可数计哉？幸而遄返，乃得成仙。使竞居此不复，不几以十数龄之黄童，转盼为八旬余之白叟，其去夜台，犹有几日耶？余固谓仙家日短，究不若人间之日长。
　　随园老人曰：幻极矣，而言之若凿凿可据，生龙活虎，直令人无从着手。


○　古冢狐
　　易州之西有古冢，不知几千百年。无碑碣，亦莫详其姓氏，俗以为荆卿之墓，疑即当时以衣冠葬处也。一日，有乡民送妻归宁，夫妇各跨一蹇卫，道经冢侧。妇因来路已远，顿思溲便，乃弃乘趋榛莽间。夫骑正驶，莫之能知，行半里许，始觉相失在后，乃驻俟之。久且弗至，心乃疑，亟返辔踪迹之，则唯有所乘之驴散龁于草际，人竟渺然。夫大骇，冥搜墓畔，见妇之衣裤纷挂于蓬颗蔓草间。时正有狼患，疑其已饱馋口，遂收其遗服，恸哭而归。乃妇实未死，方溲毕而起，俄闻人语纷拿。有二隶自冢中出，须毛如蝟，状甚怖人，直前欲执之。詈曰：“何处狂婢，秽我正人门庭，系之去，敲扑无恕。”妇惊而奔，衣缕忽若蝉蜕，不转瞬既已自褫。妇羞缩不能步，隶追益急，不得已而伏于丛棘，以冀幸免。旋闻隶笑曰：“只此足以辱之，毋苛求。”言已，寂然。妇究不敢出，匿迹终夜，肌革尽伤。及晓，不能归，返索故衣，则皆乌有。正惶急欲寻死所，适行人数辈策蹇而来。至其前，见妇白身，状若疯痫，因惊询其故。妇乃忍辱背告之，虽能少掩其私，然而尻骨之隆隆，臀肉之累累，莫不瞭如观掌。幸众中一人闻言骇曰：“是予妹也。”亟解衣使蔽其体。妇始敢回睇，则其兄方奉父命来速妹，初不意相值于此也。妇不禁涕出，兄乃以所控之驴载之遄归，且驰告其夫，始释厥惑。后人时见有二狐出游于冢上，其色苍黄，执之即不见。乃知妇所遇者，盖即此耳。狐岂有慕于高渐离之义，而为悲歌者特保其冢欤？噫！亦异矣！

　　外史氏曰：村妇无知，擅污高士之垄，裸而辱之，狐亦善解人意矣。犹忆少时，闻诸父老云：“直省多平屋，每值溽暑，民家之妇女辄寝于其上。倘逢阴晦，或与龙交。”嗟乎，彼何人？斯亵衣且不可以向日，乃敢露秽于星月之前。龙非性淫，特以惩创之也。有家者，不宜知警耶？


○　崔十三
　　杭人有卖海鲜者，其名曰李念一。湎酒而渔色，尤好龙阳君。虽产仅中人，而耽耽逐逐，惟此是求，妻子之饥冻弗恤也。同里崔十三，恒依之。十三年仅成童，貌逾好女。母早卒，惟父在，又以病废，家綦贫。以故念一尝拮据相助，冀图片刻之欢，而未遂所欲焉。盖十三聪慧，善揣人意中事，虽以家寒亲老，借润匪人，而刻意防之，守身如处子，念一遂不得染指。癸未夏，念一以事如海宁，往返数日程，力请于十三之父，欲与十三偕，意固将决一死战也。十三之父不欲，曰：“童子何知？君亦自往可矣。”念一益固请，而十三弱即好弄，乐于远游，又从中怂恿，父不得已而遣之。滨行，密语十三曰：“若人素有轻薄名，儿之家倚之，不得不听汝往。但以全璧去，以全璧归，吾可以见先人于地下，儿亦可谓克孝矣。否则，我人也或不能知，而鬼则知之，必不容汝入崔氏之庙。”十三领诺，即辞父行。邻比多有窃笑者，以为崔父贫病失心，特置子于虎口之下，其不被啖者，未尝有焉。乃十三自负己智，欣然与念一同舟。与之饮则饮，与之谑则谑，了无畏忌，即念一亦自谓鱼游釜中矣。舟行至暮，十三出篷底闲眺，时念一酣卧，未暇相从。十三目视水光波流，倏忽上下，慨然曰：“人不自立，瞬息下流，殆与此水无异耳。”有触于怀，因窃念曰：“今夕与若人同舱，彼若以力，将如之何？岂我一婴童而能与壮夫相抗哉？且适间言语涉邪，几于矫手顿足。我果何策以御之？”筹思无计，因而自悔。方且四顾榜徨，潸然泣下。忽上流一扁舟御风而行，载一中年妇与一少艾，状类母女。女荡桨而母搬罾，殆渔家也。舟行将近，少艾顾十三而笑曰：“个儿郎只身如叶，陷于泥沙，能效我远避狂暴耶？同病宜怜，母不可不有以拯之。”妇亦笑曰：“儿之言，可谓既登彼岸，不忍溺人者矣。况是儿亦孝子，不宜坐视。”乃即怀中取一册，其巨如掌，仅十余页，裹以他物投之十三曰：“孺子得此，可以保身矣。”舟如奔马，十三惊顾之，早已相去里许。辗转之顷，航影已没。十三幼从父读，颇通文，亟启其册而阅之，则皆闺中戏术，无他奇。十三乃攒眉曰：“予焉用此？媪殆绐我为笑乎？”既而思之，若运以机智，术亦良得，遂秘之袖中。而念一已醒，遽呼十三，十三入，诘以焉往，答曰：“适在皕首观江景耳。”念一乃笑曰：“以汝之容光，不惧蛟龙攫去耶？”因又嘻嘻言曰：“今宵能共榻，当以所得之半赠若，以赡亲。不然，三尺水即汝安宅，将葬尔于江鱼腹中，不得复返矣。汝父老病，讵能向我索人？”言之咄咄相逼。十三闻之，甚有惧色，顿忆册中移灯就火之法，颇可以济燃眉。乃朗然曰：“兄之爱我，苟非木石，皆知感。但予稚年，不谙情事，且畏羞。倘得沉醉，任若为之，予亦不惜此身。”念一大悦，慨许之，自出登岸行沽。十三亟觅楮颖，就烛取册观之，则急口令耳。凡三令，举十数言，备极男女狎昵之语。且令曰：“能诵如流水而无笑容者，乃免罚。”十三一一书之于笺，而自为默记，亟藏其册。未几，念一复入，置酒将饮，十三曰：“无令不欢，且今日之事，更非可默然相对者。昨自邻家得口令数行，颇可以司觞政，请与若行之。”念一自恃捷给，毅然而应之曰：“诺。”即各满饮三爵，索令共观。十三又曰：“若年长我一倍，必不予欺。如不遵予令而索予欢，予宁赴清流，誓不汝从。”念一亦允之，无难色。十三始出令相示，约以一大白。念一甫寓目，已笑不能仰。十三又自请先行，每一发声，更故作睥昵以动之。念一之情已荡，心遂无主，不得已而亦诵之，未及一行，早已粲然。十三执觯行罚，又不姑恕。再诵又复如是，三诵益不能成。俄顷之间，连釂十余爵，念一既已酕醄，遂不作他想，诵之愈急，愈不能如令。漏下二鼓，念一竟玉山颓矣。十三又连劝二盏，已不克启吻，知其深入醉乡，心始少放。此盖以所欲荡其心，复以所难箝其口，不必灭烛徙薪，而烈焰顿熄，管子所谓因祸为福者也。十三既以智醉念一，别无忧虞，方能拂榻就寝。忽闻弹指声，自启舱门视之，烛光之下，一人掩笑而入。回顾焉，则顷者所遇之少艾耳。喜而致谢，兼扣其突如之故，女笑曰：“恐君未易办此，故来相助一臂。今既潦倒，此夕无虞矣。明日敬效吾法，必当有验。”十三始得谛观，女貌淡艳幽妍，自觉形秽，殆天人也。十三情窦已启，适与念一戏，欲火久炽，见女反身欲归，乃笑而留之曰：“姑少坐，容我酬恩，其可乎？”女觉其意，微哂曰：“子尚己躬不阅，犹妄思魔障人耶？”飘然出产，倏忽遂不见。十三惊诧良久，复取其册展玩之，倦极而眠，不觉东方之已白。晨起视念一，兀自朦胧，且被酒不能起。乃甘言以慰之曰：“昨夕所饮无多，兄乃酩酊若彼，冥然漠然，深为弟忧。”言讫，巧笑承迎，念一究不悟其以趋为避之计。是日也，念一病宿酲，至夜方愈，遂誓不复饮。十三亦不能强，乃用册中反客为主之谋，挑之以言曰：“兄今者深为酒困，不可再有所戕。客夕之约，能姑俟之异日乎？”念一侧首以示之曰：“不能。”十三曰：“予昨者亦为情扰，竟夕不眠，此时亦惫甚矣。兄能容我小憩，夜深自来就见。弟信人，决不爽约。”念一弗即诺。十三又曰：“否则，兄来就予，予当假寐以待。但不可着衣，惊弟使寤，则忸怩，或至于妨命亦未可知。”念一又不禁色喜，冁然从之。十三密索于舱中，得短梃，长可尺余，藏诸皀席之下。竟与念一分榻而卧，而潜拥此梃于怀中。挟持利器，念一固不及知焉，欲炽情炎，反侧不寐。倾耳即闻有齁声，知十三已入黑甜，急不能待，遂悄然以起，白身靸履往就之。潜启其衾，亦不之拒，且肤香袭人，情益莫遏。方将共枕拥持，而十三之身忽已转侧向外，仍复鼾眠。念一如其所教，不敢惊，因解履登榻，自趋里床。乃身甫贴席，而十三若梦中忽觉者，遽呼曰：“可人来乎？”以巨物少避中坚，直捣后队，槛门皆破，几及睾丸，其痛不可当，而前徒之精锐者，不觉倒戈莫举矣。念一痛极大呼，而手足俨如缚束。许时，十三始伪为乍寤之状，顾而视之。残烛未烬，因急藏其梃，佯笑曰：“是吾兄耶？予适梦与美人戏，彼嗤我无伟具，予于暗中摸索得一物，颇粗壮，因以戏之，不意兄至。梦呓无知，负罪良多矣。”遂故为亲呢，欲与为欢。念一惊定痛生，外肾似有浮肿，厥臀更暴痛如割，不及问鼎，喏喏而退，呻吟者达旦。此又闺人与女伴相戏，乘其无备而中伤之策也。念一始疑十三，谓其有心规避。乃十三夙兴即起，奉事益谨，言语益甘，俨有呵脬舐痔之意，念一疑复少释。第负重伤，损及不毛，虽仍前不悛，亦几于用武无具矣。忍痛二日，已抵海宁。扶杖市中，索其前逋，信宿而子母皆得。十三思归，促之启行，念一亦不获耽延，遂复登舟。创亦渐平，色念复动。初犹不敢即逞，将及杭界，忿然曰：“此行实为是人，非只图彼戋戋。今去故乡伊迩，而志不克遂，何以生为？虽溃烂而死，亦命也，务毕吾愿而后已。”然亦窃疑十三，遂阴谋亦欲醉之，使其无能脱赚。暮泊镇市，浼楫人沽酒割鸡，而己仍前作狼狈之状。乃十三聪觉者也，早已如见其肺肝，因取册暗中览之，又得良图，名曰移花接木。其法用圆竹一节，满贮蒜汁，而以生面和胶封其口，密置衾底，卧后先润以津，务令如脂如韦，无少窒碍。彼来故不予以门户，俟浼之再三，然后自为指南，急以所备者自前而后承迎之。胶著热肌，固结不解，汁浸厥物，痛入心脾，诚惩淫之奇计也。然须预伏白刃，防其反噬，以为不虞之备。十三得其术，心益喜。觅之舟人，得胶少许，惟竹不能猝办，忽于榻侧获之，则固念一所截用以贮其碎金者。因笑曰：“即以其人之物，还治其人之身，大快大快。”遂一如其教而预储焉，念一又茫然不知。及昏，欢然共饮，托醉先眠。布置已尽完密，俟其至请尝试之。念一果暴痛如触蛇蝎，亟取烛自视，则累累者虽故伟长，然已代之以竹矣。急以手脱之，又牢不可拔，愧忿交集，将致命于十三。而十三早挺刃而起，数之曰：“汝腼然人面，而务为狗彘行，败人家风，污人子弟，罪已在于不赦。汝数数诱予，加以强横，予念同乡久契，少惩于前。汝不知洗心涤虑，改弦易辙，今宵仍萌故态，予因聊试小术，俾汝革心。竟乃迷而不悔，怒目视予，予已置身度外，不复作桑梓之想矣。”言已欲自刭，且号呼杀人。盈舱鼎沸，同舟共泊者皆惊起，须臾毕集。视二人则裸如也，知为逐臭之故，争笑而询之。十三且泣且诉，历陈其状，众皆咋舌以为奇。环瞩念一，既已面无人色，痛不能言。戏视其腰，则松不生于腹上，而竹乃产于脐下，遂不禁鼓掌大笑，为之哄堂，又无人屑于援手。唯舟工惧其陨命，贻累于己，始代为脱之。尽力而后落，其必拥肿不中绳墨可知也。众命与十三胥着衣缕，而后以正言责之。念一俯首知罪。客中有尚义者，将代十三鸣之官。念一泣恳数四，众又为之居间，始令具一伏罪状，而以所得所有者尽以输之十三，聊示罚过之意。达旦即驱之，罄身离舟，另觅小艇归里。永不许扰十三家，扰则执状赴县，众将鸣鼓而攻，必不恕。念一一败涂地，莫敢与争，遂垂头自去。抵家犹卧床褥者匝月，盖淫心亦既少戢焉。舟中人以十三为智，咸爱重之，竞市酒肴相馈问。乃十三深虑念一，恐其报复，心欲遄归，无如距家仅一日程，而风色少逆，至夕，犹泊于曩昔遇女之处。十三心识其地，乃笑曰：“黄石公犹在乎？报韩者已归，可以从赤松游矣。”及寝，有人款户径入，视之，则赠书之媪也。喜极趋迎，延之坐而谢之。媪谓之曰：“怜子纯孝，是以相救。今日子之耻已雪，而我之事未终，故深夜特来与子议。”十三无难词，直诺之曰：“再生之恩，无不如命。”媪曰：“予居此水数百年，纵横自得。近有无知孽妖强欲夺吾宅，兼思嬲吾女，故遁迹他乡，且多构奇策以御之，其中利害，尚有甚于子所行者。幸为龙主鉴察，屏渠远方，并召我母女。前此邂逅，正予旋归之日也。因自奇其计，遂以授之于子，果能免患。然予有女在，不遂远游，意将委之于人，非子不可。倘得子之金诺，则我可脱然无累，往朝南海，成其正果矣。”十三闻言，喜出望外，亟以婿礼拜见。媪大悦，起曰：“今夕颇良，可使迨吉者来事夫子。”遂匆匆亟去。未几，侍婢数人捧丽人自外而入，装饰如贵家，绝非向之落魄者。比睨之，果即前者少艾，益慰所怀。于是欢欣与语，女终腼腆不答。其母又来促之寝，乃屏烛下帷，解衣同梦。海棠湿雨，杜鹃啼春，竟不知夜之几何矣。昧爽，媪即至，赠婿以赤金二笏曰：“多与恐汝不任，然已可吃著此生矣。”径留女自返，女亦不甚流连。妆讫，辄与十三对坐，他人往来皆莫之见。即十三亦倏然不见其妻，乃怪而问之。笑曰：“妾实神人，彼龌龊商人乌能见予哉？”将至乡里，女与十三谋，别舍于外，而使十三驰告于父曰：“舟中皆谓儿智，有客愿以女嫁儿，兼赠重金。彼适有远行，不获亲来讲姻谊，先遣其女于归矣，敢请父命。”崔父闻子言念一事，喜其智足卫身，不负父教，因慨然许之。草创婚仪，令子迎妇归，始合卺焉。邻比闻十三完璧而归，且知念一为所伤，病不能起，皆叹息以为异，竟不疑女之自来。女事翁孝，事夫顺，理家有则，且以药疗崔父之疾，病良已。十三又出金置产，俨然素封。夫妇承欢数载，父殁，遂弃其业，不知所之。唯念一尚在，则已贫病交迫，家无斗筲矣。

　　外史氏曰：余不矜十三之智，而矜十三之孝。且不为十三幸，而每为十三危。何也？向使不遇授书之人，则十三已为砧上之肉，虽智足自卫，又乌能出庖人手耶？抑安知非天鉴其孝，阴令贤母为之造谋，俾其全璧归赵哉？故为贫家之子弟念，与其学保身之十三，母宁为不轻身之十三。苟无十三之孝，念一必将饱饫秀色而归矣。岂仅作门外汉，竟至焦头烂额乎？孝矣哉！十三。危矣哉！亦十三也。


○　白云叟
　　钱塘山水为天下之冠，闻者多不能游，恒引以为憾。宰是邑者，又以功令森严，簿书况瘁，鲜克与湖光山色接晨夕杯酒之欢，亦宦游恨事也。临清卢之椿，以孝廉铨补浙省，去钱塘仅咫尺地，乃为公务所羁，即有事谒院，亦倥偬不及一游，每抱昌黎滕王之感。卢有幕宾，失其姓名，号曰白云叟，异人也。居恒辄谓卢曰：“大丈夫得展骥足，出宰百里，苟非名胜之邦斯已耳，脱遇六桥三竺之胜，不能驾一叶之舟，与画船箫鼓竟逐于湖上，则不免唐突西子矣！”卢深颔其论，然亦密迩如兰亭，接壤如耶溪，犹以一官匏系，不克身亲，而西湖又安望哉？期年，叟忽语卢曰：“君有湖山之兴乎？明日抚公檄下，使君继乐天、坡老之任矣。速理征棹，可遂壮游。”卢以瓜期未及，且政声未登卓异，不信叟言。诘朝，方据堂理事，果有隶以红笺至，则已调补钱塘令矣。乃大喜，服叟先见，因与之谋曰：“君言虽中，我事倍前。三鼓放衙，五夜退食，晦犹奔走于道路，明即伛偻于戟辕。即有淡妆浓抹者，可能驾言出游，以适我愿乎？”叟微笑曰：“君自不欲暇耳！果能概从吾言，即以孤屿为家，以冷泉为室，以净慈灵隐为客座，以两峰一水为园亭，吾未见有废事也。”卢犹未信。及摄篆者至，乃启行抵杭。履任三日，叟即谓于卢曰：“湖船已具，来朝当与君遍游佳胜。”卢讶曰：“新硎初试，游刃未能，我与君皆有所司，何暇及此？且令上官闻之，弹章将不远矣。”叟笑曰：“予固谓君不欲暇也。事果有碍，予岂敢以孟浪贻君忧？”卢曰：“然则君将奈何？”叟曰：“君无漏言，翌日仍戒舆马，饬吏役，起居如常。予自能偕君一往。”卢惝恍不定，姑诺之。次日午后，卢方出衙署，将谒抚公，忽舆侧有人启曰：“白云叟先生敬候。”卢不自由身已降舆，见驺从十数，拥一小犊车，驱迓道左。执事甚恭，亟引卢登之。癷然遂发，疾如风雨，不转瞬即出钱塘城门，卢心窃讶焉。自计来竣公事，即作嬉游，益非善策，然已无如之何。甫至湖干，果有大游船舣以相待。卢方下车，叟忽从篷底出。俟其登舟，即握手笑曰：“吾两人皆有代庖，剩此闲身，不妨作十日游也。”卢茫然视其船，兰桨桂楫，华美异常，惊愕者久之。及入舱中，早有歌儿数辈，明眸皓齿，朱履鲜衣，趋跄乎左右。卢顾问叟曰：“此辈何来？”答曰：“厮养也。”既坐，绮席高张，珍馔杂进，放乎中流，且行且饮。又有美人四五，皆妙选，羽衣星珰，丽容稚齿，自帘中出，为主人捧觞，卢益莫测所自。询之，叟答曰：“家乐也。”卢因笑曰：“先生馆谷于予，颇亦拮据作客，未闻有此。今忽纷致佳丽，诚所不解。”叟微哂曰：“君视寒士如死灰，竟不能一燃耶？适遇贤地主，举此以赠，不敢独享，因愿与君共之。何以疑为？”卢默然。酒行数巡，已至湖心亭，因舍舟登眺。亭中早设锦裀，卢与叟藉地而坐，觥筹交错，歌舞前陈。遥望游舸如蚁，泛泛于苏隄之下，或听莺，或观鱼，或凭栏而怀古，或即景而敲诗，前喁后于，左丝右竹，箫管浮水，珠翠迷烟，而南北峰之变态既有万千，西子湖之澄波又复四映，诚人间巨观也。卢至此百虑尽空，一丝莫挂，唯与叟浮白痛饮。良久，叟又邀卢过岳墓，绕南屏，访幽于林逋宅边，探奇于苏小冢侧。侍者皆从，香风里许，见者以为神仙中人。少焉月升于东，照彻万顷，游人尽返，卢亦思归。叟笑曰：“约以经旬，何遽欲返棹耶？”卢曰：“其若官守与衙务何？”叟曰：“渠自能办此，我与君不消逆虑。”乃不听卢，仍返舟，命泊于绝胜之处。对月张筵，开樽重饮，清讴艳舞，眩目醉心，直至酕醄始寝。凌晨，又换小艇，不携裙屐，寻幽索胜，靡所不经。每至一佳境，即有人设饮，亦不知其谁何。暮归，仍宿于舟中，衾褥之华，供具之备，犹胜衙斋远甚，但不遣美人侍。将卧，即纷然各散，莫解其焉往。私以问叟，笑而不答。自是终日泛湖，或巨舰，或扁舟，山行以骑，陆行以舆，浃旬而足迹殆遍。卢亦沉酣其中，乐而忘返。一夕又饮，漏下已三，叟忽谓卢曰：“摄事者过劳，我辈盍暂归。”卢曰：“门扃矣，归恐不获。”叟曰：“姑尽三爵，有予在。”乃以巨觥进卢，相对大釂。卢不觉沉醉，隐几而卧。及醒而转侧，则宅门已发梆矣。张目审视，身固在书室榻上，仆役趋侍。径起着衣，人亦不以为异。时宅眷犹在旧治，无可与言。方盥濯，有小童奉叟命，以一册进曰：“迩日之事略具其间，请公强记之，庶几应对无失次。”卢草草一览，恍然曰：“嘻！予前此殆非身往也。”因秘而不宣，仍出供职，照所登者行之，百不失一。及谒上宪，见同官，皆啧啧赞其明敏，己亦窃笑。乘间以故询之，叟终不肯言。嗣后时一出游，或三日，或五日，虽不若向者之久，而乐亦无殊。以故山水之胜迹，靡所不探。卢以其事近怪，即亲知无敢少泄。未几，眷属至，仍游如前。年余，甫向内子私述之，惊曰：“无怪乎有时如木石也。君自履新任，多宿外寝，妾往觇之，昏睡若无所知，举撼之，亦弗能醒。心窃惧焉，以为鞅掌所致。侵晨即起，莅事如常，又复索解不得。且闻仆言，某先生亦恒如是。今而知此中有术焉。然宜慎之，倘去而不返，妾将奈何？”卢亦微笑而罢。由是事颇漏于署内，人多窥测，叟遂不再相邀。卢请之，亦不携往，唯曰：“恐夫人滋惧也。”又两月，卢以循良骤擢州牧，叟乃请去曰：“西湖已有东道主，不再司君刀笔矣。”强之行，终不听，遂为买山于湖上，筑茅而居。未数旬，即遁迹不见。卢至州治，所属有邑丞，明察吏也，忽得奇疾，鼾睡辄竟日，至夜深始醒。则曰：“予病矣，为真君召去，代纪钱塘县事，烦剧殊不胜，明晨仍须一往。”言已瞑目，鸡未鸣，早入黑甜，人皆以为异。旬终乃愈。后竟不时举发，一卧数朝，幸不甚久。然叩其颠末，则曰：“真君嘱予勿言，言将有祸。”暨卢下车，丞来庭谒视，卢之左右皆若熟识，且能举其名。卢闻其异与己符，乃屏人与语曰：“君之越俎以代者，实我也。君才实倍于予，行当荐剡，必不使久屈于下僚。”因其言异，相视骇叹。丞果藉卢力，遽绾铜章。但不识为叟捉刀者，又何人耳。

　　外史氏曰：长才屈于短驭，畴能试以铅刀？雅吏困于嚣尘，鲜克亲夫岛屿。叟之此举，可谓两平其憾矣。尤喜其为幕中人扬眉吐气，不致以寒酸之态，见量于肉食者流。不然，虽与之游矣，安知不谓为彼之福而非我之力耶？流连再三，辄为之喜动眉宇。随园老人曰：功名与丘壑相左，只为不能分身耳。果有此术，即为五斗折腰，亦所不辞，矧夫出宰名都，坐膺厚禄乎？搢绅先生有山水之癖者，能不神往于斯人？


○　辽东客
　　先大夫宦沈阳时，遇一僧，状貌奇伟，谈吐有英气，不类缁流。而自额以上，肌削皮瘪，嗒焉若丧其骨。怪而问之，僧亦不讳。盖当国初，海内甫定，宵小之徒，聚于萑苻者，尚余什一，僧固其间之巨魁也。聚党十数，某执牛耳，某次之，僧又次之。下此者咸听指挥，伏于辽东道上行劫者屡矣。一日有贩珠者，结伴十余来自海上，所携皆值千緡。暮投旅舍，屋数楹，寥落无他物，惟一敝囷置屋隅，则故盛米者也。客视之，俱不介意。众中一人，貌耸而神清，负一剑，斯须不释。俯而窥此囷，微哂曰：“噫！鼠子之死期至矣！”众未及询，以为李斯之偶有所见耳。将寝，此客忽言曰：“今夕当有胠箧者，诸君不可以不备。”众愕然，始诘其故。客乃剪烛闩扉，移去其囷。屋隅有巨穴，窥之深黑，其中洞然。并欹其囷而验之，俨一无当之卮，实则盗所从入之径也。众皆震惊，谋欲徙。客曰：“徙果能免乎？慎勿恐。有某在此，必不使君辈丧其宝。”因命众枕资而卧，即震响亦勿张皇。己乃掇矮几坐穴侧，帷灯仗剑，屏息而伺之。众亦股栗不能眠，假寐以待。睹其剑，光芒射一室，凛然不可以近，诚利器也，乃传舍主人，果与僧等剧盗为表里奸，见客即往驰报。群寇毕集，将俟其寝而袭取之。客舍之后，地势卑下，兼有坑坎，深丈余，匿空旁出，叠土为阶，以上通其隧，盖皆盗所预构者。于是尽入堑中，然后议进。其首贼以为无患，毅然先登。约钻至穴口，有声如裂帛，其人早坠于隧外。抚之，腥血污掌，已失其元。举大骇，低噪有风，人心惶惑。而盗之旧规，长者亡，次者必继。某居僧上，义不容辞，逡巡而复登。未几，又陨，则头颅亦弃于室内。盗皆大哗，继之以入者，非僧谁属？僧于此时神气沮丧，欲不入而不能，欲入而又深恐前车既覆，后车仍往，其心惴惴。无已始奋然入隧，趦趄良久，仿佛有光。既达穴口，不敢躁进，窥探仓皇。旋觉寒气侵肌，毛发尽竖，战战然欲返，而虑为人嗤，姑以首为尝试。甫露其顶，未及眉睫，恍若有物如冷雪，遽沃其脑。早已冥然无所知，而身坠矣。群盗烛之，囟门以前，天庭以后，削去者三寸，而人尚微余残喘。后无继者，从贼大溃，仅舁二尸及僧去。僧至翌午始苏，敷以药，半载乃痊。因忾然曰：“草木余生，不可再作孽矣。”亟散其众，出家于某寺中。后数年，邂逅传舍主人，诘以客之所为，始得其梗概。且言：“某某之首，次日客行，亦不知其所在，室中亦并无血渍。唯目予而笑曰：‘夕来多感玉成，异时当有以报。’言讫径去。予亦悬悬者半月，今幸无恙，再不敢与盗为缘矣。”僧闻主人言，亦为之三叹。嗟乎！客其剑仙之流，隐迹于负贩者乎？僧遇先大父时，既已六旬，此其壮年事也。比及先大父秩满回都，东道之民，竟有夜不闭户者。而行人之无虞，又何待问哉？

　　外史氏曰：使盗尽歼于隧，其奇必不传。仙其留意于是乎？不然，人皆及肩，此独摩顶，何不击之胥中耶？卒之猛放屠刀，遂登彼岸，非藉慧剑之力，有以斩除贪痴，乌能至此？当为之榜曰：“决其二以示威，留其一以警众，仙之意深矣！”又旧传一妇人，孑身夜绩，有偷儿穴壁将入。妇闻起视，贼已仰卧隙中，濡首面进。妇睹之笑曰：“若欲眠耶？不可以无枕。”乃以纺砖藉其首下，贼遂不能进退，挺然于穴隙间。天明，呼邻人执之送官。噫！此妇之智，亦客之流亚欤！


○　弱翠
　　固安王立猷，以才长屡中副车，年三旬犹未售也，居恒辄郁郁不乐。庚午复入场屋，考事既竣，以母病遄归，未遑候捷音。抵家，母亦小愈，王亲视汤药，棘闱之事固未尝去心。一夕，母寝，细君亦倦卧，王独坐诵头场三艺，津津不自胜。慨然曰：“如此佳文，掷地当作金石声，岂朱衣犹不首肯耶？”语未竟，闻墙角咥然，似有窃笑者。因大骇，疑为穿窬。而笑声娇细，不类衣冠者。亟起往视之，则一二八女郎，眉目如画，碧衣朱裳，手拈菊花一枝，冉冉而去，忽不见。王诧为妖，心甚怖，不敢复诵，遽就寝。阅两日，将近揭晓，兴复勃然。篝灯展卷，孑然一室之中，恬吟朗诵，剌剌不休。女郎欻然而至，匿笑入室，直前以柔荑掩其卷曰：“如君此等文，止堪供覆瓿用耳。犹絮絮不置，聒人好梦耶？”王大惊，灯下视之，容光满目，鬓发如云，诚绝色也。心虽竦惧，然夙以名流自负，竟见嗤于妇人女子，意甚不平。因起而揖之曰：“卿亦知文耶？恐覆瓿者，正未易逮此。”女郎微笑曰：“以予闻之，将毋同。”王益不忿，径牵其袂，使坐，曰：“试阅吾文。如此黄绢幼妇，而不以桂枝相许，姮娥真盲矣。”女郎坦然就坐，仍笑曰：“姮娥不盲，君心自盲耳。”即取案上丹铅，批阅之。娇波不瞬，纤腕不停，钩之勒之，不须臾，而三艺皆遍。末署八字曰：“桂林半枝，掇取为幸。”王见之，于邑无色。取而视焉，披窍导窾，无不切中，乃悦服。亟请其名，女郎笑曰：“若当执贽为弟子，何汲汲询人姓氏耶？”王又固请，乃曰：“成氏，小字弱翠。家固与君相通也。”遂与王谈论古今文艺，皆一一能指其瑕瑜。王益心折，因索其吟咏，即以手中菊花为题。翠援笔疾书一律曰：“采菊东篱学隐沦，指尖犹带露华新。奇擎掌上鸦黄淡，笑数风前凤嘴匀。摘去秋光寒翠袖，分来佳色艳罗巾。不因把玩香盈手，错认金钗欲赠人。”王流览再四，赞曰：“清新秀艳，《香奁集》得未曾有。”翠又笑曰：“此与君文差堪伯仲，不意俱蒙谬赏。”王大惭，欲留之宿，辞曰：“与君为文字交则可。若及其他，君家床头自有人，谁能保醋娘子不攒眉耶？”言已径去，旋失所在。王心窃爱慕之，每夜独居，以俟其至，而迹竟杳然。数日后，通邑喧传，某州中某，某县捷某，固安只一副车。询之，则己也，益服翠之藻鉴不爽。至夕，私具酒果，屏人孤处，祝曰：“翠娘子盍惠顾乎？”语甫毕，身后吃吃有笑声。回视之，则其人已在室中。因延之坐，谢曰：“法眼不差，卿真我师也。”翠曰：“幸中耳，岂真先见哉？”乃并坐宴欢，翠渐忘形，夜既深，犹未言去，王遽挽之就枕。欢洽之际，退避逡巡，犹然处子也。翠因叹曰：“本图与君为嘤鸣，今乃与君为伉俪。笔墨中亦有魔障，信乎女子不可多事。”及晓乃去，自是无夕不至，踪迹诡秘。王不言，家人亦莫能觉。一日谓王曰：“妾家距此只数武，而君竟不一谒丈人峰，似亦缺事。”王曰：“然。”即浼其携往。翠曰：“君明晨托言访戴，步出村东，妾来导引，乃可行。”生从之。诘朝，具衣冠趋赴村外，翠果相俟于野。见王曰：“来乎？”王曰：“来矣！”奔就之。翠即袖中取红巾，为王障面，笑曰：“请郎移玉。”王举趾如踏败絮，柔不胜履，心甚恐，勉随之行。有顷，闻翠语曰：“至矣。”揭其巾，则竹篱茅屋，风致萧疏，早有一老翁，扶杖候于门外。见王拱揖曰：“远涉劳苦。”翠指而告王曰：“此翁也。”王视之，庞面古服，矍铄非常，遂执子婿礼。翁逊王入，草堂数椽，绝修洁，似无烟火气。寒喧毕，即有垂发女童捧茗至，酌之清芬。茶已，翁乃谢曰：“小女子幼失所恃，茕然无依。今以之累君子，老夫惭甚。”王唯唯逊让。翠即起入内，躬亲治具，咄嗟之顷，肴核罗列。王起执盏为翁寿，翁亦相酬。交酢甫毕，翁呼女童曰：“请姊来，王郎非他人也。”翠果含笑而至，促坐共饮。翁因叩王场中作，王虑为翠嗤，嗫嚅不敢言。翠笑曰：“父勿问，好煞亦在孙山外矣。”翁怒之以目曰：“此岂事夫子之礼耶？”翠乃默然，酒既少酣，翁指庭际芭蕉，丐王珠玉。王酒后兴豪，顿忘扫眉才子在坐，遂口占曰：“清阴如柳碧如苔。”翠颦黛曰：“拟不于伦，着想妙在能俗。”王不顾，又吟曰：“伴尽纱窗翠色裁。”翠掩口曰：“前既沟中着泥，此真水面抛石矣！”盖讥其欠通不通也。王有愧色，乃不复作。翁强之，沉思良久，始续曰：“剪剪春衣秋雨里。”结句急未能就，翠遽曰：“予已代郎得之矣。”因朗吟曰：“绿毛狮子到阶来。”言讫大笑，翁亦不觉粲然。王不堪其谑，变色而起曰：“妻不以我为夫，予何能居此？”翁亟谢过，王不听，拂衣出门，则四围青山，茫无人径，莫能识其来路矣。正栖皇间，俄一牧牛儿，独驱骅犊，横笛而来，王亟逆而询路。儿曰：“若非我家新婿耶？何惶急至此。”王因愤诉其故，儿曰：“归无难，但乘我牛背可返也。”王勉从之。儿令王瞑目，仿佛行云雾中，不一刻而抵其家。王张眸，始知为村外，遂弃乘，儿乃辞去。王挽之问其程，答曰：“君所至者，四川峨嵋山也。”因以川连一裹贻王，人与牛皆不见。王骇然，归家亦不宣言。窃自愤曰：“夫不若人，匹妇犹以为羞，况女中之仙乎？”于是深自刻励，下帷苦读。期年，业大进。自取前作，玩味久之，笑曰：“予自视亦如嚆矢矣。”益奋厥志，而每思翠不置，究不复来。壬申竟魁于乡，癸酉复捷南官。在京候职，旅邸正无聊赖，翠忽搴帘入。王惊喜，起逆之。翠裣皀庄容谢曰：“妾恃房帷之爱，偶而戏言，触怒夫子，又累君迷踪陵谷，几不能归，负罪丘山，不敢复见。今闻联捷蕊榜，喜不自持，不得已而腼颜趋贺。自此一别，遁迹故园，无面目与君偕老矣。”语竟欲行。王笑而曳之曰：“勿作态！梦想眠思，谁以汝为憾耶？”翠乃笑曰：“思则有之，不憾妾，乌能中哉？”王怪而诘之。翠曰：“妾固日侍左右，君自不知耳。”因并坐，为王缅述：“父怒女辱婿，诃逐于野，遂化身为牧牛儿，以红巾为牛，送君归里。又以无所栖止，偕居君斋，但不敢或现其形，何尝一日离侧哉？”王犹未信，翠言某日读某文，某日作某艺，纤毫不爽，皆别后事也。王乃不疑，亦谓曰：“非卿嘲姗，无以致此。今之飞黄腾达，胥吾卿一激之力也，乐羊之妻不得专美于前矣。”翠亦逊谢。至夜，久别新婚，欢倍畴昔，因口占贺王曰：“一声胪唱展蛾眉，忘却临岐双泪垂。今日与君重举案，御香好向皒边吹。”明日，翠与王某移寓他处，矫称新娶之妾，翠遂昼见，人亦无讶之者。王后以二甲观政，因家于京。王妻亦寻卒，乃以翠为继室，生子一女二，数年，托言思父，欲归宁，遂去不复返。

　　外史氏曰：仙之成姓，只一智琼，此殆狐也。其诙谐之妙，具有曼倩之才。而能于戏谑之中，相厥夫子，致身青云，岂长舌之妇可侔哉？乃翁亦风雅，于所居足见一斑。且安知非父女协谋，使天壤王郎因激而为今时逸少耶？吾故不敢目之为狐，而以为真仙。


○　考勘司
　　刑曹多公，掌数司之篆，断狱明敏。本朝淑问之臣，为之首屈一指矣。某年决一重狱，既行刑后，公卧私第，夜半闻剥啄声，绝似署中隶役。方将展询，仆即以一缄入，公览之，蹶然而兴。随索衣冠，命仆马，乘骑出门。隶为前导，行甚驶，但不趋西而就东，公心讶焉。盖公之宅在京城之东偏，居恒赴部辄西行，今反东向，然亦疑之而不能诘。无何，抵一门，重楼赫奕，雉垛巍峨，则京之齐化也。益骇然，且虑门扃，无由飞越。比及皃阇间，封鏁依然，隶引之，竟从枨闑之间策马而出，亦毫无窒碍，公更为之震惊。出城又行里许，至一大署，金碧交辉，仿佛如岳庙。隶白曰：“至矣！”公弃骑，隶导之入门，而南至一所，亦若部之分曹。隶止公于门外，遂入报。旋有人来延，请公从之入。甫达门屏，早有官人十余，降阶迎迓，冠带亦与己相类，貌颇谦抑。视之，皆漠不相识。众揖公入厅事，逊以宾席，公固辞，然后坐。仰视堂额，粉地朱文，榜曰“考勘司”，亦不解为何署。众俱列坐左右，献茗啜已，公询众官阀，且咨见召故。东侧首坐一官，品秩与公埒，答曰：“君阳官，仆等皆阴吏也，冥其中与君为寅友，今已有年矣。尝阅案卷，见君断才，不胜心折。今因一死狱微涉不平，故特屈君至此，幸勿疑讶。”公闻言惊怖，疑为身死，亟起立请命。众延之复坐，笑曰：“君寿算正长，何遽虑此？”命吏以一卷呈公，则即近日所断狱也。其事属一宦家妾与仆私，为主所觇，痛挞之而未忍遽遣。仆乃持刀夜入，弑其主，夫妇胥遭惨死。究之开门揖盗者，则一小鬟，年甫十二龄耳。公治斯狱，寸磔仆与妾，而并诛鬟。鬟死控之狱帝，因有考勘之命，冥司以故拘公。公览讫，微笑曰：“好生虽上帝之德，逆论实人神之忌。鬟之死固近于刻，然以春秋律之，非过也。”遂自诵其谳语曰：“户不开，则主不死，岂云引虎无妨？少既獍而长亦枭，宁谓待年可恕？”语未及终，众皆首肯曰：“是其罪也！仆等虽见不及此，然亦知非无辜，前已遣之往生矣。第悬案未结，故烦公来一证。今闻明断，益令人无从置喙。”言已，公起致谢，将辞归。众亦不留，惟曰：“此中固有君之坐地，但宜好为之耳。”公敬诺下阶，众欲相送，力辞乃止。公出署，隶即控骑相候。乃循其故道而返，至都门仍从隙入。将抵私宅，早漏下五鼓矣，马忽欲溲，且遗矢于地。公弃乘入室，豁然顿寤，则一梦也。亟呼仆往视，天街寂静，马之溲迹宛然，遗矢尚蒸腾有气。并视其骑，汗血微濡，公乃骇叹不置。

　　外史氏曰：甚哉，刑官之不可为也。一女之死，鬼神且为之留心，矧其重于此者乎？多公具老吏之才，极庶狱之慎，犹不免一番考勘。彼喜怒任己、曲直从心者，能由此出，不能由此入矣。考勘司中既无坐地，杜鹃枝上绝少归魂，可不惧哉？可不戒哉？


○　杜一鸣
　　西商杜某，家巨富，生子而哑，因名之曰一鸣。盖取惊人之义，以致其属望之意。及长，绝聪慧，但不能言而已。延师教读，授以书，注目不移，翌日即能默写，点画无讹。师以是奇之。渐能吟咏，所作有大家风，不落寻常窠臼。曾有粉蝶一绝曰：“聊将春色作生涯，宿尽园林几树花。不惯吟香浑似我，却教香里度年华。”诗出，人皆传诵。父母将为议婚，一鸣雅不欲，乃书数字止之曰：“儿不肖，病瘖失音，畴肯以红丝畀此哑婿乎？即勉有应者，其女未必佳，又误儿终身事。愿父母徐以待之，俟儿自觅缘，或者得偿夙愿，容未可知也。”杜夫妇止此弱息，不忍拂其意，见字俯从，遂罢执柯之使。明年，一鸣已十七，父又将商于他省，一鸣作书曰：“父言儿功名无望，读书亦类弁髦，盍从父出游，少识关山之路。纵以哑废，犹可以商世其家，不愈于默坐井中，而箕裘以堕哉？”父喜其志，遂为治装，使从行。一鸣欣然就道，所过名山川，辄有题咏。其尤脍炙人口者，莫如函谷关一律。其诗曰：“雄镇固金汤，耽耽视六王。地吞百越尽，祚翦二周长。雉眫存余烈，丸泥少异方。青牛背上客，长笑过咸阳。”由是以笔代舌，人罔知一鸣不鸣也。其父将往汉口，行及淮上，遇风，舟几覆。一鸣初涉江湖，未谙趋避，风甫定，即私出船头，将窥瓜步之胜。十八姨又至，波浪兼天，帆樯上下，一鸣立身不住，遂颠越于江心。舟中人既未及觉，一鸣又不能号，须臾顺流而下，不止百里。及至风威稍霁，其父寻儿，竟归乌有。明知葬于鱼腹，长江无际，何自冥搜？惟招魂设祭，痛哭而返，遂不复有南游之志矣。乃一鸣初入汪洋，心胆皆落，亦不作再生想。讵意少饮西江，遽沉水底，旋有捉生替死者，纷沓俱来。哗曰：“代予者至矣。”俄一道士，竹冠布衣，携杖疾趋，熟视一鸣而骇曰：“此哑进士也，汝曹意将奚为？”乃叱散群鬼，握一鸣之腕，分水徐行，江皆壁立。及岸，以杖为指南，示之曰：“由此而西，自有佳境。”更探囊中，以一卷相授，嘱曰：“此素女之术，与汝卫身，非诲淫也，须慎用之。”言已不见。一鸣甫经奇险，神魂瞀乱，不能问，即欲问亦不能言，有心志之而已。少顷，神甫返舍，视其书背，有字一行，五言绝句曰：“百卉原无主，孤禽宁有声。三春虽寂寂，遇贵自长鸣。”一鸣知为佳谶，手不敢释。幸天时盛暑，衣履淋漓尚无所苦。一鸣衣水而前，犹忆道士之教，不复向东。乃行未里许，见有巨宅一区，势甚壮丽。一鸣素不习步，甫及墙阴，吻张足软，因小憩于树下。翘首四望，正当坐处有垝垣，因雨未及修整者。窥之，绿莎茸茸，别无花木，恍似人家废圃。一鸣少年鲁莽，顿思藉此为晾衣地，竟踉跄而起，乘缺以入内，果阒其无人。有一亭，茅覆其顶，四围皆植瓜蔬。其前又别有崇墉，高竹半出，茂树拂垣，知为主人游观之所。一鸣审视良久，乃即亭边尽去衣缕，摊而曝之，计俟燥而后行。惊定神疲，不耐危坐，遂自身卧于檐际。倦极思眠，一时不觉熟寐。半枕初回，娇音群噪，一鸣张目视之，则一二八姝丽，束薄縠之裙，衣轻罗之服，纨扇半掩，立于目前。从婢数人，皆怒曰：“何处莽儿郎，敢裸裎寄人庑下。”一鸣不能出声，惟以手示之意。众乃笑曰：“是儿固生而哑者也。”然美人微睨其具，意似不胜歆羡。忽与婢耳语数四，婢皆有笑容。美人遽反身曰：“羞杀阿侬，目既为人所污矣。”遂冉冉先去。一鸣惧祸，将起着衣而奔。婢知其意，直前曳其臂曰：“娘子怒汝唐突，将白主翁治汝罪，汝乃思遁耶？”一鸣猝不及脱，又一婢坌息而来曰：“娘子命将贼去，施敲扑矣。”众婢皆笑，推挽以行。一鸣愧惧交并，不得已而从之。历门数重，都未暇视。至一室，珠帘低垂，翠幔高张，仿佛似深闺，益不敢入。婢拥之履闼，又不见美人何许，心少安。众置一鸣于曲室，反扃其户，笑曰：“以此为裩，不消着裤裤矣。”遂皆嘻嗃而去。一鸣顿悟，仙言所谓佳境者，或即此欤？乃不复惧，屏息俟之。日即暮，婢以榼至。推户入，以酒食与之，且笑曰：“娘子虑汝饿损，不任鞭箠，以此与汝果腹，汝可食。”一鸣知无虞，坦然举箸。婢又笑曰：“此中置鸩矣，汝竟敢食耶？”一鸣不顾。啖已，婢携残炙去。一鸣仍裸卧，惟思其父，暗自陨涕。已而漏下三鼓，闻婢相与语曰：“娘子已不胜酒力，归即思睡，可先令狂郎卧。”即牵一鸣出暗室。闺中椒兰纷郁，银烛荧煌，绣帷锦衾，绚烂不可名状。众簇一鸣登榻，语之曰：“大好福，坦腹此中，不愈于荒亭露宿耶？”一鸣既卧，觉衾枕香软，神思不禁荡然。又许时，有纱烛一对，引前之美人来，入室即自语曰：“痴老子不羞，苦缠阿侬酒，几误侬好事矣。”因问婢曰：“裸体儿安在？”答曰：“已在衾中。”美人乃笑，亲启其奁，取金分俵诸婢，悉麾之使去。自起阖扉，解衣就枕。甫入帷，即笑语曰：“郎寝乎？侬来伴若矣。”一鸣不甚解南音，但闻肌香流溢，口脂俯吹，亦既情炽。美人遽以纤腕探其私，笑曰：“君貌绝文雅，是物何其武耶？”因挽之共枕。合欢之际，一鸣材既兼人，美人又葳锁半启，初觉艰楚，久乃流通。美人不觉叹曰：“使侬株守鸡皮，罕识此乐矣。”因为一鸣缅述。盖美人生于苏郡，淮商某翁之第三妾也。翁无嗣，广置后房，粉白黛绿者五六人，极一时妙选。翁之正室早卒，诸姬各司其一事。惟美人所居最后，故以蔬圃属之。适因病暑思瓜，亲往摘取，得与一鸣遇，遂攘为己有，他姬固皆不能知。晨起仍匿之暗处，三餐皆婢为馈送，渐亦有与之私者，美人知而怒之。婢惧其挞，投首主人。翁大恚，执鞭入妾室，搜诸隐秘，果得一鸣。捽之出，将施扑责，一鸣指口作乞怜状，翁始觉其哑，且睹其容美如冠玉，益大喜，弃策遄归。美人因未识翁意，惴惴然肌战汗淫，持一鸣哀泣曰：“侬误郎，百身莫赎。”一鸣亦觳觫垂涕。正仓皇间，翁使人来呼妾，且嘱曰：“莫惊若人。”美人腼然随去，俄顷归房，眉目似有喜色。挽一鸣就坐，裣皀启曰：“主翁将有所浼，郎其勿辞。”一鸣以手询之，美人亦以耳语之，两俱欣幸。则主翁深喜其哑，将借以播种，庶几无漏言。于此乃悟道士赐书之由，并其诗之前二句亦验。美人又白翁命，欲为杜易女装，免人涉疑，一鸣亦颔之，无难色。美人大悦，乃命婢报翁曰：“事谐矣，少顷即易弁为钗来见也。”美人遂亲为一鸣绾髻，施朱粉，添芗泽。妆犹未竟，忽闻帘间笑语曰：“偷花贼既已败露，羞杀淫婢子矣。”又曰：“分我一杯羹，不愈于独吃此吓耶？”音皆娇脆。入则美人四辈，俱妙龄，长袖浓妆，颜色艳绝。见一鸣，美目群瞩，均有欲炙之意。美人逊之坐，亦笑曰：“非侬则若辈皆枯瘠以死，何能为？”众复粲然。一鸣妆讫，美人又为之更衣。众目谛观，则绝代之姝良无以过。益欢忭，导以同见主翁。翁温言抚慰，命婢呼以六娘子，因置酒与诸姬饮，谓之曰：“有此好替身，不须怨我老悖矣。”言已大笑，众为哄堂。及夜，翁命以次当夕，勿开争端，乃笑而避去。诸姬拥一鸣另入一美人室，戏曰：“代耕人至，黍稷可艺矣。”自是习以为常，不数日而遍。一鸣已谙素女术，尽得其欢心。诸姬亲之如骨肉，爱之若珍奇，呼以哑郎，不啻性命。凡哑郎一衣，众为亲制；哑郎一食，众为亲调。争妍献媚，惟恐哑郎不欢；妙舞清歌，惟恐哑郎不悦。而哑郎亦遂颠倒于百花中，无复有桑梓之念矣。至此又悟，粉蝶一诗亦为语谶。期年，同日举二雄，翁冒之无愧色，贺者盈闾，犹以为积德所致。未几三索，又得男，人乃疑讶，窃议其不经。继焉弄瓦，旋复弄璋，比岁之间，已男五女二，里巷喧传，路人弗信，而亲族之惑益滋。然以有翁在，不即发。又逾年，翁以病卒，讼乃兴，诉之于某直指，时明嘉靖五年也。直指以议礼忤旨，出为两淮盐道，翁之族皆商，故诉之。直指览状笑曰：“老翁得子，一夔足矣，何蛰蛰之若是哉？”乃拘诸姬至。一鸣虽故女妆，究莫能掩。至案欲械之，忽发声吁屈曰：“久被幽囚，今睹天日，何反欲刑我耶？”诸姬见其能言，举色骇。直指怪而询之，具以实告。官吏犹未信，一鸣乃缅述颠末。直指闻“遇贵长鸣”之语，色甚喜曰：“予固治哑之御史也。”竟不穷诘。怜一鸣文弱，且事非本心，不科其罪，惟判令诸商尽收翁之遗产，而以诸姬母子悉归一鸣。翁族无敢违，一鸣遂携眷侨寓淮上。诸姬询之曰：“君向者不鸣，今何不顾惊人耶？”一鸣曰：“予亦不自解，顿觉欲言，即言矣。”诸姬皆叹异。直指有女，美而才，及笄，犹未字也，曾作咏燕诗曰：“非向金闺惜羽毛，双飞只虑近蓬蒿。雪衣笼内终嫌媚，霜爪风前亦惮劳。”吟至此苦思不就，因自矢曰：“有能续成者，吾即事之。”直指取其诗以示绅士，踵之者凡数十人，悉挥去。后闻一鸣能诗，召使续之，意固有在也。一鸣援笔立成曰：“落月屋梁眠自稳，飞花帘幕舞偏高。香泥衔罢清波静，又逐炉烟傍衮袍。”女览之喜曰：“郎在是矣。”直指从其志，遂赘一鸣为婿，且劝之读书。为纳粟，遂捷南闱。将赴都取应，始携家西归。时杜翁夫妇失儿，互相惆怅，父母思子，渐丧其明。一日，门者报曰：“郎君归。”皆怒呵之。及入，拜于膝下，迫视之，果一鸣。惊询其故，细为缅陈，咸大喜。无何，诸美毕至，拜谒舅姑，益大悦。叹曰：“向思其一而不得，今且数矣。吾儿觅缘之言，良不谬。”由是含饴弄孙，目复其初。一鸣安置妻孥，遂赴公车，竟于是岁成进士。乡人尽知其疾，因以哑黄甲目之。一鸣旋点词林，迎父母奉养于京，克尽子职。诸姬藉直指力，挟资数万，皆翁家物。杜益大裕，迄今西人论富，犹推巨擘云。

　　外史氏曰：人之英华多因言泄，哑则克全其天。然则何以能鸣也？曰：声色当前，真元剥蚀，虽欲不鸣不得也。迨至登蕊榜，骋云逵，本来之面目无复存矣。故人之为杜贺者，余深为杜惜。何也？一鸣惊人，固不若不鸣之为愈也。随园老人曰：守口如瓶，哑之谓也。乃瓶亦有泄时，翁遂徒贻笑口，不亦哀哉！


○　酒狂
　　秀水梁生，胆最细，醉后乃巨。居恒对客恂恂，若处子。及酣，拔剑斫地，慷慨悲歌，旁若无人，人因以酒狂目之。中岁断弦，将觅鸾胶，急切未得。一夕同人会饮酒，既微醺，或戏之曰：“闻某太守女，既笄而夭，貌则美甚。今奇榇于五圣祠，风清月白，时一现形。君既鳏，盍往就之？”梁已半酣，即起曰：“诺。”且笑曰：“兄等执柯，予不敢辞，明日祈携一樽至婚所，为予称庆。”言已趋出，同人皆鼓掌，以女无现形事，往固无妨也。乃梁趁月色踉跄而行，抵祠已子夜将半。恐为视知，乃逾短垣入，稔知女柩在西庑，趋就之。阴风砭骨，酒已微醒，胆遂怯，逡巡欲返。俄闻酒香袭鼻，迹之则佳酿一瓶陈于廊下，就而饮焉。其味香冽，竟沉醉。顿忆前事，直诣柩所，叩棺而祝之曰：“鲰生不才，适虚琴瑟。闻卿时出游戏，曾不使予一晤乎？”言讫，棺内寂然。梁又笑曰：“是所谓槁木死灰不可复燃者，予何慕焉？”反身欲归，因足软复颠于地。俄闻柩中娇语曰：“郎勿旋返，妾来矣！”语未已，划然震响，女早立于身畔。睨之，面痿黄如土色，肌肤削尽，无复人形。且以纤手相握，冷浸骨髓。梁醉中罔知畏避，惟大噱曰：“友诳我，何不逮予所闻。”以手麾之，使速去。女似赧然，良久乃曰：“君盖好色者，妾之斗酒徒具矣。”悻悻而退，棺复作牛鸣。梁亦惊汗宿醒，不沃而自解，颠踬而奔。归家即卧病床蓐。诘朝，同人以酒来，询其新婚得意否？梁瞑目摇腕止之日：“勿复言。君等几以此杀我。”因细述其事，众不之信，群往祠中验其实。及至庑下，视女棺已裂寸许。窥之，果如梁所见，不胜惊异，咋舌而返。梁亦因是戒饮，不复狂。

　　外史氏曰：人必因疾而后殁，殁之时，必羸裤无甚可观。仍传记多艳称之，似乎非物之理矣。此书一出，可证群言之谬。近有《莺莺灰》一文，颇为哀艳，附录于左。文曰：“惟娉婷之艳质，固宜久贮于金闺。何荏苒之韶华，不能独宽于玉貌。徐娘老去，岂尽风流。苏小殀亡，终归枯槁。非株林之夏，难言三少鸡皮；纵博陵之崔，讵免一抔马鬣。故当其镜鸾照影，我见犹怜。迨至于钗凤辞妆，谁能可喜。宛转于鲛绡帐里，骨已支床。呻吟于翡翠衾边，肌难盈把。鸡头无剩，此乡不号温柔。秋水徒存，阿堵惟传惨淡。既已香消粉褪，反疑浓染鸦黄。何堪垢渍尘污，渐觉斜侵黛绿。春纤瘦尽，鹰爪时藏，云鬓揉残，蓬颗莫整。此李夫人特匿病态，而乔小青故留生容者也。洎手皛帐风寒，佳人难再；鸳帷梦断，好物弗坚。杨柳蛮腰，恍如强项之令；樱桃素口，俨同反舌之禽。笼玉腕于红绡，莫闻宝钏，矗香钩于白练，怎步金莲。黄土伤心，银瓶固哀，其落井青燐，怵目翠钿，亦共此埋尘。松柏青青，空思眉妩；风霾黑黑，枉冀足音。夜台无再返之香魂，泉壤有将销之艳骨。罗衣化蝶，不掩冰肌；锦衾成灰，难藏弱体。莲萼值凋零之日，剥面不仅无皮；横波当立涸之时，刳目何尝有肉。香温玉软，只留鸡肋根根；脸杏腮桃，惟见瓠犀落落。烧残劫火，蝉鬓飞烟；贴近寒泉，雪肤化水。无论玉环飞燕，同此红粉骷髅；一任花蕊梅精，未必绿窗满目。兴言及此，奚为掩卷神驰；结想于斯，无事披图意乱。苟向百年而慕色，谁能千载以偷香。噫喜悲哉，倩女久成兰麝土；呜呼朽矣，才人莫断雨云肠。不信予言，请临彼穴。”


○　卷二
　　祝天翁
　　渭南有乡民祝姓，失其名，性朴讷，以农为业。每遇耕获，辄祝曰：“天盍佑我。”人遂谓之祝天翁。暮年鳏居，有一子，亦学稼，年已而立，犹未偶也。父子茕然，出作入息，比邻多怜之。或劝曰：“翁之发短矣，为儿纳妇，不有人盄彼南亩耶？”翁笑曰：“天佑我，筋力尚健。俟予衰老，伊婚未迟也。”闻者咸嗤其贪吝。一日，翁他出，子独力作，忽闻丛莽中有人笑曰：“丈夫之髭出矣，犹未授室耶？盍援我，予为尔妇。”子惊顾，回野无人，因复耕。旋又闻声语曰：“不援我，将鳏此一世矣。”子顿悟，前此某家有女，未嫁而孕，父母怒缢之，草葬于此，大怖而奔归。至家，犹慴然，股肉战战弗宁。及翁归，诘辍耕故，子以实告。翁不信，叱曰：“汝惰农自安，以妖异相诳耶？”驱之使就庐舍，不予之归。子在田中，自计：“鬼若来此，诚无地可避，盍纳之，少识裙下乐，死亦无憾。”因不复惧，假寐以俟。向恐麾之不去，今且虑招之弗来。候至宵深，倦极思睡，俄若有人小语曰：“我来矣，何寝耶？”子亟起视之，星月皎洁，女果艳妆如平生，掩笑而至。子故熟识，不再问名，据拥之就枕。女本荡妇。子亦伟男，遂相得甚欢。事讫，子询女曰：“若言为吾妇，其信然乎？”女曰：“业已妇矣，何问焉？”子曰：“不然，所谓妇者，事吾亲，育吾子，操吾家计，良不止为一夕之欢。”女曰：“此亦非大难事。妾为父母所贱，殁后厝之浅土，霜露沁骨，灌莽缠骸，更惧为豺犬所搰，徒饱馋口。君能徙妾高阜，且深埋之，当为君鬼妻。一切如命。”子疑其罔己，诘曰：“鬼亦能诞育如人耶？”女答曰：“能。凡人暴卒者，魂气凝聚，不即散，能施能受，妊娠如常，此自然之理也。病而后殁，则不能矣。”子因笑曰：“然则汝之所怀者，亦将临蓐矣。”女赧颜久之，始曰：“君毋诮妾，畴昔良有此事，但胎随人死，且在尸中。今之许君者，魂也。”子信其言，益深眷恋，直至村鸡群唱，女乃辞去。子归不敢告父，夜则荷畚臿而往。俟候良久，人迹渺然，径诣女子葬处，且祝曰：“若无误我。”甫启尺壤，即得女尸，月下谛视，面色如生，犹未朽。子乃极力负之于冈，为深坎而瘗之，插柳其上，记认而归。比至庐居，女早曼立相待，见子喜曰：“君信人也。掩骼之德，百身莫酬矣。”子曰：“盍先犒予。”因挽之欢会。谋及长策，女曰：“阿翁凡事皆诿之于天，君即以此绐之，随所见皆曰天佑，翁必不疑。翁不疑，则人亦可以无疑。从此饔飧嗣续，妾请任之。但不克显然井臼，并代君乳哺耳！”子欣然从其计，女复别去。无何，而翁来语子令返，言：“偷儿欺予耄老，将逾墙，汝仍归宿，我处于此。”盖翁心多疑，非实有是事也。子心窃喜，遂复归。女果夜至，命之寝，则曰：“妇职宜先尽也。”遂为子缝纫，夜分始寐。鸡未鸣即起，操箕帚，躬炊煮，约足一日之需，乃皇然去。翁归就食，见其整洁异平时，甚讶之，疑子所为，都又不类。踌躇间，子乃笑曰：“父勿言，此天佑也。儿归物已具，亦莫解其由。既而思之，非天意而何？”翁果释然。嗣是遂以为常，而不之怪。后数旬，女虽不昼见，亦不归，恒就暗室为子操家计。饮食以时，备具无烦预办矣。子询之，答曰：“得君阳气，昼亦可居，但畏见人耳。”及秋农忙，父子偕作。女虽不亲盄，子至即贮筐筥与之，一菽一水，极其苾芬。村中有室家者，反愧之。翁信为天佑，不之询。每欲以此矜人，子恒止之，乃不言。女又嘱子，私为市绵，暇则纺绩为御寒计。衣之污者浣之，敝者新之，未及飞霜，絮衣咸备。进之翁，绐以天佑，弗问也。惟邻比稍稍疑之，而父子醇谨，亦不敢妄为臆度。期年，女诞一男，置诸空室。子奔告翁曰：“有一襁褓物，不识所从来，今在予室中矣。”翁亟归视，门户悉扃，呱呱者果在榻上。验之，貌类其子，乃笑曰：“此天虑我无嗣，而锡汝以宁馨也。”即觅有乳者字之，坦然无疑。然自此邻比之惑益起，默相伺察。祝子所居之室，昼则有机杼声，夜则有刀尺声，食则有烹饪声，寝则有欢笑声，将不诘其父，而诘其子。众犹未发，女已知之，谓子曰：“妾与君子缘尽于此矣！”子惊诘其故，泣言曰：“妾以生前不淑，为天所怒，虽投缳未足以蔽辜。上帝以阿翁淳朴，事皆听之彼苍，而君又命中无偶，故假手于妾，以延此一脉。妾亦得藉以忏罪。今既似续有人，是妾之事毕，即君埋骨之德亦报矣。行将往生他处，何必恋恋枕席，骇人耳目哉？”言讫欲行，挽留之，终不肯止。且嘱曰：“翁享儿妇之奉，只宜有此一年。速备后事，恐卒然不可为讳。”乃去不复来。及邻比诘查，祝子径以情告，众殊未信，迹之实然。惟翁反以为妄，愀然谓众曰：“鬼敢贪天之功以为己力耶？”人咸笑之。明年，翁果卒。子服阕欲婚，忽病痿，遂以疾废。只女所生者承其祀，而椒聊蕃衍，不数传竟成巨族矣！

　　外史氏曰：女子来盖为翁，非为子也。观其敬修妇职，翁乃又得享人子之奉。不然拮据一生，有子无妇，犹之乎乏嗣矣，曾能含笑于泉下哉？事皆诿之上天，已得多少便宜处，而天仍报之以此善。善从长天乎？又何异于圣耶？
　　随园老人曰：一片空花，仍踏实地。南华有诞，而无其真。是诚经营惨淡而成者。


○　畅生
　　畅生名正，字无畏，秦之三原人。初为黄冠，后乃弃而归儒。能文章，独参理解，尝谓：“老氏五千言人犹索悟，岂尼山之道，反不若西度函关者耶？”以故所为制艺，颇能发挥圣贤义蕴，而词藻则有未逮。其人事母孝，家仅温饱，每食必具甘旨，承颜顺志，奉养有方。年三旬，母卒，哀毁过度，竟成骨立。未几，亦死。乃生实不知为死，魂轻若絮，飘飘然御风以行。癷见白光亘天地，盘旋无定，生逐之，瞬息数百里。光忽顿敛，即得一山，其高几千万仞，嵯峨怪状，无路可登。且阴霾笼罩，黯无天日。生自念：“我何以至此？将毋世之所谓阴山者欤？”因悟其死，不禁大恸。忽忆母在冥途，藉此定省，计亦良得，遂转悲为喜。因循麓而前，觅路登跻。方将攀援而上，遥闻金石丝竹之音，若拊云璈，若鼓锦瑟。聆之，声在半天。俄有羽葆一簇，来自绝顶，五色陆离，俨如阿阁之凤览德辉而下，倏忽已达平地。及近视之，则幼童数十人，年皆六七龄，绝无衣裤，惟着锦肚兜，下系竹马。其肌肥白如玉，各执乐具，持幡幢，跳舞而至。生方错愕，即已来前，以四轮蒲车延生上坐。生勉从之，而笙乐大作，诸童夹持上昇，早已飞越险阻矣。无何，即至一处，瑶宫璇室，云霞蔚然。其门高大而轩敞，金沤浮户，玉兽当阶，榜曰：“九天衡文之署。”生将下车，童子止之，竟蜂拥以入。历门数重，甫达厅事，早有紫衣贵官约十余，趋前迎迓，扶策而下。一官捧黄绢，状若诰勃，南面立读。生始俯伏听宣，则非天帝玉旨，实西王母之诏也。文约数百言，不克记忆。其意则以瑶池诸侍者各晋仙阶，法宜更换，兹于人仙鬼狐中，遴选数百人，以供职役。而从前女侍，率皆文浮于行，致以风流香艳为世讥评。今故力挽其流，不用玉楼诸修文典司考务。以生学正行优，特加征聘，并勉其留意采拔云云。生乃稽首而谢。诸官进冠服，貂蝉豸绣，赤舄朱衣，俨有钦命气象。旋列绮筵，天厨供馔，诸人皆侧立，惟捧勅者主席相陪。询其官阀，则清华上仙郑康成。酒数行，旋即撤去。生觉微醺，而气骨坚凝，精神爽朗，与在生时无异，心窃喜。须臾众官禀曰：“天府不可久羁，且君阳录未终，仍宜旋返。闺中已锁院矣，请即命题。”生以故事谘郑，郑以诗对。生曰：“近体律绝，多近浮薄。”乃拟“题曹娥祠”“过露筋庙”，令作五七言古各一首。题下数刻，诸卷皆集。生一一披阅，共取十人。郑少之，又益以十五人。其余皆落第。及唱名，其一为吴静婉，本中州士人女，守贞而殁，今年只二十，吕纯阳悯之，荐以为西王母侍儿者也。其“过露筋庙”诗，有“肌肤可糜心不靡，，海枯石烂天为泣”之句，生取以冠军。外此则王昙影、宋修华，皆人仙之翘楚者。天狐有二，亦俱积行数千年，不堕色界，郑因为生庆得人。榜甫发，郑即赍卷赴西池。旋有蟒玉女官，驰马偕来，宣王母口敕曰：“师生分定，见固无妨，诸媛先谒门墙，然后赴阙。”生辞谢不获。已而，香风拂拂，彩袂翩翩，静婉率众美俱入。天乐锵鸣，罗拜堂下。生视之，玉筍一班，远胜狄门桃李，肃然即退。女官又传王母命，酬生以文星一枚，书香成束，且告之曰：“此系无形清贵，非比人间玉帛可以承筐是将者，君得享此，子孙翰墨绵绵与世不绝矣。”生再拜衹受，郑亦称贺。试事毕竣，仍命竹马儿童送生回阳。生念母，亟叩之，女官答曰：“尊堂在世无大过，且有善行，昨已往生富贵家，无相忆也。”生乃掩泪更衣，登御出署，都不由旧径，俄顷已达里门。生悦诸儿秀美，时尚无子，思以得之为嗣。乃以手挽扶轮儿，坚不肯放。儿大啼，生亦霍然，恍如梦寤。盖死已一朝夕矣，家人因时日不吉，未遑就殓，见生起作，大骇而奔。生力止之，语以故，众始欣然。生三日而杖，五日而趋，不旬日而全愈，且能知隔堵事，兼升丈余之屋，皆前所弗能者，人始信其遇仙。但生以儒道自闲，不甚矜异。忽一夕，乘月小步，闻空中娇音语曰：“夫子别来安否？”生知为铁网明珠，仰询之，倏然下止，则云軿二乘，各坐仙媛。一即吴静婉，其不甚稔者，自通姓氏，则宋修华也。举弃舆，亭亭而拜。生大喜，延之庭上，命坐与谈。静婉致诸姬意，以金丹雪藕数十品拜献其师。生不受，曰：“陆氏之庄，诚不宜荒。但此非尘世物，有而匿之，是自私也，出以示人，惑众滋盛，决非吾儒所宜为，无敢祗领。无已，日前公宴所饮仙浆，并裂卷佳纸，觅得见赐，叨惠良多。”修华笑曰：“师言诚细事，行将奉上。”语未绝，即有青鸟一双，翔集砌下，一负朋酒，一束锦囊。启视之，其酒绀碧色，溶溶如春水。细玩其笺，淡红若新花，腻不著指。因询二姝以所制，静婉对曰：“酒即瑶池玉液，不须酝酿而成。纸则十丈莲花捣而制之者也。”两人又请见生妻，生初不许，再四固请，乃呼之出见。俱以师弟礼拜谒，静婉以金步摇，修华以玉条脱，敬以执贽。生亦令妻却之，咸喷啧叹服其清德。晤语良久，始辞归，仍驾其车，冉冉升空而去。初生妻瞥见二美，宫妆如画图，骇惧不知所出。及知是药笼中物，乃始谓生曰：“君有此高弟，无难立致仙班。即不屑亦可望作富家翁，何为尽辞所餽？得勿近于盇盇？”生笑曰：“予愧刑于此，固非卿辈所知。”因并戒以勿泄。自是二女不再来，然生家凡有所需，生妻一动念，翌日即于妆次得之。金帛珠绣如数而予，资用因以小阜。盖二女知师之介，不欲显致之也。阅两年，生举一子，宛肖所挽之儿，诸姬咸来称贺，无弗至者。皆以文翰为仪，生始笑纳。而金钱洗儿，几以万计，则固不及知也。儿长，绝慧，十龄即通五经。人以知文星辉映，书香绵延，固方兴未艾乎！

　　外史氏曰：人世主司端藉天上，不谓天上藻鉴有时亦取诸人间也。盖其孝足动天，学足型世，原与玉清诸仙卿无异。因而修文院济济多士，反觉头脑冬烘矣。惟是材衡玉尺，既崇实而黜华；忽焉花锁棘闱，不拣金而拾翠。朱衣有眼，董双成宁落孙山；彤管无灵，李易安终居康了。载赓柏舟之句，婺耀龙头；群染柳汁之衣，仙接风翅。宜乎，传来衣钵，不在蕊珠宫中，一经晶题，感倍芙蓉镜下已。至于理学文艺，久矣殊途，其能以风云月露之篇，竟阐道德仁义之蕴者，正寥寥不堪数计也。


○　镜中姬
　　俞逊字仰之，淮上人也，赘于瓜步巨家。妻沈氏，美姿容，喜涂泽，颇有独擅一代之想。自赘俞，琴瑟綦调，从无脱辐事，姻娅中家室失宜者，多称羡之。岳家故甚富，旧藏一古镜，云是唐宋时物，不轻以示人。俞欲见焉，索之妻，数数不能得，心恒歉然。一夜，有盗入岳家，所窃无多，而此镜并失。家人以为异，窃意偷儿为知其宝者。浃旬，俞行市上，见货镜老翁，持一鉴，体制绝古，不似近今所铸。询其值，只二盉，遂易之以归。携入室中，妻适对镜整妆，乃戏以投之曰：“若家一废铜，视为希世珍，不令人少照容鬓。今鬻于市，价止百钱，绝无有过而问者。予且袖之来矣。”盖俞故未睹此镜，因绐之云云。乃沈一见，即惊曰：“是吾镜也！君果何由得之？”俞亦愕然，始以实告。沈持镜自照，忽大骇，叱曰：“若何人？”镜亦朗然曰：“若何人？”徐曰：“予为郎君姬，宜参正室。不然，醋娘子讵能容？”言讫，沈忽掷镜自仆曰：“吓杀予！”镜亦曰：“扑杀予矣！”俞大惊，取视之，镜中立一美人，修眉广颐，艳丽独绝。以视妻，不啻径庭之别。因诘其由，镜曰：“予五代时朱全忠之宠姬也。全忠为后唐所灭，予遂殁于乱军。后遇仙师，以予血铸镜，魂乃附焉，今又数百年矣。闻郎君古雅，愿备妾媵之数。”俞曰：“毋乃为祸乎？”镜曰：“不敢为祸，只以供君把玩，且不与人争枕席欢，勿须多虑。”俞乃喜，叩其所能，曰：“少习歌。”于是立镜于榻侧，夫妇并坐听之，其声娇细而簌簌可动梁尘，且其曲亦工雅不群，遂相对乐甚。已而镜中之影自解其衣，体洁白如玉，先裸而后舞，折腰曲腕，献眉呈身。睹此旖旎之态，夫妇皆情不能禁，竟下帷欢好，置此镜于不顾矣。自此习以为常，不数日而俞病势且危。迨岳知之，亟索此镜，叱女曰：“曩者不与儿辈见，正为此中有妖异，祸人者屡矣。予以祖遗，不忍碎之，岂堪朝夕摩弄耶？”因置之铁椟中，加缄封焉。延医视俞，半岁始痊。后岳卒，竟失镜之所在。

　　外史氏曰：此镜可与画屏美人并传，殆妖物也。然助他人之欢，不逞己之欲，竟以此见讥，繄独何哉？且安知非阴附闺躯，故夫婿不禁其荡耶？若无镜在，奚为燕婉之好？未至十日而失形？博物者必深知之。


○　程黑二
　　国初辽东有无赖子，其名曰程黑二。勇力绝伦，矫捷善跃，尝升百尺竿上，疾若猿猴。然藉此而为盗，罕有能御之者。里中素封，不堪其扰，因严为之备。黑二闻而自计曰：“予藉此为业，聚辄散去，所存无几。且年近三旬，妻子俱无，此生半为虚掷。今又见防于人，何能郁郁复居此？”于是罄其所有，分俵于所识穷乏，一竿一囊，萧然远引。濒行，向诸富家辞曰：“向之窃者，皆我也。今将他往，不再扰君清睡矣，幸毋以予为念。”遂发。人既异之，且喜其远去，可以高枕无虞，咸置酒相庆。黑二仓卒出门，罔知所适。窃思京师富庶，且广大，可以藏身，遂由东而西。道途资斧，皆取给于竿，无少乏。一日，行及山谷，野旷无人，日已暝，无所栖止。黑二素习宵行，亦漠不为意。跋履夜半，忽见谷中有高第，颇宏壮，有似巨家。因自语曰：“沿途类丐，殊亦不堪，胡不借润道旁，以壮行色？”乃揭竿疾趋，至则鸟革翚飞，屋以百计，较之故乡之富者，犹过之。益大喜，倚竿于垣，攀援而上。窥之，灯火半明，犹有未寝者，此则其宅后也。黑二见无行人，方越逾，又因路不能稔，伏暗中静伺。良久，癷闻有人低语曰：“参横斗转，银汉将斜，夜深矣，那人多弗来？”又二人曰：“果尔，则兰姑真侥幸，但恐不免耳。”语毕而笑。及近觇之，则二小鬟出自夹弄，吃吃而去。黑二知有侧门，迹之果得其处。因潜启双扉，入则花气袭鼻，竹声聒耳，恍惚似有佳境。中屋三楹，绣帘半揭，烛光直射于阶除。心怯无敢前，仍伏于墙角。须臾，有人如好女，出自房中，倚栊而叹曰：“可人期不至，专结恶姻缘。”已而低曰：“今夕倘再来，予弗能生矣。”言讫以袂掩面，状若凄楚不胜者。黑二莫解其指，亦不甚关心。俄有物疾如飞鸟，自簷而下，及地顿化为人。状貌雄伟，怪音如盋，笑而谓女曰：“勿作望夫石，予已贲然来思矣。”遽拥之入室，女似畏缩不前。其人径推背以入，户遂阖。黑二知为妖，将穷其异，悄即窗下，聆之，闻其人笑曰：“汝勿怖，今宵固王良造父驾轻车而就熟路也。”又闻女曰：“荜门湫隘，究不足以容车，可奈何？”其人又曰：“姑尝试之，汝固强而后可者。”未几，闻女作呻楚声曰：“妾已不堪，愿留其半。”其人恚曰：“前夕已令人不满，今仍作态耶？”女似哀恳再四。无何，娇啼恻恻，惨不可闻。黑二义激于中，顿忘己身实盗，大呼曰：“何物忤奴，苦人闺媛，当以老拳毙之。”语未及终，旋闻室中惊诧曰：“其声甚勇，予不敢当，盍去诸。”黑二方排闼，物已拔关欲奔，击之中目，戛然长鸣。视之，修耳伟躯，宛然一卫，早超屋而逝。黑二踊跃从之，倏不见。仍复缘栋而下，则女已整衣迎候矣。直前谢曰：“弱质葳蕤，突遭强暴，非君则命尽于今夕，将何以酬？”黑二始悟己为梁上人，即亦无惧色，竟从女入闺。灯下视之，花貌幽妍，丰姿妖冶，实为目所未睹。而余泪盈眶，啼痕界粉，固甚可怜人也。因诘其见辱之由，俯而不答。徐曰：“此诚夙孽，愧不可言。”黑二笑曰：“阻子欢会，得毋怨我鲁莽？虽然免子于厄，予亦不能不望报。”女腼然曰：“残柳良不足攀，然果不见鄙弃，亦愿藉此以酬高厚。”黑二又笑曰：“予固不较此，但恐吾子曾经沧海难为水耳。”于是挽以欢好。女始告黑二曰：“君勿见疑，家皆狐也。妾小字胜兰，随父母居此谷中，将近百年。兹有长鸣侯者，驴也，见妾美，强委禽焉。父母慑其威，勉从之。甫一夕，妾已狼狈矣。今蒙君救，恩戴二天，倘不见憎异类，愿侍终身。”黑二故饶胆力，且喜得美妇，殊无所惧。惟诘曰：“狐独畏灞桥所跨者耶？”答曰：“不然，此聂隐娘之黑卫，非邯郸道上者比也。其主为剑仙，能百步取人首级，我辈尤畏之，故不敢与之抗。”黑二骇曰：“若然，则我亦甚危。”女曰：“无虑也。君前生即空空儿，与聂师同列剑仙，断不加害。不然，怪亦绝有力，使非有所震惊，何至闻声遁哉？”枕畔喁喁，倏已达旦，女先起往白其父母。有顷，男妇罗拜盈屋，遂为黑二易新衣，张乐治筵，欢然合卺。女知黑二为穿窬，劝使改业，入武食饷。常乘一骑回岳家，独往独来，人莫能测。逾年，女生一子，长面如驴，黑二欲刃之，女不忍，力劝乃止。黑二后以军功擢把总，以酒罢官，遂返谷中不出。

　　外史氏曰：狐性之淫，非此兽中之缪毐，不足以破之。惜乎，黔驴无技，又为黑二所夺。向使长鸣侯得志，彼天下之被狐蛊者，亦当举酒称贺，如黑二去乡时矣。奈何一喝披靡，令胜兰得婿快意耶！


○　拾翠
　　上元汤汝亨，今时之柳七也。工于词，亦善诗赋，独至于文，则猝不能办。当风檐寸晷中，犹时构小令，洎乎纳卷，满纸盕盙，绝无一语可取。以故年届三旬，青矜犹未上体，日逐逐于童子试恬，不为忧，同人咸惜之。然其词名噪乎左右，虽妇人小子，莫不挹其余芬，似亦人生得意事。丙寅岁，小试又北，兼亡其雌，独居无聊，乃赴丹徒某公召。流连多日，遂入籍，而仍前不售，士林益姗笑之。落拓之后，其词愈工，曾有剪刀临江仙曰：“买自并州光似雪，殷勤玉手擎将。缕缕丝丝吐吞忙，灯前轻放处，尺寸费思量。慢道春风如汝快，秋来伴尽宵长。银盓影里燕低翔，裁成犹有待，古塞莫飞霜。”由是丹徒之士女，又复脍炙于口，传诵不休。一日郊游，过邑绅孙姓，负郭巨家也。以某公故，颇尽地主仪，盘桓至暮而后去。孙有笄女，貌绝美，尤嗜词。偶得汤集，讽咏弗衰，时置一帙于绣筐。凡有所吟，悉和汤韵，虽切依刘之念，而未稔为何许人。女有贴身婢拾翠，其名貌亦与女相伯仲。是日窥客得识汤，见其丰神秀逸，虽中岁而美拟羊车，因阴以语女。女遂思慕不置，竟以此致疾。女父母探知其意，俱嗤曰：“汤生老大无成，将以曲子名家者，何足以当雀屏之选？”亟为之议婚于豪家，而绐诸婢，使报女曰：“郎即卷中人也。”翠识女心，果以汤告，女病寻瘳。既而知其非是，翠乃自咎曰：“予误阿姑事，阿姑其谓我何！予必遂其志而后无憾。”翠有外家居城中，其舅为邑诸生，因翠父鬻女作婢，斥绝之，音问不通。然翠犹能识其处，遂窃女词一卷，中夜潜出奔外家。月昏路暗，跋疐而前，寸趾为之尽裂。至邑，门犹未辟，匿迹丛莽间，宵露沾濡，弗恤也。门启而入，物色至舅家。适姥倚闾待菜佣，翠乃哭拜于地，伪言：“主人狂荡状，将以予为小妻。不从则挞楚，予恐贻外家羞，故急而投姥。”言已涕泗交下，悲不自胜。姥故怜翠，抚慰之，煦煦焉亦流涕不止。携之入，谓曰：“若父直畜产耳！累吾家一块肉狼狈至此，夫复何言！”有顷，舅亦自外来。翠起拜谒，舅诘之，得其故，乃奋然曰：“汝值只十五盉耳，予虽单寒，货田二亩，可以之毕事。奚忍以姊之遗体，为人画屏姬？”翠复泣，谢舅。乃与姥谋，暂贷于人，如其数。浼孙之近族，往赎券契，且明告曰：“绅与衿等耳，辱吾甥犹辱吾也。如不与，势必涉讼乃已。”某诺而往。时孙氏失翠，闻其舅在宫墙，深以为虑。及某至言之，始知翠在外家，乃大喜，慨然与之，无吝词。然在孙女，已如失左右手矣。翠居姥室，易侍儿妆，为贫家处子。姥与舅为择所适，翠私谓姥曰：“儿命薄，不足以当金夫。闻有汤某者，本上元人，贫而鳏，年仅而立，或可婚。”姥以翠言语舅，舅亦薄汤，而姑难其词。翠乃以一卷授舅曰：“持此谒汤，事必有济。”舅未及览，置斋中而他往。甫出，遭汤于途，二人故熟识，因拉之归。而翠适在书室，见客至，如娇鸟惊弓，翩然而逝，亦未暇审其为汤也。舅揖汤就坐，入而呼茶。汤见案头集，取而翻阅，开卷则行香子一阕，恍若为己作者。词曰：“窗外风清，窗里烟清，一炉香，暂且消停。闲凭玉案，懒阅金经，看苏家髯，辛家幼，柳家卿。掩卷思生，展卷春生，个中人，忒煞关情。吴头楚尾，徒仰芳名。待坐君床，捧君砚，与君赓。”汤吟哦良久，手不停披。见集中誉己者什之三，和己者又什之伍，其他盖寥寥焉。乃拍案狂呼曰：“女钟期顾在此耶？”因而目不瞬，腕不辍，口无停声。茗既至而客诵如故，舅遂戏扑其肩曰：“得意哉！吾兄也。”汤始惊顾而起，谓舅曰：“仆生三十年，文字之知，固无一二，而巴人下里，和者为多，然未有相爱若此者。愿得作者香名，庶他日可报知己。”舅取一览，即掷去曰：“此闺中断编耳，兄何辱问？”汤不平其言，忿然曰：“勿论其情，即此词与仆齐驱，当亦香奁之少游矣。兄何大言欺人！”舅见汤意垂涎，乃坐而告之曰：“小甥女初学拈毫，妄有所作，弟已屡诃之。兄为大巫，胡揄扬至此？”汤闻，惊喜曰：“吾兄宅相得人，惜乎女也。若得门楣如我辈，不依然魏家之舒哉。”语盖亟于自荐，舅默然。徐曰：“即令雄飞，亦不过与君相埒。且小女子年才二八，对客犹憨跳，未可以任人井臼。”语盖诮汤，而阳拒之。言已，间以他说，不再齿及。汤知所见即其人，心益摇动，不克自主，遂托故辞去。翌日，径浼所契向舅求鸾胶。舅本不欲，而虑拂翠意，惟谢曰：“甥女出身寒贱，恐异时有弃捐之羞，弗敢诺。”汤又倩某公言之，婚乃谐。阅两月，汤即纳采亲迎。既卜吉矣，翠忽谓姥曰：“旧主人固可不使知，但阿姑素厚我，闻渠亦将于归，盍往视之？”姥以语舅，舅不许，姥争之力，始与姥偕往。时女以聘非所愿，抑郁弗舒，疾复作，辗转床褥间，盖恒有泪痕焉。豪家亦既下聘，择日竟与汤暗同。翠至，闻其期，心甚喜。入谒主媪，以舅故甚蒙优礼。及入闺闼，女见翠低鬟蹙黛娇嗔者久之，甫曰：“若舍我而去，何复来耶？”翠谢过。女逊姥坐，因诘翠：“近日何作？”姥代答曰：“近将事人，针黹亦大忙。”女问：“婿家阿谁？”姥笑曰：“曲子汤相公，何堪垂问耶？”女艴然，粉容顿异，向壁卧，不复言。又许时，姥将携翠归，翠曰：“儿与阿姑尚未通片言，宜少留。俟吉期，姥来相迎，不已得绸缪旬日乎？”姥许之，竟先返。翠至晚夕，请女屏人，相与语。翠曰：“姑亦知翠之来意否？”女愀然，翠乃叹曰：“翠因阿姑，此心碎矣。向侧闻阿姑言李易安朱淑真事，每为之泫然。窃意姑非没字碑，可以随俗俯仰者。因见姑慕汤，某亟为怂恿其成，不意主人竟许豪家。豪故胸无滴墨者也，姑与为偶，保不为二古人之续乎？今来敬献良策，愿姑一言而决。”女闻翠言，意甚耸动，亟询之。翠曰：“汤之落魄与年齿之长，姑所知也。翠今与之缔姻，实维阿姑故。姑若思践前言，以图两美之合，翠愿以此姻让姑。倘辞长就少，辞啬就丰，翠请明日返，自往事之。惟姑裁处，翠无赘言。”女至此，顿解翠意，不胜感激。无复踌躇，毅然曰：“若以好事让予，适如我愿。虽然，其如豪家何？”翠不答，女亦会意，知其以彼易此也。但为己所乐，坦然不疑，惟诘曰：“相易固大佳，然计安出？”翠耳语数四，女乃喜动颜色。由是日处闺中，彼仿此之态度，此摹彼之声音，不数日合同而化，习见者亦猝不能辨，人固莫测其意。女疾既愈，阖室欢然。浃旬，姥来迎翠，女绐之曰：“翠侍我有年，近将嫁，衣饰不可后于人。我已代制，尚未竣工。统俟佳期，媪薄暮来，则人与物皆可将去。”姥素近小利，喜而诺，竟复归。舅虽怪之，究无如姥何。至日，女与翠故晏起。食余，尽逐婢妪，坐一小阁中相对整妆，务极华丽。均以垂珠遮娇面，衣无异彩，履少殊红，非迫视罕能识别。日过晡，始辟其户，而姥早蹒跚而来。入闺即语曰：“老盚无知，为若舅呕死矣！盍亟行。”翠命女立而己坐，且肖女声谓姥曰：“痴老姥亦大匆忙，谁误若家小娘子事耶？”因顾女曰：“翠可从姥去，他日相思，不妨往视予。”乃指一巨箱示姥曰：“以此赠若甥，慎勿憎其薄。”姥称谢，翠命婢舁之，同姥出。女亦尾之行，绝不回顾，亦不再入辞主媪。姥故以肩舆来，乘之，遂往，人皆讶其恝然。翠既遣女，仍阖户兀坐，不见一人。未几而城市夕严，邑门早闭。豪家亦居城外，距孙只一水地，故亦及昏始行礼。吉时将届，女父母双来款户。翠料鱼钥已下，往者莫追，始欣然启入。女父母把袂话别，顿觉有异，乃骇然。盖前此经理奁具，举家若狂，婢妪匆匆亦未暇留意。且女性执拗，父母恒听其自然，故闭户独居，人无敢扰。及夫灯前觌面，结帨施衿，则赝鼎无能尽掩，而春光泄矣。女父大恚，厉声责问。翠从容而言，情词慷慨。且云自知有罪，待死于兹，请即毕命主前，以报姑之大德。语竟，出袖中短刃，即欲自刎。女父母皆惧，亟止之曰：“若勿尔尔，待予熟筹。”正言间而豪家人已至，箫鼓喧阗，门庭若市，孙因与妻谋，竟以翠代女嫁，以结此局，是无女而有女也。乃慰翠曰：“贱妮子舍甘就苦，予不复齿耶，以若为吾女，往适其家，慎毋忘我老夫妇，则幸矣。”言之凄然，翠亦垂泪而谢。孙严饬婢妪，并所亲亦不与闻。翠竟拜别女父母，顶巾登舆。豪子御轮奠雁，迎娶以归，卒无人知其伪婚。翠貌既妹丽，性又幽娴，夫婿姑嫜罔不亲爱。孙亦隐忍无言，待之如己出。女至翠家，彩舆早迎门而俟，舅不及辨，促使登车。既至婿门，牵红巾入，汤故一面之识，莫判其孰珠孰玉。至夜定情，各有新词，益恨相得之晚。晨起对操不律，唱和弗辍，女益自庆得所天，亦不以父母为念。三朝，舅来视甥，女羞缩不出，汤强之。及至晤面，若不相识，舅骇曰：“此非吾家阿翠，而谁也？”汤亦惊。女遂陈翠意，二人皆叹异。舅归，使访诸孙家，知翠亦嫁去，乃皆秘其事，无敢宣。然翠虑汤贫，女或不安于室，托以旧婢，使人餽以金帛，且觇之。婢妪还报曰：“汤娘子与官人，如一对小书生，共案盜唔，了无倦色。案头积楮盈指，互以彩毫挥之。挥已复哦，相对大笑，贫固非其所虑也。”翠知女意，心始安。明年，汤携女归里，遭际制台高公，为构昇平乐府十种，以备大驾南巡。公酬以千金，且言于学使者，荐之入泮。女家既裕，而翠家中衰。子以淫赌荡其产，患痨瘵而死。翠无所出，复归于孙。孙夫妻念女綦切，乃以翠为介绍，始与女晤。女因言于汤，娶翠立于副室，以酬其作合之美。女生子数人，翠生子一人。汤先卒，女与翠犹在。吾友邵次彭作汤太母合传，行于世。

　　外史氏曰：斯事有三奇：汤不以芹桂为念，而独嗜夫残月晓风，甘为士林非笑，一奇也；女不以华胭易心，而愿适夫荜门圭窦，甘为父母弃捐，二奇也；翠以女之心为心，遂以女之才为才，中宵逃窜，大费苦衷，衒玉求沽，备极谲智，始亦不冀其成，卒乃适如所愿，宁武子之保卫君何以异此？是三奇也。虽然，以恒情论之，则必谓女为翠卖矣。何也？己处丰盈而使人甘淡泊，玉成人事者，顾如是乎？及观女与汤相得之乐，又能不爽然自失耶？


○　小珍珠
　　杭有苏李二生，皆纳北监，入都应取，以其科名较易也。抵京，则槐黄已迫，遂僦屋于棘闱左侧，以为入场地，不再谋居。然京师之俗，每当计偕之年，其迩于贡院者，不第房值昂贵，非近十緡不得赁，而物价亦甚腾涌。二生试后，计去揭晓犹远，且不胜其繁费，遂议他徙，以候捷音。浙僧某驻锡都门，其乡人也，因托以觅寓。僧曰：“东城外负郭三里许，有白石精舍者，清净地也。二君欲之，吾当先容。”二生欣然，即以之相浼。僧往返只半日，而二生之装可束矣，相偕以往。至则松花满径，竹影半窗，诚属祗园雅境，因择东庑一室居之。僧将告归，耳语曰：“地近荒僻，勿出游。戒之！戒之！”言讫别去。二生方幸得地，足快登临，僧言甚拂其意，口虽诺而心实不然。次日食后，随喜本寺毕，即询之诸僧，求所以骋目处。皆默然，惟一齿稚者答曰：“距此里余地，名留云观，颇可游。盍往乎？”他僧皆怒之以目，似怪其云云，二生亦莫解其意。午后，便倩幼僧导往一观。主僧知之，奔语其徒曰：“汝勿引相公后边去，性命可忧也。”一生骇然以问，幼僧则笑而不答，仍引之行。转折茂林中，许时，始至其处。垣墉尽圯，荆棘丛杂。有三楹略似门户，视之，旧额犹在，盖即向之所云。幼僧导之入，其中古木半仆，如怒龙夭矫草际。草深二尺许，几无人径。抚之前进，及阶而瞻仰，正殿五楹，金碧剥蚀，门窗倾欹，虚静无人。神像率狞恶可畏，然已面目黧黑，无从识荆。二生流览一周，哑然失笑曰：“此即师言可游者耶？何不逮所闻耶？”幼僧赧然曰：“佳境不在此，然吾师有言，不敢私引二君入。”二生又笑曰：“入亦未必果佳。第若师不在，何妨使予得窥全豹？”幼僧欲实其言，因从之。由殿后不过数武，即得一门，僧以手启其扉，豁然别有天地。草妍木茂，亭台掩映，遥闻水声潺湲，似有池沼。二生喜，举趾欲前，幼僧遽止之曰：“只此远观，已足领略，深入则祸作矣！”二生嗤其妄，方将移步，俄闻亭中有人语，音如怪盋，惊诧曰：“谁家痴郎子私窥人园？意欲作穿窬盗耶？”谛听之，颇似壮妇。乃大怖，幼僧亟曳之曰：“行行！狐夫人恶作矣，不可留也。”二生皆有惧色，亟反身循其故道，仓皇而返。于路询之，幼僧答曰：“此某贵人废园也，为妖所据，封闭不开。然遇狐夫人不在，犹可游览。今值之，则弗能矣。”二生惊愕久之。及归寓，主僧问：“往后园否？”皆隐讳不敢言。至夜，二生就主僧闲叙，漏下二鼓始散。归行至庑下，月色盈窗，遂不复索火。入室，解衣登榻就寝。主僧突如其来，隔牖询曰：“二君昼游，倘有所闻，可亟言，勿自误。”二生仍坚讳曰：“无。”僧乃去。二生枕上乃哂曰：“此髡何胆怯乃尔？世即有妖魅，敢傍我蟾宫客耶？”竟熟寐。一梦初回，苏先寤，觉怀中温软，仿佛有腻人。疑为李生，而素不谐谑。试以手扪之，肌滑不可着指，乃大惊。张目审视，则二旬少妇，既已衾中同梦矣。因撼之醒，致诘焉。妇惟曰：“敬来荐枕，何问耶？”苏已久旷，莫能致详，须臾衾枕鸣动，好事已成。虽卧榻有人，弗及知欢好。有顷，昏然沉睡。梦中闻李呼声，大诧奇事。及醒，则抱中琵琶，早不知其安往，因询李惊怪之由。李曰：“予梦初觉，枕畔闻鬓云香气，似有妇人共卧。视之，果然。予心微动，既而思功名事重，且女亦不解其何自而来，爰正心以却之。渠乃软款纠缠，百计求合。予正漠然不顾，忽窗隙间巨目如灯，直射室内，呼曰：‘小珍珠不可溷正人，盍归乎来！’其声即昼之所闻者。予甚恐，厉声呼兄，而两俱不见。”苏闻李言，太息曰：“予殆将死乎？不能正心如兄，已为此妖所惑，可奈何？”因缅述其事，泣数行下。李姑宽解之，仍复就枕。及明，李起盥濯，呼苏不应。近视之，眉垂目闭，已溘然长逝矣。李惶悚，急呼主僧。僧至，见苏暴卒，顿足曰：“不早言，祸果及矣。然存其一，犹幸也。”李请其故。僧曰：“二君所游废园中，有妖曰狐夫人。实非狐也，以其能役狐，故以是称之。狐有小珍珠，小珊瑚等名，恒能魅人，遇之从无生者。闻其摄人精血，供养狐夫人，夫人因为之物色。若遇少年登眺，不遘狐夫人，则可以生，偶尔相遭，弗可活也。”李遂悉陈客夕事。僧曰：“君心正，当有后福。然早与予言，置经一卷于室中，则苏君亦可以无死。”因共相慨息。李市榇殓友，即日徙居南城。是岁竟以俊秀领乡荐。明年携苏柩归浙乡，人多叹惋不置云。

　　外史氏曰：邪不干正，古语信然。况儒者紧要关头，尤在于正心一语。心既正，则三藏灵经且可不用，何妖之有乎？苟或不然，衾中之温软，既已气绝于鸿沟，枕畔之香云，难免魂消于鸟道。泉路有良朋，桂榜失吉士矣。一死一生，读书养气之功，其浅深于此可见。


○　尸变
　　涿郡有阴阳家，善妖术。凡里中素封有死者，必重币邀致之，肆筵相款，乃可晏安。否则，祸作矣。某村一富翁，有二子皆入武庠。翁以老病卒，戚族皆言某有异术，务得其来，乃可殓。盖藉以免祸，非仅为送死也。二子亦闻其人，心怵之，果以币往。某适构一宅，不欲出诸已，稔知翁家巨富，将令代为落成。见其币，以为薄，挥去之。翁子又加币亲往，某犹少之，且哂曰：“若非市井傭可以戋戋了事者，必欲予往，非百金不可。”翁子素负气，遂反唇曰：“若勿太作意，死生亦有命在，若能魇我全家殁耶？”乃悻悻而返。戚族咸以为忧。且觅术者，通邑无一人敢应其召，而事不可复挽。闻某与某契，因浼之一行，愿如其数。某闻而笑曰：“渠恃富家郎，尚气遄归，今复求我耶？予观翁死之时日，今夕子亥之交，当有尸变，故索渠重酬，为渠镇伏。既区区者而不予畀，欲我往，非三百金我亦不屑。”言已，遂揖某出，曰：“传语诸郎君，性命非若草菅也。”某归述其言，众益忧。尸在床榻，且将腐，有榇不得殓，子心凄楚。不得已而仍议加币，倩某再往。忽众中一人忿然曰：“如此贪饕，情实不甘。予荐一人，或可以蒇事。”众询之，则其人亦业堪舆术甚奇，但为某所掩，技不得售，今居左近，可邀而至。翁子实莫能降心，首从其指，遣人往。不须臾而来，状甚蓝缕，众仆偃蹇不为礼，窃以为误乃公事，必若人。荐者与之言，其人入视亡者，轮指良久，毅然曰：“今辰甚吉，故百无禁忌。”众乃纷述某言，其人笑曰：“是儿固作孽久矣！今若此，是死期亦迫也。某遇异人，得一术，今夜请尝试之。”翁子大喜，许以聘彼者酬此。其人曰：“此事予亦不较，惟冀诸郎君安逸，庶见予非夸大者。”乃索乌碗三，素毫一，丹砂钱许。时已初鼓，其人就烛下书符，碗内蜿蜒如蛇形。嘱曰：“各宜闭户寝，勿惊祸至。予自当之，不相累。”于是裸其上衣，披发跣足，且藏所余丹砂于裩际，猱升而上至屋梁。命人以碗与之，亟麾之曰：“去去！但闻予号，则渠生而我死矣。”众始骇然，悉屏其迹。其人偃息棁侧，更筹倏已两易，窃自念曰：“殆来乎？”俄而村柝将三，寂无声息，亦倦欲寐。欻见灯影幢幢，风声淅淅，骇曰：“至矣！”因凝神起坐。未几，纸衾析析自鸣，尸骸蠕蠕自动，甫转瞬而卧者已起。其人急以碗掷之，盝然震响，应声而仆，心少安。无何，尸又复作。未取碗倏尔离床，又急掷之，又仆地。窃恐其变，注目直视无敢移。忽然崛起，长啸有声，若知梁上人，怒目相属，势将攫拿。其人自揣余此一碗，弗效予亦莫能生已。急取掷之，尸遂颠。冥然许久，窃自以为无患。方转侧欲下，尸又蹶然，较前益暴。至是，其人之技穷矣。震慑间，尸已能步，直逼屋梁，距踊而前。其声呜呜若悲泣，远迩皆闻，其人亦股慄欲坠。少顷，尸至梁下，仰首奋身，疾如飞隼，将以手攫其裩。其人大怖，因思非我则伊，势不俱生，遂摸腰间丹砂，幸尚在，乃悉纳于吻，复自啮其舌，和血噀之。尸不能支，颓然而倒，且大呼曰：“予与若无郄，何竟死我耶？”遂无声。其人徐徐转动，而筋骸麻痹，有类不仁。已而鸡鸣，众来入视，尸已不在榻，乌碗瓦碎，散布如星，因相与咋舌。其人方下取衣着之，且命众舁尸还故处。语之曰：“亟往觇，某人死矣。”众如其言往侦之，噭啕之声，果已达于墙外。盖某至夕不见人至，恨恨曰：“若藐我，我必报之，岂术犹有神于我者乎？”乃抱忿而寝，比及五鼓，其妻闻夫大呼云云，即翁尸之所言也，抚之，气绝，阖室惊惶。此时已就衣衾矣。侦者归述其异，咸诧叹。翁子遂举金酬某人，尸乃入木。后某之子有所闻，因以其状首之官，讼某以术杀其父，官竟不之直。某死未逾年，妻淫子赌，家产荡然。惟某以此闻于人，咸异其术，至今名噪一郡，已富埒素封矣！

　　外史氏曰：甚矣哉，人之贪也。亡者本无事，而故诈其财。百金亦云厚矣，犹靳之，渐增至三百。吾知即以三百往，彼人之心当未尽餍耳。迨至人极计生，捷足者起，不独褫其魄而毙之，且如扼其吭而夺之。贪壑未满，遗产如焚，又不止术之杀身也。


○　黄灏
　　太学士黄灏，吴中之巨富也。受知于某邑宰，欲报未由，恒以为歉。宰好内，后房佳丽数人，犹未足以满其志。黄知之，多方罗致，将假比翼为衔环，而物色尚未有得。一日盛夏，巡行田亩，见一美妇人，被服罗縠行。日中丝丝，见肤莹白如玉，心窃喜，突然询曰：“视若之衣，谅非寒素之家，胡为独行草露之间？岂不畏桑濮之讥耶？”妇闻之，色似不怿。乃以美目睨黄而答曰：“何处轻薄郎，强预人家事？此非汝所宜问也。”言已，径穿沟洫而去，不复顾。黄惭而退，然窃计得此，以献我公，当不啻琼瑶之报。第未稔其何如人，无自而致之，怅怅而已。翌日，又遇之垄畔，则珠泪盈颊，形色仓皇，不复若昨之暇豫。黄不自禁，又揖而询之。妇始肃容曰：“予事非贵人莫能了，睹君状貌，似与贵人有素者，盍腼厚颜一陈颠末。”黄亟叩其故，妇曰：“予家距此五里，夫早殁，徒有翁在。予父母则居东乡，怜予少，欲归而嫁之。昨自母家还，以此意告翁，翁竟悍不许。且使予往告父母曰：‘若女能嫁邑尊，或不得已而听之。其他，必以讼。’予思父母一齐民耳，何能识邑尊？君果有素，幸为一言，无敢忘。”黄大喜，适符所愿。乃毅然曰：“邑尊，吾师也。谨当任之，谅渠田舍翁，何能为？但邑尊綦贵，子虽美，恐不能正位，可若何？”妇因破涕为笑曰：“蒲柳之姿，得备金钗之数亦足矣，敢奢望耶？”黄益喜，力任其事，妇乃申约而去。黄即日星驰，入谒邑宰面陈。宰固渔色无厌者，闻亦欣悦，但虑娶部民妻女，有玷官箴，未敢许可。黄为之谋曰：“门生假父师之名，以镇伏乡愚；父师亦假门生之名，以成全好事。与其父母言，则门生自娶；与其夫家言，则临以父师。事纵灭裂，证者有人，无虑也。”宰喜从其计。黄甫归家，妇即来侦探，示以宰意，无不敬从。明日偕其父母来，授以百金，成券而退。薄暮，妇即自至，携一小箧，封识甚密。然自始至终，究未与其翁晤。黄亦怙势，坦然无疑，更为妇制衣饰，约费数百缗，始择吉送之赴署。宰见其色，果异寻常，深以黄为感。及夕入房，情好綦笃。晨起视之，忽更一人，姿貌亦甚平等。宰大骇，诘之，乃泣诉曰：“妾本黄监生之姬也，昨看新人升舆，被渠捽妾同来。公入室，渠即遁去。公强妾宿，遂承恩宠，欲辩不能，惟有啜泣而已。”宰益惊，踌躇良久，亟命舆送之归。且诡言曰：“公昨染寒疾，遂虚洞房。今晨始见其异，敬以完赵，弗敢留。”黄见姬大惊，亟往视妇，则晓妆甫毕，对镜簪花，果宛在室中。黄甚恚，面数之曰：“予以何术摄我爱姬？几令予不复为人？要还予金，子自去。”妇闻言略不为意，徐答曰：“聊与君戏，何怒也？公舆尚在，予今即请亲往。”遂冉冉出门，登舆而去。黄虑其再逞，遍视眷属，无少缺，因共键所居之户，固自以为无患。诘朝，方兀坐，其叔自外入，吽吽然突以首触黄，瞋目大呼曰：“汝害我，誓不与汝俱生。”黄茫然不解其故，长跽请教。叔忿定，始言曰：“予年半百，止一女，将以赘婿养此终身。汝以何妖术，送入县衙，致令狼藉而归，不堪适人，非害我而何？”黄始惊愕，心知妇所为，而姑先叩其状。叔曰：“予已就衰，起甚迟。将出门他往，忽见一舆爰止户外，启视之，则吾女也。持予泣告，言方对镜簪花，被汝强致之舆中。瞬息至一处，富丽不似民居。饲以美食，、饮以醇酒，夜则有官人来共寝处。予询其仪表，则邑尊耳。又言官人至旦，见而怪之曰：‘咄咄！此又异事。’略诘数言，即令驾舆送之还。非汝害之，又谁咎！”黄乃述妇之妖异，举家证之，叔始缄口陨涕。黄以温言劝慰，叔甫去而妇即来。入室笑曰：“黄官人，汝之如君，果无瑕之璧耶？”黄顿悟宰之诳已，忿气中激，将致命于妇。妇不顾，笑入所居，取其箧以付黄曰：“持此赴县，委折尽明，予不屑絮言也。”拂衣径出，早有肩舆候于门，妇即乘之，旋失所在。黄深以为异，访诸东村，亦并无其父母。明日赍箧往邑中，将共验之。抵署，吏役喧传宰病不能视事，黄诘其由，益骇然。盖宰屡遭讹误，心觉其妖，遂扃新妇之室。宰至晚偶过其傍，忽见妇靓妆曼立，招之曰：“甫承雨露，即弃妾如遗。秋风团扇之诗，独不能为公作耶？”言次，巧笑承迎。宰不能自主，与之偕入，解衣交欢，枕席之情远胜畴昔。将曙犹拥之酣寝，陡觉臂痛如割，张目视焉，则一狞毛巨犬，盞目豺口，正在抱中。惊绝亟起，将出户，户实反扃。犬逐之，白身绕屋而走，被创无数。幸婢媪闻其号，破扉相救。犬先夺门出，有识之者，则吏典之猎狗也。宰惊定痛生，卧不能起。黄因请入，见视于榻前，言及前事，相对赧然。黄出箧共启之，中无所有，唯尺素一幅，大书曰：“我本南山狐，偶来尘世内。蓦遇胁肩徒，强入参昴队。赚尔资百金，劳我心三昧。一污画屏姬，再戏金闺妹。受者尚无伤，令与眠盠配。以色悦长官，应得风流秽。居位思邪行，当遭韩卢吠。劝君各洗心，良言莫予怼。长歌归去来，不复语汝辈。”宰与黄览讫，皆汗下湿衣。后宰迁官，黄遂以叔妹嫁宰，以结其未结之局。嗣是，足不履公门，竟以中寿终。狐之棒喝亦灵矣！

　　外史氏曰：献笑乞怜，已邻于妾妇之道，又复借妾妇以博其欢心，黄之不肖甚矣！狐子可儿，即以其妾与妹为赝鼎。苟具人性者，能不愧怍死耶？第狐性皆畏狗，此独能役之，则又狐之仙，而非啖鸡之狸可比也。


○　徐小三
　　京有歈者，其名曰小三，本徐姓之子，貌韶秀，妩媚动人。其父在日，不使歌。父卒，无以赡母，乃就师学之。甫一缓颊，则缠头盈坐，名噪一时。师惜其音，跬步曾不离，深恐为浮浪者诱。以故年十五犹从师宿，非昼不得归。一日，小三之外氏以病卒，其母力请于师，始听其往。然犹亲与之偕，若怀宝者，亦极其慎重之意。外氏居郭外，距城犹十数里，小三至，已旁午，哭奠者久之。外家久不晤甥，强之信宿，师不许，小三亦不敢留，仅饱晚餐，匆遽而返。及出门，则已夕阳西下矣。其出也本以车，比及归途，马忽偾辕，遂不克乘坐。师弟徒步以前，颇蹇缓。天早就瞑，悬揣鱼钥已下，其师颦蹙曰：“门阖矣，将安归？”小三亦云：“无已，思投旅舍。”而去关犹迂，乃疾行。未及里许，夜已初鼓，时正下弦，无月色，阴晦异常。遥望表道之树，恍惚如人形，小三大怖，紧依其师肘下，莫敢远离。正仓皇乱步，俄见火光闪灼，穿林而来。及近视之，则一人执碗灯，青衣矮帽，绝类优人所扮之苍头。师弟皆大惊，稔知为鬼，欲避之。其人瞥见小三，若熟识，直前执之曰：“逋逃儿，亦得相遇耶？亟随我去见都尉，予为汝受创深矣！”言次径挽之行，疾如风雨。小三惧而啼，其师不及夺，亦不及追，转瞬间形声已渺，有懊丧而已。乃其人携小三行，俄顷至一处，始慰之曰：“若勿怖，此间大好，远胜汝家。”小三甫敢展视，则朱垣碧瓦，仿佛王侯。小三素游大家，亦不以为意，惟震恐逋逃一言，且虑归受鞭扑，他无所戚。行及门庭，闬闳高大，官吏蚁聚，灯火星罗，锦衣花帽之人难以仆数。见其人皆声诺，亦略不顾瞻，径引小三入。履限数重，至一堂，庭燎辉煌，仰见匾额题曰“仪凤双栖”。小三固不解为何所，第见晶帘垂地，画栋凌云，文窗玉映，烛焰生辉。有顷，帘中似有人影。俄而乐作，箫管敖曹，堂上屦满。旋有一宫装妇人搴帘问曰：“歌者来乎？”其人亟对曰：“来矣！”即把小三之袂以付之，已乃趋出。小三随妇入，帘内庭中设二筵：一南向，一西向。南向坐一人，珠翠重遮，云衣半露，如庙中所塑之圣姥。西向亦一人，则金貂朱紫，状若古之勋戚。左右皆美女，凡十数人，或执乐器，或持酒具，俱肃然无声。妇人命小三俯伏参谒，侧坐者询曰：“闻汝善歌，汝能歌几何？”小三股慄不能答。正坐者遽命赐酒，少壮胆力，其音娇细，略可辨曰：“粉侯勿相吓，此子之心，尚摇摇如悬旌也。”已而果有二鬟，披发垂髫，年约十三四，一捧樽，一承榼，笑而觞之。其一衣杏红衫，淡绿裙，貌尤姣好。小三睨之，心微动，威仪之下赐爵，弗敢辞，乃跪而饮之。衣杏红衫者低语曰：“今系贵王千秋寿，曲弗可少也。”遂趋去，回眸匿笑，意颇相怜，小三益觉倾慕。酒力微酣，胆气顿壮，舞蹈向上，抗喉一歌，细如啭莺，高若鸣鹤，堂上皆抚掌称妙。曲终三阕，胥寿词。中坐者益喜，嘤咛而言曰：“是儿何善解人意？”顾侍者以白金二锭赉之。小三顿首以谢，起请贵人命，因历数曲名。西向者曰：“汝任汝意，我固未之前闻。”小三性狡狯，乃择其素所擅场及家筵可讴者，随意歌之。每一曲，辄称善。时夜已过半，中座者微有倦容，乃顾侧席欠伸曰：“粉侯且自娱乐，予体惫矣！”侧坐者曰：“今因贵主诞辰，特以介眉，余兴未尽，何遽起也？”固强之终席，复歌二曲。因对主曰：“是儿若无所羁，必思归，盍筹所以留之。”主曰：“君将奈何？”答曰：“观渠聪慧，当非不知情事者。若以一婢为藕丝，则鲲鹏之翅尚可缚，况燕雀乎？惟贵主命之。”主笑曰：“是儿好大福，驸马为汝执柯矣！”因顾小三曰：“都尉将使人伴汝，汝盍自择，勿致怨月老不公。”遂命侍者环列，听其自觅佳偶。众鬟均喜小三，腼然鹄立。小三谢讫，就众中谛观殆遍，独指一人曰：“窃欲此，未敢以为可也。”众视之，则衣杏红衫者。堂上粲然，主与驸马亦笑曰：“是儿固留意久矣。”乃命于堂侧小室设床帐，使定情焉。遂皆起，侍人以绛纱笼烛导引而去，只留杏红衫者伴小三。小三请其名，赧颜答曰：“我贵主贴身宫婢四喜也。素承恩宠，左右弗离，今以之犒子，赏亦厚矣！”言未已，向者宫装之妇又偕二婢以衾枕来，笑曰：“雏儿亦竟能成对哉？可喜！可喜！”铺设欲返，喜使小三拜之曰：“此宫中刘院君，妾之恩母也。”小三拜之如婿礼，刘大喜，含笑而去。小三为喜解衣，喜小语曰：“妾尚幼，固不谙此。”小三笑曰：“予亦试为之，谁谙耶？”相携就枕，潦草成欢，然已海棠红褪矣。事已，喜谓小三曰：“君知驸马为何许人？”小三曰：“余初至，乌能知之？”喜曰：“妾亦未得其详，但闻巩姓，明末人，阖家死难，今已百年。上帝怜其忠，命其司蓟北一带之祸福，此其佳城耳。子何为而至此？”小三乃大惊，涕泣欲号。喜急止之曰：“勿扬声，属垣未必无耳也。妾既从君，不敢不以实告。然果以妻视妾，亦不至久留于兹。”小三辍泪目之曰：“汝独非鬼耶？”喜曰：“然！但从君出，仍可为人。”小三诘其故，答曰：“妾家距此半里许，固俨然人也。因病时疫不能汗，竟暴卒。父母不忍弃，葬于公主墓侧。驸马查妾死籍，禄未绝，然亦不可以生矣，因以药活我，留为侍婢。妾盖半生而半死者。”小三深疑其言，喜曰：“凡鬼皆无血，有亦淡然，君试以钗股刺妾，乃可信。“小三犹豫未忍，喜径拔簪自刺，潸然血出，色且赤甚。因信之，商所以偕遁。喜曰：“今尚未可，晚夕当与君计之。”遂披衣先起，嘱曰：“是地阴气盛，慎毋他出。”乃去。小三遵其教，足不窥户。有顷，闻人语势甚喧，即有谒者入报曰：“都城隍来祝寿。”内曰：“请回舆，来朝踵谢。”又报曰：“都土地来介禧。”答曰：“弗敢劳，请即返署。”以下都邑、城隍、土神、榖神之类，惟闻传呼注册而已，都亦不甚记忆，小三益战战弗宁。与之食，无敢下咽；与之饮，无敢沾吻；默坐垂涕，形如木鸡。日将晡，喜从外来，以二桃与之曰：“此人世物，尚可食。”见其余泪盈眶，面色惨淡，蹙额曰：“若勿作此态，累人敲扑也。”言讫复出。小三啖其桃，味甚甘美，即亦不饥。未几，天又昏暝，堂中早燃巨烛，刘又来引小三入，更至一堂，较客夕所见尤为轮奂，而轩敞逊之。主与驸马并坐一席，如伉俪。先令小三与喜骈肩参拜，而后命之歌。驸马觉小三面容有异，音韵非昨，讶之曰：“婢子得无泄吾事耶？”又笑曰：“予实自误，外间人固不可留。”乃与主耳语数四，急以手挥之，弗使歌。且呼喜与小三并跪，语之曰：“予以忠节成神，非鬼也。汝曹事我，寿将不止于期颐。今既有异志，亦不汝责，盍偕归。”小三甚喜，而喜有惭色。主命婢取钗钏数事，并黄金一笏，赐之曰：“将去作人家，勿再习贱业，辱吾婢也。”二人俱稽首泣谢。驸马即令刘引之去，即交向之苍头，使送出。夫妇甫至府外，宅第顿渺。小三回顾，则一古墓巍然道左，始信喜言不谬。因与喜谋将奚适，喜曰：“此间不可复居，居必致人骇怪。可往附近州郡，择地安家，然后迎母。此策庶乎万全。”小三从之。因暗不能行，坐憩树下，盖犹藉庇威灵，恃以无恐也。昧旦，始趋村镇，以主前赐白金，觅车治任，载喜启行。东去二日程，至蓟州，出黄金置产建屋，颇类素封，始遣价奉迎其母。初其师因失小三，惧其母讼，不敢归。小三之母哭泣思儿，又贫病无以自给，日渐狼狈。至是得小三书，始知其在蓟立业，安然无恙。师始来复，母遂往。年余，有人自蓟入都，询以徐小三，则抱子矣。

　　外史氏曰：明末国戚尽节者，惟巩君永固一人而已。是盖其英灵不泯，特借歌者以传之，非真学杨越公、裴晋公，作此一番豪举也。独喜之本末，颇近不经。然而疾疫传染死者，未必皆无禄之人，如是则冢中之活鬼，又不止一喜已也！可发一噱。


○　花异
　　湖南汪仲盡，有花癖，园植名花数百本，皆上选。自春届秋，烂漫无已，时而浓淡相间，灿若云锦，主人亦未尝判以畛畦。一夕与友宿于裛香亭，莲漏已三，汪鼾然而友尚反侧。忽闻哄声伊迩，且娇细，绝类闺人，心讶然，披衣起，听有人语曰：“长夜无聊，愿与君之士戏，君姑凭式而观之。”又一人曰：“不腆敝赋，敢犒从者，幸勿退避三舍。”言已大哄。友从窗隙窥觇，月色甚明，见有卒伍二队。一树赤帜，旆旌亦无杂色，望之如火；一建素幢，衣甲皆类霜雪，瞻之如荼。然详觑之，两军皆束绿裳，修眉媚脸，色艳肌香，实届闺中丽质。军中各筑高台，上居魁帅，披金鏁子细铠，内衬锦袍，亦分赤白色，尤冠乎一军，执小号旗指挥而进退之。其徒皆挺白刃，与月争辉，喧呼酣斗。园不甚修广，而俨若古战场，不觉其隘。友大骇，疑为鬼狐，连诧奇事。外闻有人声，遂纷如娇鸟各散，已而寂然。友呼汪与语，汪以为妄，友遂寝。晨起启户视之，园中之花，赤白各成一队，无复灿若云锦矣，始信友言非罔，相对骇然。友亦不信宿而去。

　　外史氏曰：此友绝俗，全无雅态。若能屏息作壁上观，当亦不殊于垓下。惜乎小鹿心头，遂令花营顿撤。安知两队丽人不詈彼为噉猪肠儿，败人清兴。随园老人曰：花亦能读，左盲丘明将香艳千古矣！于此觉康成婢子解诵毛诗，真非人间仅事。


○　鬼书生
　　故明成化中，商州民有行二者，忘其姓氏。以负贩为业，昼出夜归，独行无伴侣，豺狼鬼魅，举不关心。一夕归倍迟，时正深秋，白杨风起，道旁丛冢仿佛如有啸声，实是林中落叶与封家十八姨互相唱和耳。二方径行不顾，忽闻书韵盜唔，随风声而上下，或疾或徐，似断实联。讶之曰：“予日夕过此，未见一瓦一椽，此诵声胡为乎来哉？”因立而倾听，音响宛在左近。心知非人，乃大叱曰：“天青星皎，何物死魅敢在此作声，惊我行旅！会须以老拳饱之。”语未已，其读忽辍。须臾，非烟非雾，出自冢中。因伏于草间觇之，见有人如书生，博带峨冠，约略可辨。既而闻其言曰：“宵深路僻，不宜犹有行人。适闻吠声，似怪予呫哔者，当以火烛之。”其音颇类楚咻，遽呼曰：“徐家可速将一炬来！”旋闻嘤咛响应，即有火光自墓内出，幢幢然，其色甚青而惨淡，当是鬼燐无疑。无何相近，则一少艾持碗灯尸闪而来，又宛然人世物，绝不类幽壑所吹者，心窃异焉。书生语以故，将肆冥搜，忽闻少艾笑曰：“子欲人，斯人至矣，何反震惊如此？”书生亦笑曰：“卿言良是。草中人固不异冰上人也。”于是径趋蓬颗，揖二使出，曰：“君既不畏吾辈，何为匍匐于兹？幸勿怀疑，即出相见。”二果坦然无惧，起立拱揖。睨其貌，美如冠玉，年仅终童。少艾执烛旁侍，意颇肃恭，而衣饰之淡艳，容色之殊尤，则固目所未睹。二知非俗鬼，因谢曰：“归途过晏，忽聆清吟，窃疑揶揄我者，不意乃士林君子读书以消此长夜。予呓语唐突，万勿苛责是幸！”书生又笑曰：“我辈何人，岂能为祟？君似不免多虑。虽然，有事敬求，亦不虚此一遇。”遂揖二同坐于林下，始自白其由来。盖书生本襄阳人氏，商牧某公，其父执也。书生以小试不利，心窃愤懑，将赴北京援例以冀科名，故迂道过此，思饱猪肝以望云路。惟因少年行迈，未免裘马甚都，乃为奸人所觊觎。至此林中，天已昏暮，方将疾趋赴州治，一时伏甲尽起，盞拥而前，书生与二仆遂皆毕命路侧，某公固未及知也。贼既泻囊，大失所望，因虑捕盗者踪迹，遂潜启窀穸，纳尸圹内，方始瓜分而散。书生言至此，潸然泪下。少艾忽蹙黛曰：“若勿絮絮，使人如割寸心。”书生因指之语二曰：“此子即予之地主，生前亦遭妒妇身死，先葬于兹。予与之邂逅九泉，见其深娴风雅，又复同病堪怜，甚相爱慕。两美既合，兼之同穴，但乏斧柯，抱愧鹑鹊。今得君，可以赤绳对系矣！”言已，又起长揖。二敬诺，因询其何以主盟。答曰：“余有控牒一纸，内言某与某愿为姻契，即署君名，言为作合，祈君代焚于城隍司，则无媒之嫌可免矣。外有白金二锭，系在腰橐深藏者，浼为置材一具，暮夜来此，启冢出尸，将予残骸入榇，与若人同厝于斯，予当数世不忘是恩。未识君肯援手否？”二一一力任，无难色。书生乃出金与牒，再拜而付之，然后与少艾和烛而灭。二亦目眩移时，四野萧森，慄不可留，遂怀金亟返。至家视其物，粲然白镪，真金也。乃笑曰：“痴鬼以此与我，将以望棺槨之美与倡随之乐乎？开圹者死人，谁不知？予不任受功，亦不任受过，得此生殖足矣，其他何恤焉？”竟私其金，不为市榇，又匿其牒，不以焚。盖当受金时，贪念已萌。旬日，金将用尽，仍出负贩。途遇州役系之去，茫然不知其由。至案则积赌某某咸在，二曾以鬼金偿其债，寻变为楮，故以妖妄讼之耳。二初不肯承，及证佐昭然，乃不能讳，因述其金所自来。官怒其诞，将笞之。忽首者一人，张目直视，大呼曰：“死襄阳某者，即此曹某也，公可加刑于二。”官闻之骇然，盖即书生所云父执者。初知将即至，心甚喜，日使人迎候于郊，已而寂然，方以为疑，至是闻其死，故大惊。亟询其状，对曰：“详在牒中，二实执之。我城隍司之急足隶也，不能缅述，请即退。”言讫，其人顿扑。官视群小皆变色，乃佯笑曰：“鬼何为者？此二以妖术遣之耳！”命将二另锢一室，以犬血厌之，明日当严鞫，实则阴使之取牒也。众果心安，官又语之曰：“事未能白，汝曹亦不可返，盍居此俟偿尔金。”亦命散禁于室侧，而潜以健卒逻守之。夜分，二始以牒至。官视之，非婚牍，而实血状，历陈劫杀之惨，不胜勃然。亟升座，令役往械各犯，多在梦中。驱至庭，毒加拷掠，乃尽服，无一漏网者。案既定，官乃亲往起其尸，面色如生时，犹未朽。因二言，盛其葬具，与女柩同厝于一丘。既竣，始判令二归。临遣，官笑谓之曰：“善为执柯，勿再误人好事也。”庭之上下皆粲然，二乃归。自是胆力虽犹昔，义利亦稍分明矣。

　　外史氏曰：始见书生缓于复仇，而急于图婚，未尝不心焉鄙之。及其假伪金，首真盗，谈笑复仇，而佳配之有无竟不必问，始叹图婚一举，亦假途灭虢之计耳！智岂出苟息下哉？若二以贪败乃公事，而究为撮合之山，直是庸人侥幸。


○　于成璧
　　于成璧，沈阳人。少时从其兄商于他省，壮岁将归授室，其兄付以千金，嘱曰：“于路多花柳，慎勿浪费，速归故乡，洞房花烛伊迩矣。”成璧果有心于狭邪，虽诺之，而实若罔闻。辞兄径行，途次已所费无算。将抵蓟门，秣驹镇市，因内急独出大解。一望田禾，郁葱畅茂，时值夏耘之际，行陌无隙地，乃就其垄而遗焉。便讫带犹未束，俄一物突起于前，状如小豕而长毫，奔逸而去。成璧以为异，遂逐之。其物由曲径而驰，绝不反顾。成璧足力不能及，约半里而止，物亦失其所在。将返故道，忽见二丽人珊珊碎步，自微行而来。一衣茜红裳绿衫，翠钿金翘，貌甚妖冶；一则荆钗裙布，雅淡修洁，而容光尤照映左右。窃疑一主一婢，未敢询也。成璧素性耽此，遂踯躅田畔，不能行。二女且行且语，至成璧逐物处，贫女忽四顾而言曰：“姊昨约桑中人实在于此，今竟不见，须知渠非尾生之流。”富女微笑不答，徐曰：“若勿饶舌。适从远处望，一似小不才鼠窜道左，丑态毕露。想又为过客所窘，言之殊令人赧然。”贫女大笑，亟摇纤腕止之曰：“不可说，追奔者尚在，闻此益令姊无处置身。”语次渐近成璧前，皆以横波流盼，良久始徐徐过之。径甚偪仄，成璧虽侧身避路，而娇香流溢，鼻尖领略已多，纵非荡子，亦情不禁矣。二女又回眸匿笑，毫不作羞涩态，愈令人魂销。美人既去，成璧犹木立不移。其御候久不至，踪迹之，见其如呆，不禁窃笑。促之归，将以启行，成璧曰：“予身适不快，即此栖息，明日行，当无不可。”御人以非止宿之时，颇有违言，再四强之而后可，遂近觅村店小住。成璧不饮亦不食，惟孑身徘徊于垄畔，冀其复遇，而竟杳无其踪。日将西下，俄见富女独来，惊喜曰：“佳人至矣。”忽闻禾秆簌簌然，有一男子乌衣玄冠，侏儒短小，自茂密中直前拥女曰：“午以为期，日之夕矣，得无怨我负约乎？”女似不悦，以袖挥之曰：“予不我思，岂无他士？谁复念汝薄幸也！”其人笑曰：“子勿大言夸人，目前故无可褰裳者。”女即指成璧而目之曰：“彼人是哉！狂童之狂也且。”其人闻女言，掉头一视，即骇然曰：“咄咄！何逼人至是！”意甚仓皇，遽入禾中，竟不见，成璧亦无所疑。女以翠袂招之，遂举趾相就。女先行，亦入丛禾，成璧尾之入，则别一天地。重楼复阁，画栋雕檐，非复绿蓐争茂者矣。怪而询之，女笑曰：“君但得佳处栖身，何必问堂构之所自哉？”于是展锦裀于绣榻，设鸳枕于翠衾，解衣为欢。肌柔态媚，成璧虽数过狭邪，曾不若是荡而逸也。事阕，女诘之曰：“君以何业而过此？妾观玉貌，非仅牵车服贾者。”成璧因告以归乡之故。女曰：“婚有人乎？抑择而后娶也？”成璧曰：“尚无所聘，归始谋之。”女又笑曰：“归即善谋，不过头蓬葆面黧黑者，乌足当君伉俪耶？诚能予我千金，当为君致一美妇。君囊中能足此数否？”成璧喜甚，亟叩以伊谁。答曰：“即向之女伴也。不幸早寡，孑然无依，里中恶少又数数窘之。倘得侍奉巾栉，不第渠免斯饥，即妾亦无所萦系已。”成璧心既失主，遂不较价轩轾，惟默计所携虽少，然货去衣装，不难如数，因径以首颔之。且曰：“予与卿好合方新，乃不为己谋，而反引他人，得无以此相餂乎？”女曰：“不然。妾性荡，不能困守闺中，恒多外遇。又不能为君作家，君亦安所用之？渠果相从，妾亦得以娅姻往来，依然有此一线。第不以其新而弃我故，则幸耳。”语已，促之使起曰：“旁观者不无怒目。君且归，能为妾留二日，则好事可谐。”成璧起而整衣，举目四望，屋宇一空。不惟衾枕俱为乌有，即所立之地，亦只町畦间，乃大骇。女早不知所往。心知其为妖异，而少年贪色，不以为虞。归途日已瞑，瞥见土人张弓持械，如有所追逐者。迫视之，则一牝狐，毛深黑，颠踬于丛莽间，猎犬群咋，势甚危急。心悯焉，乘众未至，取石投犬。犬少却，狐乃得遁，初不知其即贫女也。及猎者追及，成璧已去，遥闻众语曰：“此畜初来甚驯，屡将获之，奈何复遁耶？”成璧窃笑，亦不为意。归邸鼾然熟寐，翌日仍托疾不行。食余又往候之，富女果先在，喜曰：“君信人也。钟情如此，又复直谅不疑，予妹所适得人矣。”因询以金，遽减二百之数。成璧大悦，约以次日交纳，女许之。成璧欲与为好，女辞曰：“姑留精力以待来者，勿使人言我狂荡也。”竟不顾而去。成璧返寓，倾囊只得大半，盖已耗去什之三四。不得已而售其货，皆贱其值以与人。不足，又典衣物，幸地介通衢，受者颇众。拮据一日夜，数始能敷，然已囊空如洗矣。御人本雇倩来者，早已得值，亦不问其理乱。成璧以多金难携，罄身往候，伫俟有顷，富女果偕贫女俱至，其衣饰犹荆布也。及见成璧，玉容微頳，似有内愧者。成璧以为娇羞，不之异。富女遂使之交拜，且谑曰：“佳儿佳妇，归家善事高堂。予羸老矣，不堪任受谤詈也。”三人皆大笑。富女别无所言，吃吃自去。成璧将呼止，令取其金，贫女始出言曰：“郎虑金不生翼也？归而视之，床头之物已尽矣。”成璧犹未能遽信，扶女同归。女笑曰：“叔兮伯兮，驾予与行，今日之谓也。”及至邮亭，尚未向晦，然他人举莫能见女。成璧径入室，启视橐金，封识如故，其中则空空矣，乃信女言，亦绝不惊异。置酒共女合欢。女善谐谑，每一言，成璧辄笑不能仰。旅中人闻之，咸谓其患癫疾。饮至漏下，成璧微叩其由，女似嗫嚅不肯言，惟笑曰：“君召客而不具餐，岂以妾为不能知味乎？试告君，我辈非鬼子母，即鸠盘茶，君既畏之，何弗远之？”语竟鼓掌，成璧亦为之粲然。遂相携而起，罗襦偷解，画烛羞吹，乐固可想。侵晨同起，女谓成璧曰：“君橐中谅无余资，此去犹近千里，何以跋涉长途？且妾纤纤弱质，亦不任风土之劳。妾不如自归，君可脱然无累，君其许之乎？”成璧犹以为戏，佯听其行。女搴帘而出，遂无影响。成璧不胜张皇，再往候之，富女亦不复见，懊丧而归。御人已悬车数日，不能复留，不得已而就道。资用乏绝，行色困顿，遂不敢再为豪举。兼程至家，其母已为订某氏女，则其兄预有家邮故也。其女新自关中来，貌绝美，奁具又丰，主婚者乃女之伯姊，约已定矣。成璧闻而喜，然以浪掷多金，母与嫂皆不悦，不欲速竣其事。延至岁终，其兄又有信至，兼寄百金，始为成礼。比入青庐，新妇之貌宛然熟识，盖即旅邸遇者，乃大惊，叩之，始自陈曰：“妾姊妹皆狐也，彼居燕南，妾家陇右。偶诣渠处游戏，蒙君垂顾，不觉动心。又耻自献之羞，借彼先容，幸侍君子，望勿以异类见拒。”成璧愕然，始悟前此诡异，果狐所为，向特堕其术中而不省耳。因诘曰：“既结同心，何竟潜逋？”答曰：“妾虑以不经骇君乡里，故不敢与君偕行。今日显然婚嫁，莫起群疑，不可永以为好乎？”又诘曰：“何为昔朴而今华？”答曰：“凡狐之供具，皆以术摄取于人间，故丰俭因乎其地。妾曩者修道终南，居甚荒野，前此藉君福力，始能润色如斯。所余者犹在箧中，姊故一介不取也。”成璧不以为然，女遽起自启其牣，白金充簏其中。验之，果夙昔之物，乃大悦。女因谓曰：“为此数百金，遂虚我半载欢好。妾初见君，知为重色轻财，道路挥霍，归家必遭憎恶，将来亦无以营生。乃与姊合谋，暂出君囊，存于妾笥，今日始得为君有。”言已以钥付之曰：“敬以完赵，善自经营，兄嫂岂可长恃哉？”成璧闻而感悟，称谢不置，亦自述其道途艰窘状，不胜怨艾。是夕欢倍于昔。明展出见，亲族皆惊为画图中人。女善持家，成璧亦由是醇谨，以前金私营市肆，获利不资，富几与兄埒。富女不时来视妹，亦间与成璧叙阔。女后连举二男，忽辞成璧欲还陇中。坚留之，腼然曰：“妾等与人居，皆以采纳自益，故寿永而道可成。自与君遇，姊之意初欲以妾为饵，窃君之英华，兼以钓君之货贿，非有心为姻好也。适值妾厄于韩卢，赖君驱斥，妾因铭刻不忘，曲成燕婉。今在此数岁，两索皆雄，虽可以报君，而妾之前修尽弃。将归山存养，不可复留，万勿以妾为念。”言讫，富女至，相偕以返，遂不复来。成璧始悟所救之狐，即其室中人。由此戒杀，亦不言娶，后竟以希寿终。

　　外史氏曰：狐亦有无盐，异矣！而此则狐中之徐吾也，乃借穴壁之光，竟成横金之妇。以狐之黠，奈何碌碌因人耶？及观奢俭因地之语，始知富者，亦借润于入耳，独贫狐也欤哉？狐其小者也。


○　卷三
　　绿绮
　　高邮李生，风雅罕匹。年二十琴瑟犹虚，窃自矢，非夸光之美，弗与问名。有知其志者，咸劝曰：“佳人未必真有，若何迟好合而待毛、施？恐镜台未下，潘鬓将星，九十春光不亦大半虚掷乎？”生笑而不答，终夷然不屑与鸡鹜偶。如是者数年，迄无所得，而坚持如故。一日清明，亲往扫墓。祭毕，归路遇亡仆忠，盖其童时已殁者，犹仿佛记忆之。恍惚中且忘其死，遂呼曰：“若承夫人命来迎我耶？家中亦无事事，何太匆忙？”李时惟母在堂，父已早卒，故云然。忠曰：“老主人欲见公子，非主母也。”李甚惊愕，重以父命，径随之往。同至一巨宅，闬闳高大，甲第连亘。生欲入，忠止之曰：“主人甚怒公子，将施扑责，此地无人可解。若得新姨一缓颊，庶几能回雷霆。待忠入恳之，公子始可进见。”生茫然罔知所措，惟询曰：“新姨何人？”对曰“主人新纳之妾也。”乃入内。良久方出，告生曰：“新姨诺矣！见即为公子解之。”遂导之入门。生知父怒，心颇忐忑不定，趦趄而前。屋宇美好，绝类公侯巨家。有一堂，额曰“鹤栖”，阒其无人，而轮奂之华，倍极壮丽。有顷，其父出，从者只二三小鬟。父衣冠无异生时，呼而进之曰：“若来前。汝为人后，不以嗣续为念，而惟佳丽是求，是诚何心！”言已就坐，盛气相向。生伏地，屏息不敢仰视。父将命忠行杖，生甫顿首白曰：“儿不肖，诚负父恩，但思室家为人生重事，脱非所愿而曲就之，实同附骨之疽。望大人宽其罪，使得遂其私，则罔极之恩，益同天地矣。”语竟，崩角至流血。父愈怒，呼杖愈急。忽屏后一丽人，妆饰甚盛，含笑而出，谓生父曰：“适聆公子之论，亦年少恒情，公勿过于苛责。如果伉俪未偕，妾家娣姪颇有佳者，请即执伐，不亦乔梓愿俱遂乎？”生父怒犹未解，忠又从旁怂恿之。乃曰：“任若为之，予终不乐有是子。”拂衣径入。忠引生拜谒丽人，如庶母礼。即命坐，且语婢曰：“速召诸妮子来，请公子自择。若可，予即力任之。”婢去未移时，俄闻香风拂拂，发于庭侧。有好女子十余人，或衣鲛绡，或披翠氅，淡妆艳服，纷沓盈阶。年皆十六七，容色殊尤，端肃敛皀，向丽人而拜。丽人历指其名，俾生遴选。生已五色眩目，罔知适从。至一垂髫儿，年齿尤卑，独着烟縠之衣，容光照映左右。丽人顾之谓生曰：“此绿绮，予之犹女也，公子以为可否？”生熟视之，绿绮含羞举袂，态更动人。生即首肯者再。丽人目忠大笑曰：“公子巨眼，故不差。”遂麾诸女使退，惟留绿绮使伴生坐，曰：“汝今为吾家新妇矣！善主中馈，无贻厥父母羞。”绿绮惭赧，若无以自容，而数以横波瞩生，意似许可。丽人即起，趋入报生父。有顷，复出曰：“痴阿翁怒故未息也。”遽命忠治青庐，又出新衣一笥，俾生与绿绮俱更其故衣者。周匝缜密，无异慈乌，生亦心窃感之。将夕，堂中皆燃巨烛，生父始出受礼。谓生曰：“此皆婢子好事，老夫颇不耐此。”已而交拜成礼，送入庭后一华屋，供具丰美，锦绣灿陈，均皆丽人之赐。生促绿绮就枕，代为解衣。莺雏燕乳，不禁啼红。欢毕，生始展问里族。答曰：“妾与姑皆胡姓，父母远任剑南，妾姊妹赖姑以生，故婚媾一唯其命，父母不必与闻也。”平明将起，早有小婢来窗下相唤。生与绿绮盥濯讫，绿绮易髫而髻，往谒舅姑，生亦入省见。父与丽人方共坐，谓之曰：“儿已有妇，宜遄归，恐若母倚闾断肠矣。”生不忍别父，长跽涕泣不愿行。父始笑曰：“痴儿子！此岂汝久居之所耶？”生乃悟。父出白金二笏，与之曰：“将去奉母赡妻，多与恐不胜任也。”丽人亦嘱绿绮，善事乃姑，勿倚痴娇如在我处。亦赠簪珥一箧，衣襦数十事，亟遣之归。生与绿绮皆泣不能出声，父与丽人亦有惨色。无何，忠入劝驾曰：“车马已具，少主夫妇可行矣！”父乃变色，叱生曰：“畜产恋父，竟不念而母耶？”生不得已，始泣拜请行。丽人亲送之出门，果有仆马相俟。绿绮坐油壁小车，生亦乘小骊驹。夫妇行半里许，回首顾视，犹见宅第宛然，丽人与忠倚门遥望，若挥涕目送者。既远，遂不及见。归其家，母果思萦甚苦。生偕绿绮入，登堂拜见，母乃大惊。询所自来，生具以告，母恍然曰：“嘻！新妇之姑，殆狐也。汝父中年读书外室，夜辄有美女来相伴。诘其姓氏，俯而不答，与谈古今诗文，其应如响。两情眷眷，渐及于私。女辞曰：‘使君自有妇，妾不忍己双而令人只也。必欲相欢，请俟一纪之后’。遂去不复来。及汝父易箦之时，忽谓予曰：‘若人来相迎，我死得所矣。’予问：‘伊是谁？’答曰：‘十年前灯下共话者也。’言讫遂殁。时儿尚幼，故不以告汝。今以斯言断之，当是此耳。”生亦述其顾复之厚，母曰：“渠以吾子为子，吾即以渠侄为侄，报称庶几不爽。”遂抚绿绮如己出。绿绮亦娩婉，善悦母心。同人闻李一朝有偶，咸窃笑曰：“李子果饥不择食矣！”闻之微晒，乃张筵设饮，遍召诸友，妆妻使出拜之。一座尽怡，谓非尘世所宜有，由是群喙遂息。明年即举一子，头角非常。生郊行又复遇忠于途，拜而言曰：“主人闻公子弄璋，不胜欣慰。新姨亦令传语，此子颖异，必能光大门闾，宜好抚之。”语毕遂失所在，生为诧叹良久。今其子年仅八龄，即通毛诗、左传。对客酬答，无失序，人皆望而卜其为他年之伟器也。

　　外史氏曰：甚矣，父母之劬劳靡尽也。冥漠之中，犹念及其子之块然，况生居堂上者乎。乃父有狐妾，厥子亦有狐妻，李与狐殆世为秦晋者矣。而非狐之贤淑，其父既长负向平之债，子亦终乏范蠡之缘，其不为良朋之笑柄也，几希！


○　痴狐
　　痴狐者，同郡吴公之宠妾也。性憨而善媚，故号之以此，非实狐也。公讳畹，戊辰进士，以冏卿致仕。年仅六旬，颇以声色自娱，而极意搜罗，终鲜尤物，心不免歉然。一日暮春，游于郊外，独携二小奚，亲宾子姓，咸莫之俱，意盖有所冀也。行及负郭，桃英将落，菜花渐开，公因口占曰：“结子桃花颜色失，沿畦蔬菜蕊空香。可怜一样闲风月，难向枝头觅海棠。”吟讫，四望怅然。忽闻篱落间有嘻笑声，且恒探半身以相望。公视之，花不屑妆，柳不胜衣，一妙龄绝色人也。公大悦，伪言口渴，遣小奚丐茶，兼诘其姓氏。小奚将公命，篱边人笑曰：“个老子口无停声，宜其渴也。虽然，予家亦无闲炉灶，烹苦茗以待子不时之需。”小奚又以姓氏叩之，答曰：“予不复记忆，我父母容或知之。”即呼曰：“阿母！我家亦如人有姓耶？渠来问我，我则无由知。”公不禁大噱，童亦粲然。有顷，见一媪出，荆布修洁，盖其母也。问客何来，且曰：“痴儿固无足与语者，幸勿见哂。”公因致揖，亲叩其里族，则王姓，夫故农业，室甚贫。见者乃其少女，年十七，即痴狐也。公知其可饵，絮语移时，乞茗一瓯而饮之。复自白曰：“予郡中吴太仆也，与若夫为桑梓。不忍坐视若贫，异日可令渠诣我，当少为资助，毋憎薄。”语已，称谢而行。女犹在篱畔自言曰：“东家小二姑诳予斗草，那得竟弗来？”无何怒曰：“人各有目，而独孜孜视予，又临去几回头，白须将不剩矣。”母呵之乃止。公归语阍人，有王某至，当亟为之通。翌日果来，公厚款之，出十金以赠。且嘱曰：“倘有不给，亟来商，勿以造门为嫌。”王欣然返。公家人举莫知公意。由是不时周恤，十旬以五六十金。王小康，举家靡不感戴。公乃遣冰，王夫妇始悟公捐惠之意，既慕其利，兼怀其德，遂许之。乡里或为女不平，女独漠不为意。及婚，公以五百金为女父母寿，始迎女归。其父母流涕送之，女之痴态如故，谓其母曰：“胡不随予嫁去，吃着不尽矣。”母大恚，唾其面。比至公家，引谒夫人，并晤其同列，靡不笑其痴，遂不复与之较礼。至夜，公入其室，女绝不羞涩，直前捋其髭曰：“此物更苍于阿父，恍疑汝兄而渠弟矣。”左右皆窃笑。须叟阖扉，公与之解衣，亦不之拒，惟至衵服，遽以手格之曰：“予生平未尝去此，岂至汝家，反令予裸体度日乎？”公笑而谕之曰：“汝既嫁，则此衣宜去矣！”女终不从，公强之，乃呱焉大啼，呼其父母不置。公不忍以力，竟拥之和衣就枕，俟其寐，而后去之。甫能成欢，女又娇啼大作。幸其性柔顺，公复以甘言诱之，始得竣事，然已流丹浃席矣。诘朝同起，女妆成，出见贺客，皆惊叹其艳。女则时时私语同辈，告以夜来情状，并述所苦，鲜有不捧腹者。数日后，渐入佳境，又津津乐道之，闻者又不免生妒心，女亦不觉。公知其痴，故听其言，不之禁。女则事公益谨，且媚甚。公丰于髯，晨起多见扰乱，女蓄盂水于枕畔，以香口温而梳理之。公俭于肌，重裀犹憎坚硬。女铺新絮于榻上，以柔肌转而暱就之。公饮，则茗必亲尝；公食，则肉皆经箸；公坐，则以掌抚其席；公行，则以腕持其腋；公喜则无戚戚之容，公怒愈有蔼蔼之色；公是以爱若性命焉。女养手甲最长。一夕，衾内误伤公，公不忍言。愤恨不寐，挑灯独起，尽剪之，公止之亦弗听。公误唾其衣，此衣遂不更。公问之，惨然不答。公知其意，乃叹曰：“汝非全无心肝者，谁谓而痴也？”因赠以诗曰：“抱璞谁知美玉盛，人前故作太憨生。只因一语留情后，始信聪明尽逊卿。”由是益暱之。同列罔不妒，唯夫人独怜之，每曰：“汝曹谁无枕席情，可能学渠熨贴老翁耶？”然女竟以此得痴狐名，盖亦出于憎者之口。独是女宠虽专房，无所不用其媚，惟至床第之事，则不少曲徇。公欲与之狎，辄辞曰：“少者固乐此，老者将何以堪？岂可以予少，而不念公之老？”其言益不痴，公愈贤之。因而百夕之中，仅得以遂，而不以为歉，公得以颐养。公年七旬，届诞辰，戚族毕贺，家人亦无不称觞。女不知庆，独茹素弥月，曰：“愿公再延一纪，无敢奢望。”未几，公病。女奉汤药，衣带未之离身。公病益剧，竟不起，女忽辞公欲行。疑其有异志，询以焉往，答曰：“愿先公行，为公驱狐狸于地下。”言已，顿仆于地，七孔殷然，则已饮鸩半日矣。公太息许时，复大笑曰：“若不负我，我何悲为？”亟呼诸郎君至，遗命以女尸合葬，瞬息亦卒。诸郎君克成父志，不敢有违。迄今询吴氏之茔，必曰“痴狐墓”，女之名与公皆不朽。

　　外史氏曰：狐而媚则有之，媚而痴吾未见也。媚而痴，则必不痴；痴而媚，则极其媚。古今来愚忠愚孝，人未必不以为痴，媚亦何独不然？苟从肝鬲中流出，而惟恐不适其意，不悦其心，是即痴矣。况正色以闲之，捐躯以殉之，岂止媚者能之乎？但以人而被以狐之名，人则不堪。以如是之人，而加以狐之号，狐亦与有荣施矣。狐乎！狐乎！尔亦能蚩蚩如是乎？
　　随园老人曰：吴太仆立朝所行者，犹在人意中。今其如夫人，迥出入意表，孰谓巾帼中竟无人荣及夫子？


○　灯下美人
　　琼州余舜章，少时读书于某寺。每当风清月白之顷，辄有良夜如何之慨，盖仅约而未婚也。一夕，篝灯展卷，方将肄习，忽烛光尸闪如人，意为寺僧。视之，无所见，良久复然。余心疑，掩卷伺之。又许时，其状若烟而惨淡，倏有倏无，莫能摹拟。余素以胆力自雄，审知为鬼物，益伺之。久之，较前益真，但具体而微。又久之，甫露半面。至夜分，全形现矣。余亟视之，绿鬓翘然，红姿绰约，美人也。余即起揖而进之曰：“鬼乎？仙乎？何示人以诡异如此？余狂生余舜章是也。如不弃，当剪此短烛，少赐晤言。”美人微笑曰：“何遽唐突至此？予实鬼也！知君有渴疾，敬为相如，来献良方。岂以阴浊之质，而更冒自媒之耻哉！”余闻言，以其贞鬼，改容询之。美人曰：“妾生前少有薄德，上帝鉴之，命掌禄籍。近来因月老耄荒，所配多失闺人意，敕妾赞襄其事。于是赤绳所系，鲜有朱淑真、李易安之事矣！”余惊曰：“若然，则卿固氤氲使之流亚也。岂予亦有韦固之缘，烦子预告耶？”美人曰：“非也。老人口盢，几伤人伉俪情，妾不忍为。但妾往来云路，窃见郎君对月临风，时有不豫之色，盖缘洞房有待，虽庶士不免摽梅之叹耳。妾有良策，故来敬陈于郎君”。余闻之，色甚喜，因折节求之。美人出一硃符曰：“援琴之挑，良非君子所宜，妾亦不敢于导引。然郎君之妇，非始生三岁者，未尝不可以相邀。欲速则速之，早尔数年，婚嫁固不妨也。”余又细询其说，美人笑曰：“郎君勿絮絮，第置此于枕函，若所聘者，即至矣。”径置符于床头，倏忽如烟而逝。余正无聊赖，姑试之。甫就枕衾，即梦其父母为卜吉期，遣使亲迎。俄而彩舆至门，牵红入室，而嘉礼告成。比视新妇，貌甚丽而酷似美人，欣幸之余，亦不以介意。欢然同梦，乐且未央，春色已酣，交颈而息。及转侧而寺钟聒耳，山僧已来送茶，呼曰：“余相公作何好梦，日高犹不明眸也。”余笑而起，昼犹念念不忘，其心益不在读。及夕早寝，妇亦亲狎，不再如昨之羞涩矣。盖余所问名者，为邑中某家女，耳食其有殊色，故信之。自此温柔乡深入，益慕睡乡。朝冀暮，暮怯朝，恨不得中山酒为千日醉。久之，当昼而寐，妇亦刺绣其侧，语笑甚欢，遂不复欲觉。未几，某家以余綦贫，且镜台久而未下，竟别字。余生之父母，亦无如何，余亦为之悒悒，而梦则未绝也。第形神精魄，咸为所耗，渐以痿惫，遂终日昏昏皆梦矣。一日强起如市，见斗者二人，一人被殴，几殆，环如堵墙者，仅作壁上观，竟无人能为之解。余见不忍，前诘其由。殴者素识余，忿忿言曰：“渠售妇与予为小妻，既而悔之，所欠者又悍不肯还，故殴之，以泄吾忿。”余询被殴者：“值几何？”答曰：“因葬父无资，只贷渠青蚨五贯耳。妇不忍别，日涕泣惟愿死，谁赖渠也？”余踌躇自念，事关节孝，当思有以保全之。因计囊橐尚余二金，暂贷于寺僧，可足其数，甘淡泊半月，亦无害耳。乃谓殴者曰：“汝欲金乎？欲人乎？”殴者稔余为寒儒，谅不能豪，遂姑应之曰：“渠妇貌不扬，予亦不愿成好事。但不得金，情实不甘。”余笑曰：“若然，请从予去，偿若金。”观者皆踊跃曰：“余相公为此义举，阴德无量矣！”因极力怂恿。殴者白悔失言，而迫于众议，亦帖耳相从。惟被殴者感激至流涕，誓以死报。相随入寺，余为僧言，僧亦重余义，慨然相假，并出所有者倾囊付之。因焚其券，被殴者稽首流血。其纷既解，余至夕就寝，竟无所梦，心疑焉。窃怪符不再灵，默祝美人，思以询之。宵半果来，赧然谓余曰：“向昔所云，皆诳君也。妾一缢死鬼，何由司人间婚牍？缘知君禄命浅薄，不久亦入鬼道。妾欲结未死缘，以为泉下伴侣，特虑见疑，未敢冒昧，故假君家新妇，得以梦中为欢。近今相会者，实妾也。日者君以一时恻隐，保全孝子贞姬，土神上奏，福禄俱崇，寿且耄耋不止。妾不敢再为君祟，敛迹伏藏。今承召询，腼颜自陈。”言之不禁忸怩，因更太息曰：“欺罔之罪，固已无辞，燕婉之情，犹希垂念。妾将为君返去，珠以成双璧，慎毋别觅鸾凤也。”言讫再拜，竟披发吐舌而去。生悚然，汗如雨下，神以顿爽，不再思睡矣。居无何，某家果挽人来曰：“向以一时狂瞽，几背前盟。今愿仍谐旧好，永无二心，其纳之幸甚！”余廉之，得其实。则女为鬼崇，时时引帛欲自缢，且狂呼曰：“此余少卿妻也，谁敢夺之？”因而后所字者，索退原聘，不敢缔姻，故复修好于余。余心知美人所为，以权词白于父母，乃许之。期年毕婚，女貌亦亚于美人，余特秘之而不言。又明年，余果连掇巍科，成进士。仕至光禄寺少卿，寿至八秩。故至今里人凡执柯者，咸易月下老人为灯下美人，以相谑云。

　　外史氏曰：温太真慕其姑妹，因嫁名于友，而自订之，美人殆师其遗意欤？而以避为趋，以离为合，颇类策士所为，其狡亦甚矣！但恐余生无回天之善，则新妇必抱不白之冤。使当日闻之，必将欲唾其面。


○　梁少梅
　　邑人梁少梅，年仅廿四五，美风姿，善谈吐，有雅人韵致。一日中元，随人往城外法觉寺观施食。时主坛者为寂禅师，持戒清高，秉教虔谨，坛前恒有怪异，好事者咸乐观焉。少梅与其侣二三人，薄暝出邑门，比及寺中，月已上矣。见小儿辈，或以绿荷笼灯，或以青篙燃炬，跳跃如鬼，不禁莞然。须臾，箫管嗷嘈，幢幡接引，众僧拥法师登坛，说妙法，散天花，以成盂兰盛举。看者如市，亦都无所见。少梅胆素巨，顿思人烟丛集，鬼何敢来？即来，亦莫能觏止。倘往僻地候之，则法之验否当立辨。因而舍其同行，径趋寺旁小径，潜身以伺。立未久，俄有黑气数十百監，其巨如斗，源源而来，皆从目前经过，隐隐若有声，的是奇观。少梅复登高以望，其气至坛即灭，杳然无踪。后有继者，不知几何。少梅立许时，宵露湿衣，渐不可耐，思回寺前觅其侣，谋所鸡栖。忽闻笑语声，如花阴群鸟，足遽止。及近觇之，则妇人十余，靓妆淡服，貌均妖艳。有小鬟二，以笼烛导之行。最后一少艾，色尤姣好，独持荷灯一盏，碎步而前。瞥见少梅，即以翠盖招之，俨若熟识。少梅神魂颠倒，不克自持，遽尾之。妇人癷疾如风，尽其力始能及。迨至一处，峻宇雕墙，巍焕如神庙。妇人尽入，亦绝不顾少梅。少梅倦极，不能返，小憩于墙角。良久，有人自门内秉烛出，语曰：“适一风狂儿逐姊至此，胡不见？”因以火烛之。照见少梅，喜曰：“郎固在此，谁云返也。请即随予入。”少梅视之，果挑灯之鬟，乃欣然起立，与之偕。历门数重，仿佛若有神象，亦不暇细瞻。继入一小院落，其中花竹森秀，别有洞天。而所见之少艾，早在庑下站俟，见鬟即询曰：“逐臭郎得之乎？”答曰：“得之矣！”少艾即笑而逆之，偕入中庭。室内铺陈华丽，目多未经。灯下睨少艾，年可十八九，姿态横流，容光肆映，真丽人也。少梅心益悦，因致词曰：“仓卒相遇，未遑趋避，不加呵叱为幸。乃复引入房闱，倍增惭悚。”少艾微笑答曰：“适见君子踯躅草露间，知必黑暗迷途，无所投止者。不揣荒僻冒昧，奉邀草榻一宵，少光蓬荜，何反承癰谦若此？”少梅复逊谢。少艾延坐，且语鬟曰：“好事勿令人知，惧相溷也。”鬟亦笑而诺之。少艾又命治具对坐行酌，肴核罗列，珍错多不知名。少梅正饥渴，得此甚慰，徐叩其姓氏，匿笑弗言，惟曰：“情好未笃，无敢遽陈，统俟诸异日。”少梅遂不敢问。欢饮既久，两心荡然，鬟启曰：“良宵迟晤，鸡且将鸣，请就寝。”二人乃握手起。及入卧室，衾褥綦华。少艾自解其衣，内外皆崭然新制，惟著红绡抹胸，与少梅就枕。抚其肌，丰若有余，腻难著指。交合之际，媚态纷呈，少梅早置身魂梦中矣。游仙一枕，渐入黑甜。及醒，闻娇音群噪曰：“淫婢不羞，偷与狂郎戏，吾辈可鸣鼓而攻之。”张目惊视，少艾犹在抱中，毫不羞涩，惟笑曰：“知情者固当连坐也。”众哗然曰：“婢子无赖，竟下水拖人耶？”言已鼓掌，少梅心始安。窃视妇人四五辈，皆客夕所见者。乃起着衣，妇人皆孜孜凝视其私，若歆羡然。少艾亦起，众以手理其鬓曰：“发蓬蓬，狂已太甚！”少艾又笑曰：“卿等欲狂不能耳。”因引少梅遍拜之曰：“问我诸姑，遂及伯姊，媒妁之言足当矣。”众默然。已乃欢然相与偕坐，谐谑生春。有顷，均以酒炙来为二人扶头饮。少酣，中一衣绿绡者，年齿少长于众，少艾呼之以姑，忽谓少艾曰：“若能与郎君言之乎？”答曰：“邂逅相逢，未敢轻泄。”姑笑曰：“郎君粗豪，当无虑。”乃语少梅曰：“一言颇骇听闻。妾等非人，实狐也。渠为故明中丞毛一鹭宠姬，年十九而夭。毛因民变获罪，匆遽中遂葬于此。是地为圣姥行宫，妾等时来服役，见而怜之，授以炼形术，虽鬼而无异于人。今既得侍君子，愿即携归，庶不至污触圣境，妾等亦得以全其始终。郎君以为何如？”少梅初闻而惊，既亦弗惧，惟毅然应之曰：“敬如尊命。”众乃相顾大笑曰：“个男儿胆故不细。”姑曰：“予固深知之，乃敢言也。”因为少艾贺，始得其姓名，则王氏，小字阿怜耳。众又为之治奁具，弹指间，锦绣珠玉，纷沓俱集，外各封黄金一锭为贺仪，怜与少梅一一致谢。姑又曰：“昼不可复，恐招疑怪，盍俟昏夜。”乃群起而散去。怜因谓少梅曰：“非妾命君拜，则君危矣。”少梅诘其故，怜曰：“渠性皆荡，昨夕特未睹君，故容妾捷足得之耳。今晨相值，不无垂涎，赖妾以礼缚之。姑又怜妾，成此义举。不然与少乐乐，君可胜任，与众乐乐，君将不堪矣！”少梅闻其言，不禁捧腹。又询鬟之所在，答曰：“渠皆绅家少婢，丛葬此土，妾爱而抚之，收供十指，但堪侍于黄昏，不能昼现也。”因引少梅视其所居，卉木繁茂，不类窀穸间。怜告曰：“此皆若辈所为，妾无能致此。妾自与若辈游，饮食衣服，莫不仰给于彼。数日前，姑忽语妾，谓妾眉宇间有喜色，当有奇逢，不可仍着故衣，因为妾遍易新者。今之所御，皆姑赐也。若妾之死榇，乃在此后，既已臭腐不堪回顾已。”喁喁细述，少梅深叹其奇。及暮，众又来为设祖帐，前二小鬟皆至，惘惘有不忍别之状。酒行数巡，姑拔鬓边钗，击案而歌曰：“有女娩婉矣，共我翱翔。今兹别去兮，予心忧伤。愿汝倡随兮，如凤凰。何时重晤兮，在仙乡。”音节甚古，且凄婉。怜乃再拜，答歌曰：“一抔弃兮，冥然何知？肉我白骨兮，匪彝所思。今夕别离兮，乌夜啼。深恩未酬兮，步迟迟。聊祝眉寿兮，与天齐。”众亦歌曰：“女萝附木兮，得所依。留君不住兮，心孔悲。子兮子兮无久违。”歌已，四座皆泣下。饮将达曙，姑曰：“邑门将启，盍行乎。”乃取众所赠遗，分置两人袖中，殊不重累，始送之出门。怜与众又把袂珍重。少梅视其地，果即近郭之碧霞祠，距城未里许，因扶怜归其家。少梅无父母，兼未授室，候门惟一老妪，讶之，亦无敢问。怜与少梅究不自安，翌日竟徙于乡，出金治产，家类素封。后每张筵召狐，绝不至。怜今出世十余年，犹妍艳如昔，所亲多有见之者。

　　外史氏曰：狐，有毛者也，而以毛之姬适人，似不恤其族矣！且毛初葬姬于此，原不意其有狐。狐竟乔作主张，不复问毛，姬亦擅诱少年，不暇畏毛。则毛之为毛，可知矣。少梅之胆巨于斗，阿怜之面厚于革，非此二人，狐即多事，亦不得不为毛地。


○　定州狱
　　直省定州，有村民婚于近村某家。民有孀母，素婴疾病，井臼惟藉妇操。妇年二九，颇风格，民更密于防闲。以故归宁之期绝少，妇与其父母皆不满。时届秋成，其岳家村中演戏，侑神。适民母疾小愈，岳浼人言，欲迎女归，母许之，妇遂盛妆而往。民固雅不欲，淹留未久，往促之归。翁媪爱女，皆不听。及社事将阑，民又往，为言母以劳疾作，理宜遄归，絮絮不止。妇贪观剧，甚不愿，乃曰：“尽此一夕耳！姑即抱恙，暮夜亦无所事，请俟戏终，明晨旋返，良亦无所误。”媪亦赞助，民不能强，遂悻悻自去。实亦新婚未久，燕尔情浓，非有恶念也。于路窃自愤曰：“贱骨朵不念枕席情，只图欢笑，吾必辱之。”抵家饭已，乘夜悄然复往。稔知岳家有矮屋，邻于演戏之所，妇与姑姊妹列坐于檐际以观。远望妇果在，指顾笑语，意甚欢，民益大恚。乃于人丛中委蛇行，潜身廊庑，昏暗中绝无知者。时杂剧正盛，金鼓齐鸣，满场喧哄。妇凝睇已久，渐忘形骸，频以一足垂下。民知其无备，仰而企之，竟褫其只履而归，犹漠然弗知。夫遂怀之亟返，至家闭户高卧，亦不与母言。计俟其晨归，痛辱之以泄积忿。乃妇失履未久，顿觉足冷，扪之，则莲瓣已脱，心疑猖狂者为，不胜愧悔。兼虑诸亲咸集，闻必嗤笑，遂不俟戏完，亟下屋自觅尺帛缚束之，白于父母将归。其父家翁媪皆惊讶，叩之弗言，留之不可，惟托足软，命人控一蹇卫送之。盖图夜归易履，免致播扬。及至，姑犹未寝，启户即讶曰：“若婿言若明日归，何深夜而返？得毋令阿翁怪耶？”妇曰：“儿闻母又病，是以亟归，不暇俟翌日也。”姑笑曰：“予病亦习惯，乌足虑。”妇俟姑寝，然后趋就己室。恐夫觉，不敢燃灯。及夫问以伊谁，始答曰：“予来家。”夫微哂曰：“予以汝从优人逝矣，竟归耶？”知夫怒，无敢言。夫又曰：“大好戏文，诘朝闻将复演，汝何遽归？”妇益默然。窃思俟夫寝，始可取履以更。乃夫又询曰：“既归何不以炬来？”妇甫对曰：“夜阑火烬，暗中固可寝也。”夫知其意，忽起曰：“待予为汝燃烛。”妇力止之，不听。烛既燃，纤毫毕鉴，妇惧，亟匿其足。夫早见其无履，乃佯笑曰：“汝以足来，迹殊有异。”妇伸有履者，亦笑曰：“若孜孜凝视，岂有人跣而行耶？”夫注目良久，遽曳其右足曰：“是何独无？”妇大惭，低鬟无语。夫谩骂曰：“不从我言，致出予丑，虽醢汝身，不足泄忿矣！”固诘其履，妇无以对。夫曰：“履在足上今不见，其事可知。予犹以汝为室耶？”喃喃登榻，怒骂不休，且言明日迹得之，决杀却。遂复卧，意盖愧怍之而已，辗转絮聒，不觉熟寐。妇惶恐无以自容，又虑为邻里笑，竟缒帛于梁而自缢。及夫闻声惊寤，起而抚之，体已冰矣，大怖且悔。复计妇夜归，当无知者，若潜匿其尸，反诬其父，祸可免。因断其缳，负之出户，投诸邻寺井中。寂然反室，思妇之情好，不禁怅惋。待旦而出，不及见母，竟往岳家逆妇。翁媪言已送归，婿力白其无。前送女者，适以事他出，共疑之，具控于官。州牧胡公素聪察，亟拘送者至。鞫之不服，惟举姑妇相语状。公颇心疑，拘妇之姑，审讯之，所供与送者同。因以严刑拟其夫，始吐实。公命加以桎梏，押往觅尸。令善泗者出诸渊泉，则闯然一髠，无所谓朱颜绿鬓者。公与吏民皆大骇，审视之、额烂身殒，乃寺僧某也。盖妇尸坠井，适挂于坎，未至没水。缚少缓，竟以更生。忽觉冷砭肌骨，不可当，且暗如昏夜，仰视之，又见天光。窃意身履冥途，故其境如此。迨以手扪之，寒泉浸溢，始悟入井，乃号呼望救。适寺僧起五鼓时，桔槔灌园。闻井中有声，疑失足误坠者，俯询之，则邻妇某氏也。僧故识其夫，亟引修绠拯之。井深九仞，妇手腻力怯，多方竟不能上。正惶急间，俄一少年贸然来，亦邻家学圃者。见僧鞠躬用力，乃笑曰：“大师何作此态？岂金绳中断，以致净瓶不出耶？”僧语以故。少年曰：“不仁哉！吾师也。宁有慈航普渡，而高居彼岸者乎？若素能浚井，予缒汝下，渠乃可上，何计不及此？”僧曰：“然，予亦熟筹若此，时值乏人，故作此拙态。”遂浼少年执绠，已乃缒绳而下。既得妇，解绠束其纤腰，号曰：“亟提之。”少年用力，妇果出。睨之，虽衣裾沾濡，貌颇婉丽，心大动，绐之曰：“娘子以盦予我，请就高阜憩息，予出吾师。”妇解付少年。少年四望，有巨石，其大如缶，力掇之下诸井，适中僧颅，竟毙于水。少年虑其复活，再取他石连投之，寂然无声。知其已死，始止而不投，突牵妇衣曰：“去之！此处不可以复留。”妇见僧毙，知非好相识，大惧欲走。少年胁之以力，不能脱，始勉从之。曲折里许，至一土室中，少年语妇曰：“僧与予言，意颇不善，予故力救汝。今将送汝归，但衣湿恐不可耐。予他之，任汝自便，俟燥而后行。予实无恶念。”言已趋出。妇信之，反感其德。亦觉衫裤尽水，不胜其寒。乃起坚扃其户，裸而以手挼之。正白身无备，少年早破窗突入，直据要津，妇遂无以自主。事已，少年谓妇曰：“汝欲归乎？盍行乎？”妇答以欲归。少年曰：“不可！僧以汝死，归将涉讼，必诬汝同谋。况予送汝返，汝夫益疑，汝有三命耶？”妇果慑其夫，乃询曰：“将若何？”少年曰：“予籍新乐，在此为人傭，拟于明晨旋里。汝能从予去，予无室，即以汝为妻，汝亦颇愿否？”妇沉思，实无所归，遂许诺。但曰：“一履又陷泥中，汝丐得之，乃可行。”少年颔之，启扉复出，仍下钥焉。至暮以饮食来，妇从之乞履，答曰：“履在人趾，实无由得。”妇曰：“弗得实难行。”遂同寝处，益相欢好。明日少年又出，妇以履之事坚嘱之，少年口诺而心以为难。傍午，闻僧尸已现，益用张皇，薄暝乃敢返室。独行野田间，见有赤钩两只，颇纤嫋，似合妇足，疑为他人所遗者。喜极，不暇顾虑，掇而疾趋。抵室，即以示妇，妇熟视，讶曰：“此予之故物，何由得入子手？”少年方言其故，忽有二役破扉入，以链絷之曰：“杀人贼果在此！”少年失色。诘罪由，乃知胡公检僧尸，并得妇履，疑妇未死，且不能远翔，与之偕者，必左近。孤男无敢向人乞此物，因命妇之夫遍搜笥中，取妇履，悉以付役。使役散置于幽径，潜伏以待，遇有拾遗者，尾之去，则妇可得，妇得而僧死之本末自明矣。役如公教，果获犯。语之以故，俯首伏罪。解之邑以抵僧命，村民亦以诬罔论徒，妇遂别嫁。以是案，公骤擢美任。人咸服其明断。

　　外史氏曰：一履之微，遗祸至此，要皆欢场实阶之厉也。盖妇不贪欢，则夫不至于窃履；夫不窃履，则妇亦不至于投缳。妇不投缳，则僧与少年皆可以无死。然非贤宰官得此一钩，则僧以救溺而死，妇且背夫而逋，狱将不解矣。卒以履之故，破此疑团。古人有绣履传奇，犹不若此事之诡异。


○　住住
　　长安谷氏，巨族也。子弟多发武而不发文，以故驰怒马，试长剑，不一其人，而搦三寸毛锥者，则寥寥无几。一日，春雪初霁，会猎于城北山中，阖族毕往，少长咸集。较骑射，逐飞走，意气发扬，甚自得也。天将薄暮，所得雉兔以百计。倦而思归，遂皆返辔。有维藩者，年甫成童，亦娴弓马，诸兄均爱之，携以俱往。至是人骑抢攘，乃独相失在后。维藩素豪，亦无戒心，自跨小骊驹，牵一细犬，徐驱于平原枯草间。新月初生，寒烟四野，方觅故道前行，忽二小狐惊窜路左。维藩心甚喜，纵犬逐之，已亦策骑相随。狐行绝驶，犬与马皆不能及。未几，黑暗中又亡其犬，狐亦不知其安往，不胜懊悔。乃缓辔徐驰，更不辨其何地。约行数里许，马力亦疲，将借宿早行。倏见树影参差，灯光明暗，遂疾驱就之。至则巨宅如王侯，重垣列屋，栋宇云连。所见之荧荧，乃其墙角守夜者明炬，以防暴客耳。闻人声，即叱问之。维藩下骑与言，答以迷途，愿求栖止。众以火烛之，笑曰：“个儿郎纤纤之年岁，深夜独行，曾不畏虎狼耶？当为之白主翁。”遂止维藩于茅舍，一人奔而入。少顷复来，曰：“主翁已起延客矣！”维藩絷驹随之往。行约数武，即见高门洞敞，红烛荧煌，宅第颇深邃。逻者引谒，阍人凡三四辈，皆鲜衣花帽，状类古之苍头，略加研诘，即导以入。历门凡两重，皆有守者，见之俱笑曰：“失路儿来乎？主翁固候若久矣！”维藩心颇讶之。入门而西，至院宇，精洁如客座。未及檐楹，主人早搴帘出，年约五旬余，高冠盛服，从以数人。降阶即言曰：“住住辈偶尔游戏，君何相逼之甚？”既而笑曰：“幸是稚龄犹可恕。”维藩不解所谓，心更茫然，惟灼灼以目相视。主翁又笑曰：“童子何知？老夫反与有过矣！”因延以入室，其中图书灿列，彝鼎杂陈，繁华不可名状。主翁与之坐，微叩里居，即起敬曰：“是吾乡世家也。密迩桑梓，未遑展谒，然仰慕久矣！”亟命呼住住来。使者往返数次，始闻珮声璆然。有小女子年可十三四，颦眉妖脸，披发慵妆，自帘外而入。瞥见维藩，神色顿异，一似惭怯不能前。主翁笑而语之曰：“是亦有夙缘，儿勿深相畏也。”女甫近翁侧，低鬟軃袖，曼立无言。维藩偷睨之，态若流珠，神侔秋水，虽童年情亦不能自制。闻女小语白父曰：“狂暴相凌，心胆几碎。何复引贼入室？”主翁怒之以目，徐曰：“小儿家竟不慎言乃尔！”女遂不敢言。主翁因指女，谓维藩曰：“家有三女，两俱适人，此幼者与君年齿颇相若，窃愿附为婚姻，不识能俯就否？”维藩见女，心实爱好，且罔知为狐，腼然起谢。女闻翁言，赧颜注目，亦似惬其素心。两人之情已默相好合。少顷，主翁起曰：“郎君驰骋过劳，姑请小憩，明晨再当定议。”遂遮出。从人早先趋出户，惟女行步微濡，以致独后。将及帘际，维藩情不自持，乃戏牵其裾而留之。女回眸一顾，低笑曰：“荼縻刺未长，便解抓人裙带耶？”因以纤手解脱之。肌肤微亲，滑腻莫状，维藩益觉勃然，即直前拥抱。女仓卒急欲出声，翁早复入。维藩大惭，遽释手。翁呵女曰：“不速行，又使老夫觅汝，妮子直恁蹇缓？”乃相与俱去。维藩既失所望，神亦顿疲。床头设有衾枕，就榻上睡，至晓未觉。翁来呼之醒，少致慰问，旋出一碧玉环与之曰：“此即住住所御者，郎君持以为信。明春桃夭之吉，可来此亲迎也。”言已，即遣之行，曰：“恐尊亲萦念，宜遄归，早饔不及留矣。”遂送至门外，命还其马，仍令人导之，示以周行而返。维藩就道，日中方抵邑门，家人已张皇寻觅，见始欣然。诘其止宿之所，具以实告。其从兄维垣，粗涉典坟，闻即骇然曰：“此狐也。幸而汝幼不加害，亦既足矣，犹望其他耶？”遂不再齿及，且为维藩议婚于豪家，以绝狐念。独维藩系怀不置。郁郁至明春，族中将祭扫，维藩复得出郭，因私往谒翁。物色至其处，则芳草如烟，人迹且杳，绝无前之轮奂者。兼之鸠呜鸦噪，树木阴森，凛乎不可独留。方将旋踵，忽见二美人淡妆艳服，交挽而行。及至维藩前，顾而问曰：“谁家黄口儿，何事踯躅于此？”维藩因告以情。一衣绛绡者即红涨于面，曰：“汝果薄情郎乎？住住实予之妹，因汝家以异类相诋，阿翁甚恚，将遣之他适矣。奈何复来也？”一绿衣者亦怒曰：“阿翁自愦愦，轻以掌珠许匪人。玉环若在，可亟以付我。”维藩实佩于身，而坚不肯与。二女乃恨恨而去，维藩抱闷亦自归。回踪甫里许，遇一贫老道人，貌清癯，有菜色，乞钱于道周。维藩怜之，遽倾腰橐中物，举以相赠。道人谢讫，忽谓维藩曰：“吾视郎君之色，似重有忧者。正当英年，不应若此。”维藩苦衷正无可诉，乃为道人缅述之，道人笑曰：“此属易事，但恐君家不能相容，或致丽人失所，贫道反为多事耳！”维藩坚以自矢，道人乃探袖中出三符曰：“以焚于郎君室中，某翁即自至。与之约，令送其女于归。及期不至，再焚其符，必得如意。末以清水一盂，焚第三符，令尊阃吞之，即有真仙下降，不克拆尔鸾俦。但须撙节，始可绵长，勿令人归咎于撮合山，则幸矣！”维藩敬谢，因拜道人为师，转瞬即失所在，惊愕而返。及见诸兄，绐以他故，亦秘而不告。归至家，急不能待，独坐己室，候至夜分，焚其符。有顷，闻风声飕盧，俄而赫然震响，俨似巨物掷自檐端。出视之，一狐色甚苍黑，缚束如奉祀之豕，目光若炬，帖耳乞怜。维藩知为翁，故叱曰：“若以女饵我，继又背盟，今吾行法拘汝至，汝复何言？”狐委地求生，嗥叫似不能答。维藩笑曰：“今姑贷汝死，与汝三日期。倘送女来，姻好犹在，不然，予不任受若欺也。”遂释其缚而纵之。狐摇尾自去，不复回顾。维藩知其未服，恃有符在。翌日语其家人曰：“三朝后新妇当来，可为予安排卧室。”时维藩已失怙恃，即依从兄维垣同居。兄又他出，惟嫂在，怪之曰：“虽经缔盨，尚未纳采，小郎言何无据也？”维藩不辩，惟指挥仆婢营其居。床帐几席，务极富丽，家人皆以为狂。届期狐果不至，维藩怒，又焚一符。是日晴明，正当卓午。俄阴云陡生，霹雳大作，院中雨如反盆。旋见一老翁携弱女自空而下，衣缕绝无沾濡，径入洞房，谓维藩曰：“君无香火情，只一味恶作剧。衣奁未备，是以稍迟，奈何即遣丰隆相召耶？”维藩正色曰：“翁反覆无信，不如是，则事必不谐。”翁惭而退，留女在室。目之，年已稍增，娇艳似倍于昔。见维藩甚含愠色，自语曰：“强暴儿终非好相识。”维藩因温语慰之，女曰：“君家自憎妾，非妾家弃君，何不留面皮至是？”维藩乃述其怀想之苦，女始冁然回嗔。语次，天已开霁，晴朗无片云。婢媪纷集，瞥见新妇，咸以为画图中人，而莫测所自。维藩始隐约告嫂，嫂惊喜且忧，不得已而听之。为治卺卮，设花烛，始交拜成礼。女貌娇美，嫂亦甚爱怜之。及夜定情，维藩虽弱于年，实伟于器，女不胜其凿枘，太息曰：“无一不狂暴，宜吾辈皆惧见武夫。”维藩亦大笑。诘朝，焚道人符强女吞之。女自觉精神强固，亦心喜，以是相安，伉俪倍笃。午后有肩舆数乘，止于维藩家。及出舆，则翁媪及前二美人，皆华服径入，与嫂讲姻娅礼。见女执手涕泣，不忍别离。维藩始执婿礼参拜，翁终惭愤，不甚交谈。赠女衣饰十数箱，富家无以过之。款留至暮而去。后月余，维垣自外归，闻此事，深以为患，劝弟遣之，维藩不听。侦知某县有异人，颇善敕勒之术，聘使驱之。其人至，即入女室，周回一视，语维垣曰：“毫无妖氛，殆仙也，吾术不能祛之。”竟辞去。维垣弗信，复与诸弟维城等，故牵猎犬数头，突入维藩之室。女坦然殊无惧色，惟笑曰；“伯伯亦甚无礼！”言已，下阶趋迎。犬见女反皆辟易，如有所追逐然。诸客无如之何，遂怀惭散去。逾年，女举一男，无异于常儿，群议方息。嗣遇御前某真人以事过陕，维垣终以女为虞，复卑礼延至其家。真人结坛行法，女在室中亦甚惶惧，方与维藩诀别，忽维垣等见有金甲神人，屹立天半，持黄绢丈余，披示真人。共视之，朱书五字，巨如斗，其文则“葛仙翁作伐”也，倏不见。真人即起谓众曰：“吾师命也，不可以遣。”遂亦别去。初嫂与女善，屡谏维垣，因是益力争之，族中始无异心。女连孕三子，而容色不衰。阅数年，维藩寄子于兄嫂，与女入室遂不出。众辟其户入，阒其无人。盖皆从赠符者仙去矣！

　　外史氏曰：有此硬媒人，何虑好事不就？葛仙翁夫妇多强主人世婚姻，于此又见一斑。且维藩亦甚豪粗，既迫之于途，复窘之于室。南山隐隐，翁几陨身；斗帐嘤嘤，女更受创；莽男儿绝不似温存娇婿矣！何更有助虐之师与煽恶之族哉？宜乎，女为之寒心，而以暴客目之也。


○　仙涛
　　仙涛者，广陵贫家女。父杜某，素无赖，郡人咸不齿之。仙涛生而聪颖，及长，色更殊尤。维扬故以瘦马驰名，养女之家自中人以下，鲜不居为奇货。因而自揣薄命，悬知不免于画屏，情实不甘，遂日夕祷天以祈早夭，厥志良可哀也。年十七，斧柯盈门，咸为豪家作伐，知必无望于盩蘩。闻其父已首肯，不胜悲怨，几以白练自戕，而不忍舍其母。一夕，中夜独起，踌躇于疏篱之下。秋魄微明，见一物乌毛白喙，目啖闪如灼金，状似狸奴。仙涛素珍此畜，虽愤闷之余，不禁破涕。迎而就之，且甚驯。乃贮之以皀，抱归绣阁。时已夜阑，顿然思睡，遂不及解衣，竟就枕。方转侧如寐，觉前物暴长，其巨如牛。惊而欲号，己身忽不自由，飞跨于其背。畜即咆哮作威，奔突出户，盖虎也。仙涛心胆俱碎，而又无如之何，因瞑目听其所之。有顷，虎忽蹲伏不前。少苏而展视，则非城非郭，半水半山，面溪有屋数椽，野花岸柳围绕柴门。曾几何时，而日已正午，仙涛恃有人家，娇嘶以乞救。虎竟踊身置之地上，掉尾自去。仙涛自庆幸免馋吻，存息尔许时，见此家绝无人出，乃强起而入之。其中草堂三楹，颇幽洁，而松阴当槛，竹影横窗，迥异人间俗境，疑为仙宅。无如升堂入室，不但无人，且无饔飧之具，心益大疑。有藤床，坐而偃息。惊定不觉苦饥，而前虎复来，以首枕藉其爪，卧于树下。仙涛甫知其异，乃祝曰：“承若携我来，虽脱火坑，将为饿殍，可若何？”虎似解其言，即出旋归，背负鹿肉半肩，以遗之。仙涛笑曰：“此地无由举火，我岂能茹毛饮血者哉？盛意殊不敢拜登。”虎又知其意，又去许久，衔莲房数十枚，归而委诸槛外。仙涛剖食，味绝甘，竟以果腹。自此与虎渐稔，不复畏忌。虎暮出朝归，尽日不他适，若相伴然。且时觅佳果，以备糗粮，仙涛遂不绝口实。惟虑秋飚凛冽，莫具絮衣，而一榻宵眠，片毡罔有，将不啼饥而号寒。讵意世外桃源，别有天地，不第草木长春，亦从无阴雨凉盪之虞。习之既久，遂以相安。继而甚苦郁闷，初犹诓怯，仅倚荆扉，积渐远出，竟不时为骑虎之游。始知其地环山带水，只余一径相通，广袤约数百里。岚光溪影，树色花香，靡不绝佳，仙涛领略殆遍。且自辟谷以来，红颜若有羽翼，身轻于叶，虽不谙吐纳之术，已不啻地上游仙。暇辄扰虎为戏，役之如奴，少忤即挞之十数，虎亦伏而不动。居约五六年，虎忽出而不复。仙涛既自能遐举，亦不甚仰给于虎。惟遁迹已久，无由再觅衣襦，况乎出当秋初，尚衣单袷，既空山无以缝缀，布缕渐尽，遂无可衣。虽以深闺之丽质，竟不免裸以为饰，亦茫然不觉其苦。一日，忽动乡思，念母綦甚，恃其不翼而飞，顿欲一归省视。乃甫经涉想，虎即自来，且作人言语之曰：“子前生实施厚德，出予于陷阱，纵予于山林，得以享年至千岁之久，予故化身，脱子之厄，成子之志，将与子同证地仙。今乃尘念顿生，孝思不匮，予不能更留子，请送子归。然自兹富贵可期，蓬瀛则不可望矣。”仙涛聆其言，意颇少悔，究迫于鞠育之恩，绝不系恋。兼因地无居人，性同野鹿，忘身无寸缕，坦然驭虎以行。时已昏夜，恍惚在风云中，不知几千百里。比及天曙，已抵江都，则山川如旧，风境依然，不禁凄然泪下。而千行夹郭，万雉笼烟，昔人所云“绿杨影里是扬州”者，又举目即见矣。仙涛方悲不自胜，虎忽大吼而跃。弹指之顷，早已陨越于下。晨光四照，身落郊坰，遥见行人纷如，不觉顿萌闺态，究以无衣自沮。幸有苇塘，藏娇终日，至夜，甫敢飞出。将返其家，又不甚记忆，黾勉而行。约里许，自谓已至，则非莫愁村中，实在辟疆园外。仓猝款扉，履声几几，有人出应，仙涛犹谓其母。及拔关觌面，冠服翩翩，竟属儒林吉士。银蟾皎洁之下，仙涛遂无地自容，因亟飞遁，知若人已睹之也。闻伊人诧叹良久，唾为妖魅，复自入。仙涛既路迷乡井，归忘云山，进退维谷之余，不禁因悔生痛，涕泗滂沱。猛悟曰：“身为目染，归亦安之？斯人殆我夫也。”顿思就之，而谅其疑怪，并耻于自献其身。俄闻虎啸声，有布裹掷自空际。乘月启视，则女衣一袭，袍裤咸具。乃大喜，遂益德虎。身已就衣，深宵亦不他往，藉草眠至旦，踪迹至家。适父以贱业远行，惟母在，失女而得女，把臂号泣，仙涛亦失声。母言前失儿时，门户尽扃，不知焉往，疑儿不屑小星，毕命荒野，不谓犹在也。因缅询之，仙涛尽白其异。母殊未信，验之，闺体宛然，乃释厥疑。仙涛居家旬日，不复火食，日惟啖果数枚。兼慕白云乡，将出家为女冠。究以裸体之耻，白之母，使访其人。则许姓名靖，青衿中之秀出者，因更注念不置。母知共意，闻许方鳏，反倩冰以干之。初时许未诺，循得佳梦，合以吉卜，皆谓娶妇得若人，当游玉堂金马。而杜父不在家，杜母又不计聘资，许家綦贫，乃以金钗订盟。仙涛虑父返或有扞格，使媒妁怂恿之，匝月即涓吉成礼。比及杜父归来，早无及矣。燕婉克遂，鱼水倍欢。第仙涛之始末，惟母知之，他人皆莫之与闻，许益未由得知，绝不疑月下飞去者，即此床头人也。仙涛虑以怪异见薄于夫，始日食一餐，究亦见意而已。惟弱体轻盈，辄潜以距跃为乐，恒至数十寻不止。数月之后，渐以不能饮馔，竟复其故。期年，许以乡魁登桂榜。未及三载，又捷南宫。馆阁数年，出为某郡太守。仙涛忆虎言果验，绣像祀之，因并祀元坛神以掩其迹。

　　外史氏曰：虎知报德，无足奇也。惟以刚猛之质，而软款温柔，绝无粗莽，寅使君何遽能办此？至仙涛以矢志之高，享洞天数年之乐，宜已！虽裸裎跨虎，颇失闺箴，而世外苎萝不同人间帷闼，或不妨少越范围。况念切春晖，即图归计，以世无不孝神仙也。杜陵云：“绝代佳人，幽居空谷。”吾犹得以此况之。


○　陆厨
　　桐城张相国家有治庖之人，陆姓无名，呼之以厨而已。煎熬燔炙，滋味深谙，相国尤喜之。其家负郭，岁时始请假一归。其妻少艾，独处寂寥，而厨又嗜酒，归即酣卧，以是脱辐为常，遂出之。然厨欲藉此出游，秘不以告，府中人罕有知其鳏者。一日中秋节后，宴会少闲，厨又给假。归途中遇公之厮养某。两人素莫逆，因戏之曰：“陆大哥今始归视，阿嫂恐天上婵娥，不能为汝重圆也。”时厨已微醺，乃笑曰：“曩昔或如子言，今则不然矣。”某愕然，亟询其故。厨既失口，不能讳，遂具白其弃妻之由。某不信，又诘之，厨更正色以言，凿凿可据。某始笑曰：“兄亦太不情，奈何耽麴蘖而捐鸾凤？”因拉之如肆，与共饮。盖某从相国数年，薄有积蓄，思娶妇苦无佳者。向曾见厨之妻，心颇艳之，今闻其离异，欲浼厨为玉成，故假杯勺与之议。酒数巡，遂以言挑之曰：“阿嫂既被兄出，以渠姿容，早当再醮而去。兄已失计，纵欲复合，恐破镜未易圆矣。”厨侧首曰：“予固不屑于此，但前返敞村，风闻臭花奴以予为鉴，拣精择肥，犹未嫁也。”某大喜，亟起酌曰：“果尔，则弟有所恳，兄其毋辞。”厨饮而叩之，则曰：“非弟敢为陈平，但兄听弃者，人皆可取。况弟久无室家，兄必怜之，盍为予成此好事。”厨闻其言，有难色，良久乃曰：“妇既见逐，人尽可夫，弟娶之固无害于义。第予与若人，不等陌路，何能言？”某又相强，且曰：“弟居城市，乡曲之人多未稔，若欲倩冰，非兄不可。否则，当泄兄事于主人，自兹不令兄归。”厨微笑，终不许。某乃顿生狡计，餂之曰：“兄与嫂离，今已数月，亦思胶续乎？”厨曰：“然。予年正壮，讵能久鳏？无如执役潭府，数旬甫一归，此心不免疑虑。今欲得妇，必在城中，而邑居者又复我憎，可若何？”某心暗喜，遂言曰：“兄意若此，正不必图其新。维彼旧者，固可耳。”厨不能解，诘其故。某嗫嚅久之，始曰：“弟家实居府侧，娶若人必置于此。虽是弟之新婚，实兄之旧偶，妇人水性，与之言当无不从。兄倘一时情动，不妨夜来，弟自义让。两雄一雌，永以为好，惟在兄之作合耳。”语已，厨大笑曰：“弟欺予哉？世固无此理，且弟亦非其人。”某又曰：“再婚之佳人，不等深闺之处子，弟又何所吝惜，而以之诳兄？”厨见其实然，遂窃计曰：“予所得者，仅足杖头。况续一妇，非数十金不能，又无若故妻之美者。今果如此，是无妇而有妇也。渠自愿顶绿巾，于予何尤？”计画有顷，又阳为不可，必待某自誓方始允从，与之订约而别。归至家，即往谒妇之父，且措词曰：“某不才，身为贱役，不能时常归家，恐虚令爱青春，故以之返璧。而伉俪之情，则不忍忘也。窃虑令爱仍适匪人，不免甚为系念。兹有邑中某者，家累千金，颇殷富，可托终身。翁倘垂盼，某愿执伐。”言已又再拜。妇之父喜其委婉，姑颔之。厨退又浼人怂恿。明日某潜来访厨，肥马鲜衣，风姿俊逸。厨留之与饮，妇之父母私往窥觇，皆大喜。遂从厨言，慨许之，妇故阴有弗愿也。某诹吉行聘，不日亲迎。毕姻后，某之年既甚少于厨，又从相国无他职役，朝夕与妇聚处，妇亦安之。惟厨以宿约，数向某言求一晤妇。某难于峻拒，初犹借端支延，盖不忍以既得之珠，复用以弹雀。厨不能平，每与侪辈言，詈某负心，闻者为之喷饭。某知之，乃大恚，指厨为诬己，厨益忿忿。阅数月，某从相国赴他处，夕未得归。有人逾垣入，毙妇于室，面被刀伤十数，几无完肤。某归即报县，验之，四体裸然，且系成奸后死者。某以厨有夙恨，必其所为，遂言于相国。闻是事者咸证之，执以送官，毒加拷掠。厨即有前隙，不能复辩，竟成招，其实诬也。某自妇亡，不敢复处其室。适有山东某客，因事淹留，不胜旅邸之费，缘与某素识，假以所居。初未知有怪异也，及夕客寝，闻有人啼曰：“予面虽毁，亦宜细检予身，奈何使淫人得志也？”言之数四，而不睹其形容，始疑厨为枉。翌日见某，为述所闻，某不听。僚仆有与立者，聆之骇然，以白相国。相国曰：“事果有冤，当复验。”乃致书于宰，宰亦疑厨不类，因与吏谋。召某与妇之父母，并出厨于狱，同至葬所。启冢出尸，竟未腐，俨然如生。宰心异之，先令某谛观，答曰：是。又令厨与妇之母视之，则皆云非。宰诘焉，厨先对曰：“渠虽某之妇，其先实囚之妻。寝处数年，隐微无不知。其左乳有疮疤，大如掌。私处有瘤，如指顶，今并无之。且肤色过白，亦不相似。”宰又以诘妇之母，所供佥同。宰大惊，姑掩其棺，逮众俱返。至署，先以刑拟妇之父，讯以家所往来，犹有何人。其父本乡愚，大惧吐实。则有远亲邢某，居某县，来即寓于其家。自妇未嫁，已先归，此外固无人也。宰知有因，乃系众于狱，关行邻邑，不旬日而邢与妇皆拘到。出，众识之，有泣者，有怒者，有失色者，遂皆目之为是。宰以严刑鞫邢，尽得其奸状。始知妇自被出，不能静处，遂与邢有私，订为婚嫁。邢故妇弟之叔岳，亲谊相悬，屡言之，妇之父母皆不许。甫得俯从，又责重聘，邢因遄归措办，而厨之说行，竟背前约。及邢返，知其已嫁，乃大怒，不至妇家，且思以报复之。邢本无赖，素与穿窬善，因赂之，使为昆仑。窃妇已逃，而终虑其事之泄。邑中某妇，亦与之欢，其家故娼也。是夕，邢宿于某处，偷引妇至，即共醉彼妇，置于囊，荷之去。至妇室中，偷儿又共狎之。昧爽，始引刀断喉，恐其有不似，兼剥厥面，人因寂无知者。邢乘暗携妇远行，更置廿金于案，以赂彼妇之夫。其夫遂疑妇奔邢，未悉姓氏，莫能声言，亦携金他适。向微冤鬼自白，竟无人为之昭雪。不数日，拘偷儿至，与邢皆论抵，妇亦杖遣。厨与某，一以贪赂，一以诬告，皆杖之。通邑哄传为笑。此相国未入阁，以内阁丁艰时事也，洎乎大拜，厨复从相国入京。其足微跛，亦受刑重之故云。

　　外史氏曰：庖人不治，祝史皆起而越俎，固已。若陆厨者，既不治庖，又思代庖，舍其田而欲芸人之田，贪鄙无知，宜乎有奇祸中之也。邢之计，直可瞒天，而究莫逃于鬼，怨抑何补哉？至某无耻丧心，反复变诈，既许共有其宝，旋思独匿其琛，是又小人之尤，而无足论也。


○　艳梅
　　滇南于伯玉，以三考起家，历官丞簿，宦于浙中有年矣。晚岁弄瓦，尤钟爱之。及长，貌姝丽且聪敏胜人。因生于红梅开日，遂字之曰艳梅。延师课读，内则既已成诵，将授毛诗。伯玉以女将可笄，不宜与诸男伍，思得女儒如大家，使卒其业，而难乎其人。一日，有秀士款关请见，自言：“有姊知书，兼通诸艺，因贫老，子又不肖，欲售其才为糊口计。窃闻女公子另聘闺师，不揣冒昧，代为蹇修，未识能中所选否？”伯玉视其人，年仅而立，姿容秀逸，谈吐风生，甚相钦重。秀士又出一卷曰：“此即媪之近作也。”伯玉览之，诗文大雅，卓矣名流。益大悦，与之订约而别。越两日，又来为下关书，询之，夫家茅姓，云系巨室中落者。伯玉故未及详核，届期扫除别室，铺设精洁，而杳不见至。心疑其罔，而又无从速之。已而，艳梅凝妆赍书，径赴新塾。怪而问之，对曰：“父为儿别设青毡，已开绛帐，敬往执贽，又何询焉？”伯玉大疑，心知有异，乃尾其后与之偕。甫及室外，异香遄发，馥郁氤氲，绝非人世所者。足未逾槛，即闻老夫人声逆而语曰：“东翁来乎？予恐重烦车从，故潜踪自来，幸勿以枉道见笑。”伯玉大骇，惊顾之，阒其无人，知为鬼狐之类。亟曳艳梅使速返，不听，径入。致礼喁喁然，对面接谈，似曾相识。又闻媪笑曰：“东翁不以予为衰朽，使备师席，似不宜见惑至此。”于是开卷，授关睢三章，音韵清越，训诂详明。艳梅遂受业自读，伯玉亦不得已，入与寒暄而后坐语。询以古今女史，历历如数家珍，不禁心折。虽未亲瞻道貌，而聆厥声音，则五十许人也。媪又谓伯玉曰：“予本涂山氏之裔，寄居贵治百有余年。因与令闺爱有缘，是以猥屈若此，决非为人祸者，幸勿疑讶。”伯玉唯唯，而私心实以为忧，退而命具馔入。媪与艳梅欣然举箸，虽未见其哺啜，而四簋空矣。家人私以询艳梅，诘其见否，亦笑不肯言。伯玉将觅术士驱遣，艳梅闻而止之曰：“父所以特延明师者，俾儿学也。今既幸逢大匠，可以裁成，何更计及其他乎？且始以礼币而终以兵戎，亦大非风雅之道。”伯玉素爱女，遂从其言。艳梅朝而受业，昼而讲贯，夕而习复，不三月而即通一经。伯玉闻之喜，益丰其供帐，有加礼。媪感其意，又受艳梅以命卦诸书，语之曰：“儿命薄，多才反非厚福，习此可以相夫御穷。笔墨究非汝事也。”艳梅受教，精心学之，数旬而尽通其奥。媪忽辞去曰：“汝业有所就，当习女红，以执妇道。予教无所施矣，今将他往，十稔后再晤汝于邯郸道中，慎毋相忆。”艳梅不忍别，牵衣恋恋，粉泪纵横。媪为勉留一夕，诘朝遂失其所在。盖自媪下榻于此，衙眷侍从皆未之觏，独艳梅见之。至是亦茫然无睹，知其已逝，悲不自胜。始为人言其状貌，则少好如处女，唯鬓发颁白而已。恒衣褐色衫练裙，寒暑不一更。暇则搦管为诗，若与人倡和者。吟成即有物攫去，其草渺不可得。然味其词旨，或天狐而暂谪人世者。又言自幼至长，梦寐辄见之，故相习熟，无所猜忌，曩日之乐于执经，实由于此。今忽不见，能无凄惨？言之每泣数行下，家人皆劝慰之。艳梅自媪去后，始稍稍衒其术，奇中如神。伯玉欲为择婿，辞曰：“父在此履任数年，政绩卓异，当有升乔之喜。置儿于此异乡，弱质保无有仳离之叹耶？”时伯玉虽耋，犹以邑篆为望，闻女言欣然。询之，则愀然不对。初亦不解其意，未几，伯玉忽遇寒疾，竟以不起，遂卒于官舍，家人始服其先见。殓毕，将扶榇归里，艳梅沮之曰：“父殁后始行厄运，恐有无妄之灾，不可以惊我桑梓。”诸兄皆嗤其诞，竟启行。舟至滇界，已有风信传扬，朝命下，将藉其家。盖当康熙初年，吴藩悖逆，伯玉之仲弟实在幕中，吴败漏网，至是获之。律以从叛，祸故延及于乃兄，伯玉若在，亦不免于死也。阖家闻此，不胜震惊，益兼程。比及故乡，装犹未卸，而缇骑已来，尽没其家产，禁锢眷属于宅中。州县又虑有挪移，株连根洵，波及戚族。诸兄始悔其遄归之谬。幸中丞某公，稔知伯玉醇谨，特疏代为辨明。嗣圣恩宽大，不尽加诛，仅流其三子于边，以示薄惩。而于氏遂家无立锥矣！艳梅之诸兄，欲奉母同往戍所，艳梅独不欲，曰：“暮年风烛，何堪远涉山川！且生子与女，同一罔极，妹虽闺阁，独不能菽水奉亲乎？”竟不听其行。诸兄亦以母老不任风霜，遂携眷自去。艳梅当藉没时，私匿百金，至是置田供母。县大夫又怜其茕独，少助薪水之需，家以粗给。明年，艳梅已十九，里中闻其贤，咸思聘之。母又继于远族得一子，颇称克家，使承伯玉之嗣，固劝艳梅择所夫。艳梅初犹不愿，欲奉母终此余年，以践昔日之语，及有螟蛉之兄，出入扞格，乃首肯。然以年庚来者，一览辄屏弃之，曰：“此曹非贫即殀者，乌足以当雀屏选哉！”最后得一人，艳梅曰：“可矣！”母兄素信其数，遂不及详，竟字之。其人陆姓，名学洙，父本邑中豪士，已早亡，惟老母在，拥资钜万，富甲一乡，人皆为艳梅欣慰。及嫁，琴瑟甚调，美食锦衣，婢媪环侍，即艳梅亦窃讶其师御穷之言，以为弗验。居无何，其姑诞日，贺者盈闾，戚族之妇莫不来。陆母酬酢已毕，乃命新妇代为娱宾。艳梅称觞至一媪，年颇高大，昏愦龙钟，忽笑而谓之曰：“新娘子亦太匆忙！明日又阿婿生辰，虽无贺客，中馈亦岂能无事？”语未已，座中多怒之以目，乃不复言。艳梅心疑，然亦未敢研诘。及夕入室，坚叩学洙。学洙以佳偶已谐，且因爱不能讳，微露其情。则媒氏以斧柯无成，徒劳跋涉，因窃与陆母计，重赂日者，择古人全福之造，伪为赝鼎以往耳。艳梅大戚，亟索其真者。学洙出之椟中，其实少艳梅三岁，而悬弧之斯，果在来朝，乃知媪言非谬。初犹冀其稍可，及就烛下推之，则视向之贫殀者，殆有甚焉。艳梅益泫然出涕，究亦无可如何。甫周岁，而学沫病矣。盖学洙体貌虽伟，实系童年，燕尔既已，孔嘉新婚，又值艳梅花月之态，尽足销魂，斧斤之伐，能无蚀骨？加以天资薄弱，血气未坚，遂患瘵疾，卧床不起。初艳梅既知夫命，首虑其殀，诸事撙节，兼劝姑使之出外就傅。虽不见听，家人皆称道其贤。至是危笃，乃窃自恫曰：“非我死夫子，夫子实由我而疾，我则何心而忍于坐视？”因自制疏文，乘夜密祷于上帝。其略曰：“宁为饿殍，同填沟壑于他年，不愿孀居，独守闺房于此日。”情词悱恻，约数十言。祝讫，遽引刃自刲其臂，罗袂尽殷，香饥零落，痛极，遂仆于地。迷惘中闻有人大呼曰：“上帝有命，已许汝易夭而贫矣！”声巨若雷，惊悸而苏，人尚寂无知者。扶创起立，入室视夫，病势似觉少减。乃以肉和药，煎而进之，翌日竟小愈。浃旬大安，弥月遂扶杖而起。艳梅既不自言，夫婿姑嫜亦罔知出于新妇之力也。学沫既痊，益更束书不读，时或出外游荡，小试饮博之端。然赖其母约束綦严，尚不敢过于驰骋。又越二年，母已病卒，学沫乃肆无忌惮，日出与无赖者游，举手以千金，缠头有百贯。凡祖父之经营，萱亲之积蓄，干仆之生殖，藏镪近千，朽索论万，尽输外府，而家室为之一空。浸及田宅，人尽寒心，独闺中者漠不为意。所亲咸咎艳梅，以为同床秦越，痛痒弗关，岂异日竟能独富哉？艳梅闻而太息曰：“虽非世上金夫，幸免冢中枯骨，何劝为？”益听其浪游，且出奁具以供其挥霍。学洙以为贤，每向人津津乐道之，人以是亦薄艳梅。未及二稔，家无斗筲，夫妇遂徙居陋巷。桑户棬枢，竹屋低矮，学洙始杜门不出。乃自落魄以来，一衣一食学洙皆仰给于妇。艳梅昼则补缀，夜则纺绩，日夕为常，毫无愠色。学洙生于富厚，身无寸长，惟供炊火而已。默然内愧，仰屋咨嗟，艳梅反温言慰藉之。闻者多美其安贫，而不意其知命也。如是三岁，滇忽大饥。当米珠薪桂之年，艳梅十指不足以赡二人，并日而营，浸以饥冻。适学洙之舅，以京秩出宰中州，闻甥家剥落，无以资生，欲助之。深虞其浪费，乃封舟车之资，驰书召之。学洙欣然欲往，谋与妇俱。艳梅始谏曰：“家散万金，依人四海，妾固未见其可也。况官署如邮亭，舅既过客，我辈复往投之，倘一朝相左，当更有旅人之忧矣。”学洙久困思苏，遂不纳妻言，觅舟治任，强以偕往。艳梅亦顿忆茅媪之约，或能邂逅他乡，随亦从之。而长途近万，跋涉维艰，比及汝蔡之间，月已三易。未入县境，舅处已有伻来，则又升任赵州牧矣。转折而西，又将千里。艳梅素质荏弱，不耐驰驱，遂病于旅次，急未能前，舅之使者乃先返。夫妇耽延匝月，方始启行，抵州治，衙署一新，吏役将出迎刺史。惊询之，前任果其舅氏，下车未久，即遭揭参，以莅县多受暮金故也。舅解赴省，衙眷知有后灾，避向都门旧居。盖召甥之价未回，去赵之旌已远而莫可追矣。学洙至此，气绝心灰，始悔妇言之不用。既无所之，又不能返，资斧将尽，告助无门，不得已而谋诸妇曰：“悔不纳子言，今已至此，进退维谷，去死无几。然予亡子亦有不利也，盍筹其所以处之。”答曰：“君将奈之何？此地非如故乡，可以手爪养此口腹者。其他，则妾何能为？”学洙曰：“不然。闻子有妙术，昔在家园，良难轻售。今日失路于兹，胡不为予一试？不愈于束手坐困乎？”艳梅颇有难色，学洙再四强之，乃许诺，亦缘其师有相夫之谶也。择日设肆，出余金赁屋治具，且悬一幔于门，以蔽春色。艳梅默坐其中，学洙往来传送。就问者辄书片纸，批而答之，即欲闻柳外之莺而不可得，矧其他哉！赵人初犹观望，渐且云集，旬日而户外之屦满矣。艳梅一一批断，尽决所疑而去。由是喧传，名噪远近，幔中仙之誉倾动簪绅，盖不止士庶已也。乃艳梅安于天命，晨起坐幔中，以十人为率，余皆辞以翌日。又不多索命金，日惟青蚨百数，仪足饔飧，此外别无赢余。学洙疑之曰：“以子之能，富可立致。非予敢存奢望，何不多取锱铢，早还乡里，而乃自为限量如此？”艳梅不欲言其意，因权词以对曰：“命之理微，圣人且罕言之。以妾之神明，只足应此，多则不验，不亦虚人来意耶？”学洙实贪于得，乃笑曰：“此子之饰说耳！术苟甚神，安在不多多益善哉？”益固强之。艳梅亦思自验其命，乃增其数，且倍其值。次日占者塞门，悉为判决。自朝至于日昃，得钱近千，学洙乃大悦。诘旦，夫妇犹未起，暑雨滂沱。旁午，天始稍霁，来者甚稀。至暮，重阴凝闭，遂成淫霖，十余日无少止息。溪流涨溢，市中水深数尺，人绝无乘槎问卜者。夫妇坐食其资，所得尽耗，又枵腹一朝夕，方始晴明。艳梅益信有定数，亟欲复其故辙。学洙不甘，仍强之，三日又获资数缗，夫妇欣幸。至夜高枕而眠，有偷儿潜入室中，席卷所有，且并其衣物，尽携而去。盖缘阴雨，坏垣未及修整，故宵人得以肆其志，究亦造化使然也。学洙大恸，愤不欲生。艳梅言笑自若，徐曰：“君不知命，宜其不免于贫。妾遭媒妁之误，至今犹深恫于心。诚以君之禀赋，非贫当殀，微妾祷于天帝，予今已少寡久矣！安得一寒彻骨，犹然倡随至是乎？君无怨焉可耳！”因述其梦中天语，学洙益恸，以为所造如斯，愈无首止之望。艳梅又解之曰：“君知善可回天乎？彼苍固任人转圜者也。诚能力行阴骘，天将别注禄籍。以妾之能，固可相君旋里，且还尔素封矣。”语本宽其忧，乃学洙即耸然请教。艳梅沉思良久，忽忆一事，言曰：“妾从君来时，渡一溪，猝不能过，水深湍急也。其地距此里许，别无桥梁。君倘立志，即于朝夕之暇，负土担石往营之。妾再以所得者助君，鸠工架木，终岁之间，人即永免衣襦之患。利济诚宏，善不在此乎？”学洙即慨然曰：“诺！”遂与艳梅谋，每日食余启肆，日晡便休，暇则前往营建。水浸胫骨，劳不知疲，严寒之龟手皴足，盛暑之雨笠烟蓑，举所不恤。人有乐助者，反揖而去之。夫妇又自兹茹素，口食而外，悉以庀材。物集而后召匠，攻木攻石，斧凿之声盈于路。通计经始至此，凡阅十月而桥成。初是溪虽深，有时亦仅没膝，而人恒不能涉，原其水性峻急，即盎盂之石，皆可激之使行。膑脚刖足，立尚颠仆，遂无有创此议者。自学洙之尽日立于水次，狂澜汹涌，究无损伤，人因以为神。徒杠已就，行旅欢然，因号之以幔仙桥，纪其灵也。学洙亦由是小康，遂有薄积。又越两岁，致钱百缗，乃作旋归之计。市二蹇卫，载妻以行。艳梅自至赵地，深自韬晦，从未以半面示人。至是返辔，人甫识荆，虽年届三旬，而花貌俨然，举惊为神仙，不敢仰视。夫妇遂就道，不再徘徊。乃行未三日程，学洙忽得暴疾，昏睡无知，抚之若冰，竟卒于旅舍。艳梅恸甚，自恨其生之不辰，百计维持，究无望于偕老。且居异乡，只身谁倚？遂哭之呕血，绝而复生。旅邸主人又以其死之甚遽，不免干连，将首之于官而脱其累。正纷然聚讼，观者如堵，忽一人排众直入，以寸缄予艳梅曰：“前村一媪，闻娘子命理綦精，敬以此相浼。”众闻而大恚，以为当此抢攘，何来是不急之务，将拳石交下，以泄其不平。艳梅挥之曰：“是必有异。”展视焉则其师茅媪之造也。因雪涕急询曰：“媪安在？”答曰：“已与某偕来，渠行甚缓，是以在后耳！”艳梅乃趋出候之，曼立远视，见一人从容步履，仪状如昔媪，犹未至。艳梅遽伏地娇啼，宛如失乳之婴忽睹其母，呜咽不可名状。媪近前以手曳之曰：“儿勿悲。美玉泥沙亦其命也，宜先捄吾婿。”乃扶艳梅起，与之偕入视学洙。艳梅涕泗交颐，谓其已死。媪笑曰：“此特好姬缘，岂真长逝耶？”即索片纸，书数字焚之，学洙突然欠伸。有顷，蹶然起坐，若梦魇乍寤者。艳梅喜叩其由，答曰：“昨夕与子同梦，忽觉身体飘然独行，旋至一洞天，朱户丹楹，居甚赫奕。有主者年仅三十许，衣冠尊贵，仪从甚都。见予，降阶迎迓。又闻堂上有呼卿之小字者，其音甚细，曰：‘艳梅之婿至矣！’主者揖予坐，且谓曰：‘君以一桥免千万人之厉揭，厥功伟矣！适奉帝诏，以至宝赐君，君其拜受。’言讫缚一物至，周身苍毫，状若狸。口吐一珠，赤光四映，主者令予吞之，三咽而后下。脏腑如经炮烙，寸心火炽，刻不能安。历许时而后稍可，则神明一时洞达已。主者命置酒为予贺，又出二女郎为予捧觞，云是卿之姊妹行。曰：‘见越水茅媪，当自知之。’盘桓竟日，忽有一人持札至。主者阅之，笑曰：‘姊亦多虑乃尔！’因遣予归。出门顿觉，孰知死生俄顷哉？”艳梅乃引之拜媪，媪谓学洙曰：“予即茅姓是也。向曾荐予于乃岳，今又十龄矣。”学洙顿悟。媪又曰：“渠亦太惫懒。使非予草数行，渠或夺艳梅之婚，妻汝以二女未可知也。”言次，旅邸主人与众皆心安，始各散去。学洙设具款媪，聚饮甚欢。媪忽诘陆夫妇曰：“仙乡乐乎？故乡乐乎？”二人同声俱以仙乡对。媪乃探囊中，取出刀圭之药，令艳梅服之，而少与学洙曰：“渠身故自有宝也。”更以余药饲二蹇，遂亦不烦刍秣。凌展同出逆旅，媪与艳梅叠跨其一，惟学洙另乘。媪叱之，冉冉上升，瞬息入云中，形若纸鸢，倏不见。男妇聚观何啻千百，行者居者咸下拜。因更里名为“三仙”，与黄梁之镇不朽矣！

　　外史氏曰：信哉，人之可以造命也。艳梅以一念欲殉其夫，而殇子转为老彭矣！学洙以一事克从其妇，而饿骨不难羽化矣！二蹇并举，何异鸡犬同升？茅媪之事虽不经，然玉成终始，殊不愧为人师。独荐西席者，几夺东床，不免令人不满耳！
　　随园老人曰：此当与聊斋细柳传参看，彼成厥子，此相乃夫，皆蒙恶声而不辞，天壤间惟此二妇人耳！彼三家村蠢老媪，少有不白，便将指日矢天，涕泣分诉，是真所谓婆子气。


○　卷四
　　袅烟
　　高邮长生邓兆罴，侍卫公兆熊弟也。筑一精室，四壁图书，晨夕坐卧其中，非韵友罕得至。一日深秋，天空云敛，生诵读少暇，命小奚横长笛，自倚歌以和之。于是饮酒乐甚，不觉沉醺，乘醉命骑将出游，时盖求凤未遂也。恍惚出门，驰骋街市。过曲巷，似有人家，其外户饰以丹漆，不甚轩敞，大书一联曰：“舞罢云停岫，歌成柳啭莺。”字迹柔媚，语气酷似青楼。生遂驻马不行，忽一蓬头婢轧然启关而出，且自语曰：“予袅烟岂屑为此者？任汝百磨，傲骨终不可折。”生异之，睨其丰姿，俨然绝代，唯眉目问少存积垢。见其投东，将往从之，所乘忽中蹶。撒然惊觉，则在萧斋榻上，实一梦也，其心竟历历弗置。明年，太夫人为娶于巨室，贤淑而美，然时以袅烟为念。至秋，赴京省其兄，所寓在正阳门外。间行偶经一巷，仿佛梦中旧游。及过一门，又酷似，且双扉紧闭，依然赤幅乌阑，而十字联珠缀于其上，生因心讶。及询之人，则故名妓玉兰之家也。少时颇有盛名，今老矣，车马稀疏，畜一假女名袅烟，又为恶少诱与偕逋，迄今踪迹未获，以故深锁院门，不复见客。生既得其详，疑袅烟必以不屈而死，此皆鸨妓之饰说，人未及觉察耳。归见其兄，请语南城巡视者。公以事涉影响，不之听。生究不平，乃与其仆私计之，使仆冒为袅烟之兄，先往兰家索人，不与，遂讼之。两造具备，生乃自具公服，补牍申诉。内言：“有婢袅烟，服役数载，即是仆之女弟，为奸人拐掠，不知所往。仆至京师，以事过妓馆之门，见婢立户侧，瞥见乃兄即避入。其形容服饰，举凿凿可据。恳祈宪差搜捕”云云。时司南城侍卫为某公，捕奸发伏，甚著直名。又悉为寅执之弟，华胄英年，必无诞妄，因以严刑拟妓。兰惧，始吐真实。果缘袅烟不从，鞭挞至屡，一夕忽自缢而死。人命非轻，威逼有据，遂不敢声言，私瘗于客座院中。又惧事泄，托言逋逃，而不知犹有其兄也。今对乌台，情甘服罪。公命役往出女尸，则面色如生，犹未朽。一时观者如市，莫不啧啧叹息。忽一人高冠盛服自外入，抚尸大哭，众皆惊愕。役询之，则其女弟也。役乃大笑，争诘其详。自言陆姓，名仲昇，曾掌案卷于某部。以吏员考授杂职，今已及选。有妹年十四，适陆远出，其妻性素悍，凌虐之。及夫将归，惧其愤诉，乃乘其寐卷以席，使人弃之于野。陆归知之，怒逐其妇，而其妹究不可得，事阅二年矣。是日陆仆往观，相验一目，即遄归告其主曰：“兰家缢者，当是我家袅姑。”陆大惊，趋往视之，果其妹，故哀恸如此。役乃驰白某公，公甚疑讶，命价延生来。婉叩之，生见真鼎已出，遂笑而缅述真由，而独隐遇梦一节，公为叹服。由是都门任侠者，咸慕生好义之名，愿得纳交。陆更称谢不置，往来契密如旧相知。生居京数月，辞兄旋里。行及郭外，墓田丛杂。适相署之役，以公命送生，乃指以新冢告生曰：“此即陆女也，乃兄为营此葬地，丧具甚盛。”生闻之心动，遂命仆于近村觅得杯酒，而自下骑酹之曰：“予为卿泄此沉冤，卿故漠然无知耶？”语甫已，觉襟裾有物，累累下垂，回顾之又无所见。乃复趋乘而前，至旅次，步履周旋辄如此。及寝，则伏于衾侧，扪之渺然。生心以为异，而不肯宣。凡数十程皆如之，亦习而未复介意。及归见母，室家相聚，因述其前事，太夫人与细君莫不称异。阅数日，细君坐蓐，生遂宿于精室。夜已过半，闻榻前窸窣有声，询之则曰：“袅烟也。”生素向慕，竟不之惧，惟笑曰：“暮夜无烛，安知非汝以绐我者？”语未终，灯光四射，烬者复燃，果见女立于灯下，花貌嫣然，容妆富丽，迥异梦中之惨淡。且敛衽再拜曰：“袅烟以薄命之身，初遭恶嫂，次遇淫娼，备极摧折之苦。窃虑有玷先人，缒梁自尽。不意豪侠如君者，为妾大白此冤，久思图报，抱愧无媒。复辱吊临，是用忘耻，前自京师附骥，至今始敢露形，幸勿以阴浊为嫌，使妾得少酬高厚，则又不世之惠矣。”生闻言甚喜，微诘曰：“鬼固无害乎？”女腼然答曰：“害诚有之，亦视乎其人耳。以恩义而结绸缪，鬼亦人也；逞色欲而忘躯命，人亦鬼也。况妾以一念坚贞，久已超出鬼道，君何患焉？”生遂欣然纳之。及命之寝，女固羞缩不前。生强之，乃笑曰：“抱白璧于生前，而碎明珠子死后，微君之大德，妾亦等于淫奔矣。”于是解衣共枕。交合之际，退避逡巡，已而流丹浃席，无异生人。翌日晨起，遂以环堵之宫为藏娇之室。女虽白昼亦现形，与生聚处，惟不洗濯，不饮食，是其所异。他如倡随之乐，谈宴之欢，生亦亲身享之矣。然以女故，不与人通，僮仆亦无敢皔槛。幸生有静癖，旧常如此，故人亦不甚疑之。女不善歌，因生学之，一发声而响遏行云。女无他技，因生习之，一吹弹即臻精妙。清夜相对，颇不寂寥。生或微问之，对曰：“昔在妓家，虽未肄习，而声容节奏之妙，亦心领会，但不屑为之耳。今对知己，故不复藏拙，亦情之所使也。”生以是愈呢之。女故识字，生教之，即能通文。暇辄浼生为市金刚楞严诸经，跏趺坐诵，恒至子夜不休。及细君产后身健，女乃义不当夕，曰：“妾在此如尘栖弱草，而可夺人并蒂耶？”生不之听，女忽不见。生乃入内寝，然值三五之期，必宿于外，与女为欢。如是者年余，女忽笑谓生曰：“鬼亦生人，岂不大异？意者，天许妾以此酬德乎？然不可复居于是矣。”生亦骇然，而情不能舍，亟叩其所之。女曰：“妾赖佛经，洞彻本来。再生以前乃天妃之侍儿也，缘过失堕落至此。幸能矢志，不甘风尘，已为故主所鉴，将令仍还供职。只为君一脉在身，是以少留。明日君适近郭，白杨树下一襁褓物，是即君之遗体。君抱之归，如是云云，人必信之。君命中无令子，是儿尚能象贤，毋自误。”言讫，挥泪诀别，荏苒间化为淡烟而灭。生悲痛不胜，如其言，果得宁馨以返。诈云弃儿，命人乳哺，亦无疑及于此者。比长，耳目口鼻无不肖生，戚族始以为异。生乃稍稍述之，闻者骇叹。生后位至显宦，细君所生三儿，不胜克家，惟袅烟之儿名梦锡，能继书香，登上第。时仲昇宦游数年，致仕家居。生父子皆官居于京，乃率甥往谒其舅，并告以故。悲喜相交，梦锡始识其外家。自是邓陆往来数世，如姻娅云。

　　外史氏曰：女以不磨之贞，而独感生一语，不能复坚，情以义生故也。情可制，而义不可泯，故以鞭扑之威当之无惧色者，竟能温柔娇媚，呈身奏技于夫子之前，义之有所以致之，非初贞而后渝也。然无生之侠肠，生之义举，而徒思与鬼为好，不第贞魂不屑来，淫妖且立至矣，欲水免于鬼手得乎？而况居然生子也耶！


○　镜儿
　　高僧邵本一，卓锡灵隐，戒行精严。初名某，陕人也。少时为邑庠生，慕吴楚人文之盛，游学江左。数年忽有所悟，竟削发逃禅，辗转至越，为释门尊宿。杭人仰其名，延至寺中，即今之所称定心大师者是已。其子曰续师，出时方始匍匐。及长，每以不识其父为恨，间关两江，数数求之，又往往相左。比闻其在钱塘，遂附舟南下。共载者为一少年，貌姣好如女子，自言龚姓，由京归，将返山阴。闻续之孝，甚礼敬之，两人颇相莫逆。迨至杭，续得父之所在，亟往谒焉。龚亦请从，许之，乃偕往。甫及寺门，早有一僧逆之曰：“大师出定，已知法嗣远来，但不宜与镜儿俱，请止之。”续茫然，而龚忽变色。续觉其有异，而思亲念切，亦不暇诘，遂止龚于门外，独入见。及至法堂，师方趺坐，续本不能识，僧语之曰：“此即若翁也。”续乃嗷然大痛，哭拜于膝下。师麾之曰：“止！止！孽种勿尔。汝父甚安乐，汝宜生欢喜心，何作此态？”乃命之坐，略诘戚族之长者，并同学诸故人，续一一敬对。师忽攒眉曰：“汝跋涉不易，亦征孝心，第来则自来，如镜儿辈，何携之来溷老僧？”续亟起俯伏，跪白不知，兼请其故。师曰：“龚即镜儿之夫，镜儿乃其眷属，实一野狐也。爱欲牵缠，两不能舍，即藉汝之孝得以渡江。又思窥伺老蹭，冀吾片言以成其好。镜儿实在渠身边，以汝凡躯，乌能见之。”既而曰：“是狐颇风雅，且识孝子，吾固不惜此寸楮也。”命取黄纸一条，书数字付侍者，嘱曰：“持此予之，勿令渠久溷净地。”侍者将命以出，龚得之，即再拜而退。续居寺中匝月，师即遣之曰：“归奉汝母，犹之乎奉父也。此非尘境，可以久容俗迹。”续不欲旋返，师呵之，乃行。归见其母，康健犹昔。承欢数载，又念父，复诣浙江，则师已挂单而南，不知所往。续因罔极恩深，遂亦南行。忽于山阴道上遇一人，裘马翩翩，驺从甚盛，视之，则故昔年同舟者也。龚见续，即下骑拜伏道周，曰：“孝子别来无恙？”续亟下拜，相扶曰：“故人何癰谦至此？”龚起曰：“乔梓之德，实同天地，每恨申报无由，而敢傲慢自尊乎？”因固请过其家。续之私心亦思深求其异，欣然从之。爰假骖乘，并舆而前。乃班荆之地去其居犹半日程，途次，续微叩之，龚亦不讳。始悉龚本浙人，其季父宦于京师，携以之任，肄业西北山中。结庐数楹，地绝幽雅。一日冬初雪盛，龚方携卷围炉盜唔攻苦，俄有一物如火团，其色正赤，烟焰尺余，自梁而下。就地旋转无休，一室生温，较前益炽。龚大怖，方疑祝融肆虐，将起奔避，其光忽顿敛，遽化为人，则一白发媪，衣裙朴素，拱立于前。益骇然，知为山间妖异，避之倍亟。媪直前止之曰：“郎君勿惶惧，予非为人祸者。见子读书岑寂，家有弱女曰镜儿，颇耽翰墨，意将遣奉箕帚，少领教益，故尔仓卒请见。未知肯容纳否？”龚更愕然，心滋忧惧，乃辞曰：“不才下士，学未有成，恐误媪之闺爱。且来踪诡秘，惕惕于怀，燕婉之求，益非所愿，惟媪怜而恕之。”媪性甚暴，似不见听，即怒曰：“我女天人也，以偶小子，自谓无可推拒矣。而乃喋喋若是，岂以适才之威，不能付汝于煨烬乎？”言次忤目相向，睒闪如牛，龚亦惴惴。正无如之何，又见一婢，艳妆冶容自外入，笑曰：“如此硬主婚，反损人伉俪之情，殊非善道。请即归，镜姑当自至。”又曰，“予固知媪之风厉，不克办此。”扶而去之，媪犹忿。出门数武，俱不见。龚心胆几碎，将下山而雪迷蹊径，马不能行。且仆之长者，奉命入都取薪米，寓中自龚而外，只一十二岁之童子，复何能为？不得已而静俟之，死生在天而已。及夕，雪少霁，故掩扉高卧，权度此宵，计将明日他徙。然当惊悸之余，寝不成寐，旋闻弹指声。有人叩窗作歌曰：“叹空闺兮掩孤檠，望伊人兮违素诚。伐柯伐柯兮其音丁丁，果得相随兮我愿卿卿。”声甚娇婉而余韵悠扬，俨有绕梁之致，龚知为镜儿，穴窗窥之，雪色明如皎月，则一小女子辫发垂鬟，盈盈然立于槛外。天寒翠袖，暮倚修竹，差可仿佛其一二。龚心窃怜之，但为前事所惊，不免首鼠，究不敢出一言。又闻女歌曰：“雪欲晴兮云微，乌不宿兮双飞。奈有人兮愿孤帏，我不见兮又空归。”歌阕退步欲行，意甚怅怅。龚遂不能自禁，大呼曰：“卿之所向者在此，将安归耶？”女乃中止，隔牖语之曰：“屡遭峻拒，妾实汗颜，故不得不归。岂真悻悻欲返者？”龚即披衣起榻，启扉延之，径携素手以入。时残烛未灭，灯下玩之，肌不丰而玉腻，貌不饰而花娇，一颦一笑，婉娩可人，闺中实罕其匹。因询之曰：“所谓镜儿殆卿耶？使非恶撮合，好事之成已久矣。”镜儿笑曰，“君固色胆巨者，非妾自来，好事真不可望。”龚遂挽之就枕，辞曰：“妾尚待年，君姑毋躁。”因出一卷曰：“此妾之涂鸦，愧无师授，乞君为我郢政之。三日后，妾来拜领，幸勿以谀碑见还。”言已再拜而退，旋失所在。龚阅所作，风流秀艳，语语醉心。诘朝早起，潘硃展卷，评骘端详，因是无迁乔之意。越二日，镜儿果夜至，龚出卷授之曰：“幸不辱命。但卿之珠玉，令人不谀不能耳！”镜几翻阅数四，冁然曰：“名下犹信无虚。”仍欲去，龚遮留之，代解衣带。镜儿乃頳颜笑曰：“人当十五即嫁，王昌岂得谓非孽事？”己而海棠枝上，得试新红。镜儿虽娇啼宛转，态若不胜，然已极人间之乐矣。欢好有间，龚因询媪为谁何，答曰：“此妾结义之母，渠自古姓，野人家也。”龚曰：“其威颇令人震怖，今言之，尚觉股慄。”镜儿哂曰：“以君今夕之威，较之恐犹相去远甚。”语次皆大笑，遂并头熟寐。侵晨，前婢叩门而入，龚因谢其解纷之德。婢笑曰：“痴老媪故不谙此，予固谓非镜姑自至不可。”俟女整衣，奉之以去。自此无夕不至，缱绻日深。镜儿既嗜诗文，兼饶韵致，以所居湫隘，且有僮仆，不获畅所欲为。往往枕上推敲，床头辨难，或采雅言以相谑，或取妙句而同吟。语笑有声，间至通宵不辍。时年长之仆已返，闻而讶之。昧爽伺于户外，则主人倦卧，门忽自启，且珊珊小步，裙际风生。窥之又茫然无睹，乃大惧，以为地无居人，此必鬼狐者流，遂力劝龚归。龚不纳，仆又入都，白之于龚之季父。知为妖惑，遣使召之。未发而镜儿已知，是夕忽涕泣谓龚曰：“欢不克永矣，可奈何？”龚惊询之，对曰：“仆已泄吾事于主，使来召君。君归当不复来，将焉置妾？”龚亦悲叹，因要镜儿偕行。辞曰：“妾实不敢，身本狐也，吾侪各有畛域，况圣天子所都，无能擅往。君不弃妾，必也南旋而后可。”龚已深入温柔，亦难遽舍，惟问计将安出。镜儿曰：“妾有薄蓄，足任舟车。君但如妾所言，则故乡可返，何必恋恋于兹土？”龚竟毅然从之。乃与镜儿谋，不携一物，悄然夜行。仆本久留都中，童子又垂头而睡，遂无有挽留之者。行约里许，草际似有灯光，隐隐双炬，旋暗复明。龚指之以为人家，镜儿笑曰：“君之所畏者至矣！亦太剥人面皮，何竟咆哮于此？”龚犹未解。俄闻虎啸，声震山谷，龚乃大惊，几坠崖下。镜儿掖之曰：“有妾在，何震恐乃尔？”乃呼曰，“儿与婿将他适，承母玉成，异日归当效反哺。”言未已，虎忽潜踪。龚心少定，反戏曰：“昔假虎威，今日威可伏虎矣。”及抵山麓，有村落，暂假朝饔。遂显称夫妇，人亦无自究诘。镜儿又出白金觅代步，置衣装，竟纡道由京而南，直抵通郡。不日解缆登舟，一帆南去。迨其季父之召来，龚早出山三日矣。舟中龚与镜儿志始得畅，或涤瓯茗战，或剪烛手谈，或举诗书为觞政，或纪风景于行笥。而分题限韵，更唱迭和，较前益为豪放。龚初犹强而后可，继且乐此不疲，虽良友之晦明无以异焉。行及下江，将入浙界，镜儿忽愀然曰：“此地水神颇作梗，妾不能渡。须俟大福之人，布帆乃能无恙。”龚诘其故，则曰：“伍相范伯，威灵素著，非他神可比，妾实惮之。”龚不之信，乃未及扬帆，巨浪坌起，阴霾匝地，翳不见人。龚大恐，为留五日。适以扁舟至，镜儿色喜曰：“有大德者至矣，犹愈于厚福者也。君能与之共济，虽百江神妾不惴也。”龚从其言，适续正值易舟，遂从中怂恿，使榜人招接之。然自此镜儿不复昼见，语龚曰：“此人孝子，诸天拥护。妾若肆然无忌，恐有不虞，当谨避之。”故续与龚共载一舟，究不知其携眷而游也。比入大江之中，波平浪静，如履康庄，数日遂抵杭。续将登岸，镜儿先告龚曰：“若人之父高僧也。妾至贵邑，土神尚虑不容，得师一言，为吾缓颊，庶可与子偕老。”龚又唯唯。因力请于续，偕往谒师。镜儿又嘱曰：“君之素箑，妾所化也，务置袖中，面师时妾自能言，切记不可儳说。”龚亦领诺。乃未入寺，师早知之，龚固不胜惶悚。幸侍者赍送片纸出，视之有十字，则“一切水土诸神不得拦阻”，宛如官府之勘合。龚乃大悦，亟与镜儿归舟，果无扞格。至其家，托言季父为娶于京，戚里莫不信之。龚故早失怙恃，于是以镜儿主内政，颇能持家。且出金钱数万，为营田宅，龚以骤富。向未见其携一文，今乃取之不竭，亦可异已。是日龚为续言，极尽其详。薄暮始抵龚处，则门庭巍焕，俨然素封。揖续入，盛筵相款。镜儿所诞之子，岁已三周，携出见客，眉目之秀丽，迥异恒儿，由是可想见其母。饮至夜分，龚始别去，供帐之丰美，益不待言。翌日辞行，龚亦不再援止，惟曰：“道路辽阔，尊翁恐不克相值。还时祈再过我一叙。”续唯唯。龚送之郭外，赠以百金，续不获辞，乃拜授。南行至海，不遇其父，遂悒怏旋归。复至龚家，龚适他出，仆承主妇奉以一袭，出之雪色晶莹，则一越玉如意也。仆又致词曰：“藉此略酬高厚，且取白华之义。但君宜遄归，否则，太翁未遇，而反失太母，则抱终天之恨矣。”续闻言甚惊，不及俟龚，兼程而返。归至家，其母果在床褥，病已危笃。见续归，一笑而逝。续始服镜儿之先见，每向人称述其异，闻者咸骇异。后龚有书来言，因镜儿惮于津梁，遂不复求仕进，优游畎亩，以尽天年。独本一之信杳然，意者雪山成道，已归忉利之天。续虽至孝，竟无由偕之以昇，不亦人生一大憾事耶？

　　外史氏曰：闲常观剧，至《雷峰塔》传奇，事虽不经，而每恨法海老髡败人清兴。及闻此事，老和尚甚谙人情，当是第一尊活佛出世。而究其源，本实出于儒，乃有此恻隐仁恕之心。不然，心既定矣，又乌知镜儿之为镜儿，为成此一段奇缘，使之流传千古也哉？
　　随园老人曰：两事迥不相谋，而合成一片，几如无缝天衣。高僧孝子传中，乃得此旖旎文字，足称奇观，不独奇事。


○　翠微娘子
　　时有跛叟，精医术，应手如神，所活者难更仆数。生二子，甲已授室，乙尚孑然。叟卒，甲纳妇言，逐其弟，不与同居，乙怒控之于官。甲之岳家又巨族，为之苞苴，官竟不直乙，斥为傲弟，笞之十数。乙愈不能平，夜挟白刃，将往杀兄而兼屠其嫂。行及闾侧，见其父策杖而来，厉声呵之曰：“畜产意欲何为？岂丈夫竟不克自立耶？汝父幸有薄积，汝等乃阋墙至此，倘无立锥，若又将如何？”乙见父大恸，哭拜于地，呜咽不能言。叟抚其背曰：“儿勿悲。西去数百里，有翠微娘子者，曾受我再生之恩。汝往依之，当不止于温饱也。”言已不见。乙乃挥泪而归，不再做拚生之想。明日即襆被而行，亦不往辞兄嫂，即兄嫂亦不意其有所之。乙行数日，询之人，咸不识翠微娘子为谁。乙亦自谓父诳己，天下必无是人，遂止于旅邸，不复前。然已资斧告竭，进退维谷矣。正仓皇间，闻旅人相语曰：“明夕宿处，当有剧可观，盍遄行。”因盛称其声容，洋洋盈耳。乙时方抱闷，顿思一往，以畅郁怀。乃复早旦启行，跋涉又将百里。及至其处，天尚未暝，亦不谋所栖止，先往观焉。适演《千金记》，霸王挥戈，韩侯命将，场上几无隙地。而钲鼓雷鸣，敖曹聒耳，颇可泄人幽郁。乙鹄立众中，看至终场。甫思往觅邮亭，忽一人揖而语之曰：“郎非跛翁之子乎？翠微娘子固命予相俟久矣！”乙大喜，实出望外。视其人，青衣矮帽，状若仆人。亦不暇细询，惟诘曰：“娘子安在？予实奉老父命敬来晋谒者。”其人亦大悦，请与偕行。由村后约行半里许，别有巨宅，闬闳高峻，栋宇巍峨。门外立健卒十余，皆披坚执锐，环立森严。又有小卤簿，幢幡杂色，云軿攒花，咸云娘子将往赴盛会。乙遂震竦不敢前，其人先入禀白。有顷复出，遽拜伏不起，谢曰：“娘子未有明命，我辈小人擅行侪伍礼，冒渎尊严，恕之幸甚。”乙愕然，罔知所措，姑颔之。其人又跪白曰：“娘子适将他往，乘舆已驾，不能因佳客弗行。请暂居别馆，即进晚餐。娘子去当亟返也。”遂导乙入门。曲折至一院，华屋严整，围以崇垣。其中灯火之辉煌，铺陈之富丽，非巨家莫能有。内设一绳床，锦裀累寸。其人延乙坐，乙觉足下温软，不类砖石。俯视之，则以氍毹饰地，五色灿然，益惊诧不已。未几，车马喧嚣，辘辘远听，娘子已出游矣。乙坐未久，即有妖鬟十数，咸来叩参，而前之接引者，遂亦辞出。比及进食，侍婢益伙，且作乐于阶下，箫管悠扬，不知何曲。席前燃巨烛，每供一馔，婢辄报其名，为数甚多，备极珍错之品。乙至此反若无下箸处，在己亦不觉莞然。乃乙少从天戒，不善饮，略进一盫，即已微醺，遂命饭，食之。至饱，甫起离席，闻群婢哗曰：“娘子归矣！”又许时，有人来邀客曰：“娘子请相见。”乙从之行，由院落而东，曲廊宛转，花径萦回，良久始达内第。皆烛燃纱笼，而光明如昼，第中一花一木，无不瞭如观掌。己而深入闺阁，益更气象，香雾空濛，灯光辉映。巨室五楹，遍垂绣幌，其阶以美石为之。朱阑旋绕，两庑尽挂珠灯，可以鉴人眉目。乙未入，娘子早逆于帘外，嘤咛而言曰：“前承阿翁不弃，以宝钗为聘，许主盬蘩。妾守此盟已久，而君竟未辱临，几令妾有白头之叹。今幸惠然肯来，愿无废阿翁成命。”乙茫然，都不解为何语。惟凝睇，娘子美如画图，冠五凤之冠，衣七宝之衣，装束一如仙子。且云翁意，吻合叟言，遂唯唯升阶，径入其室。呆立四望，铺设俱新，而光华奇异，举不能识其物。中楹设沉香小榻，娘子逊乙对坐，又谢曰：“适为本境诸官长以妙部见召，猝遇郎至，又不获辞，是以未即抠迎，亵慢之愆，谅亦鉴原。”乙复唯唯，莫措一词，侍儿皆掩口窃笑。居无何，自外传报曰：“土谷诸神咸集堂上，候见新贵人。”乙始大骇，娘子乃起曰：“君勿惊疑，妾因相礼无人，特语诸公，愿来相助。此皆翁之友执，君当以礼谒见。”即命诸婢中一齿长者曰：“汝引郎去，薰沐更衣，少习揖逊之节。予出前庭陪侍众宾，少顷即来相请。”婢领诺，导乙入屏后。转折至一室，排闼而入，香气蒸腾，兰汤馥郁。婢侍乙解衣，见其私，不禁胡卢曰：“乡间人果具雄材，但何不雅之甚？”乙亦为之失笑。浴竟，婢进衣履，皆华美异常。乙著之如负芒刺，久而始安。婢又引至内堂，俾乙习礼，口授而身示之。至再至三，然后步之促者微缓，腰之劲者稍柔，婢抚掌曰：“此亦可谓风流佳婿矣！”于是群婢观者皆笑不能仰。仪节既娴，漏下三鼓，娘子已命人速之数四，众婢乃簇乙出。厅事以上，红烛高烧，乙亦不遑谛视。娘子命与众宾相晤，其衣冠亦类时人，绝无所谓簪绅袍笏者。凡四人，娘子一一指示，一司农，一田祖，其二则社神山神也。众神少致款曲，即请乙与娘子并立，细乐迭奏，交拜成礼。宾即造退，娘子亦不款留，惟送至檐际曰：“暮夜不恭，诘朝再当申谢。”宾既尽去，娘子始偕乙入至向者相见之室。东侧一楹，早已肆筵相候。乙觉深邃胜前，而华缛尤准名状。帐以鲛绡，席以蜀锦。衾褥之香软，兰桂之氤氲，实属人间天上焉。少饮卺卮，婢即撤去，娘子忽娇羞无主。乙强之入帷，缓松绣带，既已云低，及解里裳，不禁玉软，乃匆匆先入衾内，乙亦去衣就枕。方将好合，俄闻群婢大噪曰：“妖将入室。”一时啼声、号声、哀哭声、乞命声纷沓嘈杂，由远而近。乙大惊，将起奔逸，既不忍舍此丽姿，娘子又牢握其臂，战战无片言。乙不得已，白身负之而走。娘子始呼曰：“左之！”乙遂趋左。娘子又曰：“右之！”乙更趋右。幸室中皆有门户，湾环而出。至一园，别设双扉，乙启之出，则菁葱遍野，对面似有冈峦。娘子犹曰：“行！行！”乙乃力负娘子，升彼大阜而后止。回望第中，赤焰烛天，且格斗之声遥闻数里。娘子垂涕曰：“妮子辈皆为我死矣！”乙惊定，始诘其由。答曰：“妾非生人，实本省城隍之第三女也。父生时曾任贵邑，阖家病疫，而妾尤危笃，赖阿翁投以良剂，得以全活。此德亦时铭肺腑。及父升任某处，经过大江，遭水厄，舟覆俱溺。上帝念忠直，且殁于王事，俾得为神。而妾又以生前好道，邂逅一女冠，授以伏狐诸术，因承父命，镇抚此方，使群妖不得逞。妾之俾御，皆狐也。其所供具，亦狐为妾致之，今竟为妖所据，情实不甘。”乙又询曰：“妖何为者？独不畏子乎？”答曰：“是亦一狐，无怪乎君子相诮也。此妖盘踞山谷，千有余龄，道根深重。妾至此，群小慑伏，而渠独强项，且大言欲求予父，附为婚姻。妾闻而益怒，治之以法，尚未帖然。适尊翁过北，以宝钗为君纳聘，言君不日当来。妾感生死之恩，顿忘忌讳，驰白父母，预治喜筵。不意此妖乃抵隙而来，大肆猖獗。然亦行当歼灭矣。”乙因询以己父之所在，娘子曰：“阿翁为某邑社神，前已赴任，无须思念。”语未已，忽闻空中言曰：“阿父知姊遭盗劫，业已委员擒治之。但阿姊既堕欲界，不合为神，可与郎同返乡井，创立家室，无负跛翁之雅。”语竟，有一袭凭虚掷下，且笑曰：“无衣无褐，何以卒岁？予不耐与裸裎者相对，亦从此逝矣。”乙大怖，叩之娘子，则其妹玉华小姑也。娘子因笑曰：“为郎絮絮聒人，浑忘却两无寸缕。今为妹见，异日相遭当惭赧死。”遂启袭出衣，分著之。天方昧爽，娘子谓乙曰：“去之！此地已无片瓦，不足相依，请与郎归故土。”乃把袂欲行。乙虽得妇：而悼其失家，并虑己之无家，勉从之行。未数武，娘子曰：“足力有几，恐来能达，非代步不可。”指顾田间，已有双卫奔突而出，控坐俱全。娘子命乙共乘之，其驰如风，转瞬且数百里，而邑门在望矣。乙甚骇然。及至外郭，娘子止之曰：“此地不城不村，尽可卜居，无须前。”因弃骑相与胥宇。路侧有一家屋，为雨坏，人尽他徙。娘子曰：“可矣。”入视之，却席地幕天，唯四壁岿然屹立，乙不觉大噱。娘子正色曰：“是可栖也。候吾婢来，固居然轮奂矣。”乃强乙售驴于市，得数金以供朝炊。比及乙归，其室倏改观。虽无昔之壮丽，亦修洁非故，乙乃悦。入则果有二婢，侍于娘子之侧，第皆缟衣綦巾，无复向之妖艳。询以往事，同对曰：“妖已殄灭，我辈不舍娘子，故跟寻至此。余人仍居故宅，幸无恙。”乙遂与娘子对食，笑语欢然。及夜定情，则床帐卧具，崭然新制，亦不解其从来。晨起，娘子语乙，使觅屋主，以百金易其产。屋主乐从，娘子乃鸠工建木，营造一新，凡匝月而就。然梓匠虽司其事，而结构之奇，落成之速，举莫能测其由。娘子出入无异恒人，始亦荆钗裙布，与乙指画于其间，人视之，故一田家少妇也。洎乎第宅已成，则深居邃处，美食华衣，仆婢以百计，食指日繁，而既不求田，又不问舍，乃取之而裕如，即乙亦窃神之。初甲知乙返，且闻其娶于外乡，与妇皆笑之。既而闻其置产，乃以为奇。数月阖邑喧传，咸称巨富，遂且信且疑。谋之于妇，因假馈问之名，使婢往探之。婢去竟日始归，告其主曰：“奉命往侦二娘子，比至其门，阍者禁不许入。乃白主人姓字，阍者恍然曰：‘主人之兄是也。’令婢子少候，往返再三，始得入。其屋宇之华，什倍于我，役使之众，亦什倍于我。入见，二娘子方坐一榻，用绿帕引白雪盠儿，闲戏于红裀之上。见婢子即笑曰：‘阿姆亦太费心，远迢迢使将若来，殆思窥我夫妇也。’婢子固再拜，敬陈主人意，二娘子乃不复言。婢子窃窥玉貌，邑中实少其俦，而衣饰之艳，又目所未睹。忽失声曰：‘阿叔大好福，竟得偶天上人。若娶于桑梓，曾何有耶？’二娘子色似甚喜，因留婢子饮食。其肴馔之精美，举不识为何物。饭讫，叔自外来，迥非昔比。其容阔绰而丰美，其衣轻软而光华。从者皆小童，其年约十三四，鲜衣秀容，及至中门，俱散去。叔见婢子，若不相识，婢子乃亟起拜见。二娘又从旁语之，叔哂曰：‘兄富翁，嫂贵家，何劳惠顾于我？昔者数椽之屋，既不我容，今日盘飧之馈胡为见赐？岂谓苏季子终于贫贱耶？请即璧还，无劳驱斥。’言之色甚怒。二娘子止之曰：‘君勿尔尔！若论兄嫂之前情，理宜请绝，但阿翁之像在焉。君为人子，既婚而未告父母；妾为人妇，既嫁而未谒舅姑；此心不免歉然。方将随君庙见，以全大礼，今竟杜绝往来，能不令九泉心恫乎？’叔乃默然，其色亦少解。以婢子观之，亦如我家伉俪焉。叔始笑谓婢子曰：‘视余家所有者，较之兄嫂为何如？’婢子因极口赞羡，叔亦大悦，其留婢子盘桓，乃得遍览其居处。屋宇百余，有园亭足以娱目。至暮又赐酒食，始令婢子归。临行叔语曰：‘为告兄嫂，三日后当率新妇以往也。’”婢既缕缕述之，甲与妇皆惊异，意其必来，乃遍邀戚族，张乐设饮。至日拱伺于门外，俄见骏马香车，倡随而至，男妇从者数十人。及门，娘子降舆先入，见者皆诧以为异，目为神仙。乙见兄，弃乘拜谒，甲不觉惭然，把手偕行。乙遂与妇参谒遗象。乙顿触心事，大痛无声，良久，始哭而起。娘子又参诸尊长，具贽见之仪，珠绣凡十余箧。又别馈兄嫂，甲与妇赧容受之。事已，娘子即告乙曰：“新妇素娇贵，不耐烦剧，愿先归去。”乙即听之。甲妇亦挽留不住，登车而去。乙亦不再流连，杯卮弗沾，辞别遗象，与妇俱返。因而里党之众，皆不直甲，议论汹汹，夫妇几置身无地。乙归，娘子即言曰：“今日之举，足慰阿翁之心，而吐郎君之气矣。然世人少见多怪，群疑满腹，妾与君不可复居于此。异日可致兄嫂来，以此区区者畀之。妾请与君遨游六合，效陶朱之事，君以为何如？”乙亦欣然愿从，遂折柬邀甲及其妇。果偕来，乙亦治具相款。酒酣，乙起曰：“新妇实仙人，不愿久居尘浊，弟将从之远游。敢以此中之所有，为兄嫂寿，幸勿固辞。”甲与妇遂愕然，因坚留之。乙遽出白刃，长尺许，掷地有声，慨然曰：“微父之慈，此刃已饱兄嫂之血。”因娓娓详言，悉其颠末。甲与妇俱惴惴不能出声。娘子即谓乙曰：“装束矣！”乙乃长笑与娘子同出，从以向者二婢，共四骑，南向而驰，不知所往。甲视其所居，虽无金贝，而仓箱之富，服物之华，犹不下千镒，遂徙而处之。乙之藏获，咸归于甲。及生子不肖，专务游荡，夫妇俱怄气而死。子遂售其宅于人，仍复业医，家以粗给。人以为跛翁之遗泽，犹未泯焉耳！

　　外史氏曰：兄嫂忘亲，弱弟怀刃，叟之灵盖侧然矣。因为之远订姻盟，阴结眷属，俾孽子大平其不平。非正直为神，何能至此？而翠微娘子又女中之铮铮者也。不以粗鄙为嫌，唯以恩义为重，遂令天下之恶兄嫂，闻之莫不心灰而气绝。故虽乙之庸庸，曾见嗤于康成婢子，竟能拔剑斫地，慷慨于判袂之时，抑亦豪矣！余谓雁行中断不宜仍号以埙篪，故以甲乙别之，亦窃附于春秋正名之典云。


○　徐之璧
　　明末有徐之璧者，闽之巨商也，常贩生药于湖湘间。思宗十年，遭献忠之乱，囊橐如洗。窜迹荆南山中，攀藤附葛，忘其远近。偶见平坦之地，因惫少息。自念资本全亏，归乡无路，临风长叹者久之。遥闻木鱼声格格然，似有梵宇。时正苦饥，因思就而乞余，少延残喘，遂力疾而起，随其声响踪迹之。曲折半里许，路转峰回，似有佳境。视之，则荆扉半启，茅舍清幽，乃人家，非兰若也。谛听焉，声出于户内，因近而款之。即有小童启扃出，问客何为。徐语以故，随入而禀，复旋以壶飧来，语之曰：“主人云此非善地，饱宜远飏，不可遂止于是。”徐骇其言，且笑击木鱼诵经呗者竟出此语，则世途之险仄可知。食已，还其器，称谢而退。将返旧路，又苦无所栖，乃奋然曰：“与其饱于虎狼，毋宁犯乎魑魅。同一死也，且袪予心之惑，庶不至为迷惘之鬼。”竟止于树下，不即行。视童子，已阖扉入矣。天将向晦，木鱼之声益急，童子亦不再出。比及夜深，山风刺骨，徐正寒不可当，俄见火光荧煌，其巨如斗。及门忽化为异物，朱鬣赤毛，形状若豕，鸱张而入，徐不禁股栗，战战欲走。又有黑气若栲栳，自北而南，疾如奔马，及门，亦化为夜叉，电目血口，吽吽直入，徐益大怖。既而思，命之罔极与死为邻，复何所惴惴？更屏息以觇之，旋有白虹，长亘数十丈，极天际地，矗立而来。至则缩小，化为美丈夫，白衣星冠，犹长丈余，俯躬而入。徐连睹数异，漠不动心，反若穆王鱼龙之戏，一时聊作场上观，亦奇人也。已而木鱼绝响，门忽洞开，遥聆笑语之声，宛似闺中弱质，心窃讶之。须臾小鬟四五辈，貌皆妖艳，以绛纱笼烛引丽人出自门中。睨之，年可十八九，云衣宝髻，装束若仙，色尤冠乎其众。甫出篱落，即闻一鬟语曰：“如斯良夜，奈无明月何？”丽人微笑有声，随掣小鬟所持之烛，举袂一掷，空际洞明，光辉如白昼。徐稔为真仙，将出拜求其拯救。而鬟有黠者，早瞥见之，亟白丽人曰：“有俗客在此，姑奈何遂炫其技？”丽人骇曰：“老父之占果应耶？不然，山中三异，阿谁见之不踉跄而遁哉？”遂敛其法，烛仍入小鬟手中，抽身亟返，门庭寂然。徐方懊恨缘悭，而向之小童早拔关而出，呼曰：“客固未去乎？主人相待，可亟入见也。”徐大喜，亟整衣冠随之入。草庭三楹，花竹森秀，木鱼经卷尚在案头。有顷，主人出，年可七旬。芝眉星目，神采焕发，扶杖而谢曰：“适作小法，窃恐震骇嘉宾，故命小童谢客。不意君胆自足包身，反令老夫惭赧无地。”徐亦拜伏曰：“逃窜余生，无可投止。感蒙一饭，恩戴二天。第以暮夜无归，故且瞑目待死，非敢自诩其胆也。过劳奖嘉，益切悚惶。”主人乃扶徐起，延之宾席，晤语甚欢。徐因请其姓氏，答曰：“老夫元时访道，居此不出已历三百余稔矣。岁久自忘其族，亦不复忆其名字。近来龙钟特甚，人因号之曰懵懂公。老妻弱女，相偕同居，久无尘世之想。今晨偶起一数，主有婚嫁之喜。心窃不欲，因做术以魇之，孰意天定胜人，君竟流连不去，其命也夫！”徐闻言窃喜，而故诘之，公大笑曰：“君非懵懂者，而乃索解于老夫耶？此事当不言喻矣！”徐因含笑起谢，公命媪出见，年约四十余，容犹少好，而自云小公十龄，真奇人也。见讫，肆筵款婿。珍错之品数十器，而公犹自谦曰：“山家愧无兼味，重贻老夫羞。”觥筹甫交，媪即入妆女，遣之于归。悲泣之音，微达于外，公正色曰：“终不失为地仙，何戚戚如是？”因告徐曰：“本意留郎夫妇，但此非俗境，不可以设青庐，故遣小女随君去。渠母子不舍，是以啼耳！”徐本意得此息肩，闻公言大失所望，亟起白曰：“婿已四海无家，愿侍晨昏，不欲返。”公摇首不许曰：“去！去！自有佳处。”无何，女妆已成，小鬟拥之出见徐，则即顷之丽人也。交拜成礼，公乃取巨觥置于中霤，谓女曰：“以此送若夫妇出山，家园汝自能创，予不屑代作马牛也。”女尚恋恋，公与媪皆促之，遂掩泪跃入，倏已无踪。徐大骇，公又遣婿，不得已而登之，恍惚中若坠重崖，惊怖欲号。张目视之，此身已履坦途，丽人早迎面而立。因笑谓徐曰：“君一龌龊商，何修乃作仙家婿耶？实与君言，予父母皆已千岁，妾之寿亦仅少廿余年。今以夙孽，不免配君，异日不得与二亲同证天仙者，此也。”言之又浩叹再三。徐逊谢，观其地，则已在汀漳间，盖去故乡伊迩矣。徐欲归里，丽人不可曰：“兵革未厌，即此亦非我辈所可居。”乃与徐东行数十里，择一山僻之区，丽人相视良久曰：“可矣！”拔鬓边小钗指挥之，旋成巨宅，无烦堂构。徐益信其仙，携腕同入，床帷皆若夙备。丽人一呼，仆婢坌集，亦不识所自来。命之供役，无不恭谨。有顷，喜卮既具，相对共酌，始悉其姓名，则陶氏，小字采春。至夜，欢好无异于常人，而交合之际，宛转不胜，固一葳蕤弱质也。徐自是不出户庭，日唯与丽人坐语，所谈皆黄老之术。徐习之既久，渐能吐纳，后遂辟谷不食。而自居此地，理乱不知，兵燹莫及，徐亦自忘其故我。约十余年，丽人忽谓徐曰：“沧桑大变，妾与君幸在壶中。今逢大圣人御世，天下雍熙，可出为盛世氓矣。”徐亦不解其言，相偕出门。行未数武，回顾之，屋宇渺然，侍从皆归于乌有。乃大诧，询之，丽人笑而弗答。比至通衢，辞徐欲返曰：“自侍巾栉，久虚定省。今请归宁父母，五年后再当相晤也。”徐时已见道，竟不挽留，唯叮嘱而别。归至故乡，桑柘尽废，亲故无从寻访。执途人而询之，则明鼎已革，海内归于圣朝已五易春秋矣。徐不胜叹惋，遂无意人世。结茅于九仙山，日坐一室，不食亦不出。人问之，颇不自隐，且尽其详。如是者五稔。一夕，居民皆闻木鱼声，侵晨迹之，其室则存，其人已杳。遂相与叹息，以为仙去。

　　外史氏曰：世无懵懂神仙，其自谓懵懂者，皆不懵懂者也。徐以一时胆力，遂结仙缘。使见异而思迁，舍之径去，又安得有此一段佳话耶？自是君身有仙骨，世人那得知其故。徐之胆最巨，故亦得为懵懂神仙。
　　随园老人曰：世外桃源，何咄咄逼人？此仙乎？鬼乎？吾不能无疑于是矣。


○　女南柯
　　悟枕道人者，杭州诸生黄履诚之季女也。初名畹兰，幼聪慧，三岁即能辨之无。黄爱之若掌珠，躬亲教读。九龄授以杜诗，一日即朗诵无遗，若夙识者，其宿颖殆由天授。然善病，自春至冬，恒卧床蓐数次。即愈亦孱弱不支，行则如柳絮风中，坐亦若梨花雨后，父母咸忧之。及长，姿态益妍，脸艳朝霞，眉横远岫，遥而睇之，画中人也。且娴词章，善吟咏，有林下风致。黄为择婿，多未许可，年二九，摽梅已届，不免怅然。一日寒食，邻母杨夫人约游花港。诸女伴率皆闺秀，载以兰桡，从以箫鼓，见者俱眩目，诧为谪仙。至则画栏同倚，翠荇俯观。旋见金鳞出没，五采缤纷，诸女或以香饵掷之，或以花片戏之，娇音嬉笑，依稀柳浪之莺。唯兰凝眸不语，遥视众鱼，倏则并鬣而去，倏则衔尾而还，与波上下，意甚恬适。不觉喟然曰：“鱼水之乐竟如此乎？”顿触情怀，不能自已。俄有一巨鱼，长近三尺，隐然若露头角，扬鬐鼓鬣，色似赤金，他鱼见之皆辟易。诸女方错愕间，鱼至兰前，昂首如有所睹，良久乃攸然而逝。诸女哗曰：“黄家姊为鱼相去矣！”兰赧然而心窃以为异也。已而兴阑，返乎舟中，张乐设饮，顺流而东。一时觥筹交错，箫管嗷嘈，不须臾而解语之花无不少酣春色。于是暂停杯斝，随意游玩。诸名媛有对两峰比黛者，有临一泓整妆者，有纤手搦管即景赋诗者，有素箑藏春凭舷笑客者。兰素质荏弱，三斝后即托故而起，小憩蓬窗。侍儿以绣被覆之，此时如海棠春睡，梦境沉沉。倏见二小鬟，一衣绯，一衣素，皆婉娩善迎人意，夹侍榻前，低呼曰：“君夫人醒乎，寡君相待久矣！”兰不自由推衾而坐。方将询所从来，衣绯者代为掠鬓，衣素者代为整衣，皆极其恭谨。既而敛衽启曰：“乘舆已驾，请即行。”兰起欲辞主人，而衣素者微晒曰：“何物老妪，亦劳贵人为礼耶？”兰默然，衣绯者以目怒之，似怪其失言。乃更词以对曰：“人正欢饮，小君去恐淹留也，能不重使人罪乎？”语甚温婉，兰乃欣然。甫出舱，衣素即呼曰：“倌人来！”即有金甲武士十余拥翟茀，上张鸾盖，向前迎迓。小鬟左右扶掖，搦衣捧履，俟兰升舆讫，乃自乘小川马随之。兰窃思，岂父母为我缔姻，今夕亲迎耶？第不知是何门楣，竟炫煌至此。正惝恍间，见所行皆非故道，恍惚如在云雾中耳。耳畔水声潺湲不已，不辨为何地。行许时，垂帘之外似有城郭，小鬟即搴帷禀曰：“诸大夫奉命郊迎内主。”兰茫然，旋闻唱名曰：“江湖大使臣某某，招文学士臣某某，敬谒小君。”兰不得已，以首颔之。小鬟即传曰：“诸卿远迎劳苦，请平身。”少顷，又禀曰：“诸勋戚承制候迓贵人。”又闻唱名曰：“骨鲠候臣某某，浪喷都尉臣某某，谨参君夫人。”小鬟即代劳曰：“将军跋涉艰辛，请即退。”其余则丙穴太守，枫叶令，不下数十员，小鬟仅以策麾之，不屑报也。兰从幔中窥觇，或衣飞鱼服，或披细鳞铠，簪绅俱分五色，亦有赤白相间者，印绶累若，皆鱼贯而退。又许时，闻呵殿声，则已行乎国中矣。有间，衣绯者启曰：“已至路门，请夫人面见寡君。”兰是时始觉羞涩。小鬟挽之降舆，历朱户凡数重，至一处，雕楹刻桷，堂陛巍峨。即闻殿上言曰：“不谷待子久矣，来何濡也？”小鬟命以俯伏，兰亦无敢仰视。殿上又言曰：“寡人依蒲国主也，适出游戏，得睹玉容。窃欲以中宫之籀奉屈美人，未识肯许我乎？”兰赧颜，悚惶不能对。小鬟从旁赞曰：“君夫人诺矣。古诗不云乎，尽在不语中。”殿上即命平身。小鬟乃簇兰升阶，兰始展视。其君冠明月之冠，衣龙鳞之服，年约三旬，风姿潇洒，神仙中人也。左右皆小鬟，衣以五采，亦数十余人。王乃命酒合卺，设宴藻香殿，肴核纷陈，锦玉辉映。王左兰右，比目共筵，教坊奏乐，全爵牵红，交互而饮，嘉礼告成，对酌欢叙。又有梨园一队，以剧目呈上。王拣《南柯记》数折，梨园乃即席扮演。兰默然，王笑谓之曰：“我与卿今日亦同此奇遇者也。”兰不能解。无何，莲漏已催，霓裳罢舞，小鬟报曰：“三星在盭，可以寝矣。”乃以绛纱笼烛引王与兰归寝殿。王执兰手曰：“卿慕鱼水之乐耶？寡人得子，亦如鱼得水耳。”因先解衣就枕，小鬟促兰卸妆。兰犹腼腆，众遂代宽衣缕，拥之入帐，与王勉成欢好。王因口占以赠曰：“艳自生前得，情从梦里来。早知鱼水乐，不羡楚阳台。”兰性敏捷，亦口占以酬之曰：“雨露花间过，恩波枕畔来。莫教纨扇冷，胜筑避风台。”吟讫，王大悦，益深眷爱，挽其项曰：“卿故今时之道韫也。”早起晨妆，小鬟进飞凤之冠，明珠之履，翠钿玉瑱，锦衣绣裳，妆束一如妃主，且藏其故者于笥曰：“敝帷不忘，况君夫人微时之服乎？”三朝王乃大饷群臣，号曰“鱼水宴”，贺者皆以诗。其中一律尤工丽，诗曰：“星轩降自木兰舟，鱼贯宫人咏好逑。水国旧传龙并戏，湖邦今喜风来游。虽欣在藻君臣乐，莫为忘筌伉俪忧。千古盬蘩羞煽处，禹门从此近河洲。”兰讽咏再四，深喜之，而未明所指。王命兰次其韵，遂援笔立成曰：“深宫每愧济川舟，须信干城亦好逑。彤管不堪劳柱史，卷阿何事拟仙游。漫言同梦无人戒，也解司晨有客忧。愿把脱簪风折槛，好将磐石固沧洲。”王览之赞曰：“诰诫得体，无愧乎古之贤妃矣。”因出之以示群臣，皆叹服，具表以贺。兰居宫中旬余，燕婉之求虽遂，毛里之爱难忘，闲时辄思忆父母。王每出巡，小鬟皆从去，掖庭阒其无人，益觉岑寂。阅数日，旧疾复作。王怜之，亲视汤药，遂荒国政，群臣咸有谏章。兰乃力劝王出，且曰：“昔之诗王不复记忆耶？盍出视朝，勿使外廷之人，执我咎也。”王惟太息曰：“佳人难再得。”兰见王钟情实甚，恐贻宫阃羞，力疾而起。王乃出见臣僚，不崇朝而倾城之祸作矣。烽燧告警，上下忧虞，王袖其疏入告兰。时兰初病起，视小鬟涤药铛而自拈象牙管，铺乌丝阑，将和王《建宫词》第二首，即“树头树底”一绝也，见王急起。王颜色沮丧，出袖中疏与之曰：“我夫妇何缘之悭耶？”兰惊讶展视之，略曰：“湖壖守将骨鲠候臣某，为强邻压境，飞章请援事：前接吞舟国来书一缄，内言吾王新得丽人，擅汉皋游女之姿，具洛浦神人之美，邻封向慕，甚为垂涎。欲仿明妃远嫁故事，否则致动干戈。如是云云。臣因其不逊，叱去来使，罔敢以闻。今彼倾国兴师，恶等鲸鲵，大如鲂盰，鳣鲔督其后，鳅鳝舞其前，且有拥剑之士三千，兼饶升木之卒半万，安澜顿扰，喷沫成波，巨浸难容，暴腮起浪。唯唯而至，镜湖为之不明；唼唼而来，断桥因之复续。臣无任公子之智，既难遏彼凶锋；空怀史大夫之忠，只虑摇我宗祚。愿王速决奇策，奠国家于涸辙之时，万勿坐昧先几，索臣等于枯鱼之肆。”其表语多类此，不胜摇尾乞生之状。兰阅讫，霞晕于面，栗生于肌，泫然曰：“王将奈何？”王盳蹙曰：“我国实尺泽之鲵，安能与人量江海之大哉？然渠虽有挟而来，吾宁葬于江鱼腹中，不能割所爱以饵敌也。”兰沉思良久，毅然曰：“妃有一语，王请勿疑。王之视妃，与先王之宗庙孰重？”王曰：“庙重而妃之敌体亦不轻。”兰曰：“不然，妃在国中不过一妇人耳，非有子孙承祧血食千载之重也。为王计者，与其国破而妃掳，毋宁弃妃以存国。请为王却万乘之强敌，保一邦之黎庶。窃比王嫱，以报主知。留取冢草之青，更表贞风于不朽。王以为何如？”王大惨，色变，拂衣而出曰：“何来此不祥之语？”兰遂不敢言。未几，群臣惶惶，交章请退，愿挂冠归里，以避釜鬵之危，其意固在兰也。王不得已，与兰计曰：“寇深矣，可若何？”对曰：“王实深之又若何？若纳妃言，割衽席之爱，寇早敛甲退矣！”王见其意决，乃允其行，驰书报敌。仍宴于藻香殿，以饯之。兰谓小鬟曰：“我不可以艳妆往。”因索其故衣，易之以出。王执斝呜咽曰：“妃行矣！欲如向者合欢之宴，岂可得乎？愿妃善事新主，勿以予为念。”言已泣下。兰正色曰：“王是何言也！岂犹不谅我心哉？小童为社稷有此一行，恨不如虞美人刎颈王前，以明己志。然而此心可表，异日自知。王勿以汉王好色语妾也。”王惭，谢兰，虽词色激烈，然已泪溢杯盈。左右皆涕泣不能仰，相对凄然。离樽莫罄，兰因起辞行。王将送之，兰沮之曰：“妃之往亵体已甚，不可以再辱国君。”王乃止，只命向者二小鬟相送出境，且曰：“别恨之深，方寸已乱。但恐鸿飞遵陆，雁字难凭。勉成一章，为妃作念。”遂吟曰：“一曲骊歌送画轮，鲛绡无复梦中春。龙宫亦有毛延寿，又把丹青误美人。”兰愀然曰：“昭君使人疑，妾不可不使人信也。”因口占以和其韵曰：“百结柔肠似转轮，罗衣难望汉宫春。君王只待香魂返，莫费黄金赎美人。”吟成俯伏于王前，涕泗交颐，曰：“妃不复生侍左右矣！”王亦把袂诀别，悲不自胜。兰强起再拜，辞王而行。甫出路门，武夫已驾舆相候，掩泪登之，不敢回顾。小鬟仍策驹相随，至来时所税之农郊，诸大夫早望尘拱俟，遂借驿亭小憩。群臣匍匐而前，合词以谢曰：“臣等胸无鳞甲，腹少藏书。不能为王乘长风，破巨浪，致令逝梁之寇辱及君夫人。死罪！死罪！”兰亦权词慰劳之。因命笔大挥一律于壁曰：“故国辞雕辇，他乡祛舞衣。云深宫树远，木尽雁书稀。欲堕鲛人泪，羞随介士旗。惟留香草在，仿取汉明妃。”更附以一绝曰：“强将眉月渡沧波，肯负当年得宝歌。云雨若归别岫去，画图人面愧如何。”题毕，君臣争阅，皆有惭色。兰遂行，易车而骑，亦乘小骊驹，车仗驺从俱已返旆矣。凄怆就道，唯二小鬟相从。又行许时，似西湖放生池，衣绯者启曰：“不敢越境，请从此辞。”兰怅然，乃脱左手指环与之曰：“以贻王，无相忆也。”俄有皂衣人巨口硕腹，凡数十辈，见兰踊跃曰：“妃主来矣！吾王固终日望之也。”兰此时义激于中，奋不顾己，叱之曰：“汝国不道，拆我鸾凤，犹妄冀绸缪耶？”因以骑授鬟曰：“不可使敌秣吾驹。”语未终，轻身一跃，遽赴清流。恍惚中犹闻小鬟号救声，凝睇四望，则枕藉乎舟中，已霍然寤矣。惊悸久之，香液湿襦，始知其梦。时众复欢晏，左右无人，兰因自叹曰：“薄命如斯，梦固使人觉也。”遂萌出世想。推枕而起，斜日盈窗，去卧时亦俄顷耳。侍儿入，见兰已醒，遽报主人，复强之就席。飞一觞来，不饮也；哺一箸来，不食也。诸女伴叩之寂然，嗤之漠然。筵未及终，适遇小艇，竟托疾乘之先返。归至家，卧而不起。父母询其故，腼然不言，惟请出家为女道士。父母怪之，固诘焉，竟以实告。父味其所言，遽诵毛诗二句曰：“‘鱼在于藻，依于其蒲。’儿游花港，殆有所思耶？此固颁首莘尾者也。”兰详其诗文，果似于渊之类，而靡他之志愈坚，仍固请之。父笑曰：“此梦也，几何鲢鲤不分？”兰曰：“然。斯固非真，抑安知真不似梦？且儿既为梦中罗敷，又可作使君新妇乎？”父仍坚执不许，遂负气绝粒。勉从之，始食。竟以女冠入栖霞观中，而自易其名曰‘悟枕’，言从枕上得悟也。起居一室，不见人，惟闺中良友得谒焉。钱塘令陈公莅任时，内子陆孺人亦闽中闺秀也，慕其名，时一过从。因得其梗概，为作《鱼水缘》传奇，至今犹脍炙人口焉。

　　外史氏曰：尝读玉茗《南柯》，憎其似幻而不似真。盖凡人梦中啼笑，不可谓之无情，梦固由情而生也。女之始遇，则苎萝西子也，继则帐中李夫人也，一变而为王嫱，再变而为绿珠。梦中之忧乐，身实受之，犹可谓无情乎？惟其有情，故临池而感，推枕而悟，总不出情字之中。而乐则极其缠绵，忧亦不胜愤懑，梦中人既不自禁，醒时人亦不自解。于是超出情关，猛登道岸，岂真曰“鱼，我欲也”，而以其身殉之哉！
　　随园老人曰：昭君当殿请行，千古为之陨涕。今读此传，觉女荆卿之壮，远胜于雌子卿之悲？世固无此事，而闺阁不可无此人。


○　子都
　　河南某邑宰，素有龙阳之癖。门役侍从多择美少年，内署经旬不入，人多病之。辛巳岁，奉宪檄饬委巡视河隄，凡有余桃爱者，无不携以随行。日惟学魏公子，多饮醇酒，但不近妇人，而比顽童。隄之溃与不溃，工之坚与不坚，弗问也。风闻于上官，督诫者屡矣，而不能夺其所好。将行参效，又事涉暧昧。乃檄守河南吴公，尽拘其厮养，而易以面目可憎者。宰迫于宪命，无如之何，强起视工，藉以排遣。一退食，则黧而黑、麻而胡、籧篨戚施者，夹侍左右。较之曲眉丰颊，便体清声，其妍盵尚堪数计耶？于是一石始醉者，一斗亦醉，而潘河阳复为陶彭泽矣。一夕，新魄悬钩，屏人独步。有酒无欢，顿萌月白风清之感。忽闻丛竹中吃吃似有笑声，以其地为公廨，或有邮亭女子，虽无心之遇，亦可以舍后而趋前。及拨疏篁视之，则二童子隐身于檀栾深处，捋裤为欢，彼此相嬲，益觉喜动颜色。因悄然而前，思为一箭双雕之计。其一闻修箨簌簌，如有人来，早苍黄如脱兔，穿竹而遁。其一方俯躬跼蹐，旁若无人，及宰至，始赧颜欲避，则已罗网不逮矣。宰牵其腕同出琅玕，就月谛观，年可十四五，莲花生面，美玉琢肌。乃大喜，如获拱璧，问厥姓名，俯首而不答。径拥致于室，久疏情事，不暇温存，续尾之余，较前鱼尤觉鲜美。益大悦，喜问之曰：“彼狡童兮，亦有此乐乎？”赧然答曰：“我子都也。君为寤生十世身，故假此以温旧好。岂真有所乐而为之哉？”宰喜其言，益嬖之。至旦，辞去曰：“恐贻官箴羞，我且归。”自是无夕不至，与谈东迁事，历历了如指掌，愈信其非诬。又询彼童子何人，欲兼致之，对曰：“渠为申侯，自楚至此，今归矣。”后数月，公事告竣，宰将归，童来辞曰：“相聚无几，又将判袂，人生固多别离也。愿公毋苦忆予。”宰欲强之同行，童曰：“新岁自来望公，今尚不暇。”言已径去。宰遂发，吴公尽还其艾豭，归途不能无事，抵署，则形如槁木矣。未几，遂病，渐已不起。明年春，忽梦童来曰：“卫灵公当交代，可行矣。”宰遂卒。继任某公，亦多断袖之好，尤嬖某班中一旦，人以为子瑕后身云。

　　外史氏曰：宰既没，可埋之后庭，以遂其喜臀之性。昔有人好掉文，谓鸡为鸟，谓屙为粪，谓捞为取，谓坑为窟，他语多如此类。仆婢畏其鞭扑，遂习惯以为恒言。一日，鸡雏落于净坑，乃一仆见之，仓忙入报曰：“粪窟中有鸟，不取出则死矣。”闻者为之喷饭。嗟乎，死于此窟者多矣，宰何迷不知悟耶？因戏为文以祭之曰：惟公生性恶湿，素心喜燥，背水为营，尝粪得窍。击破玉壶，生开鸟道。舐痔多时，顿臻佳妙。润灌醍醐，洞穿丹灶。直捣黄龙，隐微俱到。水火抽添，陆舟盪奡。无如何郎之粉对面难沾，令史之香反唇甫要。与君并头，直如颠倒。与子同矛，讵免暴跳迨至披靡，空劳匠造。不能胚胎，尽付坑窖。乐此不疲，自称笃好。渐且葳蕤，参苓莫效。一旦罗白虎之殃，须臾来青蝇之吊。后庭玉树转瞬丢开，满县名花撒手抛掉。中山之兔，得意疾驰；镜台之鸾，浑身素缟。倘有遗孤，尚堪卵抱。若无似续，阿谁倚靠。涕泣穷途，呼天莫告。更有狡童，胠箧为盗。何不早回心，寻彼糟糠貌。生则同衾，死亦共嶠。绵厥子孙，长奉祠庙。公竟漠然，予空悲悼。呜呼哀哉，付之一笑。


○　大同妓
　　大同某妓，勾栏妙选也。自言曾遇异人，能知人前世事，姬因自述生平，果何孽而堕落至此，异人授以一函，使枕之即可自知。姬如其言，甫假寐，身忽矫健，轻捷如猱，自顾则毫长寸许，盖狐也。正得意距跃间，忽一神鹰蔽天而来。盘空疾视，突以利爪碎其颠，奄然遂毙。乃魂甫离躯，即有急足隶以黑索絷之去。从至一府第，状如公署，同类者十余咸在焉。隶驱之入，堂陛森严，吏役罗列。又有發火男子数十人，形消骨立，面色痿黄，唯巨目如牛，癷癷然相视而已。睨之，似有识者，乃与众狐皆摇尾作乞怜状。须臾，堂上大呼曰：“若不合魅死某某，今宜偿之。”狐同声叫屈，言某实贪淫，非尽我辈之辜，愿稍从末减。堂上又踌躇，良久始宣言曰：“是诚有罪。但令彼为鸨而此为妓，报施庶乎不爽。”即命虎役以巨刃褫狐革，血流殷地，叫号乃寤。异人索其函，袖之自去。始知今之施鞭箠而责财利者，即向之被祟致死者也。今之逞狐媚而供脂膏者，即向之祟人莫生者也。噫！报亦巧矣！

　　外史氏曰：妓亦狐也。狐而妓，其伎俩必多，将来又不知若何偿还矣。使仅知狐以蛊人而为妓，独不思蛊人之妓又将为何？是犹鉴于前车而听其后车之覆，不亦徒多此踌躇也耶？


○　虢国夫人
　　唐季禄山之乱，六军不发，贵妃缢于佛寺，三国夫人亦皆没于乱军。至宋元祐间，洛阳张生因赴陇西省亲，道出马嵬古驿，凭吊遗迹，大书一律于壁曰：“金屋香消艳色空，可怜羞对上阳东。当年凤舄徒怀恨，此日金车不再逢。虢国蛾眉悲晓月，太真罗袜冷西风。只余行客题诗处，赚得幽魂泪点红。”题毕出驿，既已夕阳在山。策马而行，仓皇失道，闻路旁低语曰：“尖嘴生来矣。”惊视之，时已昏暝，见一青衣妖婢，自断烟丛棘中出，敛皀致词曰：“夫人辈辱承珠玉，愧无以报，请枉驾聊作竟夕之谈。”生曰：“夫人为谁？”答曰：“即虢国姊妹是也。”生素不羁，虽心知其鬼，绝不惴惴，慨然从之。行约半里许，果见高第连云，如王侯贵人家。至即有苍头数辈，接策絷驹棼如也。青衣入报，少顷即来速客。整衣随入，重门以内遍燃巨烛，第火色青荧，不类人世间物。及至于广庭，则珠帘低亚，椒雾氤氲。青衣又入禀，复始延生入。庭中设四筵，先有二美人在座。一衣碧绡，年约四旬，而丰韵犹存；一衣藕色衫，齿甚稚，貌亦殊丽；皆以罗巾护项。青衣曰：“此秦韩二国夫人也。”生再拜，夫人俱答拜，三让就坐。美婢即以茗进，生饮之，味绝清芬。茶已，秦国首言曰：“愚姊妹自遭天宝之乱，避居于此，虽时殊世异，赖有贤地主，颇不岑寂。适阅壁上佳章，又添盷悒，故屈尊客来一谈，幸勿疑忌。”生逊谢曰：“呓语盲词，唐突殊甚。不责狂生幸甚，反赐宠召，实假出非望。”谦抑间韩国微哂曰：“诗则佳矣，何独遗我二人？岂真为张祜一绝所惑耶？”秦国亦笑曰：“浑忘却佳客辱临，奈何意中人反不一晤？”遽命青衣速请虢国夫人来。因告王曰：“渠以君诗有‘金车不逢’‘蛾眉晓月’之句，竟惭赧不欲相见。”生笑解曰：“此正狂生歆羡处，岂夫人反不见谅？”语未已，香风冉冉，自屏后出，则虢国夫人至矣。独衣素，亦以红巾围领，含羞再拜，掩袂无言。睨之，素面嫣然，修蛾淡扫，古人果不相欺也。生目眩良久，秦国以宾席逊客，三国夫人主席相陪。以玻璃为盏，其酒与之同色。韩国语生曰：“君试尝之，此西域之葡萄酿也。”俄有双鬟十余人，衣羽衣，簪柘枝，箫管竞奏，不辨何曲。虢国始言曰：“此霓裳第二叠，予从阿环索得原谱，费尽心力，教习此数人。一旦变起，遂不复作。今夕为客奏之，犹令人凄其欲绝。”因泫然泣下。秦国止之曰：“妹勿作向隅态，使客不欢。吾闻李三郎在沉香亭赏牡丹，青莲学士应诏作《清平调》三章，谱之弦管，妙绝一时。今夕佳会奇逢，幸有张君丽句，何不亦使谱入，又增一段佳话耶？”虢国称妙，乃以诗付众鬟。少停乐作，即壁上律也，音韵哀婉，举座叹赏。既终一阕，虢国酒酣情动，眉目荡然，似有怜才暱就之意。韩国觉之，曰：“张生酷好娥眉，阿姊宜酬彩笔，壁上诗即沟中叶矣。”因笑而起，促使二人合席，兼以巨觥强生与虢国接吻。秦国亦大笑，乃命婢以绛纱笼灯引归寝室，始自去。生此时不克自主，相携登榻，而角枕粲兮，锦衾烂兮，不复知人间之乐矣。欢好有间，虢国太息曰：“昔崔家千牛为妖婢所诱，明皇谓我曰：‘何私藏男子？’孰知今果然耶！”时更漏将尽，方起着衣。癷闻人语纷拿，青衣婢仓皇入报曰：“将军来。”虢国香肌汗淫，举止失措，促生出户外避之。旋见一人，虬首狸身，目光射电，周身皆白毫，无寸缕，吼叫而入。生匿于短垣，屏息无敢出声。闻室中怒叱曰：“吾以汝曹无依，收充下阵，何淫心不死耶？决杀汝以泄吾愤。”已而闻虢国哀号乞命，生不忍，乃大呼曰：“勿伤夫人！有罪身愿当之。”语未终，砰然有声，如山鸣谷应。须臾，寂无所见，惟松楸阴翳，鸦鹊鸣噪，东方日出矣。惊愕良久，遥闻萧萧声。踪迹之，得其马，乘之以出。及遇土人，询之，则故杨国忠全家藁葬处也，因惶恐而去。

　　外史氏曰：自古名姝艳鬼，多有风流话柄，供人剧谈。而多情如虢国，反独无之，似乎网漏于吞舟矣。今得此事，足见夫人亦未能忘情于地下。亟登之，以补旧闻之缺。


○　姜千里
　　姜骥，字千里，闽之武孝廉也。以轻财任侠，取重乡邦。而里中无赖之徒，慑其威不敢肆者，固已侧目甚久。孝廉自恃武勇，亦殊不戒备。一日，遇相者于门，谓之曰：“君有横祸者三，盍避诸？”孝廉素不信数，哂之而不答。相者惭而退，且自喟曰：“惜哉！万夫之敌而困于狐鼠也。”人皆莫喻其指。居无何，有偷儿逾垣夜入，盗银器数事去。家人以告，孝廉大恚曰：“若敢盗我姜千里耶！”将穷致之，而犹未获其人。未几，姑媪引夫妇二人来言，欲投靠为仆婢。孝廉视其夫，则虬髯虎面，绝类健儿。妇亦粗壮异常，坚强有力。询其名，曰吴姓行四。妇则马氏女，济上人也。因岁饥至此，资斧告绝，故愿质身为主人佣作，希冀果腹，他无所望。孝廉坦然留之，其实则剧盗也。于是易名为吴吉，殷勤服役。男女皆力作，孝廉深喜之。旬余后，孝廉偶抱微恙，夜深熟寐，闻斗声惊觉。视之，火光灼窗，人语喧嚣。询之，则吴仆御寇，已斗于院中矣。将起亲往，细君夙饶智慧，亟止之曰：“暮夜仓卒，主人不可独行。”俄闻叩户声甚急，语曰：“予夫受创将死，主人何独高卧耶？”细听焉，果吴仆之妇。孝廉深耻其言，披衣起。暗中觅得一器械，拔关将出。细君又止之，弗听。出见吴妇持挺，屹立于户外，谓孝廉曰：“主人先行，予将从往打贼。”孝廉壮之。抵斗处，贼众十数，方捽吴仆于地，拳石交下。孝廉挺械而前，叱曰：“寇勿肆虐，若不识我姜千里乎？”语未竟，如有物痛击其踝，颓然顿仆。盖即吴妇之所为，孝廉固不知也。贼众既得孝廉，毒手痛殴，体无完肤。孝廉强忍不嘶，众数之曰：“若即姜千里耶？何惫也？吾曹与汝无涉，乃强预他人事，比余于毒哉！”孝廉始知为衔怨者，更禁口不号。贼众火于灶，将以炮烙。细君闻而惧，遣他仆以金帛奉之。凡三返，始饱其欲，哄然如鸟兽散，孝廉则已昏绝于地矣。细君方命人扶掖，而吴妇竟力负孝廉入，置之于榻曰：“好看视主人，予往视予夫，看犹余残喘否也。”径趋去，细君心颇感之。视孝廉既已能言，举家为之额手。明日，使人视吴仆，虽亦卧床不起，而实无所苦。孝廉夫妇咸信其忠，赉以酒食药饵。他仆即有言者，细君怒诃之曰：“渠不恤其夫，而顾吾夫，且一男子，谁肯负之于背耶？”益宠遇之。孝廉小愈，耻为戚党笑，秘而不宣。寻亦痊可。吴仆健后，辄夜出，囊橐充牣，资用丰饶。藉主人庇荫，亦无敢言者。明年，孝廉将赴公车，以诸仆为无用，独携吴与二僮行。朱提论千，綵缯无算，皆付吴以为心膂。腰弓矢，乘骓出，意气甚盛。行未二日程，至某县之野，林深地僻，行旅绝踪。孝廉颇有戒心，呼吴仆曰：“前路险盺，宜疾驰。”吴笑曰：“主人今何懦耶？某熟悉此道，绝无萑苻迹。即令有之，我主仆岂无拳勇者？”孝廉喜其言，遂按辔而进。时已夕阳西下，癷闻草泽有啸声。孝廉惊顾，盗已蜂起，凡数十人，窄衣阔笠，联骑而前。谓孝廉曰：“姜骥，汝今赴都取应耶？囊中千金，速借我，即听汝行。不然，则砧上之肉矣，汝何能为？”孝廉怒，即取鱼服所悬者，将以金仆姑试之。矢在弦上犹未发，俄一利镞如飞隼，直贯左臂，痛入心脾，遂不能执弓。贼因哗然大噱。回顾之，则吴仆控弦纵马，风驰而来。遥谓群盗曰：“大哥辈坐收成效，予为此千里驹心力俱殆矣！”众皆声谢。孝廉顿悟其奸谋，恨恨不已。然自度莫敌，遂弃其行装，亟返辔。贼众逐之，孝廉之骑绝驶，贼不能及。乃以其背为的，攒射之。孝廉负矢而驰，虽不及颠，已森然如蝟。贼见去远，叹惋而回，罄其轻重，并二僮悉掠以去。孝廉疾驰十数里，马亦重伤，不克负荷，蹶于途。孝廉不知犹奔，亦嗒焉仆地，疮痍尽溃，项背朱殷，竟昏然不复人世。迷惘中闻有蹄躈声，似有群骑驰骋而至，犹疑为追者，窃自谓弗可生也。及近，睨之，驺从赫奕中，一人冕而盛服，状如贵官。见孝廉偃于路侧，顾其仆曰：“伊何人？”仆视之，骇曰：“姜孝廉也，为盗劫，死于此。”官曰：“姜孝廉，当今之郭解也。且禄籍未绝，不可令其死。”乃探怀中，以药授仆。仆下骑，以手尽去其矢，因褫其服，敷以药。呼曰：“本邑城隍活汝矣。”言讫，超乘而逝，孝廉顿醒，微觉背如负芒，无甚苦。仰观于上，则明河在天，子夜将半。乃起整衣，视马，既已气绝，遂踉跄而行。约里许，遥见灯光闪灼，似有人家，疾趋而就之。至则茅屋数椽，人方聚语。其一酷似吴妇，大言曰：“彼妇不从，吾已杀之，今函其首在是矣。”又曰：“一日纵敌，数年之患，汝曹何不善了事？”孝廉审知为仇寇，且痛妻死无辜，愤填胸臆，不复顾身。索之腰，只余一剑，乃拔而杖之，排闼而入，曰：“鼠子何敢为此已甚！”贼众愕然，方欲遁避，又见其孤，群斗之。孝廉力诛一人，以创伤不克抵敌，弃剑而走。贼虞黑暗，亦不复追，俱返室。孝廉奔窜数百步，见一小篱落，径逾之。中有草堂，灯火未熄，主人犹夜绩也。坌息未定，即闻户内言曰：“若系偷儿耶？夜色已深，吾剑不屑再试矣。”孝廉奇其语，因诉曰：“予中途遇盗者，扶伤至此，敬求一席地，非为胠箧来也。”内又自语曰：“予不惧此琐琐者，既急而相投，盍纳之。”其音清婉，似类妇人。及启扉，果属二八处子，遽逊孝廉入。视其室，獐鹿之革几盈四壁，女方坐皋比而绩，意不过射猎之家耳。女貌绝丽而神清，睹之棱棱有霜气。询其姓氏，曰顾家，小字阿惜，母他出未归，因辟盻以待之，不然寝矣。乃谓孝廉曰：“视君之面，俨然人也。视君之背，恍如新剥之猪。创深若此，何以能生？”孝廉备述所遭，女忿然作色曰：“不断此辈之头为饮器，情何以堪？”孝廉甚壮之。女复诘孝廉何如人，答曰武举人。女大笑曰：“以武科而不克弭盗，其如搦管者何？”孝廉大惭。女又曰：“本拟往殪群凶，为君泄忿。适老母不在，无命不敢径行。客既重伤，不可耐，请即下榻于此。妾别室俟母归。”乃以皋比为茵，请孝廉卧，已乃持檠而去。孝廉倦极神疲，昏睡达旦。及觉，忽闻院中语曰：“阿惜儿速来褫其革，泼毛团直劳我攘抢一宵。”音似壮妇。比入，见孝廉惊曰：“虎儿亦作此犬彘行耶？予必杀之。”因厉声呼女。孝廉知其疑，亟起榻以背示之，且语以故，妇乃笑。视之，年约四旬，状貌魁梧，不类巾帼者流。而睫毛甚长，尤其所异。亟敬而礼之，妇亦答拜。出视庑下，斑斑然果有死虎，女正衔刃开剥，益骇然。询所自得，妇曰：“西北山中，半夜始获之。”孝廉知其处，盖已负之百里矣，愈为之改容。因思大仇未雪，孤立无援，将借助于女中贲育，乃以言挑之曰：“姥居此，虽无所虞，颇寂寞。如肯迁乔，某有先人之敝庐，幸不浅隘，似可以居。薪水某自任之，不愈于长宵跋涉哉？”妇微晒曰：“君不言，予亦有意。今晨入室，见君高卧，意是轻薄儿诱吾女为不肖者，不胜忿忿。及见君背，乃释然。第吾女幼，不堪任家事，予昼出，必得夕归，今欲以之累君子，俾予得徜徉山谷间，不识肯容纳否？”孝廉闻及婚媾，涕出交颐，惨然曰：“姥之命本不宜辞。但室人矢贞不渝，为寇所戕，亡未旬日，此事良不忍议。”妇默然。瞑息有顷，笑曰：“君误矣！尊夫人宛然在室，何来此不吉之言？”孝廉坚执所闻，妇曰：“然君姑旋返，如瑶台果倾，予亦不送小妮子于归。”语未已，女遽頳颜怒曰：“母勿絮絮聒人，予自乐与母处，谁能随一懦男子，与人争床第欢耶？”妇诃之，乃不敢言。孝廉疑信参半，勉以婿礼见妇。妇取衣衣婿，即烹虎肉为餐。食讫，嘱之曰：“郎且归。故妇若在，新妇亦将往矣。”孝廉惑其言，再拜而奔。一日夜始抵家，足踵尽裂。及门，视仆辈举止如常，见孝廉返，若错愕。孝廉亟询曰：“娘子在乎？”答曰：“在宅中。”入宅遇婢，又询之，答曰：“在室中。”孝廉入室，则细君与阿惜方对坐，见孝廉入，起而逆之曰：“姥来送新人，妾即知君返旆矣。履险复夷，可悲亦可庆也。”孝廉始信妇言。因询曰：“家间固无事耶？”细君乃缅述之。盖细君有媵婢，已配孝廉之仆某，以其亲信，畀以莞钥之司，财贿胥在其掌握。孝廉远行，乃令婢与吴妇值宿壶中。妇以计饵婢，欲令盗主资而两人瓜分，婢不从，且将白于主。吴妇怒杀之，而窃其匙，席卷珍玩，乘夜而逋。及曙，细君呼婢而婢不应，出视之，吴妇杳然，而婢已丧其元。细君大怖，亟首之官，勒限缉捕，尚无影兆。是孝廉之所闻不从者，以财而不以色，且在婢而不在主也。诘得其实，心乃安，亦自陈其颠越，阖室震骇。始知吴与马皆巨盗，向特堕其术中耳。于是决策复仇，孝廉将控之邑宰，女独毅然曰：“此曹何能了人事？妾请易妆一行，不经旬而盗皆可得。”孝廉知其能，故不复阻。细君亟止之曰：“妹弱质，何堪任此？且好合在迩，俟过吉期乃可行。”女笑曰：“姑留此身，为异日之券。若婚而后往，其谁信之？”至夜忽失所在，门户未启，罔知所之，众皆疑诧。孝廉独欣然，始询细君以女至之状。答曰：“自婢死，人心惶惑，摇摇如悬旌。又未悉君之吉凶，日夕萦念。昨日侵晨，忽有双舆止于庭，谓仆曰：‘郎未归，新妇来矣。’妾出观，则母女也。其母先陈婚约，次为妾言君事，本未綦详。且曰：‘郎亦将返，我女从兹累若矣。’语毕即行，妾实不解其何自。正盽恍间，而君果至。”孝廉亦述其异，因曰：“此殆红线者流，渠既去，吾事济矣。”阅五日，女果携二僮，负两革囊，以夜归。入室笑曰：“幸不辱命，罪人皆得。”启其一，则吴夫妇之首，并婢子颅骨俱还。惊询之，女曰：“妾易男儿妆，从此间夜出，即往从贼游，尽得其详。则皆里中无赖，与郎君有郤者，非积盗也。惟吴夫妇，久居济上，以御人闻于时，号称吴一椎、马娘子，凶暴异常。近因官司严扑遁迹于此，群小依之，遂谋鬻身为内应，而君乃受其荼毒。妾知其实，究未悉渠魁之所在，因以剑术动群贼，浼其接引。俱大悦，即令一贼导妾至一坟庄，则吴与马及二僮共欢饮。妾试之以剑，三寇皆噎。二僮力白，知为君家人，始携之完赵，不然，亦毙于剑下矣。”二僮乃述如君之神勇，众为咋舌。争视之，玉貌昂藏，虽香闺之秀，实不啻万夫之雄，咸悦服。女又启一囊，珠玉充牣，则不徒家之故物，即盗之积蓄亦携同归，众益踊跃。孝廉欲赍首赴官，且报诸盗名。女曰：“不可令人知妾，且君今日亦当使反侧子自安。”孝廉遂止。仅以其首祭婢，并所乘之驹，而后瘗之溷侧。曰：“此亦足当溺器矣。”后两日，有人报官，言杀死无姓名三人于某村。官以为盗，而不知真盗已获也。孝廉始与女合卺。及寝，女笑谓之曰：“向从姊言，君今夕能无惑哉？”孝廉深服其智。时已孟秋，孝廉以场期甚迫，遂不赴京，唯使入访问顾母之所在，踪兆俱渺。询之，女亦腼然不答。数月后，偶过邻邑，遇一顾姓，间以女母诘之，并举女之乳名，愕然曰：“此某之从妹也。先季父狩猎山中，邂逅一妇，睫长而貌美，且孔武有力，遂悦之。相携以归，结为伉俪。期年生一女，即阿惜。嗣因亲族喋喋，妇怒化为野熊，负女而去。今计阿惜之年，殆有十七岁矣。君之所遇，得无是耶？”孝廉见其吻合，乃大喜。要以至家，使以兄妹礼见女，女亦不拒。阿惜自是始识父家，时一归宁，两姓竟成姻戚。乃孝廉自遭三败，壮心顿灰，不复干预人事。人亦知其室有剑仙，惧不再逞。此故明天启五年事也。孝廉至国初，犹须发皓然，而精神矍铄，每语人曰：“马援传不可不读。”

　　外史氏曰：太史公游侠一传，误尽多少伟人！究不若马伏波画虎一语，如晨钟棒喝，令人猛省。孝廉以少年多事，屡遭挫辱，使非得遇仙人，其不类狗也几希。孝廉之武勇且然，矧夫尔勇伊何者耶？


○　画廊
　　昔有行旅数人，长途跋涉。偶经一废寺，小憩其中。殿宇皆倾圯，瞿昙之像亦约略而知。惟两廊屹立，焕然如新，壁间绘事绝精，而皆奇诡不可测。众历观之，有美妇人浓妆跨虎者，有粉骷髅艳服对镜者，有缚少年于桐柱而刳其心肝者，有捽男子于火床而烙其手足者，有以金针剔丈夫之目者，有以绣线纫良人之耳者，有女首蛇身双双而纠缠一雄者，有狮面狼牙耽耽而词逐一雌者。其衣冠者，俱俯耳帖受。其巾帼者，率意气自得。他如剥肤吸髓，刓肉舔痈，不能悉数。错杂纷沓，盈壁皆然，不识为何人所创。客中有好事者，欲穷其异，适有土人在侧，因询之。答曰：“此废寺也，已百年。予生也晚，莫能深知。但闻之长者云，寺建于故明正德年间，有一空上人，即其始卓锡者也。募于邑中巨族，凡三年，始竣其工。寺成，亲绘其像于壁，见者攒眉，香火因以寥落。僧徒皆归咎于上人，上人太息曰：‘迷者不悟，徒费婆心。老衲深受其荼毒，故以笔代舌，言之最悉。今竟褎如充耳，可奈何？’众以其僧也，乃有亲历之说，不禁目笑。上人曰：‘若辈疑我耶？是本有因。予三世以前为贵官，廉隅自饬，而声色犹未能远。因一爱姬之故，误出人死罪，以致投间。及归田后，又过听姬言，强预一讼事，致遭剥面之辱。虽心窃衔之，然当其至前，一笑回嗔，至死而不悟。再世为书生，悦一邻女，渠亦目挑而手语之，荏苒遂与之私。夜无虚夕，斫丧过多，遂患痨瘵不起。床褥之间，犹以情词往来，未及予死，早已别嫁，予亦赍恨而亡。今世为僧，其始则非僧也。童年随父远涉江湖，邂逅一女鬼，相随不去。亦既油枯灯尽，赖吾师以药投之，甫得更生。又以雷震其妖，顿化骷髅如白雪。因悟而从师，苦修三十载。禅定之中，照见本来，历历如昔。因以为爱河之宝筏，欲海之迷津，既彼岸莫登，予亦从此逝矣。’言已，散其徒众，以锡挂钵而行。濒行，以水一盂遍噀两廊，祝曰：‘寺无百年，廊宜不朽。人不回头，画难罢手。’遂飘然自去。去后，有他僧思新刹，恶此阿堵，欲去之。锹锄交加，坚如铁壁，百方莫能毁，乃废而不修。今又百余载，毫无漫灭，非佛力而何？”众闻上人言，靡不三叹。及出寺门，天已薄暮，因仓皇就道。后不再过其地，竟不知廊之所终。

　　外史氏曰：祸水厉阶，自古为烈。历览载籍，辄为寒心。有国者且然，有家者犹细事也。然而大则殒命亡躯，小亦败名亏节，可不慎乎？吾乡有一巨家，拥资数万，累叶单传。至某，幼失怙恃，亲族鱼肉视之。赖老仆夫妇，克相主人，得以成立。年十六，即为毕姻。内人颇有殊色，琴瑟甚调，未免过于操缦，日渐羸尪，老仆深以为忧。甲午夏，某患时疫，病綦危。仆为延某名医，疗治之。既得汗矣，医嘱曰：“郎君先天既弱，后天复亏，今值大汗之余！真元尽失，宜谨戒色欲，方可有为。不然，弗可救。”仆如其言，奉主妇出居某家，躬亲药饵，加意调摄，不三日即杖而起。乃某正届壮年，不耐岑寂，举目言笑，无与为欢，遂不信医言而思妇不置。初犹忓悒于床笫，继乃见之于形声，辄自作主，使人迎妇归。仆阻之，怒且诃曰：“若欲使我离异耶？”仆不得已，逆主妇复还。深虑偾事，因命老妻伴宿，实逻守。夜分二榻，使之各寝其一，然后明烛默坐，目不交睫。如是者三夕，防闲可谓慎密矣。某不得少纵，乃窃与妇谋，贳酒市脯，遍犒诸侍者，而尤力劝仆之妻。不觉沉醉，昏睡无知。及醒，则鸳鸯已在被底矣，力争之，方始异床。未及平明，旧疾大作，二目上视，血色尽枯。亟延医至，诊之，大惊曰：“房劳不慎，内生邪风，疾不可为已。”竟不立方，叹息而去。仆不敢斥主妇，惟怒其妻曰：“予使若守郎君，今何至此耶？”因挞之流血。而某竟以此不起，甫一昼夜而卒。家资瓜分于族姓，妇亦他适。仆每与人言及此，辄流涕曰：“使先主人不血食，予之过也。”闻者尽为恻然。又有宋姓行六者，服役于州郡，为人牛马走有年矣。故乡妻孥，弃之如遗。年六旬，积有余资，又复纳妾。未三月而丧其明，主人摈斥于外，同列亦多不齿。年余贫居一室，无可聊生。僚仆为之语曰：“六娘子不狂，六阿公不盲。”传之以为笑柄。此二事，皆近所闻，因妄以《论语》语改数字以著戒曰：“及其病也，血气未复，戒之在色。及其老也，血气既衰，戒之在色。嗟！嗟！病老固不可不戒，未病未老者，顾可漫不知戒耶？”


○　窃妻
　　广州西南乡，有异姓兄弟两人，甲读书，而乙行贾。乙善居积，故甲贫而乙富。乙周其不足，甲甚感之，以为管鲍不啻也。一日，乙为西国友招至汉口，代司出入，计非三四年不得归，遂以家事托甲。临行置酒为别，并令妻出见，以伯呼之。甲睨之，艳丽绝人，不禁心为之动。席间强作庄容，乙颇爽直，不之疑。乙去后，甲时至其家，谬为殷勤。久之，往来颇密，顾未有间可乘也。凡乙寄归竹报，皆由甲处转递。甲因心设一计，习作乙书，以旅中不便，托甲陪妻偕来汉口。乙妻以思夫念切，倍信为真，遂偕至香港，附舟而行。讵意甲所往者福州，非汉口也。既至，甲先上岸，访寻回舟，告乙妻曰：“尊夫殊大误事，渠于半月前已往天津购货，约至岁杪可回，尔我只得暂住此待之。”遂赁屋南台居焉。寓中挑以微词，入以游语，竟与之私。一住年余，乙妻问夫何日可至，则百端支吾，乙妻渐知其诈，而孤身异乡，绝无一人可告语，含忍而已。甲妻自甲去后，屡得乙信，信中未及其妻到否之事，心甚疑之，因托人至香港探问。其人固乡愚，适数月前有船至汉口，中途被溺者，遽以为甲所乘，即是舟也，回告甲妻。甲妻素荡，本不能独守空床，既得恶耗，遂琵琶别抱矣。乙以家中久无消息，颇不可解，适西国友人令其往福州索银，将便道归里。偶至南台，作狭邪游，忽于车中见倚门一妇，貌类其妻。回盼数回，神状举止皆酷肖，心疑焉。因命舆人暂停，遂于其左右觅一小茶寮，啜茗问：“邻左系何处人？”答以自粤中来。未久，旋睹一人携物入门，审视之，甲也。心知有异，乃唤集数友，入门诘问。则甲知事露，已从后门逸去。乙妻自房出见，悲喜愧交集，直诉其故。乙备询颠末，知妻误堕术中，非其罪也，连呼恨恨。以甲为非人，控官究追，而甲已远矣。

　　外史氏曰：余尝谓，文人之无行有甚于负贩者，以其积虑之精密也。然入其室而不见其妻，甲之谋人，正甲之为己谋耳。孰谓报施之或爽哉！


○　三编
　　序
　　曩尊闻阁以搜遗书之故，印《萤窗异草》行于世。嗣知原帙不止此数，手录流传，兵燹仓皇中失其十之七，而庋者珍如拱璧。赏其行文之诡异而不暇求备，阅者憾焉。爰搜其遗，又得若干卷。以前集厘而为四，因复剖其半。先以二集付手民，而缕馨仙史为之序。三集印成，适余过，尊闻阁主人问序于余。余惟是书之大慨，缕仙言之，梅鹤山人又先缕仙言之，且其记载之体例，文章之格律，分之为三，而合之则一，又胡庸乎费辞哉？然余以为文章者，根性情而出者也。至不获著书立说，论议古今，策画时事，而抒写抑郁之气，成小说家言，则其性情大抵忧思多而欢乐少，愁苦常而忻愉暂。积其忧思愁苦，以寓言十九，而行文之时又不欲直写怨愤，必借径于风华绮丽之词。是其经营于楮墨间者，固非若伸纸疾书之所为矣。故历一生之岁月，以有著述，乘著述之余闲，以成异史，其书每不可多得。而是编乃裒集众多，至不获割爱，将与留仙之志异，随园之神怪，滦阳槐西之著录，后先颉颃，则其他著作直等身耳。使披阅者必卒读其书，尽帙而后快。是非穷目力于数日之间，亦几几爱不忍释矣。故订而为三，以便读者。即谓为尊闻阁主之雅意，可也。光绪丁丑孟夏之月，山阴悟痴生识于沪江贾游小寓。


○　卷一
　　唐城隍
　　中州某郡有城隍神，颇著灵佑，初不知厥姓为唐也。夏月某日，相传为神诞辰，数百里之人莫不竭蹶奔走。祠故不甚修广，一时祈者、禳者、偿愿者、赛神者杂遝而来，香烟络绎，宝炬蝉联。前之人甫于鼎，后之人早拔而去之。跪者弗克跪，跪则人蹋其肩；叩者不遑叩，叩则人陟其顶。男子长揖，妇人敛皀，拥塞不得前者，惟望神座首肯而已。且庙以外陈百货，演杂剧人更流连不去，以故行者拥背，立者侧足，气嘘成云，汗挥致雨。郡外近郭有翁，以酒为业，而茶亦类及之。每值其期，有儒士一人洁衣而美仪，造肆独酌。酌已，继之以茗，辄竟日盘桓于此。如是者经旬，社事将阑，其人亦绝迹不至。明岁亦如之，决不失时，翁心惊之。迨叩其姓，则曰唐氏。日渐狎熟，间与翁谈时事及古今典籍，皆极淹贯。翁故少读书，且乐于为善，语次两相爱重，每娓娓不休。一日翁少饮薄醉，其人适来，乃以言挑之曰：“视君状貌，自是城市人曾游胶庠者。迩日，郡中祀神，大举胜会，珠绣眩目，笙乐聒耳，莫不奔赴恐后。而君反遨于郊外，沽饮茅柴，且过此旬日，又将一别经年。老夫惑之，敢请其故。”其人闻翁言，忽太息曰：“缘止此乎！良有数在。余固非人，即郡神也。此数日之行，盖为避嚣之计，岂真效平原十日饮耶！”翁讶其言，疑其戏己，因诘曰：“人以神之灵，趋跄殿廷，耗眂物力，所以为神寿。而神乃弃之出游，岂瓣香而来者意皆不诚乎？人神虽殊，不越于理，君不可以欺羸老之人。”神笑曰：“予何欺也？人与神之相感，要在一诚，不在草根木皮杂以檀屑而后谓之馨香也。即如翁之明虔，每值会日，辄于无人之处泥首者三，又何尝亲诣坛眀，予始降若以福哉！”翁闻神言至此，色然而骇。盖翁以肆事乏人，因感神庇，每如此而人未知也。因信其真神，将起跪拜。神止之曰：“居，吾当语翁。夫予之遁迹于斯，实有所不能耐也。来者既多托故至者，不尽攄诚。冥冥之中既已洞鉴，而此曹之嘈杂扰攘，大溃男女之防，并废公私之务，睹之更有所不忍。况村野之夫值炎暑之日，汗出如蒸，衣湿如浣，以经年不濯之垢，郁积而升，纵薰以荀令之香，闻者亦罔不掩鼻。兼之入喉三寸，酒蒜之臭犹存；果腹崇朝，谷食之性渐化。当稠众之中，口不能缄，脔不能掩，氤氲而来者，大抵皆是也。将何以堪？”言未毕，翁亦眃然曰：“是诚有之。”神曰：“未也，是犹可耐者。最恶妇人女子不守闺门之训，以焚香为神可媚，以顶礼为福可邀。涂粉施朱，庄严其外相，而适足以诲淫；靓妆袨服，蠲洁其仪容，而不免于藏垢。升阶入殿，瞻像蹇帷，以五漏之躯，隐难言之垢。白发之婆犹可恕，绿鬓之媛最堪憎。共度良宵，讵免春藏玉洞；未绝天癸，难保月浸鸿沟。神之所惧者，尤在于此。而村姑、田妇衣麻纻之裙衫，渍婴儿之溲便，骸垢莫浴，足茧不脱，其暗香之习习又与向之男子夹杂而迭作，盖惟木偶者能堪之。有像即有神，人且避之惟恐不亟，岂神独能安享哉！”因谓翁曰：“翁有善心，寿当再历十稔。念故旧之情，必令急脚相召，东庑一判，尔时当更易其中，即翁之坐地也。”言已，出白金一锭曰：“以此偿连日酒值，但为我宣播此语，予实受若之赐。且凡有庙而神者，亦锡若以福矣！”翁犹有干请，转瞬竟失其所在。

　　外史氏曰：偏是闺阁中人专好寻神入庙，而不虞神之攒眉已久也。至于举大会、赛大社，则呼姨唤姊引女随娘攘攘而来者，直不知其几千百辈。无论苎萝西子或蒙不洁，即此阴浊之气、妖冶之形，早令阳明正直之神屏息而避之。于以邀福，不綦难乎！昔京西有异僧，斫二石球。晨则登绝高之峰，自崖而推之，径达其麓。已乃下而掇石，再登再推，操纵终日。人因号之曰魔，而钦其道行者来且接踵。僧于丈夫犹见礼，独至巾帼者流则谩骂曰：“没家法！露面出头，直供妄男子看杀耳，岂真为老僧哉！”味僧之言，可知神之于此更有侧然于中者，不止臭之不堪相逐也已。


○　智媪
　　旧传燕南有一媪，不知何许人，盖富家也。附近有剧盗，聚党十数，觊其资，夜入其家。时媪已就寝，夙闻人言盗首与己同乡，并且少失其父母，遂坦然无惧，披衣起，将亲逆之。聆其履声，知至户外，乃操土音呼其子曰：“儿曹何贪睡至此！若舅来，竟不一迎耶？”盗闻而骇，意犹未深信。媪已自出，涕泣而言曰：“数年不晤弟，已魁然丈夫，奈何不一念姊，今夕始来相视哉？”语竟，掩面欷歔，悲不自胜，俨若骨肉重聚者。盗为之动容，因曰：“弟少不屑，早背椿萱，不知有姊，非敢恝然相忘。”媪又曰：“弟幼时予犹归宁，后从汝姊夫远出至此，遂不得返。岂意怙恃皆弃弟仙逝，弟已成立如此耶！”言已大恸。盗竟信为实然，劝慰至再，随媪入室。媪命婢烛，盗复出约束其众曰：“此予之姊家，非路人也，慎勿骚扰。”乃命尽屯于外。媪心窃喜，又呼其子出见舅。其子知为盗，举股栗，不得已而参谒之。盗笑曰：“甥皆长成，姊真厚福人也。”媪又命子妇出参舅翁。时媪之中子方授室，新妆出拜，恍若一家人。盗亦自忘其盗，惟曰：“不知吾甥嘉礼，舅竟未备一芹，将如之何？”因呼从盗以一袭入，倾囊出珠十粒，以为答拜之仪。媪因辞而后命妇拜受，亟命其子治筵款舅，大犒其从者。子已心安，家又素裕，咄嗟数筵立办。妪与盗对酌，絮谈乡俗，咸中肯綮。盗益信为同胞，醉饱始去。濒行，妪曰：“姊家幸有余积，弟如乏用，数百金不妨将去。”盗大笑曰：“弟以白手游四海，反来耗姊家物耶？”径行。妪与子送之门外，呼啸而返。是日也，妪家自饮馔而外，未尝少失锱铢。举室庆幸，亦不敢以告人。越数日，盗又夜至，以千金置妪榻上曰：“以此为姊寿，略表弱弟之诚。”妪不复辞。盗又赠甥及甥妇金币钗钏，约值数百缗。厚赉仆婢，大肆挥霍，复与媪子欢饮达旦，而后去。自是习以为常，每至，辄有馈遗。媪家益富，人固不及知，抑且不及料也。媪又嘱盗为己芘荫，盗予以剑曰：“绿林之豪见此，当无敢犯者。”妪大悦。后年余，盗远出行掠，妪与子谋徙其家于晋，盖虑盗之贻累也。及迁于河东，植此剑于寝户。有小盗夜入，见之辄咋舌，不敢肆虐。自是数年无盗患。信乎，妪之智眅绝天壤，而非人所能及已。

　　外史氏曰：指鹰隼为鹡鸰，化荆棘为棠棣，非凭此一副急泪，实以天性动之也。夫盗必甚黠，岂甘为妪所笼络。而妪之笼络，一本于人情，盗即自悟非亲，亦不忍放下面皮，况妪有以预知其家事而言之切中乎。故妪之智既不可及，而所以行其智者，尤不可及。


○　挑绣
　　长州诸生邹大任，年仅弱冠，美风姿。貌白晳而性騃愚，咿唔一室中牝牡不知，时艺文字外无所晓，同胞咸笑之。一日如市，见有逆女者，箫鼓喧阗，宾从络绎，茫然莫解其故。以询友，友绐之曰：“兄不识耶？此郡中某家初得官，夸示于人也。”生信而不疑，且素以功名为念，欣然尾之。往至其门，见新婿奠雁御轮，仪节繁缛，心窃好之，久立而不去。已而彩舆复出，哄然启行，微闻第中有悲泣声。生乃鼓掌大噱曰：“此亦大好事，何戚为？”观者胥怪而相顾，生殊不自觉。翌日复出，遇送丧者，其状颇仿佛，而哭益哀。生愈不平，谓人曰：“当喜而戚，此行必近不祥。”闻者无不捧腹。其呆率多类此。庚午夏，读书于某寺。其地近山，素多魅，寺僧不胜其扰，皆徙去。同人以生痴，故怂恿使居之。生亦罔知所惧，入其室，蛛网罥户，蝠粪盈阶。生洒扫而处之，足不窥园，其读书益苦。居三日，殊无他异，同人以为痴福，亦不复劝徙。乃生自居寺中，每夜读，辄闻有笑声，生亦不顾。数夕后，天气炎蒸，生袒褐就月，执卷而读之，曼声长吟，深宵不辍。俄而砰然作响，院门辟矣。生愕然四顾，则二妇人新妆如画图，均衣薄縠，各执白纱小扇，飚然径入。生不以为意，诵如故。二妇逼近生身，戏以纤指抚其肌，笑曰：“个儿郎体固如玉哉！”言之似甚垂涎。生若不闻，读倍亟。二妇扪搎良久，见生漠然，反敛手抱惭而退。出门忽不见，生亦莫之讶，只曰：“山寺夜深，何来女娘，指爪且尖瘦，令人颇不耐。”言已，掩卷欲寐。旋又闻人声，其音娇细，笑曰：“予来视郎寝未？”入则一女子，年可二八，绿鬓微松，红腮带艳，白身无寸缕，掩笑立于生前。生视之，容如花绽，肤若脂凝，亦冥然不为动念。但笑曰：“汝效祢衡，以清白之躯傲我乎？予体亦非不洁者。”因捋己裩，与之对立，皎然如双舞之鹤。女反羞缩，障面自返，细语曰：“若人只合偶痴鬼，当令挑绣来。”生言笑自若，徐徐著裤曰：“白雪之雪究不如白玉之白。”拂榻就枕，了无怖畏，其愚诚不可及。诘朝，无访戴者，生仍安于肄业。及昏，骤雨滂沱，砌下水深尺许。生方篝灯展卷，复闻笑语纷然曰：“予等送痴妇来伴痴郎，幸勿再劳璧谢。”生于灯下瞻视，则客夕二妇更偕数人，前女子亦在其中，则既衣裳楚楚矣。众拥一少艾者近生，曰：“以此为若妇，若愿之乎？”生亦莫之拒，反诘曰：“妇之说予殊不解。”众曰：“达道之三，非夫妇乎？”生即取书翻阅一周，恍然曰：“是诚有之！予为夫而渠为妇，其此之谓欤？”众因哄堂大笑曰：“然。”生遽呼少艾为妇，绝无所虞，惟曰：“予正读书，欲究君臣之道，夫妇之义尚未暇及。学不躐等，汝曹可仍将妇去。”众不听，嘤咛一声，青衣数辈自外入，肆筵设席，强生与少艾并肩坐，饮以合卺之杯，绾以同心之带。生熟视少艾，容光如珠玉之润，体态如花柳之妍，心颇爱好。慨然曰：“得妇如此，于愿足矣！”少艾亦绝娇痴，毫无腼腆色，时以美目灼灼然顾生，且笑曰：“予夫忒无赖，予身几被看杀。”又语众曰：“予夫即若夫，胡不均此一杯羹，而使我一人独享耶？”众皆笑不能仰。大礼已成，众始列坐，浮白痛饮，谐谑甚欢。生与少艾独以白眼相看，四目交注，不饮亦不食，吃吃憨笑而已。众呼少艾为挑绣，生亦呼之。杯斝之侧犹以一卷自随，时复呫哔曰：“夫妇之义，予当与绣共参之。”须臾二鼓，众皆半酣，起曰：“新人夫妇当合欢，我辈且退。”遂纷纷俱出。旋有二人复返曰：“小儿女未谙情事，予得代为操持。”乃为生展衾缛，牵二人衣使皆登榻，以手抚其枕曰：“今夕共此，明年抱子矣！”语毕含笑而去，疾风烈雨，亦不知其安往。生与绣并头而眠，究未解床笫之事。生少卧即起曰：“夫妇有别，予不可以无礼。”乃东向而坐。绣闻生言，亦起西向而坐，瞑目存息，莫通片语。倦极思睡，倚璧鼾然，睫甫交而东方明矣。虫飞薨薨，众又早至。入见生绣垂头对坐，形如土木偶，不禁失笑曰：“蚩蚩者果无情耶？”绣见众入，亟起离榻，欲从之返，曰：“闷杀阿奴。与夫处固不若与姊戏也。”众又粲然曰：“婢子亦大憨生。妆已有夫，从予归将奚为？”绣乃垂涕不已，嘤嘤作小儿啼。众匿笑为之整妆，事毕自去。绣自是在生室中，日为生缮衣履，主饔飧，瀹茗煮酒，迄无倦容。暇则掘土和泥，学为儿戏，绝不类闺阁成人。其所作多玩器，瓶彝樽鼎，巧擅人工，亦未卜其所用。生并不诘，诵读如常。而自与绣处，虽盛暑未尝露臂，相对如宾，绣亦如之。夜即共卧一榻，而东西异向，恒虚其中。如是者数夕，未及于私。生固寒士，家惟寡嫂，因僦居于外，旬日一归省视。出即遭友于途，询生近业，生遽曰：“兄宜为贺，学有长进，迩来又悟得‘夫妇也’一句意义。”友惊问之，历历敷陈，不少讳。友素与人忠，亟曰：“此系鬼狐，能为人祸者，君宜速避之。”生犹未达，惟应曰：“诺。”遂不复往嫂处，遄归寺中。入室即谓绣曰：“友言妇为鬼狐，其信乎？”绣炯炯相视，无一言。生取书证之，至鬼神无形与声，大恚曰：“友误我！此固有形与声者。”又读至狐狸食之，益恚曰：“友欺我！此固不能啖人者。”因复不信友，与绣处如故。乃自此友皆与闻，相约偕来，以觇其异。入所居，绣适不在，因以诘生。生又详言之，友乃坚请一见。生曰：“适往后园移花，少顷即来矣。”未几果至，以红巾罥首，贮花于皀，珊珊而来。众视之，神仙中人也。绣见客绝不惊避，委花地上，踞坐而以手植之，旁若无人。众见其衣有缝，其行有影，且不匿迹销声，亦不敢臆定为异类。坐谈至夕，绣亦不时入斋，但不与客交言，中馈之事，固其所司也。客去，而两人相欢仍如往日。友有善谑者，一日谓生曰：“兄与尊嫂处，亦同衾处否？”答曰：“未也。”友笑曰：“奚为不同？”生曰：“予读内则，七年男女不同席。席且不同，况衾乎？”友冁然曰：“嘻！君误矣。夫妇非男女比也。诗不云乎，角枕粲兮，锦衾烂兮。不同衾，胡为怨其独旦耶？”生即庄容谢曰：“谨受教。”归而谋诸妇曰：“友令我与子同衾，子其勿辞。”绣亦无难色，第询曰：“书有之乎？”生曰：“书不言而诗则有之。尽信书，固不若信诗也。”是夕遂合被而寝，而衣缕各未去身，转侧殊多不便。生晨起即诣友处，相告曰：“过听子言，使我永夕不能寐。”友询之，以状对。友又笑曰：“同衾而不去衣，犹异衾耳，子焉能寐？”生骇然曰：“衣可去乎？何据乎？未之前闻也。”友因绐之曰：“子不善读书，宜其愚也。孟子曰：‘尔为尔，我为我，袒裼裸裎于我侧，故由由然与之偕。’袒裼等字，皆去衣之谓。不如是，宁能由由偕寐乎？”生亦笑曰：“审是则‘虽’字与‘焉能’句皆衍文耶？”友亦忍笑答之曰：“是矣。”生遂深信不疑。适遇他事，归已昏瞑，不及阅书，又谋诸绣曰：“友令我去衣与子同衾，其可乎？”绣始有难色，又询以书言若何。生叹曰：“读书而不明句读，从前皆浪掷居诸。微友言，吾不知也。”乃强绣尽解其衣，登床覆衾而寐。腻肌交拥，神魂荡然，遂熟睡达旦。明日遇友，即谢曰：“君言不诬，黑甜乡予已近之矣！”友曰：“恐子未近温柔乡也。”生复讶曰：“温柔乡犹有异乎？”友乃缅陈居室之道，生闻之津津入耳。惟曰：“夫妇之大伦若此者，无乃亵甚？”友笑曰：“君又未读易矣。大传有云：‘夫妇媾精，儿女化生。’不然，子之先祀且几斩。”生惧然揖曰：“仆甚愚，见不及此。非仆也敢专承之，其自祖父以上，咸承吾友之赐。”言讫茫茫然归，友又为之绝倒。生入寺，天犹未夕，即又谋之妇，使共寝。绣曰：“昼可寐乎？”生曰：“昼眠夕寐，眠与寐同也。”绣从之。生如友教，甫一合而绣即呻吟欲起奔避，曰：“君今者殊不怀好意，予不再与夫处矣。”生又坚下之，绣不胜其创，泫然泪下。生素未睹此状，悱恻不忍，力少纵，而绣逸，生裸逐之，倏忽不见。方呆立，而他友适来，见即大笑曰：“是何形状！”生正色答曰：“予欲与妇媾精，以延先人一脉，此亦伦常中要务，君何哂为？”友不禁鼓掌，强之入室，俟其衣而后坐谈，既晦乃去。生既失妇，不胜懊闷。比及漏下，前之众妇复来，拥绣入门，笑曰：“苦我家妮子，情实不甘。”生朗应曰：“昔未妇予，汝为政；今既妇予，我为政。不甘将如何？”妇皆喜曰：“痴儿亦甚强项。”乃并力纳绣于榻，顾谓生曰：“逋逃者既已还君，再遁勿予问也。”释手而退。生阖户解衣，欲与绣狎，绣退却不敢复近。生强之，鹃血啼红，倍极呻楚。迨至芙蓉露下夫妇俱有味乎其中。生乃怡然曰：“予今日乃识此真乐。”自是无虚夕，绣亦渐入佳境，不再如向之推拒矣。生既与绣为欢，自谓佳趣，遇人辄道之，闻者皆目笑。偶诣嫂处，言之綦详，嫂之兄适在座，艴然色变曰：“是何言也！”生笑曰：“事无不可对人言，岂嫂独不可谈耶？”竟恬然不以为怪。后因绣有娠，谋徙于家。绣令生尽将所作者移归，嫂见之大粲曰：“子家宛若，奁具乃如是之丰？”绣亦不惭，嬉戏如故，而事嫂维谨。明年，绣举一子，家益赤贫。绣命生以泥器如市，索价甚昂，嫂又以为病狂。生至暮竟携千金以归，而货犹未售其半，始大惊。视之，乃古铜也。嫂由是奇绣，而生与妇亦不再痴。连举三雄，家益巨富。处五年，绣忽辞去曰：“夙缘已满，当别矣。”生惊询其故，答曰：“妾非人，实鬼也。生前以痴故，见弃于人，郁郁以死。赖诸姊妹以术授予，渐觉聪颖，而痴情犹未尽绝，因以冥数与君配合。今将转轮往生富贵家，望君勿以妾为念。”生诘其何所，俯而不答，颦眉曰：“再来人似不必相识。”辗转而殁，化为淡烟以逝。生思之不置，乃以三子属其嫂，遨游于湖湘间，不复言娶。究不知为绣作合者为鬼为狐，每以未及问绣为憾。

　　外史氏曰：痴者天全以其痴，绝无所欲也。故虽艳质当前，淫妖触目，而彼无见无闻。具此质地，可以仙，可以佛，并可以圣贤，所全不亦大哉！乃自燕朋失志，导以情关，后遂不能复痴。如此之友，最能坏人心术，切宜远之。在人以为救痴之药石，予以为祸生之疚疢，良不可不辨。
　　随园老人曰：刻画痴状笔笔如生，而一管写二痴人，尤擅绝技，吾每望而畏之。


○　田一桂
　　田一桂，大梁人。父为洛中陶朱，至一桂始中衰，然犹拥万金之产，里中单寒之族，莫敢望。一桂幼失所怙，惟母在，为聘于同邑巨家。岳卢姓，女名四娘，天姿绰约人也。一桂年十七即行亲迎。四娘色既殊，尤兼饶机智，当新婚之夕，即心窃计曰：“富室之儿，骄傲性成，非有以缚束之，少纵即逝矣。”于是温柔旖旎之中，别寓峭厉棱角之意。拒之而不峻拒，予之而不轻予。腼腆之余，微加以色笑，柔顺之内，隐示以端严。而或推或拒，或送或迎，女儿情性，令人不可捉摸。只此一夕，丈夫之气既夺已。三朝庙见，娩婉倍于寻常。且善窥姑意，候其喜怒，察其心情，视寒燠，洁饮食，孝妇之名以著。又善处戚族间，无纤毫失礼，人因贺一桂为得贤助。独是当闺帷之地，操纵良多。自花烛以后，昼遇一桂，从不以笑语相通。行必异路，居必异席，若反目者然。及夫寝门已闭，一室燕私，一桂言或涉邪，则必正色规戒，责其轻浮，甚至泣下沾襟，自嗟薄命。抑且裳衣无自解之时，粉泽无轻沾之日。皀席甫就，笑面即无。衾枕虽同，羞容时有。较之结褵之始，殆有甚焉。至一桂绝望欲寝，则又絮谈家事，故搅其眠，屡转腰肢，阴破其睡。洎乎蝶梦难成，花枝欲戏，又必强而后可。而缱绻之下，倍极绸缪，柳既宛转迎风，云更低徊恋雨。一颦一笑，尽态极妍，使一桂得之不易，舍之实难，其颠倒于情中不可言喻。四娘又善于修饰，每以晨省为名，盥濯绝早，恒呼一桂与之偕。既起，令坐于侧，观其梳裹。间或使之掠鬓，或役之簪花，虽不必代画眉妩，而朱粉之浓淡，钗钿之高低，无不含笑与商。及昏，复如之，益穷艳冶。髻则散挽浓云，更添膏泽；容则浅匀腻玉，另染铅华。虽不副笄六珈，从未慵妆草草。至此，必命一桂捧镜于前，己乃徘徊顾影。值深宵密室之中，当银烛金釭之侧，见此丽人，遇此韵事，即以宋广平当之，铁石心未能不动，况一桂乎？以故房帷之爱，惟恐不深，积渐而尾大不掉，四娘之威乃日肆。初一桂之迎娶也，契友祝希年曾戒之曰：“妇人女子所以挟制其夫者，以色故也。君少年，不免好色，但庄以莅之，正以率之，可以无患。若狎暱无忌，则妇纲将倒置矣。”一桂不能从。弥月后，以事触怒四娘，面有爪痕。祝见之，即笑曰：“好色者果不免此。向从予言，何至于是？”一桂殊不介意，归且以之语四娘，四娘甚恚。适祝来过访，一桂呼茶，四娘以饴和椒涂其盏，使婢馈客。祝不知，径啜之，吻若胶粘，且麻不可耐。及视其器，始悟四娘怪其言，将使学周庙金人三缄其口耳。大笑而去，后亦不再哓哓。未几，一桂之母卒，四娘执丧既毕，乃自言曰：“吾无蒸梨之小过，渠即欲出之，无名矣。”由是益横。一日，以烹调失节迁怒一桂，突以羹碗掷之，曰：“田舍郎乃以草具食我佳人耶？”一桂幸未被伤，嗣是庖人之职，恒亲临之。而稍有不洁不甘，四娘辄取以饲犬，兼碎其盛。且自此四娘之室，数夕不容鼾卧矣。一桂甚惧，惴惴然惟虑或撄其怒。然遇脱辐之顷，犹常反唇相诋，未遽至俯首帖耳也。四娘每不平，以为笼络未至。复借端与之争，自兹竟不再与言。及夕亦纳之，不至如前之闭门，一桂心窃喜。及入室中，早已别设一榻，以朱绳界之，遍悬和鸾，一触之即洋洋盈耳。复命婢值宿廊庑，有声则告警，不言则笞，婢亦莫敢不承。四娘既安置一桂讫，乃自明烛晚妆，倍加涂泽，膏兰之气，盈室袭人。及寝，复较前放旷，莲花换瓣不必灯昏，玉树流辉何须月皎。绣带有亲松之日，锦衾有缓覆之时，此皆数年伉俪未经阅历者，一旦遇之，当亦情不自禁。无如鸳鸯枕畔，白刃双横，凛不可犯。四娘又怒目言曰：“予既拚此弱质，倘无耻者钻穴逾墙，纵不戕其生命，亦必残其肌肤，誓不再与薄倖儿同眠此榻。”一桂备闻其言，不禁恇怯，虽摇目荡心，无敢妄动，随分独眠，转侧未安。四娘忽若惊觉，伏枕遍观曰：“铃似有故，予不可疏于防闲。”竟不索衣而起，绕室巡行。其所以射入卧者之目而隐以动之者，当非一肌一容已。一桂果大动，亟起而就之。视其腕，则森森霜锷犹然在握，遂惧不能复前。既而见其复卧，叹曰：“遭际狂夫，使我心恫。不然，值此良宵，斯时可以同梦矣。”言已，似有欷歔之声。一桂因以怨艾，反不咎四娘而自咎。无何，夜风入牖，铎声微敲。户外即群呼曰：“室中有寇！”一桂亦不觉失笑。四娘仍前周视，良久始眠。又戒群婢曰：“人行则铃必大震，小警固不必告也。但当醒睡勿偷安，犯之挞无赦。”婢皆敬诺。四娘径灭烛熟寐，盖料其夫无斩关之勇也。如是三夕，一桂不能复耐，俟其巡视，即长跪于阑中，哀恳曰：“予知罪矣！盍贳我，使得同衾乎？”四娘不之顾，一桂俯伏不起，词益卑，渐至于流涕。四娘稔其诚服，乃数之曰：“若以男子而凌虐一女流，畴能与若抗衡也？如欲复合，非从予三事不可。”一桂请其说，四娘曰：“予性不耐繁言，但能无动手，无动足，且无动口而已，予岂多求耶？”一桂究不能解，四娘始为剖晰曰：“若夙昔亦能帖伏，独恨若怒即弗恤耳。嗣后小杖则受，大杖弗走，无挽戈夺戟之心；呼之即前，麾之不退，无突围破阵之念。至于牙齿之际，为害无多，唾面可以自干，恶声不容或反。果能兢业如斯，且老死而后已，予当不念前愆，收若同榻。否则，此生不必奢望。”一桂唯唯受命，坚以自矢。四娘乃语婢使退，尽撤其悬，引一桂与同寝处。是夜极意款洽，一桂乐甚。譬之枵腹之夫，忽遇屠门大嚼，呼尔蹴尔，又何能不受不屑哉？自此奉法惟谨，小有所犯，四娘即呼婢笞之，固强忍不嘶也。四娘或加意辱之，亦跬步弗移也。呼之为牛，不敢应之以马。詈之终日，不敢复以片言。而巾帼之势益张，衣冠之气尽短，其情极不可问矣。一夕四娘以事怒一婢，缚之于楹，以雄狸置其裆中，而痛殴此狸。狸怒以爪伤婢，股间及私处，几无完肤。血流至足，褶裤尽殷，婢号呼惟求速死。一桂不忍，从旁解以婉言。四娘益忿，遽褫此婢之裩，罥于一桂之首，狼藉面目，余血沾濡。一桂弗能堪，究不敢与较，亦含笑受之。翌日出，遇其从弟，愤诉之。弟因戏曰：“嫂之性淫，兄必欲报复之，必也枕席而后可。”一桂遂赧然不语。四娘闻之，辄笑曰：“我固水也，阿奴火攻，真出下策矣。”是夕仍与一桂异榻，防御如前，己亦不再妆饰，洗粉涤朱，俨如嫠妇。及卧，恒以线密缝其衣，至旦而后去之。且曰：“渠敢轻觑我，我岂若渠家小娘子，终夜而无餍足者？”守贞经月，一桂不能近身。而又密于防闲，昼近远游，夜虑潜逋，一桂遂大窘。托故少出，又以告弟，弟毅然曰：“兄无深虑，待弟亲往说之。”径诣嫂处。见四娘即太息，俄又长笑，四娘喻其意，佯问之曰：“叔何前悲而后愉也？”叔曰：“予闻兄嫂异处，宗祀将斩，心是以悲”。诘曰：“然则，何为而笑乎？”叔曰：“予不揣，欲为吾兄置妾，而虞阿嫂弗容。今嫂既不在当夕，可以成吾之志，能无喜也？”四娘忽笑谢曰：“得叔如此，田氏之幸也。但宜早为之，阿兄急不能待矣。”言已，径以他事相语，色甚温和。弟退而大悦，即言于兄，且以重金为觅妾，旬日得之。一桂初犹首鼠，四娘反正言怂恿，以襄其成。及迎妾入门，四娘忽靓妆受礼，坚令侍坐于旁。一桂谛观，甚新孔嘉，究逊其旧远甚，独值饥渴之余，蜀不可望，而思陇得之，亦甚欣慰。乃四娘亲起，引妾入室，使更衣。周身皆易以新者，衾褥崭然，即命同居于内寝，不以侧室相处。一桂不可，则曰：“予以退闲，明日即以家政相属，使即居此。容予长斋绣佛，亦人生一大快事，若不必故为伪谦。”一桂虽疑之，而得其洗心向道，亦如去背上之芒，遂温语数四。四娘曰：“予倦矣！若不必在此絮絮。”径起下帷，解衣安寝，而故留烛不熄，以俟其至。夜未半，一桂果来。盖艰难纳妾，如获百朋，及缓其衣扣，气味如鲍鱼之腥，而下体尤甚。既不可堪，比入衾裯，又复如是。一桂不禁欲呕，亦不及询妾，裸体而奔。室内别无床，因就四娘，而独虑其醒也。披帷伺之，鼻息宛然，亟启其衾而入，觉温香如熏兰麝。抚其体，又柔腻绝无寸丝，情不能禁，将潜狎之。娘狎瞑若惊寤，大诧曰：“予有利剑，贼何胆巨如此？”一桂因白曰：“予。”四娘笑曰：“若何无厌至是？岂新花向雨，又肯觅此枯枝耶？殊令人莫解。”一桂乃以实告。四娘曰：“予既微闻之，但思熏以百合，蜣螂亦或可抱耳。”微哂而罢，亦不甚拒。第一桂欲为欢，则辞曰：“予以淫为人讥，万不敢再萌邪念。暮夜仓卒，容若半榻，亦过矣。他事决难奉命。”一桂不从，以力相强，四娘始容纳之。而久别新婚，不独一桂醉心，四娘亦情荡。惟所纳之妾，捱此长宵，亦觉床榻有秽气，知为正室所算，垂泣而已，无敢言也。晨起，一桂欲遣妾，四娘止之曰：“如斯秽物，乌能别嫁？将冻馁死矣。予家犹或可容耳！”因褫其华衣，命主涤厕之事。少惰，即以鞭扑随之，妾遂无复人面。四娘与一桂欢好如初，而法之峻厉犹昔。一桂失新，犹幸得旧，亦以天命自安。数日后，弟来省兄嫂，一桂适他出，四娘与叔语。偶询及于妾，四娘即绐之曰：“承作合，新人颇得意。但思家不置，须叔一临慰之。”叔信之，应曰：“诺。”有顷，叔归。四娘随以黠婢诳指曰：“此即如君之室也。”叔乃顿忆嫂言，命婢导以入。中甚黑暗，忽有妇人自内出，面目黧黑，衣更褴缕，视之，即兄所纳之妾。骇而致询，妾未及答，四娘俄自外掩入，詈叔曰：“若以淫谤我，若何盗兄之妾耶？”叔大惭，趋出。四娘遂毒殴其妾，使招奸状。妾不能支，竟诬服。一桂返，四娘以为言，且命妾证之。一桂怒，竞绝其弟，妾亦转售于人。以是知四娘之留妾，正所以鱼肉其叔也。明年，四娘忽抱恙，荏苒床褥，竟以不起。而值属纩之时，犹力疾自起对镜。一桂在旁偶不谨，即以镜投之，呼曰：“天何不仁？何死我四娘，使懦男子得志也？”言未及终，呕血升余而卒。亡年只二十有六焉。婢妪之畏威者，甫敢言其隐事。盖四娘赐妾衣衾，皆以鱼腥曝干为细屑，散置绵中，而锦绣裆襦，倍加增益。侍者皆见其制作，第不敢告人耳。一桂既释重负，旋即续胶，亦里中巨家女，貌既远逊，悍又同然。一桂习于惧，又懦不能争，亦郁郁而死。希年之婢实出于田，每举其概以告其主。希年又曾分杯羹，知之最切，以故里人哄传，其详如此。噫！四娘其女中操莽乎？何弄夫于股掌之间，而不可测度也？”

　　外史氏曰：天下好内之人，未有不惧内者。维其好之，故人得以中之也。汉成不纳歌者，何以燕啄皇孙？唐高不嬖才人，何以武移李皐？以天子之威，不能行子宫阃，要皆好之一念致之耳！况夫人生授室，非当情窦初开，即值寒窗久寡，其欲之也汲汲矣。故其始也，寤寐反侧，其既也，琴瑟鼓钟。由是妇不必才而以为才，妇不必美而以为美。即以孟光道韫语之，彼固笑而未信焉。既宠而未能不骄，既爱而未能不纵。妇必以敌体为词，夫又以如宾可法。其初小有言隐忍受之，其后大无礼度量包之，而狮子之吼可试，牝鸡之晨无妨已。时或难堪于众瞩之地，有触于羞恶之心，未尝不忿而思逞，少戢其咆哮之威。无如妇怨已深，夫情已动。黄昏人静，虽当粉界啼痕；黑夜灯残，讵敌簧生巧舌。于斯时也，男儿之刚肠已软，能不折五斗之腰？女子之煞气频添，定使屈千金之膝。已而娇嗔少减，被底犹待割鸡；盛怒已回，枕边尚须歃血。谚云：“夫妇之恨不隔宿。非妇之无恨也，实夫之不敢恨也。其险阻艰难，有如此者，其孰敢轻于尝试也哉？是以诃责摈斥，不甘于父兄师长者，独忍于室内之佳人。姗笑怒骂，姑听诸乡党州闾者，专媚此闺中之少妇。苟具肺肝，何以至是？原其弊，惟好之深故爱之切，爱之切故惧之也亦深。不必玉软香温，惟虑迷桃源之路。不必花愁柳怨，只忧闭月夜之门。加以小信小忠，卿独怜我。更有挟贤挟贵，我敢违卿。迨至理绣窗前，小试鸠盘之毒手；渐且合欢床上，痛遭鬼母之沉椎。麟梦无征，庭坚不祀，螽斯有咏，周姥羞闻。全军既已尽覆，卷土讵敢重来？然使才美尽如四娘，惧之犹可解也。独奈何远逊四娘者，而亦爱之如一桂，惧之如一桂也耶？


○　沈阳女子
　　沈阳一女子，年甫及笄，貌美而见祟于狐。摄其精气，日渐羸尪，父母甚忧之。郡中有一赵三公，精于驱邪之术，自言得之仙传。其法，以银针五枚，以次刺病者手爪，甫及其拇，怪即哀号求生。与之约，而后纵之，无敢再犯，疾亦寻愈。赵故世家子，且乐于为人疗治，丝粒无所取。行之有年，人益重而趋之。女父耳其名，亦卑礼延之至家。乃赵未入室，怪即附女体，言笑自若，谓人曰：“久闻赵三爷，今日姑面试之。”赵闻而恚，排闼直入曰：“死老魅既知赵某，当速避。”女作狐言曰：“敬来观君绝技，何避为？”赵益怒。曾询家人，知怪之来，与女称姊妹，稔其为雌。遽出针刺女右手，贯其一指，血出如濡。女犹呻吟而笑曰：“技止此乎？余固无恙也。”赵愕然，知其非常，复贯其二。女色变似不能堪，而盛气犹末相下。赵又取针将贯其三，不禁大嗥曰：“予与若无郄，今何故欲毙命？”赵笑曰：“若既惜命，何祟人不顾？”而针犹未贯革，女即宛转哀鸣曰：“予不敢矣！”赵曰：“不敢当去！”女敬诺，赵令设誓，始去其针。室中犹闻狐语曰：“可惜！可惜！”径去，女亦仆。赵语女父，使延医疗以药饵，己遂退。逾年，女既痊可，赵有子未婚，遍阅都城无一当意者。因于病室见女，以为佳妇，乃倩冰焉。女父衔其旧德，欣然许诺。亲迎成礼，伉俪甚欢，翁姑亦甚愉悦。未及旬日，女疾又作，且发狂倍于曩昔，啮赵子肌无完肤。赵适他往，家人莫可如何乃闭诸其室。及赵归，闻而笑曰：“日为人驱贼，今贼反入吾室矣。”亟往治之。女见赵怒目如炬，嫚骂曰：“死老畜，若遣我去，乃以女归汝家耶？予情实不甘，纵死不容汝得妇。”赵颇内惭，乃温言遣之曰：“汝有誓在，口血未干，何自背之？”女憨跳如故，且丑诋曰：“汝欲去釜底烬余耳！不然，天下多女子何独属意于若人？”赵因大恚，治之以术。女三指血殷，詈犹不辍。赵忿然作色，取针刺其无名指，女方敛戢曰：“予知汝矣幸宥我。”赵思怪绝悍，且患在室中，必翦灭而后已。遂叱曰“汝反复无信，今日决毙汝命，不少贷。”女百口求生，嘤嘤惟呼赵三爷，誓不再犯。赵毅然弗恤，又以针贯其五。女发尽上竖张目直视，大诟曰：“五百年基业坏于崇朝，赵三真狠心哉？然为鬼亦不容汝。”言讫，三踊而踣。赵亟命人索之，得牝狐于积薪之处，巨如初生之犊，毛已苍黑，针在其右爪。口吻尽赤而死矣。赵令褫其革，以药医女，女乃复初。第赵自行法以来，未尝杀一物，今以子妇故而毙此狐，心实怏怏。未几遂病，惭无起色。狐又不时来牖外涕泣而詈，作鬼声，向赵索命。家人恐怖不敢宵行。赵愈危，狐亦愈纵，室中财贿先故自亡，笥内裳衣无故自毁，延及于所藏券契，概成煨烬，若以冯眎自居者。而狐既为鬼，鬼又为狐，赵术亦穷于所试矣。无何，赵卒。又祟其子子亦亡，家缘日以消耗。茕茕姑媳，至今犹存，则已贫无卓锥之地。人每述而叹息之。

　　外史氏曰：赵不为子纳妇，狐亦不敢复逞。妖由人兴实由心生也。以公始，以私终，而又恃法以祛之，狐不死固不甘心，狐即死宁可瞑目哉？泊然寡营，神钦鬼伏又何畏乎？如鬼之狐，更何惧夫死狐之鬼？


○　晋阳生
　　晋阳生者，其始非即晋阳人也。乃翁宦游于太原，纳妾得子，取古人以地命名之意，而字之曰“晋阳生”。生既生于晋，育于晋，饮晋之泉，食晋之粟，声音笑貌遂无一非晋，即晋人亦或忘其非晋矣。年甫十二而父殁，以末秩且薄于宦囊，遂不能归，因家于晋之榆次而寄籍焉。生性佻达，不嗜书。及长，辄出与无赖游。母不能禁，乃出私蓄百金，使贩于他省。命之曰：“汝父官位虽卑，亦官也。汝今弱冠，未授有室，余心窃忧之。第我异乡人，此数恐不能得妇。今以与儿，权其子母，如贾三倍，可亟归为汝纳聘。不然，将鳏此一世矣！儿宜好为之。”言已，为之治装，遣之行。生承母命，欣然发轫。里人有顾二者，旧曾贸易于京，因与偕往。生意在得妇，每事敛束，无少纵。顾怪之，叩曰：“若素豪爽，今何拘拘若守财虏？岂真以慈命为重耶？”生腼然对曰：“否！否！予母将以此金为余娶妇，而虑其不敷，故遣余贾，以襄其好事。若出而浪费，致少赢余，则寒窗之寡，将不止于十年，吾故慎之。”顾既得其详，陡生狡计。乃抚掌笑曰：“迂者，子也。吾未闻临渴掘井而能速饮者。以子之年，正当抚而有室，今乃长途跋涉，冀得蝇头以图鸳侣。予恐玄霜未捣，潘鬓将星，老去刘郎，谁能以桃花付汝乎？”生瞿然，亟请其说。顾曰：“予以微金往谋重利，纵使籴贱贩贵，不过什一而止耳。若欲倍之，必俟十稔而后可。子能待之乎？”生颦蹙曰：“不能！子将何以教我？”顾曰：“子之志在伉俪，原无望作富家翁，何为徒取劳瘁？距此数日程，其地为清风店，实多佳丽。且娶一妇只需数十金，衣饰一惟子命。子至彼处，择其可者而聘之，婚而后归，俨有家室，不愈于长途之役役耶？”生信其言，乃大喜曰：“早我十年婚嫁者，吾子也。若从母言，几误予事。”遂益与顾谋，终日津津不倦，齿颊非姻事不言。比至其地，顾止生于传舍，不令窥户，己乃与熟识者，聚饮于市。日晡始反命报生曰：“事谐矣！某家有女，色绝丽，予浼所亲与其父母言，约以六十金为聘，钗钏衣裙廿数在外。以子在客，即赘其家，弥月后偕返故里。敬俟吾子金诺，佳期当订在明宵。”生喜甚，亟起拜谢，如数以予之，惟求一面，以安寸心。顾怫然曰：“谁家闺阁竟使路人轻窥哉？予以丽人许兄，岂其相诳者？”生遂不复言。顾怀金去，有顷，引一人来，年甫成童，貌极狡好，云是若人之弟。生熟睹之，心神飞越，与之欢然讲礼，订约而别。顾笑谓生曰：“摩厉以须。其姊之美，尤远胜其弟也。”生益信之，再拜而谢。翌日，顾又令生出数金，为市衾褥，崭然一新。生之所存，遂十无其一矣。至夕，顾先以卧具往，然后引生同行。既至视之，屋宇低矮而修整异常，生既初涉江湖，绝不知其为狎邪处。入门即有翁媪承递，呼生为贵客，而不以婿称。生以其土俗，不之疑。欲执子婿礼，公媪皆固辞。延入室中，酒胾罗案。顾少坐即行，谓生曰：“明晨敬求扶头，今夕尚未敢相溷。”生亦不解所云，挽留弗住。归即束装，乘夕北遁，杳不知其所之矣。生送顾反室，翁媪亦避去。旋有美妇人袨服靓妆，年可二旬余，掩笑自外入。生以为妻之姑姊，揖而后坐。妇献酬自若，狂荡不类良家，生始疑。酒酣，妇以美目盼生，备极狎昵。生对之反觉汗颜，呆坐如木鸡，妇遂时时窃笑。已而漏下三鼓，妇不言归，生渐不能耐，遽起曰：“翁媪何在？敢请新娘子即此合欢。”妇笑曰：“家无姊妹，即妾是已，郎犹未知耶？”生惊愕曰：“若一妇人，齿且长，乌足以当此？”妇曰：“章台之柳，适兴为佳，君何过于苛求？”生大恚曰：“予以八十金娶妇，不可以此言相戏。”妇亦正色曰：“阚金五星，尚在予袖，君何以此言诬我？”生始悟其落局，厉呼翁媪，寂无应者。妇乃笑曰：“郎毋躁，事或有由。此地南北通衢，如妾等钱树子，不可枚举。今晨君友辱临，言君客途寂寞，无以为欢，命妾相伴一宵，明早即行，从无媒妁之约。况妾自有夫，又谁敢以绿巾移赠哉？”生又问翁媪何人，妇曰：“皆君友浼来承应者。君友既去，渠亦潜归，实不知其焉往。”生益惊，不再询，遂只身而奔。及归旅邸，视之，室中一空，顾不见。再趋妇所，门已下键，不独美人化为彩云，并己之衾枕余资，俱已携归别岫矣。生乃大恚，而诸人姓名举所未悉，因思顾必赴京，盍迹其纵追袭之，庶得而甘心焉。于是奋不顾身，宵行十数里。天已达曙，倦极小憩道旁，忽见一蹇叟，襆被蹀躞而来。瞥睹生貌，若甚惊疑者。遽顾之，言曰：“不肖子乃竟在此耶！”生闻之，怒甚，将饱以老拳，而念其耄不忍发，惟瞠目注之。叟操西音曰：“汝之横逆犹昔耶？虽然，予之肠几为汝断矣！”语已泣下。生觉有异，遂伪为悚惧，拱立不言。叟又嫚骂曰：“畜产无须乔致，可从予赴省，代纪肆务。明岁与汝偕归。”生审为误认，乃委蛇从之，故为追悔之状，代叟控卫，徐步而前。叟心悦，于路絮谈家政，喁喁若父子。生本晋音，叟故不疑，而生遂谓他人父矣。迨至保定，止于北门之钱肆，生于此已得其详。盖叟亦顾姓，世为平阳富家。生子游荡，屡戒不悛，父逐之于外。三易春秋，思之綦切而竟弗归。前遭生于途，耳目口鼻无一不酷肖亡人，遂目为己子，而复收之。携归肆中，寝食与共。生亦狡狯，更迎机附合之，遂无人识为它姓子。居半载，叟得家邮，读之色甚不平。阅日，呼生至寝室，与以三百金，语之曰：“汝岳近有信来，言汝数年不复，将以女他适。汝今可亟归，以金与汝母，毕汝姻事，俟明春再来经理。吾视汝醇谨胜前，慎勿再萌故态，则家门之厚幸也。”言讫，又出寸函曰：“榆次有汝从兄，行二，名某者，向因汝荡游，族中公议以渠承嗣。今汝既在膝下，可以此书复之，亦系要务。汝勿惮于驰驱。”生一一领诺，聆其从兄之名，实即所偕之顾二，私心窃喜。又两日，辞叟启行，即策叟之前驴，仍就故道。途次自计，欲归叟家而不舍在金，且虑春光或泄，势难存身，因决意旋里。行及邑境，距家仅百里，雨骤驴不得前，乃止于村舍。主人出见客，衣冠朴实，面有怒容。及与生为礼，又极尽东道情，生心惑之。主人辞入，即闻闺中汹言曰：“渠既薄行，今得此人，尽可夫也。”有间，主人复出，谓生曰：“聆君土音，实吾桑梓。似此青年，曾谐凤卜否？”生不欲诣平阳，因答以无。主人大悦曰：“婿在是矣！”亟入，以一袭出。启之，衣虽韦布，皆新制甫成者。主人言曰：“家有息女，貌颇不陋，欲以侍奉巾栉，幸勿峻拒。”生惊，喜出望外，略为推逊，遂以婿礼见翁。主人曰：“本宜少缓，俟择吉期。但为匪人所绐，嘉礼濡迟至今，贻笑乡里，心所不甘。请即以今夕成好合。”遂以衣衣婿，生亦不辞。主人又驰召戚族，遍邀乡党，鼓乐旋集，花烛顿兴。生恍惚如梦，而究不得其所以见字之由。比入青庐，女有殊色，而齿微长于生。及夜定情，两相欢洽，女忽长叹，诣生曰：“予不意失顾而又得顾也。”时生犹冒叟姓，女固云然。生正怀疑，因诘之。女曰：“妾自弥岁已许字君之同姓行二者，其人久出为商。前岁一归，又不完娶。父促之，顾反怨怅。客夕有书来言，将在京娶妇，径绝妾婚。父甚怒，适君辱临，遂毅然成此好事。岂非天哉？”生遂叩顾居址，又即前所偕者。乃慨然曰：“冥漠中良有鬼神耶？何不爽若是也！”女亦惊询之，生以实告，遂相对叹惋不已。由是琴瑟甚调。弥月后，女请于父母，从生归拜姑嫜，皆许之。生遂以驴载妻，而自徒步以控之。不一日，径抵其家，率妻见其母，举室皆惊。生乃历述所遭，无不额手称庆。女事姑以孝，处室以和，且善自涂泽，年虽长而罔觉其长。生又以叟书致顾家，大失所望。后三年，生以事至太原，适遇顾于稠人中，见生负惭，即避去。生呼而止之，曰：“顾二兄，别来无恙？何遂无故人情耶？”顾不得已，与生见，谢其欺罔之罪。生握手大笑曰：“两憾俱有人代平，吾于君复何尤？”顾惊诘其故，生借市肆与之言，悉陈颠末。顾面赤汗淫，良久叹曰：“苍苍者诚不可欺。”因言其季父某贾于保定，有子失而复得，不谓即君也。客岁又寓书来言，逋者仍逋，且以重金潜逃，因以此致疾而死。向本议予为继，及得弟，遂毁成言。今岁叔亡，予适出外，乃以远族承其祀，此中殆有天意焉。叔所遗簿藉有云：‘白金三百，与子顾某。’君之所得，其即是欤？曩不识我负者叔偿，今又知予弃者子取矣。”生因为之鼓掌。既而念叟之恩，不觉流涕。乃与顾约，事毕迂道过平阳，哭拜于其冢，并谒顾媪，以母事之。家人环瞩，俨一顾叟之子也。及归，生又强顾至家，妆妻出见。顾大惭，遁去。生自是折节读书，后以选拔佐某县，夫妇竟以稀寿而终。

　　外史氏曰：顾之施不奇，而生之报则奇。然亦天实为之，非人之所能及也。向使以生见欺遽归，所损不过百金，而宵人终不免得志。今竟以此报复，使知失金得金，失妇得妇，而金即顾之金，妇即顾之妇，有不爽然自失者哉？局诈之风，其亦可以少息矣。亦以见天之报施，正自不爽。


○　春云
　　沔阳之北有毕应霖者，少失怙恃，依其叔居。其性敏捷，不甚苦读，而词章诗赋绰有可观，人以为种灵使然。某年季秋，与人游菊圃。众皆对花命酒，惟毕素戒于天，乃设竹炉于花深处，探其落英，和以岕片，坐而品之。一时茶香花气，别具会心，醉翁故不及知也。毕正流览未已，吟兴欲发，忽一人短筇扶体，徐徐而来。迫视之，眉霜鬓雪，古朴衣冠，隐然高年逸士。知其非常人，起立拱俟。叟笑谓毕曰：“众人皆醉而独醒，郎君品必不俗。”乃以杖筑地曰：“龙钟之人不能为礼，请复居，聊当班荆，少领玉屑。”遂抠衣先坐，毕亦席地与谈。甫叩姓氏，叟即笑曰：“雅人相值，不宜絮絮俗事。鸡群之鹤，鸣必惊人，幸见赐观佳篇，以洗老耳，其他非所愿闻。”毕唯唯逊谢，而值技痒之余，不容自秘，因清命题。叟指畦边二种，目之曰：“此亦东篱之美人也。菊诗之作，代有名家，恐易落人窠臼。如此香艳，敢请各赋一律，何如？”毕亦微笑曰：“翁之意甚善，但隐逸当前，怜及脂粉，究虑来能免俗。”乃吟西施菊曰：“不共五湖游，偏逢三径秋。露凝归浣洗，烟笼捧心愁。吴苑香何在，庄园艳独留。近来添傲骨，无复舞腰柔。”又咏杨妃菊曰：“忽访陶彭泽，因惭李谪仙。亭中原眏酒，篱畔且偷眠。月映残妆懒，风回睡态偏。倘逢新雨露，绝似浴温泉。”诗成，叟大悦，遽起以掌扑毕肩曰：“真吾家快婿也。”言已，忽不见。毕大惊，自谓遇鬼，跄踉而归，茗碗茶铛狼藉于地，弗顾也。众方大嚼，见其皇仓失措，骇问之。喘汗以告，众犹笑而未信。毕又自诵所作，众始悚然，以为地近荒僻，且惧且疑，竟不及尽欢而散。毕归亦不敢言。越数日，毕之姊忽病，自邻邑使人来告，叔命毕往省之。至姊家，信宿淹留，俟姊小愈，始得归，则已旬余日矣。及至家，其叔适在堂上，见即诃之曰：“牲畜少长，便不由老夫作主，婚嫁大事，竟不以闻，何复来面我耶？”遽操巨杖从之。毕惊而却走，其叔母自屏后出，劝止之。毕乃匍匐请命，叔犹恨恨怒詈不已。叔母因语毕曰：“自汝出门，期逝不返，汝叔颇疑之。昨者薄暮，有老妪送新妇至家，登堂展拜。予夫妇惊询其由，妪自言陆姓，其主翁居近村，悦汝聪颖，以女字汝，成婚已旬日。因汝思归，故先送新妇来。汝惧叔责，迟迟始至。迨言讫，遂自去。汝果今日还，足征不诬。新妇已留予室中，可证也。”毕愕然，乃力争之。叔母即呼曰：“若婿来矣！春云胡不出见耶？”俄见一女子，新妆炫目，亦出自屏后，匿笑含羞，立于叔母座侧。毕睨之，丽容稚齿，玉润花妍，目中实罕其匹，心大动。窃念事必有由，若明言指证，叔性素暴，必拒绝而不容，是自弃其佳偶也，盍姑承之，至夕研诘可知。遂伏地自诬曰：“诚有是事。因翁命万不获辞，不告之罪，百口莫逭，惟叔念昔先人，宽儿重责，何敢置辩？”叔母乃大笑曰：“予固谓春云不我欺也。”于是向叔关说。叔究忿，怒命治东侧数小屋，析毕使居之，径掷杖于地，拂袖而出。毕不敢违命，叔母又怂恿之，令往粪除。阅时告竣，毕遂偕新妇移居东偏。叔母又遣一媪一婢，代供十指，一切器具，咸资焉。盖春云初至，叔母甚爱之，纳为己女，故呼以名而勷其事，殷殷然不能已。至暮，又馈晚眐。俟夫妇食讫，婢媪乃告白而去。既夕人定，毕始诘女曰：“与若家素昧平生，未稔宅第所向，今忽矫称婚媾，加我以不白之冤，诚所不解。”女闻毕言，赧然者久之。徐曰：“此大人之命，妾实不能与知。”语已，背烛而坐，不复有言。毕青年未偶，颇不能自制，三问莫对，不复诘，径强之就榻下帷。欢好交合之际，流丹浃席，则固处子也。毕见女甚苦凿枘，乃戏曰：“岂有花烛经旬而犹葳蕤未启者？足征子之善诳矣！”女亦微笑，而终不肯言。晨起辟户，视院中什物，堆积几无隙地。盖即女家赠嫁者，竟莫解其所自来。毕以询女，仍不答，唯指挥婢媪，室中铺设一新。凡叔母所赐者，概令璧还，曰：“新妇家已自将来，无重烦慈颜僝僽也。”毕贪丽质，且年少罔知畏忌，反觉欣然。独其叔父母深忧之，疑为妖异。因走伻诣其姊家，并就近村侦访。姊家言毕稽迟之故，及攀留日期，与毕初言吻合。且近村亦无陆姓富家，益大惧，究亦无可如何。居数日，女白于毕，将归宁。毕诺之，兼欲偕往，女亦许之。诘朝，有肩舆二乘止于门前，曰：“前村陆翁来迎春娘子并新郎君者，幸即行。”毕欲告其叔父母，女力止，乃各乘一舆，悄然命驾。毕本思窃迹其异，而舆中严密，莫克窥观。不知行几里许，似抵其家，舆止而不前。毕始搴帷瞻之，则已嵯峨插天，巉岩俯地，已息于万山之中，不禁大骇。而谛观之下，鸟啼花落，林木蔚然，又似别有佳境，心甫少安。及视翁之门第，日蔽云连，壮丽不可名状。女先降舆，招毕同入，毕趦趄从之。应门无丈夫，惟童子数人，披发垂髫，年约舞象。见女即笑迎曰：“阿姊来矣！翁与诸姊皆凝望。”女令先入告，乃与毕握腕徐行。重门内外，茂树干霄，且蓊郁，日光莫入。再进，则疏竹倚墙，幽兰盈砌，奇花数百本，概莫能举其名。人未至，眠盠即惊起，隔花绕柳，吠声与铃声相杂。女因笑曰：“去几何时，狗子竟不我识耶？”及至厅庑，翁早扶杖出迎。视其状貌，即菊畦相遇之叟也，被服赫奕，迥殊畴昔。童子拥之降阶，且揖且笑曰：“吾家快婿果来乎？老夫唯虑若不至耳！”毕忆往事，顿觉震悚，勉以婿礼见，然已跼蹐不胜。忽闻画屏之侧，娇音群噪，似有人鼓掌曰：“姊昔谓市井小儿俗态可掬，今新婿竟如何耶？”言已，一堂粲然，毕颇有惭色。瞩之，丽人四五，貌皆亚于女，而妖冶过之。叟揖婿升阶，且谢曰：“邻家诸犹女，阿云之姊妹行也。素相嘲谑，幸勿怪。”又叱诸女曰：“嘉客初至而喧笑如斯，何不逊之甚？”众始敛容，拥女入内。叟与婿坐谈，毕视堂上，金玉交辉，而布置亦绝闲雅，第怀疑惧，终不自安。叟乃自白曰：“若勿骇异，老夫实狐仙，居此千五百年矣。爱女择婿，每难其人。遥望贵乡，其气森秀，应有吉士生其间。敬往访之，前见郎君啜茗临风，俨然芝兰玉树，翘然于荆棘之中。更聆瑶章，字珠句玉，老夫心窃依慕。归与阿云谋，乃作狡狯，结此良姻，非有所祸于若也。”语竟，又谢欺罔。叟虽凿凿剖陈，毕仍忧怖于内，因强起申谢，力求先归。叟不怿，哂曰：“讵有远谒泰山而无杯勺之敬者？”言次，麝兰遄发，诸女复出。叟一一指曰：“此为艳云腻云等，皆吾族也。”又指一人曰：“此名春柳，本他族，逼处于此，既已拜予膝下矣。”毕稍稍目之，见其倜傥风流，别具丰韵，颇为之意释。有顷，诸童供馔，肴核杂陈。叟亲起觞婿，毕以不能饮固辞。乃别设醴酒，使与云偕坐，唯叟异席相酬。诸女俱列坐于云侧，粉香缭绕，口脂频吹，毕竟乐而忘返。间与诸女角采争胜，觥筹相交，竟罔顾叟之在坐。正嬉笑问，似闻叟叹曰：“人不易知，此亦俗不可医者也。”遽起入屏后，不复终礼。须臾，杯盘狼藉，女与艳云等亦先去。毕不善饮，虽薄釂，早已沉醺，辄与春柳互相嘲戏。醉中见其貌，弥觉动人，乃以言挑之，笑而弗拒。窃视诸童不在，遂就堂侧合焉，较春去倍觉流动，毕益迷惑。柳因谓毕曰：“君固知渠为孤，亦闻妾非其类。但人与狐处。不三月当有死道，翁所言皆绐君也，君宜慎之。”毕本预怀首鼠，闻柳言，益大恐。乃诘曰：“渠固狐，非其类者岂亦人耶？”柳曰：“然！妾即居此山下，实人也。因屡为狐祟，勉从欢笑，岂真螟蛉于此哉？”毕大喜，谋与偕遁，柳亦首肯。遂同起整衣，相携潜出，叟家寂无知者。转折而下，约有里许，果至其家。茅屋数椽，围以短篱，虽远逊叟之所居，毕自乐之。柳将命酒，毕辞以量，遽展衾褥，觅其余欢。乃毕自与柳交，小腹隐痛，若以冰雪相沃。初亦不以介意，至是复作，而因爱之，不能遽舍。情事甫阕，觉冷逼丹田，径透脏腑，遂昏然不复人世。魂既离舍，缕缕如丝，仿佛闻柳笑曰：“妖婢不羞，竟能独擅佳婿耶？”毕心甚衔之。又有顷，火光大作，震电有声，毕乃恍然若梦寤。犹未欠伸，耳畔似有人娇泣曰：“予引夫子至此，非予死之，而谁咎？”又有人娇嗔曰：“薄情郎固不足恤也。”细语嘈杂。毕张目一视，则春云伏尸而啼，艳云等亦旋绕于侧。毕不觉心怍，且四体裸然，遂复抱惭闭目。女见其更生，取衣与著。因微含愠容数之曰：“君以妾为异类，不念旧姻，亦当别求新特，何甘心与鬼为婿，中夜逋逃，自蹈死地。今日非妾父子，郎岂能生下此山乎？”毕益赧然。衣讫自起，微诘柳之所在，女指岩下白骨示之曰：“此即君之可人也。渠本故宋时淮南一名妓，因随商人至此，偶患心疾，死即藁葬于此岭之侧。历年久远，精魄不消，间出为行旅患。老父虑为妾玷，治之以术，渠乃极口求生，父不忍，命与妾雁行，朝夕相依。春柳之名，亦父之所字也。昨夕嘉会，本不宜令渠干预。但念郎君高雅，必不见惑于淫妖，故亦容之与席。畴知竟为所诱哉？幸父上浼丰隆，击破其冢，更以丹药活郎。不然，弗可生也已。”语次，毕视其骸，髑髅如雪，益为胆寒心悸。因启于女，将复谒翁，以酬德而谢过。女摇腕曰：“翁谓郎有俗骨，不欲再相见，命妾伴君遄归，勿致叔父母滋惑。”言未已，前舆即自来，女与毕仍各乘之。女忽顾谓众云曰：“妹等少俟，姊当复来矣。”毕虽闻之，犹不料其有归心。舆行绝驰，俄抵里门。女又招毕同下，把袂而泣曰：“郎自此旋归，父有严命，不容再侍裳衣矣。幸自爱，无庸念妾。”毕闻惊绝，面无人色，悲咽曰：“赖子复活，方期相守白头，何忽生去志，岂犹以前郄为念耶？”女曰：“不然。老父薑桂之性，在昔已然。自生妾，即期以雅人相配。前见君子，一旦倾心，故不惜百计营求，成此好合。不谓贪俄顷之欢，折百年之偶，竟在此日也。”毕知不可挽，复以言激之曰：“如卿所论，诚予自贻伊戚。然必有风雅过我者，翁故以此败盟耳。”语未及终，女早色变曰：“何来此薄幸之言，岂反不谅我乎？妾虽迫于父命，终身或不自主。但自入君家，人情汹汹怪异，所可恃者，唯君耳！今君心又添疑块，不去，将祸起于皀席矣！前车可鉴，君不尝惑于邪鬼之谗耶？”毕语塞。女又叹曰：“天壤虽大，半皆未有之王郎。妾即归，实无他志。然以君之才貌，虽具俗肠，犹钟秀气，不可谓非佳配。今既灭裂，其命也夫？”乃留玉钏为别，兼脱珊瑚指环一双，曰：“以献叔母，见物庶几相忆。”竟挥泪登舆，去如飘风，瞬息即渺。毕懊丧而返，步及所居，启扃而入，则室皆璧立，不知所自来，亦莫知所自往。惟束古书数卷于案头，上粘锦笺一幅，大书九字曰：“劝毕郎宜苦读，毋过俗。”毕因三叹。往告叔父母，反不为毕吊，而为毕庆。惟其叔母，见环犹深思忆，余人莫不色喜。女之言，良非无见也。其叔亟为议姻，毕不愿，而力不获辞。成婚之夕，忽一急足锤门曰：“春娘子以一缄致郎。”启读之，则七言一绝。其诗曰：“大雅从来绝世尘，奈何相见即相亲。知君俗骨应难换，莫对新人话旧人。”毕方盷悒，旋失急足所在。自此刻意求雅，谈吐襟怀顿异。故昔龚芝麓先生，盖尝称之。

　　外史氏曰：雅人深致，近世颇难其人。叟欲于立谈间得之，谈何容易也？既已轻掷其珠，旋复亟怀其宝，狐之行事，究属迂疏。况当履交错，又不闲之以礼，翁先自失雅道矣，婿宁得有雅士乎？惟其女侃侃数语，不第得妇之正，抑且得雅之真。


○　折狱
　　某进士少登黄甲，年只十八令，榜下即受某县令。虽圣朝有心吁俊，实重任不易仔肩。封君某，心窃忧之，偕以之任，薄书案牍靡不身亲，宰唯升座佥行而已。暇更与之讲求吏治，指陈弊端。封君固浙中宿儒，兼工刀笔，言之皆中肯綮。宰本素慧，亦积渐能通。莅任周岁，政声大著，自中丞以下，举不能以年少轻之。一日，因公出郭，适遇某大户之丧。执绋者约数百人，幡幢鼓乐，仪采甚都。旧例吉凶大故，虽上宪亦避其途，宰因止于道周，以俟其进。一时灵眑既过，其后有孝舆，娇泣嘤嘤，固即未亡人也。忽值暴风，素帏高揭，妇之衣尽露于外，则斩缞之下，别有红裳，且色甚鲜艳。宰瞥见之，心颇疑讶，因命役咨访，哭于舆者何人，犹不意为其室也。反报，则某监生新逝，别无眷属，舆中人实惟其妻。宰乃大疑，知必有异，呼群役使沮其行，且命停榇于某寺，以候检验，究亦不言其故。乃亡者之戚族，半系巨绅，其次亦无白衣者，闻之愕然。亟面宰，哀恳至再，终不听，惟正色曰：“诸公与化者似非路人，讵忍其死不以命？如不从予相，予宁挂冠归，誓不再莅是邑。”众不得已，姑听之，且私议曰：“俟无实迹，再当反唇，看此乳臭官以何面目相见。”宰既力止其丧，遄归告父。封君侧首沉思曰：“汝能体察，吾心甚快。但系巨家，非齐民，不得玩视。倘验而无伤，便难收拾。必须先探本源，得有确证，然后一发破的。欲明此事，非予亲行不可。”宰时已有成见，窃谓不然，且不欲劳父，跽止之。封君笑曰：“予虽未登仕版，而为民跋履，亦犹为国驰驱，非一家之私也。汝何阻为？”于是易装为卜人，秘密出署。濒行，授宰以策，且戒曰：“事涉闺闼，勿以一衣之微而召祸也。”宰始悟，一一敬从。翌日遂托疾不出视事。诸绅闻而大粲，谓宰以儿戏阻丧，既而知悔，因埋首衙斋，不改孺子之故智。乃故具公牍，促其出验，宰竟置若罔闻。越数日，又叠催之，更冥然漠然。有棺不得葬，有穴不得掩，众皆含愤不平。即署中吏役，及里巷之人，莫不咎宰。事闻太守，不忍严檄，姑先驰书切责，欲其谢过于众绅。宰不引咎，惟禀复云云，以为人命至重，缓葬无妨，愿假旬日限，疾愈即出相验，如不得其致死之由，情甘伏此淹留之罪。语直而壮，太守亦解其意，而究以为忧。乃封君周行数日，绝无人讼某死之冤，心亦忐忑。一夕，孤踪郊外，无所栖身，因借中田之处小憩。旋有人来叱问之，封君起与为礼，伪称异乡失足，货卜糊口，路暗不能前进者，其人信之，慨然留宿。庐甚隘，不足以容二人，其人又田主雇倩为之守望者，亦不敢寐。相与絮谈，以消长夜。封君固有心，咨询不欲或遗一人。微以言挑之曰：“今岁田禾如此，脱遇贤长官，百姓可以无忧。”其人忽叹曰：“君勿言此，使我心戚。敝邑数年来，颇遭悍吏之虐。今邑侯年虽甚少，独能体恤小民。昨入城市，闻将不能久任，后有来者，恐难克继美政也。”封君闻之，心喜，又故诘之。答曰：“聆君土音，似与邑侯相近，无敢泄。”封君佯答曰：“一贵一贱，何论乡情？予谒之且若登天，言亦何从而泄乎？”其人乃曰：“我辈皆在草野，言固无碍。某太学者，予之佃主也，甚强壮，闻其猝死，心颇疑之。及往职丧事，询其死由，其家人皆莫知，惟一小童深知之，私以告予。则太学之妻，夙与其内兄有染。内兄适新断弦，思毙其夫，因以嫁之。好事宜将成，不意为邑侯所疑，留尸侯验，又不即发。族中觊其巨资，将群起与邑侯为难，事果上闻，欲不免官得乎？”封君闻至此，不胜私幸，又故为咨嗟，曰：“是真黎庶无福。但邑侯此举，究亦不免孟浪。”其人大言曰：“君误矣！以予论之，当断而疑，邑侯实属畏葸。若破棺出尸，独探隐处，则秦镜立照矣？”封君益固诘之。其人耳语数四，封君唯唯，径返内署。时宰以父冒星霜，又未决公务，寝食俱废。封君一见即笑曰：“痴儿欲作大好官，何太瘦生也！”因备告之。宰得父指，次日即出堂。延至旁午，始简精细仵人，随往检验。且嘱曰：“予云视，汝即视之，慎勿有误。”仵人领诺。既至，诸绅咸在，且不以笑面相迎。宰微哂曰：“予为公家泄愤，而反仇予，岂金资不即瓜分耶？”语中隐微，众皆色变。宰坐后，始命启榇。尸已臭腐，不可近，其族中有泣下者，则其怨宰可知。宰亦弗恤，惟听仵人如法细检。迨至下部，宰遽指之曰：“视之！”仵人会意，应手而出，则银针五寸，血迹犹存，隐伏于厥具之内。众乃大哗，靡不匍伏称谢，至亲又号呼诉冤。宰笑曰：“诸公何前倨而后卑？幸无悬悬，凶人予已得之矣。”因问：“某亦来否？”同声以对，果在众中，则其内兄也。视其色如死灰，众始悟。宰命役拘执，即起出寺，且命殓尸候详。回署亟标一肉臂，往逮此童与它者之妻。薄暮咸集，宰乃当庭研讯。先以严刑拟童，童惧，罄吐其实。盖章故某之心腹，荐于亡者以遂其私，妇因与之同谋也。某日，亡者饮于某家，大醉而返。童扶掖入室，妇即命童缚以革带，然后自捋其裩，遽以针刺其具，深入无遗。亡者醉不能支，大吼而卒。童与妇始缓其缚，扶置榻上，以暴疾讣于人，人固未及料焉。童既凿凿供招，某与妇遂皆伏罪。宰大笑，命褫妇之麻衣，红裳宛在。诸绅时萃讼庭，罔不发指。宰又诘妇，则自其夫化后，深虑不祥，时时密著此裳于内，亦不自解何心，岂非天哉？宰更大怒，立命笞之，而后同械于狱。具谳上详，大吏皆喜，将飞章荐扬。宰叹曰：“辛苦一官，使老父心力俱瘁，殊不成人子。”即日以养告归，奉父旋里。今其人犹在故乡，年仅廿五六，而据事论断，老吏弗如。他年重履琴堂，又乌可限量耶？

　　外史氏曰：此妇必深谙铜人之法，故以针奉其夫也。第妇之所悦者，孰愈于此？今乃去之而不惜，岂以其疲惫不职，因悬针以惩之欤？无如人琴俱亡，妇亦随殒，曾不得与所欢者仍效金针之暗度。则谓贤宰官眼底红云，直是阎摩王堂前孽镜，当无不可。
　　随园老人曰：老成持重，年少聪察，乔梓均可以传。


○　隔江楼
　　江南某县有医，刘姓，失其名。居近江岸，每赴病家诊视，独棹一叶之舟，横流北渡，恒系缆于隔江楼下，习以为常。楼故某姓宅后，其家有女曰大姑，此即其妆楼也。嗣因大姑缘忿自缢死，而其楼遂闭而不登。刘亦有戒心，不再泊于其地，将数月矣。一夕，留饮于病家，酩酊而归。归艇经由楼侧，望见江面月光，晶莹一色，不禁喜而长啸。俄闻楼上低呼曰：“刘先生暮夜始归哉！”刘醉中顿忘之，仰睇楼上，则大姑凭栏独立，风鬟雾鬓，绰约如生。刘故数视其疾，笑貌声音，无一不稔。且见楼有灯光，一时恍惚，不复忆其既死。停舟问讯，女以啜茗招之。刘正需此，遂舍水就陆，缘梯而登。女逊之入，闺室中香奁器具陈设如昔。少坐，即亲献茗盏，饮之芳馥异常，刘甚悦。女因启曰：“儿家夙费清心，时叨妙剂，既已没齿不忘。今因痞块不消，又成鬼病，一死不堪再死，敢烦良医为我疗之。”刘欣然许诺，而试把其腕，冷如冰。忽焉记其亡化，身在醉乡，竟不知惧，惟诘曰：“人死矣！何犹虑病乎？”女曰：“然鬼之病，正无异于人之病。第皆生前所积，非由死后所染。如妾以负气投缳，其气究盘踞于胸，即其症也。故虽以人医鬼，实属以人治人。”语次切视已周，刘为立方。因询：“冥中有药乎？”答曰：“地藏王广施慈惠，立局于枉死城，今已千年矣。”于是坐而闲叙，刘谈甚豪，遍及九幽风景。女一一敷陈，多异于人世所传。刘忽戏曰：“闻缢死鬼颇可畏怖，今日见子，何殊不然？”女正容答曰：“恩义当前，劣形何敢顿现？”刘弗信，迫欲观之，女终不肯。刘适吸烟在口，遽喷之，且数喷之。女不能耐，呼曰：“迫妾惊君，非妾之罪也。”语未终，鬼声哀鸣。刘视之，发披愁云，舌垂惨血，帛上悬而腕下缒，目瞪睛突，丑状百端，不觉惊倒于地，而宿醒解矣。足软不能步，强起而奔，暗中似有人掖之，甫克下楼，竟不及登舟，卧于芦花深处。昧爽始苏，浼人操楫，始得渡江而归。自此隔江楼下，遂永无问津者。

　　外史氏曰：鬼者，积气也。宜乎生而气郁者，死犹不免于病。非若疮痍残疾长逝者，既损其形，夜台必无呻吟之状。然则气之为患若此，女虽数言，不可唤醒一切哉！


○　谈易狐
　　天下学宫率多宽广，所以妥先师也。陕省某郡，庙倍宏敞，其后有楼屋数楹，栋接甍连，非常壮丽。有狐居之，时时游行殿庑。朔望，洒扫之人恒见其履迹，咸以为异。其地初无书院，太守某公始命诸生于习礼之暇，就此讲肄。捐俸构屋，使居于棂星门外，以便修养，亦崇儒之雅意也。一日，诸生会讲经义，列坐于奎楼下，互相辩难。惟至易理深微，罕通奥旨，相与攒眉者久之。俄闻有人鼓掌笑，众惊顾，则一杖者，褐衣草服，年近耄耋，立于诸生坐后，含笑谓曰：“诸君才质皆不凡，惜生于边地，颇乏师传。欲明周易，何弗下询衰朽？”众大喜，逊之中坐，亦不辞。即举诸生所疑者，一一剖析之，莫不披窍导眒，且证以名家诸说，滔滔如悬河，众皆心折。间有不平者，又故以古今疑义与之相质，翁复响答如流。始各肃然起敬，愿请受为弟子。翁微哂曰：“子归而求之，有余师。”径起别去，众亦散归己室。自是数日辄一来，众又益之癰谦。翁甚悦，悉心指授，渐至晨夕与共矣。年余，六爻十翼，诸生无弗通晓。惟叩以他经，则辞不敏。偶遇诸生邀饮，必欣然赴招，沉醺始返。忽一夕，月光甚佳，赏心尽醉。欲去，众力挽之，良久，始得脱。绥绥径入殿后，月下微露其尾。众大骇，始悟其非人，狐尚不自觉。明日复晤，有尖嘴生请曰：“敢问小狐，汽济何谓也？”翁乃大惭，拂衣振杖而起，曰：“鸱枭不可育，育将啄其母睛，其诸君子之谓矣！”倏不见，后遂不复来。然而府庠诸生，每遇学使者下车，易经一艺，微奥宏深，犹能冠河陇诸郡。

　　外史氏曰：易蕴至深，宣圣尝韦编三绝。区区一狐，何能竟通大意？要亦性灵不昧，能窥天地阃奥，故能识性命精微。盖犹修行家独能悟黄庭南华诸至理也。惜乎青衿佻达，甫见其尾而即相向鼓唇，以致易道有不东之叹。


○　田再春
　　闽商田再春者，滨死而复生，因号以自警，非其名也。丙子仲秋，余遭之于逆旅，为竟夕之谈，自述其易名之由，不少讳。再春本名某，贩于江湖，孑然一身，无妻孥，亦无昆仲，洒如也。因以传舍为居庐，以舟车为宅第，往来水陆之区，致资巨万，曾不一归。而生性佻达，貌复白晰，所至恒多穴隙行。且善房中术，从不以涓滴与所欢。人有劝之娶者，辄笑曰：“予负人债多矣！若计锱铢而偿，为予妻者，恐不任受也。”遂决意不复纳室。第其为人，轻财任侠，忧人之忧，急人之急，以故多得人欢心。癸酉孟春，商于吴郡，适罹疾疫之灾，卧于市廛，病甚危笃。梦一皂衣人，须毛如蝟，状若捕差，以巨链絷之去。飘然至一衙署，巍赫异常。初未疑为阴司，已而重门洞开，遥见公座，有紫衣官吏纷纷抱案牍从东西侧门入。未几自内传呼，不知何语。皂衣人遽牵再春如奔马，凡历门限三重，始达厅事。左右褫其链，令跪于庭阶。窃睨堂上，贵官十数，皆侧坐，好丑不一。中一道者，冠雷巾，衣电衣，状貌魁梧，势甚尊贵，每一言，则堂之上下皆耸然听之。回视己后，跪者已数十人，颇有熟识，亦未敢遽通片言。跪未久，西向一贵人，虬髯虎面，命检再春禄藉。即有吏以案进，贵人览之，愕然曰：“是未合绝。”因起白道者，道者颔之，命稽其生平。又有吏以卷呈阅，则盈堂传视，举艴然变色而作矣。堂上因大声呼田某，再春匍匐而前。道者怒目叱之曰：“汝纵一人之淫欲，致玷百十人之家声。彼妇之父母翁姑，靡不痛心疾首。汝又狡猾，无物可偿，将若何？”再春惴惴不能答，东向一贵人起曰：“是宜绝其禄，罚使为娼，庶合平允之意。”道者曰：“不然。凡世人淫债，必报于生前，方可惩一而儆百。若待转轮之后，则死者何知？生者何罪？虽娼不如无娼也。吾欲变通其间，诸君必有以处此。”众官皆唯唯，敬谢不敏。道者笑曰：“此固无难也。适接直北某城隍申详，某村有女，貌媸而志洁。因伊兽叔，售为土娼，气结不食而死，昨己藁葬于郊。吾今行炼形之法，即以田某代女之身，以旬为期，少偿前逋，然后仍令更生，不已足以垂戒乎？”众皆冁然曰：“真君之策，诚尽善。但恐污女名，可若何？”道者又笑曰：“予自有两全之术，且必使作恶者显然涉讼，不准立判其贞淫，宁至重为女累哉？”言讫，以黄纸书数字如符篆，命役火之，和水以噀再春。再春竦然，顿觉肤革充实。前者虚浮如影，今则固结有形矣。然在廊庑之下，窃闻众议，心甚张皇。未几，堂上又厉声呼令阉之，即有数役缚之于凳，反接而去其势。再春大痛无声，役又以水噀之，乃复眔。窃视私处，胪肉坟起，则俨然一雌矣。道者即命驱之去，限满复来。再春遂仍从皂衣人出，因询以真君果谁何。答曰：“许姓，旌阳真人，奉帝旨来主疫政耳。其左列者，皆瘟部之神；其右列则冥王也。”及出署外，仰视牌额，果榜曰“瘟眓之府。”益大惊，意不欲行。皂衣者又呼二人来，兽首人身，甚可怖畏，以巨椎迫之，乃前。欻急如风，瞬息至一处，茅屋低矮，围以短垣，聆之颇有喧声。似一老妪哗曰：“汝匿吾人，乃欲以死鬼诈我耶？”又有男子低声曰：“渠实不愿而死，抔土未干，予岂诳汝？”旋有数男子怒诟曰：“既无人，曷偿予金？”声乃大哄。皂衣人谛听，曰：“是矣！”乃以掌击再春背，心遂迷惘。突如径入，俄闻室中群噪曰：“钱树子故无恙耶！谎老龟当羞死矣！”皆有喜色，独一男子惊惶失措，连呼有鬼，形状如鬼，夺门而去。众不顾，竟拥再春以行。视之，男妇数人，举凶悍可惧。己欲言，则有口如喑，不得已而从之。约行数里，至一家，土室而茨墙，居甚湫隘。甫入门，再春已能出声，谓众曰：“我闽之商人田某也，汝辈何人，胡为致我于此？”众俱惊愕。方将展询，惟妪嫚骂曰：“此皆若叔所预授，将以怪异赖吾金耳！世岂有女身而负贩者？”再春闻言自视，则上衣下裳，皆类巾帼。已而徘徊顾影，亦既云鬓蓬飞，俯首瞻莲，又复鸡距宛若，遂不复能置辩。妪因询其从违，再春终以为耻，默然弗答。妪诘之再四，乃怒曰：“是尚未知吾威也。”遽呼健男子折柳为箠，浸以盎水，将裸而挞之。再春始惧，且自计曰：“业遭冥谴，数无可逃，何为更试此毒手？”遂靦然而应之曰：“诺。”妪始欣然引之入闼，顾谓再春曰：“为汝贱妮子，群婢皆虚此一日矣。”再春方欲举趾，觉室内蒸腾如雾，且若鲍鱼之腥，惧不敢前。妪诃之，方始逾槛入。见妇人四五辈，貌俱不扬，犹调粉涂脂，状如泥塑之鬼，周身惟著一短襦，自腰以下皓皓乎绝无寸丝，心益惊怖。妪又向外呼曰：“重劳推挽，无可以酬，今夕盍早来，当令小花奴先伴诸郎宿也。”健男等皆嬉笑而去。至夜果来，妪以威胁再春，衣带含泪而解，击刺之。初觉操刀而割者，又复及锋而试，其痛深创巨，不可胜言。已而渍丹浃席，血流漂杵。妪与众妇俱鼓掌曰：“黄花放矣。”继之以二，渐不能堪，妪恐有失，乃以他妇代之，甫得小憩。漏下已三，晨起欲著衣缕。妪夺之，不许曰：“汝见他人被服耶？”并不予以短襦，四肢裸然，其羞愈不可耐。仍令盥栉，施以朱粉，日甫南而户外之履满矣。源源而来，率皆被褐顶笠之俦，绝无一文雅者。见再春，皆顾而笑曰：“其新孔嘉。”遂力争而群弃其旧，以故再春之所遇尤多，豷沓交欢，几无宁刻。初尚可以容受，迨至数人，小腹胀满，口喘目张。向不欲以涓滴与人，今则欲减其涓滴而不可，仰承甘露而饮之，瀼嚷者悔不挹此注彼矣。赖妪以沸汤沃帨，代为按摩，花径微清，名园顿爽。无如吐陈纳新，踵门者又至，蹂躏之惨，不可名状。一日之内，狼狈者三。幸而夕阳西下，问渡者稀，再春方得安枕而卧。夜深辄与众妇言其情，咸笑而不信，明日复然。客至益伙，以其雏而喜之，恒有坐俟其旁，摩厉以须，此刃出而彼刃将斩者。再春以一人当之，其惫甚矣。况客皆壮夫，颇能持久，昔己以逗留为欢，今人亦以濡迟为乐，其报施可谓不爽。茹苦终朝，几死花下，屈指旬日，窃幸得生。乃于朝食之后，复来一猛丈夫，阳道伟岸，凿枘已不可当，又复兼擅所长，如以再春之矛刺再春之盾，坚锐莫比，自午至酉不少披靡。再春已目闭头眩，汗淫舌冷，奄然垂毙矣。瞀乱中，见前之皂衣人已至，径趋榻前，呼之曰：“冥限已满，盍竟行乎？”携之出，人亦寂无知者，但闻屋中作惊诧声而已。又至向之衙署，则中只一贵人，面南据案坐，谓之曰：“风流之况味，汝已深尝之乎？本不欲贳汝死，但奉真君命，赐汝再生，当亟图自新，痛为改革。不然，将十世娼矣！”乃命以具还之，厥物复得出门，而自为按捺，未及释手，豁然顿苏。时已昏睡十日，不食亦不言。诸相好逻而守之，投之以药，冥然弗瘳。及寤而言其故，人皆骇汗，遂不药而痊。自是改行从善，不再涉邪。后以贩入燕，闻某县有土娼，其行事颇相类。就而访之，邑人曰：“向曾有此。因某家女为叔所卖，抱恨而卒。既葬而鸨至，告以故，不信，坐而索人。旋见亡者自外而入，强拥以归。为娼已数日，方与客接，音迹杳然。客与鸨互讦妖异，官鞫之，尽得其实。启棺视女，贞体宛然，知女之冤抑使然。遂重责其叔与鸨，而流之远方，今则绝无此人矣。”再春乃自述其梦，事迹吻合，闻者又莫不竦然。是夕为余言，悉其颠末。余以为深足警世，因笔其略于书。

　　外史氏曰：花营柳队，容有漏网之夫；孽火罡风，亦非报淫之典。偿之妻妾，妻妾无辜；祸及子孙，子孙何罪？惟雄飞而雌伏，莫待来生；庶暮报于朝施，不昧天理。许旌阳准情定法，田再春革面洗心。不然，即令十世为娼，绥绥者未必能当前立悟也。读之汗下，可称贯顶金针矣。


○　卷二
　　宜织
　　柳生名家宝，山阴人。其生也，祖父母年高，皆爱惜如珍，因以命名。比长，风神蕴藉，俊逸绝伦，且童年即游泮水，邑中巨家有女者，咸属意焉。宝父母苛于择妇，每曰：“吾儿人中鸾凤，岂可耦世上鸡鹜？”以故媒氏踵门，恒未许可。蹉跎将弱冠，犹虚琴瑟，心亦为怅然。一日，以父命往郭外省其姑。少叙家事，即与姑之子闲瞩门前。无何，婢来呼其弟，宝与偕入。则姑以事赴近村，命子随往，且留宝少待，归来犹有所言。宝不得行，而心颇怏怏。盖姑子年甫舞象，已定盟于某家，此行盖为姻事也。既见姑率其子欣喜自去，一时颇觉无聊，仍立闾间。遥望西南林壑，似有佳境，顿思前往观之，遂踽踽前行。阍者止焉，则曰：“予不耐此岑寂，少行当自归，勿惧也。”径去，莫能挽留。乃行来及半，至一溪，足力已疲，因憩于水次，俯视清流，意颇恬适。俄闻隔溪娇语曰：“如此风姿，那得不令人看杀？”宝惊视之，则一女郎，约当及笄之年，玉容妩媚，花貌幽妍，将一片绛纱浣于溪内，指爪映水，雪色莹然，衣饰亦甚淡雅。宝不觉心醉，将欲通问而腼腆不容启吻，状甚嗫嚅。女郎见其木立，乃笑曰：“觑我何为？苎萝村女儿正恐未易胜汝也。”宝闻而心喜。女郎即招之曰：“盍渡此溪，当与尔言。”宝以首示之意，答以不能。女郎指曰：“西侧有红桥，痴郎何竟病涉耶？”宝远立而望，不数武果有徒杠，烂然赤色，遂欣趋就，蹑之以过。比及对岸，女郎早辍洗相俟。见其至前，欢然与语，谓之曰：“妾处闺中，颇以贞信自守。今见郎，竟不能复坚，此中固有天意。”因挽之共坐于柳下。绿莎茸茸，宛然锦席，绝胜班荆相对者。女郎因诘其里族，宝终以口讷不能言。女郎頳颜而起曰：“丈夫犹如是，妾辈复何堪？请从此辞，不敢再与郎见矣。”宝又揽其裾，强白姓氏，究以吃吃不能畅。女不禁鼓掌曰：“艾艾果有几艾？”乃自陈曰：“妾家居此近村，父姓令狐，有女名宜织，即妾也。君如不弃，当造访焉。垂杨门巷，偏东一带疏篱，固无难识。”言已，即举所浣之沙相赠，曰：“此亦足以当绣幙之丝矣。”方将缱绻，上流似有笑声。女郎亟起曰：“女伴将至，不能复留。须记妾言，勿使人望穿此眸。”遂冉冉缘溪而去，尚以横波回顾，眷恋不胜。宝亦怃然如有所失，伫望移时，直至不见始能举趾而归。匆匆过桥，则夕阳在山矣。比至姑家，新月已上。时姑久已旋返，俟之不至，心以为忧，业遣仆僮遍觅之。宝至入见，姑怒诘其焉往，答以闲行。姑叱之曰：“孺子亦太不羁。邑门已闭，汝将安归？汝父母为汝倚闾。幸在予家，犹无虑，不然肠断矣。”宝亟谢罪，姑父亦力为排解，姑始霁颜，即命婢进食相款。是夜遂宿于姑家。明日辞归，假他事对其父母。父母素爱之，竟不穷究。宝至己室，始出纱玩之。阔仅数寸，长尺余，两端缀以金钮，缝纫已成者，状如妇人之诃子。然思蛮腰即细，不应如斯。及嗅之，虽经浣濯，娇香犹在，果即是物。宝乃惊喜如狂，虑为人见，秘之笥中。夜卧辄拥之衾底，如对丽人。自是每至姑处，必往踪迹。无如溪水泛滥，并无桥梁，宝因心窃讶之。屡不得渡，抱闷而返。数旬后，闻父母已为问名，则同邑陆弁之女，素以色美闻于乡，父母因聘之。宝心亦少安，而究思女郎不置。一日，偶过陆家，适陆女出游，肩舆息于门外。盖陆故寒微，所居湫隘，舆中人之升降，途中人皆可旁观，宝故得以覸之。见其貌虽姣小，而丰肌啬骨，抹粉涂脂，不第视眕纱之艳，大有妍媸之分，即较掷果之容，尚有黔皙之别，私心遂窃有不愿。然迫于亲命，似亦无可如何。乃忿然出郭，仍至溪侧，虽故无苇可杭，幸其水势清浅，于是不暇顾恤，径去其履袜，白足而涉之。宝本素未习此，溪水森森，凉欲沁骨。彳亍及岸而登，衣裤尽湿。因笑曰：“褰裳涉溱，褰裳涉洧，予今乃反而用之也。”整衣而前，约里许，果得一村。其中屋宇俨然，桑麻森秀，似不止一二人家，宝因徐步而入。东偏有小巷，绿阴垂荫，仿佛女郎所云。及入而望之，篱花堆艳，黄蝶粉飞，旋即得其门户。宝犹未至，见有杖者科头箕踞，独坐于篱边树下。视其年已古稀，而瑰玮奇特，不类田叟，疑即女之父也。直前趋谒，杖者颇傲慢，徐起为礼，询所自来。宝忽自觉唐突，呐呐有顷，先以姓字相告，而来意则未敢遽陈，杖者忽愕然曰：“是吾妻侄也！数年不晤，今成立矣。然果何由至此？”宝窃喜，疑其误认，而藉此或可入门。遂谬对曰：“久失音问，父颇思忆，故遣侄来省视耳！”杖者大笑曰：汝父讵能识予？此遁词也。虽然，有劳远涉，且系瓜葛，当非突如其来，请即入。”径揖之行。宝以失言故，其色頳然，勉随之登堂。其居亦甚幽雅，假山活水，极尽丘壑之致。而琴书潇洒，案无纤尘，其人之风韵可见一斑。因请以子侄礼见，杖者亦木辞，居然受之。始与坐谈，曰：“山妻为乃尊远房之姊，物故已久。遗一女，老夫携之，村居未入城邑，至今莫识其外家，揆其心窃以为恨。予既辱临，可使一面，俾知母族人物不同琐屑者，小妮子庶几无憾矣！”宝唯唯。适有双鬟捧茗出，杖者遽令呼之。茶次，又诘之曰：“侄幼时余至若家，曾见汝父，实未握手耳。前所云云，窃疑相绐，可明以告我。”宝不得已，起白曰：“父实未及作念，侄闻人言，令狐叟世之伟人，隐居于此，故愿望见以求教益，幸无疑。”杖者乃微笑，遂不复咨。无何，环珮璆然，则女郎盛妆至矣。宝睨之，衣饰已更，美艳倍胜于溪畔。回忆陆女，弥若霄壤。女郎低鬟伫立，凝睇无言，杖者语之曰：“汝之大兄来自邑内，即若从舅之子也。汝为妹，当以礼见。”女郎即向宝敛皀，宝亦致揖。而当觌面之间，女郎之色顿异，若羞若恨，如怨如怒，一似深憾其来迟者。杖者又笑曰：“宜织与乃兄貌竟相似，使非育于二姓，尽足生一家之光。惜乎男不从姑，而女徒似舅也。”言次，数数目宝，意颇垂青。宝因无敢自媒，而恋女又不能去。荏苒间，阴霾陡起，骤雨滂沱，宝乃仓皇失措。杖者慰曰：“侄勿虑此，虽初遇，亦至戚也，即留宿于予家，当无不可。”宝大悦，益出望外。视女郎，以手拈带，默坐于父侧，眉目无复愠色。乃以言挑杖者曰：“妹年几何矣？”曰：“十七岁矣。”宝闻又曰：“只少侄二龄乎？”杖者似解其意，不复答。适值馔具，肴核杂陈，宝乃重致不安，言词爽朗。忽闻女郎低哂曰：“何对长者反无艾气？口舌亦因人利钝耶？”宝亦为之匿笑。食已，雨犹未霁，杖者命设榻于东堂，为客馆。且辞曰：“老夫髦矣！不能久陪晤语，侄自偃息，慎勿忆家。”径率女郎入屏后而去。宝私喜曰：“东床坦腹，予今亦俨然右军矣。”未几，双鬟以烛至，小语曰：“阿姑寄声，俟翁寝，当自来也。”宝益欣悦，因取案头书翻阅之，不敢即寝。夜将半，女郎果出，则已残妆半卸，态愈动人。入见宝，即正色责之曰：“妾为一时柔情，不顾千秋笑柄，偶尔邂逅，即将近体之衣举以赠君，意固有所在也。乃君竟弃之如遗，一别三月，玉趾弗勤，令妾愧悔交集，忿且欲死。以君少年英发，不宜无信至此。今特见君，万祈还予故物，不必再有他言。”言讫，珠泪盈眶，潸然欲泣。宝知其怨已深，挽之就坐，自白其爽约之由，并陈徒涉之苦。女郎佯不信，宝又牵裾示知湿痕宛在，女郎始冁然回嗔，而犹絮絮不已，索取前纱。宝笑而出之于怀曰：“物则犹是也，然已近我肌肤，恐卿不可再束矣。”因缅述偎抱之状，女郎颜赤，不禁娇羞，亟起而避去。宝将止之，已不能及。迨过画屏，犹闻其语曰：“亦太无赖，几令人无地置身。”俄而人语嘈杂，其声忽出于堂后，有若忿詈，有若哀泣，又有若解纷者，宝心大疑。倾听之，苦不可辨。尔许时方寂然，宝即解衣安寝。晨起将见杖者陈谢，然后辞归，且少露求耦之意。忽女郎肌容憔悴，神色凄惶，疾趋而来。谓宝曰：“妾以衵衣在君处，势难挽回，不得已而告父，以冀俯从。不意家严震怒，大奋雷霆，将置妾于死地。幸婢之婉言代解，甫蒙俞允。限君以旬日，归告父母，即当亲来定议。否则，君不来之日，即妾毕命之期，须臾弗缓，惟君怜而许之。妾固无能自主也。”宝闻言大惊，且自晤女郎，早置旧姻于度外，一若未有其事者。今更睹女之状，深恫于心，惶急中益不暇顾虑，慨然曰：“诺。”女郎又要之，辄指皦日自矢，流连再三。女郎直送之门侧，方始挥泪而别。及至溪边，水已平添尺许，似不能涉。逡巡久之，前桥瞥现于波上，屈曲如虹。宝甚喜，乃指而笑曰：“世称无定诃，此独非无定桥耶？”因得径渡，遂登彼岸。于路忽自计曰：“陆女既已纳聘，且命于亲，此女未禀高堂，岂容暱就？前盟不可寒，后约必不能践，王魁李益之事，将见于予身，其若之何？”宝念及此，心始踌躇，而究无良策。行且至家，陡生谲计曰：“旧姻若就，新特难求。倘失此佳人，不如死。吾闻父母将諏日为予毕姻，盍重赂日者，诡称陆女之年庚实于翁姑不利，吾以孝义谏亲，誓死不娶。父母素怜我，必毁前盟，然后往就令狐不难矣。”筹思已定，归家以雨泞为词，云宿于姑所，父母亦不之疑。翌日遂行其计，邑中知命者，咸私其金。父因子媳俱长，果思择吉竣其事。宝知之，亦请随往。凡过数肆，皆攒眉曰：“谁令君缔此盟者？妇入而君之伉俪俱殆矣！”宝之父乃大骇，盖闻女美，急于遣冰，其初故未卜之也。然以成言难毁，强之定期而归。至暮，宝忽涕泣于母前曰：“生儿授室，虽出罔极之恩，实以尽奉养之道。今新妇有碍于父母，而儿竟知而娶之，不孝莫大焉！纵令卜筮之言无验，此心既已不安，如其果验，儿不为名教之罪人乎？请罢此姻，昧死以告。”母闻之大惊，亟语其父。父不肯曰：“信荒诞之言，败已成之约，人其谓我何？事关名节，而儿戏至此，陆必不甘，势将搆讼。如之何其可哉？且予夫妇既羸老，荀得佳妇，配此佳儿，即死亦无所憾，况未必死乎？”坚不听。宝又长跽于父前，以死自誓，断不忍就此姻。且曰：“儿请往见陆翁索取前聘，倘有讼事，儿自当之，必不至贻罹父母也。”父终溺爱其子，虽不径许，亦姑颔之，不过安慰其心耳。诘朝，宝入邑庠，拉密友数人，径诣陆处，求退婚。陆讶之，宝与友皆侃侃正论，以纲常为言。又曰：“孝与义孰重？即令翁讼之于官，予亦死不敢就。”陆本粗鄙，莫能强词，且惮士林诸君，只唤原媒责让之，竟还其原聘，莫敢与争。此一举也，持论甚正，人反以宝为贤，而不知其计也。宝志益得，而屈指浃旬，虑女有失，因思先往践言，然后归告父母劝使委禽，庶几周匝。遂复独行以往。幸溪桥尚在，跋履无难。乃甫至村中，即遭杖者于道，欢然握手，延之至家，遽曰：“侄来甚惬吾意，将有一事相浼。”宝叩之，答曰：“老夫故燕吏也，退休于此有年矣。昨承帝命，以幽蓟之众，供职者每私出，致为生民患，特简老夫前往统摄。今将远行而弱息断不能随，正以为忧，子乃适逢其会。眖在葭莩，敬以付托，妻之固可，嫁之亦唯命，老夫从此弗问矣。侄即携去，幸勿固辞。”宝因惊且喜，毅然受教。杖者旋起入内，促女束装，别离之惨，达于外。少顷，携女郎出，美目尚含余泪，对宝再拜曰：“妹今日惟兄是依矣！”色甚凄然。杖者又曰：“宜织好从兄去，钦限甚迫，宅已转售于人，不可复留也。”遂指箱簏数十，尽以赠宝。器具书玩，咸畀之。立命起行，不容再缓。宝乃与女郎泣拜于膝下。及出，则肩舆数乘，人百余，相候于外，亦不解其何以立办。女郎携二婢，各乘其一，宝亦乘一舆为引道，仗者目送于门。女郎痛苦失声，杖者尉之曰：“儿勿自苦，父虽官守羁身，然欲相见，万里且无难，况仅数千里者。”宝更不解其语。行装既发，势难复停，一时络绎于道上，村人皆翘首以观。或叹曰：“令狐翁之富乃如此，何居乎未之前闻也？”既而渡溪，宝心自计曰：“骤携若人归家，父母将滋惧，予亦蹈不告之罪。盍往姑处暂居，使姑为我设策，当无不济。”遂麾舆从，直抵姑家。姑适与夫闲坐，谈及宝之辞婚，皆啧啧共赞其孝。宝忽偕丽人入，装束如仙，且辎重无算，举止于庭，乃骇然。诘问其故，宝始具言其实。姑忽惊曰：“是女吾姊所育耶？然实出于狐，非人也。”姑之夫亟询之，姑曰：“妾有从姊，未嫁而夭，其疾则为狐所祟也。病已沉顿，乃肯自言。云当十五岁时，即有美丈夫来同寝处，醉后每见形，实一狐耳。今既怀孕将产，死后勿即殓，恐狐来觅其子，阖家将不安。语终而殁，父母如其教。是夜大风雨，家人有胆巨者私覸之，见狐来扶尸起坐，状如生人坐褥者。俄顷呱呱有声，竟抱之去，天复开霁。视姊，则血殷床席，依然僵卧，遂乃举而敛之于棺。姊生十七年而卒。今又十七稔矣。以年岁计之，是女尚二九未足。”姑既言详，室中人皆骇异，独女郎闻其母死之惨，泣不能仰。姑又熟视其貌，酷肖姊之仪容。因握其腕，同坐曰：“甥勿悲，予即汝之姨氏也。汝见予，不犹之乎见母耶？”即又笑曰：“予向以家宝为朴实，今乃知其狡狯矣。予曾亲见陆女，果去吾甥远甚，无怪乎以彼易此也。但以此为词，父母国人皆为所罔，其计不亦谲乎？”姑之夫亦大笑，宝色甚惭。姑命女郎与己处闺中，而贮其细软于内室，粗重者又另置之。且语宝曰：“予为汝成此美。不然，汝愿未遂，汝罪且莫逭矣。”因授以计。宝乃大喜，而奔抵家，告父曰：“儿往观姑，姑念儿母綦甚，不可不一行。”父果遣妻视其妹。既至，姑令女郎出见，言：“系邻人寄养者，乃父远宦不能携，故以之见属，聘嫁亦皆在予也。”宝之母谛观之，实远胜于陆女，因孜孜注目弗移。乘间请于姑，欲求为子妇。姑佯笑曰：“若家小郎君。二三其德，不可令此女又抱弃捐之恨。”宝之母又请，且索女之年庚。姑又笑曰：“不劳嫂虑，予已合之矣，决不至有妨于贤夫子也。”婚议遂谐。其母亟归，悉以语宝之父，父亦喜，择日即纳采于姑家，不半月而亲迎。合卺之夕，宝与女郎深感姑德。姑与女父所赠外，又复补其不足，衣饰奁具，虽贵家无以过之，宝之父母皆大悦。宝至夜始以红纱还女郎，坚令束之。女含羞解衣，著之于胸，犹宽然。因低笑曰：“妾为君浑消瘦矣！”宝乃知楚宫细腰非古人妄传者，愈觉得意，欢好倍深。三朝出见，戚党咸以为玉人有双，殊不负择婚之苛。女郎自此克供妇职，舅姑皆深喜。唯时时思父，夜寝即能相晤，随其所欲，暗中赠遗，女郎遂无所憾。间或为宝言，其数龄时，父始自山中相携至此。稍长，教以女红，兼授以书，督课如严师，无少间歇。父自居此地，不耕不织，衣食裕如。且闭门不与乡党通，人但知其姓为令狐而已。今岁之春，忽令妾日浣于溪畔，婢子相从，亦各任其游戏。妾所云女伴者即此，非他人也。每出，即予妾一红箸，嘱曰：“有少年郎欲渡者，汝须以此渡之。”遂授妾以口诀，妾以是少通神术。今在梦中相见，辄曰：“为汝夫妇跋涉良不易，然在吾，只取一日功，不甚劳苦。”因嘱妾善事翁姑，克相夫子，郎竟充耳不闻耶？宝遂叹息其奇，并悟桥之无定，总皆狐翁之术焉。初陆弁知宝另聘，以为邑中无出其女之右者，所娶必非绝色。及宜织归宁于姨氏，陆之族姓间有见者，莫不心折，以陆女实有弗如。后宝所贿之日者，稍稍漏言，人始知宝之本意，孝特其托辞。宝之名遂以少减，竟困于青衿，不克腾达，咸谓为弃妻所致。惟藉女郎之资，加以世家余蓄，迄今犹富甲一邑。其姑至事定后，时或语其兄嫂，亲族甫得女郎所自出。闺中宛若，相与嘲戏，恒以灵狐呼之。

　　外史氏曰：浣纱西子，千百年后竟不一见，亦两间恨事也。不意柳于仓卒中遇之，且其人之美艳，既不少逊于夷光，而一室倡随，百年偕老，胜于吴之为沼蠡之泛湖多多矣。独狐翁以术饵其婿，柳生以智蔽其亲，冰清玉润者，曾如是乎？微姑之高义，好合虽可成，人言良可畏也。谋事在人，成事在天，两美之合，又无非苍天之意也夫！随园老人曰：武夷九曲，使人历尽方知，初见之，但有奇峰壁立耳，似无可转之境也。何物文心，竟与山灵争胜。吾于此，又得其不可解之一。


○　遗钩
　　京师有逻卒高二者，性嗜酒。醉则仗一白梃，行歌于巷。以其端有铁，坚锐下曲，状如重乔之矛，谓之曰钩，夜巡者恃以捕盗之具也。一夕，夜甚深，高二又酕眗，持钩出。过一家，灯犹未烬，谛观之，则某人之室，新婚未久也。二心偶动，属耳于垣，闻妇与夫语，其声甚低，而狎昵之状可想。二不觉大动，筹思无可与者，遂挹怏而前。旋见一人，蠕蠕然行，来甚蹇缓。迫视之，衣装约略可辨，妇人也。窃意深夜独行，必非良家，似犹可挑。乃尾之，径入一巷，有荜门甚低矮，妇即侧身入内。二犹不敢肆，屏息伺之。俄闻群儿嬉戏声，见妇皆依依孺慕，似无壮夫，心乃安。窥有短垣，因逾焉。妇即叱问伊谁，二乃依钩于壁，突入其室，曰：“高二也。”妇惊询曰：“以钩来乎？”二笑曰：“钩诚有之，已植于墙下。”妇乃巧笑承迎，若不峻拒，惟日：“稚子辈未免扰攘，请君与妾升此屋。”二欣然从之。既登，果甚平坦。妇即解衣先卧，二抚其肌，绝丰腻。而近就之，若抱瓮，若拥肿，颇不可耐。然在饥渴之殷者，殊不计此也。为欢良久，甚惬素心，而宿酲未醒，遽拥之酣睡。及寤，似有人语曰：“此高二哥之物也，胡为乎在此？”又有人怒曰：“此偷儿欲盗予之小豝，故以钩致之。岂高二哥而亦为此？”既而哗曰：“是果高二哥矣！未见其人，反见其衣矣。”二乃大骇，张目，则旭日满天，己身卧于人家圈上，盖豢豕之牢也。俯而窥之，有彘母大且百斤，齁然假寐于墙角。己之钩，实在焉，不觉大惊。而身无寸缕，羞涩不胜。幸衣犹在侧，取著之，赧然而下。初主人见其为二，且形状如狂，亦愕然。呼而与语，其侪二人亦先在，争诘之，二实内怍，不能言。惟语主人曰：“是豕老矣！不烹之，将为妖。”众始悟其与豕为好，不禁大笑。二竟不顾其钩，匆遽而遁。翌日，主人果烹此豕。二梦前妇欣欣而来，谓之曰：“赖君片言解脱，今得转轮为人矣！”二惊觉，始举以告人。闻之者，莫不捧腹也。

　　外史氏曰：孟野之歌曰：“既定尔娄猪，盍归我艾豭。”二既以身为艾暇，则娄猪不难定矣。第恨主人当时误从一言，径投之鼎镬。不然，子朝方来，南子未老，其所生又必有异矣。惜哉！


○　奇遇
　　余又闻之某公，言西陲荡定后，有军将秩且四品，部其众往戍回疆。兵弁百余人，临溪配渡，军将与其目长约十数，独乘一舟。有回人年且耄，为之操楫。偶闻军将乡音，忽操汉语咨询曰：“公等俱自华土来，风景近复何似？”阖舟闻而骇，竞诘之。乃泫然曰：“予虽居于此，种类实异，身本中州世族也。少年入伍，随征殊方，一时偶失利，遂陷于准噶尔部中。渠役之如奴隶，啮雪吞毡，苟延残喘。渠又售我于回部，遂习其俗，不能复变，今又数十年。窃幸皇威远震，复睹大邦人物，不禁感而失言，万勿见过。”众既悉其颠末，不觉恻然，有至泣下者。军将忽动念，复以里族叩之，则姓氏乡邦实与军将若合符节。及自言其名，军将瞿然甚惊，起立以询曰：“若去乡之日，曾授室否？”则曰：“娶某氏，琴瑟甚调。”又问：“抱子也未？”则曰：“年周岁，枣梨未觅。”再咨以其子之名，则言未及终，军将早噭然大恸，膝行而前矣。其人始愕然，亦释棹而跪，坚不敢承。同舟多有知者，又凿凿言之。更质以祖祢名讳，无不吻合，其人亦哭而失声，与军将相抱而泣。时已抵岸，军将白父，弃其所操之舟，出笥中衣冠，更易之，奉之同至戍所。具牒于上官，缕陈其实，兼缴官诰赎父罪。上官怜其情，喜其遇，亟为具奏。奉旨宥而弗问，兼听还其邻里，军将始命人送其父归。太夫人犹在堂，夫妇握手涕零，则皆年逾七十矣。

　　外史氏曰：遇之奇者，惟在伦纪之地，益令人可泣、可歌、可哀、可喜，一时而七情具焉，诚莫知其所以然。夫以天涯之远，而聚天性之亲，其至乐乃出于至苦，其至苦愈有其至乐。异方之伯道，幸遇斑衣失怙之木兰，徒刻香木，苍苍者何巧耶？不然，秦越同舟，又何人迫之自言耶？


○　绣舄
　　德安庄士玉，善女红，暇辄为细君缉履。落梅数瓣，妍艳如生。有窃闻其事者，每笑谓京兆眉妩，犹非钟情之至焉。一夕，就烛经营。夜已过半，乃置业履于牖上，同觅黑甜。翌日晨起，求之弗得，遂疑偷儿攫取。而室中都无所失，因而骇然，即亦不甚介意。及昏，与细君共语其异，忽梁上一物，疾如鸟隼，扑面飞来。亟视之，坠于榻上，则所绣之舄也。附以片纸，细楷簪花，庄阅之，则七言一绝，曰：“故抛象管弄银针，织尽文房几许心。自是深情怜一瓣，讵知寸趾价千金。”语意似讥细君之足下，而不知谁实为之者。庄亦付之一笑，然心则窃窃然不满于闺中之履矣。乃细君固不觉，惟以怪异为惧。明日遂托故归宁，久而不复，务俟迁乔而后返，良亦有挟而然。庄不听，独处一室，辄祝曰：“寸趾者，肯容人一视乎？”言之数四，并闻梁上笑曰：“赤足婢似亦可好，奚用纤纤者为？”庄愕然，早见绣履半弯，缒梁而下，尖瘦如初生之月，束以鲛绡，缠以锦带，度之不及三寸，洵为尤物。且自下而上，褶裤俨然，皆以薄縠，愈足令人魂销。庄既得其一斑，益思窥乎全豹，又祝之。旋闻娇音哂曰：“措大亦浑不解事。此正动人情处也，奈何务睹其全耶？”庄益哀恳，转瞬径下，则一二八丽人。绿鬓双欹，玉容百媚，信非人世所易有。回念其妻，不啻藁矢矣。因逊之坐，微叩由来。丽人低鬟不答，徐曰：“君只合与蠢东施捉足捧履耳，又乌知天上西子哉？”庄亦笑曰：“西子果肯枉屈，亦愿效圯上之故事。”遂相与鼓掌。款洽许时，丽人绝不羞涩，经投庄怀，任其缓带解衣，扶入衾底。一时好合之乐，有倍胜于伉俪之欢者。事讫，丽人解所御之履，以赠庄曰：“留此好样，倘值笔墨微暇，可为妾一掺针黹也。”言已，奋身而上，倏不见。庄玩其履，则以五纹织成者，虽纤嫋如锥，亦邻于敝屣矣。庄会其意，为更制之，且备极工巧。甫成而果至，出以与之，欣然有喜色。是日欢好倍初，天明易之以去。复嘱曰：“妾为君跋涉不易，每来即纳履踵决。君能时易以新，则朝夕可以相晤已。”庄诺之。由是屏绝外务，并日而营，惟恐其不逮。旬日之间，丽人之所得已不止五眘之多。而卜宅之举益杳，细君不能待，乃旋归。见庄，忽大惊曰：“别未匝月，何形神之困悴一至于此！”讳之，坚不肯言。细君搜诸床，得只履，迥非故物。试之，方枘圆凿，果不相入，盖即丽人所遗者。不禁勃然，遂至脱辐。细君投此履于火，且以死要庄，始移居。乃庄自此抱恙，渐以不起，未半年而卒。后邑人误开古圹，有牝狐疾驰而遁。众视之，其中衣奁备具，敝簏存屦数双，制度精妙。好事者袖归示人，则皆庄之手制也。

　　外史氏曰：代闺人制履，韵事也，而卒罹非常之祸者，岂以巨屦小屦亦有利害之殊，而纤纤莲炬方在掌中，渺渺幽魂旋归泉下，曾不如大脚阿婆屦，为之而无患耶？东昏为玉儿做步步金莲，竟以之亡国，况其下焉者乎？人之沾沾于大小肥瘦之分者，其亦庄生之续也已。


○　舆中人
　　京师轮蹄络绎，行者多以舆，故虽曲巷筚门，皆有车辙马迹。而绣阁之姝，画屏之艳，其出也，香车宝马固不外需，下此者则非赁不能矣。有某公子者，性佻达，尤好冶游，遇色如集膻之蝇，辄营营不去。父死，益无赖。窃虑美人之隔重帷，嚬笑不能亲炙，乃与所交恶少谋，变服为人执鞭。凡少艾之登车降舆，纤腰弱体，眉黛唇朱，无不以目淫之。而貌之妍媸，妆之浓淡，又不时津津齿颊，僦车者固不及知也。丙子夏，又乘人之车如市。方将觅缘以饱盞目，俄有一老妪蹀躞而来，口中且絮语曰：“地将廿里，青蚨只百文，谁肯载之往耶？”瞥见公子之车，即呼曰：“赁舆！”公子询以所之，答曰：“八里庄去上新冢，往返皆汝车，只载一小娘子，盍行乎？”公子笑曰：“个老姥止叙家常，值果如何耶？”妪曰：“不亏汝，整百黄边，可肯一往？”公子少之。妪颦蹙转身，色似重有忧者。公子自思，小娘子必新寡未久者，予虽阅人多，究未能通笑语，今遇此弗可失也。乃呼曰：“姥转来，车赁矣！”妪始欣然引之往。曲折数巷，方抵其家，亦未辨为何里。窥之，墙卑室浅，娇语嘤嘤，不免时达于外，盖不过二旬人也。妪入有顷，以楮锭出，又复施裀车内。蹒跚往来，而珊珊之步已至矣。睨之，容如桃绽，肤似脂凝，缟衣玄裳，果一新孀佳丽，益窃喜。妇流盼，谓妪曰：“好看家，慎启闭，日晡即归矣！”妪笑诺，阖扉自入。妇始登舆，且谓公子曰：“若勿驰骋，予质荏弱，不任颠播也。”其音娇脆如新莺，公子心益大动。私计曰：“如此孑然，谅非大家闺闼。若至野劫之以力，事当可成。”因即辕端小憩，微叩之曰：“娘子所往者，先人之丘墓乎？”答曰：“亡夫之冢耳！”又问曰：“殁几时矣？”答曰：“百日犹未周也。”语次，渐以亲狎，口脂之香，咫尺飞越。未出皃阇，公子之情已荡矣。比及郊垌，道路岐出，公子故熟识幽径，乃策驷就之。妇在车中睹认良久，骇曰：“误矣！此非予往来之故道也。”公子答曰：“若勿言，此固捷且便者，若何由知之？”仍共语，言渐涉邪。妇亦不拒，惟以微笑答之。已而潜索其手，则以纤腕承迎；戏牵其衣，则以轻裾暱就。公子之欲盛炽，正思请间为欢，妇忽颦黛自语曰：“可若何？”有顷又云。公子询之，妇笑曰：“此事不可令人知，然而不得不告。予匆遽出门，未遑如厕，今小腹胀痛矣。若视有僻地可停车。”公子喜适其愿，笑而颔之。须臾，至一林，密叶周匝，四无人迹，遂叱控而止，顾曰：“娘子请往，予不能从也。”妇下车，周围审视，谓曰：“地颇险恶，予心惴惴然。若可偕往，远立似亦无妨。”因以横波示意，公子大悦，径从之。妇至茂树下，忽变声，谓公子曰：“汝视我犹为可憎耶？”亟睹其面，则巨口劖牙，目光如炬，固一生夜叉也。骇极而奔，夜叉奋臂击之，应手而仆。犹是柔荑，已不啻巨灵之掌。夜叉搏之如匹雏，缚之于树，叱之曰：“汝父一生宦达，生汝不肖，目不睹诗书，惟覸人闺闼，律应眇。”于是出腰间白刃，刳其左眶，乌珠随手而出。夜叉啖之如食蔗，公子嘶鸣。夜叉又叱之曰：“汝既目染，又复口污，律当哑。但留舌为人言，宜去唇以代。”因割其吻，公子益号。夜叉再叱之曰：“汝有手，文不能握管，武不能张弓，而甘心为之仆御，辱已甚矣，律合去其一。看若能扬鞭得意耶？”乃断其右腕，公子之袖尽殷。夜叉乃鼓掌笑曰：“闺人之耻，予今为之一洒矣。”言已，复化为美妇，敛衽而拜曰：“累君相载，媿无以酬。但归途迢递，孱弱难行，车马可暂假也。”竟出林升舆，控纵而去，莫知其所往。公子痛深创鉅，号救无人，始自悔所为之谬。既而剥肤日烈，枵腹雷鸣，愈知自艾。幸有行客数人至，疾声呼之。众至其前，咸惊怪。公子缅述颠末，靡不骇然，乃解其缚束，送之归。公子自是以疾废，然而狂态尽敛，醇谨老诚，非复向之轻薄子矣！后二年，又行遇一妇，仿佛共载者，而未敢复视也。闻妇遥语曰：“我舆中人也，君能改行从善，寿亦增长矣！”公子大惊，视之竟茫无所见。

　　外史氏曰：狂且之恶，王法所不能禁。非不禁也，私皒之辱，身受者且不能知，又乌可绳以国家之典哉？幸活菩萨现生夜叉之身，刳之割之，卒能使之回心向善，不终于荡检逾闲，真具大慈悲者矣。舆中人乎，闺中人咸当绣象以祀之。


○　庞眉叟
　　闽臬陈公，治绩素著。有幕下生曰卢某，实左右之，公亦敬礼弗衰，时时与同寝食。卢年未三旬，断狱精严，令人无从置喙。公之僚属，罔不诚服，卢遂傲睨一世。适邵武来一异人，庞姓芝名，字眉叟，寿登七秩而少好如弱冠。挟有异术，能与鬼神言，悉生人去来事。某太守荐之于公，遂驿送来省。其言如响，公甚尊信之，亦致之幕中。庞既入署，得与卢遇，辄数数目之，色若愀然。公疑焉，然以卢素倨慢，待庞无加礼，故如此，亦不甚介意。一夕与庞夜坐，闻鬼声甚惨，似在左近。公与侍者皆间，因骇然以询庞。庞笑曰：“此卢生之夙孽耳，于公固无害也。”公叩之，初不肯言，诘之再三，乃曰：“公忆蒲葵扇之已事乎？”公愕然曰：“颇忆之，而非予任内事也。”庞曰：“公虽未逮，卢生实司其事。渠以片言致戕二命，昨阎摩既已发勘，祸将作矣。”公询其期，答以三日。公遂默然不乐，然犹将信将疑也。侍人有善卢者，闻而惊，转以相告。时卢正因恶警，神思弗宁，闻之，益更怵惕。遂治具邀庞，敬求良策。庞已觉侍者漏言，坚辞不赴。卢乃移樽过庞，仪节谦恭，笑语款洽，迥非向之倨侮者，庞亦窃笑不言。酒酣，卢以言挑之曰：“君居闽地，亦知蒲葵扇一狱谁实断之乎？”庞佯笑曰：“此前司某公事耳！君言及之，当必有故。”卢因忾然曰：“予时已司刀笔，就事论情，推见至隐，乃人或以为口实，心殊不解。”庞闻此言，遂变色而作曰：“君至今日尚犹以为精当耶？二屈吁冤，九阍震怒，君之危若朝露，顾乃诩诩如此哉？”卢大怖，离席而伏，一时侍者皆惊愕。盖闽中素矜男色，诗礼之家生子而美，其防闲尤甚于闺人。某县一巨绅，生子女各一，皆有殊色。绅故崇尚名教，闲之维则。男女既及冠笄，尚犹中门未出，家之僮仆并未少识乌衣，而红颜者更无论已。一日绅他出，见仆执蒲葵小扇乘凉于门侧，绅亦漠不关心。阅数日，过女闺中，案头适有此物。取视之，上题五言绝，墨迹犹新，而诗鄙俚可笑。绅心犹未甚疑，及诘其女，则曰：“弟适携来，云系某仆者，不知何人所书，读之令人喷饭。父亦曾见之耶？”绅微颔之，而疑乃顿起。时内外隔绝，仆之物无因而至，致以为讶。然思仆之妇服役门中，物或有所自来，遂不复根究。乃父出而子入，姊弟又以为笑柄，评眛许时，女因语弟，使更之。弟初不欲，既而念少年章甫忽等巾帼女流，亦深闭而不得出，不觉抑郁。乃以清水涤其墨，取笔大书一绝曰：“雄飞原有志，雌伏固无妨。倘借春风力，飘摇出画堂。”吟成，姊弟又笑语良久。而惧为父见，遂并是扇藏于中，即绅亦不甚记忆矣。明年，绅将有远行，以门客某综理外事，即馆于家，其素所亲暱者也。时值溽暑，蚊聚成雷，客索一物为驱逐，乞之于内。绅子无以应，偶见此扇，即以付之，亦顿忘扇头所书矣。客挥箑竟夜，晨起，仆瞥见之，诧为己物。及读诗则又非是，遂置之。乃客当未冠，时实以色宠于宦，故今犹以家寄托。是日见仆错愕，取扇观之，不觉大惭，遂疑绅子为嘲己，思以报。及绅归，故以扇置其前，且言公子所赠者。绅本有疑，于是见之大恚。客又言公子每夜出，未知焉往，忝在腹心，不得不告。绅益怒，入内呼其子，将施鞭扑。幸女锐身自任，极力辩白，书扇有时，与扇有据，宵行又莫须有之说，绅乃释然，反下令逐客。客遂无颜，鼠窜而去。又逾年，绅遂为其子缔姻于某宦。既纳采矣，客知之，因衔旧怨，携扇造宦，凿凿言之。宦又迂腐异常者，乃以乞书为名，向婿丐字数行。绅不知，命子与之。宦比观，字迹吻合，竟遣媒妁绝其婚。绅不能平，争论数四，遂涉讼。然在主斯狱者，犹以诗有可解，事有可疑，闻之中丞，藩臬亦命为之调停。而卢适入幕，见之即笑曰：“此地素有此风，已不可长，况绅家而亦为之耶？”因命取扇入署，草书一行于上曰：“既甘雌伏，何必雄飞？其人之品从可知，其人之婚礼宜绝。但存宦体，仰即断离”，云云。绅得此，惭赧无地，归即痛挞其子，逼使成招。子竟无以明，刎脰而死。女恫曰：“予实使弟为之。今若此，是予杀之也。”女遂亦投环。绅救之弗及，气忿成疾，竟以病废。而人犹喧传其丑，罕有识其冤者。是狱已隔数年，卢忽梦己持蒲葵扇，将有所书，身侧一女鬼，项拥素帛，哀哀而哭。及寤，寸心惊悸。又闻人言，故折节于庞，以冀悻免。庞既责之，更力辞曰：“此狱既已定案，亦如君之铁笔，不能动摇。但因造言之客，时近大贵之人，鬼不得前，故君亦少延残喘。今渠已南下，覆舟于江，命无可逃，岂君尚能独缓乎？”言已太息。卢又流涕以请，兼以老母为言。庞不觉侧然曰：“只余一线，君自为之。”乃屏去左右，耳语曰：“某客为鬼所迫，因投于相国门下，乞为亲随，朝暮侍侧，故得苟免至今。刻闻阎君将转生人世，地府缺员，限以三日之期尽结旧案，君能得我公卵翼，同宿数宵，或藉以免亦未可料。此仆泄天地之秘，深有罪愆，明晨亦将他适矣。”卢闻此语，深信弗疑。及陈公退食，即号泣乞救。公诘之，乃具以告。公以咨庞，对曰：“以公之福德，不难庇护此一人，济与弗济，请从之。”公乃慨允，命人移卧具于卢室，与之对奕，直至夜分始寝。果无一事，即鬼声亦不复闻。达旦而起，阶头砌畔俨有绳索痕，侍者皆以为异。及公出，庞即承迎，将辞归邵武。公留之，坚不受命，不得已而饯之衙斋。临别，庞语卢曰：“剩此两夕，君亦切勿自误。”卢敬诺，庞遂遄发。乃公至次夕，手谈既倦，因与卢坐语。夜半将眠，侍者亦多偷安，俄闻帘钩微动。公固有戒心，亟视之，则黑气两团恍若淡雾，森森然直冲卧内，竖人毛发，视卢已木坐如痴，公骇然，厉声呵逐，其气顿敛，仿佛如人，侍者皆见之。则一男一女，年约十六七，分跪于公之坐侧。公未及询，女即禀白曰：“蒲葵扇一案，公亦当洞鉴其冤。今卢某已罪无可逭，请公出此户，勿庇凶人，反使震公左右。”公时已气馁，强诘其名，则某绅子女者是也。公乃徐曰：“亡之，其命矣夫！”遂起而趋出。卢虽迷惘，犹思挽留，公乃以更衣辞之，亟返内署。少顷，使人睹之，则报曰：“卢先生已长逝矣！”公益震眜，不敢复履其室，惟命纪纲以衣衾敛之。已而询其死状，则长跪中庭，宛如向人乞命者，且口鼻有血痕，及殁而膝犹未伸，筋骸拘挛，遂拳曲而纳于榇。驰书浙右，召其眷属，厚赙之，令载以归。然在公已如失左右手矣。幸即报升方伯，仓卒离任。复遭庞于途，公知其异，挽之晤言。因询卢之所在，并两夕顿异之由，颇加怨怅。庞正色曰：“初某以公之德政绰有可观，故以节钺卜之，谓不妨庇兹小丑。讵意庭训弗严，卢殁之日，公之长君受人暮夜之金，诬一良妇永沉囹圄，上帝因减公之禄籍，以父子至亲故也。以是匿迹之鬼因而现形，且冒眝而不顾。微公知几，亦将抱恙。非某误公，实公之自误耳！今卢已遍历冥罚，转眞人世，不再如向之得意已！”语竟辞去，公甚惄然。时公之冢子已莅任某州，因走伻以书询之，坚讳曰无，公因此郁郁弗快。无何，以公务降补盐道，未任而卒。

　　外史氏曰：甚哉，福必以德，而后能神钦而鬼伏也。陈公为子减禄，鬼即相逼而来。德者福之基，可不务乎？至蒲葵一扇，虽可招风，苟非卢专主，其事亦未必无由昭雪。任性失出尚当显罹阳刑，仅受冥罚，犹为侥佯。惟阎君亦转生人世，当亦授何职，殊属不经。每欲起眉叟而问之，又虑九天十天莫定所居，亦徒怀索解之意而已。


○　诗妖
　　济南汤敬一，素业诗，所作有杜陵风致。一时苦吟之士，皆慕其名，每获佳篇，如逢拱璧。汶上李子，藏其稿百余首，非契友罕得一观。然李之所为，不第绝不似杜，抑且绝不似汤。呓语盲词，读者欲呕。而李辄大言曰：“汤以杜为师，予以汤为师。古今诗学之传，只此一线，区区元白，直将奴隶视之矣！”同袍者无不窃笑。一日诵汤吟草，方且狂呼，闻有人笑曰：“汤居杜下，子实高出杜上，何为击节如此？”李大喜。视之，见一物挺立于前，巨角劖牙，高逼屋梁，形状丑恶，骇极欲仆。强叱之，物忽不见。乃由是李益自负，舍汤与杜，别成一家言。且大书于门曰：“子美若生应下拜，敬一虽在敢齐驱。”见者益嗤其狂妄。忽于深夜有二八少女款李之斋，李启户谛观，貌绝妖冶，而态更骀荡不群。私心爱慕，延之入，叩所自来，答曰：“儿家居浣花溪畔，与草堂为邻，昨自蜀中流寓山左。生平酷嗜杜诗，欲得仿佛者而事之。闻君子又高出杜上，倘赐一律，愿侍终身。”言已，敛衽而拜。李愈大悦，遽请命题。女袖出红巾，色甚娇艳，随铺于几上曰：“以此代楮，即景可赋也。”李不自揣，信笔涂鸦。甫一起，女即颦蹙，连唤奈何。次句复然。竟不俟其终篇，揽巾入袖，曰：“坏儿家罗帕矣！此等劣句，只宜以厕中败纸书之。所谓翘然杜上者，竟如此耶？”李大惭。心虽忿忿，然因爱不暇为嗔，反笑而谢过。女意似流连，徐曰：“君欲学步篇章，盍与妾共处三五夕，或可成诗。否则，遗矢地上，犬且置之矣。”李愈抱愧，而幸其下榻，遂无一言，惟促之解衣，两相欢好。及寝，李忽顿忆前事，因举鬼物所赞者，聊以解嘲。女乃戏握其具，曰：“君不知耶？渠言高出肚上者，殆即此耳！”李亦大悟，不觉失笑。女虽鄙李之才，而情意浃洽，备极缱绻。因嘱曰：“君无诗肠，但有妾在，杜老诚不能及，温、李尚不足道也。万勿轻泄，泄则不祥。”李亦姑颔之。晨起，旋失女之所在，李犹似信复疑。及有所触，将欲挥毫，恍惚中如女在侧。吟成则句新语隽，非复吴下阿蒙，自视亦觉刮目。又出以示人，咸惊曰：“子今者虽仍杜下，已俨然居夫汤上矣。”李乃知女言非罔，自此与女寝处，几无虚夕。后值同人高会，汤适远来，亦与席。主人出一轴求众题咏，展视之，则美人春睡图也。汤乃逊李，李亦固辞，众议令各赋一章，先成者书之，李竟一挥而就，曰：“遮莫春愁重，终宵有醒时。却因香梦远，故向画图欹。百啭莺难唤，三眠柳不移。但憎舒又卷，睡损海棠枝。”稿甫脱，众皆抚掌，汤遂为之阁笔。既题复饮，汤故有心，乃以言挑之曰：“君才敏捷，夙所服膺，第不能工稳如是。今日之事，仆窃有疑，惟君其教之。”李时已半酣，乃笑曰：“君亦故为癰谦，岂落霞孤骛遂足辍子章之管哉？虽然，仆以前所为亦殊梦梦。近有奇遇，始觉挥洒自如。”因述女之踪迹，且极其详，众咸骇异。座中一达者，忽愀然曰：“君之祸不旋踵矣！此女必诗妖也，夜慑君之精气，昼复炫君之灵明。英华尽泄，津液将枯，冀享中寿犹难，矧夫长年厚福哉！”李乃大恐，敬求良策。达者与众皆曰：“远之自可以免。”李为首肯，归即移卧具于内，不敢复宿萧斋，盖不入闺中者已三月矣。细君大悦，剪烛晤言。女忽现形而来，吽吽然戟指而数之曰：“妾何负于君，而泄吾事于广众，使迂儒目妾为妖。妾诚妖，诗人畴不赖予，竟相与鄙薄如此耶？”语次，面目顿更。李视之，则故巨角劖牙，形状丑恶，即谓己高出杜上之怪也。大骇，与妻俱仆，家人力救之。有顷始苏，犹呕血数升，病极危殆。延医投以参苓，半载始愈。然有时一觞一咏，又依然向之覆瓿物矣。李遂抱恨终身，绝口不言一杜字。

　　外史氏曰：东施效颦，竟掩西子，非笔下有神，腕底有鬼，将必不能如是。但女以才色惑人，庸免斥之为妖。不然，得一日之名，乌用享期颐之寿？达者具旷世之识，当不以危言相耸动也。


○　变鬼
　　黔楚故多妖术，其事皆肇于苗。以人化虎，以木易足，变幻不可名状。故明天启年间，荆南有无赖子十余，奉一苗人为师。其术则曰变鬼，奇诡异常，毒流闺闼。初小试于某县，幸黄岗李如龙道士识其踪迹，白之官，擒而治之，遂未至于大肆。及究其变鬼之法，则风声鹤唳，人实自惊，初非鬼之能事也。某县有富家，居近城市，有壮男三人，皆已授室。乃翁早丧其偶，惟携二少妾别居一院。奴仆之健者十数人，素矜拳勇，剧盗犹望风思遁。一日值翁诞辰，子媳皆称觞介寿。苗人因乘其夜宴启闭微舒，乃聚其类，择四人各授以符，与己皆变鬼以往。及抵翁家，夜将三鼓。时深秋，天气暴寒，颇不可耐。翁与子陪待贺客，倦而思眠，遂各归寝室。鬼亦分袂尾之，始则窸窣作响，继乃呜咽发声，阖门已战夕靡宁。翁胆独巨，犹大言语其妾曰：“鬼阴质也，当畏火光，可明烛以待之。我辈三人为众，阳气盛炽，复何所畏？”其论若甚侃侃。乃闻长啸者相逼而来，白髭早簌簌自动，如风际之竹矣。鬼亦不禁窃笑。及鬼入户，形果骇人。其一斩衣凉冠，面无血色。其一乌珠双努，体无寸丝。灯下视之，翁与妾俱亦倒地，鬼乃恣其所为。天明，始吼叫而去。翁少醒，烛犹未烬，周览室内，箱簏尽开，始悟鬼而实盗。初未虞其妾也，迨观榻上，两美裸然，尚犹白身偃卧。疑而诘之，则泣曰：“始以为鬼，妾等遂昏然。比苏，实二少年，褫予衣而相嬲，其辱不可胜言。直至数度方起榻，妾辈遂狼籍不堪矣！”翁因愧忿不已，亟扶杖往呼其长子。虑妇未起，自牖召之，闻其冢妇娇泣曰：“予今者复何可为人耶？”翁遂大疑，呼之益亟。子甫启门以出，则面目黧黑如漆炭，恍即深夜所见者。翁几欲奔，强询之，则有蓬首厉鬼，直履其闼，子甚怖，适有无火之灶，因埋首其间，理乱固不知也。翁遂不诘其详，惟叹曰：“壮夫如此，固无怪乎老夫矣！”又往视其仲子，妇已着缕而起，延翁入，涕泗而言。亦有一鬼，血污周身，突入其室，妇惊仆。及寤，则床头有鬼，身上无衣，因哭诉不愿复生。翁抚慰之。及询其子，则指曰在榻下。翁唤之至屡，始匍匐而前，许时甫见其面，盖已污垢深渍，无复人状矣。翁益太息而去。比出，见其季子裸裎狂走而来，忿然曰：“空畜多人，鬼来即瑟缩不起。脱使遇盗，何如乎？”翁壮其言，亟叩之。对曰：“鬼至时，儿与妇已就寝。闻其声甚可怖，乃以衾冒首而卧，不敢出息。讵意鬼竟弗容，以爪捽香衾。儿一睹其面，鬼发赤眉幽，冥劣相，乃恐惧避席，不及著裤而奔。迨出寝户，顿思人众可援，往呼仆辈，辄皆托醉未醒。间有寤者，闻儿言反各觳觫乞命，俨若亲见鬼形。儿不得已，徘徊于外，幸而顿忘其寒。将曙，见前鬼肩荷巨囊，累累然不知何物，徐徐而行。儿亦莫敢究诘，故急奔来告兄，不图先已遇父也。”翁因慨曰：“孺子少有志，汝妇今竟何如？”答曰：“儿行时，妇故无恙。”翁曰：“亟往视之，鬼殆窃妇而逃矣！”其子趋而入闺，果失其妇，乃大号。翁亦仓皇命仆物色之，至午始得于郭外，盛以麻袋，气息将绝。负之归，向晦始活。则鬼喜其少艾，自榻而贮之于囊，荷之去，将以永好。苗人惧泄其事，叱令弃之，故得以珠还合浦焉。翁心耻其事，反重赉臧获，使无漏言，仅以盗劫首诸官。及鬼事泄，历供前案，凡攫取数家，皆惊之使避，以快其胠箧之私，惟翁家畏鬼殊甚，且室多丽质，故不免于包羞。案定，人遂喧传。翁病之，命子各出其妇，又皆不从，乃徙于乡。未及十余稔，而献忠之乱作，粉黛从军，为祸尤酷。变鬼者或其兆之先见乎？

　　外史氏曰：人而鬼乃其常也，鬼而实人则其变矣。夫以如是之鬼，见之者固应动色，至于搜囊箧辱闺人，则虽狞恶当前，谁能堪此？忍不起而与之争乎？乃一老无论三子，皆壮夫，何竟伈伈皔皔低首下心，是可忍孰不可忍耶？迨夫受侮不少，子且迁怒于仆，父且命逐其妇，亦徒贻笑柄耳，抑何补哉？抑何补哉？


○　续念秧
　　《聊斋》言念秧之事，隐括其奸，既已如犀照怪。迄今行旅所传，又有数事，亦足寒跋涉者心。因择其尤奇者，用以当禹鼎之一足，俾客子知所趋避，欲窥全豹犹未也。浙东某方伯以引年致仕，时已簪绅济济，诸公子皆宦于京。惟一幼者留奉晨昏，已弱冠有余矣。方伯以功名为重，遣之赴都，与其诸兄谋，将以求仕。濒行，予以千金，仅资路费，以京中所需自足。犹虑其少未更事，嘱之曰：“途次念秧者颇多，汝此行不淫不赌不多事，可以无患。切宜慎之。”公子谨受教，纪纲数人，载以巨舰，非如一介之土，从以老仆，乘以匹马，可以垂钩而钓者也。行及汉口，弃舟而就舆，又已数十程。公子既恪守家训，繁费无多，而公又挂冠未久，门生故吏几遍中途，其饱猪肝而赠缟带者，不一而足。即从者亦益润行色，于是慢藏之戒倍严。将抵京，已使人先往驰报，公子与其仆驾轻车跨骏骑，辎重络绎，驰驱于畿南道中。虽非朝发夕至，亦既信宿匪遥，心皆渐放。是夕宿于安肃，小邑也。仆夫卸装，公子散步于旅邸，因与邮亭主人闲诘道里之远近，约数日可达。主人未及对，旁一人华服鲜衣，貌颇修伟，代答日：“明夕宿涿州，二日可抵都门。贵客按程前进，道亦不远矣！”公子以首颔之。微诘其姓，曰田某。审其音亦浙，公子颇动乡情。方将细询，适仆来请盥濯，遂入室。及昏，田忽以盛馔入浼仆禀白，言系公子长兄现莅某部斥革之吏，以故闲居在此。倘公子肯为缓颊，仍复厥役，则不啻再造之恩矣，因敬以盘飧上献。公子颇疑，召入问之，凿凿叙述，则其事甚细，其情可原。及诘其何以出京，又对曰：“吏之兄实亦小吏，现掌案卷于县，故来依之。”公子又私以询仆，则逆旅内外，人多识之。因亦坦然不疑，三辞而后受之，更加慰劳，许为排解。田色似甚喜，顿首至地，感激不胜。公子遂独酌于旅舍，田与群仆呼卢浮白，亦乐而未央。酒将半，又有客至。人骑喧嘶，遽问公子宿处。主人导以入，其一人须髯如戟，服冠不类齐民，其一则形躯短小，年仅成童，美好如处女。公子私心计曰：“念秧者至矣！”强起询之，髯者操浙音笑曰：“弟与兄同一桑梓，君竟不识我耶？某太常为予季父，现任都中，与诸大兄杯酒盘桓，弟不才亦常叨陪待。至于浙中故乡，先人之敝庐与尊府相距只一衣带水耳。弟虽未获识荆，昨闻大兄言，知已北上，不意果得相遭，实出三生之幸。”公子闻其言语，仍涉疑忌，而依稀记忆故里若有其人。因叩其官位，并询以所知，则曰：“弟一武夫，叨登乡榜，因丁艰未经部选。客岁服阕入京，守候至今，始准保府试用，宦途可谓蹭蹬。然藉此遇兄，颇觉大快人意。”语甚洽比。公子因恍然曰：“君非武孝廉某耶？景慕久矣！”竟与之欢然讲礼，无所疑。盖公子邑中有武科，居虽窎远，曾耳其名，即太常之犹子也。所言吻合，方深信之，且揖以入席。某笑曰：“易云不速之客，殆弟之谓矣！”迳就坐。公子又诘少年伊谁，某耳语曰：“此京中一妙龄旦也，弟以数百金致之，故不使离左右。兄前放胆，愿赐一坐，何如？”公子不拂其意，果命侍坐。少年亦不谢，岸然即席，公子颇怪之。既而睨其貌，较敷粉而增光，视涂脂而益洁，俯仰娇羞，宛一闺中弱质，公子遂信其为优。未几，某之厮养亦入，具白旅中人满，无地可容，谋将他徙。某对公子笑曰：“弟自北来，适遭兄之前驱，知今夕当宿此地，故跟寻而至，冀得一席之地，可以少领清谈。今竟不能，殊觉怅怅。”言讫，作别欲行，公子不禁动念。窃计同乡，又登仕版，既承物色之殷，更荷流连之雅，一时遂顿忘远虑，慨然曰：“弟不图兄至，先占枝头，致兄无地下榻，殊为负罪。然不以亵尊为嫌，弟一人正苦寂寞，何不共居此室，抵足谈心耶？”某大喜，谢曰：“暮夜良难转移。但弟武人鲁莽，或不便于兄，反取罪戾。既蒙盛谊挽留，弟亦不敢自外，谨受命。”即呼从人将衣装尽卸室内，竟不复迁。公子覸其豪华，迥殊寒素，与己亦不甚相悬，愈无所猜忌，乃洗盏更酌。又有顷，田入行酒，公子之侍从踵至。公子命款某之仆，某又起而谢。忽见田骇曰：“二兄何得在此？”公子诘其相识之由，则某之母党远族也。公子推某之爱，亦令与席。田三辞，始敢隅坐。某与之闲叙家事，剌剌不休。公子得注视少年，竟不复忆庭训。少年又时时流盼，倍觉销魂。四目交瞩，渐有不可解之势。知已上饵，故飞一觞来曰：“兄须尽此爵，是儿有绝技，尚未及一售也。”公子竟满饮之。某以箸代板，命少年清讴。初犹腼腆，辞以喉哑，强之而后歌。乃一发声，梁尘簌簌欲动。于是四人豪饮，均已酕醄，邑城早漏下三鼓。田乃辞出，公子与某皆命仆布衾，各据一榻。少年果随某同卧，俨然伉俪，公子因窃笑之。及寝，某忽发恶欲呕，做诸醉态，故搅清眠。公子本不惯此，加以宿酒在胸，遂不能寐。遥闻骰声清越，唤采夺雉，公子知仆辈共博，亦属长途恒事，漠不关心。而伺彼二人，则已共入睡乡矣！公子转侧亦渐朦胧，闻某又欠伸，仿佛病酒不能即安者。少顷，遽以昵语唤少年，少年弗应。又许时，方觉。微闻之，某低曰：“转背向予，奈何带亦弗缓？”旋闻少年曰：“卧榻有人，何又做此态耶？”某笑曰：“渠被酒甚深，此时早应熟寐，何能知？若乃故为阻我。”少年遂不言。须臾，榻上窸窣作响，枕席亦有声，鼻之呼吸，口之呕哑，皆不止。约略间，公子之情大动矣，惟恨不舍彼而就此。无何，齁声聒耳，某似熟眠。且闻少年笑曰：“误人黑甜，旋又醉梦，为欢几何？”公子顿思招之，忽忆父命，遂复强忍。铃柝已四敲，因假寐思睡。俄而耳畔有人笑语曰：“君盍少寤，敬来答垂盼之情。”语未及竟，身已入衾。公子觉肤香袭人，若薰兰麝。及抚其下体，则又如脂如韦，温膀堆绵。值火灾袄庙之时，宁复有舟返剡溪之事？未及片言，山僧早叩门而入矣。少年又极活泼，百倍闺人，公子初尝试之，能不神魂颠倒哉？事已，共枕交吻。少年始言曰：“仆以一时狂瞽，误从此赳赳者，使酒尚气，殊不留人面皮。兼之武勇可惮，倘违逆之，敲扑不远矣。宁得如君辈儒雅，使人乍领而已为之醉心。”公子已有意于此，乃以言挑之曰：“某兄亦甚爱吾子，何遂不满如是？”少年又曰：“若人清醒亦极能温存，无如性耽麯蘖，醉后益豪，虽当仆役之前，亦强人为此丑态。君知我辈，岂遂无耻至是？即如今夕，与君共室，何可复生欲心？致以猥亵悉入君耳，即此可见一般。”公子因笑曰：“胡不舍之而相随远出？子亦自有所乐者。”少年乃低诉曰：“渠止二百金为予偿债，遂诱予相伴，至任再酬十镒。予年幼误信之，于今深悔于心，然亦无可如何矣。宵来晤君，不胜仰企，故敢窃以豚馈君。倘留意付渠原金，仆自从君返京，朝夕侍从。我辈中尤有妙者，则汲引同来，不难尽入彀中，岂止仆之一脔哉？”公于见其滑稽，益更适宜，径许之。少年亦不复起，竟任公子拥背高眠，不觉东方之已白。诘朝，公子犹寝，忽闻某诟谇声。及醒，少年已为捽去，将饱老拳。公子心实侧然，乃著衣下榻，赧颜而排解之。某益忿忿，兼詈公子曰：“以若文人华胄，且系乡谊，倍致殷勤，何倚势夺人所爱耶？斯事无足涉讼，予只扑杀此獠。”公子实内怍。某即奋臂毒殴，少年号救，势甚汹汹。邮亭主及两家藏获皆排闼直入，正难解纷，田忽自外来，遽止某曰：“弟母躁率，公子实予恩主，有言宜缓商。”遂力劝某出，某犹作色，田乃把臂同去。旋复公子曰：“渠实不甘，可若何？”少年又涕泗横流，不愿从某。田因为之居间，劝公子出金相易，公子亦心肯。田与某言，初犹不许，及言之再三，始允从。但索少年衣履，并饮食鞍马之需，公子亦靳之。直至日中，甫能定议。以二百四十金付某，某犹恨恨不绝口。方将束装启行，忽又闻斗声，哄且倍前。公子怪而出视，邮亭主人早颠踬奔入，为公子言：“贵价与某弁之仆博，负二百金，偿未及半，因而忿争。迄今犹詈于市上，倘被逻卒见之，功令森严，予将不能业此矣。惟公子怜之！”公子亟呼仆呵叱之。果有一仆，负重不能偿，而众仆怒某，又不肯代还，以致相殴。及公子垂询，皆无言，而索逋者益急。公子素慈祥悯下，又出百金命主人代偿之，某与其仆始扬镳而去。公子虽失数百金，然得少年，甚惬所愿，故亦不以为憾。仆又因耗其主资，更无敢面诤而腹诽，乃就道。田亦策蹇相送，公子固辞不获，姑听其行。至某镇，日色将晡，始治飧。田又以盛馔入，公子深感其意，与少年对食于室中，田与仆皆在外也。忽又数人徘徊庭际，皆青衣，状类应捕，噪杂细语，良久始出。旋见田奔走张皇入室，即言曰：“敝亲诚不肖，又负累公子矣！”因指少年曰：“是儿非即某王府之旦也？受王身值若干，俱已浪费，故从敝亲远行。王怒，仰京畿追捕，急如星火。仆误劝公子纳之，今被京差窥见，以公子为逋逃主，将逮去见王。公子宜速为计。”言未已，汹汹者尽入，已至庑下。公子闻王大怖，神色尽失。田又出与众语，安慰之。已有二人牵少年出室，加以肘锁如重囚。公子益骇，呼田与谋，思所以免祸。田又难色曰：“此曹眼孔大，区区者何能济事？姑试之。”出果遭捕人挥斥，且掌其颊，田不敢言。公子又浼之，田往复至三，捕人始有允意。然索重赂，金且论千。公子虽震恐，力实不能。田又为之关说，耐尽叱辱，议至八百，方首肯。公子所携之数，半耗于舟车，前事既已告罄。因以馈赆为苞苴，不敷者更质其衣物，囊橐半空，甫能如数。捕人犹争执不已，田恳之，乃絷少年北行。在公子则已人琴俱往矣！郁郁不快，而天已薄暝，即宿于此地。翌日起程，田早不辞而去，公子惑焉。视仆之行装，俱若轻减。亟叩其故，多不敢置对，惟一仆答曰：“前夕与某之仆博，独田所负不貲。及田寝，吾侪始落下风。夜间宿此，因共计取偿于田，以报公子。不意局势忽翻，田竟大获，约资数百金。又不敢闻之公子，遂各卸其装，畀之令去。渠实饱载而归，公子幸无责。”公子闻此，怃然有间曰，“噫！予知之矣！此真念秧者也。”乃不复怒，反戒其仆曰：“予奉大人训，不能恪遵，致为宵小所愚。今我辈实犯淫赌，倘大人知之，罪亦莫逭，可慎言。予苟腾达，此数亦无难立致。”从者皆喜，徐请曰：“倘诸公子垂询，将何以应？”公子曰：“托于盗劫，犹较愈。”仆皆敬诺。抵都，其诸兄已命价相俟。疑之曰：“约于某日可至，何濡滞若此？”公子不言。而先行之仆又讶其萧索，顿改昔观，后至者即伪以遇盗相告，众咸惊叹。公子至寓，见其诸兄，亦以被劫为言。诸兄欲穷治之，则又沮止曰：“吾兄位皆清秩，捕者乌肯尽心？且所失无多，奚必为是介介。”诸兄纳其言，反矜其量，而不知其别具隐衷也。公子遂洗心寂处，而使同病之仆密为咨访。其大兄署内，并无田姓之吏。某太常之犹子，现居京邸，未闻授职。诸王府班中，又无少年其人。知其皆妄，益不敢宣播，即仆亦无有泄者。居二年，以助饷授晋省州悴，始出京。再过其地，传舍已更三主，前事不问可知，乃叹息而去。念秧之诡谲如是，宜乎坠其云雾者，不仅若聊斋所云也。

　　外史氏曰：以藩宣之子，买笑千金，曾无所大损。独群小为此区区，费尽心力，殊无异于拔牛一毛，不禁令人失笑。虽然，汲水西江，挹流行潦。狮子搏象用全力，搏兔亦用全力，称此而求，溪壑可满。苟如公子固无伤，稍逊公子即可虑。吾因特著其奸，而以戒夫世之行迈者。


○　生生袋
　　京都一妇，以痨疾病入阴司。见一山堆积小儿外肾，不啻恒河沙数。旁有老妪百余人，踞地纺线，而不知所用。妇问之，一妪答曰：“此名生生袋。凡转轮者，皆于此领取，故如山而不厌其多。吾曹家贫，苦无衣，冥主怜之，俾得在此缝纫。每枚三钱，藉以资生。其中寿天彭殇，则以单线双线别之。汝归验之小儿，即可知也。”言已，妇犹有所问，忽一人飞马而过，见妇即叱曰：“汝不应死，盍去诸。”提其领若捉鸡雏，惊悸而苏。其病若失，因举以告人。始悟世俗所传，婴儿肾囊有缉边锁边之异，证之妇言，似犹可信。

　　外史氏曰：人多以呵脬为活鬼，又以缝肾资生。生生一袋，直令人间地下无不营营于是矣！第不识此等老妪亦有更代与否？不然所缝者不啻恒河沙，其钱又可数计耶？惜此妇未及问之。


○　窥井
　　京西易州有古刹曰兴国，元所建也。三世尊皆梵象，高约二丈。以故殿宇崇峻，屺废后无力能修。然当每岁重阳，邑之人士，犹于节前十日瓣香奉佛，陈百货焉。一日盛夏，有老圃数人，与寺僧乘凉殿上。忽闻人呼声，四顾都无所见，骇极欲奔。其呼倍急，一人胆微巨，仰观焉。则天花之板本皆外方而内圆，一处脱落如井，有人俯首其间，且呼曰：“渴病难医，井中大哥盍予我一勺水，以济残喘。”众又大骇，而视其面貌似曾相识，盖左近佃人某也。于是共计首诸官，令人重梯攀援，良久始上。破殿瓦以入，取其人出，则已形状如呆。官命静摄一昼夜，始取讯之。供言：“某日入寺中，遇美妇人延至楼上。其居绝华美，饲以肥甘，与同寝处。每出必诫曰：‘院中有井，慎勿窥，窥则有祸。’昨因渴试一窥之，乃见人而不见水，是以呼，而不知何以竟在殿上也。”官知为狐所惑，召保逐出。至今郡人犹传以为异。

　　外史氏曰：古云“坐井观天”，此人竟窥并知地矣！夫以如是之狐，其伎俩正自有限。然使乡人得此，奚啻刘阮天台。乃因文园之渴，仍为眢井之蛙，良亦人生一可恨事。


○　巨蝎
　　蓟郡一石桥，传言下有毒物，行旅相戒，莫敢休息。一日有贩生椒者，驱二蹇卫驮椒远来。时正清和月杪，苦热，小憩于桥梁。卸其椒笼，置诸石栏，驴亦散龁于草际。初不知其有毒也，披襟偃息，倦极熟眠。梦中似有风声，又窸窣作响，疑有人攘其椒，而猝不能醒。良久始寤，起视之，椒故依然。有巨物悬于栏侧，状如琵琶，灰青色，乃一蝎也，大骇欲奔。既而见其不动，近之谛观，则已为椒麻毙矣！其人异之，归并其椒，以一驴载蝎而行，首尾皆拂地焉。

　　外史氏曰：传称椒房，谓甚能辟除恶物。然惟皇后居之，岂他人独无所畏耶？惟是椒之为物，其气甚烈，蝎巨如此，当之辄毙，况小于是蝎者乎？审是则蕃衍盈皕，蕃衍盈升，竟为家不可少者矣！随园老人曰：此一段简洁可喜。


○　梅异
　　吴楚为灵秀之区，人文蔚起，而扫眉才子亦丛生其间，亦山川之气所钟也。吴郡一广文林姓，失其名，无锡人。家本儒素，学亦迂疏，青衿三十载，以拔贡补授斯职，时已耆艾之际矣。内人名娴，吴氏女，少从毘陵吴太母受学。诗成谢絮，文绍班香，一时闺秀罕出其右者。曾咏送春一绝曰：“预烦小玉为留春，倦倚飞花饯故人。此去莫教莺语老，再来好啭柳条新。”其风韵可见一斑。父亦邑庠，因林补官有日，适虚中馈，求婚于吴，父以其将宦，竟许之。花烛之夕，妇尚摽梅不足，夫早知命有余。从任数稔，署冷官闲，而林又庸腐异常，制艺而外无所解，倡随绝少，益觉无聊。幸姑苏诸名媛耳聆其名者，咸备珠绣之仪前往执贽，而明伦堂后，又增一班玉筍，吴之心始少慰。林以官守无多，亦任其酬酢，不之禁。癸未仲春，林已年逼耳顺，因年老癃病乞休。上官亦无留之者，择吉遂行。诸女伴闻之，情不能舍，举携酒饯之江皋。是日也，香舆隘岸，采缆盈堤，珠翠迷离，桂兰四射，较之二疏解组时，反以妍艳胜之，林亦与有荣施矣！离樽甫罄，祖帐未收，正当握手言别，吴忽昏绝倒地。众大惊，围绕呼号，竟莫能醒，舟遂因之不发。乃吴方与众申谢，俄见一老妪蹒跚伛偻自蓬底而来，貌甚丑恶。突前以气相嘘，其寒如觱栗之风，吴遂莫知人事。迷惘中妪犹在目，且把其袂曰：“孺人无惧，我奉诸姊命，相屈一叙耳，岂真以鲁莽相祸哉？”言已，曳之使行。其力甚猛，吴不得已而从之。因复登岸，又有妖婢二人，姿容娟秀，拥一五色云軿，向前迎迓。见妪即笑曰：“如此速客，亦太恶。”妪亦笑曰：“老妇固善于劝驾者，若儿曹辈敛皀百拜，未必能屈玉趾也。”即促吴登车。吴心惴惴不敢前，妪又强之，然后挽绥以上。犹未安席，舆忽飘然，仿佛若在半天。吴大骇欲堕，妪与婢左右挟持之，且笑曰：“小胆如此，岂廿年以前未尝御风而行耶？幸少安，行且至矣！”瞬息果至一处，岛屿潆洄，楼阁重叠，绝似虎阜之西。而山林花卉之胜，栋宇轮奂之奇，若别有佳境，吴心始少定。仰见云居轩敞，其牌额皆古篆，文不可识辨。其车停于闾侧，更有小鬟状若司阍，貌尤妖冶，见吴皆含笑相迎，扶策使下，一如夙昔所亲狎者。吴方降舆，异香遄发，馥郁清芬，直达于门屏之外。及入而觇之，则老梅数百株合抱参天，花繁干密，杂植垣墉之内，始悟香所由来。益入而深，树且益伙。中一堂，连亘十数楹，鸟革翚飞，朱甍画栋。吴未及阶，妪早入报。倏见湘帘启处，有丽人十余，接裾而出，笑语曰：“婆子草草，几惊予妹，我辈尚须负荆。”吴睨之，衣素者十之六，衣绿者十之三，衣绯则一人而已。其衣愈淡，其貌愈妍，皆非目中所及觏。众既降阶，逊吴先登。其室远胜芝兰，而古雅绝伦，一琴一书，亦自有孤标别韵。而丽人之妆束，又皆不浓不淡，风格天然。至于衣之肥瘦，袖之长短，无不体裁尽善，信非慧心莫办焉。吴于此自觉形秽，愈加谦卑。众推之宾席，三让而后坐。方将展询，一衣碧绡者遽启曰：“适游馆娃宫，见诸妮子为妹折柳，张筵设饮，意气甚都，大为闺中人生色。回忆畴昔，顿思良晤，因遣孟婆奉屈，幸勿以唐突见罪。”语竟起谢。吴本具林下风，不作儿女子态，亦逊曰：“郢中三曲，惟下里和者为多，白雪阳春反未之逮。姊言之，能勿令人颜汗？”遂亦答拜。众闻其言，相顾而言曰：“谈吐自是我辈个中人，固不昧其本来也。”因笑曰：“卿二人勿甚癰谦，我辈当以情告。昨天姊自钱塘邮寄赋题一纸，我辈短才，竟莫能就。闻妹以妙文屈抑群美，故乘行旌未发，邀来为我操刀，幸勿峻拒。”语次，婢早捧砚而前。吴起辞曰：“深闺倦绣，短咏尤艰。若属以大斧长矛鲜克奏绩，况古人十年不就者而欲妹一朝成之，不亦邻于苛耶？”众笑曰：“妹自敏捷过我辈。脱遇女左思，则不敢以此相强。”于是布白玉之几，进绿沉之管。碧衣者又曰：“盍少为作者润笔，勿使人手劲肠枯。”遂以金叵罗进酒，大可数升，其酒绀碧色，香清且腴，众劝曰：“此梅花之精，即妹在罗浮以之饮赵君者，今还奉觞予妹矣。”吴始恍然，知前身亦在暗香疏影中也。乃欣然强尽其半，索题视之。众便出锦笺，细楷端研，有序曰：“客夕对月，偶有所思，昔先征君在日，值此蟾魄清莹，彼咏我笑，恒至子夜不休。今征君往矣，复觏此境，几令孤山三百树一时欲化杜鹃枝，伤何如也！故予亦不能遽睡，致效海棠婢子长恋黑甜，因取旧句为赋。犹未操觚，即遣鹤儿衔与诸妹，倘有清兴，请先挥毫。庶几世外佳人，又添一段佳话耳！”尾署“愚姊林门梅氏敛衽拜”。其赋题则“爱月夜眠迟”也。吴已技痒，遂不复辞，染翰构思，摛华掞藻，不半日而赋成。众叠肩诵之，其中警绝者有曰：“纵高洁以自怜，亦团圞之可爱。”又曰：“蕊珠宫外，误香梦于凭栏；群玉峰头，骋花魂而入月。”又曰：“月姊可怜人，须念今夕之眷眷；素娥真好我，必无来日之迟迟。”约二三百言，比偶工整。众皆诚服，赞曰：“洗刷殆尽，掷地金声，我辈宜拜下风。”因复命酒酬谢，且将肆筵相款。吴亟止之曰：“荷蒙宠召，聊为塞责。顷领玉液，已醉矣！扬帆者实不能再待，请即遣归，是所切望。”众笑曰：“妹犹怜冬烘夫子哉！虽然，既已久羁，不宜复留。俟明岁梅花国中，再当相晤。”遂唤前妪并二婢，仍送之还。众亦相送之门外，且嘱曰：“妹以师雍之故，有涉凡情，因遭帝谴，堕落人间。虽不得意于痴翁，亦既旋归有日。努力自爱，慎勿过于僝僽。”嘱讫，俟吴登舆，始退入。车行较前倍速，俄顷至舟。吴将摄衣自下，忽飓风大作，所乘顿覆。吴大号，恍若梦魇。及寤而视之，祖饯者还在左右，谓吴已死，将与之更衣受含。吴乃缅述其故，更诵其赋如流水，人皆惊异。盖死已阅三时矣。诸女始告归，林乃入舱慰视。明日解维，遂尔长往。期年，锡山人至，好事者争询之，则吴果彩云散矣！所谓一岁之约，不爽若是。但恨无驿使来自岭头，竟不知群花相见，更自何著作，足以脍炙人口也！

　　外史氏曰：梅花赋出自广平，今竟自欲赋矣，且倩人赋矣。究之所倩之人，即属广平赋中人，而又不屑自赋。且借爱月以为赋，其赋遂香艳千古，其人亦香艳千古，其人之事更香艳千古矣！然非梅之香艳，其人虽足传，其赋虽足诵，其事究不足异也。惟孟婆一举，似乎孟浪，而因落梅之风，少缓山阳之笛，亦既有功于吴。况为梅之所畏者，一旦见役于梅，又不足为群芳吐气也耶？随园老人曰：梅之含酸，宜其薄命。然自罗浮梦后，纪载无闻，得此犹堪补入赋科。


○　童之杰
　　武生童之杰，滦州人。尝蓄一利剑，自云能斩鬼狐，人固未之信。某年秋，负之行山东道上，旅人有询者，辄津津道之。且曰：“吾持此刃，虽不能学万人敌，然遇魔鬼邪妖，不难一一断之。彼区区诛军斩将者，犹是人间钝器耳！”言之数数，即有好奇者欲试其能。因先与结交，行止皆共。时济上有巨家，所居宅第为妖所据，旷之而迁于邑中。其人深知之，一日合宿其地，乃绐童曰：“溽暑犹蒸，旅邸人满，有一清凉国，君能从我游乎？”童询焉，则曰：“知交有别墅，实在于是。倘偕访之，今夕东道主有所在矣！”童欣然从之，并迹而前。至则天已向晦，其人导以往，户犹未闭，阒其无人。盖巨家缘有怪异，知无敢入者，遂不慎管钥也。两人襆被径入，甫及中门，其人佯惊曰：“何洒扫亦无一二？君姑处此，待予往左近觅之。”童视第中颇修整，故亦不疑。旦恃其武勇，慨然曰，“诺。”其人即趋出。至外，即阖其扉，且以革带系双环，谅童无能飞越，喜笑而去。童久俟不至，心窃讶之，欲出，则门已扃。顿悟曰：“若人殆欲试我术也！幸有剑在，予何惧焉？”于是即庭侧一室，拂其尘榻而处。时已昏暝，亦不遑深入，按剑良久，寂无见闻，遂倦而思寝。甫及安枕，窸窣有声，窗牖故无片纸，伏而窥觇，淡月之下，见一人长仅尺余，侏儒肥矮，往来巡阶而走，状似狐。因厉声叱之，倏不见。童遂以为无足虞，弛然复卧。俄而火光顿炽，可鉴须眉。有异物高与檐等，面瓜色，双眸如盌，灼灼然，火光即从此出。周身皆绿毛，约长数寸，甚可怖畏。童不觉股栗，强掣其锋，虚声相向。物笑曰：“此剑尽足割鸡，奈何大言欺人耶？”其音如鸦，响震屋宇，童之剑早已坠地。正仓皇间，忽闻环珮之声，物竟敛迹。童因定性，视之，遥见纱笼数对，出自庭后。比及所卧室前，则一中年小妇，靓妆炫服，导以小鬟十数，咸衣红紫。童心诧妖异，屏息无言。妇人排闼入室，命小鬟以烛照之，微哂曰：“看竹亦问主人，何擅作入幕之宾？无怪厮养不容也。”言讫，北面就坐，呼童以礼相见乙童既无能逋，强起而揖之。潜睨其容，黛绿粉白，犹存风韵。因窃计，巨鬼畏此，此必其中巨擘。予受此剑，本未一试，顷因气馁，致为鬼所揶揄，今值孱弱，犹不用武，岂真束手待毙乎？见妇人指挥从婢，似将不利于己，意殊莫测，乃俯掇其剑，挺而刺之。妇人忽回眸一笑曰：“汝犹以剑侠自居耶？予以好生，不戕汝命，且欲讲济世之术。汝乃包藏祸心，反以予试此刃，是诚不可救药者矣。汝既有利器，请断予首。倘不能效，弗可活也。”言次，侧身向童，命其尝试。童惧，复弃其剑，伏地曰：“予不敢矣！”妇人又笑曰：“孺子尚知分量，似可教也。”乃令起坐，与语曰：“予实红线之流，神于剑术，非若子之碌碌者。因此地鬼狐为祟，特来居之，怪皆远遁。向之试子者，皆予之仆隶为之，非真妖也。而主人不知予仙，犹以为怪，遂亦久无人居。适在后庭，闻仆言子有重宝而其气不扬，故宵行而来，将授子以异求，岂有他哉！”童闻言大喜，长跽请教，欲求为师。妇人命取所掷之剑，拂拭再三，谓之曰：“此道家荡魔剑也，非吾辈所用者，故须人力，始克奏功。若吾剑之飞腾变化，则行之无阻矣。虽然，子实负此剑，非剑之负子。吾授子口诀，再以符水煮是剑，则天下之魔，不难尽荡矣。”童益踊跃请教，妇人遂言曰：“天心正大，吾法正直，荡涤邪秽，肃清一世。”授讫，即令小鬟持剑去，以某符和某水煮之，以光起为度。且谓童曰：“剑非不利，但遭世尘埃，亦不免钝矣。”因与童坐语，历言剑侠行事。并戒童以正心济物，不然，剑虽通灵，其为宝也几何？童一一敬诺。又许时，婢以剑出，则精光进露，非复向之暗淡无华，童遂再拜祗受。妇人又叮嘱数言，始返内，时已漏下五鼓。童少寐，天已侵晨，亟起整衣。将诣庭辞谢，而小鬟已出，又以一革囊相付曰：“夫人有命，人神路殊，不宜数数相见。君持此囊去，尽收天壤魔妖，十年后始可寻晤于武当山，彼时再倾囊细叙也。”童又拜受，小鬟即入。童甫出，绐之者早俟于门，笑而询之曰：“此中颇安乐否？”童心甚恚，然遵正直之教，不敢讳，为缅述之。末曰：“子实杀我，而予之剑赖子以神，恩怨可以两忘矣！”遂别去，不再与言，其人亦疑信参半。嗣闻童在江右颇著神奇，且出家为道士，代人驱遣，不受一钱，始为之骇异。余在邗江时，曾闻童之神术奇迹甚多，姑举其一二即足慴人。扬州有一妇，初患瘵疾，既而梦与鬼交。其鬼面目臃肿，毫无血色，且体冷如冰。每至，妇即沉顿，颇不可当。其家延童祛之，童诘其形状，笑曰：“此一覆没之鬼也。”乃不入妇室，携众直至江干。夜深鬼果出，童突前擒之，删剁剖剥，流水满地，其臭不可闻，相偕者皆掩鼻。童遂纳之入囊，鬼犹啧啧作响，荷之而行。妇始安，半年而愈。又某县富家，有女亦为狐祟。昼则白身卧闺中，夜则凝妆以起。侍儿窥之，都无所见，惟衾枕时有长毫数十茎，则狐之所遗也。童闻之，佩剑而往。至即于富家门侧，拔剑挥之，应手而倒。得一狐，长近三尺，血殷然已垂毙。童乃剖狐之心，用以疗女，病良已。仍以囊贮此狐，徐徐而去。人视其囊约二尺，盛诸异物，无不包容，不禁咋舌骇叹。童既为黄冠，不归故里。至戊辰岁，作武当之游，遂不复返。



○　外史氏曰：或疑授童之诀寥寥数言，必非兰亭真本。余谓即正直一语，可当百千符篆，并剑亦可无庸，况诀乎！何则？胆之巨细，由于气之盈虚。而气之盈虚，原于心之邪正。正而以直行之，即孟子所谓“浩然”者也。仙佛人神，不外此二字，剑侠更无论矣。独是同一剑也，懦则试辄不利，勇则所向无前，剑固灵以人也？故夫天下有大勇者，不必有剑，而亦神钦鬼伏矣。


○　卷三
　　杨秋娥
　　晋省有书院，未询其名，盖司牧者所建，以振铎之地也。邑诸生朱燮，年仅弱冠，肄业其中，谆谨嗜学，主是院者，举刮目焉。丁巳冬杪，将归度岁，院中人咸束其书，朱亦自理残编。忽得诗笺，大如掌，草书若簪花，诵之，其句曰：“莲房留莲子，莲子不肯住。一旦入金盘，空房泣秋露。”语极哀艳，颇类古乐府。朱因爱玩，不释手。及抵家，粘之壁上，暇即吟哦，初不知为闺人之作也。时值除夕，酬酢颇繁，迨至人日以后，渐能约伴出游。唐魏素勤俭，妇人女子间或荆布微行。所云如云如荼者，得未曾有。朱逐队游邀，偶过一巷，忽见平屋之上，有妇人以面巾罥首，荏苒而行，双钩彳亍，似甚纤细，不觉属目。及近，则练裙布衣俱甚精洁，而素丝朱履益更动人。但未望见颜色，颇以为憾。乃积雪虽消，春冰微滑，妇竟捉足不定，延至众前，竟如片云飞坠矣。众大哗，妇适落朱怀抱，朱亟以两腕夹持，幸无损伤。而蹉跌之余，面巾自揭，众眺之，蝉鬓玉颜，天然绝艳，则女子也。众瞩之地，不胜羞涩，赖去其家伊迩，如青鸾垂翅而遁。众既为之醉心，不暇瞻顾，惟朱见红笺一幅委于地上，知女子所遗，亟拾而袖之，同人又皆茫然。女去已远，互相嘲戏，以朱未有室，争谑之。朱惟含笑不答，意中亦颇觉自得。洎乎与众分袂，不俟至家，即出笺于袖。展视之，墨迹犹新，则故莲房一咏也，朱甚骇异。及返室中，合诸壁上，又复笔仗宛然，益为错愕不置。因而顿起痴情，更思女子态度，竟至终夜不寐。晨起潜往其处物色之，尽得其实。女，杨姓，生于桂月，父母因字以秋娃。其舅为山右通儒，以娃字虽近古，而于今则俗，因易之曰娥。及长，貌姝丽，性且聪颖，即从其舅受学。工书能诗，所作有晋唐风味，其舅或因而阁笔。但产于寒素，且韬晦其光，遂绝无知者，年十七守字闺中。岁前因读古有怀，拟作此绝，今往就正于舅，因颠遂返，惭赧不胜。初不意稿之遗落；更不知旬日之前何以先在朱手也。然朱亦仅得其姓字，且出自乡邻之口，亦未尽悉其才。惟慕色之念，日攒于胸，遂忽忽如有所失。上元已度，势将入院肄习。朱之形状如狂，只默诵女诗，不绝于口，且颠首顿足，曰：“是耶？非耶？果真所作耶？”砚席之同者，莫不闻而讶之。诘以其故，坚不肯言。阅数日，院师开讲，众皆肃听，朱独漠然不闻，时时如与人偶语。师怪而诘之，乃缄口木立，少间复然。有与之同日游者，因陈其事于师，师叹曰：“此子殆病狂失心也，可扶归其家，延医施治，不然当疯痫。”因此辍讲，命人伴送使归，备述其详。父母皆垂泣，朱独摇首止之，曰：“儿无疾，特冰上人约我为父母撮合佳妇耳。”言罢，瞑目如睡，竟夕鼾然，閤家益惝怳不定。殊不知朱自入院即祝曰：“畴以诗笺畀我，即当以月老自居，何累人相思而身处局外乎？”盖书院素有灵狐，朱曾闻之，疑笺为其所致，故祷之如此。已而寂然，遂心口作念，有类于痴，实则性灵未昧也。当在讲席之侧，有一人高冠盛服，年约五旬余，揖而与言曰：“前仿御沟流水，预以红叶属君，非无意也。良缘具在君，宜自图，奚为怨怅於仆。”朱知其为狐，大喜，诘以诗所自来，并所以图之之策，絮絮不休。维时人不见狐，只觉朱有所语，且未闻所云云，是以疑而且骇。乃狐谓朱曰，“女虽育于杨，其前生实我族类，犹有母在。盍以婿礼往谒之，此姻良可望。”朱心已失所主，欣然曰：“诺。”及朱归家，狐从之，相俟于庭户之外。至是，朱觉身轻如叶，悄然出门，与狐偕行于市上。须臾至一巨宅，灯火荧荧，锦衣花帽之人司其启闭者，不止一二。见狐即声喏，曰：“丁员外来杨家，阿姊之事当有济。”狐以首颔之，其人即入禀白。少顷出肃客，朱从狐入。厅事五楹，极高敞，中设白玉屏风，镂牡丹宛然如生。下置胡床，朱茵累寸，旁有绣杌四，光华炫目。周视室内，金玉之彝器映带左右，举为朱所希觏。因窃念曰：“得为渠家婿，当不虑富贵矣。”乃宾已履阈，主人犹未出，谒者告狐曰：“太孺人以老疾，不能疾趋，恐慢客，请坐以相待。”言已自出。狐引朱耳语曰：“此媪性皉，亦不轻于许可人。以君之才，深虑未能入彀。予有拙稿，君录之，则雀屏不难中矣。”因以一纸授朱，朱益喜。俄而异香遄发，纱笼四引一媪冠帔而出。侍婢十数，妖冶绝伦。狐导朱执子婿礼，媪止之曰：“否！否！婚嫁非细故，无敢鲁莽。”言次，竟据中坐，亦不少逊，狐与朱反北向而坐。朱以色为重，亦不以礼为怪。媪语狐曰：“年来亦大匆忙，竟不一顾。”狐起谢过。又问朱以姓氏及所业，朱一一敬对。媪笑曰：“泮水中自是化龙之地，玉堂金马俱基于此。郎君以青年采芹，将来良不可限。”狐亦从旁赞扬，谓与朱比邻，咕哔之声无少息，故敢于先容。媪之色似甚喜。既而曰：“老妇龙钟，耳目之聪明大逊往日，儿女姻事无敢自作主张。俟小妮子来，与郎君旗鼓相当，渠之意中，则老妇之意亦中矣。”狐因请曰：“姊安在？”媪曰：“已遣婢，想当即至。”于是命婢进茗。啜之，味甚香冽。无何，婢报曰，“阿姑至。”朱与狐皆避坐，远立屏后；又见纱笼，有女子绣衣锦带。翩翩而来，见媪即敛衽再拜。朱睨之，装饰虽异，姿态如初，实即女也。媪握其腕，并坐于床，且抚其肩曰：“儿近来颇念母否？”答曰：“云胡不思，但隔世已久，非母于梦中见示，儿何能知？”媪又曰：“既念予，则予之命亦若父母之命也。母虑儿家綦贫，或轻许蚩蚩者流，误儿一生。今丁员外来，为一朱公子执伐，其人颇才俊，可许乎？”女闻媪言，俯首不答，色虽赧然，而意似重有忧者。媪笑曰：“母不强儿，故召儿来自试之。臧否在儿，月旦瞳子当不误人，奚为踌躇若此？”女色少解，而不语如故。媪又强之，卒默然。媪因谓狐曰：“妮子忒怕羞。题自老妇出，诗乃畀之自择，或可也。”狐即怂恿曰：“然。”媪指屏间花，令赋七言一律，且曰：“雀屏犹未若花屏之艳也。”于是群婢设几于柱下，进水晶之砚，铺浣花之笺。朱既有所恃，坦然就坐，以狐稿置纸下，挥兔毫，运象管，俄顷而就。倩婢转呈于媪，媪命女诵之。其律曰：“国艳依稀落笔端，玉山添媚彩云团。图成信有千金价，张去还宜百宝栏。云母开颜堆绣被，花王笑日依琅歼。蒹葭果入黄荃画，也许当筵学风鸾。”媪聆之，意先首肯。女亦微盳曰：“道在是矣。”乃起，而先入屏后。媪始延朱复其故处，曰：“郎信天才，与吾家秋娥可称匹敌。归宜亟觅执柯，好事固可谐也。”狐又起白曰：“微媪有命，凤卜固属无征，然亦何能使人必从乎？仆意择吉即招朱郎入赘，婚而后告，庶无扦格。媪以为然否？”媪又侧首沉思，徐曰：“本不当强预人事，但欲得快婿，老妇亦不恤人言。”因顾婢曰：“速取十丈红，先为大媒光采，异日再治筵相酬。”狐令朱起谢，媪始含笑受之。狐径披红与朱出，直送朱至其家，乃别去。曰：“俟订吉期，再当敬以相报。”朱入门而觉身在榻上，父母犹环守其侧。朱俱以告，阖室俱以为颠，谨进汤药以饮之。翌日，朱起，神气如旧，且赴院谢其师。仍其讲贯，以非儒者所乐闻，遂不置之齿颊。旬余，忽失朱之所在，院师与其家俱仓皇，浼人追寻，究无迹兆。而杨家亦于是日户窗未启失其掌珠，阖邑始传以为异。年余，有朱之从叔，家巨富，为贾于京，始致书并朱之书来。则朱已纳粟坐监，且登乡榜矣。盖朱在院数日，又见狐来奔告曰：“媪家已以舆来，予以院中人甚伙，故止之于予家。新郎可往矣！”朱欲归告父母，而以前事为鉴，惧其弗信，将不得娶，乃键户从狐行。及抵狐处，门庭潇洒，绝无纤尘，果有舆止于外。狐揖朱入，朱因谢其玉成之德。狐笑曰：“子非他，前生亦一女也，遭吾祟而死，恩情惓惓。子纵忘之，予不能忘也，故百计图，维成子佳偶，亦聊以为报耳，何谢为？”朱顿悟。狐又出衣衣之，华美异常。朱虽无羊车之貌，亦既神采不群矣。乘舆启行，天已向晦；箫鼓敖曹，里人竟如充耳。既至，傧相仆从蜂拥而入，堂前大宾肃立，约数人，冠服不类于今，貌皆奇伟。媪又出，扶杖候之。朱降舆，礼入鸣赞，婢始拥女出，装束如仙，以帕重遮娇面，生忽疑非杨女。迨及交拜成礼，启袱视之，花貌俨然，则故秋娥者是，朱乃大悦。及寝，燕婉之求既遂，而鱼水之乐因以靡加。浃洽之余，朱又疑身在梦境，且以杨氏之姝何以聘嫁由媪？细询之，女初惭怍不言，徐乃自白曰：“妾生有夙慧，襁褓即洞见本来，但惧惑人，不敢妄语。比长，亦渐昧前因。客岁忽梦媪，自云是妾前生之母，妾缘母病出觅仙芝，为猎犬所咋而死，盖一狐也。母因痛念妾，适父来游于晋，携母至此，始得根寻相见，不胜劬劳。衣食珍异时自暗中馈遗，妾亦在睡乡日来省视，今春语妾曰：‘若父母与乃舅，谋以儿适刘郎子。此人文名诚藉甚，而福泽纂薄。吾当为儿觅一佳婿。’曩日，因丁公得读佳什，母与妾皆心肯。检君禄籍，又仕版中人，故以妾奉箕帚。”朱曰：“然则卿今至此，其犹是漆园之蝶耶？且两次未瞻泰岱，系何衔名，而媪遽称太孺人？”女曰：“妾亦不自解。日前母云以妾字君，妾心甚觉犹豫，以为未奉父母之命，再生之说，究属不经，遂婉言以辞。母甚不怿。昨夕妾在深闺，忽二婢入室，夹持妾行，若在云雾中。至此，母始告妾，则已不能归矣。又闻妾前世有兄，俱在帝京供役，授有微秩，仆婢因以此尊母。至于父，亦往都中，久出来返。其大概如此，妾实不得其详。”朱既得女叙述，心下霍然，亦自言两诗之异，并邂逅相遭，遂致怀思之苦。因戏曰：“卿即坠楼人也，非予虽不玉碎，恐难瓦全矣。”女亦得悉其颠末，笑曰：“睹君壮貌，似曾相识，想以妾失足之故。”言已交颈而眠。明日早起，入谢妪。媪忽盲曰：“婿与女究非吾道中人，不能久居于此。”乃以辎拼一乘，駃騠数骑，婢二人，仆三人，送女与朱俱北上。濒行，授以千金，曰：“婿自能腾达，厚黄反以相误。况乃父若兄俱在京邸，薪水固无虞不给也。”朱与女泣拜膝下，勉强发辆。途中，女与朱倡和，朱靦颜辞以未谙。女怪之，朱以实告。女叹曰：“丁公为所爱误人闺嫒，恶得无罪？”既而见朱所为文，始冁然曰：“妾虽未解为此，然诗文一也。英锐之气，自宜早发，惜未斟酌尽善耳。”朱甚服其论。抵京，婢仆皆辞去，朱乃以金自觅十指以代之。阅数日，翁至，议论渊博，绝类老儒。朱遂执经受业，学乃大进。惟二兄以职役为言，从未一觏，而赠遗其妹，不啻同胞。朱又谒其叔，叔大骇而询之，朱为缅陈。叔亦且信且疑，因劝之纳监。适值秋闱，赖狐翁度以金针，遂攀月桂。明春下第，将归，女适坐蓐，诞生一子。弥月后，始得西还。引妻携子，入见父母，俱以情告。朱父母无子，忽得媳，且已抱孙，乃大喜。女始得归宁父母。惟其舅疑女淫奔，有玷闺训，屏斥不与通。女因此内愧，抱恙数月。幸值狐翁倦游，与媪偕至朱家视其女，车马喧嚣，溢于门巷，邑人皆见之，而群议以息。舅之惑不言自解，始与通讯，女疾随痊。然自此狐翁夫妇绝不再来，朱与女皆若梦寐，莫识所居。惟时时额首以当瞻拜而已。韩城皮景休曾寓于书院，为予言，青青子衿犹口传而心艳之。

　　外史氏曰：媪之慈，女之孝，丁之多情，均可以传。惟媪强主婚姻，竟不于所生是问；丁为人媒妁，乃至于其类售欺；而朱以一线红丝背弃乡井，竟不念厥父母，似不可训。不知其舅既通儒，自谓藻衡一世，势必许刘而不许朱。向非媪之大力，丁之委蛇，与朱之钟情过甚，此事何可易几？但惜翁媪不偕临，朱固不辞为相如，女亦何辜而为文君？瓜李之嫌，又谁能为之解也？不亦冤哉！


○　笑案
　　闽、粤有二命案，均可发笑。其一为强奸致死，审其实，则死者非牝乃牡，致之死者非雄乃雌也。盖粤东地虽苗疆，有燕六者，臬署之承差也，貌白皙，年仅念二三，捧檄催某县案卷，行程苦热，小憩于树下，袒裼偃卧，俟凉而后行。适遇苗家妇女，姑嫂宛若，共三人，挑菜而来，见燕肉色如雪，咸悦之。本省皆熟苗，可通情语，燕以走卒，素习此，浮词相挑，递野合于绿阴深处。娣姒争先，姑以女子独落后，然睹媟亵情状，早不自禁。燕自负色中卞庄，可刺三虎，无如精力已竭，至女竟委顿不起。女情极，百计抚摩，究难振作，隳颓益增，一时忿忿不已，谓燕薄己，以刓菜之镰狠割厥物，随手而落，其嫂皆不及防，燕遂死于牡丹花下。二妇大惧，方牵女思遁，而行人踵至，见血渍，诘得其状，擒以首官。燕虽少苏，逾日竟死。官因以戏杀置女于法。至于闽案，可笑而尤奇。某县邑宰检验一尸，项下胸前，致命数伤，固其常，惟后庭方寸地，以刃穴之而去，洞然无余肉。宰愕然询之，凶手不少讳，竟毅然曰：“刳之矣！”讯以安在，又毅然曰：“烹而食之矣！”宰骇且笑诘曰：“此何物而可啖，得毋欺甚？”对曰：“非敢欺也。死者年十四，吾悦其色，诱之以利，遂成奸。自是饮食衣服，无不取资于吾。吾犹惴惴焉，恐不当其意，以此耗斁予家。父母詈我，妻子怨我，戚族不齿于我，维渠之故。今未弱冠，而弃我如遗，欲与之欢，始犹规避，渐且拒绝，再强之则老拳将奋矣。情实不甘，绐以他事，与之游，乘其无备，刺而杀之。既而思败家之由，见绝之速，刳此归付釜鬻，烹而下酒，始泄此忿。今日虽万死不辞。”供讫，公堂上下，无不粲然。庭鞫再三，矢口不移。宰因事甚猥亵，删之弗录，仅以奸杀具详，而责令尸亲掩其骸。迄今入幕之宾，囊琴而游两地者，相对剧谈，犹举此以为笑柄。

　　外史氏曰：谳狱重事也，奸杀奇惨也，有何可笑？独至此而捧腹不已，诚以怀春处女，竟成杀命奸夫；断袖男儿，忽做尝粪流亚。懦男子三鼓气竭，难当摩厉之须；拗小官一旦情乖，突受抉剔之苦。情关未斩，先教折戟沉沙；孽海难清，早共余桃入口。且也两妇狼贪于始，一女虎视于终，与轮奸有以异乎？既已捣穴于前，何更犁庭于后，较斗杀固不同矣。阅案至此，虽哀矜之君子，不禁解颐，况身处局外者耶？又闻某县一邑侯，下车未久，有民以忤逆控其子者。其子以薙发为业，即世之所谓待诏也。拘之至而讯之，以生意微细，养赡全家，父好赌，不能多得钱，因是见控，供情颇侃直。官怒，置其子，欲杖其父。幕中人知其非也，亟请官以他事退休，语之曰：“例本伦常，未有因子而刑其父者。”官若梦寤，贸然曰：“杖其子可乎？”友曰：“可。”官即出坐衙斋，不升公座，唯曰：“速唤待诏来！”从者谓其剃发也，即召平时之待诏，持匜裹刀而至。官不详审为伊谁，叱之跪，且呼役杖之。笞二十杖讫，待诏起请命，则曰：“若不孝若父，法宜责。”待诏转惧为笑曰：“公误矣！民固幼失怙恃者，岂鬼以忤逆控我耶？”官因张目注视良久，曰：“适间构讼，非汝乎？”答曰：“非。”官又若梦寤，冁然曰：“诚误矣，胡不早言？”赉以千钱，使自去。邑中遂传以为笑。此官之梦梦，又较之笑案尤令人为之绝倒矣！


○　戏言
　　京都某公，宅有狐，能摄致人物。公故不甚觉也，家人辈咸知其异，遇有遗失，辄祝之，次日或珠还于原处，遂习以为常。独一黠仆不深信，且戏曰：“若勿絮絮聒聒，狐之所摄，皆以供吾饮博，汝辈祈之亦徒劳。”嗣后某仆之妇失其簪珥，则又戏曰：“阿嫂须大量，狐知我无，偶借此区区为予聘妇。新人入门，我当代狐拜还。”如是云云。众初亦自笑其戏，乃自此所失之物，纵祝之竟绝无还者。众因心厌其戏，渐且面斥其戏，而其戏益莫可究诘。每曰：“狐引予至其处，食以珍错，饮以醇醪，相与寝处如常人，备极欢好。”语次，描摹情状，闻者几至掩耳，则狐之寒心可知己。一日，秋雨新霁，与僚仆共话，又涉戏言。忽谑曰：“亏狐情厚，使得与新嫂为欢。但惜天气微寒，予之两股如冰，谅嫂亦未能遽暖也。”语已大笑。盖此仆结缡未久，适见其妇坐捣衣石上与女伴长谈，故谑之如此。讵意其人有疑癖，托故即起，将归房。黠者犹笑而送之曰：“若验明自腰以下倘不如沃冷水者，当以造谎唾予面。”此仆闻而益疑。入则妇已旋室，不暇询问，即探手于裤中。妇犹羞避，夫更滋惑。强扪之，果如所言，则肌不冰而如冰，肤非雪而类雪，其疑遂不可解。遽批妇颊，使招奸状。妇既摸头不着，无由与辩。而黠仆甫分襟袂，即奉公命差出，翌日旋归，是仆之妇早已悬梁自缢矣。公询其情，亦知其为戏，而不得不并令出官。众仆又顿忆前言，私发其囊箧，则充牣于中，无非所失之物，间亦有公之器具，俱愕然。白之主人，始大怒，补牍公庭。仆虽黠，而无以自明，竟律以诬良窃盗。罪不至死，问发黑龙江，不日即签差起解矣。乃行未二日程，有妇人靓妆俟于路，逆而言曰，“久侍巾栉，何忍遐弃，胡不签妻同配？将焉置妾耶？”役方疑其有室，而仆早知其为狐，亦笑答曰：“累若扶持，既居缧絏，又荷成戈，今更依依弗舍。然欲偕行赴配，予实无计资生。若能为钱树子，则可共赡。否即请回玉趾。”狐闻言红涨于面，唾曰：“是儿尖嘴，竟至死不改。”直前以手扪其吻，血出如濡。视狐已不见，二役惊顾仓皇。亟视仆，则唇之上下割裂半寸许，如十字然，骇而且笑，相偕东行。归为公家人述之，始悟前此之事，皆狐之报其戏也。后数年，仆以大赦还，得仍为公家服役，但绝口不敢言狐。而公家之狐，早不知其安往也。

　　外史氏曰：仆与狐可称对手，仆不缄口，狐亦不肯甘心。然仆非有刚正之气，足以服狐也，直不过轻薄口齿，借以肆其雌黄。宜乎狐之思逞，而有以中之也。唯末幅虽近丑诋，而不为狐屈，正不得以唾壶口缺而少之。


○　销魂狱
　　宜阳董生，年六旬，为冥中赤无常。恒为人盲，凡少年多情，必堕销魂狱中，大是苦事，其狱即在人间。言之若凿凿可据。同邑周生，闻其说而大笑，曾面辟之，董生微哂，不与争，惟曰：“君名正在此狱中，何得遽姗老夫？不出三年，予盲验矣。”周生益斥其妄。盖周巨富，粉白黛绿列屋而居，又数作狭邪游，偎红倚翠，视为固然。且自谓人患无厚貲，何忧不得佳丽？以故正室物化，漠不关心。曾有一绝曰：“花落何尝减却春？东君岁岁驻红尘。多情自有忘情处，慢把销魂说向人。”讥董言之谬也。年余，以事游三吴，犹载二姬以从。同人饯之，董亦与焉，私嘱曰：“此行将近销魂狱，君宜慎之。”周为之捧腹。且装二姬出见客，众皆喷喷，董独正色曰：“此等痴蠢婢子，不第苦处无可销魂，即乐处亦无足销魂，予所谓销魂者，非即此也。君往矣，阅三年而返，不以予为师，予当北面执弟子礼。”闻者皆愕然，周益不信，竟扬帆而行。甫数日，周在舟中，梦一人持牒与阅，曰：“周某当落销魂狱，宜速勾致。”周觉而心恶之，郁郁弗快。忽零陵宰折柬相邀，以周文名藉甚，所过之地每多倾盖交，宰尤其莫逆者也。周往赴其约，置酒园亭，颇为幽雅。其侧则某巨商之所居，亦有台池，足供游憩。周与宰即席欢饮，酒未及半，一时内急，宰命小奚导之，就墙角便溺。忽见粉垣之上，丛竹挺生，其上有红巾因风飘挂者。周素嗜风流，因以物捎致之。展示焉，上题如梦令一阕。其词曰：“憎煞碧桃墙外，更有柳绵无赖。镇日惹人愁，填尽一春诗债。眉黛眉黛，都被风花愁坏。”周得此大喜，玩读良久。适宰命价视客，揽入神中，亦无心终席，辞以腹疾而返。归舟挑灯讽诵，夜半不辍。盖狱名销魂，周已非门外汉矣。明日晨起，拟往访之，第不知为商之何人，无敢造次。及入城谢宰，遇所旧识，微询之，则商有一女，酷嗜文翰，此外并无能词者，益为神往。晤宰即托言妾疾，不能遄行，乞为致意于商，假其地暂安行李。宰适怀投辖之念，喜其留而诺之。周又挟刺谒商，商夙仰其文誉，欢然接见。宰更为之关说，竟得暂假一枝。周遂舍舟就陆，不复前行。及入园中，其地绝宽敞，修竹娟秀，落英缤纷，迥异尘俗境界。而亭台掩映，布置绝佳，又可见雅人深致。寓之颇适人意，而终虑女之妍媸未辨也。虽信人言，知其美且未字，然无由见之。乃女闻周名士，嗜才之念亦汲汲，怂恿其母往涧二姬，意固有所为也。讵周逆料已久，每托他出，匿身室内。俄而女随母至，周窥之，则莫增莫减，怯粉羞朱，妙丽天然，不第室中二美远若天渊，即身之所遇者，皆类嚆矢。抑且珊珊而来，亭亭而立，入室则芝兰散馥，即席则珠玉生辉，欲不醉心而不得矣。已而，顾盼生春，容光四映。其母询二姬之年，一答以十九，女即笑曰：“九十春光，倒诵之，光且春矣。”以此姬之发微秃也。一姬体颇肥，以十七对。女又笑曰：“月圆三五，至十七，浑未消瘦耶？”周暗中不禁绝倒，而私心又以为耻。又闻女母与二姬言，琐叙家常，女似就案头翻阅，得周诗集，嘤嘤细咏。至红梅一律，不觉曼声长吟曰：“谁点罗浮靥，浓脂次第匀。娇红疑皁酒，腻绿讶含颦。月侵丹应熟，霞侵雪倍春。不妨邻玉照，共媚陇头人。”读至此，即以香钩点地曰：“处土虚声，阅此正自不虚也。”意甚赏心。二姬因以笺乞诗，女亦不辞，瞬息即成一绝曰：“乍见怜卿玉不如，丽华欣与太真俱。只愁鬓畔花羞落，十琲由来话尽虚。”二姬亦不解其指，欣喜拜受而已。女即起，含笑与母离席，横波四顾，许时方出门，意似恋恋。周更目眩而神往，自是视二姬如尘羹土饭，不复餍饫。数日莫得当夕，而胸头眼底恍惚皆有美一人，因而不嫌自媒，贸焉直陈于宰。宰知其琴弦未续，婚牍又难自官出，乃使人授意于商。商甚爱女，不欲缔姻于外乡，且周之齿微长，又不屑应以桃夭之子，其议遂扦格不能成。居三月，渴病难医，而王孙究采首肯。周已肌削骨立，宰劝之，亦将束装。忽女子表兄自北来，与周为杵臼交，一见即惊曰：“兄素豪，何作此态？”周即直言其故。某笑曰：“此大好事，何犹豫至是耶？”即入见商夫妇，历陈周之才品为三楚第一人，异日玉堂金马，妹亦与有荣施，不可以失此佳偶。商始有允意，某又反复开解，戚族之群议以息，遂以某为月老。旬日之间，周备千镒之聘，纳之于商，商家大喜。又月余，即以园为甥馆，涓吉成礼。新婚之夕，女之一嚬一笑，均为周所未经。而枕畔之娇羞，衾底之柔顺，纵西子毛嫱，当无异致。其乐境之销魂，诚有如董生所云者。乃女既因才而爱才’又幸与才遘，积渐而稔，腼腆遽更。或交颈填词，或并头联句，穷极韵事，不可胜言。而白昼之倡随，深宵之缱绻，更无论已。且生平好为绮语，即拈一小令，亦靡曼动人。推而至于齿牙之慧，每耐人十日思。曾谓周曰：“琴瑟静好，岂操缦独不乐耶？”又曰：“管夫人小词，侬中有你，你中有我，直如是分拆不开。”周喜其语，书而粘之于壁，日夕观玩。而其南乡子词，自咏其定情之苦乐，则曰；“未惯雨云乡，小鹿心头忒煞忙。饶是才郎多软款，汪洋鹃血啼残妆。枕旁几度怯蜂狂，又觉贪欢别有肠。玉软花慵，晨始起郎当，小步艰难倚象床。”周由是伉俪情浓，分飞意少，销魂狱中，亦既安心坐地矣。不数月，有周前室之叔，虎棍也，以犹女之亡，周不以讣，心甚衔之。适观察某公下车，搜剔属邑隐事，乃具状以杀妻控周。且言其富于资，本县官吏将左袒，乞亲鞠。公竟批准。知周在零陵，檄行该县，逮之质审。周虽自知无妄，然数百里之行，庸讵能免？于是别离之状，颇见于颜色之间。维时邑人喧传，以为周实有其情，商夫妇且悔且恨，遂视婿淡然。即女亦闻风怀惧，谓夫未必能归，而其心益苦。濒行，置酒于闺中，而饯之日：“郎行矣！莫须有之事，谅难以鱼肉正人。然三人奔告，慈母犹疑，正不可不慎也。今君就道之时，即妾凝眸之日，望穿秋水，离绪又复如麻。妾固善病，当此多愁，恐君一帆南来，将不及再奉巾栉，能不伤心？”言之，泪盈娇面。周亦不禁默然，强词慰之。女拈踏莎行以赠别，愁苦之中，两俱不能记忆，周遂行。宰情甚厚，为具舟楫，更预以书为请托，东道主人颇不恶。惟周不以讼事萦心，只以离愁在抱。江草萋萋，时吟断肠之句，山云瑟瑟，难忘折翼之悲。九疑三湘，尤增愁绪。及至，观察适以公出，守候月余始得对质。词内又干连多人，往来提唤，坐费居诸。荏苒将半载，讼事始结，控者虽得重罪，而周益耗尽心神。雀角鼠牙，犹可拨云见日；独至藕丝莲性，摆脱维艰。且数得女书，盲已病在床褥，益觉寸心如焚。幸而定案，扁舟早待于江干。解缆而行，数日即抵零陵，直趋岳家。妻幸无恙，然已憔悴支离，好花如将萎谢矣。见即握手涕泣，凄惋不胜。盖女自周行后，甫两月，以忧成疾。今闻其归，稍有起色，因勉强离榻，扶病出迎，其实积重难追，二竖子究未远遁也。悲定喜生，女亦神思顿爽，始言其怀思之苦，及致疾之由。周感其情，益深眷爱。于以卜鸾镜之常圆，知宝钗之永合，谓已无庸远虑。乃未及二日，女以事怒其婢，将亲挞之。婢故愚悍，以手摧女而跌之，女遂气结不能言。周适他出，二姬与诸婢皆大惊，环视而救之。商夫妇闻而怒，取婢痛加捶楚，转售于人。视女，虽幸已甦，而精神委惫，因而旧疾复作，势转增剧，旬余竟不能出闺闼。然在沉顿之中，每晨必力疾而起，加意修饰，使人不觉其病。而楚宫之腰，倍形其细，赵燕之体，日见其轻；心以捧而增妍，目以倦而添媚。抑且黄昏切切，筹及属纩之余；黑夜凄凄，官皆盖棺之后。恩情眷恋，则曰：“不舍惟郎，心口嗟呀。”又曰：“薄福如妾，斯时枕畔之人，能不销魂欲死耶？”周因奔走，寻方竭蹶，乞药而延医续命。作福求神，漫无暇日。甚至甫入闺房，泪痕时有，即当广众，笑面全无。女益怜周，周益不忍于女，其牵缠百状，莫可言容。一夕，女自梦中惊觉，流涕语周曰：“妾将不能侍君矣！适梦君折一花，纷纷自落，妾问之，视妾而笑。此不吉之兆也。”周时已龟筮告凶，知其不起，姑强词以解之，女竟怏怏终夜。明日起，命婢取绢，临镜自摹其形，因忾然谓周曰：“女为悦己者容。君诚悦妾，请玩此殁后之容。”言次，皆泣下。图成气促，竟未及阁笔而殁。周大恸，颓然欲仆。幸二姬侍侧，扶掖就坐，始失声而哭，至午不辍。二姬经理丧务，商夫妇早噭啕而来。一时之惨目伤心，觉鹤唳猿啼犹难举似矣。女已就殓，周遂木坐如呆，不言不笑，惟诵毛诗“谓予不信”二语。时宰犹在任，知其神伤，劝商急遣婿归。商因百计劝慰，周始诺，载女柩而行。商夫妇送之水次，执手呜咽，痛入心髓，凡历三时，甫判袂。周在舟中，举目无欢，寝食俱在柩侧。既怅无返魂之香，又恨少蘅芜之草。二姬虽在左右，久已视同粪壤，今值痛苦之余，少有所忤，则敲仆随之，绝无爱惜之意。及抵本邑，以女棺庙见先灵，葬之于祖茔之侧。周临其穴，昏绝复生。返至家，以一室供女遗像，对之泫然，自朝至暮弗肯去。戚族咸诤之以理，惟答曰：“佳人难再得，盖已形销骨铄，与死为邻。”家人深以为忧，忽一日，董以札至，启视之，绝无寒喧语，惟大书“销魂狱”三字而已。周因惺然惕然，若聆晨钟。亟起命驾，往谒董。入见即拜伏不起，愿请受为弟子。董大笑，扶之就坐曰：“君固我之故人，何癰谦至此？”周乃历陈已事，并谢其指迷之德。董太息曰：“斯即所谓销魂狱也。君既幸而得出，何复欲入之耶？”周益大悟。董与之浮白竟日，语笑欢然。归即撤女像，以妾生之二子嘱其从兄，尽散诸姬，出家于某寺中为善知。识人询之，则曰：“此残魂不堪再经剥蚀也。”后董生年七旬，遍辞里人，谓冥王知其就衰，命以刀笔往供役，遂无疾而逝。又十年，周亦示寂。销魂狱之名，至今著为炯鉴。然女之诗词，好事者梓以行世，则又为之销魂不置云。

　　外史氏曰：人生不能无事，因不能无情，此销魂狱之所由设也。故不独柔曼当前，能失精魄，娇痴生侧，易荡心神。断肠于南浦之花，怆怀于北邙之柳，如周生者，比比皆然。试为推而广之。北山诗成，则孝子之魂销矣。西河明丧，则慈父之魂销矣。东征三载，则兄弟之魂销矣。南枝一寄，则朋友之魂销矣。至于巫峡啼猿，衡阳归雁，足以销仕宦之魂。山风到面，海月惊心，足以销行旅之魂。又岂止阳关三叠，河满一声，肌霏霏其如坠耶？然而得妻如女郎，为之销魂，良无所恨。奈何董生饶舌，周子误听，竟使冢号鸳鸯，树名连理，不复见于今哉！
　　随园老人曰：遇此人，不得不销此魂。浩歌子之言，真是情至之语。可见情之所钟，犹在我辈。


○　讼疫
　　富乎刘某，素健讼。其刀笔之能，历干守令，咸莫能屈。某年，关中大疫，死者莫数，其父叔亦以疫卒。刘大恚，投词于城隍，备诋疫鬼之暴。凡数百言，词语激切。一日，梦城隍召之去，当庭责问，色似甚怒，曰：“天灾流行，实亦人所自致，汝何喋喋如此？况瘟疫掌之明神，其权操于上帝，予且不能左右于其间，草莽小民，竟敢以狂言相怼耶？”刘即抗声而对曰：“然！言者诚为有罪，但人生寿夭有命，岂于疫而独无命耶？若有命在，何死者命皆当夭，夭者偏皆遇疫？如云无命，又何以有造生造死之说？岂先造疫，而后造命乎？抑不必造命，而独造疫乎？是不可解，因以兴讼，惟神有以教之。”城隍似无以答，徐曰：“此皆强词，予不屑与汝辩。可逮之往见疫神，以正其狂吠之罪。”刘亦不惧。有鬼以巨练絷其项，即毅然从之行。微闻城隍叹曰：“倔强哉，丈夫也。”乃未及出祠，忽见愁云惨雾中，有青衣童，状貌丑恶，持牒自空中而下。谓刘曰：“疫神以汝论似亦近理。部下诸鬼，止知行疫，而传染者或失轻重，未免滥及无辜。已命瘟眓大使，复加检查矣。”言讫以牒示城隍，命鬼褫其练，纵之自归。刘心窃以为得计，欣欣出门，莫识来路。方贸然前行，俄有同里数人，联袖而来，面容大有喜色。揖刘而谢曰：“赖君片言，吾曹皆免鬼录，将何以酬？”盖俱一二日中物化者。刘亦以失路告之，众乃导以同归。甫行半里许，突遭厉鬼三四辈，虬筋鹘目，吼声如恶盋。见刘皆甚怒，相属争以巨爪攫拿。众遂如鸟兽散，刘独坦然揖之曰：“公等即疫鬼耶？吾父死于是，吾叔死于是，与某而将三矣。所以忘死而与公等讼者，诚以好生者天，正直者神，公等奉行不善，罪且莫逭。予纵死亦不为公等屈。”鬼闻之，相顾愕然，其威顿霁。刘因曰：“公等奔波亦良苦，且时致人怨，莫能血食。诚舍予，则鸡犬之祀亦易易事。当死者固不能生，可生者亦听其祷，不亦一举而兼善乎？”鬼乃大悦，重致不安，反与之订约而别。刘归至里门，俄亦顿寤。使人视某，某则已就饭含，旋得更生。刘遂神其事，每至病疫之家，辄先与鬼谋。凡命之不当绝者，即令椎牲致祭，疾果寻愈。其当绝者，亦预以告之，人因诚信而弗违。阅五年，春疫复行。刘固无恙，忽见鬼采告之曰：“子之名已列疫牍，忝在爱厚，敬以相闻。可预嘱后事，殁后与我辈伍，亦不忧岑寂也。”刘如其盲，旬日果疾，但头目发热而已。家人强投以药，竟不获瘳。而卒死之后，里人祀为疫仙，迄今犹祈禳不绝。

　　外史氏曰：甚矣哉，利口之足畏也。既以理争于神，复以利诱其鬼，而疫之权衡，遂宛然在其掌握。虽然，当天厉之时，良亦有血气衰薄，因而致死，不尽为天灾所中者。故其事似近无稽，而其官不无可采。况稗史所载，有疫入瓮中等事，则知疫之权固在神，而行疫者实鬼为之，犹可取之以相证也。


○　秦吉了
　　剑南巨家蓄一婢，貌美而黠，主人颇宠之，不使与群婢伍。时某太守将致仕，以一秦吉了相赠，绝巧慧，能作人言。主因命婢司其饮啄，此外无余事也。一日婢饲鸟，鸟忽言曰：“姊哺我，当得一好姊夫。”婢羞，扑之以扇，鸟亦不惊。自是鸟有所语，婢或戏而答之，或笑而詈之，习以为常，婢亦不甚介意。盖婢独居一室，鸟即悬其闼，喁喁小窗，俨然伴侣，人亦莫得问焉。又一日，婢浴于堂，忽闻鸟呼曰：“姊故好身体，愧我非男儿，见之当销魂欲死。”婢大恚，白身往扑之。适鸟亦新浴，因驯未闭其笼，竟振羽而出，绕屋周匝。婢捉之倍亟，鸟忽洞穿窗纸，翱翔而去。婢遂仓皇无措，深惧主责，顿生狡狯。著衣后，即移笼于檐下，径诣主前，泣诉曰：“婢子偶不谨，闭户澡身，不意为人所中伤，竟放鸟去。情甘罪责，死无怨。”主人素怜婢，且悉众有妒心，果不究典守而反究他人，其计亦谲矣。既而莫得其主名，亦姑置之。旬日后，婢奉主母命，往省同邑梁孺人。其子名绪，犹未婚，方昼读于斋中，俄有鸟飞集其案，作人语曰：“为君觅一佳配，盍往视诸。”绪惊而谛观，则一秦吉了。因释卷而逐之，鸟飞甚缓。甫出院门，见有二八妖鬟，青衣红裙，冉冉自外入，鸟忽失所在。绪睨女貌，美丽不群，乃托故尾之以行。直入内室，与母絮絮话言，始悉为某巨家婢，面姿容态度，润雅动人。婢见少年郎，亦时时顾之，两情颇眷恋，但不能通片语。良久，婢自归。既复主命，言旋其室。空笼故在床侧，瞥见前鸟，瞑目拳足，憩息其上。大喜，如获拱壁，将执之复置诸樊。鸟大噪日：“予为姊奔波几殆，幸得好姻缘，何犹欲以此困我耶？”婢奇其言，诘之。鸟一一缅述，婢顿悟，遽敛其手。鸟亦不飞，止于榻上，谓婢曰：“予虽不能如昆仑，出姊于重垣之外，然姊之心事，非予莫与之传，姊果有意乎？”婢腼腆不答，鸟作笑声曰：“儿女之态固如是。虑有人来，予且去。”言已，振翮而飞，旋不见。婢故慕绪之丰采，且耻为画屏姬，反侧中宵，不能自主。明日，鸟覸无人，又复爰止。婢招之，即下。因言曰：“主人甚爱予，必不忍以珠弹雀。况梁生青年才俊，纵慕少艾，讵屑以婢妾充好逑？费子苦心，恐事不谐，可柰何？”鸟解所言，两翼旋作，至夕始还，乘昏复婢曰：“梁生之情，见乎词矣！”因诵其所吟曰：“不妨团扇白，只喜玉颜红。倘遂乘鸾愿，终应跨凤同。”婢闻而心喜，遂以意授鸟，侵晨复纵之去。乃绪在萧斋，日夕注念于婢。朝起仰视翔禽，颇似畴昔之鸟，因戏曰：“卿能语我可人乎？当为汝立传，俾与苏武之雁并传。”语未已，鸟忽垂翅而下，集于粉垣，与绪对语，致婢相思之意，并所虑之深。绪大悦，因诘婢知书否。鸟答曰：“颇识之。”绪即立草数行，备叙渴衷，兼矢永好，缄封而置之地。鸟即下而衔之，径飞去，绪益骇叹其奇。乃自此数日，不再见鸟，而婢之音耗顿绝。正怅望间，忽传巨家有婢死，既已藁葬。绪心动，疑而询之，果即意中所属者，大恸几失声，而亦莫解其故。殊不知鸟衔笺去，婢见之，愧不能书，乃撤玉瑱一事，畀鸟复之。并告以父母所在，浼绪物色之，眡以重金，则蛾眉不难赎，鸾俦可立效矣。鸟唯唯，衔之高飞。至中途，突遭恶少，试以弹丸，中其颊，鸟遂陨越，身命俱捐。居无何，而婢之祸作。初巨家以色宠婢，将以列之小星，婢颇不愿，退有后言。迨婢以失鸟之故，嫁祸于人，虽未遭箠楚之威，而同列者靡不侧目。且虑其专房恃宠，行将长舌为灾，遂群起而攻。闻其在室与鸟言，夜半不辍，乃诬以与人有私。播之主耳。主闻之，甚怀酯意，搜诸室内，得绪书画，益为勃然，毒加拷讯。婢以事涉荒唐，无能自明，遍体疮痍，奄奄待毙。主亦不待其死，生纳渚棺，命仆瘗之野。此婢之绝命本末，在绪亦未深知。惟有怆怀埋玉，坐而伤神，不禁隐几而卧。忽梦一女子，羽衣蹁跹，直前敛衽曰：“妾即秦吉了也，与某家姊本同类。渠以善行得以转轮为人，妾与之邂逅复聚。虑其辱于庸夫，敬以先容于君子。不意妾半途折翼，致姊竟遭烁金，负屈重泉，良堪扼腕。虽然，幸有生机，非君孰与援手？”绪梦中大喜，起而询之。女子戟手一指曰：“郊行百步，薛涛坟固不远也。”顿扑地化为孤鹤，凌空而上。绪惊寤，即命仆马访诸邑外。偶忆北堡村名似合隐语，径诣之，果得婢之葬处，而未敢遽开。因假村中一席地，至夜，以利啖仆同往。启之，所瘗故不甚深。及棺，静伺，似闻呼吸之声。亟破之，婢果复活，绪遂惊喜如狂。左近有尼庵，卑礼叩之，缅陈其故，尼亦乐于为善，慨然许之。相与扶婢出穴，绪亲负之以行。寄养庵中，资以薪水，然后归。月余，婢竟光采如初。绪乃浼尼为撮合山，托言贫家之女，力白与其母。母往视之，虽一面之识，颇能记忆，婢因泣诉其情。母素爱子，不拂其意，径为之迎娶于家。且因婢故，不与巨家通，巨家亦以婢故，杜绝往来，婢之踪迹，因以秘。惟绪念秦吉了之德，遇有捕获者，必市而纵之，人咸疑讶。至巨家中落，尼乃泄其春光，而说者遂得其梗概如右。

　　外史氏曰：青鸟传言，古今佳话，此婢独何福清受？然以司鸟为职，其事甚雅，其貌亦必轶群。安在掌笺之红线，不足为举案之孟光乎？但非梁生之情痴，纵令巧言如鸟，丽色如婢，恐未必念念不释。况为青衣之下列，竟蹈发冢之嫌、几罹开棺之罪如此哉！世有钟情之士，必以绪为异人。
　　随园老人曰：鹦鹉能泄人言，此鸟独玉成人事，且以死殉之，羽族之微，不图有此侠气！


○　龙阳君
　　黎定国，陇西杰士。勇健有力，常升万仞之山如履平地。然当其微时，人或与之争，辄敛手避之曰：“渠非吾敌，毙之则枉杀一命，且误我一世功名。”其志不可量。后入伍食饷，屡著奇绩，以军功擢都阃，莅任粤西，苗人咸慑之。一日，奉宪檄巡视海洋，乘艨艟，建旗纛，势甚烜赫。夜寝于舟内，漏下三鼓，忽闻唱名曰：“龙阳君谒黎。”疑其梦，然已披衣起矣。侍人明烛如昼，见有整冠服者入拜，衣制甚古，而年且耄耋。拱揖而言曰：“不榖受楚大王恩，位列诸侯之次，虽以色进，亦一时之盛遇也。自殁后，谪居海上，垂今二千余年。近有亡耻少年，冒予名色，蛊惑良人，予已尽拘之来，给以职役。不图南梅孽龙，覸其秀丽，辄欲强行夺取。窃恐此辈一散，又将污触天光，浊乱世宙，且隳予之声。闻苟得威力如将军，前往镇抚之，庶凡可以无患。”黎闻其语甚诞，乃辞曰：“龙岂可以人力制伏耶？”对曰：“予已设饮宫中，将以大义责之。而予素乏拳勇，虑彼不服，微将军特莅是盟，后必有悔，非敢以戈戟相劳也。倘蒙见助，感戴靡涯。”黎遂慨然许诺，佩剑与行。出舱，即有人控骑相候。乘之登岸，约数里，旋见一城，雉堞巍然，而不及一邑之广。入门而东，有栋宇亦似轮奂，黑暗中都不甚悉。龙阳君先已弃骑揖之，同入门庭。皆燃巨烛，雕楹刻桷亦在恍惚之间。其居之内外，侍从百数，皆以美童充之。有披发者，有弱冠者，亦有近人装束者，要皆妙龄，无一老丑者。相逊至庭，龙阳君揖黎上坐。席未温，有人遽报曰：“龙主至矣！”龙阳君出迎客，黎亦起立。视之，珠灯数对引一人，冕而盛服，貌绝陋，即如世所绘者，历阶而升。见黎即顾问日：“客何为者？”龙阳君答曰：“黎都阃适来巡徼，亦奉屈至此。”龙主色似不怿，遽曰：“我辈之事，亦何与于阳官？龙阳君殊多事矣！”龙阳君未及答，黎即正色曰，“普天之下，莫非王土。天子设官，所以治之也。海中一洼水，余得巡查，则公私皆当与闻，岂可以幽明为界，遂谓为农之越畔哉？”龙主闻其言，亟改容致礼，且谢过。因共逊黎首席，而后宾主分坐。酒行数巡，龙阳君乃言曰：“前承龙主驰谕，欲以海中珍玩易诸童，寡人何敢有违？然自后庭开凿，古圣王列之三风，永垂世戒。后之帝王君公，或以骖乘见讥，或以余桃遗臭，龙主亦何取于此？且计龙主宫中，美人充下陈，狗马实外厩，亦已足以自娱。万望收回成命，无贻海若之羞，波臣之笑，实为厚幸。”言已，龙主艴然不答。黎乃接谈曰：“此论甚正，以余闻之，龙阳君曾泣前鱼，岂不乐后人之继起？今乃涤肤洗髓，思以尽革其余风，意亦綦美。况龙主之职，只宜霖雨仓生，而耽耽于顽童之比，九阍闻之，能无怒乎？即某亦窃为龙主滋惧矣。”龙主又默然。黎遽按剑而起，谓之曰：“君有三大罪，其知之乎？”龙主亦毅然曰：“不知也。”黎曰：“君虽蛙尊水府，实已南面称王，竟不顾大亵体制，而宴然争此娈童，一大罪。龙阳君受封于楚，曾为贵臣，君乃以威势压之，倚众暴寡，恃强凌弱，二大罪。龙阳君尽收陆海，虑人宣淫，而君强竞南风，导人纵欲，非三大罪而何？”语至此，须磔目张，剑已离室。厉声曰：“某受朝廷之职，奉幕府之命，虽居末秩，实仗天威。凡有梗化者，无论鬼神，皆得问罪。矧今日之举，将以扶弱锄强，诛淫去暴，即以三尺之钢，溅汝项血，谅不为过也。”挺剑而前，龙主色挠，长揖而谢之曰：“将军坐！何致于此？寡人知过矣！如再思断袖之欢，当遭醢身之祸。所不应者，有如此烛。”黎乃掷剑大笑曰：“吾固谓龙主豪杰，必无不断之事也。”龙阳君又请为盟。黎笑而麾之曰：“以盟为有益乎？吾恐口血未干，即有龙战之事矣。盟既如此，不如无盟。”龙主亦辞而不歃。遂复坐饮，相对甚欢，直至鸡鸣。龙主先辞去，龙阳君谢黎曰：“非借将军神勇，此事正未易决也。”因献明珠一柈，黎坚辞不受，依然乘马而归。比及舟中，天已昧旦，从人皆不知黎出，见始骇然。黎询之，对曰：“我等闻公命烛，及燃之，公复偃卧，竟未见公他往也。”黎亦笑而不言。诘朝扬帆，见一蛟蜿蜒海面，从以小鱼约数百，且稽首作谢状。黎知为龙阳君，温言慰之，旋失所在。黎后位至协镇，恒向人述及其异如此。

　　外史氏曰：蛟字从交，毛诗以狂童为狡，孟氏以艳丽为姣，音虽殊，而字形相类，则龙阳君之化蛟也，宜矣！但无虎豹之威，不免蛟龙之斗。黎将军侃侃正论，立解其纷，何其豪也？至以中山之皘为南溟之鲲，似乎寓言。不然，众维鱼矣，何复有漏网者献笑争妍，致短须眉之气耶？


○　苑公
　　巨珰苑公，直省人，谈吐隽妙，有文士风。王公大人恒以其阉而惜之。然苑公之阉，非犹蚕室也。苑公家巨富，父亦仕至别驾。苑公之生，锦襁绣褓，岂等于贫苦小民净其身以求显达哉？其父年届六旬，犹无子，戚族劝之，始纳一妾。期年生苑公，其父甚悦，亟觅乳媪，使字之。彼妇吕姓，少寡，性妖淫。其夫之死不可知，孀两岁，又举一男，因不见容于姑嫜，遣归母家。母家又贫，劝之嫁，又恋所私，不肯听。乃以其乳售于人，意盖借此以自便，庶不至如再醮者，受夫箝制也。公父不及察，竟以十金质其身，约以三周，俟子口食而后去。妇敬诺，视公亦甚爱惜。初公父缘有少妾，治家綦严，虽五尺之童罔敢入中门。及见乳媪少艾，且妖冶异常，防闲益密。而性复刚暴，婢妾小忤，即行敲扑，而余人可知。妇既入樊笼，所欢者三秋莫见，即通一讯而无从。又惧官势，不敢自断其乳，因而由悔生恨，积恨成怒，思毙其所哺之儿，而后可脱然事外。无如苑公幼即健壮，曾无纤微疾痛，妇益计窘。适公父远出，公之嫡母生母，均以时疫病在床，妇乃得逞。阴以生丝一线，束儿外肾，日以加紧。儿痛楚啼号，人亦莫测其故。妇又以醴酒一盏置枕畔，乘儿呱呱，即濡指潜抹其吻。儿醉，辄熟寐，妇又移易其扣。如是者兼旬，儿之母病始痊，而儿之人道已随手而坠。妇初冀儿死，而儿痛则啼，啼已复食，妇于此不觉智尽能索矣。既而闻公父将归，心更大惧。一夕伺儿寝，自缢室中，比及人知，早已救而弗及。举家震骇，幸公父旋返，虽未悉其致死之由，而缄书邑宰，检验无伤，事遂寝。阅数日，其妾视儿便溺，忽大惊曰：“予所诞者，岂女也耶？”嫡室闻而趋视，则非女非男，在二者之间。阖室皆变色，闻之公父，乃大戚，始悟妇死之故。重责婢妪，而兼及其妻妾，究亦无如之何，惟时时陨涕而已。比长，耻使为阉，亦教之诵读。年十二而父卒，犹学为文。及应童子试，邑人攻之，竟不得考。公乃忿忿束装入都，渐致通显。每言之，犹欷献不已。

　　外史氏曰：谓他人母，亦莫我有，儿固以乳为母者。乃不第不有其子，且并其所有而去之。穷凶极恶，要之皆淫之一字，实为厉阶。淫则必阴，阴则必毒，吾因以告夫天下之为父母者。


○　银筝
　　故明鼎革时，天下遭流氛之乱，烽烟匝地，羁旅者多不能归。甲申以降，本朝大圣人出，海内永清，民始得返其乡井。鸿雁哀鸣，旋集安宅，甚盛事也。泾阳商人李元燮，久困于吴楚间，亦将复其邦族。策一蹇卫，徐驱于邯郸道上，重睹山川风日之胜，不禁快然。薄暮，宿某县旅舍。主人，其乡人也，挽留信宿，不忍遽别。旦起，闲观市上，往来络绎，依然盛世之氓，心益欣悦。立未久，闻市人哗曰：“秽物来矣！”多奔避，唯恐不及。李愕然以问，主人笑曰：“行且至，子试觇之。”李因伫俟。俄见一人，身无半缕，仅以尺幅蔽其私，竟体污秽，若负涂泥。迫视之，发毡面鬼，气如新遗之矢，十步之内，渐不可耐。人有不及避者，辄掩鼻而趋。李强忍而观，双钩荏弱，一妇人也。乃大骇，徐察其异，容虽不洁，其目则灼然如秋水之波，其腰则溺然如春风之柳，低鬟敛恨，俯仰生姿，苟具深心者，莫不知为尤物。李谛视良久，惊曰：“此固非常品，奈何污辱至此？”因不避其讳，潜尾之。女至人家，即呼曰：“银筝来。”人随以敝器置食，委之地而与之。女手一小竹眥，即倾于其中，再诣他处乞。约足一人之食，返其故道，不再履入门户，飘然自去。李蹑迹相从，女至一废宅，人遂不出。李默识其处，然后归。及见主人，亦不复齿。至夜，始往伺之，闻破壁中，似有人吟咏，音甚娇细。倾听之，则七言律也。其诗曰：“黄巾满地翠娥羞，愧向风流作楚囚。吞炭不缘仇未雪，文身只为美堪忧。敢辞泥滓十分涴，略避纶竿一旦钩。幸遇安澜还净俗，阿谁刮目到沧州。”诗虽不工，语甚明显。已而又吟曰：“故乡咫尺似天涯，遗臭流芳念不差。玉骨纵甘埋粪壤，翠眉宁忍映荒沙。石中自韫无瑕璧，树底谁怜薄命花。试向灯前欣把臂，守宫依旧色如霞。”李素知书，聆其音韵清浏，不禁雀跃。大呼曰：“刮目者至矣！守宫砂可容一验乎？”女闻声悬知为日尾己者，乃隔堵墙与语曰：“君真有心人也，不为俗目所拘，能识妾于污浊之内，洵为独具只眼者。但暮夜之间，幽僻之地，嫌疑易涉，不敢呈身，窃自恕。”李笑曰：“百体无丝，提防尽溃，卿此言无乃娇乎？”女曰：“不然。妾虽裸裎人侧，人实不以人视妾，妾遂不以女自居。今者君既知妾，妾犹以此相见，是人与人相值而无男女之别也。妾即衣履不全，犹不敢见君，矧无礼之若此哉？”李因诘曰：“然则终已不见乎？”答曰：“妾望豪杰如望岁焉，讵忍交臂而失之？曩者见：君垂盼，知必辱临，故吟拙律以见志。君果剖石取玉，披沙拣金，不以污辱而收之，妾请俟于前途，永执箕帚，君以为何如？”李大悦曰，“是予所愿也。”遂叮嘱而别。诘朝李起如市，潜置女衣一袭，袍祷咸具，归即束装。主人留之不住，匆匆辞去。约行半里许，闻丛莽中小语曰：“郎来乎？妾固料无爽约也。”窸窣而出。李视之，泥垢犹昔，熏莸已少异，益喜其有心。乃即驴背取衣与之著，女止之曰：“不可。三年积垢，一旦逢君，当还我庐山面目矣。西僻有小溪，尚可涤灌，倩君随予一往。”李从之，携手同行，绝无惫恶。女深感其情，因自述其颠末曰：“妾名银筝，邻邑绅家女也。年甫及笄，即以色美闻于人。适遇流寇兵起，父母深以为忧，逆知不免于包羞，将置妾于死地。妾悲父母乏嗣，乃跽而言曰：‘贼之所悦者，色也。儿有毁容之术，使贼不可以近身，不愈于舍亲而就死乎？’父母亦不忍予，遂听之。妾预储人犬之矢及秽污等物，闻城将陷，先以炭漆其身，继以垢泥重以溲便，径扶父母出奔。虽乱军之际，白刃交挥，见妾以为狂，曾不一盼。嗣是父母失其产，又染痼疾，尝在床蓐。妾以此亲往贼营求乞以养。贼恒怜妾，而从无邪心，呼妾曰“癫人”，时以口食与之。如是者半岁，贼退而父亡。妾负母丐于四方，深惧宵小，因以不更。今春，母又见背，孑然只影，愈不敢稍露其形。脱非有心如君，妾亦不欲轻泄。”李因赞之曰：“卿固曹娥一流人也。但值栗烈，将何以堪？”女曰：“是亦有故，妾少时遘一女尼，授以异术，日饮冷水半升，运气三刻，虽盛暑无忧其热，隆冬无虑其寒。日行风雪中，体常温暖。人以是目妾为仙，而不复狎视，职此之由。”李弗信，试以手抚其肌，时当秋尽，其燠不类无衣，乃奇之。语次，已至溪边，女笑谓李曰：“丑形将露，愧实难禁，君姑少避三舍。”李故弗肯，女不得已始跃入溪中。沉浸许时，方加湔洗。李从岸旁睨之，尘浊尽去，肤亚新霜，掩映清波，不觉心醉。既而掬水沐发，发虽短而如漆，挹注盥容，容不满而似月。芙蕖出水，华彩焕然，李于斯时，难免见猎之喜矣。女既浴讫，逡巡不敢登岸，李促之，甫腼颜露其半身。笑曰：“日裸逐于市上，反不如郎前之可羞也。”李至水边，戏牵其臂，女始登。全体已现，倍觉魂销。李将拥之欢好，女坚拒之曰：“野合非礼，君岂不知？必相逼，妾宁怀沙而死，不敢从君。”李乃止。以衣畀之，女著讫曰：“使妾复得为人，君之惠也。”李遂以骑载女，而自控以行。至夕，宿于村舍，两始定情，则犹然处子也。相偕至家，李之妻乱后已不知所往，因以女为室。女善居积，尤多智慧，相扶立业，家以稍丰。某县数日不见银筝，疑其仙去，犹喷喷称异之。是真不知浊水之珠，而妄以为延津之剑也。噫！

　　外史氏曰：闯逆跳梁，人民涂炭，闺阁之被祸尤烈。历览明末已事，不胜惨然。女独有洁身之智，反以不洁为洁，抑亦奇矣。使当日恶其不洁，必以冶容为洁，其不洁犹可浣乎？惟能达变，可与守经。秽污既除，依然故我，以视深衣护玉，华服藏姣，一旦受美面之辱者，其相悬又何啻万万耶？又曰：女子之义，当处常时，虽尺寸之肤亦不可令人见。至于患难，则与其为人污，毋宁使人见。见可言，污不可言也。达哉，银筝庶几箕子之亚矣！
　　随园老人曰：苟延性命，所以为亲，倘遭微瑕，适以辱之矣。女之可贵者，以此；可传者，亦以此。


○　董文遇
　　齐东董文遇，粗鄙不文，而近狎声色。往往游乎康，使酒尚气，以致躏柳蹂花。曲中以其世家，且丰于资，贪得缠头，反畏之无敢怒也。一日初冬，将饮于妓馆。闻有胡媪，携二女卖歌于市，色艺皆妙选，齐之勾阑无其匹，人因从之如蚁。董甚歆羡，走价召之。迟久弗至，遂勃然，怒不可遏，盛气以待。及媪至，布衣练裳，引其女，亦绝无华饰，被服綦缟，而态动神流，容妍骨秀，早如彩霞入座矣。董不觉降心，威严顿霁，惟作色以询之。媪不答，二女从容应对，若流莺之巧啭。董遂无从置喙，反大喜，命座共饮。一时妙语娇歌，得未曾有，因更为之颠倒。欢然引满，不禁酰酌。又以事怒妓家，举盏掷之，误中一女额角，血流如注。媪早变色而作曰：“村人不可与处，乃至是耶？”麾二女去之。出户即飞跃登屋，鸳瓦无声，而彩云顿逝。妓家及董之仆从，罔不咋舌。视董已大吐狼藉，倒于席上。醉乡侯之故态，人所习睹，惟扶之使卧于榻。越夕，即自归。乃自此媪与二女不再见于市，知之者莫不咎董。无何，董与所亲邹姓，同赴近郭，裘马翩翩，意气甚都。忽县役挟刺相迎，敬曰：“大尹命，将有要语相嘱。”董虽衿贵，究不免于趋承，亟诘以大尹所在。答曰：“在某家园亭公宴。”役又语同行者曰：“邹相公非他人，请亦偕往。”两人皆大喜，从役疾驰，若恐不及。既至，果系邑中别墅。役请先入禀白，久而始出相延，董与邹絷驹而入。历门两重，罔见大尹形影，即从役亦无一二，邹与董皆疑。询役，俯而不答。须臾得一亭，始曰：“止此相候，大尹当自出也。”遂亦踱去。二人拱候良久，绝无迹兆，乃就栏槛小憩。日将西下，枵腹雷鸣，董欲去，而邹反留之，邹将行，而董又止之。辗转昏瞑，甫闻人声嘈杂，如在左近。静聆之，笑语娇婉，又若妇人女子，始大骇。方思趋出，忽前役引二人来，素衣白冠，高几与园树等，面目狞恶，状如世之所绘无常者，大惊而踣。二人出巨练絷其项，若犬羊。行不数武，有公廨，绝宽敞，红裙翠袖者，几盈厅事，见董与邹之形状，莫不掩口而笑。强视其堂，珠箔四匝，饰以金玉，而雕题绣柱，轮焉奂焉，遂迷惘不知所为。又有顷，蟾魄高照，纱笼遍燃，厅上大呼曰：“速牵酗酒贼来。”白衣人驱董以前。厅中设高座，皤然者坐于其上，翠冠而锦衣，则故市上之媪也。董亦不甚记忆，威焰之下，仅俯伏听命。媪数其罪曰：“汝以白丁纨裤，而妄思依翠偎红。一事拂心，早闻狗吠。青楼中固皆薄命，复何堪汝之践踏耶？且因恃醉伤吾掌珠，诚为擢发难数。今既絷来，罪应莫逭。”董闻媪言，始悟前事，不得已而谢过，豪气尽靡。媪又宣言曰：“此曹不足污吾刃，婢子可为吾击之。”语未已，早有垂鬟数人，揽彩袂，舒柔荑，以掌加董面上。董犹觳觫畏避，顿觉襟袖中香气流溢，且不甚痛。腻指着肌，柔若无骨，虽当惊惧之余，尚觉形神俱软。旋见一婢，以媪命酌以卮酒，曰：“此酖也，可饮之自死。”董又大怖，不欲下咽，众复夹持而灌之。芬馥袭鼻，绝无他异，而入喉以后，如冰雪沃心，精气顿爽。董私念媪非恶意，方自喜，又闻群婢鼓掌曰：“自兹不再作高阳酒徒矣！”众正哄然，欻自屏后有笼烛照二人出，新妆如画，霞佩云衣。谛观之，则即二女者是。甫至几前，媪即命以董退，询曰：“邹君安在？”白衣人又复驱邹。媪熟视，怒曰：“蠢仆真不谙事！何恩怨不明，而亦絷累以来耶？”叱使去练，复下座逆之，且谢曰：“老妇龙钟，指挥不克明爽，以致开罪于君，恕之幸甚！”乃逊邹宾席，二女亦敛椎相见，色似赧然。既而媪命张筵，俄顷，水陆毕具。邹因为董缓颊曰：“同造仙坛，而独为阶下之囚，渠即罪所应得，在某不胜跼蹐，请宥之，庶不使风月笑人。”媪似未首肯，二女又言之，语细不可闻。媪始冁然，命去董缚，亦令入座。白衣人遂皆不见，于是邹董偕坐，媪之母女亦以主席相陪。酒香肴味，盘盎蒸腾，媪亲起劝酬。独至董则曰：“醉态不堪承教，请代之以茗。”董亦似不胜酒力，嗅之即恶作欲呕。惟邹欢然大釂，且与二女互相谐谑，若旧相识。酒数行，媪即命止曰：“夜阑矣，不可以再迟好合。”邹遂起席，与二女同入屏后，如有夙约。媪与婢亦不少留，但见怪鹗啼树，寒月照怀，厅上既未留烛，鬼嶙时时辉映。值清醒之时，无卧席之地，其苦又难言状。幸而良宵易短，早巳月落星稀。见邹自厅后出，笑容可掬，拱曰：“误登乐国，致君独享清福，贪花人诚不免有罪。”董亦不敢有言，默默俱出，马犹系于柳下，乘之遂返。途间始询邹以见厚之故，邹犹嗫嚅。董叩之倍亟，始肯吐露。则媪之母女，挟技来齐东，已匝月。邹故酷好狭邪，因以居室送之，并资其薪水，靡不周至。媪以是德邹，二女亦与之相得，颇有自荐之意。自媪携女遁去，经数旬，邹犹思忆不置。故是夕独留邹，枕席之间，倍极缱绻。邹亦以踪迹诡异，宛转诘之，二女皆不讳。自言其身实狐，适间伎俩亦其母之小试道术耳。语已，董始惊愕，益为愧悔。归至家，方各分袂。董故不欲宣播，邹亦秘密，他人绝无知者。乃自此董之于酒，向也亲之若命，今也疾之若仇，杯勺不复入口。强饮之，涓滴落腹，不啻烈焰炽心，必卧病经旬，危而后安，遂不敢少为尝试。且于花柳之乡，足迹不至，犹可以面目向人，苟一涉其藩篱，则眉棱眼角，自生粉墨，拭之终不可去，人见之，皆笑不可仰。又必数日，始反其故吾，而豪情顿减，不再履章台咫尺地，反以此得为醇谨之土。而人之异之者，不免博加咨访。经历岁月，董始为人道之，闻者又靡不捧腹。余闻此事时，董年已强仕，躯貌伟然，恒自述其少壮豪举。盖既阅十余稔，青楼翠馆之中，久无文遇之迹矣。
　　外史氏日：酒为狂药，岂不信然？大则以之贾祸灭身，小则以之招憎市怨。至若买笑追欢之地，虽以纵酒为豪，而数斗沉醺，实杀风景。奈何叫号怒詈，几以温柔乡为解酲之具，是真村牛之不若矣。旨哉，醉态不堪承教，一言直可作宾筵全诗读，而晓风残月之旁，又可书为座右铭。媪固解人，其言亦甚解颐。


○　马元芳
　　马元芳，淮右人，太史介庵公之犹子也。介庵疾笃，元芳为祷于岳祠，既归，遇一急足隶，貌颇狞恶，逆而语之曰：“郎君勿旋返，奉公命来相召，请即同行。”元芳茫然，疑其季父所使，遂从之去。出城东门至一处，绝类邮亭。官役百数，见元芳皆声诺曰：“公子来！”隶导之，见一紫衣吏，貌亦奇伟，谓元芳曰：“尊大人相俟已久，亟从予入。”时元芳之父犹在堂，为邑庠生，名位俱来显，心甚讶之。及入，从者数十人，皆披绣铠，手眧戟，或衣锦袍捧文书，分列阶下。堂上巍然高座者，果其父也。旁有二八姝丽，状如画图，捧符剑而夹侍之。元芳顿悟父卒，哭拜于地。父语之曰：“儿勿悲！帝命汝叔为济南府城隍，方伯巨任也。天符已下，因其典试楚中有颠倒优劣一事，为文昌所劾。查予生平不履公门，不谈隐恶，颇为上帝所器，因以予代之。仓卒起行，未遑与汝别，故召儿来一面。功名皆身外物，阴德勿或缺，勉之，慎之。归语尔母尔妻，此行甚安乐，毋须悲悼。”元芳闻父言益大恸，伏地不起。父命人扶之出，又曰：“告尔叔父，好改革，相见有日矣！”元芳作儿啼，霍然顿觉。视之，日方卓午，身实卧于天齐殿前，大惊而起。甫出祠门，家人已竭蹶来报，则其父果殁。颠踬而归，尸犹未冷，因抚之大哭。嗣闻母，妻言，其父晨起犹扶杖游小园，呼童汲水，躬亲灌溉，身体毫无疴痒。既而往视厥弟，及归，忽语家人曰：“速觅元芳来，天帝有命，以我代阿定之任矣。”盖即太史小字也。有顷又曰：“候送者多，予不能复待，盍行乎！”言讫索衣，更毕而殁。元芳亦述其所梦，阖室骇异。往视介庵，则已汗出如蒸，不旬日而疾愈。

　　外史氏曰：旨哉，马公之言，曰功名皆身外物，阴德不可或缺。初味之甚属平平，及读孟氏天爵人爵之论，始叹功名之浮而不实，诚不若阴德之实而可据也。马太史一生耿介，徇为不愧厥宇，而究以一事倒置，让天爵于乃兄。不可或缺一语，良亦有所见而云。此康熙戊子事也。余闻之太史令嗣，其伯父讳龢，字立斋，先太史五年卒。所云相见有日者，殆不负其属望乎。又曰：正直为神，固不限于资格，然亦有殁后晋阶者。旧闻某府一通判，舟行赴其任所。行及江中，日有一巨舰与之偕，昼隐晦现，其笼灯牌额，则亦某郡分府也。乃大惊，疑为奸人冒赝，而行藏都又不类。至夜泊舟，因具官服往拜之，亦欣然延入。视其人，年届六旬，岸然道貌，舟中亦载细弱，遂不敢疑其他。坐次，微叩之曰：“公之所之者，某府之倅乎？”答曰：“樗栎之才，实忝此任。”曰：“然则将焉置予？”答曰：“不知也。”遂不胜愤懑，亟索其凭。慨然相视，阅之与己无殊，而所钤者则东岳大帝之篆也。骇然询之，始自白曰：“公所莅者人，予所莅者鬼耳。生前为某邑教职，以清介得擢斯任，何竟不相容耶？”疑虽尽释，心倍悚然，亟告退。强留之饮，欢然竟夕。次夜径来答拜，由是往还莫逆，直至江干，帆影乃没。


○　瓢下贼
　　晋人王某为余言，其邑中一积贼，则故偷儿中之黠者也。觊某村一妇，家小康而夫适他出，遂宵行以往，冀饱其囊。既至，径皔其垣，兼辟其牖，仡然入其室中，放手榻前而立。时妇犹清醒，灯故未熄，见贼乃大惊。强诘曰：“若何为者？”答曰：“予欲资。”妇度不能禁，乃曰：“由若取之，予家亦仅温饱者。”贼不肤箧，而易其可欺，复戏曰：“予欲眠。”妇大恚，不应。贼出短刃，长尺许，雪色与孤檠相映，晃耀一室。妇大怖，方觳觫无能自免，而贼因枵腹适苦饥，忽谓妇曰：“予欲食。汝为予炊，饱或即行。”妇大喜，顿得良策。以庖厨之在异室也，亟衣而起，且笑谓贼曰：“饥者无能久俟，予藏斗酒，原以备不时之需。子姑自酌，予往执爨，不一时而腹可果矣。”贼闻有家酿，亦大悦，而虑妇叵测，携酒同往，就炊火酾而饮之。妇揣其意，亦不遽发，殷勤为供具。及贼将食，突出扃其户，键以巨锁，且大号。邻佑有未寐，闻声咸惊起，竞持短梃，聚者十数人。妇启外户迎之入，众亟曰：“盗安在？”妇指之答曰：“即在此中。方餔啜，予防其遁，业以葳蕤守之矣。”因贼无能逋，遂缕陈其状，意颇自矜。众视其室，黑暗都无所见。先以二人守户，防贼冲突，甫命妇取钥，排闼拥入。乃贼闻妇号，初无惧色，亦不奔窜，尽以其食物匿之灶底，而熄其火，盖已得藏身之固矣。及众入室以炬烛之，室中物俱安堵。凡妇所云式饮式食者，举无迹象。惟瓮中一瓢，漂摇水面而已，众固疑不至此。而屋仅一楹，举目可见，亦无待于冥搜，因反以妇为举烽，相顾微哂，默然散去。妇竟无以自明，众去乃大疑，曰：“予岂梦耶？炊具犹温，所炊者亦安往耶？”语未终，瓮中震响，眪然瓦解，见一人淋漓遍体，衣水而出，且谩骂曰：“予不汝戕，汝反戕予，真犬彘之不若矣。”众去时室复掌火，妇见贼大惊，口未见启，匕首早陷其胸，妇遂倒。贼复审视，径断其头，然后履其闺闼，席卷所有，并觅乃夫之衣，易其湿者，而后去。平明，众知妇死，乃大骇。及见破瓮，始悟水面漂摇者，其下实即盗薮也。因以其状首之官，而贼究不获。后数年，贼遂以他案被逮，方拷掠间，忽昏愦自供如此，亦妇之幽魄不散也夫！

　　外史氏曰：此事凡三易局，固不仅贼之急智足奇也。方贼之入室，妇已为在槛之猿。及妇之出号，贼又如入樊之鸟。究之请公入瓮，众竟茫然，妇遂奄然，而贼反翩然。一纤细之事，不可逆料若此，不亦足以借鉴耶？


○　卷四


○　蛇媒
　　蛇媒者，媚术也。儿时窃闻先大父言，辽东某县，有一执鞭，其人固不谙风月者。一日驱虚车，偶过大泽之侧。时届夏秋交，草深禾茂，忽见双蛇长尺余，纠缠若饴，牢不可开。彼固不知其媾也，戏以长策挥之，蛇即分头而去，其人亦不为意。暮归，遇比邻之孀，偶扬其策，孀忽夜奔其家，百计求合。其人遂纳之，事讫各散。私为庆幸，而不以为策故。乃孀素持雅操，既归而夙夜自思，惺然曰：“我何以为此？”因愧而泣，顿欲自经。翁姑闻声亟拯之，坚叩其由，具以实告。所亲有知者曰：“此必蛇媒也。”伪以他故假策，其人竟慨然与之。携至家，沸油于镬，断而投诸其中。其人遂叫号竟夜，肢体糜烂而死。孀因赍恨亦寻卒。

　　外史氏曰：呜呼！不知而误用，犹亡其身，况知而故用者哉！故此事先大父谆谆言之，用以戒人。予小子弗敢忘也。慎之！慎之！其勿以余为导淫而妄思一试，则幸矣！


○　续五通
　　五通邪神，《聊斋》及诸书言之详矣。近今奉祀者少减，然而旧闻犹有可嗤者，因并附录于左。故明天顺中，钱塘民戴小一，鄙而有力。其室某氏，虽村女颇具冶容，齿且甚稚。小一防闲綦密，人固无能问鼎，即妇亦未敢自炫其玉。一夕，夫妇已就寝，忽闻窗外呵殿声。即有人叱曰：“戴小一何物小人，神圣过而犹然拥妻酣卧也！”小一大惊，穴牖窥之，纱笼十数对，卤薄纷沓中拥一贵人，紫衣而金冠，跨小骊驹，盖村中所祀五郎，即神之二也。村人素畏此神，小一蹶然起视。妇则已熟寐，将呼之醒同往礼拜，神忽隔窗止之曰：“勿惊丽人，予之来亦正为此。”小一性素妒，闻神言颇不能平。且知近村之妇，多有为神蹂者，因奋然不顾，曰：“淫鬼耳，何足为神？其真能加祸于予哉？”径弛然复卧，若不知有神者。外又呼之，小一漫应之曰：“予已寝矣，神何为者？予妇恐不若他妇之易致也”。语未竟，神即哂曰：“予固谓渠倔强，非可以理化者，汝且姑待之。”乃叱其从者，行如风雨，疾驰而去。小一始撼妇醒，语之，妇大怖。小二笑曰：“予有力如虎，神即能亦无如我何，子勿以为忧。”明日小一出田间，而心系其妇。往返数四，妇故无恙也。里人莫知其由，咸戏曰：“若今日足趾何勤也？岂阿嫂亦紧待播种耶？”小一怍不能言。及昏而归，与妇谋所以备御之策。乃以巨石镇其户，且牢鏁其牖。令妇戒严而卧，衣裤皆亲以密线缀之。室中不燃炬，而自荷一锹，摩厉以须，其防维可谓密已。如是者三夕，而竟杳然。妇亦渐厌其为，唾曰：“岂若梦魇而妄有所见耶？脱令有之，宁以神之威灵，而遂惮此不来者？”小一终不释然，仍前戒备。夜未深而神果至，其来也声势远逊于前。惟闻篱落间有踯躅之状，盖其所乘之驹也。小一心知有异，蹴妇便起曰：“来矣！卧必不免。”妇悚然，毛发尽矗，手足亦无所措。未几，而猛风大作矣，瓦砾纷飞矣，应门者自移而司闭者自启矣。一时户牖洞开，向所为闭关谢客者，又俨若开门揖盗。然小一心亦惊，木立而视，顿忘利器在身，反束手以待之。俄而烛光自外而内，衾枕易故以新，室中之什物须臾一空，锹固不可得而知也。神犹未入，捭者复阖。灯火之下，小一自视其妇，则衣之弭缝者既以不解解之，裤之联络者又以不断断之。俄顷为无叶之花，转盼非在椟之玉。小一于此，不禁心灰气绝已！又有顷，神始含笑入室，裘带翩翩，非复向之严肃，而温雅过之。顾谓小一曰：“若妇诚不易致也。”因叱曰：“卧榻之侧不宜有此癱人，盍牵去之”。果若有物径驱小一行，足不踏尘，旋出户外，而双扉早閛然复扃。小一立檐际，他无所睹，惟见青燐隐隐而已，胆力益怯，足不能移。旋闻窗中调笑声、狎昵声，妇默然，神则欢然。移时，零云断雨之声渐达于外，妇亦不再缄口，则其荡然情状可想矣！小一惊魂少定，忿气复激，思以报复之，而茫无善策。幸燐火尽息，妖物稍远，因筹所以同谋者。而邻比皆素畏此神，惟左侧一老教授颇饶于胆，且居恒时诋五通，或可借箸于彼。然不敢由门出，惧为神知，遂皔垣而就之。适犹来寝，款关而入，方孑然一身坐于短檠下，整理残编。见其突如，不禁诧异，亟起而询之。小一呐呐以告，且言其详。教授色然怒曰：“以神而行秽，其若人何？予固恶之久矣。请与子偕往，为子面叱而退之。”小一犹豫未信，教授据操戒方欲行，曰：“子勿虑，不从则打之，谅渠亦无能相抗”。小一不得已，遂偕来，仍骑墙而过。甫及户侧，已闻室中神语曰：“此老至，吾当谨避之。不然，血食胥不得享矣！”教授闻言大呼曰：“二郎速出见我，汝亦人头畜鸣者耶？”内寂然，外更厉声相召。良久，神始逡巡自出，匍匐于教授前，若请罪者。小一心异之，以为何倨我而恭彼也？教授责数之曰：“汝为一方保障，而擅污部民之妻，怙势宣淫，无所忌惮，岂谓我笔刀不利耶？予将上诉九阍，下控十地，使汝尊荣不享，庙貌无存，除神藉而落鬼道。汝谓我能否？”神不敢辩，顿首至地，唯唯而已。教授又曰：“不重警必将复逞，予无杖可以叩胫，只恁此夏楚，聊以示威可也”。神又伏地乞免，教授不从。打之数十，神亦不敢拒，仅嘶痛而无片言。教授杖讫，谓之曰：“念汝居位，稍从轻刑，此亦周官议贵之典也。可速去，再犯当不宥。”神又唯唯，忽遂不见。小一究不解其故，请于教授。微晒曰：“此非子所能知也。渠岂畏我老书生？畏我浩然之气耳！子可入视尊阃，事非得已，琴瑟仍宜如前，毋以一眚而弃永好。予亦行矣！”遂别去。小一入室，诸物又皆珠还。惟妇白身偃卧，形状如痴，以汤灌之始甦。晨起视，砌下泥皮盈地，即神所受杖处也。往谢教授，生徒对曰：“师于昧爽即束装启行，我辈后至者犹未得见，实不知其焉往。”小一叹惋，疑其为仙。复趋五通祠，私入覸之，其次坐者自腰以下颜色剥落数片，余俱如旧。

　　外史氏曰：小一一壮夫，且素以力闻，而究不免气馁于神。使当时奇梃以击，未必遂为所污，何其临事而惧也？及观教授侃侃正言，其勇也大矣！于此见勇怯实由于养，而老壮弗与焉。第传者欲神其事，故言教授仿丈人之行，其实可以无庸。独惜薄责不足示惩，遂复有罹其荼毒者。


○　又
　　康熙初年，吴县一民妇美而寡，将议所适，犹未得其人也。其叔知嫂有异志，以幼侄非其所出，携之他徙。妇独居负郭，只一小婢执爨，故改醮之谋益亟。一日归宁其母家，实欲速竣其事，留婢守家，喁喁独往，以相距不过里许故也。路经五通祠时，为淫雨倾圮，神象亦都破坏，里中方鸠工，尚未营造。妇过之，以事关半生，将入而祷焉。足甫及门，见一丐者，敝衣褴褛，且眇而跛一足，自祠内出，相视而笑，意颇涉邪。妇遂不敢入，疾趋径过。行数武，闻丐鼓掌曰：“美哉人也！”妇大恚，辄欲反唇，而虞己只身，隐忍自去。至家语其诸兄，使往觅之，将饱以老拳，则已不见。妇居母家二日，心系其产，及暮复归。诸兄以农忙，妇遂仍独行。重过其地，则丐已先在，且不止于一，其数有五，率皆鹑衣百结之徒。妇大恐，苦无岐路可避，又自恃白昼，无敢谁何，不得已趋而过之。迨及其前，丐者皆群睨不舍，大有轻薄之色。妇益恐，幸犹未措其手足，只以唇舌相嘲笑，亦听之而已。归至家门，天已向晦，妇以见戏于群丐，郁郁弗舒，命小婢阖户早寝。乃妇方假寐，恍闻床头似有人聚语者。一人曰：“我辈衣服不备，恐见笑于玉人，请俟之他日。”又一人曰：“渠思嫁颇亟，倘吏有夫，未识道里远迩。盎据之于未嫁之先，渠固无能再嫁。”众似曰“善”，其音微细，才可辨识。妇察其非人，心大惊。俄而声且孔扬，欢呼曰：“今夕姑逊大兄，弟辈以齿为序，自此美人之良宵不虑虚度矣！”语讫，如有飞隼一一破窗而去。妇心旌动摇，肢体俱软，亟呼婢，则已深入黑甜。强起燃烛，室中阒其无人，自以为梦境，或心虚所致耳，因更整衣而卧。眠席未暖，早入睡乡。梦寐中顿觉下体有异，惊寤而视之，独烛未息，向人眇而跛者，己裸然累乎其上。妇大惭，自视其身，不第一丝不挂，早且百体俱呈，益腼腆无以自容。旋闻丐者附耳语曰：“予实本境之福神也，昨于祠前睹卿玉貌，不觉倾倒。愿假一夕之欢，卿其勿拒！”妇疑而未信，然窃窥门窗，实无所启，始决其为五通。已而念垢污可忍，倘五者迭来，则身同传舍，将何以堪？若能以计制之，退其一，余者或不复逞。第鲜良图，庸讵能免？妇正存想间，神又伏轼撙衔，极其驰骋，且具又甚伟，妇颇不能当。忽忆人言，仙神皆惧秽物，虽此神淫邪不类，聊以试之，不成只博一笑，谅不至遂撄其怒也。适小婢天癸初至，落红狼藉，因就寝，见其纳污荐底，曾怒呵之，犹未遑移去，正可备不时之需。乃于暗中索得之，腥犹污手，心暗喜。神方豷沓交欢，不暇瞻顾，即举而置诸其颠。神果暴惊，连呼曰：“何恶作剧！”便将遁去。妇忿极，不复虑祸，思以重警之，极力以纤指深入其眶，乌珠随手而出，毫不见血，而彼目亦眇。神乃力挣而奔，出门如仆堵墙，卧不能起。妇白身自起，以烛验之，则一土木偶人，即祠中所塑之大郎神，而绣象凋残，宜其衣履不整也。返视榻间，厥目犹在，宛如弹雀之丸，亦迥殊人之眸子。妇因大快，复其衣缕。呼婢起，罄其所有，分布床第，而后就枕，心究惕惕不宁，深思远虑，惟惧神之相仇。忽自悔曰：“此殆予负夫子之报也！弃幼子而他图，要皆慾心所致，故神得以乘之。世岂有坚贞之妇而见祟于邪鬼者乎？”于是矢志不嫁，顿易初心。诘朝使婢召其叔，并其诸兄。众至，见象咸大骇。询之，妇匿其污，只陈其大概，且告之悔，誓以靡他。众俱服其智，更重其节，乃号召乡人，舁象入祠。里中亦怒神之淫，尽毁旧象，以其地为土谷之祠。惟妇犹惧神来，以清水渍其秽污，如红泉赤浪，贮于溺器，以备不虞，而神竟绝迹。后里人于祠侧，昏夜闻人相与语曰：“绝予祭饷，良可恨！但渠家近有节义神相护佑，将不克复报此仇也，奈何！奈何！”里人惊视之，则无所见。妇年至八十乃终，属纩时，犹命以月水置棺中，盖其戒心犹未忘云。

　　外史氏曰：神何能为？人灵之则灵矣，神固因人而灵者也。第妇欲改节而神即至，妇一矢志而神不来。甚矣哉，节义之重也。不然，以神之五，岂不敌妇之一？安在蒙不洁遂足以保全西子也？可怪者，神依于象。无此象即无此神，人亦奚为设此象，反令邪神得志哉？余故曰：神何能为？其灵者人实灵之也。


○　玉洞珠经
　　闵人杜景行，壮而佞佛。尝独处一室，不与妻子俱，严戒荤酒，日惟淡饭一盂而已。戚族皆力诤，终莫之听，持斋三年，自谓道可以成，将不日拔宅上升，虽鸡犬亦同登极乐。谆嘱家人，皆沐浴以待，咸匿笑诺之。杜趺坐至暮，目不交睫，倦极而少寐。梦至一洞天，中有鱼尾冠者数人，见杜至，即欢然起逆曰：“来矣乎？吾曹待之亦甚苦。”因延之坐，授以一束书，使自披阅，视其额则“玉洞珠经”也。杜览之，开卷第一义即曰：“不生亦不灭，不灭何以生？轮回自有理，强汉与天争。谓空即色，空何以是色？谓色即空，色何以是空？当夫色空后，渺然无此形。如幻如泡，如电如露，不久留于世上，何以长住于山中？”反复数百言，皆辟释教之谬。杜素厌闻此言，一览即掷之曰：“此邪说也。若辈必非个中人，故言之绌缪如此。”即起辞欲行。众笑曰：“个中人至矣！何遽别也？”言未已，有丽人年可十七八，明眸皓齿，锦衣绣裳，自外入。笑语承迎曰：“妾来为君解此经，胡不少待？”径就杜并坐，以柔躯偎倚，妖脸熨贴，兼以腻指把杜腕，相与翻阅，一肌着肤，骨节欲酥，而剖析言之，口脂之芬咫尺飞越，杜神魂紊乱，意在女而不在经。且因爱生怜，惴惴然恐拂其意女遂去，因唯唯于口，莫敢出一词。忽闻众大粲曰：“心未死灰，那得成佛？”俄自经中出火光，撒手惊觉，始知其梦。亟呼妻闭户同寝，人皆莫测。至旦始言其故，闻者皆笑。自是饮食男女，一仍其旧，今且有子数人。每言及佛，则赧然不答。

　　外史氏曰：心未尽死，佛便难成。一旦入纷华而靡，由其脚跟不牢耳。虽然，为杜之室者，必感此一番棒喝，不至长斋没世，徒为佛座之莲，梦之有益于人，竟若此。


○　阿玉
　　蓟郡有薛端者，被褐之士也。家贫好友，而苦无其资。因书数语于壁曰：“淡交无酒，卿须怜我之贫；深语惟茶，予亦知君之馁。果腹而来，枵腹而去，固无妨也。麦饭一盂，葱汤一盏，乌敢荐焉。”如是云云，人恒诵而笑之。然其人绝风雅，缙绅大夫咸乐交之，以故其门若市，未尝以贫而减也。一日，行于郊，天寒雪霁，见枯莽中有物，毛苍黄，伏而不动。视之，乃一狐，为猎者所中，流血殷然，垂毙矣！薛忽自念曰：“闻狐能致富，足以供人之求。盍携之归，倘能活，即使佐我，樽中宁愁无酒乎？”竟直前裹以绨袍，且祝曰：“予非食肉寝皮利于之有者，可无惧。”径袺之以衽，归其家。人见而问之，亦笑而不答。时薛已失偶，室无二人，置狐于榻，抚之犹温，亟覆之以絮被。其邻适有医，托言雪中失足，乞得活血药一刀圭，研而灌之。狐微微转侧，似有生气。薛大喜，明灯相俟，以观其变。夜将半，神思少疲，乃甫一交睫，狐忽化为丽人，素面嫣然，衣裳楚楚，方将离榻欲下矣。薛故无所惊诧，已而闻狐笑曰：“妾系邻女也，君何致我于此？得无为穴隙行耶？”薛始骇然曰：“端虽不仁，免子于厄，何子诬我之甚也？”狐又笑曰：“妾名阿玉，与君同里，君自不相识耳。偶出嬉游，误中流矢，奔窜十数里，幸免韩卢之口。然非道力不能也。蒙君拯救，恩戴二天，窃思侍君房帷，以报厚德，故出此言以相戏。君慎勿恐。”薛又愕然曰：“闻狐蛊人必死，卿之此举，毋乃仿中山狼，欲饱予之一脔乎？”阿玉颊遽赤，因曰：“狐岂恩怨不分，而必欲祸人为利者？且君实有所为，幸得与闻。”薛遂欣然曰：“予生平最喜交游，而因贫莫能治具，往往剧谈至暮，使客忍饥而归，心甚歉然。卿能为我平此憾，是即所以报德矣。”阿玉乃大笑曰：“审是，则中馈之事尤为妾所宜司也。但恐震骇邻佑，必得显然婚嫁，然后君有伉俪之名，妾与酒食之议，当得尽如君意。至于衾枕之同与否，其权在君，妾亦不敢相强。”薛益大悦，即与之谋。阿玉曰：“君可扬言于众，言聘某村女，假人仆舆亲往迎妾。至彼，妾自有家，第见红灯悬户者，即是也。背创尤甚，妾不能久留。君不使妾辜恩，愿速为之是幸。”言已，忽不见。薛信此语，果如所教而行，辄言于知交曰：“仆已觅聚窟之胶，特以拮据，不克成礼。诸君盍助我乎？”众闻而窃叹，以为谁家季女，行将不免于斯饥，皆笑而许之。至期，薛以一舆一马前往迎亲。从者尽豪仆，踊跃争先，将以觇其岳家为何等。乃薛忆悬灯之约，日晡始出郡城。豪仆初以甚迩也，曲折十余里，比及村中，天将初鼓，皆讶曰：“门阖矣！夜将何归？岂区区数椽屋，能容此耶？”怨怅不已，薛亦默然。既而得其门，皘閎高大，悬纱笼数对，表里洞赤，俨然巨家。未几，僮仆欢迎，亲宾延接，华衣盛服，人亦甚伙。豪仆窥其居，重屋复阁，备极富丽，遂不敢相轻。其家肆筵于庭，从人亦承厚款。且因鱼钥已下，留婿欢饮，五鼓，新妇始登舆。薛导之，平明始入邑门。及至己家，贺者早已骈集。阿玉降车，迳入室内，袖出千金与薛，曰：“以此犒驺从。宾客辱临，统俟酬诸异日。”薛喜，出而俵分之，豪仆俱欢欣而去。薛又谢客曰：“蒙咏车牵，愧乏吉筵，俟新妇少谙羹汤，当有以报。仆未敢悬定也。”宾亦含笑而散。薛入与阿玉晤言，见其貌愈妖艳，而荆钗练裙，装束朴素若贫家。因询曰：“视卿之居，当非淡泊者。其中亦有术乎？”阿玉笑曰：“君真慧人也。妾辈岩栖穴处，乌能轮奂如人？特为君少祛群疑，故作此狡狯耳！”薛又诘曰：“然则胡为乎易装？”答曰：“居君之室，自当以俭约示人，讵可任妾之意耶？”因亦诘薛曰：“君今者对妾，果无燕婉之思，而只为代庖之计乎？”薛不觉大笑曰：“情不自制，亦思两兼之矣！”阿玉鼓掌曰：“妾固知君犹然假惺惺耳！”于是沽酒交杯，欢然笑语。至夕，阿玉语薛曰：“衣饰可以从俭，衾褥不得不丰，勿使人笑贫家夫妇仅能藉草为欢也。”遂出户外，携卧具数事入，皆以锦绮为之。铺设一新，且极华软，始与薛解衣就枕。好合之际，固犹处子焉。薛抚其背，创痕宛然，因笑曰：“非予则卿真几上肉矣！”阿玉亦笑曰：“非予则卿非涸泽鱼耶？”相与吃吃被底，嬉笑不绝。三朝，大酬贺客，阿玉为治庖，凡十数筵，靡不丰盛，人因疑薛得婚于富家。然而行炙乏人，仍以诸家臧获代之。内室障以布幔，外设一几，至则肴核早陈于上，应手裕如，从无立俟者，咸以为异。自是阿玉以烹饪相其夫，客至辄留饮，饮已复饭，斗酒八簋，无不咄嗟立办。即薛亦罔知所自来，顾而乐之，其心乃畅。但阿玉深虑人疑，每晨必浼邻儿为市鱼肉少许，其余珍错，率皆取诸室中。虽座上客满，无不醉饱而去。一夕，薛与客饮，忽思鱼餐，入而谋之与妇。阿玉笑曰：“此时何能得？幸妾预储于井中，君须自往钓之”。因授薛以短竿，上亦悬丈尺之纶。薛故笑而弗信，强垂其钩，引之甚重，尽力而致之，甃拨刺有声。则一赤鲤，长三尺，巨口细鳞，状如松江之鲈，目犹睒闪也。持归庖厨，有顷，即呼曰：“鱼具矣！”取以飨客，莫不称美，薛亦惊叹其奇。如是者有日，薛既好客，一时名士又喜与之纳交，因而客至益伙，薛之名誉遂益彰，即薛之学业亦益进。俄而登桂榜，旋又捷南宫，皆阿玉治庖之力也。薛无他眷属，携之都中，将授职，忽辞去曰：“君之大德已酬，妾之事毕矣！请放妾归山谷，再修本真。不然，碌碌红尘，日以汩没，行将与草木同腐，岂能尚有所为哉？”薛闻其去，乃大惊。挽之曰：“赖卿得有今日，正思报我糟糠，何卿言别之速也？”阿玉坚执不留，薛强之，忽言有病，至暮奄然逝矣，其面目固依然人也。薛大悔，遂具衣衾。至夜忽失其尸，家人皆骇，惟薛知其故，置棺槨，纳衣履于中，以礼殡葬。同人闻其空榇，咸来诘问，薛始娓娓为众道之。

　　外史氏曰：四公子致客数千，以其富也。岂贫无立锥者，可以仿佛一二哉？乃竟致之，且多以致之，享荣名，膺厚实，飞黄腾达，胥根于此。非其一念之慈祥，并其无穷之痴想，有以作其基耶？阿玉之严密，自是妙人。若徒羡其烹炰，则犹是口腹之辈，而非深知阿玉者矣。


○　斗蟋蟀
　　促织之戏，肇自宋明，沿及近世以来，遂流为赌具。日出为市，好事者多从之，醵钱合斗，恒至数十缗不止。都人有杨姓者，专其利十余稔矣。生子颇聪慧，貌且秀美，杨固习于市井，不使读书，日惟携资从己游。因而虫之材力，虫之性情，靡不知。耳湍而目染，童而习之，较乃父为尤胜焉。年弱冠，适有宦于杭者，亦酷好此戏，以杨之豢虫有法，募令从行。杨以老辞，遂令其子从之。往居杭，年余，杨子无他技能，所获无几，颇失所望。一日，闻净慈灵隐等处所产颇佳，乃白于主人，往觅之。从以二隶，携罩持筒，踪迹于茂林芳草问，迄无所得。薄暮将归，缓步于白沙堤上，忽见一肩舆，后有二婢从之，其行如驶。及至杨子前，舆中人突以素手搴其幔，小语曰：“虫伯乐竟在此耶？”杨子故莫解其语，然睨之，微波横溜，媚脸半呈，迥非目中所习见者。神魂顿失，蚩然木立，舆早疾驰而过。乃行未数武，一婢忽折身旋返，迎而语曰：“清波门外顾家娘，蓄有佳虫，颇健斗，请往一观。”杨子会其意，遂绐二隶曰：“汝等亟归禀白，渠处虫果佳，吾当售以报命。”隶不敢挠，竟自去。杨子从婢行，因诘其家官阀，答曰：“主人亦大好官，殁已多年矣。”无何，抵其处，天已向晦。杨子视之，高门华屋，虽不甚修整，而宽广异常。阍者数人，皆圆帽青衣，绝不类时世装。见婢亦莫交片语，杨子心颇骇异，不得已而随婢入。至于庭除，婢未及禀覆，其人早降舆而出，命婢肃宾。全身已露，则烟鬟云鬓，霞脸蛾眉，年仅二旬余，绰约人也。杨子习为人役，睹此垣赫，不免震惊，乃直前牛跪。妇顾之微笑，止之曰：“勿作此态。子有绝技，奈何以厮养自卑”！遂敛衽逊之入，杨子几措身无处，腼然而行。庭后高屋五楹，花竹绕砌，遥闻喓喓之声，清如戛玉，即所蓄之大蟋蟀焉。履未及阶，湘帘高挑，又有美婢四人哄然出迎。妇延杨子入室，处以宾席，杨子更跼蹐不安。妇因谓曰：“闻子之于促织，颇得家传。且来自帝都，见闻应广，故特屈来与子戏，消此永夜。”言未已，遍室皆燃巨烛，辉煌如昼。杨子窃窥，四壁皆以文楠为架，异锦装璜，上列细泥陶器数百具，制绝精工，皆虫也。妇一颐指，侍婢即施红毹于地上，设锦裀，置斗盆，以瓦为质而范金于外，刻镂雕文，更极匠巧。妇先起语杨子曰：“子之于虫，不第鸣之而通其意，当必聆之而识其材。架上物唯子自择，予亦以一虫当之，姑先尝试，可乎？”杨子欣然从之。于是婢执烛，妇导以行。盆盈于架，皆嵌小牙牌凿银为字，杨子故不识之无，疑即虫之名号焉。斯时彩色炫目，兰麝薰心，杨子即善于品题，亦无能月旦。流览数四，罔知所从，遂冒然指一盆曰：“得此足矣！”妇微哂，亦命婢取其一，偕返中庭。两人席地坐，明炬张灯，婢又进金丝罩、玉筒诸物。杨启奁见虫，早已气沮。及斗，妇之虫三跃，杨之虫果已披靡，妇与婢皆鼓掌，哄然盈室。杨子少年负气，起请再易一虫，妇亦笑而许之。杨子乃自往物色，得之于西北隅。屏息良久，侧耳倾听，大喜，自捧之来。及烛下，启视之，锐喙劲足，铁背金头，昂昂然真英物也。妇一谛观，即掩其盆曰：“此非凡质，不可以空言斗，愿以一物为采。”杨子慨然请命，妇曰：“予虫若负，当以盆罩赠子，无所吝。子虫若负，其如之何？”杨子顿悟，己实罄身无所携，遂不敢答。旁一婢笑曰：“昔主君与娘子较，娘子负即得当夕。今反其道而用之，杨子之身，岂其一无所有乎？”妇闻言面赧，而意似首肯。杨子亦解其指，心窃喜，即起曰：“敬诺！”遂复斗。甫入盆中，新虫鼓鬣一鸣，故虫早趯足而遁。杨子亦大笑，辄取盆罩以自与。妇哂曰：“牧竖儿唯利是视，何竟如此？汝既转负为胜，予当大败请复。”语次，曰婢令别取一虫来。虫至，斗于盆，踔厉良久，相持不下。妇乃顿更庄态，始而掠鬓支颐，指顾笑语，继乃軃身移坐，媚态纷呈。癷以螓首枕杨子之膝，旋以柔荑抚杨子之腕。杨子慾焰巳炽，遂不暇视虫。未几，闻婢群噪曰：“杨虫北矣！”杨子视焉，虫果出于盆外。则婢之黠者，乘其意之不在，竟以纤手出之，而杨实未及知也。众因请曰：“天缘可卜，虫实良媒，杨子固无辞，娘子亦幸无固辞。”妇不言，手撚裙带，而首之枕杨如故。婢遂不再言，亟撤斗具，促妇起，拥之以行。屋侧另有卧室，衾褥綦华，杨子与妇，解衣就枕，婢乃以烛去。妇既柔媚，而枕席之情又倍加恣肆，杨子遂颠倒于情中，卧以为不世之遇矣。倦极方眠，群婢复至，启曰：“明星煌煌，固难俾昼作夜也。”妇乃携杨子起，垂泪诀别曰：“一夕新欢，三生深幸。但妾非生人，实故宋平章贾似道之宠姬也。生时以色专房，缘渠好斗蟋蟀，妾辈亦以此逢迎之。幸先平章而天，遂并戏具纳之窀穸。昨见子风流玉立，不觉醉心，因借秋虫复沾春色。惟不敢久留吾子，谨将盆罩二事少志欢悰，幸勿弃捐为嘱。”言讫，取以相赠，乃命婢导之以出。杨子虽不通文，然知身在鬼蜮，不胜战兢。甫出门，略一回顾，则荒坟三处，屋宇杳然，益股栗不能举趾。踉跄而前，幸逢堤畔，约半日始返本署。乃主人得隶回报，既已怀疑，及询之，又都类诞妄。杨子无以自明，始出盆罩以献主人。细玩之，土色斑然，果非今世物，方释厥惑。居数日，杨子患河鱼之疾，弥留匝月。主人虑焉，畀以百金，命仆送之北上，其物遂留于越。余在钱塘，曾见之于某巨家，则已珍为玩器矣。

　　外史氏曰：蟋蟀微物，以似道之奸雄，何竟嗜好如此？及闻是事，乃悟记云：似道在半闲堂，与姬妾为促织之戏，亦明皇蝶幸之遗意，为色荒之所致欤？独惜杨子不文，且胆落于鬼语，不克详询其梗概。然窥此一斑，亦可助风流之谈柄，而脍炙人口已。


○　狐判官
　　新城杜梧，少时习刀笔，为县吏。宿于公廨，每值雨夜，即有美女来与其寝处，却之不能，久而虺羸。一日，昏然如死，梦至一衙署，绝类县治。谛观之，则邑中之城隍祠也。出入皆公役，亦多熟识，但忽忽不忆其姓字。继见一老吏，侏儒短小，须发浩然，乃其同案某，以老疾而卒，殁又未久，颇能识之。因就而咨询，老吏骇曰：“若正少壮，何由而来此？”杜以情告，老吏曰：“此狐判官之所司也，盍往谒之。”亟引杜就东庑，见一人须毛如蝟，形状极丑恶。老吏代白其由，且为之缓颊。判似有难色，老吏又曰：“人鬼虽殊，实同桑梓。况案牍是司，彼此均属吏道，君可不念乎？”判无以辞，乃引杜入室，亲检簿箱。甫一目，即慨然曰：“予以少年色狂，思污一孀妇，狐因抵隙而来。病虽可为，但狐无能力祛，可奈何？”杜自揣并无是事，遂力争之。判取籍与观，则大书曰：“某月日，杜晤见邻妇王氏，心窃念曰：‘渠夫新卒，倘逾墙而搂之，为欢可期矣！’”杜始悚然。判因曰：“斯时予幸以差出，遂寝此念。不然，祸且不止于此。今受某兄重托，更念道之相同，当为召狐，以礼责之，或可以免。”于是以片纸书数字，顾室中一人曰：“速召东城破庙狐来！”持帖去。有顷，果见一狐，大于犬，徐徐而来。判引之与语，狐似桀骜不驯。判麾之使退，复语杜曰：“狐固无礼，宜以法惩。然妖由人兴，幸子广有余算，今归，正心以祛之，且延医治疗，病尚可已。至于意念之恶，尤所兢兢宜慎也。”老吏亦以此相嘱，相送出署。未及半途而寝，则家人将躄踊矣。自此杜以义理自闲，又延某名医，投以妙剂，疾果愈。后值独宿，狐辄来与之调笑，备极款洽，渐且以白身昵就。杜惟诵“妖由人兴”一语，不为少动。数夕，狐亦渐厌，因自语曰：“三日不见，非复吴下阿蒙。”遂去不复来。杜又弃吏读书，以明经入泮。迄今嘉言懿行，邑中犹推宿儒云。

　　外史氏曰：意念之恶，人所未知，以故受谴尤重，古人言之屡矣。奈人不能诚意，遂不免妄念。讵知狐之伺之，且将乘间窃发乎？旨哉，狐判之言，不必惩狐，惟期正己。非明于圣贤之道者，不克臻此。冥司慎选吏椽，所得皆正人。如老吏之侃侃，已可想见，况聪明正直如狐判者，讵可以须毛如蝟而少之哉？


○　钟鼐
　　宁波袁太守，故明之循吏也。有二客昆季，长曰钟鼒，次曰钟鼐，举司衙务，人皆以大小钟别之。方公为某县令，大钟即从公。及公历任丞牧，小钟适来省兄，见其醇谨，亦留之。公任之如左右手，两人事公以忠，待人以礼，苞苴不行于冷面，关说莫移其刚肠。公虽未以宾礼待之，而置腹推心，不啻骨肉，僚友咸庆公得人。时郡中有疑狱，久而不决，公将揭宰而不忍，因谋之于大钟。对曰：“土人攻苦十年，始克出宰百里。某令非无才者，但事属暖昧，仓卒难明。请公予鼒旬日限，或可以白。”公知其侠且才，笑而许之。大钟故多髭，虑人识之，乃截须拔眉，衣敝衣，乘昏出署，变姓名为人佣。未及期，果得其奸状。盖邑有豪家，素习强横。以其居近清溪，托言凿池，引水入囿，凡奴仆及佃人有不适意者，辄生而纳之沟中。既毙而后弃之溪内，急流迅下，瞬息数十里，人因莫测其致死之由，毙者且不一人矣。一日，主私美婢，主妻见而怒。乘主外出，挞之无算，亦如其法淹毙之，遽投诸清流。邑人见尸，投首于宰。宰验之有伤，无敢判为自溺。且系外乡人，绝无尸亲，因榜于通衢，而行路皆知。于是前所受害诸家，咸疑死者之不明，群起赴诉。又不知婢出豪家，莫敢指为怨府，豪益自得，所为愈暴，而狱更经年不决。幸大钟见及于此，出署即投豪家，以金赂其左右，为之先容，使为粪除之隶。暇与豪家群儿戏，诱之使言，遂如犀烛，并悉婢之姓氏由来。遁归告公，公以他事命役驰召婢家。既至，躬亲听讼。婢之冤雪，众之死遂可类推，豪因尽伏其罪。案定，公以功归宰。宰得无患，深感大钟之德，馈以百金，义不受。乃自大钟以此案外出，小钟代纪其事。署中人深嫉其宠，思以中伤，遂伪为私书渎陈公，许有重赇。乘公将出，遽然投之于小钟，盖冀公见而讯之，使之无从置喙也。讵小钟少年持重，见公出，辄以献之。公果一览而笑曰：“此跖之妄思污惠也。”既而熟睹其名，若不释然，则其牍尾所署者，为某县大尹。公素薄其人，因疑其有所干求，强以赂请，一时微有怒容。小钟见公色动，谓公疑己，遂亦不敢有言。及公退休，即长跪力辞，请以他人更易。公乃笑而曳之曰：“若勿尔尔，予之所惑者非在若。某贪滥素著，今竟以不义之物妄思尝试耶？”小钟始悟公意，复跪白曰：“鬼蜮之奸既已难逃洞鉴，岂能污鼐者，独不能污宰乎？盍以宰之禀牍比而观之，当悉其非出一手矣！”公如其言，验之信然，更思穷治其事。小钟又力求寝息，惟曰：“隽不疑且不自辩，公乃代为辩之，是益树鼐之敌也。”公解其意，遂不问及。大钟返署，公乃专任两人，而郡中大治。如是者数年，而祸作。初公以久任不迁，颇怀观望。时值政在严氏，父子擅权，黜陟在其掌握。适浙西某令以卓荐入都，公之故吏，实严氏之私人也，过郡谒公，公见之。语次，颇以瓜期为慊，令即以夤缘说公，谓得万金，可以谋迁一秩。公时已热中，将欲曲从，而大钟已侧闻其论，不胜勃然。及令出，即面叱之曰：“诱吾主与不义者，汝也。东楼夫子，走肉行尸，若辈恃此冰山，赤日一出，势将压覆。何更思煽惑正人耶？”令闻言大惭，抑亦无如之何，抱恨而去。大钟既斥某令，又与弟力诤于公，公始悔，遂不致饩于令。令亦无颜再谒，扬帆北上，而心并衔公。至京，藉严力竟登乌台。闲与世蕃述此言，世蕃大恚，致书浙抚，以阴事劾公，奉诏解京，并逮大钟兄弟。阖署仓皇，罔知所措，惟大钟笑曰：“予已预知有此祸。然使吾公钟椒山之后，不致人目为严党，不亦荣乎？”因与小钟谋曰：“今使吾两人与公同入虎阱，固足以报公。但吾公老矣，而夫人年少，两地皆需人，不可以徒蹈汤火，竟置大事于不问也。”遂乘缇骑未来，悄然夜出，不知所往。公觅之不得，既已切齿痛心，而上而僚佐，下而吏卒，亦莫不发指。至于署以内之唾其负恩，郡以外之詈其卖主，又复难更仆数矣。公因俯首就逮，囚服赴京。夫人亦幽于任所，奇惨深痛，莫可形容。公至，锦衣毒加拷掠，亦不俟其诬服，辄以狱上。公论弃市，妻子流徙，敕下胥如吏议。幸值大醮，公得缓死须臾，而夫人早已签名远配矣！惟时大钟兄弟虑人侦获，匿迹山谷间。数日，大钟谓弟曰：“公事灭裂，予职其咎。向特留此身，以为外援，非可埋首不出也。今日之事与弟分任之，其可乎？”小钟曰：“诺。”因请其良策。大钟曰：“公之靳重者在身命，而其次即在嗣续。吾将北行，以图全吾公。而夫人势将南去，实所隐忧。倘公幸脱天牢，而不能复圆鸾镜，其如之何？”小钟即慨然曰：“此实重务，弟不敏，敢请当之。’大钟不语，惟熟视小钟，色似愀然。小钟疑而询之，则曰：“非兄疑弟，夫人少艾，而吾弟又在青年。倘成不世之勋，反抱不白之怨，弟亦何辜！吾将往从夫人，而公之事非吾莫办，是以不禁僝僽。”盖袁公久亡原配，夫人以闺嫒新续鸾胶，是时仅廿二三耳。小钟闻兄言及此，意亦踌躇。良久，忽忿然作色，诘兄曰：“父母与公孰重？”答曰：“父母生我，公固不啻生我也。”又诘曰：“公与身孰重？”答曰：“身有重轻，于公则身亦可轻也。”小钟乃崛然起，自拔佩刀，且以手捋其衣曰：“弟常涉猎传记，窃见豫让聂政，皆能以身报主。彼非无父母也，况弟幸有兄在，父母血食可以无斩。今请以此报公矣！”于是自捋其裩，以左手执势，以右手举刀，尽力割下。义激而力猛，血出如泉，小钟早昏绝于地。大钟悲且喜，急掬土为之按捺，且祝曰：“天不殄吾公祀，则吾弟可生。否则从此逝矣！”言未绝，小钟已呻吟复苏。语大钟曰：“适见一白衣人，以柳枝醮水，遍洒吾身。意者其观音大士乎？”因视其私处，既已结痂，亦绝无痛楚。遂自起同兄顶礼，大钟始授以策。且曰：“公之狱若成，势不能庇妻子，夫人将遣戍，计时亦启行。弟自北而南，即得遭之于途。后事好为之，兄固不烦多嘱也。”遂分其囊橐，分袂遄征，绝无恋恋之容，其义烈概可想见。小钟已留髭，至此皆自落，缉者既未易辨识，况某令之意在钟，而严氏之怒独在袁，公既身陷大辟，法网遂亦少疏，小钟因得径行无惧。直抵黔楚之交，始闻袁公之产已籍没，眷属解配，不日可止荆南，遂佣于传舍以俟之。夫人惟随一妪，果于旬日颠沛而来。暮宿逆旅，适与小钟遇，幸解者数人饮于外肆，乘间进谒，哭拜于地。夫人故不识，惟妪尚识之，而讶其无髭。小钟一一缅诉，并请从行。夫人疑而固辞，妪重其义，代言于夫人，请自验之。遂与小钟如侧室，去衣一视，痂犹未脱，妪为之太息。亟白于夫人，亦为感动。始与小钟谋，以重金啖差，谓是母家，因有远行遣来服役者。差因受公僚友托，莫之敢拒，遂许以偕行，然犹仅司外事也。及抵配所，未三日，妪因暮年重染烟瘴，以疾亡。居惟斗室，四无垣墙，小钟露宿于外。夫人怜之曰：“汝犹婢也，何妨共此室处？”小钟初犹力辞，乃昼出入山斫薪，至夜复重冒风雨，渐不能堪，始肯入。然必夫人先卧，而后以束草置地，枕藉而眠。且事夫人如母，下气柔声，承颜顺志，惴惴焉惟恐少拂其意。于时夫人幸有余资，衣食粗给，无虞匮乏。无何而岁饥，岁饥则盗起，滇南六诏以次称兵，居民遂不能安枕。小钟白于夫人，将徙以避之。未及而寇来，人咸奔窜。夫人素娇弱，弗能举趾，小钟乃负之以行。北走崇山，日百余里，足踵尽裂。夜宿空室中，夫人安寝，小钟虑有不肖，持挺徼巡，目不交睫者浃旬。幸获乐土，小钟乃伐竹营室，草创数椽，奉夫人而居之。夫人悯其劳，呼使同榻，则辞曰：“形躯虽异，然在上下之义犹不可废。”明日之县，具言避寇僦居之故，盖恐袁公幸生，或有赦来，无从侦访故也。乃自此夫人之所携既荡，小钟又无敢远出，惟有昼织蒲，夜捆屦，以供饔眐。抑且涤釜炊食，一切自任。夫人倘助之，即跪而谢曰：“有鼐在而主母尸饔，不免罪戾。”究不使夫人劳。居近三年，只如一日。夫人得小钟侍养，虽甚念公，幸犹安佚。惟公自抵京师，棘圜深锢，桎梏缠身，而且百忧煎其中，四肢伤于外，汹汹传播，不日即明正典刑，亦既心灰气绝矣。忽一日，狱吏来视公，引与密语曰：“某公主使人传语，谓君与粉侯为中表之戚，嘱余善视君，幸自宽慰。”公茫然无以应。徐诘粉侯姓氏，狱吏乃自耳而白之，则亦实无瓜葛。然处急难之时，遂伪应曰：“是诚葭莩，初不意犹念及予也。”狱吏大悦，重与公为礼。因曰：“此地秽污，不足以处。”遂命隶粪除一室，盛其铺陈，状若上宾之馆，移公而居之。至夕狱吏又来，具酒馔饷公，因与对饮。微酣，复屏人语公曰：“君之事似有可为。公主欲为君乞恩，而碍于严老。昨已浼朝天宫法师，为上言星象不吉，宜缓刑狱。其人实上所亲信，已敕法司，各加复勘矣。”公心窃喜，亦姑颔之。阅数日，狱吏复来报公，则公主已嘱法司，令将公罪末减。且某侍御有忤严府，严府顿疑其言，故稍稍忘情于公。惟原参甚重，宽典难于遽邀，缓留诏狱，再当徐图。今已定议白严相，严相无词，法司且往覆公主。吏因此为公贺，公益弛然于心。然自徙居以来，日恒有人以酒食馈，亦不言其所自。公问之，则以狱吏对，公乃深德狱吏，遂成莫逆交。迨事局既定，又有人以成衣进公，长短直如身度，公颇讶之。由是鲜衣美食，逍遥狱邸，虽不克拨云睹日，亦已身逸心安。囹圄数年，而严氏忽栋折榱崩。籍其家，得所与浙抚各书，始悟公冤，以原秩出诸狱中，既已五阅寒暑矣。乃公甫出狱，即有人乘坚策肥，舁一舆迎公，且直前俯伏，持公足而号泣。公视之，其人虽眇一目，跛一足，而形状宛然，实大钟也。公在昔从未斥其名，今值盛怒，因叱之曰：“鼒，尔犹来见予乎？”泣而对曰：“此地不敢禀白，请公至鼒家再当上告。”公时无所归，勉从之，而犹怅恨不已。初不知回天之力，举皆出自大钟也。盖大钟有内兄，服役于公主府中，历有年所，其妻又代主乳哺，积有勤劳，公主故厚遇之。夫妇每盛称二钟才智，公主以府事废弛，每恨不得二钟，而为之代纪。其内兄曾以书召之，二钟因从公久，不忍舍之遽去。此其本末，大钟已历历在胸，故当日毅然北行，实有所恃也。比至途中，深虑人识，乃以灰瞽一目，石损一足，亦已备尝奇苦。及至府中，见其内兄，又仿秦庭之痛，涕泣通宵，勺水不入于口。其内兄乃命妻白主，悉公冤状，并述二钟自残之苦。公主素重其能，且怜其义，遂许为经画。大钟始肯为主用，所有诸务一切井然，益蒙公主宠任。公主本世宗胞姊，少而寡，晚年以郡主晋封。世宗素敦手足，公主遂乘间用事，朝绅多出其门。大钟假主威力，营谋斡旋半由己出，公主亦知之不问，故得出公于陷阱，公故无由得知。迨至其家，大钟正位再拜，始泣诉其原委。公由悟生感，亦持之大恸。继视其屋宇，都类素封。大钟久无室，公主以侍儿赉之，孪生二子，是年已周岁矣。大钟张筵贺公，公感主德，欲往谢。大钟曰：“祁奚不见叔向，叔向独可见祁奚乎？”公乃止。钟又言弟事，久已奉夫人南行，迄今鱼雁隔绝，尚犹未遑存问。公闻小钟自阉，倍甚感激，而意中犹未遽信。大钟又以致仕劝公，公从其说，遂以病状赴部，竟得冠带锦旋。公之事既已年湮，虽奉还产之诏，所偿者百不及一。大钟以千金命人为公治第，更以数百镒润公行色。临行送公河干，跪而言曰：“分宜从公，再效犬马。但为公事，主之恩，尚有未酬，今请暂留为借臣。抑更有请者，鼒之弟形体既残，筋力亦瘁，愿公放之北还。渠已不克诞育，鼒以一子嗣之，绕膝牵裙，庶可以少慰其意。”言已，哭不能仰。公诺之，感触心事，益更流涕不止。盖公年六旬，因值多难，尚未诞有令嗣也。挥泪扬帆，至家，夫人虽经遇赦，以路远未至，又数月，始达本籍。小钟先驱入见公，公一睹其形状，面媪声雌，俨然宦监，始信大钟非谬言。心乃大动，返迎而拜之曰：“袁氏倘有嗣，实若钟氏之赐也。”小钟亦泥首辞逊。及夫人至，少叙离悰，即极表小钟之忠荩。公更服膺，呼之以弟。小钟究不敢承，尽礼事公。公忆大钟言，为之整装，使其北上。辞曰：“所以历艰险负羁絏以从夫人者，实为公也。以公盛德，必将有后。今夫人已归，鼐请俟公子诞生，少啖汤饼，即自行。”公因听之。期年，夫人举一子。公大悦，名之曰鼐锡，以志小钟之德。欢宴经旬，小钟始束装就道。及至京，见兄，引谒公主。公主知其阉，命为都监，总握邸中事。大钟乃以家授弟，忾然曰：“公之厉阶实启于予，而累弟至于亏体，予又安享妻子之奉，于今数年，弟所未有也。今汝旋返，吾子即若子，叔嫂其共处，教以义方。吾将往从吾公，图报其未尽之德，幸勿我念。”言讫欲行。小钟挽留之，究不肯听，遂往袁公处。公以老友待之，杖履追随，益征相德。惟小钟抚育两男，及长，教以躬耕。诫曰：“慎勿干预人事，汝父与若叔，良可鉴也。”迄今数传子孙，皆以农夫没世焉。

　　外史氏曰：观大钟行事光明，自是伟丈夫。且能营脱袁萤窗公，岂其辜恩不报者比。但叱座宾，顿忘鼠器，实为公之祸异基，似不可训。独小钟温柔敦厚，绝少圭角。即伪书一节，草三已足征其气度。而自宫从戍，奋不顾身；茹苦事人，毫无倦编卷色；凡其所处，又较乃兄为尤难。予故为小钟立传，并附大四钟于其间。
　　随园老人曰：熟读此传，余颇疑之。盖目中固未见鼐，亦并未见鼒。浩歌子犹不满于大钟，谈何容易也。


○　鬼无颏
　　宛平谢紫庵有坟庄，距都门十里有奇，甚迩也。其犹子数人，率多游荡，以其地产鹑，冬月辄往觅之，恒数夕不归。比闾又多其类，亦以墓田在彼，兼有居停，皆游而忘返，故萃处每十391数人。晨则踏雪罗禽，夜则围炉饮酒。即漠不相识者，其情同，其事同，遂言笑同，亦纨裤之积习使然也。一夕，又群居，藏醅既罄，鸷材未得，相对无聊，乃剧谈以消长夜。言涉怪异，乐且不疲。时夜色已深，众中有胆怯者已毛发微竖。忽一人曰：“旧传谓鬼无颏，究亦凭虚之论，畴曾见之？”又一人曰：“予试验之，我辈中有无颏者，即鬼是已。”因试以己手遍探座客。至一人转背匿笑，坚不许摸。众共强之，突以厥首反向，短檠之侧，众逼视焉，则自唇以下无所有，绝类小儿面具。不禁大骇，狂噪而奔，举室不及俟屦。甫出屋门，颓然皆仆，犹闻鬼声噭然，益大怖而号。村人闻喧出视，则累累如贯珠，叠卧地上。笑而扶之，其下有物，尚狺狺不绝。烛之非鬼，一徼夜之犬耳，不觉大噱。众惊定，亦为粲然，始详言之。翌日皆归，盖自是无复弋鹑之志矣。

　　外史氏曰：青灯黑夜，谈鬼为佳，而不知鬼即在其中也。当诸人快谈之顷，鬼必不能默然。奈何胆落于无颏，竟使说鬼之鬼不获罄吐其说，能不詈噉猪肠儿败人清兴？


○　秋露纤云
　　郁生名琥，号秋轩。毗邻绅家子，折节读书，通五经，能文章，郡中衿士举不以膏梁少之。然试辄不利，三踬棘闱，于是学益苦。邻有废圃，买而居之，少置花木，草创数楹，盖为藏修之所，并非作窥园之计者也。寝于斯，食于斯，定省而外莫入中堂。即时遇细君于寝门，亦不少通言笑。在琴瑟之素睦者且如是，而燕游之朋，谈宴之举，更一切屏绝。居数月，时值新秋，槐黄期迫。生已科试有名，计日将赴省，因攻苦倍亟。俄闻身后有人小语曰：“如此用功，那得不中？”惊顾之，寂无所见，乃大骇。犹以为耳音之误，及复读，又语如前，不禁悚然。而业不忍辍，因移坐默诵，意盖静以伺之。无何复语，杂以笑声，则不当生前，仍居生后，生因毛发俱竖。亟呼仆，适值他出，不得已而纳屦以奔。比出户外，又闻室中言曰：“不识秋露纤云，那得便中？”其言绝娇脆而清，如佩玉之鸣。心忽少动，且行且思曰：“飞琼绿华二传，古人果不我欺乎？”遂踌躇不欲归。及门，又将旋踵，仆适自外来，遂相偕返室。岑寂依然，生讳之，竟不告仆，仍前肄业。至夕，将归内寝，恐致父母疑，且虑仆婢笑，遂复下榻萧斋。幸而竟夜无扰，心乃安。生故五夜起读，是夕因悸不能寐，起倍恒时。仆惟侍主盥濯，别无事事，覸其展卷，亦潜就睡乡。生颇有戒心，诵不能畅久之。甫复其故，而娇韵嘤嘤在耳厢大作矣。生不胜震恐，辍业静听，其音实在几之左右，近且咫尺，恍若两人对赓者，调协声一，绝无抑扬高下之殊。初犹骇而呼仆，嗔其弗觉，及徐聆之，则又别更一艺，迥非已所习者。义奥笔妍，金科玉律，其题则唐棣之一章也。生本嗜文如命，遂以不惧，竟舍己业而从之。共案咿唔，俨然益友，惟是衣香袭鼻，口脂频吹，使人颇不可耐。然而生具夙慧，数遍即能熟一艺。比及成诵，冥冥者又顿易新篇。迨至漏尽声息，生已得佳文五首，不禁忭跃。揖而谢之，只闻笑声吃吃，俱入壁中而去。生至晨遂不复读，折纸濡毫，尽录其作。于时久不窥户，因此复出访友，举以相示，见者皆咋舌，谓是飘飘欲仙，取元魁直如拾芥。生益喜，归斋不忍释手，益更熟读，至夜分不寝。且为诘朝计，托言晨饥，命仆具果饵，盖将以酬其金针暗度也。乃生方恬吟，吻边忽有茗一杯，香冽异常，且笑而语之曰：“那便如此苦读，解元郎宁不患口渴耶？”生惊视之，未见其人，先睹其手，纤瘦而洁白，俨如玉盫。而蝉鬓花腮，云衣月态，早已逼近其侧矣！生虽熟识，不免愕然。洎乎举首，又有一美人以朱盘贮果数枚，笑置案头曰：“啖此当连中三元。”生因释卷起谢，而深虑其妖，乃整衣以礼相见。两美不答，惟相顾而哂曰：“迂儒故态犹昨。”生复逊之坐，询及姓氏，一美人笑答曰：“昨因不平，已将小字入君耳。渠即纤云，而妾实秋露，本书仙侍儿，谪居人世，已近百年。以冥数当奉巾栉，故根寻至此，幸勿却。”生故解其来意，闻言而倍怀首鼠。惟谢曰：“鲰生不才，敢有仙眷？况抛金闺少妇，实因月桂一枝。冥数难知，盛爱似不敢领。只以文字交，不致堕于欲界，差为厚幸。”语未已，纤云即从旁赞曰：“使乎！使乎！束锦而行，可谓词林妙品矣！虽然，不慕裴航，何以顿怀张硕？迟迟门外，欲去仍留，司马昭之心岂路人竟未之见耶？”生语塞。秋露乃剖析曰：“君固有志图南，惜乎重染腐习，将不免为斥鷃笑。夫欲成不世之名，原不关数行闱墨，矧务举子业以冀首肯于朱衣。即今晨五艺，已如操券，文心患不活泼耳。一以贯之，违道不远，奚必青灯独宿，皓首穷经，始能居孙山以内哉？”生尚犹豫，纤云复笑曰：“三科康了，一枕孤眠。倘潦倒场屋，势将鳏此半世，文章真误人不浅。”生亦不觉捧腹。秋露即就案上取前文为生指迷，一一提其要领，因曰：“君之积习沉锢，断不能联捷甲科。然从此贯通，纵场期伊迩，今秋可以获隽。切不可亟赴南宫，自觅刘蕡之耻。归来与妾等处，不出三年，玉堂金马可以立致。但当去此陋室，别构名园，快目爽心，自足伐毛洗髓，幸勿以妾言为谬。”语竟，与纤云俱起曰：“君犹疑忌，俟鹿鸣宴后，敬当以衽席奉贺。”遂就烛下冉冉而没，倏不见。生时已司空见惯，不以为怪，亦就枕。自此日惟即秋露所言者殚心揣摩，少通阃奥。及为文，顿异故吾，同人亦莫不称许。因而变其拘迂，出而与人酬酢，虽未接杯酒之欢，而逐队随行，亦不甚埋头于书本下矣。迨赴省垣，将入闱，忽有小童以漆盒至。询之则曰：“纤娘子之所馈也。”生心知为云，启视焉，则桂圆百枚。初以为嫦娥之代祝而已，将语小童，旋失所在，及分其半而携之。搜者以果结于树，绝无可疑，竟听其将入，即生亦罔知其有异。次日昧爽，题纸飞下，顿思以圆佐茗。剖之，与恒果迥殊。生就烛谛观，实以绵纸团成者，细楷如蚊翼，极目力始能见，乃时下才人之预构也。生大喜，乘暗破丸，得文数百首，兼有目次。就题物色，则首场书艺，虽未吻合，亦既不中不远。生有此可恃，遂就卷挥毫，无殊宿构，固不俟于脱稿，而三作立成。沿及经艺，顺流扬帆，瞬息直下。明晨首先交纳而出，同考者就而索观，又靡不气沮。二场又瓜分其果，携入矮屋，表判既莫不工丽，三场五策出之丸中，又典核超群。是役也，生未少费心力，已可望巍科。甚感云德，恨不一晤，且不解其果中界限，何以判然不淆，益信为真仙。惟虑不得为眷属，而狐疑因以尽祛。已榜下，则以文有讹字，置之亚元。主司尤为之扼腕，惜其全璧微瑕，实则冠场之作也。生益感云玉成，暇即祝于斗室，冀得一见颜色，而竟杳然。一日，忽于书中得小柬。启之，字迹柔媚，盖即二美之札，特以之申贺者。其意惟劝生勿北上，行且不吉。更愿得郡中名园，以为藏娇之所。纸尾数行，则曰：“君夫人久虚鸳被，今幸折桂人仍返床头，妾等不敢以陋质溷。俟燕婉少伸，再当抱衾裯以事君子，今尚非其时也”，云云。生乃倍钦其贤。然以少年高捷，不忍韬晦，竟不听所言，束装赴都。乃行未数程，从人沈犹狂恃主新贵，殴某县隶役。令怒，作牒通详，置之于法。以生为疏纵，削其科名，生遂垂翅复返。深悔不听秋露，而服其先知，思晤愈亟。且当新黜之后，愧见戚族，闻无锡董氏，有别墅，花木森繁，地更幽邃，乃白于父母，以重价僦而居之。入园之初，适当季春上巳，生薰沐更衣，若有所俟，僮仆皆窃笑。且束书不读，惟云露二字不绝于口，亦多所不解。居甫定，尽驱从者就外宿，非奉使不令入园，一切添香烹茗之事，皆自任之，意盖有所为也。阅二夕，生正对月怀思，而环佩璆然，两美早联袂而至。生大喜，下阶迎之。纤云先贺而后吊，秋露独先吊而后贺，生亦不甚介意。相携入斋，生因向纤云申谢。云曰：“自是妾强作解事，致君得而复失，不然君纵不中，亦不至于白衣，何谢为？”秋露因微哂曰：“婢子诱人怀挟，论罪尚宜连坐。”生与云皆粲然。生复向秋露自咎，并服其灼见。秋露正色曰：“初以科名许君，妾犹盽怳不定。乃君竟掇高魁，且重负妾约，行将看上苑之花，不复念梁园之旧，果遭蹉跌，铩羽归来，此其所以宜吊而不宜贺也。今幸深绎妾言，别开生面，既不坐枯寂之禅，自宜有生花之笔。从兹扶摇直上，九万鹏程，不难一蹴而至，则又宜贺而不必吊矣。况君家声赫奕，当抱王参元之忧。纵使纤妹计行，亿则屡中，将流言四起，重累清名，实亦妾所逆虑。”生闻其言侃侃，益觉心折，乃悟先吊后贺之故。于是相对叙阔，绝无畏忌。已而剪烛促坐，置酒合欢，云露皆善清歌，兼工谐谑，每一曲梁尘欲动，每一语玉屑纷飞。语笑声音，时达户外，而仆辈究如充耳，亦可异已。夜将半，生微醺，托醉先起。云又飞一觥来，谓生曰：“今夕何夕，情难自已，请以一语为觞政。能则先占枝头，不能则退之殿后，倘中原并驱，则一箭双雕。君亦慎勿峻拒。”生亦不禁大笑，因亦酌一卮，属云出令。云即一饮而尽曰：“烟云满纸，君宜先赋行云。”露亦朗然曰：“月露盈帘，郎岂迟挥垂露。”一时大噱，几翻酒盏。遂同起。拂榻解衣共寝，左珠右玉，拂柳穿花。晨起，生颇虑为仆见。讵意奔走服事，若役瞽矇，怅怅然莫能觏止。露与云亦只默坐而已。及仆出，欢然萃处。露以手谈教生，云亦以白描之技进，生皆悉心学之。而且酒兵茗战斗于宵，锄花种竹娱于昼。生室中故无乐器，惟古琴一张，露抚之，听者忘倦。云自携有筝笛，时一弹弄，又复妙绝人寰。至于诗文典籍，无时不共相涉猎。探奇索异，辨难析疑，盖不闻诵声而生之业已大进。生虽深入佳境，久而忘归，然至三朝，露必勗之归省，至旬日，云必劝之家居。而床笫之私，露与云举不甚重。每曰：“郎君将飞黄腾达，忍死于妇人女子之手耶？”其贤淑类如此。若是者二稔，既无人觉其形声，且两人俱不火食，唯哺佳果数枚，绝无所需于生。而美醖佳茗，又皆有术以致之，以故内藏丽质而外静浮言。生既博享韵事，集益闺房，因之心体流通，不啻脱胎换骨。初犹待露为之削，云为之斫，相习已久，不费斧斤已伟然清庙明堂之器矣。露又劝生以文稿行世，广致揄扬，人益信其前非幸中，名誉益彰。是岁，改籍游泮，再入秋闱，遂冠南省，中式第一人。明春将赴京取应，云与露忽辞去，曰：“久旷职司，将归天上，不得再捧君砚，可奈何？”生大惊，强之复留，继以涕泣，露不从，而云颇恋恋。露曰：“纤妹不能忘情，已堕色界，可以无返。郎君宜善处之，俾得出以见人。匿迹藏声，究非长策也。”生乃喜。犹将留露，露即趋出，涌身向上，转瞬直达重霄，倏不见。云将继之，甫去地丈许，雷声殷然，乃惧而复下，喟曰：“孽缘自作，书仙良不可欺。”生虽失露，喜复得云，乃少慰。因与云计，使先行，俟之中途。生至维扬，托言乏嗣置妾，纳为如君。仆人莫知其诈，云自此饮食无异恒人，相随入都，赞襄场务。生因戏之曰：“蜡丸密函，卿当为我预办矣。”答曰：“今日之事，君事也，妾不敢以鱼目混珠。”生竟联捷成进士，殿试二甲第一。将受职，云谓生曰：“人子魁名金榜，所以悦亲也。大人以家累，实不克北来，君可无念乎？”生曰：“然。”即乞假南旋。抵里，云始庙见舅姑，谒嫡室。细君妬其色，颇苛遇之。生因私述其默助之德，并白其异，细君以为诞。一日，生与云皆在细君处，忽细君之弟来省姊，意盖覸云。云亦绝不惊避，迨客及阶，云乃以身就生，旋合为一。侍婢环瞩，皆见生而不见云，举室骇然。及客去，云故在生侧跬步未移，细君始信生言，惧而修好。及生限满，携眷来都，闺中之雍睦不啻尹邢之相遇焉。

　　外史氏曰：适有巨家延师课子，年余而学未增益。主人亦知名之士，因叩其故于师。师曰：“此子材器诚不凡，然使之困守寒毡，所就只可如此。若能予我千金，携之远游，三年当一鸣惊人。”主人服其论，慨然从之，资以舟车，丰其囊橐，听其携子出行，戚友皆窃笑。乃师导其弟搜奇览胜，南尽闽粤，北极燕齐，足迹遍历数省。每值通都，则购异书供读，而参考胜迹，晋谒名流，又无虚日。期年，弟倦于游，请于师欲返故里。师曰：“游兴阑乎？书可读矣！”即就舟中指授，聊当下帷。及归，键户肄业。出其所作，先达皆为称赏，因以成名，竟登高第。从可知坐破蒲团未必即悟上乘。文人之脏腑，务须剔透玲珑，始可以笔墨为如意珠，题名雁塔，走马曲江，但不宜为浮薄者别开蹊径耳。故如云露之踪迹诡异，洵为理所应无。而化钝为灵，化板为活，颇得此中三昧。至于赝鼎终成虚话，贪痴竟列小星，则云之去露不啻径庭。书仙之侧尚有人，吾愿闭户潜修者，皆当馨香以祝之。


○　萧翠楼
　　苑之缙者，燕之诸生也。有邻人子萧姓，不言其名，性佻达，颇多穴隙行。里之荡妇咸与之私，邑人因以切齿。以其垣居妓馆，遂私以翠楼号之。苑少未更事，间与之游，章台杨柳，攀折外则无所染焉。无何，萧以瘵疾卒，苑因鉴于前车，少加撙节。忽梦萧来召之曰：“仆案未结，须兄一往对质，幸勿惮于跋涉。”苑寐中顿忘其死，疑其以花事搆讼，词涉于己，勉从之。行出门约数里，过一溪，水黑色，腥秽扑鼻。苑欲止，萧固强之，乃褰裳以渡。又里许，始见屋宇，则兰若，绝非衙署，苑心颇疑。久之，阒其无人。有巨像当门而立，几与檐等，赤金色，面目绝不可见。萧即跪拜于地，苑亦俯伏。像忽发声曰：“此案结之已久，老僧以婆心度世，故待苑生来。今渠至矣，汝盍行乎！”萧犹嗫嚅，似有所言，像严声叱之，萧忽不见，像亦归于乌有。苑大骇，不敢深入，反身却退。比出时，则行者肩摩，往来如蚁，非复向之寥寥者矣。苑茫不解其故，逐队而前。忽一人短衣陋貌，状若鸨奴，拱之曰：“苑相公故多豪兴，何竟来此一游？”苑以萧事语之。其人笑曰：“大好大好！请从我去，不第可以释惑，且可快观。”苑喜，径从之偕往。旋至一处，粉垣四围，有侧门。其人导以入，且语曰：“欲窥隐秘，当非正路可由也。”及入而视之，华屋数楹，皆内向。旁开月窗，障以纱，烛光外射，顿悟以昼为夜。俄闻笑音，室中似有数人，语杂猥亵。苑故习于此，心微动。其人使苑伏牖而窥之，内方肆筵豪饮，一长髯者据中坐，旁四客皆甚粗鄙，袒裼露臂，相与大釂。侍者惟一美少年，执壶而立，只可十四五，姿容娟秀，腼腆向人，美目中恍含余泪，时时潜拭以巾。及视其衣，绿襦红棍，当是娈童。苑方静坐壁上观，忽见长髯者顾谓客曰：“翠楼尚多做作，今宵当试以毒手，庶快素心。”众皆笑诺。苑闻之愕然，熟视少年，虽妍媸不类，而眉目态度果肖萧，心始怀疑。既而烛烬酒阑，坐客皆起，有二人以事辞去，长髯者复命易烛，辉煌如昼。三人作醉态，皆嬲少年，或挽其颈，或交其吻，少年娇羞无主，莫知所为。未几，客皆自解亵衣，擂垂盈掬，俱甚伟岸。盖不独室中者寒心，即室外者亦为咋舌。视少年大有惧色，众捉之，置诸床榻，捋裩狎玩，莫不鼓掌曰：“美哉臀也，翠楼乃以之馈我。”闻者不禁竦然，而方凿圆枘，漂杵血流，嘤嘤受创之声与击刺之音间杂而作。三虎啖羊，其无余肉可知已。众方背水夹击，欻一壮男子排闼直入，横提白刃，怒不可遏。众惊避，惟长髯者挽之以力，状若解纷。坚不听，以刃拟少年。少年觳觫不胜，壮男竟决其首，血喷屋隅。苑在恍惚之中，见所杀者非少年，实即萧也。惊悸如寤，耳畔有人语曰：“何竟睡去？”张目，则即前所导引者，己身仍伏于牖下。静伺室中，鼻息齁然，已灭烛寝矣。其人曰：“去之，君亦当自寻佳处。”遂仍从侧门中出。天忽开朗，似有曙光，其人谓苑曰：“闻君颇好狭邪游，予家近得丽者，盍往观乎？”苑已惊定，见猎心喜，又许之。其人引之至一门，垂帘低下，朱户盈盈，物色果类妓家，苑乃径入。及返顾，萧亦自外来，面容惨淡，见苑甚有愧色。苑伫立俟之，呼而与语，竟不答，疾趋而过。苑怪之，亦随入。萧入内房，即有一垂髫婢自侧屋出，呼曰：“阿姊来末？客来矣！”内遽应曰：“予适易衣，若可延客坐。”婢即搴箔邀苑入。苑视室内，颇精洁，但无美人雅态。四壁所悬，惟琵琶筝笛而已，因疑萧。适婢取茗，乃自帘隙窥觇之，见萧果白身立于内，以手举一物，肉色莹白。徐视之，绿黛朱樱，乳阴毕具，则妇人之驱壳也。骇极，更穷其异，萧振衣著之，如蝉入蜕，转瞬即更女身。苑始大怖，亟奔出。行及外户，有数人欣欣而来，操土音，都类已，相与语曰：“不费半文，得阚美妓，亦甚快人意。”又曰：“感煞佛力，使我辈一洗此辱，不愈于生啖其肉耶？”遂相率入门而去。苑始顿悟，身在冥途，所遇者皆鬼也。正盽怳迷路，急不能归，俄见其亡祖扶杖而来。苑即匍匐直前，涕泣请命。其祖曰：“畜生！汝见冥罚亦已有恫于心乎？”苑因悚惧，不敢对。其祖太息良久，命之曰：“从予行尚可以生，然宜洗心改过。否则，寿既易夭，报亦无可逭也。”已乃携苑入一夹弄，初黑暗，渐次朗然。而行不数武，即闻哀嘶之音，痛入心髓。及近，则两旁皆崇廊，高近二丈，男妇无算，倒悬于庑下，举裸无寸缕。由胯间如抽丝，肠出丈余，束其双足而吊之。间有僧尼，遇之倍酷，顶下自生烈焰，烂额焦头，故号声尤惨于众。苑以问其祖，答曰：“此即屠肠狱也。汝之罪不至于为娈为娼，此中恐所不免耳。”言之三叹。苑亦潜然，悔且愧。及将出弄，其祖又嘱之曰：“归宜好自为。汝前所见巨像，乃净秽金刚，故不惜时临秽地。亟求是经奉诵之，尚可幸脱法网。”苑欲叩其详，旋失其祖之所在。一时顿触孺慕，大恸失声。撒手而觉，则身在榻上，漏下已五鼓矣。苑因历历记忆，自誓改行从善。明日起即购金刚经，薰沐奉持。月余又梦美妇人，靓妆艳服，贸然而来，谓苑曰：“淫人一妇，其伯叔戚族莫不予毒。幸得孽债少清，以淫行，仍将为娼。子如有意，廿年后可访我于吴山楚水间。”苑知其为萧，挽之晤言，不及而寤。于是斋心益诚。又闻萧内外兼好，每诱人子弟，更以断袖之丑，致其人之兄赍恨而亡，乃悟操刀而割者，亦非无故也。苑既易辙，不敢再履青楼，学行以优闻，竟得食饩。年五旬，闻江淮有名妓，亦号翠楼，颇啧啧于人口。拟欲访之，以寻夙约，究以道远而未果。

　　外史氏曰：余前于田再春传中，已三复于孽报当身之义矣。及闻是事，倍叹金刚之棒喝更捷于旌阳。盖凡死者受报，非生者莫与之传，见者惊心，谅闻者亦当悚念。况夫牝牡转圜，均遭贯革之射；人鬼同趣，得施反戈之攻。甚至百体莫赎一夕之欢。纵下愚不移，难禁变色，则在中材如苑者，有不翻然自新也哉？


○　卢京
　　卢京，本名京儿，以妙龄绝色为优于都中，名噪一时。秀水某孝廉，以候选在都，见而悦之，恒流连不去。孝廉綦贫，囊空如洗，不能出缠头费，惟于演剧处所，携百钱日往一游，驾言观场，实则意有所为也。京师名园数十处，每以班名揭于市。孝廉侦之，得其所在，辄竭杖头物，奔赴恐后，虽远弗辞。至则息虑凝神，木坐于场侧，卢出则翘首以观，卢入则曲肱以卧。且于其来也，若睹名画，注目弗移；其去也，若送飞鸿，神往不已。场上一盳，孝廉亦为之一盳；场上一笑，孝廉亦为之一笑。虽诸伶纷沓盈场，而精神有所专主。耳之所闻，非卢若无闻也；目之所见，非卢若无见也。或问所演何剧，则答曰：“予乌能知？”于是戏痴之名，同乡人咸传为笑柄。乃卢以色艺擅长，自矜得意，目中初未有此一人。比及年余，竟无虚日，其坐则尺寸不移，其态则初终不易，目孜孜而神恋恋，只专注于己身，卢亦微有所觉。始犹窃笑，久而以为奇。益阴伺之，孝廉之若送若迎，直将性命之不恤，卢亦不禁感动。既而不得其名，叩之园主，则笑曰：“此戏痴也，随子有年矣，子故未之知耶？”卢深以为异，更物色之，得其详。则虽登桂榜，实守寒毡，非能向梨园中买笑者，心益怜之。踌躇数日，竟弃其业，席卷所有归孝廉。见即泣拜于地，请为仆。孝廉虽钟情有素，初不虞其自来，不禁骇然。力辞之，而并诘其故，对曰：“非敢有他意，感君之青盼，使人不能自已耳。”继以号泣，卒不肯去，孝廉因留之。卢昼则青衣若厮养，代孝廉执炊；夜则市斗酒，易女妆，歌舞氍毹之上，以悦其意。及孝廉将寝，则辞出曰：“非爱此残躯，深虑损公盛德。”孝廉习之已久，亦爱而重之。而赋性聪敏，倚之如左右手。迨选期将届，卢又出己资数百金，为孝廉营干，得铨大邑。孝廉素鲜积蓄，一切赴官之需举出于卢，倍甚感激。抵任，命总衙务，辄辞不谙，曰：“从公本以酬知，若如此，是以为奇货可居也。况优人用事，上宪将为之寒心。”竟不受。故从宦十年，反不若绮筵数夕。及孝廉卒于官，代纪其家，扶柩归里。临穴一恸，始辞归。晚年至京，贫且老，以教歌为活。有浙人知其事者，或以孝廉语之，辄流涕不止，以为失生平第一知己。

　　外史氏曰：人谓孝廉为情痴，而不知卢之情痴视孝廉为尤甚。何则？辞纷华之境，甘淡泊之天，惟读书明理者能之，此曹何望焉？乃因一顾之知，从以十年之久。事出优伶，殊为可异。若孝廉者，以青白眼待旦，未闻以青白眼待人，尚不免见笑于步兵。抑余闻之，有陶公名某，以甲科授张掖令，下车之始，谨饬时闻。且年逼耳顺，簿书而外只以一卷自随。终岁始召优演剧，盖亦周旋僚友之故也。甘郡某班有旦，名悦生，陆姓，貌颇秀媚。一日奏技于署中，公瞥见之，情不能遏，竟留为近侍，朝夕弗离，所赏赉无算。悦生又媚诸公子，中冓喧争，人为掩口。后公将离任，悦生以万金兔脱而遁，公亦因色致疾，儿不起。呜呼！不见可欲，使心不乱。如陶公者犹不免于陆沉，岂孝廉之佳遇可以幸致也耶？


○　苏瑁
　　郡人苏瑁，弃儒而医，颇谙于岐黄之术，延请者接踵而来。其家居负郭，暮不能归，即借栖于邑内，习以为常。多宿于上元观中，焚修者其莫逆也。一夕，又值下榻，道士置酒与饮，谈晏甚欢。因为苏言，其地近多祟，东庑某真人位下一执拂女子，颇出惑人。又阎君殿内，有赤身女囚，夜间闻嘻笑声，深以为忧。且谓苏曰：“君出旋溺，切自慎。”苏乃戏之曰：“法师纵无符，亦真无福，此诚佳遇也。”言已，大笑而罢。及苏就枕，即闻窗前作弹指声。骇而问之，音绝娇婉，答曰：“侬。”苏每至，辄独居一室，披衣起坐，连叱之，外竟寂然。苏因此竟夜不寐。晨起耻之，不以告道士，惟致谢而去，遂不敢复宿观中。乃奔走诊视，履无定踪，阅数日，又为重关阻隔，即留宿于病者家。寂处无聊，顿思所亲居左近，欲往探之，竟忘其与观为邻。悄然独出，恐主家迎送，主家亦浑未及觉。及晤所亲，盘桓情话，漏下二鼓始旋归。所亲命小奚伴送，力辞之，自持碗灯，孑然而行。至观前，忽忆往事，心已不免忐忑。将过观门，瞥见一物，如积雪立于檐下。惊而注视，仿佛如人，渐近而形状宛然，不觉股栗战战，不能趋。强以所持之炬烛之，闻其笑语曰：“痴男子胆既芥子大，何复以孜孜视侬，将吓杀矣。”挺身而立，则妇人四体裸然，披发垂手，相逼而来。苏因大怖失声，弃炬狂奔。妇复追蹑其后，苏惧而号，通衢皆闻。邑人有未寝者，出视之，颇多识荆。见其状如疯癫，止而与语。苏犹反首顾瞻，绝不见鬼，方始坌息以告。众既密迩于观，咸耳其异，亦骇然。因曰：“先生既知此，似不宜踽踽夜行。”乃相与伴送，直至主家而返。主人闻其遇鬼，亦出问视，苏时已惊定，少话别去。苏甚困惫，亦遂灭烛解衣。乃甫探手入衾，早有人偎枕而卧，肤香入鼻，盖鬼已先据床头矣。苏不胜惶惧，亟欲返身，势将拔关出屋，号呼求救。讵臂为所牵，猝不能脱，因向之乞命。妇笑曰：“何遂无香火情？侬实慕君高雅，忘耻相就，岂能为君祟者，而竟觳觫如此？”苏仍哀之。妇因嗤曰：“君误矣！岂阎摩当殿，竟有潜出之鬼哉？侬本仙人，时出游戏。前所云执拂儿，亦即是侬。人以楚楚衣裳，判而为二，而不知其实一也。”苏故未深信，而腻脂着肌，媚言入耳，且半窥皓体，暗室流辉，一时顿释忌惮。遂去衣与妇共枕，其肌骨之柔靡，意态之颠狂，举非身所经历。苏因深入彀中，反恨相见之晚。侵晨始起，反致叮嘱于妇。妇笑而诺之，裸裎自去。时已赤驭当天，苏益信其非真鬼。越二日，苏宿于家，其妻率子往省母。苏孤眠，颇涉冥想。俄而室门自辟，有人悄然入。初以为盗，亟起视，残檠未剔，兰气遥吹，其人早立于榻侧。苏又意其为妇，观之，则一垂髫少女，衣销金之衣，冠翡翠之冠，容色倾城，嫣然微笑，视妇相去远甚。而麈尾轻挥，衣香肆溢，顿忆道士所云某真人位下者，此其是已。苏既习于见怪，蹶然离榻，身固未及着缕。女即以袂障面，曰：“羞杀阿奴！耳可洗目不可濯，深悔多此一来。”意将反身，苏径揽其绣带，俾不得行，且拥而置之于脸。叩其所从来，女低鬟蹙黛，羞若不胜曰：“作尽诸丑态，夫复何言？惟有委身事君而已。”因置拂几上，连衣入衾。苏近之，见其蜷曲如小儿，怜而抚摩，加以软款。须臾，罗襦衿解，芗泽近闻。及合，火齐渥丹，猩红渍席，而呻吟啮被，宛转随人，温柔乡别有佳处，觉前之淫妖，又直将粪土视之矣。欢已，女始自白来意，曰：“初闻骚狐冒妾，以为二即是一，使君谓我辈露体宵奔，且将勾阑之钱树子不若，因而腼颜夜至，分诉其伪。孰意遭君狂暴，古云‘尤而效之’，则又妾之谓也。”苏乃悟前疑为鬼者非鬼实狐，遂疑今之言狐者非狐即鬼。稍涉猜虞，女即觉之，因笑曰：“君亦有疑于妾耶？妾辈诚多鬼仙，渠实狐之丑类，试留拂为质，君姑访妾于观中，益验予言之非谬。”言讫，披衣起曰：“君心未坚，请以三日为约，再当诣君。爱欲所牵，妾今亦无能自主矣。”甫下床，倏然无踪，而余香未歇，衾褥犹芬，苏早信其为真仙。翌日，袖拂诣观，为道士言，欲穷前之二异，道士欣然导之。先游十殿，果有一女囚，无裤无衣，俯身地上。旁立一巨鬼，以钢义拟之，将入油镬。视之，果肖所遇之妇。方注目间，道士已闻其遇鬼，忽笑曰：“迫君于途者殆此耶？然非木偶者之能为，亦非冥王之疏纵也。”因言某月扫殿，见有狐迹，又于深夜，逐一白狐，入此即不见。始知向之嘻嗃者，狐实为之，于鬼乎无与。苏闻此益信女言。道士又引至一殿，有真人踞狮而坐，侍以二女，貌皆殊尤。苏因凝睇，细观其左者，面容衣饰与若人无少异，心窃骇然。俄闻道士诧曰：“执拂者拂竟安在？”苏不觉捧腹，出之袖中，置诸女手，竟宛然。遂笑语道士曰：“李药师敬来返璧。但惜此真人，独无杨越公之雅度耳。”道士愕然，固诘之，苏不肯言，径笑而趋出，亦不辞道士。而及抵家，其妻已归，方将湔制其衾裯，见苏勃有怒色。苏叩之，则泣而请去。盖妇归宁母家，尚未思复，忽有一妇人素衣綦巾，突至女所，语之曰：“若夫太不自重，诱良家处子相与为欢。子归而视之，杜鹃枝头赤痕且宛在矣。”妇闻而疑，果遄归。展其卧具，艳迹信然，且香犹未息。因忿忿裂被出绵，将以浣濯，而良人固未之知也。妇既讪之云云，苏乃悟，力为分解，并述其相遇之奇。妇不信，诟之倍亟，因以脱辐，竟至数日之久，而琴瑟方调。旬余，苏以诊视出，暮归遇女于委巷，迎而言曰：“狐构吾衅，使不得终事君子。虽然，君家娘子当亦是醋炙者，何竟悻悻如是耶？”苏欲挽之晤言，旋失其所在。自是不再遇女，而闺训綦严，不能复宿于邑内，遂亦绝不遇妇。此苏壮年事也，至其裔孙始举以告人。而上元观倾圮已久，蔓草荒烟，竟无有征其异之所在者。

　　外史氏曰：不有雅俗之分，几使洛阳好女儿与河间荡妇同讥。夫以狐之行类媚猪，所惑者当非一二，而仅传其嘻笑。女之婉丽如此，乃以煽处特闻，又不独醋炙娘子怒目于衾底之流芳，而忘情于床头之作俑也。苏子瞻竟失朝云，当亦生平第一恨事。

