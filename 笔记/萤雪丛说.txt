萤雪丛说 宋 俞成
    ◎序
    余自四十以后，便不出应举，人笑其无能为也，是则然矣，然而早能知退，又有人之所不能为焉。以己之无能为而能为人之所不能为，此非其所长矣乎？盖四十而不惑，四十五十而无闻焉，斯亦不足畏也已，夫子尝有是言也。幼诵夫子之言，力行夫子之训，既而不惑，抑又无闻，宜乎退缩一头地而莫之为也。自此功名灰念，加以拙于谋利，时复优游黄卷，考究讨论，付之书记；囊萤映雪，无所不为，尘积日久，遂成一编，目曰《萤雪丛说》，宾其实也。虽然，囊萤映雪，岂能照耀方册也哉？于以见其学之笃而志之锐也，此史臣所以美其勤：勤若是，姑欲激昂后进云尔，则知今之丛是说者，其亦车胤、孙康之意欤。
    庆元庚申八月望日东阳俞成元德漫录。
    ○致字说
    先儒解致字，往往不尽如“致中和，天地位”焉。郑康成云：致，行之至也，致乐以治心。又云：致深审也。《周易略例》，主心致一也。孔颖达云：致犹归也。《礼器》：礼也者，物之致也。郑云致之言至也，极也，其他诸经往往指为极尽之意。如丧致乎哀而止，见危致命，君子以致命遂志与，病则致其忧之类是也。此皆意有未尽，盖致有尽之意，有取与纳之意，如丧致乎哀而上，见危致命，谓之极尽可也。如致中和致知之类，则又有取之意焉。吾闻致师者，亦有取之意也，用致夫人。凡《春秋》以某事致，七十而致事，致为臣而归，则又有纳之意与尽之意。凡此皆难以一字通解也。今人谓招致者，亦有取意也。《檀弓》齐王姬之丧，当为告古毒反，声之误也。告下告上之辞，故误为父母之丧哭无时，使必知其反也，知当为如字之误也。言父母之丧号哭，思慕如欲父母复反。
    ○忍字说
    忍之名一也而用不同，必有忍其乃有济。小不忍则乱大谋，此皆圣贤之所谓忍。忍于不善也，所渭吉德也。而世俗之所谓忍，如彳青忍刚忍之类，乃是忍于善而就不善也，所谓凶德也。王导不忍美人之勤酒，恐为见杀，则强为之饮，此则不忍也，正所谓忍于不善而就善也，非吉德而何？王敦之不顾美人之死而不为之饮，此世俗之所谓忍，忍于善而就不善也，非凶德而何？天之报施必以其类，观王导王敦之后兴衰祸福盖可见矣。然则不忍者，正人之本心，孟子所谓人皆有不忍人之心是也。而世俗之所谓忍者，残义害善之本，杀身覆族之由也；项羽为人不忍，虽不能成事，要之良心犹在。伍子胥为人刚戾忍诟，虽能成事，然良心丧失尽矣。予家子曰：一惭之不忍而终身恶乎？王导能忍事，此皆忍于不善以就善之谓。尝睹唐张公艺九用同居家无异议，人间其故，公艺即书忍字以对，亦鉴王敦之得失也。
    ○记史法
    历事几主，历任几官，有何建立，有何献明，何长可□，何短可戒，传中有何佳对（旧诸史赋如，《张良传》用赤松子对黄石公），此贾挺才先生记吏法也。
    ○解书诀
    辞之内不可减，减之则为凿，凿则失本意。辞之外不可增，增之则为赘，赘则坏本意。此王虚中先生解书诀也。
    ○歌颂
    卢仝《茶歌》“至尊之余令王公，何事便到山人家”，上不忘君也。“安知百万亿苍生，命堕巅崖受辛苦”，下不忘民也。此乃尽臣子敬上念下之意也。元结《中兴颂》：前代帝王有盛德大业者，必见于歌颂，若今歌颂大业便不吉德。此乃得《春秋》一字褒贬之意也。夫以歌颂之作，不专为称美修也，多寄意于讥讽，一则有爱君之诚，二则有贬上之意。二者虽若相反，而于措辞立言各有所主，不得不然。
    ○祝寿
    吴叔经先生代人上黄耕叟太夫人寿，乃三月十四日生也。其词曰：“天边将满一轮月，世上还钟百岁人。”有一识者议论“将满一轮月”之句，若是十三日亦使得，不若前去“犹欠一分”，便见得直是十四日也。尝见乐人圣节致语，关初便使老子“长上古而不老”，对董仲舒“历万世以亡弊”，固已云好。然而“不老”二字乃是语忌，岂若诗人之婉其辞云“永锡难老”，多少委曲和缓。如曰“天子万年”，如曰“如南山之寿”，如曰“俾尔寿而臧”，皆曲尽祝寿之意也。对人祝尧能如许于？
    ○祭文
    前辈尝说北狄《致祭□皇后文》，杨大年捧读空纸无一字。随自撰曰：“惟灵巫山一朵云，阆苑一团雪，桃源一枝花，秋空一轮月。岂期云散、雪消、花残、月缺，伏惟尚飨。”仁庙大喜其才敏给，有壮国体。洪忠宣公自岭外徙宜春，没于保昌，张子韶致祭，其文但云：“维某年月日，具官某谨以清酌之奠，昭告于某官之灵。呜呼哀哉，伏惟尚飨！”景卢深美其情哀怆，乃过于词。二者体制大概相类，要之词意浑合，言语脱俗，此诚仓卒之所难也。
    ○四凶辨
    人皆知浑敦、穷奇、杌、饕餮为四凶，而不知所以谓之四凶者果何意耶？盖当舜之时，见其罪恶如此而例以凶，徒目之譬犹兽也，正如今之骂人畜生、禽兽。据《山海经》载，浑敦、穷奇、杌、饕餮皆兽名也。杜预解经不知出此，妄以义理释之，无怪他人之不识也。
    ○赋假人名体状题意
    往年俞文纬监试，预荐赴省相过，因话赋假人名，善体状题意者，莫若武为救世砭剂公：“唐室中兴，赖药师而克济；汉家外患，藉去病以皆除。”余尝赋《化下犹甄者》，欲以陶唐尧舜为一联，使“于变时雍，犹埏植，风动四方，器不苦窳”事也。曾与舍弟硕夫过昆仲侪辈较量，莫不领略此说。
    ○赋善使事
    昔有士人在场屋间，赋《帝王之道出万全》，绝无故实，遂问一老先生。答云：“只有‘一举空朔庭，三箭定天山’好使，要在人干旋尔。”或谓此事乃人臣，非帝王也，不可用，疑诳。之后于程文中见一举人使得最妙。其说题目甚透，有曰：“一举朔庭空，窦宪受成于汉室；三箭天山定，薛疾禀命于唐宗。”真所谓九转丹砂，点铁成金者也。
    ○韵学
    《极□圣涯诗》盖出《唐史文艺叙传》也，三字皆仄，一字是平，不免以涯字为押。然涯之一字而见于三韵，五又鱼奇反，十三佳宜佳反，九麻牛加反。谨按《韵略》及《广韵》注皆云：“水际水畔。”纟由绎其义通庸，可押。尝东莱先生，渠亦是经义人也，初未领略，容检详如可。后于钱塘见陈给事先生傅良，仍以涯字三韵通用，扣之即可而已。因谓省题诗如小经义，虽无多字亦是难事。至如误出早[B247]之目，错认黄华之意，可胜哂哉。
    ○诗随景物下语
    杜涛：“丹霞一缕轻。”《渔父，问》：“口缕一钓轻。”胡少汲诗：“隋堤烟雨一帆轻。”至若骚人，于渔父则曰“一蓑烟雨”，于农夫则曰“一犁春雨”，于舟子则曰“一篙春水”，皆曲尽形容之妙也。
    ○诗人警句
    同舍李循道举他《秋景》一联曰：“池藕影疏龟甲冷，井梧凋薄凤毛寒。”又张一之举黄元夫诗曰：“群村风下□千点，麦陇天垂月一梳。”皆警句也。
    ○史臣不载人臣实事
    《前汉萧何传》不言律令。《新唐书李邑传》无一字及笔札。《五代史刘句传》不书颁《唐史》。
    ○功臣特奏朝请
    光武功臣所加特进朝请，或者谓其官爵止乎如是而已。殊不知春见曰朝，秋见曰请，示欲疏也，盖光武虑诸将功大权重，有以胁势而或变生肘腋，乃所以远之故也。
    ○试画工形容诗题
    徽宗政和中，建设画学，用太学法补试，四方画工以古人诗句命题，不知伦选几许人也。尝试“竹锁桥边卖酒家”，人皆可以形容，无不向酒家上着工夫；惟一善是，但于桥头竹外，挂一酒帘，书酒字而已，便见得酒家在竹内也。又试“踏花归去马蹄香”，不可得而形容，何以见得亲切。有一名画克图其妙，但扫数蝴蝶飞逐马后而已，便表得马蹄香出也。果皆中魁选。夫以画学之取人，取其意思超拔者为上，亦犹科举之取士，取其文才角出者为优。二者之试虽下笔有所不同，而于得失之际，只较智与不智而已。
    ○陈同甫议论作文之法
    尝见陈同甫亮在太学议论作文之法，经句不全两，史句不全三，不用古人句，只用古人意。若用古人语，不用古人句，能造古人所不到处。至于使事而不为事使，或似使事而不使事，或似不使事而使事，皆是使他事，来影带出题意，非直使本事也。若夫布置开□，首尾该贯，曲折关键，意思常新。若方若圆，若长若短，断自有成，摹不可随他规矩尺寸走也。苟自得作文三昧，又非常法所能尽也。
    ○文章活法
    文章一技，要自有活法。若胶古人之陈迹而不能点化其句语，此乃谓之死法。死法专祖□袭，则不能生于吾言之外。活法夺胎换骨，则不能毙于吾言之内。盖吾言者生吾言也，故为活法。伊川先生尝说《中庸》□□戾天，须知天上者更有天；鱼跃于渊，须知渊中更有地。会得这个道理，便活泼泼地。吴处□常作《剪刀赋》，第五隔对“去瓜为牺，敕汤王之旱岁；断须烧药，活唐帝之功臣。”当时屡窜易，唐帝上一字不妥帖，因看游鳞顿悟活字，不觉手舞足蹈。吕居仁尝序江西宗派诗，若言：灵均自得之忍然，有人然后惟意所出，万变不穷，是名活法。杨万里又从而序之，若曰：学者属文当悟活法。所谓活法者，要当优游厌饫。是皆有得于活法也。如此所有胸中之活法，蒙于伊川之说得之；有纸上之活法，蒙于处厚居仁、万里之说得之。
    ○注题目出处
    市书笺题本为晚学设也，不为无益。然而所试诗赋题目，或出经、史、传记、注疏、文集、诸子百家，难以遍知，今乃揭示本文，其法亦善矣。唐时试题不具出处，如《孤竹管赋》，满场不知出《周礼》，甚可笑也。彼有经义亦效笺题，果何为也？矧治经人所业专一，若不识出处，缪妄之甚，兹固所当略也，主文已当缺然。
    ○文字节要
    今之节书甚亡谓也，非惟增人注解，又且搀人他说，不胜其繁。初不较其简要紧切，为如何使人易于检阅；若用泛泛如此，何似睹正本也？前辈节书，并用首尾该贯，第一节此紧要，第二节其好句，第三节其故实，繁辞尽削，所以便于灯窗场屋之用尔。如旧本司马温公亲节《通鉴》，可观可法。
    ○以《论语》、《法言章句》最有官君子
    尝见有官君子皆以举削为虑，晦庵先生尝以《法言章句）戏之曰：“势援上也，文章次也，政事又其次也，戚无焉为选人。”其人大笑。又见浙中官员子弟谒赵守，问及晦翁学术、政事孰优？守乃以《鲁论》篇意答之：“《学而》第一，《为政》第二。”可谓善品题矣。二者之言虽曰戏谑，亦可助一时之谈笑。
    ○梦见主盟道学
    余文起主泮湘潭，尝宿岳麓书院，梦见朱晦翁与张南轩同任郡庠，作意主盟道学。忽伊川、横渠先生从外来，云：“政不须如此，这道理常使得，何恤乎人？”言须臾，闻东廊有人诵《中庸》、《大学》二篇，觉来□唱遥想，二公卫道如此之切。
    ○不责酒过
    武夷有一狂者烂醉，詈及屏山先生刘彦冲。次日，修书谢罪，先生不责其过，但于纸尾复之云：“蛇本无影，弓误摇之。影既无之，公又何疑？白首如新，倾盖如故。”真达者之词也。
    ○不怪炎凉
    人之一身已自有轻重，足履秽恶则不甚介意。昔手一沾污，浣濯无已，岂可怪世情之炎凉也哉？旧有题汤泉者最为该理，如云：“比邻三井在山岗，二井水寒一井汤。造化无私犹冷暖，争教人世不炎凉。”
    ○矢鱼于棠
    辛酉秋，因如鄱阳，阅三十六家《春秋》解。若注“矢鱼于棠”，虽累数说不透，皆以矢为观非也。使其以矢为观，当时何不直书其事，而乃云云若是，盖有深意存焉。余尝谓：矢者，射也，正《周礼》所谓“矢其鱼鳖而食之”是也。推而正之，若《皋陶》“矢厥谟”亦射义也。释著者类训直，又非。“周道如砥，其直如矢”，乃诗人比喻之辞，故可以云直；若书之“矢谟”，《春秋》之“矢鱼”，皆出于任意而为之故可以云射。自《皋陶》有“矢谟”之说，而后董仲舒有射策之文。君子于此，可以意推，不可以例观也。
    ○溺于阴阳
    陈季陆尝挽刘韬仲诸公同往武夷，访晦翁朱先生，偶张体仁与焉。会宴之次，朱张志形交谈风水，曰如是而为笏山，如是而为靴山，称赏蔡季通无已。季陆遂难云：“蔡丈不知世代攻于阴阳，方始学此。”晦翁又从而褒誉之，乃祖、乃父明于龙脉，季通尤精。季陆复辨之曰：“据其所见，尝反此说若儒者世家，故能成效。若日者世家，便不足取信于人。何者？公卿宰相皆自其门而出，他人何望焉？”周居晦应苗曰：“他家也出官，出巡官陈尝。譬如烧金炼银之术，父可传之于子，子可传之于孙，孙何必教外人？古者人皇氏，世人有九头，已无定形。未有百官，已有许多山了，不知何者为笏山，何者为靴山。”坐客皆笑。晦翁摇指向季陆道：“此说不可与蔡文知□。”亲闻是语，故纪之，以为溺于阴阳者之戒。
    ○人之小名
    人生子，妄自尊大，多取文武富贵四字为名。不以颜为名，则以望回为名，不以次韩为名，则以齐愈为名，甚可笑也。古者命名，多自贬损，或曰愚曰鲁，或曰拙曰贱，皆取谦益之义也。如司马氏幼字犬子，至有慕名野狗，何尝择称呼之美哉？尝观进士同年录，江南人习尚机巧，故其小名多是好字，足见自高之心。江北人大礼任真，故其小名多非佳字，足见自贬之意。若夫雁塔之题，当先正名垂于不朽。
    ○事要有分
    一切之事皆要有分，若是无分而欲极力强求，徒然而已。王虚中先生譬如筵席安排十分，已饮过数巡，忽有亲朋访及，虽欲挽之同坐，奈酒阑歌罢，不可得而相陪，此乃谓之无分。大凡功名、富贵、贫贱、休戚皆是五行带来，无非分定，安可叹息怨恨于斯耶！不然，晦翁先生何为有随缘安分四字也？
    ○得失有时
    人之得失各自有时，初不知其所以然而然也。有朋友于试罢之后闻望不著，遂欲舍书学剑，无所不至。龙□王先生皋似一绝曰：“得则欣欣失则悲，桃红李白各随时。虽然属在东君手，问着东君也不知。”
    ○忠恕违道不远
    曾子曰：“夫子之道，忠恕而已矣。”《中庸》曰：“忠恕违道不远，学者疑为不同。”伊川云：“《中庸》恐人不喻，乃指而示之近。”又云：“忠恕固可以贯道，子思恐人难晓，故降一等言之。”又云：“《中庸》以曾子之言，虽是如此，又恐人尚疑忠恕未可便为道，故曰违道不远。”游定夫云：“道一而已，岂参彼此所能豫哉？此忠恕所以违道，为其未能一以贯之也。虽然，欲求入道者，莫近于此。此所以违道不远也。”杨中亢云：“忠恕固末足以尽道，然而违道不远矣。”侯师圣云：“子思之忠恕，施诸己而不愿，亦勿施于人，此已是违道。若圣人，则不待施诸己而不愿，然后勿施诸人也。”诸公之说大抵不同。予切以为道不可名言，既丽于忠恕之名则为有迹，故曰违道。然非忠恕二字，亦无可以明道者，故曰不远，非谓其未足以尽道也。违者违夫之谓，非违畔之谓。老子曰：“上善若水。”水善利万物而不争，处众人之所恶，故几于道。苏子由解云：“道无所不在，无所不利，而本亦然。然而既而丽于形，则于道有间矣，故曰几于道。然而可名之告未有若此者，故曰上善。”其说与此□同。
    ○克己复礼天下归仁
    尝问安定先生胡侍郎，何谓克己复礼天下归仁？胡举邵尧夫诗以答之云：“门前路径无令窄，路径空时无过客。过客无时路径荒，人间满地生荆棘。”其□□□□□□。
    ○圣人之于天道
    陈洪范问艾轩先生林祭酒，圣人之于天道如何？答云：“给是恁地未悟。”间复问：“□□君国录”，答云：“正如京师人卖床贴恰用得着。”观此二说，其意则一。
    ○学易无大过
    圣人之处事，与常人不同。常人之处事多有不及，惟圣人之处事不患不及，祗恐太过。夫子称“加我数年，五十而学《易》，可以无大过”者，盖欲勉进中年，而学冼心退藏之书，则处事得中，断无不及之患。今不曰无不及，而特曰可以无大过者，此圣人谦抑之许也。《中庸》曰：“有所不足，不敢不勉。有余，不敢尽。”宁非君子之中庸乎？尝观夫子于三百篇之诗，而断以思无邪之一言，此见夫子得诗之中也。于《易》则曰无过，于《诗》则曰无邪，是皆一意。
    ○解书
    洪内翰景卢主泮三山，以林少颖为《书》学论，讲“帝鹜下土”数语曰：“知之为知之，《尧典》之所以可言也。不知为不知，九共稿饫略之可也惜乎。”林书不载此说，予故表而出之。尝见王虚中谈及林少颖、吕伯恭讲究《书》学，皆有所得，各有所见。学者当详复其为训，若前人解《书》言“宥过无大，刑故无小”，乃谓赦宥其过误者，虽大亦宥之，刑责□特，故过虽小亦刑之。如此则于辞上脱无字，添虽字矣，是其辞已不明也。若失火而延及宫库，此过误也，此大者也，其可宥乎？若驰马而蹂死小兄，此过误也，此大者也，其可宥乎？是其理已不安矣。若命人守果实，拈以小果食之，此故也，此小者也，亦将刑乎？若命人守舍而窗穴之小窍以窠其外，此故也，此小者也，亦将刑乎？是其理已不安矣。则若商鞅之法弃灰于道者有诛，岂圣人之法哉？若曰宥过误则无大者，谓小者则宥，大者则不宥，所以使人警畏，非敢懈怠也。若曰刑特故者则无小者，谓稍大则刑，小者则不刑，所以示吾宽德非为苛细也。宥过无大是以见圣人之义，刑故无小是以见圣人之仁。是说盖得于伯氏俞君从，俞梦达平时有得于耆学者如此。
    ○解《孟子》
    陈季陆常推贾挺才好，先生非惟笔力过人，又且讲授不雷同，且如说《孟子》，引得杜诗为证，极是明白。若解文王为台为沼而民欢乐之，正是“文人屋上乌，人好乌亦好。”桀纣瑶台瑗台，正是“君看墙头桃树花，尽是行人眼中血。”夫以乌鸟本是可恶之物而反喜之，桃花本是可喜之物而反恶，是何也？盖由人情所感而然，尔灵台瑶台亦莫不然。
    ○东莱教学者作文之法
    东莱先生吕伯恭尝教学者作文之法，先看精骑，次看《春秋》权衡，自然笔力雄扑，格致老成，每每出人一头地。
    ○徐积悟作文之法
    节孝先生徐积因读《史记货殖传》，见“人弃我取，人取我与”，遂悟作文之法。
    ○辨滕王阁序落霞之说
    王勃作《滕王阁序》，中间有“落霞与孤鹜齐飞，秋水共长天一色”之句，世率以为警联。然而落霞者，乃飞蛾也，即非云霞之霞，土人呼为霞蛾。至若骛者，乃野鸭也。野鸭飞，逐蛾虫而欲食之故也，所以齐—廷；若云霞，则不能飞也。见《吴解事始》。
    ○评论词赋破题
    尝见俞冯老叔叔举似外公，暨《中大陶天之历数在舜躬赋》，破题云：“神圣相授，天人会同，何讴歌不之尧子，盖历数在于舜躬。”又见陈季陆先生淡及陈元裕尝主文衡，出《大椿八千岁为春秋赋》，满场破题皆阁笔焉，遂自作云：“物数有极，椿龄独长，以岁历八千之久，成《春秋》二序之常。”又见蔡曼卿称赏上舍熊元用节十四岁作《君人成天地之化赋》，破云：“物产于地，形钟白天，赖君人之有作，成化功之未全。”三赋四柱皆出人意表，真所谓作赋手也。尝闻张从道凤先生论文，有及向之省试，赋题出《天子听朔于南门之外》，满场皆曰：“诣南门而听焉。”惟魁者以诣为出，便见得在外意也。当时父子同试，尚留隐情，及至揭榜，方知父魁子亚，而问之何不见诲，父云不解有两魁也。东坡以诗赋一序见工拙，即此可知。
    ○赋以一字见工拙
    曩者吴叔经郛在湖南漕试，以本经诗义取解魁，次名陈尹，赋《文帝前席贾生》，破题云：“文帝好问，贾生力陈，忘其势之前席，重所言之过人。”叔经先生改势字作分，陈大钦服。内有打花格云：“金莲烛焕，煌煌汉天子之仪；玉漏声沉，缠缠洛阳人之语。”试官已喜此——联。又陈季陆在福州考较，出《皇极统三德五事赋》，魁者破题云：“极有所会，圣无或遗，统三德与五事，贯一中于百为。”季陆先生极喜开初两句，只嫌第四句不是“贯百为于一中”，似乎倒置。改贯字作寓，较有意思。尤喜陈舜申三策，第三道策题问屯田，乃先生撰也，最是答得工夫。此皆二公之警诲也。
    ○假用夏字
    往年上庠汤黄中试《秋燕已如客诗》破题：“近人方贺厦，如客已警秋。”以厦对秋，权借用字也。陈傅良作《仲秋教治兵赋》破题：“虽诸夏之偃武，必仲秋而治兵。”张永《防秋诗》云：“逆胡方猾夏，中国重防秋。”以夏对秋，正借用字也；原其所作皆有自来，岂非得□乔月中桂之遗意耶？所谓“根非生下土，叶不坠秋风”是也。六吟入韵，能于偕对上得一二警联，便自高人一着，作者不可不知。
    ○诗贵熟读
    梁揆叔子解试，《雕鹗离风尘诗》，当时无不击节，天人径说。“雕鹗冲天品，凡禽未易伦，三秋乘志气，一举离风尘。”或者喜其自喻见志，果超诣上上第。幼尝诎此一篇，已自迅口转过，初不觉其所以妙处。及至暮年，始悟“高腾霄凤渚，下睨塞鸿宾”，借渚字对宾，无如此之巧，始叹伏不能自己。大凡玩古人糟粕，须是字字究竞，句句勘破，方是读书。又要熟读，古人云：“读书百遍其父自见。”又云：“旧书不厌百遍读，熟读应须子自知。”
    ○廷对二说
    尝见闽中一士人方领乡举，叨□过省廷对，有“蒙被教育”之说。又见浙中一先生，四举子当廷对，有“僻在一隅”之说。皆不欲言其名也，都是套笼说话，怕落第五甲也，欲媒试官把做《大学》，川中人看得数较优，果是使得验其狡猾如此。后进之士当自奋励，取高第而窜巍科，夹在万人头上立，不可效此曹为碌碌计也，千万勉旃。
    ○祝贺生辰
    伊川生日致斋恭肃，不事饮燕歌乐，盖念劬劳之力。今人诞辰极意欢娱祝寿之涌，多用律吕体状其月，又用荚形容其日，固已亲切，然而荚一事，据某所见，半好半不好也。若在月半以前，一日生长一叶，乃是增数，诚为美事，尽好使也。若在月半以后，一日凋零一叶，乃是减数，实为语忌，乌可使也？用事当严所择，为文又要脱俗，方是作家目。如八月十六生人，或者为之歌曰：“昨夜万家齐笑语，祝君千岁共团圆。”又如诗僧上秦师垣寿曰：“不祝公方椿与松，椿松老大空无用。不祝公方雀与龟，雀龟汨没徒泥中。祝公愿作天上月，岁岁年年常皎洁。锦城初动五更钟，引领众星朝北阙。”秦公大悦。
    ○严子陵本姓庄
    严子陵本姓庄，避显宗讳，遂称严氏。若钓台，若七里滩，亦皆以严命名，无非循习之讹，而莫知其非也。本朝宣和问，方腊寇江浙，改睦州为严州，盖本于此。至如范晔操东汉之史笔，初不究其姓氏之由，遽曰严光而传之，无乃以田千秋为车千秋乎。余是以寄意绝句于钓台之上，有曰：“千古英风想子陵，约台缘此几人登。谁知避讳更严氏，滩与州名总误称。”
    ○淅川
    丹水出上洛，湍水出伊阳，南流至浙川，又南流入汉。天下之水，罔不殊源而合流者，有一源而鹿为二者，漓桂是也。唯淅湍同川而异流，本末不相犯，故谓之淅焉。
    ○用夏变夷
    据胡床、畜番犬、舞拓拔（拓拔氏胡人设呼为拓拔）、动蛮乐，皆士大夫之所不当为而为之，无乃循习日久，而恬不知怪乎？有能奋拔于流俗之中，而毅然以中国礼义为己任，亦风化之所由倡也。殆见用夏变夷，不闻用夷变夏。
    ○自悟前身
    余因以类彰，羊祜自省前身为李氏之子，边镐为谢灵运后身。韦皋既生一身，有一胡僧造其家曰：儿若有喜色。韦氏问之，僧曰：此子乃诸葛武侯后身。因以武侯字之。见《宣室志》。及观王十朋绝句：“石桥未到神先到，日里还同梦里时。僧教我名刘道者，前身曾为石桥碑。”石桥乃天台五百尊罗汉洞口也。今世所以聪明，所以福德，所以不昧，本来面目皆前世有以胎之。不是大修行僧道，便是大有德官员，功成行满道洽政治，故有如是灭，亦复有如是生。彼有灵物托化星辰降诞，神道出世为我等相者，应见自性如来，岂他人之所能知哉。
    ○天堂地狱
    人言天堂高而在上，地狱幽而在下，疑其势之相辽绝也。据某所见，大有不同。盖与人说好事，一切依本分，眼前便是天堂，不必更求之于天上。欺美人物色，教唆人公事，眼前便是地狱，不必更求之于地下。为善即天堂，为恶即地狱。天堂、地狱不在乎他，而在乎一念之间，不可有毫发差。
    ○修外功德内功德
    人于利济通达者力为之，患难困苦著力救之，皆如己身之事，修此为外功德也。修之勿责人报，勿希天佑，人若有知，天若有灵，此理当如何哉？人能清心释累，惩忿窒欲，修此为内功德也。修之勿期道胜，勿希瑞应，经若不诬，教若不虚，此理当如何哉？
    ○善恶有报
    “善恶若无报，乾坤必有私”，此古语也。“善恶到头终有报，只争来速与来迟”，此古诗也。或者执其“为善未必福，为恶未必祸”之说，遂以谓善恶莫执无应，妄启轻福远祸之心，果能无应也耶？夫善有善报，善人为善，而天或不以善报，非无报也，盖未报也。恶有恶报，恶人为恶，而天或不以恶报，非无报也，盖未报也。所谓未报者，乃其未熟故耳，逮夫熟时，则其报之也其效如捷。胡不观《大藏经》云：“善若无报，其善未熟；其善熟时，必受其福。恶若无报，其恶未熟；其恶熟时，必受其苦。”
    ○偷割牛舌果报
    吴少颖在长沙萍乡作馆，亲见胡屠爱小便宜，多见众人未知之际，搀开牛口，偷割其舌。一日，主家出大牯牛，复又行盗，削一竹戋刂穿其舌炙。其牛奔，主亟呼胡屠袭逐，胡恐抛下为他人所窃，急将竹戋刂咬定，拔出其肉以酒咽下，不觉自断半舌，更强以粥饮，一月作牛吼而死，其果报如此。
    ○心目相乱
    “仰面贪看鸟，回头错应人”，是心为眼所乱也。“忽然举首见新月，错认蛾眉忆故人”，是眼为心所乱。□□眼中有心，心中有眼，二者无意于相乱，而不能□相乱也。
    ○责己说
    责己不责人，君子也；责人不责己，小人也。小人惟知责人而不知责己，所以多招外谤，盖尝自恕也。人之子弟或好赌博、声色、笼养、游猎，一切玩弄皆自有以诱之，故外得以投之，费用末千百，而生事已二三。为父兄者，当痛责其子弟之不肖而楚之，又惩戒之可也。不此之为而妄诉他人于官府，冀其悛恶改过，不可也。大凡邻舍孩提或有争兢，不问其是非如何，只是挞其子也，遂免他议。人有书“世情”二字，并“苏秦只是旧苏秦，昔日何疏今日亲”之句于座右，责其不情于我，而不知未有可情之势，此所以疏之者何望焉？秦穆公善悔过，责己不责人。荀子曰：“君子责己重以周。”此之谓也。
    ○断饮说
    房以片言取宰相，杨炎以单语悟天子，一言之感人如此。顷年陈公大乡平生好饮酒。一日，席上有一同寮，举以知命者不立于岩墙之下，而问之陈曰：“酒亦岩墙也？”陈因是有闻，遂终不饮。何其一言之感人如此。今人或有所溺，而乃谆谆之诲，缕缕之词，勉之不从，何也？盖劝其以所欲，而禁其所不欲，岂遽然惟我是听而忘其所爱？断然不能投合，不若以节之之说告之，渐令改过可也。大凡谏诤之道，无出于此。
    ○茹蔬说
    能为人之所能为，而不能为人之所不能为，庸人也。断荤戒酒，食菜茹蔬，是人之所能为也。割爱妻子，绝念色欲，是人之不能为也。吃菜事魔，正生此患。至于贪财恋色，男女混置，修二会子，说金刚禅，皆幻术也。若夫大可诛者，不飨祀家，先言送诸天堂上也。且人之有身则有父，有父则有祖。四时飨献，示不忘其本也，岂有俗崇而能上天堂也耶？原其趋向，非不慕善，要之邪道缪用其心，所以有禁止之令也。
    ○声律对偶假借用字
    “天子居丹，廷臣献六箴”，此省题诗也。“白发不愁身外事，六么且听醉中词”，此律诗也。二公之所以对者见之于诗，无非借数而已。《周以宗强赋》：“故苍之兴起，始诸姬而阜康。”《东门种瓜》诗：“青门无外事，尺地足生涯。”二公之所以对者见于赋诗，无非借数与器而已。诗吏以“皇眷”对“紫宸”，曲词以“清风”对“红雨”，或以“青州从事”对“乌有先生”，或以“披绵黄雀”对“通印子鱼”。“因朱邪之板荡，致赤子之流离”，“谈笑有鸿儒，来往无白丁”，是皆老于文学而见于骈四俪六之间者，自然假借使得好，不知脍炙几千万口也。尝记陈季陆应行先生举似作赋之法，用“高皇”对“小白”。
    ○诗题用全名
    省题诗，考官以古二韵上不拆破。“度日清夷诗”，许琮以“圣图天广大”为对，并是□杜全句，最为难得，旷古以来无此作。又如上庠孙应时作“奏赋入明□”，出杜甫《庄游》，对韩文公《龊龊诗》“排支叫阊阖”，亦自难得，惜乎非一家诗也。若无浑然天成之句。不免拆破四柱中使，只要稳贴下得好，不拘倒置先后，更于点化上着工夫，亦自可以冠场。余尝欲以杜诗“扈登黄阁”（奉赠严入阁老）对“享□照紫泥”（奉赠太常卿），以“泥融飞燕子”对“地僻舞鸡”（并绝□），盖效许公诗体也。又欲以“献纳纡皇眷”（奉赠鲜于京北二□韵），联“衣冠拜紫宸”之句（太岁日诗），盖效前辈对诗格也，当有流水高山之遇。
    ○戒食菰蕈
    夏秋月杂菰蕈皆是恶□蛇气结成，前后坏人甚多，断不可吃。尔农民何不勤力种菜，四时无缺，何用将性命试此毒物。特此劝谕，莫招后悔。（见王状元夔府十□）
