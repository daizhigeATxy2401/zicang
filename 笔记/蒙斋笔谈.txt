蒙斋笔谈　（宋）郑景望 撰　

　　钦定四库全书提要 
　　《蒙斋笔谈》二卷 

　　旧本题宋郑景望撰，商濬刻之《稗海》中，厉鹗《宋诗纪事》亦曰：“景望，湘山人．生元丰元祐间．有《蒙斋笔谈》”。今考其书，乃全录叶梦得岩下放言之文，但删其十分之三四，而颠倒其次序。濬盖误刻伪本。又考景望，乃永嘉郑伯熊字，见于陈傅良《止斋集》中。其人登绍兴十五年进士，累官太子侍读宗正少卿，谥曰文肃。《宋诗纪事》既载伯熊诗于四十七卷中，又据此书于三十七卷別出一郑景望，亦殊疏舛也。 

　　《蒙斋笔谈》　　说略二十二　　杂记三十二 

　　杨朴、魏野皆咸平景德间隐士，朴居郑州，野居陕，皆号能诗。朴性癖，常骑驴往来郑圃。每欲作诗，即伏草中冥搜，或得句，则跃而出，遇之者无不惊。真宗祀汾阴过郑，召朴欲官之，问：“卿来有以诗送行者乎？”朴揣知帝意，谬云：“无有，惟臣妻一篇。”使诵之曰：“更休落魄贪杯酒，更莫猖狂爱作诗。今日捉将宫里去，这回断送老头皮。”帝大笑。赐束帛，谴还山。野和易通俗，人乐从之游，王魏公当国尤爱之，亦数相闻。天禧末，魏公屡求退不许，野寄以诗曰：“人闻宰相惟三载．君在中书十四年。西祀东封俱已了，好来平地作神仙。”魏公亟袖以闻，遂得谢。朴死无子，而野有子闲，能袭父风，年八十馀，亦得长 
　　生之术。司马温公，陕人，闲死，为志其墓，故世知野者尤多，然皆一节之士。世竞于进取者，不可时无此曹一二警励之，与指嵩少为仕途捷径者异也。 

　　余守许昌时，洛中方营西内门甚急。宋升以都转运使主之，其属有李实、韩溶二人最用事。宫室梁柱、阑槛、窗牖皆用灰布，期既迫，竭洛阳内外猪羊牛骨不充用，韩溶建议掘漏泽园人骨以代，升欣然从之。一日，李实暴疾死，而还魂，具言冥官初追证以骨灰事，有数百人讼于庭，冥官问状，实言：“此非我，盖韩溶。”忽有吏趋而出，有顷，复至，过实曰：“果然，君当还，然宋都运亦不免。”既白冥官而下，所抱文字，风动共纸，略有灭门二字。后三日，溶有三子连死，共妻哭之哀，又三日亦死，而溶亦死。升时巳人为殿中监，未几，传升忽溺不止，经下数石而毙。人始信幽冥之事有不可诬者。是时，范德孺卒才数月，其家语余：“近有人之郓州，夜过野中，见有屋百许间，如官府，揭共榜曰西证狱。问其故，曰：“此范龙图治西内事也。”家亦有兆相符。会有属吏往洛，余使覆其言于李实，亦然。甚哉! 
　　祸福可不畏乎? 

　　前史载李广以杀降终不侯，广何止不侯，盖自不能免其身。于公以治狱有阴德大其门闾。而责报于天如符契然。因果报应之说，何必待释氏而后知也？世传欧希范《五脏图》，此庆历间杜杞待制治广南贼欧希范所作也。希范本书生，桀黠有智数，通晓文法。尝为摄官，乘元吴叛，西方有兵时，度王师必不能及，乃与党蒙千啸聚数千人，声摇湖南。朝廷遣杨畋讨之不得，乃以杞代。杞入境，即伪为招降之说，与之通好。希范猖獗久，亦幸苟免，遂从之，与千挟共酋领数十人皆至。杞大为宴犒，醉之以酒，已乃执于坐上，翌日尽磔于市，且使皆剖腹，刳其肾肠。因使医与画人一一探索，绘以为图，用是迁待制帅庆州。未几，若有所睹，一夕登圊，忽卧于圊中，家人急出之， 口鼻皆流血，微言欧希范以拳击我，后三日竟卒。杞有千略，亦知书，号能吏。欧阳永叔为志其墓。 

　　韩退之有木居士诗在衡州来阳县鳖口寺。退之作此诗，疑自有意，其谓便有无穷求福人，盖当时固巳尸祝之矣。至元丰初犹存，远近祈祷祭祀未尝辍。一日，邑中旱久不雨，县令力祷不验，怒伐而焚之，一邑争救不听。苏子瞻在黄州闻而喜曰：“木居士之诛固巳晚矣，乃间有此明眼人乎？过丹霞远矣。”然邑人念之终不已，后复以木仿其像再刻之，岁仍以祀。或曰：“寺规其祭享之馀，以故不能废。”张芸叟谪郴州，过见之，以诗题于壁曰：“波穿水透本无奇，初见潮州刺史诗。当日老翁终不免，后来居士欲奚为？山中雷雨谁宜主？水底蛟龙自不知。若使天年俱自遂，如今已复有孙枝。”相传以为口实。余闻蜀人言，陈子昂，阆州人。州人祠子昂，有陈拾遗庙，语讹为十姨。不知何时遂更庙貌，为妇人妆饰甚严，谓之十姨，有祷亦或验。利之所在，苟仅得豚肩巵洒，子昂且屈为妇人，勉应之不辞，新木居士亦何为不可乎？闻者皆绝倒。 

　　余居山间，默观物变固多矣，取其灼然者。如蚯蚓为百合，麦之坏为蛾，则每见之，物理固不可尽解。业识流转，要须有知，然后有所向。若蚯蚓为百合，乃自有知为无知，麦之为蛾，乃自无知为有知。蚯蚓在土中方其欲化时，蟠结如球，已有百合之状。麦蛾一夕而变，纷然如飞尘。以佛氏论之，当须自其一意念真精之极，因缘而有。即其近者，鸡之伏卵，固自出此念。鸡伏鸭，乃如庄周所谓越鸡伏鹄者，此何道哉？麦之为蛾，盖自蛾种而起，因以化麦，非麦之能为蛾也。由是而言之．一念所生，无论善恶，自有必至者。后稷履人迹而生，启自石出，此真实语。《金光明经》记流水长者尽化池鱼，皆得生天，更复何疑？但恐人信不及尔。 

　　富郑公少好道，自言吐纳长生之术，信之甚笃，亦时为烧炼丹灶事，而不以示人。余镇福唐，尝得其手书《还元火候诀》一篇于蔡君谟家。盖至和间持其母服时，书以遗君谟者，方知其持养大概。熙宁初，再罢相，守亳州，公已无意于世矣。圓照大本者住苏州瑞光，方以其道震东南，赖州僧正顒世号顒华严者从之，得法以归。郑公闻而致之于毫，馆于书室，亲执弟子礼。一日旦起，公方听事公堂，顒视室中有书柜数十，其一扃谲甚严，问之左右，曰：“公常手自启闭，人不得与。”意必道家方术之言，亟使取火焚之，执事者争不得。公适至，问状，顒即告之曰：“吾先为公去一大病矣。”公初亦色微变，若不乐者，已而意定，徐曰：“乃无大虐戏乎？”即不问，自是豁然遂有得。顒曰：“此非我能为，公当归之吾师。”乃以书谒通圆照。故世言公得法大本。然公晚于道亦不尽废。薨之夕，有大星陨于寝洛，人皆共见，此岂偶然哉？ 

　　世传神仙吕洞宾名岩，洞宾其字也，唐吕渭之后。五代间，从钟离权得道。权，汉人。迩者自本朝以来，与权更出没人间。权不甚多，而洞宾踪迹数见，好道者每以为口实。余记童子时，见大父魏公，自湖外罢官还，道岳州。客有言洞宾事者云：“近岁常过城南一古寺，题二诗壁间而去。其一云：‘朝游岳鄂暮苍梧，袖有青蛇胆气粗。三人岳阳人不识，朗吟飞过洞庭湖。’其一云：‘独自行时独自坐，无限时人不识我。惟有城南老树精，分明知道神仙过。’说者云：“寺有大古松，吕始至时．无能知者，有老人自松颠徐下致恭，故诗云然。先大父使余诵之。后得李观所记洞宾事碑，与少所闻正同。青蛇，世多言吕初由剑侠入，非是。此正道家以气炼剑者，自有成法。神仙事渺茫不可知，疑信者盖相半。然是身本何物，固自有主之者，区区百骸亦何足言。弃之则为佛，存之则为仙，在去留间尔。洞宾虽非余所得见，然世要必有此人也。 

　　余少好藏三代秦汉间遗器，遭钱唐兵乱，尽亡之。后有遗余古铜鸠杖头，色如碧玉，因以天台藤杖为干植之，每置左右．今年所亲章徽州在平江，有鬻铜酒器，其首为牛，制作简质，其间涂金，隐隐犹可见，意古之兕觥．会余生朝章亟取为余寿，余欣然戏之曰；“正患吾鸠杖无侣，造物岂以是假之耶？”二物常以自随。往岁行山间，使童子操杖以从，殆以为观尔，未必真须此物也。迩来足力渐觉微，陟降殆不可无。时坐石间，儿子辈环侧，辄倚杖，使以觥酌酒而进，即为引满，常亦自笑其癖．顷有嘲好古者，谬云：“以市古物不计值，破家，无以食，遂为丐，犹持所有。”颜子陋巷瓢号于人曰：“孰有太公九府钱乞一文？”吾得无似之耶? 

　　陶渊明所记《桃花源》，今鼎州桃花观即是其处。余虽不及至，数以问湖湘间人，颇能言其胜事云。自晋宋来，由此上升者六人。山十里间无杂禽，惟二鸟往来观中，未尝有增损，鸟新旧更易不可知。耆老相传，自晋迄今如此。每有贵客来，鸟辄先号鸣庭间，人率以为占。渊明言，刘子骥闻之，欲往，不果。子骥见《晋书隐逸传》，即刘骥之，子骥其字也。传子骥采药衡，深入忘反，见一涧水，南有二石囷，其一闭一开。开者，水深广不可过。或说，其间皆仙灵方药诸杂物。既还，失道，从伐木人问径，始能归。后欲更往，终不复得，大类桃源事，伹不见其人尔。晋宋间如此异亦颇多，王烈石髓亦其一也。镇江茅山，世以比桃源。余顷罢镇建康时，往游三日，按图记问其故事，山中人一一指数，皆可名，然亦无甚奇胜处。而自汉以来传之，宜不谬。华阳洞最知名，才为裂石，阔不满三四尺，其高三尺，不可入，金坛福地在其下。道流云：“近岁刘浑康尝得入百余步。”其言甚夸，无可考，不知何缘能进。韩退之未尝过江，而诗有“烦君直人华阳洞，割取乖龙左耳来。”意当有为，不止为洞言也。 
 
