　蒹葭堂杂著摘抄　　明  陆楫 

　　我太祖高皇帝用夏变夷，恢复中华之正统，人谓辟乾坤于再造，功高汤武。不但迈汉唐宋而已。愚以为此固天命圣神为千古除凶，为百王雪耻，无足异者。但高皇即位改元之年，已混一四海。在位三十一年，身致太平，寿七十有一。诸子二十余人，亲封王爵，星布海内，古今帝王之全福，亦我高皇一人而已。 

　　孝康敬皇后张氏，孝皇配也。孝皇平生无别幸，与后相得甚欢。后二弟俱封爵，势倾中外。有仇家奏其侵民业为庄田者，上命司礼太监萧敬、刑部侍郎屠勋、大理寺丞某往勘之。敬与勋等俱秉公将二张家奴数人依律问处，敬复命于内廷。适当上与后方对膳，后闻甚怒曰：“外边官人每无状，犹可。汝狗奴亦若是耶？”上亦佯怒且骂。及后退，呼敬曰：“才所言非我本意，汝得无泄此语耶？恐外边官人每闻之惊破胆也。”敬力辨未尝闻于外，上犹不信。即遣人各以白金五十两赏二勘官。且云：“偶与后有怒言，特戏耳。恐尔等惊怖，以此为压惊。”又进士潘铎，新除给事中，进一疏，数日不下。忽一日，上退朝入内，忽宣潘铎。时铎以疾不在，有同官一人代铎跪进。上面谕曰：“潘铎有一疏，字样多错，我即欲批出令其回话。以其新进，恐挫其锐尔。汝可谕之，君父之前，何其不慎也。”铎闻感惧。又都察院左都御史戴恭简公珊，为上倚任甚切，公久有疾，乞休不允。以兵部尚书刘忠宣公大夏为上所信任，特浼其代言于上。一日，忠宣奏事毕，附奏曰：“戴珊病笃，愿陛下姑放归以延其生。”上从容问曰：“此汝自言，抑珊浼之言耶？”忠宣对曰：“不敢欺。此实臣往视珊疾，珊力浼臣言尔。”上即曰：“汝为朕致意，天下尚未平，珊何故欲去耶？”忠宣以告珊，珊感泣不复言去，竟卒于位。 

　　论治者类欲禁奢，以为财节则民可与富也。噫！先正有言，天地生财，止有此数。彼有所损，则此有所益，吾未见奢之足以贫天下也。自一人言之，一人俭则一人或可免于贫；自一家言之，一家俭则一家或可免于贫。至于统论天下之势则不然。治天下者，将欲使一家一人富乎？抑亦欲均天下而富之乎？予每博观天下之势，大抵其地奢则其民必易为生，其地俭则其民必不易为生者也。何者？势使然也。今天下之财赋在吴越，吴俗之奢，莫盛于苏杭之民。有不耕寸土而口食膏粱，不操一杼而身衣文绣者，不知其几何也，盖俗奢而逐末者众也。只以苏杭之湖山言之，其居人按时而游，游必画舫肩舆，珍羞良酝，歌舞而行，可谓奢矣。而不知舆夫舟子，歌童舞妓，仰湖山而待爨者不知其几。故曰：“彼有所损，则此有所益。若使倾财而委之沟壑，则奢可禁。不知所谓奢者，不过富商大贾，豪家巨族，自侈其宫室车马，饮食衣服之奉而已。彼以粱肉奢，则耕者庖者分其利；彼以纨绮奢，则鬻者织者分其利。正《孟子》所谓通功易事，羡补不足者也。上之人胡为而禁之？若今宁绍金衢之俗，最号为俭，俭则宜其民之富也。而彼诸郡之民，至不能自给半游食于四方。凡以其俗俭而民不能以相济也。要之先富而后奢，先贫而后俭。奢俭之风，起于俗之贫富，虽圣王复起，欲禁吴越之奢难矣。”或曰：“不然。苏杭之境，为天下南北之要冲，四方辐辏，百货毕集，使其民赖以市易为生，非其俗之奢故也。”噫！是有见于市易之利，而不知所以市易者，正起于奢。使其相率而为俭，则逐末者归农矣。宁复以市易相高耶？且自吾海邑言之，吾邑僻处海滨，四方之舟车不一经其地，谚号为小苏州。游贾之仰给于邑中者，无虑数十万人，特以俗尚甚奢，其民颇易为生尔。然则吴越之易为生者，其大要在俗奢，市易之利，特因而济之耳，固不专恃乎此也。长民者因俗以为治，则上不劳而下不扰，欲徒禁奢可乎？呜呼！此可与智者道也。 

　　国朝成化，弘治间，大学士刘文靖公健、丘文庄公同朝，雅相敬爱。刘北人，器度严毅，在内阁凡事独秉大纲，其学问不事博洽。丘南人，则博极群书，为一时学士所宗，所著有《大学衍义补》等书。一日，刘对客论丘曰：“渠所学如一仓钱币，纵横充满，而不得贯以一绳。”讥其学无大纲也。丘公闻之语人曰：“我固然矣。刘公则有绳一条，而无钱可贯，独奈何哉？”士林传以为雅谑。二公虽名位相抗，而刘相孝庙二十年，硕德重望，卒受顾命，称本朝贤相。丘之所就，似为不逮，相业岂以博洽为贵哉？ 

　　自隋设进士科，至宋则定甲第，其第一甲赐进士及第，或二十余人。及国朝我太祖高皇帝定制，进士第一甲，例取三名，释褐日，即授翰林修撰、编修等官，储之馆阁，以备台辅，其重无以加矣。然读苏老泉之文，有曰：今进士三人之中，释褐之日，天下望为卿相，不十余年，未有不为两制者。”岂宋时第一甲进士虽多，而铨选资序，或亦以三人为重。国朝之制，亦祖其意而为之与？然不可考矣。 

　　邑先达有沈云者，字子龙，以乡进士就教，擢国子学正。夜忽梦一妇人，囚服再拜曰：“妾名迎春，以冤抑入死狱，公其为我释之。”沈不知所谓。及丁外艰归，服阕，上天曹补选，复梦如初。已而除授河南汝宁府通判，到任与诸僚就公宴，忽上司委一狱词来勘。太守方宴毕，即谓沈曰：“有妇人迎春死犯事，君初政当一审鞫之。”沈愕然道前梦，诸僚皆以为异，遂为此妇白其冤。复审知此妇入狱未久，计得梦时，其妇尚未获罪也。吉凶事前定类如此。 

　　本朝不设丞相，惟翰林官迁至大学士，入内阁，典机务，礼绝百僚，人称为宰辅。自设科以来，由状元至内阁者，尚书胡文穆公广、太傅曹文忠公鼐、少保陈公循、太傅商文毅公辂、学士马公愉、太师彭文宪公时、太傅谢文正公迁、太保费文宪公宏、太保顾文康公鼎臣，仅九人。状元年最少者，即费文宪公，登第时，年二十。最长者曾彦，登第时，年五十四。 

　　太师、太傅、太保为三公，少师、少傅、少保为三孤。自周以来，不设专官，为大臣兼秩，俱文阶之极也。本朝自高皇帝革丞相，升六部为正二品，故职官以尚书为极。三公秩正一品，三孤秩从一品，俱为大臣加官。然三公惟公侯伯才望显著，统兵掌府者乃得递次加之。文臣内阁大学士及六部尚书，其加秩则周流三孤，止于少师而已，殁则方以三公为赠官。天下政权，皆出文臣，右文而左武，自然之势也。故朝廷法不得不借加秩以低昂之，此祖宗之深意也。三公以太师为极。自开国迄于今，文臣赠太师者，尚书三人：蹇忠定公义、仪忠襄公铭、王端毅公恕；内阁大学士十二人：杨文贞公士奇、杨文敏公荣、杨文定公溥、李文达公贤、万文康公安、刘文穆公吉、彭文宪公时、徐文靖公溥、李文正公东阳、刘文靖公健、梁文康公储、张文忠公孚敬，共十二人。余赠太傅、太保者不能纪。 

　　尚书吴文定公宽，字原博，号匏庵，苏之长洲人。少有异质，屡试于乡不第，年三十余，得充邑庠贡。务博学，攻诗文，不专治举子业，决意不就场屋。偶于一士大夫家，作《听乌轩记》一篇，悬之堂上，忽一达官见之，称羡不已。问其人，主人以实对，达官乃苦劝之就试。公从之，遂举于乡，壬辰试礼部第一，廷试状元及第，仕至礼部尚书。文章器识，为馆阁名臣，所著有《匏庵集》行于世。士之通塞，信有时也。又公少有介行，闻于乡，偶百里外一富家主，方幼，有母在，延公为馆师。其家有女及笄，窥见公姿容，心悦焉。朝夕辄以肉羹，遣亲婢窃通意于公，公恐见污，乃求见其主母，恳以他故解馆去。人扣之，公终不言。及后其女故，公晚年始道此以训示子孙。其厚德如此。 

　　沈周号石田，吴中名士也。博学工诗画，放浪山水间，隐居不求仕进。晚年尝有诗戒其子云：“银灯剔尽谩咨嗟，富贵荣华有几家。白日难消头上雪，黄金都是眼前花。时来一似风行草，运退真如浪卷沙。说与吾儿须努力，大家寻个好生涯。”虽语涉俚，然亦有意趣可诵。及易箦时，口占一律云：“了却平生事已休，又承仙诏赴瀛洲。清风明月人三个，野草间花土一丘。梦短梦长终是梦，愁多愁少终成愁。于今大寐茫茫去，不管人间春复秋。”词意凄婉，闻者为之堕泪。又晚年一感兴诗云：“今日残花昨日开，思量年少总成埃。数茎白发催将去，万两黄金买不回。有药驻颜终是梦，无绳系日重堪哀。此情莫与儿曹说，直待儿曹自老来。”俱直写性情，不假修饰。 

　　本朝靖难死事之臣，以天台方孝孺为首。孝孺博学宏材，少时尝过严陵钓台，有古诗一章。“敬贤当远色，治国须齐家。如何废郭后，宠此阴丽华。”“糟糠之妻尚如此，贫贱之交安足倚？羊裘老子早见几，欲向桐江钓烟水。”此不独工于诗，亦天下第一等议论也。 

　　本朝两畿十三省乡贡士，俱有定额。云南、贵州二省，以夷方地僻，解额独少。二省乡试士，俱合试于云南，共五十五名，云南三十四，贵州二十一。其后贵州士若干，就试于云南。嘉靖丁酉，巡按御史王杏题请乞分科，诏行之。是年云南解额增至四十名，贵州解额增至二十五名，共增十名矣。湖广解额八十五名。庚子，抚按合请于朝，以湖广乃今上龙潜之地，皇考献皇德化所及，乞增额，诏增至九十名。本朝慎于举士类如此。 

　　太师刘文靖公健，河南洛阳人，天顺庚辰进士，在翰林二十余年。成化末，入阁典机务。又二十年，官至少师、大学士，老成忠直，海内翕服。弘治末，受孝皇顾命。正德初元，以逆瑾将用事，公恳疏乞休。归田时，年七十四，家居萧然如布衣，坐一帷中，不问门外事者十余年，享年九十四而卒。子东，弘治丙辰进士，本朝卿辅，德望福寿之隆，无与为比。嘉靖初，太师、大学士杨一清，号邃庵，家君尝受业者，才略盖世，所在辄有政绩。故事，不由翰林，不得入阁。本朝虽有数人，然皆出自特恩简用，不得为例。公其一也。已而归田，年七十余。今上特起公于家，改兵部尚书，兼宪职，总制三边。道经洛阳，谒文靖，文靖出见公，辞色甚倨。佯问曰：“我记汝亦曾为阁老耶？”公随问而对，文靖曰：“既为阁老而复出作总制，内阁体统为汝一人坏尽矣。”公亦细云：“朝廷简命，不得不赴。”文靖仍曰：“进止由汝，何得乃尔？我老不能对客矣。”遂命二孙陪茶，杨公大惭而出。文靖虽辞严谊正，然觉太峻，虽下此恐不能当，况势位颉颃者乎？第杨公服义，能受先达正言，皆盛时事也。近世一登枢要，虽先辈长者，亦皆曲为面谀以取容悦，而后生得志，禄位相抗，便不能受正言于人，遂使世道愈下，古谊不复。二公遗响，遐哉不可及矣。 

　　嘉靖己丑，邃庵杨公为首相，上倚注甚切。时议礼诸公，受知于上，相继登枢要。尚书霍文敏公韬，时为詹事，忌公尤切，特疏劾公。上大怒，削秩赐罢，文敏犹欲根蔓公门下士，一网打尽。有大学生孙育，公之乡人也，受恩久，百凡家蛊，公保护如子弟。公在相位，援育入文华殿供事，以书写资劳，例得受京职。时亦以公党与，恐遭斥逐，乃录公居官事数十条，呈于文敏，以求自解。不意数月后，以暴疾卒于家。其子奉柩还，公犹易服吊其丧。其子跪泣曰：“人子固不敢言亲过，但悖德者不祥。吾父负公而死，天也，愿公无吊。”公笑曰：“尔父岂负我者？我为人所陷，波及汝父辈，汝父欲保全身家，万不得已，姑借我以免祸耳。吾独不能谅之，是吾又负汝父矣？”人皆服公雅量。 

　　太保费文宪公，年十六，领癸卯乡荐，赴试礼部，道经吕梁洪。时公从父某为主事，有事于此，一见公即曰：“吾侄此行不第，当卒业北雍。”公愕然问故，答曰：“近得一梦，吾见侄在北监领签出馆，签上写彭时二字。彭公，状元宰相也。吾侄勉之。”已而公是年果不第，即入北监读书，专事博洽，以资策学。至丁未，果状元及第，官至少师、太学士。计得梦时，彭公尚在，及后彭公卒于官，谥文宪。公以嘉靖乙未再召入阁，亦卒于官，谥亦如之。二公不但科第禄位偶同，虽考终赐谥，如出一辙，亦异矣。 

　　古者天王教世子，必齿让于学曰：“有君在则礼然，有父在则礼然，所以明尊无二上之义也。”王魏不死建成之难，后之君子犹或宥之。谓宫臣亦天子之公臣，非太子之私臣也。自汉以来，先王之法，变易殆尽。而群臣于太子，未闻有称臣者，此纲常大义也。我皇明治教卓越百王，独高皇晚年欲崇重东宫，制令百官奏事东宫者俱称臣。自是天下司府州县，每岁逢圣诞，有万寿、千秋二节，是分明二上矣。恐先王垂世立教之意不若是也。又丧制，古者父在而母服斋衰仗期，父死然后为母如父服，此严祖敬宗之大义也。至唐武后与政时，上便宜十二条，其一欲令父在为母服斋衰三年，为罔极之思一也。虽制与父同，然犹不敢服斩衰，沿于宋元不废，犹知有大义也。至本朝则父母之服不分存亡，俱服斩衰矣。独祖在，嫡孙为祖母不承重，尚沿旧制尔。庶子以官秩受封，嫡母在者，止封嫡母，生母不得受封，此亦厌于嫡母之义也。至于嫡母在而生母亡，又仍服斩衰，与嫡母同，于义乖矣。且我高皇嫡庶之辩甚严，亲王及王妃年五十五子者，方许立庶长为世子，故今建储之法，亦必立嫡。然东宫登极，虽正后在者，生母即并尊为皇太后，无复有厌于嫡母之义矣。此制三代以上不可考。自汉以来，无有不沿此制者。按先王重嫡之法，则天子生母厌于嫡母者，止宜尊为皇太妃，嫡后崩，始宜追尊为太后，则大经正矣。此皆纲常之重者。使复古之主出焉，稽经按礼，著为定典，以正万世之大经，其功岂小补哉！ 

　　每见馆阁诸先达，对后学缕缕道国朝典故。先文裕公出入馆阁，前后几四十年，每见国朝前辈，抄录得一二事，便命不肖熟读而藏之。盖士君子有志用事，非兼通今古，何得言经济？此先儒所以贵练达朝章，而魏相条晁董之对，特见重于朝廷，良亦为此。朱文公有言，知古不知今者，叶正则也。知今不知古者，陈同父也。既知古又知今者，吕伯恭也。今世学者尽有务为博洽，不究心当代事故，一问及朝廷典故，及一代之经制沿革，恍如隔世。纵才华迈众，恐其见诸施为，自多窒碍，宜识者目为俗学，无足怪者。 

　　海邑士有杨学礼者，别号东滨，少负文学，竟落魄不第，与家君学士为忘形交。予童时尝忆其《春兴咏》一绝云：“菖蒲枸杞满庭栽，书阁垂帘半掩开。蛱蝶不嫌春色澹，隔墙飞去又飞来。”颇有天趣。又晚年和家君《秋兴》一律云：“风物萧疏两鬓丝，感怀常在夜深时。心灰未冷金猊热，首级无功铁马悲。杜宇敢言游子怨，芙蓉空带美人姿。山家自有阳春调，不与多才宋玉知。”亦可谓写出心事矣。 

　　吴中名士陆楠，登乡荐，上南宫不售，归过杨州钞关。有部官司关，欲税其舟，楠投一诗云：“献策金门苦未收，归心日夜伺东流。扁舟载得愁千斛，幸有明王不税愁。”其官见诗，迎而礼之，下第士闻者为之绝倒。 

　　嘉靖庚子，予自京师还，过淮阴漂母祠，见题古诗一绝于壁间。有云：“贤哉一饭恩，千载犹庙食。如何汉诸陵，寂寞生荆棘。”吁！可以志感矣。 

　　予尝有理外之论，物外之想，人称天子富有四海之内。所谓四海者，今中国以交广为南海，辽渤为东海，西北二海则隔绝夷虏，不知所在。予尝狭隘中国，我皇明疆域不减汉唐盛时，而今京师之北，不五百里，便为大漠，天子独以三面控制万里，其西域北虏所占，又不知其几何？然则四海之内，天子所统驭者，或不及十之一二，未可知也。昔人谓日月所照，霜露所坠，天之所覆，地之所载，莫不尊亲，不过夸扬之尔，非实录也。每恨初开关时，天分华夏，何不环四海以为家？四面皆数万里，无山川沙漠之限隔，尽为平陆，撒华夷备御之劳，则君相代天抚治，当千百年雍熙而不变，岂不快哉！抑岂造化之气不齐，而华夷险厄，正所以警戒人君，以神上天予夺之柄。如予所拟，则有骄奢之主。如隋炀、陈后主者出焉。虽环海为酺，生民尽为糜灭，而人亦莫之禁矣。此造化开辟之意也。虽然，后一元数尽，复混沌而开辟，安知不如予所拟耶？又尝谓生人贫富不同，尽由衣食，尤费天下之民生者，粒食也。惜天之生人，百骸诸脏皆具，何不别生胃脏，令人饮水而生。土地所产，惟植桑以供蚕缫，植茶以解燥渴，植梗楠诸材以为宫室。使奇花异卉遍天下，不复知有五谷，则生人无甚贫与富，而逍遥逸乐，皆可以永寿，岂不快哉！何独以五谷之费，万累皆从此起。五味之人，百病皆从此出。上有吞吐之劳，下有便溺之污，一何其烦劳之甚也。抑岂造化将役，人于不靖，必使劳劳扰扰，俾万有不齐，方成世界也。又安知一元数尽，复混沌而开辟，不果如予所拟也。好事者闻予二说，每为一捧腹云。 

　　今世士大夫居乡居官相反有二事。好名者居官时，颇能以志节自励，人皆信之。及其退而居乡，则掊克里，邀结守令，以求富其家，甘为乡人所贱恶而不恤；贪利者或居乡时，巧饰清谨，求为乡党自好，至于居官，则饕取盈溢，忍弃绳检，甘就黜落终身，自以为得计。要之，皆士风扫地，习俗浇漓，乃有此等士大夫。予尝观罗一峰先生，丙戌初及第时，有家书一封云：“列位叔父，列位兄长，别后想得安康。伦别无他嘱，为人祖宗父兄者，惟愿有好子弟。所谓好子弟者，非好田宅、好衣服、好官爵一时夸耀闾里者也。谓有好名节与日月争光，与山岳争重，与霄壤争久，足以安国家，足以风四夷，足以奠苍生，足以垂后世。如汴宋之欧阳修、如南渡之文丞相者是也。若只求饱暖习势利，如前所云，则所谓恶子弟，非好子弟也。此等子弟，在家未仕也，足以辱祖宗，殃子孙，害身家；出而仕也，足以污朝廷，祸天下，负后世，甚至子孙不敢认。如宋之蔡京、秦桧，此岂父兄祖宗之所愿哉？想其势焰官爵富贵，岂止如今日乡里中一二前辈也？而今日安在哉！然所谓好子弟者，亦只在父兄子侄成就之耳。人才之盛，乡党为最，然非父兄败之，则子弟丧之，取讥天下，贻笑后世，甚可恶也。载之史书，使后世之明君贤主，轻弃南人，未必不由此也。吾愿叔父听之，子侄戒之，共怂成我做天地间一个完人。盖未有治国不由齐家，家不齐而求治国，无此理也。何谓齐家？不争田地，不占山林，不尚斗争，不肆强梁，不败乡里，不凌宗族，不扰官府，不尚奢侈。弟让其兄，侄护其叔，妇敬其夫，奴敬其主，只要认得一忍字、一让字，便齐得家也。其要在子弟读书兴礼让。若不听吾言，譬如争一亩田，占一亩住基，两边不让，或致人命，或告官府，或集亲戚，所损甚大。若以此费置买前物，所费几倍？若曰住基无卖，此又愚也。其所以为此计者，不过遗自己之子耳。父母之心，爱子孙一也。今夺吾父母之子，以与自己之子，甚非吾父母之心也。父母虽不在，逆其心则逆天理矣，安知吾子孙不如今日之争哉？凡事皆此类也，而此事尤切，故特言之。今后若有田地等物不明，只许自家明白，不许扰及官府。我若不仕，尤当守此言也。其余取债之属，民甚贫穷可悯，自己少用一分，便积得一分德。奴仆放横，不可放起。自今以后，无片言只字经动府县方好。不然，外人指议，此人要做好人，不能齐家，世间安有此等好人哉？由此得祸，不可知也。兼我在此，国事日在心怀。仲淹做秀才时，便以天下为己任，况今日乎？进退得失，有义有命，吾心视之，已如孤云野鹤，脱洒无系。自古坏事，皆是爱官职底人弄得狼狈了，脱使根本不安，枝叶能自保乎？戒之戒之，若使我以区区官势来齐家，不以礼义相告，便成下等人子。但中间有等无知子弟，不才奴仆，则须治之以官耳。叔父须戒之，慎勿以吾言为迂也。”其志节如此，居乡可知矣。又有为怀庆守谢世修作谕属文一篇云：“圣主治天下，守令是重焉。以其亲民也。夫亲民莫如令，其次莫如守，令民父母于一邑，守民父母于一郡，所以父母之者，以爱民如子，民亦爱之如父母也。所以爱民如子者，知其饥而食之焉，知其寒而衣之焉，知其劳苦而逸之焉，知其利而与之兴焉，知其害而与之去焉，知其贤而优之焉，知其不肖而教之焉。四境之内，吾民之好恶，无不知而从之焉，然后可谓爱民如子也。吾爱之如子，分之当然也。初何心于彼之服也？而为吾民者，生则爱而戴之，死则尸而祝之，流芳竹帛，垂范百世。如古之龚黄卓鲁者，真民之父母也。今人之心，岂异于古人哉？方其含哺■〈亩犬〉■〈亩么〉，鼓箧庠序，见贪墨贼民者，辄攘臂切齿而愤之。高谈击节，真可翱翔古人而犬彘若辈也。及一旦绾铜章，佩墨绶，以临民上，则势利之薰灼，妻子之浸灌，淫朋比友之怂恿附和，则前日之良心死而贪心生矣。如倚门之妖，如负嵎之虎，如驱羊之狼，吮膏啗髓，肆然不知其可耻且恶也。囊帛柜金，居则连屋，水则连舟，陆则连车，以买官则连爵，以买田则连阡，以买居则大厦连云，以买肥甘则方丈连味，以买姬妾则粉黛连室，以买服用玩好则珠玉锦绣连箱，如此而已矣。不思之七尺之躯，一日之享，米不过一升，肉不过一豆，酒不过一瓢，冬不过一裘，夏不过一葛为吾身，则身外皆长物也。为子孙，则子孙不能保而有也，为昆弟婚友，则刑辟戮辱，昆弟婚友不能免也。噫！所以求仕者，以其尊且荣也。不知所以尊且荣者，不在富与贵而在功与德也。金张许史，视龚黄卓鲁何如哉？乃计不出此而出彼何也？卒使正士羞与同朝，正人羞与同乡，正朋羞与同门，族人羞与同宗。至其远裔子孙，亦羞以为祖，快欲于一朝，而流秽于千载，何其愚之甚也？为吾属者，尚监于兹。以诚存心，以廉律己，以俭制用，以公照物，以恕待人，以勤莅事，以敬事上，以严肃下，以和睦寮，以仁恤民，以宽容众，则庶乎可矣。《诗》曰：“靖共尔位，正直是与？国有明宪，予罔攸贷。”其母悔，其志节如此，居官可知矣。近有荐绅士，将二书锓梓，传播四方。予每悬之中堂，时一读之，未尝不击节竦服，彼如前所云者，观此足以自愧矣。 

　　方洲名石，字实夫，四川遂宁人。嘉靖戊子首解于蜀，已丑赐进士及第第三人，年方二十五。至壬辰岁上疏，论时政四事，忤旨谪戍。未几，蒙恩释归。先文裕公当蜀左辖时，尝刻刘知几《史通》，因索方洲序之。方洲清节硕学，久负时望。予尝搜先稿，见方洲诗一律，盖获邸报见荐剡，因有感而作。“闻道天边有荐书，遥思往事渺愁予。疏才贾谊堪长谪，多病相如喜索居。但得红霞生瓦■〈鲁瓦〉，不须丹凤到茅庐。天王远识孤臣僻，一任飘零赋子虚。”予每爱而诵之，可以想见其人矣。 

　　先文裕公以祭酒在讲筵面奏，外谪将十年，乃自外藩内补，寻复翰林，奉命与尚书张文定公邦奇同修玉牒，日事馆阁，颇承圣眷。辛丑自陈得归。未几，文定亦南擢。越二岁，上在西苑，语大学士石门翟公銮，以翰林无人，因问张邦奇、陆深何在？翟以实对。上曰：“二人才识何如？”翟对曰：“陆远过于张。”上曰：“我记他曾出作提学官否？”翟曰：“是外谪递迁。”上复曰：“是桂萼害他。”桂，太傅文襄公也。往在内阁，以先公面奏忤意，因下石。不意蒙圣明洗过，记忆如此。子孙犬马何以为报耶？ 

　　常熟杨梦羽，名仪，别号五川，官至按察副使。学颇该洽。未达时，曾题诗虎丘山，有“一声黄叶楚天秋”之句。先文裕公为史官时，尝登临见之爱焉。偶过苏，见有极道梦羽之学者，因为先容。先公云：“是一声黄叶楚天秋杨秀才耶？愿见久矣。”遂握手极欢而别。后嘉靖间尝同朝，相与尤厚。 

　　我太祖高皇帝生二十四子，传至今百八十年矣。除以事削籍外，尚存十五府。及列圣所封亲支，星布海内，共三十三府。今玉牒几十万口，因我高皇崇重后裔，自亲王初封，支庶至八世，方止于奉国中尉，秩犹从六品，并縻廪禄，经赋不继，将军中尉之家，苦于关给失时，不沾实惠。至贫窘不能自立，慕庶人作商贾而不可得，识者之忧，非一日矣。但祖训昭赫，谁敢轻议？予书生怀杞人之忧，每窃仰屋长算，为经久之策，僭书于此，俟英君贤相采择焉。夫高皇以亲王、郡王、将军、中尉世次分八位，其制甚详。今就第一世为初封亲王，许嫡子孙世袭，初封者每岁支禄米二万石，袭封者一万石，除嫡长子封亲王外，余子皆封郡王。每岁支禄米二千石，自第二世以下皆如制不易外。若郡王之子，则嫡降一位，庶降二位，如郡王长子为镇军，余子则为辅军。镇军长子为辅军，余子则为奉军。辅军长子为奉军，余子则为镇尉。奉军以下同。至奉尉则自亲王以来为五世当斩，其余不分嫡庶俱称宗。庶人每月支禄米五石，若有志读书者，依照民间俊秀，一体送入学校。听其科贡出身，仿藩亲不得内补例，稍为限制，其余迁擢黜革，悉同异姓，以示至公。有欲商贾四方以自给者，亦听从有司关给路行以行。回籍之日，付本府长史司验引发落，送有司附册填注，以凭抚按刷卷类查，仍启王知。许其朝见而退，以笃亲亲之义。生女则郡主以至乡君，例有五等，亦宜递减常禄之半，以益宗支。此则隆大宗而杀支庶，为宗室者亦不得而生怨也。如此则不必别为之制，而天下禄米，较之往日，可省数十倍。十余年，及减损既多，常赋可给，则请特敕有司，务须按时关给，俾沾实惠。而其为士为农为商，亦各听其自便，如汉唐之世，则宗室之人，视向之苦于束缚而不暇自给者，今必欣然乐从之矣。苟不行此法，而天下有不坐困至于无策者，吾未之信也。 

　　皇朝舆地，前古无比，猗与盛哉！然有可疑者一事，尧舜时，冀州为王畿，四方皆二千五百里。今冀州之北，能几何耶？三吴在古，不入职方，其民皆断发文身，与蛟龙杂处。若空其地，为职下也。今财赋日繁，而古之遗迹不异，其水之不为害者天幸尔。万一洚水，不如何以处之，区区开筑，难以言善。 

　　徐武功在史馆修何尚书文渊事，赋诗曰：“温州太守重来归，昔何廉退今何违。却金馆在已如扫，掩月堂寒空掩扉。人间固有假仁义，天下岂无公是非。老夫忝秉春秋笔，不作谀词取世讥。” 
