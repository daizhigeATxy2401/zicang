藏一话腴 宋 陈郁
    ●甲集卷上
    艺祖微时，《日诗》云：“欲出未出光辣挞，千山万山如火发。须臾走向天上来，逐却残星赶却月。”国史润饰之，乃云：“未离海峤千山黑，才到天心万国明。”文气卑弱，大不如原作辞意慷慨，规模远大，凛凛乎已有万世帝王气象也。    
    孝庙时，一名士解郡文学秩归，用押纲，赏格循转。其词曰：“尔以师儒之重，甘从纲吏之卑。尔既不爱其身，朕亦何吝于赏。勉进一秩，以旌厥劳。”大哉王言！不知自策励以副警训者，非士也。
    《易》于丰、噬嗑，有雷电之威，故皆能折狱。若贲，无雷之威，则为小明，不足以立事，故曰：“无敢折狱。”子路片言折狱，以其有威也。信矣人必有威，然后不为人所慢侮，且可以应猝然之变。君子不重则不威，其立身之本欤？
    《左氏传》襄九年载鲁穆姜之言曰：“元者善之长，亨者嘉之会，利者义之和，贞者事之干。”坦然明白。后十三年而夫子生，则《系辞》非夫子作也明矣。亦《左氏》之辞多诞乎？抑《文言》非夫子所作乎？    
    仁庙时欧阳修以九月朔拜内相，真西山以端平甲午九月初除内相。洪子斋草制云：“粤我仁祖，有若臣修，朝京师于甲午之年，拜内相于季秋之朔。”当时以为用事精切如此。    
    孙冕，临江军新淦人，擢进士第。天禧末守苏州。会乡里素交罢相，以宾傅出判临杭。舟泊苏台，欢款甚密，谓孙曰：“老兄淹迟日久，且宽衷，予当致拜闻。”冕正色答曰：“君二十年出处中书，以素交潦倒江湖，不预一点化笔。今事权属他人，去庙堂千里，为方面，始以此语见说，得为信乎？”里人愧谢，夜半解舟潜遁。冕大书一诗于厅壁，拂衣归九华。诗云：“人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李，今日淮西又见陈。寄语苏州孙刺史，也须抖擞老精神。”清节高操，可羞百执事之颜。朝廷闻之，令再仕，诏下已归，竟不出矣。
    舒之山谷寺前溪有二巨石，南之石名诗崖，北之石名酒岛。盖有达官与文士赋诗饮酒于石之上，因得美名。何贪泉、狠石、辱井之不幸耶！
    濂溪周先生倦吟，惟《游庐山大林寺》一律云：“水色含云白，禽声应谷清。”余味其词意，则前一句明，后一句诚。道在是矣。
    象山陆先生四岁，侍父行遇事必问。一日或问天地何所穷际。曾魁从龙赴省时，馆于衢之顺溪，题一绝云：“红照西沈暂解鞍，偶然假馆岂求安。新丰独酌谁为侣，坐对窗前竹一竿。”蒋奎重珍未举时，雷雨夜赋绝句云：“电飞窗上明如月，雨溜檐前响过泉。蠢动有生皆发蛰，是龙那得不升天。”志气不同，皆于未达时已见之。
    澹庵胡先生谪新州，筑室城南，名小桃源，而图之且题诗其上云：“闲爱鹤立木，静嫌僧叩门。是非花莫笑，白黑手能言。心远阔尘境，路幽迷水村。逢人不须说，自唤小桃源。”或者谓寓避秦之意，然又作小西湖于所居之侧，亦寓不忘君之义乎？
    真西山镇温陵。春，讲武，帐前将官王大受被甲三重，发百矢皆中帖。西山韪之，补充正将。后月余，忽海寇猖獗，令大受将五百卒以擒之，获赵某等三渠魁及从百余辈。大受归，伤重而没。赵，宗子也，始皆疑西山末易处。阅数日狱成，西山引诸囚入教场，缚二渠魁于中，掩其心，令诸军射箭如猬，而贼未死。或斩或捶，次第而毕，惟置赵于旁观之。次陵迟二渠魁，且以心肝祭大受。讫，补其二子以指使，又配其二女以良婿。赏罚兼行，士民惊服，皆以为赵可生也。事毕，西山呼赵而问之，赵称宗室不绝。西山曰：“宗室为贼首，则非宗室矣，宜正以王法。”决交脊二百，而卒众无敢哗，大略似诛少正卯时也。一时为诗歌者百数，独长溪丞王奕世一绝云：“凭陵海若玩波神，怙恃乾坤不杀身。刀锯未加先自殒，陆梁未有白头人。”西山大喜，荐之于朝，后宰建安而卒云。
    米元章写《高丽经》，以孔子为佛，颜子为菩萨。余谓元章以字画名世，技痒而书胡语，已不能无罪，况以夷狄比拟圣贤乎？元章师圣贤也欤？非师圣贤者也。    
    司马迁《史记》可谓美矣，余恨其学不醇，而言多驳焉。《春秋》之法，惟诸侯方得世禄，虽卿大夫亦不可；而以孔子列于世家。豫让漆身报德，气节凛凛，可谓天下之义士也；而列于刺客。其作叙传，则尊道术而薄六经，尚可得谓所学之醇乎？
    南康县外二十里许有刘氏女，少而慧。父母初以许蔡，无故绝蔡而许吴。吴亡，又以许蔡。女曰：“吾一身而三许人，尚何颜登入门户？”委身于潭而死。乡社立贤女祠，今存焉。戴石屏为诗以美之，云：“士有败风节，惭魂埋九京。幽闺持大义，千载树嘉名。父不重然诺，女能轻死生。寒潭堕秋月，心迹两清明。”余谓王俭有文学、政事，受晋宋高爵而躬执玺以授齐；冯道传为大臣而甘事数姓：曾不若女子之有节谊也，愧诸！
    滑州地无尺木，沙如掌平。唐太守失其名有句云：“归来莫讶无歌吹，修竹旁边是滑州。”又云：“万沙无寸木，远见他州山。”平可知矣。
    漫塘刘司令宰字平国，早有经世志。居官居里，遇事精实，四方推尚。中以微疾不出，诏起者再，力辞而免。尝大字遍书其印纸，示终身焉。其语曰：“怪矣病容，无食肉相；介然褊性，无容物量。智浅而虑不周，材疏而用则旷。不返初服，辄启荣望。岂但二不可七必弗堪，亦恐一不成万有余丧。故免焉以归，超然自放。衣敝袍可三褫之辱，饭蔬食何必八珍之饷。隐几余闲，杖藜独往。或从田家瓦盆之饮，或听渔父沧浪之唱。顾盼而花鸟呈伎，言笑而川谷传响。优游岁月，逍遥天壤。路逢扁舟而去者，诘之曰：‘汝非霸越之人乎？陶，天下之中，须子致富，宜亟去，毋乱吾桨。’遇篮舆而来者，揖之曰：‘非不屑见督邮者欤？宜亟归有谒于道者。纵得钱付酒家，终不若高卧北窗，日傲羲皇之上也。’”
    真西山在岳麓书院，请蔡季通分讲。西山请讲“艮其背，不获其身；行其庭，不见其人。无咎。”蔡云：“‘艮其背，不获其身’，无我也；‘行其庭，不见其人’，无物也。内既无我，外既无物，宜圣人以无咎许之。”
    林榕台在福州，陈止斋作悴，请榕台解《论语?学而》第一章。林云：“‘学而时习之，不亦悦乎？’心与道一也。‘有朋自远方来，不亦乐乎？’道与人一也。‘人不知而不愠，不亦君子乎？’道与天地一也。”
    洪内翰迈分教福州，请学谕林少颖知己说《书》。林云：“《尧典》《舜典》《皋陶谟》《大禹谟》等篇，知之为知之者也。泪作九共九篇稿饫，不知为不知也。”
    名山大川，登临之胜，多在乎西。故汝阴之西湖，洪、蜀、永之西山，嘉之峨眉、巴陵、岳阳楼，齐安之临皋，金陵之赏心、白鹭，扬之平山堂，苏之姑苏台，荆楚之云梦，郢之白雪，滁之琅琊，九江之庾楼，皆延庚挹辛，宾夕阳而导初月。彼东北南未必无胜览之地，恐不多数耳。
    菱、芡皆水物也，胡为菱寒而芡暖？盖菱花开必背日，芡花开必向日故也。桃杏双仁者必杀人；其花本五出，有六出必双仁而杀人矣，反常故也。木实之蠹者必不沙烂，沙烂者必不蠹，而能浮若不浮者亦杀人。盖既沙烂则不能蕴畜而生虫，独不见瓜至甘而不蠹者，以其沙也。有物必有理，若可穷矣。然羲之《石脾帖》云：“石脾入水即乾，出水便湿；独活有风不动，无风独摇。”又未可以意穷也。非至圣，吾谁与归？
    小孤山在宿松县江北岸，与江州彭泽接境。山形如覆钟，高数十丈，山西有小孤庙，相对有彭浪矶。俗讹山为小姑，矶为彭郎，遂有“小姑嫁彭郎”之说。古诗云：“倚天绝玉浮屠，肯为彭郎嫁小姑。”又有曰：“舟中贾客莫漫狂，小姑前年嫁彭郎。”皆因其讹。惟陈简夫诗曰：“山称孤独宇，庙塑女郎形。过客虽知误，行人但乞灵。”可以证谬。
    孔子曰：“吾执御矣。丘也幸，苟有过，人必知之。”何言之逊。及言媚灶，则曰：“获罪于天，无所祷。”何言之厉。盖君子发辞宜逊，立行宜严。不则召祸，不严则受侮。恐伤乎行，不得不厉也。后世之为君子者，既不逊于言，又不厉于行。吁！
    近世拜官，多为饰说，已可耻矣。而朝廷又为之法曰：“至某官方许辞免。”若此，则未至某官之前，必不许之辞。既至某官之后，必使之辞。是教人为伪也。两府将有除命，未下之先，必曰“押入”，名最不正。盖贤者当以礼进，以礼退。既可押入，必可押出矣。有过而贬，辄半年不赴；章再上矣，犹且恬然。古者三黜，恐不如是。此皆进退之名不正，褒贬之义不明乃尔。当如黄宪，闻召即起，受官即拜。上未闻使之辞，下未敢慢所赐，雍容中礼义也（徐积仲车云）。
    曾子之去妻也，以蒸梨不熟；孟子之去妻也，以恶败；鲍永之去妻也，以叱狗姑前：皆以事辞而去也。唐李度支以畜妓陶芳于中门而去妻，当时有敕停官。及薨，亦无追赠。今世如李者多矣。    
    李文山群玉《吟鹧鸪》诗，世惟以“屈曲崎岖”、“鹧鸪格磔”一联称。不知文山用工正在第五、第六句。云：“曾泊桂江深岸雨，亦于梅岭阻归程。”但咏其鸣之时与地，鹧鸪明矣。其《失鹤》诗亦然：“清梅蓬壶远，秋风碧落深”。隐然失鹤之意。所谓“吟诗必此诗，定知非诗人”，是也。近徐山民《犭爰诗》、赵山中《角诗》，皆得文山之髓。
    郑侠介夫未第时，读书清凉寺。王荆公以中书舍人持服寓江宁，声迹相闻；然侠未尝往见。荆公使门人杨骥间之。大雪中，侠呼骥共饮。酒酣，题诗于瑞椽阁云：“浓雪暴寒斋，寒斋岂怕哉？漏随书卷尽，春逐酒瓶开。一酌招孔孟，再斟留赐回。醺酣入诗句，同上玉楼台。”杨君为荆公诵此诗，公大称赏，曰：“真好学也，且期以高第。”治平四年果擢甲科。后公参大政，侠以疑狱数事为公谋，公皆如其请。侠为监门，公行新法，侠极言其非，不报。时荆公有诗曰：“何处难忘酒，君臣会遇时。高堂拱尧舜，密席堂皋夔。和气袭万物，欢声连四夷。此时无一盏，辜负《鹿鸣》诗。”侠和云：“何处难缄口，熙宁政失中，四方三面战，十室九家空。见佞眸如水，闻忠耳拟聋。君门深万里，焉得此言通。”故宰相之欺终不陇胜监门之直云。
    唐太常丞宋氵允传汉中王旧说，云玄宗虽雅好度曲，然未尝使蕃汉杂奏。天宝十三载，始诏诸道调法曲与胡部新声合作。识者异之。明年禄山叛。元微之《立部伎》乐府，云：“宋氵允尝传天宝季，法曲胡音忽相和。明年十月燕寇来，九庙干门尘土ネ。”吁！翕如绎如，继承长久之意也。促拍衮煞，此何义邪？君子于是思古。
    城邑交易之地，通天下以市言。至村落则不然，约日以合，一哄而退，曰“墟”。以虚之日多，会之日少故。西蜀名“墟”曰“”，如<疒虐>之闲而复作也。江南人嫌“”之名未美而取其义，节文曰“亥”。故今分宁县治即武宁县村市名常洲亥者，分而为县市也。洪刍之职方可验。荆吴之俗取寅申巳亥日集，故亥日为亥市。张诗曰：“野桥经亥市，山路过申洲。”张籍《江南曲》有曰：“江村亥日长为市。”山谷诗曰：“渔收亥日妻到市。”谢艮斋诗曰：“已向三长观亥市，便从双井问寅庵。”
    后湖居士苏养直以世赏官其子，而自相羊三江五湖间。遇林泉胜处，辄引杯啸咏，发见于诗者千余篇。绍兴间名达九重，累诏不起。诗岂穷人哉？然考其为人，简易佚荡，与人交，倾倒无隐情，无戚疏贤愚皆知爱慕。盖有在于诗之外者。尝谓士大夫既抱文才，流清誉，而复有德以将之，若后湖可也。
    中山刘宾客题寿安甘棠馆云：“公馆侣仙家，池清竹径斜，山禽忽惊起，冲落半岩花。”然观《四朝闻见录》第一条，以此诗乃恭孝仪王仲游天竺所作，岂偶忘之耶？
    李守大异伯珍回医生之书云：“遣白金三十两，奉纳以备橘黄之需。”始不晓所谓。及观《世说》有“枇杷黄，医者忙；橘子黄，医者藏。”乃知世使然耳。脞谈丛录，不可不知。
    太白云：“请君试问东流水，别意与之谁短长”；江南李后主曰：“问君还有几多愁，恰似一江春水向东流。”略加融点，已觉精彩。至寇莱公则谓“愁情不断如春水”，少游云“落红万点愁如海”，青出于蓝而青于蓝矣。    
    汪尚书应辰一帖与蜀李侍郎云：“两蒙赐教，辄题申字。此一字利害虽无甚轻重，而近世官文书以为差别。昔王弘中牒袁州以故牒，韩退之不敢当，况其重于此者乎？幸望指挥改正。”退之所谓伏乞仁慈，特令改就常式，以安下情者也。观此则今人繁文缛礼式有加，而情不足者，当何如哉？
    马友犯长沙，向芗林捍之。不敌而溃，道遇友别将方舟而来。家人辈惶惧知弗脱矣。贼指求芗林爱妾。妾闻命，无惧色，自语贼曰：“必欲我，当以车马来。”贼许之，妾即盛饰以待。家人骇之，然犹谓其往可以纾难。顷刻，肩舆至，即奋而登。既过河，望贼舟不甚相远，妾忽语舆卒，欲少止。群卒乃弛轿。妾一跃入水，急救之，已绝矣。贼相顾不发，芗林亦悠然而去云。
    孟子不见诸侯，然齐宣、梁惠，两次见者不一。及其去也，尚三宿而不行。非不见也，不见不闻道、不尊贤者矣。余尝有赠友人句曰：“举头莫看王侯面，失脚恐为名利人。”非使之断不见卫侯也，傥有能尊贤才而乐闻道，将千里而见矣。正孟子之遗意。    
    温陵有木秀甚，无有识其名者。俗皆以无名木呼之。有士人叶廷赋诗，中联云：“人依清樾摩挲认，乌宿高枝睥睨看。”
    诗中用全书句，固有此格，须是十分著题方佳。如坡诗云：“君特未知其趣尔，臣今时复一中之。”盖就题引用，极是切当。近有赋多景楼者曰：“逝者如斯未尝往，后之视昔亦犹今。”于多景乎何干？赋吴之灵岩者曰：“大抵有兴须有废，莫论谁是与谁非。”于岩乎何预？赋三高亭者曰：“见几而作不终日，后世以来无此风。”于三高乎何关？若不要切题，则此三联凡吊古诗皆可用也。惟曾撙斋《遭论归赋自省诗》中一联云：“不可以风霜后叶，何伤于月雨余云。”托物寄情，得坡之意。
    三代而降，典谟训诰之后，有董、贾、司马迁、扬雄、二班之文，莫可继，曰文止于汉。八分大隶之余，钟、卫、二王之书莫可肩，曰书止于晋。三百篇往矣，五字律兴焉，有杜工部出入古今，衣被天下，蔼然忠义之气，后之作者未之有加，曰诗止于唐。本朝文不如汉，书不如晋，诗不如唐，惟道学大明。自孟子而下，历汉、晋、唐，皆未有能为天地立心，为生民立极，为万世继绝学、开太平者也。
    马融不惟经学精深，词藻畅妙；观《长笛》一篇，深于音矣。其于弈秋尤为不浅。《围棋赋》云：“怯者无功，弱者先亡，离离马目，连连雁行，踔度间置，徘徊中央，攻宽击虚，横行乱阵。收死卒兮无使相迎，守视不同，为所唐突，深入敌地，杀亡士卒，狂攘相救，先后并没。事留变生，收拾欲疾。”皆高手语也。
    昔鲁共王馀画先贤于屋壁以自警，凡视听言动、目击道存，毋敢一毫妄想。知此意则知金盆浴鸽、孔雀牡丹张陈满室者，胸中之尘不可万斛量也。
    ●甲集卷下
    子曰“吾与回言”，又曰“参乎”，又曰“若由也”：师之称弟子以名也。于郑兄事子产，于齐兄事晏平仲，故曰“子谓子产有君子之道”，又曰“晏平仲善与人交。”子夏曰“言游过矣”，子张曰“子夏云何”，曾子曰“堂堂乎张也”，是同朋称其字而不称声名。至于师之前，虽朋友皆称其名，曰“赐也何敢望回”，又曰“师与商也，孰贤子游”，曰“有澹台灭明者”是也。
    《春秋》，鲁史也。以诸侯之事而书西狩获麟，何也？盖孔子作《春秋》，用意深微，以一字为褒贬。巡狩乃天子之事，而诸侯为之，书西狩所以识其僭也。
    谏争，难事也。汉武帝见严助辈，恨得之晚，终以诛死。公孙、霍光，任之虽笃，实未尝礼之。惟于汲黯，不冠则不敢见，黯之所可敬者可知矣。帝岂强为者哉？阳城未尝言，遽尔发谏，或者大之。余谓城居谏职，日与屠沽饮，一旦悻然强谏，酒狂之语尔：行且未著，谏岂尽嘉？久而不言，是不能言也。宜其不足以耸君听。吁！大人格君心之非，黯有焉；若城者，未闻枉已而直人者也。
    作诗作文，非多历贫愁者，决不入胜处。三闾厄而《骚》独步；杜少陵愁而诗冠古今；退之欲人辍一饭之费以活己，而文起八代、上窥至圣；孟郊斫山耕水，贾岛薪米俱无，穷尤甚焉，其诗清绝高远，非常人可到，良有以也。白石道人姜尧章气貌若不胜衣，而笔力足以扛百斛之鼎，家无立锥而一饭未尝无食客，图史翰墨之藏充栋汗牛，襟期洒落如晋宋间人，意到语工，不期于高远而自高远。黄景说谓造物者不以富贵浼尧章，而使之声名耀于无穷，正合前意。甚矣士之贫贱不足忧，而学不充道不闻深可虑也！
    岳鄂王飞《谢收复河南敕及罢兵表》略曰：“夷狄不情，犬羊无信，莫守金石之约，难充溪壑之求。暂图安而解倒垂，犹云可也；欲长虑而尊中国，岂其然乎？”又曰：“身居将阃，功无补于涓埃；口诵诏书，面有惭于军旅。”又曰：“尚作聪明而过虑，徒怀犹豫以致疑，与无事而请和者谋，恐卑辞而厚币者进。愿定规于全胜，期收地于两河。唾手幽燕，终欲复仇而报国；誓心天地，当令稽首以称藩。”未几虏渝盟，河南复陷。后六十年得虏之《南迁录》，见当时诸酋议论，锐意为取江南之计，归三京以诱吾归兵于平地。吾保河南则江防必虚；若吾不守河南，则是彼尝见归吾自委弃，在遗民当自归曲于吾矣。虏谋若此，鄂武穆之料敌，信不妄云。
    徽庙一日幸来夫人阁，就洒翰于小白团扇，书七言十四字，而天思稍倦，顾在侧云：“汝有能吟之客，可命续之。”因荐邻里太学生。既宣入内侍省，恭读宸制，不知指意，乞为取旨。或续句呈，或就书扇左上曰：“朝来不喜餐，必恶阻也，当以此为词以续于扇。”续进，上大喜，会将策士，命于未奏名径使造庭，赐以第焉。上御诗曰：“选饭朝来不喜餐，御厨空费八珍盘。”生续曰：“人间有味俱尝遍，只许江梅一点酸。”
    中兴纪年，若隆兴二字，实兼法建隆、绍兴，淳熙则淳化、雍熙，绍熙则绍兴、淳熙，庆元则庆历、元，开禧则开宝、天禧，端平则端拱、太平。唐德宗与李泌议改元，德宗谓本朝之盛，无如贞观、开元宜各取其一，改曰贞元。义与今同。
    《韩非?外储说左上》篇云：“南宫敬于问颜涿聚曰：‘季孙养孔子之徒，所朝服与坐者十数，而遇贼者，何也？’曰：‘昔周成王近优侏儒以逞其意，而与周召断事，是以成其欲于天下。季孙今养孔子之徒，所与朝服而坐者十数，而与优侏儒断事，是以遇贼’。故曰：‘不在所与居，在所与谋。’”又“管仲相齐曰：‘臣贵矣，然而臣贫。’桓公曰：‘使子有三归之家。’曰：‘臣富矣，然而臣卑。’桓公使立于高国之上曰：‘臣尊矣，然而臣疏。’乃立为仲父。孔子闻而非之曰：‘泰侈逼上。’一日管仲父出，朱盖青衣置鼓而归，庭有陈鼎，家有三归，孔于曰：‘良大夫也’。”余谓成王大圣也，与周召断事矣，决不近优侏儒；近优侏儒矣，尚安能与周召断事哉？夫子美仲之功与德，直许之以如其仁，今也以泰侈逼上而非之，又以其朱盖青衣置鼓陈鼎之荣而谓之为良大夫。何夫子褒贬之权衡如是其舛逆也！若仲果泰侈逼上，岂能成辅伯之功哉？吾斯之未能信。
    种师道为小官时，夜赴同僚之集，每致薪炭、白粲俱行。至会饮之家，或风雨骤冷，或宴久夜长，或主人给散俭薄，不能满从直之适，则阴赐予之。他皆群聚喧嚣，声达于内，宾主不安，惟师道所部深夜作粥充饥，炽薪热炭，附暖而坐，静观诸卒之不肃者，忘夜之艾也。师道后以文资易右列，持重兵，变化莫测，人心附之，于细事可见。今世士夫托为名色，同寮真率，一樽一，拥妓纵博，达旦不休。岂知从直皆是禁军，听其冻饥于户外，呻吟之声盈耳，本官尚能乐其乐哉？视师道几尘。故曰：观大节必于细事，观立朝必于平日云。
    昌黎，唐文章之伯，故李翱、张籍从之游。欧公，宋文章之师，故苏子美、梅圣俞为之徒。善观人者观其所主，而端人则取友亦端也。
    唐李涉过皖口之西，遇大舰遏其征。数十人持兵仗，问是何人。从者曰：“李涉博士船也。”其豪首曰：“若是李涉，闻诗名已久，但希一篇，金帛非敢取也。”李乃赠一绝云：“暮雨潇潇江上村，绿林豪客夜知闻。他时不用逃名去，世上如今半是君。”    
    甚矣巫觋之妖为民害也！昔为河伯娶妇，起于秦献公八年。初以君甥妻河，见《六国表》；后邺为河娶妇，浚道为山娶妪。使不遇西门豹、宋均二子，犷俗岂易除哉？绍兴甲寅，南城胡有开字益之来宰分宁。先是，邑民狃于淫祀，僧巫造舟置祀，岁十月大集。恶少千百为群，钲鼓弓矢，角勇技于祠下。斫斗以死勿讼，为盟约，谓之打元斋。由此而死者无虚岁。益之下车，首革是事，焚其舟，拘其凶器，且作《毁元斋辨》以祛民惑，而弊乃息。莅职三载，岁稔民康。绝此风至今日。当时刻碑记事，犹屹立于紫府观之庑。姑苏愚民无贫富，薄于奉亲，而厚于祀邪者相半。洞庭山有村民之黠者，以诈鼓愚，号为水仙太保，掠人之财贿，诱人之妻妾，不可胜数，为害数十年。使君王宝斋追而鞫之，殊无异状，乃毁坛绝祀于其家，黥面鞭背而不发语。于是投之江，又为辨惑之文以警众，意苏民必悟。而方且交哭于巷，望祭于江。三四年迎迓僭侈，祭设丰腴，有加于昔。吁！益之贤宰，宝斋贤守，补于风教者，虽无愧于豹、均二子；其如苏民之愚，有愧于分宁之恶少欤？
    澹庵胡先生于福州佥厅分扇，得一扇画古木间一人，骑驴向西南行。初见似无思致，及有新兴之命，方知画为先兆也。先生书一绝于阴云：“谁向生绡白团扇，画将羁客据征鞍。南迁万里知前定，壁上崖州莫怕看。”
    石林云：“五代离乱，无一俊杰，而浮屠中乃有云门、临济、德山、赵州数十辈。前辈谓自佛入中国，散逸人才，岂其然乎？”六一先生云：“天下无事时，智谋雄伟非常之士无所用其能，往往伏于山林，老死不出。”故序秘演、惟俨之诗曰：“演状貌雄伟，胸中浩然，俨退偃一室而言天下事，听之终日不厌。又皆驰骋文章，岂所谓逸才者欤？”
    韩昌黎辟佛有文，李文公去佛有辨，而佛之徒著于图、画于壁以诳愚者曰：“韩参大颠，李师药山。”盖佛之术，惟不知圣人之书者，为其所惑耳。使知人伦天分不可灭绝，奚堕其妄哉？今世王公大人更相施舍供养，谓能植福，亦与不读书者同一见、合一愚耳。东坡宿径山中，夜有叩扉者。徐问之，则云：“放天灯人归。”如此则天灯之伪，不辨而明。
    真庙朝寝殿侧有古桧，秀茂不群，名“御爱桧”，然横碍殿檐。真皇意欲去之。一夕风雷转摺其枝，因以为瑞，题咏者多。惟福州罗源特奏林垌唐律称旨，云：“古殿当年欲葺时，槎牙高桧碍檐榱。人间斤斧难容手，天上风雷为转枝。烟色并来春益重，月华饶得夜相宜。真皇一驻鸾舆赏，从此声名四海知。”真皇见之，喜动天颜，即赐号“南华翁”，诗名由此大显。今有《南华集》行于世，诗岂负人哉？
    赵昂总管始肄业临安府学，困踬无聊赖，遂脱儒冠，从禁弁升御前应对。一日侍阜陵跸之德寿宫。高庙宴席间问今应制之臣，张抡之后为谁？阜陵以昂对。高庙俯睐久之，知其尝为诸生，命赋《拒霜词》。昂奏所用腔，令缀《婆罗门引》；又奏所用意，诏自述其梗概。即进呈云：“暮霞照水，水边无数木芙蓉。晓来露湿轻红，十里锦丝步障，日转影重重。向楚天空迥，人立西风夕阳道中。叹秋色与愁浓，寂寞三千纷黛，临鉴妆慵。施朱太赤，空惆怅教妾若为容？花易老，烟水无穷。”高庙喜之，赐银绢加等，仍俾阜陵与之转官。我朝之奖励文人也如此。
    蔺相如避廉颇，卒为刎颈交。盖人臣之有私怨，国家之祸也。私怨之成，其人无贤不肖，理无曲直，皆当被不忠之刑。何者？彼诚贤直，则必心存国家，无事于争矣。凡怨仇必肇于交相胜，吾能忘己以下之，彼岂有终怒而不吾释者邪？相如下廉颇，而赵国强；寇恂避贾复，而汉业成；郭子仪善李光弼，而唐室兴。此万世人臣之法也。    
    蕲州林敏功字子仁，学既高明，而服膺中庸。故发于言行，不为险怪奇靡，守节令终，圭璧无玷，杜门不出二十年。吕居仁录能诗者二十六人号“江西宗派”，昆仲咸在选中。名达九重，玺书嘉奖，赐号“高隐处士”。视朝散大夫告词曰：“尔好学博古，遂志山林，萧然无为，恬不愿仕，朕所嘉尚。贲以令名，前辈高尚之士。岂如今之朝吴暮越、随马叩门者，逐逐势利之场以为荣，而言与行大相辽绝哉？”因作一绝云：“柳绵轻薄事狂游，长被东风舞未休。秋桂邃然居月府，世间何地不香浮。”    
    《尚书》，天子之事也。终以《文侯之命》，可矣。定于夫子，乃以《费》、《秦》二誓系于后，盖所以戒周，所以警后世也。《诗》有颂，盖明德而告成功太平之事也。删于夫子，乃以《商颂》十二篇终之，岂以是盛德事邪？盖不欲绝一代之事，因而附之耳。故序曰：“得《商颂》十二篇。”非与周室之盛例论也。
    《松漠纪闻》云：有外国人来广东，必重译而后辨其语。顷有索逋来投有司者，译入受债家嘱：时适久旱，有僧焚身而祷，就诬来投者以为例欲舍身。太守不察其所以，竟叱诸卒推而焚之。终不能辨生死之机，发于译者之口。今人秉佥拟之笔，专鞫勘之权，长史不审而判照即行也，何异外人视译之言而生死哉？
    诸葛武侯荐马超于先主，关羽恐其出己右，移书问之。武侯曰：“可与翼德并驱驰衡，然非髯将军比也。”羽闻而喜。余谓武侯此语，既不掩超之美，又有结羽之心，深沉大略，可涯邪？当其兵数败衄而时下教曰：“今非将不善、兵不众而败，盖亮未闻过耳。诸君攻亮之过，则兵决可胜。”夫人有失，谁不怀忌？而武侯独愿闻其过，岂不诚大丈夫哉！故其殒也，虽廖立辈乃素所黜，而感泣至于呕血。盖如武侯之才固不乏，而武侯之德可以服人心，为间见耳。其次谢安见识度量可仿佛相似，然安有期服而不废乐，于德有损。彼崔浩者辄非武侯。浩何人哉？敢尔邪！
    《荆楚岁时记》云“黄姑织女时相见”，太白云“黄姑与织女，相去不盈尺”，皆以牵牛为黄姑，明矣。及读李后主诗，乃云：“迢迢牵牛星，杳在河之阳。粲粲黄姑女，耿耿遥相望。”如此则以织女为黄姑矣。宗坦又云，黄姑即河鼓。未知孰是。
    甲午岁端平元年七月八日，我师克复彭城，麾下洪福得亡金人手钞诗册。王贵叔之客即彭城旧归朝人、涟水教官孟格承之也。见之曰：“某乡友赵祯仲祥之笔泽。”承之因言诗家名字、爵里。余于其中得一二篇，乃知河朔幽燕浑厚之气，至此散矣。因录于后。李国栋夏卿《感怀》云：“东金西木两睽违，由此生男不足依。但愿相忘不相顾，莫言谁是复谁非。几家能用三牲养，千古空传五彩衣。一把残骸着无处，不归沟壑欲谁归。”自注云：“珞录子曰：东金西木定生五逆之男，仆命庚申日甲申时，政为此尔。”梁询谊仲经甫绛州人，《哀辽东》一首云：“守臣肉食头如雪，夜半群胡登雉堞。十万人家靡孑遗，马蹄殷染衣冠血。珠玉盈车宫殿焚，娟娟少女嫔荤。路逢人语辛酸事，骨痛心摧不忍闻。我今来作辽阳客，入境临风吊冤魄。辽水无声辽地空，萧萧暮雨天垂泣。青绫惯睡直承明，偏缦胡不称情。见说豺狼当路立，自怜乌鹊绕枝惊。安边计策无何有，忧国形骸太瘦生。何日凯还思旧职，不才犹可荐咸英。”史舜元《哀王旦》一首云：“八月风高胡马壮，胡儿弯弓向南望。铁门不守犯孤城，失我堂堂仁勇将。将军之起本儒臣，纬武经文才过人。墨磨鼻埽千字，箭射戟牙惊六军。忆昔同时初上疏，明日东华听宣谕。我从金毂东巡逻，公总干戈练征戍。三月和兵好始修，胡兵一夜袭通州。练衣出郭虽频战，毡帐沿河未肯休。将军尽出兵如水，烧胡之车破胡垒。倒戈弃甲十万人，乱辙靡旗三百里。金甲煌煌金印光，诏书命我守昆阳。然知人有百夫勇，可奈仓无一日粮。叛臣暗作开门策，一虎翻为群犬获。胸中气愤爆雷声，颔下须张猬毛磔。将军虽死尚如生，万里遥传忠义名。昔闻陕右段忠烈，今见常山颜杲卿。栋折榱崩人短气，平生况切同年义。试歌慷慨一篇词，定洒英雄千古泪。”王旦者，昆阳守王子明也。余于《感怀》篇著其无父子之道，亡国之本也；于《哀辽东》、《哀王旦》篇著其败亡之迹，以见天道之好还也。因名集曰《文俘》而归之云。    
    汤立贤无方，立者举而建之于民上。然独称于汤者，唐虞以来所用大臣皆世家巨族，未有如汤自畎亩中起伊尹为师臣者也。
    景中，梅中丞知昭州，尝为《瘴说》。其略云：“仕有五瘴，急催暴敛。剥下奉上，此租赋之瘴也；深文以逞，良恶不白，此刑狱之瘴也；昏晨酣宴，弛废王事，此饮食之瘴也；侵牟民利，以实私储，此货财之瘴也；盛陈姬妾，以娱声色，此帷薄之瘴也。有一于此，民怨神怒，安者必疾，疾者必殒，虽在辇下，亦不可免，何但远方而已。仕者不知，而归咎于土瘴，不亦谬乎？”此说深中士大夫之疾，道乡邹公志完为诗以美之云：“市门隐去不知年，蔽芾甘棠荫药川。五瘴作时虽不染，一篇留诫岂其然。直须镂板人皆与，庶使绵躯病可痊。更有奇方公末说，上医医国许心传。”
    虎丘之剑池不流，天竺之石桥下无泉，麓山之力不副天奇灵鹫，拥前山不可视远，峡山亦少平地，泉出山无深潭。乃知物之全能难也，况求友择人而欲责全邪？    
    萧注字岩夫，临江新喻人。少有志气，年十二，侍父之官康州。过悦城五龙庙，题诗云：“五龙兄弟古英明，今日拿舟过悦城。莫向茅茨久盘屈，早施霖雨活苍生。”御史孔道辅谪官经从，见其诗，叹曰：“此子他日未可量也！”后登庆历六年第。皇四年五月，作番禺令，为侬智高所困，遂突围出。募海上强壮二千人与贼战斗，焚其舟，斩首五千级。诸道援兵入城，竟共殄渠魁。九月丙辰，注为广南东路都监，盗贼悉平，可谓诗言志矣。
    李易安工造语，故《如梦令》“绿肥红瘦”之句，天下称之。余爱赵彦若《翦彩花》诗云：“花随红意发，叶就绿情新。”绿情红意似尤胜于李云。
    ●乙集卷上
    吕东莱先生在丽泽书院与诸生讲《诗》。至《南山》前一日，诸生欲觇其师立言之旨。及东莱次日升堂诵《南山》之诗，终其篇，然后断之曰：“《关睢》乐而不淫，若《南山》，乐而过于淫者也。”人皆以为得体。
    晋重耳少好士，年十七有士五人，曰赵衰、狐僵、颠颉、司空季子、魏武子。骊姬之祸，遁于狄时，年四十三。又十二年，乃去。之卫、之齐，又五年，之曹、之楚，自秦而反，凡十九年。时年六十二矣。其流离逋窜，滨于死者数，然志不少衰。过楚时，成王飨之厚，曰：“子即反国，何以报寡人？”曰：“羽毛齿革、子女玉帛，即君土所余，未知所以报。”曰：“虽然，必报不。”曰：“不得已与君王以兵会平原广泽，请避王三舍。”其后卒能威诸侯，正中国，显名于天下后世。此非独得天也，实得人也，实不失所以立己也。故君子不患不得乎天，患失人；不患不得人，患不能自立。晋文之事虽无足道者，以其好士而进之云。
    高祖入咸阳，王陵聚党数千居南阳，不肯从沛公。及汉王还击项籍，陵乃以兵属汉。项羽取陵母置军中。陵使者至，东向坐陵母，欲以招陵，陵母私使者曰：“愿为老妾语陵，善事汉。汉王长者，无以妾持二心。”遂伏剑而死。母闾巷之贱，知存亡去就之大义，决死如归，其视不嫁之共姜，可无愧。范增为羽上客，岂不知羽残忍多忌，非人君之度，而从之与汉王争。至其言皆不用，乃曰：“孺子不可与谋，夺天下者必沛公也。”其后疑间一行，竟以疽死。何觉之晚耶！不及一妇人远矣。周少隐责范之诗曰：“西楚兴王亦有人，半扶炎祚作谋臣。老生不解归明主，事去方知是失身。”
    彭门左泗右汴，负抱齐楚，古今豪杰登眺，寄慷慨于诗歌者，不可悉数。惟范司谏一首稍纪其全，云：“徐方旧镇多兴废，怀古观今思莫收。地势北来连海岱，天文南转接奎娄。乱华或见称戎国，列号元闻属禹州。官纪云龙夫子学，水凭忠信丈人游。田文故邑高台尽，靖节荒坟蔓草稠。楚汉定雄分沛郡，姬任争长逊滕侯。馆平石氏荆榛合，都废韩王雉堞秋。剑断白蛇终灭项，书传黄石愿封留。万重山势通河过，十里滩声绕郭流。宫殿云中分等级，笙歌空里闹哇讴。薛能爱上台头寺，白傅曾题燕子楼。若向彭门访遗事，我诗吟诵当曾游。”    
    朱文济升人善琴，入翰林待诏。旧琴七弦，阮五弦，太宗诏文济与蔡裔皆益二弦。文济以为非是。上曰：“古琴弦五，增文武为七，今孰曰不可？”文济曰：“五弦犹有遗音，益之二已足。”上怒叱之。裔益弦如诏。又俾文济鼓之，文济辞不能。上益怒，独赐裔绯。裔益富，文济甚贫。上间以金帛置于文济旁，以新琴阮命之，辞如初。复使中贵送二人诣相府，诏近臣同听。文济第以琴阮中七弦作古《风入松操》。上以为有守，终亦赐绯。文济风骨爽秀，如神仙中人，上令供奉僧元蔼写其真留禁中，圣眷如此。余谓文济以艺进守其所学，震之以威而不慑，引之以利而不动，可谓有常者矣。今世假仁义之言，作慷慨之色，不肯在古人后；及临威见利，外眩中丧，以失其身：此文济之狗彘也。
    明之象山士子史本有木犀，忽变红色异香，因接本以献阙下。高庙雅爱之，曾画为扇面，仍制诗以赐从臣荣云：“月宫移就日宫栽，引得轻红入面来。好向烟霄承雨露，丹心一一为君开。”复古殿又题云：“秋入幽岩桂影团，香深粟粟照林丹。应随王母瑶池宴，染得朝霞下广寒。”自是四方争传其本，岁接数百，史氏由此昌焉。盖史本色深而香冽，移之外境，则香色俱杀故也。庐陵胡公榘尝摄象山宰，赋诗云：“碎琼揉香作肌骨，霁日吹红染肤色。人间何处有此葩，一种风流初未识。东隅月户编三千，夜修玉阙瀛洲前。拂摇桂子偶坠地，雨露培植开华筵。史翁移根出葱茜，雕斛持归紫微殿。一朝丽质冠百昌，御墨分题落团扇。何年流转江南乡，一本奚翅千金偿。分枝接叶色已浅，纵有此花无此香。绝爱西山佳丽地，蔼蔼修林倚清吹。宁论斜日杏花酣，未许熙春海棠睡。是时含气初高明，宇宙轩豁澄埃氛。青霞绛雪互点缀，浓芳剩馥飘氤氲。鹫峰繁黄今不数，破械山僧练裙女。试看香御拥红云，肃奉虚星游碧宇。携持宝镜吹波金，寒光万顷空人心。烦君控取红鸾住，便恐香魂夜飞去。”一卉之微，香色稍异，能动至尊入品题，且昌其主。可以人而不如木乎？
    孔子曰：“不知命，无以为君子。”盖夫子之谓命，修己以俟天，而已非今日推算之谓也。唐李虚中始以人初生岁月日时，测其十母十二子相生相克，以逆知人之贵贱休咎，若脉诊疾，鉴烛形，无一毫错。世由此遂以推算为天命。本朝寿春冯贯道亦以年月日时逆勘祸福，邹道乡诵其验有若离娄之分白黑，师旷之听鼓钟，以故车马常满门。虚中、贯道，士大夫也，不能讲明修己以俟天之说，而未免为推算之归；况有如今日售术之徒，如洪盘洲所谓潋滟颜间、夸诞足佞乎？余谓孔子于群弟子中，惟于颜渊曰：“不幸短命死矣。”于冉伯牛曰：“亡之命矣。”夫可以言命也。若仲由之行行若不得其死，然犹不足以言命。今世之推算者，当如何？
    《太公兵法》所谓十二节者，有曰“养其乱臣以速之，进美女淫声以惑之。”余谓太公老遇文王，孟子比之圣人夷考，当时相文武之兵，曰戡黎，曰侵阮，曰肆伐大商，不过戎车虎贲三百，五伐六伐而止耳，曷尝穷兵黩武、争杀变诈如后世行诡道哉？况乱臣美女之计乎？今好兵者必以太公藉口，又以权衡机策著而为书，是污文武，是累太公，是侮圣人。吁！余未之尽信。
    高沙甓社湖产径寸珠，为淮至宝。龚文伯炳世居湄之南焉。文伯手钞经史，心苦学问，一话一言悉主乎正。世传其诗一联云：“万事无心闲日月，一杯有味小公侯。”其轻富贵，贱名利，立志已可尚。然篇不得其全，近乃见之，云：“年逾八秩雪蒙头，时对亲朋话旧游。万事无心闲日月，一杯有味小公侯。痴儿粗尔逃讥议，家训从来戒刻掊。世道渐艰宜勇退，为吾闲早理松楸。”味之则持身教子，居易俟命，于道尤深。知今有子基先入上庠，登进士第，出入中外，持节把麾，将大有为于世。文伯教忠之所致欤？亦地灵而人杰也。
    洪觉范于《猩猩笔》诗中“平生几两屐，身后五车书”，谓鲁直本用阮孚“人生能著几两屐”之句，以下句非全，改人生为平生，且曰：“若以人生对身后，岂不佳哉？”余谓山谷岂不知“人生”、“身后”是佳对，盖猩猩不可言人，故改之耳。“老妻画纸为棋局，稚子敲针作钓钩”，此盖言士君子宜以直道事君，而当时小人反以直为曲故也。觉范今以妻比臣，稚子比君，如此则臣为母，君为子，可乎？何不察物理人伦至此耶？人言觉范为僧中龙，恐非。
    史越王浩隆兴元年拜平章事兼枢密使，都督江淮军马。张浚与浩俱在上前议边事，浚请上幸建康，上顾浩，浩曰：“万乘一动，有名则可。以臣观之，曰亲征乎？曰劳军乎？曰移跸乎？今日兵力未盛，民力未苏，财力未足，三者俱未可。谓之亲征而动大军，则虏必以大军应我，是无故而招数十万人寇边。谓之劳军，则用度当如上皇时。当时费缗钱数百千万，其他可知，六军闻之必喜；所赐不如前日，必怨望矣。若曰移跸，未审陛下自与六宫以往乎？借曰上皇欲往，则未有德寿宫，且未知上皇意向。臣料上皇未必行也。上皇不行，陛下安得与六宫往乎？上皇不行，乃是亲征，即非移跸。若曰亲征，则有功乃归乎？不待有功而归乎？三者皆未可也。陛下父慈子孝，今日岂可跬步相离耶？”上始悟，谓浚曰：“都督先临边，俟有功，朕何惮行？”浚又欲取山东，又欲取费于民，如燕山钱，免夫钱。浩力争之。浚自请于上，由是三省枢密院径以金字牌自命。诸将出兵，外廷莫之知也。五月戊戌，浩得邵宏渊状，准御前金字牌，奉圣旨择日进兵。始知四月甲午，师已渡淮矣。浩大惊，谓康伯曰：“今出兵数日，吾人俱以宰相兼枢密使，而不得与闻焉，焉用相？”上表力辞，乃除浩提举洞霄宫。十有四日，符离失利；大军十三万一夕奔溃。上降诏哀痛罪己，六月，浚上表自劾。余谓浚非不忠也，特太急耳。浩可谓责难于君者矣，可谓见远识微之士矣，可谓得镇抚四夷之体矣。是可为师出无名之戒云。    
    周邦彦字美成，自号清真，二百年来以乐府独步。贵人学士市儇妓女知美成词为可爱，而能知美成为何如人者，百无一二也。盖公少为太学内舍选，年未三十作《汴都赋》，铺张扬厉，凡七千言，奏之天子。命近臣读于迩英阁，遂由诸生擢太学正。声名一日震耀海内。神宗上宾，哲宗置之文馆，徽宗列之郎曹，皆自文章而得。至于诗歌，自经史中流出，当时以诗名家如晁、张，皆自叹以为不及。姑以一二篇言之。如《薛侯马》云：“薛侯河东土豪也，以战功累官左侍禁，西方罢兵，薛归吏部，授官带。所乘骆马寓武城坊，经年不得调。羁马庳屋下，马怒，败主人屋，时时蹄碎市贩盎器。薛悉卖装以偿。伤己厄屈，因对马以泣。邻居李文士因之为薛作传，同舍赋诗者十一人，仆与其一：薛侯俊健如生猱，不识中原生土豪。蛇矛丈八常在手，骆马蕃鞍云锦袍。往属嫖姚探虎穴，狐鸣萧萧风立发。短鞯淋血斩胡归，夜断坚冰濡马渴。中都久住武城坊，屋头养骆如养羊。枯萁不饱篱壁尽，狭巷怒蹄盆盎伤。只今栖栖守环堵，五月湿风柔巨黍。千金夜出酬市儿，客帐昼眠听戏鼓。边人视死亦寻常，笑里辞家登战场。铨劳定次屈壮士，两眼荧荧收泪光。齿坚食肉何曾老，骗马身轻飞一鸟。焉知不将万人行，横槊秋风贺兰道。”如《天赐白》云：“永乐城陷，独王湛曲真夜缒以出，真持木为兵，且走且战，前陷大泽中，顾其旁有马而白，暂腾上驰去，五鼓达米脂城，因以得脱。真名其马为天赐白。蔡天启得其事于西人，邀余同赋：君不见书生镌羌勒兵入，羌来薄城束练急。蜡丸飞出辞大家，帐下健儿纷雨泣。凿沙纠石终无水，扰扰万人如渴蚁。挽ㄌ窃出两将军，虏箭随来风掠耳。道旁神马白雪毛，噤口不嘶深夜逃。忽闻汉语米脂下，黑雾压城风怒号。脱身归来对刀笔，短衣射虎朝朝出。自椎杂宝涂箭创，心折骨惊如昨日。谷城鲁公天下雄，阴陵一跌兵力穷。舣舟不渡谢亭长，有何面目归江东。将军偶生名己弱，铁花暗涩龙文锷。缟帐肥刍酬马恩，闲望旄头向西落。”若此凡数百篇，岂区区学晚唐者可及耶？楼攻娩谓其声镜乌几之铭可与郑圃漆园相周旋，而祷神之文则《送穷》、《乞巧》之流亚，不为溢美矣。拟清真者又当于乐府之外求之。
    《沈约传》云：“性不饮酒，虽时遇隆重而居处俭素。老病数旬，革带常移孔；以手握臂，率计月小半分。”今世歌咏者，必曰沈腰憔悴，皆多欲所致。以星历考之，牵牛去织女隔银河七十二度，古诗云“盈盈一水间，脉脉不得语”。又附会以为淫，吾未见好德如好色者也。
    《振鹭》载于《诗》，杜樊川以“风标公子”目之，丰度非凡禽比，可见矣。入诗人之咏者多。如文与可两绝，清拔可喜：“颈细银钩浅曲，脚高绿玉深翘。岸上水禽无数，有谁似汝风标？”又云：“避雨竹间点点，迎风柳下翩翩。静依寒蓼如画，独立晴沙可怜。”近今宁海方元善岳一绝云：“耸两吟肩似我愁，菰浦叶下一身秋。溪风昨夜吹鱼落，飞过前滩看水流。”亦佳甚。尝著《梅史》，行于世云。
    《蛊》之上九“不事王侯，高尚其志。”象曰：“不事王侯，志可则也。”夫道义之士，独立万物之轧若不可以一毫外物动其心。然岂恝然忘天下，不与世同其忧哉？盖隐居所以求其志耳。伊尹三聘而成各天之功，孔明三顾而定兴汉之计，重道义乃若是。令百世而下，闻其风者，莫不兴起其志，岂不可为世刚？大抵富贵功名先入其心者，不可与图天下之事也。
    戴石屏之父东皋子平生喜吟，身后无遗稿。石屏能昌其诗，遂搜罗，仅得《题小园》一律云：“小园无事日徘徊，频报家人送酒来。惜树不磨修月斧，爱花须筑避风台。引些渠水添池满，移个柴门傍竹开。多谢有情双白鹭，暂时飞去又飞回。”乃刊于《石屏集》之首。宋西园之父厉斋居士平生好吟，亦无遗稿。西园能续父灯，因旁搜，亦仅得二绝。赋食米仓云：“陋巷颜回独屡空，生涯惟在一瓢中。太仓腐粟虽山积，非义宁甘君子穷”。赋养蚕云：“男必耕耘女必蚕，古人尚尔我何贪。浴沂时候成春服，歌咏来归道味甘。”亦刊于《西园集》之首。二君之诗，雅正同，遗篇之多寡同，二君之子能传其业同，而发挥前人之美亦同。使二君之子而弗肯堂二君，岂能流芳哉？近日诗家子弟失其业者不可数，故李梅亭云：“宗文阿买辈，于是有愧。”信然。
    熙宁末年旱，诏议改元。执政初似“美成”，上曰：“羊大带戈，不可。”又拟“丰亨”，上曰：“亨字为子，不成，惟丰字可用。”改元元丰。因考《字说》云：止戈为武；花者草木之化；人者，专于孝而有文者，谓之教焉；元者，太初之中气，能固其元，则为完固之完，残其所完则为寇矣：昔人有是说也。今言命者有曰，丑为破田，戌为负戈，丙丁为平头，辛卯甲申为悬针，亦取《字说》。常以滕强恕命考之，丙戌、丙申、丙戌、丙申平头矣，官至侍从而无子；金辉命考之，甲午、辛卯、甲午、辛卯悬针矣，故初为海寇，三遭决配，后为都统制，赠武义大夫。二官人之命且若是，况朝廷一年号之重乎？《字说》亦不可不考。
    昌黎伯《和裴晋公东征》诗云：“旗穿晓日云霞杂，山倚秋空剑戟明。”盖以我之旗况彼云霞，以彼之山况我剑戟，回鸾舞凤格也。王勃《滕王阁记》云：“物华天宝，龙光射牛斗之墟；人杰地灵，徐孺下陈蕃之榻。”盖一句之中，物华天宝、龙光牛斗自为对，谓之帖身对也。郑谷《吊僧诗》云：“几思闻静话，夜雨对禅床。未得重相见，秋灯照影堂。”以后二句对前二句，扇对也。《月中桂》诗云：“根非生下土，叶不坠秋风。”《山行》云：“闲寻樵子径，偶到葛洪家。”《僧迁居》云：“住山今十载，明日又迁居。”盖以下土、秋风、樵子、葛洪、迁居、十载，假对也。《怀古》云：“经来白马寺，僧到赤乌年”，借对也。赵紫芝云：“近方辞地肺，本自住天台”，及子午谷、丁卯桥、琴心、带眼之类，的对也。余尝因是以糟甲对蜜丁；山龟对轩鹤；瓶储县令原无粟，纸裹书生不识钱；赤帜城边生广武，白书树下死庞涓；日晷觉都无卯酉，书遍看不到辛壬。盖不但的对，而人品事类亦相当。体格不止此，触类而长之可也。
    王晋公创第京师曹门外，手植三槐于庭曰：“子孙必有登第为三公者。”已而魏公果为太保。欧阳文忠公作《魏公神道碑》，首载此语，人因以“三槐王氏”称之。韩漕使元吉祖居京师之惠政坊，植桐于门，岁久，木大且异。人遂以“桐木韩氏”称之。后著《桐阴旧话》十卷。王氏有别族居建康马粪巷，人俱号为“马粪王”。子曰：“择不处仁，焉得智信君子？”所居不得不择也。今槐桐之美，马粪之污，厥监不远。
    李华《吊古战场文》本于庾信《哀江南赋》，韩愈《送穷文》本于扬雄《逐贫赋》，李白《大鹏赋》本于司马相如《大人赋》，而相如《大人赋》又本于屈原之《远游》，皮日休《桃花赋》殆出于舒元舆《牡丹赋》，若柳宗元之《乞巧文》、刘禹锡之《问大钧》，则同时而暗合者也。
    ●乙集卷下
    地上有水，比先王以建万国、亲诸侯。盖天下之至相比而无间可入者，莫如水之与地。先王之民所以亲其上，死其长，历数百年不可乱者，其上下之相比，盖如此其至也。然其所以能如此者，亦岂徒善而已哉？必有法焉。封建是也。夫建万国，则万国之民各比于其君；亲诸侯，则万国合为一以比于天子。此其所以相维相附、若网在纲，深根固蒂不可动摇而后此道成也。后世之郡县异于是矣。圣人于比之象特发其义，而儒者多以封建为圣人不得已，且自附于柳宗元之说，夫岂未之思乎？
    世论多以阮籍为放旷不羁之士，守礼法者羞言之。盖以迹观而不以心察之也。余见其沉湎不理，若与世违；然观汉楚战场，则曰：“时无英雄，使稚子成名。”岂忘虑于世变哉？口不臧否，然待人以青白眼，岂无意于人物哉？居丧饮酒食肉，然恸哭则呕血数斗，岂不情于哀戚哉？当其王室不竞，强臣擅威，戮大臣如刺犬豕，故张华、卫以清直死，嵇康以高简死，王衍以清谈死，陆机、陆云以俊才死。至文帝将求婚，钟会欲询以时事致之罪，而籍终皆以沉湎避。其察微见远，寄托保身，非高出数子之上，其能脱屣于祸阱哉？吁！善观人者当考其迹而逆察其心乃可也。
    四明昌国县东有泄潭，依据山腰，深浅不可测。宣和中旱甚，簿尉刘泌投诗于潭曰：“未跃天衢卧寂寥，碧潭流溢海山腰。埋藏头角虽多日，鼓动风雷在一朝。既若有心成变化，岂能无意泽枯焦。神踪许为苍生起，愿奋威灵上九霄。”诗沉而雨作，时人异之。诗能动天地、感鬼神，其此之谓欤？
    唐元次山承诏诣京师，至汝上，逢山龟亦承诏诣京师，遂与山龟一例乘邮而至。因上书韦陟尚书，愿不以结齿于山龟、而以士君子之礼见。吁！在次山进退则甚轻，轩鹤之祸所稔则甚重，可不鉴诸？
    樊哙起屠狗，一健将耳，而其谏留秦宫，诮责项羽，鸿门排闼见帝，以强高祖之暮气，当时诸公所不能者，亦岂易薄哉？还军灞上，此最高祖全身以得天下之机。微哙之谏，子房之助，吾知其不免矣。方项羽降章邯于河北，意轻沛公，岂谓能先入关哉？及关而关闭，然后乃知沛公已得秦而拒之，此其追恨怀王，忿忿于沛公者，毒矣！有如复先据其宫室，货宝子女而一无推逊之形，可以自解说，则旦日合战之祸，虽有子房、项伯，谁能救之？故观秦之富贵而勿之顾，而秦人信其廉，封府库足以自解，而项羽亮其诚，宜取不取听命于项氏，使项氏私之而天下多其直，此吾所谓全身以得天下之机，特发于哙之一言。孰谓市屠之子，智反若是耶？
    《金城记》黎常举云：“欲令梅聘海棠，枨子臣樱桃，以芥嫁笋，但恨时不同耳。若牡丹、荼コ、杨梅、枇杷尽可以为友。”为此说者如或有用，吾知其必善铨量人物也。洪盘洲《海棠》诗云：“雨濯吴妆腻，风催蜀锦裁。自嫌生较晚，不得聘寒梅。”正用前语。
    读《四牡》之诗，当思君臣之义；读《棠棣》之诗，当思兄弟之义；读《伐木》之诗，思朋友之义；读《采薇》之诗，思征伐之义。有为者亦若是，乃可也。师曰：未读《论语》是这般人，读了《论语》尚只是这般人，便是不曾读《论语》、学《诗》者，岂晚唐五字云乎哉？
    羊叔子登岘山，慨息谓邹湛曰：“由来贤达胜士登此远望，如我与卿者多矣，皆湮没无闻，使人悲伤。”湛曰：“公德冠四海，道嗣前哲，令闻令望必与此山俱传。”若湛辈乃当如公言耳。余观叔子，当时扌金吴之功未就，难得之岁易流，登临有感，恐事不成而名无闻。叔子之叹，岂儿女子之叹耶？湛不能于此时壮其辞气以激昂叔子之志，相与发愤戮力共事，而进滥美之辞以求容悦。安知叔子之叹在彼而不在此也？    
    道士林灵素以方术显于时，有附之而得美官者，颇自矜骄。或有作灵素画像，诗云：“当日先生在市廛，世人那识是神仙？只因学得飞升后，鸡犬相随也上天。”    
    曲帅端统兵日，有叔父必欲居将列，以功名自见；力止之，不听，遂以偏将出战，后竟败归。端劳伤抚残之余，军正以将叔败告，谓当伏诛。不免委诸法。既诛矣，端乃成服发丧，其祭文曰：“呜呼！斩叔者，泾原统制；祭叔者，侄儿曲端。尚享！”士莫不畏服。又方秦丞相杀诸公时，赵公鼎薨于谪所，有名士大夫遣祭于道间。秦闻而索之，将罗织以罪；而其文止叙年月日具位姓名致祭于某官之灵、呜呼哀哉、尚享而已，秦竟不得而罪焉。
    李龙眠有别墅，堰流绕之，名曰“璇渊馆”；馆有亭曰“读真”，盖取龙安山主怀嵩曾于此日读《太真经》也。林和靖题诗其上云：“僧庐荒落背秋城，百尺寒梢子满庭。俗客不来高睡足，焚香应读《太真经》”。此绝今集所遗。
    兰亭之茂林修竹足以益右军之美，而平泉之草木不足以贷赞皇之辜；午桥之燠馆凉台足以佚晋公之老，而金谷之池亭不足以盖季伦之愆。信乎园池台沼傥无清德以将之，而不知所以乐其乐，则自簪芳醉Ο之外无它适，自梏安撄惰之余无异趣，鲜不赞皇、季伦若也！
    建炎枢密聂昌，临川人也。上庠释褐出身，原名山，御笔改今名。朝廷令往河北割地，粘罕须昌撤伞而后见。昌云：“彼此皆王臣也，平交耳，安有撤伞之礼？”竟不从。粘罕亦莫之屈。当时河北百姓不肯割土，昌因与虏争战，死河北。圣恩轸其忠，谥曰“荣愍”。见《东都事略》。昌死未几，于东京相国寺廊壁题诗云：“星流一箭五心摧，电掣戈矛两胁开。车马乱中颅项碎，乌鸢啄后骨成灰。有身报国今偿志，无讣归家谩举哀。寂寞孤魂何处托，冥冥空筑望乡台。”字画俨然如昌亲染。见者皆悯之。昌子为湖北帅司参议，孙周臣为市舶提举，曾孙济为高邮主簿。忠魂英气，已死犹生，而圣朝赏延不绝，岂负人也哉？    
    《春秋》桓公十一年十二月，郑师伐宋；丁未，战于宋。杜氏云：“既书伐宋，又书战于宋者，以见宋之无信也。”余谓不然，盖宋讳败耳。《春秋》为鲁讳则可，若居将帅之任，受阃外之寄，小胜则告捷而邀功，大败则不言，讳过而避罪，是欺君也。孰谓君可欺乎？
    行都城北五十四里，临平湖岸有山，山有景星观，观有丘真人祠，祠有丹炉。丘本唐人，仕尝为郎，弃官学道，于此飞升。顾况访之，有诗曰：“五月五日日正午，独自骑驴入山坞。来到君家不见君，下驴倚杖叩君户。惊起山童开竹扉，黄犬摇尾衔人衣。试问先生往何处，云入山中采紫薇。平明一去今未归，引我池中看钓矶。池中数个白鸥儿，见人惯后痴不飞。待君归来君未归，却复骑驴下翠微。”句句可图绘也。
    孟子闻乐正子为政，喜而不寐。门人间其所以喜，则曰：“正子好善，优于天下。一不好善，谗谄面谀之人至，国欲治，可得乎？”盖小而郡守，大而监司，上而宰相，有直谅多闻之士为司幕，僚属相与咨诹，相与扶持，相与讲明，相与赞助，是所以为善也。若日坐于佥厅者，惟固宠是谋，奉承上意，书拟迁就，是不好善，是谗谄面谀之人矣。范文正公曰：“佥幕须得可为我师者为之。”正孟子之意也。
    有号楚客者，以能词居淮东。余尝于冯深居寓馆见十数解，皆淫丽不则之句，初无止于礼义者。其死也，淮安守些之云：“一从楚客死，淮山无颜色。”吁！长淮富英奇，其来尚矣。蒙冲一炬，老瞒褫魄，非庐江周瑜而谁？正色一叱，六馆震惊，非历阳何蕃而孰？相楚三月，吏无奸邪，期思叔敖也；守蜀数年，俗好文雅，舒人文翁也。桐乡啬夫治行称最，居巢阝亚父计谋多奇，河南二程道学宗师而生黄冈，包、马二公人物冠冕而生肥水。它如山阳徐积、淮海秦观，或以孝节称，或以才学显，不可悉数。近世如龚先、董槐、邱、章、陈梦斗、焦炳炎，皆以次能谋国者又层见叠出。皆山川孕秀，神祗祥符，奚独以楚客之存亡而为轻重耶？因赋一绝云：“淮邦产宝皆奇士，楚客能词只小夫。些语凄凉君自感，未应山色独关渠。”    
    郴之桂阳县东有庙曰“九江王”，所祀之鬼乃英布、吴芮、共敖也。绍兴间刘颉为守，乃谓九江王项羽所伪封，芮、敖追义帝而布杀之；放弑之贼，岂容庙食，遂毁之。荆门有伍子胥庙，南轩张先生首平之。盖子胥，吴视之为忠，楚视之为仇，尚安得血食于众恶之地耶？刘张所见，前后契合，伟哉！
    明之慈溪县西北有庆安寺，寺之前有古松夹道，绵亘数里，望之如苍云。其一最巨而奇，蜿蜒若龙，飞偃如盖，临池之上。寺后有泉，出于深谷，僧以巨竹连简引行数里，支分于松下石池，溢入于溪。舒龙图有诗云：“门前屏障绕潺，付与林僧夜定还。松盖作云遮十里，竹龙行雨出千山。白公香火莲开后，谢氏池塘草梦间。我亦凤皇台上客，图闲却笑未能闲。”其后邑长沈时升有造舟之役，睥睨兹松，将斤焉。里士冯文学锐作诗以遗沈，赖以不伐，松因诗而寿焉。曰：“寒松一干老苍苍，古寺门前岁月长。匠伯偶图舟楫利，禅翁方患斧斤伤。得全此日同齐栎，勿翦他年比召棠。可但与君期久远，相将俱列大夫行。”
    元初，起范蜀公于家。辞表云：“六十三而致仕，固不待年；七十九而造朝，岂云知礼。”史越王有表中自序云：“逡巡岁月，七十有三；补报乾坤，万分无一。”语意相类。
    白石姜尧章奇声逸响，率多天然，自成一家，不随近体，有诗说行于世。三数十年来，曾景建、刘改之、张韩伯、翁灵舒、赵紫芝、徐无竞、高菊硐诸公俱已矣。自余以诗鸣者，皆非能专传白石之灯，惟番阳张东泽受诀白石，攻研澄洁，欲溯太白而上之。余尝谓东泽，家本二千石而瓶不储粟，身本贵游子而癯如不胜衣，举世阿附而日夜延骚人韵士论说古今，客退吟余寄趣徽轸，曾不一毫预尘世事，盖所养相似，所吟亦不相违。信诗人之不得不尚友师也。
    司马迁谓袁盎仁心为质，引义慷慨；余谓盎阴持变诈，阳为忠直之人耳。盎与晁错有隙，七国之变，盎独宣言于廷曰：“不足忧也。”疑若有必胜之策。及景帝屏人语，但言斩错以谢七国，则兵可不血刃而罢。及既斩错而七国之兵亦不退，是假天子之威以报私怨耳。岂仁心耶？
    安禄山之乱，哥舒翰与贼将崔乾祜战潼关，见黄旗军数百队，官军以为贼，贼以为官军；相持久之，忽不知所在。当时昭陵奏，陵内是日石马皆汗流。故李义山美李晟平朱Г诗云：“天教李令心如日，可待昭陵石马来。”余谓诗固佳矣，岂可待石马来耶？尝在京口，有客传《贺新郎》一曲，乃为东阃赵先生寿者，奇甚：“天意扶炎宋，为吾皇，维衡岳孕，长沙星梦。社稷勋庸天地窄，不数智名功勇。要自有、胸中妙用，擎着东南天一柱，看边民、买犊归耕种。官职易，此身重。黄封已见传宣送，恰春来、洪钧初转，紫枢归拱。岁岁玉楼春巽处，慧质明妆环拥，正弟劝兄酬欢动。一寸丹心坚似铁，待磨崖、勒就浯溪颂。龙尾道，接天踵。”余谓奇则奇矣，然当今九重奠枕东阃，坐镇淮右，岂宜更待勒浯溪之颂耶？《传》曰：“尽美矣，未尽善也。”此诗此词之谓欤？
    《容斋随笔》云：“今之州县，移徙改割，往往或失其故名，或州异而县不同者。如建昌军在江西，而建昌县乃隶南康；南康军在江东，而南康县乃隶南安；南安军在江西，而南安县乃隶泉州；郁林为州，郁林县隶贵州；桂阳为军，桂阳县隶郴州。”余因考之西汉《地理志》，所载县名重复亦多。如清河、临淮之两东阳，东海、临淮之两开阳，齐及东莱之两临朐，济南、南阳之两朝阳，颖川、汝南之两定陵，平原、琅琊之两平昌，临淮、东莱之两昌阳，武都、五原之两武都，钜鹿、常山之两曲阳，五原、代郡之两安阳，山阳、泰山之两平阳，代郡、勃海之两平舒，清河、定襄之两武城，以至泰山、东郡、东海、犍为之为武阳者四，又不可不知也。    
    黄东浦题二十四字于寓居壁间云：“气韵间旷，言词精省。威仪端润，动作详雅。酬应温恪，接纳谦洽。”字画宏楷，每访之一见，使人肃然加敬。前辈践履盖如此。
    写照非画科比，盖写形不难，写心惟难，写之人尤其难者也。夫帝尧秀眉，鲁僖司马亦秀眉，舜目重瞳，项羽朱友敬亦重瞳，沛公龙颜，嵇叔夜亦龙颜，世祖日角，唐高祖亦日角，文皇凤姿，李相国亦凤姿，尼父如蒙阳虎亦如蒙，窦将军鸢肩，马宾王亦鸢肩，杨食我熊虎之状，班定远乃虎头，司马懿狼顾，周嵩乃狼抗，若此者，写之似足矣。故曰写形不难。夫写屈原之形而肖矣，傥笔无行吟泽畔、怀忠不平之意，亦非灵均；写少陵之貌而是矣，傥不能笔其风骚冲澹之趣，忠义杰特之气，峻洁藻丽之姿，奇僻赡博之学，离寓放旷之怀，亦非浣花翁。盖写其形，必传其神，传其神，必写其心，否则君子小人貌同心异，贵贱忠恶奚自而刖？形虽似，何益？故曰写心惟难。夫善论写心者，当观其人，必胸次广，识鉴高，讨论博，知其人则笔下流出，间不容发矣。傥秉笔而无胸次，无识鉴，不察其人，不观其行，彼目大舜而性项羽，心阳虎而貌仲尼，违其人远矣。故曰写之人尤其难。本朝士大夫游戏笔墨者，自坡仙、叔党、文与可、杨补之、米元晖、廉宣仲而次，遗墨皆为世宝。二十年来，徐抱独、苏希亮、高菊间、赵子固、周肖白亦各寄兴于画，世亦争传。惟写照入神今仅叶苔矶一人而已。盖苔矶读唐诗数百家，落笔有惊人句，日与褒鄂人物游，凡江湖吟人未识则讨论之，既识则写之今积数卷。每一卷舒，如亲与诸吟人谈笑觞咏，穷达夷险，洞见肺肝，皆不能隐，真写心者矣。唐摩诘诗人也，前辈谓其画中有诗，诗中有画，其与苔矶同一志趣欤？故曰写照非画科比，写形不难，写心惟难，写之人尤其难者，良有以也。
    《诗》云：“泾以渭浊”；东坡云：“泾水一石，其泥数斗”。是泾不自知其浊，而反以渭为浊也。惟杜少陵曰：“回首清渭滨”，深得其旨。冯深居题道士郑渭滨诗卷云：“江湖曾是饮清波，笔染霜华秋最多，梦里诵君新句好，觉来无奈月明何。”
    竹为植物，出地不肤寸，与凡草木同；及解箨，柯叶横出，干三四丈，畸焉！盖凡卉，秋受霜，冬被雪，槁折毁裂如无生，独此君方婵娟整秀，坐视霜雪而自若，岂凡草木比哉？故君子亦若是，平居应接交游，诩诩怡怡，若庸人也，倏事有不可于心，人皆戚戚我独愕愕，物悉流矣身独止焉，是亦此君之不以霜雪而改柯易叶也。子猷曰：“不可一日无此君”，苏长公曰：“无竹令人俗”，岂为观美耶？借竹以养性不为俗子之归耳。古今诗人，风流意度，清节高趣，政自不凡，如竹可爱，使人一见，洒然意消。余得俗子之诗曰：“俗子俗到骨，一揖已溷人。”不知此曹面何得有许尘？正子猷、长公之所畏避者也。
    《颜氏家训》云：“江南闾里间，士大夫有不学者，羞为鄙朴，道听涂说，强事饰辞，呼徵质为周郑，谓霍光为博陆，上荆州必称峡西，下杨都要云海郡，言食则糊口，道钱则孔方，问移则楚丘，论婚则燕尔，及王则无不仲宣，语刘则无不公干，若此之类，转相祖述，讹以传讹，问之则不知源流，施之则时复失所，殊可笑而不可化也。”平江里巷传习呼营妓之首曰丁魁、朱魁，谓城之门曰阊关、齐关。若然，则黄魁、卫魁，贵贱不分，雌雄莫别；而涌金关、候潮关与函谷关、大散关杂称之，亦莫知是何地头矣：是亦可笑而不可化者矣。
