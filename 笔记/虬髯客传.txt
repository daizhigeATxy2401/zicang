虬髯客传
　　隋扬帝之幸江都，命司空杨素守西京。素骄贵，又以时乱，天下之权重望崇者，莫我若也，奢贵自奉，礼异人臣。每公卿入言，宾客上谒，未尝不踞床而见，令美人捧出，侍婢罗列，颇僭于上。未年愈甚，无复知所负荷，有扶危持颠之心。

　　一日，卫国公李靖以布衣上谒，献奇策。素亦踞见。公前揖曰：“天下方乱，英雄竟起。公为帝室重臣，须以收罗豪杰为心，不宜踞见宾客。”素敛容而起，谢公，与语，大悦，收其策而退。

　　当公之骋辩也，一伎有殊色，执红拂，立于前，独目公。公既去，而执拂者监轩指吏曰：“问去者处士第几？住何处？”公具以对。伎诵而去。

　　公归逆旅。其夜五更初，忽闻叩门而声低者，公起问焉，乃紫衣戴帽人，杖一囊。公问谁？曰：

　　“妾，杨家之红拂伎也。”公遽延入，脱衣去帽，乃十八九佳丽人也。素面画衣而拜。公惊答拜。

　　曰：“妾恃杨司空久，阅天下之人多矣，无如公者。丝萝非独生，愿托乔木，故来奔耳。”公曰：

　　“杨司空权重京师，如何？”曰：“彼尸居余气，不足畏也。诸妓知其无成，去者甚众矣。彼亦不甚逐也，计之详矣。幸元疑焉。”问其姓，曰：“张。”问其伯仲之次。曰：“最长。”观其肌肤、仪状、言词、气语，真天人也。公不自意获之，愈喜愈惧，瞬息万虑不安。而窥户者无停履。数日，亦闻追讨之声，意亦非峻。乃雄服乘马，排闼而去，将归太原。

　　行次灵右旅舍，既设床，炉中烹肉且熟，张氏以发长委地，立梳床前。公方刷马。忽有一人，中形，赤髯如虬，乘蹇驴而来。投革囊于炉前，取枕欹卧，看张梳头。公怒甚，未决，犹亲刷马。

　　张熟视其面，一手映身摇示公，令勿怒。急急梳头毕，敛衽前问其姓，卧客答曰：“姓张。”对曰：

　　“妾亦姓张。合是妹。”遽拜之。问第几。曰：“第三。”因问：“妹第几？”曰：“最长。”遂喜曰：“今夕幸逢一妹。”张氏遥呼：“李郎且来见三兄！”公骤拜之。遂环坐。曰：“煮者何肉？”曰：“羊肉，计已熟矣。”客曰：“饥。”公出市胡饼，客抽腰间匕首，切肉共食。食竟，余肉乱切送驴前，食之甚速。客曰：“观李郎之行，贫士也。何以致斯异人？”曰：“靖虽贫，亦有心者焉。他人见问，固不言。兄之问，则不隐耳。”具言其由。曰：“然则将何之？”曰：“将避地太原。”曰：“然故非君所致也。”曰：“有酒乎？”曰：“主人西，则酒肆也。”公取酒一斗。

　　既巡，客曰：“吾有少下酒物，李郎能同之乎？”曰：“不敢，”于是开革囊，取出一人首并心肝。

　　却头囊中，以匕首切心肝，共食之。曰：“此人乃天下负心者也，衔之十年，今始获之。吾憾释矣。”又曰：“观李郎仪容气宇，真丈夫也。抑知太原有异人乎？”靖曰：“尝见一人，愚谓之真人。

　　其余，将相而已。”“其人何姓？”曰：“靖之同姓。”“年几何？”曰：“年仅二十。”“今何为？”曰：“州将之子。”曰：“似矣。亦须见之。李郎能致我见否？”曰：“靖之友刘文静者，与之狎。因文静见之可也。兄欲何为？”曰：“望气者言太原有奇气，吾将访之。李郎何日到太原？”靖计之，某日当到。曰：“达之日，方曙，我于汾阳桥待耳。”言讫，乘驴而去，其行若飞，回顾已远。靖与张氏且惊且喜，久之曰：“烈士不欺人，固无伤也。”但速鞭而行。及期，入太原候之，相见大喜，同诣刘氏。诈谓文静曰：“有善相者思见郎君。”文静方与客议论匡辅，一旦闻客有知人者，其心喜之，遂致酒延焉，既而，太宗至，不衫不履，神采扬扬，貌与常异。虬髯默居坐未，见之心死。饮数巡，起招靖曰：“真天子也！”靖以告刘，刘益喜，自负。

　　既出，虬髯曰：“吾见之十得八九。亦须道兄决之。李郎宜与一妹复人京，某日午时，访我于马行东酒楼下，下有此驴及一瘦骡，即我与道兄俱在其所也。”

　　靖到，果见二乘，揽衣登楼，即虬髯与一道士方对饮，见靖惊喜，召坐，环饮十数巡，曰：“楼下柜中有钱十万，择一深稳处，驻一妹毕，某日复会我于汾阳桥。”如期至桥，道士、虬髯已先在矣。同访文静。时方弈棋，揖起而语。少焉，文静飞书召文皇看棋。道士对文静弈，虬髯与靖傍立而视，俄而文皇来，长揖就坐。神清气朗，满坐风生，顾盼炜如也。道士一见惨然，敛棋子曰：

　　“此局全输矣。于此失却局哉，救无路矣。”罢奔请去。既出，谓虬髯曰：“此世界非公世界也。

　　他方可勉图之，勿以为念。”因共入京。虬髯路语靖曰：“计李郎之程，某日方到。到之明日，可与一妹同诣某坊小宅，为李郎往复相从，一妹悬然如磬。欲令新妇祗谒，兼议从容。无令前却。”

　　言毕，吁嗟而去。

　　靖亦驰马速征。俄即到京，与张氏同往，至一小版门，叩之，有应者出，拜曰：“三郎令候李郎、一娘子久矣。”延人重门，门益壮丽，奴婢三十余人，罗列庭前。青衣二十人，引靖人东厅。

　　厅之陈设，穷极珍异，巾箱妆奁冠镜首饰之盛，非人间之物。巾栉妆饰毕备，请更衣，衣又珍奇。

　　甫毕，传云：“三郎来！”乃虬髯也，纱帽紫衫，趋走有龙虎之状，相见欢然。命妻出拜，亦天人也。遂延中堂，陈设盘筵之盛，虽王公亦不侔也。四人对坐，陈馔，次出女乐二十人，旅奏于庭，似从天降，非人间之曲度。食毕，行酒。有苍头自西堂异出二十床、各覆以锦帕，既列，尽去其帕，乃文簿钥匙之类。虬髯举杯告靖曰：“此皆珍宝货帛之数。吾之所有，悉有充赠。何者？某本欲于此世界求事，当或龙战二三十年，建少功业。今既有主，住亦何为？太原李氏，真英主也。三五年内，即当太平。李郎以英特之才，辅清平之主，竭心尽力，必极人臣。一妹以天人之姿，蕴不世之艺，从夫之贵，荣及轩裳，非一妹不能识李郎，非李郎不能遇一妹。圣贤起陆之渐，际会如期，虎啸风生，龙腾云合，固非偶然也。将余之赠，以佐真主，施功立业，勉之，勉之！此后十余年，东南数千里外有异事，是吾得意之秋也。一妹与李郎可沥酒相贺。”复回命家童列拜，曰：“李郎、一妹，是汝主也。可善事之！”言讫，与其妻戎服乘马，一奴从后，数步遂不复见。

　　靖据其宅，遂为豪家，得以助文皇缔构之资，遂匡大业。贞观中，公以左仆射平章事。适南蛮奏曰：“有海船千艘，甲兵数十万，入扶苏国，杀其主自立，国已定矣。”靖知虬髯成功也。归告张氏，共沥酒向东南拜而贺之。乃知真人之兴非英雄所冀。况非英雄者乎！人臣之谬思乱者，乃螳臂之拒走轮耳。我皇家垂福万叶，岂虚然哉。或曰：“卫国公之兵法，半是虬髯所传也。”
