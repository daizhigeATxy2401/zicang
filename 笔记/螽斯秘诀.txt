《螽斯秘诀》　　撰人不详 

　　三十时辰两日半，二十八九君须算，落红将尽是佳期，金水过时徒霍乱。徒霍乱兮枉用功，树头树底觅残红，解得花芳能结子，莫愁我代继前踪。（原注：一日十二时，两日半者，三十时辰。盖妇人月信来止，是有两日半。假如初一日子时月信来，数至初三日巳时是也。当此算之，落红将尽乃是月信行至二十八九时也。佳期，指阴阳交姤也，差此时子宫开而纳精也。金水，即月信，若过此时，子宫已闭而不纳精矣。若金水有过、不及者，是血脉之不调，宜服药饵也。） 
　　洞里桃源何处寻？都来一寸二分深。交欢之际君须记，过却区区枉费心。（原注：洞里者，阴户也。桃源者，子宫也，在阴内一寸二分深。泄精之时，不可深入，深入则泄精他处，胎不结而子难成，是区区无益也。若值桃源，定生男产女。） 
　　他虚我实效乾坤，以实投虚是的真。终是两家皆寡欲，佳期相值始相亲。（原注：男寡欲则实，女寡欲则虚。又值落红将尽，佳期调琴鼓瑟，候彼先悦，阴血先至而阳精后冲，则血裹精而乾道成矣。结胎之后，更不可搅乱。若恣一时之乐，胎亦动摇。至子将成复交，必多风疾，俗谓之胎病。） 
　　双岁是双单是单，乾坤爻位两头安。中间正位玄机事，产女生男在此间。（原注：上爻为父，下爻为母，中间正位为下种之月。假如父母年俱是单，若单月下种，是得乾卦，为男；父母年俱是双，若双月下种，是得坤卦，为女。余皆仿此。下种之月，以得节气为准。如正月内得二月节，作二月算。若节气交度之际，慎不可交接下种，犯之，恐成半阴半阳骈胎品体也。慎之！慎之！） 
　　七七四十九，问娘何月有？除却母生年，单奇双是偶。奇偶若不常，寿命不长久。（原注：先下四十九数于算盘，乃加其母受胎月数总之，得若干数。是总数中除却母年，余单是男，余双是女；若单而生女，双而生男，定有夭折之灾。假如四十九数，若值正月受胎，产总数五十，其母年三十一，除去母年，此数是余一十九数，九则为单，单则男矣。余仿此。 
　　古今此法少人知，别是天机一段奇。寄语世间无嗣者，生男生女定无疑。 
　　要知产女生男法，似向家园下种时。（原注：此法直白，诚为粗俗无状，实非矫揉、不假药饵滋荣，虽有意栽培种树，然庸夫孺子，农家市户，无意之所为者，偶合自然之要，盖巧窍天机之妙。孕嗣，人伦之大端也，大凡仕宦流俗中，如得其人而不传者，是失其人也；不得其人而反传之，是失其传也。但当敬授之、慎默之可也。） 
　　《交媾法》云： 
　　九浅轻提慢一深，二迟八速要留心。天门细吸清风气，地户牢关莫出声。舌拄上腭牙紧合，毋令气喘丧精魂。劝君临阵休轻战，恐泄元阳无处寻。 
　　《固精诀》云： 
　　惯骑三足马，能牵独角牛，内提三十六，黄河水逆流。 
