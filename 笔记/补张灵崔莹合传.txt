补张灵崔莹合传

黄周星
　　【黄周星（1611—1680），字景虞，号九烟，上元（今江苏江宁）人。少时育于湘潭周氏，冒姓周，又称湘潭人。崇祯十三年进士，官户部主事。明亡后隐居于浙江湖州，后愤于国事自沉而死。著有《九烟先生遗集》等。】
　　余少时，阅唐解元《六如集》有云：“六如尝与祝枝山、张梦晋，大雪中效乞儿唱《莲花》，得钱沽酒，痛饮野寺中。曰：‘此乐，惜不令太白见之。’”心窃疑焉，然不知梦晋为何许人也。顷阅稗乘中，有一编曰《十美图》，乃详载张梦晋、崔素琼事。不觉惊喜叫跳，已而潸然雨泣。此真古今来才子佳人之轶事也，不可以不传，遂为之传。
　　张梦晋，名灵，盖正德时吴县人也。生而姿容俊爽，才调无双，工诗善画，性风流豪放，不可一世。家故赤贫，而灵独蚤慧。当舞勺时，父命灵出应童子试，辄以冠军补弟子员。灵心顾不乐，以为才人何苦为章缝束缚，遂绝意不欲复应试。日纵酒高吟，不肯妄交人，人亦不敢轻交与。惟与唐解元六如作忘年友。灵既氏，不娶。六如试叩之。灵笑曰：“君岂有中意人足当吾偶者耶？”六如曰：“无之。但自古才子宜配佳人，吾聊以此探君耳。”灵曰：“固然，今岂有其人哉？求之数千年中，可当才子佳人者，惟李太白与崔莺莺耳。吾唯不才，然自谪仙而外，似不敢多让。若双文，惜下嫁郑恒，正未知果识张君瑞否？”六如曰：“谨受教。吾自今请为君访之，期得双文以报命，可乎？”遂大笑别去。
　　一日，灵独坐读《刘伶传》，命童子进酒，屡读屡叫绝，辄拍案浮一大白。久之，童子跪进曰：“酒罄矣。今日唐解元与祝京兆宴集虎丘，公何不挟此编一往索醉耶？”灵大喜，即行。然不欲为不速客，乃屏弃衣冠，科跣双髻，衣鹑结，左持《刘伶传》，右持木杖，讴吟道情词，行乞而前。抵虎丘，见贵游蚁聚，绮席喧阗。灵每过一处，辄执书向客曰：“刘伶告饮！”客见其美丈夫，不类丐者，竞以酒馔贻之。有数贾人，方酌酒赋诗，灵至前，请属和。贾人笑之。其诗中有苍官、青士、扑握、伊尼四事，因指以问灵。灵曰：“松竹兔鹿，谁不知耶？”贾人始骇。令康诗，灵即立挥百绝而去。遥见六如及祝京兆枝山数辈，共集可中亭。亦趋前执书告饮。六如早已知为灵，见其佯狂游戏，戒座客佯为不识者，以观之。语灵曰：“尔丐子持书行乞，想能赋诗。试题悟石轩一绝句，如佳，即赐尔卮酒；否则，当叩尔胫。”灵曰：“易耳。”童子遂进毫楮。灵即书云：
　　胜迹天成说虎丘，可中亭畔足酣游。
　　吟诗岂让生公法，顽石如何不点头。
　　遂并毫楮掷地曰：“佳哉！掷地金声也。”六如览之，大笑。因呼与共饮。时，观者如堵，莫不相顾惊怪。灵既醉，即拂衣起，仍执书向悟石轩氏揖曰：“刘伶谢饮！”遂不别座客径去。六如谓枝山曰：“今日我辈此举，不减晋人风流，宜写一帧，为《张灵行乞图》，吾任绘事，而公题跋之，亦千秋佳话也。”即舐笔伸纸，俄顷图成。技山题数语其后。座客争传玩叹赏。忽一翁缟衣素冠，前揖曰：“二公即唐解元、祝京兆耶？仆企慕有年，何幸识韩！”六如逊谢，徐叩之，则南昌明经崔文博以海虞广文告归者也。翁得图谛视，不忍释手。因讯适行乞者为谁。六如曰：“敝里才于张灵也。”翁曰：“诚然，此固非真才子不能。”即向六如乞此图归。将返舟，见舟已移泊他所，呼之始至。盖翁有女素琼者，名莹，才貌俱绝世。以新丧母，随翁扶榇归。先舣舟岸侧时，闻人声喧沸，乍启槛窥之。则见一丐者，状貌殊不俗。丐者亦熟视槛中，忽登舟长跪，自陈张灵求见，屡发遣不去。良久，有一童子入舟，强挽之，始去。故莹命移舟避之。崔翁乃出图示莹，且备述其故，莹始知行乞者为张灵。叹曰：“此乃真风流才子也！”取图藏笥中。翁拟以明日往谒唐、祝二君，因访灵。忽抱疴数日不起，为榜人所促，遽返豫章。
　　灵既于舟次见莹，以为绝代佳人，也难再得。遂日走虎丘侦之，久之查然。属靳人方志来校士。志既深恶古文词，而又闻灵跅弛不羁，竟褫其诸生。灵闻乃大喜曰：“吾正苦章缝束缚，今幸免矣！顾一褫，何虑再褫；且彼能褫吾诸生之名，亦能褫吾才子之名乎？”遂往过六如家，见车骑填门，胥尉盈座。则江右宁藩宸濠遣使来迎者也。六如拟赴其招。灵曰：“甚善！吾正有厚望于君。吾曩者虎庄所遇之佳人，即豫章人也。乞君为我多方访之，冀得当以报我，此开天辟地第一吃紧事也。幸无忽忘。”六如曰：“诺。”即偕藩使过豫章。时，宸濠久蓄异谋，其招致六如，一博好贤虚誉；一慕六如诗画兼扶，欲倩其作《十美图》，献之九重。其时宫中已觅得九人，尚虚其一。六如请先写之。遂为写九美，而各缀七绝一章于后。九美者：广陵汤之霭字雨君，善画；姑苏木桂文舟，善琴；嘉禾朱嘉淑文孺，善书；金陵钱韶凤生，善歌；江陵熊御小冯，善舞；荆溪杜若芳洲，善筝；洛阳花尊朱芳，善等；钱唐柳春阳絮才，善瑟；公安薛幼端端清，善箫也。图咏既成，进之濠，濠大悦。乃盛设特宴六如，而别一殿僚季生副之。季生者，憸人也。酒次，请观九美图。因进曰：“十美欠一，殊属缺陷。某愿举一人以充其数，诘朝请持图来献。”比持图以献，即崔莹也。濠见之曰：“此真国色矣！”即属季生往说之。
　　先是，崔翁家居时，莹才名噪甚，求姻者踵至，翁度非莹匹，悉拒不纳。既从虎丘得张灵，遂雅属意灵，不意疾作遽归。思夏往吴中，托六如主其事。适季生旋里丧耦，熟闻莹名，预遣女画师潜绘其容，而求姻于翁。翁谋诸莹，莹固不许。于是，季生衔之，因假手于濠，以泄私忿。时濠威殊张甚，翁再三力辞，不得。莹窘激欲自裁，翁复多方护之。莹叹曰：“命也，已矣！夫复何言！”乃取笥中《行乞图》自题诗其上云：
　　才子风流第一人，愿随行乞乐清贫。入宫祇恐无红叶，临别题诗当会真。
　　举以授翁曰：“愿持此复张郎，俾知世间有情痴女子如崔素琼者，亦不虚其为一生才子也！”遂恸哭入宫。濠得之喜甚，复倩六如图咏，以为十美之冠。而六如先已取季生所献者，摹得一纸藏之。莹既知六如在宫中，乘间密致一缄，以述己意。六如得缄，乃大惊惋，始知此女即灵所托访者。“今事既不谐，复为绘图进献，岂非千古罪人！将来何面目见良友！”因急诣崔翁，索得《行乞图》返宫，将相机维挽。不意十美已即日就道，六如悔恨无已。又见濠逆迹渐著，急欲辞归，苦为濠羁縻。乃发狂，号呼颠掷，溲秽狼藉。濠久之不能堪，仍遣使送归，杜门月余乃起。过张灵时，灵已颓然卧病矣。
　　盖灵自别六如后，邑邑亡憀，日纵酒狂呼，或歌或哭。一日中秋，独走虎丘千人石畔，见优伶演剧，灵伫视良久，忽大叫曰：“尔等所演不佳，待吾演王子晋吹笙跨鹤！”遂控一童子于地而跨其背，攫伶人笙吹之，命童子作鹤飞；捶之不起，童子怒，掀灵于地。灵起曰：“鹤不肯飞，吾今既不得为天仙，惟当作水中仙耳！”遂跃入剑池中。众急救之出，则面额俱损，且伤股不能行，人送其归家。自此委顿枕席，日日在醉梦中。至是，忽闻六如至，乃从榻间跃起，急叩豫章佳人状。六如出所摹素琼图示之。灵一见，诧为天人，急捧置案问，顶礼跪拜，自陈“才子张灵拜谒”云云。已，闻莹已入宫，乃抚图痛哭。六如复出莹所题《行乞图》示之。灵读罢，益痛哭。大呼：“佳人崔素琼！”随蹄地呕血不止。家人拥至榻间，病愈甚。三日后，邀六如与诀曰：“已矣！唐君！吾今真死矣！死后，乞以此图殉葬。”索笔书片纸云：“张灵，字梦晋，风流放诞人也，以情死。”遂掷笔而逝。六如哭之恸，乃葬灵于玄墓山之麓，而以图殉焉。检其生平文章，先已自焚，惟收其诗草及《行乞图》以归。
　　时，莹已率十美抵都。因驾幸榆林，久之未得进御。而宸濠已举兵反，为王守仁所败，旋即就擒。驾还时，以十美为逆藩所献，悉遣归母家，听其适人。于是莹仍得返豫章。值崔翁已捐馆舍，有老仆崔恩殡之。莹哀痛至甚。然茕孑无依，葬父已毕，遂挈装径抵吴门，命崔恩邀六如相见于舟次。莹首讯张灵近状，六如怆然收涕曰：“辱姊锺情远顾，奈此君福薄，今已为情鬼矣！”莹闻之，呜咽失声。询知灵葬于玄墓，约明日同往祭之。六如明日果携灵诗草及《行艺图》至，与莹各桡舟抵灵墓所，莹衣辄酹，伏地拜哭甚哀。已乃悬《行乞图》于墓前，陈设祭仪，坐石台上，徐取灵诗草读之。每读一章，辄酹酒一卮，大呼：“张灵才子！”一呼一哭，哭罢又读，往复不休。六如不忍闻，掩泪归舟。而崔恩伫立已久，劝慰无从，亦起去，徘徊丘垅间。及返，则莹已自缢于台畔。恩大惊，走告六如。六如趁视，见莹已死。叹息跪拜曰：“大难！大难！我唐寅今日得见奇人奇事矣！”遂具棺衾，将易服敛之。而莹通体衫襦皆细缀严密无少隙，知其矢死已久。六如因取诗草及《行乞图》，并置棺中为殉，启灵扩与莹同穴。而植碑题其上云：“明才子张梦晋、佳人崔素琼合葬之墓”。时，倾城士人哄传感叹，无贵贱贤愚，争来吊诔，络绎喧豗，云蒸雨集，哀声动地，殆莫知其由也。六如既合葬灵、莹，检莹所遗囊中装，为置墓田，营丙舍，命崔恩居之，以供春秋奠扫之役。呜呼！才子佳人，一旦至此。庶乎灵、莹之事毕，而六如之事亦毕矣。
　　而六如于明年仲春，躬诣墓所拜奠。夜宿丙舍旁，辗转不寐，启窗纵目，则万树梅花，一天明月，不知身在人世。六如怅然叹曰：“梦晋一生狂放、沦落不偶，今得与崔美人合葬此间，消受香光，亦差可不负矣！但将未知谁葬我唐寅耳！”不觉欷歔泣下。忽遥闻有人朗吟云：“花满山中高士卧，月明林下美人来。”六如急起入林迎揖，则张灵也。六如讶曰：“君死已久，安得来此吟高季迪诗？”灵笑曰：“君以为我真死耶？死者形，不死者性，吾既为一世才子，死后岂若他人泯没耶？今乘此花满山中，高士偃卧时来造访耳。”复举手前指曰：“此非‘月明林下美人来’乎？”六如回顾，有美人姗姗来前，则崔莹也。于是，两人携手整襟，向六如拜谢合葬之德。六如方扶掖之，忽又有人大呼曰：“我高季迪梅花诗，乃千古绝唱，何物张灵，妄称才子，改‘雪’为‘花’，定须饱我老拳！”六如转瞬之间，灵、莹俱失所在。其人直前呼曰：“当捶此改诗之贼才子！”捽六如欲殴之，六如惊寤。则半窗明月，阒其无人。六如怃然，始信真才子与真佳人，盖死而不死也。因匡坐梅窗下，作《张灵崔莹合传》以纪其事。然今日《六如集》中，固未尝见此传也。余又安得而不亟补之哉。
　　畸史氏曰：嗟乎！盖吾阅《十美图编》，而后知世间真有才子佳人也。从来稗官家言，大抵真赝参半。若梦晋之名，既章章于《六如集》中，但素琼之事，无从考证。虽然，有其事何必无其人，且安知非作者有为而发乎？独怪梦晋之才，目空千古，而其尚论才子佳人，则专以太白与莺莺当之。夫太白诚天上仙才，不可有二。若千古佳人，自当以文君为第一。而梦晋顾舍彼取此，厥后，果遇素琼，毋乃思崔得崔，适符其谶耶？至于张以情死，崔以情殉，初非有一词半缕之成约，而慷慨从容，等泰山于鸿毛，徒以才色相怜之故。推此志也，凛凛生气，日月争光，又远出琴心犊鼻之上矣。而或者犹追恨于梦晋之早死。以为梦晋若不死，则素琼遣归之日，正崔张好合之年，后此或白头唱和，兰玉盈阶，未可知也。噫！此固庸庸蚩蚩者之厚福也，何有于才子佳人哉！
　　本篇选自《九烟先生遗集》卷二。
