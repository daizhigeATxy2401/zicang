　　钦定四库全书　　　　　子部十二
　　西京杂记　　　　　　　小説家一【杂事之属】提要
　　【臣】等谨案西京杂记六卷旧本题晋葛洪撰考黄伯思东观余论称此书中事皆刘歆所説葛稚川采之其称余者皆歆本文云云今检书后有洪跋称其家有刘歆汉书一百卷考校班固所作殆是全取刘氏有小异同固所不取不过二万许言今钞出为二卷名曰西京杂记以补汉书之阙据此则其书乃刘歆原本洪特钞録为二卷耳旧题洪撰者非也此书初见于隋书经籍志者二卷本不着撰人名氏汉书匡衡顔师古注称今有西京杂记者出于里巷亦不言作者为何人至段成式酉阳杂爼广动植篇始载葛稚川就上林令虞渊问艸木名今在此书第一卷中则指为葛洪者实起于唐之中叶旧唐书经籍志宋史艺文志遂直注作晋葛洪撰盖沿此説致悮而酉阳杂爼语资篇别载庾信作诗用西京杂记事旋自追改曰此呉均语恐不足用晁公武读书志亦称江左人或以为呉均依托今考晋书葛洪载洪所着有抱朴子神仙良吏集异等金匮要方肘后备急方并诸杂文共五百余卷并无西京杂记之名则此书决非洪所撰特其中所记与班书防校往往错互不合则小有异同之语洪跋固自言之未足为疑也今兼题刘歆葛洪姓名以从核实其书诸志皆作二卷今本作六卷据书録解题盖宋人所分今亦仍之其所纂述虽多为小説家言而采摭繁富取材不竭李善注文选徐坚作初学记已引其文杜甫诗事谨严亦多采其语词人沿用数百年乆成故实固有足取者矣乾隆四十一年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　西京杂记卷一　　　　　　汉　刘歆　撰
　　晋　洪　辑
　　汉髙帝七年萧相国营未央宫因龙首山制前殿建北阙未央宫周二十二里九十五步五尺街道周七十里台殿四十三其三十二在外其十一在后宫池十三山六池一山一亦在后宫门闼凡九十五
　　武帝作昆明池欲伐昆明夷教习水战因而于上防戏养鱼鱼给诸陵庙祭祀余付长安市卖之池周四十里
　　汉制宗庙八月饮酎用九醖太牢皇帝侍祠以正月旦作酒八月成名曰酎一曰九醖一名醇酎
　　京师大水祭山川以止雨丞相御史二千石祷祠如求雨法
　　天子笔管以错寳为跗毛皆以秋兎之毫官师路扈为之以杂寳为匣厠以玉璧翠羽皆直百金
　　汉制天子玉几冬则加绨锦其上谓之绨几以象牙为火笼笼上皆散华文后宫则五色绫文以酒为书滴取其不氷以玉为砚亦取其不氷夏设羽扇冬设缯扇公侯皆以竹木为几冬则以细罽为槖以凭之不得加绨锦
　　武帝时西域献吉光裘入水不濡上时服此裘以聼朝髙帝戚夫人善皷瑟击筑帝常拥夫人倚瑟而歌毕每泣下流涟夫人善为翘袖折腰之舞歌出塞入塞望归之曲侍婢数百皆习之后宫齐首髙唱声入云霄
　　戚姬以百链金为彄环照见指骨上恶之以赐侍儿鸣玉耀光等各四枚
　　赵王如意年幼未能亲外傅戚姬使旧赵王内傅赵媪傅之号其室曰养徳宫后改为鱼藻宫
　　惠帝尝与赵王同寝处吕后欲杀之而未得后帝早猎王不能夙兴吕后命力士于被中缢杀之及死吕后不之信以緑囊盛之载以小軿车入见乃厚赐力士力士是东郭门外官奴帝后知腰斩之后不知也
　　乐逰苑自生玫瑰树下多苜蓿苜蓿一名懐风时人或谓之光风风在其间常萧萧然日照其花有光采故名苜蓿为懐风茂陵人谓之连枝草
　　太液池邉皆是雕胡紫萚緑节之菰之有米者长安人谓为雕胡葭芦之未解叶者谓之紫萚菰之有首者谓之緑节其间鳬雏鴈子布满充积又多紫龟録鼈池边多平沙沙上鹈鹕鹧鸪防防鸿鶂动辄成羣
　　终南山多离合草叶似江蓠而红緑相杂茎皆紫色气如萝勒有树直上百丈无枝上结藂条如车盖叶一青一赤望之班駮如锦绣长安谓之丹青树亦云华盖树亦生熊耳山
　　汉帝相以秦王子婴所奉白玉玺髙祖斩白蛇劔劔上七采珠九华玉以为饰杂厠五色琉璃为劔匣劔在室中光景犹照于外与挺劔不殊十二年一加磨莹刅上常若霜雪开匣拔鞘辄有风气光彩射人
　　汉防女常以七月七日穿七孔鍼于开襟楼俱以习之宣帝被系郡邸狱臂上犹带史良娣合采婉转丝绳系身毒国寳镜一枚大如八铢钱旧此镜照见妖魅得佩之者为天神所福故宣帝从危获济及即大位毎持此镜感咽移辰常以琥珀笥盛之缄以戚里织成锦一曰斜文锦帝崩不知所在
　　霍光妻遗淳于衍蒲桃锦二十四疋散花绫二十五疋绫出钜鹿陈寳光家寳光妻其法霍显召入其第使作之机用一百二十镊六十日成一疋疋直万钱又与走珠一琲緑绫百端钱百万黄金百两为起第宅奴婢不可胜数衍犹怨曰吾为尔成何功而报我若是哉
　　济隂王兴居反始举兵大风从东来直吹其旌旗飞上天入云而堕城西井中马皆悲鸣不进左右李廓等谏不聼后卒自杀
　　五鹿充宗受学于成子成子少时尝有人过之授以文石大如鷰卵成子吞之遂大明悟为天下通儒成子后病吐出此石以授充宗充宗又为硕学也
　　始元元年黄鹄下太液池上为歌曰黄鹄飞兮下建章羽肃肃兮行跄跄金为衣兮菊为裳唼喋荷荇出入蒹葭自顾菲薄愧尔嘉祥
　　汉帝送死皆珠襦玉匣匣形如铠甲连以金缕武帝匣上皆镂为蛟龙鸾鳯龟麟之象世谓为蛟龙玉匣
　　成帝设云帐云幄云幕于甘泉紫殿世谓为三云殿汉掖庭有月影台云光殿九华殿鸣銮殿开襟阁临池观不在簿籍皆繁华窈窕之所栖宿焉
　　赵飞鷰女弟居昭阳殿中庭彤朱而殿上丹漆砌皆铜沓黄金涂白玉阶壁带往往为黄金缸含蓝田璧明珠翠羽饰之上设九金龙皆衔九子金铃五色流苏带以緑文紫绶金银花镊每好风日幡旄光影照耀一殿铃镊之声惊动左右中设木画屏风文如蜘蛛丝缕玉几玉牀白象牙簟緑熊席席毛长二尺余人眠而拥毛自蔽望之不能见坐则没膝其中杂熏诸香一坐此席余香百日不歇有四玉镇皆达照无瑕缺扉多是緑琉璃亦皆达照毛髪不得藏焉椽桷皆刻作龙蛇萦绕其间鳞甲分明见者莫不兢栗匠人丁缓李菊巧为天下第一缔构既成向其姊子樊延年説之而外人稀知莫能者
　　积草池中有瑚树髙一丈二尺一本三柯上有四百六十二条是南越王赵佗所献号为烽火树至夜光景常欲燃
　　昆明池刻玉石为鱼每至雷雨鱼常鸣吼鬐尾皆动汉世祭之以祈雨往往有騐
　　初修上林苑羣臣逺方各献名果异树亦有制为美名以标竒丽　梨十紫梨青梨【实大】芳梨【实小】大谷梨细叶梨缥叶梨金叶梨【出琅琊王野家太守王唐所献】瀚海梨【出瀚海北耐寒不枯】东王梨【出海中】紫条梨　枣七弱枝枣玉门枣棠枣青华枣枵枣赤心枣西王枣【出昆仑山】　　栗四侯栗榛栗瑰栗峄阳栗【峄阳都尉曹龙所献大如拳】桃十秦桃榹桃缃核桃金城桃绮叶桃紫文桃霜桃【霜下可食】胡桃【出西城】樱桃含桃　李十五紫李绿李朱李黄李青绮李青房李同心李车下李含枝李金枝李顔渊李【出鲁】羌李燕李蛮李侯李　柰三白柰紫柰【花紫色】緑柰【花緑色】　査三蛮査羌査猴査椑三青椑赤叶椑乌椑　棠四赤棠白棠青棠沙棠梅七朱梅紫叶梅紫花梅同心梅丽枝梅燕梅猴梅杏二文杏【材有文采】蓬莱杏【东郭都尉于吉所献一株花杂五色六出云是仙人所食】桐三椅桐梧桐荆桐　林檎十株　枇杷十株　橙十株　安石榴十株　楟十株　白银十株　黄银十株　槐六百株　千年长生十株　万年长生十株　扶老木十株　守宫槐十株　金明二十株　揺风十株　鸣风十株　琉璃七株　池离十株　离娄十株　白俞杜桂蜀漆十株　柟四株　枞七株　栝十株　楔四株　枫四株
　　余就上林令虞渊得朝臣所上草木名二千余种隣人石琼就余求借一皆遗弃今以所记忆列于篇右
　　长安巧工丁缓者为常满灯七龙五鳯杂以芙蕖莲藕之竒又作卧褥香鑪一名被中香鑪本出房风其法后絶至缓始更为之为机环转运四周而鑪体常平可置之被褥故以为名又作九层博山香鑪镂为竒禽恠兽穷诸灵异皆自然运动又作七轮扇连七轮大皆径丈相连续一人运之满堂寒颤
　　赵飞鷰为皇后其女弟在昭阳殿遗飞鷰书曰今日嘉辰贵姊懋膺洪册谨上襚三十五条以陈踊跃之心
　　金花紫轮帽　金花紫罗面衣　织成上襦　织成下裳　五色文绶　鸳鸯襦　鸳鸯被　鸳鸯褥　金错绣裆　七寳綦履　五色文玉环　同心七寳钗黄金步揺　合懽圆珰　琥珀枕　龟文枕　
　　瑚玦　马脑彄　云母扇　孔雀扇　翠羽扇　九华扇　五明扇　云母屏风　琉璃屏风　五层金博山香炉　风扇　椰叶席　同心梅　含枝李青木香　沈木香　香螺巵【出南海一名丹螺】九真雄麝
　　香　七枝镫
　　赵后体轻腰弱善行步进退女弟昭仪不能及也但昭仪弱骨丰肌尤工笑语二人并色如红玉为当时第一皆擅宠后宫









　　西京杂记卷一
　　钦定四库全书
　　西京杂记卷二　　　　　　汉　刘歆　撰
　　晋　洪　辑
　　元帝后宫既多不得常见乃使畵工图形按图召幸之诸宫人皆赂畵工多者十万少者亦不减五万独王嫱不肯遂不得见后匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市籍其家资皆巨万畵工有杜陵毛延夀为人形丑好老少必得其真安陵陈敞新丰刘白龚寛并工为牛马飞鸟众势人形好丑不逮延夀下杜阳望亦善畵尤善布色樊育亦善布色同日弃市京师畵工于是差稀
　　武帝欲杀乳母乳母告急于东方朔朔曰帝而愎旁人言之益死之速耳汝临去但屡顾我我当设竒以激之乳母如言朔在帝侧曰汝宜速去帝今已大岂念汝乳哺时恩邪帝怆然遂舍之
　　五侯不相能宾客不得往来娄防丰辩传食五侯间各得其懽心竞致竒膳防乃合以为鲭世称五侯鲭以为竒味焉
　　公孙起家徒步为丞相故人髙贺从之食以脱粟饭覆以布被贺怨曰何用故人富贵为脱粟布被我自有之大慙贺告人曰公孙内服貂蝉外衣麻枲内厨五鼎外膳一肴岂可以示天下于是朝廷疑其矫焉叹曰寜逢恶宾无逢故人
　　文帝自代还有良马九匹皆天下之骏马也一名浮云一名赤电一名絶羣一名逸骠一名紫鷰骝一名緑螭骢一名龙子一名麟驹一名絶尘号为九逸有来宣能御代王号为王良俱还代邸
　　武帝时身毒国献连环羁皆以白玉作之玛瑙石为勒白光琉璃为鞍鞍在闇室中常照十余丈如昼日自是长安始盛饰鞍马竞加雕镂或一马之饰直百金皆以南海白蜃为珂紫金为花以饰其上犹以不鸣为患或加以铃镊餙以流苏走则如撞钟磬动飞幡葆后得贰师天马帝以珉防石为鞍镂以金银鍮石以緑地五色锦为蔽泥后稍以熊罴皮为之熊罴毛有緑光皆长二尺者直百金卓王孙有百余双诏使献二十枚
　　昭帝时茂陵家人献寳劔上铭曰直千金夀万嵗司马相如初与卓文君还成都居贫愁懑以所着鹔鹴裘就市人阳昌贳酒与文君为懽既而文君抱颈而泣曰我平生富足今乃以衣裘贳酒遂相与谋于成都卖酒相如亲着犊鼻裈涤器以耻王孙王孙果以为病乃厚给文君文君遂为富人文君姣好眉色如望逺山脸际常若芙蓉肌肤柔滑如脂十七而寡为人放诞风流故悦长卿之才而越礼焉长卿素有消渇疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔传于世
　　庆安世年十五为成帝侍郎善鼔琴能为双鳯离鸾之曲赵后悦之白上得出入御内絶见爱幸尝着轻丝履招风扇紫绨裘与后同居处欲有子而终无嗣赵后自以无子常托以祈祷别开一室自左右侍婢以外莫得至者上亦不得至焉以軿车载轻薄少年为女子服入后宫者日以十数与之滛通无时休息有疲怠者輙差代之而卒无子
　　太上皇徙长安居深宫凄怆不乐髙祖窃因左右问其故以平生所好皆屠贩少年酤酒卖饼鬬鸡蹴踘以此为懽今皆无此故以不乐髙祖乃作新丰移诸故人实之太上皇乃悦故新丰多无赖无衣冠子弟故也髙祖少时常祭枌榆之社及移新丰亦还立焉髙帝既作新丰并移旧社衢巷栋宇物色惟旧士女老幼相携路首各知其室放犬羊鸡鸭于通涂亦竞识其家其匠人胡寛所营也移者皆悦其似而徳之故竞加赏赠月余致累百金
　　汉诸陵寝皆以竹为皆为水纹及龙鳯之像昭阳殿织珠为风至则鸣如珩佩之声
　　雄读书有人语之曰无为自苦故难传忽然不见雄着太经梦吐鳯凰集之上顷而防
　　司马相如为上林子虚赋意思萧散不复与外事相关控引天地错综古今忽然如睡跃然而兴几百日而后成其友人盛览字长通牂牁名士尝问以作赋相如曰合綦组以成文列锦绣而为质一经一纬一宫一商此赋之迹也赋家之心苞括宇宙总览人物斯乃得之于内不可得而传览乃作合组歌列锦赋而退终身不复敢言作赋之心矣
　　董仲舒梦蛟龙入懐乃作春秋繁露辞
　　或问杨雄为赋雄曰读赋千首乃能为之
　　匡衡字稚圭勤学而无烛隣舍有烛而不逮衡乃穿壁引其光以书映光而读之邑人大姓文不识家富多书衡乃与其佣作而不求偿主人恠问衡衡曰愿得主人书遍读之主人感叹资给以书遂成大学衡能説诗时人为之语曰无説诗匡鼎来匡説诗解人颐鼎衡小名也时人畏服之如是闻者皆解颐懽笑衡邑人有言诗者衡从之与语质疑邑人挫服倒屣而去衡追之曰先生留聼更理前论邑人曰穷矣遂去不返
　　长安有儒生曰惠荘闻朱云折五鹿充宗之角乃叹息曰栗犊反能尔邪吾终耻溺死沟中遂裹粮从云云与言荘不能对逡巡而去拊心谓人曰吾口不能剧谈而此中多有
　　武帝过李夫人就取玉搔头自此后宫人搔头皆用玉玉价倍贵焉
　　杜陵杜夫子善奕棊为天下第一人或讥其费日夫子曰精其理者足以大禆圣教
　　成帝好蹴踘羣臣以蹴踘为劳体非至尊所宜帝曰朕好之可择似而不劳者奏之家君作弹棊以献帝大悦赐青羔裘紫丝履服以朝觐
　　元封二年大寒雪深五尺野鸟兽皆死牛马皆踡蹜如猬三辅人民冻死者十有二三
　　武帝为七寳牀杂寳桉厠寳屏风列寳帐设于桂宫时人谓之四寳宫
　　瓠子河决有蛟龙从九子自决中逆上入河喷沫流波数十里
　　文帝初多雨积霖至百日而止
　　王鳯以五月五日生其父欲不举曰俗谚举五日子长及户则自害不则害其父母其叔父曰昔田文以此日生其父婴勅其母曰勿举其母窃举之后为孟尝君号其母为薛公大家以古事推之非不祥也遂举之
　　惠帝七年夏雷震南山大木数千株皆火燃至末其下数十亩地草皆燋黄其后百许日家人就其间得龙骨一具蛟骨二具
　　髙祖为泗水亭长送徒骊山与故人诀去徒卒赠髙祖酒二壶鹿肚牛肝各一髙祖与乐从者饮酒食肉而去后即帝位朝晡尚食常具此二炙并酒二壶
　　梁孝王好营宫室苑囿之乐作曜华之宫筑兎园园中有百灵山山有肤寸石落猿岩栖龙岫又有鴈池池间有洲鳬渚其诸宫观相连延亘数十里竒果异树瑰禽怪兽毕备王日与宫人賔客弋钓其中
　　鲁恭王好鬪鸡鸭及鹅鴈养孔雀防防俸一年费二千石
　　防稽嵗时献竹簟供御世号为流黄簟
　　朱买臣为防稽太守懐章绶还至舍亭而国人未知也所知钱勃见其暴露乃劳之曰得无罢乎遗与纨扇买臣至郡引为上客寻迁为掾史

　　西京杂记卷二
　　钦定四库全书
　　西京杂记卷三　　　　　　汉　刘歆　撰
　　晋　洪　辑
　　余所知有鞠道龙善为幻术向余説古时事有东海人黄公少时为术能制蛇御虎佩赤金刀以绛缯束发立兴云雾坐成山河及衰老气力羸惫饮酒过度不能复行其术秦末有白虎见于东海黄公乃以赤刀往厌之术既不行遂为虎所杀三辅人俗用以为戏汉帝亦取以为角抵之戏焉　又説淮南王好方士方士皆以术见遂有画地成江河撮土为山岩嘘吸为寒暑喷嗽为雨雾王亦卒与诸方士俱去
　　子云好事常懐铅提椠从诸计吏访殊方絶域四方之语以为禆补輶轩所载亦洪意也
　　文帝时邓通得赐蜀铜山聼得铸钱文字肉好皆与天子钱同故富侔人主时吴王亦有铜山铸钱故有吴钱防重文字肉好与汉钱不异
　　杨贵字王孙京兆人也生时厚自奉养死卒裸于终南山其子孙掘土凿石深七尺而下尸上复盖之以石欲俭而反奢也
　　傅介子年十四好学书尝弃觚而叹曰大丈夫当立功絶域何能坐事散儒后卒斩匈奴使者还拜中郎复斩楼兰王首封义阳侯
　　余少时闻平陵曹敞在吴章门下往往好斥人过以为轻薄世人皆以为然章后为王莽所杀人无有敢者弟子皆更易姓名以从他师敞时为司徒椽独称吴章弟子其尸方知亮直者不见容于冗辈中矣平陵人生为立碑于吴章墓侧在龙首山南幕岭上
　　文帝为太子立思贤苑以招宾客苑中有堂隍六所客舘皆广庑髙轩屏风帏褥甚丽
　　广陵王胥有勇力常于别囿学格熊后遂能空手搏之莫不絶脰后为兽所伤防脑而死
　　郭威字文伟茂陵人也好读书以谓尔雅周公所制而尔雅有张仲孝友张仲宣王时人非周公之制明矣余尝以问子云子云曰孔子门徒防夏之俦所记以解释六艺者也家君以为外戚传称史佚教其子以尔雅尔雅小学也又记言孔子教鲁哀公学尔雅尔雅之出逺矣旧传学者皆云周公所记也张仲孝友之后人所足耳
　　茂陵富人袁广汉藏镪巨万家僮八九百人于北邙山下筑园东西四里南北五里激流水注其内搆石为山髙十余丈连延数里养白鹦鹉紫鸳鸯牦牛青兕竒兽怪禽委积其间积沙为洲屿激水为波潮其中致江鸥海孕雏产鷇延漫林池竒树异草靡不具植屋皆徘徊连属重阁修廊行之移晷不能徧也广汉后有罪诛没入为官园鸟兽草木皆移植上林苑中
　　五柞宫有五柞树皆连三抱上枝防覆数十亩其宫西有青梧观观前有三梧桐树下有石麒麟二枚刋其脇为文字是秦始皇郦山墓上物也头髙一丈三尺东边者前左脚折折处有赤如血父老谓其有神皆含血属筋焉
　　髙祖初入咸阳宫周行库府金玉珍寳不可称言其尤惊异者有青玉五枝灯髙七尺五寸作蟠螭以口衘灯灯燃鳞甲皆动焕炳若列星而盈室焉复铸铜人十二枚坐皆髙三尺列在一筵上琴筑笙竽各有所执皆缀花采俨若生人筵下有二铜管上口髙数尺出筵后其一管空一管内有绳大如指使一人吹空管一人纽绳则众乐皆作与真乐不异焉有琴长六尺安十三二十六徽皆用七寳饰之铭曰璠璵之乐玉管长二尺三寸二十六孔吹之则见车马山林隐辚相次吹息亦不复见铭曰昭华之琯有方镜广四尺髙五尺九寸表里有明人直来照之影则倒见以手扪心而来则见肠胃五脏歴然无硋人有疾病在内则掩心而照之则知病之所在又女子有邪心则胆张心动秦始皇常以照宫人胆张心动者则杀之髙祖悉封闭以待项羽羽并以东后不知所在
　　尉陀献髙祖鲛鱼荔枝髙祖报以蒲桃锦四匹
　　戚夫人侍儿贾佩兰后出为扶风人段儒妻説在宫内时见戚夫人侍髙帝尝以赵王如意为言而髙祖思之几半日不言叹息凄怆而未知其术輙使夫人击筑髙祖歌大风诗以和之又説在宫内时尝以管歌舞相欢娱竞为妖服以趣良时十月十五日共入灵女庙以豚乐神吹笛击筑歌上灵之曲既而相与连臂地为节歌赤鳯凰来至七月七日临百子池作于阗乐乐毕以五色缕相覊谓为相连爱八月四日出雕房北户竹下围碁胜者终年有福负者终年疾病取丝缕就北辰星求长命乃免九月九日佩茱萸食蓬饵饮菊花酒令人长夀菊花舒时并采茎叶杂米酿之至来年九月九日始熟就饮焉故谓之菊花酒正月上辰出池边盥濯食蓬饵以祓妖邪三月上巳张乐于流水如此终嵗焉戚夫人死侍儿皆复为民妻也
　　何武北邙山薄龙坂王嘉东北一里
　　杜子夏长安北四里临终作文曰魏郡杜邺立志忠欵犬马未陈奄先草露骨肉归于后土气魂无所不之何必故丘然后即化封于长安北郭此焉宴息及死命刋石埋于墓侧墓前种松栢树五株至今茂盛
　　淮南王安着鸿烈二十一篇鸿大也烈明也言大明礼教号为淮南子一曰刘安子自云字中皆挟风霜子云以为一出一入字直百金
　　公孙着公孙子言刑名事亦谓字直百金
　　司马长卿赋时人皆称典而丽虽诗人之作不能加也扬子云曰长卿赋不似从人间来其神化所至邪子云学相如为赋而弗逮故雅服焉
　　长安有庆虬之亦善为赋尝为清思赋时人不之贵也乃托以相如所作遂大见重于世
　　相如献赋未知所为梦一黄衣翁谓之曰可为大人赋遂作大人赋言神仙之事以献之赐锦四疋
　　相如聘茂陵人女为妾卓文君作白头吟以自絶相如乃止
　　樊军哙问陆贾曰自古人君皆云受命于天云有瑞应岂有是乎贾应之曰有之夫目瞤得酒食灯火花得钱财干鹊噪而行人至蜘蛛集而百事喜小既有征大亦宜然故目瞤则呪之火花则拜之干鹊噪则餧之蜘蛛集则放之况天下大寳人君重位非天命何以得之哉瑞者寳也信也天以寳为信应人之徳故曰瑞应无天命无寳信不可以力取也
　　霍军妻一产二子疑所为兄弟或曰前生者为兄后生者为弟今虽俱日亦宜以先生为兄或曰居上者宜为兄居下者宜为弟居下者前生今宜以前生为弟时霍光闻之曰昔殷王祖甲一产二子曰嚚曰良以卯日生嚚以巳日生良则以嚚为兄以良为弟若以在上者为兄嚚亦当为弟昔许厘荘公一产二女曰妖曰茂楚大夫唐勒一产二子一男一女男曰真夫女曰琼华皆以先生为长近代郑昌时文长蒨并生二男滕公一生二女李生一男一女并以前生者为长霍氏亦以前生为兄焉
　　枚臯文章敏疾长卿制作淹迟皆尽一时之誉而长卿首尾温丽枚臯时有累句故知疾行无善迹矣子云曰军旅之际戎马之间飞书驰檄用枚臯廊庙之下朝廷之中髙文典册用相如





　　西京杂记卷三
　　钦定四库全书
　　西京杂记卷四　　　　　　汉　刘歆　撰
　　晋　洪　辑
　　安定皇甫嵩真莵曹元理并明算术皆成帝时人真尝自算其年夀七十三真绥和元年正月二十五日晡死书其壁以记之至二十四日晡时死其妻曰见真算时长下一算欲以告之虑脱真防故不敢言今果较一日真又曰北邙青陇上孤槚之西四丈所凿之入七尺吾欲此地及真死依言往掘得古时空椁即以焉
　　元理尝从其友人陈广汉广汉曰吾有二囷米忘其石数子为吾计之元理以食筋十余转曰东囷七百四十九石二升七合又十余转曰西囷六百九十七石八防遂大署囷门后出米西囷六百九十七石七防九升中有一鼠大堪一升东囷不差圭合元理后嵗复过广汉汉以米数告之元理以手击牀曰遂不知鼠之殊米不如剥面皮矣广汉为之取酒鹿脯数片元理复算曰藷蔗二十五区应一千五百三十六枚蹲鸱三十七亩应六百七十三石千牛产二百犊万鸡五万雏羊豕鹅鸭皆道其数果蓏肴蔌悉知其所乃曰此资业之广何供馈之褊邪广汉慙曰有苍卒客无苍卒主人元理曰俎上蒸防一头厨中荔枝一柈皆可为设广汉再拜谢辠自入取之尽日为欢其术后传南季南季传项瑫瑫传子陆皆得其分数而失妙焉
　　卫军青生子或有献騧马者乃命其子曰騧字叔马其后改为登字叔升
　　哀帝为董贤起大第于北阙下重五殿洞六门柱壁皆画云气花蘤山灵水怪或衣以绨锦或饰以金玉南门三重署曰南中门南上门南更门东西各三门随方面题署亦如之楼阁防榭转相连注山池玩好穷尽雕丽
　　平津侯自以布衣为宰相乃开东阁营客馆以招天下之士其一曰钦贤馆以待大贤次曰翘材馆以待大才次曰接士馆以待国士其有徳任毗赞佐理隂阳者处钦贤之馆其有才堪九列军二千石者居翘材馆其有一介之善一方之艺居接士之馆而躬自菲薄所得俸禄以奉待之
　　南越王献髙帝石五斛烛二百枚白鹇黒鹇各一双髙帝大悦厚报遣其使
　　滕公驾至东都门马鸣局不肯前以足跑地久之滕公使士卒掘马所跑地入三尺所得石椁滕公以烛照之有铭焉乃以水洗写其文文字皆古异左右莫能知以问叔孙通通曰科斗书也以今文写之曰佳城郁郁三千年见白日吁嗟滕公居此室滕公曰嗟乎天也吾死其即安此乎死遂焉
　　韩嫣好弹常以金为丸所失者日有十余长安为之语曰苦饥寒逐金丸京师儿童每闻嫣出弹辄随之望丸之所落辄拾焉
　　司马迁发愤作史记百三十篇先达称为良史之才其以伯夷居列传之首以为善而无报也为项羽本纪以踞髙位者非关有徳也及其序屈原贾辞防抑扬悲而不伤亦近代之伟才
　　梁孝王逰于忘忧之馆集诸逰士各使为赋枚乘为柳赋其辞曰忘忧之馆垂条之木枝逶迟而含紫叶萋萋而吐緑出入风云去来羽族既上下而好音亦黄衣而绛足蜩螗厉响蜘蛛吐丝阶草漠漠白日迟迟于嗟细柳流乱轻丝君王渊穆其度御羣英而翫之小臣瞽聩与此陈词于嗟乐兮于是罇盈缥玉之酒爵献金浆之醪【梁人作诸蔗酒名金浆】庶羞千族盈满六庖弱丝清管与风霜而共雕鎗锽啾唧萧条寂寥儁乂英髦列襟聨袍小臣莫效于鸿毛空衔鲜而嗽醪虽复河清海竭终无増景于边橑
　　路乔如为赋其辞曰白衣朱冠鼓翼池干举脩距而跃跃奋皓翅之宛脩颈而顾步啄沙碛而相懽岂忘赤霄之上忽池籞而盘桓饮清流而不举食稻粱而未安故知野禽野性未脱笼樊赖吾王之广爱虽禽鸟兮抱恩方腾骧而鸣舞慿朱槛而为欢
　　公孙诡为文鹿赋其词曰麀鹿濯濯来我槐庭食我槐叶懐我徳声质如缃缛文如素綦呦呦相召小雅之诗叹丘山之比嵗逄梁王于一时
　　邹阳为酒赋其词曰清者为酒浊者为醴清者圣明浊者顽騃皆麴湒丘之麦酿野田之米仓风莫预方金未启嗟同物而异味叹殊才而共侍流光醳醳甘滋泥泥醪酿既成緑瓷既启且筐且漉载载齐庶民以为懽君子以为礼其品则沙洛渌酃程乡若下髙公之清闗中白薄春渚萦停凝醳醇酎千日一醒哲王临国绰矣多暇召皤皤之臣聚肃肃之宾安广坐列雕屏绡绮为席犀璩为镇曳长裾飞广袖奋长缨英伟之士莞尔而即之君王凭玉几倚玉屏举手一劳四座之士皆若哺粱焉乃纵酒作倡倾盌覆觞右曰宫申旁亦徴扬乐只之深不狂于是锡名饵袪夕醉遣朝酲吾君夀亿万嵗常与日月争光
　　公孙乘为月赋其辞曰月出皦兮君子之光鹍鸡舞于兰渚蟋蟀鸣于西堂君有礼乐我有衣裳猗嗟明月当心而出隐员岩而似钩蔽脩堞而分镜既少进以増辉遂临庭而髙暎炎日匪明皓璧非浄度运行阴阳以正文林辩囿小臣不佞
　　羊胜为屏风赋其辞曰屏风鞈匝蔽我君王重葩累绣沓璧连璋饰以文锦暎以流黄画以古烈颙颙昻昻藩后宜之夀考无疆
　　韩安国作几赋不成邹阳代作其辞曰髙树凌云蟠防烦寃旁生附枝王尔公输之徒荷斧斤援蔂攀乔枝上不测之絶顶伐之以归者督直聋者磨砻齐贡金斧楚入名工廼成斯几离竒髣髴似龙盘马回鳯去鸾归君王凭之圣徳日跻邹阳安国罚酒三升赐枚乘路乔如绢人五匹
　　梁孝王入朝与上为家人之防乃问王诸子王顿首谢曰有五男即拜为列侯赐与衣裳器服王薨又分梁国为五进五侯皆为王
　　河间王徳筑日华宫置客馆二十余区以待学士自奉养不逾宾客
　　梁孝王子贾从朝年防窦太后欲强冠婚之上谓王曰儿堪弁矣王顿首谢曰臣闻礼二十而冠冠而字字以表徳自非显才髙行安可强冠之哉帝曰儿堪冠矣余日帝又曰儿堪室矣王顿首曰臣闻礼三十壮有室儿年悼未有人父之端安可强室之哉帝曰儿堪室矣余日贾朝至阃而遗其舄帝曰儿真幼矣白太后未可冠婚之
　　江都王劲防能超七尺屏风
　　元后在家尝有白鷰衔白石大如指坠后绩筐中后取之石自剖为二其中有文曰母天地后乃合之遂复还合乃寳録焉后为皇后常并置玺笥中谓为天玺也
　　汉朝以玉为虎子以为便器使侍中执之行幸以从中书以武都紫泥为玺室加緑绨其上
　　茂陵文固阳本琅琊人善驯野雉为媒用以射雉每以三春之月为茅障以自翳用觟矢以射之日连百数茂陵轻薄者化之皆以杂寳错厠翳障以青州芦苇为弩矢轻骑妖服追随于道路以为欢娱也阳死其子亦善其事董司马好之以为上客
　　茂陵少年李亨好驰骏狗逐狡兽或以鹰鹞逐雉兎皆为之佳名狗则有脩毫厘白望青曹之名鹰则有青翅黄眸青金距之属鹞则有从风鹞孤飞鹞杨万年有猛犬名青駮买之百金
　　成帝时交趾越巂献长鸣鸡伺鸡晨即下漏騐之晷刻无差鸡长鸣则一食顷不絶长距善鬪
　　许博昌安陵人也善陆博窦婴好之常与居处其术曰方畔掲道张张畔掲道方张究屈髙髙屈防张又曰张道掲畔方方畔掲道张张防屈髙髙屈防张三辅儿童皆诵之法用六箸或谓之防以竹为之长六分或用二箸博昌又作大博经一篇今世传
　　髙祖与项羽战于垓下孔军居左费军居右皆假为名
　　东方生善啸每曼声长啸輙尘落帽
　　京兆有古生者学从横揣摩弄矢揺丸樗蒲之术为都掾史四十余年善訑谩二千石随以谐谑皆握其权要而得其懽心赵广汉为京兆尹下车而黜之终于家京师至今俳戱皆称古掾曹
　　娄敬始因虞军请见髙祖衣旃衣披羊裘虞军脱其身上衣服以衣之敬曰敬本衣帛则衣帛见敬本衣旃则衣旃见今舍旃褐假鲜华是矫常也不敢脱羊裘而衣旃衣以见髙祖
　　西京杂记卷四
　　钦定四库全书
　　西京杂记卷五　　　　　　汉　刘歆　撰
　　晋　洪　辑
　　防稽人顾翺少失父事母至孝母好食雕胡饭常帅子女躬自采撷还家导水凿川自种供养每有储家亦近太湖湖中后自生雕胡无复余草虫鸟不敢至焉遂得以为养郡县表其闾舍
　　齐人刘道强善弹琴能作单鹄寡鳬之弄聴者皆悲不能自摄
　　赵后有寳琴曰鳯凰皆以金玉隐起为龙鳯螭鸾古贤列女之象亦善为归风送逺之操
　　公孙以元光五年为国士所推尚为贤良国人邹长倩以其家贫少自资致乃解衣裳以衣之释所着冠履以与之又赠以刍一束素丝一襚扑满一枚书题遗之曰夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉五丝为防倍防为升倍升为倍为纪倍纪为緵倍緵为襚此自少之多自防至着也士之立功勲效名节亦复如之勿以小善不足脩而不为也故赠君素丝一襚扑满者以土为器以蓄钱具其有入窍而无出窍满则扑之土麤物也钱重货也入而不出积而不散故扑之士有聚敛而不能散者有扑满之败可不诫欤故赠君扑满一枚猗嗟盛欤山川阻脩加以风露次卿足下勉作功名窃在下风以俟嘉誉荅烂败不存
　　汉朝舆驾祠甘泉汾隂备千乘万骑太仆执辔大军陪乘名为大驾
　　司马车驾四中道
　　辟恶车驾四中道
　　记道车驾四中道
　　靖室车驾四中道
　　象车皷吹十三人中道
　　式道二人驾一【左右一人】
　　长安都尉四人骑【左右各二人】
　　长安亭长十人驾【左右各五人】
　　长安令车驾三中道
　　京兆掾史三人驾一【三分】
　　京兆尹车驾四中道
　　司部京兆从事都部
　　从事别驾一车【三分】
　　司校尉驾四中道
　　廷尉驾四中道
　　太仆宗正引从事驾四【左右】
　　太常光禄卫尉驾四【三分】
　　太尉外部都督令史贼曺属仓曹属户曹属东曹掾西曹掾驾一【左右各三】
　　太尉驾四中道
　　太尉舍人祭酒驾一【左右】
　　司徒列从如太尉王公骑【令史持防吏亦各八人鼔吹一部】
　　中防军骑中道【左右各三行防楯矢鼔吹各一部】
　　步兵校尉长水校尉驾一【左右】
　　队百匹【左右】
　　骑队十【左右各五】
　　前军军【左右各二行防楯刀楯鼔吹各一部七人】
　　射声翊军校尉驾三【左右二行防楯刀楯鼔吹各一部七人】
　　骁骑军逰击军驾三【左右二行防楯刀楯鼔吹各一部七人】
　　黄门前部鼓吹左右各一部十三人驾四
　　前黄麾骑中道
　　自此分为八校【左四右四】
　　防驾御史骑【左右】
　　御史中丞驾一中道
　　谒者仆射驾四
　　武刚车驾四中道
　　九斿车驾四中道
　　云罕车驾四中道
　　皮轩车驾四中道
　　闟防车驾四中道
　　鸾旗车驾四中道
　　建华车驾四中道【左右】
　　虎贲中郎车驾二中道
　　防驾尚书郎三人骑【三分】
　　防驾尚书三中道
　　相风乌车驾四中道
　　自此分为十二校【左右各六】
　　殿中御史骑【左右】
　　兴兵中郎骑中道
　　髙华中道
　　罼罕【左右】
　　御马【三分】
　　节十六【左八右八】
　　华盖中道
　　自此分为十六校【左八右八】
　　刚鼔中道金根车
　　自此分为二十校满道
　　左卫军
　　右卫军
　　华盖自此后麋烂不存
　　元光元年七月京师雨雹鲍敞问董仲舒曰雹何物也何气而生之仲舒曰隂气胁阳气天地之气隂阳相半和气周回朝夕不息阳徳用事则和气皆阳建巳之月是也故谓之正阳之月隂徳用事则和气皆隂建亥之月是也故谓之正隂之月十月隂虽用事而隂不孤立此月纯隂疑于无阳故谓之阳月诗人所谓日月阳止者也四月阳虽用事而阳不独存此月纯阳疑于无隂故亦谓之隂月自十月已后阳气始生于地下渐冉流散故言息也隂气转故言消也日夜滋生遂至四月纯阳用事自四月已后隂气始生于天上渐冉流散故云息也阳气转故言消也日夜滋生遂至十月纯隂用事二月八月隂阳正等无多少也以此推移无有差慝运动抑更相动薄则薫蒿歊蒸而风雨云雾雷电雪雹生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若实若无虚若方若圆攅聚相合其体稍重故雨乘虚而坠风多则合速故雨大而疎风少则合迟故雨细而宻其寒月则雨凝于上体尚轻防而因风相袭故成雪焉寒有高下上暖下寒则上合为大雨下凝为冰霰雪是也雹霰之流也隂气暴上雨则凝结成雹焉太平之世则风不鸣条开甲散萌而已雨不破块润叶津茎而已雷不惊人号令启发而已电不目宣示光耀而已雾不寒望浸滛被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则隂阳和风雨时也政多纰缪则隂阳不调风发屋雨溢河雪至牛目雹杀驴马此皆隂阳相荡而为祲沴之妖也敞曰四月无隂十月无阳何以明隂不孤立阳不独存邪仲舒曰隂阳虽异而所资一气也阳用事此则气为阳隂用事此则气为隂隂阳之时虽异而二体常存犹如一鼎之水而未加火纯隂也加火极纯阳也纯阳则无隂息火水寒则更隂矣纯隂则无阳加火水则更阳矣然则建巳之月为纯阳不容都无复隂也但是阳家用事阳气之极耳荠麦枯由隂杀也建亥之月为纯隂不容都无复阳也但是隂家用事隂气之极耳荠麦始生由阳升也其著者葶死于盛夏欵冬花于严寒水极隂而有温泉火至阳而有凉熖故知隂不得无阳阳不容都无隂也敞曰冬雨必暖夏雨必凉何也曰冬气多寒阳气自上跻故人得其暖而上蒸成雪夏气多暖隂气自下升故人得其凉而上蒸成雨矣敞曰雨既隂阳相蒸四月纯阳十月纯隂斯则无二气相薄则不雨乎曰然则纯阳纯隂虽在四月十月但月中之一日耳敞曰月中何日曰纯阳用事未夏至一日纯隂用事未冬至一日朔旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使隂阳改节暖凉失度敞曰灾沴之气其常存邪曰无也时生耳犹乎人四支五脏中也有时及其病也四支五脏皆病也敞迁延墙俛揖而退
　　武帝时郭舍人善投壶以竹为矢不用棘也古之投壶取中而不求还故实小豆于中恶其矢跃而出也郭舍人则激矢令还一矢百余反谓之为骁言如博之掔枭于掌中为骁杰也每为武帝投壶辄赐金帛
　　武帝以象牙为簟赐李夫人
　　贾在长沙鵩鸟集其承尘长沙俗以鵩鸟至人家主人死作鵩鸟赋齐死生等荣辱以遣忧累焉
　　李广与兄弟共猎于山之北见卧虎焉射之一矢即毙断其髑髅以为枕示服猛也铸铜象其形为溲器示厌辱之也他日复猎于山之阳又见卧虎射之没矢饮羽进而视之乃石也其形虎退而更射镞破簳折而石不伤余尝以问子云子云曰至诚则金石为开余应之曰昔人有逰东海者既而风恶船漂不能制船随风浪莫知所之一日一夜得至一孤洲共侣欢然下石植缆登洲煑食食未熟而洲没在船者斫断其缆船复漂荡向者孤洲乃大鱼怒掉鬛吸波吐浪而去疾如风云在洲死者十余人又余所知陈缟质木人也入终南山采薪还晩趋舍未至见张丞相墓前石马谓为鹿也即以斧挝之斧缺柯折石马不伤此二者亦至诚也卒有沉溺缺斧之事何金石之所感偏乎子云无以应余

　　西京杂记卷五
　　钦定四库全书
　　西京杂记卷六　　　　　　汉　刘歆　撰
　　晋　洪　辑
　　鲁恭王得文木一枚伐以为器意甚玩之中山王为赋曰丽木离披生彼髙崖拂天河而布叶横日路而摧枝幼雏羸鷇单雄寡雌纷纭翔集嘈嗷鸣啼载重雪而稍劲风等嵗于二仪巧匠不识王子见知乃命班尔载斧伐斯隐若天崩豁如地裂花叶分披条枝摧折既剥既刋见其文章或如龙盘虎踞复似鸾集鳯翔青緺紫绶环璧珪璋重山累嶂连波叠浪奔电屯云薄雾浓雰防宗骥旅鸡族雉羣蠋绣鸯绵莲藻芰文色比金而有裕质参玉而无分裁为用器曲直舒卷脩竹暎池髙松植巘制为乐器婉转蟠防鳯九子龙导五驹制为屏风郁岪穹隆制为杖几极丽穷美制为枕案文章璀璨彪炳涣汗制为盘盂采玩踟蹰猗欤君子其乐只且恭王大悦顾盼而笑赐骏马二匹
　　广川王去疾好聚无赖少年逰猎毕弋无度国内冢藏一皆发掘余所知爰猛説其大父为广川王中尉毎谏王不聼病免归家説王所发掘墓不可胜数其竒异者百数焉为余説十许事今记之如左
　　魏襄王皆以文石为椁髙八尺许广狭容四十人以手扪椁滑液如新中有石牀石屏风宛然周正不见棺柩明器踪迹但牀上有玉唾防一枚铜劔二枚金玉杂具皆如新物王取服之
　　哀王以铁灌其上穿凿三日乃开有黄气如雾触人鼻目皆辛苦不可入以兵守之七日乃歇初至一户无扄钥石牀方四尺牀上有石几左右各三石人立侍皆武冠劔复入一户石扉有闗钥叩开见棺柩黒光照人刀斫不入烧锯截之乃漆杂兕革为棺厚数寸累积十余重力不能开乃止复入一户亦石扉开钥得石牀方七尺石屏风铜帐一具或在牀上或在地下似是帐麋朽而铜坠落牀上石枕一枚尘埃朏朏甚髙似是衣服牀左右石妇人各二十悉皆立侍或有执巾栉镜镊之象或有执盘奉食之形无余异物但有铁镜数百枚
　　魏王子且渠冡甚浅狭无棺柩但有石牀广六尺长一丈石屏风牀下悉是云母牀上两尸一男一女皆年二十许俱东首裸卧无衣衾肌肤顔色如生人发齿爪亦如生人王畏惧之不敢侵近还拥闭如旧焉
　　盎冡以瓦为棺椁器物都无唯有铜镜一枚
　　晋灵公冡甚瑰壮四角皆以石为玃犬捧烛石人男女四十余皆立侍棺器无复形兆尸犹不壊孔窍中皆有金玉其余器物皆朽烂不可别唯玉蟾蜍一枚大如拳腹空容五合水光润如新王取以为书滴
　　幽王冡甚髙壮羡门既开皆是石垩拨除丈余深乃得云母深尺余见百余尸踪横相枕籍皆不朽唯一男子余皆女子或坐或卧亦犹有立者衣服形色不异生人
　　栾书冡棺柩明器朽烂无余有一白狐见人惊走左右逐击之不能得伤其左脚其夕王梦一丈夫须眉尽白来谓王曰何故伤吾左脚乃以杖叩王左脚王觉脚肿痛生疮至死不差
　　太液池中有鸣舟容与舟清旷舟采菱舟越女舟太液池西有一池名孤树池池中有洲洲上黏树一株六十余围望之重重如盖故取为名
　　昆明池中有戈船楼船各数百艘楼船上建楼橹戈船上建戈矛四角悉垂幡旄旍葆麾盖照灼涯涘余少时犹忆见之
　　韩嫣以玳瑁为牀
　　汉承周史官至武帝置太史公太史公司马谈世为太史子迁年十三使乘传行天下求古诸侯史记续孔氏古文序世事作传百三十卷五十万字谈死子迁以世官复为太史公位在丞相上天下上计先上太史公副上丞相太史公序事如古春秋法司马氏本古周史佚后也作景帝本纪极言其短及武帝之过帝怒而削去之后坐举李陵陵降匈奴下迁室有怨言下狱死宣帝以其官为令行太史公文书事而已不复用其子孙
　　皇太子官称家臣动作称从
　　杜陵秋胡者能通尚书善为古字为翟公所礼欲以兄女妻之或曰秋胡已经娶而失礼妻遂溺死不可妻也驰象曰昔鲁人秋胡娶妻三月而逰宦三年休还家其妇采桑于郊胡至郊而不识其妻也见而悦之乃遗黄金一镒妻曰妾有夫逰宦不返幽闺独处三年于兹未有被辱如今日也采不顾胡惭而退至家问家人妻何在曰行采桑于郊未返既还乃向所挑之妇也夫妻并慙妻赴沂水而死今之秋胡非昔之秋胡也昔鲁有两曾参赵有两毛遂南曾参杀人见捕人以告北曾参母野人毛遂坠井而死客以告平原君平原君曰嗟乎天丧予矣既而知野人毛遂非平原君客也岂得以昔之秋胡失礼而絶婚今之秋胡哉物固亦有似之而非者玉之未理者为璞死鼠未腊者亦为璞月之旦为朔车之辀亦谓之朔名齐实异所宜辨也










　　西京杂记卷六
　　跋
　　洪家世有刘子骏汉书一百卷无首尾题目但以甲乙丙丁纪其卷数先公传之歆欲撰汉书编録汉事未得缔构而亡故书无宗本止杂记而已失前后之次无事之辨后好事者以意次第之始甲终癸为十帙帙十卷合为百卷洪家具有其书记以此记考校班固所作殆是全取刘氏有小异同耳并固所不取不过二万许言今钞出为二卷名曰西京杂记以禆汉书之阙尔后洪家遭火书籍都尽此两卷在洪巾箱中常以自随故得犹在刘歆所记世人希有纵复有者多不备足见其首尾参错前后倒乱亦不知何书罕能全録恐年代稍久歆所撰遂没并洪家此书二卷不知出所故序之云尔
　　洪家复有汉武帝禁中起居注一卷汉武故事二卷世人希有之者今并五卷为一帙庶免沦没焉
