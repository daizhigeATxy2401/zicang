西堂日记
　　（明）杨豫孙 撰

　　古□□□□□万日，有能全受三万日者，几人哉？童儿戏豫，暗撇十年，稍丱便习章句，以至学校之比较。棘围之奔走，又明去了二三十年。中间有能用力于仁者，能几时哉？夫子自卫反鲁，子夏年二十九，子游年二十八，曾子最少，皆已卓然为儒。就今观之，彼何人哉，此何人哉？今人登第，大概三四十岁人方有一二知向学者。古之□□□□□仕，故两得之。今之学者，既仕方学，故两失之。然就三十登仕者言之，若肯励朝闻夕死之志，学到五六十岁，亦必稍别于流俗，奈何志之不立也？恁地悠悠，消受岁月。

　　人者天地之心，天地者人之本。人才反本，便知乾父坤母之义，知天便是人，仁便能孝，未有仁而不孝者。若止言孝，则未必有仁也。人之爱父母也，以其为身之本也。乾坤与父母初无二本。故曰事天如事亲。知得一本，则虞舜曾参，原五天人之别。□□正欲发此，又被解得分折。今人说孝曷尝知有本来，只是从幼见人亲爱父母，也去亲爱父母。岂有彻上彻下之道。便做得成时，祗到得薛包王祥，更无进步，所谓可使由之者也。孔子曰：思事亲不可以不知人，思知人不可以不知天。说仁孝者，莫辨于此。

　　古初生民，大较与天相近。尧非亲，桀非疏。人之不能分亲疏，犹之不能离水也。故动必本天，言必称天，非以下合上之意。中古圣人，替以道字，本欲易晓。后人却只在道上求，便觉与天稍隔一尘。没世并道字不识，支离殽杂，日日戴皇天，履后土，不知天地在于何处？所以人小而天大。遂谓礼乐为显，鬼神为幽，肝肺为内，耳目为外，几席为近，燕貊为远。诗云：文王陟降，在帝左右。是在何处。

　　人之一身，即理也。深爱己者，须先识己，识得在己，何暇奉人。今人为不善，欲害人为穿窬，非本心也；以为不如是，不足以取胜于乡党之间，故为人而冒为之。其为善者，不忮不求，亦非本心也；以为不如是，不足以酬士大夫之义，故亦为人而强为之。是善固为人，而不善亦为人也。孟子曰，人役；庄子曰：谀人，此辈是也。率性之理，有何光焰，有何声采，天下之至淡在焉！今人祗为世情束缚，不能埋头反己，理会性分，只是拣题选事，供奉它人耳目，竟与自家无干。孔子曰：君子求诸己，小人求诸人。

　　性，无善不善。所谓人生而静也。程子曰，人生而静，以上不容说性。张子曰，性未成则善恶混是也。其有善者，是继之者也。所谓元者，善之长无对者也。性体空洞，何尝有孝弟来？孝弟者，善之有征而易见者耳。孩提之童，无不知爱其亲者，知善也，非知孝也。有知则有善，无知则无善也。是习之初也，由是而稍长，而有妻子，而慕父母，是习于善，以保其善也。由是而慕少艾，而妻子，以怼父母，是习于不善，以丧其善也。其习为善者，固此知识；其习为不善者，亦此知识。知识即性也。故曰恶亦不可不谓之性。

　　民可使由之顺帝之则也。不可使知之不识不知也。民用智则不能由。圣人以人治人，用智则凿矣。夫人安之难，起之易。圣人不使知之安之也。老子曰：道非明，民将以愚之。是以知为明之也。

　　古之学者必有宗。学无宗则无以一道德。孔子既没，此时当立宗。子夏、子游、子张欲事有若，正此意也。时年长莫如子贡，学醇莫如曾子。然子贡又独居三年，曾子年最少；惟有若年亚子贡而学亦大醇，故门人多宗焉。使曾子稍能推之，则宗立矣。七十子之徒，朝夕相依，各陈孔子之业，则微言岂易绝哉！惟失此举，其后子贡居魏，子张居陈，子贡居齐，漫无统一。阙里散后，诸贤再无丽泽之资。西河之人，疑子夏为夫子。而荀况庄周吴起田子方之徒，皆学于孔子，而自为偏见，惟其无以就正之耳。汉时五经师傅最盛，有数百年之宗，彼经术耳。且以有宗而传我孔氏之道德，再传而失之者，宗之散也。余观有若言行，如鲁论檀弓所载者，最为近道。其论夫子出类处，比之宰我子贡以闻见品题者自别。故家语有古道之目，左传有稷门之望，其没也，鲁悼公吊之。鲁论一书，出其门人所纪，为万世准绳。后世只为四科无名，又被史记说得鄙陋，而孝弟行仁之义，记者之词，不达其意。遂与伊川象山有异同之说，不得列于十哲。今跻子张而诎有若于东庑，反居原宪南容之下。岂礼也哉，必有能正之者。

　　周公不之鲁次子世为周公于几内共和是也。周之周召。世为三公，犹鲁之三桓世卿也。故曰季氏富于周公，非谓文公旦也。

　　异哉！公父文伯之母也，文伯之丧，其妻哭之哀。母以为子之好内也而责之。子之好内，以训其生则可也。若夫没而哭，礼也。盖穆伯之丧，穆姜以有礼称，然而皆枝叶也。居夫之丧，而往来于季康子之家，哓哓辨论忘之失，而挠妇之得，檀弓国语皆喜称之。岂草虫卷耳之义。相君孟姜之节，为非礼乎！且曰朝哭穆伯，暮哭文伯，以为有不夜哭之礼。夫寡妇不夜哭，以男子之殡必于正寝，夜行不便，故辍以待旦。非如汉人所谓避床第之嫌也。古者哀至则哭，何朝暮之有？枝叶如此。本根之拨可窥矣。

　　乡饮酒为宾兴而举。虽曰乡饮实王朝之礼也。故其乐歌，先王事后家事。始歌四牡，皇皇者华，鹿鸣臣道也。次南陔白华，华忝子道也。次间鱼丽由庚嘉鱼崇丘南山。由仪自臣道而推之，治国之事也。次合关雎葛覃卷耳鹊巢采苹采繁，自子道而推之，齐家之事也。至于乡射则州长所以演其乡，子弟而未及于王事，止歌关睢以下而已。盖臣子之筮仕，必有先公后私之心，然后有事可做。此圣人之意也。

　　有角求齿，则终身忧不如马，而不知已有触虎之资。有翼求足，则终身忧不如兽，而不知已有凌霄之乐。故凤不慕鹤，竹外无餐；鹤不慕凤，得鱼而止。

　　江河亦土也，得水以名。未尝有水，水流相禅，一瞬不居，非江河之有也。人见江河之多水，而孰知非其有哉。惟其不有，是以能生负舟充查寸，蕃鱼长龙，为世之需。池沼者有其水者也，故留之。水性不遂而生道息。故曰江河竞注而不流。

　　生之谓性，性即气也，言气则不必言性。伊川曰：论性不论气不备是二性也。刚柔气也，即性也。刚有善者焉，有不善者焉；柔有善者焉，有不善者焉，皆性也。试以不善者言之，刚之恶必为强梁而不为阴忮；柔之恶必为阴忮而不为强梁。其强梁阴忮者习也，其不能互为者，以其根于性也。使其人一旦幡然焉，则刚者必为爽闿，而不能为缜密；柔者必为缜密，而不能为爽闿。是亦性矣。故曰善恶皆天理也。

　　三代而上，体统正，论议明；不惟君子有所用；虽小人亦有用。性非瓦砾，虽小人亦有寸长可用。上有主张之者，则亦掩庇其丑以技奉上之欲。今之星卜医巫，皆出义农，岂其自为之算五行尝百草哉，亦众人之能也。后世则不然。不惟君子无以展布，虽小人亦无以展布。彼小人者，虽无恁大见识，就有所蕴亦必平生之志，欲有立于天下。但秕政之朝，蹊径不一，内以弥缝妇寺之间，外以揣摩人主之隐。精神心术，竭尽于此，以博其富贵荣宠之私。几时能展布其平生之一二人，见李林甫在位十九年，以为志无不行，不知几时行得一事，盖其精力机巧，能使禄山慑服，假使得用其才，亦足以制范阳之命，然其心方内蛊君欲，外亢扬钊，昼夜之力，穷于蹊径，何尝得少用其才。呜呼！鼓舞作用之人才，非圣人其孰能之。

　　人畜羊豕，逐豺虎，善恶至明矣。其所谓善恶，抑物之情耶，人之情耶。羊豕以其利于己也而爱之，豺虎以其害于己也而憎之。非天之生物。果有所择也。天之赋物，惟有生理驺虞之不杀。豺虎之食人，总是率性，于人有何恩怨！但鸟兽不可与同群，为人计者，惟远之而已。周公驱猛兽，程子放蝎，皆不杀之。此处须理会天之生人生物，是生理也。其为人为羊豕为豺虎，是各正性命也。豺虎而不吞噬，则何以为生哉！且人之畜羊豕也，岂惟爱之，亦噬之而已矣。佛戒杀，圣人不戒杀。此处难着爱憎字。或曰人之食鸟兽也，亦大之噬小与。余曰：大岂能噬小？鼠之食肉，鸟之啄牛，蝇蚋之食人，岂尽噬小哉！此理相循无端，人不能泥，泥则无易矣。

　　方长不折，非止爱物，只自养仁，不独贤者有此心也。今人见折花捋蕊，便自不忍，及斩刈合抱就以为当然，了无顾惜，其不忍之心，没于见材之可用也。有欲故也，惟有欲，便不能充。

　　芒种至十一月中而又盈小满者，盈数之极也。然益起冬至，损于春分，至小满而损极；交芒种而又益小满者，盈之极，亦损之极也。盈损之数，各八百四十八，故历有小满无大满。

　　文中子曰：诗书盛而泰世灭，非仲尼之罪也；虚玄长而晋室乱，非老庄之罪也；齐戒修而梁国亡，非释迦之罪也。余亦曰：胡亥愚而秦世灭，非焚书之罪也；五胡兴而晋室乱，非崇玄之罪也；佞臣多而梁国亡，非达摩之罪也。今人不知学，妄引国家之治乱，藉口近于把持。

　　武后盗国二十年，把持豪杰不能有为；亦老于权术矣。夫岂不知与子之足以善其后，又岂不知姑侄母子之亲疏也。彼年未三十，便握国之柄，惟其握之久，所以释之吝然。非倚诸武则不足以制廷臣，非啖以诸位则不足以致承嗣。三思之死力，佯为易性受命，绝天下之图已。庐陵废而不终废，复而不全复，皆术也。盖其壮也，藉诸武之力以久其权，一日弥留，不属之己子而谁与哉。而承嗣以储议未就，至于发愤病死。李昭德王及善之徒，哓哓然与后争姑母之亲疏，或死或争，徒足以供此姥一笑耳。或曰狄文惠无力欤。曰文惠之所可贵，惟其有存唐之心，而唐实未尝亡也。但后之意，尚在中睿之间，某专主复辟，则文惠之力。

　　猫不啜饧，非甘之不至也。虫生药里，非苦之不足也。

　　铜为钱则人爱，为印则人畏，为足炉漱盆。则翁媪皆役之。非性有美恶，置之者何如耳。于我何加损焉。

　　西堂日记
