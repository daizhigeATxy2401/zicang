《西斋话记》 宋  祖士衡
　　
　　
　　《龙学文集》十六卷（浙江鲍士恭家藏本） 
　　
　　宋祖无择撰。无择字择之，上蔡（今河南上蔡县）人。登进士第。历官龙图阁学士、知通进银台司。坐事谪忠正军节度副使，移知信阳军，卒。事迹具《宋史》本传。无择受经于孙复，而文章则传自穆修。世传《穆参军集》，即所编次。著作颇富，南渡后仅存十之二三。绍熙三年，其曾孙袁州军事判官行始裒为十卷。取无择知陕府日，欧阳修《饯行》诗中“右掖文章焕星斗”语，名之曰《焕斗集》。又采司马光、梅尧臣等与无择赠答之作，曰《名臣贤士诗文》，凡二卷。又辑无择叔祖岊（音界，山曲折隐秘处）、叔起居舍人知制诰士衡、弟福建路提刑无颇等传记敕书，及其侄知普州德恭诗三首，曰《家集》，凡四卷，皆附之于后。见第十六卷行所作《龙学始末》中，即此本也。惟每卷标目，别题《洛阳九老祖龙学文集》。盖无择分司西京时，与文彦博等九人为真率会，当时推为盛事。故行特举之以为重。然诸家书目，缘是并称《龙学文集》，而《焕斗集》之名遂隐矣。集中诗一百二十三首、文四十二首。诗下间注所作时地，颇为详审。其中如《三教圆通堂》云：“龙学时知制诰。”《蔡州壶仙观》云：“龙学四月八日游。”《九老》诗云：“英宗即位，龙学充契丹国信使。”皆不类无择自注。其《咏震山岩彭徵君钓台》一首注中，有“绍兴己未雷轰石断”之语。无择尤不及见，殆行编次之时，以所闻补入欤？又《上安抚张择端荐孙复、牛仲容书》注云：“初任齐州通判，居官十有一月，作此书。”案《宋史》无择传，但纪其举进士后历知南康军，而不言尝判齐州。与注不符，盖史偶阙漏也。无择为文峭厉劲折，当风气初变之时，足与尹洙相上下。虽流传者少，而掇拾散亡，菁华犹未尽佚。至所附《家集》中如士衡之《西斋话》，记载宋初故事，多他书所未及，亦可以备考据焉。---出《四库总目提要》 
　　
　　
　　状元紫微始末 
　　
　　公讳士衡，字平叔，侍郎第四子。十八岁殿试，状元及第，因有官移为第二人。是时试《清明象天赋》，《明征定保》诗，《盛德大业论》，祥符九年也。尚书李宗讷之壻，后娶太师向文简敏中之孙女。唱名日，文简在殿上拜谢。历秘书省校书郎，户吏二部郎中，右正言，直集贤院，同修起居注，右司谏，同提举在京诸司库务司。文简薨，恩及外族，例加一官，特授起居舍人。晏殊行制词有告存焉，录之于后。天禧四年八月，除知制诰。乾兴元年七月，出知吉州。任满归京。天圣中，奏敕撰向文简神道碑铭。卒，享年三十六。有《西斋话记》一册，侄孙德恭任资州太守日，尝题跋云：“每览叔祖《话记》，乃见编次有序，记述甚详。其间告戒亦有深意，使人读之，当铭佩其言，不可遗也。书于资中郡舍坐啸堂，时建炎二年八月初四日也。”其余所作之文，遭兵革散失，而仅存一二。今编而次之，略见其大概云。（四库全书?集部?别集类?龙学文集卷十四） 
　　
　　
　　
　　　　紫微撰《西斋话记》共三十五事 
　　
　　
　　
　　　　蔡州褒信县有文秀才者，名宏，惟夫妇同处，不知其甲子，耆旧见之约八九十年矣，容貌常若五十岁人。去邑城十数里，有田百余亩，岁自耕耘，力不懈。凡春秋田，率只种一色。是岁所种之田，例必倍熟。凶年亦独有收，而多辟谷。岁之所得，常募里中尤贫乏者，辇负就寄其家，约日与之饘粥之费，以充佣直。乡人服其义，弗之欺也。久之，又迁一处。凡迁数四，即并尽矣。来岁复如之，未尝言事，未尝干人。或有疑其有道术，辄哀祈之者，乃迁避遁逃。或旬月，或经岁，不可见矣。大中祥符初，今太府少卿蔡汶典郡，下车之日，首命牙校邀之言。前守眉州遇青城隐者，托以达信，坚为牙校所迫，不得已，偕至郡斋。每行必杖策，先其牙校。牙校鞭马逐之不能及，相去常百步许。蔡卿尽礼迎伫，略无留意，咨以化民之道，修身之术。对曰：“六籍载之备矣。外复何求？”承间访以黄白之术，笑而不答。数日求去，蔡卿欲厚遗之，悉无所受。既归故居，语其邻党曰：“吾将远游，亦未期回日。幸各自努力也。”一日挈其妻潜去，于今莫知所适耳。 
　　
　　
　　
　　　　太平兴国中，相国清河张公齐贤为江南转运副使，河南向公敏中通判吉州。有水军小校彭仲玄者，善袁许之术，言二人皆当位极人臣，富贵而复寿考。张先升而不久其位，向次得而最耐后。向比之张，官较一资，寿少一岁。既而二公果相继登庸。张终于司空，致仕，年七十三。向以左揆终于相位，年七十二。 
　　
　　
　　
　　　　《国史补》云：蜀人织锦初成，必濯于江，然后文采焕然。今则不然矣，未知何以言之。 
　　
　　
　　
　　　　翰林李学士宗谔休浣与子弟家宴，有太常丞刘仲宣是日与会。酒酣，因探题联句或征故事为令，以俗语捉对。李氏诸子中昭述者，时年十数岁，饮酒先酡颜。而刘丞思若抽轧，每征故，颇有难色。偶顾昭述，欣然得句云：“三杯酒后眼睛赤。”述应声答曰：“一度令来唇口青。”！！ 
　　
　　
　　
　　　　太祖之御极也，忠懿王钱俶亲奉职贡，以修藩臣之礼。礼成，辞归，面叙感遇，俯伏流涕，且曰：“愿子子孙孙尽忠尽孝。”太祖曰：“但尽我一世，尽尔一世，子孙亦非尔所可及也。” 
　　
　　
　　
　　　　予姑程氏孀居誓志，携其孤幼来依先大夫。淳化中，先大夫任通判河南府，姑尝染疾沉剧，久之方愈。忽梦有力士数十，持符扣门，追摄甚急。将行十许里，至一大城，入府署中，见一尊官据案决事，左右侍从甚严肃。尊官云：“此人且去。”命授与白丝一结，令日数一茎，数尽即来。至咸平三年，先大夫弃养，予奉姑氏，寓居蔡下，是岁始复梦向之力士追摄。洎往见尊官，复遣之还，一与前无异，而再以丝授之。其大一箸许，才踰月而姑沦逝。 
　　
　　
　　
　　　　祥符乙卯年，马亮侍郎知荆南罢，赴阙，语朝士云：“在任日，一日午际，有一道流诣郡署求相见。阍者以视事方退，请谒非时，固留少顷以须。府公再出，道流曰：‘固知潭州刘师道学士荐某求见，马侯刘已为衡山北门侍郎矣。今日礼上，某适赴会，退而来此。’阍者方惊讶其言，忽失所在。” 
　　
　　
　　
　　　　三司林侍郎特言，咸平中为殿中丞，判户部勾院，奉命京兆府，与府公张侍郎（咏时为户刑部）同定监法。张延于廨舍，忽一日绝早相过，云：“夜来梦一大寮，经由召书吏修刺通谒。书吏未至，亟自染翰。洎毕，视之，乃误结衔为礼部尚书。凡三易之，而皆复然，莫知何祥也？”后十三载，张竟终于大仪。 
　　
　　
　　
　　　　龙图阁待制李行简言，陇川道士曹若虚者，善医，尤得针砭之妙术。里有寡妇再适人，遇疾且卒，经日而心间尚暖。家人因奔诣若虚，哀祈一往，庶几可救。若虚既至，熟视之，且止其哭泣。引针针之，即时而苏，良久乃能语，云：“始都若梦遇故夫，相随出郭外（故夫姓宋忘其名），远历郊野桥梁，复入丛林草莽，辗转不相舍。俄而故夫为一物刺中其足，不能屣步，由是独行。忽若梦觉尔。”郡人竞访若虚询之，若虚曰：“向之所针，乃黄帝针八邪穴也。”若虚即今尚药奉御姚可久之师耳。 
　　
　　
　　
　　　　予先人敝庐占数蔡下，郡人有与家兄游者，忽梦有人自京师至，言科场事。其人问祖家二秀士安及第否，答曰：“已成事。”人问三秀才士龙及第否，曰：“滞他不得。”其人曰：“滞他不得是何言？”答曰：“先食禄时，天禧二年也。”来春，二兄长果策名，而适拘选限，三兄长不利而归。都不测前梦何谓矣。秋九月，予自小谏迁中谏，长冬天子，有方望之事，得以三兄长之名上奏，恩补右职，即时受俸，乃思“已成事”、“滞不得”、“先食禄”之言不差矣。 
　　
　　
　　
　　　　太尉文贞王公、左揆文简向公，并久在相位，以疾以年累乞罢退。上悉坚不允，前后抗章非一。至遣中使传宣合门通进司，不得受二公表状。君臣终始恩顾，近来罕及也。 
　　
　　
　　
　　　　内殿承制邓雅，前后将命四方，自题姓名云：“登邑谁不言安，牙在左边邮亭，厩置往往有之。” 
　　
　　
　　
　　　　户部郎中直集贤院石中立，性诙谐，累居计省，同列多罹其善谑。户部判官上官佖因戏曰：“石君石君，何人奉，奈口何？”石应声曰：“下官口何干上官佖事？”又初为礼部郎中，谒谢时执。时执戏之曰：“今为正郎，莫须不同自前也？”石曰：“某虽尘忝，岂可改常？况告勑之内并明言之。”时执因问：“告勑内何言也？”石曰：“可授尚书礼部郎中，余如故。” 
　　
　　
　　
　　　　孟氏在蜀末年，因除夜自书桃版云：“新年纳余庆，嘉节号长春。”是岁，果王师受降，以吕余庆知成都。长春即太祖诞节之名也。 
　　
　　
　　
　　　　内臣张继能，颇知书。尝总戍兵于灵州，属戎寇围城，经岁不解。继能作诗云：“夜闻塞外铃声苦，晓听城头角韵哀。不是感恩心似铁，何人肯向此中来？” 
　　
　　
　　
　　　　金陵瞽者王光赞，闻人言音，知其贵贱休咎，号为“王听声”。太平兴国中，先大夫为赞善知句容县，时故参政苏公易简初命将作监丞，倅府事。光赞言：“苏公甚贵，若年过四十，即爵位不可涯也。”至道中，先大夫为尚书外郎，通判淮扬，苏公以春官贰卿自邓移陈，方年三十九，强盛无疾，晨接宾僚方退，踣于厅事之后。俄顷不救，时十二月矣，前去四十不累旬也。因思光赞之言一何神耶？然闻其尔后言事，则稍差矣。 
　　
　　
　　
　　　　执金曹翰自方镇黜居环列，尝为《言怀诗》，有“曾因国难颁金甲，耻为家贫卖宝刀”之句，颇为时人所许。 
　　
　　
　　
　　　　廉使钱公若水善知人，太尉王公旦始直史馆，钱已同知枢密院，每见而叹曰：“王二他日穷极富贵，世无与比！”翰林学士李宗译新登第，大有声望，皆谓可继其先相国之躅（音镯，足迹）。钱公云：“李生文行，何官不作？而恐不满五十岁。”咸平中，钱为工部侍郎知开封府，李与梁颢、赵安仁并命掌诰。钱云：“三舍人将来皆不及赵。”其后，李、梁并终翰林学士、谏议大夫。李年四十九，惟赵参与政事，官至右丞，寿六十一。 
　　
　　
　　
　　　　庐山远师结社之所东林寺，有池极大，每岁芙蓉盛开之际，而今之郡人洎邻境士庶，以八月一日为期，竞集于太平兴国观，舍施甚多，号为莲华会，而都不沾二林矣。主事僧但自以常住饭两寺缁褐，为远师作忌日斋尔。 
　　
　　
　　
　　　　大貂武惠曹公彬盛德殊勋，冠于当世，而谦退谨静，禀之天资。尝因候对，处于内殿幕次，导从悉屏于他处，盖畏人知也。俄有使臣数人率衔命外方，未尝识公者，因搴帘而入，一揖而坐，各恣谈笑。久之，问公曰：“贤甚处得替来？”公不得已曰：“青州得替。”又曰：“合入远近差遣？”公曰：“远近即未知。”复曰：“彼此班行何消藏机？应是已有好勾当处。”又曰：“果然是，果然是。”乃问职位，公曰：“某即枢密使曹彬也。”闻之，并狼狈奔迸而去。曹公未尝形于言，而京师寻悉知之，盖其中自有以语人者。 
　　
　　
　　
　　　　屯田胡员外寂言，四十年前有供奉官杨（忘其名），乃节帅杨义（所谓杨痖（同哑）子殿前也）之弟，为湘潭巡检，年甚少。因至衡山，乘马入司天帝祠庭，又于诸殿焚香，不甚恭肃。及出门，坠马而卒。后有夜见被甲持戈步绕缭垣称为巡山使者，今之祭醮衡山者，皆设巡山使者位，即其人也。 
　　
　　
　　
　　　　真宗好文向学，孜孜不倦。祥符天禧之际，宸章睿藻宣示臣下者，不间于三五日。自宰执至贴职于三馆者，皆得与赓载。刑部员外郎直集贤院梅询，出为陕西转运使，奉辞之日面奏，乞遇有圣制，欲令勾当三馆。中使刘崇超录本附递，至治所庶得和进，恩旨从之。 
　　
　　
　　
　　　　祠部江嗣宗郎中为夔州路转运使，奉诏讨溪蛮，平之，获先被掠生口千余人。有谷伴舅者，江陵松兹人也，始年十岁，为蛮人所驱，入山洞间，见本邑邻居夫妇抱一子，才周岁尔，亦在劫中。以其夫妇潜谋遁归，并殒于白刃之下，而弃其婴儿。伴舅即收之而行，得在一田斩斫家（盖其官号也）充给使。伴舅养视其婴儿甚至，日食以山果或火食之稍甘脆者，出则以布襁负之，田氏亦怜之而不害也。凡四岁而挈之以归，得各还其家。噫，童子而知为仁义也。 
　　
　　
　　
　　　　参政赵侍郎安仁言，故兵部员外郎直史馆陈充，淳化中尝染疾。一日，恍惚若梦中被人召至一府署中，云命为山林主者，掌世人之先代亡灵久未生者。登厅据桉，仆使吏胥至多，簿书委积于阶前。充甚骇焉，意谓已死矣。左右云：“不妨阳间掌事，但不可泄于人尔。”因问：“充之先代何人尚在此？”左右曰：“并已受生。”又问：“妻族何人尚在此？”亦曰：“已受生矣。”因问：“马家何人尚在此？”左右曰：“有叔侄数人未得受生。”充曰：“何故也？”答曰：“为证口舌事未了。”马氏者，盖充之内子前夫之家，充固不知其家世。既寤，亦不敢言之。俄而疾愈，因暇偶与内子言：“马家骨肉为事若何？”答曰：“亦皆如常。”因语其性善恶，答曰：“余无他，但诸子或忿争，即好于星斗下焚香作咒誓。”充默然，心知乃言口舌事验矣。充自尔每月率三两次如梦寐中至冥间，莅职积一岁，颇厌怠之，且虑久而不祥，乃与亲友言之，由是不复往矣。大中祥符初，始以疾终。 
　　
　　
　　
　　　　参政又言，应举时，素未尝至中书也，而忽梦入一公府，升堂坐而决事，回顾堂后室中，有四妇人并坐。既寤，思之都莫晓矣。尔后由翰苑参大政，赴本厅上事，恍然宛同昔岁之梦，而凡四娶焉。 
　　
　　
　　
　　　　状元梁固，予之朋执也。天禧丁巳岁三月，遇疾而逝。予往吊之，有女使如玉者，卒然而偃仆于服舍，如中风眩之状，因作灵语。如玉吴人，而言音酷类状元。状元汶上人也。且戒家人曰：“勿用悲啼，吾到此极快乐。已与先内翰相见冥间，喜吾至，锡赐甚频。又得第宅庄田器皿鞍马仆从近二百人，今为阴山谏议矣。汝辈凡上食烧钱，须呼阴山谏议，我方领之。”或遇号哭，即言学士恐外人闻之，以为笑也。又予与石中立集贤协议于外，将共出俸钱以庀丧事，如玉又于室中云：“可自货却马，更家间收拾，亦恐得少许国家恩赐，足以了得送葬，不必更烦祖石二学士也。”俄而中使传宣赙钱百千羊酒等及货马，自余家资果能营办。又曰：“可扫厅，安椅子，刘筠舍人来矣。”食顷，紫微至。又曰：“后事并托祖学士，然正字年小，且与撰遗奏，恳切陈乞（正字名述状元之弟），亦合得五贯俸钱，且相兼支用。”因思正字未有料钱若是，改转太祝奉礼厥俸数，亦不同表。既上朝旨，与在京差遣，得监铸泻务，特添支钱五贯文。既择日小敛，家人出银器数副，将置寿木中。予以恐人之所觊觎，因撤去之，家人并不知矣。如玉又曰：“祖学士不欲以银棱椀碟入棺，何不换两三副素漆器着时。”俟状元堂弟名逸会葬未至，虽阖棺，尚未施钉。如玉又曰：“有一物当面，甚为妨碍。”启棺视之，乃有赠作彩一束横在面。又如玉素不识书，因索茶匣（状元素好事，惟茶器必自为钥），起坐自开，点啜一瓯讫，依前封之。命笔题署一与状元，同于今尚在。类此之事甚多，皆不可测。凡三日而愈，若酒醒者，自云不记矣。 
　　
　　
　　
　　　　海州观察推官韩炳言，尝为陇州从事，会知成州屯田员外郎刘保衡经由召飡，不食荤肉。因语在郡日，有屠者宰一豕，既去毛，而举体有黥，俱若人之文身者。众聚观之，中有一鼓刀之士，惨然曰：“此某之兄也，死且二岁。”谛视，所刻鱼龙之状宛然，及有文字历历可验，乃以善价赎而瘗之。此家遂罢其业，保衡感是而不御肉。 
　　
　　
　　
　　　　相国上谷寇准、始平冯公拯惟不为礼部，而皆遍历吏兵户刑工部尚书，参政天水赵公昌言亦不为礼部，而遍历五行侍郎，相国广平宋公琪自谏议拜刑部尚书参知政事，不历丞郎，给舍太原王公钦若自学士左正言拜谏议参知政事，贰卿吕公祐之自右史掌诰拜谏议，并不历郎中员外，中宪赵公安仁自学士工部员外郎拜谏议参知政事，内翰梁公颢自司谏掌诰拜谏议户部使，中宪刘公筠自学士兵部员外郎拜谏议副翰，晏公殊自学士户部员外郎拜左庶子充职，并不历郎中。 
　　
　　
　　
　　　　僧赞宁者，颇有学问，近代罕有其比。著《僧史》，言今之车驾前，中使乘马拥袍以绣帕覆之者，俗指为驾头。赞宁乃云：“其中有人王经一部，盖不知而妄作也。此乃大朝会时，殿中御座尔，其形如杌子。” 
　　
　　
　　
　　　　予读《高僧传》，有杯渡者，不知名氏，时人莫测之，但见以木杯渡水。因以目之今其传，因事当指名之可云师。或云和尚或以“杯渡”两字呼之，亦可辨矣，而乃十余处全只称度，似实单名者。此误为矣，亦犹今之鄙俗，有谈开元天宝时事，指明皇自称宗者，可绝倒矣。 
　　
　　
　　
　　　　阮都官中度言，陈询为太子中允，尝梦人语之曰：“尔之官止于此矣。”既寤，甚恶之，而不敢泄。后迁太常丞，方以语其妻，翊日染疾而逝。 
　　
　　
　　
　　　　宋尚书白初为贰卿日，尝梦于一水边见一人，立于水南，其人隔水辄拜白曰：“素不与足下相识，何故下拜？”对曰：“无答拜，某是将来状元，侍郎即将来主文也。”后累年，尚书果为侍郎主文，以王世则为状元。及琼林宴日，视之状貌，乃昔梦中所遇人也。因问其方来，则曰：“某湖南人也。” 
　　
　　
　　
　　　　王参政化基未及第时，尝于斋中昼寝甚美，忽为鼠啮其指，觉而遂起。良久，寝所墙倒，自是家中不令畜猫，惧其杀鼠也。 
　　
　　
　　
　　　　古人作诗引用故实，或不原其美恶，但以一时中的而已。如李端于郭暧席上赋诗，其警句云：“新开金埒教调马，旧赐铜山许铸钱。”善则善矣，而铸钱乃比邓通尔。既非令人，又非美事，何足算哉？大凡用故事，多以事浅语熟，更不思究便率尔而用之，往往有误矣。只如李商隐《路逢王二十入翰林》诗云：“定知欲报淮南诏，急召王褒入九重。”汉武帝以淮南王安属为诸父，善文辞尊重之，每为报书及赐，常召司马相如等视草乃遣。褒是宣帝时人。迩者王禹偁作《笋诗》，亦云：“稚川龙过频回首，认得青青数代孙。”稚川即葛洪之字，投杖化龙乃费长房尔。盖是使葛陂之事，此乃不思之由。又孙仅《傅岩》诗云：“刑人一旦起幽深，功业煌煌照古今。”且傅说已非刑人，盖当时有胥靡修筑岩道，而说在困约中代之以假其资，是为胥靡佣赁也，岂可谓说为刑人哉？ 
　　
　　
　　
　　　　庐山者，按山记并郡图言匡庐山，本周武王时，自匡续隐居此山，学道岁久，累征不起，仙而上升。至王时，以其结庐之所，赐号为匡，召靖庐山。今山下有匡先生庙存焉，乃匡庐只是一山也。近张景匡先生诗序引葛洪所授《五岳真形图记》云：“黄帝署庐山为使者。”是黄帝时既有庐山，又取张密《庐山实录》云：“因庐水而曰庐山也。”是山本名庐，而因续曰匡也。唐李卫公《望匡庐赋序》曰：“望匡庐之二山。”则不指其所出，莫得而详焉。 
　　
　　
　　
　　　　龙学文集卷十四
　　
