西湖小史
　　　[明]李鼎
　　　
　　　一时
　　　袁石公曰：西湖，宋画也，最为赏鉴；惟遇雪，则水空山没，云低树断，俨似元人手笔。余论湖景，当以雪为第一；次，新柳；余寒初浅，半染轻黄，绝样风流，致堪肠断。其次，月皎蟾当空，波光生艳，众山静绕，如百千美人临镜梳鬟。四季皆妙，不独秋也。又其次，红叶：南山一带，秋老愈妍，错如锦绣，岂减二月花哉。今游湖者，春时最盛，然半属看忙，领幽味、赏清韵者有几？吴人嘲杭人为怕月，信非虚也。如西溪之梅、满陇之桂、翁山之李、六桥之桃，尽人知之，何烦予笔。
　　　二地
　　　向时所传十景，半已沧桑不复可识。湖滨丽瞩，莫逾南屏。试登慧日，芳翠盈袖。若紫阳饶石，而嫌于市；天竺有泉，而嫌于嚣。杖履所及，每为惋惜。予所赏者，于胜果寺，则取其僻；于莲花峰，则取其隽；于放生池，则取其空；于西泠桥，则取其澹。千丈岩，危逾鸟道；演福庵，巧夺鬼工。灵鹫惟韬光差寂，金莲池可枕漱，较冷泉为深。龙井惟片云足赏。风篁岭堪袍笏，比烟霞为杳。两高峰峻矣，恨无康乐之屐；十八涧曲矣，惜少苏门之啸。永兴则绿萼最著，云居则枫林独佳。古荡不减桃源，云栖居然净土。御教场奇石插天，月轮塔怒涛卷雪。游踪到此，别是一观。乃至六一之泉，叔明之屋；客儿翻经之台，抱朴沈丹之井。遗迹虽存，荆榛莫辨，安得好事者，一为表出，为湖山吐气哉。
　　　三墅
　　　凡为园者，先水石，次古木，次结构。西湖秀冶自具，剪裁无须垒山凿石。林木无不森蔚，到处会心。所难，独结构耳：雅则易寒，华则易俗，山林廊庙故难兼胜。姑就迩年所筑，稍为次第：涌金惟寄园颇敞，而取境不迂；南山惟寓林最秀，而结屋不称；孤山称快雪堂，而更置少韵；里湖推鸣鸥墅，而廓落无致。包园在灵峰者，人巧天工俱错，而斧痕太露；冯园在西溪者，老梅修竹俱古，而山骨不灵。予友江邦玉，筑室横山，林
　　　岫深迥，足称最胜：远则土桥金园，白荡懒园，水木幽茂，亦堪游憩。柴园特称丽甚，惜閟不为人见。他圃尚夥，不能悉载。无论宋时诸园不能仿佛，即如太仓弇园、惠山邹园、永嘉王园、云间顾园，皆脍炙一时，数墅一邱一壑，恐不能敌。差足豪者，西湖一大园耳。
　　　四舫
　　　湖中之舟，鳞鳞如鲫，曷啻数百。其稍洁者，辄为有力人所据，半杂以市儿官役。又否则高髻广额、涂脂抹粉之嫫母，见之欲呕！予尝论湖中舟居，大胜园居，既远尘嚣，亦鲜剥啄。当月，则濯魄冰壶；当暑，则披襟荷畔；当雨，则泼墨欲狂；当晓，则轻霞未散。沈湎濡首，领略方尽。然舟有二：其一，红妆成队，士女堵立，玉箫象管，一饮百钟，此豪士之快举也。其一，则雅姬焚香，俊童捧钓、笔、茶灶，临流赋诗，此韵士之风流也。所好各异，用舫亦别。如随喜庵、水上园等，则宜韵士；水一方、临春楼等则宜豪士。舍此二者，反不如扁舟一叶，晨夕夷犹于烟波间耳。何可同俗子，日午登舟，末暮即返哉。
　　　五产
　　　湖上耳目奉无不极天下之娱。独于樽俎间，概所愦馈，一经庖人手，更无鲜口者。如读中原、紫气等诗，人目可厌；又如读老生帖括语，出口已臭。董思白先生尝曰：“湖中厨子，功胜大黄。”的非戏语。然有所产，足以夺四方之嗜而易所好，品有禅味者，西来之栗也、龙泓之茶也；有仙馔者，花下之藕也、湖中之莼也。杨梅则玉泉最胜；樱桃则皋亭最佳，芡实则横里最富；蜜橘则栖上独异。至于春初之笋、秋半之茭，葛园之青李、三桥之红菱，皆属杭产，不得独遗。其余土魰、水凫红虾、青鲫，非不称珍，以非清韵，故不载。独虎跑泉名喧宇内，与慧山可伯仲，即以甲湖产，何愧哉！
　　　六献
　　　阅旧志，风雅辈出，足以领袖天下。嗣响寥寥，每徒甲慨！聊述一二，足仰止焉：冯开之醉心宗乘，兼负东山之癖；虞德园搜月奇僻，不让子云之元。徐茂吴博雅共推，黄贞父澹宕自喜。论书则汤尧文不失正锋，许灵长别具逸腕，论画则张白云颇无作气，沈青门另饶隽才。王云莱寿逾百岁，疑有方术；邵虎庵石隐半生，无惭栖逸。数先生虽逝，遗徽剩墨尚足照映湖山。嗟乎！孤山非君复不著，冷泉非乐天不名，谁谓地不以人重哉！近四贤祠增入王元美，此公为一代文章冠，俎豆无忝。独进东粤周公，不知何意？余谓周有专祀，似不以此重也。孙太初畜鹤南屏，诗最清劲，可亚和靖。入太初，诸贤定当把臂。
　　　七僧
　　　友之有僧，如花中之竹，羽中之鹤，气韵别是一种。箨冠棕履，最宜净侣同行。西湖梵宫甲天下，僧称好事，但趋鹜势利。有自列骚雅，而居积不异俗人；有高唱禅宗，而乞墦直同市井。急宜远去，弗复与交。不若种茶艺竹之野衲，尚觉椎朴可喜。若昭庆，一贾肆也；天竺，一屠门也；法相，一钱埒也。净慈差冷，灵隐独贫。种种名刹，不可胜纪。静室林布，岂乏名缁，第求如清顺、可久辈，亦无其人。独莲池大师，单持念佛，远传永明之衣，近拍中峰之板。西湖佳丽薮，游者如狂，一入云坞，恍人莲邦。即鸟鸣松唱，皆有禅意，不必礼大师之塔，而心已冷然矣。
　　　八艳
　　　湖中不可无美人，犹须发无关于神明，而失之不佳。苏小同心，至今芬颊；琴操参悟，犹属铮铮，佳人难再，孰踵其芳徽者！据余目所见，林天素画擅一时，风鬟雾鬓，而多高韵；王修微诗惊四座，读书谈道，而多胜情。惜哉！林既还闽，王亦他适。近有王云友，精于六法，足参管姬之座。风流不坠，赖有此君。昔人有云：无此不成京师。予亦曰：无美人便不成西湖，要岂论于俗妓辈哉！未暇语貌，一种习俗恶甚，反不如独对西子，雨颦晴笑，自堪倾国。弗以若辈唐突之耳。
　　　
