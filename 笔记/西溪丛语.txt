西溪丛语 宋 姚宽
    ●目叙
    尝读《新论》云：若小说家合丛残小语，以作短书，有可观之辞。予以生平父兄师友，相与谈说履历见闻，疑误考证，积而渐富，有足采者。因缀缉成篇，目为《丛语》，不敢夸于多闻，聊以自怡而已。绍兴昭阳作噩仲春望日，剡川姚宽令威识。
    ●卷上
    《周易遁卦》：“肥遁，无不利。”“肥”字古作“{非巴}”，与古“蜚”字相似，即今之“飞”字。后世遂改为“肥”字。九师《道训》云：“遁而能飞，吉孰大焉。”张平子《思玄赋》云：“欲飞遁以保名。”注引《易》“上九，飞遁，无不利”，谓去而迁也。曹子建《七启》云：“飞遁离俗。”程氏《易传》引《渐》“上九，鸿渐于陆”，为“鸿渐于逵”，以“小狐汔济”，“汔”当为“讫”，岂未辨证此耶？
    《论语》云：“觚不觚。觚哉！觚哉！”《太平御览》引此注云：“孔子曰削觚，而志有所念，觚不时成，故曰觚哉！”觚哉！觚，小器耳。心不专一，尚不时成，况于大事乎！”觚，木简也。史游《急就章》云：“急就奇觚与众异。”注云：“觚者，学书之牍，或以记事，削木为之，或六面，或八面，面皆可书。觚者，棱也，有棱角也。”
    许氏《说文》：{介心}，音呼介切，忽也。引《孟子》“孝子之心，不若是{介心}”。今所传《孟子》曰“为不若是恝”。赵岐注云：“恝，无愁貌。公明高以为孝子不得意于父母，自当愁怨，岂可恝恝然无忧哉！”许氏《说文》用古文纂集成之，引用“{介心}”字，恐为正也。
    旧于会稽得一石碑，论海潮依附阴阳时刻，极有理。不知其谁氏，复恐遗失，故载之：
    观古今诸家海潮之说者多矣。或谓天河激涌（见葛洪《潮说》）。亦云地机翕张（见《洞真》、《正一二经》）。卢肇以日激水而潮生，封演云月周天而潮应，挺空入汉，山涌而涛随（施师谓僧隐之之言）。析木大梁，月行而水大（见窦叔蒙《涛志》）。源殊派异，无所适从，索隐探微，宜伸确论。
    大中祥符九年冬，奉诏按察岭外，尝经合浦郡（廉州），沿南溟而东，过海康（雷州）。历陵水（化州），涉恩平（恩州），住南海（广州），迨由龙川（惠州）抵潮阳（潮州），洎出守会稽（越州），移莅勾章（明州）。已上诸郡，俱沿海滨，朝夕观望潮汐之候者有日矣（汐，音夕，潮退也）。得以求之刻漏，究之消息（消，进；息，退也），十年用心，颇有准的。
    大率元气嘘翕，天随气而涨敛，溟渤往来，潮随天而进退者也。以日者，众阳之母，阴生于阳，故潮附之于日也；月者，太阴之精，水乃阴类，故潮依之于月也。是故随日而应月，依阴而附阳，盈于朔望，消于フ（フ，敷尾切）。魄，虚于上下弦，息于辉肉（肉，女六切。朔而日见东方也），故潮有小大焉。今起月朔夜半子时，潮平于地之子位四刻一十六分半，月离于日，在地之辰，次日移三刻七十二分，对月到之位，以日临之次，潮必应之。过月望，复东行，潮附日而又西应之，至后朔子时四刻一十六分半，日月潮水俱复会于子位，其小尽则月离于日，在地之辰，次日移三刻七十三分半，对月到之位，以日临之次，潮必应之。至后朔子时四刻一十六分半，日月潮水，亦俱复会于子位。于是知潮常附日而右旋，以月临子午，潮必平矣，月在卯酉，汐必尽矣。或迟速消息之小异，而进退盈虚，终不失其期也。
    或问曰：“四海潮平皆有渐，惟浙江涛至，则亘如山岳，奋如雷霆，水岸横飞，雪崖傍射，澎腾奔激。吁，可畏也！其涨怒之理，可得闻乎？”
    曰：“或云夹岸有山，南曰龛，北曰赭，二山相对，谓之海门，岸狭势逼，涌而为涛耳。”
    若言“狭逼”，则东溟自定海（县名，属四明郡）。吞余姚、奉化二江（江以县为名，一属会稽，一隶四明）。侔之浙江，尤其狭逼，潮来不闻涛有声也。今观浙江之口，起自纂风亭，（地名，属会稽）。北望嘉兴大山（属秀州），水阔二百余里，故海商舶船，畏避沙氵单，不由大江（水中沙为氵单，徒旱切），惟泛余姚小江，易舟而浮运河，达于杭、越矣。盖以下有沙氵单，南北亘连，隔碍洪波，蹙遏潮势。夫月离震、兑，他潮已生，惟浙江潮水未至，洎月经乾、巽，潮来已半，浊浪堆滞，后水益来，于是溢于沙洋，猛怒顿涌，声势激射，故起而为涛耳，非江山浅逼使之然也，宜哉。
    段成式《酉阳杂俎》有《诺皋记》，又有《支诺皋》，意义难解。《春秋左氏传襄公十八年》：“秋，齐侯伐我北鄙。中行献子将伐齐，梦与厉公讼，弗胜，公以戈击之，首坠于前，跪而戴之，奉之以走，见梗阳之巫皋。他日，见诸道，与之言，同。巫曰：‘今兹主必死，若有事于东方，则可以逞。’献子许诺。”疑此事也。
    晁伯宇《谈助》云：《灵奇秘要辟兵法》：“正月上寅月，禹步，取寄生木三，咒曰：‘喏皋敢告日月震雷，令人无敢见我，我为大帝使者。’乃断取五寸，阴乾百日，为簪二七，循头还着人中，人不见。”晁说非也。
    昔楚襄王与宋玉游高唐之上，见云气之异，问宋玉。玉曰：“昔先王梦游高唐，与神女遇，玉为《高唐之赋》。”先王谓怀王也。宋玉是夜梦见神女，寤而白王，王令玉言其状，使为《神女赋》。后人遂云襄王梦神女，非也。古乐府诗有之：“本自巫山来，无人睹容色。惟有楚怀王，曾言梦相识。”李义山亦云：“襄王枕上元无梦，莫枉阳台一片云。”今《文选》本“玉”、“王”字差误。
    古文篆者，黄帝史衙人苍颉所作也。苍颉姓侯刚氏。衙音语。
    杜甫诗《丹青引》：“学书须学卫夫人，但恨无过王右军。”卫夫人名铄，字茂漪，即廷尉展之弟，恒之从妹，汝阴太守李矩之妻，中书郎李充之母。王逸少师善钟法，能正书，入妙能品。王子敬年五岁，已有书意，夫人书《大雅吟》赐之。
    杜甫诗：“雨抛金锁甲，苔卧绿沉枪。”薛仓舒注杜诗引车频《秦书》云：“苻坚造金银绿沉细铠，金为纟延以缧之。绿沉，精铁也。”《北史》：“隋文帝尝赐张ち绿沉甲、兽文贝装。”《武库赋》云：“绿沉之枪。”唐郑概联句有“亭亭孤笋绿沉枪”之句。《续齐谐记》云：“王敬伯夜见一女，命婢取酒，提一绿沉漆。”王羲之《笔经》：“有人以绿沉漆竹管见遗，亦可爱玩。”萧子云诗云：“绿沉弓项纵，紫艾刀横拔。”恐绿沉如今以漆调雌黄之类，若调绿漆之，其色深沉，故谓之绿沉，非精铁也。
    李义山《代魏宫私赠》诗云：“来时西馆阻佳期，去后漳河隔梦思。知有宓妃无限意，春松秋菊可同时。”《代元城吴令质暗为答》云：“背阙归藩路欲分，水边风日半西曛。襄王枕上元无梦，莫枉阳台一片云。”第一篇注云：“黄初三年，已隔存殁，追逮其意，何必同时。”
    按，此诗当是四年作。甄后：黄初二年，郭后有宠，后失意，帝大怒，六月遣使赐死，葬于邺。《洛神赋》云：“黄初三年，朝京师，还，济洛川。”李善云：“三年，立植为鄄城王。四年，徙封雍丘，其年朝京师。”又，《文纪》云：“三年，行幸许。”又曰：“四年三月，还洛阳。”《魏志》及诸诗序并云“四年朝”。此云三年，误矣。
    “怨盛年之不当。”李善云：“谓少壮之时，不能得当君王之意，此言微感甄后之情。”黄初二年，植与诸侯就国，监国谒者灌均奏植醉酒悖慢，劫胁使者，有司请治罪，故贬爵安乡侯，改封鄄城侯。后求见帝。黄初四年，来朝。帝责之，置西馆，未许朝。上《责躬诗》。裴《传奇》载《感甄赋》之因，文字浅俗不可信，元微之《代曲江老人百韵》有“班女恩移赵，思王赋《感甄》”，何也？
    李善注《感甄赋》云，“东阿王汉末求甄逸女，既不遂，太祖回，与五宫中郎将。植殊不平，昼思夜想，忘寝与食。黄初中，入朝。帝示植甄后玉缕金带枕，植见之，不觉泣下。时已为郭后谗死。帝意亦悟，因令太子留宴饮，以枕赍植。植还，度に辕，将息洛水上，忽见女子来，自云：‘我本托心君王，其心不遂，此枕是我嫁时从嫁，前与五官中郎将，今与君王。遂用荐枕席，欢情交集，岂常辞能具？’又云：‘岂不欲常见，但为郭后以糠塞口，今被发掩面，羞将此形貌重睹君王耳。’言讫，遂不复见所在。遣人献珠于王，王答以玉佩，悲喜不能自胜，因作《感甄赋》。后，明帝见之，改为《洛神赋》”云。
    《孔融传》云：“初，曹操攻屠邺城，袁氏妇子多见侵掠，而操子丕纳袁熙妻甄氏。”《魏略》云：“邺城破，文帝入绍舍，后怖，胁伏姑膝上，帝令举头就视，见其颜色非常。太祖闻其意，为迎取之。”
    李太白《过彭蠡湖》诗云：“水碧或可采，金膏秘莫言。余将振衣去，羽化出嚣烦。”江文通《拟王征君》诗云：“水碧验未黩，金膏灵讵缁。”翰曰：“水碧，水玉也。金膏，仙药也。”又《拟郭璞》云：“傲睨摘木芝，凌波采水碧。”谢灵运《入彭蠡湖口作》：“灵物吝珍怪，异人秘精魂。金膏灭明光，水碧辍流温。”注云：“水碧，水玉也。此江中有之，然皆灭其明光，止其温润。”《穆天子传》：“河伯示汝黄金之膏。”《山海经》云：“耿山多水碧。”又云：“柴桑之山，浔阳水，其下多碧，多冷石赭。”未知何物。余常见《墨子》、道书，大药中有水脂碧者当是。洪炎《杂家》引旧说云：“宫亭湖中，有孤石介立，周围一里，竦直百丈，上有玉膏可采。”梅圣俞《听潘歙州话庐山》诗云：“绝顶水底花，开谢向渊腹。风力岂能加，日气岂能奥。揽之不可得，滴沥空在掬。”岂非水碧耶！予久游庐山，不闻有此。
    柳子厚诗云：“渔翁夜傍西岩宿，晓汲清湘燃楚竹。烟消日出不见人，Ы乃一声山水绿。”Ы，音袄；乃，音霭：相应之声也。今人误以二字合为一。刘言史《潇湘游》云：“夷女采山蕉，缉纱浸江水。野花满髻妆色新，闲歌暧乃深峡里。暧乃知从何处生，当时泣舜断肠声。”此声同而字异也。“暧乃”即“Ы乃”字。
    李义山《崇让宅宴》诗：“风过迥塘万竹悲。”洛阳有崇让坊，有河阳节度使王茂先宅，李即茂先之婿。韦氏《述征记》云：“此坊出大竹及桃。”
    《离骚九歌》，章句名曰九，而载十一篇，何也？曰：九以数名之，如《七启》、《七发》，非以其章名。或云《国殇》、《礼魂》不在数。若除《国殇》、《礼魂》，只二十三篇。韩文公云：“屈原《离骚》二十五。”王逸云：“《渔父》以上二十五，合《国殇》、《礼魂》也。”刘渊林注《魏都赋》引《九章》之辞，曰“也必独立”，引《卜居》之辞，曰“横江潭而渔”。今阅二篇，又无是二句，信有阙文。渊林出汉后，何为独见全书也？尝有《策问》云：萧统《文选》载《九歌》，无《国殇》、《礼魂》。晁无咎谓《大招》古奥，疑原作。今起《离骚经》、《远游》、《天问》、《卜居》、《渔父》、《大招》，而云《九章》、《九歌》又十八，则原赋存者，二十四篇耳。《惜誓》尽叙原意，末云：“鸾凤之高翔，见盛德而后下。”与贾谊《吊屈原文》云：“凤凰翔于千仞兮，览德辉而下之。”断章趣同，将谊效之也？抑固二十五篇之一，未可知也？若如《文选》去《国殇》、《礼魂》，以《大招》、《惜誓》补，则二十五篇，似为足矣。“横江潭而渔”，扬雄《答客难》有之，如贾逵、班固于《离骚经》，尝以所见改易无疑，则《九章》、《卜居》，如王逸辈或有改易，未可知也。书之阙文，未易深考。
    杜甫：“野航恰受两三人。”晋郭翻乘小舟归武昌，安西将军庾亮造之，以其船狭小，欲就引大船。翻曰：“使君不以鄙贱而猥辱临之，此固野人之船也。”
    李商隐诗云：“何人书破蒲葵扇，记看南塘移树时。”蒲葵，棕榈也。《晋阳秋》：谢太傅乡人有罢中宿县诣安，安问归资，答曰：“唯有五万蒲葵扇。”安乃取其中者执之，其价数倍。又，王羲之见老姥持六角扇卖之，因书其扇各五字，老姥初有难色，羲之谓曰：“但云右军书，以求百金。”姥从之，人竞买之。乃二事误用也。
    杜甫《洗兵马》。左太冲《魏都赋》云：“洗兵海岛，刷马江州。”《六韬》：“武王问太公：‘雨辎车至轸，何也？’曰：‘洗甲兵也。’”魏武《兵要》曰：“大将将行，雨濡衣冠，是谓洗兵。”
    海上人云：“蛤蜊、文蛤，皆一潮生一晕。”
    凡木一岁生一节，来岁复于节上再长也。
    赵纯师孟云：澶渊之役，班师，留兵器于开德府，谓之御前甲仗库。著令监官四员，两员宗室。库内有张承业《财计书》、李克用《兵法》。此书，今亡。
    真赝。赝，伪也。韩非子云：“宋人求馋鼎。鲁人云：‘真也。’齐人曰：‘赝也。’”
    《夏归藏》云：士无兼年之食，遇天饥，妻子非妻子也；大夫无兼年之食，遇饥与丧，臣妾非其有也；国无兼年之食，遇天饥，百姓非所有也。戒之哉！
    “绸缪”两字，而有数义。《诗》云：“绸缪牖户。”注云：“缠绵也。”王粲云：“绸缪清燕娱。”五臣云：“绸缪，亲重貌。”吴质《答东阿王书》云：“是何慰喻之绸缪乎？”注云：“绸缪，殷勤之意也。”
    老杜《送孔巢父》：“几岁寄我空中书。”用史宗引小儿腾空觉脚下有波涛寄书事，乃蓬莱仙人也。洪庆善云“空中书乃雁足书”，非也。
    酒谓之欢伯。焦贡《易林坎之兑》、《遁之未济》辞云：“酒为欢伯，除忧来乐。福喜入门，与君相索。”伯音博，协音也。
    王琪君玉《金陵饮酒》诗云：“蜀江雪浪来天际，一派泉舂宝钗碎。”盖谓水碓舂金钗糯也。金钗乃糯米之名。诗载荆公集中，非是。
    杜牧之诗云：“娉娉弱弱十三余，豆蔻梢头二月初。”不解“豆蔻”之义。阅《本草》，豆蔻花作穗，嫩叶卷之而生，初如芙蓉穗头，深红色，叶渐展，花渐出，而色微淡。亦有黄白色，似山姜花，花生叶间，南人取其未大开者谓之含胎花，言尚小于妊身也。
    东坡《和陶》诗云：“再游兰亭，默数永和。”考兰亭之会，自右军、谢安，凡四十二人。后，大历中，朱迪、吕渭、吴筠、章八元等三十七人，经兰亭故池联句，有“赏是文辞会，欢同癸丑年”之句，必有此事也。
    陶渊明《闲情赋》必有所自，乃出张衡《同声歌》云：“邂逅承际会，偶得充后房。情好新交接，栗若探汤。愿思为管席，在下蔽匡床。愿为罗衾帱，在上卫风霜。”
    东坡《浊醪有妙理赋》云：“浊者以饮吾仆，清者以饮吾友。”仆谓我也，或以为奴仆，误矣。
    《吴越春秋》云：“吴国亡，西子被杀。”杜牧之诗云：“西子下姑苏，一舸逐鸱夷。”东坡词云：“五湖间道，扁舟归去，仍携西子。”予问王性之，性之云：“西子自下姑苏，一舸自逐范蠡，遂为两义，不可云范蠡将西子去也。”尝疑之，别无所据。因观唐《景龙文馆记》宋之问分题得《浣纱篇》云：“越女颜如花，越王闻浣纱。国微不自宠，献作吴宫娃。山薮半潜匿，苎罗更蒙遮。一行霸勾践，再笑倾夫差。艳色夺常人，效颦亦相夸。一朝还旧都，靓妆寻若耶。鸟惊入松网，鱼畏沉荷花。始觉冶容妄，方悟群心邪。”此诗云复还会稽，又与前不同，当更详考。
    蔡中郎《石经》：汉灵帝熹平四年，邕以古文、篆、隶三体书《五经》，刻石于太学。至魏正始中，又为《一字石经》，相承谓之七经正字。《唐志》又有《今字论语》二卷，岂邕《五经》之外，复有此乎？《隋经籍志》，凡言《一字石经》，皆魏世所为；有《一字论语》二卷，不言作者之名，遂以为邕所作，恐《唐史》误。北齐迁邕《石经》于邺都，至河滨，岸崩，石没于水者几半。隋开皇中，又自邺运入长安，寻兵乱废弃。唐初，魏郑公鸠集所余，十不获一，而传拓之本，犹存秘府。当时《一字石经》犹数寸卷，《三字石经》止数卷而已。由是知汉《石经》之亡久矣。魏《石经》近世犹存，堙灭殆尽。
    往年，洛阳守因阅营造司所弃碎石，识而收之，凡得《尚书》、《论语》、《仪礼》，合数十段。又有《公羊碑》一段，在长安，其上马日等所正定之本，据《洛阳记》日等题名，本在《礼记碑》，而乃在《公羊碑》，益知非邕所为也。《尚书》、《论语》之文，今多不同，非孔安国、郑康成所传之本也。独《公羊》当时无他本，故其文与今文无异。然皆残缺已甚。
    宋敏求《洛阳记》云：汉灵帝诏诸儒正定《五经》刊石。熹平四年，蔡邕与五宫中郎将堂溪典、光禄大夫杨赐、谏议大夫马日、议郎张训韩说、太史令单扬等奏定《六经》刊于碑后，诸儒晚学，咸取正焉。及碑始立，其观视及笔写者，车乘日千余两，填塞街衢。其碑为古文、篆、隶三体，立太学门外。又云：魏正始中，立篆、隶、古文《三字石经》，又刊文帝《典论》六碑，附其次于太学，又非前所谓《一字石经》也。
    又，晋《石经》，隶书，至东魏孝静迁于邺，世所传《一字石经》，即晋隶书，又非魏碑也。今汉碑不存，晋、魏《石经》亦缪谓之蔡邕字矣。唐秘书省内有蔡邕《石经》数十段，后魏末自洛阳徙至东宫，又移将作内坊。贞观四年，魏征奏于京师秘书内省置，武后复徙于秘书省，未知其《一字》与《三字》也。
    《左氏》：“庄公寤生，惊姜氏，故名曰寤生，遂恶之。”杜预曰：“寐寤而庄公已生，故惊而恶之甚，言其生之易也。”据《风俗通》，不举寤生子，俗说儿堕地未可开目便能视者，谓之寤生子，妨父母。郑武公老终天年，姜氏亦然，岂有妨父母乎！其说与杜预异。
    绍兴府轩亭临街大楼，五通神据之，士人敬事。翟公巽帅越，尽去其神，改为酒楼。神座下有一大酒字，亦非偶然，目为和旨楼。取《食货志》“酒酤在官，和旨便人”。
    昔张敏叔有《十客图》，忘其名。予长兄伯声尝得三十客：牡丹为贵客，梅为清客，兰为幽客，桃为妖客，杏为艳客，莲为溪客，水犀为岩客，海棠为蜀客，踯躅为山客，梨为淡客，瑞香为闺客，菊为寿客，木芙蓉为醉客，酴縻为才客，腊梅为寒客，琼花为仙客，素馨为韵客，丁香为情客，葵为忠客，含笑为佞客，杨花为狂客，玫瑰为刺客，月季为痴客，木槿为时客，安石榴为村客，鼓子花为田客，棣棠为俗客，曼陀罗为恶客，孤灯为穷客，棠梨为鬼客。
    襄汉隐者躬耕数亩，因古冢为亭，往来题诗甚富。一日，柱间得一绝，相传吕公作也：“冢上为亭鬼莫嗔，冢头人即冢中人。凭栏莫起存亡意，除却虚空总是尘。”
    长兄伯声云：洛中董氏蓄雷琴一张，中题云：“山虚水深，万籁萧萧。古无人踪，惟石焦。”状其声也。其外漆下隐有朱书云：“洛水多清Г，崧高有白云。圣朝容隐逸，时得咏南薰。”此诗见《宋之问集》。
    滕达道蓄雷威琴，中题云：“石山孙枝，样剪伏羲。将扶大隐，水契神机。”徐浩书字，类石经，今归居氏矣。
    尝见一琴，中题云：“唐大历三年仲夏十二日，西蜀雷威于杂花亭合。”
    莫承之琴池之侧，有隶字云：“中平四年，逐客蔡邕吴中断斫。”
    李巽伯云：先公得雷威琴，钱氏物也。中题云：“峄阳孙枝，匠成雅器。一听秋堂，三月忘味。”故号忘味云。为当代第一。
    长兄伯声云：“昔至渑邑，获一古琴，中题云：“合雅大乐，成文正音。徽弦一泛，山水俱深。雷威斫，欧阳询书。”陕郊处士魏野家藏，后归渑人温氏。予得之，喜而不寐。野尝有诗云：“棋退难饶客，琴生却问儿。”声又过忘味云。
    李僧智和蓄一琴，云和样，天池上题云：“南溟夷岛产木，有坚如石文横银屑者，夷名曰伽陀罗。余爱其坚，又贵其异，遂用作此。临岳制。”五行，行七字，下横四字“李阳冰书”。后，智和云：没官，乃入乐府，遂入禁中。或云蔡叔羽以钱五万得之，妄矣。
    伊南田户店篑谷隐士赵彦安获一琴，断文奇古，真蛇付也，声韵雄远。中题云“雾中山”三字，人莫晓也。后得《蜀郡草堂闲话》，中载云“雷氏斫琴，多在峨眉，无为雾中三山”，方知为雷琴矣。
    何都巡出古镜，背龟纽以莲叶承之，左右弹琴仙人，一凤皇对舞。蒂有铭云：“对凤皇舞，铸黄金蒂。阴阳各有配，日月恒相会。白玉芙蓉匣，翠羽琼瑶带。同心人，心相亲，照心照胆保千春。”
    李晦之一镜，背有八柱十二兽，面微凸，蒂有铭，云：“尚方佳贡大毋伤，左龙右虎辟牛羊，朱鸟玄武顺阴阳，子孙备具居中央，长保二亲乐富昌。”
    近见一镜，如钟样，鼻有大环，有隶字云“一生有十口，前牛无角，后走有口”十三字，下有一虎。其字恐甲午字谜也。
    近得一夹镜，大鼻，叩之中虚。有冠剑四人，一题忠臣伍子胥，一吴王，一越王，一范蠡；又二妇人，云越王二女。皆小隶字，制作奇古。沈存中云：“夹镜最难得。”
    宣和贵人家，有写《唐会要》一轴，系第七卷，后题行官杨小瑛书，字画颇佳。其《议山陵疏》中，有称虞世南者，至再。上疏则不称姓，止云世南。
    《树萱录》引杜诗云：“虬须似太宗，色映寒谷春。”又云：“子章髑髅血模糊，怀中泻出呈大夫。”
    李商隐有当句对诗云：“密迩平阳接上兰，秦楼鸳瓦汉宫盘。池光不定花光乱，日气初涵露气干。”亦有当句对而两句不对者，如陆龟蒙诗云：“但说漱流并枕石，不辞蝉腹与龟肠。”
    齐斧。虞喜《志林》：“齐，侧阶切。凡师出，齐戒入庙受斧，故云齐也。”陈琳云：“腰领不足以膏齐斧。”服虔注云：“《易》：‘丧其资斧。’”张晏云：“斧，钺也，以整齐天下。”应劭云：“齐，利也。萧斧，或云越斧也。”《淮南子》云：“磨萧斧以伐朝菌。”萧之义未详。《太平御览》引汉书《王莽传》：“丧其齐斧。”音斋。
    刘梦得诗有“杯前胆不<豕豕>”。赵勰有“吞船酒胆<豕豕>”。《礼部韵》、《唐韵》并无。《集韵》在山字韵，音呼关切，颃也。
    鱼皆逆水上。近有词云：“江水东流郎又西，问尺素，何由到。”似非也。《古乐府缓声歌》云：“思东流之水，必有西上之鱼。”
    “大木百围生远籁，朱弦三叹有遗音。”东坡、介甫皆有此句。
    东坡诗云：“仙人拊我顶，结发授长生。”李太白诗也。
    梁昭明《渊明集叙》曰：“自街自媒者，士女之丑行。”此二句，出陈思王《求自试表》。李善注云：“《越绝书》：范蠡自楚之越，越王与言尽日。大夫石贾进曰：女不贞，士不信，客历诸侯，无因自致，非真贤也。”
    李商隐《烧香曲》云：“八蚕玺绵小分炷，兽焰微红隔云母。”左太冲《吴都赋》云：“乡贡八蚕之绵。”注云：“有蚕，一岁八育。”《云南志》云：“风土多暖，至有八蚕。”言蚕养至第八次，不中为丝，只可作绵，故云“八蚕之绵”。
    刘向《别录》云：雠校书，一人持本，一人读对，若怨家，故曰雠书。
    世传《樊川别集》为杜牧之诗，乃许浑诗。浑有《丁卯集》乌丝栏上本者，唐彦猷家有数十首，皆《樊川外集》中诗也。丁卯，乃润州城南桥名。浑居桥北，谓之丁卯庄。故基尚在。
    杜甫诗云：“弩影落杯中。”《风俗通》：应彬为汲令，请主簿杜宣，赐酒，壁上有悬赤弩，照于杯中，形如蛇。宣恶之，谓蛇入腹，遂病。后至其故处，知弩影，遂解。与广客事相类。梁简文《卧疾》诗云：“沉こ类弩影。”
    刘禹锡：“龙墀遥望曲尘丝。”使“曲尘”字者极多。《礼记月令》：“荐鞫衣于上帝，告桑事。”注云：“如鞫尘色。”《周礼内司服》：“鞠衣。”郑司农云：“鞠衣，黄桑服也。色如鞠尘，象桑叶始生。”乃知用“曲”、“蘖”字非是。
    杜甫《月》诗云：“尘匣元开镜，风帘自上钩。”乃用沈云卿《月》诗：“台前疑挂镜，帘外自悬钩。”又云：“春水船如天上坐。”沈云：“人如天上坐，鱼似镜中悬。”又云：“嫩蕊浓花满目斑。”沈云：“园花毒瑁斑。”虽一字，亦有所本也。
    山谷《题牧护歌后》云：“向常问南方衲子，《牧护歌》是何种语，皆不能说。后见刘梦得作夔州刺史，乐府有《牧护歌》，似是赛神语，亦不可解。及来黔中，闻赛神者夜歌‘听说侬家《牧护》’，末云‘奠酒烧钱归去’，虽长短不同，要皆自叙五七十语，乃知苏溪夔州故作此歌学巴人曲，犹石头学魏伯阳作《参同契》也。”
    予长兄伯声，尝考火袄字，其画从天，胡神也，音醯坚切，教法佛经所谓摩醯首罗也。本起大波斯国，号苏鲁支，有弟子名玄真，习师之法，居波斯国大总长如火山，后行化于中国。
    宋次道《东京记》：“宁远坊有袄神庙。”注云：“《四夷朝贡图》云：康国有神名袄，毕国有火袄祠。疑因是建庙。或传晋戎乱华时立此。”又据杜预《左传注》云：“睢受汴，东经陈留、梁、谯、彭城入泗。此水次有袄神，皆社祠之。盖杀人而用祭也。”此即火袄之神，其来盖久。
    至唐贞观五年，有传法穆护何禄，将袄教诣阙闻奏，敕令长安崇化坊立袄寺，号大秦寺，又名波斯寺。至天宝四年七月，敕：“波斯经教，出自大秦，传习而来，久行中国，爰初建寺，因以为名，将以示人，必循其本，其两京波斯寺，宜改为大秦寺，天下诸州郡有者准此。”
    武宗毁浮图，籍僧为民。会昌五年敕：大秦穆护火袄等六十余人，并放还俗。然而根株末尽，宋公言袄立庙，出于胡俗，而未必究其即波斯教法也。
    又尝见《官品令》，有袄正。袄法初来，以鸿胪寺为礼远令邸，后世因用以僧尼隶焉。设官来历如此。袄之有正，想在唐室。
    段成式《酉阳杂俎》：“孝亿国界三千余里，举俗事袄，不识佛法，有袄祠三千余所。”又：“铜马俱在德建国乌浒河中，滩流中有火袄祠，相传袄神本自波斯国乘神通来，因立袄祠。祠内无像，于大屋下置小庐舍，向西，人向东礼神。有一铜马，国人言自天而下，屈前足在空中，后足入土，自古数有穿视，竟不及其蹄。西夷以五月为岁，每岁自乌浒河中有马出，其色如金，与此铜马嘶鸣相应，俄复入水。近有大食王不信，入袄祠，将坏之，忽有火烧其兵，遂不敢毁。”则袄教流行外域，延入中国，蔓衍如此。康国盖在西。《朝贡图》之言，与此合也。
    《教坊记》曲名有《牧护子》，已播在唐乐府。《崇文书》有《牧护词》，乃李燕撰六言文字，记五行灾福之说。则后人因有作语为《牧护》者，不止巴人曲也。袄之教法盖远，而穆护所传，则自唐也。苏溪作歌之意，正谓旁门小道似是而非者，因以为戏，非效《参同契》之比。山谷盖未深考耳。且袄有祠庙，因作此歌以赛神，固未知刘作歌诗止效巴人之语，亦自知其源委也。
    元丰初，卢秉提点两浙刑狱。会朝廷议盐法，秉谓：
    自钱塘县杨村场上流，接睦、歙等州，与越州钱清场等，水势稍淡，以六分为额。杨村下接仁和县汤村，为七分。盐官场为八分。并海而东，为越州余姚县石堰场、明州慈溪县鸣鹤场，皆九分。至岱山、昌国，又东南为温州双オ、南天富、北天富，十分。着为定数。盖自岱山及二天富，皆取海水炼盐，所谓熬波也。自鸣鹤西南及汤村，则刮<廉>以淋卤，以分记之，十得六七。盐官、汤村用铁盘，故盐色青白，而盐官盐色或少黑，由晒灰故也。汤村及钱清场织竹为盘，涂以石灰，故色少黄，竹势不及铁，则黄色为嫩，青白为上，色黑多卤，或又有泥石，不宜久停。若石堰以东，虽用竹盘，而盐色光白，以近海水咸故尔。
    后来法虽小变，公私所便，大抵不易卢法。
    《秦誓文》有三本传于世：岐阳《告巫咸》、朝那《告大沈》、要册《告巫咸》。岐阳之石，在凤翔府署；朝那之石，在南京蔡挺家；亚之石，在洛阳刘忱家。
    其言述秦穆公与楚成王遂及熊相背十八世诅盟之罪。以《史记世家》考之，秦十八世当惠文王，与楚怀王同时，纵横争霸，此诅政为怀王也。怀王十一年，李兑约五国以伐秦，怀王为从长，（《史记》云：苏秦约六国伐秦，怀王为长。是年，魏、韩、赵、燕、楚击秦，齐独后。时苏泰已死，《战国策》云李兑，明甚。）秦逆击之，皆引而归。今文云“熊相率诸侯之兵以临加我”是也。后五年，怀王忿张仪之诈，发兵攻秦，败于蓝田。文又云“悉兴其众，以逼我边境”是也。惠王后十三年，王遣庶长章拒楚师，明年大败之丹阳，遂取楚汉中地六百里。文又云“克剂楚师，复略我边城”是也。
    或以为熊商时。商与相，声相近，而事非是。或以为顷襄时。顷襄王横立，乃在秦昭王九年，历惠文、武王至昭王。是时，楚已失郢，微弱已甚，秦何所畏而诅之哉！或以熊相芈姓。《元和姓纂》有熊相宜僚；又有熊相祈，为怀王将，然亦非是。熊相，疑怀王名。《史记世家》作槐，当时脱误，遂不可考。今存石本，随字辨释，录之于后。
    又秦嗣王敢用吉玉宣壁，使其宗祝邵布愍告于不（读作丕）显大沈久湫（久，读作故。湫，音子由反。亚，即滹沱河也，在并州。巫咸，在解州盐池西南。久湫，在安定郡，即朝那湫也。以下字多假借）。以底楚王熊相之多罪。昔我先君穆公及楚成王，是（王之望读作），缪（戮）力同心，两邦若壹，绊以婚姻，衤（音之忍反）。以齐盟，曰叶万子孙，毋相为不利，亲印（仰）大沈久湫而质焉。今楚王熊相，康（庸）。回无道，淫失（佚）。甚（音耽）乱，宣（古侈字）竞从（纵），变输（渝）盟刺。内之鼎刂（古则字，下同），（音薄报反），虐不姑，（巫咸、亚并作辜字）刑戮孕<帚女>（妇）幽刺<帚女>（亲）戚，拘圉其叔父，置者（读作诸，下同）冥室椟棺之中。外之则冒改久心，不畏皇天上帝及大沈久湫之光列（烈）威神，而兼背十八世之诅盟，率诸侯之兵，以临加我，欲划伐我社稷，伐威（音许劣反）我百姓，求蔑法皇天上帝及大沈久湫之恤祠圭玉羲（牺）牲，逑取彳吾（古我字）。边城新皇阝（音皇，县名）及于阝长<帚女>，我不敢曰可。今又悉兴其众，张矜意（音于力反，满也，籀文亿字）怒，饰甲底兵，奋士盛师，以逼我边竞（境），将欲复其贶迹。唯是秦邦之羸众敝赋，╊（读作享），俞（音俞）。栈舆，礼使介老将之以以自救也。（《巫咸》、《亚》作，古也字）。亦应爵（读作受）。皇天上帝及大沈久湫之几灵德，赐声（古克字）。剂（音遵为反。《尔雅》云：剪齐也。《巫咸》作崔刂字，古制字。《亚》作崔刂字。《巫咸》作“克崔刂楚，楚且复略我边城”无师字）。“楚师，日复略我边城，敢数楚王熊相之倍盟犯诅，箸（著）者石章，以盟大神之威神。
    杜邺子夏尤长小学。小学，谓文字之学也。《周礼》：八岁入小学，保氏教国子以六书。故因名云。邺子林好古有雅才，建武中，历位列卿，至大司空，其正文字过于邺，故言小学者宗于杜林。
    《三苍》：《苍颉篇》、《训纂篇》、《滂喜篇》。《三苍》一卷，郭璞注；秦相李斯作《苍颉篇》，扬雄作《训纂篇》，后汉郎中贾鲂作《滂喜篇》，故曰《三苍》；梁有《苍颉》二卷，杜林注：见隋《经籍志》。又，《小学篇》一卷，晋下邳内史王义撰。又，《少学》九篇，杨方撰。《始字》一卷。《勤学》一卷，蔡邕撰。司马相如作《凡将篇》，班固《太甲篇》、《在昔篇》，崔瑷《飞龙篇》。蔡邕《圣皇篇》、《黄初篇》、《吴章篇》，蔡邕《女史篇》，合八卷；又《幼学》二卷，朱育撰；《始学》十二卷，吴郎中项峻撰；又《月仪》十二卷。亡。《发蒙记》一卷，晋著作佐郎束皙撰；张挹《字诂》。
    汉《张衡传注》有《苍颉篇》。《汉安纪注》云：“《苍颉篇》云：邸，舍也。”又曰：“帝年十岁，好学《史书》。”注云：“《文书》者，周宣王太史籀所作之书也，凡五十五篇，以教童蒙。”魏《王粲传》云：“邯郸淳博学有才章，善苍雅虫篆。”《通典》云：“《汉官仪》云：能通《苍颉》、《史籀篇》，补兰台令史，满岁为尚书郎。”《法言》：“学《苍颉史篇》。”注谓多知奇难之字。
    《三苍训诂》三卷，《埤苍》二卷，并张挹撰。《广苍》一卷，樊恭撰。见唐《经籍志》。又有《氏字指》，何承天《纂文》，有吕忱《字林》、郭璞《三苍解诂》、阮孝绪《字略》。
    杜甫《石笋行》云：“君不见益州城西门，陌上石笋双高蹲。古来相传是海眼，苔藓蚀尽波涛痕。雨多往往得瑟瑟，此事恍惚难明论。恐是昔时卿相墓，立石为表今仍存。”
    范晔《后汉书方术任文公传》：“公孙述时，武担石折。文公曰；‘西州智士死，我乃当之。’三月，果卒。”唐章怀太子贤注云：“武担，山，在今益州成都县北百二十步。扬雄《蜀王本纪》云：‘武都丈夫化为女子，颜色美绝，盖山精也。蜀王纳以为妃，无几，物故，乃发卒之武都担土，葬于成都郭中。号曰武担。以石作镜一枚，表其墓。’《华阳国志》曰：‘王哀念之，遣五丁之武都担土，为妃作冢，盖地数亩，高七丈。其石，今俗名为石笋。’”
    又《梁益纪》云：“石笋二，在子城西门外。”按《图经》，在少城中夏门外一百五十步，曾折，再立之，各高丈余，围六七尺，云其下即是海眼，非也，或云古誓蜀之碑。旧说昔为大秦寺，其门楼十间，皆以真珠翠碧贯之为帘，后毁，此其遗迹。每雨后，人多拾得珠翠异物。章怀太子贤，乃高宗第六子，注《汉书》在仪凤中。岂杜甫作诗时，《汉注》未传耶？抑老杜流寓四方，未之见耶？或见而不以贤言为然耶？
    《酉阳杂俎》：“蜀石笋街，夏中大雨，往往得杂色小珠，俗谓之地当海眼，莫知其故。”故蜀僧惠嶷曰：“《前史》说蜀少城饰以金璧珠翠。桓温怒其太侈，焚之。”今在此地，或拾得小珠，时有孔者，得非是乎？《博雅》：“瑟瑟，碧珠也。”《杜阳编》有瑟瑟幕，其色轻明虚薄，无与为比。
    《乐府解题》有《梁父吟》。《蜀志诸葛亮传》云：“亮躬耕陇亩，好为《梁父吟》。”《艺文类聚吟门》云：“《蜀志》：诸葛亮《梁父吟》云：‘日出齐城门，遥望荡阴里。里中有三坟，累累正相似。问是谁家冢？田疆、古冶氏。力能排南山，又能绝地纪。一朝被谗言，二桃杀三士。谁能为此谋？相国齐晏子。’”又《青州图经临淄县冢墓门》云：“三士冢，在县南一里。三坟周围一里，高二丈六尺。”张フ《齐记》云，是烈士公孙捷、田开疆、古冶子三士冢，所谓“二桃杀三士”者。
    唐褚亮《梁甫吟》曰：“步出齐城门，遥望荡阴里。里内有三坟，累累皆相似。借问谁家冢？田疆、古冶子。”李白有《梁甫吟》一篇，云：“力排南山三壮士，齐相杀之费二桃。”杜甫《李邕登历下亭》云：“不阻蓬荜兴，得兼《梁父吟》。又《登楼》诗云：“可怜后主还祠庙，日暮聊为《梁父吟》？”
    陆士衡《拟今日良燕会》云：“齐僮《梁父吟》。”李善注云：“蔡邕《琴颂》曰：‘梁父悲吟。’”不知名为《梁父吟》何义。张衡《四愁》诗云：“欲往从之梁父艰。”注云：“泰山，东岳也。君有德，则封此山，愿辅佐君王，致于有德，而为小人谗邪之所阻。梁父，泰山下小山名。”诸葛亮好为《梁父吟》，恐取此意。
    唐李舟作《能大师传》：五祖弘忍告之曰：“汝缘在南方，宜往教授，持此袈裟，以为法信。”一夕南逝。忍公自此言说稍稀，时谓人曰：“吾道南矣。”时人未之悟。壬申，公灭度后，诸弟子求衣不获，始相谓曰：“此非卢行者所得耶？”使人追之，已去。及大师归至曹溪，追者未至，遂隐于四会、怀集之间，不言鸡足峰前提不起事。
    杜甫《秋日夔府咏怀》有“身寄双峰寺，门依七祖禅”。鲍钦止注云：第五祖弘忍，在蕲州东山开法，有二弟子，一慧能，受衣法居岭南，为夕；祖。一神秀，在北扬化。引《传灯录》云：北宗神秀禅师，尉氏人，访道至蕲州双峰东山寺，遇五祖忍师，以坐禅为务，乃叹服，曰：“此真吾师也。”其后，神秀门人普寂立其师为六祖，而自称七祖。
    因检《传灯录》，神秀法嗣有嵩山普寂禅师无机缘语句。《神秀录》云：“门人普寂、义福等，并为朝野所重。”《江西志彻录》云：“自南北分宗，北宗门人自立秀师为第六祖。”但不见普寂自称七祖事耳。
    按《宝林传》：“第三十一祖道信大师，姓司马氏，本居河南，还于蕲州广济，而生隋开皇中，从璨大师受业。至唐武德七年甲申岁，往蕲州破头山。至贞观中，方改为双峰山。第三十二祖弘忍，七岁出家，事信。”又云：“能大师传法衣处，在曹溪宝林寺。宝林后枕双峰。咸亨中，有晋武侯玄孙曹叔良者，住在双峰山宝林寺左，时人呼为双峰曹侯溪。至仪凤中，叔良惠地于大师。自开元、天宝、大历以来，时人乃号六祖为双峰和尚。天监二年，韶阳太守侯敬中奏请为宝林寺。唐中宗改中兴寺，神龙中改为广果，开元中改为建兴，上元中改国宁。”
    《传》后题云，《安南越记》：“晋初，南方不宾，敕授恒山立曹溪为镇界将军，兼知平南总管。晋室复，后封曹侯为异姓王，居石角、双峰二峤之间。自仪凤二年，叔良惠地于大师，愿陪贵寺，方呼为双峰曹侯大师也。”
    绍兴壬子夏，随侍先公，应副都督驻军建康，寓保宁寺，登凤凰台，有小碑在亭上，云：
    五言三十韵诗一首，题凤台山亭子，陈献司空，乡贡进士宋齐丘上。
    嵯峨压洪泉，窄{山各}撑碧落。宜哉秦始皇，不驱亦不凿。上有布政台，八顾皆城郭。山蹙龙虎健，水黑螭蜃作。白虹欲吞人，赤骥相搏攥。画栋泥金碧，石路盘悬壳。倒挂哭月猿，危立思天鹤。凿池养蛟龙，栽桐栖鸳鹜。梁间燕教雏，石罅蛇悬壳。养花如养贤，去草如去恶。日晚严城鼓，风来萧寺铎。扫地驱尘埃，剪蒿除鸟雀。金桃带叶摘，绿李和衣嚼。贞竹无盛衰，媚柳先摇落。尘飞景阳井，草合临春阁。芙蓉如佳人，回首似调谑。当轩有直道，无人肯驻脚。夜半鼠寒，天阴鬼敲。松枯不易立，石丑难安着。自怜啄木鸟，去蠹终不错。晚风吹梧桐，树头鸣暴暴。峨峨江令石，青苔何淡薄。不话兴亡事，举首思渺邈。吁哉未到此，褊劣同尺蠖。笼鹤羡凫毛，猛虎爱蜗角。一日贤太守，与我观橐龠。往往独自语，天帝相唯诺。风云偶不来，寰宇销一略。我欲烹长鲸，四海为鼎镬。我欲取大鹏，天地为缯缴。安得长羽翰，雄飞上寥廓。后题云：
    前朝天八年二月二十一日题，后唐升元三年二月八日，奉敕勒石。崇英殿副使、知院事、检校工部尚书兼御史大夫、上柱国王绍颜奉敕书，银青光禄大夫兼监察御史王仁寿镌。大宋治平四年九月望日，重摹上石。后数月，一夕风雨，亭颓倒，石断裂。
    据《湘山野录》载：“宋齐丘相江南李先主及事中主，二世皆为左仆射，爱其才，而知其不正。尝献《凤凰台诗》，中有‘我欲烹长鲸，四海为鼎镬，我欲罗凤凰，天地为缴’之句，皆欲讽其跋扈也，而主终不听。不得意，上表乞归九华，其略云：‘千秋载籍，愿为知足之人；九朵峰峦，永作乞骸之客。’主知其诈也。”
    试考之。先主，旧名知诰，为徐温养子。以天九年迁升州刺史，饶洞天荐宋齐丘于先主。齐丘困于逆旅，邻娼魏氏女窃赂遗数缗，获备管幅，遂克投贽，一见，先主宾之以国士。今观题《凤台山亭子诗》，陈献司空，乃乡贡进士时，岂当时所投贽之诗乎？后题天八年，恐记事者差一年也。
    齐丘后事先主为相，至嗣主时为太傅，多植朋党，以专朝权，躁进之士多附之，陈觉、李徵古之徒，恃其势尤骄慢。徵古尝劝后主因天变逊位齐丘，赖陈乔以为不可，后主乃止。钟模以李德明之死怨齐丘，及奉使归唐，以陈觉矫周帝之命斩严续事言于唐主，唐主命殷崇义诏暴齐丘等事，听归九华旧隐，官爵悉如故。后命锁其第，穴墙给食。齐丘叹曰：“吾尝谋让皇族于泰州，宜其及此。”乃缢而死，谥曰缪丑。《野录》载其跋扈，主终不听，上表乞归九华，谬矣。
    《生民》诗：“或舂或揄，或簸或蹂。”注云：“榆，抒米以出臼也。”笺云：“春而抒出之。”《周官舂人》：“女舂扌穴二人。”郑注云：“扌穴，抒臼也。《诗》云：‘或舂或扌穴。’音由，又音揄，或羊笑反。揄，时女反。”据许叔重《说文》：揄，引也，羊朱切。抒，把也，神与切。舀，抒臼也。从爪臼。引《诗》云：“或簸或舀。”又作扌穴、，音以沼切。又《集韵》：扌穴、舀、揄，并音由。又、舀，音以绍切。缘《诗》揄与舀并音由，义亦同，故后人改舀为蹂也。音以沼者，乃今人以手舀物之舀也。
    建州龙焙，面北，谓之北苑。有一泉，极清澹，谓之御泉。用其池水造茶，即坏茶味。唯龙园胜、雪白茶二种，谓之水芽。先蒸后拣，每一芽，先去外两小叶，谓之乌蒂。又次取两嫩叶，谓之臼合。留小心芽置于水中，呼为水芽。聚之稍多，即研焙为二品，即龙园胜、雪白茶也。茶之极精好者，无出于此。每胯计工价近三十千。其他茶虽好，皆先拣而后蒸研，其味次第减也。
    茶有十纲。第一、第二纲太嫩，第三纲最妙，自六纲至十纲，小团至大团而止。第一名曰试新。第二名曰贡新。第三名有十六色：龙园胜、雪白茶、万寿龙芽、御苑玉芽、上林第一、乙夜供清、龙凤英华、玉除清赏、承平雅玩、启沃承恩、雪叶、雪英、蜀葵、金钱、玉华、寸金。第四有十二色：无比寿芽、宜年宝玉、玉清庆云、无疆寿龙、万春银叶、玉叶长春、瑞雪翔龙、长寿玉圭、香口焙、兴国岩、上品拣芽、新收拣芽。第五次有十二色：太平嘉瑞、龙苑报春、南山应瑞、兴国岩小龙、又小凤、续入额、御苑玉芽、万寿龙芽、无比寿芽、瑞雪翔龙、先春太平嘉瑞、长寿玉圭。已下五纲，皆大小团茶也。
    孟子曰：“士未可以言而言，是以言饣舌之也。可以言而不言，是以不言饣舌之也。是皆穿窬之类也。”
    赵歧注云：“未可与言而强与之言，欲以言取之也，是失言也。知贤人可与言，反欲以不言取之，是失人也。”章指注云：“取人不失其臧否。”孙《音义》曰：“今按古本及诸书并无此饣舌字。”郭璞《方言注》云：“音忝，谓挑取物也，其字从金。”今其字从食，与《方言》不同，盖传写误也。本亦作饣占，音奴兼反。按《玉篇》，食字部有饣舌字。注：音达兼反，古甜字。然则字书非无此字，第于《孟子》言饣舌之义不合耳。
    今以《孟子》之文考饣舌之义，则赵岐以饣舌训取是也。当如郭氏《方言》，其字从金为。据《玉篇》、《广韵》：饣舌，音他点反，取也。其义与《孟子》文合。《广韵》：上声，饣舌，音忝而平声，又有字，音纤，训曰利也。许氏《说文》以为属，乃音纤者，其义与音忝者不同，各从其义也。
    孙曰：“本亦作饣舌，音奴兼反。”此别本《孟子》也。古之经书，皆有别本，其用字多异同。《广韵》：又，饣舌，音黏，食麦粥也。于《孟子》之文愈不合，盖别本《孟子》误讠为尤甚。
    《汉宫仪》云：“光禄大夫，秩比千石。不言属光禄勋，门外特施行马以旌别之。”
    《魏志》：“黄初四年，杨彪为光禄大夫，诏给吏卒，门施行马。”《晋纪》云：“致仕及逊位者，给床、帐、箪、褥，赐钱二十万，给吏卒，门施行马。”王隐《晋书》云：“刘毅，字仲雄，年七十告老，以光禄大夫致仕，门施行马，赐钱百三十万。”《晋书》云：“王览为宗正卿，致仕，诏遣殿中监疗疾给药，后转光禄大夫，门施行马。”干宝《晋书》记尚书仆射李涓母丧，拜金紫光禄大夫，给吏卒，门施行马。《晋中兴书》：“蔡谟免。皇太后诏以漠为右光禄大夫，开府仪同三司，遂以疾笃不朝，诏赐几杖，门施行马。”《晋书》：“华表，字伟容，歆字也。太始中为太中大夫，赐禄与卿同，门施行马。”
    江季恭说：杜甫《赠李龟年》诗，非甫所作。盖岐王死时，与崔滁死时，年尚幼。又甫天宝乱后，未尝至江南也。
    范摅《云溪友议》言：“明皇幸岷山，伶官奔走，李龟年奔迫江潭，甫以诗赠龟年。”云云。又云：“龟年曾于湘中采访使筵上，唱‘红豆生南国，秋来发几枝，赠君多采撷，此物最相思’云云。歌阕，莫不望行在而惨然。龟年唱罢，忽闷绝仆地，以左耳微暖，妻子未忍殡殓，经四日乃苏，曰：我遇二妃，令教侍女兰苕唱祓禊毕，放还。且言主人即复长安，而有中兴之主也。谓龟年，汝何忧乎！”时甫正在湘潭，或有此诗，更须考究。
    《诗》曰：“投我以木瓜，报之以琼琚。投我以木桃，报之以琼瑶。投我以木李，报之以琼玖。”传曰：“木瓜，木，可食之木也。”
    按诗之意，乃以木为瓜、为桃、为李，俗谓之假果者，盖不可食、不适用之物也，亦犹画饼、土饭之义尔。投我以不可食、不适用之物，而我报之以琼玉可贵之物，则投我之物虽薄，而我报之实厚。卫国有狄人之败，出处于漕，齐桓公救而封之，遗之车马器服，卫人思之，欲厚报之，则投我虽薄，而我思报之实欲其厚，此作诗者之意也。郑笺以木瓜为木，则是果实之木瓜也，误矣。《初学记》、《六帖》于《果实木瓜门》，皆引《卫风木瓜》之诗，亦误。
    昔之记言者谓孔子曰：“吾于木瓜，见苞苴之礼行焉。”按《木瓜》诗，投报之辞，以为喻尔，未见真有投报也，恐非孔子之言。
    《溱洧》诗：“赠之以勺药。”《古今注》：“勺药，一名可离，将行则送之。”江淹《别赋》：“下有勺药之诗。”
    《子虚》、《南都》二赋言勺药者，乃以鱼肉等物为醢，食物也。子建《七发》、张景阳《七命》“勺药”云云。五臣注：“勺，音酌；药，音略。”《广韵》亦有二音。《子虚赋》诸家皆误以为《溱洧》之勺药。韩退之《偃城联句》诗云：“两相铺氍毹，五鼎调勺药。”又曰：“但掷顾笑金，难祈却老药。”二药不同音也。
    唐李济翁《资暇录》云：“古使字作[B08C]。《左氏春秋传》言行李乃是行使，后人误为李字。”《春秋僖公三十年》，《左氏传》云：“若舍郑以为东道主，行李之往来，共其困乏。”杜预曰：“李，使人也。”又《襄公八年》，《左氏传》云：“亦不使一介行李告于寡君。”杜预曰：“行李，行人也。”又《昭公十三年》，《左氏传》曰：“诸侯靖兵，好以为事，行理之命，无月不至。”杜预曰：“行理，使人通聘问者。”或言理，或言李，皆谓行使也。但文其言谓之行李，亦作理耳，以此知其非改古文为[B08C]也。古文字多矣，李济翁不言[B08C]字出何书，未可遽尔泛举而改作也。刘孝威《结客少年场行》云：“少年李六郡，遨游遍五都。”李作使音。
    故相王甫将明为馆职时，夜梦至一山间，古松流水，杳然幽深，境色甚异，四无人迹。忽遇一道人，引至一处，过松下，有废丹灶，又入，有茅屋数间，道人开之，云：“公之所居也。”尘埃蓬勃，似久无人居者。壁间见题字，云：“白发高僧酷爱闲，一瓶一钵老山间。只因窥井生一念，从此松根丹灶闲。”恍然悟其前世所居。已失道人，遂回。天大雷雨，龙起云中，意甚恐惧，遂寤。其婢亦魇于室中，呼之觉，问之，云：“适为雷雨所惊。”颇异之。来日，馆中曝书，偶观架上小说，内载妇人窥井生男事云。孙仲益有《王太傅生日》诗云：“了了三生梦，松根冷煅炉。”用此事也。窥井事，见《博物志》。
    罗隐《牡丹》诗云：“可怜韩令功成后，虚负华过此身。”据白廷翰《唐蒙求韩令牡丹》注云：“元和中，京师贵游尚牡丹，一本直数万。韩私第有之，遽命去，曰：‘岂效儿女耶！’”
    李挺之，讳之才。庆历中，以殿中丞为泽州从事。时韩中令宣抚河东，委以秦凤铸铁钱事。行次凤州，为《绝句》云：“去年三月洛城游，今日寻春到凤州。欲托双鱼附归信，嘉陵江水不东流。”挺之族孙君翁，熙宁中，为邵尧夫言之。
    蔡州褒信县有棋师闵秀才说：“尝有道人善棋，凡对局，率饶人一先。后死于褒信，托后事于一村叟。数年后，叟为改葬，但空棺衣衾而已。道人有诗云：‘烂柯真诀妙通神，一局曾经几度春。自出洞来无敌手，得饶人处且饶人。’”
    殷为《河岳英灵集》，不载杜甫诗。高仲武为《中兴间气集》，不取李白诗。顾陶为《唐诗类选》，如元、白、刘、柳、杜牧、李贺、张、赵嘏皆不收。姚合作《极玄集》，亦不收杜甫、李白。彼必各有意也。
    常建有《题破山寺后院》诗云：“竹迳通幽处，禅房花木深。”余观《又玄集》、《唐诗类选》、《唐文粹》，皆作“通”。熙宁元年，欧阳永叔守青，《题廨宇后山斋》云：“竹迳遇幽处。”有以青社石本往河内以示邢和叔。始未见时，亦颇疑其误，及见碑，反覆味之，亦以为佳，竟不知有别本耶？抑永叔自改之耶？古人用一字，亦不苟也。
    李绅《题天衣寺》诗：“殿涌全身塔，池开半月泉。”此泉隐于岩下，虽月圆，池中只见其半，最为佳处。绍兴初，愚秃法聪遂凿开岩上，易名为满月泉，甚可惜也。
    熙宁间，江宁府句容簿，失其姓名。至茅山，遇道人高坦，被发跣足，与簿剧谈，饮酒终日，书一诗，留别而去，莫知所之。诗云：“岩下相逢不忍还，狂歌醉酒且盘桓。仇香莫问神仙事，天上人间总一般。”
    王防元规尝云：“杜诗古本：‘辞人解作《清和颂》，诗成珠玉在挥毫。’盖为和舍人，故云。”又云：“‘青青竹笋迎船出，白白江鱼入馔来。’盖为送扶侍，故云。”
    《刘贡父诗话》云：“文人用事误错，虽有缺失，然不害其美。杜甫云：‘功曹非复汉萧何。’据光武谓邓禹‘何以不掾功曹’。又曹参尝为功曹，云ガ侯，非也。”按：萧何为主吏掾，即功曹也。注在《史记高祖纪》。贡父博洽，何为不知？杜谓之诗史，未尝误用事。
    青州有刘概，方富韩公守青时，遇之甚厚。因得临朐县西南官地曰冶源，结茅居之。有杂文及诗歌，其子印行。青人传其诗，有“西轩忽见好溪山，一丈闲愁减三尺”。末句云：“读书误人四十年，有时醉把栏干拍。”别见《温公诗话》。
    杜诗云：“吾闻驾鼓车，不合用骐骥。”皆言汉文帝以千里马驾鼓车，殊不知《南史》王融与宋弁等论骐骥驾鼓车也。按，汉文止却千里马，建武中以千里马驾鼓车尔。
    “洞庭春水绿于云，日日征帆送远人。曾向木兰舟上过，不知元是此花身”。一小说：“唐末，馆阁数公泛舟，以木兰舟为题。忽一贫士，登舟作此，诸公览诗大惊，物色之，乃李义山之魄，时义山下世久矣。又《岚斋集》载此诗，陆龟蒙于苏守张抟座上赋此木兰堂诗。未知孰是？
    后汉范滂母谓滂曰：“汝得与李、杜齐名，死亦何恨。”唐人谓李白、杜甫为李、杜。子美诗云：“李、杜齐名真忝窃。”用后汉事也。《南史》谓鲍照、谢玄晖为鲍、谢。又鲍防与谢良弼友善，人谓之鲍、谢。
    或谓诗史者，有年月、地理、本末之类，故名诗史。盖唐人尝目杜甫为诗史，本出孟《本事》，而《新书》亦云。
    “太一峰前是我家，满床书籍旧生涯。春城恋酒不归去，老却碧桃无限花”。此仵磐艮翁诗。终南人。父信，本军职，终文思副使，以荫补借职。元丰中，监青州临淄酒税。或以此诗题酒楼，皆云是神仙作也。
    予监台州杜渎盐场，日以莲子试氵卤，择莲子重者用之。氵卤浮三莲、四莲，味重；五莲，尤重。莲子取其浮而直，若二莲直，或一直一横，即味差薄。若氵卤更薄，即莲沉于底，而煎盐不成。闽中之法，以鸡子、桃仁试之，氵卤味重，则正浮在上；咸淡相半，则二物俱沉。与此相类。
    淋下氵卤水，或以他水杂之，但识其旧痕，以饭甑盖之于中，掠去面上水，至旧处，元尽在，所去者皆他水。或以甑隔之亦可，以他物则不可分矣。此理未晓。孔融论云：“弊不能救盐池之氵卤。”即此事也。《炼化术》云：“饮食过咸，以饭竹数条炙之，着其中，则汁便淡。”
    青龙寺老柏院，有布衣张在题一绝于院壁：“南邻北舍牡丹开，年少寻芳去又咽。唯有君家老柏树，春风来似不曾来。”元中，州学教授毕仲愈题跋，刻石于平岚亭上。
    杜甫《赠韦十六评事》：“子虽躯干小。”《晋书载记》：“刘曜时，壮士陈安战死，陇上歌之曰：‘陇上健儿有陈安，躯干虽小腹常宽’。”《秋兴》云：“闻道长安似弈棋。”盖用宁子视君如弈棋事。《绝句》云：“即看翡翠兰苕上。”用郭景纯《游仙》诗。《移居赠卫大郎》：“清襟照等夷。”用任彦升《王文宪集序》引袁粲《答俭》诗：“之子照清襟。”
    《李君翁诗话》：“《卜居》云：‘宁诛锄草茅以力耕乎？’诗人皆以为宋玉事，岂《卜居》亦宋玉拟屈原作耶？庾信《哀江南赋》云：‘诛茅宋玉之宅。’不知何据而言？”
    此君翁之陋也。唐余知古《渚宫故事》曰：庾信因侯景之乱，自建康遁归江陵，居宋玉故宅。宅在城北三里，故其赋曰：“诛茅宋玉之宅，穿径临江之府。”老杜《送李功曹归荆南》云：“曾闻宋玉宅，每欲到荆州。”是也。又在夔府《咏怀古迹》云：“摇落深知宋玉悲。”“江山故宅空文藻。”然子美《移居夔州入宅》诗云：“宋玉归州宅，云通白帝城。”盖归州亦有宋玉宅，非止荆州也。李义山亦云：“却将宋玉临江宅，异代仍教庾信居。”
    何逊诗云：“跃鱼如拥剑。”孟浩然诗云：“游鱼拥剑来。”按，拥剑，如彭蜞之类，蟹属，一螯偏大，故谓之拥剑，非鱼也。
    杜甫诗：“尚想东方朔，诙谐割肉归。”社日用伏日事，苏、黄皆以为误也。《史记年表》：秦德公二年，始作伏祠。社乃同日。至汉方有春秋二社，与伏分也。
    老杜：“水落鱼龙夜，山空鸟鼠秋。”陆农师引《水经》：“鱼龙以秋日为夜。”按，龙，秋分而降，则蛰寝于渊。龙以社日为夜，岂谓是乎？又，鸟鼠同穴者，鼠与鸟为雌雄，似鼠而尾短，在内，鸟在外。鱼龙，水名。鸟鼠，山名。鸟鼠秋而鱼龙夜，是诗两句而含三事也。
    李嘉《守台州》诗云：“春塘露冕归。”《华阳国志》云：“郭贺为荆州刺史，百姓歌之，曰：‘厥德仁明郭乔卿。’明帝到南阳巡狩，赐三公之服，去露冕，使百姓见之，以彰有德。”
    富阳北十里，有妙庭观，荐经焚毁，无碑志可考，独见于东坡诗《董双成故宅绝句》云：“人去山空鹤不归，丹亡鼎在世徒悲。可怜九转功成后，却把飞仙乞肉芝。”刻石作“肉芝”。道流云：“元本作‘内’，东坡见之，无他语。”今印本作“肉芝”。“内”之与“肉”，皆未晓。其鼎，宣和间取去，三足中空，病者取以煮药，甚有效。
    陈德润云：“一贵人知成都日，朝廷遣御史何郯入蜀按事。贵人遍召幕客，询何人与御史密者。或云有贤良某人。延之，令出界候迎，兼携名娼王宫花往，候其宴狎，出家姬以佐酒。王善舞，保公醉，喜题其项帕云：‘按彻《梁州》更《六么》，西台御史惜妖娆。从今改作王宫柳，舞尽春风万万条。’至成都，此娼出迎，遂不复措手而归。
    被紫荷橐。按，荷橐，即持荷之荷也，或以为紫荷囊，非也。宋子京云：“猥挈荷囊，预从豹乘。”皆沿习之误。《南史刘杳传》言簪笔持橐事甚详。
    《临安府仁和县图经》：出橐龠沙。在县东四里。海际之人，采用鼓铸铜锡之模，诸州皆来采，亦犹邢沙可以碾玉也。
    石子惠云：中书舍人系红呈犀带，自叶少蕴始有。旧服色不佩鱼，后，王照请于朝，方佩。妇人、孺人至夫人凡八人皆佩鱼，乃张崇启请。
    杜甫诗云：“门阑多喜色，女婿近乘龙。”《楚国先贤传》谓婿如龙也，女得贤婿，谓之乘龙。黄宪为司徒，与李元礼俱娶太尉桓焉女，时人谓之桓叔元女俱乘龙。
    韩退之《灯花》诗云：“黄裹排金粟，钗头缀玉虫。”乃用何逊诗“金粟裹搔头”之句。
    陈克子高诗云：“鸟声妨客梦，花片搅春心。”句甚佳。唐杜审言诗云：“啼鸟惊残梦，飞花搅独愁。”下句为工也。子美诗云：“树搅离思花冥冥。”亦有所自矣。
    王珩彦，楚人。尝梦中得诗，云：“杖屦步斜晖，烟村景物宜。溪深水马健，霜重橘奴肥。舂罢鸡争黍，人行犬吠篱。可怜田舍子，理乱不曾知。”
    杜少陵《闷》诗云：“卷帘惟白水，隐几亦青山。”唐僧栖白《闲》诗云：“卷帘当白昼，移坐向青山。”
    苴。《说文》：展贾切。土苴，糟魄物，又云不真物。一音子余切，训包也。韩文公《进学解》：“补苴罅漏。”当读作平声。
    许叔微精于医，云：“五脏虫皆上行，唯有肺虫下行，最难治。当用獭爪为末，调药，于初四、初六日治之。此二日，肺虫上行也。”
    孟蜀王《水殿》诗，东坡续为长短句：“冰肌玉骨清无汗，水殿风来暗香满。帘开明月解窥人，欹枕钗横云鬓乱。夜深琼户寂无声，时见飞星渡河汉。屈指西风几时来，只恐流年暗中换。”
    闽、广人食槟榔，每切作片，蘸蛎灰以著叶裹嚼之。{艹老}，音老，又音蒲口切。初食微觉似醉，面赤，故东坡诗云：“红潮登颊醉槟榔。”
    南人不善乘船，谓之苦船。北人不善乘车，谓之苦车。苦，音库。
    《左传成公十三年》：“成子受版于社，不敬。刘子曰：‘吾闻之，民受天地之中以生，所谓命也，是以有动作，礼义、威仪之则，以定命也。能者养之以福，不能者败以取祸。’”杜预注云：“养威仪以致福。”班固《五行志》云：“能者养之以福。”颜师古云：“能养生者，则定礼义、威仪，自致于福。”此注与杜同。《左氏》本误。
    韩退之《答柳柳州食虾蟆》诗云：“虾蟆虽水居，未得变形貌。强号为蛙蛤，于实无所校。居然当鼎味，岂不辱钓罩。余虽不下喉，近又能稍稍。尝惧染蛮夷，平生性不乐。而君复何为，甘食比豢豹。”按，《周礼蝈氏》，郑司农云：“掌去蛙黾。”即虾蟆属。元谓蝈，今御所食蛙也。《汉书》：“霍光擅减宗庙羔兔蛙。”不知古为上食也。
    马监场云：“泉州一僧，能治金蚕蛊毒。如中毒者，先以白矾末令尝，不涩，觉味甘，次食黑豆不腥，乃中毒也。即浓煎石榴根皮汁，饮之下，即吐出有虫，皆活，无不愈者。”李晦之云：“凡中毒，以白矾牙茶捣为末，冷水饮之。”
    《墨子》云：“楚灵王好细腰，故其臣皆三饭为节，胁息然后带，缘墙然后起。”《韩非子》云：“楚灵王好细腰，而国有饿死。”又，《尹文子》云：“楚庄王好细腰，一国皆有饥色。”刘禹锡《踏歌行》云：“为是襄王故宫地，至今犹自细腰多。”未知孰是？
    司马安善宦，四至九卿。《儒林传》：许商四至九卿。
    李贺诗：“攒虫锼古柳。”刘禹锡诗：“秋虫镂宫树。”此二句皆善。
    《毛诗伯兮》篇云：“焉得谖草，言树之背。”注云：“谖草，令人忘忧，背北堂也。”今人多用北堂、萱堂于鳏居之人，然伯之暂出，未尝死也。但其花未尝双开，故有北堂之义。《说文》：{艹宪}、萱、{艹暖}、{艹爰}，皆一字也。今人忘忧通作“谖”。据《尔雅》，谖，训忘也，因其忘，故古用谖草字。嵇康《养生论》云：“合欢捐忿，萱草忘忧。”《本草》云：“利心志，令人欢喜忘忧。”《风土记》云：“妇人有妊，佩之，生男子，故谓之宜男草。”陆士衡诗云：“焉得忘归草，言树背与襟。”“忘归”之义未详。
    台州杜渎监之北安圣院僧师肇，端午日，昼与僧对坐。忽闻屋瓦有声，火光一线，下至地。少顷，遂大如车轮，先燎僧之左臂，次及右臂，忽入于背，不见，久之，复为一线，飞去，出屋，即震雷一声。其僧仅有气，且举衣视之，背后袈裟一圆孔，如钱，中单圆孔，如宛，脊下，烧一圆疮，痛楚甚，皆以为天火不可治。予以汤火药涂之，月余遂无事。怪异如此。
    诗人用字各有所宜，梅言横，松言架。何逊诗云：“枝横却月观，花绕临风台。”江淹诗云：“风散松架险，云郁石道深。”杜甫诗云：“南望青松架短壑。”
    ●卷下
    《孟子》言：“去齐，接淅而行。”淅，渍米也。“接”字殊无理。许慎《说文》引《孟子》：“去齐，氵竟淅而行。”氵竟，音其两切，漉干渍米，言不待炊而行也。《异闻集》李吉甫铭曰：“《孟子》去齐而氵竟淅。”唐本作“氵竟”字。
    王介甫云：“‘俟我于城隅’，言静女之俟我以礼也。其美外发，其和中出，其节不可乱者，彤管也。‘贻我彤管’，言静女之贻我以乐也。”徐安道注音辩云：“彤，赤漆也。管，谓笙箫之属。”
    按，《静女》诗：“贻我彤管，彤管有炜。”注云：“炜，赤貌。彤管以赤心正人。”笺云：“彤管，赤管也。”疏：“必以赤者，欲使女史以赤心正人，谓赤心事夫人，正妃妾之次序也。”郑注：“古者，后夫人必有女史彤管之法，史不记过，其罪杀之。”《后汉皇后纪》序云：“颁官分务，各有典司。女史彤管，记功书过。”《左氏传定公九年》：“《静女》之三章，取彤管焉。”杜预云：“《诗邶风》也，言《静女》三章之诗，虽说美女，义在彤管。彤管赤笔，女史记事规诲之所执。”以此考之，不闻谓之乐也。
    陶潜《读山海经十三首》用事，今本多差误，各为注释之。
    第一篇“泛览《周王传》”，乃《周穆天子传》，荀勖校定本是也。“流观《山海图》”，乃《山海经》十八卷，郭璞注本是也。
    第二篇云：“玉堂凌霞秀，王母怡妙颜。天地共俱生，不知几何年。灵化无穷已，馆宇非一山。高酣发新谣，宁效俗中言。”
    《西山经》云：“玉山是王母所居。其状如人，豹尾虎齿而善啸，蓬头戴胜，是司天之厉主五残。”《大荒西经》云：“西海之南，流沙之滨，赤水之后，黑水之前，有大山，名曰昆仑之丘。有人戴胜，虎齿，有豹尾，穴处，名曰西王母。”又云：“大荒之中，有山名丰沮玉门，西有王母之山。”又云：“以昆仑为宫，亦有离宫别窟。”郭璞云：“不专住一山也。”《穆天子传》云：“吉日甲子，天子宾于西王母，执玄圭、白璧，以见西王母于瑶池之上。”又：“天子升于奄山，即西王母之山也。奄山，即崦嵫山也。西王母宴穆王于瑶池之上，王母为天子谣曰：‘白云在天，山陵自出。道里悠远，山川间之。将子无死，尚能复来。’”与穆王往复数诗，不具载。
    第三篇云：“迢迢槐江岭，是谓玄圃丘。西南望昆墟，光气难与俦。亭亭明照，落落清氵流。恨不及周穆，托乘一来游。”
    槐江之山，丘时之水出焉。其阳多丹粟，其阴多采黄金银，实为帝之平圃。郭璞注云：“即玄圃也。南望昆仑，其光熊熊，其气魂魂，其上多藏琅，爰有氵水，其清洛洛。氵，音遥。”《穆天子传》：“天子铭迹于玄圃之上。”
    第四篇云：“丹木生何许，乃在密山阳。黄花复朱实，食之寿命长。白玉凝素液，瑾瑜发奇光。岂伊君子宝，见重我轩皇。”
    《西山经》云：“西北四百二十里，曰密（音密）山，其上多丹木，圆叶而赤茎，黄花而赤实，其味如饴，食之不饥，丹水出焉。西流注于稷泽，其中多白玉，是有玉膏，其源沸沸汤汤，黄帝是食是飨，是生玄玉，玉膏所出，以灌丹木，五色乃清。”
    第五篇云：“翩翩三青鸟，毛色奇可怜。朝为王母使，暮归三危山。我欲因此鸟，具向王母言。在世无所须，惟酒与长年。”
    三危之山，三青鸟居之。是山广圆百里。青鸟主为西王母取食。《竹书》云：“穆王西征，至青鸟所解。”又蛇巫之山，一曰龟山，西王母梯几而戴胜杖，其南有三青鸟，为西王母取食。又有三足鸟，主给使也。
    第六篇云：“逍遥芜皋上，杳然望扶木。洪柯百万寻，森散覆谷。灵人侍丹池，朝朝为日浴。神景一登天，何幽不见烛。”
    黑齿国人，黑手，食稻使蛇，其一蛇赤。下有汤谷，上有扶木，即扶桑木。十日所浴，在黑齿北，居水中。有大木，九日居下枝，一日居上枝。
    第七篇云：“粲粲三珠树，寄生赤水阴。亭亭凌风桂，八干共成林。灵凤抚云舞，神鸾调玉音。虽非世上宝，爰得王母心。”
    欢朱国，在赤水之阴，有三珠树，如柏，叶皆为珠，其树若彗。《海内南经》：“桂林八树，在番隅东。八树而成林，言其大也。”丹穴之山有鸟焉，其状如鸡，五采而文，乃凤也。自歌自舞。女床之山有鸟，其状如翟而五采文，名曰鸾，自歌。见则天下康宁。
    第八篇云：“自古皆有没，何人得灵长。不死复不老，万岁如平常。赤泉给我饮，员丘足我粮。方与三辰游，寿考岂渠央。”
    《列子》云：“北海之北，其国名曰终北，四方悉平，周以乔陟。当国之中有山，名曰壶领，状若<垂瓦>，顶有口，状若圆环，名曰滋穴，有水涌出，名曰神氵粪，臭过椒兰，味过醪醴，一源分为四，埒注于山下，经营一国，亡不悉遍。土气和，亡扎厉，不夭不病，人倦则饮神氵粪。周穆王北游，过其国，三年忘归。”今赤泉，《山海经》无之，知古文缺失也。
    第九篇云：“夸父诞宏志，乃与日竞走。俱至虞渊下，似若无胜负。神力既殊妙，倾河焉足有。余迹寄邓林，功竟在身后。”
    《海外北经》云：“夸父与日逐走，渴，欲饮于河、渭，不足，饮大泽，未至，道渴而死。弃其杖，化为邓林。”又云：“夸父不量力，欲追日景，遂之禺谷。郭璞云：“禺渊也。”今作虞渊。
    第十篇云：“精卫衔微石，将以填沧海。刑天舞干戚，猛志故常在。同物既无虑，化去不复悔。徒设在昔心，良辰讵可待。”
    发鸠之山有鸟焉，其状如乌，而文首白喙，名曰精卫。其鸣自讠交；是炎帝之少女，名曰女娃。游于东海，溺而不反，故为精卫。常衔西山之木石，以堙东海。奇肱之国，刑天与帝争神，帝断其首，葬之常羊之山。乃以乳为目，以脐为口，操干戚以舞。
    第十一篇云：“巨猾肆威暴，钦丕违帝旨。{穴契}窳强能变，祖江遂独死。明明上天鉴，为恶不可履。长枯固已剧，鹗岂足恃。”
    钟山神其子曰鼓，其状，人面而龙耳，是与钦丕杀葆江于昆仑之阳。葆江，即祖江也。帝乃戮之钟山之东曰崖。丕，音下邳之邳。，音遥。曰“巨猾肆威暴”者，谓钦丕杀祖江，贰负臣杀{穴契}窳也。“猾”作“危”字，非是。钦丕化为大鹗，鼓亦化为鸟。鹗，音谔。，音俊。或云“”字，非也。{穴契}窳者，蛇身人面，为贰负臣所杀。开明东有巫，夹{穴契}窳之尸，皆操不死之药以距之。{穴契}窳变为龙首，居弱水中食人。音轧俞。
    第十二篇：“鸱朱见城邑，其国有放士。念彼怀王世，当时数来止。青丘有奇鸟，自言独见尔。本为迷者生，不以喻君子。”
    柜山西临流黄，北望诸毗，东望长右，有鸟焉。其状如鸱而人手，其音如Φ，其名曰朱，其鸣自号，见则其国多放士。放，逐也。怀王之世，谓屈原也。青丘国有奇鸟，不详其状。鸱朱或为鸟鹅，或为鸣鹊，皆非也。
    第十三篇云：“岩岩显朝市，帝者慎用才。何以废共、鲧，重华为之来。仲文献诚言，姜公乃见猜。临没告饥渴，当复何及哉。”
    《竹书纪年》：“尧欲禅舜，共工、鲧谏以为不可。舜即位，殛《鲧》于羽山，流共工于幽州。”《海内经》云：“鲧窃帝之息壤，以堙洪水，不待帝命，帝令祝融杀鲧于羽郊。”《神异经》云：“西北荒有人，人面朱髯，蛇身人手，四足，食五谷、禽兽，顽愚，名曰共工。东方有人焉，人形而身多毛，自解水土，志加通塞，为人自用，欲为欲息，名曰鲧。”下云：“仲文、姜公，未详。”
    柳子厚诗云：“空斋不语坐高舂。”薛能诗云：“隔江遥见夕阳春。”或云见舂米，大非也。
    《淮南子》云：“日至于虞渊，是谓高舂。”注云：“虞渊，地名。高舂时始戌，民碓舂时也。”“至于连石，是谓下舂。”注云：“连石，西山名，言将暝，下民悉舂，故曰下舂。”
    古乐府陆瑜有《仙人览六箸篇》：“九仙欢会宾，六箸且娱神。戏石闻余地，铭山忆旧秦。避敌情思巧，论兵势重新。问取南皮夕，还笑拂棋人。”初不晓何戏。
    《西京杂记》云：“许博昌，安陵人，善陆博，窦晏好之，尝与居处，法用六箸，或谓之究，以竹为之，长六分。”王逸解《楚辞》云：“投六箸，行六棋，故为六博。以篦作箸，象牙为棋，丽而且好也。”《说文》云：“六箸，十二棋也。”
    鲍昭《行药至城东桥》诗，五臣注云：“昭因疾服药，行而宣导之。”杜甫《舟中伏枕》诗云：“行药病涔涔。”汉许皇后云：“我头岑岑，药中得无有毒乎？”
    “金虎”二字，所用不同。张平子《东京赋》云：“周姬之末，政用多僻。始于宫邻，卒于金虎。”五臣注云：“幽、厉用小人，与君子为邻，坚若金，恶若虎，卒以此亡。”陆士衡诗云：“望舒离金虎。”五臣注云：望舒，月御也。西方，金也。西方七宿毕、昴之属，俱白虎也。《河图》云：亡金虎，喻秦居也。
    陆士衡《诗》云：“大辰匿曜，金虎习质。”甘、石《星经》云：“昴，西方白虎之宿。太白，金之精。太白入昴，金虎相薄，主有兵乱。”
    沈存中《笔谈》云：“马融《笛赋》云：‘裁以当{过}使易持。’李善注：‘{过}，马策也。裁笛以当马{过}，故使易持。’此缪说也。笛安可以为马策！{过}，管也，古人谓乐之管为{过}。故潘岳《笙赋》云：‘修{过}内辟，余箫外逶。裁以当{过}者余器，多裁众{过}以成音。’此笛但裁一{过}，五音皆具，当{过}之工，不假繁猥，所以便而易持也。”
    据《说文》，{过}、挝并音张瓜反，也。不闻以{过}为乐管。潘岳《笙赋》乃用挝字，云：“修挝内辟。”注云：“修长挝大辟开也。”自与“{过}”字不同。言羌人裁之以当马策，言易执持而复可吹也，牵强为说，殊无义理。
    汝南陈敬伯路逢归忌，必反邮亭，后坐诛。无禁忌者多谈为缪。注云：“四孟在壬，四仲在寅，四季在子。”今阴阳书云：“辰、戌、丑、未月，子日；寅、申、己、亥月，丑日；子、午、卯、酉月，寅日。”与旧法不同，故不足信也。
    杜甫《送高三十书记》云：“触热向武威。”程晓《三伏》诗云：“今世衤能衤戴子，触热到人家。”据《炙毂子》云：“衤能衤戴，笠子也。”《集韵》：“衤能，音奈；衤能衤戴，音戴。”二字，不晓事也。
    《望江南》者，朱崖李太尉镇关西日，为亡姬谢秋娘所作，后进入教坊。
    和凝尝以宰辅自期，登第之日，名在第十三。后览范质文，大加赏叹，即以第十三处之。场屋间，谓之传衣钵，若禅宗之相付授。其后，质果继凝登相位，亦为太子太傅、鲁国公，绅以为美谈。后，冯当世知贡举，擢彭器资为首，后赠彭诗云：“当时已自传衣钵，羞愧犹为食肉僧。”谓此也。
    天福初，窦贞固知贡举。旧制，夜试以三烛为限。长兴二年，改令昼试，贞固以短景难成，文不尽意，失取士之道，奏复夜试。
    孙天举云：“尝见吴天用家藏一《易》书，不知何人作，云乾坤毁则无以见《易》，乾坤有毁时，故终之以《未济》。盖乾坤毁则有水火之灾，水之灾多在东南，火之灾多在西北。故西北多山，东南多水，东南之山，皆水冲激而成，有连亘三四十山不绝者，乃地脉也。后兵火失其书，亦不能尽记其说。”
    卢思道挽诗独八首，比时人最盛，时人谓之八米卢郎。八米，关中语。岁以六米、七米、八米分上中下，言在谷取八米，取数之多也。
    王建《宫词》：“延英引对碧衣郎，红砚宣毫各别床。天子下帘亲自问，宫人手里过茶汤。”恐是用红丝砚，江南李氏时犹重之。欧公《砚谱》以青州红丝石为第一。此砚多滑不受墨，若受墨，妙不可加。王建集中有作工砚，又作洪砚，皆非也。《云溪友议》载元子芝明经制策入仕，亦有此一篇，未知孰是？
    毕景儒有李重光黄罗扇李自写诗一首云：“风情渐老见春羞，到处销魂感旧游。多谢长条似相识，强垂烟态拂人头。”后细字书云“赐庆奴”。庆奴，似是宫人小字。诗似柳诗。
    宋公庠言：“金日殚‘日’字不音弥毕切，只是如字，别无借音。”又言：“人皆言解体音古买反，司马温公读作古隘切。”又云：“父在呼其子为令嗣，侍下呼某房，甚无谓也。”
    柳子厚《闻彻上人亡寄杨丈侍郎》云：“东越高僧还姓汤，几时琼佩触鸣。空花一散不知处，谁采金花与侍郎。”盖用慧休《菊问赠鲍侍郎》诗云：“玳枝兮金英，绿叶兮紫茎。”鲍照有答诗，《类文》题作《菊问》，照集又云《赠答》。
    姓氏之学，莫盛于《元和姓纂》。皆自南北朝，以官职富贵相高。溢至于唐，崔、卢、李、郑，纠纷可鄙。若以圣贤所本，如子姓、妫姓、姬姓、姜姓之类各分类，圣人受姓所从来，以讫《春秋》所纪，用《世本》、《荀况谱》、杜预《公子谱》为法，则唐、虞三代列国诸侯，俱可成书，此似是太史公欲为而未就者耳。汉以后，精力博求，不难考其渊源至今也。
    文武之政，布在方策。《正义》谓方牍简策。《周礼内史》：“凡命诸侯及孤卿大夫，则策命之。”郑司农引《春秋传》：“王命内史兴父策命晋侯为侯伯。策谓以简策书王命。”又云：“凡四方之事书，内史读之，王制禄，则赞为之，以方出之。”注云：“赞为之，为之辞也。以方出之，以方版书而出之。”杜子春云：“方直，谓今时牍也。”《仪礼聘礼》：“束帛加书将命，百名以上书于策，不及百名书于方。”名，书文也，今谓之字。策，简也。方，版也。外史掌达书名于四方，谓若《尧典》、《禹贡》，达此名使知之。或曰：古曰名，今日字，使四方知书之文字得而读之。
    南山宣律师《感通录》云：“庐山七岭，共会于东，合而成峰。”因知东坡“横看成岭侧成峰”之句，有所自矣。
    传《新唐书李德裕》：“德裕徙镇海军代王。先是大和中，漳王养母杜仲阳归浙西，有诏在所存问。时德裕被召，乃檄留后使如诏书。入为尚书左丞，而漳王以罪废死，因与户部侍郎李汉共谮德裕尝赂仲阳导王为不轨，帝惑其言。”窦革《音训》云：“杜牧作《杜秋》诗，乃云：‘漳王得罪后，秋，始被放归本郡。’疑即仲阳也。与此不同，似牧之之误。”《南部新书》云：“杜仲阳，即杜秋也。始为李侍人，败填宫，亦进帛书，后为漳王养母。大和中，漳王黜，放归浙西。续诏令观院安置，兼加存恤，故杜牧有《杜秋》诗称于时。”此说与牧之合。《漳王凑传》：“黜为巢县公。时大和五年也。命中人封诏，即赐且慰曰：‘国法当尔，无他忧。’八年薨，赠齐王。郑注后以罪诛。帝哀凑被谗死不明，开成三年，追赠怀懿太子。”盖大和五年，漳王虽黜，尚特诏赐慰云。故德裕“檄留后使如诏书”，至八年废死后，德裕方被谮也。恐牧之诗不误。
    蒋防作《霍小玉传》，书大历中李益事。有一豪士，衣轻黄衫，挟朱筋弹。李至，霍遂死，乃三月牡丹时也。老杜有《少年行》二首，一云：“巢燕引雏浑去尽，红花结子已无多。黄衫年少宜来数，不见堂前东逝波。”考作诗时，大历间，甫政在蜀，是时想有好事者传云，作此诗尔。
    兰亭惟定武旧本最佳。薛帅别刊木易之。新本“湍”、“流”、“带”、“石”、“天”五字，损，可以验，旧本皆全。
    杜甫《忆李白》诗云：“俊逸鲍参军。”亦有讥焉。鲍昭《白辞》一篇，白用之。杜又云：“李侯有佳句，往往似阴铿。”如“柳色黄金嫩，梨花白雪香”，乃阴铿诗也。
    《山海经大荒北经》：“有神衔蛇，其状，虎首人身，四蹄长肘，名曰强良。”“亦在畏兽书中。”此书今亡矣。
    《宜都山水记》：“亻艮山溪有釜滩，其石大者如釜，小者如钴镆。”柳子厚《钴钅母潭记》“钅母”字，字书无之。《集韵》：锄、钴，并音胡，黍稷器。夏曰瑚，商曰琏，周曰簋。又，钅莽，音满补反。钴钅莽，温器。言潭石如此大小尔。
    《高氏小史》云：“周，字彦伦，始置四声切韵行于时。”
    《南部烟花录》，文极俚俗。又载陈后主诗云：“夕阳如有意，偏傍小窗明。”此乃唐人方域诗，六朝诗语不如此。《唐艺文志》所载《烟花录》，记幸广陵事，此本已亡，故流俗伪作此书。与裴《传奇》载秦人事乃赋唐俚诗无异。
    李义山《定子》诗：“堪笑吃虚隋炀帝，破家亡国为何人。”《北里志》：“刘泰娘门有樗树，赠诗云：‘寻常凡木最轻樗，今日寻樗桂不如。汉高新破咸阳后，英俊奔波遂吃虚。’”
    老杜《望岳》诗云：“车箱入谷无归路，箭栝通天有一门。”《述征记》云：“柏谷，谷名也。汉武帝微行至谷中，无回车地，夹以高原，柏林阴翳，穷日幽暗，殆弗睹阳景。”凤翔岐山。《禹贡》云：“治梁及岐。”又曰：“荆岐既旅。”其山本以有两岐，故呼为岐路之岐，今俗犹呼为箭岭。出《唐史》，系《地理志》。
    谚云：“干星照湿土，来日依旧雨。”王建《听雨》诗云：“半夜思家睡里愁，雨声落落屋檐头。照泥星出依然黑，淹烂庭花不肯休。”
    李义山《柳枝诗》序，有“湔裙水上”之语。《北史》：“窦泰母梦风雷有娠，期而不产，甚惧。有巫者曰：‘度河湔裙，产子必易。’便向水所。忽见一人云：‘当生贵子，可徙而南。’母从之。俄而生泰。及长，为御史中尉。”（别见《荆楚岁时记》。）
    徐浩会稽诗云：“法士多环能。”盖言异能也。鲁直谓能乃三足鳖，言僧似鳖耳。虽似戏语，然能有二音，皆通，不必指能是鳖也。后汉《黄琬传》云：“旧制，光禄三署郎以高功久次才德尤异者为茂才异行。时权富子弟以人事得举，而贫约守志以穷退见遗，京师为之谣曰：‘欲得不能，光禄茂才。’”注云：“能，乃来切。”
    范文正守鄱阳，喜乐籍，未几召还，作诗寄后政云：“庆朔堂前花自栽，为移官去未曾开。年年忆着成离恨，只托春风管领来。”到京，以绵胭脂寄其人，题诗云：“江南有美人，别后长相忆。何以慰相思，赠汝好颜色。”至今，墨迹在鄱阳士大夫家。
    肃宗乾元二年，史思明与诸将期会汴州。李光弼巡河上诸营，闻之，还入汴州，谓节度使许叔冀曰：“大夫能守汴州十五日，我来救。”光弼还东京，思明至汴，叔冀战不胜，遂与濮州刺史董秦降，思明待之甚厚。《新书》云：“董秦夜挈五百人归光弼，诏加殿中监，赐姓李，名忠臣，即天宝末骁将也。粗暴不知书，晚污朱Г伪命，诛。”玉川子《月蚀》诗云：“岁星主福德，官爵奉董秦。忍使黔娄生，覆尸无衣巾。”详味此句，董秦当是无功而享厚禄者。如此者多，不知玉川子说李忠臣何也？
    李太白《平虏将军妻》诗云：“古人不唾井，莫忘昔缠绵。”李济翁《资暇录》云：“谚有曰：‘千里井，不反唾，或云М。’言昔人经驿舍，反马余М于井，后经此井，汲水，为М所哽。”
    国朝用汉腊，盖冬至后第三戌，火墓日也，是为腊。己酉年闰八月冬至后第三戌，乃在十一月末，太史局著历，遂以十一月第三戌为腊。识者云：古法遇如此闰岁，即以第四戌为腊，腊不可在十一月也。癸亥年合闰三月，遂闰四月。南渡后，图书散失所致。
    尝闻习海者云：“航海自二浙可至平州。闻登州竹山、驼基诸岛之外，天晴无云，可远望平州城壁。今自二浙至登州与密州，皆由北洋，路极险恶，然有自胶水镇三日而抵明州定海者。”杜甫《后出塞》云：“渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。”及《昔游篇》云：“幽燕盛用武，供给亦劳哉。吴门转粟帛，泛海凌蓬莱。”其事可见。
    《名山记》云：“松有两鬣、三鬣、五鬣者，言如马鬣形。”李贺有《五粒小松歌》云：“新香几粒洪崖饭。”“五粒”，未详。
    潘岳《秋兴赋》云：“斑鬓彪以承弁兮，素发飒以垂领。”五臣注云：“彪，发下垂貌。”《说文》云：“白黑发杂也。”李善注云：“彪作髟，音方料切。”
    李义山《娇儿》诗云：“忽复学参军，按声唤苍鹘。”按，《吴史》云：“徐知训怙威，娇淫调谑，王无敬畏之心。尝登楼狎戏，荷衣木简，自号参军，令王ヮ髻鹑衣为苍头以从。”欧公《五代史吴世家》云：“知训为参军，隆演鹑衣ヮ髻为苍鹘。”前云“苍头”，非也。
    《南唐世家》：“号扌建马牌。”按，《南唐史》亦作“扌建”字。举世以为“捷”字，非也。《说文》：“扌建字，从建，音纪偃切，马行不利也。”《考工记》云：“终日驰骋，左不扌建。”是也。
    《史记秦始皇本纪》云：“上会稽，祭大禹，望于南海，而立石刻颂秦德。”《越绝书》云：“始皇以三十七年来游会稽，以正月甲戌到越，留舍都亭，取钱唐浙江岑石，石长丈四尺，南北面广一尺，东西面广一尺六寸，刻文于大越东山上，其道九曲，去越二十里。”《水经》云：“秦始皇登会稽山，刻石纪功，尚在山侧。”孙畅之《述征记》云：“丞相李斯所篆也。”
    《南史》：“竟陵王子良为会稽太守，范云为主簿。云以山上有始皇刻石，三句一韵，多作两句读之，并不得韵；又字皆大篆，人多不详。云夜取《史记》读之，明日登山，读之如流。”张守节云：“会稽山，刻李斯书，其字四寸，画如小指，圆镌。今文字整顿，是小篆字。”
    予尝上会稽东山，自秦望山之巅并黄茅，无树木。其山侧有三石笋，中有水一泓，别无他石。石笋并无字。复自小迳，别至一山，俗名鹅鼻山。又云：“越王栖于会稽，宫娥避于此。”又云娥避山。山顶，有石如屋大，中开，插一碑于其中，文皆为风雨所剥，隐约就碑，可见缺画，如禹庙《没字碑》之类。’不知此石果岑石欤？非始皇之力，不能插于石中。此山险绝，罕有至者，得一采药者，引之至耳，非伪碑也。或云大篆，或云小篆，皆不可考。
    杜甫诗云：“尝果栗皱开。”或作“雏”字，殊不可解。《集韵》：“皱，侧尤切，革纹蹙也。”《汉上题襟》周繇诗云：“开栗弋之紫皱。”贯休云：“新蝉避栗皱。”又云：“栗不和皱落。”皱，栗蓬也。
    《左传》云：“故讲事以度轨（绝句），量谓之轨。取材以章物（绝句），采谓之物。”
    《孟子》云：“尽信书不如无书。”王元泽引古本《孟子》云：“尽信书不如无为书。”书安可无也，学者慎所取而已，不知慎所取，则不如勿学而已矣。
    尝观《八师经》：“佛时在舍卫国只树给孤独园。时有梵志，名曰邪旬，来诣佛所，欲质所疑，曰：‘吾闻佛道，厥义宏深。巍巍堂堂，犹星中月。神智妙达，众圣中王。愿开盲瞑，释其愚痴。所事何师？’天尊曰：‘吾前世师，其名难数。吾今自然，神耀得道。非有师也。’”始悟东坡《宸奎阁碑铭》云“巍巍仁圣，体合自然，神耀得道，非有师传”之意。所谓八师者：不杀、不盗、不淫、不恶、口不饮酒、老、病、死。王莹夫云：“坡公手写《八师经》，顷尝见之。”
    沈休文山阴《柳家女》诗云：“还家问乡里，讵堪持作夫。”乡里，谓妻也。《南史张彪传》呼妻为乡里，云“我不忍令乡里落他处”。今会稽人言家里，其意同也。
    潘岳《闲居赋》：“房陵朱仲之李。”李善云：“朱仲李，未详。”按，《述异记》云：“房陵定山有朱仲李园三十六所。”许昌节度使小厅，是故魏景福殿。董卓乱，魏太祖挟令迁帝自洛都许。许州有小李子，色黄，大如樱桃，谓之御李子，即献帝所植，至今有焉。王逸《荔枝赋》云：“房陵缥李。”
    谢灵运《东阳溪中赠答》云：“可怜谁家妇，缘流洒素足。明月在云间，迢迢不可得。”又云：“可怜谁家郎，缘流乘素舸。但问情若何，月就云中堕。”刘禹锡《泰娘歌》“月堕云中”之句，盖本于此。
    《汉樊哙传》：“从攻项籍屠煮枣。”晋灼曰：“《地理志》无，今清河有煮枣城。《功臣表》有煮枣侯。”颜师古曰：“既云攻项籍，屠煮枣，则其地当在大河之南，非清河之城明矣，但未详其处耳。”予考《后汉地理志》，济阴郡冤句有煮枣城，此正在大河之南也。可以补《汉史》之缺。
    许志仁云：“昔秦王舍舟于余杭，因曰杭州。不从舟而从木，以《诗》‘一苇杭之’之义。”
    齐丘仲孚少好学读书，常以中宵钟鸣为限。唐人张继诗：“夜半钟声到客船。”则半夜钟其来久矣。
    揲蓍之法，用老阳、老阴多少之数求之，即偏而不均，若以奇耦之数求之，最为精妙。三奇老阳，三耦老阴，一奇两耦，少阳两奇，一耦少阴。少阳，震、坎、艮也。少阴，巽、离、兑也。
    陶渊明诗云：“闻有田子春，节义为士雄。”《汉书刘泽传》云：“高后时，齐人田生游，乏资，以书干泽，泽大悦之，用金二百斤，为田生寿。田生如长安，幸谒者张卿，讽高后，立泽为琅琊王。”晋灼曰：“《楚汉春秋》云，“田生，字子春。”
    《香奁集》云：“后魏时，相州人作《李波小妹歌》，疑其未备，因补之：‘李波小妹字雍容，窄衣短袖蛮锦红。未解有情梦梁苑，何曾自媚妒吴宫。谁教牵引知酒味，因令怅望成春慵。海棠花前秋千畔，背人撩鬓道匆匆。’”韩所补，似言闺房之意，大非其实。
    《北史》：“李安世出为相州刺史。广平人李波，宗族强盛，残掠不已。刺史薛道标讨之，大为所破，公私成患。百姓语曰：‘李波小妹字雍容，褰裙逐马如卷蓬。左射右射必叠双。妇女尚如此，男子安可逢。’安世设方略，诱波等杀之，州内肃然。”
    白乐天《自咏》诗云：“朱砂贱如土，不解烧为丹。玄鬓化为雪，不解休为官。”又《不二门》诗云：“亦曾烧大药，消息乖火候。至今残丹砂，烧干不成就。”《浔阳岁晚寄元八郎中庾三十二员外》诗云：“阅水年将暮，烧金道未成。丹砂不肯死，白发自须生。”《对酒》云：“谩把《参同契》，难烧伏火砂。有时成白首，无处问黄茅。”《赴忠州至江陵舟中示舍弟》云：“幼学将何用，丹烧竟不成。”《酬元郎中书怀》云：“终身拟作卧云伴，逐月须收烧药钱。”《与故刑部李侍郎早结道友以药术为事》诗云：“金丹同学都无益，水竹邻居竟不成。”《赠江州李使君》云：“迹为烧丹隐，家缘嗜酒贫。”《题别遗爱草堂》云：“曾在庐峰下，书堂对药台。”《竹楼宿》诗：“小书楼下千竿竹，深火炉前一盏灯。此处与谁相伴宿，烧丹道士坐禅僧。”
    《后集》第五十一卷《同微之赠别郭虚舟炼师五十韵》，叙烧丹事甚详，有云：“简寂馆钟后，紫霄峰晓时。心尘未净洁，火候遂参差。万寿觊刀圭，千功失毫厘。先生弹指起，姹女随烟飞。始知缘会间，阴骘不可移。药灶今夕罢，诏书明日追。”《对酒》云：“丹砂见火去无迹，白发泥人来未休。”《赠杜录事》云：“河车九转宜精炼，火候三年在好看。”《酬梦得》云：“丹砂炼作三铢土，玄发看成一把丝。”又《烧药不成命酒独酌》云：“白发逢秋至，丹砂见火空。不能留姹女，争免作衰翁。”是乐天久留意金丹，为之而不成也。
    又有《感事》诗云：“服气崔常侍，烧丹郑舍人。”又云：“唯知恋杯酒，不解炼金银。无忧亦无喜，六十六年春。”又作《醉吟先生传》云：“设不幸吾好药，治衣削食，炼铅烧汞，至于无所成，有所误，奈之何。今吾幸不好彼。”又《答客》诗云：“海山不是吾归处，归即应归兜率天。”则是晚年药术竟无所得，乃归依内典耳。
    李善《文选》，引证精博，五臣无足取也。惟注《北山移文》“植薪歌于延濑”，李善云未详。吕向云：“苏门先生游于延濑，见一人采薪，谓之曰：‘子以终乎？’薪人曰：‘吾闻圣人无怀，以道德为心，何怪乎而为哀也？’遂为歌二章而去。”又不注所出。至注《解嘲》，李善引伯夷、太公为二老，乃云“只太公为一老，不闻二老”。其缪如此。
    汲冢琐语晋《春秋篇》载平公梦朱罢窥屏，《左氏》、《国语》并云黄能。
    谢灵运诗云：“牵丝及元兴，解龟在景平。”五臣注《文选》云：“牵丝，谓牵王如丝之言而仕也。”李善云：“牵丝，初仕，解龟，去官也。应璩云：‘不悟牵朱丝，三署来相寻。’”
    《华阳国志蜀志》云：“蚕丛、鱼凫之后，有王曰杜宇，称帝号曰望帝，更名蒲卑。自以功德高诸王，乃以褒斜为前门，熊耳、灵关为后户，玉垒、峨嵋为城郭，江、潜、绵、络为池泽，汶山为畜牧，南中为园苑。会有水灾，其相开明决玉垒山以除水害，帝遂委以政事，禅位于开明，帝升西山隐焉。时适二月，子鹃鸟鸣，蜀人悲之，故闻子鹃之鸣，即日望帝也。”左太冲《蜀都赋》云：“鸟生杜宇之魂。”五臣注引《蜀记》云：“有王曰杜宇，号望帝，俗说云化为子鹃。子鹃，鸟名也。蜀人闻其鸣，即曰望帝也。”故鲍照、杜甫皆云是古帝魂，其实非变化也。
    《春秋左氏传》：“闻晋公子骈胁，欲观（绝句），其裸浴（绝句），薄而观之。”
    《礼记射义》：“孔子射于矍相之圃，盖观者如堵墙。射至于司马，使子路执弓矢出延射，曰：‘偾军之将，亡国之大夫，与为人后者不入，其余皆入。’盖去者半，入者半。又使公罔之裘、序点扬觯而语。公罔之裘扬觯而语曰：‘幼壮孝弟，耆耋好礼，不从流俗，修身以俟死，者不，在此位也。’盖去者半，处者半。序点又扬觯而语曰：‘好学不倦，好礼不变，旄期称道不乱，者不，在此位也。’盖仅有存者。”如此称“者不在此位”，何以观射，乃“不”字作上声，连上句，即于义无爽。今本《家语》无二“不”字。
    韩退之《泷吏》诗云：“不知官在朝，有益国家不。得无风其间，不武亦不文。仁义饬其躬，巧奸败群伦。”古本“风”作“虱”字，或引阮嗣宗“虱处中”为解，非也。
    按，秦《公孙鞅书靳令篇》云：“国以功受官予爵，则治省言寡。以六虱授官予爵，则治烦言生。六虱曰礼乐、曰诗书、曰修善、曰孝悌、曰诚信、曰贞廉、曰仁义、曰非兵、曰羞战。国有十二者，上无使农战，必贫至削。十二者成群，此谓君之治不胜其臣，官之治不胜其民，此谓六虱胜其政也。”（此言十二，乃止九条）。杜牧之云：“彼商鞅者，能耕能战，能行其法，基秦为强，曰彼仁义虱官也，可以置之。（注云：“置之，言不用也。”）”此昌黎之意也。
    端砚。下岩，色紫如猪肝，密理坚致，温润而泽，储水发墨，叩之有声。但性质坚，矿断裂，尤多瑕疵。
    秋枫岩，石色微淡，可亚下岩，坚润不及。
    梅根岩，一名中岩，桃花岩，一名上岩。二岩石俱皆沙壤相杂，无水泉，色淡而燥，肌理稍疏，然中岩又胜上岩。
    新坑，石色带红紫，其文细密，材质厚大无瑕，然止是崖石，颇乏坚润。
    后历，石与新坑略相似，又处其次。
    西坑六崖，石色青，微黑，佳者如歙石，粗罗纹，而发墨过之，石眼圆晕数重，青白黄黑相间，极大者为最胜。
    土人以晶莹圆明、中无瑕翳者为活眼，形模相类、不甚鲜明者为泪眼，形体略具、内外皆白、殊无光彩者为枯眼。
    唐《食货志》云：“武德四年，铸‘开元通宝’，钱径八方，重二铢四参，积十钱重一两，得轻重大小之中。其文以八分、篆、隶三体。”又云：“开元二十六年已后，钱甚恶，诏所在置监铸‘开元通宝’钱，京师库藏皆满。肃宗上元元年，以‘开元’旧钱一当十。”
    孔毅夫云：“‘开元通宝’钱，给事中欧阳询撰其文并书，回环可读，俗不知以为‘开元’钱明皇所铸。《六典》谓之‘开通元宝’。”司马光云：“薛《唐圣运图》云：‘初进蜡样，文德皇后掐一甲，故钱上有甲痕焉。’”凌《唐录政要》以为窦皇后。是时窦后已崩，文德后未立，今皆不取。李审言《记闻》云：“唐之钱文如‘乾元’、‘开元’曰重宝、通宝，世俗浅者有云‘乾重’、‘开通’，朝士尚有如此言者，尤可笑也。”
    马永卿云：“‘开元通宝’，盖唐二百八十九年独铸此钱，洛、并、幽、桂等州皆置监，故开元钱如此之多，而明皇记号偶相合耳。”
    《楚辞》云：“夕餐秋菊之落英。”王逸云：“英，华也。”《类篇》云：“英，草荣而无实者。”后汉冯衍赋云：“食玉芝之茂英。”言英华之英。洪兴祖《补注楚辞》云：“秋花无自落者，读如‘我落其实，而取其华’之‘落’。”此言为是。今秋花亦有落者，但菊蕊不落耳，若云“黄菊飘零满地金”，即诗用《楚辞》之句。且《宋书符瑞志》沈约云：“英，叶也。言食秋菊之叶。”据《神农本草》：“菊服之，轻身耐老。三月采叶。”《玉函方》王子乔《变白增年方》：“甘菊，三月上寅采，名曰玉英。”是英谓之叶也。晋许询诗云：“青松凝素体，秋菊落芳英。”
    《诗》云：“高山仰止，景行行止。”言人有景行，当效而行之，如山之高当仰之。今人书简有使“景仰”者，疏矣。魏文帝《书》云：“高山景行，深所慕仰。”为是。任彦升《太宰碑》云：“瞻彼景山，肃然望慕。”虽引《诗》“陟彼景山”，然不出景行高山之意也。
    《庄子》：“适莽苍者三餐而反，腹犹果然。”郭象不注。成元英疏云：“果然，充饱也。”陆德明《音义》云：“果，如字，又苦火切。众家皆云饱貌，言依旧果然。或云：犹，如也，言腹之饱如果然兽也。”《吴录地理志》云：“九真浦县有兽名果然，狻狄类也。”《南州异物志》云：“交州以南有果然兽，其鸣自呼，尾长，腹圆，过其头，胁边斑文，皮集十余，可得一蓐。繁文丽好，细厚温暖。”魏钟毓有赋。
    伊尹负鼎干汤。《庄子》成元英疏云：“负玉鼎以干汤。刘孝标《栖山志》云：‘故有忽白璧而乐垂纶，负五鼎而要卿相。’”《楚辞天问》云：“缘鹄饰玉，后帝是飨。”王逸云：“后帝，谓殷汤也。言伊尹始仕，因缘烹鹄鸟之羹，修玉鼎以事于汤，汤贤之，遂以为相。”独《孟子》以为不然也。
    刘禹锡云：“翁仲遗墟草树平。”《魏略》云：明年，景初元年，徙长安钟ね、骆驼、铜人、承露盘。盘折。铜人重不可致，留于霸城。大发卒，铸作铜人二，号曰翁仲，列坐于司徒门外。后汉鄙南千秋亭有石坛，坛庙之东枕道，有两石翁仲，南北相对。
    谢惠连云：“漾舟陶嘉月。”王褒《九怀》云：“陶嘉月兮总驾。”王逸云：“及吉时也。”
    百六。从上元甲寅，至今乾德四年丙寅，积年一万三千五百七十三，以通周法除之，得三通周，余六百一十三年。又除第一第二“百六”，共五百七十三年，余年入第三“百六”。从贞观十六年壬寅，入第二“百六”，至吴乾贞三年己丑。第二“百六”数穷。又从吴太和二年庚寅入第三“百六”，至今乾德四年丙寅，已得三十七年，更二百五十一年，方入第四“百六”。
    阳九。从上元甲寅，至今乾德四年丙寅，积年一万三千五百七十三，以通周法除之，得二通周，余四千四百五十三年，又以阳九数除之，得九，余年入第十阳九。从武德元年戊寅，入第十阳九，至今乾德四年丙寅，已得三百四十九年，更一百七年，第十阳九数穷，重起第一阳九。
    行香。起于后魏及江左齐、梁间，每燃香獯手，或以香末散行，谓之行香。唐初因之。文宗朝，崔蠡奏设斋行香，事无经据，乃罢。宣宗复释教，行其仪。朱梁开国，大明节，百官行香祝寿。石晋天福中，窦贞固奏，国忌行香，宰臣跪炉，百官立班，仍饭僧百人，即为规式。国朝至今因之。
    蔡谟初渡江，见彭蜞，大喜曰：“蟹有八足，加以二螯。”令烹之。既食，吐下委顿，方知非蟹。诣谢尚而说之。尚曰：“卿读《尔雅》不熟，几为勤学死。”
    据《苟子劝学篇》云：“蟹六跪而二螯。”注云：“跪，足也。”引《说文》云：“蟹，六足二螯首也。”
    今考《神农本草》，蟹八足二螯，其类甚多。六足者名蛇（音跪），四足者名北，皆有大毒，不可食。《尔雅》云：“骨曰骨，即彭骨也。似蟹而小。骨，王穴切。”谢尚云“读《尔雅》不熟”，必《尔雅》说蟹。今本止有彭骨一事，而他更无，恐《尔雅》脱文也。“勤学”当作“劝学”，恐《晋书》本误以“劝”为“勤”也。《建康实录》所引不误。今许叔重《说文》云：“蟹有二螯八足，旁行。”杨亻京引云“六足”，亦误，又衍一“首”字，亦误。《韩非子》云：“蟹，螯首如钺。”即当有“首”字。文字脱落，疑误学者，可为叹息。
    佛经颂云：“蒗菪拾花针。”《本草》云：“蒗菪，使人健行见鬼。《药性论》云：‘热，有大毒。生，能泻人见鬼，拾针狂乱。’雷公云：‘勿误食，眼生暹火。’”《史记》：“淳于意治王美人怀子而不乳，以蒗荡药一撮，用酒饮之，旋乳。”今医方并不言能通乳，或云性寒，或云热，皆不能晓。
    《上林赋》云：“仁频。”《仙药录》云：“槟榔，一名仁频。”《林邑记》云：“叶如甘蕉。”频音宾。吴普《本草》云：“一名槟门。”
    《上林赋》：“蜚︽。”《史记》作，《汉书》作︽。郭璞音诔，《神农本草作鼯鼠；音羸，飞鼠也，其状如兔而鼠首，以其髯飞。《尔雅》：“鼯鼠，一名夷由。”郭璞云：“状如小狐，似蝙蝠，肉翅，尾项胁毛紫赤色，背上苍艾色，腹下黄，喙颔杂白，脚短，爪长，尾三尺许。飞且乳，亦谓之飞生。声如人呼。食灶烟，能从高赴下，不能从下上高。”陶隐居云：“<鼠>是鼯鼠，一名飞生，产妇持之，易生。”
    杨、柳二种。杨树叶短，柳树叶长，花即初发时，黄蕊子为飞絮。今絮中有小青子，着水泥沙滩上，即生小青芽，乃柳之苗也。东坡谓絮化为浮萍，误矣。
    人参。许氏《说文》：人参。字与参同。扁鹊云：有毒。或生邯郸，三月生叶，小花，核黑，茎有毛，九月采根，有头足手，面目如人。《春秋运斗枢》云：“摇光星，散为人参。废江淮山渎之利，则摇光不明，人参不生。”《礼斗威仪》云：“君乘木而王，有人参生。”《广雅》云：“参，地精人参也。”《梁书》：“阮孝绪母疾，须人参。旧传钟山所出，有鹿引之，鹿灭，得此草。”《异苑》与《广五行记》皆云：“土下有呼声，掘之，得人参。如人形，四体备具，声遂绝。”
    石斛。出始兴六安山傍石上；或生木上，谓之木斛，不中用。盛弘之《荆州记》云：“隋郡《永阳县》有泷石山，山上多石斛，精好如金环。”
    王冶知南恩州，其子荩臣云：“海边有石山觜，每蟹过之，则化为石，蛇亦然。”
    洪炎《杂家》：“安南有玉龙膏，南人用之化银液。说者云：此膏北来则及祸。韩约都护安南，得其膏，持归。是岁。京师乱，约以附会郑注，竟赤其族。今黄白家烧金干汞，必有阴祸也。”
    《会要》：雍熙中，供奉官于延德使高昌还，《行程》云：“王居北庭。北庭山中出罔砂，山中常有烟气涌起，而无云雾。至夕，火焰如炬火，照见禽鼠皆赤。采罔砂者著木底鞋，若皮为底者即焦。有穴出青泥，出穴即变为砂石，土人取以治皮。”
    今俗谚云：“如‘盐药’，言其少而难得。”《本草戎盐部》中陈藏器云：“盐药，味咸，无毒，疗赤眼，明目，生海西南雷诸州，山石似芒消，入口极冷，可傅疮肿。”又，《本草》：“独自草，作毒箭，唯盐药可解。”《戎盐》条中不言，恐有脱误。
    《异苑》云：“魏武北征蹋顿，升岭眺瞩，见山冈不生百草。王粲曰：‘是古冢。此人在世服矾石，葬而石生热，蒸出外，故卉木焦灭。’即令发看，果得大墓，内有矾石满茔。”
    据本经，矾石性寒。《异苑》云热，盖误矣，乃{石}石也。又：魏武六年，平乌丸，王粲犹在荆州，其说非也。一说粲在荆州与刘表登彰山，尝见此异。
    《鸡跖》载：“摩{波石}石，出西番山石涧中，辟诸毒炉火。”《本草》云：“阳石也。出南中，人传之不经，云是观音菩萨所居山座若手按者也。”此说大谬。
    《寰宇记》：“三佛齐国，南海水中，有山，五色耸峙，其石有小焰。每船舶过其下，水流如涌，人或以刀斫击之，有石进入船中者，是此石也。烧之，有硫黄气。”又谓：“舶船上下，爱其山石者，多以手扪之，故云摩{波石}石。”非前说也；匮五金，伏三黄，制铅汞。
    升玄子《伏汞图》有《试鸟场消石法》，云：“其色青，取白石英炙令热，将点上，便消入石中。道书言出鸟场国，能消金石为水，服之，尽得长生。其石出处，气极秽恶，飞鸟不能过其上。人或单服从之过，身上诸虫尽化为水而得长生矣。形若鹅管者佳。”
    狐刚子《粉图》云：“青消石，一名北帝玄珠。”又，《三十六神水方》，《化曾青方》，用正消石。观此，则今世间谓之消石，似非正也。
    《药名隐诀》云：自古传消石能化一切金石为水者，服乃长生。不闻所出之处，徒有其名，而与无无异。近代陶隐居撰《本草》，乃言朴消是消石之朴，又言芒消与石脾合煮，成为真消石。石脾无复识者，寻其事由，殊为乖僻。则消石有正有赝，信矣。然经谓消石天地至神之物，陶言今无正石，亦未为全失。今《图经》引梁、隋间方书，谓虽非真石，而其功效既相近，亦可通用，则今世所用者或可也。
    崔《炉火本草》云：“消石，阴石也。”此非石类，即咸卤煎成，今呼焰消。是河北商城及怀、卫界沿河人家刮卤淋汁所就，与朴消、小盐一煎之，能制伏铅，出铜晕。南地不产朴消，能熟皮芒消可入药用。今“消石”注乃云此即地霜，所在山泽，冬月地上有霜扫取，以水淋汁后，乃煎炼而成，盖以能化诸石，故名消石，非与芒消、朴消一类而有消名也。
    《图经》又云：今医方家但以未炼成块微青者为朴消，炼成盆中上有芒者为芒消，其芒消底澄凝者为消石。又云：炼朴消或地霜而成坚白如石者，乃消石也。则杂炼朴消、地霜而成消石是矣，非别有消石也。
    余谓不假煎炼，如仙经所言，乃正消石。设煎炼而成者，亦名消石，乃今世所用焰消。亦能伏八石，而芒消可入药，且据所有用之耳，非必消石为天地至神之物也。《丹房镜源诸消篇》有马牙消、朴消、芒消、缩砂、坑消五种。若消石，则列在《诸石篇》中，可见也。
    《仁和县图经》云：“盐消，出县东十里，炼成朴消。又有冬月自地中涌起消，通透光莹者名霜花，亦名剑脊消。药中用为玄明粉、紫雪之属。”
    唐秘书省有熟纸匠十人，装潢匠六人。潢。《集韵》：“音胡旷切。”《释名》：“染纸也。”《齐民要术》有《装潢纸法》，云：“浸蘖汁入潢，凡潢纸灭白便是，染则年久色暗，盖染黄也。”后有《雌黄治书法》云：“潢讫治者佳，先治，入潢则动。”《要术》，后魏贾思勰撰。则古用黄纸写书久矣。写讫入潢，辟蠹也。今惟释藏经如此，先写后潢。《要术》又云：“凡打纸欲生，生则坚厚。”则打纸工盖熟纸匠也。予有旧佛经一卷，乃唐永泰元年奉诏于大明宫译，后有鱼朝恩衔，又有经生并装潢人姓名。
    《春秋》：夏姬乃郑穆公之女，陈大夫御叔之妻。其子徵舒弑君。徵舒行恶逆，姬当四十余岁，乃鲁宣公十一年。历宣公、成公，申公巫臣窃以逃晋，又相去十余年矣。后又生女嫁叔向，计其年六十余矣，而能肓孕。《列女传》云：夏姬内挟技术，盖老而复壮者，三为王后，七为夫人。或云：凡九为寡妇，当之者辄死。《左氏》所载当之者，已八人矣。宇文士及《妆台记》序云：“春秋之初，有晋、楚之谚曰：‘夏姬得道，鸡皮三少。’”
    秦嘉，字士会，陇西人也。为郡上掾（一作计）其妻徐淑，寝疾，还家不获面别，赠诗云：
    人生譬朝露，居世多屯蹇。忧艰常早至，欢会常苦晚。念当奉时役，去尔日遥远。遣车迎子还，空往复空返。省书情凄怆，临食不能饭。独坐空房中，谁与相劝勉。长夜不能眠，伏枕独展转。忧来如寻环，匪席不可卷。嘉报以诗云：
    帝灵无私亲，为善荷天禄。伤我与尔身，少小罹茕独。既得结大义，欢乐苦不足。念当远离别，思念叙款曲。河广无舟梁，道远隔丘陆。临路怀惆怅，中驾正踯躅。浮云起高山，悲风激深谷。良马不回鞍，轻车不转毂。针药可屡进，愁思难为数。贞士笃终始，恩义不可属。
    肃肃仆夫征，锵锵扬和铃。清晨当引迈，束带待鸡鸣。顾看空室中，仿佛想姿形。一别怀万恨，起坐为不宁。何用叙我心，遗思致款诚。宝钗可耀首，明镜可鉴形。芳香去垢秽，素琴有清声。诗人感木瓜，乃欲答瑶琼。愧彼持赠厚，惭此往物轻。虽知未足报，贵用叙我情。淑又答诗一首：
    妾身兮不令，婴疾兮来归。沈滞兮家门，历时兮不差。旷废兮侍觐，情敬兮有违。君今兮奉命，远适兮京师。悠悠兮离别，无因兮叙怀。瞻望兮踊跃，伫立兮徘徊。思君兮感结，梦想兮容晖。君发兮引迈，去我兮日乖。恨无兮羽冀，高飞兮相追。长吟兮永叹，泪下兮沾衣。嘉与妻书曰：
    不能养志，当给郡使。随俗顺时，亻黾勉当去。知尔所苦，故尔未有瘳损。想念悒悒，劳心无已。当涉远路，趋走飞尘。非志所慕，惨惨少乐。又计往还，将弥时节。念发同怨，意犹迟迟。欲暂相见，有所属托。今遣车往，想必有方。淑答书曰：
    知屈圭璋，应奉岁使。策名王府，观国之光。虽失高素皓然之业，亦是仲尼执鞭之操也。自初承问，心愿东还。迫疾惟亟，抱叹而已。日月已尽，行有伴列。想严装已办，发迈在近。谁谓宋远，企予望之。室迩人遐，我劳如何。深谷逶迤，而君是涉。高山岩岩，而君是越。斯亦难矣。长路悠悠，而君是践。冰霜惨烈，而君是履。身非形影，何得动而辄俱；体非比目，何得同而不离。于是诵萱草之咏，以消两家之思；割今者之恨，以待将来之欢。君适乐土，优游京邑。观王都之壮丽，察天下之珍妙，得无目玩意移，往而不能出耶！嘉重报妻书曰：
    车还空反，甚失所望。兼叙远别恨恨之情，顾尤怅然间，得此镜，既明妍媸，及观文彩，世所希有，意甚爱之，故以相与。并宝钗一双，妙香四种，素琴一张，常所自弹也。明镜可以鉴形，宝钗可以耀首，芳香可以馥身，素琴可以娱耳。淑又报嘉书曰：
    既惠音令，兼赐诸物。厚意殷勤，出于非望。镜有文彩之丽，钗有殊异之观。芳香既珍，素琴益好。惠异物于鄙陋，割所珍以相赐。非丰恩之厚，孰肯若斯！览镜执钗，情意仿佛。操琴咏诗，思心成结。敕以芳香馥身，喻以明镜鉴形，此言过矣，未获我心也。昔诗人有飞蓬之感，班婕妤有谁荣之叹。素琴之作，当须君归。明镜之鉴，当待君还。未奉光仪，则宝钗不列也。未侍帐幄，则芳香不发也。
    梁钟嵘《诗评》曰：“二汉为五言，不过数家，而妇人居二。徐淑《宝钗》之作，亚《团扇》矣。”
    东坡《志林》云：“谢瞻《张子房》诗云：‘苛慝暴三殇。’此谓上中下殇，言秦无道，戮及孥稚也。五臣注乃引‘苛政猛于虎，吾父、吾子、吾夫皆死于是’，谓夫与父为殇，此岂非俚儒之荒陋者乎？”
    余观宣远诗云：“王风哀以思，周道荡无章。卜洛易隆替，兴乱罔不亡。秦政吞九鼎，苛慝暴三殇。息肩缠民思，灵鉴集朱光。伊人感代工，聿来拱兴王。”恐为穆公杀三良，不使终其天年，此《黄鸟》之诗所以哀也。殉葬乃始于秦，其苛慝可知。
    葛蘩校苏州《韦刺史集》十卷，今平江板本是也。刺史，洛阳人，姓韦氏，名应物。贞元中，以左司郎中，出为苏州刺史。书目、姓名，略见《唐书艺文志》，其详不载于正史，不可得而考也。
    今观其《逢杨开府》诗云：“少事武皇帝，无赖恃恩私。身作里中横，家藏亡命儿。朝持ヅυ局，暮窃东邻姬。司隶不敢捕，立在白玉墀。骊山风雪夜，长杨羽猎时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚嫠。忽逢杨开府，论旧涕俱垂。坐客何由识，唯有故人知。”又《温泉行》云：“出身天宝今年几，顽钝如锤命如纸。作官不了却来归，还是杜陵一男子。”又云：“身骑厩马引天仗，直入华清列御前。”是尝为三卫而踪迹不羁也。
    《燕李录事》诗云：“与君十五侍皇闱。”又《京师叛乱寄诸弟》云：“弱冠遭世难，二纪犹未平。”当天宝十五载六月，明皇避安禄山之难，是年，应物年二十。至宝应元年建巳月，上皇崩。则武皇升仙之时，应物年二十七。
    又《示从子河南尉班诗序》云：“永泰中，予任洛阳丞。”则应物年二十九。
    及其来吴，《赠旧识》云：“少年游太学，负气蔑诸生。蹉跎三十载，今日海隅行。”则少尝游太学。盖武皇升仙后，二年入太学，遂为丞也。
    自洛阳丞为京兆府功曹。大历十四年，自鄂县令别除轹阳令，以疾归善福精舍。建中二年，由前资除比部员外郎，出为滁州，改判江州，改左司郎中。贞元初，又历苏州。罢守，寓居永定精舍。以诗考之，历官次序如此。
    《广德中洛阳作》云：“蹇劣乏高步，缉遗守微官。”广德二年，乃当永泰之元时，为洛阳丞。自京师叛乱之后，至德、乾元、上元、宝应数年间，折节读书，遂入仕，而因谓之微官也。
    《善福精舍书》注：“建中二年除比部。”则应物年四十五。建中四年十月三日，京师兵乱，自滁州间道遣使。明年兴元甲子岁五月九日，使还，寄诸弟，作诗，云：“岁暮兵戈乱京国，帛书间道访存亡。”乃德宗车奉天时，应物年四十八。自后守九江，至为苏州刺史，计其年五十余矣。以集中事及时人所称考，其仕宦如此，得非遂止于苏耶？
    按，白居易苏州《答刘禹锡》诗云：“敢有文章替左司。”左司，盖谓应物也。官称止于此。其集中诗，《寄大梁诸友》云：“分竹守南谯，弭节过梁地。”则是守亳时也。篇末云：“相敦在勤事，海内方劳师。”似与兴元甲子不远也。
    又唐小说载与诸公倡和，称韦十九。林宝《姓纂》云：“周逍遥公之后，左仆射扶阳公持价生司门郎中令仪，令仪生銮，銮生应物，应物生监察御史、河东节度掌书记庆复。”
    李肇《国史补》云：“为人性高洁，鲜食寡欲，所居，焚香席地而坐。其为诗，驰骤建安已还，各得风韵。”又云：“开元以后，位卑而著名者：李北海、王江宁、李馆陶，郑广文、元鲁山、萧功曹、张长史、独孤常州、崔比部、梁补阙、韦苏州。”其大略可见如此。
    《诗常棣》，燕兄弟也，悯管、蔡之失道，故作《常棣》焉。毛注云：“周公吊二叔之不咸，而使兄弟之恩疏，召公为作此诗，而歌以亲之。”《史记》、谯周皆以召公为周公之庶兄。《左氏传》：“王怒，以狄伐郑。富辰谏曰：‘不可。臣闻昔周公吊二叔之不咸，故封建亲戚以蕃屏周室。召穆公思周德之不类，故纠合宗族于成周，而作《诗》曰：‘常棣之华，鄂不кк。凡今之人，莫如兄弟。’”云云。孔颖达云：“此诗自是成王之时周公所作，以亲兄弟。但召穆公见厉王之时，兄弟恩疏，重歌周公所作之诗，以亲之耳。”不言召公所作，当别有据。
    “青衫白发老参军，旋粜黄粱买酒樽。但得有钱留客醉，也胜骑马上人门。”此诗脍炙人口，不知谁作。见施佥判德权，云：“乃德清人法原之祖卢政议诗。”更有一绝：“十月都门风薄衣，捣砧声里雁南飞。野人不识长安乐，且趁鲈鱼一棹肥。”
    古诗云：“灯檠昏鱼目。”读檠为去声。《集韵》：“檠，渠映切。有足，所以几物。”又：“檠，音平声，榜也。”非灯檠字。韩退之云：“墙角君看短檠弃。”亦误也。
    吉姓。《元和姓纂》云：“尹吉甫之后，以王父字为氏，汉有汉中太守吉恪。”贾昌朝《音辨》云：“吉，氏也。”引《诗》谓之尹吉，其乙切。《崧高诗注》云：“尹，官氏也。”《风俗通》云：“师尹，三公，官也。以官为姓，周有尹喜、尹吉甫。”《姓纂》又云：“少昊之子，封于尹城，因氏焉。”然吉、尹二姓，俱出尹吉甫之后，但《诗注》以尹为官，以吉为姓，未知孰是？
    欧公父《墓表》云：“回顾乳者，剑汝于其旁。”《曲礼》曰：“负剑辟耳诏之。”注云：“负谓置之于背，剑谓挟之于旁。”
    绛县老人云：“臣生之岁，正月甲子朔，四百有四十五甲子矣，其季于今，三之一也。”季者，末也。今，今日也。谓已得四百四十五全甲子，其末一甲子六十日，而今日乃癸未，才得二十日也，故曰三之一。
    文公之十一年，至襄公三十年，通七十四年。以《年表》考之，文公之十一年，岁在己巳，襄公之三十年，岁在戊午，今乃云七十三年者，盖谓襄公之三十年，上距文公之十一年，得七十三年也。所谓亥二首六身者。注云：亥字二画在上，并三六为身，如“”之六。盖古之亥字如此写，故曰二首六身。其下六画如“”字三个六数也。所谓下二如身，是其日数则六千六百六旬也。故曰是日数也。且四百四十五甲子，合得二万六千七百日，乃差四十日，则前所谓其季于今三之一，谓其末一甲子才得二十日，故少四十也。且不谓之日，而谓之旬者，盖古以甲子数日，故谓之旬。如今阴阳家所谓甲子旬中、甲午旬中之类是也。与书“期，三百有六旬”同。
    《集韵》引向秀云：“孟浪，无取舍之谓。”孟，音母朗切。
    《唐书》载：“李宗闵知贡举，门生多清秀俊茂，唐仲、薛举、袁都辈，时谓之玉笋。”玉笋班，恐因此而得名。
    唐初功臣，皆云图形凌烟阁。而《河间元王孝恭碑》乃作戢武阁，岂凌烟先名戢武而后改之耶？又《段志玄碑》亦云图形戢武阁。
    封德彝名伦，房玄龄名乔，高士廉名俭，颜师古名籀，而皆云以字行。颜之推云：“古者，名终则讳之，字乃以为子孙，江北士人全不辩之，名亦呼为字，字固为字。”颜师古《匡谬正俗》云：“或问：人有称字而不称名，何也？”颜师古考诸典故，故以称名为是。颜师古立论如此，而乃以字行，不可晓也。
    唐《河侯新祠颂》，秦宗撰，云：“河伯姓冯名夷，字公子，潼乡华阴人也。”章怀《张衡传注》引《圣贤冢墓记》云：“冯夷，弘农华阴潼乡堤首里人。服石，得水仙，为河伯。”又引《龙鱼河图》云：“河伯，姓吕，名公子，夫人姓冯名夷。”三说虽异，其实皆无所据。
    东魏《大觉寺碑》阴，题银青光禄大夫臣韩毅隶书，盖今楷字也。庾肩吾曰：“隶书，今之正书也。”张怀《六体书论》亦云：“隶书，程邈造。字皆真正，亦曰真书。”自唐以前皆谓楷字为隶，欧公《集古录》误以八分为隶书也。
    杜甫《越王楼》诗云：“绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。”《绵州图经》云：“越王台，在绵州城外，西北有台，高百尺，上有楼，下瞰州城。唐显庆中太宗子越王贞任绵州刺史日作，诗云‘孤城西北起高楼，碧瓦朱甍照城郭’是也。”
    韦苏州《送黎六郎》诗云：“闻话嵩峰多野寺，不嫌黄绶向阳城。钓台水绿荷已生，少姨庙寒花始遍。”杨ぁ撰《少姨庙碑》：“《汉地理志》云：嵩高少室庙。其神为妇人像者，故老相传云，启母涂山氏之妹也。”
    唐《吕公表》，吕也。元结撰。前太子文学、翰林待诏顾诫奢书。即杜甫所赠顾八分文学诗是也。
    唐《六公咏》，李邕撰，胡履虚书。杜甫《八哀》诗云：“朗咏《六公篇》，忧来豁蒙蔽。”六公者，五王为一章，狄丞相别为一章云。
    《北史》：“后周武帝天和二年甲辰，立露门学，置生七十二人。六年春正月己酉朔，以露门未成故，废朝。”又，建德三年春正月，朝群臣于露门。宣皇帝大象元年春正月己丑，受朝于露门。天成二年二月丁巳，帝幸露门学，行释奠礼。静帝二年，宣帝寝疾，诏宰相入宿露门。世用露门劝讲，二字未详所出。
    杜牧之《朱坡》诗云：“小莲娃欲语，幽笋稚相携。”言笋如稚子。与杜甫“竹根稚子无人见”同意。
    琼田草。生于分宁山谷间。有《琼田草经》一卷。八月十五日采之。草有十名，曰不死草、长生草，又云苦天之类。
    《本草》：“蝉壳谓之蝉花。”今成都有草名蝉花。今有干者，视之，乃蝉额裂面抽茎，上有花，善治目，未知如何用也。
    元三年，《状元笏记》，黄鲁直代云：“密对天光，恭承圣训。曾是草茅之贱，获沾雨露之恩。”又云：“顾得助于众贤，更图宁于多士。”
    天运八十一岁差一度，名曰岁差。洛下闳云五百年当差一度，后人臆说也。
    犀以黑为本。其色黑而黄，曰正透；黄而有黑边曰倒透。正者，世人贵之，其形圆，谓之通天犀。南中有伪者。磨之渐热，乃验。犀性凉，磨之不热。
    宣徽使及建节钺，则称判某州，余则知。
    每大起居，宰执侍班于垂拱隔门外东廊庐中，三帅庭下声喏。卷帘及半，起身答之，祖宗之制也。
    《前汉梅福传》：“福弃妻子，去九江，至今传以为仙。人有见福于会稽者，变名姓为吴市门卒。”或云吴门乃洪州，今有吴门镇，九江去亦不远矣。
    资政、观文二小殿，横列禁中。宰相出镇带资政殿大学士，执政无大字。苏易简出，被遇独厚，迁紫宸之日，以称呼不便，更用观文。因此，宰、执出镇优遇者，则除之。
    藩郡带钤司酝酒不限数。惟会稽则不然，必有由也。
    麻三剥四。谓麻制一行三字，剥麻一行四字。
    宇文伯修有一古鼎，款识云：“辇酌宫。”
    大庆殿玉磬十六，新造也。其下趺以凤。初以狮子不出于三代，故易之。
    官制。以在内官不当有使名，尽略之。无枢密使，只云知枢密院、同知枢密院。旧制，枢密使独班知院并参政，用拜命先后为立班之序。
    水。邻知切，又力智切，又力制切。引《诗》“深则水”。今《诗》本改作“厉”字。“水”出《集韵》、《类篇》，履石渡水也。
    唐昌观玉蕊花，今之散水花。扬州琼花，今之聚八仙，但木老耳。
    唐会昌五年，毁招提兰若四万余区。又，《会要》：“元和二年，官赐额为寺，私造者为招提兰若。”僧辉记：梵云拓斗提奢，唐言四方僧物。但传笔者讹“拓”为“招”，去“斗奢”为“提”字也。招提，乃十方住持耳。
    亻暴。音豹，越也。唐制，官新到官府，并上者谓之亻暴。今俗谓程外课作者，谓之亻暴工。《玉篇》云：“亻暴，连直也。”凡当直之法，自给、舍、丞、郎入者，三直无亻暴；自起居郎官入者，五直一亻暴；御史、补阙入者，七直两亻暴；其余杂入者，十直三亻暴。或有作豹伏之义，非也。
    江邻几云：《山海经》云：“象胆在四足。”今《山海经》无此语。象胆随四时在足，见《酉阳杂俎》。
    毗陵古寺柱间，有雷神书字一行云，“石床侯十三火人”，下有绪月二字。“绪月”见佛书。
    杜诗云：“匡山读书处，头白早归来。”李太白，青山人，多游匡庐，故谓之匡山。《绵州图经》云：“戴天山，在县北五十里，有大明寺。开元中，李白读书于此寺。又名大康山，即杜甫所谓‘康山读书处’也。”恐《图经》之妄。
    《淮南子》云：“武王破纣，杀之于宣室。”许叔重云：“宣室，在朝歌城外。”宣室，殷宫名。一曰：宣室，狱也。音宣和之宣。汉未央前殿有宣室，温室。音暄，见《集韵》。
    《西京杂记》：“杨贵，字王孙，京兆人也。生时厚自奉养，死卒裸葬于终南山。其子孙掘土凿石，深七尺而下尸，上复盖之以石。”又张崇文《历代小志》：“文翁，姓文，名党，字仲翁。晋帝时为蜀郡太守。”今《汉书》皆不载其名，姑录于此。
    《汉百官表》：“中尉，秦官。武帝太初元年，更名执金吾。”应劭曰：“吾者，御也。掌执金革以御非常。”师古曰：“金吾，鸟名也。主辟不祥。天子出行，职主先导，以御非常，故手执此鸟之象，因以名官。”崔豹《古今注》云：“执金吾，棒也。以铜为之，金涂两末，谓之金吾。”二说不同。
    大礼毕，赏给诸军次第：
    第一曰殿前左右班御龙直、骨朵直、内殿直、散员、散指挥、散都头、散只候、金枪班、银枪班、东第一至第五。西第一至第二，茶酒新旧班、招箭班、弓箭直、弩直、散直、钧容直，习驭直、随龙忠佐。
    第二曰捧日二十指挥（左第一军至第二军，右第一军至第二军），天武二十指挥（同上），拱圣十四指挥，神勇十四指挥，胜捷十指挥，骁骑十四指挥（左右各一至第七），骁胜六指挥（左右各一至第三），宣武十五指挥，殿虎六十指挥（左右各三军，军各十指挥），水军指挥宣朔第一龙猛六指挥、广勇二十一指挥、骁骑第七第八管节度使。
    第三曰龙卫二十指挥（左右各二军，军各五营），神卫二十指挥（同上），云骑七指挥，步虎六十指挥（左右各三军，军各十指挥），步虎水军飞山甲指挥第一第二，床子弩指挥第一第二（自捧日已后，计三百二十六指挥）。
    马世父云：“其先公在户部日，尝检宣和间旧例。”所闻如此。
    《水经》，世以为桑钦撰。予读易水注云：“易水经其东南，合氵寇水，故桑钦曰：‘易水出新城西北，东入氵寇自下。’”“氵寇”、“易”互受通称矣。又，广阳县溪水亦引桑钦说，且《水经》正文，皆无此语。恐非桑钦撰，当别有书也。古书散亡，良可叹已。
