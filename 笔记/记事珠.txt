记事珠　　（唐）冯贽 撰 

　　●读书数真珠以记 

　　于授幼时，家以绿真珠胜为帘押。授读书，数真珠以记，日辄一遍。 

　　●玉女进食 

　　嵩高山下有石室，名谟觞，内有仙书无数，昔之人方曰：“读书于内，玉女进以饮食”。 

　　●马嵬锦袜 

　　杨贵妃死之日，马嵬媪得锦袎袜一只，遇过客一玩百钱，前后获钱无数。 

　　●续骨膏 

　　武帝以金弹弹鸟，破其白光琉璃马鞍，甚悔恨之。李少君取续骨和稀膏接之，映日而视，初无损处。 

　　●自然帘 

　　徐福为始皇作自然之帘，悬于宫门。始皇抱文珠置膝上，其帘便下，去之则帘自卷。不事钩，故又名“不钩”。 

　　●无字碑 

　　赵崇凝重清介，门无杂宾，慕王濛、刘真长之风也，标格清峻，不为文章，号曰：“无字碑”。 

　　●安石榴 

　　李汉碎胡玛瑙盘，盛送王莒曰：“安石榴”。莒见之不疑，既食，乃觉。 

　　●香尉 

　　汉雍仲子进南海香物，拜涪阳尉，人谓之“香尉”。 

　　●蒲桃髻 

　　小儿发初生，为小髻十数，其父母为儿女相胜之辞。曰：“蒲桃髻，十穗胜五穗。” 

　　●鱼脊出金钗 

　　宝历中，酉阳人见钓鱼师有鱼脑贯黄文，爱而买归。食至脊上，出金钗一只，长六寸。 

　　●惜春御史 

　　穆宗每宫中花开，则以重项帐蒙蔽栏槛，置惜春御史掌之。号曰“括香”。 

　　●曲部尚书 

　　汝阳王取云梦石瓮，泛春渠以置酒，作金银龟鱼浮沉其中，为酌酒具，自称酿王，兼曲部尚书。 

　　●糠市 

　　洛阳振德坊皆贫民，例享糟糠之薄，贺知章目为糠市。 

　　●碧落侍郎 

　　沈义为仙人所迎，见老人以金按玉盘赐之。后授官为碧落侍郎。 

　　●猎蝇记室 

　　卢灵记室多作脯脂，夏则委人于十步内，扇上涂血以扑蝇，脯以青纱障隔尘土。时人呼为“猎蝇记室”。 

　　●喷墨 

　　班孟嚼墨一喷，皆成字在纸，各有意义。 

　　●九花虬 

　　代宗时，范阳贡马，额高九斗，真虬龙也。身被五花纹，号“九花虬”。后以赐郭子仪。 

　　●茗战 

　　建人斗茶为“茗战”。 

　　●温柔乡 

　　成帝谓合德为温柔乡，曰：“吾老是乡足矣。不能效武帝求白云乡也。” 

　　●狐穴诗人 

　　唐末有乔子旷者，能诗，喜用僻事。时人谓之“狐穴诗人”。 

　　●宝井 

　　范蠡收四方难得之货，或藏之井堑，谓之“宝井”。丽色溢于闺房，谓之“游宫”。 

　　●琼厨金穴 

　　光武皇后弟郭况家，工治之声不绝。人谓之“郭氏之室，不雨而雷”。东京谓况家为“琼厨金穴”。 

　　●妆点芳草 

　　午桥庄小儿坡，茂草盈里。晋公每使数群羊散于坡上。曰：“芳草多情，赖此妆点也”。 

　　●贵家棋子 

　　开成中，贵家以紫擅心，瑞龙朏为棋子。 

　　●桃花醋 

　　唐世风俗，贵重葫芦酱、桃花醋、照水油。 

　　●眉目如画 

　　马援眉目如画。 

　　●篪声 

　　齐世祖于南康郡作乐，有丝无管，空中闻有篪声，调节相应。 

　　●鲛人泪 

　　鲛人之泪，圆者成明珠，长者成玉箸。 

　　●歌两曲 

　　绛树一声能歌两曲。一人相听，各闻一曲，一字不乱。人疑其一声在鼻。 

　　●沈约集 

　　谢秘书平生不嗜书，独爱沈约集。行立坐卧，靡不讽咏。 

　　●女郎请书 

　　贞元中，许商舟行湖中。青衣迎入一府，女郎请书《江海赋》，碧玉砚，银水玻黎为匣。 

　　●恨不读书 

　　沈攸之晚好读书，手不释卷。尝叹曰：“早知穷达有命，恨不十年读书”。 

　　●聚芳图百带 

　　宗测春游山谷，见奇花瑞草，则系于带上，归而图其形状，名“聚芳图”、“百花带”。人多效之。 

　　●沈休文 

　　沈休文多病，六月犹锦帽温炉，食姜椒饭。不尔则委顿。 

　　●鹤识字 

　　卫济川养六鹤，日以粥饭啖之，三年识字。济川检书，皆使鹤衔，取之无差。 

　　●梨花洗妆 

　　洛阳梨花时，人多携酒其下。曰：“为梨花洗妆”，或至买树。 

　　●怯夜幡 

　　胡阳白檀寺幡刹，日中有影，月中无影，不知何故。因号“怯夜幡”。 

　　●田水声 

　　渊明尝闻田水声，倚杖久听。叹曰：“秋稻已秀，翠色染人。时剖胸襟，一洗荆棘。此水过吾师丈人矣”。 

　　●卧蛇 

　　傅咸掌有卧蛇文，指甲上隐起花草如雕刻，是以文章过人。 

　　●桃花纸 

　　杨炎在中书，后间糊窗用桃花纸，涂以水油，取其明甚。 

　　●得意田 

　　云阳改氏，值丰年则尽取金钱埋之，九里皆满。曰：“有得意田，遂可弃无用金”。 

　　●一醉六日 

　　张麟一醉六日，啮柱几半。 

　　●裙幄 

　　长安士女游春野步，遇名花则藉草而坐，解裙四围，遮绕如奕棋，谓之“裙幄”。 

　　●贮兰蕙 

　　王维以黄磁斗贮兰蕙，养以绮石，累年弥盛。 

　　●春草 

　　白乐天有姬善舞，名春草。 

　　●犀如意 

　　虞世南以犀如意爬痒，久之叹曰：“妨吾声律半工夫。” 

　　●洗笔 

　　白傅每一诗，辄洗其笔。 

　　●杜兰香 

　　神女杜兰香降张硕，硕问祷何如？香曰：“消摩自可愈疾，淫祀无益”。 

　　●梦神 

　　梦神曰趾离，呼之而寝，梦清而吉。 

　　●书仓 

　　曹曾积石为仓，以藏书。名“曹氏书仓”。 

　　●长七寸 

　　李子筇长七寸。 

　　●自负书剑 

　　凌倚隐衡山，往来自负书剑，削竹为担，裹以乌毡。倚既死，山僧取以供事。 

　　●支琴 

　　白傅用胡松节支琴。 

　　●诗成裁窗纸 

　　段九章诗成无纸，就窗裁故纸，连缀用之。九章，字惠文。 

　　●弄葫芦成诗 

　　王筠好弄葫芦。每吟咏则注水于葫芦，倾已复注，若掷之于地，则诗成矣。 

　　●昆仑玉盏 

　　宇文卓方执昆仑玉盏，听左丞檀超高谭，不觉坠地。 
