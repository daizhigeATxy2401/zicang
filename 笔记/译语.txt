译语　　（明）岷峨山人 撰 

　　译者，《说文》云：“传译四夷之言也。从言，睾声。”越裳氏重九译来贡。《周礼·象胥传》：“四夷之言，东方曰寄，南方曰象，西方曰狄凝，北方曰译。”《注疏》云：“译，陈也。”陈说内外之言。语者，《说文》云：“论也。从言，吾声。”语者，午也，言交午也。吾言为语，吾，语声也。 

　　北胡种落不一，夏曰獯鬻，周曰玁狁，秦汉皆曰匈奴，唐曰突厥，宋曰契丹。今止曰鞑靼，俗曰：“达子”。又恶其贪残，曰贼、曰虏。自汉以来，匈奴颇盛，后稍弱而乌桓兴。汉末，鲜卑灭乌桓，尽有其地。后魏时，蠕蠕独强，与魏为敌。蠕蠕灭而突厥起，尽有西北地。唐贞观中，李靖灭之。五代及宋，契丹复盛，别部小者曰蒙古，曰泰赤乌，曰塔塔儿，曰克列，各据分地。既而蒙古兼并有之，遂入中国，称号曰元。我皇明膺箓受图，逐还朔漠。一传爱猷识里达腊，再传脱古思帖木儿，为也速迭儿所弑，其部属皆奔散来附。洪武中，天兵往讨其罪，追至撤撤儿山，大败之，自是不敢近边者十余年。永乐中，有本雅失里者，及其下马哈木、阿鲁台奉贡唯谨，因封马哈木为顺宁王，阿鲁台为和宁王。已而叛服不常，遣使谕之，不悛。车驾屡亲征之，诸胡始平。本雅失里妻率其部属来朝，愿居京师。宣德中，马哈木攻杀阿鲁台，欲领部落，人心不服，乃求元之后脱脱不花立为王，居沙漠之北。马哈木子脱欢，脱欢子也先居沙漠之西北瓦剌，正统初偕遣使朝贡，岁以为常，朝廷赏赉甚厚。其后负德入寇，归而自相篡戮，朝廷因而绝之。 

　　其风俗，《匈奴志》谓其随水草畜牧，无屋居，行则车为室，止则毡为庐。自君长以下咸食畜肉，衣皮毛。贵壮贱老。其坐，长左而面北。其送死，有棺椁而无封树。凡举事，常随月盛壮以攻战，月亏则退兵。《乌桓志》谓其怒则杀父兄，而终不害其母，以母有族类，父兄无相仇报也。其嫁娶，先私通，掠将女或半岁、百日后始遣媒，送马驼牛羊以为娉。其父子男女相对踞蹲。髡头为轻便，妇人至嫁时乃养发。有病以艾灸，或烧石自熨，或烧地卧其上，或随痛病处以刀决脉出血。俗贵兵死，葬则歌舞相送，肥养一犬，以彩绳缨牵，烧而送之，言使护死者神灵归赤山。《突厥志》谓其征发兵马及科税杂畜，辄刻木为数，并一金镞箭，蜡印封之，以为信。有死者，停尸于帐，春夏死者，候草木落；秋冬死者，候花叶荣茂始坎而瘗之。《契丹志》谓其俗异于诸胡者，父母死而悲哭者为不壮，但以其尸置之山树上，经三年后乃收其骨而焚之，酹酒而祝曰：“冬月时向阳食，夏月时向阴食，若我射猎时，使我多得猪鹿。”其无礼顽嚣于诸夷中最甚。顷汉番人有归降者，译得其语，曰今则不尽然矣。行则无车，食兼黍谷，衣杂缣布，富者至被缇绣，以掠或易得之。其坐，自君长外无复伦次。其送死亦无棺椁，惟以毡裹其尸葬之中野，纵马践其上。其嫁娶，男至女家为婚，或周岁，或产子而始归。有病则召师巫祷鬼神以祈福，死即群哭而瘗之。其征发兵马则遣使约会，五金镞蜡印之说，以虏酋各相雄长故也。 

　　其山川，曰阴山，《一统志》云在鞑靼国，东西千余里，草木茂盛，多产禽兽。汉时冒顿单于依阻其中，治作弓矢。后武帝夺其地，匈奴入寇无所隐蔽，过此未尝不哭。曰狼居胥山，汉骠骑将军霍去病出代二千余里，与匈奴左贤王接战，得胡首虏七万余，乃封此山而还。曰窴颜山，霍去病以轻骑追虏至此，得匈奴积粟食军。留一月，烧其余粟以归。曰浚嵇山，山有二，匈奴多分居之。汉将李陵以步卒五千击虏至此，营于两山间。虏见汉军少，直前就营。陵转战，败之。虏还走山上，汉军追杀虏数千余。曰燕然山，去塞三千余里。后汉车骑将军窦宪率羌胡兵出塞，与匈奴战于嵇落山，大破之，斩获甚众，宪遂登此山，勒石纪功，令班固铭曰：“铄王师兮征荒裔，剿匈虐兮截海外，复其邈兮亘地界，封神兵兮建隆碣，熙帝载兮振万世。”曰金微山，去塞五千余里，窦宪遣兵大破匈奴于此。自汉出师，未尝至此。曰都斤山，突厥可汗常处于此。其西五百里有高山迥出，无草树，谓勃登疑黎，犹华言地神也。曰不■〈山耑〉罕山，斡难河源出于此。昔有苍白狼遇惨白鹿于此山，生子名巴塔赤罕，后为蒙古部，即元氏之祖。曰迭里温孛答山，近斡难河，即元太祖铁木真生处。曰撤撤儿山，洪武中总兵官周兴征胡，自兀者河追至此山下，大破之。曰禽胡山，洪武中王师尝禽胡寇乃儿不花于此，因名。永乐初，车驾北征至此，制铭勒石曰“瀚海为镡，天山为锷，一扫胡尘，永清沙漠。”曰白云山，永乐初六军营于此。时四山云气洁白如练，因赐今名。曰苍山，一名苍山峡，永乐初驻跸于此。曰沙岭，永乐中驻跸于此。曰凌霄峰，永乐初车驾登绝顶，望漠北、顾侍臣曰：“元盛时皆民居，今万里萧条，惟见风埃沙草。尔虏势衰弱若此，尚敢倔强，果何所恃哉！”曰立马峰，永乐初车驾次玄石坡，制铭勒于是峰之石，曰：“惟日月明，惟天地寿，勒铭玄石，与之悠久。”曰班朱尼河，元太祖初起兵至此，河水方浑，饮之以誓众曰：“他日当记曾同此艰难。”曰饮马河，旧名胪朐河，永乐初驻跸于此，赐今名。旁有杀胡城，乃清远侯王友统守营兵所筑。曰玄冥河，即斡难河，元太祖兴于此，永乐中赐今名。时追虏至此，大败之。虏酋本雅失里穷蹙，以十骑遁去。曰清尘河，旧名古儿札河，永乐中驻跸于此，改今名。曰阔阔纳浯儿海，元太祖为诸部推戴，僭称帝于此。曰蒙山海，在速儿温都儿之地，其水清洌，永乐中驻跸于此。曰他人水，突厥可汗常以仲夏集此，拜祭天地。曰神应泉，地名清水源。永乐中驻跸于此，去营三里许，平地涌泉，高数尺，味甘冽，士马饮之不竭，因赐今名。曰清流泉，永乐初驻跸于此，制铭勒石曰：“于铄六师，用歼丑虏，山高水清，永彰我武。”曰兴和，永乐初车驾至此，谓近臣曰：“汝观地势，远见似高阜，至即又平也。此即阴山脊，故寒，过此又暖。尔等昨日过居庸关，始见山险。若因山为堑，因壑为池，守此谁能轻度。”曰封王地，今名凤凰山。山西南有故城，名曰沙城。四望空阔，即元之中都。此处最宜牧马。西北有海子，驾鹅鸿雁之类满其中，远望有如人立者、坐者、行者、謦欬者。白者如雪，黑者如石。好事者或驰骑逐之，至即飞起，人去旋下，翩跹回翔于水次。曰鸣銮戍，此处多鹿蜕角。东北曰大白颜山，颇高。西北曰小伯颜山，迤逦绵亘，隐隐如云雾间，如海波层垒，上即凌霄峰，但乏水。由此东北可达开平。此处即仰观北斗。山下渐平旷，沙中多鼢鼠穴，马行其上，时为所陷。或掘井得沙，黄侔蒸粟，白如截肪，黑譬纯漆，青拟凝靛，亦奇异也。稍东曰橐驼山，山形盘纡岪郁，隆崇■〈山上聿下〉崒。绝顶皆石，下有清泉一泓。泉旁多花卉，春夏则吐葩飏荣，布叶垂阴，殊可珍玩。但人烟阒寂，荒坟遗址，纵横豺虎之迹尔。 

　　东南有谷，东北有峡。峡之南，山皆土，而北，山皆石。巉岩峭拔，有小石戴大石，高低参错，真天巧也。自兴和、红桥、大石镇至此，无寸木，但草莽而已。惟此石壁间生一孤柏，枝干蓬勃，偃如飞盖，亦可喜也。曰五云关，即哈剌罕山，亦险阻。其下有大川。东北山下有泉潺潺，流入川中。过此多山涧，曰锦水碛，曰锦云碛，曰环琼圃。自此多沙坨，渐见榆林乌鸢。曰压虏川，自此多碱水，色味俱恶，不堪炊爨。曰古交河，在今哈剌火州，因两河相交，故名。水啮沙出碑，曰：“唐之交河郡。”唐卢照邻云“交河使渐稀”，骆宾王云“交河浮绝塞”，即此。此处极目，可睇盼千里。曰金刚阜。曰小甘泉。曰大甘泉，泉旁有海子，水甚清，但咸不可饮。中多水鸟，虏谓鸳鸯海子，即所谓鸳鸯泺也。曰盐海子，出盐色白，莹洁如水晶，疑所谓水晶盐也。清水源亦出盐，但色或有青者。虏每取食，以斧斫成块，中凿一孔，引绳而贯之，携之以行，无俟煎熬也。曰屯云谷，地无水。曰玉雪冈。冈之外遥见一山，极长。一峰独危，特立如拱揖，虏谓赛罕，犹华言好山。又谓阿卜者，犹华言高山也。其上人迹罕至，至即风雷交作，疑有神物至于其间。近玄石坡有山桃数藂，初夏始华，葳蕤可爱。自此远近不一，有泉数泓，曰天锡，曰瑞应，曰神贶，曰神献，曰灵秀，曰灵济，皆永乐初车驾所经之地。六军乏水，地涌诸泉，因赐美名，以标其异。曰鸣毂镇。镇旁有山谷，中有二古井，水甘可饮，新掘者即碱苦。曰归化甸。曰杨林戍。地多美石，有如琥珀、玳瑁、玛瑙者。在归化者更美。曰香泉戍。地多桃树、榆林。林无乔木，上有鸟巢，牖户绸缪，引手可探，皆鹰隼所栖也。曰广武镇，即哈剌莽来。其旁有川。过川入山有泉，味恶不可饮。曰翠秀峰，相传中有灵异。曰高平陆，一曰高平阜，即忽牙撒里秃。曰还远塞，一曰怀远塞。曰捷胜冈。陟冈四望，但见茫然远天。苍然平楚，此即所谓大漠也，宜草。唐高适云“大漠穷秋塞草腓”者是也。曰清冷泊。曰清壑。曰香泉戍。曰双秀峰。地乏水。曰威虏镇。曰杀虏城，即答鲁城。曰龙沙甸，即阿兰恼儿。曰富平镇，即兀儿秃。曰永清泉。曰紫霞峰。曰玄云谷。曰翠幕甸。曰长山峡。曰喜川。曰古梵场。场东北有高山，甚奇秀，类江南诸山。山下孤峰耸起，上多白石，元诸王死者葬其下。曰长清塞。塞上一泉极清，永乐初赐名玉华。至此则南望北斗矣。曰顺安镇。环镇诸山如画，虽挥毫设色，淡而浅绛，艳而金碧，何以加之！饮马河近白云山，河滨多榆柳，洲中多芦苇、草菜，相传不可饲马，饲则生疾。水中多鱼，扬鬐跃鳞，浮沉游泳，有翩翩自得之意。但虏无网钓，惟射得之，以不善烹，不谓美味也。曰平漠镇。曰祥云巘。曰云台戍。曰锦屏山。曰环秀冈。曰玉华峰。曰野马泉。曰土城。曰威远戍。曰广安镇。曰蟠龙山。曰临清镇。曰威武镇。曰定边镇。地乏水。曰双清源。曰通泉泊。曰清流港。曰平山甸。曰盘流戍。曰凝翠冈。曰崇山坞。曰三峰山。曰阔滦海子，疑即阔滦纳浯儿海。水周千里，斡难、饮马凡七河注其中，永乐初赐名玄冥池。遥望水高如山，白浪滚滚，自上而下，近观犹夫他水，不知何也。白玉带河，一曰玉带川，即紫秃。曰双泉海，即撒里怯儿，元太祖发迹之所。旧尝建宫殿及郊坛，每岁于此度夏。山川环绕，中阔数十里。前有二海子，一咸一淡。西南数里有泉水。海子西北，循山有三峡口，即康哈里该，通饮马、土剌河，虏常出入之处也。曰雄武镇。曰清胡原。曰澄清河。河滨多柜柳，甚蒙密。曰青杨戌。曰克忒克剌，即华言半个山。山甚陡峻，远望如坡，故名。旁多松桧榆柳及佳山水。曰苍松峡。曰黑松林。曰飞云壑。曰静虏镇。曰长秀川。曰回曲津。曰广漠戍。曰蔚蓝山。曰宁武镇。曰紫云谷。曰玉润山。曰紫微冈。曰青阳岭。曰清华原。曰淳化镇。镇旁一大泽，草深泥淖，士马难度。曰秀水溪。曰淙流峡。水盘峡中，萦回曲折如羊肠。曰锦云峰。曰永宁戍。曰长乐镇。镇多蚊，大者如蜻蜓，拂面嘬噆，挥之不去。曰通州甸。曰三石山。曰曼陀罗山。山下有废寺基，相传元公主削发为尼处也。曰金沙苑。苑多沙，多水，多榆柳，掩映如画。曰玻璃谷。曰威信戍。曰武平镇。曰开平。旧有元之斡耳朵，犹华言宫殿也。今则荒台断础，零落于凄风淡月之间，为可鉴尔。曰环川，有小城在川中。曰李陵台，今曰威虏驿，地多水。曰宁安驿。曰西凉亭，久废，惟周匝石墙与柏树尚存。曰盘谷镇。由是入山，峡中甚险厄，一夫当之，万骑莫前也。稍南则为今之独石矣。又东北曰苍崖峡。曰忽兰忽失温。曰杀胡镇。永乐中败酋首答里巴、马哈木、太平、把秃孛罗于此，遂改土剌河为今名。曰回流甸。日平山镇。曰青山峡。曰双流泺。曰苍崖戍。曰黑松峪。曰长乐镇。曰香泉泊。曰清平镇，即元之应昌路。曰阳和谷。曰览秀川。曰锦绣冈。曰祥云屯。曰锦霞碛。曰翠玉峰。曰鸣玉冈。曰清漠川。曰和銮谷。曰紫驼冈。曰清泉泊。曰通流涧。曰金沙泺。曰秀水河。曰玉垒峰。曰宝瓶山。曰凌云峰。曰玉河泉。曰答兰纳木儿河。曰龙王冈。曰天马峰。曰苍石冈。曰连秀坡。曰白邙山。曰翠云屯。曰苍玉涧。曰清流峡。曰怀柔甸。曰回流湾。曰清虏镇。曰峭石川。曰群玉峰。曰双岛。曰丰润屯。曰长林壑。曰广平川。曰达安镇。曰通精戍。其地平广宜糜（糜，黍属）。曰盘石镇。曰翠微冈。曰榆木川。曰双华峰。曰连云碛。曰黑河戍，一名小清河。曰清杨峡。曰闻喜冈。已上多华名，皆永乐间所更易者。 

　　自兴和至蔚蓝山，乃由今宣府西北，经万全右卫膳房堡、野狐岭，逾塞垣以达兴和。此永乐初击胡之西路，甚平坦，虏亦常由此入寇。自开平至闻喜冈，乃由今土木驿直北，经长安岭、雕鹗堡、赤城、云州、独石，逾塞垣以达开平。此永乐中击胡之东路，稍险，然沙漠旷荡，不可殚述。有往牒可考者，兹不必详。至于轮蹄所未经，图志所未载，及汉、番异称，重复讹舛者，又无因而得详也。故所纪止此。乃若冈阜之错落，屯戍之倚伏，形势之险夷，水草之美恶，并附于山川之下者，一则便于进止，一则便于取舍。脱有扫穴犁庭之举，无俟旁求也。 

　　顷汉番人有归降者，译得其语，曰沙漠真旷荡，马力未穷，惟近塞则多山川林木及荒城废寺。如沿河十八村者，其丘墟尚历历可数。极北则地平如掌，黄沙白草，弥望无垠，求一卷石勺水无有也。渴则掘井而饮。虏酋号小王子者常居于此。名曰可可的里速，犹华言大沙窊也。西南曰青山，曰照壁山，曰草垛山，曰桦皮岭，曰威宁海子，曰东西二海子，曰野马川，曰羊圈堡，曰桦林沟，曰杏园，曰松林，虏常往来驻牧于此，一便水草，一便蔽翳，一便窥伺也。俱与宣府西路西阳河、渡口堡、柴沟堡、洗马林、新河口、新开口、膳房堡、张家口诸边相望。予嘉靖癸卯夏奉命分守口北道，时与元戎提兵出塞，亲见园林之盛，蓊郁葱茜，柯叶交荫，叹曰，木之寿以无樵采，岂必樗栎哉！中多禽兽，每秋虏必来，射猎至勤，侦逻烦士马，不如焚之可也。 

　　曰东西二连山，曰红崖儿，曰明嵯儿，曰柳桥儿，曰盖里坡，曰瓦房坌，曰静边城，曰太子城，曰礼拜寺，曰孤榆树，俱与宣府中路羊房堡、青边口、常峪口、葛峪堡、大小白阳诸边相望。虽山深林密，不便大举（虏谓悉众而来为大举），然花当别部尚由此西窥大营盗马虏谓拥众而居为大营，遇归降及哨瞭者，则杀掳，故虏中声息不得悉闻，诚一大患。伏精锐，扼要害，掩而击之，恐无难也。 

　　大沙窊之南与宣府北路龙门、赤城、云州、马营、独石、龙门所、滴水崖、宣府东路四海冶诸边相望，然重峦叠障，苍松古柏环绕于外者不知几十百里，正属今隆庆、永宁之后。予于嘉靖甲辰春与元戎袭虏至此，叹曰，真天造地设，拱护陵寝之藩屏也。虽则花当别部栖息于彼，谍知尫羸孱弱不满千人，无能为也。 

　　曰黑河，疑即瀚海，去塞约五千余里。海滨多珠玑，胡姬常取以为饰。於戏！沙漠万里，荒寒萧瑟，产兹丑虏，与鸟兽同群，固也。而明珠美玉亦往往而是，无一天地灵秀之气独钟于物邪！ 

　　以上所纪于宣府特详，以予官守所在。以下所纪无凡例，无目类，以随译随笔，示非成书也。事虽增新，辞多袭旧，补缀而成。故曰缉传闻则易，著作则难。不敢自居，故漫题别号云。 

　　其土产，曰马。曰骆驼。曰野马。曰野骡。曰羱羊，《尔雅》云“似吴羊而角大”，疑即黄羊。曰角端，《汉书》云“似牛，角可为弓”，世谓角端弓。唐徐彦伯曰：“海照角端弓”者是也。曰鼹。曰貂鼠。曰青鼠。曰土拨鼠。曰豽猴属。以上六物皮毛柔软，可为裘。曰跳鼠，惟质似兔而小，尾长，其端有毛，黑白相间，前足极短，行则跳跃，疑即《诗》所谓“跃跃毚兔”者也。曰鸿雁。曰沙鸡。曰酥酪。曰东墙，似蓬，实如揆子，十月始熟。曰沙葱，皮赤，气味辛臭。曰沙芦菔，根白，大者径寸，长二尺许，下支小者如筋，味辛辣，微苦，俱出金刚阜。曰野韭，是处有之。以上三物皆可食，归降者常采以疗饥。曰黄花菜，花如茼蒿，叶如指，长数尺，亦可食。曰金雀花，状似决明，茎似枸杞，有芒刺，叶小圆而末锐，俱出灵台戍。若黍稷、牛羊、雉兔、虎豹之类与诸番略同者，兹不详述。 

　　其古迹，曰范夫人城，《寰宇记》云，城本汉将所筑，将亡，其妻率众保完之，因名。曰麻弹城。曰杨义城。曰矢波罗城。曰舍利城。曰达督城。《寰宇记》云，诸城旁皆有美水丰草，唐时突厥所居，移徙不常。曰和宁路城，初名和林，以西有哈剌和林河，故名。元太祖始建都于此，前后凡五传。大德间立和林等处行中书省，置和林路总管府。皇庆初改岭北等处行中书省及改路曰和宁。 

　　虏称天为腾格力，极知敬畏。每闻雷声砊磕辄走匿，瞑目屏息，若将击己。每举大事必僭祭，率以汉人为牺牲。唐段成式曰：突厥以人祭纛，常取阿■〈口尔〉部落用之。至今当祭，则择男子少好者。令其裸体，取水灌濯，虽流澌漻泪，涸冻凝滞不废也。既乃缚于原野，虏中矫健者驰马挥刀，断其头，剖其腹，布肠胃于地，以为敬。於戏！天德好生，而尤重于人，虏乃悖之，天肯飨之乎？称我大明皇帝为大（读作上声）命含，亦极敬畏，以天命攸属，抚绥华夷也。自谓其长曰可汗，亦曰寒，即小王子也，云姓白氏，其名莫详，今年四十余矣。谓酋首曰那颜，如吉囊、俺答阿不孩、把都儿台吉、青台吉百十余辈，皆小王子宗党，疑即脱脱不花之后，其部落极加尊崇，以其俗重巨族故也。 

　　小王子与诸酋首皆骑马，身自为役，无肩舆张盖鸣驺控勒之奉。其服食器用与他虏无大异。惟其习劳茹苦，故能任战，亦庶几古名将与士卒同甘苦之意，故其下皆乐为用。今之为将者才贤固多，亦有奴隶部属，厮养卒伍，甚或朘削脂膏，充溢囊橐，又或自惑粉黛，耳务淫哇。滋味煎其腑脏，醴醪煮其肠胃，固不知战斗与抚恤为何事，求脱法网已幸，欲铭功景钟，书名竹帛，岂不难哉！或曰虏无等威，不可法，然则古名将不可法乎？ 

　　小王子常以精兵数千或数万自随，有旗纛，无金鼓，惟吹哵咧为号。其声呜呜然，不中音律。或曰近亦有喇叭，以木为质，角为饰，不知然否。其部伍甚整肃，行则老少辎重居其中，遇敌则以精兵应之。有所得则瓜分，不相凌夺，故人殊死战，以利害同也。 

　　胡虏割据北荒，名称不一，往昔不遐数矣。今东迩密云诸边者曰花当。其酋首名革兰台者，近袭都督，每以藩篱自负。闻大虏虏中（谓小王予一枝为大虏）欲连结入寇，实假道取虢之意。倘坠彼计中，其为畿甸之害不细。可谕花当以此意，吾亦不可弛防也。曰呆留。东北曰把儿威，曰塔崩，曰袒希，曰莽晦，尚未纳款，各去塞数千里，生齿数十万，务稼穑，不事剽掠，尚与大虏略同。但塔崩、袒希行则以桦皮为楼车。北曰兀良哈（哈一作汗），甚骁勇，负瀚海而居，虏中呼为黄毛（亦呼花当为黄毛）。予尝见一降者，黄鬕■〈髟上截下〉髽，发如植竿。其睛亦正黄，轻锐矫健，莫与伦比。西北一部落亦曰兀良哈，性质并同，但戴红帽为号。兵合不满数万，好畜马驼。小王子辈利其所有，累岁侵夺，战死者过半，余则引与俱归。曰把儿户，虏中呼为黑达子。好战斗，兵至数万，以镔铁为刀。曰纳（平声）逊纳不孩，亦小王子宗党，与吉囊、俺答阿不孩辈兵至数十万，常据河套（河谓黄河），与榆林、固原、宁夏诸边相望。曰瓦剌答里巴，曰尾白儿丞相，与甘凉诸边相望。传闻犬羊之性喜怒不常，利害相争，则吞噬不已。故大虏不敢凭陵中夏者，正虞诸胡之蹑其后也。近闻莽晦、兀良哈、尾白儿丞相诸部落皆为小王子兼并。狼子野心，其欲无穷，蚕食之余，不审何极，可大为虑也！ 

　　或曰别有阿骄一部落，虏中呼为红帽达子，其多寡与居处未详。善盗，小王子辈患之。曰阿剌嗔，曰莽观镇，兵各二三万，常在宣府边外住牧，云是分地也。牛羊多于马驼，不时为患。若大举入寇，必纠套虏以恣猖狂，小王子不与也。 

　　胡俗畏鬼神，信占卜。段成式曰：“突厥事袄神，无祠庙，刻毡为形，盛于皮袋，行动之际，以脂苏涂之，或系于竿上，四时祭之。”至今尚然。许赛神马，即不敢偷相欺诳，怵以鬼神，则悚仄不宁。占卜休咎必请巫（或男或女）至其家，或降神，或灼羊骨，或以口琴（即中国小儿嬉戏者）取声清浊，或置弓于两手上视其动止，皆验。盖阴道盛故也。又诅咒风雨，谓之扎达，往往辄应，不知何术也。 

　　胡马曰毋麟，种类皆殊，毛骨自异。所谓飞兔、腰褭，绝足奔放者多产于彼，不数大宛也。盖以孳息及时，牧放得所，腾踏适性，而虏又善调，故耐辛苦，易衔勒，能驰骤也。虏选马材，则系牝马于高山绝顶，置驹于麓。牝马嘶，驹即直驰至其上，及与群马齐驱而争先者，斯蓄为战马，乃钟爱之。制马性则以膝撑拄令其左右，以身俯仰令其进止。耳目惊骇，则喝叱使之戢，险阻辟易，则鞭策使之前，不驯不已也。又乘必正驮（谓正马、驮马），更番以节其力。行必缓急相续，以定其气。虽危急中，必循此法。故擅用骑之长而得野战之助。汉马即有雄姿逸态可期千里者，只能直驰，一睹剑光挥霍，辄逸去，是马不能相当也。若挫彼所长，则古人攒射之法亦似可用。唐杜甫曰“射人先射马”，盖马毙则人无所逃。如大得志，必仿宋岳飞用麻札刀之法然后可也。 

　　虏善骑马，盖以鞍马为家也。驰则以两膝紧夹鞍鞒，以手揽辔，如引千钧然，即蹶不坠。唐高适云“胡儿十岁能骑马”，顷见一胡儿方六岁，籍坡以及镫，引绳以及鞍，尚未十岁也。 

　　虏马逮秋而肥，以啮草实也。将入寇则系于他所，绝不喂饲，谓之空（去声）马。以肥则脂膜厚而不善驰，故少损其膘。然伤胃，中须少留草滓乃可，否则即死。 

　　虏善射，中国河北人亦善射，以习惯而然尔。昔太原士风习射，民间即有弓箭社，宋韩琦以为可寓武备于其间，遂不禁，故人情自得。大抵弧矢之利可以威天下，古人不废，而孔子亦尝习于矍相之圃。虽礼射与武射不同，要亦男子之所有事，不足为耻也。今疆圉之士大夫身属建橐，而见人即又赧然，盖不知主忧臣辱之义。或曰士大夫善射，特武夫一人之技尔，其为益几何？不知上有好者，下必有甚焉者矣。亦风动边人之一事也。 

　　虏弓长大而弦用皮，遇暑雨则缓慢，故至秋而劲。矢大长大，镞杂用金、角、羽旋转为饰，云去则不摇。虏最惜矢，度必中乃释。然不能及远，终亦不能与汉工争巧也。 

　　虏中为造甲胄一副，酬以一驼，良弓一张或利刀一把，酬以一马。牛角弓酬以一牛，羊角弓酬以一羊。弓亦坚致，矢则凡虏皆能自造。俗贵铁，加以金玉以充利用，近亦稍贱。盖劫之汉军为多，不但拾遗戟于沉沙也。虏云擐甲欲松，则矢格而不入。挥刀欲轻，则腕有余力。射箭欲猛，则中可穿扎。其擐甲法，紧系其腰，腰以上令拥肿。挥刀法，俯身低头睨视，平势，刀前指于马鬣上，驰过敌前，反手用尖斫其面目手足。射箭法，如向南，左手执弓，令上稍略倒东，掌托靶内，食指勾靶外，正中如鹰嘴状，余三指与大指紧■〈扌兜〉靶如拒，右手注矢于弦，食指掩大指，余三指紧■〈扌兜〉手心，■〈扌兜〉弦掠胸而过，以肘紧夹右胁如撕，令上稍平倒西，持满约而后发，则正而有力。歌诀有曰：“前手如拒（如推物无所挠屈），后手如撕（如扯物无所顾惜），前腿如撅（欲其直），后腿如瘸（欲其曲）。”汉军则不然，擐甲欲紧，故中箭常透膜；挥刀欲重，故落而难起；射箭欲急，故飘而无韧；是以多败。然其致败之由，则不专在是也。 

　　地形，西北最高，以逼昆仑。高则风劲，即所谓刚风也，故寒。今宣府、大同（宣府，燕、秦为上谷，大同，战国为云中，俱以地形高得名）与之邻壤，故亦寒。闻虏中夏不挥扇，不衣葛，则其寒可知。至冬，多阴风怒号，飘忽□滂，或卷地扬沙，或蹶石伐木，天日昏惨，咫尺莫辨，即唐崔融所谓“北风卷尘沙，左右不相识”者。又或散漫交错，积雪皑皑。当其时也，虏则韦韫毳幕，以御风雪，膻肉酪浆，以充饥渴。嗟彼被掠之汉人，风雪侵凌，饥渴顿踣，饮恨衔哀，呼天叩地。追惟祸端，必有任其咎者。 

　　辨胡马，蹄坚而薄，腕毛长者，乍入塞不食谷草及菽者，腹纤细者（虏欲马腹纤细，走令汗出，乃驱入冷水内。马畏寒而气缩，久则然），蹄缺以皮缀木片于上者，并是。 

　　辨虏首级，发下垂无灸痕，气膻者并是。如浮水仰面者，即妇女（阴人则阳气在面，故仰。予尝论捣巢功，将斩获妇女者止拟赏，亦以除恶类；不拟升，则于名爵不滥），皮肉不缩者即僵尸，气腥者即汉人。 

　　虏食彼中禽兽之肉，炊而未熟，即引刀割于木槽内，浑家以手攫食之。若谓熊臑、凫煎、鸡臛、鲤鲙，固不知何为味也（或曰虏不食狗、彘、鸡、鹅之类，恶食便液也）。彼中无果实疏莱，投以朱李，丹奈、青笋、白虃，则望而去之。虏素以兽乳置于皮袋中酿酒，味极薄，唐高适所谓“虏酒千钟不醉人”者是也。近则置于甑（或以锡，或以木为之），如中国烧酒法，得酒味极香冽，饮少辄醉。每岁三四月中牝马生驹时（虏于此时率拿马驹拴系，则牝马皆来，因而取乳造酒，其凝结成滓者则作酪殚为食），家家造酒，人人嗜饮（虏饮如牛，不歇气），兀然而醉，恍然而醒，无间昼夜。乘之捣巢，亦一机会也。 

　　酋首将入凡虏家，家长即褰毡帷纳之，正中藉毡而坐。家长以下，无男女以次长跪进酒为寿（酒盛以瓢，刳木为之者），无贵贱，皆传饮。至醉，或吹胡笳，或弹琵琶，或说彼中兴废，或顿足起舞，或抗音高歌以为乐。当其可喜也，则解颐抵掌，笑言喧嚣；当其可悲也，则涕浃流漫，百感凄恻。比之所谓陈金石布丝竹，钟鼓铿鍧，管弦晔煜，虽相悬绝，亦自乐也。 

　　虏善猎，觇兽所在，则集众合围，多至万人（或数千人，或数百人），自疏而密，任其驰骛。所谓百禽凌遽，骙瞿奔触，不较也，惟无使突围而出尔。度其困乏，乃纵横射击之，矢不虚舍，铤不苟跃，僵禽毙兽，烂若碛砾。此正彼之为生也。迩年生齿日繁，又益以汉人居半，射猎不足以供之，其势不得不抢掠也。 

　　虏猎鹿则不然，见即逐之，以鹿驰鹜久则肉不中食。猎虎先以毡束如人形抛其前，虎怒，攫而距坐不少舍，然后射杀之。 

　　古人田猎即寓讲武，虏娴弓马，受此益也。虏中草茂，以粪多，烧荒灰烬多，及不种植，地力有余故也。 

　　虏轻生（俗以贪生为耻，以捐生为把都，即华言好汉），乐斗（汉诸葛亮曰“北狄以杀为务”，唐李白曰“胡人以杀戮为耕作”），心一（同利害），力猛（食肉酪），技精（善弓刀），胆大（以上数端故轻敌），又好野战（不结营阵，人自为战也），接战（以短兵接也。虏极畏神器、长枪，野战则疏，吾之枪炮无所施，接战则逼吾之手足无所措）皆用彼所长，是以常胜。累岁毁垣以入，深及晋鄙，杀掳之惨不可云喻。真所谓朔马东骛，胡风南埃，路无归慧，野有委骸。而吾汉军旌旗电舒，戈矛林植，器械非不多也；铁骑腾踔，钲鼓震动，兵马非不盛也；鹅观鱼丽，箕张翼舒，营阵非不整也；然一遭蹂躏，则摄弓而驰，荷兵而走，其故何哉？盖将不预选，兵不预练（选将在练兵之先，将得人则可练兵），恩信未孚，号令未严尔（恩信在号令之先，恩信孚则可严号令）。 

　　虏行好驾梁（谓登高陟险，一便瞭望，一防埋伏），不由衢路（防陷阱），非得已也。畏入山口（恐险阻），畏涉水（恐陷溺），畏吾兵马布散（恐抟击）。 

　　胡姬多美，固有瑰姿玮态，姁媮婥约，烨乎如花，温乎如玉者，以食胾酪，衣皮裘故。又肌体腻白，然喜淫（不避昏昼耳目），善妒（不令其夫近汉女，无亦薰莸不同器，枭鸾不接翼，鬼使之然邪），受苦（不习弓矢，亦不佩刀，惟缝衣、造酒、揉皮、挤乳、捆驼帐房、收拾行李，至手足胼胝。近汉女代受其苦）。 

　　虏中无法度，无刑具。凡有过失，酋首或诟詈，或鞭笞，甚则以箭（以木为端）射之。至杀人亦不抵死，惟令苦主驱其牛羊马驼以去。盗一牝羊，赔六九数，一牡羊赔三九数。虏中重牝（马牛驼皆然），以能孳息也。 

　　虏出兵谓一枝为一股（去声），或五股、七股。凡股皆奇数（阳也），不知何所取也。无亦以阳补阴邪？虏谓主兵者为头儿，谓几枝兵为几个头儿，不相救援（所谓轻而不整，贪而无亲，进不相让，退不相救是也。近则不然）。 

　　虏逢汉男子，老与壮者则杀之，少者与妇女皆携去为奴婢（牧草畜，拾粪草），绝不贵重。曩有潜投彼中者，皆散其党为奴，到今悔恨无已。 

　　大营无奸细，以汉人在彼中者多，此中山川道里城堡或人姓名多知之，又不畏汉军所在故也（又真贼不通华言，不能来，汉人畏彼中辛苦，又畏此中盘诘，来则不复得去，虏酋决不遣。边人喜功，多执痴呆乞丐为奸细。或饮食哄诱，或言语指教，或拷讯严酷，彼则自诬服。盖奸者，巧险之谓，细者，隐微之谓，岂有奸细而往往被执者）。或曰唯呵剌慎、莽观镇二枝乃有奸细，以彼兵少，潜窥阴伺必须乡导故也。或曰亦无，未知孰是。 

　　北胡入寇者，比惮路险远，兼野无所掠云，不数来。每迨冬（夏则河阔泥深，迨冬冰合始度），惟抢未附诸胡，贪彼蓄畜多，又恨彼常盗马驼故也。 

　　北狄多力，禀气一也（窍通于阴，短颈），食肉二也，不罢三也。在昔力称乌获，捷言庆忌，勇期贲育，而狄实兼之。 

　　蒙古一部落最朴野，无书契，无文饰，无诞妄（如云不攻某堡，信然）。近亦狡诈甚矣。闻小王子集把都儿台吉、纳林台吉、成台吉、血剌台吉（部下着黄皮袄为号）、莽晦、俺探、已宁诸酋首兵，抢西北兀良哈，杀伤殆尽。乃以结亲绐其余，至则悉分于各部，啖以酒肉，醉饱后皆掩杀之。此其一事也。 

　　虏谓犬曰那（读作上声）害（有数种），善追杀狐兔，亦善伺夜（俺袭哨探者常病之）。 

　　虏地近少黄羊麋鹿，以畏猎者，遁于海滨。 

　　边方夙弊不可胜言。其甚者墩军多与零贼交易，以斧得裘，铁得羊肘，钿耳坠得马尾，火石（出虞台岭，岭下有火葛，以铁击石，火出，承之以燥叶即燃）得羔皮（墩军利其所有，或畏其攻墩，反传递消息。入则佯为不知，去后举放炮火），近则敛戢。其又甚者，多与长哨夜不收杀降以冒升赏（每降者至，必潜白守备等官，官之玩法者则威劫，畏人者则颐指，多谋杀之，然后放炮出兵，巧词以文为功）。予谓遐方异类，殊邻绝党，或畏威慕德，曲膝交臂而来者，斯可谓之投降。今此汉人被掳而去，千辛万苦，思家而来，九死一生，只可谓之归国。加意爱护，使得生入边塞，复见亲戚，理固当然。乃忍心杀戮，无少忌惮，论法抵死，尚有余辜，又滥冒升赏，法纪何在？抑且伤天地之和，阻来归之路，虏中消息不得闻，党与不得散，关系匪轻。视诸朘削等弊尤可痛恨。向也屡禁不悛，顷连坐守备等官（官则有顾惜）乃止。 

　　宣府东、西、北、中四路皆邻边，而杀降惟北路为甚，以去镇城太远，故易为弊也。予尝折此狱，颇知其详。官军粉饰其事亦颇委曲。恐无左验也，则以降者马疋（俗作匹）、衣物为夺获（其添补弓刀等物皆素所蓄者。予谓凡他战阵所获夷器不当充赏，或锻毁，或收贮可也）；恐疑未战也，则自残肌肤（近人有做伤之谚），以为被创；恐疑零级为杀降也，则积少成多（边人有零杀总报之谚），以为大捷。凡诸粉饰，不可尽言。於戏！朝廷厚养官军，正欲保障汉人。去则不能追夺，任贼驱逐，来则不能保全，操刃杀戮。想其呼号乞命，觳觫就死，言之尚且不忍，彼主谋与下手者果亦何心？盖不仁之甚者也。明有刑宪，幽有鬼神，亡身破家，覆宗绝祀，必不谬其殃也。 

　　近虏知其然，常以墩军杀降恐汉人。汉人知其然，亦多不来降。来则遥浼墩军先举烟为号（宣府号令，举空烟一把则人人皆知降人，故不敢杀），乃敢入也。 

　　每降者至，近人多易良马，且不循例律遣，或减口粮，或令徒步抵家，所司又不免差徭，皆非奉行德意也（以上四条俱公移）。 

　　以宣府五路论之，惟西路膳房堡、新开口、新河口、洗马林四处可通大举，余则否。正统末虽由北路独石、马营，正德中虽由中路大、小白阳入寇，不为常也。以四时论之，惟秋可虞大举，余则否。以春则马失膘，夏则谷未熟，冬则野无草。亦有非时而入寇者，不为常也。然虏情叵测，边防贵周，亦不可不加之意也。 

　　汉番相持，器有有无，技有长短，人有众寡，力有强弱，形有劳逸，心有离合，而胜负自分矣。如火炮（须安置如法）、神枪（药满而实，马子与箭相附，不间毫发，发则及远，否则马子即摧箭。前乎不颤动则止。又两端皆置铳，则省装药。又先系纸炮于铳上，放以诳贼，俟其悉众来攻，乃发）、挨牌（选边军执以卫身，持短刀砍马足）、长枪（边人不善用，选盐徒、矿徒持以刺马，则捷而有力），皆汉之所有，番之所无。以有乘无则胜。如弓矢则汉番俱有，而射疏及远，汉技则长（选河北人杂用，边箭尤难视，且不能还射），患在用非其人尔（与无者、短者同）。 

　　番众之来常至数万，马复倍之，如云合电发，飙腾波流。驰突所至，日月为之夺明，丘陵为之摇震。我军则常不及其半（永乐间三出朔漠，征诸路兵，马步余五十万。秦王翦尝曰非六十万不可。盖兵众则人心有所恃而不恐，非良将将之，又可挠而乱）。番则食肉饮乳，力复强，汉则食粟饮水，力复弱（亦有不免饥渴者。中国材官力士不为不多，而神腾鬼趡捉生抗鼎者亦复有之，可聚为一徒以摧贼锋）；番则牧猎间散，形复逸，汉则且耕且战，形复劳（又摆边列营，马步官军日夜防守，精力疲敝。番则更番攻战，互相休息）；番则利害相关，骨肉相保，心复合，汉则困于诛求，惮于征役，心复离（非贤将恤其饥寒，问其疾苦，以联属其心，必疾视其长之死而莫之救）。故不战而胜负已分，欲其有胜而无负，岂易言哉？班固曰“一劳而久逸，暂费而永宁”，当必有说。 

　　汉陈汤曰：“胡兵五而当汉兵一，何者？兵刃朴钝，弓弩不利。今闻颇得汉巧，然犹一而当一。”今更不然，汉兵五斯可当胡兵一。如选练不精，犹不足以当之。予尝为庐、凤、滁、和兵备，时仿古五人为伍之法，慎加选练，似亦可以应敌。（其选五人为伍法，先攒军士为一大队，北向胡跪，随用大旗五面，监于中军前，仍用白牌五面，一写习挨牌，一写习射，一写习枪，一写习刀，一写习杂器械，分执于五旗之下。复令人大呼，愿习某艺者即于某旗牌下站立。务要五等人数适均，各攒为一小队，令其自择亲戚相关，心志相契，膂力相当者各一人为一伍。内习射者为队首。每十伍计五十人，内选习射者一人为队长，又选习射者一人为传号令者，又选习射者一人为听发放者。其执旗大小颜色各按方向置辨。其练五人为伍法，凡进教场，札队、列阵、安营，冲锋、对敌，与夫金鼓旌旗号令放炮呐喊等项节次，各照该处旧法操练，但要五人为伍，令其中习射者执一小旗以率领四人。如列阵，则执旗者在前，四人者以旗进止左右为依归。执挨牌、持短刀者为次，又其次枪，次大刀，次杂器械，如鱼贯然。或方圆横竖，行走坐立，皆顺序排列。收小队则执旗者中立，余四人皆环立而列四方。收大队则队长执旗中立，四十九人者环立，仍各按方向顺序排列。如对敌交锋，执挨牌者当先，次弓箭，次枪，次刀，次杂器械，各认识本队大旗并本伍小旗为号。其五人者进则同进，退则同退，左则同左，右则同右，生则同生，死则同死，赏则同赏，罚则同罚，不许一毫违错。此即古野战之法，比与队伍之错杂，器械之磕撞，老幼之颠蹶者，实有不同。仍预选伍等教手各列一行，听人愿从习学，前认武艺，使各熟闲，庶一伍足当一胡。然吾器械参差，亦是以长乘短之法。） 

　　胡俗，妇丧夫，其家男子即收为妻妾（他适则人笑其不能赡其妇），父子兄弟不论也，惟不淫其生母。此与犬羊何异？ 

　　女好踏歌，每月夜群聚，握手顿足，操胡音（有声无字）为乐，虏中少年间有驰马挟去野合者。 

　　塞垣（即边墙）可防零骑，亦可少缓大举（边人耕牧樵采者赖之），终亦不能阻其长驱也。盖虏拥众而来，譬之冲流，我军单弱，譬杯土，恶能保其不溃决乎？悉众（马兵相兼）守边，是谓孤注（一败则不可支），必料贼所向，伏有战兵（彼众我寡，则以奇取胜），乃可冀其一捷也。夜战尤可（逆贼王三云，虏多亲兵，昼战则相救，夜战则必乱。盖劫营亦名将之一策，不可以人废言也。予尝募死士千人以备夜击云云，尚未尝试，不知得效否。或曰虏防实密，不易犯。顷降者云，虏素轻敌，且困卧如死人，惟以老稚司夜，可击无疑也）。 

　　宋时朝论以为边防未备，空缺之处尚多。张浚独谓，楚汉交兵之际，汉驻兵殽渑间，则楚不敢越境而西。盖大兵在前，虽有他歧捷径，敌人之畏我议其后，不敢逾越而深入。故太原未陷，则粘罕之兵不复济河，亦以此耳。不然环数千里之地，尽以兵守之然后可安乎？高宗深以为然。今若稍撤守边之兵，屯聚要害，则势合而足以遏敌，固善策也。 

　　守险固不可废，然以人和为主。孟子曰“天时不如地利，地利不如人和”。昔吴之兴也，参而由焉，古人所谓合其参者也。及其亡也，恃险而已，又古人所谓舍其参者也。 

　　虏中有胡笳，声最凄惋，有怀者更不忍闻（唐李欣所谓“胡人落泪向边草，汉使断肠对归客”是也）。亦有虎拨思儿，近传其制于中国。然俗乐尚不可传，况番乐乎？必禁绝之可也。 

　　昔虏谓宣府军为“白城儿军”（以粉蝶为名），极畏惮。近以主帅非人，连遭挫衄（在虞台岭、尚保寺、马莲滩、柳沟梁诸处），气遂不扬。若能别贤否，明赏罚，则庶乎可还其旧也。 

　　边人亦自可用，以能尚勇力，忍饥渴，知地理，经战阵，优于内郡人远甚。稍加抡择（强弱不分则失强者心，分数大明则失弱者心，古人多以此致败），则即为精兵（边人素无蓄积，无耕织，无贸易，只倚月粮赡家。然沙汰之法不可太骤，亦不可太苛。如老者则更以羡丁，无则念其曾效劳，与弱者退当杂差。稚者聚为一等，令其操演弓马，每李终比试优劣而增减其粮，俟其壮长，乃收入队伍，仍与老弱者各暂减粮少许，则若辈既不失所，而国储亦不浪费。又难其告替者，必精而后收粮，庶免异时沙汰而生怨）。 

　　虏见尊贵则膜拜（唐徐彦伯曰“蓬方随膜拜”），又以脱帽为敬。 

　　虏地高寒。高，故少水（唐崔颢曰“胡沙乏水泉”是也）。寒，故无燠热，而四时有残雪（唐刘湾曰“胡天无春风，虏地多积雪”是也）。 

　　虏好野掠，不攻城（以旷日费力也）。间攻堡寨，人果死守，则亦弃去（汉人被掠者随贼入抢，亦教堡寨中人曰莽着莽着，欲其死守也）。尝有畏死退缩者，贼入则无噍类（亦有贯婴儿于槊以为戏者）。不知贼无公输云梯之械，智伯灌城之害，楚子筑室之围，燕人济西之队，肯共捐生抵敌以俟救兵，决能全躯保妻子也。 

　　官军冒死斩获贼级，向也多为主帅所夺，以媚权贵。或多为家丁（主帅家丁）所夺，以罔财利（转卖与人），是使之不战也（刘湾曰“死是征人死，功是将军功”，可为愤叹）。 

　　零贼每至夏秋近边驻牧，盖就水草（恐烧荒后草为灰烬），未必入寇也。我军则昼夜防守，是自罢劳。崔颢曰“胡人正牧马，汉将日征兵”，有感而发也。 

　　虏猎不射雁（以为神物），亦不臂鹰。唐李嶷曰“尘生马影灭，箭落雁行稀”，王维曰“草枯鹰眼疾，雪尽马蹄轻”，殆虚语邪？或非谓虏猎也。 

　　《匈奴志》谓虏凡举事，常随月盛壮以攻战，月亏则退兵（唐裴ㄘ曰：“忽闻窥月满，相聚寇云中”是也）。或曰月阴魄，虏阴类，故视盈亏为进退。一说乘月入敌境，则夜可自防。今边人以贼月如半规入则深，如全璧入则浅。 

　　虏兵好用奇（如设伏之类），我兵好用正（如安营之类），盖奇正不可相离，而其变不可胜穷。必得良将随机应之，然后可以制胜。唐崔ㄘ曰“精骑突晓围，奇兵袭暗壁”，亦可谓知者。 

　　虏最畏劲敌，我军能斩彼一二先驱者，即啮指而遁，如鱼骇鸟惊，不可复聚。昔一主帅以重资募一死士，亦先驱搏战（虏骄而忽见杀，我军为之增气），即所谓倡勇敢也。 

　　边人生长与虏相邻，往往死于锋镝（谓哨探、战斗、抢掠也）。唐王昌龄曰“从来幽并客，皆向沙场老”，可为流涕。 

　　虏昔解占候，不知近复解否。唐李希仲曰“旄头有精芒，骑猎秋草”，盖谓旄头星明则虏必猖獗。说者曰昴为旄头星，有七，动若跳跃。胡兵起，日晕阴国胡主死（又月犯胡不安，岁星乘昴出北阴，国有忧，胡主死，荧惑守犯，胡人病疫）。徐九皋曰“马饮长城水，军占太白星”。说者曰，太白曰西方，秋，金义也，言也。义亏言失，逆秋令，伤金气，罚见太白。太白进退以候兵，高卑、迟速、静躁、见伏、用兵皆象之。吉，其出西方，失行，夷狄败。然则旄头失光而太白见西方，固有用兵之候邪！ 

　　刘湾曰：“倚是并州儿，少年心胆雄，一朝随召募，百战争王公。”召募之法在古不废，不精，只增冗食尔（边人有舍亲子取养子之谚，谓不抡择见军也）。昔晋马隆募兵，限腰引弩三十六钧，弓四钧，立标简试，自旦至中，得三千五百人，隆曰足矣（兵贵精不贵多）。因请自至武库选仗，盖欲人与器皆精，斯可破敌。予尝得一简试法，令其自相推择（盖乡人知其胆力为真），不限躯干大小，往往得精。 

　　边将多诞而常冒异恩。杜甫曰：“献凯日继踵，两番静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄凌上都。边人不敢议，议者死路衢。”噫，弊也久矣，安得大树将军而与之论边功哉！ 

　　先王制御夷狄之道，来则拒之，去则不追，言在门庭之外也。今屡入堂室矣，兵可已乎？盖兵凶战危，仁人所不忍言（杜甫曰“苟能制侵凌，岂在多杀伤”？盖亦不得已之言）。而虏实上仁所不化，茂德所不绥者。不震之以威，加之以兵，则侦谍必复东窥，驼马必复南牧，疆场不可得而宁谧也。或曰彼众而我富，彼强而我弱，彼逸而我劳，且秋高马肥，彼则连营而来（客兵利于战），因粮于敌（专事抢掠），我则罢于追逐，劳于供饷，其能制胜乎？予则曰莫如捣巢，迨春而出（胡马失膘），以我之聚，乘彼之散，以我之有心，乘彼之无备，复以良将主之，无所摇惑，无所牵制，庶可宣威，此谓小战。小战胜则士气扬，士气扬然后可以大战。或曰虏恃险阻，恐不可加兵。予则曰，险者，彼此之所共者也。彼既可来，此亦可往，必如子言，则洞庭无三苗之墟，子阳无荆门之败，朝鲜之垒不刊，南越之旌不拔也。 

　　诸葛亮曰：“汉卒且耕且战，故疲而怯；虏但牧猎，故逸而勇。以疲敌逸，以怯敌勇，不相斗也。此其不可战者一也。汉长于步，日驰百里；虏长于骑，日乃倍之。汉逐虏则赍粮负甲而随之，虏逐汉则驱疾骑而运之。运负之势已殊，走趋之形不等，此其不可战者二也。汉战多步，虏战多骑。将夺地形之势，则骑疾于步，迟疾势悬，此其不可战者三也。不得已则莫若守边。守边之道，栋良将而任之，训锐士以御之，广营田而实之，设烽堠而待之，候其虚而乘之，因其衰而取之。”夫孔明王者之佐，其言不可施于今乎（古兵法多矣，不能一一详及。以有典籍可考，又以运用之妙存乎一心，徒详无益也。特及此者，盖应时之略也）！ 

　　降者云，往年平刑之捷，丑虏死者甚众（皆为战尘昧目，堕于沟壑，复为崩土所压，人无知者）。又云嘉靖壬寅，虏中疾疫，死者亦复过半，固乘虚取弱之时也。惜无敢任其事者。
