谈渊 宋 王陶

    天禧中，泰州言澶州军士王贵至州自云得于阗国玉印一以献。初，太平兴国中，贵昼日忽见使者至营急召，偕行至河桥，驿马已具，即命乘之，俄觉腾空而去。顷之，驻马，但见屋宇宏丽。使者使贵入，其容卫、制度悉为王者。谓贵曰：“侯年如五十八，当往于阗国北通圣山，取一异宝以奉皇帝，宜志之。”遂复乘马，凌云而旋，军中失贵已数日矣。验所乘，即营卒之马也。知州宋煦以闻奏，太宗释之。至是，贵自陈年已五十八愿遵前戒西至于阗。寻许其行，贵至神州，以道远悔惧。俄于市中遇一道士，引贵至州城，登高原问所欲，具以实对。即命贵闭目，少选，令开目视，见山川顿异。道士曰：“此于阗国北境通圣山也。”复引贵至一池上，中有仙童出一物授之，谓曰：“持此奉皇帝。”有令暝目，俄顷，复至泰州。向之道士，已失所。发其物，乃玉印也，文曰：国王赵万年永宝。
    建隆中，曹彬、潘美统王师平江南。二将皆知兵善战，曹之识虑尤远，潘所不迨。城既破，国主李煜白衫、纱帽见二公。先见潘，设拜，潘答之。次见曹，设拜，曹使人附语曰：“介胄在身，拜不及答。”识者善其得礼。二公先登二舟，召煜饮茶。船前设一独木板道，煜响之，国主仪卫甚盛，一旦独登舟，徘徊不能进，曹命左右翼而登焉。既一啜，曹谓李即办装，诘旦会于此，同赴京师。来晓，如期而赴焉。始，潘甚惑之，讵可放归？曹曰：“云边独木版尚不能进，畏死甚也，既许其生赴中国，焉能辄死。”众方服其识量。
    张邓公士逊三入相，景五年，与章郇公并命，已七十五岁。后二十年，西贼叛命，即宝元康定之间，措置乖方，物议罪之。方引年除正太傅致仕，以小诗白郇公云：“赭案当衙并命时，兼葭衰朽倚橘枝。如今我得休官去，鸿入高冥凤在池。”近辅成和焉。当时轻薄少年改邓公诗云：“赭案当衙并命时，与君两个没操持。如今我得休官去，一任夫君鹘露蹄。”闻者无不大哂。
    江南徐铉，有学问，善谈吐，古儒之流也。李氏未归顺时，奉王命至中朝，便殿见艺祖。升殿，端笏缓颊而言曰：“江南李煜无罪，陛下师出无名。”久之，艺祖再令敷奏。乃曰：“李煜如地，陛下如天；李煜如子，陛下如父。天乃能盖地，父乃能庇子。”艺祖应声答曰：“既是父子，安得两处吃饭！”铉无以对。识者无不服艺祖神隽矣。
    翰林侍讲学士杜镐，博学有识。都城外有坟庄，一日，若有甘露降布林木。子侄辈惊喜，白于镐。镐为之惨然不怿，子侄启请，镐曰：“此非甘露，乃雀饧。大非佳兆，吾门其衰矣。”逾年，镐薨，有八丧。
    大祖一日小宴，顾江南国主李煜曰：“闻卿能诗，可举一联。”煜思久之，乃举《咏扇诗》云：“揖让月在手，动握风满怀。”太祖曰：“满怀之风，何可足尚！”从官无不叹服。
    太原王仁裕家远祖母约二百余岁，形质渺小，长约三四尺许，两眼白晴皆碧，饮啖至少，夜多不睡。每月余，忽不见，数日复至，亦不知其往来之迹。床头有柳箱，可尺余，封锁甚密，人未尝得见其中物。尝戒诸孙曰：“如我出，慎勿开此箱，开即我不归也。”诸孙中有一无赖者，一日，恃酒而归，祖母不在，径诣床头取封锁柳箱，开之，其中有一小铁篦子，余无他物。自此，祖母竟不回矣。
