谈苑 宋 孔平仲
    ●卷一
    张邓公、吕许公同作宰相。一日朝退，仁宗独留吕公，问曰：“张士逊久在政府，欲与一差遣出去。”吕公曰：“士逊出入两朝，亦颇宣力。”仁宗曰：“恩命如何？”□□□□除静江军节度使检校太傅知许州。仁宗曰：“有亏他否？”吕公曰：“圣恩优厚。”吕公既退，张、吕，亲姻也，私焉曰：“主上独留公，必是士逊别有差遣，因祈以恩命。”吕沉吟久之，曰：“使弼使弼。”张亦欣然慰望。是日，张公打屏阁子内物色过半矣，既夕锁院，明日早张公令院子尽般阁子内物色归家，更不趋待漏院，只就审官东院待漏。既入朝，张公惟祗候宣麻，吕公惟准拟押麻耳。忽有堂吏报吕公云：“相公知许州。”吕公大惊。于是张公押麻，乃吕公除静江军节度使检校太傅知许州也。
    太祖朝都知押班，皆以供奉官为之，内中祗应，裹头巾衣褐衫而已。仁宗朝王守忠官至留后，乞缀本品班赴宴阁门，从之。自知未允，辞而不赴。
    禁中近清明节，神宗侍曹太皇，因语：“自来却无人，故□□□□。虽云太华，然亦好也。”太皇闻此语，已密□□口样矣。不数日，实促就珠子鞍辔，传宣索玉鞍辔一副。神宗莫测所欲用，亦莫敢问，依旨进入。太后令送后苑折修，遂施珠鞯焉，其上作小红罗销金坐子，劣可容体，甫近上已以鞍架载之送神宗。神宗大感悦，取小乌马于福宁殿亲试之。驾幸金明池回，遂乘此鞯。士论皆谓虽神宗绝孝，亦光献至慈，上下相得以成其美焉。光献太皇太后疾病稍间，神宗亲制一小辇，极为轻巧，以珠玉黄金饰之，进于太皇云：“娘娘试乘此辇，往凉殿散心。”太皇曰：“今日意思无事，天气亦好。”遂载而之凉殿。太后扶其左，神宗扶其右，太皇下辇曰：“官家太后亲自扶辇，当时在曹家作女时，安知有今日之盛？”喜见颜色。王正仲进《光献悦词》云：“珠鞯锡御恩犹在，玉辇亲扶事已空。”盖用此两事也（鞯音笺）。
    有一朝□□□相生日献诗，卒章云：长居廊庙福苍生□巽草制云。某官夙负官材，真宗令出典藩。
    丁崖州虽险诈，然亦有长者言。真宗尝怒一朝士，再三言之，谓稍退不答，上作色曰：“如此叵耐，辄问不应。”谓进曰：“雷霆之下，臣若更加一言，则齑粉矣。”真宗欣然嘉纳。
    杨大年与王文穆不相得，在馆中，文穆或继至，大年必径出，它处亦然，如袁盎、晁错也。文穆去，朝士皆有诗，独文公不作。文穆辞日，奏真庙传宣令作诗，竟不肯送。
    真宗将立明肃作后，令丁谓谕旨于杨大年，令作册文。丁云不忧不富贵，大年答曰：“如此富贵，亦不愿。”王旦相，罕接见宾客，惟大年来，则对榻卧谈。卒时，属其家事一付大年。丁晋公来求昏，大年令绝之。
    王文正公以清德事真皇，上特敬重。一日御宴，陈设鲜华，旦顾视，意色不悦，上已觉其如此，至中休，命左右以旧陈设易之矣。
    苏轼以吟诗有讥讪，言事官章疏狎上，朝廷下御史台差官追取。是时，李定为中书丞，对人太息，以为人才难得，求一可使逮轼者，少有如意。于是太常博士皇甫亻巽被遣以往。亻巽携一子二台卒，倍道疾驰。驸马都尉王诜与子瞻游厚，密遣人报苏辙。辙时为南京幕官，乃亟走介往湖州报轼。而亻巽行如飞不可及，至润州，适以子病求医留半日，故所遣人得先之。亻巽至之日，轼在告祖，无颇权州事。亻巽径入州庙，具靴袍秉笏立庭下，二台卒夹侍，白衣青巾，顾盼伫恶，人心汹汹不可测。轼恐不敢出，乃谋之无颇，无颇云：“事至于此，无可奈何，须出见之。”轼议所以服，自以为得罪，不可以朝服，无颇云：“未知罪名，当以朝服见也。”轼亦具靴袍秉笏立庭下，无颇与职官皆小帻列轼后。二卒怀台牒挂其衣若匕首然，亻巽又久之不语，人心益疑惧。轼曰：“轼自来殛忄凶朝廷多，今日必是赐死，死固不辞，乞归与家人诀别。”亻巽始肯言曰：“不至如此。”无颇乃前曰：“大博必有被受文字。”亻巽问谁何，无颇曰：“无颇是权州。”亻巽乃以台牒授之，及开视之，只是寻常追摄行遣耳。亻巽促轼行，二狱卒就直之，即时出城登舟，郡人送者雨泣。顷刻之间，拉一太守如驱犬鸡。此事无颇目击也。
    吕申公作相，宋郑公参知政事，吕素不悦范希文。一日希文答元昊书，录本奏呈，吕在中书自语曰：“岂有边将与叛臣通书，又云奏本如此，又不知真所与书中何所言也。”以此激宋，宋明日上殿果入札子，论希文交通叛臣。既而中书将上吕公读讫，仁宗沉吟久之，遍顾大臣无有对者，仁宗曰：“范仲淹莫不至如此。”吕公徐应曰：“擅答书不得无罪，然谓之有它心则非也。”宋公色沮无辞。明日，宋公出知扬州，又二年希文作参知政事，宋尚在扬，极怀忧挠，以长书谢过，云为忄佥人所使。其后宋公作相，荐范纯仁试馆职。纯仁尚以父前故，辞不愿举。
    苏子瞻随皇甫亻巽追摄至太湖芦香亭下，以柁损修牢，是夕风涛倾倒，月色如昼。子瞻自惟仓卒被拉去，事不可测，必是下吏所连逮者多，如闭目身入水，顷刻间耳。既为此计，又复思曰：“不欲辜负老弟。”弟谓子由也，言已有不幸，则子由必不独生也。由是至京师，下御史狱。李定、舒、何王臣杂治之，侵之甚急，欲加以指斥之罪。子瞻忧在必死，掌服青金丹，即收其余窖之土中，以备一旦当死，则并服以自杀。有一狱卒仁而有礼，事子瞻甚谨，每夕必然汤为子瞻濯足，子瞻以诚谒之曰：“轼必死，有老弟在外，他日托以二诗为诀。”狱卒曰：“学士必不至如此。”子瞻曰：“使轼万一获免，则无所恨；如其不免，而此诗不达，则目不瞑矣。”狱卒受其诗，藏之枕中。其一诗曰：“圣主宽容德似春，小臣孤直自危身。百年未了先偿债，十口无依更累人。是处青山可藏骨，他年夜雨独伤神。与君世世为兄弟，更结人间未了因。”其后子瞻谪黄州，狱卒曰：“还学士此诗。”子由以面伏案，不忍读也。子瞻好与子由夜话，对榻卧听雨声，故诗载其事。子瞻既出，又戏自和云：“却对酒杯浑似梦，试拈诗笔已如神。”子瞻以诗自被劾，既作此诗，私自骂曰：“犹不改也。”
    皇甫亻巽追取苏轼也，乞逐夜所至，送所司案禁。上不许，以为只是根究吟诗事，不消如此。其始弹劾之峻，追取之暴，人皆为轼忧之，至是乃知轼必不死也。其后果然。天子聪明宽厚，待臣下有礼。而小人迎望，要为深刻，如亻巽类者，可胜计哉。
    有人问秀州崇德县民长官清否，答曰：“浆水色。”言不清不浊也。
    秀州华亭鹤，胎生者真鹤也，形体紧小，不食鱼虾，惟食稻粱，人喂以饭则食之。其体大、好食鱼虾、啄蛇鼠者，鹳合所生，乃卵生也。食稻粱者虽甚驯熟，久须飞去。惟食鱼虾者不能去耳。
    河豚瞑目切齿，其状可恶，不中度多死，弃其肠与子，飞鸟不食，误食必死。登州濒海人取其曰肉为脯，先以海水净洗，换海水浸之，暴于日中。以重物压其上，须候四日，乃去所压之物，傅之以盐，再暴乃成。如不及四日，则肉犹活也。太守李大夫尝以三日去所压之物，俄顷肉自盆中跃出。乃知沦之不熟，真能杀人也。
    松江鲈鱼，长桥南所出者四腮，天生脍材也，味美肉紧，切不终日色不变。桥北近昆山，大江入海，所出者三腮，味带咸，肉稍慢回，不及松江所出。
    虢石重重紫白相间，以笔描紫上，缓手剖之，紫去白见，随意所欲作何物象。至于林木亦可以药笔为之，以手试之，有参差龃龉者，皆伪物也。
    枇杷须接乃为佳，果一接核小如丁香，荔枝再接遂无核也。
    京师有畜铁镜者，谓人曰：“此奇物也，以照人手，则指端见有白气，以气之长短，验人之寿夭。”好事者乃以厚价取之。既而询之博物者，曰：“此造作也。”盖磨镜时，只以往手无以来手，则照指自见其端有如气者耳。相船之法，头高于身者谓之望路，如是者凶。双板者凶，只板者吉，只板谓五板七板，双板谓六板八板，以船底板数之也。造屋主人不恤匠者，则匠者以法魇主人，水上锐下壮，乃削大就小倒植之，如是者凶。以皂角木作门关，如是者凶。
    许敏，明州人，张唐卿榜第一甲及第，为大理评事知县。尝因用刑棰杀人，其后冤屡见，但相去尚远。经二十年，敏以太常博士通判苏州，其冤渐近，稍如榻与敏夫妇同寝。其始敏夫妇在外，冤卧于内，既而间隔卧于夫妇之间。知其为鬼，无如之何也。是时诏索天下御容，令转运司差官护送入京。敏与太守林大卿不协，于上司求行，自京师归至忭上青阳驿，其冤逼之，敏死驿中。
    钟著作生二女，长嫁宋氏，生庠祁；其季嫁常州薛秀才，生一女为尼，与僧居和大师私焉，亦生一女，嫁潘秀才，潘有子名与稽，今为朝奉大夫，与稽之视居和，乃外祖父也。居和乃以牛黄丸疗风疾者也，饮酒食肉，不守僧戒，然用心吉良。每乡里疾疫，以药历诣诸家，救其所苦，或以钱周之。薛尼于宋氏以姊妹亲，常至京师。是时庠为翰林学士，尼还常州，和病问尼曰：“京师诸为名族善人者？”尼曰：“吾所出入多矣，无如宋内翰家也。”和曰：“我死则往托生焉。”尼诮曰：“狂僧，宋家郡君已娠矣，安得托生。”和曰：“吾必往也。”既而和死，人画一草虫于其臂。是日，宋家郡君腹痛将娩。祁之妻往视产，见一紫衣僧入室，亟走避之，既而闻儿啼，曰：“急令僧去，吾将视吾姒。”人曰：“未尝有僧也。”乃知所生子乃和也。既长形相酷似和，亦好饮酒食肉，隐然有草虫在其臂，名均国，为绛州太守卒。
    偷能禁犬使不吠，惟牝犬不可禁也。或云：纹如虎班亦难禁。
    高若讷能医，以钟乳饲牛饮其乳，后患血痢卒。或云：冷暖相薄使然。
    韶州岑水场，往岁铜发掘地，二十余丈即见铜。今铜益少，掘地益深，至七八十丈。役夫云地中变怪至多，有冷烟气，中人即死。役夫掘地而入，必以长竹筒端置火先试之。如火焰青，即是冷烟气也，急避之，勿前乃免。有地火自地中出，一出数百丈，能燎人。役夫亟以面合地，令火自背而过乃免。有臭气至腥恶，人间所无者也，忽有异香芬馥，亦人间所无者也。地中所出沙土运置之穴外，为风所吹，即火起烨烨然。
    虱不南行，阴类也，其性畏火，置之物上，随其所向以指南方，俄即避之，若有知也。种竹就西北，其根无不向东南行者，是亦物之性也。
    江东芦贱而荻贵。退滩之地，先一年所生者芦也，明年所生者荻也。
    张安道言尝使北虏，方燕戎主在廷下打球，安道见其缨绂诸物鲜明有异，知其为戎主也，不敢显言，但再三咨其艺之精尔。接伴刘六符意觉安道知之，色甚怍，云：“又与一日做六论不同矣。”
    契丹鸭渌水牛鱼鳔制为鱼形，妇人以缀面花。
    匈奴尤畏女真国，范纯礼尝闻彼使云：“女真国人长马大，其境土之广，南北不知几千里也。”徐禧覆于求洛，是时匈奴方苦女真侵扰，故帖然自守，不敢为中国患。
    收冰之法，冬至前所收者坚而奈久，冬至后所收者多不坚也。黄河亦必以冬至前冻合，冬至后虽冻不复合矣。川子乳糖师子，冬至前造者色白不坏；冬至后者易败多蛀。阳气入物，其理如此。
    华山下有南岳行宫，祈祷甚盛，云台观常以道士一人主之。有一道士以施利市酒食，畜妇人。巡检姓马者知而持之，共享其利。一夕道士梦为官司所录，送五道将军殿中，并追马勘鞠，狱具，各决杖七十。既寤，觉脊间微疼，溃而为疮，自知不祥，亟往诣马，马亦在告矣。问其梦中所见皆同，马亦疽发于背，二人俱卒。
    虢州朱阳镇，一夕凫雁之声满空，其鸣甚悲，逮旦，凫雁死于野中无数，或断头，或折翅，或全无所伤而血污其喙。村民载之入市。市人不敢买，盖此镇未尝有此物，怪之也。又一年王冲叛，朱阳之民歼焉。
    象耳中有油出，谓之山性发，往往奔逸伤人。牧者视象耳有油出，则多以索靡之矣。
    京师语曰：“宣医丧命，敕葬破家。”盖所遣医官云某奉敕来，须奏服药加减次第，往往必令饵其药，至死而后已。敕葬之家使副洗手悦巾，每人白罗三匹，它物可知也。元中，韩康公病革，宣医视之，进金液丹，虽暂能饮食。然公老年，真气衰不能制客阳，竟以薨背。朝廷遣使问后事，病乱中误诺敕葬，其后子侄辞焉。
    王彦祖学士自言初到南省试天子金玉赋，梦中有人告之云：“天字在上不顺，天字在下则顺矣，须三次如此。”是岁省下第。后过省乃《严父莫大于配天赋》，及第，乃《圆丘象天赋》。又二十七年，自岭南知雷州，召为馆职，试《明王谨于尊天赋》。凡三次题目，皆天字在下。彦祖名汾，今为朝议大夫，集贤校理。
    宗室至一品殡葬，朝廷遣礼官祭。旧制知太常礼院官以次行事，得绢五十匹。陈侗、陈汝羲俱在礼院，因朝会见一皇亲年老行迟，侗私语曰：“可矣。”汝羲自后排之曰：“次未当公，此吾物也。”传者以为笑。自元丰官制行太常博士专领祭，所得绢四博士共之，行事十四匹，余十二匹。有数皇亲联骑而出，呵殿甚盛，一博士戏谓同列曰：“此皆材也。”
    王，丞相舒公之子，不惠，有妻未尝接，其舅姑怜而嫁之，自若也。侯叔献再娶而悍，一旦而献卒，朝廷虑其虐前夫之子，有旨出之，不得为侯氏妻。时京师有语云：“王大祝生前嫁妇，侯兵部死后休妻。”
    羌人以自计构相君臣，谓之立文法，以心顺为心白人，以心逆为心黑人，自称曰“倘”，谓僧曰“尊”。最重佛法居者皆板屋，惟以瓦屋处佛，人好诵经，不甚斗争，王子醇之取熙河杀戮甚众，其实易与耳。
    有一定僧在山谷中，汉军执之，此僧曰：“吾有银与汝，勿杀我也。”汉军受其银，斩其首，白乳涌出。
    夏竦尝统师西伐，揭榜塞上云：“有得赵元昊头者，当钱五百万贯，爵为西平王。”元昊使人入市卖箔，陕西荻箔甚高，倚之食肆门外，佯为食讫遗去。至晚食肆窃喜，以为有所获也，徐展之乃元昊购竦之榜悬箔之端云，有得夏竦头者，赏钱两贯文。比竦闻之，急令藏掩，而已喧播远近矣，竦大惭沮。
    竦集幕职兵官，议五路进讨，凡五昼夜，屏人绝吏，所谋秘密，处置军马，分擘粮草，皆有文字，已成书，两人之力不能举，封钥于一大柜中。一夕失之，竦进兵之议遂格。由此恳乞解罢，得知蔡州，其后韩绛西讨河东，起兵八万人。时天原遣卒三千，皆丁壮强硬，令至军前交割，晓夕奔走，饥不得食，困不得息，既而班师，不用遣还，形已如鬼，风吹即仆，假使见虏，则不战成擒矣。元丰四年西伐，西人远引清野，以老我师，高遵裕领众深入，不见一人一骑，直扣灵武。灵武壁甚坚，若有守者，我师营汉中治攻具，西人约降，遵裕信之，驻军五日不进，故贼得为计，中夕决河水至，我师溃焉。故责遵裕知坊州词云：“比以两路锐兵，进攻灵武，而亡士溃卒，职汝寡谋。”遵裕再责郢州安置。
    夏竦薨，子安期奔丧至京师，馆中同舍竭见不哭，坐榻茶橐如平时。又不引客入奠，人皆讶之。戊戌年，安期死数日，子伯孙犹着衫帽接客，无毁容，愈肥泽焉。
    邢疾亟，车驾幸其第，其子干恩泽，并乞不敕葬。王居白待制病，犹子侍疾，析遗表奏荐焉。
    张咏自益州寄书与杨大年，进奏院监官窃计之云：“益州近经寇乱，大臣密书相遗，恐累我。”发视之，无它语，纸尾批云：“近日白超用事否？”乃缴奏之，真宗初亦讶之，以示寇准，准微笑曰：“臣知开封府有伍伯姓白，能用杖，都下但翘楚者以白超目之。每饮席浮大觥，遂以为况。”真宗方悟而笑。
    熊伯通有平蛮之功，太常卿范纯礼言至蜀中亲闻其事。涓井蛮本诱之降，降者百余人，本授计主簿程之元兵官玉宣令毒之，本犹虑其变也。舣舟三十里外待之，密约云：若事谐，走马相报。元之等以曼陀罗花醉降者，稍稍就擒，令走马报本。本急拿舟顺嘉陵江而下，顷刻至禽所，斩尚未已也。本就收此功，朝廷赏擢以制两广。
    雄霸沿边塘泊，冬月载蒲苇悉用凌床，官员亦乘之。
    艺祖载诞营中，三日香，人莫不惊异。至今洛中人呼应天禅院为香孩儿营。
    熙宁中，张唐民登对，其归美上德之辞云：“臣寻常只见纸上尧舜，今日乃见活尧舜也。”
    ●卷二
    熙河之师，上意甚欲得木征，以内殿崇班钱五千贯购之。熙宁六年，木征降于常河诺城。王韶奏以为令，王君万、韩存宝招呼李宪奏以为与燕达纳其款。韶宪争功，隙由此启。上尝对召惠卿称宪禽木征之功，盖宪之面奏详于韶之条奏故也。安南之师，上欲遣宪与赵Ι往。韶时在枢府，与王安石共争之，由是罢宪而遣郭远。上不平二公之争，使宪举河西。既而逵败绩，而宪有功，故上益以宪为可用焉。高若讷作中丞，与小黄门同监修祭器，遂同书奏状，议者非之。
    宝元中，夏英公以陈恭公不由儒科，骤跻大用，心不平之。恭公亦倾英公。英公除集贤有台章，恭公启换为枢密使。英公知之，意愈怏怏。是时西北有警，英公能结内官，又得上心，乃撰一策题，如策试制科者，教仁宗以试两府大臣，欲以穷恭公之不学也。一日，仁宗御资政殿，见两府出此题，署云付陈执中等。两府跽受开读次已，见小黄门设矮桌子具笔砚矣。英公色欲挥翰，其余皆愕然相视，未知所为。宋郑公徐奏曰：“陛下所问，皆臣等夙名谋谟之事。臣等不职，陛下责之可也。若策试乃朝廷所以侍草茅之臣，臣备位执政，不可下同诸生。乞归中书，令中书府院，各具所见以对。”仁宗俯首面赤，云：“极是极是。”既退，恭公谓郑公曰：“适来非公之言，几至狼狈。”郑公曰：“某为国惜体，非为诸君地也。”中书所对，皆出郑公之笔，极攻密院之失，是时显立仇雠矣。人言纷纷，英公不自安，欲晦其迹，又撰一策题，故为语言参差，或失粘，或不对，欲如禁中亲制者，教仁宗以策试两府两制。然间有三两句绝好处，人亦识其为英公词也。仁宗宽容，亦听之。一日，召两府两制对于迎阳门，又出此题付之。然英公之迹，终不能晦焉。
    孙尚书侍读仁宗前，上或左右瞻视，或足敲踏床，则拱立不读。以此每读书，则上体貌益庄。王随接佛在杭州，常对聋长老诵所作偈。此僧既聩，离席引首几入其怀，实以不闻也，随叹赏之，以为禅机之妙。
    仁宗袷享之际，雪寒特甚。上东至露腕侍祠，诸臣襄手执笏，见上恭虔，皆恐惕揎袖。
    神宗以星变祗惧，许人上封事言得失，于是王安礼上书，语颇讦直。上微不悦，以示王圭，圭曰：“观安礼所言，皆是臣等执政后来事，无一字及安礼所为者。其意盖怨望安石在外专欲讥切臣等耳。安礼每对臣言云：似尔名位，我亦须做。”上笑曰：“大用岂不在朕，而安礼狂妄自许如此。”后一年，安礼自翰林学士迁尚书右丞。
    修内前涉子木，计用方团三千三百条，再差职方员外郎陈昭素计之，只用三百条。京城侵窃之弊如此。昭素勾当三司修造案半年减十五万，议者云：“可罢陕西买木一年。”雷太简判设案御厨，每日支面一万斤，后点检每日剩支六千斤。先日宰羊二百八十，后只宰四十头。
    江邻几云：南郊赏给旧七百万，今一千二百万；官人俸皇中四千贯，今一万二千贯；合同司岁会支左藏库钱八九万贯，近岁至三十五六万贯；禄令皇太子料钱千贯，无公主料钱例。宋次道云：李长主在宫中请十千，晚年增至七百千，福康出降后月给千贯。
    景德中，天下二万五千寺，今三万九千寺。陈述古判祠部云：章伯镇勘会省案，岁给椽烛十三万条，内酒坊祖宗朝糯米八百石，真庙三千石，仁宗八万石。
    江南民言“正旦晴，万物皆不成。”元丰四年正旦，九江郡天无片云，风日明快，是年果旱。又曰：“芒种雨，百姓苦。”盖芒种须晴明也。春雨甲子，赤地千里；夏雨甲子，乘船入市。乘船入市者，雨多也。又于四月一日至四日，卜一岁之丰凶，云“一日雨，百泉枯。”言旱也。“二日雨，傍山居。”言避水也。“三日雨，骑木驴。”言踏车取水亦旱也。“四日雨，余有余。”言大熟也。禅师惠南尝言：“上元一夕晴麻小熟，两夕晴麻中熟，三夕晴麻大熟，若阴雨麻不登。”占亦如此云，绝有功验。京东一讲僧云：“云向南，雨潭潭；云向北，老鹳寻河哭；云向西，雨没犁；云向东，尘埃没老翁。”言云向南与西行则有雨，向北与东行则无雨，云亦有效验。大理少卿杜纯云：“京东人言朝霞不出门，暮霞行千里。”言雨后朝晴尚有雨也，须晚晴乃真晴耳。九江人畏下旬雨，云雨不肯止。刘师颜视月占旱云：“月如悬弓，少雨多风；月如仰瓦，不求自下。”同州人谓雨沾足为烂雨。
    金陵夏氏，能致紫姑神，神能属文，其书画似唐人，应对机捷。蒋山法泉长老曰：“问仙姑求一偈子，神云神，拜来不惜；口中口，你为说破。”泉曰：“试说看。”神曰：“咄。”泉曰：“也是外学之流。”神曰：“法。”泉曰：“公案未了。”神曰：“将拄杖来。”良久书颂曰：“钟山钟山，今古长闲。天边云漠漠，涧下水潺潺。”或写此一段语寄示李之仪曰：“冤哉，法泉被三姑摧折。”之仪答曰：“法泉所谓雪上加霜也。”
    司马迁误以子我为宰我，又以燕简公欲尽去诸大夫而立其宠人，作宠姬。
    紫姑者，厕神也。金陵有致其神者，沈遘尝就问之，则书粉为字曰：“文通万福。”遘问三姑姓，答云姓竺，南史竺法明乃吾祖也。亦有诗赠遘。近黄州郭殿直家有此神，颇黠捷，每岁率以正月一日来，二月二日去。苏轼与之甚狎，常问轼乞诗，轼曰：“轼不善作诗。”姑书灰云：“犹里犹里。”轼云：“轼非不善，但不欲作尔。”姑云：“但不要及它新法便得也。”
    人畜鹭鸶虽驯熟，然至饮秋水则飞去。京师夏间竞养铜嘴，至九月多死。鸱生三子，内一子则鹰也，然鸱多生两子也。
    小池中鱼，至九月十月间宜取投大水中，不尔冬间俱冻死。鲩鱼惟食草，人刈草以饲之，至八月则不食，至三月复食如初。
    马子蒸其母，则生驳马。此逆乱之气所为也。
    鸡舌香，即丁香也。日华子云：“鸡舌香治口气。”故郎官含鸡舌香，取其便于奏对，正是今之丁香舌方五香连翘汤用鸡舌香，千金五香连翘汤无鸡舌香，却有丁香，最为明验。俗医取乳香中如柿核无气味者谓之鸡舌香，殊无干涉。新补《本草》重出二物，盖考之未精也。海东麻子大如莲实，陕西极边枸杞大可柱，叶长数寸。人有在韶州见自然铜，黄如金粉，价值于金。邵化及为高丽国王治药云：“人参极坚，用斧断之，香馥一殿。”今之医者治病少效，殆亦药材非良也。
    仁宗朝，王圭上言，请以正月为端月。为与上名音相近也。
    欧阳永叔作校勘时，梦入一庙，于庭下谒神与丁元珍同列，而元珍在上，庙前有石马，无一耳。后责夷陵，元珍为判官，同谒黄牛庙。元珍职官在县令上，庙前有石马无一耳，宛如昔梦所见焉。
    陈州有颛顼□□庙。狄青知州日，梦庙中有榜，题曰“宰相蔡确”。确是时方为举人，青访知姓字，召见之，语以所梦云，善自爱。确后果相神宗皇帝。
    王汾作馆职，忤王荆公意，判鼓院，凡四年，家贫俸薄，累乞外任不许。一夕梦神告之曰：“子欲得郡，须求元公。”是时元厚之为参知政事。汾亟往祷之，厚之云：“荆公意思不婉顺，未可议也。然荆公屡争事不合，恐旦夕出矣，姑少俟之。”未几荆公果出金陵。吴冲卿当国，汾又祷，即日得兖州。到官数月，寻绎此梦，所谓元公乃兖州也。
    林希于章衡榜下及第，在期集处，刘庠相揖云：“久欲相见，有小事言之。”希问其故，曰：“庠尝梦登第在公后三名，故识公也。”希自计唱第时，刘庠始在第三甲，以前举不曾赴殿试，今举直赴殿试，例降一等，作第四甲头。又隔数十名方唤到希，以希尝为南庙解元，仁宗令升缀第三甲末。至第五甲唤到李实，实南省解元也，仁宗又令升缀第三甲。既而又令置希之上。明日唱明经第，张巨已于第四甲进士登科，又中明经。是时中两科者例升一等，于是升缀第三甲末。自希数至刘庠正是第三名。凡两日之间，更四人者方符一梦焉。
    元丰间，内臣李宪专领西方之事。叶康直为转运使，以粮草不办。一日有御宝札子付宪，叶康直遽斩讫奏。宪近习也，秘而不宣，自料云：“不过中夕必别有指挥。”中夕扣门甚急。果有札子至。叶康直以三札示之云：“须至奉柳矣。”遂枷项送渭州取勘。既而康直卒无事，任使如故。今以龙阁作帅秦州。
    王荆公初拜仆射，握婿蔡卞手曰：“吾止于此乎。昔年作举人时，梦升一厅事，人指其榜有仆射厅字曰：‘他日君当为此官。’今梦验矣。”官制行换为特进。元初，加司空，卞幸其梦之不应也。公让不拜，半年方报，再让，又数月方报。此告下，公薨八日矣，竟终于特进焉。卞为予言如此。
    王曾在青州为举人时，或令赋梅花诗，曾诗云：“而今未说和羹用，且向百花头上开。”识者已许曾必状元及第，仕宦至宰相。
    王琪知歙州，吴感作折红梅小词寄之云：“山花冷落何曾折，一曲红梅字字香。”
    王介甫有江宁夹口诗云：“茅屋沧洲一酒旗，午烟孤起隔林炊。江清日暖芦花转，恰似春风柳絮时。”人或题之于壁，续其后云：“江南村里老翁子，不解吟他富贵诗。”荆公闻之，但笑而已。
    刘分攵贡甫，性滑稽，喜嘲谑。与王汾同在馆中，汾病口吃，分攵为之赞曰：“恐是昌家，又疑非类，未闻雄鸣，只有艾气。”周昌、韩非、杨雄、邓艾，皆古之吃者也。熙宁中，为考官，出临民以教思无穷论。举人上请曰：“此卦大象如何。”分攵曰：“要见大象，当诣南御苑。”马默为台官，弹奏轻薄不当置在文馆。分攵曰：“既云马默，岂合驴鸣。”吕嘉问提举市易，曾布劾其违法反得罪。嘉问治事如故，分攵曰：“岂意曾子避席，望之俨然。”嘉问字望之。
    石中立字曼卿，初登第，有人讼科场，覆考落数人，曼卿是其数。次日被黜者皆受三班借职。曼卿为诗曰：“无才且作三班士，请士争如录事参。从此罢称乡贡进，且须走马东西南。”后试馆职为真学士。性滑稽，善戏谑。尝出，驭者又失鞍，马惊曼卿坠地，从吏遽扶掖升鞍，曼卿曰：“赖我石学士，若瓦学士岂不破。”次迁郎官，有上官弼郎中劝以谨口，对曰：“下官口干上官鼻何事。”一日，又改授礼部郎中，时相勉之曰：“主上以公清通详练，故授此职，宜减削诙谐。”对曰：“某授诰云特授礼部郎中，余如故，以此不敢减削。”天禧为员外郎，时西域献狮子，畜于御苑，日给羊肉十五斤，率同列往观，或曰：“吾辈忝预郎曹，反不及一兽。”石曰：“若何不知分，彼乃苑中狮子，吾曹园外狼耳，安可并耶？”续除参政，在中书堂，一相曰：“取宣水来。”石曰：“何也？”曰：“宣徽院水甘冷。”石曰：“若司农寺水，当呼为农水也。”坐者大笑。
    王汾嘲刘分攵云：“常朝多唤子。”盖常朝知班吏多云班，班谓之唤班，分攵应声云：“寒食每寻君。”盖沙汾为坟耳。元二年，辛雍自光禄寺丞移太常博士，顾子敦自给事中除河朔漕，付以治河，京师语曰：“治礼已差辛博士，修河仍用顾将军。”子敦好谈兵，人谓之顾将军也。
    苏子瞻与姜潜同坐，潜字至之，先举令云：“坐中各要一物是药名。”乃指子瞻曰：“君药名也。”问其故，对曰：“子苏子。”瞻应声曰：“君亦药名也。君若非半夏，便是厚朴。”问其故，曰：“非半夏厚朴，何故谓之姜制之。”
    李公怿于秘书省种竹，云：“使后人见之曰：此李文正手植之竹也。”盖自许他日谥文正也。刘贡父适闻之，曰：“李文政不特能系笔，又善种竹耶。”是时京师有李文政善系笔，士大夫多用之。
    邢恕有文学辩论，然多不请而教人，士大夫谓之邢训，竟坐教朝士上书，夺中书舍人，出知随州。后自襄州移领河阳，彭器资作告词云：“勉蹈所闻，无烦多训。”盖讥之也。
    孙萃老为御史中丞，不甚言事，以疾辞位得宫观。刘贡父作告词云：“未得闻生之奇论，今乃以疾而固辞。”亦讥之也。
    朝士赵昶有两婢善吹笛，知藤州日，以丹砂遗子瞻。子瞻以蕲笛报之，并有二曲，其词甚美，云：“木落淮南，雨晴云梦，日斜风袅。”又云：“自柏伊不见，中郎去后，孤负秋多少。”断章云：“为使君洗尽蛮风瘴雨，作清霜晓。”昶曰：“子瞻骂我矣。”昶南雄州人，意谓子瞻以蛮风讥之。
    刘子仪侍郎三入翰林，意望两府颇不怿，移疾不出。朝士问候者，但云虚热上攻。石中立在坐云：“只消一服清凉散便安矣。”盖谓两府始得青凉伞也。张唐公谥钱思公作文墨公，诸子服邀执政诉之，石中立指其幼者云：“此东山一寸金也。”
    林、王洙同作直讲，林谓王曰：“何相见之阔也。”王曰：“遭此霖雨。”云：“今后转更疏阔也。”王曰：“何故。”答云：“逢这短晷。”盖讥王之侏儒。
    馆中铁火罩，郑天体戏王原叔云：“此王将军兜鍪。”亦谓其侏儒也。
    狄青、王伯庸同在枢密府，王常戏狄之涅文云：“愈更鲜明。”狄云：“莫爱否，奉赠一行。”伯庸为之大惭。
    真宗东封，访天下隐士，得杞人杨朴。上问曰：“卿临行有人赠诗否？”朴对曰：“臣妻一首云：更无落魄耽杯酒，切莫猖狂爱咏诗。今日捉将官里去，这回断送老头皮。”上大笑，使之复还山。
    梁灏八十二岁，雍熙二年状元及第。谢启云：“白首穷经，少伏生之八岁；青云得路，多太公之二年。”后终秘书监。
    真宗朝，李沆、王旦同执政。四方奏报祥瑞，沆固灭裂之。如有灾异，则再三数陈，以为失德所招。上意不悦，旦退谓沆曰：“相公何苦违戾如此，似非将顺之意。”沆曰：“自古太平天子，志气侈盛，非事四夷，则耽酒色，或崇释老，不过以此数事自败。今上富于春秋，须常以不如意事裁挫之，使心不骄，则可为持盈守成之主。沆老矣，公它日当见之。”旦犹不以为然。至晚年，东封西杞，礼无不讲。时沆已薨，旦绘像事之，每胸中郁郁，则摩腹环行曰：“文靖文靖。”盖服其姿识也。文靖沆谥也。
    驾头者，祖宗即位时所坐也。相传宝之，中使出外勾当，皆责知委状，敢妄奏它事皆伏军令。祖宗旧制也。
    真宗禁销金，自东封归。杜亻亻予者，昭宪太后之侄女也，迎贺服之，上怒送太和宫出家。由此人莫敢犯。
    陆经多与人写碑铭，颇得濡润。人有问子履近日所写几何，对曰：“近日写甚少，总在街上喝道行里。”
    施黔州多白花蛇，螫人必死。县中板簿有退丁者，非蛇伤则虎杀之也。州连蛮獠，三月草长蛇盛，则蛇防戍。至九月，草衰蛇向蛰，则又防秋矣。居民造毒药，取蛇倒悬之，以刀刺其鼻下，以器盛其血第一滴下，用以毒人立死故也。取第二、第三四者，每血一滴，以面和作四丸，中此毒者，先吐血，须臾五脏壅满溃烂。李纯之少监云：“惟朱砂膏可治此毒。”纯之以药救人无数，仍刻其方以示土民。
    吴长文使虏，虏人打围无所获，忽得一鹿，请南使观之，须臾剥剔了，已昏夜矣。数兵煮其骨食之，皆呕血。吴左丞留双肾于银器中云：“此最补暖。”旦欲荐之，翌日银器内皆黑色。乃毒矢所毙尔。不敢泄，埋之而去。虏中大寒，匕箸必于汤中蘸之方得入口，不尔与热肉相沾不肯脱。石鉴奉使，不曾蘸箸，以取榛子沾唇如烙，皮脱血流，淋漓衣服上。
    丁讽病废，常令两女奴掖侍见客于堂中。讽之病以好色，既废亡赖，益求妙年殊质以厌其心。客出不能送，又令一婢子送至中门曰谢访。以故宾客之至者加多，乃愈于未病时，盖其来不专为讽也。
    宰臣食邑满万，始封国公。
    郊礼前省内官衣锦，后省衣绣。
    后苑银作镀金，为水银所薰，头手俱颤。卖饼家窥炉，目皆早昏。贾谷山采石人，石未伤肺，肺焦多死。铸钱监卒，无白首者，以辛苦故也。
    丁讽以馆职病风废于家。一旦，有妄传讽死者，京师诸公竞致奠仪纸酒塞门，讽曰：“酒且留之，纸钱一任别作使用。”讽令乏资，由是获美酝盈室焉。
    石曼卿，王氏婿也，以馆职通判海州。官满载私盐两船至寿春，托知州王子野货之。时禁网宽赊，曼卿亦不为人所忌，于是市中公然卖学士盐。
    真皇上仙执政，因对奏寇准与南行一郡。丁谓至中书云：“雷州司户。”王曾参政云：“适来不闻有此指挥。”丁云：“停居主人，宜省言语。”王悚息而已。盖王是时僦寇宅而居。
    晏殊言作知制诰日，误宣入禁中。时真宗已不豫，出一纸文书视之，乃除拜数大臣。殊奏云：“臣是外制，不敢越职。”上颔之，召到学士钱惟演。殊奏：“臣恐泄漏，乞只宿学士院。”翌日麻出，皆非向所见者，深骇之而不敢言也。
    ●卷三
    真宗上仙，明肃召两府入谕之，一时号泣，明肃曰：“有日哭在，旦听处分。”议毕，王曾作参政，当秉笔至云淑妃为皇太妃，曾卓笔云：“适来不闻此语。”丁崖州曰：“遗诏可改邪？”众皆不敢言。明肃亦知之，始恶丁而嘉王曾之直也。丁崖州曰：“遗诏可改邪？”众皆不敢言。明肃亦知之，始恶丁而嘉王曾之直也。
    澶渊之幸，陈尧叟有西蜀之议，王钦若赞金陵之行，持迟未决，遣访寇准，准云：“惟有热血相泼尔。”浸润者云，殊无爱君之心。讲和之后，兵息民安，天意悦豫。而钦若激以城下之盟，欲报东门之役。既弗之许，则说以神道设教，镇服戎心，祥符中所讲礼文悉起于此也。
    丁谓在崖州方奕棋，其子哭而入云：“适闻有中使渡海将至矣。”谓笑曰：“此王钦若使人来吓我尔。”使至谢恩毕，乃传宣抚（以下原书残缺）。
    夏守恩作殿帅，旧例诸营马粪钱分纳诸帅。守恩受之，夫人别要一分。王德用作都虞候独不受。又章献上仙，内官请坐甲，王独以谓不须。兴国寺东火，张耆枢相宅近，须兵防卫，王不与。以此数事作枢密副使。
    省试，《王射虎侯赋》云：“讲君子必争之艺，饰大人所变之皮。”《贵老为其近于亲赋》云：“睹兹黄之状，类我严君之容。”试官大噱。
    永叔云：开封多为皇亲所扰，送一卒云，为鹁鸽飞而不下。
    韩魏公尝梦崔侍郎在客位，后觉问客将有何官，客云：“崔县尉在客位。”乃崔台符也。台符明法出身，致位通显，官制行合作尚书，而只除刑部侍郎。寄禄至光禄大夫，后夺一官，终于正议大夫，正议大夫亦侍郎也。
    魏氏有李后主画竹，题跋甚多，其一云：“宋孟噪清臣诚同一观。”又有李书云：“元丰辛酉清明后三日，中书昭文位观，传正邃明，邦直志道，三公执政，张诚一武人用事者耳。”
    程戡侍郎自言为御史时，接伴虏人，张观中丞教之曰：“待之以礼，答之以简。”戡佩服其言，或云不然。虏人见人语简，便生疑心，殛忄凶人不若旷然以诚接之。
    吕文靖教马子山云：“事不要做到十分。”子山初未谕，其后语人云：“一生只用此一句不尽。”李若谷教一门生云：“清勤和缓。”门人曰：“清廉、勤瘁、和同则闻命矣，缓安可为也？”李公云：“天下甚事不是忙后坏了。”韩稚圭教一门生云：“稳审着，大事将做小事做，小事将做大事看。胡援教人心中稍疑，事便不要做。”永叔言：“观人题壁，便可知其文章。”
    熙宁中，福建贼廖恩攻剽数郡，杀害捕盗官，东南为之骚然，凡恩所经涉，监司守将皆坐贬绌，其余相连得罪者不可胜计。既乃招降予官，朝廷以其悍勇，颇任使之。一旦，恩至三班院供家状云：“自出身历任以来，并无公私过犯。”有一班行李师益亦同供状，乃云：“前任信州巡检，为寥恩事勒停。”都下相传以为笑焉。
    杜祁公为枢密使，内降某人与近上班行。停之数日，同列促之不听。中使宣催，公翌日奏某人是谁，奏请容商量。初不宣谕，再三论之，方云是贵妃诞育时产媪之子。又再三论之，只除三班借职。又求监都商税院。公奏云：“此系三司举官。一岁四十万贯税额。”坚持不可，犹得南排岸。
    大内都知张惟吉请谥，礼官以吉前持温成丧，不当居皇仪殿。一夕争之至明，时宰阿谀顺旨，惟吉顿足泣下，缘此得谥“忠惠”。陈执中以不正谏前事，至死礼官谥曰“荣灵”。
    晏丞相知南京，王琪、张亢为幕客。泛舟湖中，只以诸妓自随。晏公把柁，王、张操篙。琪南方人，知行舟次第，至桥下故使船触柱而横，厉声呼曰：“晏稍使柁不正也。”
    范希文知邓州，是时法网疏阔，监司尚预游晏。张去惑为点提刑狱，醉中起舞，既而曰启谏议坏了提刑也。
    朱东之自言作滁州推官时，欧阳永叔为太守，杜彬作ヘ晓音律。永叔自琅琊山幽谷亭醉归，妓扶步行，前引以乐。彬自亭下舞一曲破直到州衙前，凡一里余。永叔诗云：“杜彬琵琶皮作弦。”元五年，彬子焯在金陵，或问皮何以作弦，焯云：“永叔诗词之过也。琵琶诚好，乃国初老聂工造。世间只有四面，今尚收藏在家，但无皮弦事尔。”
    朱柬之云：昔年为宿州符离令，孙元规以节副安置，每来县中打球射弓，后以礼部侍郎致仕。英宗即位，起知庆州，元规私语朱云：“当时作枢副，以不读□温成册，出于水门外，濮王送书相别，称美其节概，亦有书答之。后来验书，乃英宗询翰。今日一起，其端自此，人事倚伏不可知也。”
    唐子正，桂州人，为举人时入京，道中遇一道人，服破敝，人皆疑其盗也，疏之。道人者辞去，留一诗与蔡州门卒，候唐过，予之。验其日乃辞去之日也，相去已十程矣。诗曰：“知汝有心求富贵，到头无分学神仙。”又云：“直待角龙危燕会，好来黄壁卧林泉。”后三十年，子正以太子中舍通判邕州，交址入城，子正自缢于官舍壁下，乃熙宁九年正月二日也，岁在丙辰，故曰“角龙。”正月二日，危月燕直日，故曰“危燕。”予儿童时已闻此诗，验于三十年后，乃知交址一覆三州，杀人无数，亦非偶然尔。
    贾易以谏官责知怀州，替郑佾赴缺。李之仪梦郑佾依旧知怀州，数数对亲朋言此梦，既而易以到官上表，再贬知广德军。佾已知单州，待缺尚逮自言于朝廷，复以怀州还佾之。仪之梦遂验。
    吴充病赘，仁宗见之掩鼻，既而谕执政者曰：“充病矣。”其后执政进拟差除，不敢公去充，但于姓名下小书病字，以是终仁宗世充罕至京师。一旦神宗即位，充历践二府，日在上左右，其赘比旧加大冗且腥甚，而上不恶焉，则夫命之至也，虽病也有物盖之矣。
    滕元发云：一善医者云，取《本草》白字药，服之多验。苏子容云：“黑字是后人益之。”
    宋次道云：唐三百年，惟薛苹为滑帅，田弘正为魏师，兴河役力省工倍，它时未尝略为患也。
    馆中同列疾王文穆，使陈越寝如文穆之尸，石中立作文穆之妻哭其傍，余人歌虞嫔于前后。钦若闻之密奏，将尽逐之。王文正持其奏不下。
    苏涣郎中押伴夏人云：卖银五千两，买乐人幞头四百枚，薰衣香龙脑朱砂凡数百两，及买绫为壁衣。
    陈执中作相，杜祁公引年，一表便许，止除少师，物论喧然。富彦国在郓，叶道卿在青，皆不平之。执中守亳病甚，累表乞致仕不允，移曹南卧京第者逾年，又五年方许致仕。是时富公作相，欲矫前事耳。
    猴部头，猿父也，衣以绯优服，常在昭宗侧。梁祖受禅，张御筵，引至坐侧，熟视梁祖，忽奔走号踯，褫其衣冠。全忠大怒，叱令杀之。唐之旧臣无不愧怍。
    陈靖为吏部员外郎，晓三命，自言官高寿长。一旦卒，附婢子语：“平生最厚薛向。”向往见之，婢子冠带而出，语言动作真靖也。向问吏部平生自知命，何乃至此，答云：“某甚有官寿，皆如术数，但以不葬父母，乃被克折。”既而泣下，向欲质以一事，乃问以阴中善恶之报。靖言世间所传皆不诬也，只如张退传官职寿康，人所仰望，然酆都造狱，明年三月成矣，不可不戒也。向密记其说。明年，车驾游池，宣召张士逊。士逊至，向适于稠人中望见之，以为士逊精健如此，鬼语乃妄言耳。明日，闻士逊薨矣。
    郭逵伐交州，行师无纪律，其所措置殆可笑也。进兵有日矣，乃付诸将文字各一大轴，谓之将军下令，字画甚细，节目甚繁，又戒诸将不得漏泄。诸将近灯火窃观之，徐禧尝见之，云：“如一部《尚书》多。”禧三日夜读之方竟。则诸将仓猝之际，何暇一一也。内一事云：一交人好乘象，象畏猪声，仰诸军多养猪，如象则以锥刺猪，猪既作声，象自退走。
    余□不修饰作谏官，乞不修开宝塔。时盛暑，上入内云：“被一汗臭汉薰杀，喷唾在吾面上。”
    永叔梦为鹳鹆，飞在树上，意甚快悦，闻榆荚香特异。永叔尝自言上有一兄，未ㄧ而卒，母哭之恸，梦神人别以一子授之，白毫满身，母既娠，白毫无数，永叔生，毛渐退落。
    宋庠罢参，郑戬罢枢，叶清臣罢计，吴安道罢尹，盖吕文靖恶其党盛也。时数公多以短封瘦词相往来，如青骨不识字，米席子作版之类，青骨谓蒋堂，时谚谓知制诰为识字，待制为不识字，杨吉作发运，以饷权要得户部副使。
    李昭遘修撰，自河中移知晋州云：母夫人年八十矣，事姑二十年，惟梳发髻，姑亡始戴冠。今士大夫家子妇三日已冠，而与姑宴饮矣。
    吕文穆薄游一县，胡旦随父宰邑，客有誉吕举其诗云：“挑尽寒灯梦不成。”胡笑曰：“乃是一渴睡汉耳。”吕明年中甲，寄声胡曰：“渴睡汉状元及第矣。”胡答曰：“待我明年第二人及第，输君一筹。”次榜果中首选。
    举子以巨轴献胡旦，旦览之曰：“旨哉旨哉。”
    王介得知常州，刘贡甫以语谑之，介曰：“贡甫非岂弟君子乎？”贡甫曰：“虽非岂弟君子，却是打爷知州。”常州风俗殴父，有桥名曰“打爷桥”。
    “白黑简心”，此《东汉书》语也。或以命谢师直之告，讥其好弈也。
    蔡立知江州，后娶崔氏，生一女。前妻一子娶袁毂之女，病瘵而死，凭于崔氏之女。凡语言皆怨其后母之薄也，云人死皆有一虫转以付人，以与崔氏之女。又以其先亡母劝之，令勿自残贼亲戚，今不与矣。其始已议攒殡，袁氏云：“吾无儿女，它日谁葬我者，不如焚我也。”比至火作之时，袁氏所凭之语，忍痛之声闻于外焉。
    沈文通说故三司副使陈洎卒后，婢子附语云：“坐下葬父母，当得为贵神。今为贱鬼，足胫皆生长毛。”
    福州奏贩盐贼，谋者四五人，从者四十人。大理断官赵衍，审刑详议祝谏，尽断死罪。衍寻卒，临命自语曰：“冤枉杀人。”祝谏通判杨州，未几亦卒。
    知江州瑞昌县毕从范，素健无所苦。一夕会客，客前烛皆明，惟从范前烛数易屡灭，是夕暴病卒。盖阴气先有所薄尔。
    知虔州朝议李大夫自云：凡二十五子，今所有一子也。其母以屡失子，于病风作时啮臂志之，比再生子，齿痕隐然在其臂。乃知轮回再生之说为不诬尔。
    太祖建隆六年，议改元语。宰相勿用前代旧号，改元乾德。后于内人镜背有乾德之号，学士陶谷曰：“此伪蜀年号也。”太祖由是益重儒士。
    国家开宝中钱文曰：“宋通元宝”，至宝元中则曰“皇宋通宝”，近世钱文皆著年号，惟此二钱不然者，以年号有宝字故也。
    太宗时，宋白、贾黄中、李至、吕蒙正、苏易简五人同拜翰林学士承旨，扈蒙赠诗云：“五凤齐飞入翰林。”其后皆为名臣。
    御史台故事：三院御史言事，必先白中丞。自刘子仪为中丞，始榜台中御史有所言：“不须先白中丞。”至今如此。
    真宗虽以文词取士，然必视其器识。每赐进士及第，必召高第三四人并列于庭，更察其形神磊落者，始赐第一人及第。或取其所试文词有理趣者，徐《铸鼎象物赋》云：“足惟下正，讵闻公饣束之欹倾；铉乃上居，实取王臣之威重。”遂以为第一。蔡齐《置器赋》云：“安天下于覆盂，其功可大。”遂以为第一。
    故事：学士在内中院吏朱衣双引。太祖朝，李为学士。太宗在南衙，朱衣一人前引，因去其一。往时学士入札子不著姓，但云学士某。盛度、丁谓并为学土，遂著姓以别之。后皆著姓。
    吕文穆公蒙正为相，有朝士藏古鉴能照二百里，欲因弟献以求知，公曰：“吾面不过子大，安能照二百里？”闻者叹服，以为贤于李卫公远矣。
    唐人奏事，非表非状者谓之榜子，亦曰录子，今谓之札子。
    真宗临轩策士，夜梦下有菜一苗甚盛，与殿基相高。及折第一卷是乃蔡齐，上见其容貌曰：“得人矣。”特诏执金吾七人清道自齐始。
    范仲淹字希文，知开封府事，决事如神，京师谣曰：“朝廷无忧有范君，京师无事有希文。”每奏事多陈治乱，历诋大臣不法。言者以仲淹离间君臣，落职知饶州。宝元中，元昊叛，上知其才兼文武，起师延安，日夕训练精兵。贼闻之曰：“无以延州为意，今小范老子腹中有数万甲兵，不比大范老子可欺也。”戎人呼知州为老子，大范谓雍也。后知庆州时，王师定川之败，议点乡军，仲淹令刺其手，及兵罢还庆路，皆复得为农。上以四路诸招讨委之仲淹与韩琦，谋必欲收复灵夏横山之地，边上谣曰：“军中有一韩，西贼闻之心骨寒；军中有一范，西贼闻之惊破胆。”元昊闻而惧之，遂称臣。
    陈尧佐字希元，修真宗实录，特除知制诰。旧制须召试，惟杨亿与尧佐不试而授，兄尧叟，弟尧咨，皆举进士第，一时兄弟贵盛。当世少比，尧佐退居郑圃，尤好诗赋。张士逊判西京，以牡丹花及酒遗之，尧佐答曰：“有花无酒头慵举，有酒无花眼懒开。正向西园念萧索，洛阳花酒一时来。”
    狄青，字汉臣，元昊叛，屡将兵出战，四年间大小二十五阵，八中流矢，人呼为狄天使。上观其仪表曰：“朕之关、张也。”于是有敌万之称，谓以一足以敌万也。初，青在军伍间，韩魏公、范文正公一见之，皆称其有将相之器。果能为国立功，为时名将。
    王旦，字子明，为翰林学士，尝奏事丁殿，真宗目送之曰：“与朕致太平，必斯人也。”后拜平章事，外抚四夷，内安百姓，官吏得职，天下富庶，颂声洋溢，旦之力也。
    石介，字守道，徂徕山人也，文章学术天下宗师，皆呼为徂徕先生。著《宋颂》十篇，猗那清庙，无以加也。庆历三年，天下所谓贤士大夫必用于两府侍从台谏之官，宋之用人于兹为盛。介作《庆历圣德诗》。
    范文正公幼孤，随母适朱氏，因冒朱姓。后复本姓，启曰：“志在投秦，入境遂称于张禄；名非霸越，乘舟乃效于陶朱。”以范睢、范蠡尝改姓故也。伪蜀范禹称亦尝冒张姓，谢启云：“昔年上第，误标张禄之名；今日故园，复作范睢之裔。”然不若文正谢启之精切也。
    景德中，夏文庄公初授馆职，时方早秋，上在拱辰殿按舞，命中使索新词，公立进《喜迁莺》曰：“霞散绮，月沉钩，帘卷未央楼。夜凉河汉截天流，宫缺锁新秋。瑶阶（英庙讳）金茎露，凤髓香，和云雾，三千珠翠拥宸游，水殿按梁州。”上大悦。
    王文康公诗云：“枣花至小能成实，桑叶虽柔解吐丝。堪笑牡丹如斗大，不成一事又空枝。”亦重厚者之辞也。
    裴晋公作《铸剑戟为农器赋》云：“我皇帝嗣位三十载，寰海境清，方隅砥平，丘域中尽归力穑，示天下弗复用兵。”则平淮西一天下已见于此赋矣。
    范文正公作《金在赋》云：“如令区别妍媸，愿为轩鉴；若使削平祸乱，请就干将。”则公负将相器业。文武全材，亦见于此赋矣。公为《水车赋》云：“方今圣人在上，五日一风，十日一雨，则斯车也，吾其不取。”意谓水车惟施于旱，不旱则无所施。公在宝元康定间，边鄙有事骤加进擢，晏静则置而不用亦与水车何异。
    王沂公有《物混成赋》云：“不缩不盈，赋象宁穷于广狭；匪雕匪斫，流形罔滞于盈虚。”则宰相陶钧之意可见矣。又云：“得我之小者，散而为草木；得我之大者，聚而为山川。”则择任邵材，使大小各得其所又可见矣。
    寇准以员外郎奏事，直言触犯，太宗怒而起，准遽以手引赭袍，请上复御坐，亲决其事乃退。上嘉纳之，太宗曰：“朕得寇准，如唐太宗得魏郑公。”
    太平兴国七年季冬大雪，上赐学士诗曰：“轻轻相亚凝如酥，宫树花装万万株。今赐酒卿时一盏，玉堂闲话道情无。”
    钱ㄈ进宝带，太祖曰：“朕有三条带，与此不同。”ㄈ请宣示，上笑曰：“休河一条，惠民河一条，五丈河一条。”ㄈ大愧服。
    夏英公言杨文公文如绵绣屏风，但无骨耳。议者谓英公文譬如泉水，迅急湍捍；至于浩荡汪洋，不如文公也。
    田元均治成都有声，有诉讼，其懦弱不能自伸者，必委曲问之。蜀人谓之照天蜡烛。
    刘随侍制为成都通判，严明通达，人谓之水晶灯笼。
    仁宗暑月不挥扇，以拂子殴蚊蝇而已。冬月不预炉，医者云：“体备中和之气则然。”
    姚回云：自来奉使北朝，礼遇之厚无如王拱辰。预钓鱼放鹘之会，皇帝亲御琵琶以侑酒。是时先父馆伴相得甚欢，拱辰谓先父曰：“南朝峭汉推吾，异日先父为上道此语。”上曰：“拱辰答问似此语言极多，其才器不在人下，然识量不足，难于远到。”吾见奉使之人惟富弼不可量也，因问南朝如卿人才有几。弼曰：“臣斗筲之器，不足道也。本朝人才胜如臣者，车载斗量，不可数计。”察斯人大未可量也。
    ●卷四
    太祖大燕，雨暴作，上不悦，赵普奏曰：“外面百姓正望雨，官家大燕何妨？只是损得此陈设，湿得此乐官衣裳，但令雨中作杂剧更可笑。此时雨难得，百姓快活时正好饮酒燕乐。”太祖大喜，宣令雨中作乐，宣劝满饮，尽欢而罢。
    《阁下法帖》十卷，淳化中所集，其中多吊丧问疾，唐国子祭酒李浩所撰。刊误云：“短启出于晋宋兵革之余。时国禁书疏，非吊丧问疾不得辄行尺牍，故羲之书首云死罪，是违制令也。”
    前世钱文，未有草书者，淳化中太宗始以宸翰为之，既成以赐近臣。王元之有诗云：“谪官无俸突无烟，惟拥琴书尽日眠。还有一般胜赵壹，囊中犹贮御书钱。”
    元中元夕，上御楼观灯，有御制诗。时王禹玉、蔡持正为左右相，持正叩禹玉云：“应制上元诗，如何使故事。”禹玉曰：“鳌山凤辇外不可使。”章子厚笑曰：“此谁不知。”后两日登封，上独赏禹玉诗，云妙于使事，诗云：“雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沾周宴，汾水秋风陋汉才。一曲升平人尽乐，君王又进紫霞杯。”是夕以高丽进乐，又添一杯。
    山谷作《茶磨铭》云：“楚云散尽，燕山雪飞。江湖归梦，从此祛机。”
    京师上元放灯三夕，钱氏纳上进钱买两夜，令十七、十八夜是也。
    陶谷久在翰林，意希大用，其党因对言谷宣力实多，微伺上旨，太祖曰：“翰林草制，皆检前人旧本，俗所谓依样画葫芦耳，何宣力之有。”谷作诗曰：“官职须由生处有，才能不管用时无。堪笑翰林陶学士，年年依样画葫芦。”
    真宗次澶渊曰：“虏骑未退，天雄军截其贼后，万一陷没，则河朔皆虏适也，何人为朕守？”魏公曰：“智将不如福将，王殿若福禄未艾，宜以为守。”王公闻命，茫然自失，第公酌大白饮之曰：“上马杯。”且曰：“参政勉之，回日即为同列。”王入魏，戎虏满野，屯塞四门，终日危坐。越七日虏退，召为平章事。
    陈恭公判亳州，遇生日，亲族多献老人星图，侄世修独献《范蠡游五湖图》，且赞曰：“贤哉陶朱，霸越平吴。名随身退，扁舟五湖。”公即日纳节，明日致仕。
    太祖尝与赵普议事不合，上曰：“安得宰相如桑维翰者与之谋乎？”普曰：“使维翰在，陛下亦不用。”盖维翰爱钱也。上曰：“苟用其长，当护其短。措大眼孔小，赐与十万贯，则塞破屋子矣。”
    慈圣光献皇后薨，上悲慕甚，有姜识自言神术，可使死者复生。上试其术，数旬不效，乃曰：“臣见太皇太后方与仁宗宴临白玉栏杆赏牡丹，无意复来人间也。”上知诞妄，但斥于郴州。蔡承禧进挽词曰：“天上玉栏花已折，人间方士术何施。”
    庆历中，西师未解，晏元献为枢密使，大雪置酒西园。欧阳永叔赋诗云：“须怜铁甲冷彻骨，四十余万屯边兵。”晏曰：“昔韩愈亦能作言语，赴裴度会但云园林穷胜事。钟鼓乐清时，不曾如此合闹。”
    旧制宰相早朝，上殿命坐，有军国大事则议之，从容赐茶而退。自余号令除拜刑赏废置，事无巨细，并执状进入，止于禁中，亲览批纸尾用御宝可其奏，谓之印画，降出奉行。自唐至五代，其制不改，古所谓坐而论道者也。国初，范质、王溥等自以前朝旧相，居不自安，共奏请中书庶务大者具札子面取进止，朝退各行其事。自是奏御浸多，或至旰昃，赐坐啜茶之礼遂废，固不暇于论道矣。遂为定制。
    太祖以神武定天下，儒学之士未甚进用。及卜郊乘大辂，翰林学士卢多逊执绥备顾问，占对详敏。他日上曰：“作宰相当用儒者。”卢果大用。
    真宗诏种放至阙，韦布长揖宰执，杨大年嘲曰：“不把一言裨万乘，只叉双手揖三公。”上召杨曰：“卿安知无一言裨朕乎？”出皂囊十轴书，乃放所奏也，书曰《十议》，所谓议道、议德、议仁、议义、议兵、议刑、议政、议赋、议安、议危，亿曰：“臣当负荆谢之。”
    杨大年年十一，举神童至阙下。参政李至喜令赋《朝京阙诗》，有云：“七闽波渺邈，双阙气。晓登云外岭，夜渡月中潮。”断句云：“愿秉清忠节，终身立圣朝。”
    元中，秘阁上已白集西池，王仲至有诗，张文潜和最工，云：“翠浪有声黄伞动，春风无力彩衤垂。”秦少游云：“帘幕千家锦绣垂。”王笑曰：“又待入小石调也。”
    太宗善奕棋，谏臣乞窜待诏贾玄于南州者，言玄每进新图妙势，悦惑明主，恐壅遏万机，上曰：“朕非不知，聊避六宫之惑耳。”
    太宗三子，真宗第三，封寿王，诏一异僧遍相诸公。僧已见七王，惟寿王未起，僧奏曰：“遍觐诸公，皆不及寿王。”上曰：“卿未见安知之？”僧曰：“适见三仆立于门，皆将相材器。其仆即尔，主可知矣。”三仆乃张相耆、杨相崇勋、郭太尉承也。
    李侍读仲容善饮，号李万回。真宗饮量无敌，欲对饮，则召公。一夕，上命巨觥，仲容曰：“告官家免巨觥。”上因问何故谓天子为官家，仲容对：“蒋济《万机论》：三皇官天下，五帝家天下。兼皇帝之德，故曰官家。”上大喜曰：“真所谓君臣千载一遇也。”
    陈文惠公尧佐，与弟尧叟，俱位至宰相。弟尧咨尤精弧矢，自号小由基，祥符中守荆南回，其母冯氏曰：“汝典名藩，有何异政？”尧咨曰：“路当冲要，将迎殆无虚日。然弓矢众无不服。”母曰：“汝父以忠孝裨补国家，不务仁政善化，而专卒伍一夫之役。”以杖击之，金鱼坠地。
    太祖问王官侍讲曰：“秦王学业何如？”曰：“近日所作文词甚好。”上曰：“帝王家儿不必要会文章，但令通晓经义，知古今治乱，他日免为侮文弄法吏欺罔耳。”
    古者三公开阁，而郡守□古诸侯亦有阁，故有阁下之称。前辈与大官书多呼执事与足下，刘子元与宰相书曰足下，韩退之与张仆射书曰执事，即其例也。记室本王侯宾佐之称，他人不可通用，惟执事则指左右之人，尊卑皆可通称。及自卑达如云座前，尤非也。阁下降殿下一等，座前降几前一等，岂可僭用哉。
    韩魏公知泰州，卧疾数日，忽曰：“适梦以手捧天者再。”其后援英宗于藩邸，翼神庙于春宫。
    国朝翰林学士佩金带，朱衣吏一人前道，两府则两人，笏头带佩鱼曰重金，居两制久者则曰“眼前何日赤，腰下甚时黄。”处内庭久者又曰“眼赤何时两，腰黄甚日重。”
    李藩未第时，有僧告曰：“公是纱笼中人。”藩问其故，曰：“凡宰相冥司必立其像以纱笼护之。”后果至台辅。
    昆吾山有兽如兔，食铜铁，胆肾皆如铁。吴国武库中兵刃俱尽，而封署如故，得双兔杀之，有铁胆肾，方知兵刃为食。乃铸肾为二剑，雄为千将，雌为莫邪。
    王严光有才不达，自号钓鳌客，巡游都邑，求麻铁之资，以造钓具。有不应者，辄录姓名置箧中，曰：“下钓时取此等忄蒙汉为饵。”其狂诞类此。张谒李绅，亦称钓鳌客，李怒曰：“既解钓鳌，以何为竿？”曰：“以虹为竿。”“以何为钩？”曰：“以日月为钩。”“以何为饵？”曰：“以短李相为饵。”绅默然厚赠之。
    士人初登地，必展欢宴，谓之烧尾。说者云：“虎化为人，惟尾不化，须为烧去，乃得成人。”又说：“新羊入群，诸羊抵触不相亲附，烧其尾乃定。”又说：“鱼跃龙门化龙时，必须雷电为烧其尾乃化。”
    李封为延陵令，吏人有罪，不加杖罚，但令裹碧巾以辱之。州乡大以为耻，竟不捶一人。
    叶法善有道术，居玄真观。一日会数朝士，满坐思酒，忽有一人敲门称曲秀才，突入坐。少年秀美，谈论不凡。法善潜以小剑击之，应手坠地化为瓶，中有美酒，遂共饮之，皆曰：“曲生风味不可忘也。”
    韩退之诗云：“且宜勤买抛青春。”《国史补》云：“酒有郢之富水乌程之若下，荣阳之士窟春，富平之石练春，剑南之烧春。”杜子美诗云：“闻道云南曲米春。”裴《传奇》亦有酒名“松醪春”，乃知唐人名酒多以春。
    柳子厚诗云：“盛时一失贵反贱，桃笙葵扇安可常。”不知桃笙为何物，因阅《方言》，宋魏之间，簟谓之笙。乃悟桃笙以桃竹为簟也。
    欧公尝曰：“少时有僧相我耳白于面，名闻天下；唇不着齿，无事得谤。其言颇验。”耳白于面，则众所共见，唇不着齿，余不敢问公，不知何也。
    眉州有人家畜数百鱼，深池中以砖，四园皆屋，凡三十余年。一日天晴无雷，池中忽发大声如风雨，皆跃起羊角而上，不知所往。旧说不以龟守则为蛟龙所取。余以谓蛟龙必因风雨，疑此鱼圈局三十余年，日有腾拔之志，精神不□，久而自然达理。
    上元燃灯，或云沿汉祠太一自昏至昼故事。梁简文帝有《列灯赋》，陈后主有《光壁殿遥咏山灯诗》，唐明皇先天中东都设灯，文宗开成中以灯迎太后，则是唐以前岁不常设。
    唐曰历，上元三年三月敕云：“制敕施行，既为永式。”皆白纸，多有蠹食，自今尚书省颁下诸司及州下县并用黄纸书之。
    唐徐坚撰《初学记》，中山刘子仪爱其书曰：“非止初学，真可为终身记耳。”
    吕蒙正方应举，就舍建隆观，沿干入洛，炼室而去，自冬涉春方回，启户视之，床前槐枝丛生，高二三尺，蒙茸合抱。是年登科，十年作相。
    唐内库有青酒杯，纹如乱丝，其薄如纸，以酒注之，温温然有气，相次如沸汤，名之曰“自暖杯”。
    龟兹国进一枕，色如马脑。枕之则十洲三岛、四海、五湖尽在梦中。明皇因名为“游仙枕”。
    李太白少时梦笔头生花，后天才瞻逸，名闻天下。
    新进士及第，以泥金书帖子报其家，谓之喜信至。文宗时遂寝此仪。
    宫中寒食时，竞立秋千为乐，明皇呼为半仙之戏。
    宋爱民恤物，时人谓之有脚阳春，言所至之处，如阳春及物也。
    李白与人谈论，皆成句读，如春葩丽藻，灿于齿牙，时人号为粲花之论。
    都人士女，正月十五后乘车跨马，郊野中为探春之宴。
    唐明皇命相，先以八分书书姓名，金瓯覆之。
    有书生谒李林甫云管子文，后化为笔。
    郭子仪自同州归，诏大臣就宅作软脚局。
    院中有双鹊栖于玉堂之后海棠树，每学士会食，必徘徊翔集，或鸣噪必有大诏令，或宣召之事，因谓之灵鹊。故晁翰林诗云：“却闻灵鹊心应喜。”并予诗云：“灵鹊先依玉树栖。”盖为此也。
    赏花钓鱼，三馆惟直馆预坐，校理以下赋诗而退。太宗时，李宗谔为校理，作诗云：“戴了宫花赋了诗，不容重见赭黄衣。无そ却出宫门去，还似当年下第时。”上即令赴宴。自是校理而下皆与会也。
    祥符八年，蔡文忠状元及第，上视其秀伟，顾宰相曰：“得人矣。”因诏金吾给驺从，传呼状元，始于此也。
    吕公弼，申公之次子，始秦国妊娠而疾，将去之，医工陈逊煮药将熟，已三鼓，坐而假寐，忽然鼎覆，再煮再覆。方就榻，梦神人被金甲持剑叱曰：“在胞者本朝宰相，汝何人也，敢以毒加害。”逊惧而寤，以白相国。后生公弼，熙宁中位枢密使。
    前辈作花诗多比美女，如曰：“若教解语应倾国，任是无情也动人。”黄鲁直《酴糜诗》云：“露湿何郎试汤饼，日烘荀令炷炉香。”乃比美丈夫。渊材作《海棠诗》云：“雨过温泉浴妃子，露浓汤饼试何郎。”意尤工也。
    元厚之少时，梦人告曰：“异日须兄弟数人同在翰林。”厚之自思素无兄弟，疑梦不然。熙宁中，学士者五人，先后同在翰林。韩持国维、陈和叔绎、邓文初绾、杨元素绘并厚之名皆从系。始悟兄弟之说。
    古者未有纸，削竹木以书姓名，故谓之刺。后以纸书，故谓之名纸。唐李德裕为相，极其贵盛，人之加礼改具衔候起居之状，谓之门状。
    后赵石李龙置戏马观，观上安诏书，用五色纸衔于木凤之口而颁行之，故罗隐曰：“锁门千里，更无人到。丝纶五色，惟其凤衔。”
    古者朝宴衮服中有白纱中单，百官郊享服中有明衣，皆汗逐之状。汉高祖与项羽战争之际，汗透中单，改名汗衫。
    三代以韦为算袋，盛算子及小刀磨石等。魏易为龟袋。唐永徽中四品官并给随身鱼，天后改鱼为龟。唐初卿大夫没，追取鱼袋。永徽中敕生平在官，用为褒饰，没则收之。情意不忍，五品以上薨，鱼更不追取。
    古有革带反插垂头，秦二世始名腰带，唐高祖诏令向下插垂头，取顺下之义。
    官衔之名，当时选曹补授，须存资历，开奏之时，先具旧官名品于前，次书拟官于后，使新旧相衔不断，故曰官衔，亦曰头衔，如人口衔物，取其连绩之意。如马有衔以制其首，前马已进，后马续来，相次不绝。古人谓之衔尾相属，即其义也。
    妇人面饰用花子，起自上官昭容，以掩点迹。大历以前，士大夫妻多妒悍者，婢妾小不如意辄印面，故有月点钱。
    梁职仪八座尚书，以紫纱裹手版，垂白丝于首如笔，《通志》曰：“仆射尚书手版，以紫衣裹之，名曰笏。梁中世以来，惟八座执笏者白笔缀头，以紫囊之，其余公卿但执手版，陈希烈不便执笏骑马，以帛裹令左右执之。”李右座云：“便为将来故事。”
    蔡州丁氏精于女工，每七夕祷以酒果，忽见流星坠筵中，明日瓜上得金梭，自是巧思益进。
    寇莱公守北门，虏使经由问曰：“相公望重，何以不在中书？”答曰：“主上以朝廷无事，北门锁钥非准不可。”
    齐李崇为兖州刺史，州劫盗，崇乃村置一楼，楼悬一鼓，盗发之处，槌鼓乱击，诸村始闻者挝鼓一通，次闻者复挝以为节，俄顷之间，声布百里，伏其险要，无不擒获。诸村置鼓楼，自此始也。
    宋孝王问司天膺之，后魏北齐赦日树金鸡事，膺之曰：“按《海中星占》云：天鸡星动为有赦。北齐赦日令武库设金鸡于阙门右，挝鼓千声，宣赦建金鸡。或云起于西京吕光，究其旨，盖西方主兑为泽，鸡者巽之神，巽为号令，故合二物制其形，揭长竿使众人睹之。”
    选人不得乘马入宫门。天圣中，选人为馆职。始欧阳永叔辈皆自左掖门下马入馆，时号步行学士。
    江南徐铉善小篆，映日视之，书中心有一缕浓墨，正当其中。至屈折处亦当中无偏侧，乃笔锋直下不倒，则故锋常在画中。此用笔之法也。
    古人以散笔作隶书谓之散隶，蔡君谟以散笔作草书谓之散草，或曰飞草。其法皆生于飞白，亦自成一家也。
    北方有白雁，似雁而小色白。秋深至则霜降，河北人谓之霜信。杜甫诗云：“故国霜前白雁来。”即此意也。
    老杜诗曰：“笋根稚子无人见。”唐人《食笋诗》云：“稚子脱锦棚，骈头玉香滑。”则稚子为笋明矣，故一名曰稚子。
    白乐天每作诗，令一老妪解之，问曰解否？妪曰解，则录之；不解，则又改之。故唐末之诗近于鄙俚。
    太宗好文，每进士及第，赐文熹宴，御制诗，遂为故事。仁宗诗尤多，有云“寒儒达锦运，报国合何如。”
    今人谓驵验为牙，本谓之互郎，主互市事也。唐人书互作牙，牙似牙字，因转为牙。今人谓万为力，千为撇，但数目可按，故能存本字，不然亦若牙牙耳。
    山谷云：“作诗正如杂剧，初时布置，临了须打诨，方是出场。”盖是读秦少章诗，恶其终篇无所归也。
    谢眺云：“好诗圆美流转如弹丸。”故东坡云：“中有清圆句，铜丸□枯弹。”盖诗贵圆也，然圆熟多失之平易，老硬多失之干枯，能不失二者之间，则可与古诗者并驱矣。
    王元长曰：“小儿五岁曰鸠车之戏，七岁曰竹马之游。”
    掌漏官曰壶郎，潘岳谓刁斗曰金柝，金铜点是也。
