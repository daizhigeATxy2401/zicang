《谈辂》　　（明）张凤翼 撰 

　　任昉序《王俭集》有攻乎？异端归之正义，可见攻字从攻击之攻。《集注》作专治，不知何所本？我皇祖说《论语》暗合亦以击，训攻止训已。如云攻去异端则害自止，驳夷狄有君甚正大，与章句儒不同。 

　　《论语托孤寄命章》言，托六尺孤而临大节不可夺，如后世霍光之类。寄百里命而临大节不可夺，即孟子所谓效死勿去，如后世张巡之类，虽三句实二事也。阎缵上疏理愍怀太子冤，引孔子曰：“可以托六尺之孤，临大节不可夺。”以二句相属，足为明征。何朱注以托孤寄命为才，以临大节为节。且寄命云者，即《晋书》所谓方托百里之命于卿，非摄国政之谓也。 

　　《论语瑚琏》，朱注夏曰瑚，商曰琏，不知《礼记》“明堂位夏后氏之四琏，殷之六瑚”可考，岂可倒置？ 

　　《论语》不有祝鮀之佞，而有宋朝之美。大意言当时好佞，苟为不佞，则虽美好亦且不免。宋儒以好谀悦色并言，则以而字作与字矣。此皆训诂之瑕也。 

　　《论语》五十以学易，即孟子五十而慕之。五十言年，至五十则气血渐衰，此时不懈于学易，则可以无大过也。此孔子年四十时之言。注作卒以学易，若卒字之误，当是六十矣，何以为五十耶？ 

　　孔子言文王三分天下，有其二言，各国人心去殷而归周也。后儒泥荆、梁、雍、豫、徐、扬属周，则是以诸侯而侵夺天子之地矣。可谓服事乎？且纣之暴非赧献之比，若使侵其地至三分，有二诱里之囚岂得释？ 

　　《孟子》“为长者折枝”，朱注“折草木枝”可疑。“折枝，按摩。折手足，解罢枝也。”《广绝交论》有“折枝舐痔”，可以推类。况“枝、肢”古通用，“折腰肢，揖拜也”，为长者三字方明。 

　　邺侯人品与留侯武侯匹，不可轻訾。托迹黄老，是从赤松子游，意何本？传云：“人以此薄之。”司马《通鉴》、《朱子纲目》亦因之不改，乌在其信史也？ 

　　按王叔文辈，轻举好进，背公死党，固不可为贤矣。然其志亦欲扶唐之衰，不可尽谓小人，何当？时有“八关十六子”之号。史氏因其败黜，遂皆指为小人。观柳子厚以柳易播之事，果小人能为之否耶？范晔有言功成则誉显，业谢则衅生，旨哉言也。 

　　大抵道学辈只是自以为是，居之不疑，本无事功也，而以功名之士为粗迹；本无才藻也，而以文章之士为浮华。窃佛氏之作用，而复诋其非；盗道家之糠秕，而复辟其短，乱圣贤之道，而坏人心术也，莫此为甚，学者不可不辨。 

　　按《宋史》绍兴十二年，皇太后韦氏至自金，靖康帝故未归也，岂当时不请抑不遣耶？至二十一年，始遣巫极迎完颜亮云。不知归后何处顿放？假遂唯唯退，则知夷狄之君亦已得其要领，使臣不复言，亦若有受密旨者。第令当事诸贤若李赵辈，明言靖康既已失国，必无复辟之理，但当迎还以太上处之，便足破朱高隐疑。即有奸桧说，或不得入，何虑不及此？惜夫刘季绪才不能逮作者，好诋诃文章，掎摭利病，此习日甚一日，加以夤缘请托，遂令西施却坐，嫫毋入帷，□巴大行，鲁连退舍。欲望孙康于异代，岂易哉？徐陵一代文宗，未尝诋诃作者，宜其令终也。 

　　昔蔡邕至会稽，读赵晔诗细，叹息过《论衡》。《论衡》今传诗细不可见，岂书之存亡，有幸不幸耶？ 

　　任子虽因父得官，然顾作为何如？若汲黯、李德裕皆任子，如此气节功烈，科目中亦未易得。 

　　郭解客杀人，公孙弘以解，虽不知甚于解杀。嘉靖间，以杀沈炼，罪杨顺、路楷是矣。然顺、楷解客也，为解者严氏父子，惜当时不以世蕃赏炼之死。 

　　尚左尚右当有定体，不知今时何故分南北礼。礼乃一定之制，岂有当大一统之时，而可为南北之分乎？是在一道德同风俗者，所宜究心也。 

　　尝闻一狂人称卖地理者，其言曰：“你也看，我也看，自有天然地一段。重重包裹在中间，不须钱买人不见。”人多疑而笑之，不知乃真人儆世之言，即阴地不如心地好之谓也。 

　　阮瞻素执无鬼论，每自谓此理可辩正幽明。忽有一客通名诣瞻，言及鬼神事，客作色曰：“鬼神古今圣贤所共传，君何得独言无？即仆便是鬼。”于是变为异形，须臾消岁。瞻默然失色，岁余卒，此事可证。 

　　汉未，洛阳妇人生子两头，当时以为汉祚将尽，天下有两主之征。刘聪时，光义人羊充妻产子二头。赵太宁间，西明门内树变为人形，须发具备，为敛手之状，惟无目鼻。近日竹节多生小人头，自昆山至太仓，皆有之，不知此时何缘有此也？ 

　　《晋史》诸葛长民将及于难，壁间见巨手长八尺，臂大数围，令人斫之，忽不见。近有松陵陈文学向予言，简村一妇里圃采蔬，地中忽出一手，长三尺许。手背绿色，手心纯红，牵妇衣，妇惊大呼，众以锄击之，得解，手已不见。未几，简村罹大水，民多漂死。 
