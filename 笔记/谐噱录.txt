谐噱录　　（旧题唐）朱揆 撰 

　　○蹲鸱 

　　张九龄知萧炅不学，故相调谑。一日送芋，书称“蹲鸱”。萧答云：“损芋拜嘉，惟蹲鸱未至耳。然仆家多怪，亦不愿见此恶鸟也。”九龄以书示客，满坐大笑。 

　　○狗枷犊鼻 

　　江夏王义恭性爱古物，常遍就朝士求之。侍中何最已有所送，而王征索不已，何甚不平。尝出行于道中，见狗枷、犊鼻，乃命左右取之。还，以箱擎送之。笺曰：“承复须古物，今奉李斯狗枷，相如犊鼻。” 

　　○鸭姓奚 

　　客有曰：“犬姓卢，鸡姓朱。”沈尚书曰：“鸡既姓朱，则鸭姓奚也。”坐上一人谓鸭姓奚，至今传之。 

　　○戏仆 

　　唐道士程子宵登华山上方，偶有颠仆。郎中宇文翰致书戏之曰：“不知上得不得，且怪悬之又悬。” 

　　○谑梦 

　　苻坚将欲南伐，梦满城出菜，又地东南倾。其占曰：“菜多难为酱；东南倾，江左不得平也。” 

　　○浣溪沙孔子 

　　唐宰相孔纬尝拜官教坊，伶人继至求利市。有石野猪独行先到，有所赐。乃谓曰：“宅中甚阙，不得厚致，若见诸野猪，幸勿言也。”复有一伶至，乃索其笛，指窍问曰：“何者是《浣溪沙》孔子？”伶大笑之。 

　　○大虫老鼠 

　　陆长源以旧德为宣武军行司马，韩愈为巡官，同在使幕。或讥年辈相悬，陆曰：“大虫老鼠，俱为十二属，何怪之有？” 

　　○雌甲辰 

　　裴晋公度在相位日，有人寄槐瘿一枚，欲削为枕。时郎中庾威世称博物，召请别之。庾捧玩良久，白曰：“此槐瘿是雌树生者，恐不堪用。”裴曰：“郎中甲子多少？”庾曰：“某与令公同是甲辰生。”公笑曰：“郎中便是雌甲辰。” 

　　○负枷 

　　隋河间刘焯与从侄炫并有儒学，俱犯法被禁。县吏不知其大儒也，咸兴枷著。焯曰：“终日枷中坐而不见家。”炫曰：“亦终日负枷坐而不见妇。” 

　　○苍苍在鬓 

　　齐主客郎顿五李恕，身短而袍长，卢询祖腰粗而带急。恕曰：“卢郎腰粗带难匝。”答曰：“丈人身短袍易长。”恕又谓询祖曰：“卢郎聪明，必不寿。”答曰：“见丈人苍苍在鬓，差以自安。” 

　　○少卿 

　　后魏孙绍历职内外，垂老始拜太府少卿。谢日，灵太后曰：“公年似太老。”绍重拜曰：“臣年虽老，卿年太少。”后大笑曰：“是将正卿。” 

　　○戏白 

　　有借界尺笔槽而破其槽者，白其主人曰：“韩直木如常，孤竹君无恙。但半面之交，忽然折节矣。”主人大笑。 

　　○就溺 

　　顾恺之痴信小术。桓玄尝以柳叶绐之曰：“此蝉翳叶也，以自蔽，人不见己。”恺之引叶自蔽，玄就溺焉。恺之信其不见已，以珍重之。 

　　○虾蟆 

　　欲嘲云：“一跳八尺，再跳丈六。从春至夏，裸袒相逐。无地取作，掉尾肃肃。” 

　　○嗜酒食 

　　徐晦嗜酒，沈傅师善食。杨复云：“徐家肺，沈家脾，其安稳耶？” 

　　○眼中安障 

　　方干作令，嘲李主簿目翳曰：“只见门外着篱，未见眼中安障。” 

　　○危诗 

　　桓玄与顾恺之同在仲堪坐，共作危诗。一参军云：“盲人骑瞎马，夜半临深池。”仲堪眇一目，惊曰：“此太逼人。”因罢。 

　　○三鹿郡公 

　　袁利见为性顽犷。方棠谓袁生已封“三鹿郡公”，盖讥其太粗疏也。 

　　○姓木边 

　　桓伊诣王遵。遵谓左右曰：“门何为通桓氏？我闻人姓木边，便欲杀之，况诸桓乎？” 

　　○略不识字 

　　人谓邢子才孽子大德、大道略不识字。 

　　○却老先生 

　　王僧虔晚年恶白髮。一日对客，左右进铜镊。僧虔曰：“却老先生至矣，庶几乎？” 

　　○长柄葫芦 

　　二陆初入洛，诣刘道真。初无他言，惟问：“东吴有长柄葫芦，卿得种来不？”陆殊失望。 

　　○八百钱鸟 

　　南阳太守张忠曰：“吾年往志尽，譬如八百钱鸟，生死同价。” 

　　○丑妇效颦 

　　刘季和性爱香。常如厕，还辄过香炉上。主簿张坦曰：“人名公作俗人，不虚也。”季和曰：“荀令君至人家，坐席三日香。”坦曰：“丑妇效颦，见者必走。公欲某遁去耶？”季和大笑。 

　　○不栉进士 

　　关图有妹能文。每语人曰：“有一进士，所恨不栉耳。” 

　　○石发 

　　魏时诸王及贵臣多服石药，皆称石发。乃有热者，亦至服石发热，时人多嫌其诈作富贵体。有一人于市门前卧，宛转称热。众怪问之，答曰：“我石发。”众曰：“君何时服石？”曰：“我昨市米，中有石，食之今发。”众人大笑。 

　　○尧典 

　　有人将虞永兴手写《尚书》典钱。李尚书选曰：“经书那可典？”其人曰：“前已是尧典、舜典。” 

　　○喷啑 

　　玄宗与诸王会食。宁王对御坐喷一口饭，直及龙颜。上曰：“宁哥何故错喉？”幡绰曰：“此非错喉，是喷啑。” 

　　○狂胜痴 

　　吴兴沈昭略性狂。尝醉遇琅琊王约，张目视之，曰：“汝何肥而痴？”约曰：“汝何瘦而狂？”昭略抚掌大笑，曰：“瘦已胜肥，狂又胜痴。” 

　　○驴宁胜马 

　　晋诸葛恢与丞相王导共争姓族先后。王曰：“何以不言葛王，而言王葛？”答曰：“譬如言驴马，驴宁胜马也？” 

　　○故是一凤 

　　邓艾口吃，语称“艾艾。”晋文王戏之曰：“艾艾，为是几艾？”对曰：“‘凤兮凤兮，’故是一凤。” 

　　○山驴王 

　　梁祖曰：“赵崇是轻薄圆头。于鄂州坐上佯不识骆驼，呼为‘山驴王’。” 

　　○渐至佳境 

　　顾长康啖甘蔗先食尾，人问所以，云：“渐至佳境。” 

　　○我晒书 

　　郝隆七月七日出日中仰卧，人问其故，答曰：“我晒书。” 

　　○《破虱》 

　　《破虱》者，因官妓恶虱，坐客争记虱事戏之，因纂成录。 

　　○所出同 

　　孙权使太子嘲恪曰：“诸葛元逊食马矢一石。”恪答曰：“臣得戏君，子得戏父。乞令太子食鸡卵三百枚。”上问恪曰：“人令君食马矢，君令人食鸡卵，何也？”恪答曰：“所出同耳。” 

　　○牛羊下来 

　　侯白好俳谑。一日杨素与牛宏退朝，白语之曰：“日之夕矣！”素曰：“以我为‘牛羊下来’耶？” 

　　○煮箦 

　　汉人适吴，吴人食笋。问何物，曰：“竹也。”归煮其箦不熟。曰：“吴人欺我哉！” 

　　○食盐醋 

　　卢相迈不食盐醋。同列问之：“足下不食盐醋何堪？”迈笑曰：“足下终日食盐醋，复又何堪？” 

　　○阿婆舞 

　　郑傪出妓以宴赵绅，而舞者年已长。伶人孙子多献口号云：“相公经文复经武，常侍好今兼好古。昔日曾闻阿武歌，今日亲见阿婆舞。” 

　　○劫墓贼 

　　廖凝览裴说《经杜工部墓诗》曰：“拟凿孤坟破，重教大雅生。”笑曰：“裴说劫墓贼耳。” 

　　○奉佛 

　　二郗奉道，二何奉佛，皆以财贿。谢中郎云：“二郗谄于道，二何佞于佛。” 

　　○似舅 

　　桓豹奴是王丹阳外甥，形似其舅，桓甚讳之。宣武云：“不恒相似，时似耳。恒似是形，时似是神。”桓逾不说。 
