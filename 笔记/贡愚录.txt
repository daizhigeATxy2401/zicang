贡愚录　　（清）王晋之 撰 

　　●贡愚录 

　　蓟州　王晋之　竹舫 
　　岁甲申张公和大令莅任卢龙招余幕中凡所商搉辄条录代面厯时既久得若干纸汇录如左命曰贡愚或亦千虑之一耳 
　　近日处士之横议半出于书院故昨属直卿转达我兄抚宁书院遇考断不可不考致有烦言然又不可因其言之可畏而不我用我法盖欲易民风须先端士习今之士习虽己日下然不可遂谓无人且在昌校士之法与其所以取之者大约抚邑士子亦当知其梗概愚意亦宜以性理论试之而临试并出一小小红谕畧示读书穷理之法但不可遽及圣贤上等功夫恐语之而不知反无益有损也 
　　作州县账房乃要害之区近日积习相沿知利而不知义一不得人其弊不可言盖亏累之弊多由于此一有其累则廉字之根株已断虽能勤能慎而进退不能自如有因之而不能清者矣即能清而官亏私债交迫有为子孙贻无穷之累者矣 
　　试抚邑云从书院士子时文外兼以性理论辨俯从拙议足见虚怀若谷生卷粗阅十数本诚如尊示鲜有佳者少有笔力则多主张心学而又或出于代倩殊堪浩叹然不可因而心灰近日士风日下溺于科举父诏师勉与其心之所专注者惟有利禄一途即试以性理亦仍是藉以图利非有求学之心不然求人代倩与应人代倩皆有志者所不为而恬然为之虽日说性理何益乎胡文敬谓治世在才与德以文词取士与治道无干其言确不可易以文取士便不是况近日考试之文又低而又低者乎即以文取士亦宜变其体裁不然方今时文夹带汗牛充栋剽窃钞袭而已矣文亦岂有真实者即有亦百不得□也但权不我假固不能不以文取士即以文取士而变其体裁亦难以直革其弊则委曲补救亦只能于试帖时文之外加以正学而所拔取者又重正学而轻时文即有代倩之作先止就文论文使人知腐烂时文之外尚有此等学问因之知读此等书激发天良或亦由文见道士风少有转机也故愚谓我兄居官不论升迁调转久则久速则速人分而视之我合而为之无论常暂无分彼此我止以实心行实政凡事如此校士亦然日久自可作出许多事业成就几许人才 
　　卢龙现无书院又加以岁将云暮办理赈抚无暇议及于此愚意明春我兄可以筹划一笔款项或自己捐廉创办仍如在昌黎时立一敬义书院以兴正学盖府中既有敬胜书院专讲科举之文则此即可径试以性理论策等作而引之于正学之途卢龙人数无多录取再严之又严奖励便可从优但不必如寻常分列等次止有正取附取正取者资以膏火之费亦不分多寡使之渐明义利之辨其尤者并可加奖正学书以示鼓励以指途径并加奖以断不可少之书如小学近思录之类或他种正学书久则惟奖之以书而银钱止作膏火积累至于县试得人自易妙在原无书院可以为所欲为此等有用之钱当必我兄所乐费也 
　　愚竟我兄试士亦当如朱子分年法先示之以所应致力之书而题目即出之于此不至无所捉摸然须当日即令交卷无论论策辨问止试一题交卷亦易体裁既变文固不能伪为扃门而试交卷又速代倩之弊亦不期免而自免间或有之惩其一二并严加训示以动其羞恶之心亦当废然思返题目亦不要过高由浅入深由易入难人亦不至视为畏途考试之时功课无多并可委曲开陈如父兄师长之教子弟贯之以诚持之以敬行之以恒当必有感而兴起者起首一年拟春夏专试学论兼小学秋冬专试庸孟兼近思录我兄所造深矣凡所学识弟多不能猝领矧近今士子未尝闻此者乎尚望降心俯就焉 
　　近日在官场者见人必云某人加倍送上司规费若干加倍送委员差费若干是为善作官者作官最重声名若不如此便不获乎上不信乎朋友弟闻之熟矣其见识止能到此故止有此等议论然亦或因兄而发兄安有闲钱安能滥取格外妄费求此等声名耶谚云宁可雪中送炭决不锦上添花兄之谓也但吾辈作事人言固可不恤而礼义之或愆却不可不因人言而时加省察或有当与而偶尔疏忽者或已发而为家人辈躭延者或差役玩疲而应交未交者有则力加整顿无则时刻留心兄之所为其不能取悦于时亦固其所而使之有词可措亦反己而不能自慊者近又闻此故及之惟我兄察焉 
　　近日时势除是不出可以直情径行既已作官便不能不委曲求全就其时势而准以天理不激不随于事使有所济一命之士存心爱物除此别无善法 
　　我兄现在作官即当以官事为重书卷上止可择其精要简少者涵泳之无庸博览以费精力且恐贪看卷轴或至躭误公事近见事繁而食渐少再加以事外之劳于养身之道亦殊不宜愚谓涵养用敬为要理已见极致知可从缓也且即事尽可致知亦不事外求也 
　　仁斋先生不令人看五种遗规呻吟语等书恐使人意绪不佳以其学识未臻绝顶视圣贤大中至正之道不能无差也今世所接之人所经之事则去道愈远差而且谬人情不似从前官场愈甚耳之所闻目之所见节节不是一路人尤令人意绪不佳始犹恶之于心继且形之于口始犹言之于同心之人继且对人而即言矣弟每犯此病细察我兄亦在所不免惟口出好兴戎不可不慎兄处官场所系尤重随便议论我本无心之言人作有心之听且或有碍上宪则固将搬弄是非古人在国不非其大夫固是存心长厚亦未必非思以远害也堂属之际寅好之间果有当言不妨面谏或以书札通意背后论说无益有害窃意当以缄密为是至于胥役之辈臧获之流识卑品下拂意尤多当责惩者自难宽宥然亦宜假手于人自起撞郎便伤躁急明道先生谓于怒时遽忘其怒而观理之是非忘字实非容易但当力平其怒断以正理而因物付物譬如遇罪大恶极之人至于欲杀亦是当杀而杀且以自有杀之之人不必手刃也本是此辈过于顽梗激之使然弟之不惮烦言者欲我兄涵养深纯扩充器量以待斧柯假手而肩重大之任也近日所去仆辈皆必当去者此亦退不肖之一端诸枉一错人心便尔大快可善可恶者亦皆惕然自新以后遇玩法及偷漏银钱者知则必须斥去古人谓宁有盗臣不畜聚敛此重言其极者耳其实已甘为盗矣则聚敛玩法便可无所不至杜渐防微盗臣亦必不可畜方今恶劣既去不大差者亦宜曲加矜全随时教训使之由革面而洗心举直错枉嘉善而矜不能其理彻上彻下未尝不可施之于此辈也人苟不多事宜兼摄盖兼摄事务则无暇外出而来项亦增再加之以教训亦当思保其职守而渐知自爱官方治术兄所素谙学术高明更非弟所能望其项背弟不过拾遗补阙吹毛求疵且因兄能受尽言故弟敢知无不言言无不尽耳然此皆属末务扶植大本仍在主敬存诚敬义夹持工夫精密则此等皆可不劳而理也前所云整顿书院转移士风一节并参末议未经呈教者附录于后 
　　顷面议县试伊迩欲拔取真才以兴正学除正场核其时文试帖余场皆变通办理参以古学而其题亦多择其正大光明于身心性命有益者又以论场近多备数不求其实并先期出示不许草率所见卓尔不羣于积重难返之际而求其委曲挽回之术非此不可窃有愚虑条之如左以备采择 
　　一首场试以诗文试帖而其题不可平易也搭截题割裂圣贤语气最为无理故朱子谓为文字妖中之妖然近今夹带板文汗牛充栋直是无题无文不惟平正之题必至雷同钞袭即寻常虚小搭截亦不能出其范围故正场及余场课以时艺皆须出极长截搭或短章之数章或长章之数节而又择其段落畸零意绪参错诸多棘手者使非自出机杼难以见长诗题只取冷僻惟将出处注明以免谬误总之以正学为主而不以时艺为重而时艺之题又更难于古学庶可矫枉归正也 
　　一论题宜力避庸熟平易与四书不可有黏连也性理孝经论　国家功令原与首场并重而司衡者既皆视为具文作论者遂竟出之儿戏不论何题但与四书少有关通即任意钞录文则似是而非体亦不今不古殊可哂也然题目太难无法钞袭又恐潦草塞责不成事体出题后宜细为讲解并告以作论体裁则资质聪敏而根柢稍厚者必有佳章手笔平妥者亦可不差大致矣 
　　一覆试偏重古学自易拔取真才亦不可不开出四书题以弭多口也近今夹带盛行凡时文无不有袖珍之木且题目彼此多有牵连即无不可以钞袭若多课之以古学则不复能施其伎俩而真才可出然不问试以时艺则物议沸腾人言可畏亦不足关其口而夺其气惟时古兼试而意在于古且时艺之题尤难为为其难者又不必得意而好古者无不出头人亦将翻然改计矣 
　　一古诗古赋之题宜出理学中之冷寂而平易者不可不限以体裁也赋题拟古试律中亦多有之惟理题之冷寂者甚少诗题较赋题易出或拟古或咏古或步元韵或不限韵但限以体裁自无躲闪拟古之赋步韵之诗随即将原本录示若由古作拔取首卷不妨多试一二次果为通场压卷人自闭口无言题虽冷寂而不甚难而又示以出处为之讲解手笔果好亦可见长则取列在前必多为此间可造之材犹有烦言付之不论可也 
　　顷接敬孙来信现已偕眷到津渠极向暮我兄吏治属弟致意秋间并有来虑相访之意仍谆谆属觅仁斋先生著作此次逊翁来直与敬孙相遇机会甚好仁斋先生著作可以趁此摘要刋行几种以惠后学豫养编曩由我兄参酌之处未知稿木在案头否祈掷下一读弟思趁逊兄在此再细加商订先交敬孙由广仁堂发刋与兄所刻本可以并行且恳拨冗作一序文以述刻书原由并更定之故或作跋语亦可其诗文集已披览一过果有诗文参错宜分别归并如兄所云者与逊兄畧加诠次是否有当兄再细酌再与逊兄商酌全集如一时不能猝刋拟先将杂着中极精要数种先交敬孙发刻单行名曰仁斋先生遗集录要未知我兄以为何如现存兄手者尚有若干种有当整理发刻者可先掷付弟粗加诠次再呈我兄细订盖因我兄过忙如此办理可以畧省目力也 

　　贡愚录
