贾氏谭录 （南唐）张洎 撰 
钦定四库全书　子部十二　提要　贾氏谭录一卷 　　
小说家类一　杂事之属 

　　臣等谨案贾氏谭录一卷宋张洎撰洎字偕仁全椒人初仕南唐为知制诰中书舍人入宋为史馆修撰翰林学士淳化中官至叅知政事是书乃洎为李煜使宋时录所闻于贾黄中者故曰贾氏谭录前有自序题庚午岁为宋太祖开寳三年宋史贾黄中传载黄中官左补阙在开寳初与此序合盖其时为洎馆伴也又序末称贻诸好事而晁公武读书志乃称南唐张洎奉使来朝录贾黄中所谈归献其主殆偶未检此序欤史称黄中多知台阁故事谈论亹亹聴者忘倦故此录所述皆唐代轶闻晁氏称原书凡三十余事明陶宗仪说郛所载仅九事宋曽慥类说所载亦臣仅十七事惟明永乐大典所载较曽陶二本为详今从各韵搜辑叅以说郛类说共得六十二事视洎原目盖已及十之九矣原叙一篇类说及永乐大典皆佚之惟说郛有其全文今仍录冠卷首以补其阙是书虽篇帙无多然如牛李之党其初肇衅于口语为史所未及而周秦行纪一书晁公武尝据此录以辨韦瓘之诬他如兴庆宫华清宫含元殿之制淡墨题榜之始以及院体书百衲琴澄泥研之类皆足以资考核较他小说固犹为笃寔近正也 

　　乾隆四十六年九月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　原序 

　　庚午岁予衔命宋都舍于怀信驿左补阙贾黄中丞相魏公之裔也好古博雅善于谈论每款接常益所闻公馆多暇偶成编缀凡六条（案所记不止六条疑有误）号曰贾氏谈论録贻诸好事者云尔（案此条说郛所载谨增入） 

　　钦定四库全书 

　　贾氏谭録 

　　（南唐）张洎 撰 

　　兴庆宫九龙池在大同殿故台之南西对瀛洲门周环数顷水深广南北望之渺然东西微狭中有龙潭泉源不竭虽歴冬夏未尝减耗池四岸环植佳木垂柳先之槐次之榆又次之兵革已来多被百姓斫伐今所存者犹有列行焉 

　　骊山华清宫毁废已久今所存者唯缭垣而已天寳所植松栢遍满岩谷望之鬰然虽经兵冦而不被斫伐朝元阁在前次南即长生殿故基东南汤泉一十八所第一所是御汤周环数丈悉砌以白石莹澈如玉面背隐起鱼龙花鸟之状千状万品不可殚记四面石座阶级而下中有双白石莲泉眼自瓮口中涌出喷注白莲之上御汤西南角即妃子汤汤面稍狭汤侧有红石盆四所作菡萏于白石之面余汤迤逦相属下凿石窦暗透水出东南数十步复立石表水自石表出灌注石盆中贾君云此是后人置也 

　　滑台城北枕河堤里民常有昏垫之患贞元中丞相贾公始凿八角井于城隅道傍以镇河水自是郡邑无漂溺之祸咸通中刺史李橦具以事闻奏仍立魏公祠堂于河堤之上命从事韦岫纪事迹于碑石白傅葬龙门山河南尹卢真刻醉吟先生传立于墓侧至今犹存洛阳士庶及四方游人过其墓者必奠以巵酒故冢前方丈之土常成泥泞（案此条说郛所载谨增入） 

　　白傅太宗末（案唐语林作大中末此作太宗误）曾有谏官献疏请赐谥上曰何不取醉吟先生墓表耶卒不赐谥弟敏中在相位奏立神道碑其文即李义山之词也（案说郛亦载此条与此略异云敏中曾任谏官献疏请叔谥新唐书但云敏中为相始请谥曰文北梦琐言亦同存之以备叅考） 

　　李邺侯为相日吴人顾况西游长安邺侯一见如故待以殊礼邺侯卒况作白鸥诗以寄怀曰万里飞来为客鸟曾蒙丹凤借枝柯一朝凤去梧桐死满目鸱鸢奈尔何大为权贵所嫉贬饶州司户 

　　牛奇章初与李卫公相善尝因饮会僧孺戱曰绮纨子何预斯坐卫公衔之后卫公再居相位僧孺卒遭谴逐世传周秦行纪非僧孺所作是徳裕门人韦瓘所撰开成中曾为宪司所覆文宗览之笑曰此必假名僧孺是贞元中进士岂敢呼徳宗为沈婆儿也事遂寝 

　　李赞皇初掌北门奏记有相者谓公他日位极人臣但厄在白马耳及登相位虽亲族亦未尝有畜白马者会昌初再入庙堂専持国柄平上党破回鹘立功殊异策拜太尉封卫国公然性多忌刻当途之士有不协者必遭谴逐翰林学士白敏中大惧遂调给事中韦弘景上言相府不合兼领三司钱谷専政太甚武宗由是疑之及宣宗即位出徳裕为荆南节度使旋属淮海李绅有呉汝纳之狱命刑部侍郎马植専鞫其事尽得德裕党庇之恶由是坐罪窜南海殁而不返厄在白马其信乎（案此条说郛所载谨增入） 

　　王铎既解诸道都统乞归河北养疾肩舆就路妓女数百人拥从前后观者骇目道出镇州主帅迎接甚谨初铎之入朝也李山甫方为镇州从事劝主帅刼取之王氏遂亡其族 

　　刘蕡精于儒术读文中子忿而言曰才非殆庶拟上圣述作不亦过乎客或问曰文中子于六籍如何蕡曰若人望人文中子于六籍犹奴婢之于郎主尔后遂以文中子为六籍奴婢 

　　贡院所司呼延氏自举场已来世掌其职迄今不絶此亦异事贾君常问放举人榜右语及贡院字用淡墨毡书何也对曰闻诸祖公说李纻侍郎将放举人命笔吏勒纸书未及填右语贡院字吏得疾暴卒礼部令史王昶者亦善书李侍郎召令终其事适值王昶被酒已醉昏夜之中半酣染笔不能加墨迨明悬榜方始觉悟则修改无及矣然一榜之内字有二体浓淡相间反致其妍自后榜因模法之遂成故事今因毡书益增奇丽尔 

　　中土士人不工札翰多为院体院体者贞元中翰林学士吴通微尝工行草然体近吏故院中胥徒尤所仿其书大行于世故遗法迄今不冺然其鄙则又甚矣（案此条说郛所载谨增入） 

　　京兆户民尚斗鸡走犬之戱习以为业罕有勤稼者葢豪荡之俗犹存余态尔 

　　贾君云僖昭之时长安士族多避冦南山中虽洊经离乱而兵难不及故今衣冠子孙居鄠杜间室庐相比（案此条说郛所载谨增入） 

　　予问贾君中土人每日火麫而食然不致壅热之患何也贾君曰夹河风性寒故民多伤风河洛东地咸水性冷故民虽哺粟食麦而无热疾又曰滑台风水性寒冷尤甚士民共啖附子如啖芋栗（案此条说郛所载谨增入） 

　　华岳金天王庙玄宗御制碑广明中其石忽自鸣明年巢冦犯阙其庙亦为贼火所爇 

　　司空图侍郎旧隐三峯天佑末移居中条山王官谷其谷周回十余里泉石之美冠于此山北岩之上有瀑水流注谷中溉良田数顷至今为司空氏之庄宅子孙犹存 

　　李徳裕平原庄怪石名品甚众各为洛阳城有力者取去唯礼星石（注其石纵广一丈长丈余有文理成斗极象）狮子石（注石髙三四尺孔窍千万逓相通贯其状如狮子首尾眼鼻皆具） 

　　李徳裕平原庄台榭百余所天下奇花异草珍松怪石靡不毕具自制平原花木记今悉以絶矣唯雁翅桧（叶婆娑如鸿雁之翅）珠子柏（柏实皆如珠子聨生叶上）莲房玉蘂等犹有存者怪石为洛阳有力者取去石上皆刻有道二字（按怪石以下十八字原本误脱谨据曾慥类说增入) 

　　褒斜山谷中有虞美人草状如鸡冠大而无花叶相对行路人见者或唱虞美人则两叶渐揺动如人抚掌之状颇应节拍或唱他辞即寂然不动也贾君亲见之（案此条说郛所载谨增入） 

　　绛县人善制澄泥砚缝绢囊置汾水中踰年而后取沙泥之细者已实囊矣陶为砚水不涸焉 

　　含元殿前龙尾道诘屈七转由丹凤北望宛如龙尾下垂（案以下五条宋曾慥类说所载谨增入） 

　　李赞皇平上党破回鹘自矜其功平泉庄置构思亭伐叛亭 

　　文中子隋末隐白牛溪北面学者国初多居佐命之列 

　　刘禹锡盛称王通能明王道以大中立言游其门者皆天下俊杰士夫拟议及诸史笔未有言及文中子者 

　　李汧公勉百衲琴制度甚古其音清越无比 

　　华岳掌其石如人肉色每太阳对照则见之日暮则渐隐不见 
 
