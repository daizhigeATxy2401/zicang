　　杜牧 
　　杜牧舍人罢任浙西郡，道中有诗曰：“镜中丝鬓悲来惯，衣上尘痕拂渐难。惆怅江湖钓鱼手，却遮西日向长安。”与杜甫齐名，时号大、小杜。 
　　李远                                      
　　李远体物缘情，皆谓臻妙，尝有《赠筝妓伍卿》诗云：“轻轻没后更无筝，玉腕红纱到伍卿。坐客满筵都不语，一行哀雁十三声。”《咏鸳鸯》云：“鸳鸯离别伤，人意似鸳鸯。试取鸳鸯看，多应共寸肠。”又卢尚书哭李诗云：“昨日舟还浙水湄，今朝丹旐欲何为。才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。” 
　　王易简 
　　王易简，萧希甫下及第，名居榜位。不看榜，归华山，寻就山释褐，授华州幕官。后拜左拾遗，及辞官归隐，留诗曰：“汨没朝过愧不才，谁能低折向尘埃。青山得去且归去，官职有来且自来。”再入升朝官，位谏垣台阁三十年，官至八座，乞致仕，归华山，十年而终。 
　　裴皞 
　　裴皞，官至礼部尚书，放三榜，四人拜相：桑维翰、窦正固、张砺、马裔孙。清泰二年，马裔孙知贡举，才放榜，谢恩，引诸生诣座主宅谒拜，裴公以诗示云：“宦途最重是文衡，天与愚夫著盛名。三主礼闱年八十，门生门下见门生。”未开宴，裔孙登庸。 
　　崔公佐 
　　崔公佐牧名郡，日宴宾僚。有一客，巾屦不完，衣破肘见，突筵而入。崔喜其来，令下牙筹，引满数觥，神色自若。饮妓骇其蓝缕，因大噱。客献诗曰：“破额幞头衫也穿，使君犹许对华筵。今朝幸倚文章守，遮莫青蛾笑揭天。”崔令掩口，无咍贤士。 
　　张祜 
　　张祜素藉诗名，知己者皆当世英儒。故杜牧之云：“谁人得似张公子，千首诗轻万户侯。”祜有《华清宫》诗，为世所称，云：“龙虎旌旗雨露飘，凤池歌断玉山遥。明皇上马太真去，红杏满园香自销。” 
　　王定保 
　　王定保，唐光化三年李渥侍郎下及第。吴子华侍郎脔为婿。子华即世，定保南游湖湘，无北归意。吴假缁服，自长安来，明日访其良人，白于马武穆王，令引见定保于定保寺。吴隔帘诮之曰：“先侍郎重先辈以名行，俾妾侍箕帚。侍郎没，虑先辈以妾改适，是以不远千里，来明侍郎之志。”定保不胜惭赧，致书武穆乞为婿。吴确乎不拔，定保为盟毕世不婚矣。吴归吴中外家。沈彬有诗赠定保云：“仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山雪断凤参差。闻公已有平生约，谢绝女萝依兔丝。”定保后为马不礼，奔五羊，依刘氏，官至卿。 
　　王著 
　　王著，洛阳人也。七岁能属文，十四进士及第。初依师宛勾县张嘏，东京应举，久不知消息，赁居相国寺东。因出通衢，忽遇张嘏，遂邀茶肆叙阔至，乃赋《蝴蝶诗》最嘉云：“今夜君栖芳草里，为传消息到王孙。”嘏无言，忽然不见，但惊问乡人云：卒已半年。著自及第，便历华省，至翰林学士，只及中年而终。(以上八条，均取自《说郛三种》一百二十卷本卷第十七) 
　　王贞白 
　　王贞白，唐末大播诗名，《御沟》为卷首，云：“一派御沟水，绿槐相荫清。此波涵帝泽，无处濯尘缨。鸟道来虽险，龙池到自平。朝宗心本切，愿向急流倾。”自为冠绝无瑕，呈僧贯休，休公曰：“此甚好，只是剩一字。”贞白扬袂而去。休公云：“此公思敏。”取笔书“中”字掌中，逡巡贞白回，忻然曰：“已得一字，云‘此中涵帝泽’。”休公将掌中字示之。(此据《苕溪渔隐丛话》前八；《总龟》十一则标为《青琐后集》条目) 
　　齐己 
　　僧齐己往袁州谒郑谷，献诗曰：“高名喧省闼，雅颂出吾唐。叠巘供秋望，飞云到夕阳。自封修药院，别下着僧床。几许中朝事，久离鸳鹭行。”谷览之云：“请改一字，方得相见。”经数日，再谒，称已改得，诗云：“别扫着僧床。”谷嘉赏，结为诗友。(此据《诗话总龟》前十一) 
　　
