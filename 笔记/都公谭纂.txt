都公谭纂  （明）都穆 

目录
　卷上
　卷下
● 卷上
　　元太祖尊礼邱长春，屡试其术。一日，长春入朝，语弟子可掘坎以俟。及入，太祖赐鸩酒一杯，长春饮之，无难色。亟归寝坎中，得生，顶发尽秃。明日，又谓弟子索丝绳以入，太祖赐玉冠，长春出丝绳系之而谢。太祖神其术，礼之愈隆。后欲妻以公主，坚不可辞，遂自腐以告绝。其日乃十月九日，今京师谓之阉九，为会甚盛。
　　张氏被围时，松江人有以其乡兵来援者，蔓延嘉定，知州张孟循方坐堂上，松江人荷戈而来，孟循斥之曰：「若等非病子，则狂童也。今姑苏亡在旦暮，尚谁援哉？」众怒舁之以往，孟循复以是叱其为首者。越二日，师至，遂平松江。孟循上谒其主帅曰：「嘉定非畔我者，弄兵自松江耳。愿以某余生赎数万人命。」帅然之。孟循乃得还嘉定，缚为松江之徒者数辈，而为檄以告州人，州人得以无虞云。
　　陈惟允，伟貌有文才，为伪吴左丞饶介上客，尝乘白马过皋桥，王止仲拱立其旁，惟允不下，但举策揖曰：「王行可来吾家观画。」止仲敬诺如命。后其子嗣初从止仲游，止仲题其画，称惟允为先友。刘解元政，惟允婿也，以笔涂之，曰：「王行昔望吾舅马尘不及，何先友为？」今画尚存，上有磨擦处。
　　杨廉夫、倪元镇，一日会饮于友人家，时席有歌妓，廉夫兴发，脱妓鞋，置酒杯其中，使坐客传饮，名曰鞋杯。元镇素有洁病，见之大怒，翻案而起，廉夫亦色变，饮席遂散，后二公竟不复面。
　　倪元镇性好洁，不能容物，尝寓其姻邹氏。邹氏塾师陈子章，有婿曰金宣伯，一日来访邹翁。元镇闻宣伯儒者，倒屣迎之，见其言貌粗率，大怒，掌其颊，宣伯不胜愧愤，不见主人而去。邹翁出，颇怪之。元镇曰：「宣伯面目可憎，语言无味，吾已斥之矣。」元镇素好饮茶，在惠山中，粉胡桃及杂果成膏，切置茶内，名清泉白石。有赵行恕者，宋宗室也，慕元镇清致，访之，坐定，童子供茶，行恕连啖果膏，元镇艴然曰：「吾以子为王孙，故出此茶，乃略不知风味，真俗物也。」行恕归，自是绝交。
　　张士诚弟士信，闻元镇善画，使人持绢，兼侑以币，求其笔。元镇怒曰：「倪元镇不能为王门画师。」即裂其绢而却其币。一日，士信与文士游太湖，闻渔舟中有异香，士信曰：「此必有异人。」急傍舟近之，乃元镇也。士信见之，大怒，欲手刃之，诸文士力为劝解，然犹鞭元镇。元镇竟不吐一语，以是得释。后有人问之曰：「君被士信窘辱，而一语不发，何也？」元镇曰：「一说便俗。」
　　滕某者，宋学士元发之后，家于无锡。元季杨铁崖维祯将访倪云林，天晚，泊舟其门，滕富而礼贤，知为铁崖，请至其家。铁崖曰：「有紫蟹醇醪则可。」主人曰：「有。」铁崖入门，滕设盛馔，出二妓侑觞，且命妓索诗，铁崖援笔立成。诗云：「飒飒西风秋渐老，郭索肥时香晚稻。两螯盛贮白橘瑶，半壳微红含玛瑙。忆昔当年苏子瞻，咬脐咄咄论圆尖。吾今大嚼不知数，况有醇醪似蜜甜。」
　　倪瓒所居，有清閟阁、云林堂，其清閟阁尤胜。前植碧梧，四周列以奇石，蓄古法书名画其中，客非佳流不得入。尝有外国人进贡，道经无锡，闻瓒名，欲见之，以沉香为贽，瓒令人绐云：「适往惠山饮茶。翼日再至。」又云：「出探梅花。」夷人以倾慕不得一见，徘徊其家，瓒密令人开云林堂，使登焉。堂东设古玉器，西设古鼎彝尊罍，夷人方惊顾间，谓其家人曰：「闻有清閟阁者，能一观否？」家人曰：此阁非人所易入，且吾主已出，不可得也。其人望阁再拜而去。
　　杨廉夫好大言，尝自题其所撰责赵普文云：「此等文字不宜多作，恐鬼神见忌。一僧诗有佳句，便题云：宛然铁门家法。又跋宋克书云：予每有所作，必命仲温书之，大言多类是。
　　倪元镇既散其田，而税未及推。入国朝，催科者坌集，元镇逃去，潜于芦中，爇龙涎香，被执，囚于郡狱。每馈食，狱子传以入，元镇必戒以举案过颡。狱子不省，以问知者，曰：「彼好洁，恐汝唾沫及饭耳。」狱卒怒，锁之溺器上，众为祈解而免。今人云：为太祖投之厕中，非也。
　　四明陈子桱在胜国时，尝作《通鉴续编》，书宋太祖废周主为郑王。雷忽震其几，子桱厉声曰：老天便打折陈桱之臂，亦不换矣。后三日，子桱因昼寝，梦至一所，类王者居，有人入报，陈先生至矣。其中坐者，衣黄袍，起坐待之曰：「朕何负于卿？乃比朕于篡邪？」子桱心知其宋祖。对曰：「陛下欲臣死，即死耳。史贵直笔，不可易也。」遂惊悟，后为我太祖所戮。
　　元江浙行省有某平章者，将之任，道间忽染中风，四肢不举，延吾乡葛可久治之。可久登其舟，适金华朱彦修先在，二公素相闻而不相识，见之甚欢，乃共脉平章。彦修曰：「疾已殆不可药矣。」可久曰：「吾固知其殆，然尚有一针法。」彦修曰：「君之针第可运其二肢，无益也。」左右强可久针，针入，如彦修之言，彦修问平章家道里远近，以指计之，谓左右曰：「即回尚可抵家，稍迟无及矣。」后平章还，果以及门而卒。
　　嘉兴吴仲圭，家甚富，与盛懋子昭居密迩。当时乡人多爱子昭之画，仲圭每见人持纸绢过门，必谓之曰：「吾画能卖钱，汝曷不求我？」往往与之作一纸半幅，俟其去，潜使人以重价购之，由是其画涌贵，求者塞门，子昭不能逮也。
　　诚意伯刘基，元末在燕京时，书肆有天文书一部，久无售者，基至，手其书不置。次日，往肆中，老翁扣基昨所观，则已能成诵矣。翁大惊，乃以书授之，且为语其奥。基归复往，则翁已闭肆，不知所之。
　　松江袁凯，字景文，洪武间为监察御史。时周王有罪，高皇帝欲诛之，懿文皇太子日夜号泣，上不能决。一日临朝，召问诸御史，凯对曰：「陛下欲诛之，法之正；太子欲宥之者，心之慈。」上怒，以为持两端，命系之狱，尝使人往视曾食否？曰：「不食已三日矣。」上因引对，谕之曰：「汝言亦有理，但可在父子之间，使他事则不可也。」遂赦其罪。凯惧，因佯狂不朝。上问袁凯如何不见？众以凯疾对。上曰：「吾闻风颠者，不识痛痒。」因舁之来，以木钻钻之。凯殊无痛苦。上曰：「阘茸不才，放回原籍。」凯归而其狂如故。上闻，遣使谕曰：「上常思念先生，使先生为一郡教授，乡饮酒，位大宾，何如？」凯方负铁链，讴小词，瞠目不答，遂得免死。
　　袁景文善谑，洪武中雷击邑中崔氏亭柱，景文撰俚词，末云：电光明灭处，争不把众人嫌的先下手。或讦其指斥，祈之而免。后佯狂家居，故人朱庆余乘长耳过其门，景文趋而揖之，曰：「朱庆余驴。」朱应声曰：「此畜生非驴，乃獬廌截去角尔。」
　　国初，宋学士景濂，精于释，释宗泐季潭精于儒，太祖每称之曰：「泐秀才，宋和尚。」
　　国初，林膳部子羽作《义象行》曰：有象有象来天都，大江欲渡心咨且。诱之既渡献天子，拜跪不与众象惧。像奴劝之拜，怒鼻触象奴。赐酒不肯饮，哺之亦不哺。屹然十日受饥渴，俯首垂泪愤且吁。天子命杀之，众官束手莫敢屠。侍卫传宣呼壮士，被甲各执丈二殳。象战久不克，兵捷象乃殂。忆昔君王每巡幸，像当法驾行天衢。珊瑚错落明月珠，被服美锦红氍毹。紫泥函封载玉玺，万乐争拥群龙趋。玉玺归沙漠，龙亦归鼎湖。所以老象心南来，誓死骨为枯。嗟尔食禄人，空负七尺躯，高高白玉堂，赫赫黄金符。伊昔轩冕今泥涂。嗟尔食禄人，不若饭豆刍。象何洁？尔何污？天子垂衣万世治，俾全像德行天诛。呜呼象兮古所无，呜呼象兮古所无。
　　杨廉夫，洪武初，被召入见。太祖曰：「卿在前元时何官？」对曰：「左榜进士。」太祖曰：「卿张氏时亦曾仕乎？」对曰：「非其君不仕。」时廉夫服新制巾，太祖问卿所服何巾？对曰：「四方平定巾。」太祖悦，召中书省臣依此制，使天下尽服之，今之平巾是也。太祖又令廉夫赋钟山诗，廉夫援笔立就。曰：「钟山千仞楚天西，玉柱曾经御笔题。云护金陵龙虎壮，月明珠树凤凰楼。气吞江海三山小，势压乾坤五岳低。愿效华封陈敬祝，万年圣寿与天齐。」太祖曰：「此诗值一千贯，今日庶事方殷，姑赐五百贯。」又曰：「宋濂在内阁，与诸儒共修《元史》，卿可往观之。」廉夫辞谢入阁，人有以宋公所为文示廉夫者。廉夫笑曰：「格气卑弱，辞语散漫，何得为文？」或以告宋公，宋公曰：「诚有如是者。」后廉夫辞归，不久以疾卒，宋公铭其墓，推其文，至比之日星河岳云。
　　蹇忠定公，初名瑢，洪武乙丑登第，擢中书舍人，掌外制。丁卯春三月，闻内艰陛辞，以其祖尝冒李姓，父籍有未易，因请于上。上恻然悯之，为复其姓，御笔丹书一「义」字赐之，以易瑢名，仍赐楮币五十缗，俾乘传而归，公之荣遇可为至矣。
　　松江人孙道明者，家业屠猪，为夏万户家佃户。道明每日坐肆中，手执一编以读。一日，万户坐舆经其门，怪而问之，知其为家佃户子也，遂挈之以归，所储书恣其披阅。道明一生写书精行楷字，至老不倦，所写积至数千本。洪武间，其人犹在。死后，书散落人间，每本后皆有道明题识。
　　张潞公仲举，没于至正末，无子，一女嫁民间。洪武中，其人充陕西军，携女自随。潞公妻吴夫人尚在，年已八十，瞽双目，无人供养，寄食北平军营中，病甚，军卒恶之，移置风檐之下，遂死。然无棺以敛，时僧道衍居北平，素与潞公友善，或告之，衍匍匐往视，检其敝箧中，有诗一纸，乃潞公笔。衍曰：「此真吴夫人也。」为买棺葬之。
　　王叔明，洪武初为泰安知州，泰安厅事，有楼三间正对泰山。叔明画泰山之胜，张娟素于壁，每兴至，辄一举笔，凡三年而画成，傅色多了。时陈惟允为济南经历，与叔明皆妙于画，且相契厚。一日，胥会，值大雪，山景愈妙，叔明曰：「改此画为雪景可乎？」惟允曰：「如傅色何？」叔明曰：「吾姑试之。」乃以笔涂粉，色殊不活，惟允沉思良久，曰：「我得之矣。」为小弓夹粉笔弹之，粉落绢上，俨如飞舞之势，皆相顾以为神奇。叔明就题其上曰：岱宗密雪图。自夸以为无一俗笔，后惟允固欲得之，叔明因辍以赠，陈氏宝此图百年，非赏鉴家不出。松江张学正廷采，好奇之士，亦善丹青，闻陈氏蓄是图，往观之，卧其下两日不去，以为斯世不复有是笔也。徐武功尤爱之，尝谓客曰：「余昔亲登泰山，是以知斯图之妙。诸君未尝登，其妙处不尽知也。」后以三十千归嘉兴姚御史公绶。未几，姚氏火作，此画亦付煨烬。惜哉！
　　朱善，字备万，丰城人。洪武初，以郡邑荐至京，制作称旨。召官翰林，令以家属赴京就禄，值夫人病，数月不至。上怒，谪居辽阳。不久，放归乡里，买地一区为终老计。方往经营，闻老翁哭声甚哀。询之，乃知翁之子鬻此以偿公帑，翁以无依，故悲。公闻恻然悯之，以券还翁，而不索其值。后复起为文渊阁大学士。
　　陈安█，福州人，知天文。洪武丁丑，登贤书进士第。传胪日，私语同列曰：「吾观干象，今岁状元必不利。」及唱名，安阜为榜首，太祖以榜中多南人，诛考官刘三吾等，安阜亦连坐。五月二十日再试，亲擢韩克忠为首卷，通榜皆北人云。
　　国初，四明人王桓与二老者同赴召见，太祖于便殿上问二老者，卿事何业？一对曰：「臣业农。」上曰：「卿为农，亦知禾麦之节不同乎？」对曰：「知之。禾三节而麦四节，是不同也。」上曰：「禾麦类耳，节之不同何也？」对曰：「禾播种以春，至秋而获，凡历三时，故三节。麦则历四时始成，故四节。」上曰：「是能知稼穑之艰难者。」即擢某州知州。其一人对曰：「臣业医。」上曰：「卿为医，亦知蜜有苦而胆有甜者乎？」对曰：「蜂酿黄连花，则蜜苦。猴食果多，则胆甜。」上曰：「是能格物者。」擢为太医院使。次问及桓，桓对曰：「臣所业训蒙。」上曰：「卿亦有好恶乎？」对曰：「人之善者好之，其不善者恶之。」上曰：「是能明理者。」擢为国子助教。
　　郑尚书濂，浦江义门人。太祖尝一日问尚书，汝家累世同居，何以致之？尚书叩首曰：「但不听妇人言耳。」上深然之。后此言闻于掖庭，尚书惧。永乐初，其家遂析。
　　无锡钱仲益允升，号锦树山人。元末，年十六，中江浙乡试，为杭州路录事。国朝以字行，高皇怒其不为己用，取入京，钉其右手于木，自是得疾，常以左手作字，平生天资甚高，书过目，即背诵如流。洪武末，起为本县训导，后以御史荐入为太常博士，与修高帝实录，升翰林修撰，卒于汉府长史。后汉府谋叛，事败，帝阅其启，大加叹赏，其家得免于难。
　　吾苏《易经》，永乐后始盛，实顾顺中巽倡之。顺中易学，盖来自嘉兴。有鲍恂仲孚者，精于《易》，国初征至京师，太祖欲官之，仲孚以元举子不肯仕，但曰：「臣老，不能效忠。有二子，愿皆充军以报陛下。」上然之。令人押仲孚徒跣回取二子，仍令仲孚徒跣送子上京。后仲孚卒老死牖下。顺中易学，仲孚之再传也。
　　铁冠道人张景华者，精天文地理之术。太祖与陈友谅战鄱阳湖，以道人从，友谅中流矢死，两军莫之知。道人望气，语上曰：「友谅死矣。」使上作文遥望祭之，陈军夺气，战遂败。上定鼎金陵，其相地多出道人。道人尝结庐钟山下，梁国公蓝玉一日乘间访之，道人野服出迎，玉戏之曰：「脚穿芒屦迎人，足下无履。」时玉以椰子瓢饮，道人答云：手执椰杯劝酒，尊前不钟。盖密寓讥讽之意。玉武臣，勿悟，相与一笑而散。不久玉果被祸，而道人之言始验。道人一日无故投大中桥水而死，后潼关守臣奏有铁冠道人者，以某日过关，计之，即投水之日也。盖异人云。
　　杭州冷谦，字启敬，善幻术，居尝锻泥作钉，卖以供食，人莫测也。洪武初，太祖有志雅乐，或有以谦精音律为言者，尝召至京，授太常协律郎。未几，即谢事归，其在京时，乡人有为吏者，知谦之多术也，告以贫故，谦以手画其壁，作房舍之状，谓之曰：「必坚以首触之，入其中，即可得物。然慎勿多取，多取，祸恐难免。」此人如其言，每一触，金帛财物随手可得。一日，呼其仆偕入，意在多取，仆偶遗路引其中。未几，内库失物，中检得纸，且姓名具在。捕其人鞫之，对曰：「昨吾主携入，失此引耳。」复逮至吏，则曰：「此冷谦教吾也。」上遣中使往捕谦，谦将至龙湾，恳中使曰：「京已近，欲沽一杯，与诸君酌别，何如？」众颇怜之，稍宽其缚，酒将尽，谦视酒瓮，因跃入瓮中。众惊惶无惜，不得已持瓮入见。上曰：谦汝第出，吾贳汝死矣。谦曰：「陛下欲杀臣，臣决不出。」上大怒，命力士碎瓮，每持其一，呼谦名即应。或云谦被逮时，剪纸鹤骑去，瓮中言者乃刘月林也。
　　洪武中，山西张姓者多异术，以其乡人不善金箔，常往杭州学以授之，乡人因呼为金箔张。一日，经河南济源，其神素称灵异，货帛财物有假贷者，随出水面。张见之曰：「是不难，殆伏机耳。」归即凿池，仿其制为之，已而果然。每客至，玩以为戏，尝有道人踵门，张引之观池，道人曰：「吾亦有小术，特请君试之。」翼日，天未明，张见空中二童子乘龙，复控一龙下其家，请张升龙，龙不服，二童鞭之，张乃得上。须臾至一山，有草屋三间，道人坐其中，张入作礼，道人曰：「此中甚寂，子欲避名，当移家同住耳。」张留月余颇得道人底蕴。一日，偶出散步，回视惟空山而已。询之人，乃在大同城外，张由是其术愈神。高皇帝闻其名，召至京师，曰：「闻卿多术，愿一观焉。」张出袖中小铜瓶，以汤沃之，瓶口出五色云。少焉，充满殿庭，上大悦，欲尽其术。张以莲心投金水河，顷刻花叶满池，张曰：「臣颇解吴歌。」乃剪纸作舟，吹堕水中，张与妻子咸操舟唱歌，其行如飞，倏忽不见，上叹异久之。
　　高皇帝征陈友谅，舟次九江，有周颠仙者，伏谒道左，上命登舟，其人若风颠之状，一语不发。上曰：「汝何为者？」对曰：「欲太平耳。」曰：「我伐陈友谅，何如？」曰：「中涂覆舟。」上怒，令推堕水中，不溺，行水上如履平地，遂与同载至中涂，舟果覆。上惊，得免。陈氏既平，上至南京，置颠仙于灵谷寺，颠仙日与住持僧聒恼，僧衔之。一日以闻，上命以缸覆颠仙焚之，一昼夜，启缸如故。复命焚三昼夜，缸内结如蚕玺之状，颠仙颡有微汗，憎复奏，上怪之。然颠仙自是不说，终日不食，僧亦不与，几阅月。上知之，命仍饿十日，而颜色自若，上始大惊，亲幸寺中见之。既而颠仙求归庐山，许之。临行，上问世间何事最乐？曰：「吃饭去，便最乐。」颠仙归，上一日忽大便不通，百方不效，颠仙已预知，密令庐山赤脚僧献药阙下，并侑以诗。适是日至，上见药乃一小石，问其僧，曰：「清凉石。」心颇疑之，见诗乃颠仙手迹，用手磨之，异香袭人，久之不散，服已，大便随通。上感其意，令人随僧入山求之，杳不可得。人还，乃亲撰碑文，命詹孟举书，立于庐山之上。
　　陈友谅据江西日，天兵临之，南昌太守势迫，以城降。南昌，江西要冲。友谅闻之，且惊且怒，自引兵欲杀太守而屠其城。天将晓，见一神人，道士冠服，长数丈，坐城上而濯足于水，一草履遗友谅船上，长五尺，友谅惧，兵不敢进，城遂以全。神人盖许真君云。
　　李凤鸣，字时可，家马驮沙上。高皇帝时，瓜步渡江，道出马驮沙，时可以米二千斛牛羊数百头犒师，上亲幸其家。及上旋师，手诏借米二万斛。时可奉命惟谨，无几何，时可遂挈其妻子并家资，浮海而去，或传其子孙在琉球云。然时可读书，工文词，以家资埒封，颇事侈靡。杨廉夫闻其名，尝往访之，时可出迎数里。廉夫饭之舟中，所用皆碧玉器，意欲夸示之。抵其家，觉无甚异。时可有园，樱桃树八株，下各置一案，案面皆玛瑙玉器称是，每客一美姬侍，共摘樱桃荐酒，名樱桃宴，廉夫大悦。时可家复有荷花宴，每花时，设几十二面，皆嵌以水晶，置金鲫鱼其下，上列器皆官窑，间出歌妓，为霓裳羽衣之舞，一时豪丽，罕有其比。
　　洪武中，京师有刘指挥者，以疾卒，妻击鼓，自陈无子，欲朝廷给养。太祖问之，曰：「汝夫死年若干？」对曰：「年五十。」又问曰：「汝夫以百战得一官，将以富贵遗后嗣耳，而不畜妾，岂非汝之悍耶？本欲斩汝，第念汝夫之劳，着光禄司给与漆碗木杖，日令乞丐功臣之家，以为妒妇者戒。」
　　陈君佐，扬州士人，善滑稽，太祖甚爱之。一日给米一升，上一日令君佐说一字笑话，对曰：「俟臣一日。」上诺之。君佐出寻瞽人善词话者十数辈，诈传上命，明日诸瞽毕集，背负琵琶，君佐引之至金水河。见上，大喝曰：「拜。」诸瞽仓皇下拜，多堕水者，上不觉大笑。上尝令人押君佐投江，意实戏之。君佐至江滨，濡其衣以归。上曰：「何以不溺。」君佐曰：「臣下见屈原，其言有理，是以不死。」上曰：「屈原何言？」君佐曰：「屈原云：我逢暗主投江死，汝遇明君莫下来。」上一笑释之。
　　甘肃都指挥马叶者，有妖术，能骑草龙上天。太祖知之，密令驸马都尉李坚与宦官一人往捕，设酒邀马叶擒之，与宦官连锁以行。是夜在途，闻有急呼曰：「爷爷来了。」众视之，乃一小蛇也。马曰：「此行不死，当绕我项，出于口中，否则吮吾中指。」马叶言毕，蛇果吮中指。马大恸曰：「吾必死矣。」抵京，上命剐于大中街，忽大风雨，尸肉俱不见。
　　襄阳人阎俊，少尝侍高皇帝，带刀上殿，上以俊久劳，擢苏州卫右所百户。永乐中，郡民倪宏三啸聚为盗，卫有曹百户者，巡捕追至枫桥，为贼所杀。由是贼势益猖獗。事闻于朝，命锦衣校尉随俊捕之。时贼杀人，夺其舟，由太湖渡扬子江，俊追抵宿迁，贼方赛神于庙，俊诈为丐者，视其祷，殊默默，心知其贼，遂擒之舟中，凡十九人，其首果宏三也，即械系京师，皆剐之，朝廷赐俊光禄酒馔、钞两锭、衣四袭而还。后俊以擒贼功，遂升千户。先是郡之西天王堂有土地像，为元刘总管所塑，俊一日见之，即号恸俯伏于地，曰：「此绝肖我高皇帝，第少气耳。」盖俊侍高皇日久，熟识龙颜故也。像至今存。
　　王止仲博学，尝馆于耆泽赵氏，赵富而礼贤，每食必呈食单，冬月以蛙名进，止仲朱点之，主人使仆请蛙何在？曰：掘老桑树根下当有。如言果然，主人服其识。
　　江阴相子先，棋国手也，洪武被召遣还，宋太史有文送之，子先以棋自负，尝榜于门云：天下棋师。一日有野僧来较胜负，僧实高，佯北以诱之。明旦，大会宾友，而子先连败，其榜由是遂撤。
　　太祖尝怒一内侍洒扫不如法，反接之市，内侍衣绿，别有一绿衣随之，临刑赦免，两绿衣翕成一人，盖其魂也。晋阮瞻云：今人见死者着生时衣服，衣亦当有鬼耶？此理殆不可晓。
　　洪武中，横塘人某以负薪为业，性至孝，母双目失明，每归即市一饼，置怀中以奉母。一日，有人要而夺之，某以情告，坚执不还。归家，母言适有人来云：尔寄一饼，吾食之甘，目遂见物，约三日再来，尔姑俟之。三日，某久俟之不至，遂出，已而其人果来，以小葫芦与母曰：「凡有病者倒其中，但得物，煎汤饮之，立愈。」某遂弃旧业，人求之者，其门如市。后某死，二子争欲得之，倒其中，则不能出物矣。
　　苏叔瑜，郡人，性至孝。洪武中，戍云南，未几，母卒戍所。叔瑜请于官，奉母骨，从云南抵蜀江，登舟，人不知其有母骨也，忽江涛怒激，舟欲覆，或指江蛟有所触，同舟者尽恐。叔瑜不得已，怀母骨登陆缘山岭，越三日，梦一叟语之曰：「江行不危，无恐也。」叔瑜惊觉，思其语，乃复就舟，江波帖然，竟得葬母于乡。
　　刘彦敬，洪武间谪戍云南大理卫，言其地铁佛寺有僧，多神异，好顶笠子，人呼大斗篷和尚，尝渡沧浪江，蹑笠而行，不用舟楫，指挥恐有他变，置诸狱中。一日出行，遥见此僧吹笛山上，归将笞狱卒，以为失僧。时僧已端坐六日，僧预告狱卒，唤吾必当击吾首，卒如其言，击首一下，僧醒曰：「吾正熟睡，何搅我也？」指挥知不可杀，遂释之。
　　洪武初，有江西人精地理之术，尝往建安，主于杨氏之第，与杨氏翁甚相得。杨氏居密迩土地祠，术土间语杨翁曰：「吾德翁，无以报，然吾观土地祠，善地也，翁能得此以居子孙，富贵当不可言。」杨翁勿之信，固强之不可，术士潜移祠中炉置杨第，杨翁质实，不知术士之为也，躬送还之。既而术士复移神像，乡人知之，咸诣其门，且惊且喜，谓杨翁曰：「得非神欲君家耶？愿易以祠。」翁颇忆术士之言，遂易居焉。未几，翁卒，术士谓其子曰：「葬翁就此地，勿他图也。」将葬，乡人有善地者，愤杨不招，来诘术士曰：「此地何佳？而汝取之。」术士曰：「掘地丈许，必有石板，板下有井，其中藏两金鱼，杨氏葬之，子孙富贵，当不可言。」乡人必欲验之，掘地果得石板。术士曰：「石不可启也。」乡人不肯，半启之，见金光直上如流星状，地中有声如雷，术士急下，立石上，曰：「还留一个三公。」后杨氏孙即文敏公也，官至极品，果如术士之言。
　　吴江人王姓者，为山东某卫军，正统末，以老疾归于家，尝为人言：其从军时，自海道运粮，将至辽阳，中途遇风，舟覆，官军尽死。惟王与二人得附舟一板，浮于海中，不知几昼夜，三人有人参者，共分食之。食尽，至啮其衣以充腹。后遇运船获救，其在海中，见一山撼动不止，洪涛大作，然与王相距尚远，熟视之，山有巨蛇蟠结数周，其首入海取食，遂为大鱼所吞，两力相持，故动。又尝随风飘荡，遥望如樯木然，意其舟也。近之，则大虾乃其须云。海岛中蜘蛛极大，有身兼数牛者，予闻数十年前，登州山中蜘蛛尝与龙战，蛛以丝罩龙，龙困，为蛛所杀，复有火龙梦其丝，蛛不能为，遂死。龙取其腹中珠去，身径一丈六尽，则王言似数牛者，诚非虚妄，覆载之间，何所不有？但人自不见耳。
　　前庚辰科廷试，礼部翰林院官读卷，翰林欲以杨文定公魁多士，礼部欲取胡文穆公，争不能决，闻之于上。上命取二策阅之，将擢胡公第一，以未见其人，命左右宣湖广秀才甚急。杨公湖广石首人也，疑似间，索衣将出，而胡公已至阙廷。上见之，意甚悦，遂决，且更其名为靖，永乐乃复旧名。
　　义乌龚泰，字叔安，以字行建文中，为户科都给事中。燕王渡江，叔安与其妻诀曰：「事变至此，我惟有死耳，汝第携幼稚以归，否则俱溺于井，辱可免也。」言未既，火起内廷，叔安驰往赴之，道为兵校所执，见燕王于金川门，以叔安非奸党籍，命释之，叔安遂投城而死。采闻其乡人云：叔安以散军食不支，被众捶死。或云投降后乃卒，更考之。
　　方正学先生，洪武中从师学士宋公居京师，宋公酷信佛，先生独不好。尝一日同游天界寺，主僧宗泐有诗名，与宋公相得，闻二公至，鸣钟鼓，执礼甚恭。宋公入门，见佛像便拜，先生但拱立，宋公云：「子何不礼佛？」先生曰：「某素不识佛。」时泐在旁色动，宋公笑谓之曰：「未到老夫田地耳。」
　　溥洽南洲，国初右善世为建文启药师灯忏以诅太宗，又为建文削发。太宗即位，微闻其事而未审，囚之十余年，以姚广孝临没之言得释。时白发长数寸，拜广孝床下，云吾余生，师所赐也。
　　僧道衍，俗姓姚氏，苏州相城人，少师事桐城道士席应珍，应珍通儒家书，兼多异术，衍尽得其传，以才气自负，欲返冠巾。尝入城，见僧官导从其盛，叹曰：「僧中亦自富贵。」遂不果。洪武三年，秦、晋、燕、周等十王之国召选高僧，国一人从，衍与选从燕王，居北平庆寿寺，后燕王举兵，大抵多衍之谋。三十五年，燕王入南京，诏复衍姓，赐名广孝，拜太子少师。初邑王宾有高行，永乐二年，广孝以朝命赈饥苏松，暇日往谒宾，宾不肯见，后广孝再过，乃屏去骑从，以指扣门，宾问为谁？曰：「道衍。」宾曰：「吾析薪忙。」广孝立俟门外，久之，门启，遂相与再拜，坐定，宾语不他及，但连声曰：「和尚误矣，和尚误矣。」广孝惭而退。予识姚广孝义孙廷用，好着故衣，一日，以里役见太守杨贡，跪而绯袍见，诘之，答曰：「先祖遗衣。」问何官？曰：「少师姚广孝。」贡大怒，丑诋之。同知者遽曰：「公言信直，奈太宗皇帝何？」贡默然。
　　无锡王达善，洪武间为大同训导，尝过北平，以书私谒太宗，太宗优礼之。建文未，助教国子。太宗即帝位，达善为草诏，得入翰林为侍读学士。达善虽居禁近，上心终薄之。一日，尝问十难字，达善识其八，上曰：吾还有难字问汝哩。达善闻之惧，服银屑死，今无锡人多能言之。或云：草诏者，括苍景彰也。彰亦为翰林学士。
　　王文靖公弟汝嘉，洪武中以事充五开卫军。太宗一日问文靖公，闻汝有弟，今安在？其才何如？文靖叩首，言弟进见充军五开卫，其学与臣相似。上即命取回，试《天马歌》并经义二道，除大庾县学训导。大庾自开科无举人，汝嘉至，择其天资明敏者，昼夜督教，自是登进士者二。汝嘉还入翰林为五经博士，升侍讲卒。
　　仁宗在东宫时，王文靖公为赞善，极蒙眷待，仁宗尝一日问解学士缙曰：「王汝玉吾甚敬之，而父皇不喜其人，何也？」解公对曰：「君臣相遇，自古为难，但汝玉无福耳。」仁宗赏其善对。
　　朝廷库藏内一铜人，不知其何年，然亦坏其半，人莫能修。永乐间有西域人至，自云善此。太宗命修之，毫发不差，泯然无痕迹。又南京浑天仪亦此人所修，浑天仪与璇玑玉衡并周髀三器皆承以四龙。景泰中，周髀一龙忽飞入后湖，今在司台，十一龙皆锁之，司天官所用唯浑天玑衡，周髀不用也。
　　太宗入京之日，止于宫门，尚书茹瑺至，呼之曰：「瑺，吾得罪天地祖宗，奈何？」瑺叩头曰：「陛下应天顺人。」太宗悦，进封忠诚伯。
　　永乐三年，户部尚书夏原吉治水苏松，尝延儒硕讲求水利，时松有叶宗行者与焉。宗行为人，性颇刚直，以原吉治水日久，未底成绩，潜具奏以闻。有旨令原吉覆奏，原吉初不知，及得旨，大惊，即日引咎，朝廷方倚重原吉，竟不加罪。后宗行上谒，原吉下阶迎，谓之曰：「原吉治水无功，诚有如先生之所云者，受益多矣。」待之益厚，未几即论荐于朝。于是宗行得钱塘知县。宗行居官，一介不取诸人，日惟饮钱塘之水，后卒于官，民为立祠祀之。
　　钱塘方公宾在学宫时，尝跨驴入隘巷，至一皮工家，驴系门外，适蔡都司节过，驴欲蹄，隶卒鞭之，驴愈惊跃。公出，大骂，蔡怒，命鞭公，公一时忍辱归，即刻志好学。不三年，登进士第，历官至大司马。后蔡至京以负前罪，次且数四，不得已见公，公厚待之，且曰：「君勿以前事介怀，吾非君曷克至此？」蔡大喜过望，人报公长者。
　　吕尚书震在礼部时，文皇帝数自将征沙漠，吏部蹇尚书义，户部夏尚书原吉皆切谏，不上听。一日问原吉曰：「今粮储足支几年？」原吉意上又将出师，因诡对曰：「才彀支半年耳。」上疑其诞，命中官及御史案之，则十年尚有余也。上大怒，以原吉等朋党欺妄，居尝愤詈。时，兵部方尚书宾提调灵济宫，日有中使至宫赐香，数语宾以上怒，宾惶惧自缢死，朝房中有司以闻，上命剉其尸，且械系原吉锦衣卫狱，以震兼领户兵二部事。时变起仓卒，诸大臣相继罪死，上震怒不已，中外汹汹，咸不自保，上虑震自危，亲谕之曰：「兹事卿本无与，朕坦怀相期，卿得无疑，但当为朕尽忠辅政耳。」又令校尉十人随震起居以防之，密敕曰：「震万一自尽，尔十人者皆代之死。」震乃自安。震聪明绝人，每朝奏请，他尚书皆执副本，又与左右侍郎更进迭奏。震既兼三部，奏牍愈多，皆自专请对，侍郎不与也。情状委曲，千绪万端，一览之后，辄背诵如流，未尝有误。又尝扈从北狩，上驻跸时，有碑立沙碛中，率从臣读之，震亦与焉。后上一日语及碑事，因诏礼部差官往录之，震奏曰：「其文臣尚记忆，不须遣使也。」遂请笔札上前疏之。上不信，密使人至其地拓文以回，校之无一字脱误，其强记如此。昆山龚翊，字大章，建文末年，以戍卒守金川门，城破，为之一恸。后宣德中，周文襄两荐为昆山太仓教官，谢曰：「某任亦无害，但恐负吾往日一恸耳。」竟隐居终身，门人私谥曰安节先生。
　　杜用嘉琼与朱存理、朱凯交，每访二子，必先过存理，下舆谓曰：「吾交凯在先，当先谒凯而后至君家。」及至凯所，留之饭，不可，曰：「君贫，当饭于存理氏。」
　　永乐初，朝廷征天下善鼓琴者三人，四明徐仲和、松江刘鸿、姑苏张用轸，同诣阙廷。刘弹楚歌，为言官所劾。张但和弦不能弹。徐弹文王一曲，上大喜，除锦衣千户。今两京及浙中琴皆其所授。惟姑苏则尚刘氏，杨凌父鸿弟子也。
　　长洲夏建中，洪武间行货下乡，泊舟，夜方半，乡人共来，欲肆劫掠。建中素勇悍，善为搏，以木击群盗，有坠水者，已而盗大聚。建中知不可免，弃手中木潜遁，行约三四里，见田家有烛光，逾垣而入，告以故，盗追之不能得。建中以过用力，且受惊，归家得疾，卧床席，不能展转。九年，群医药之莫效。时建中母尚在，闻浦江赵良仁以德神于医，久寓其乡，然莫可踪迹。适有老妪言，沙湖田舍有赵提举者，匿其中，日手一编不置，得非其人乎？母闻之，大喜。夏氏里人有顾亨之者，与赵公交，母买舟，恳顾生往。时冬月，赵方曝背檐下，见顾来，大惊，顾以建中病告，欲屈其一视，赵曰：「吾不出久矣。」顾恳之再，遂与偕来。时群医咸集，赵视建中颜色曰：「吾观子之聪明逾于众医，病可起无忧也。然必服一年药则可。」后果如其言。赵以建中可托，尽以其术授之。建中既精于医，尤潜心经术，永乐初以荐为训导，陈太保有戒、俞司寇仕朝、李侍郎蕡、仰大理瞻，皆其弟子。后建中以考绩至京，适外国人进贡得疾，官医不能疗。太宗命在京官员军民有善医者，许奏以闻。御医盛启东与建中同郡，素知其精医，遂举以应命。建中药之，亦无效而死。太宗怒，建中与群医皆下狱。逾年，大臣为之奏解，上曰：「吾亦忘之矣。死生有命，非诸医之罪也。」遂宥之。建中出狱，已有疾，不久，竟客死京师。
　　张尊师，俗称张皮雀，名景忠，后更名道修，别号云峰，长洲人也。父遵，江西参议，携尊师以随时，尊师年才十余，翛然有尘外之志，尝潜出经宿不返。母夫人使人觅之，见一民家延道流诵经，尊师从旁窃听，若有得者，夫人异焉。年十六，还吴，时求道之志愈坚，遂不肯娶，入元妙观。礼胡元谷，俗称胡风子为师，胡盖得霅溪莫月鼎之传，然秘其术，不轻授人，尊师事之甚谨。一日，天将雨，胡呼谓曰：「汝亟其乘屋。」如其言，启瓦，见有书一帙，取视之，乃月鼎五雷诸法也。大喜而下，胡复谓曰：「捉得么，云已得之矣。」由是尊师之名藉藉，闻吴楚间。宣德八年夏，长洲不雨，苗将槁死，江阴大家周氏恳请尊师，尊师往而颇有怠意。尊师登坛，怒甚，命雷神击碎大树凡二，周氏之禀悉为雷火所焚，粟无粒存。已而黑云蔽天，有龙凡四，雨下如注，观者莫不股栗。十年乙卯，昆山不雨，县尹某延尊师致祷，尊师约三日雨，雨果如期而至，田畴沾足，尹酬以金帛，尊师麾之去，尹为塑其像以遗焉。尊师风神高朗，梳西髽髻，着青布袍，每天日晴美，行市井间，人招之不至，或不招自来，惟闻人之患则犹己之患。朱明寺桥有戴翁，以鬻鸡为业，子忽遘疾，谵语不省人事，延尊师治之，尊师入其门，求棒就床次连击十下，子病遂瘥。槐市里马氏妇一日自外来，为崇所凭，狂叫欲走，见尊师来，即俯伏于地，苏而如故。憩桥巷丁某女病伤寒，诸药莫疗，请尊师至，索酒痛饮，杯行无算。濒行告之曰：「勿药，至五更愈矣。」既而果然。盖尊师之术之神如此。尊师年六十一，以正统庚申四月无疾而没，没后一月，人有见于吴江之长桥者，或疑为尸解云。
　　城南梁兴甫者，身干短而膂力绝人，永乐间，尝往南京，偶止某门，见守门军昼掠人物，心甚不平，因以好言谕之。军怒，扑兴甫，兴甫连踣数军，军以达于指挥，逮兴甫至，置高手者十人，堂上堂下列勇士百人。兴甫见指挥，长揖不拜，言辞慷慨，指挥心颇异之。曰：「闻汝之技，愿一观之。」兴甫即结束下堂，拳所至，众皆敛避，莫敢措手，以是径出其门。郡城有众恶少日聚赌，必胜人乃已。兴甫闻之，携一笆斗，置钱数千以往。恶少方博楼上，兴甫至，与博，佯败，后乃大胜。曰：「吾欲归不博矣。」恶少将诟侮之，兴甫以楼中不可用手，尽取钱实斗中几满，以其肘挟斗唇下楼，若空陡然。恶少大骇，不敢肆侮，询之人，知其为兴甫也。他日至北京，有一勇士与陈蛮子者，素号多力，两人方扑，兴甫旁观，窃笑之。扑已，勇士取兴甫于手中，曰：「汝欲东邪？西邪？」兴甫曰：「第随所之。」言已，兴甫立于地，而勇士跌矣。陈蛮子怒，径前扼其胸于墙，墙为之动。兴甫跃起陈肩，陈不觉仆地，良久而起。与勇士皆再拜，愿为师弟子。兴甫挟其能，游四方，竟无敌手。广西僧有号勒菩萨者，以拳手高天下，游食至吴，时兴甫已老，约与北寺相见，兴甫往，僧已先在，北寺殿前有施食台，其高几丈，阔倍之，二人登台相扑，观者如堵。兴甫一拳中僧右目，睛突出于面，僧以手去之，分必死，奋力相角，击兴甫，堕台，被兴甫以足跟伤其胸。兴甫归，内伤二日死，僧亦三日死。
　　戴俊者，苏州将家子，少师事梁兴甫，尝与一陕西人同往四川，经一山庵中，有老僧善扑，揭字于门，二人入，僧有雨童子守门，亦善扑，遂与对手，童子不能胜，乃惊入报，老僧者坐禅床上，曰：「汝二人能胜吾童子，亦高手也。」因命其一人前，老僧坐恒不动，惟略举手，而其人已掷于地。及后至，僧仍掷之，俊立不仆，僧异之，曰：「汝可教也。」因留止，尽以其术授之。盖僧居山中，见老猿二，日相角为戏，其技甚神，非世人可及，后一猿中箭死。僧闲暇时，与孤猿戏扑，因得其妙。俊既得僧传，思天下惟僧为愈己，乘其不意杀之。出山，由是俊之技益神矣。南京人有尤十六者，力举千斤，素无赖，出行，常要人索饮，有不识者，即以手起廊柱，置人衣据其下，人许酒，乃脱。俊间入南京，知之。一日同集教坊观杂剧，俊故践尤一足，尤大怒，将拳之，俊佯怯，出尤胯下，而尤仆地，被俊数十跟子，乃呼谓曰：「尤十六，汝不识戴二官人耶？」尤拜谢，乃免。观者千人称快，尤后肆不逞。时仁庙监国，命官军捕之，弗克。俊复擒以献，决脊四十，呕血死。太宗在北平，闻之甚惜。
　　苏廷润，城西人，小字阿康，身长七尺，有勇力，然家甚贫，尝卖饼肆中以养母。景泰间，宁阳侯以朝命征邓茂七军，经吴门，人皆畏避，廷润独无所惧，卖饼自若，饼悉为过军所夺。廷润怒曰：「若辈讨贼，而乃夺吾饼耶？」一时扑倒数十军，即以白于宁阳。宁阳乃下令，军士有夺人财物者斩，三军皆吐舌。城西有大盗十八人横行，官不能捕，廷润夜度其过江村桥，执流锤伏桥下，使其弟廷泽持虎尾铁鞭候之，夜半，盗将劫人，果经是桥，廷泽于上作咳嗽声，廷润出与弟共前擒贼，献于官，盖廷泽亦多力云。
　　毛某者，衢州人，精于医。一日，骑驴行深山中，童子负药笼以随，至绝壁下，林木阴翳，有猴千余，以藤绕毛身，并取其药笼以上，童子得脱，驱驴归，皆以毛为必死矣。毛升石壁，高可千尺，上有平地数亩，架薪为屋，中卧一老猿，若有病者，引毛手按臂上，毛脉之，投以小柴胡汤，猴病愈，毛留四日，恳辞求归，老猴于床下出一小盘，非木非石，四周皆窍，置毛笼中，意似酬毛，复缒之下。毛还家，言其故，人皆惊叹，然莫辨盘为何物。未几，太监郑和以朝命将采宝西洋，毛以医士当从行，因献郑此器，欲祈其免，郑惊喜曰：「此定珠盘也，汝曷从得之？」赏钞三百锭，仍免其行。郑往西洋，尝夜以此盘浮海上，光明如月，海中之物皆吐珠盘中，郑急收盘得珠，不可胜数，其中有径寸者。郑后回，召毛见，复赠珠三升，其家因以致富，乡人呼胡孙毛云。
　　宁波去海二千里，有分界山，与日本国相迩，其山周二三百里，上多桃李竹橘之类，旧有居民。国初尽迁之中国，宁波人尝往来其山，采野菜，多见野人及毛女。其毛女与妇人无异，貌最美，唯两耳类犬，不能言，以藤穿树叶蔽其体。同行人尝有病者，舟中恐其传染，架屋继粮，置此山中。后月余，复经此山，而人已无恙，乃附舟归。言初卧山中时，见毛女持两山鹊来，坐其傍，唯饮鹊血，其人取肉烹食之，由是毛女日日取果来食之，数日，遂与之合，如夫妇，人病遂瘥。后此人登舟，毛女浮水追及，舟人以篙沉之。
　　嘉兴金晟，永乐中为刑部主事，时湖广有强盗若干人械部，金鞫之，其渠魁年百二十五岁，面如童子，金不信，移文验之，果然。因问其所以致寿之故。盖少时居荆山，有人以草炙其脐，云令而多寿，遂活至此耳。朝廷以其老，命杖杀之，余皆伏诛。
　　元曹云西，有仆夏汲清，能画，同时有黄大痴仆韩老善画鹰，设色有法，太仓陆参政文量为余言。洪武初，其乡人周元素妙于画，有苍头阿留，愚呆无比，然能为元素傅色，元素取其长，用之终身。近沈石田家童朱太平亦善山水。
　　王光庵先生之仆有袁端者，事先生日久，亦精于外科。先生没，无子，端德之不忘，刻木为像以事焉，亦义仆也。
　　温州瑞安县有元进士高明则诚墓，上有穹碑。宣德间，黄少保淮锯其半，作其家墓碑，高有裔孙，出语黄曰：「公锯去碑何太薄耶？」黄曰：「足矣。」乃曰：「吾恐后人复来锯公碑耳。」黄惭无以对。
　　「酒色财气」，人鲜能除去此四字者。郭定襄登自言平生不惑酒色与财，惟气则不能忍。钱尚书溥平生极耐气，然酒色与财皆着力，此正相反。余曰：「郭公为不忍气，故酒色财皆无所好。钱以犯此三字，故不得不耐气耳。」
　　乡先生俞贞木尝作《厚薄铭》，言近而意切，深中今时之病。铭曰：「厚于淫祀，薄于祖宗；厚于妻子，薄于父母；厚于巫卜，薄于医药；厚于嫁女，薄于教子；厚于异端，薄于贤士；厚于夸诞，薄于信实；厚于屋室，薄于殡葬；厚于惧内，薄于畏法；厚于货财，薄于仁义；厚于责人，薄于责己；厚于祈福，薄于修德。」公为石涧先生之孙，初名祯，字叔元，复更名贞木，字有立，洪武间，尝知乐昌、都昌二县事。
　　应天府乡试，每科取中式举人百三十五名，其三十五名取自太学，乃洪武旧制。四明陈祭酒敬宗在南京时，每值大比揭晓时，随门开入院，亲视填榜，必取三十五名而后返，若今日则不能然矣。
　　工部侍郎罗汝敬，吉水人也，宣德中，以使事过苏州，适大理卿熊概巡抚江南，盛作威福，大家巨族稍被诬者，随至籍没，冤号之声不可闻。汝敬与概有乡里之好，胥会间，因以阴骘之说谕之，概不能从，为之益甚。汝敬至京，谒见陈奉使事毕，以概事具奏，宣宗览之恻然，即日召概回，以工部侍郎周忱代之，自是东南之民稍稍得安矣。
　　南昌况公钟，字伯律，宣德庚戌，以礼部郎中奉玺书出守吴郡。国朝自洪武以来，郡守之赐玺书盖自公始。公为人刚介有为，既下车，既以兴利除害为己任，修政条，明禁令，一以玺书从事，首雪民之冤，为军而复其后者千七百家。民有聚党诬害善类，公法治尤者数人，余皆敛迹。先是工部侍郎罗公汝敬奉使江南，看详吴郡粮赋，计二百八十余万石，天下田粮之重无出吴者，遂奏请于朝，得减粮七十二万一千余石。户部当沮之，欲征前数，公即上章，其辞有失信于民之语。宣庙嘉而纳之，公又奏蠲没湖田之粮十四万九千五百石。壬子秋，积雨伤稼，朝廷赐免长洲等县粮二十九万五千余石，亦以公之奏也。是年冬，公入觐，宣庙遣中官召郡守七人，宴光禄寺，并赐以诗，公实为之首。癸丑三月，公至郡时，麦不收，公奏免夏税十四万石。秋，蝗生嘉定，公祷于天，风雨大作，蝗遂死焉。初公考绩吏部，吏部将大用之，会郡民二万诣阙留公。时英庙在位，嘉公成绩，锡之诰命，进阶中议大夫，食二品禄，俾复其任。公敡历中外，侃侃自持，事苟有益于国家、利于民者，知无不为，为无不力。其治郡时，有群鹤来翔，老妪梦诉之异。其去郡也，民为歌曰：「况青天，朝命宣，宜早还。」又歌曰：「况太守，民父母。愿复来，养田叟。」公在郡十一年，封章几三百余上，年五十九，卒于郡治，士民绘其像，祀于范文正公之祠。
　　钱塘瞿宗吉着《剪灯新话》，多载鬼怪淫亵之事，同时庐陵李昌期复着《剪灯余话》续之，二书今盛市井。予尝闻嘉兴周先生鼎云：《新话》非宗吉着。元末有富某者，宋相郑公之后，家杭州吴山上，杨廉夫在杭，尝至其家，富生以他事出，值大雪，廉夫留旬日，戏为作此，将以遗主人也。宗吉少时，为富氏养婿，尝侍廉夫，得其稿，后遂掩为己作，唯《秋香亭记》一篇，乃其自笔。今观新话之文，不类廉夫，周先生之言岂别有本耶？昌期名桢，登永乐甲申进士，官至河南左布政，致仕卒。其为人清谨，所著诗有《运甓漫稿》。景泰间，韩都宪雍巡抚江西，以庐陵乡贤祀学宫，昌期独以作《余话》不得入，著述可不慎欤？
　　杨文贞公好奖拔士类。洪熙初年，仁庙尝幸文渊阁，问公曰：「当今山林亦有人乎？」公以吾乡陈先生继对，仁庙即使使召之。继至吏部，拟授国子博士，继入谢，仁庙谓当在禁近，乃改翰林五经博士，公盖未尝识继也。又刘祭酒宗器在翰林时，公尝问云：「东南文士陈嗣初外为谁？」刘曰：「有张肯继孟者颇善文。」公曰：「其文如何？」对曰：「粗枝大叶。」公惊叹曰：「粗枝大叶，此文章之所难。」然张已老，公不及荐也。
　　马都督俊，其先回回人，不食猪肉，宣宗一日宴武英，宣俊甚急，俊至，以所食猪肉赐之，俊即奉之，几入口，上笑曰：「汝回回人，亦食此耶？」俊叩首曰：「陛下欲臣死即死，况食肉耶？」上即命左右取肉，且曰：「吾戏之耳，不可破汝戒也。」俊复叩首谢。
　　蒋用文，淮南人，儒而精于医，初以戴元礼荐入太医院为御医。永乐中，升院判，极蒙宠异，仁宗在青宫，尤眷待之。后公以老卒于京师，仁宗特加院使，赐谥恭毅，命中使护丧以归。国朝太医院官无赐谥者，有谥惟公一人而已。
　　人之贵贱寿夭，固云有命，其间亦有不尽然者，姑以余所知言之。沈先生启南与卢知县锺生年月日无不同者，卢乃官至七品，先生虽清高，竟不沾寸禄。朱孝子颢与唐惟勤广亦同年月日时生，唐为吉安县医官，年六十一而卒，而孝子年至七十，且四人皆产吴中，此则不可晓也。
　　吾乡沈孟□，永乐中以人材被征，出吏浙江，布政谢公以其读书善吟，礼之颇厚。一日胥会，大暑，布政扇偶坠地，命吏拾之，其人但拱立，答云：不敢。复命之，则云有皂隶。布政笑曰：「是吾差了。」遂令隶卒拾之，略无怒色，观此，犹可想见前辈风致。
　　吴都宪讷为御史时，出巡贵州还，例当言三司官得失，有潜以黄金追送于道者，吴公略不启封，但题诗其上云：「萧萧行李向东还，要过前途最险滩。若有私赃并土物，任他沉在碧波间。」于少保尝为兵部侍郎，巡抚河南，其还京日，一物不持，人传其诗云：「手帕蘑姑与线香，本资民用反为殃。清风雨袖朝天去，免得闾阎话短长。」读二诗，可见前辈之为吏，而贪污亦少愧矣。
　　胡忠安公在母腹时，母尝夜梦有老僧来谒，手持三花，以其一遗之，惊寤而公遂产，其发尚白，逾月，乃反黑。数日，有老僧至门，曰：「闻汝家生男，亦有异乎？」其家不对，僧遂索观之。公出见僧，微有笑容，家人怪问，僧曰：「此吾师天池长老后身也。吾师未寂后，梦吾而告曰：『今托生常州某家，尔当来视我，以一笑为记。』今真是矣。」闻者咸叹其异，后李翰林宾之，郡人邵文敬挽公诗，皆有前身是禅之语，盖纪实也。天池山在吴郡西十里。
　　胡忠安公，天顺元年年八十二，辞免师傅，以礼部尚书致仕。时公三弟年皆七十余，皆康强无恙，苍颜皓发。燕乐一堂之上，公遂名其堂曰寿堂，自为之记。公归七年，年八十九而薨。盖公自建文甲辰登第，立朝几六十年，为尚书者三十一年，十知贡举，天下学士多其门生，及乎名成身退，而又有天伦之乐。福寿如公，斯世一人而已。
　　国朝六卿之寿考者，以余所知，若萧山魏公骥九十七，毗陵胡公翥八十九，吾乡杨公翥八十五，盐山黄公翱八十四。四人惟魏公之齿最高，自校官历仕至南京吏部尚书致仕，诏进阶一品，人传其九十岁时，发不落，灯下犹书蝇头细字，日应酬诗文，无有倦色。后朝廷闻之，遣行人继敕存问，并赐羊酒，甫及门而公亦薨矣。
　　监察御史庐陵孙公鼎，正统间提督南畿学校，公为人外和内刚，教学者必以力行为先，终日端坐，未尝欹侧，人多化之。性至孝，尝为松江府学教授，其父将往视之，公闻之，喜跃，西向再拜。既而父至，公趋见，即拜俯伏岸侧，俟父登岸而起。后公致政家居，一日忽沐浴，具衣冠拜谢，别父母，告以某日某时当死，父母怪之，勿信。及期，复拜别如初，遂端坐而逝。盖公平日之学，一本以诚，故能前知如此。
● 卷下
　　正统间，北京忠勇前卫百户杨安以病死，其妻岳氏美色，有一校尉欲犯之，不从。因诬岳氏与婿邱永通，欲谋杀夫，与邻妇郝氏召术士沈荣，书符焚汤中，饮之，以致夫死。上其事于官，岳氏、郝氏并邱永、沈荣皆被逮系狱。刑部都察院覆审，皆如初拟，转送大理寺。时，左少卿薛瑄掌寺事，以岳氏前后狱辞不同，屡驳之。都御史王文以尝官大理，意颇弗怿；评事张柷援宣德年间事例，狱有疑不决者，取旨定夺，瑄等具奏以闻。有旨：着都察院老成御史一员，体访得实来说。御史潘洪据岳氏四邻及医人供词，系百户杨安泻痢经半年死，其召术士沈荣，因家不宁，身日操练，令妻岳氏偕邻妇郝氏请至，并无谋害等情。覆奏，得旨：既是冤枉，都饶了罢。原问官好生不用心，罚俸三月。刑部奏系都察院四川道问，御史罚俸亦如刑部，遂奏连锦衣卫，上悉皆宥之。锦衣卫指挥马顺自惭，召旗校等鞭之，校尉衔潘御史，遂讦御史潘洪奏事诈不以实，洪发充大同威远卫军。岳氏狱事，着多官午门外问，岳氏等四人不胜拷讯，即皆诬服。次日，薛瑄、张柷与右少卿顾惟敬、贺祖嗣、寺副费敬、周观等皆被拷问，王文命鞭，瑄乃奏术士沈荣原系苏州府常熟县人，而顾惟敬、寺丞仰瞻、周观、张柷等皆苏州人，显有情弊。上命锦衣卫隔别打问，时仰瞻捕蝗淮上，周寺副被马顺窘辱，不得已辞遂连瞻。瞻提解回，亦自诬服。刑部定罪，岳氏、邱永凌迟处死，郝氏、沈荣绞罪，薛瑄秋后处决，仰瞻军与潘洪同卫，顾惟敬以下咸降官三级。未几，薛瑄以谳狱官奏称其冤，发原籍为民。景泰初，复起为南京大理丞，转北京少卿。英宗复位，进官礼部左侍郎兼翰林学士，入阁。王文之诛，瑄传旨也。瑄入阁四月，即恳致仕。
　　景泰间，广宁伯刘安守大同，郭登为参将，时英宗在北廷。一日敌骑拥之至大同城下，安与登计，登曰：「敌人之来，情未可测，不若拒之。」安不从，乃缒城而下，谒见英宗，言也先别无志，但欲多得财货耳。安返检库藏及民间，得金帛巨万，明日下城，悉以劳也。先复密奏英宗，欲开辕门诱敌骑入，因而夺驾。英宗曰：「敌人狡狯不可当，此计一泄，祸必及我矣。」计遂寝。也先得金帛，复拥驾去。安即日具奏，朝廷似有怒意，取安回南京，而以登代之。后英宗复辟，登祸几至不测。时徐有贞当国，与登有文字之好，为力争上前，获免，然登亦自是解兵权矣。安遂召还北京。上一日罢朝，御文华殿，宣安室，首言大同事，慰劳再三，凡昔所费悉倍赐之，而安之宠遇日隆矣。未几，兵部尚书陈汝言以赃败事连登，遂充肃州军。上崩，登乃复旧爵。
　　天顺初，英宗以徐有贞有复辟功，进爵武功伯，独任机密，极蒙眷爱。有贞为人颇隘，为石亨等所忌。会监察御史杨瑄巡抚河南，回奏宦官曹吉祥与亨强占民田等事，上欲穷治瑄，有贞固争之。已而御史张鹏复奏亨，亨疑有贞之为，乃阴结吉祥，密言于上。御史奏事不实，皆有贞使之。上命锦衣卫鞫问谁所使令，瑄等对引都御史耿九畴。鞫问官承上旨，两御史不胜拷讯，辞遂连有贞，有贞与九畴皆降官，而有贞为广西参政，瑄等皆发充军。然亨必欲害有贞，乃潜使人进匿名本，上览之，大怒。命追有贞，至京，下锦衣狱，几有不测之命。适承天门灾，遂安置金齿为民。及曹、石事败，上感悟，一日问吕原等徐有贞安在？原言现为民金齿，不胜困悴，望陛下哀怜之，令本州岛为民。上由是特召有贞，使还田里。后上欲复用之，两为李贤所沮，最后阁下缺人，出自上裁，令中书科写敕取徐有贞来，用敕未下，而上崩矣。有贞家居四年，纯皇帝即位，诏复其章服，闲居八年，以疾终，年六十有六。
　　汤胤绩为锦衣指挥，时徐武功，李文达当国，权宠赫然，胤绩图大用，乃绘二公像县之书室，晨夕执礼甚恭。或以言于徐公，公怪之，且曰：「胤绩乃狂生，大用必偾事。」未几，李公荐为参将守边。一日，敌骑有牧马城下者，胤绩轻勒兵赴之，已而敌骑大至，胤绩兵寡，仍无援者，脑中流矢而死。以是服徐公之知人也。
　　正统丁卯，刘草窗先生买舟上京，途次晚泊，其子宗序登岸散步，见人家畜一牛而五足，其一足生于颔，蹄反向上，宗序言于先生，先生勿信，往视之，果然。先生曰：「牛土属，而蹄则尤贱者，今反居上，得非有小人之变乎？」后二年，王振致北狩之祸。
　　俞司寇父仲良，素宽厚长者，尝一日自外归，见有偷儿方窃其家堂前锡灯檠，仲良回避，俟其袖出乃入。后家人以失器告，仲良曰：「此器久不堪用，吾已与锡工新之也。」后竟复买，终不令家人知之。又尝一日宴客，客有贫者，饮毕，袖其银杯，其妻屏后见之，呼仲良入，告以故，令检之，仲良笑曰：「酒器夜来吾已废其一，汝何视之误耶？」
　　俞公士悦，由进士历官至太子太保兼刑部尚书，贵显无比。一日有相士至门，公适微服，相士见之，不以公为贵人。既退，人谓之曰：「子善相，犹不识俞尚书耶？」其人弗信，翼日往，熟视公，见其颔，大声曰：「贵在是矣。」人皆笑其妄，公独以为然。盖公初生一月颔患疳，脱去颔骨，母夫人甚忧之，一夕，梦神人谓曰：「儿后大贵，吾为易其颔骨耳。」此与周益公易须，杨诚斋易脑骨事甚类也。
　　陆参政孟昭，行人豁达大度，尝有同门友某人者，家贫无依，行乞于市。公致仕归，一日送客出门，适其人立门侧求乞，守门者叱之，公曰：「勿叱也。」引入中庭，命与之食。公熟视良久，入语夫人曰：「吾视丐者，绝似吾少时友某人，岂即其人耶？」遂令人问之，丐者具道姓名，乃真其人也。公即出，持其手曰：「子何一贫至此乎？相见晚矣。」即延之坐，与共夜饭，饭毕，具浴，亟命家人取衣一袭，与之易服，留止十余日。其人感谢辞去，公亲送之，至一小室，诸其人入，曰：「吾已为子置此，但安居可也。」室中器用，靡一不备，又遗米十石，白银十两，曰：「聊为生植之资，毋浪费也。」其人感刻入骨。
　　参政吴公惠，正统间为行人，与舒给事使占城，海中遥见青山一抹。时风浪大作，顷之忽至其下，盖琅琊山也。其山棱利如剑峰，下白骨无数，鬼神出没烟雾中，舒给事分必死，恸哭，公颜色自若，作文祭神投洋中，风息得过。公有诗云：「巨浪摧山掀别岛，黑波涵月撼危樯。」则其险可知矣。
　　陈都宪有戒、俞司寇仕朝，同为郡学生，而居亦相迩。尝偕往学中，时天尚未明，学前有小民早起，闻隶卒前呵之声，以为贵人节至。启门视之，寂无所见，惟见二公谈笑而来。其人心颇异之，后二公皆仕至极品。岂权福之人，虽鬼神亦预知畏而为之避耶？
　　城西陈生以煎银为业，尝有商人就生家煎银，生以假银易之，商年少，勿之悟也。既而持归，其父知之，怒，其商人无以自明，既经死。未几，其母以子故，悲愤而死。父曰：「妻子既亡，吾何独生？」于是亦就经焉。后陈生在家，忽白日震雷一声，出陈于户，首与四体皆已斫去，其家悉被雷火所焚，延及百余家。
　　郡人李茂，少失怙恃，叔伯顺抚之成人，茂笃于孝敬。一日伯顺病将死，药不能疗，茂操刀入室，剖心肉如小指大，用香灰封其疮，乃以心肉和猪首煮之，进于伯顺，伯顺食之甘美，疾遂愈，茂亦无恙。
　　滁州刘侍郎清，少为州学生，书过目成诵，嗜酒赋诗，尤好滑稽。尝丁祭毕，诸生争取祭物，刘公略不之顾，戏作弹文，揭明伦堂壁，曰：「天将晚，祭礼了。只听得，雨廊下，闹炒炒。争胙肉的你精吾肥，争馒头的你大我小。颜回德行人，见了微微笑。子路好勇者，见了心焦燥。夫子渭然叹曰：我也曾在陈绝粮，不曾见这饿莩。」既而醉卧忘之，明旦，御史下学，见壁上字，召诸生责之，独奇刘公，不责也。后刘公官京师三品，与大臣上疏言事，左迁四川参政，乃作诗云：「一封朝奏九重天，台阁诸公尽左迁。独有风流老参政，满船箫鼓下西川。」其风致可想也。
　　景泰甲戌会试，商阁老为考试官，取中门人九人，有潜榜字于礼部门者云：「天下解元俱下第，翰林高弟尽登科。」时毗陵胡忠安公为大宗伯，知之，遂付一笑。又轩公█儿为刑部尚书，俭甚，每部中午食，止豆腐干一块，尝有为诗一律，置于公之座上。其一联云：「终日公堂飧豆腐，长宵私室倒金尊。」公见之曰：「此必诸司官所为，然无如之何也？」
　　三山游击宇文固尝仕宁王府教授，王雅重之，然性刚介少容，竟坐事落职。流寓荆州，日惟卖文为生，求之者甚众，每有所作，辄援笔立就，未尝就草，自巡抚大臣以下皆礼貌之。武昌府检校尹君文与之交，为予言，固年百十余，岁头不童，齿不豁，步履轻健如飞，壮者或不逮云。
　　四明儒士胡宏任之，精卜筮之术，尤善测字，尝一日途行，有二举子将赴乡试，以识胡，拉而问之。胡曰：「二君一有阻，一中选。」皆以为不然，后一人果以父丧不得入试，一人果以是年领荐。或问之，丧父者问时，适有人汲水而过，水与立，泣字也，吾是以知有哭泣之戚。次人问时，偶人立其旁，立旁有人，位字也，吾是以知其必中。
　　真六者，京师人瞽目，善说评话，而家甚贫。其邻某翁，尝往来河南，瞽告以贫故，欲与偕往，翁诺之。一夕与真出西化门外，以一驴共乘，戒之勿言，耳畔惟闻风声。久之，闻鸡号，翁呼真下驴，则河南某府也。真以河南去京师若干里，非一夕可达，心大骇，然以翁戒，终不敢言。居半月，为人说评话，获布五十疋，大喜过望，翁乃买驴自乘，命真乘驴尾之。复一夕而归，真以翁多术，心生艳慕，抵家，曳翁衣曰：「翁必教我，否则吾将闻之官。」翁曰：「此缩地法也，汝不可学。」不得已，以卜筮授之，真大精其术。后有瞽人马六者，亦京师人，师事真六，人问其术者日满户外，言无不验。天顺间，有强盗数人，校尉捕之不能得，乃问于马，马曰：「汝急往山东某地酒肆中，同饮者即群盗也。」校尉驰往，如其言获盗，尽缚之。盗惊问曰：「吾辈实盗，然已改行，将为商，何知之神若是？愿言之，死无悔也。」校尉曰：「吾实不知，卜者马六教我耳。」群盗大衔之，中一人命其家于夜半持刃行刺，马六床上闻叩门声，亟呼家人曰：「有人来杀吾。」言未毕，其人破门而入，刺杀之。
　　王驴儿，济宁人，少瞽双目，为人推磨，每午买烧酒二樽，留其一以为夜需。一夕，壶忽罄，心疑酒家欺己，质之不服。中夜扃闭伺焉，闻壶有声，起抚壶，无有矣。遂遍室摸得一狐，沉醉，以破帽笼其首，系之。五鼓，狐醒，呼王求释，王不可，乃曰：「汝与吾有缘，合以推命相授，亟释我，不汝欺也。」释之，遂成一人，与王谈命，数月，穷其妙，由是以其术名天下，人叩之者，日满户外。景泰中，吾乡徐武功有贞，以都御史治水张秋，时王尚书竑亦以都御史督淮上漕运，二公一日微服过王生，令其推命，王生闻二公声，知非常人，遂起延入内坐，各问生年月日，曰：「贵人也。」徐公绐之曰：「吾两人为商，何贵之有？」曰：「公等皆显官，系金带，切弗隐也。」徐公大惊，复绐曰：「吾扬州太守。」王公曰：「吾湖广参议。」曰：「非也。其都宪乎？」皆不应，曰：「二公官至尚书，但徐公之爵较王公尤高。惜乎不久，王公能急流勇退耳。」后王公入兵部，不三年即乞致仕，徐公天顺初亦升尚书，至武功伯，未逾年罢，皆如王生之言。
　　王昌大者，义兴山中人也，身长七尺，膂力绝人。家故农，以服田为业，自负其力，不畜牛，每东作方兴，则解衣往田间，躬背犁以耕，耕或近田塍，塍为之动。遇休耕，力无所用，时时作战斗状，必连拔数树而后已。他日行之野，见有持枪逐虎者，昌呼谓曰：「枪干坚乎？」取屈之，应手而断。笑曰：「枪如是乎？虎乌能毙哉？」拔道旁竹，剡其末，未及竟而虎至，虎张颐，将向昌，昌即以竹贯其喉，更持虎两足投林薄中，则已僵矣。义兴山有巨蛇，长数丈，素为人害。昌一日出樵，见草间蝇营营然，心疑其蛇，披草视之，果巨蛇也，即提其尾，向空掷之，蛇堕地而死。又尝转运于京道，值水军，闻昌之多力也。然以其田夫，共肆诟侮，昌怒，举所载舟樯木拉之，仆水者几百人。众骇曰：「彼农固若是耶？」及抵京，同漕者咸以驴驼米输之囷，昌独囊米悬长木，负之以行。囊多至二十余，步无窘侧，虽素称有力人者，亦皆以为莫及也。
　　无锡教谕金廷辉，四明人也。成化癸卯，大比，为江西考官，夜阅卷，倦甚，忽坐睡，梦有草角书生揖于前曰：「人非尧舜，安能每事尽善？愿赐荐拔。」金觉而心异之，偶阅一卷，文理颇优，疑似之间，明夜，复梦书生来谒，其言如初。金意决，遂取是卷，揭晓拆之，乃费状元子充。时子充年十岁，正在草角，语其梦，盖不知也。
　　松江上海县地名十字庙，有农家延僧诵经，扬幡于门。时暑天，人有负牛皮过之，渴甚，置牛皮幡下，入野店，洁白酒饮，忽阴云四合，一霹雳击碎幡竿，牛皮飞去，不知所向。农家草屋上但见竹钉万计，皆长二、三寸，滑润可爱，不可晓也。
　　北京安化门有古窑，成化间，一贫人偶宿其中，夜深月明如昼，有二人携手过言，明日当会顺承门外，吕先生亦来会，贫人窃听之，疑其仙也。明旦，亟往其处，见一人执扇，有出尘之态，即曳其裾，再拜曰：「子吕洞宾也，愿有以教我。」其人大惊，且行且却，迤逦至天池坛前，曰：「汝执吾扇，吾欲溺。」指秽中虫谓曰：「汝食之。」贫人方蹙额不肯，人与秽物忽皆不见，惟手中扇存焉。
　　侍郎孔公韶文言，向为广西按察司回，舣舟江滨，登岸，其邻舟有占城人，将进虎京师，延公过舟，虎置圈中，毛色炳然。有一人能驯虎，开圈门，以拳直入虎口，虎捧之，拳出，略无所伤。后复戏其足，作退缩状，夷人言虎甚惜蹄爪故也。又呼其名而问饥否？语言莫辨，虎为长吼，若求食然。公大惊而退。又言宰南康之都昌时，其地多虎，县有隶卒，身长七尺，素称多力，尝晚回，遇虎于道，其人仓惶上树，树不甚高大，虎怒啮之，几倒，人知不可免，遇虎饮泉，即跃下，与虎抱持，良久而绝无人来，乃言于虎曰：「吾与汝气力已尽，若不见害，可长叫三声。吾即释汝，否则俱死此树下耳。」言毕，虎果悲号者三，其人随手纵之，低首掉尾而去。
　　陆仪吉言乃父景福知宁波府日，天久不雨，闻郡之金井山有金钱者，能致云雨，遂往祷焉。山去城约五六十里，金钱在山之第四潭，景福焚香致敬，置一小瓮潭侧，见有物蜿蜒而入，即携之以归，置城隍中，果大雨沾足。景福喜甚，欲亲送其还，而禅于远，乃命仪吉与郡学袁先生者偕行，二人舟中觞酌。既醉，袁先生者善谐谑，金线屡为袁所侮，仪吉亦乘醉启瓮，取芦出金线视之，其身细如灯心而黄色，然已僵矣。仪吉笑曰：「龙果若是乎？」几欲以手断之，竟惧其龙而止。及抵山，闻瓮中有声，视之则已能动，不复僵矣。遂携之上山，将至潭，见黑云四起，潭中之鱼皆跳跃，似有迎意，金线出瓮，渐大如臂，已而雷雨交作，天昏黑，咫尺莫辨，皆相顾大惊，匍匐而下。登舟，雷雨益甚，舟几覆，二人罔知所措，皆再拜谢罪，舟始克济。
　　济宁人王士能，年百二十三岁，朝廷闻其老，尝召见之，赐宝镪以归。成化丙午，余友礼部杨君循吉以使事过其州，微服访之，见士能衣白袷衣坐木床上，年可四五十人。杨君问其所以致寿，士能曰：「无他术也。但平生不食肉，不畜妻妾，不识数，不争气耳。」又问其日食几何？曰：「食一饼及少菜而已。」
　　北京刘老者，曾往湖广岳州，其地往往有杀人者，谓之采生。遇每年闰月，人五六成群，以长竹竿挑小筐篮，竿上有钩，用以钩人。凡逢人，采只不采双，虽亲识遇之，亦不能免。僧或妇人尤善，彼地人谓妇人和尚利市十倍于男子也。有老人教刘，凡宿时以足践泥垢，履其家门限上，视之，须臾垢去者，其家必行此术。盖鬼为之扫除，急行勿宿，又其人采生时，或反被有力所缚，每人出银五十两，谓之买命钱。尝有一僧野行，被采生者六人，悉以竿钩其衣，僧知不免，佯谓众曰：「吾死固不可逃，但禅衣新受人赐，不欲灭其德，脱下就死何如？」众从之，僧素有力，甫脱衣，即疾挥禅杖，击倒六人，悉缚之。六人者求救，共出银三百两，僧遂释之，持其银去。
　　肇庆人言其乡善捕虎者，尝夜持药箭，隐深山草莽中，聚山木燃之，有虎与熊偕来，熊身兼三虎，时天寒，见燃薪，皆附之，其人潜以箭中熊喉，熊以掌拔箭，对虎似有怒意，虎伏地，旋痛甚，即以所燃木击虎，虎毙，熊亦继之，其人并得二物以归。
　　宿州民徐某者，尝过其州一山，见鹊跳踯草间，近之已不能飞，疑为蛇伤，取视之，有小蛇蟠草间，其臂不觉被啮。徐知有毒，即以所佩刀剜去臂肉如钱，急归，以药裹之，得无恙。无几时，复往山中，见剜去肉大如升，心颇怪之，刺以物，感毒气，回家即死。
　　金齿山中多猿，人家畜牛屡为猿所害，每牧时，必众守之。盖猿见牛即跨其背，以掌入牛谷道，尽取肠胃以出，牛痛甚奔，猿坐自若，竟不肯下，牛虽有力，无如何也。
　　蓟州一僧寺，每年七月十三日有僧坐化，观者如堵，布施财物，不可胜数。适御史刘清按其地，闻之，亦往观焉。僧死，坐龛中，御史有疑，命左右撼之不动，细视之，其身钉于榻上，由是僧皆服罪。盖寺中每养丐者肥美，遇是日，用计死之，以规利耳。
　　南濠张晓初以授徒为业，老而无子，尝有举子挈家将赴南雍，舟泊晓初河下。晓初延之登岸，胥会间，其人询知晓初无子，乃以己女绐为女奴，卖于晓初为妾，以供路费。晓初怜其贫，以白金五两内焉。入夜，问其女，则云实举子所生。晓初惊曰：「吾士人而取衣冠女为妾，以供路费，吾不忍也。」明早急遣还举子，而不索其银，举子愧谢而去。逾年，晓初生子，广东佥宪习是也，人以为阴德所致。
　　相城有丐者王姓，尝操小舟往来乞食，每得酒肉，遇佳者，别贮一竹筒中，归以奉母，母饮食，必起为歌舞，欲其心之悦而后已。时陈先生继主沈氏馆，目击其事，叹曰：「王某，真孝子也。」
　　吾乡沈征士希，明正统初遇僧宏慈济者，陕西人，年九十余，言在元居李思齐幕下，思齐死，乃削发为僧，书无不读。尝为征士，讲《周礼》与《易》，能前知未来事，尢精于星命，是沙涤先生再传，尽以其书授征士，且曰：「今之推命者，动称子平，盖祖宋末徐颜升，非徐子平也。」子平名居易，五代人，与麻衣陈搏同隐华山，盖异人也。沙涤之法较子平为胜，征士亦精其术，然秘其书，不肯轻与人推。
　　兵部侍郎李公蕡，居吴城之东，公自为郡学生至归老于家，每出，必于城外上马，逮回，望城门即步，未尝一日易也。大理寺丞仰公瞻，少亦为郡学生。时夏建中先生为训导，后公每经其门，必为下马，人识之，旦暮皆然。观此二事，亦可见前辈谦德。
　　四月十五日，相传为吕纯阳诞日，吴中福济观，每年遇是日设大会，游人往来，箫鼓不绝。观主老道士为余言，是日必晴，虽阴霾亦必开霁。余十数年来验之果然。陆放翁笔记云：四月十九日，成都谓之浣花遨头，宴于杜子美草堂。余客蜀数年，屡赴此席，未尝不晴。蜀人云：虽戴白之老，未尝见浣花日雨也。放翁是说，正与此类相似，皆非偶然者，不可晓也。望信桥织工赵某产子，三足二阴，一足在左腹下，其一阴生于左股左胁上，复有块如杯，裸一昼夜不死，人来观者众，遂压杀之。
　　李都御史实四川合江人，其乡有土地祠，李微时，经祠前，见塑像起立，心窃怪之。归以语母，欲碎其像，母止之。神忽托梦祠旁人云：「李秀才过，吾敬之，起立，彼不知，乃欲碎我。微其母，吾不免矣。」李后复过其祠，戏书像背云：「此人无礼，合送丰都。」人复梦神泣告曰：「李秀才今将送我丰都，烦急求救于其母。」乡人往告，母怒，李遂涤之，后果至大显。
　　郡人沈氏兄弟二人，其兄尝一日倚屋柱，有所思，忽雷碎其柱，半身为雷火所焚，视之甚黑，但闻空中若有人云：「误矣，视其家则已如故，身亦绝无痛楚。」其弟读书楼上，一日震雷碎其柱，其藏书木匣以铁缘四角，尽熔为汁，铜锁与匣中数钱亦熔，而匣与书俱无恙，不可晓也。
　　石湖农民有管某者，其妻通于人，谋所以杀之，未果。一日与其母绐他事，载管于河，醉之酒，推堕水中。时水浅，管救于渔人，获免，抵家，勿悟妻之谋也。妻见夫归，大惊，天晚，遂诱其浴，复携沸汤，欲因而灌之，汤未前，忽闻雷霆一声，其妻已击死矣。
　　阊门人陆某，尝夜梦皂衣者四人至其家，再拜乞命。明旦，忽有人持四鳖来馈，陆笑曰：「昨宵之梦，其殆汝耶？然吾必欲食汝，不能释也。」竟烹食之。不二日，疽发于背，诸药莫疗而死。
　　成化末，内官阿丑年少机敏，善作教坊杂剧，宪宗每令献技以为戏。时汪直势方赫赫，丑欲倾之，装一醉人，仆卧于地，或呵之曰：某官至。醉人不起。又曰：皇帝驾至。卧亦如故。后云：汪直至矣。醉人仓惶惊起。或问之曰：汝不畏驾至而畏汪直，何也？曰：当今之世，吾知有汪直而已，他不知也。上悟，待直顿衰。保国公朱永治居第，私役军士颇众，丑一日装两人于上前，一人诵诗曰：「六千兵散楚歌声。」一人击之曰：「何为误八千为六千。」一人答曰：「二千在保国公家造房。」上疑之勿信，密令人视之，果然。保国惧，即日撤工。
　　三原王公为都御史时，巡抚南畿，尝一日至吴，有市井无赖乘其醉而骂公于道。公见之，略无怒色，但从容言曰：「此人醉矣。」命吏卒遣之。若王可谓有辅相之量者矣。
　　沈石田先生尝与陈起东会饮于吴太史家，时贺解元恩、陈进士策在座，先生不善饮，酒至辄辞。起东云：「吾有一对，君能对之，吾当代君饮。」先生曰：「然。」起东云：「恩作解元，礼合贺其荣也。」先生应声曰：「策为进士，职当陈嘉谟焉。」合座无不击节。
　　右都御史王越尝出入太监汪直门下，又尝从汪出征北边，官骤升至威宁伯。一日忽作诗曰：「归去来兮归去来，千金难买钓鱼台。也知世事只如此，试问古人安在哉？白发有情怜我老，黄花无主为谁开？平生报国心如火，一夜西风化作灰。」未几汪败，越以附汪故竟削爵为安陆州民，亦诗谶欤？僧起宗为予言，绍兴某寺有老僧，年七十余，云五十年前曾手录此诗，起宗近见其稿，始知非王所作，盖好事者嫁之耳。
　　慈溪张御史昺，字仲明，都御史楷之子。成化间，知江西铅山县，县有寡妇，止一子，为虎所食，讼于张，张与之期五日来。乃斋戒作文，祭城隍神，大概言神不能御灾捍患，而纵虎食人，五日内必驱虎伏辜，否则毁其庙而更置之。后五日，天未明，梦有人告曰：「虎至矣，虎至矣。」张惊起佩箭升堂，急令启门，忽二虎至，俯伏庭下，若有神人守之者。张曰：「吾良民之子，而汝食之，法当抵死。」二虎有不伤人退，一虎起，绕伏虎一匝，低尾而出，其一不动，张素善射，拔所佩箭，三发三中其首，虎犹不死，命隶卒乱鞭杀之，召妇人归其虎。甫到官，凡淫祠悉为破毁，独乡落一祠，民秘之获存。后张以公事经其地，夜忽梦神告曰：愿公恕我，无毁我祠。翼日，询于乡民，急毁之，神忽降于邻县之民某曰：「吾被张知县毁祠，张公阳官，且正人，吾不敢近，愿借片地，暂栖吾身。张公去，祠可复也。汝不从吾，五日内必祸及民。」初不信，不三日，果烦懑吐逆，神仍降，皆罗拜许之，遂为立祠，张不知也。又有道士善隐形术，寓某观中，淫人妇女，不可胜数，张一日擒至，重鞭之，殊无所苦。顷之，并其形不见，张绐以他出，竟驰观中，缚之而归，裸其身，用印于背，然后鞭之，随声称冤，竟死杖下。
　　西番长耳僧法奴居中国三十年，善汉人语，丁酉岁游吴，止礼拜寺，为予言，其生弥西里国在天方国西，五年可达，中国去其国一年之程。有藏国把国者，地广千里，人长五丈，其声闻一二里，日饭尽米一石，然胆怯，闻金鼓或炮声必疾走，其小儿亦丈余也。长耳僧宗回回教，游行海上，凡数十国。其在中国，足迹遍天下，约其年，几百岁，每日惟食饭一盂，鸡鹅羊肉亦皆食之，或数日不食，亦不饥也。后渡钱塘江观窑器，溺死。
　　松江有老医张公寿者，神其术，然不肯轻售。其乡尝有一妇，怀孕将育，一日误跌，遂闷绝，延公寿治之。公寿取头上针，使开妇胸，当心针之，随产一子。公寿命视手，果有针穴。盖此妇被跌，为子手捧其心，故闷绝耳，后此子竟曲一指。
　　嘉定县八都有农家产一女，左股有肉块甚薄，三日块破，出一女，大如鼍，眉发手足悉具，出时尚活，未几，与此女同死。
　　湖广刘长史梁，少年在学，景泰壬申，其兄一夕梦神人告之曰：明年秋，汝弟中举，名在百十二，候费宏中状元，汝弟才得进士。旦语长史，皆以为湖广解额九十人，梦必无应。明年开科，长史果中一百十二名，时年才十七。后屡试下第，颇忆梦中之言，不就教职。成化丁未，始第进士，榜首果费宏也，亦异哉！
　　河南都司有王指挥者，妾生一子，后继室生子，病不离体。一日召女巫治之，巫云：所居屋有厌镇。发之，果得木人，王疑庶子所为。时庶子居城外庄屋，王命两家人缚之回，祸至不测，家人劝子弗行，子以父命不可违，迁延至晚，至则城门已闭。是日适有刘宪副者，亦因病召此巫，巫亦诡言如王氏，发屋复得木人，巫云此必门子所为。刘曰：门子无怨无德，胡为厌我？命搜女巫，于其怀得小木人甚多，即杖杀之。王氏闻之亦悟，父子欢然如初。
　　扬州宝应县有周秀才者，年少时，其父与聘同县张御史女。张卒，女患颠疾，周氏欲罢婚，女家亦许之，周生独不肯，曰：「女之疾，吾之命也。且张公已没，人将不议吾家耶？」卒娶之，逾一年，生一子，女疾亦瘥。
　　无锡有金生者，尝有役事至湖广茶陵州，时暑天，经溪涧，浴之，忽阴中痛。及归，痛时作，每作觉其中有物，用力出之，其物类枣核，坚硬如铁，后每痛必出，不久竟死。又有周某者，蓄一黑犬，甚爱之，食必亲饲。后犬病瘛，周恐伤人，锁之屋柱。一日饲之，被啮其臂，周且痛且怒，乃烹食之，食已疾作，口出犬声，有物如蚯蚓状，从阴中出，痛不可忍，诸药莫疗而死。
　　沈万三之富，炉火所致。其子既戍边，犹用以自给，蓄牛马千计。无锡某御史尝按辽阳，友人知其事，劝取其方。御史至，即坐沈以强盗系之狱。沈求免，御史曰：能予我丹方者，贷尔罪。沈谢言无方，但先世所遗成药耳。因献数合得免。御史归，分友少许，友亦致富。
　　天顺成化间，吴有龚驮子者，与妻僦居，每三五日一出市薪米而归，归即闭门，不治生产，人不之疑也。龚后老死，邻人于其家得鼎盎之属，始知其有炉火术云。
　　有道者语先君云：不生不杀。先君遂不畜鸡豕。客至，市以供之。又云：人求道，须于功名上闹一闹，方心死。
　　朱晦翁有《乞汞帖》云：欲观造化之理，今藏湖之道场山。
　　朱晦翁居白鹿洞，与白玉蟾善，一日登山值雨，有田父举手指空，雨为之不濡。门人问曰：「何术也？」翁曰：「偶然耳。」他日，翁患膝创颇剧，玉蟾取水为洗之，随手而脱。翁惊再拜曰：「师何神哉？」玉蟾曰：「偶然耳。」翁大惭，然终不穷其术。翁为江西提刑，闻唐开府紫虚真人尚在某山中，使人持书乞为弟子，且曰：「能以道相授者，当来，不尔不敢见。」紫虚复云：「道不可传，朱某必不至。」门人请曰：「仙师尝云传道必择世间忠孝之士，元晦真儒，奈何拒之？」紫虚曰：「吾道贵诚，朱某不诚耳。」弟子请其故，曰：「朱某阴悦吾道而阳非之，是谓不诚，不可传也。」
　　张三丰有遗墨仆，少好道，走四方无所得。至正末某岁，遇陆龙先生于嵩山，授以真诀，遂而超悟。陆先生图南之高弟子也。
　　三丰去金陵，太祖欲见，不可得，命真人张宇初求之，宇初惧，诣武当山，拜表云：望都差将吏访于洞府名山。今其表见本山志。
　　今世祈子奉张仙，其状纱帽挟弹者，乃蜀主孟昶像也。初花蕊夫人得幸于昶，国仁入宋，艺祖亦宠之。夫人德故主，日悬其像室中。一日艺祖入见而问之，夫人仓卒对曰：「此张仙也，奉之宜子。」由是传播民间。
　　孝宗皇帝山陵毕，有五色云起于陵上，结成彩凤飞去。圣主返仙，不偶然也。
　　予在礼曹，当郊天之前一日，与同官露坐，忽五色云见于日下，氤氲鲜翠。予急索酒跪饮之，亦平生奇观也。
　　义门郑氏藏书最多，永乐初，进其什之四五，今内阁多有其本。徐天全所藏，盖多出此。予教徐之孙，尝见有义门印记。后其子售逸狼藉，予贫不能买也，至今惜之。
　　浙江人钱知县旸继室许氏，临平人，名璚姬，善于词翰，尝有绝句诗云：「鹊噪未为喜，鸦鸣岂是凶？人间吉凶事，不在鸟声中。」又有新月诗云：「三星明灿烂，一仰一钩金。似吾深闺里，春来夜夜心。」
　　江西袁御史道为太平知县，时县有老民，家深山中，以骡驼钱物，乘之出山，中途骡拗，不肯行，老人无以为计。适一人乘驴而至，谓老人曰：「汝何之？」曰：「县前耳。」其人绐以偕往，且曰：「汝老人，骡拗若是，我驴驯，暂以代之，何如？」老人谢焉。其人乘骡，鞭之疾行，老人追不能及，失其所在，悔恨欲绝，不得已，讼于袁。袁命以驴置厅事，后四日来。袁饿驴四日，老人至，问曰：「汝认骡去路乎？」曰：「知之。」遂命隶卒牵驴，与老人抵失骡所，纵驴任其所之，驴以饿甚，且熟识故道，疾奔至家，则骡正系于门，吏卒缚其人见袁，竟服罪焉。
　　文宗儒宰永嘉县日，有商人籴米，倩人担之，其人出商不意，从别道去，商踪迹不能得，讼于文。文受其讼，佯为不理，命姑退。未几，召仓官云：欲下仓视粮，命各乡里正集脚夫于仓。是日，文人命商人立于门仓，脚夫一一过目，果获其人，遂服辜。
　　本渎市民张玉，性甚孝，父虽老，好为人解纷。一日，为乡里圆融讼事，与玉议，欲得白金数两，赂公使，则事易平。玉初不欲翁往，恐拂其意，乃计所贸易有铤，即取其一，割白布尺许，裹以与翁，翁与众至邑前，丛饮酒家，欢呼大醉，失所携物，谓同行者曰：「我与儿议，彼不欲吾来，而吾强来，今物已失去，事亦无成，我何面目归见彼耶？」乃留宿邑西精舍。同行者归语玉，玉曰：「钱帛傥来之物，失之则已，何为不归？」复取所留锭，裹以尺布，与众人城，绐曰：「翁昨日之物，乃众相戏剧，藏挟而归，今复携来，勿惊恼也。」以铤视翁，翁以为然，遂与同归。若玉可谓善孝其亲者矣。
　　陆某，长洲农民也，尝染风疾，须眉尽脱，累药无效，自以为必死，遂辞其家，操小舟，携一孙自随，往来江湖间，丐食为活。尝晚泊酒家求酒，适有白衣老人，恻然悯之曰：「吾善治此疾。」即以针刺其两股，血流如注，命以河水沃之，须臾而止，复探囊中，以红药一丸如小指大，与之，曰：「服此，至夜半，当出大汗，可急入水浴之。」问其姓，曰姓锺。问其所居何地，曰黄村。某服其药，至夜半果然。时暑天，如其言入水浴之，浴毕，呼其孙曰：「吾疾去矣，吾疾去矣。」惊喜不胜。明日操舟还，人亦大惊讶，某具言其故，往其地谢之，则绝无所谓锺先生者，始知为锺离仙云。或言某尝救一投水妇人，亦阴德所致。
　　弘治六年夏，吴中大疫，常熟尤甚，小民多阖门死，无棺以敛，往往推堕水中。双凤李氏，一门死者凡十二人，所存惟妇女小儿，然亦皆病卧。同乡一匠与李氏翁善，一日忽李翁至门，言其家人疫死，欲棺十二口，每口之直酬米二石，兼浼倩壮夫数人，举尸入棺。翁去，匠家惟六棺，载之以往，入门寂无一人，再入中堂，见尸十二卧于地，而翁在焉。匠大惊，欲返棺，则心有疑，且念旧交，乃寻坏█交于翁前，祝曰：兹来不知翁死，若许取米，仍载棺如数。言毕掷之，果如祝。匠者急回，造六棺，倩人一一敛之，遂载其米以归，后亦无他异。
　　双凤乡居民盛氏，家颇富，一日所藏钱尽飞入邻家，盛亲见之，然无以为计。
　　乡人朱某，居阊门之西，夏月，尝夜半启门就凉，见正北云际露一龙头，其大如屋，晴光灿然，旁立一披发人，朱大惊欲仆。须臾，云拥不见，朱疑披发者为真武神，以问于予。予曰：此司龙之神，非真武也。
　　弘治壬子六月，浙江定海县巨室某氏，一日忽血流沟中不止，渐至散漫，顷焉遍所居皆是。定海卫官与知县闻之，皆来聚观，不知何怪也？
　　白莲桥有渔人，网得一物，鳖头眼赤如火，█鱼尾，四足如鸭，状类小犬，鳞甲悉具，渔人以为怪，鞭数百不死，复放水中而去。
　　滁州魏生，尝夜乘马过近州山间，时已昏黑，见一物如金盘，相去甚迩。魏疑其为鬼，且进且却，既而渐近魏焉，不得已，以鞭击之，堕地，视之乃一萤也。
　　予尝遇一方士，自云尝游青城山，见供佛水碗，乃大桃核，可一升许，异而扣诸小僧，僧云：吾师采之山后。力士俟其归，求往，老僧怒其徒轻言，不得已易衣而往。初度岭三四里，抵危磴，扪壁而步，僧行如飞。至一桥，穷桥得广平石敞数亩，其下隐隐若闻鸡犬之音，崖侧偃卧一桃树，长数十丈，枝叶四布，花方盛开，香芬异人世，崖上有「桃都」二字，大如席，遒劲可爱。后数年再游，则其僧已亡，故道迷塞矣。
　　嘉兴焦通判，陕西人，其叔焦三素狠戾，生子病疹，祷于城隍，不效，击败神鼻。其妹为王妃，忽鼻痛不可忍，夜梦城隍诉焦三破鼻事。妃曰：吾兄无状，何不病之，而乃病我？神蹙额曰：此人凶恶，吾不敢犯。妃告于王，以十金改塑，乃差。谚所谓「鬼怕恶人」也。可发一笑。
　　鬼仙降笔，时有之，近在邹氏所见颇奇。主人请撰春联，时命改易不厌。既退，余语客曰：此灵鬼尔，然亦可谓罢软无为。明旦，仙至，遂书云：今日一字不易。予笑曰：当因吾言耶？月余在江阴某氏，忽降笔云：为我谢都少卿，如何考吾罢软无为？予为拊掌，尽醉中一言，鬼亦闻之。其为题清旷楼绝句云：四周山色绕阑干，六月清风入座寒。对此令人发佳句，襟期一片海天宽。亦可喜也。
　　正德中，予在礼曹，安南会试训导朴实坚，舟漂入广，遂入达阙下。予遣使事检其稿，得古抄《周易》，从而借观，中与华异者数十处，如「盛德大业至矣」，下无「哉」字」。「是兴人物，以前民用」，「是」下有「以」字，可备异闻也。具见《周易考异》。
　　吴优有为南戏于京师者，锦衣门达奏其以男装女，惑乱风俗。英宗亲逮问之，优具陈劝化风俗状，上命解缚，面令演之。一优前云：国正天心顺，官清民自安。云云。上大悦曰：此格言也，奈何罪之？遂籍群优于教坊，群优耻之。驾崩，遁归于吴。
　　陕西秦府有龟钮金印，重九斤六两，文曰秦王之宝，盖太祖特赐秦府，他王所无也。秦府又有径寸珠，一重七钱七分，一重八钱七分，名太岁弹成化末，取入内廷。
　　南昌铁柱宫，晋许真君镇蛟之所，铁柱在池水中，径尺余，水退可见。昔有人携灯其上，水腾沸，急灭灯乃已。盖真君与蛟立誓，铁柱开花释之，蛟见火，将谓柱开花也，池上至今不敢燃灯。宫有真君塑像，成化初，韩都宪雍总督两广军务，道经南昌，入宫，塑像忽堕地，韩公惊愕，许杀贼胜，为真君铸铜像。至广东获贼，像遂易焉。
　　南城罗侍郎玘，有异质，九岁，始能言，言即知书。十五岁始寐，十五以前未尝一瞑目。恒见一老妇纺纬其床侧，言既通，不复见，盖鬼媪也。又罗公为士子时，游乡校尊经阁，见梯边一狐皮，初亦不怪，行数步，返而取之，则已撤去，盖妖狐所脱也。
　　正德中，教坊庄贤素多赀，共父卒，求志墓于浙江一主事，不能撰，托一友为之，其间有云：君配某氏，有贤德，三女皆适名族。时人传以为笑。
　　张公元祯居翰林久，其门生之子又有出门下者，其人不敢称门生，而通状曰门孙。冢宰马公文升齿德并尊，乡人以书通者，不敢称乡尊，而曰乡祖，此亦可作对也。
　　钱山钱秀才兄应役粮长，县令点名，兄偶不在，遂易服以代。令怒，欲鞭之，钱以实告。令曰：汝既为秀才，吾有一对。秀才粮长，打粮长，不打秀才。钱即云，父母大人，敬大人，如敬父母。令笑而释之。
　　华亭之王巷有王姓者居焉。一日王出，有女方十余岁，偶于嫂室见一僧，长约二尺余，从床下出，牵其衣，女推之再四，得脱。惊告其嫂，嫂曰：「汝无惧，第先入，我潜门外，如僧出，当执之。」女如言而入，僧果出，搂女如故，女高叫曰：「和尚来了。」嫂进执之，真一小僧也，但不能语，似欲祈脱。有顷，则变一木块，辨之，乃纺车轮心耳。王归，怪而焚之，不灭。遂以刀碎之，视其中，隐隐有血，投之于水。后其家或不举火，则釜中悉皆灰泥，间亦有不洁污其中，如是月余乃息。
　　郡人王生自蜀回，言尝见一驴而五蹄，其一生腹下，此四蹄稍长。人束起之，则其行如飞，虽善马勿逮；解其束，则一步不能行。
　　南京一贵人家庆寿，命厨人于羊群中取母羊，将宰为享客之用。厨人置刀盆上，及羊取至，而失刀所在，颇怪之。乃尽逐羊寻之，唯一羔跪，不肯起，视其腹下，乃刀也，盖此羔即母羊之子，厨人感悟，遂弃其业。
　　有一道士善书符篆，人求之者，往往有验。肤庵施先生文扣之曰：「汝符何以能灵？」道士曰：「信手挥将去，知他灵不灵？」先生曰：「此名言也。大凡人之学术到纯熟处，己亦不知，方见其妙。」
　　成化丁未八月廿九日，常熟之李墓，人有掘地得古砖一块，乃唐顾府君墓志铭，其文曰：太和二年十一月八日，葬府君于黄屯旧茔，礼也。曾祖思绪，祖迪，父冀，府君讳良辉，字德光，府君即胄子也。性好幽居，邱园顺德，抑强伸弱，非公不缺一字死，年五十有六，兹年九月十五，遘疾，终于私第。有子四人，长顾秀，次（缺一字），次康，次芳，并哀号泣血，气竭而息。恐里巷移改，勒砖为铭。词曰：赳赳丈夫，雄雄气色。倏忽迁化，幽魂莫测。身没名在，叹之何极？
　　常熟一乡民，因岁歉，携其妻将往溧阳，依大家以居。附舟至宜兴，舟人欲图其妻，乃绐夫曰：「汝何必往溧阳，吾熟此处大家，与汝登岸，投可相依者，来取妻，讵不省跋涉？」夫然其言，令妇候舟中。与舟人行时，天色已暝，舟子负木桅随行，至松林，以桅击其夫，仆地，意其死矣，回舟谓妇曰：「而夫已为虎食，而今奈何？」妇人号哭。舟子曰：「而弗哭，我亦有家，与尔完聚足矣。」妇叫号不已，欲寻其尸，舟子仍负桅引妇同行，欲并杀之。行至一林莽间，有虎跃出，直趋舟子，妇奔走宿野寺，明日回舟，与舟中伴同至溧阳某家，言其故，主人不纳，妇复号哭。蓦有里正经其旁，偶问故，妇具言其事，里正曰：「适在县前见一男子，诉在某处被舟人谋杀，幸而不死，岂汝夫耶？」导妇至邑门，夫妇大哭，复归常熟。
　　朝鲜入贡，必遣六曹参判为正使，其官即中国之侍郎，别一人曰书传者，盖纠察参判之官。一或失礼，必归奏于王以罪之，位卑而权重，参判不敢慢也。
　　朝鲜设官，名与天朝殊，故以官通。安南则同名，故总称陪臣大头目而已。正德中，予在礼曹，正使刘德光，其翰林学士由状元及第来见，予语之曰：「德光在道，必有纪行之作，肯出示乎？」德光谦谢，明旦与副使御史阮秉和共作古风一篇，律诗三篇以呈，诗意大抵归美于予，语亦有可取者，今藏于家。
　　洪武中，乡试主考有儒士或致仕官，今惟两京翰林官主试，其它止聘校官而已。乡试有录，谓之小，录前必有序文。余见三十年前小录前后序凡三四篇者，今则惟前后二篇，同考官不得作也。又尝见永乐四年登科录，第二甲在前列者，亦得刊策，今策惟第一甲得刊。永乐十年，会试《中庸》一题，刊义二篇，今则题止一篇，唯论或二篇耳。往时乡试作减场，亦得中式。宣德十年，应天府乡试，吾乡祝参政颢以减场得高魁，今则凡减场者皆帖出矣。
　　释氏磬口向上，上者阳也，求人于阳之义。铃口向下，下者阴也，求人于阴之义。
　　僧入定，有至数十百日，欲其醒，不可呼撼，当以小磬向耳旁击之。既苏，又当以人乳滴口中，待其肠胃复通，然后复以汤粥，乃得不死。
　　张士诚初据姑苏，居承天寺佛殿，宋慧感夫人祠在其旁，每夜出，惊恐士卒，士卒不安，迁居府治。
　　慈溪杨名父子器，为诗敏捷，下笔数百言，不属草。一日，余与杨君谦同会，名父濡毫立成数律，君谦曰：「君之才敏捷，堪奉使外国，足以惊倒番人。」名父曰：「吾诗不行于中国，仅可以惊番人乎？」相顾一笑。
　　周文襄公在吴，有部民负黄帕，直入厅事，公异而问之，曰某孙潼也。楷书《千字文》一本，进呈朝廷，乞公引拔。公取观，为给驿传以行。及入，乃得旨云：孙潼书法粗俗，令再习小楷。潼失意而归，自后每为人作字，必题云：钦命再习小楷孙潼。又郡人吴英好作大字，往来徐武功之门，武功得罪，以党被逮，有司无以入其罪，坐流民，配之广西。后赦回，自署纸尾，曰钦调广西民人吴英。
　　上饶娄谅以道学为乡人所尊礼，桑民怿为太和训导，往谒。时谅方构室，其柱且合抱，民怿因笑曰：「颜氏陋巷，亦有是乎？」谅色不怡，坚定，民怿求观所为文，谅出一编，民怿览数篇，即还之曰：「吾始闻先生名甚重，今观先生之文，散漫无法，殆不满余望也。」谅佛然曰：「吾文何处无法？请明言之。」民怿抵掌笑曰：「先生过矣。诗文不佳，道问学之功已欠，吾犹意先生能尊德性也。今闻人毁己而怒，血气勃然，则所谓尊德性者又安在？」言讫趋出，谅为之气沮。
　　阳明王公为刑部主事，决囚南畿，有陈指挥者杀十八人，系狱，屡贿当道，十余岁不决。王公至，首命诛之，巡按御史又为立请，而王公竟不从。陈临刑呼曰：「死而有知，必不相舍。」公笑曰：「吾不杀汝，十八人之魂必当不舍吾，汝死何能为乎？」竟斩于市。市人无不啮指称快。陈之父死于阵，而其子又以御贼失机伏诛，三世受刑，亦异事也。
　　都公讳穆，字符敬，吴县人，弘治己未进士，官礼部郎中，加太仆少卿而归。好读书，至老不倦。里有娶妇者，夜大风雨灭烛，群然曰：「南濠都少卿家有读书灯在。」扣之，果得火。一时传为佳话。生平著作最富，如《西使记》、《金薤琳琅录》、《玉壶冰》、《听雨纪谈》诸书，邑志称其旧所刊行者二十种。近则《铁网珊瑚》，公七世孙肇斌刻于吴门。《寓意编》，平湖陆烜氏刻入《奇晋丛书》，又皆次第梓行，脍炙人口。余向藏《谭纂》上下二卷，传抄日久，亥豕较多，因与蒋子春雨略为校订，以公同好。春雨云：「尚有南濠文跋，亦无刊本，容访诸藏书家，倘得补刻，岂非艺林一大快事耶？」卷首门人陆采，乃先生之婿，号天池山人，年十九，即撰《王仙客无双传奇》者，其编辑此书，亦残膏胜馥不忍弃置之意云尔。瓯山金忠淳识。
 
