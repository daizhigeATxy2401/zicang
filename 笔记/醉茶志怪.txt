醉茶志怪 清 李庆辰


　　余有句云：“事有难言聊志怪，人非吾与更搜神。”窃谓著述家之有说部，诚以蕴蓄于中者，既富且久，而长此寂寐，无以自达，不得已寄情儿女，托兴鬼狐。子虚乌有，感触万端，其志亦可悲矣! 
　　醉茶子，诗人也。落拓一衿，寒窗坐老。平居抚时感事，既见之于篇什，而以其余闲，复成此书。友人怂恿刊行，因持书问序于予。受而读之，奇情焕发，目不暇赏。篇终数语，尤如当头棒喝，发人猛省。观其自序，首引蒲留仙志异、文达公五种，是盖合二书之体例而为之者。读者不仅以怪视之，庶可得作者之大旨焉。其志怪也，殆犹是“不语怪”之义也夫。 光绪壬辰仲冬庸叟杨光仪识 
自叙 
　　一编志异，留仙叟才迥过人；五种传奇，文达公言能警世。由今溯古，绝后空前。此外之才人，纵能灿彼心花，终属拾其牙慧。盖创之匪易，捷足者既已先登；而继之殊难，后来者莫能居上。言念及此，兴致索然。然而人各有怀，甘苦不同共际遇；士非得志，穷愁每见于词章。惟文字厌弃夫平庸，故搜讨乐言夫鬼怪。性有偏好，口讵能缄，文不求工，狂且弗顾。辟诸自鸣其天籁，岂能尽合乎人心？编中事迹，有与前贤仿佛者，乃词非虚构，事本直书。弃之何以生新，留之转如袭旧。有关风教，奚避雷同？知不免为博雅君子所指摘者矣。虽然，传记降神，易占载鬼，煌煌经史，昭著古今，固不同桑号子明、龟呼元绪，螺壳或藏彼美、鹅笼或寄书生也。仆半生抑郁，累日长愁，借中书君为扫愁帚，故随时随地，闻则记之，聊以自娱。于是二三良朋，时来蜗舍，此谈异说，彼述奇闻。谓夫千年华表，信可狐烹；三尺荒坟，真聆鬼唱。信以传信，清谈增鬼火之光；玄之又玄，雅谑生幽魂之色。再忆昔年游历，悉供今日搜罗。始欲米聚而为山，久遂裘成于集腋。维时风萧雨晦，人静夜凉，茶烟飞古鼎之香，兰炷吐秋灯之焰，濡毫吮墨，振笔直书，则此中之况味，真有不堪为外人道者也。吁嗟乎！高山流水，几多岑寂之人；弄月吟风，半是牢骚之客。东坡说鬼，言讵无稽；干宝搜神，意原有托。而况兰因絮果，尽得风流；贞木贪泉，微加月旦——事或关乎报应，词不背乎圣贤也。知我昔其谅之哉! 光绪壬辰冬日醉茶子自记 

卷一 
折狱二则 苏某 张顺 鲁班 王建屏 申仲权 刘氏子 阴司 黄教 马生 介休令 张兴 颠僧 信都翁 如意 柳儿 云素秋 茵陈木 宅仙 怪雨 说梦 青灵子 独眼龙 卖书叟 天榜 斩蛇将 蓝怪 狐伏妖 魂归 判官 某生 卞某 狐醉 疾异 牛龙 
卷二 
点金石 村女 花娘子 水鬼 女化男 吴恭人 孟都阃 林某 铁猫 三疯 狐革 巨头鬼 小夜叉 妖宅 潘茂才 灯异 星异 红衣女 刘廷桢 鼋精 一斗泉 潮异 大蛤 城南三则 张七十 白衣妇 殃神 小猕猴 泥女 小老虎 瓜异 头飞 袁某 高烈妇 小毛人 蛤珠 鬼诗 余某 王鹾贾 匏异 任住 人面瓜 僧蛊 金鱼 天门 黄叶村 产龙 祈雨 雷殛 飞人 徐标 刘大士 僧冤 刘姓 蛇精 奇疴 神妖 厉鬼 女鬼 妖避雷 火异 水灾 鬼剪烛 定州僧 灶神 小无常 鱼梦 鬼驱贼 鸟捕蝗 刘玉 无常二则 于某 青手印 天官 西贾 王媪 返魂 鬼市 汤海 陈翁 木妖 丐人子 衣怪 投胎 鼓楼二则 杜生 鬼馔 冥报 猫怪 张车夫 火鸽 碌碡 常州役 金佛 泥骷髅 黄孝廉 古瓶 火灾 蝶蛛 二竖 夙债 邹某 泥龙 瘟神 杨瞽 朱广文 宅仙 蜥蜴 铁佛 雷报 魅戏 怪风 蓝衣媪 申某 疑案 树妖 金目怪 狐仙 鼠技 庞氏 冷香堂 猬怪 蛇卵 金龟 四川女 豕舞 金鸡 狐崇 蛛怪 黄老 泥魃 东光女 黑妖 毛某 疫鬼 狐妻 涞水盗 粥厂鬼 大蛇 小黄人 棺怪 鬼哭 树哭 画妖 张孝子 刘晖 吴某 旱魃 
卷三 
张公 娄某 冯君三异 白塔寺 李志青 化犬 陶生 鬼吟诗 捉鬼 冥报 定兴城隍 冤妇 鼠怪 梦诗 鬼戏 黑山大王 龙眠穴 冯氏仆 於菟大鬼 稻田鬼 疟鬼 李茂才 花果楼 龚姓 陈氏怪 医术 妖术 娇娥 乩仙 矢魔 鼠媪 倭某 擒风 古瓦罐 铁叉 岳某 乩示题 古剑 磁鹤 茔中怪 山神 铜骡 猪异 蛤佛 鬼影 泥娃 产叟 产异 古磁器 徽商 狐帽 张氏妇 蝎异 江苏乙 山左布商 冤魂 大人迹 二仙 槐仙 张千总 王金铎 邵明 鬼窃饮 粤东童 营弁 夙冤 孙某 黄鼠 粥厂灾异 林承嗣 猪龙 二鼠 蝶仙 冥狱 观花爆 蜂异 白郎 鬼结婚 三世 妖诈食 缢致富 卵怪 溺簿 产怪 守宫 青蛙精 钱龙 石珠 土中鱼 蝎虎尾 焦某 鬼眼 陈姓 义仓怪 秦裕 蛇异 猬火 鸡异四则 产妖 羊怪 张杰 金化水 尸起 古磁缸 优伶某 河间乙 齐某 曹商 张老殿 
卷四 
爱哥 狐师 伍明伦 鼠友 阿菱 汪某 刘玉厅 公输子二则 武清乙 张氏 海惠寺 献王墓 金氏祠 地震 木怪 竹生花 人面豆 鼬鼠 蛇异 银异 慧海 厉鬼 返魂 白夫人 二童 鬼恋妇 尸哭 沧州张 控鬼 孽报 泥桃 千里井 灶神 尸变 产蛆 陈差官 樊英 役夫 浙生 树怪 夜游神 张桂 双头豕 杜醒山 张绅士 陈某 郭氏妇 分水箭 土偶 剃发匠 蜈蚣 疟童 草偶 缸怪 

醉茶志怪卷一 
折狱二则 
　　予七世祖讳珏，字德珮，为太仓州牧。赴任时，离州百里，投止旅舍。主人殷洽备至，请公寓偏室。公嫌隘甚，乃息正厅复室。墙壁光泽，设一板床，四周遮以布幄，遣仆展卧具，息偃在床。二更将尽，烛影凝青，剪之仍暗，不之怪也。甫交睫，觉有物拂面，骇而视之，顶格去脸咫尺。急起披衣，则顶格如故。俯视床前，一人浑身血腥，长跪叩首，问之不语，匍匐入床下。公乃秉烛搜之，见床底席裹一尸，重伤数处，棉塞口鼻。乃前日有布商寓此，主人贪利杀之，仓卒未得掩埋，暂藏诸床下也。公看毕，仍覆之，伪为不知。到任后，拘主人，一讯即服。 
　　太仓富室，有女貌美而慧，诗画棋枰罔不精妙，父母咸钟爱之。年及笄，婿家犹未娶，使居好楼，遣一媪一婢服役焉。适来一少尼募缘，女遇于母所，倾谈大悦。尼亦粗知文字，善棋，与女对奕，胜负互分，益相亲爱，结为闺中良友。往来既稔，渐涉戏谑。一夕并枕谈心，媪婢皆倦寝，尼谓女曰：“处子亦动情乎？”连问之，女不答，乃探女怀云：“好个鹊巢，鸠将居之。”女亦笑曰：“痴姑子，尔颠耶？尔也鹊巢，何鸠居之有？”尼曰：“我固有鸠在。”问在何处，曰：“在此。”女笑曰：“如光鸠，骂毁尔巢。”遂扪其私，则小鸡竦而待矣。大惊曰：“予以尔为尼，尔固僧耶？”欲遁。尼抱而哀之曰：“娘子勿忧，予二形人也。平时与女无殊，然感女则男，感男则女，人不能窥其奥也。且深夜无人知，何所患焉？”女许之。入帐事讫，令女验之，则惟有鹊巢而已。女笑曰：“出没不测，真逢时之利器也。”从此益亲，往来无间。女之聘期巳迫，腹彭彭而有娠矣，诡云病蛊，欺父母也。未几，亲迎礼毕，三月居然生子。夫丑之，迫令大归。女未归而仰药死。父痛女之死也，健讼不休。宰未深察，收其婿于狱，将拟抵。越半载，官迁，我公接篆，阅是案，颇疑生冤。拘富室讯之，云：“汝女不贞，何得妄控尔婿？”富室云：“女素楼居，终萝不见男子，何孕之有？果得奸夫，死自其分，敢赧颜诬告耶？”公令其退，阴遣卖花媪密访之，知与女最善者有一尼，然自女遭事，遂绝迹矣。拘尼到案，验之，女僧也。尼惭，忿语诮公云：“如此愦愦，尚作民父母!焉有二女同居而能生育者？”众俱愕然。公曰：“汝之劣迹，吾已勘破，尚强辩而不服耶？”遣官媒以小犬舐其阴，片刻则蛰虫出户，阳见于外矣。尼恐惧，变色，尽吐其实，叩头乞命。盖与女私交二载，并无人知也。遂置于法。 
　　醉茶子曰：逢时利器，乃在此耶？无惑乎善揣时艺者，皆如毛锥之脱颖矣。虽然，落第频频，理宜雌伏。 
苏某 
　　苏某，晋人，传者忘其郡邑。为某官仆，随任辽东。夜有奔女，红裙蓝帔，貌殊娴雅。自云为狐，请独居后楼，妾当就之。如其言，夜果至。与之寝，樱口喷香，花容含笑，旷世真无其偶。从此遂为琴瑟。有老仆巡更，闻楼中笑语，疑其纳妓，叩扃盘诘，则见苏独坐，惊为遇妖，劝其速绝。勿听。又半载，形容憔悴。侪辈悉劝之，苏云：“身无疾病，但倦怠耳。”未几，呕血勿起，遂自恐，向女云：“予昔颜如渥丹，今则骨将委土，家无兄弟，奈老亲何？幸留蚁命，得归故乡，卿之惠也。”言毕泪下如雨。女曰：“妾蓄有灵丹，明日携来服之，又何虑焉？”苏有僚仆甲与乙者，苏为述其事。甲曰：“噫！君其危矣，既竭尔精，更投以鸩，是速其死也。”苏哭求计。甲曰：“彼能隐形，何能为力？”苏云：“猝与之遇，形不能隐也。”甲使系铃楼外，索引其端，索动铃响，闻声辄至。次日女来，取温水半瓯，吐口中红丸，对烛润化，将饮病者。苏急引动铃响，甲乙猝至。女起立，问将何为？乙云：“有何怨仇而杀吾友？”女云：“疾病，人之常事，医之则健壮如初，何以云杀？”乙窥女美，爱之，执其袪云：“尔藏凶器，非杀而何？”女问：“凶器安在？”乙云：“绣裆中所藏双股剑，予试扪之。”遽探其隐。女与撑拒，甲乘间取瓯中药汁，一吸而尽。女视之失色曰：“尔真杀我夫也！”忿以手推乙倒地，遂失所在。苏视，爽然悔悟，大詈二人无良。二人惭退。女来，握苏手痛哭云：“妾恃有妙药，贪欢不已，致君如此狼狈。若能服丹，寿同金石，且换凡骨，伉俪不仅百年。孰意君生疑忌，彼施计巧，是殆命也。五日后君必死，妾以君故，亦不免于雷殛。奈何奈何？”苏亦泣，劝女报之。女愀然曰：“祸由自取，骨骸且不能保，更何能报复哉？”苏日， 
　　“彼服丹成仙，殊令人切齿！”女曰：“彼心术不正，安能得道？不过多延年耳。”言毕，悲哽不已。至期，苏亡，女出金易棺殓已，遂杳。后，甲须发苍而转黑，八十余犹能夜御数女，颜如童子焉。 
　　醉茶子曰：贪欢忘死，深于情者，死快于生，况生而不死乎？龌龌儿何愚昧至此哉！吾独恨甲之忍，明知良药，不使苏服，自饮之，鹤发童颜，优游岁月。天龙有知，何不奋雷一击哉！ 
张顺 
　　张顺者，武定府人。值寇横恣，窜身荒野。日暮途穷，恐为贼获，四顾无赴藏匿，乃伏乱尸中。云霾月黑，悲风四号，毛发森森俱竖。忽高处仰见灯光，一官居中坐，旁列数卤簿。展册唱名，便见断手缺臂者蹒跚而上。须臾点毕，纷纷并倒。官指顺问曰：“渠何伏而不动？”左右曰：“此宜毙于扬州狱中，非此案事。”怪风一卷，万象俱无。顺大恐，伏至晓，贼过如未见者，遂得免。自此懔懔怀刑，恒以南游为戒。会岁大饥，饮食不给，丐食入都。至一官第，有老妪抱儿立门外，儿大啼，饲以果饴，啼愈甚。举头见顺，啼即止，且求顺抱。顺喜抱之，儿悦甚。顺辞欲行，儿又大号。好事仆白于主人，主人唤入，视之，丐也。易其衣履，留宅内，使侍公子。顺喜出望外，得免饥寒，且获赏赍。细询问同人，始知主人官工部主政，公子生而善啼，每啼则昼夜不已，凡仆媪辈无一当意者，积今五载矣。顺得其故，曲意逢迎，凡公子眠餐，离顺则郁郁不乐也。越数载，主人官选扬州，指日就道。顺固辞。公子知之，涕泣不食。主人益其工价，顺仍不许。主人怒，痛鞭之。顺不能隐，举前事以对，跪求乞免。主人笑曰：“尔妖梦是践，愚已甚矣。苟能守法，安能陷于囹圄？即使陷之，我力不难出也，何忧为？”顺不获已，随之行。甫至扬州三日，公子曳与遨游，至扬子江，公子失足落水。顺大窘，计无所逃，负荆长跪，泣诉于主人。主人止此子，爱如拱壁，闻其死，拍案大怒，痛笞而系于禁。狱隶以顺无关说，遇之甚虐。不堪其苦，忿而坠锁，导毙。乃知生死之数，卒难逃也。 
　　醉茶子曰：一见辄喜，不知者以为前缘也，又岂知祸患即伏于中乎？故天下事，厚我者未必不祸我，祸我者未必不福我。横逆之来，平情处之，安知非如塞翁之失马哉！ 
鲁班 
　　袁某，邑之李富德庄人，嗜酒病噎，饮食不进，群医束手，已濒于死。妻李氏最贤，日祷于神，罔效。忽门外有款关者，出视，其人则肩披双橐，中盛斧锯，殆木作工也。谓李曰：“令亲冯某，遣予视疾。”李云：“夫子之病革矣，归烦寄语冯君，身后事切求援手。”其人请视病者，李辞以居庐不洁，难屈嘉宾。其人曰：“薄有小术，可施治之。”问：“客能治何疾？”曰：“秃发者不能治，余无难耳。”李喜，引入。诊视毕，出一红丸，使服之。李有难色，其人曰：“请勿迟疑。”乃索纸笔书方授之，纳丸于袋，负橐即行。李求其姓字里居，其人曰：“仆暂寓某店，将往前村高商家佣工，不能再来，亦不劳再访。此药三剂，保必愈矣。”出门遽去。李思村内无通医者，乃诣塾师范某，以方诘之。范笑云：“药平常耳，服之无益亦无损。”李归，买药进之。病者肠腹雷鸣，片刻三遗矢，顿索食饮。与以汤饵，居然下咽。再服两剂，疾大愈。袁喜曰：“吾其遇和、缓乎？何其术之神也？”乃诣冯致谢。冯茫然不解。哀告以故，相与猜异。因辞冯诣高，高方大兴土木，鸠工如云。问工而医者谁？众言其无。诧异而返，告其故于妻。妻劝访诸逆旅。袁新瘥体倦，次日朝往，店主人方启关，延之入。询客有木匠而医者耶？曰：“不知。”袁乃遍视诸客，悉非其人。至院西隅有静室，内奉鲁班神像，厥貌惟肖，恍然顿悟。顶礼毕，归，遣妻亦往礼之。由是鲁班之灵大著，焚香祈福者肩摩毂击矣。后凡有病噎者，服其方无不立效。无何，邻村有张髡者，患是病，遣人索方于袁。袁他出，其妻捡方付之，告使者曰：“神方只此一纸，宝藏之勿失也。”使藏而去。至半里许，遽中暑，踣于路，舁至家卒，方遂不可问矣。未几髡亦毙，始悟神言不治秃发者之有因也。 
　　醉茶子曰：公输子，古之巧人。刻术为人、为鸢，悉能飞走。未闻以医传。岂巫医小术，特古人之余事乎？而今之医士，投药卤葬，与运斤纵斧者无殊。是不但有愧卢、扁，直弄斧班门耳，而况执斧者公然为医哉。洵可叹矣！ 
王建屏 
　　王建屏，晋之世家子。从其祖迁居于津。父母旱逝，年十八，与邑之杂货商为伙友。肆后厦屋五楹，王独后复室。更深扃户，煨酒自饮。忽布帘一展，有女子自外入，缟素衣裳，面无脂粉，虚鬟笼雾，腻颊凝花，淡雅别饶风韵。王知其狐仙，毛发几竖，曰：“素无不敬，何故来扰？”盖商最敬仙，堂中常设仙位，王虔拜尤勤，故云然也。女曰：“谁见尔敬我耶？”王曰：“朝奉香，夕参拜，非敬而何？”女曰：“痴郎，我未见有敬妇者。”王曰：“予固未娶，何便诬我为敬妇？”女曰：“痴哉！痴哉！缘何不娶？”王曰：“家道赤贫，谁肯媒妁？”女曰：“我为媒，为尔择一佳妇，愿乎？”曰：“愿。”女曰：“麻面兔唇，且眇一目。君如愿之，是君白首之偶。”王曰：“不可！不可！必美如姐姐者，方可为之。”女曰：“俗云癞头蛙想吃天鹅，不亦难乎？”王曰：“我诚不敢妄想，谚云：野老食蝗，飞来口福，不劳君子好逑耳。”女大笑曰：“君非学究，何太腐气？岂日居市井，尚未忘之乎者也耶？实告君，妾与君有前缘，故来燕好。君宜秘之，保不为君祸也。”言毕而出，旋从帘外挈一小竹篮，中盛四簋，又取出水晶壶、玉杯以及象箸等，罔不精洁。酌酒劝王。王有难色，女夺杯曰：“此岂鸩毒耶？”先吸其半，复令王饮。王尝之，芳洌沁齿，果良酿也，遂酣饮。饮毕，则杯盘自无，亦不见人搬去。既而灭烛共寝，极尽欢娱。及晓始去，人无知者。如此二三年，恩爱备至。尝谓王曰：“君之福泽太薄，而衣食粗足。如操作时思食，可取诸釜；思衣，可取诸箧。”试之果然。一夕携来奇珍异味，穷极奢丽。驼峰熊掌，豹胎鲂腴，皆不能指其名。生喜云：“朝朝相扰，何故为此盛馔？”女不言，劝生食，己则倚灯背坐不食。王视之，愁眉锁翠，香泪抛红，嫋嫋然欲言复止。王再三询故，女曰：“缘尽矣，此别筵也。”王闻言大痛。女拭泪曰：“黄鹤一去，非无再见之期。他年会于苏州，当为君脱急难，志之勿忘也。”未几，斜月欲堕，野鸡四号。女握生手至房外，曰：“若再留数日，后会不可得矣，君宜珍重，妾去也。”如电而没。王自是思念成疾，半载始瘥。后娶妇缺唇眇目，一如女言。仙能前知，信夫。 
　　醉茶子曰：建屏乃吾友赵价人之内兄，予于赵氏识之。其为人诚朴笃信。价人为予言其梗概。予固好奇，询诸王。王曰：“君别号醉茶子乎？”予曰：“然。”王曰：“若然，可以言矣。”予骇问故。王曰：“昔仙谓予曰：他日有李某编记事诸书，可烦渠作佳传。他人可勿告也。”乃向予细言颠末，语犹欷嘘。惜予笔墨拙涩，有负重托。然事有可传，敢不勉强为之？同治纪元，建屏如苏买茉莉遇盗，竟得生还，归家，旋病故。不知又与仙遇否，惜未得深究之也。乃知古今丛说，实事不少，不可尽以子虚乌有视之。 
申仲权 
　　申仲权，燕之士人，屡试不第，落魄难堪。有中表亲冉某，为关外将军幕府，往投之。至则官已迁，冉随之去。申殊怏怏，思再往寻，而囊赀己罄。不得已寻同乡人劚参者依之。乡人四五辈事皆贫苦，食不能自给，授申长铲，使随众操作。申不胜其苦，众又嫌其累，然未忍拒之。一日，与众侣入山，申步蹇，憩松下。须臾，众不知何往。申走寻之，至一处，山重水复，路极曲折，迷不识道。会红日西坠，悲风怒号，思觅一石窟，借避虎豺。踟蹰间，见一女子，容貌姣丽，腰系白鹿皮裙，至溪边掬饮溪水。申至前，解腰间瓢与之。女欣然饮毕，还其器。申询路，女云：“此山中无多居人，前峰峦密处是我所居。彼处无甘泉，故每饮必须至此。然此去大路绝远，君何以来也？”申告以故，且求寄宿。女不应，返身欲行。申固哀之，至泣下。女乃引之行。转过山坡，横亘一小桥，桥下芦苇杂生，蛙鸣蚓吹之声极其凄楚。又数里，一大石桥，其长不知多远，石栏雕镂，宛若天成。桥尽有庄，南向一石门，入则石室精洁，连亘甚远。引申至一室曰：“尔姑在此，俟为尔备食。”女自入去。申视室中床几，皆石为之。壁上石纹如画，花木人物，神色生动。纵览间，门外气咻咻一虎冲门过，申战栗不敢少动，伏石床上。俄而女至，赠一物如小儿臂，红润鲜软，莫识其名。云：“食少许，即可饱。携归可以致富。”语毕自去。申擘食之，味甘易饱。留其半藏诸怀。天将曙，女至，示以归路。拨云寻道，越岭攀藤，始至山外。回顾则重峦绝巘，无路可登。诧异而返，出其物示同人，乃美参也，售之得一百金，治装归里焉。 
刘氏子蠡县农人刘翁，生二子。长者甫三龄，少者在襁褓。适二子俱患痘，少者毙，长者亦垂危。翁见无望，欲俱埋之。妻不可，固止之。未几气绝，乃并瘗诸村外。有贩皮条马鞭者，乐姓，齐东人。过其侧，闻冢中儿啼声，发之，儿固未死。大号村人，无有应者，乃携归，以为子焉。乐妻久不育，得儿甚喜。越数载，儿长，妻亦生一子。儿习父业颇勤，父子经营，家道小康。弟不驯，兄教之。弟不服，语侵兄。兄怒，挞之，弟呼曰：“尔非我兄，何敢责我？使我父不将尔来，葬诸犬腹矣，尚得有今日哉！”儿以其言异，私询诸父。父不能隐，具以实告。儿大痛，力辞父母，欲归故乡。止之不可，竟裹粮夜遁。至蠡县，徘徊村外，或问之，云：“予固此乡人，幼离家，今归而寻父者。”问尊翁姓字，则莫能对。众笑之，窥其貌，颇类刘翁，戏谓翁曰：“若儿容貌肖翁，得毋翁之子乎？”翁笑唾之。好事者详诘端末，儿曰：“予固非妄，乃确有凭。”出小衣二件，遍示众人。翁告诸媪，媪至，视其衣，即当年殓物也，始恍然悟为己子。翁媪牵儿大悲，纳诸其家，如获珍宝。翁富于财而无子，至是为儿娶妇，厚酬乐姓，拜为义父母，往来如至戚云。我不绝人之嗣，天亦不绝其嗣，未必非恻隐之心所感动也。顾抚养教育，至于成人，则义父之恩，又何殊于生父？刘子有良，当必肝脑涂地以报之。乃一言之怒，弃而不顾，是亦非人情矣。 
阴司 
　　李某，邑之富室仆，性诡谲，善迎合主意，主甚悦宠。先有老仆殷某，朴拙无才，主人得李，益厌之，以故逐去，抑郁而死。李愈得主欢，事之巨细皆任之。一旦，方出门，门旁立二公人，以索系其项，云：“殷某控汝，须到案质对。”问：“何事被控？”役云“不知”，遂牵之去。三人同走，俱贴墙阴。每过横巷透日光处，便觉如隔溪水，须待人来，始随其农影过之。至城隍祠，李惊问故，役云：“入自知之，何劳絮聒？”既入，则商贾云集，公役纷繁，居然衙署。引李至一矮屋，扃闭而去。屋中漆黑，莫辨朝昏。历有二昼夜，饥肠雷动，愁思火燔，焦燥不可言状。忽役来谓曰：“今日不审，聊放汝还。”李出，寻途而返。至家门，爽然而苏，盖死去三日矣。初，李为二役摄去，身倒主人门外，口气如丝，身犹未冷，使舁至其家。至是始醒，奄奄遂如抱病，数日略能举步，又为二鬼勾去，越二日遣还。计半载，五入阴曹，往来直如熟境。李甚厌惧，谓二鬼曰：“赏罚生死，即求速决，数被纠缠，实不能耐。”旁一人笑曰：“君何太迂，阴曹与阳世相同，公门可白手入乎？”李爽然曰：“放归当有以报厚意，但乞二兄援手耳。”役云：“敢不效力！但公差不自由，有疏照拂。然延迟几日，即可判审。归请敬候，有确信，当走相延。至于酬赏，则一听之于君耳。”李苏，谋诸妇，使央主人。主人赐钱十贯，货冥镪香楮焚化。是夜役来，握手殷勤，笑容可掬，相将至衙外偏室坐。片刻，有人负铁钱十串、白金数十锭置地上，曰：“李君所赠之物。”交役而去。役云：“蒙君厚贿，敢不尽心。今日不审，不复相见。”旋闻衙鼓彭彭，声如雷震。役云：“官升堂矣。”导李入，立堂下。阶左覆一黄铜大釜，高几如发，二健夫监守其侧，有犯人至，即以铁锸掀起，推入釜下。中有坑如井，见人首半露，攒动甚众。忽堂上呼李名，李伏墀下，仰视堂中，漆漆然暗不辨物，惟见上坐神人，方面长髯，白如敷粉，迥不狞恶。至其衣冠服色，则不得辨也。神问：“汝因何事而杀殷某？”李叩首，力辨其无。神命左右取册检视。须臾又云：“固非汝杀，然汝炀灶媚主，罪亦当责。今姑看尔后效，且放尔还。日后不速改过，定置汝于拔舌狱中。”李唯唯。旋命杖殷三十，责其诬告之罪。即闻拷比声，殷哀号乞免声。循声偷视，杳不可见。神命释李。径牵下，开其锁，引至故处，众役来贺，温语百端，送李还。途间饥渴，欲买饮食，径急止之曰：“食冥中物，即勿能还矣。不然，君到此间，我辈交好，焉有不勉备东道者？”至家，役辞去，李霍然苏。自此，健壮如昔，长斋奉佛，勉为善焉。 
　　醉茶子曰：白手难入公门，阴阳相等，不令人生不能伸冤、没不能报怨哉？然堂上片言，曲直立判，非聪明正直者，其孰能之？而贪隶好财，遂令冤苦壅于上闻，不亦可慨哉！予邑贾君子贞孝廉之兄，昼寝，梦至城隍庙，入门一探，为人捉住，压于釜底。其中迭肩压骨，厥人甚夥，闷不可言。视釜下一隙，微露光明，伏身蛇行而出，寻路遁归。一路所经景物历历在目，至家始醒。曾见巷内有一卖食物者，是其素识，令人视之，果如所见。 
黄教 
　　江西细民某，自称道接宣圣，骑瘦蹇骡，衣服蓝缕，从者数十人，率皆如丐。骑前二人执黄布旗，书“黄教圣人江西某”云。至元城诣县谒见，阍人呵逐，不听，乃坐厅前。门人以破布黄垫铺地上，稍偏，则云：“席不正不坐。”门人正之。进以餱粮莱餔，端坐拱揖后食，云：“虽疏食菜羹，必祭必斋如也。”食毕呵欠，门人请先生吸烟，正色曰：“二三子以我为瘾乎？吾无瘾乎尔。”所言大率类此，观者如堵。有赵晴轩者，诙谐善辩，见而笑之，问曰：“昔圣人狐貉以居，今先生如悬鹑结，何也？”曰：“君子固穷，若耻恶衣恶食者，未足与议也。”又云：“昔圣人一车两马，而先生仅一瘦骡，得毋寒俭？圣人弟子三千，而先生仅此数子，岂不冷落？且昔贤贫富不同，今贵及门一皆贫窭，何子路、原宪之多，而子华、子贡之少耶？请先生明以教我。”某端坐不答。好事者白于令，令赵公性方鲠，素恶异端，闻之盛怒，升堂遣役牵入，将用刑比。某叹曰：“天生德于予，知县其如予何？”卒无他语。公掷签于地，幕宾亟谏止之。及行文详上，发回本藉焉。 
　　奸如新莽，伪托元公；贤若王通，貌学孔子。后世并招毁谤。所以然者，圣人既没，不必再有圣人。即使复生圣人，亦不必如当年之情事吻合、举动毕肖，始得谓之圣人。夫孔子，圣之时者也，时字最为生动。使圣人生于今，断不能如当年之行事。故曰“生今反古，灾及其身”，良有以也。譬如当今之世，再行井田等法，其可得乎？王安石诸人，为可监也。独怪今之异端惑人，恐众不易惑，则必托为正教，口讲《论语》《大学》，以为独得真传，其立教之名目，则又超乎杨墨佛老，以及白莲、白衣等教之外者，如所谓大成教、忠恕道等是也。无知愚氓，翕然相从，固不足异。所可异者，读书之士亦受其惑，真世道人心之变矣。吾尝谓：人生斯世，欲事事与圣贤无殊，斯亦大难。朱柏庐先生云：读书志在圣贤，斯亦可矣。 
马生 
　　徐若玉，青齐人，以故入都，寓涿鹿客舍。夜卧吸烟，忽灯光青黯，烟筒塞窒，遣仆探以铁签，再试如故。乃祝曰：“倘有幽魂亦嗜此味，不妨略尝。仆非吝啬者，何必作此惊怪？”因烧烟向空虚举，旋闻筒响飕飕，一口居然吸尽。如是者再。徐曰：“既是同好，必是良朋，盍现形共谈，亦足释闷。”即见对面枕上卧一人，年二十许，面目黧黑，衣裳篮缕，举手作揖状，形容足恭，笑曰：“仆名君妍，马姓，燕都人。幼时业儒，酷嗜烟。家君督责勿改，遂抑郁以没。服阕，有数人力劝改行，赠金使入都应童子科。至试期，贪烟未起。及醒，则红日半窗，试院门扃。乃淹留于烟肄，金尽被遂，寄身野寺，为僧服役。偶盗僧钱，僧徒重挞几死，乘机夜遁，乞食北行。途中病瘾，困惫卧柳下，不图葬诸犬腹。家君在冥曹为六路司吏总管，深恶痛绝，闭予于幽室，烦苦殆不可言。有父执数人知之，力谏家君，乃出诸幽室。时冥间考取遗才，以补司吏之缺，遣予应考，途行经此，闻烟气飞空，不觉喉中奇痒难耐，故此相扰。”问考期何日，曰：“即今日丑刻入场，明日午刻出场。”徐曰：“此其时矣！君胡不行？”曰：“再求少赐恩膏，便当贾勇前进。”徐又与之。未几鸡声动野，明星有烂。徐曰：“天将晓矣，尚流连耶？”生曰：“予酷好此，每吸烟一口，便觉两腋风生，飘飘然如上九霄而登大宝，虽玉皇香案吏亦不屑为，况考取冥差耶？即使补作冥王，予亦不去。”徐闻大怒，声色俱厉曰：“此物非不可尝，苟文人墨客，浅尝辄止，用以陶悦性情，有何不可？若因此丧产败家，寡廉鲜耻，断不可为！”生云：“君言差矣！大抵我辈皆应运而生。昔人嗜酒，今人嗜烟，气运使然也。若再历数百年，更不知又有何物之可嗜也。使古时有烟，吾知嵇康、阮藉、刘伶、陶潜诸人，必溺烟而不起矣。且必有人云：若使某人为烟帝，定须封我隐乡侯矣。嗜酒为名士，岂嗜烟非名士乎？”徐曰：“嗜己之烟已非名士，况嗜人之烟而要为名士乎？”生曰：“毕吏部盗酒，不拘小节，古今称之。我马君妍直与毕卓并著。”徐怒，欲忿老拳。仆闻，入室助之。生跪而哀曰：“冥律不比阳世愦愦，凡投考不到者，便捉去下刖足狱。此刻试期已误，罚必不免，况家君不能容。叩求长者仁慈，许寄床下。此后吸烟所不敢望，乞取贵斗中余黏可耳。”徐骂曰：“何物饿鬼，无故缠人!仆为我力搏之。”方格斗间，忽帘钩作响，一牛头厉鬼持钢叉入，大呼曰：“尔在此耶！吾奉王旨，搜罗考试不到者，牵赴市曹行刑。王曾有例，患病有事故者均兔，独吸烟、赌博、宿娼三等人，例所不赦。”生闻言，若崩厥角，乃谓曰：“牛兄请息怒，此间烟味颇佳，曷不吸食？”即取盘中铜盒捧献牛鬼。鬼接盒，颜稍解。揭视盒中，已无余沥，大怒，骂曰：“无耻贼！以他人之物媚人，而又诳人，予誓擒尔去！”徐曰：“何不速叉？”生急取烟灰，徐力夺而弃于地。生乃伏身就舐，向鬼曰：“牛兄试尝尝，味胜刍豆多矣！”牛怒曰：“我虽牛首，而食人食者，汝以我为畜耶？”以叉刺其胫。生长号，如斩豕。徐劝勿毙其命，视之已死。徐深怨牛，牛曰：“无妨无妨。此非真死，乃咽喉科所谓斗底风也，嗅以烟灰立愈。”试之果苏，乃令牵去。鬼觅锁，生脱然而逃。徐惊曰：“可为奈何？”鬼曰：“此子狡滑，闵不畏死。然去当不远，君东邻有煮烟者，定往依之。予别矣。”乃持叉去。徐遣仆往探东邻，见烟沈淋漓满地，问故，邻人曰：“适有怪风一旋，炉鼎倾覆，实不知其故。”仆语其由。邻人急请术士驱遣三日，屋中旋风不休，直至地干余沈，风始寂然。意其又寻他赴也。 
　　醉茶子曰：烟之为累，如此其甚哉！倾家败产，犹不改悔，真口腹之害为心害矣。予尝戏作《陋室铭》体，附录以博一笑：“灯不在高，有油则明；斗不在大，过瘾则灵。斯是烟室，惟烟气馨。烟痕粘手黑，灰色透皮青；谈笑有荡子，往来无壮丁。可以供夜话、闭月经。笑搓灰之入妙，怪吹笛而无声。长安凌烟阁，余杭招隐亭。燕人云：欲罢不能。” 
介休令 
　　马广文莲溪先生云：介休令某将赴任，路经井陉，晚投旅邸。店主人以客满辞。令思舍此无止宿处，固强之。不得已，息于主人之室，主人自归家，遣从人休于后院。令掩扉独卧，一人推扉入，手持霜刃，直逼卧榻。方欲骇问，其人力决其首，弃刀床下，返身遽去。令觉刃过其处凉如冰，殊不痛苦，头划然落枕畔，目瞠瞠，心了了，但口不能言耳。旋见一老人唐巾阔服，仿佛社公，至榻前，顿足撮手，不胜悔恨。俄闻窗外有人云：“城隍驾到！”老人伏地膝行，迓入，见城隍金冠玉蟒，气象不凡，责老人曰：“汝为一方土地，所司何事，而疏忽至此？”老人顿首谢过，屏息不敢言。神乃双挽袍袂，奉其颅置肩上，使老人按摩伤处。令初觉项冷沁骨，徐而暖气蒸腾，身首居然相合。神乃起，嘱老人曰：“谨为防守，勿令凶暴再来。”老人唯唯。神出，老人膝行送之。既去，老人严扃屋门，以木椅靠门坐。令欲问故，苦不能声，半晌昏昏睡去，即不知老人作何状矣。明日将午，店主怪其晏起，使从人唤之，莫应，门则牢不可开。因破窗而入，见令昏睡枕上，殷血淋淋，床下横铡刀一具，相与惊诧。而令亦醒，备言夜间之事。主人细询凶人年貌，始悟前日有本处地保某，固赌博无赖，索钱不遂，怀恨主人而误杀令也。令诣县自陈，拘地保讯之，果不诬焉，遂置于法。 
张兴 
　　张兴，中山人，家有饫田。八口藉以无馁，日惟纵饮都市。一日薄醉，遨游市中，忽遇其故窗友王某。张忘其死，欣然把臂，相将至枣林下，据地而谈。暮色昏黄，纤月东上，张觉腹馁，邀王入市共饮。至则酒楼灯息，扣门无有应者。盖时已三鼓矣。约王至家，出肴酒，挑灯共饮。笑谈间，晓鸡乱唱，王起与辞，张挽不释。王云：“痛饮甚快，但官府将理奇案，欲往一探，不可再为迟留。”张请偕往，王不许。固强之，王云：“去亦不妨，但有所见，无庸骇怪，不然两俱无益。”张叩其故，王云：“实告君，此地将有大变。今日冥君点视劫鬼，此阴曹之大典也。”张闻，益欲快睹。王云：“如此相缠，即随我去，胆怯时勿悔。”携其手至阈而踬，曳起同行。张觉身轻如叶，飘忽至一处，宫阙巍峨，榱题黮楗。入则院庭宏敞，地上密排利刃，矗立如笋，贯胸破腹者枕籍其上。中间搭一木板，仅容一人，张惧欲遁，王曳之，依其肘下，屏息而行。入重门，则甲士重重，斧钺林立。张惶恐，几不能步，乃杂众中，立殿檐下。俄闻堂鼓訇动，响若雷霆，披坚执锐人高声齐吼。见旌旗披拂中，一王者垂冕彩服，自屏后出，南面端坐，上下人众一齐拜舞。忽一吏虎首人身，奔上跪献方策，旋下堂传王旨。便闻门外哭声震地，断头缺臂者一拥而入，纷纷立阶下。王览册一阅，怒云：“人数尚少若干，何便持簿来？”弃簿于地，起立退屏后。于是万声号呼，乱如鼎沸，食顷始纷纷散去。张欲出而王已失所在，不觉失声一呼，旁一甲士以槌力挞其背，猛然而苏。盖死去已二日矣。时马贼往来于其处，动伤村人。次年遂有捻逆之变，人死如麻，始悟王者言人数尚少，为有因也。 
颠僧 
　　同治壬戌夏，有颠僧不知何自来，坐邑城北野，蓝缕如丐，痴狂类颠。跛一足，自言能疗奇病，见者奇之。时瘟疫大作，邑城中每日死人无算，街巷纸幡披拂，比户相望。巫医奔走无停踵，病毙相继弗止。有闻僧名者，往求医治。僧殊不针灸药饵，撮土为丸与之。或施水，或拍病者肩顶身股，种种不一状。病者甘啖秽土浊浆，以为灵丹；忍受其拍打摩挲，以为施佛力。好事者传其灵异，云死者生，哑者语，跛者履，瞽者视。于是人挈瓶提壶乞其水，持篮携橐求其药。来者日众，传者日多。男妇老幼，摩肩接袂，缕缕然道左如行蚁。病人艰于步履，扶杖至，肩舆至，路远者乘车至。无病者亦持器求永，兢兢然如获玉液。车马载道，人密如林，万口喧哗，万首攒动，乱如沸鼎。富室为扎席棚十余间，施瓮百十具，珍羞果饵，供给不绝，银钱钞票，不计其数。担夫不顾其业，日担水数桶以供人用。游手匪类相聚二百余人，供僧指使。僧令其灌水丸泥，以备施舍。邑素有火会，凡城市有火灾，即鸣钲为号，则聚集成伙，各持水具器械往扑灭之，乡俗然也。邑共百十余会，会各数百余人，水具等皆其预备。是时相聚担水，以注于瓮，不顾火灾。即有火灾，亦不暇顾。水车来往道旁千万计，锣声人声相应，旌旗烂漫如云锦。香烟喷溢，高上青霄。夜则灯火遍野，远近繁杂如密星。华盖彩舆停道左，皆显贵之妻妾也。僧揭舆帘向美人洒土唾津，或摩面拭颐，笑云：“愈矣，愈矣。”即令舁归。有待半晌不得施治者，即闻轿内嘤嘤娇啼，泣曰“悔罪”，以为活佛不齿。僧一怒则抱首攒卧，众即跪前哀祷；喜则为病者拍肩摩顶一二状，则病者自以为幸甚荣甚。僧声价日高，衣亦华楚，行则人负之。后数百人拥挤相随，恐其或去。妇女粉汗淋漓，杂众中争曳僧足，云佛足也，摩之可以已灾，脱其履争擘足垢怀之。已而共碎其履，各持一片归。前面则男妇老弱数百辈，持香长跪以迎。街巷人口谈耳昕，手之指画，神之张皇，无不说僧灵异、言僧神奇者，且不敢出一亵语，恐有以达佛听而佛加罪也。邑之富户及上宪邑侯，均拈香，朝衣朝冠，如大典礼。于是谓其处曰“募安寺”。其地本荒冢，尽平之，宽约数亩。骸骨朽棺，狼藉当途，人马奔驰蹴踏成齑粉，令人不忍侧目视。将建寺于其处，募得金钱无数，砖瓦堆集如小山。一旦，僧不知何往。众失望曰：“呜呼！我佛飞升，我辈焉得从之？”后半载，得于缧绁之中。见者奇之，询其故，知与诸匪徒争钱相殴，兴讼被执也。于是神异如扫，而蓝缕如初。 
　　醉茶子曰：提壶灌顶，佛之真也。颠狂离奇，佛之似也。僧不能率其真，更不能窃其似，何也？贪得无厌，见利忘害，卒致故态依然，岂非无术甚乎？若当极盛之时，怀金遁去，人乌知其真伪哉！ 
信都翁 
　　信都翁，年已七旬，娶继室于氏，少艾，风流佻达，顾影自怜。翁老迈于思，屡向床头弃甲。氏与村中恶少通，遂与私奔。行十余里，妇足弱不能履。至一村，欲投宿处。村中有邵姓者，居临野寺。有学究授徒寺中，徒十余人，率皆远近村者。中有林生，乃邵姓之婿，时尚未婚，故与邵不通来往。适塾师他出，众生拟共饮，因难林曰：“汝能往邵家取下酒物来，不拘何物，不计多寡，我等即备东道，否则酒债汝自偿。”生踟蹰不愿往，众强之，不得已，诣岳家。邵翁媪皆往于田，家中惟邵女在。见生至，惊问故。生告以所求。女捡咸卵数枚付之，且速之行。生视家中无人，遽拥求欢。女云：“身既许汝，有何不从？但父母即归，两俱无颜。”生犹纠缠，女指空室云：“夜候于此，君其夜来。”盖托词以拒之也。生匆匆遂去。邵翁媪自田归，时已薄暮，门前有少年夫妇，哀求寄宿。翁怜之，遽纳入，使息于空室。生归塾，与众欢饮。席终，乘醉往邵家，直至空室，双扉虚掩。才上阶，闻室中低语，细审之，尽床笫狎亵词。疑女有他约，忿火中炽，摸砌下得利刀，遽持之，尽力猛斫，双头并落，呼叟至而责之。叟云：“小女伴老妻宿，安眠已久，汝所杀者何人？”生云：“痴老翁，尚佯作不知，尔女与奸夫耳。”烛之，乃昨寄宿之夫妇也。翁大惊，怼生曰：“此寄宿之人，尚未审其姓氏，尔遽杀之，重累老夫也。”生亦愕然，惊悔欲遁。翁挽其衣，两相争辩不休，而邻人满墙头矣。翁神色惶恐，并未询生因何而来。生肢体战栗，亦自忘其来因何事。媪与翁又相诟谇，邻人嘈杂，互为之解纷。正喧哗间，天已曙，一叟自外至。审视其尸，大称快事。盖寄宿者即于氏与恶少，叟即于氏之夫也。于是邵翁与生俱哀求叟，叟慨然曰：“是我所欲为而未能者。”重劳生焉，赴官自任，生得免。此道光戊申四月事。 
　　醉茶子曰：报施之巧，至于如此之奇哉！是虽人为，未必无鬼神主持之也。顾人当老夫髦矣，尚不自知其无能为，势必至于燕尔之后，即便抡元。奉劝皤皤之老，毋娶袅袅之妻。设无越俎之林生，恐于飞之乐终让他人，而此耻不能雪矣。 
如意 
　　严生恩渥，豫人，将北上，途间遇雨，投一村舍。有颁白叟出迎，云：“舍宇无多，后院有草庐数椽，乃小女所居，前月物故，柩尚在堂，客如不嫌，室内可以下榻。”生思去此无宿处，不得已诺之。叟导入登堂，则素帏高悬，灵寝居中。复室内床幛光泽，器具精洁，洵为静女闺阁。叟为生具黍杀鸡，剉刍秣马，情极殷渥。自言刘姓，耄年无子，惟此女名如意，年十九，性敏心灵，精于刺绣，因瘵疾亡。语次唏嘘不已。生慰藉之。叟去后，生取几上书籍披阅，率皆野史稗编，知为女所素览者。再视他物，多半尘封。然窗上残绒，奁中剩粉，手迹犹宛然也，不觉心动，颇涉遐想。莲漏沉沉，伏枕未寝，忽堂中爆然作响，声自棺出。静听移时，室门又响，佳人已入室矣。灯下视之，桃靥流丹，柳眉横翠，盈盈秋水，顾盼生波，谓生曰：“何物狂生，浼人床席！岂锦茵之上容汝酣睡邪？”生云：“香榻拂拭净洁，敬以待卿。仆何敢高卧，愿侍床下。”女曰：“卿是何称，汝敢卿我？如此轻薄，不如早杀之。”乃扪席底，取鸾刀，将刺其喉。生惊欲号，女掷刀笑曰：“懦夫，胆怯哉！侬非杀人者，所以操刀欲试，殆压尔狂悖耳。子远来疲倦，寄宿固不妨，何初会面，遽出游词？佳士不应尔尔。”生长揖谢过。女解颜欢笑云：“温存如侬，竟遭夭逝。命如纸薄，谁复见怜？”生云：“睹遗物已觉心酸，既见仙容，倍觉神荡。恨小生无福，不相逢于未故时也。”女云：“是不难。侬虽离形，魂气未散，尚足以侍君子。倘蒙垂怜，愿备小星。”生踌躇有难色，女不怿，曰：“侬含羞自荐，意殊不恶。君何相拒之深？岂览物冥想者，非子也耶？”生曰：“佳偶如卿，夫复何憾？第仙凡路隔，恐不利于生人。”女云：“不妨，请明日同行，伪为娶他乡者，谁复知之？”生辞以逆旅往还，诸多窒碍，俟归途相迓。女许之，出室门而没。生秉烛待旦。及晓，叟来，尽以情告，且求祝免。叟闻言惊异，云：“弱息死后，从无怪异，岂其魂果归来？”乃奔告媪。媪泣曰：“适梦女来，言严生将聘为妻，乞予为之择吉。事虽幻妄，然已死之蚕，丝狁未断，情殊可悯也。”言次大痛，泪落如雨。生窥其状，心亦悲楚，然计无所出，辞翁欲行。时疏雨初歇，湿云尚浓，翁挽留，生不可，跨马遂去。行五十余里，雷声轰轰，暴雨又作，急投前途旅舍，脱湿衣灯前火熨。忽竹帘钩响，女探身入，谓生曰：“自揣尚不甚陋，何深恶而痛绝之，致予贻老亲羞？敢问其故。”生云：“婚姻不可苟合，必告父母。予归禀命而行，事无不济。若学相如、文君，虽死不愿也。”女云：“钻穴逾垣，妾亦素鄙。昨曾示梦于母，君岂未之闻耶？烦备一肩舆，妾随君至家，父母国人，谁或贱之？惟一事奉恳，行时需待薄暮，白昼日光照耀，妾实难堪。”生云：“俟予归时，即便奉行。”女云：“妾候君于青陵台畔，此处去君家不远，谅不为君累也。”生唯唯，女遂去。生入都，羁留数月，不敢归。或教以迂途而返，生从之。将至家，日已暮，见女候于道左，责其爽约。生下骑，对以诡词，女怒稍解。扶女上马，相将至逆旅，与生同食寝，不异生人。时生尚未娶，计亦良得。次日薄暮，备肩舆夜行。未晓舁至家，拜姑与二嫂，礼仪肃然。生托云：“女病羞明，常避烈日。操作须待灯下。”母信之。居半载，夫妇情倍笃。女事姑孝，姑亦嬖爱过于常情。二嫂自愧勿如，因忌生，思谋害女，饮以鸩酒，女宴如。二嫂私议曰：“是女踪迹诡异，非妖即鬼，半载从不归宁，且不见有母家人至，真可疑也。”令两兄向生苦诘，备得其实。乃白诸母，且云恐不利于生。母大恐，遂遣术士符咒，卒无验。适有老道士须发皓白，形貌权奇，托钵于门外。或问道士何能，答云：“能除鬼魅，疗奇疾。”二嫂闻之，急延入。道士作法于庭，禹步念咒，置钵于地。旋见女从室中奔出，状甚狼狈，至钵前扑地化为轻烟而灭。生大痛。道士曰：“公子勿忧，鬼偶何可以长？贫衲自有善法。”生不答。道士持钵欲行，二嫂酬以钱，不受，顾谓二嫂曰：“党邪陷正，鬼神难欺。尔辈好自为之。”出门竟去。生从此怏怏不乐。有为生议婚者，低昂均不当意。生之姨有一女，貌美而患颠疾，居常裸衣披发，目不识人。举家患之，以故及笄犹无问字者。一日，其母立门外，遇一老道士，托钵而前，自云能疗诸疾。母告以所苦，求为施治。道士曰：“疗颠不难，但女公子愈后，宜速为议婚，不然，疾终不能瘳。”母云：“婚嫁所以迟迟者，以儿病颠也。颠果愈矣，迟之何为？”乃导入女室。道士以朱笔书符，形如蚯蚓，烧灰令女吞之。复举钵咒诅，向女一挥，有黑烟自体出，绕女三匝，忽氤氲入女口中而没。道士曰：“愈矣。”辞母而去。母见女奄奄如睡，俄而欠呻如初醒，张目四顾，颠疾若失，索汤水自盥浴，整衣理发，登床抛绣，剪烛观书，较昔年转增聪慧。生母闻女甥疾愈，来视，见其举止端凝，真无痴态，大悦，为生聘焉。女母亦愿以生为婿，遂许之。择吉亲迎入门，贤慧无殊于刘女。生喜甚。一日，女谓生曰：“君以我为何人？”生笑曰：“尔我姨之女，夫何待言。得毋又犯颠耶？”女曰：“非也。侬乃君之鬼妻如意也。道士乃仙人，悯妾无罪，摄妾魂去，纳诸斯人躯壳之中，所谓借躯而生也。彼颠女之数当终，我两人之缘未断，皆真人之法术为之。此后当金铸仙象，以答其恩。”生如其言，铸道士小像供诸内室，夫妇朝夕虔拜。二嫂知其故，惧女报怨，谮于母，言其妖异，粉饰多词。母怒曰：“噫嘻！我姊之女岂亦谓之鬼物耶？彼数年前病颠，诸医罔效。适有道士为之治愈，事诚有之。渠不忘其德，铸像供奉，于理亦当。何可谓之为妖异！若云借躯而生，事近荒诞，有何证据？”二女词穷，又谓：“道士恐非真仙，不可敬信。”母曰：“阿姨延治疾之道士，即故等延驱鬼之道士。果妖道也，汝辈胡为招之来？”二人惭退。母益宠女，而二妇动遭白眼矣，于是衔怨益深。一日早炊，置砒于饼饵，将毒女。适二妇出，为童子颠倒而二妇不知也，归而取饼各啖其子，遂并毙。二妇悔恨无及，谮二兄与生析箸。生本中牟人，兹移居于河阴广武山南，买薄田，创庐屋，迎母终养。言其情于刘翁媪，两家往来如翁婿。乞得如意之柩，葬诸吹台之侧。每春秋佳节，夫妇同造其墓，登高瞻望，悲喜交集焉。 
　　醉茶子曰：离魂倩女，信有之耶？而一念钟情，百端魔障，遂使砒毒鸠酒，几杀其身。设非贤能孝姑，何以得吉神拥护哉！ 
柳儿 
　　季生子野，燕南人。父荣，燕之名秀才。庭训綦严，生又性敏，以故才捷能文，尤工词翰。弱冠入泮。世家争婚之，父俱未许。适狂盗犯境，兵甲如林。土枭乘势扰乱，白昼御人，举县老弱奔窜。生家积粮为村人掠去，荣携眷避于上谷。有中表亲朱某，是处富绅，为生家赁庑分廪，供给勿衰，留荣于其家，襄办村团，月给薪水，荣甚感之。生因客居仓卒，诵读辄疏，日惟散步村外释闷。村中有王姓缝工，与生对门居。王妻三十许，风致姣丽，不类村妇。有女名柳儿，貌美尤过其母，尝随母碾米于比邻，日凡三四往，必过生门。生立门外，女携箕帚自对面来，裙布荆钗，殊无艳饰，而发盘高髻，秀眉在骨。生不禁神荡，目送女去远，始返身归。由是冥想梦寐都萦，早起不暇洗漱，即俟诸门外。将午女来，细瞻裙下，双翘细锐如笋，益觉爱慕，伫立多时，睛不能转。女母来，生始退入门内。女母已察其意，从此不令女出，日惟自己操作。生大失所望，咏忆柳诗百首，辗转思量，情辞悱恻。一日踟蹰门外，负手听蝉，忽足下锵然落一物，视之，银指环也。骇而四顾，见女在门外，冁然微笑，见生返身遽入，行数步又回顾，笑指指环，欲生收藏者。生会意，急捡起纳诸袖中。再视柳儿，已掩扉入。归而秘藏于箧，人无知者，遂赋诗曰：“银指环，如月弯。向疑在天上，端自落人间。银指环，白如雪。欲去问青娥，幽情无人说。”未几，贼氛已退，荣议还乡，买一巨舟，装载行李，待风顺起程。生不怿，终日立门外，俟女出，示以意旨，而女杳无见期。适布帆翩翩作响，荣命家人登舟，中流击楫，片刻已十余里。生望洋兴叹，无可奈何，恨不即生双翼，飞过长河。而一作此想，便觉身轻如叶，倏忽飘到北岸。信步前行，所经并非故道，林木蓊郁，间杂荆榛，有数椽茅屋，四围遮以豆篱，疑是村舍，急趋问路。至篱边，寂寂无人，直至檐下，闻屋中嘤嘤悲泣。怪而审顾，一女子红绡掩面，呜呜娇啼。方欲退步，闻屋女子云：“庭前季郎耶？弃我而去，胡为复来？”生视之，柳儿也。不觉悲哽自剖，声泪俱堕。女出以红巾，为生拭泪，谓生曰：“父母之前可以婉言示意，愁恩何为？君之戚朱某，若作媒，事无不成，何不归而谋之？妾为阿母禁制，不敢轻出户庭，今而后惟有守死以待，弃否一听于君。”语毕，退入室中。生欲随之，忽村尨乱吠，一惊而寤，身仍倦卧舟中。归里后以梦私告诸母，母商诸父。父以其缝工女贱之，又以路远娶聘非易，遂寝其事。生知计不行，愁郁成疾，日惟啜薄粥盏许。冉冉光阴，又至春日，拂檐垂柳，才黄欲匀，生书一绝于纸云：“云鬟雾鬓本多姿，记得相逢一笑时。转盼韶华浑似梦，独怜春柳挂情丝。”书毕倦卧，睡去。稿为生父见之，甚厌其事，而又怜子病，含怒而未之发。会清明节，村中游女如云，好事者随诸郊外，生亦杂众中。日将暮，人渐稀，途次遇一老妪立道左，顾生久之，谓生曰：“若个好男儿，眉目清扬，神色一何郁郁！倘有心事，老身愿效绵薄。”生叹云：“心事诚有，但恐姥姥无能为力耳。”妪云：“恐郎无甚心事，果有之，某无不能为。”生以其言异，尽以情告。妪笑云：“是何难哉！使今日不遇老身，则郎终当以情死。”生固求援手。妪云：“去此半里许有小庄，彼王氏母女寄居于其间。如不信，请偕往。”生欣然从之。至一处，茅屋数椽，豆篱环绕，芳草古树，明翳甚浓，景物与梦中无异，怪而问曰：“得毋梦中耶？”妪云：“分明我引郎来，何得云梦？”生云：“向梦此境，今固疑之。”妪云：“真境，何必多疑？”生云：“清明时节，篱上豆花何蓓蕾也？”妪云：“生醉乎？请细觇之。”生再视，则竹编麂眼，并无豆花，惟细草葺葺而已。相将入室，王氏含笑出迎，见生云：“年余不见，憔悴竟如此矣。”生泣诉其故。妇云：“尊翁自高门阀，痛绝姻好，岂我女如道旁苦李，无人拾者？我固知郎君至诚，故烦俞姆招郎来，一谈胸臆。联姻诚愿，但须尊翁诚意而求，不然谓我缝工女，岂真不能占凤于清门耶？”生婉辞谢过，俞姆又代为之说词。妇沉吟云：“若欲附为婚姻，当赘诸吾家。如不愿，请郎即行。”生急云：“愿愿！”于是扫除内室，铺设床幛，遣俞姆妆女而出，上堂交拜，即夕成礼。生视女光艳倍胜曩日，遂相欢悦。询女胡为来此，云：“妾为俞姥将来，不料妾母先在此，遂侨居焉。顾妾日在闺中，不知此名何里，询诸俞姥，谓此为俞氏庄云。”生信之，缱绻月余，情同胶漆。忽念大事已定，当告父母，或可携妻归，不然，淹留岳家，胡可长也？乃商之于女，女未决。自念一去即返，何必斟酌，不白女而出村。甫行数武，回顾并无村落，垒垒高冢，环以松柏。大骇，寻途而归。至家，则父母方以寻生不得，相对悲泣，泪痕犹未干。见生来，大悦。询其故，生以实对，遂相惊为遇妖，生亦深恐。父母禁生不令其出游，急为生择婚。数家均未就，因有结姻王氏之心，乃修书致朱。书未发而朱自上谷来，荣述其事，且言所求。朱大称怪事。荣问故，朱云：“自君家归后，王氏女奄奄抱病，察其意，似为生而病者。春时扑蝶村外，忽不返，家人寻访殆遍，踪影全杳。月余忽自归，问之，云：扑蝶时遇一老妪，自云俞姓，邀登车上，其行迅驶，片刻至一村。入门，母先在室，询来此何为，则语殊含浑。次日，妪携生来，为之赘婿。居月余，生出不妇。母谓女曰：『尔可同俞姥先行。予则继至。』遂随姥乘飞车至一处。姥令女下车，日；『尔家不远，可自归。予从此别矣。』女欲致问，见车尘拂拂，如风飞行而去。细视其处，乃旧时扑蝶处也。乘月色至家，见母固在室中，怪而尽以情告，举家骇异。女始悟所遇者非母，深悔为妖所误，致使谤言沸腾，愧怒欲死。王夫妇忧闷无计，思嫁女以息众议，而门第人品如生者，亦殊寥寥。故某此来玉成其事。”生父母闻言大悦，为朱备聘仪还上谷。朱归访王，王得朱作冰斧，喜甚，早备妆奁，送女至燕。朱助奁物丰厚，季氏洒扫青庐，为合卺。远近惊为奇异，无瓜葛者赤具仪来贺，争觏新人。夫妇华服登堂交拜，见者皆惊为神仙中人。此往彼来，门庭如市，五日始休。两家深感俞母，但不知为何许人。一日荣醉归，天色已晚，遇老妪，止宿于其家。屋仅三楹，中堂设榻款客，寒暄一二语，即入复室，闭扉寝。天微明，起促客云：“邻鸡喔喔，客宜早行，我家固无男子，惟母女二人，恐好事者造黑白也。”荣起，妪送诸门外，感其义，询姥姓氏，妪云：“老身姓胡，因与弱息僦居俞氏屋，人疑我亦其宗派，其实非也。身与令郎相识，烦寄一言：舟中好梦，洞里良缘，皆予母女之力。”荣唯唯，意未深解。行数武，始悟为俞姥，返顾人物惧杳，但见松柏夹路，乃同里俞氏旧茔。因知俞姥乃冢中之狐仙，于是修墙垣，栽树木，父子焚香虔祷，冀俞姥再来，而终渺然。 
　　醉茶子曰：千里姻缘，红绳系足，未必真钟情也。钟情者相对咫尺而宛如山岳。不无室近人远之慨，恨无好事之俞姥，为之宛转撮合也。苟广其术以行之，则情天欲海中永无怨旷之苦矣。彼月下翁，正嫌其无用耳。 
云素秋 
　　云素秋，都中之优伶也，貌艺双绝，一时名重。以故富绅公侯家贵公子多踵其门，招饮者日数十处，秋率不往，而惑之者愈众。西贾王本通者，贩茶于都，颇称豪富，耳其名，以厚贽往。秋献一茶，略通一二语，匆匆入内。王大恚，不辞而返，誓与优人绝。有友人李月华，邀王饮，言及素秋，犹带余忿。李云：“卯金儿何太狂悖，请招来，吾为君泄此愤。”乃遣伻招之。素秋至，筵间媚态百端，王盛气都平，转有不能自持之势，求李代通殷勤。李固风流客，向秋宛转说辞，极言王诚心倾慕。秋大悦，邀二人至其寓，重开筵宴，水陆并陈，豹胎鲂腴，穷极奢侈，饮至三更始返。次日访李，思欲再往。李云：“素秋都中闻人，所交者皆侯王公卿，我辈何如人，而欲令彼青眼耶？如必欲强致之，非以利动不可。”王乃出白镪三百两送李，烦为介绍，然后随李往。李先怀二十金与秋，私约曰：“王某巨富，幸勿轻售。倘从我计，千金不难得也。”秋然之，乃邀王至秋寓。秋自内迎出，引至别业，雕梁画栋，松竹萧疏，院中嵌石成池，满引清水，朱鱼队队游泳其中。池上异花奇草，芳洌扑人。南望有竹篱一带，女萝蔓草掩映其间。有小瓦亭，红窗半启，碧槛弯环，袅袅茶烟，出自廊下。甫至亭前，一小僮揭帘延客入。片刻以玉碗献茶，瑙盘盛果，红菱白藕，堆积盈盈。三人谈笑方浓，忽有白某侯爷至。秋即随出，半晌不返。僮云：“主人今日恐不能归，二公盍明日再来惠顾？”二人自觉无趣，踟蹰庭前，与僮絮语。僮云：“素秋，徽人，有妹年二八，美丽无匹，名红亭，往往亦见客，然非与素秋莫逆不能觏也。”王闻僮言，便询李曾见之否。李云：“铁杵磨针，但须功到耳。”王会意，因俱出。王归，冥想素秋，而更欲一睹倾城，俾阔眼界。次日，邀李至，备厚贽，将约同访。忽僮自外入，则素秋来矣。王喜出望外，设筵痛饮。酒酣，秋歌《乔醋》一阕，心声手语，娓娓动人。王颠倒之态不可言状。秋故作媚容，蔼蔼与王语，且求其常至寓所。王唯唯，如奉丹诏。筵终，怀金偕往，秋引入卧室，拂榻展衾，香流床障，为王缓带解履。王骨软欲酥，相将俱寝，其狎昵不待言矣。由是在秋寓恒流连数十日不返，渐渐与秋亲近。乘间步入后院，见庭中有丽人立数花朵，粉晕朝霞，眉弯弱柳，洵属无双。见王来，笑问云：“公得非王官人？妾素秋之妹红亭也，向慕久矣。”嫣然启齿，落雁沉鱼。王疑为仙，魄荡魂摇，几乎颠踬。回首素秋在侧，邀王出。王目夺心移，语无伦次，终夜不能交睫。谓秋曰：“红娘红娘，你真个令我消魂，区区阿堵物断不靳也。”秋笑而不答。次日谋诸李，李云：“荡妇岂能贞洁自守，所以迟迟者，不过为孔方耳。君不吝，彼何难。”王言：“向以利动，彼竟不答，何也？”李云：“投其所好，自无不成。”王云：“安知其所好乎？”李言：“俟予细询素秋。”王乃赠李金，使谋厥事。李受金数日，来谓王曰：“事不济矣。彼自以才妓居，平时作画吟诗，好读《南华·秋水》。凡与往来者，必亲与唱和。不然，金高北斗勿顾也。顾吾知君非长于此者。”王云：“且为奈何？”李云：“仆有一良友，乃燕赵名士刘生名杰。烦渠代成数诗，伪为君作，用以诱之，何如？”王从其教。红亭大悦，乃出己作求和。王茫然不解。红亭嘲曰：“吾固知其诈也。”王惭而退，使李持百金赠刘，将买《长门赋》以媚佳人。而刘固辞不受，云：“仆非贷诗者。前书俚句，怜王痴而闻红美也。如再索诗，非面对丽人不能得只字。”李归白王，王不得已，引刘先至，以情达素秋，云：“为蚕种桑，非为桑也；采桑饲蚕，非为蚕也。卿识之乎？”秋请闻其说，王曰：“予引刘来，非为刘也；遣刘饵红，非为红也。”秋笑应之，于是设宴中堂，履舄交错。刘赠红一绝云：“蛾眉凝翠遣谁描，目转秋波态更娇。如此风姿真绝世，却怜行踪等萍漂。”红得诗，反复沉吟，似有所思。已而泪下，亦题句：“飘泊谁怜堕溷花，一朝青眼幸君加。幽闺自此抛脂粉，孤影窗前对碧纱。”王睹其状，知红属意于刘，急引客去，自以珊瑚镜台一座，蜀锦绵茵赠红。而红尽屏却，杜门谢客，虽贵公子亦不接见也。王意大窘，屡以金帛簪钏相赠，而红意不转，使婢言于王曰：“相见有日，幸勿相迫。”王遂寄宿秋寓，恒不返。适有家书至，云母病垂危，妻将临褥。王惊欲归，访李月华，告以故。李云：“焉有事巧如此者，是诳君也。”王怃然曰：“危言嚇我，我便插翼飞回耶？是信必众商伙所为，微君言，仆中其术矣。”遂决意不归，即以别筵招刘生，与素秋共饮，云：“家书未必是实，吾不信也。此友人赠我之别筵，恰好我辈痛饮。”刘索书览毕，叹曰：“母子夫妇，夭伦也。倘尊堂一有不测，岂产妇所能办理？不早归，何以准备？”王不听。众友共相劝诫，卒勿改，乃与王核算帐目，不与共厥事。王应得数千金，运至秋寓，将与秋小权子母作长久策。而秋挥金如土，殊无吝惜。刘生闻其事，诣王谏曰：“花街柳巷之中，岂有能货殖者，不过借子金银以遂其暴殄耳。如欲经营，请仍寻故友中之练达者。不然，怀金作归计，庶使倚闾人稍解愁颜也。我不知尊堂望子何如矣。”王笑曰：“君数劝我归，意欲独占花魁也。”刘不言，浩叹而去。不数月，王囊金罄尽，大为素秋白眼。然质衣典物，犹可作买花之费。无何，钱物萧然，遂为僮仆辈逐出。往寻故友，佥以其无行而不齿。无奈投李，李不纳，使老妪以钱一串授之云：“此非常策，后宜勿来。”王悻悻去，半日钱尽，丐食于市，人多不恤，且痛诋之。王饥肠雷鸣，败裳风刺，恐葬诸异地犬腹，乞食西行。途遇乡人，知母已病死，妻已产亡，家产尽为族人分散。王闻言痛绝，始恍然悟李之误己也。乃怀利刃入都，思杀李以泄愤。而朝城暮郭，终未相逢。丐食年余，筋皮殆尽。一日于古寺墙下，枕块斜卧，炷油破盏，烧食烟粪。举头见刘生来，惭愧欲遁，刘止之，羞极俯首。刘慰藉多辞，倾囊厚赠之。乃诣李曰：“君之景况，某所素知。今日得有余赢者，皆王某力。彼一贫如洗，君宜周之。”李勃然曰：“彼自无行，荡产败家，皆其自取，于我何尤？吾今稍享安乐者，乃数年经营之力，谁向彼手中强夺耶？况昔曾周之，彼自不返，吾安能填无底壑乎？”刘出叹曰：“不仁之人，至此已极，吾知必有惨报。”遂与李绝交。李嫉之。一日遇于隘巷，势不能避，遂与语。言次，李问：“尚忆红亭否？闻渠为君憔悴矣。”刘笑曰：“妓女焉知钟情，不过迎新送旧而已。”李庄容以信之，刘云：“如此奈何？”李云：“请往探之，当证仆言非妄。”盖欲趁此以败其行。生云：“无论红亭自高声价，即素秋岂俯首寒酸哉！”李云：“素秋近日疮症极危，车马迹稀，后庭花不堪重问矣。”刘云：“若然我能医之。”遂偕往。素秋鞠躬出迎，呻吟颇苦，门庭冷落，大与昔殊。刘云：“闻卿贵恙沉重，某有小术可医。倘脱然无累时，何以酬我？”秋以身许，怡然求治。刘使解衣视之，见尻际肿溃，下连尾闾，出囊中药屑，白如粉，敷之，秋觉痛顿减，急赞药良。刘云：“若人精调药，顷刻可愈。”秋愁难得，刘云：“卿蓄之久矣，何便言难？”秋笑云：“昔日暴弈此物太多，宜今日无处觅也。”刘云：“此药干敷，忍耐数日，可保无恙。”如其言，果大瘳。秋欣然曰：“吾报刘有日矣。”使僮延生至，云：“蒙君整顿后庭，敢忘报德？兹特扫径相待。”生笑云：“仆非穿窬之盗，区区必就事恳者，以子居为奇货，故不得不相迫耳。君既慨然，仆惟心领。”遂结为忘形交，而终不及乱。由是秋甚德生，往往招生饮。偶酌于斗室，有美人来窥，视之，红亭也。生云：“不嫌盂浪，盍来同饮？”女不辞，即入座，为生把盏，凝眸弄带，妩媚非常。生乘醉云：“红粉多情，玉容无主，得非命乎？”女微笑不言，席终而去。素秋谓生曰：“君视红亭何如？”生曰：“佳人难再。”秋云：“昔王本通呼为红娘，君以为相若否？”生云：“虽莺莺不是过也。若果如红娘，予亦愿他从良。”秋笑曰：“君果见怜，红亭固有心久矣。第恐以鄙贱见弃，故不敢明言。”生闻言肃然起谢。明日，秋备妆奁甚丰，自送红亭至，生妻余氏颇贤，一见大悦。红亦善事嫡，嫡庶相安，从无含酸之意。李闻其事，持仪来贺，饮于生家。大醉，晚辞归，选次为人所杀，捕凶未获。群疑生，拘生去。生言词真挚，县令不能诬。秋出金为之营脱，始得免。李族人又疑李妻谋杀，联名控之。官拘李妻，试以毒刑，遂诬服。盖李妻王氏，素不贞，与家人左禄通。众牵左禄，拘左至，榜掠甚苦，卒无词。而王氏诬指为左杀，官不能决，并系于狱。忽传有丐人死于途，身有遗书云：“仆非人类，忘骨肉而溺娼优，遂使母死妻亡而终不顾。所以然者，皆李月华之误我也。其初阳为亲昵而阴劫吾财，其后显与决裂而暗幸吾祸，下井投石，斯人已极，不啖其内，何以甘心！国门之外杀李者我，万勿累及他人，以增吾罪。短刀一柄为证。某月日王本通血书。”地保报官往验之，袖底利刃如霜，血犹殷红，其尸乃自毒死。官询李妻，始知王之颠末。乃重责左禄，并王氏而释之，案遂结。刘生闻之，往视其尸，果王也，乃与素秋并力厚葬于野。生以素秋齿长，劝其改业。秋从其言，出金指捐豫省典史，出仕颇有政声。生喜曰：“吾不图汝迁善至于如是！”素秋曰：“官场本似戏场，昔日敷粉搓脂，装作美女，则居心以媚人为念，故群相颠倒。今日升堂放衙，装作官长，则居心以爱民为念，故人皆悦服。彼名之曰官，而上负君国，下误民生，惟知敛财者，诚我辈之不如矣。”刘以为然。秋益自勉，不数年退归林下，家中楼阁连亘，牛马纷繁，良田数百顷，居然称世家焉。而犹乐善不倦，有贫寒者周之，客死者瘗之，立义阡于东郭。乡人感其德，勒碑以表彰之。而刘生终未获登仕版焉。 
　　醉茶子曰：人必自邪而后邪可入。如王某者，苟处于正，何致荡产败家，死于非命哉！若纳忠言，李术穷矣，乃不知责己而徒知责人，纵报施称快，岂不误哉！然引人入邪者，倾人之产，充己之囊，败人之行，遂己之私，曾几何时，身首异处，陷人卒自陷，可悲也夫！ 
茵陈木 
　　武清渔人渔于河，觉有物挂网甚重，乃邀一村夫共出之。得一物，外裹以锡，破之，有大木，以黄绢包裹，书“永乐二年，臣某贡”，殆茵陈也。二人共争，遂殴击。有县吏倪某见之，云：“此供御物，留之不祥。”二人恐，求计于倪。倪云：“予家幸有闲地，可以掩藏。送尔辈百千钱·祸自我任。”二人得钱，欢跃而去。倪为其双亲怍二榇尚有余，窃自宝之。有识者曰：“木凡十三件，船翻落水，当时仅捞取九件，其余未获。今倪得其一，应尚有三件，不知更落何人之手也。” 
　　醉茶子曰：数百年之美材，而倪遽以贱价购之，谓非倪氏之福也得乎？而乡愚无知，遂受其欺，且以百千为暴富。此其所以为乡愚也。 
宅仙 
　　贾人盛朝京云：“昔客山右，寓居巨绅王氏厅次。夜半朦胧间，闻柝声繁碎，未之奇也。俄闻声自远而近，渐至房门，忽在堂中。惊视，见一老叟高三四尺，手持小木柝敲击未已，徐徐至屋隅而没。约一更许，隐隐自墙隅出，柝声丁丁然，缓步至门隙，扁身而出。计一夜凡五出入，意其按更筹也。客卧榻上，叟若未之见。客亦若未之见也者，以其不扰人，姑听之。次日白于主人，始知其为宅仙。乃迁客于他室。”夫仙与人杂处于尘寰，复为人护院防盗，果谁使之？尝见人家兴衰，仙即从中以裒益之，毋乃多事耶？昔予家盛时，有仙为守仓廪，每米囤上布以杂色豆，倘有盗米者，则手迹显然。明日盗米者自行跪述，大率皆家中之仆辈。其或有外盗至，则盘桓不能去，及晓必为众所获，皆仙之力也。以故予伯高祖惠远公举囤中粮，悉济乡邻，盖不贪其贿，恐他日之消算酷焉。左邻张氏，除夕煮水角，沸汤滚滚，以物捞取，则乌有矣。而予家釜中之水角则多倍于常，细辨半张氏之物，不知何以投入于予家釜中。诸如此类甚多。后张氏家落，遂迁居焉。又城中朱氏，居邻卖酱者之家，其厨中盐豉醯酱等物，恒用之不竭，皆仙取邻家物暗为益之。及其衰也，物不食而自尽，计所失浮于所得。噫，果何心哉？盖天下事以贪婪聚者，必以暴殄亡，权虽在仙而亦在人。甚矣贪之一字，近于贫也!非其有而取之，君子尚嫌其非义，况于耶祟鬼蜮中求富哉！ 
怪雨 
　　癸酉秋七月夜，暴风雷雨，运河中估舟、盐船数十艘，同时沉没。先是，天方阴晦，众舟泊岸，各以苇席遮藏，舟人均避入舱中。一舟席为风揭，有榜人出，将覆席，仰见对面波浪高如山岳，有蓝衣妇人立水上，以衣襟兜物三四枚，状如茄，其色深紫，电光中纤微悉见。榜人惊骇倒毙，风狂雨骤，遂均遇难。时邻县有善士，以舟船拯溺尸骸，见榜人尸顺流而下，救起抚之，体尚温，半日而苏，其自言所见如此。盖因一时气闭，水未入腹，是以得活。视河中浮尸败板，飘泊不绝，不觉大痛。计离覆舟处，已隔百余里。善士助以资斧，得还里焉。或云妇人乃鱼精，语不足据，第矗立渡上，其为精怪无疑矣。又邑人某客河南，舟行黄河，见岸上立多人，共相指视。细瞻天际，乌云一段，下垂两脚，有妇人持伞立云端，露其半身，向东飞驶。身后雷电龙火，追逐甚急。将及，妇辄反身格以伞，龙雷即退避。相持数刻，俱不见。天晴雨霁，并无片云。时方卓午，或云是飞天夜叉。然夜叉偶尔遇之，未有显在云中为众目所共睹者，不知是何怪物。 
说梦 
　　人之梦境，古人曾详辩之，而终无确解。至梦中得句，乃一时灵悟，予昔尝为之。若梦中读他人之诗文，则为不可解者。昔予在京邸，秋闱，出二场后，倦惫非常，梦阅一书，恍惚如长吉诗集，有句云：“扁舟载酒迎波月，桃花艳滴胭脂血。”句颇相类。又近年，梦读老友于阿璞诗稿，有句云：“红叶落时征雁返，黄花开后故人来。”惜沧州路隔，阿璞云亡，终不得而询之也。昔又梦至一处，书籍颇繁，有诗集一卷，阅之隹句甚伙，有句云：“仙人东去乘黄鹤，霸主西来访碧鸡。”是果谁之作欤？设无是集，何以令吾见？设有是集，又何以为吾梦耶？夫古人载记言梦者不可胜举，如文达公记弋孝廉梦人屏上诗，后遇景州李生，言是其族弟屏上人题梅花之句。然则我所梦者，或亦如彼，未之奇也。独壬辰春之梦则奇矣。时天气尚寒冷，拥衾假寐。梦至一处，竹木萧森，庭院宽阔，有游廊一带，弯环甚远，廊尽露广厦五楹。俄见粉白黛绿者数辈，皆妆梳古雅，浓淡合度。杂沓其中一丈夫，年约四旬，降阶笑迎，情甚殷洽。予揖问姓字，答云：“《红楼》一书，君读已久，其事略有影响，而姓名殊非。某与中表嫌忘瓜李，而情重恩深，有不能自己之势。彼以是故，竟至捐躯。心实悼之，欲祭以文，非可以浮泛之词塞责。昔拟作未能恰意，遂改易用为芙蓉之诔。若祭潇湘无文，终属阙如。拙作业已草创，敬烦先生椽笔为修润之。”予闻命之下，不胜惶惧，逊谢不能。而主人再三奉恳，使侍婢设座中堂，并陈水陆，螺杯象著，罗列颇繁。劝酬甚切。予饮一杯，便觉香流齿颊，即辞匆饮。主人笑命撤席。乃拭净几案，贴以红毡，设鹆眼之砚、鼠须之笔、麝烟之墨、鱼网之纸，群姬注水磨墨，置予前。视其原作，似未尽善。一时文思涌泉，不数刻脱稿。众姬呈示主人，颇称善，再拜送予出，遣婢导之。予问曰：“所谓大观园其即是乎？何与载籍悬殊也？”婢笑曰：“此非天上，亦异人间，乃主人习静之所也。先生可以归矣。”方欲究主人为谁，霍然遂醒。然则主人即怡红公子耶？抑曹君雪芹耶？吾不得而知之矣。得毋好事多魔，予编志怪，而前辈稗官喜与同好，将书有不尽之意属予为之貂续耶？夫马当不遇，谁惊滕阁之文；狗监未逢，畴买长门之赋？亦惟梦想徒劳而已。不意晓起，忽于书簏中捡得故纸，乃代宝玉吊黛玉之作，因删润存之。其文曰：维缑山鹤去之年，庾岭鸿归之月，日逢秋老，时值更阑，怡红院宝玉谨以龙女名香，鲛人残泪，金茎仙叶，玉洞清泉，致祭于潇湘妃子之灵曰：呜呼！琪花萎秀，竟凋玉女之容；绛草敷荣，莫挽金仙之驾。惟见阶前湘竹，鹃泪斓斑；堪悲窗上茜纱，蛛丝剥落。锦绣丛中过隙，遽成蝶化蚕僵；钗珰队里先鞭，拼得珠沉玉碎。魂归何处，色即是空；肠断今宵，情殊难已。爰念仙灵之缥缈，曷禁涕泗之滂沱。妃子生阀阅之名家，处簪缨之望族。孤标冷艳，堪追姑射仙人；弱质温柔，独冠金陵女史。保厥躬则冰霜比洁，窥其性则金石同坚。薛氏多男，弗若扫眉才子；关家有妹，居然不栉书生。哀毁痛亲丧，早代皋鱼而饮血；伶仃辞故里，聊投渭馆以棲身。祖母婆娑，觌面则心脾俱痛；寡兄痴癖，垂髫即耳鬓厮磨。维时玉甫十龄，卿方九岁。一堂会食，让枣推梨。两小无猜，联床合榻。容瘦虑予减饭，身寒劝我添衣。频劳织女之针，萸囊巧制；偶被伯俞之杖，玉箸偷弹。翠袖形单，怯秋风而羞立；红绡痕湿，对夜月而伤神。悲欢谁测其由，宜喜宜嗔，无非惜玉；离合讵能予卜，或歌或泣，总是怜香。至若淡雅羞花，温香拟玉，天然缟素，轻沾雪后梅魂；屏却铅华，恒带春深梨梦。偶离深院，每嫌过苑之蜂忙；小立回廊，又怕隔墙之燕语。伤繁英之凋谢，一抔净土，锄成舍北花坟；悲秋景之萧条，半夜孤檠，照冷篱东菊圃。诗题罗帕，墨痕和洎沈齐干；曲奏瑶琴，子线与愁肠俱断。砧敲何处，朦胧而睡不安床；笛弄谁家，催促而病侵入骨。洎夫药炉火烈，二竖潜逃；锦帐春融，千愁暂释。结海棠之杜，齐放浪于七言四韵之间；填柳絮之词，共游戏于减字偷声之下。观梅赏雪，闺帏擅名士风流；把酒持螯，粉黛极高人雅致。栊翠庵中试茗，偕妙玉以参禅；凹晶馆里联吟，续湘云而成谶。形如松鹤，自去自来；意若孤鸿，不离不即。每到欲言不语，个中之微意许我同知；几番变喜为愁，局内之幽怀有谁共晓。闻妙音于南院，卿胡为入耳而悲伤；摘艳句于西厢，我深悔无心而唐突。从此两心共印，转难一语相通。我抒至性之肝肠，卿少体情之骨肉。恹恹成疾，卿缘何而骨瘦肌消；事事乖违，予因是而神凋气丧。厥后侍儿起诳，报道还乡；斯时浊玉闻言，痛几殒命。恍惚帆樯归送，妒煞纸舟；依稀仆婢来迎，讳题林字。凡此阽危之甚，皆由眷恋之深。此上苍可以鉴其诚，非愚昧所能窥其奥也。不料妖花放后，顿起狂波；美玉捐时，遽膺厉疾。因相思而抱恙，无知语偶露真情；奉严命以成婚，多病身勉为弱婿。方幸蓝桥有路，谁知白璧无缘。擎兰炬以照芳容，惊非佳耦；入桃源而沉孽海，误作新郎。当兹恨满之时，即是登仙之候。呜呼！元机乍破，已无续命之汤；素愿莫偿，竟乏再生之药。慨素帏之阒寂，音沉少雪雁之传；睹丹旐之飘零，花落任紫鹃之泣。帘前鹦鹉，仍歌旧主之诗；穴底鸳鸯，畴作佳人之伴。壁悬遗挂，窗剩残绒。期系臂于他生，此生已尽；订画眉于再世，隔世难逢。未偕秦凤之箫，先返彩鸾之旆。逾时闻讣，哭往泉台；几处寻踪，未登鬼箓。地下搜求莫遇，乍疑名列仙班；人间号恸难闻，俄复身还尘世。既而残躯小健，凭吊蕙棺，往事须追，长枯血泪。惨矣床头回首，犹呼浊玉之名；悲哉炉面飞灰，尽毁香奁之稿。悼仙踪之西去，视含仅有小鬟；嘱旅榇之南归，到死不忘故土。嗟乎！灵根拂剑，果绝长生；药圃经霜，花无独活。听斯传语，誓不苟延。因存忉怛之思，弗惜殷谆之问。始知瑶台促驾，鸾笙凤管齐迎；贝厥垂旌，月姊星娥曲引。特非目睹，毕竟心疑。昨因幻梦之灵，重瞻环珮；恍入太虚之境，复望钗钿。白玉雕栏，护灵苗之摇曳；碧纱绣帐，笼瑞草之纷披。顿悟金绳，愿登宝筏。在妃子欲报沾濡之露，偶戏爱河；而浊玉难补离恨之天，终成顽石。自此熔开慧眼，悟今是而昨非；割断痴情，证前因与后果。兹值梦觉之期，用述曩时之概。妄冀香魂之陟降，默伺鄙意之虔恭云尔。 
青灵子 
　　予昔馆于邑城东赵氏，主人好扶乩召仙，其沙盘所素具。一日，雨后无事，有友人来访。予与友焚香扶乩，半晌，有仙至，自称青灵子，云：“萍水相逢，缘亦非浅。”谈论颇不俗。语及日食之说，仙云：“此事自西人论之而始明。本日月对光，中隔一地，亦度数使然耳。古史于日食必书，用以警惕人君，使不敢失德。斯乃古圣之深意，在昔未尝不知其理，特未明言。意谓君若不畏天，尚孰畏哉？此王荆公所以开罪名教也。”或问曰：“西人云，如中国日食之某日，即外国日食之某日。合中外众国观之则为一日，岂一国之君失德，众国之君皆失德矣？即昔列国之君众矣，又岂君德之尽有亏乎？不应如是也。”仙云：“所谓君德者，指中国之天子言。莫尊于中国之天子，四夷之君，莫能比伦也。”或又曰：“自天视之，凡君皆其子，殊无厚薄之分，岂有异乎？”仙曰：“自天视之，虽皆其子，然子中有长男、次男、少男之分。中国之君，天之冢子也，其所示之象，自应以中国为断。如南北朝荧惑入南斗，梁武帝跣足下殿以禳之，而终应在西魏，梁武不胜其惭。虽史册编年以梁为正统，然梁元为魏所杀，后梁为魏所立。是其属国一线之传，得延数年，皆北魏之力。而陈终为北朝混成一统。以时势论，则北朝胜于南朝矣。由此而观，不可知中国君之尊哉？”其论颇新，录之。 
　　醉茶子曰：扶乩召仙，江湖术士恒为之，大抵皆其手法使然，真仙未必应念而来。故予每扶乩多不验，足征其伪。愿世之占凶问疾病者，勿为其所惑。 
独眼龙 
　　邑陈氏宅多怪异，而黄鼠尤繁。有老仆设机绳于屋顶，而饵以鸡，潜伏执绳以待之。夜有群鼠过，一鼠曰：“鸡甚肥美，可分食之。”一曰：“勿冒昧，是殆将擒我辈也。我辈岂易擒哉！儿等共持其绳，我自攫其鸡。”乃伏身入。仆急掣其绳，遂获一巨黄鼠，乃纳于囊而缚其口。众鼠惊散。鼠作人语，软言央求，不听。已而怒骂激仆曰：“敢摔我乎？”仆云：“乌得不敢！”举而力掷之。及地，则囊空而物遁矣。旋闻檐际笑曰：“我独眼龙固无恙也，其奈我何？”从此大作祟。仆寝，拍其头云：“速醒速醒。”及寤则遁矣。再寝则揉其目，掇其耳，或息灯，抛土，掷砖瓦。仆恶而复设计擒之。鼠曰：“摔我。”仆云：“前被汝诳，今不复然。”问：“将何为？”曰：“投汝于沸汤而煮之。”鼠云：“速出我，任汝烹而。”翁曰：“不能。连囊煮耳。”鼠大呼曰：“若是危矣！我独眼龙不能活矣！”仆煮而解视，巨黄鼠果一目眇。 
　　醉茶子曰：天下之利薮，危机伏焉。身既蹈之而犹不改悔，势不至杀身不止也。可危也夫！ 
卖书叟 
　　董生，山左人，品格出众，聪敏过人，见者皆推为大器。有卖书叟常至其塾，善星命之术，推其造云：“生年四十便为封疆大吏，终其身可位列侯王。”已而生入泮食饩，年月与叟所推算者若合符节。生奇之，结为知交。叟不能负贩，亦与过从，且常有馈遗，情倍莫逆。生凡有疑难事，烦叟占之，无不验，愈加敬重。一夕，留叟共饮，天晚，雨至，止叟宿。叟嘱云：“予醉眠后，万勿私窥。”生诺之。而叟谆诫至再，生心转疑。至夜，雨止，入其室瞰之，见有一大蝎虎伏榻上，长与人等，始恍然悟叟之为精灵也，急抽刀乘其睡而斩之。夜梦叟至，颜色惨怒，谓曰：“予本以汝前程远大，思托宇下以避雷劫，不图竟遭汝毒手，使我数百年之功，若一朝灰烬，痛恨何如。与尔相好多年，素无仇怨，既窥我隐，绝交可也，乃竟忍心害理如此！此切骨之仇，誓必相报。”大喝一声，生爽然而寤，心甚恐。于是多延术士，贴符诵咒。从此缁黄方士不离其门。后惑于白莲教，习炼纸兵豆马之术，招集亡命，渐蓄异志，占据数山，自称为王，官军不敢当其锋。后僧王统大兵至，扑灭之。生全家被擒，骈诛焉。 
　　醉茶子曰：妖既通灵，不为人害，董生亦忍矣哉。顾相交莫逆，一旦反颜者，天下岂独董生哉？独怪妖叟长于星命术，既能为董生占，何不能为己身占？既能占董生功名显达，何不能占董生心术阴险？既占董生之可以庇己，何不能占董生之杀己？然则占卜之术，即惑世之术耳。 
天榜 
　　邑先达邵君玉清，元旦梦有人牵一骑，状如骡，顶矗一角，促之骑。至一处，仿佛衙署。仰见悬榜，己名在第三，籍贯皆符。每名下均有批语，多不暇记，惟记己名下注“孝弟可嘉”四字。壁上有悬牌云：“二月初八日小直沽火。”视毕，其人复促之还。至家门，一惊而寤，乃粘条志之。至期，小直沽被灾，果如所梦。未几捷南宫，殿试鼎甲。 
斩蛇将 
　　武弁赵某，恶蛇，见辄杀之，众呼为斩蛇将。一日适野，丛薄间有大蛇粗盈握，赵击以刃，夭矫不驯，乃乘间断其首，蛇屈伸旋毙。弁归营，觉头目眩晕，体甚不快。因乘舆归家，夜卧觉有物如冰，横搭其腹，颇类蛇。急呼其母，取火照之，见有一无首大蛇，蜿蜒床褥间，血犹殷湿。母惊号，物忽不见。弁叹曰：“予不起矣！”因述其所为。母急延巫觋祈祷忏悔，巫作蛇语曰：“杀我抵命，谁惜汝饮食耶？”未几旋卒。 
　　醉茶子曰：蛇虽毒物，苟无害于人，不必杀也。而蠢然之物，竟能报仇，可知素灵夜啼，青衣捣药，若非特出之人，焉能免于祸哉。 
蓝怪 
　　刘某，山左人，寄寓于津，夜卧吸烟，觉凉风飒然，肌肤起栗。怪而视床前，立一蓝面大鬼，冠服皆蓝，高几及屋，眉目悍怒可畏。张口向刘嘘气，便觉身冷如濯冰水，寒战不可耐。刘固武勇，拔佩刀逐之。鬼出寝室而没。归卧片刻，又觉身冷。视之，鬼又至，又逐之而没，已而复来，一夜不堪其扰，至天明始寂然。隔数日，复如前状，甚患之。或劝其移居他室，不从。不得已呼仆伴寝，鬼果不来。遣仆去，则鬼旋至。乃留仆越数日，鬼来如故，但仆无所见，惟觉冷耳。又招数人伴寝，而鬼仍至。刘形销骨立，委顿不复如前善斗矣。未几卧床不起，诸人亦惧而辞去。唯仆蒙被卧其侧；日渐危殆，无计可施。一夕，方撑拒时，见其亡母立床前，以身避蔽。而鬼高过其母，俯吹之，其虐益甚。自思遭此其祸，致忧及泉下老亲，不觉失声大痛，鬼退后三四步。已而复来，缠绕将半载，终以是殒命。 
　　醉茶子曰：七尺之躯，意为鬼吹而殆，事亦罕闻。然太刚则折，势所必然。既无战胜之才，又无退避之意，其败也宜矣。而泉下慈亲犹来护庇，叹人之于子虽死不忘，为人子者当何如报其亲哉？顾孝念一萌，鬼即稍退，而终不能不索其命。得毋结怨已深，非小善所能抵者？非余之所知也。 
狐伏妖 
　　刘生者，直隶人，传者忘其何县。就完县集镇盐馆，其居邻俱农家。刘偶步村外，见有一女子，青衫素裙，其貌袅娜，发绾高髻，顶飐绒球，红艳灼灼。怪其不类农家女，因向前试排以言。女殊不腼腆，娓娓清谈，自云：“幼无父母，寄养外家，不图妗子虐遇。思得一善地避之，杂闺中幼弱，谁肯相假者？”刘云：“仆盐厂后院有屋二楹，可以隐匿，昼则闭卿于室中，夜则与仆同榻。有一役本村人，每晚遣其归家，我辈无所忌焉。待予还乡，从吾可也。”女悦其计。刘急告以门径所向，女云：“奴知之。”至晚，刘先遣役去，而女果至，遂与寝处。肤白如玉，肌腻如脂，惊为奇遇。如是二三日，偶为役所遇，仓猝间，刘颇窘，而女殊坦然。役若未之见，心怪之，转思二三日未闻女言饥渴，未见女出便。旋益疑，苦诘之，女始言为仙。刘溺之，情倍笃。未几病作，居停遣归其家。女随至，家人俱未睹。刘托言养静，独居一室，渐淅惫不能起。有刘之表戚王某，无业游手，性复贪暴，恒寄宿于其家，无钱赌博，辄掠财物，刘厌之，未能绝也。偶为友人邀去山中收粮，闲游旷野，见石窟中卧一物，似猫而巨，毛毳光泽可爱。近前抚之，物酣睡未醒，抱之归，缚以绳。物醒，作人语曰：“予天狐也，其事甚忙，偶贪杯酒，误为尔获。速释我，不然，两俱无益。”曰：“闻狐仙善能致财，厚赠我，则释之。”狐曰：“我不敢妄以福泽加人，请与君结为昆弟。有急事呼我即至，代君分忧。此即所以报厚德也。”曰：“子休矣，尔出没不测，我何处寻尔？”曰：“我好酒，汝以酒一壶，香一炷，祷之，我即至，不汝诳也。”王慨然释之，转瞬不见。次日，王设香酒，如法祈请，飘然自室堕，则白须老叟也。问：“何事见召？”王曰：“无事，特试之耳。”叟曰：“仆奉天职，公务颇繁，殊无暇逸，无要事切勿妄渎。”拂袖遂去。王诣刘家，见刘憔悴，询其家人。云：“巫医乏术，旦夕人也。”因泣下。王慨然曰：“予有盟兄，可生之。”众拜求救，拟以车迓，王曰：“彼天上神也，何以车为。”嘱众设香案。王举酒拜祷，叟果至，引至病所。叟云：“易耳，尔辈俱回避，惟吾与病者在室，则可除其患。”王问：“是何妙术，而禁人窥视？”叟曰：“无他，恐君胆怯也。如必欲看，亦无妨，但无庸惊怪耳。”王诺之。叟持利剑作法，旋见室中风起，从承尘上出一黑蟒，身粗如梁，顶赤色如丹砂，遍身鳞甲，黑亮如漆，蜿蜒蟠屋内几满。叟出，跃登檐端。蟒从窗棂中探身出其首，仰望檐际，似甚恐惧。叟曰：“尔数百年功力，奈何忽起尘念？戕人误己，遽遭天谴，岂不可惜？吾念尔修炼非易，姑释汝命，速往山洞中服气炼形，以求正果。如再蹈尘障，定不汝活！”蟒点首垂泪，驾风而去。叟自檐下视病者曰：“少年无知，几遭大祸，焉有邂逅相遇而成佳耦者？”赠以药，出门不见。刘服药后，健壮如初。 
　　醉茶子曰：邂逅相遇，遂成嘉耦，而几乎以此杀身。轻佻有何益哉？昔人云：“天下之至便宜者，必有不便宜在。”其此之谓乎？ 
魂归 
　　邑陈姓从军南省，殁于战阵。家人得信，讳之，其妻某氏不知也。有友人并力归其柩，将至之夕。其妻与女寝，女忽梦其父浴血立其前，惊寤，呼其母。氏醒，仰见陈立窗上，浑身血污，片刻始不见。起唤其弟，诘之。弟不能隐，告之。举家悲哭。及天明，其友送柩至。噫！事亦奇矣。 
　　醉茶子曰：慷慨从军，敢为身死，其英灵固不泯也。而魂随柩归，可见人之遗骨亦自郑重。故埋骨掩胔，仁人善政，是知通幽明之理者，其唯圣乎？ 
判官 
　　邑绅某，性至孝，母殁已久，思念不忘。偶扶乩召仙，或焚以请城隍之符。乩书云：“吾城隍差役黄老也，奉命来问何事？”某云：“先母谢世多年，今在阴曹何处？得毋有所苦耶？”黄云：“不知，俟归查之。”遂退。越数日，又焚前符。忽窗外狂风骤起，屋中几案震响，沙盘飒飒，飞越作字，猛厉大书“判官到，索酒。”急供一大斗，须臾净尽。问何事见召，仍以母询。乩云：“已入转轮，可勿问也。”问：“黄公胡不来？”曰：“披奉公出差矣。速送。”众俱惊惧，焚符送之。遂罢扶乩之戏。 
　　醉茶子曰：观此则轮回之说定非诬妄，而黄老之为神亦可信矣。予昔游武遂，有刘生能召仙。书符焚之，仙至。时有觋能走无常，亦在座。乩云：“诸君扶乩太劳，吾亦疲于作字，可遣彼口代予手可也。”觋乃作仙语。或问：“阴司信有之乎？”曰：“有。阴曹之赏罚必明，黜陟必当。凡负君之贼，败国之臣，当日受其爵、享其禄者，至此必罹其祸。昔日积善之家，修德之士，于世穷其身、厄其遇者，至此则蒙其福。阴曹所以补阳世之阙也。”问：“鬼犹念其尸身否？”曰：“人之生时，无尺寸之肤不爱，无尺寸之肤不养，岂魂既离壳，即不相关？无是理也。”问：“奢俭太过，皆有冥报。奢则宜矣，俭胡为然？”曰：“俭者廉，何罚之有？惟俭而刻薄待人，多生机械，贪婪取物，悭吝聚敛，鸟得不罚？”问：“宋儒无鬼之说固偏，释氏轮回之说非妄。然死即托生，往往见于载籍。顾此死彼生，转易之间耳，鬼安在？若云有鬼，必不托生而后可。若云无鬼，世之见鬼者比比，鬼之报怨报德者恒有，其故何也？”曰：“轮回之事，有当入不当入，与夫迟早先后之异。《传》云：新鬼大，故鬼小。非其验与？至旋死旋生者，不在此例。”问：“溺死缢死鬼皆求代，何也？”曰：“冥中恶人轻生，故不许速入轮回，非有代者不可，使知鬼趣之苦，所以警将来。”曰：“不离鬼趣，惟鬼知之，人未死，不知也。纵使鬼知悔惧，何以戒人不轻生？且缢或由己，若无意落水溺死者，非自轻生，何亦靳之不使托生耶？”曰：“天下无无弊之法，积重难返也。”问：“世之见鬼者，云多在墙阴厨间厨内，他处则少。然则鬼与人杂处于坐世矣。而何以死而复生者？有云路径生疏，或荒沙漠漠，又有云城郭衙署，是冥府矣。不知阴曹另有一世界不在尘寰耶？抻即在尘寰耶？然则即世之庙宇耶？”曰：“在虚无缥缈之间而已。”其所论近理，第云在虚无之间，必如蜃楼海市矣。惜予当日未之深究也。 
某生 
　　邑某生，自书院肄业归。时已三鼓，忽思狭邪游。城西固多青楼，然皆残花衰柳，殊不足观。是夜云阴月暗，不辨路程。信步至一处，茅屋数椽，高仅过肩，檐际微透灯光。推扉入，则屋小仅容其身。一妇人背灯坐，生略通数语，遽解衣登榻，拥妇共卧，渐入黑甜。偎傍之际，顿觉北风烈烈，冰雪砭骨。惊寤四顾，并无屋宇，身卧一败棺板上。大雪漫漫，殆将半尺。旁一骷髅横陈，亦为雪没。骇极，起觅衣履，渺不可得。数步外见其敝裘在雪泥中，浸润半湿，被之，狼狈而返。归家后大病，旋毙。以非佳事，故讳其名。 
　　醉茶子曰：其为衰气所感与？邪心所致与？然不作北里之游，纵使遇鬼，亦何至赤身僵卧，终以此杀身哉？是足为游荡者戒。 
卞某 
　　邑有卞姓者，从军南省，以功得千总，充哨官。请假归，娶妻华氏。完婚夕，入室，与妻并未交谈，甫就枕，便昏昏酣睡。梦一长髯老道士，身着黄袍，领一女子，云鬟高髻，貌亦都雅，谓卞曰：“今夕良辰，宜成大礼。”强使二人交拜，促之入帷而自去。视女子羞容可掬，恍惚似与交合，未几已遗。甚恶之。醒则红日半窗，视新妇已整妆坐。恐人诮其晏起，亦急著衣出室。时人客纷纭，内外酬应。午馔毕，突有急差至，需即登程。乃与众同往至湘楚营。时贼氛猖獗，公务甚繁，未获闲暇。又二年始得归。及至家，妇于前一日死矣。初，卞之离家也，未免有新婚之恋，往往梦归家见其妻，即婚夕梦中之人，言语起居与醒时无异。每隔三五日、十余日必梦见之。归而妻亡，不得已胶续邻村邵姓女。亲迎后视之，殆梦中人也。妇亦眈眈然审视，若相识者。询之妇，初不肯言，后渐狎，云亦尝梦有髯道人引之来，时日吻合。彼此诧异。甫一日，又出差，半载卒于军。妇有遗腹，生一子，守节终其身。计卞与邵氏为夫妇仅月余，而神交则五载，前妇并未成为夫妇也。 
　　醉茶子曰：世谓夫妇必须前缘。使卞与华氏无缘，何必为此幻相？使卞与邵氏有缘，何以令其神交五载而为夫妇仅月余哉？是不可解矣。夫妇虽曰天伦，终由人合。人生得贤妇，则终身享其福；得悍妇，则终身受其殃，如附骨之疽，欲去不能也。闻西人娶妇共居三年，男女有不如意者，任其离散，迥不强合。所谓有情者为眷属，亦甚便矣。邑有士人多纳小星，其妻不妒，尝谓夫曰：“俗云妻不如妾，妾不如娼。今始信矣。”士曰：“凡妇女如鱼，昔人谓妾如鲥鱼，味美而难得也；娼为豚鱼，味美而有毒也；尼为鳝鱼，嗜之者以为美，否则终身不食也。”妻云：“我名何鱼？”曰：“咸鱼耳。家常便饭，殊无佳味也。”妻大笑云：“我是大咸鱼，于人何所不容？金钗十二，任君置之，吾不禁也。”洒脱无酸意，亦可风矣。 
狐醉 
　　邑宋君镜波，从军江浙，办理粮台事件。有楼五楹，与同人共居楼下，楼上安闲。一夜，同人皆寝，闻楼上有笑语声，宋睡梦中未暇细辨。俄见灯光透下，乃起登楼瞰之，见银烛金樽，杯盘狼藉，有数狐现形醉眠楼板上。急下呼同人共视之，则乌有矣。后访临路饭店，于是日失去酒肴若干，旁置银一裹，适符其价，盖为狐所取也。 
　　醉茶子曰：畅饮高歌，兴复不浅，而一经饮醉，则丑态百出，犹不若狐之静卧安眠也。 
疾异 
　　瘤中有黄雀，痈中出彩雉，载于古编。静邑有乡人阴头忽生一瘤，始如豆，如弹丸，渐大。颇碍便溺，后竟点滴不通，待毙而已。有张姓者，以刀割破，得二小石如棋子，敷药竟愈。不知气血何以化为石，莫解其理也。若砂石淋，则砂石如粟，在膀胱中，其砂石有大如桑椹者。盖肾味本咸，经火煎熬，如海水成盐，不足奇。惟西医能剖出之，中国医不能也。有于某寄居津门，臂生一瘤，大如茄，已经数年。为医士剖破，有极大蛣蜣约二十枚，出则展翅俱飞去，急捕得数枚，存之，而瘤自此痊。 
牛龙 
　　山左郭某，贸易于榆关。一夕归稍晚，将近村，暴雨欲至，瞑色四合，虽未倾盆，而林啸风箫，云埋月镜，甚觉恐怖。见田陇上卧巨牛四头，其色有青有黄，颔下均有长须鬖鬖垂尺许，如山羊状。归语同人，怪牧人懒而物主疏也。识者曰：“此龙也。”俄而震雷走空，天雨如注。 


醉茶志怪卷二 
点金石 
　　邑李某，夜烹羔羊，香喷户外。有白须叟推扉入，曰：“肉味良佳，愿尝一脔。”李欣然为设匕箸。叟倚床坐，自言流寓邻寺，慕君高雅，故前来就食。二人对饮，叟量颇豪，十觞不醉，李颓然卧眠矣。及醒，叟已去，遗一小石，大如弹丸，光华五彩。置磁杯中，杯化为金。急出访叟，远近并无其人。益以为仙。归而觅石不得，询之家人，云：“弃诸水。”李懊悔良久，乃藏杯于箧。 
　　醉茶子曰：不拘小节，定是名士。叟纵非仙，亦名士之流矣。而一饭之恩，即以金报，知叟非无心者也。倘能倾盖订交，其言论丰采，更必有大快人意者。奈何冒然而来，复飘然而去，殊堪为李君惜矣。 
村女村女某，生而兔唇，以故长犹未字。性贤孝，代母操作，不惮劳苦。适野饷父，途遇老妪，顾女云：“好个美姑娘，面貌端好，缺唇实丑人也。”女云：“生而如此，可为奈何？”妪云：“吾为尔医之，愿否？”女拜求术。妪探篮中，揭馒首薄皮少许粘之，以唾贴唇缺处，嘱勿轻笑，三日可保长成。女喜展谢，其人已渺，惊为遇神。谨遵其教，唇果完好，贴处色白，常如敷粉。 
　　醉茶子曰：萍水相逢，遽行仁术，神仙岂好事哉，亦以其贤孝所感耳。不然，世之所称十不全者，何不见有神施治也？ 
花娘子 
　　徐州士人寝疾，忽闻声细如蝇，呼曰：“花娘子遣奴来迎郎君，可速行也。”视之，枕畔立一小美人，身高三寸许，彩衣鲜洁，眉目姣然。惊以为妖，唾之。美人曰：“不听奴言，当使青儿来，不容郎君不去也。”王呼其妻共视之，见美人反身去，从容入床后而没。莲钩践尘，迹如麦粒。举家惶恐，倩人守之。忽执炊媪呼曰：“予青儿也。花娘子延郎殊无恶意，何拒之深？”其妻曰：“素无怨隙，何太相缠？”媪曰：“花娘子蓄有雪藕，邀郎共啖。”其妻云：“藕可将来，郎病，不愿行也。请为敬谢娘子。”媪忽寤。次晨，见枕畔置细藕一段，皎白如晶，怪而询家人，俱不知自何来。妻欲弈之，士不可。啖之，味殊甘脆，疾大瘳。冀美人再来，而殊杳然，后亦无异。 
水鬼 
　　瞽者某，将出西郭，路经城隍庙前，有人牵其杖云：“去此数武，烦先生一推贱造。”瞽随之至庙后池边。瞽识其处无人家，怪诘之。其人云：“他无所求，水中凉爽，屈君共浴耳。”瞽力辞不愿。其人曰：“水中别有佳境，远胜陆居。”瞽大哗，其人始舍去，殆水鬼求代者也。次日，褚氏子溺死其处。 
　　醉茶子曰：觅人作替，而欺其瞽，鬼真谲而不正矣。彼世之设计陷人于坑坎者，皆将视人如瞽矣，可胜叹哉！ 
女化男 
　　邑有孝女某，已许字于人矣。其父母老而无子，日以嗣续为忧。女抑郁不乐，遂日夜虔拜北斗，诚敬有年。一夕，神障于庭，赤发朱髯，面貌狞恶。问何所求，女对以愿化男子，以承宗祧。神颔之，遂不见。次日觉腹中暖气蒸蒸，下达隐处，扪之则阳在下也，俨然丈夫矣。言其情于婿家，遂绝婚。好事者以其婿之妹妻之，生二子，奉亲终老焉。 
　　醉茶子曰：女岂木兰、缇萦之流与？何其志之诚也！夫诚能格天，况诚而出于孝，天有不悯之者乎？而造物之巧，卒能易巾帼为须眉，盖许其孝而成其志矣。若非孝，则人妖耳，又何足贵？ 
吴恭人 
　　吴恭人，邑杨君绍庭之侧室。夫死不悲，人皆疑其有异志，而吴自若也。一夕，沐浴更衣，入室自缢。延僧超度，有童子见杨公与恭人皆冠带立坛下。 
　　醉茶子曰：之死靡他，烈气不泯。宜其相从地下，神之格思也。不然，铙鼓香花，岂郎能召致烈魄哉！ 
孟都阃 
　　孟都阃泽厚，乡先达也。官胶州时，公余夜坐，见檐际一人，践瓦阔步，轻捷如猱。盂呼曰：“丈夫有此绝技，当尽力疆场，胡为作梁上君子？”其人跃下，跪云：“此固非小人所愿，迫于贫耳。公能援引，敢不自爱？”公许之。次日来谒，唤入谆诫再三，使充营卒。后以战功膺职，卒为善士。惜传者忘其姓名耳。 
　　醉茶子曰：一言之悟，翻然改途，此其所以为豪杰。若心怀叵测，始则欣然从，久则变故生，与引狼入室者何异？ 
林某 
　　林某者，酗酒滋事，邻里成厌恶之。时村中有怪，恒夜出为祟，众激林曰：“尔素以胆力自诩，敢与怪遇乎？”林曰：“是不难。能为我备牛酒，当擒怪来。”众如其言，林携酒一大瓶，乘醉坐村外。夜有物，高八尺许，黑暗莫辨形貌，问林为谁，林曰：“我妖怪也。尔为谁？”物曰：“我亦如君，但肢体未备，不若君酷肖人形耳。所携何物？”林对以酒，且劝之尝，物曰：“予腰不能屈，烦君倾我口内。”林扪其口，大如杯，提壶灌之。物赞曰：“快哉！”颓然而倒。林急斫以斧，其声丁丁，呼人照之，败棺板也。毁之，怪绝。 
　　醉茶子曰：一醉而玉山倾倒，兴酣之际，更不知害事也。使怪不贪酒，林某奈何？即劝以酒，怪若曰“吾不为一斗折腰”，又焉知林不中馁哉？ 
铁猫 
　　邑某贾，贩铁为业，家渐裕。有善水者于海河底得铁猫四，古色斑驳，锈花灿然，每器重数百斤，上铸贞观年号。贾以贱价买之，拟毁作他器，则利倍蓰。夜梦四老人来谒，庞眉皓首，阔服唐巾，神采俱俊逸。云：“予兄弟四人，姓毛，自唐太宗皇帝征高丽时留寓于此，已有年矣。不意为弄潮儿所获。今到君家，乞施仁惠。若肯置诸故处，予等当厚报长者。不然，有损于我，亦无益于君也。”某醒后，知为四器之灵，欲弃诸汪洋，而心生觊觎，以梦为幻，入炉熔焉。未几，家遇回禄，不能再振，子孙零落为丐。 
　　醉茶子曰：或曰器果有灵，则当自庇，是数所应然。何祸人为？不知贾遭回禄，不必即是器之报复。然既能幻形示梦，灵固昭然。且彼卑辞乞命，毁之毋乃不仁。若能舍之，安知物即无情耶？夫利令智昏，斯人类然。况放利之流，更无足异矣。 
三疯 
　　乞儿三疯者，未详其姓氏，日行乞于市。人怜其痴，佥乐饭之。后月余始一见，或问之，疯云：“前者饥饿将死，幸三姑怜我，招至其家，食尽珍羞，眠卧锦绣，真平生之奇遇也。不然，焉有今日？”问：“三姑为谁，果美乎？”曰：“彼神仙中人也，乌得不美？”问：“何谓神仙？”曰：“跃舞檐端，飞升树杪，非神而何？”问居何处，则指破寺中。次日，见疯面有搔痕，穷诘其故。初犹隐讳，继云：“三姑恶我多口，已受责矣，何敢再泄？”好事者偕友人入寺瞰之，寺中殿宇倾圮，蓬茅塞径。墙坳一古槐，绿影匝地，仿佛似有人迹。就之，乃三疯枕石酣睡，身旁覆一大蝎虎，长与人等，尾摇摇掀动。众骇奔出，始悟所谓三姑者，即此物也。后不知三疯所终。 
　　醉茶子曰：枕石栖林，妖姬相伴，自三疯视之，不知作何景象矣。诗云：“闻道神仙不可接，别有天地非人间。”此之谓乎？ 
狐革 
　　邑北仓村赵公，忘其名字。读书别墅。每月明见有物，兽首人身，潜入空室，窥之，有狐皮一具，折叠地上。公持归藏之。夜半，物至公斋，跪而人语曰：“我等修炼功成，即无须此。今道力尚微，首未能脱，天明依然故态。倘不赐还，日出即成鬼物矣。”哀求不已。赵不答。跪至晓，扑地化为狐，自颌下如新剥者然。 
　　醉茶子曰：妖不扰人，纵之而不必杀之。赵公所为，吾不谓是。 
巨头鬼 
　　邑萧某，提灯夜行，遇一鬼，高三四尺许，头大如瓮，面色深青，目炯双灯，齿森长戟，以两手捧颊，行步蹇缓。见人至，退避墙隅。萧固胆壮，以灯柄击其头，鬼目蹙眉攒，似甚痛恶。释之。归病，月余始瘥。 
　　醉茶子曰：阴阳对待，人鬼殊途。人不能见鬼者，阳气胜也。若阳气衰竭，猝然见鬼，吾知其不死即病。昔有走无常者云：“人不见鬼，鬼无时不见人。”问其何故，则茫然不解。予曰：“暗处视明处易，明处视暗处难，非其理乎？”走无常者深然其言。 
小夜叉 
　　保阳士人，晓起入书室理文具，见墨床上卧一物，如夜叉状，赤发蓝身，袒臂着红裤，枕墨酣眠，翕翕犹未醒也。士惊愕间，物已觉，翻身一跃化为蝶，翩翩然破窗飞去。 
妖宅 
　　邑宋氏，家巨富，宅多妖，饮食中常掷秽物，夜抛瓦石，毁器具，种种恶作，不足为怪。一夜月明，窗有手影，由小而大。渐渐黑影满窗，未几如豆菽而没。又一夕，有人以舌舐窗，片刻全窗尽湿，似经暴雨。忽怪风一卷，窗破灯灭，窗棂格格，透露星辰，历历可览。急以火烛之，窗纸并无破缝。 
潘茂才 
　　邑潘秀才钺，晚年贫苦无子。病笃时，邻人某怜之，扶持备至。及死，惟余缊袍，破被污秽，已不堪用。某将弃之，梦潘云：“感君高义，愧无以报，被角内有钱票一纸，聊以相赠。”醒而异之，拆视果然。 
　　醉茶子曰：生不妄费，死不轻弃，秀才之命穷，洵可哀矣！而报恩不爽，与古君子何异？天胡为阨其遇哉！ 
灯异 
　　邑陈某赴都，寓通州客店。对灯坐，忽灯花砰然作响，光大如斗。中露一人面，容颜愁惨，仿佛悲啼。陈惊奔出，卧车上。天将明即行，不知何怪。 
星异 
　　邑朱氏更夫毕姓，夜巡更。仰见天上星斗攒动，聚于一处，矫若游龙，光芒辉灿，片刻始散，四外仍如棋布。晓天文者当必有说，志之以俟博物君子。 
红衣女 
　　予戚韩公理堂，与友人邀游城隍祠。时廊中新塑一美人像，云鬟笼翠，艳色动人。郭视之心荡。出寺，有风旋其前，中有一红衣女子，随风飞舞，颓臾冲霄而去。自此惊怖而成颠疾。 
　　醉茶子曰：按纪文达公《槐西杂志》载，红衣女飞空中者，乃飞天夜叉。郭所见者即是。正不必谓邪心感触，土偶有灵也。 
刘廷桢 
　　邑儒童刘廷祯，夜出不返，粘壁一纸云：“因家中房屋窄小，难以用功。寻至渡口，有瓦房一所，颇甚清雅，移居于此。此后听水声淙淙，与河伯为伍，亦足消遣世虑哉。”家人寻之不得。次年冰泮，得其尸于河，即所谓渡口处也。泉路悠游，闵不畏死，是必有鬼惑之使然也。 
鼋精 
　　邑城中东北隅有池，冬夏不涸。池上一民家妇，夫久外出，病瘠而有孕。姑察其无他，怪诘之。妇忸怩云：“夜深每来一绿衣男子。辗转间，即昏不知人，任其所为而去。积今半载余矣。”姑戒其勿宣，夜起窥之。见男子自妇室出，尾其后，至门外，跃入水中。乃市香楮哭祷于水。至夜，男子来，谓妇曰：“予河伯之子也，与汝交好，终未明言，恐以异类见摈。昨汝姑祷于水，河伯知之，将杀予矣。势难再聚，故来一别。尚有一事相求，予齿长而无嗣，汝早晚临耨，请将所产者悉送诸水，感德多矣。”言毕，泪如雨，脱明珠四枚相赠，乃浩叹而去。妇白诸姑。未几，产四小鼋，姑送诸水。忽波浪翻沸，漂上一鼋，大如釜，置头背上，盖已斩矣。 
　　醉茶子曰：鼋而淫，知淫而无不鼋者，彼苍之报施不爽也。然一经哭诉，即杀其子，老鼋之家法森严，以视纵子淫荡不忍置问者，得毋有愧老鼋乎！ 
　　按：鼋不能形交而非胎生，然幻形为人，故不可以常理论也。理所必无，事或须有，姑妄言之，姑听之可耳。 
一斗泉 
　　房山山上有泉，名一斗。初，山上无水，居民患之。有道士募缘村外，谓村民曰：“今日神龙过此，盍乞甘泉？”众罗拜求术。道士曰：“来矣。”遥见一人，担水二筒，飞奔而过。道士止之，其人力拒。道士曰：“汝不见怜，一方渴死矣。”强以钵取水，置地上。其人怒目：“泄我机密。深恨老道士多口。”言毕不见，而道士亦渺。村人取水于钵，用之不竭，甘如醴。钵大于斗，故名。 
潮异邑有潮不过杨之说，事亦甚奇。每潮溢时，御河潮至杨柳青止，北河潮至杨村止，西河潮至杨汾港止，过此无潮。 
大蛤 
　　津门某家有水缸，磁质古朴，相传前明时物。灌注河水，不投矾而自清，益以为宝。有客寄宿其家，夜月未寝。忽有物大如栲栳，黑亮如漆，旋舞空际，至床边。客麾以肱，臂脆然折，即失物所在。大哗。主人破扉入，客已不起。寻其血迹，入缸后发之。缸下清水盈盈，一大蛤长三尺，阔半之。破其壳，得客半臂，方悟水自清者，蛤在缸下故也。 
城南三则 
　　邑城南三里许，名黑牛城。地本旷野，每雾天，辄有城郭，雉堞敌楼俱备，天晴即杳。或云辽萧后故址，未可考也。我津去海非遥，或即海市山市之类。 
　　有南人在津候补，术精堪舆。望城南有旺气，迁葬其先人骨。夜风雷大作，破冢出棺。又瘗又破，几为雷火所焚，惧而止焉。 
　　有邑人卜葬其处，掘土三尺，见平砖一层。旁一人止之曰：“发砖则气泄而地无用矣。”术人力主发之。砖下皆清水，有一蛇一蟹，缠绕而出。其人浩叹而去。 
张七十 
　　武遂农夫张七十，夜闻扣门声甚急。出视，有二役立门外，见张出，曳衣急窜，奔波不知近远。至一处，仿佛兰若，入则差役纷纭，又类衙署。惊疑间，忽遇邻僧。僧死已久，见张，惊谓二役曰：“此不在数，何便勾来？”二人亦悔，弃张各去。张挽僧求救，僧云：“可随我来。”引至一院，曲榭回廊，栋梁烟黑，弯环甚远。又入一门，见骸骨狼藉，尸积如山，院中连列十余巨釜，众健夫折骸以爨，碎割尸骸投沸鼎中，烈焰飞红，腥风殆不可忍。张不觉失声。僧云：“毋畏，不杀尔。”向众喃喃，不知何词。即有数人迭尸墙下，高与垣齐。僧挽张踏尸而上，至墙头，僧力推之。张踬墙外，惊定审视，乃饶阳城下。徘徊间，家人寻至，盖失去五日矣。此事殊令人莫解。果为阴曹，何以勾生人？谓为阳世，何以有鬼役？究不知是何幻境。 
白衣妇 
　　杨青驿舟人，夜泊河干。有少妇呼渡，颜貌甚丽，凶服练裙。诘其何往，云：“自母家归。”问家何处，不答。既渡，酬以钱十枝。舟子怪而尾之，迤逶数里，至一村寺，推扉遽入。舟子邀村人共搜之，见妇面墙立。近迫之，乃白杨棺板也，火之。次日薄暮，妇至河干，责舟子曰：“吾丧神也，阎君命我有要差，干尔甚事？且我渡河酬以钱，更不负尔。何故毁我所凭，致我误公受责？此怨誓必相报！”舟子大号，邻舟咸至。妇展白袖风旋而去，至夜，舟子溺死。 
　　醉茶子曰：少妇夜渡，穷诘颠末而尾之，其心之叵测可知，死于非命，不亦宜哉！邪僻者盍鉴诸此。 
殃神 
　　张某好私窥人室。夜至一家，茅屋逼仄，环以秫篱。闻窗中细语哝哝，似兴云雨。舐窗窥之，见床前停一尸，覆以纸衾，旁一白衣妇掩面悲泣。灯光暗而忽明，几上坐一大鬼，高几齐屋，黑面红须，状甚丑恶。左臂架苍鹰，双翼鼓动。张惊毙。及苏，天已明，狼狈而返。 
小猕猴 
　　束鹿田叟，薄暮立枣林下纳凉。一物堕肩，视之，小猕猴也。如蛛长寸许，茸毛赭色。拂之落地上，缘木而升。目送之，直至林巅。复有两三头，若相接引。急唤人至，共扑之，不可得矣。或云：“狐所幻也。”渔洋《池北偶谈》载：东粤顺德县有赤虾子，状如婴儿，极小，坐于树杪。又有猪都、人都、鸟都，亦小儿女生树上者，此或其类与？ 
泥女 
　　庆都有古寺，多年剥落，亦无僧住持。后殿站像有侍婢，衣裳鲜洁，容光鉴人。有狂生姚某，见而情动，戏题一诗于其襟云：“巫峡巫山几万重，不知神女在何峰。阳台料得难相遇，从此思萦五夜钟。”归斋冥想，梦寝颇劳。忽闻院中环佩琤然，隔窗视之，一女子步月而来，叩扉请入，即庙中之侍婢也。士狂喜，纳入求欢。女曰：“如此狂暴，妾即去。”生释手。女含笑坐生膝，回顾流盼，芳香袭衣。生神荡情摇，莫知所措。俄觉双股重压，痛不可忍。细视非女，乃庙中石屃赑也。转侧不能，腿骨欲折。急呼人至，觅数健夫始舁下，双膝废矣。轻薄之行出于士子，岂习气然与？而以淫词亵渎神，宜其获显报也。舞笔弄墨者戒之。 
小老虎 
　　邑有农夫，见田间乌与蛇斗。掘其下，得元宝二枚。怀归，自以为暴富，杜门不出。为佣家人促之，辄云：“有此壮胆物，何屑为人役！此后须人求我，我更何求于人？”呼银为小老虎，闲时把玩，或抛向空中，以为戏。一日误落头上，患风身毙。医药棺殓，洽敷其用。 
　　醉茶子曰：垂死而得金，何幸也。然无金不死，岂农无纳财之福与？果使不贪为宝，又何致死于金哉！呜呼，农谓金为虎，吾谓猛于虎也。彼虎视眈眈者，可不慎耶？ 
瓜异 
　　房山张姓有瓜园，遣佣某独守。适有布客经其地求饮，佣与之水。窥其货物，利之，乘其不意，突以铁锸斫其脑，立毙，瘗尸畦下。人不知也。及瓜熟时，畦中苗蔓尽枯，独一畦枝柯茂盛，结一瓜大倍于常。园主奇之，献诸驿官。官喜，剖食，既破，并无瓠瓤，腥血流溢。怪而招园主询之，主莫解其故。于是同官往验，见残柯断蔓犹存，使人掘畦下，得尸，根自口中出。严讯佣，备言其实，乃详县而置诸法。 
　　醉茶子曰：瓜其冤塞之气乎？何其报之奇也。佣以为人无知者，必朽于地下耳，岂料有瓜哉！《传》曰：“无使滋蔓，蔓难图也。”其此之谓乎？ 
头飞 
　　襄阳刘雨汀言：昔在豫省，假馆某氏花园。暑夜乘凉，坐庭中，对月啜茗。忽一物堕几上，视之，新割头颅也。骇而呼仆，未至，又从空飞坠数级，势如急雹，左右上下触人。急避入屋，闭扉。物碰墙窗，砰砰作响，一夜不休。次早视窗上有血迹，而头则乌有。刘自知不祥。未几，襄阳盗起，阖家遇难。刘飘泊一身，庚申秋，自津之保阳，遂不知所往。 
　　醉茶子曰：头从何来，不过狐鬼之幻术耳。乘人危难，而鬼来揶揄。异类不仁，与小人之乐灾幸祸者何殊？良可慨矣。 
袁某 
　　袁某，素暗酒，多饮不醉。偶觉腹中不爽，呕出一物，圆如鸡蛋，色黄而坚，堕地旋转不休。俄又吐如前状。医莫识其症，调养数日而愈。但不能如前善饮耳。其友云：“君何不再吐一枚？”问何说，曰：“俗所谓三打金弹。” 
　　醉茶子曰：牛鸣不已，其胸有黄；犬吠不休，其腹有宝。人之嗜饮，致凝结成团，得毋曲蘖之精与？抑亦牛黄狗宝之类也？ 
高烈妇 
　　女子生须，见段成式《诺皋记》，谓是文人戏言耳。邑有杨氏女，适高氏子，夫妻相得。年余夫死，女矢志守节。母与姑佥劝改嫁，女不肯。有武弁闻女美，以百金饵其姑。女知其谋，闭户自经，奔救，不果。弁索女急，不得女，逼还原金，姑使媒缓颊。弁云：“得博一夕欢，即不索偿。”殆将污而后夺之。姑引弁至，女寻自尽，苦为众守，急而自挝。觉两颊如火，颓臾连腮带鬓，鬖鬖然丛生长须，宛如伧叟。弁至，一笑而罢，乃逼原金。姑称贷盈其数。弁得金，事遂止。 
　　醉茶子曰：友人戏曰：“设弁亦云花无蕊不妍，女无须不美，将何以堪？”予曰：“不然。弁所悦者在色，女所贞者在心。即使无须，岂能强夺？而仓卒之际，计无所出，遂使天公之巧，得以保其坚贞，则巾帼与须眉并列矣。” 
小毛人 
　　深州民人拆房，下得一方坎，四围宽尺许，深亦如之，中有二小毛人对卧。赭色红目，长不盈尺。捉其一，其一惊遁。或云旱魃之类也。 
蛤珠 
　　西淀渔人，每夜渔，辄见水上有光荧然，及晓始灭，如是有年。一夕，于放光处网得一大蛤，持归其家，旋入市。及还，其妇已煮食，壳中得一大珠如指顶。渔人取珠视之，色黄暗，深怨其妇，妇亦悔。方诟谇间，有二人款门入，谓曰：“珠已熟，无用矣。如愿售，请赠十千。”渔人诺之。二人得珠，欢跃而去。渔人悔，追之已渺。或云仙也。 
　　醉茶子曰：按珠无光，以乳汁煮之，则光复明。是珠应无熟一说。果使熟真无用，又何以十千购之哉？渔人惑矣。 
鬼诗 
　　杨精易，直隶人。往山左访友，未遇，寓居破寺，资斧告竭，夜愁不寐。闻窗外咿晤，似人吟咏。穴窗窥之，草际似有人影，知为鬼。晓询诸僧，僧云：“予闻之熟矣，奚足怪？如再闻时，大声一喝即止。”越数夕又闻之，字略可辩。杨固好诗，心甚向慕，开扉四顾，杳无声迹，乃祝曰：“羁旅之人，独居岑寂。君虽物故，何拘幽明？况风雅如此，自非凡才。倘蒙不弃，请至敝斋一谈胸臆，亦足以破我寂寥。”言毕，酬以酒。忽墙阴清风徐来，仿佛款接。归斋就枕，梦一人儒雅非常，长揖而坐，曰：“辱蒙垂盼，感慕实深。欲与君子定交，奈阴阳睽隔，有俚词一首，请君指正。仆骆姓，前游县幕，没厝于此。明日五更，在敝柩畔恭呈一览，日出则不可见矣。”杨惊寤起，挑灯住观，见墙隅一败棺，上书句云：“寂寞辩宫暮复朝，清明寒食倍无聊。空斋有佛垂头顾，浊酒何人常泪浇。半夜冷云埋塔顶，五更残月挂墙坳。家乡万里归难得，肠断江南廿四桥。”字迹如淡墨，天明即不复见。 
余某 
　　常熟余某，为直隶县尹，卑鄙贪污。与同僚谒圣庙，方鞠躬行礼，见数步外有一钱，急拾之纳耳中。后改教职，尝与市人争数钱，致挥拳破额。妻田氏颇有风致，为狐蛊媚，余常受其虐，将往乞天师符箓。狐知之，谓妇曰：“尔夫见钱则喜，请每日赠以酒资，劝其勿恶作也。”明日，于席下得钱三百，余大喜，退避他舍，任狐所为，从不置问矣。年余，狐欲行，余知之，谓妻曰：“狐，卿之面首，我之心腹也。卿可揽其祛而留之，但云我愿常醉不愿醒也。”妻告狐，狐曰：“予固非惜小费。且与卿情亦难舍，奈西山道侣相招，不容再放荡也。为尔夫薄留微资，以报年余相让之情。”遂出门，不复返。次日，于故处得绿布二尺许，包银一裹，外粘红笺，书二字，云“臊敬”。 
王鹾贾 
　　鹾贾王某，除夕祀神，所供猪首，忽目动喙张，大啖肴馔，旋下几逐人。众惊哗叫，乱如鼎沸。物跳跃出门，不知所往。家自此零落。 
　　醉茶子曰：衰气所感，物或凭焉。不然，蠢然猪首，安能为厉？闻王某悭吝已极，供客从无酒肴。猪首大啖，亦快人心之一事。 
匏异 
　　顺邑李生闲游野寺，见篱上悬一匏，肥白可爱，摘而怀之。途中小解缓裳，匏堕于地，裂一隙，有物突出如鸡。破卵视之，小和尚也，帽脱露顶，神色张皇，转瞬高如常人，惨然曰：“君勿惊悸，予孽僧也。募化财物，悉供淫赌。寺有木佛，予摧为薪。神怒鞭背，疽发身死。闭魂幽穴，土人掘地出之。飘然一身，恐神究责，匿匏中。不图为君所摘，神责将至矣，奈何？”言毕，长叹而没。 
任住 
　　山左某县署后有隘巷，宽仅容身，中多怪异，日暮即断人行。有任住者，谓县隶某曰：“君素豪强，敢夜入此巷，我愿备东道。”隶诺之。住邀数人，俟于巷外。隶思吓众，乃披发涂面，着白袍以往。至巷内，见对面来一人，状与己同。隶疑任住所为，不之恐。及近，萁人递一物与隶。隶接而纳诸怀，相与侧身而过，卒无一语。至巷口，众见隶，大惊。隶曰：“胆壮者固如是乎？”众闻声，始知其伪，遂相戏笑而归。酒筵已设，隶询众曰：“适装鬼而与我遇者谁耶？”众言其无。隶亦愕然，出怀中物视之，乃城隍勾牒一纸，差隶勾致任住者也。众失色，而任住倒地毙矣。隶无恙。 
　　醉茶子曰：予尝见公门差隶，狼贪虎视，无不令人望而生畏。天下如是，即知古今如是，岂其习气使然与？抑狐假虎威，非若此，即公差不能办，私橐不能充与？乃冥差遣阳隶，可见为隶者多半非人。 
人面瓜 
　　保阳老农，种瓜为业，有甜瓜数亩，手自灌溉。瓜熟摘视，形如人面，口眼耳鼻备具，其容多惨而少舒。自以为不祥，弃诸水。是年，其一子一侄客山东，为盗所杀。 
　　醉茶子曰：昔有人自南来，忘其何县，携有人面豆数十枚，视同奇珍。每出以示人，共相惊异。闻产豆之处，亦遭兵燹。大抵反常者为妖，此类是也，奚足为贵？ 
僧蛊 
　　予舅氏郭公苇堂，客豫省。偶掘土，得一肉块，状如人首，有双耳而无口鼻。识者曰：“此太岁也，宜祭而瘗之，否则祸至。”公不听，弃之。后自豫归，途遇一僧，谓曰：“君神色青黯，腹中已有蛔虫，病发则吐泻交作，不治则死。”公曰：“可为奈何？”曰：“是不难，贫衲颇有小术，能以十金相酬，略为砭针，可保无恙。”公叱其妄。僧勃然曰：“病发休悔，勿视财如性命也。”悻悻而去。晚，公投逆旅，便觉不快。夜半，吐泻大作，出虫无算，状如小蛇。大骇，急遣人寻僧，不可得矣，遂亡。或云僧之蛊术也，贿之则免。 
金鱼 
　　邑张木匠父死，瘗诸义冢。后家暴富，乃购新茔，迁父开圹。柩前一小池，水清见底，有金鱼三尾，游泳其中。张悔之无及，乃以碗盛鱼，将瘗诸新阡。半路鱼俱死，木匠家亦贫如昔矣。 
　　醉茶子曰：风鉴之说，信有之与？既富，委亲于义地，为孝子者当不如是。而因迁葬遂贫，岂可不尽孝乎？不知非也。人惟行乎心之所安而已。彼富贵听天可也，地何能为哉！ 
天门 
　　予曾祖母杨太夫人，夜坐窗前玩月。见天际忽裂一罅，俄而洞启如门，二甲士立门左右，门中霞光万道，人影憧憧，顷刻复合，盖天门也。 
黄叶村 
　　西沽旧名黄叶村，老人犹有知者，近日莫传也。道光年间有乩仙诗云：“僧归黄叶村中寺，人唤斜阳渡口船。”自注云：“黄叶村即西沽。”按：诗与明诗稍异。 
产龙 
　　曲逆妇人雨夜独寝，有朱虫如线落臂上，蠕蠕而动。旋绕三匝，倏长如带。拂之，破壁飞去。未几，妇腹渐大，产一小龙，鳞角俱备。其家恶而杀之。 
祈雨 
　　山左张太守幕客某，善驱遣之术。时宾客咸集，众求观其术，某不许。固强之，不得已，设坛檐际，揲指作诀，口喃喃作诵咒。俄而云集庭除，细雨如霰。出视墙外，则赤日曈昽。片刻，复烧符诵咒，即雨止云散矣。公子悦之，苦求其术。某靳勿传。伺其他出，窃搜竹簏，得其符箓，试之果验，第自晨至日昃，雨卒不晴。始大恐，下坛欲遁。忽云开雨霁，有大蛙毒蛇数十自空坠落。公子急奔，物集足下，大肆螫噬，踝骨血流，几乎毙命。某归而见之，急设坛作法，物始不见。深怼公子好事，遂辞馆去。公子因惊成疾，数月寻亡。 
雷殛 
　　甲与乙俱通州人，寓邑之河北客店，日以唱曲糊口。有河乡人某亦居此店。一日暴雨，甲乙同归，途遇乡人，因邀入内肆避雨。时雷电奔腾，檐溜如泻，甲谓乙曰：“去店不远，宜冒雨前行。不然天暝泥泞，步履实难。”乙以为然。二人甫出肆门数武，霹雳一声，二人骈受雷击。方知一路不遽诛者，有某同行故也。众视之，一胸有小孔，一背上孔亦如之，其乡人告众曰：“此二人者，阳以度曲为名，暗诱人家子女，卖银以供赌博。昨自通州拐二女，已鬻诸青楼矣。其遭天诛也，不亦宜哉！” 
飞人 
　　郡人乘海舶，失风，至一处，沙滩寥阔，数里外暂有山岛，一树高数丈，枒槎枯立。有人结巢而居，如猱而小，黑黝无衣，背生双翼，在地上或拾蛤蜃，或抱木枝，纷纷不计其数；语音如鸮，不可辨。见人至，群相惊飞上树。后遇顺风船归，询诸洋人，云飞人国也。 
徐标 
　　徐标者，葛沽裱画工也。适野遇一叟，曳杖斜行，步履蹇缓，携一童子，约十三四岁，容貌娟秀，依其肘下。至野寺前，顾谓徐曰：“烦君为我儿觅一佳妇，定有厚酬。”徐言：“我画工也，非执斧者，何处为令郎觅妇？”叟笑云：“先有薄赠，庶不疑老夫食言。”扪囊中金一锭置石砌上，袖出短斧，斫其翘约二两许，赠之。徐受而妄许之曰：“城中大姓，予戚也，有女美而待字，与公子年齿相若，予怂恿之，事无不谐，试为君家谋之。”叟大悦，曰：“果尔，勿忧贫也。”邀徐至寺后，见累累然一望无际，皆朱提也。徐长跪而哀之，叟云：“子归急备车乘，任尔运载。明日四更，予候于途，过时则不可得。请勿悔。”徐归，遍求亲友，仅得一车。至家时，已二鼓，奔波倦甚，伏枕稍息，辄酣睡。醒则东方既白，急驾车出村外。遇叟，叟责其负约。徐善言相抚。叟引徐行数里，则浊雾满天，失叟所在。及至寺后，则断碑残瓦而已，悔恨而返。 
　　醉茶子曰：《郁离子》云：“舟必漏也，而后水入焉；土必湿也，而后苔在焉。”徐利欲薰心，故叟得而揶揄之。观其诡词相许，其心术尚可问耶？非叟戏徐，徐自戏也，悔恨奚为？ 
刘大士 
　　刘大士，完县人，善画嗜饮，每携瓶酒往山林清幽处坐饮。一日至山半，松下石平如砥，草细堪梳，四顾峰峦，耸翠在目。坐而独酌，忽见杯中一虫如线，蠕蠕然类鱼游泳。惊顾间酒净杯翻，虫一跃失所在。忽霹雳一声，黑云缭绕，一金龙拏空飞去。 
　　醉茶子曰：一斗香醪，形骸放浪，酒人大抵然也，岂龙亦好曲蘖乎？观其畅饮一杯，掉尾而去，知其醺醺腾腾半空飞舞之乐也。 
僧冤 
　　邑有僧，夜为盗杀，劙肠破腹，其死甚惨。鸣于官，捉凶未获，渐寝其事，庙遂荒废。有巡更卒四人宿于内，夜围炉煨酒。僧忽入，混身血污，手提肝肠一具，血尚淋漓，泣云：“僧死冤甚。”众惊呼，倏不见。 
刘姓 
　　邑刘姓，自南乡索债归，路经旷野，乘月独步。见半里外一物当道矗立，怪往来熟路从无碑碣，是何时创建者？踟躅间物忽飞动，势如骤雨，转瞬离身咫尺。刘急侧身一躲，便听风声飕飕，回顾已在数十步外。大恐，伏地不敢少动。俄而物旋转复回。刘扪怀中有布巾裹钱三百余，即以投之。铿然作响，遽倒于地。刘恐己起而物亦随起，遂屏息以伏道旁。天明迫视，乃败棺板也，狼狈而返。 
　　醉茶子曰：投之以钱，颓然而倒，岂败棺板亦好货乎？予尝见世之贪官污吏，其怒也暴，其来也猛，投钱而辄解者，与败棺板何以异哉！ 
蛇精 
　　邑李氏废楼中有蛇精，能巨能小，尝蟠栏上暴鳞，皎如白虹。元宵节有戏龙灯者，蛇忽出，粗与龙等，同舞空中。人骇散，蛇亦渺。相顾众中失去一美少年。众固疑为蛇摄去，遍寻不可得也。后数载，见其人与一艳妆女子在东南城楼上凭肩眺望。或呼之，二人遽入楼内。一大蛇垂尾檐际，粗如梁焉。方悟女子乃蛇精也。 
奇疴 
　　德州民某，逃难来津，寓邑城北官厂。得一疾：左手暴长。三日大几如箕。群以为妖，未几遂毙。 
神妖 
　　饥民某妇，寓邑之城隍祠。病痤，梦为鬼役勾去，同寓三人亦与焉。往见神，神云：“此妇尚循妇道，可送还。此三人好詈乡里，某曾殴翁姑，某曾拐人儿女，并欺凌妯娌，均宜正法。”即见阶下一厉鬼，以巨斧斫三人首，鲜血迸流。妇惊寤，病亦愈。同寓三妇是日俱死。 
厉鬼 
　　医士粱竹溪，寓沧州客店，夜卧吸烟。有健男子四人自外入，背后濡染殷血，问之不应，一一入复室内。梁呼从者烛之，则乌有矣。主人云：“此屋昔为贼巢，官军捕获五十余人弃市。其中尤悍暴者四首逆，往往为祟。君所见者即是。” 
女鬼 
　　邑王维庵夜闻款关，出视，乃一妇人，缟衣麻裙，面墙背立，问之不语。至王唤女仆秉烛灼之，阒其无人矣。后月余，王卒。 
妖避雷 
　　邑田家庄关圣庙中古槐，二百年物也。忽阴雨，雷电绕之。树巅立一小儿，如五六岁童子，身无寸缕，手执红旗。旗一麾，雷电辄退。相持数刻，始不见，天亦开霁。庙墙上见一大蝎虎，长七尺余，意即其妖也。 
火异 
　　邑荒草坨村，去城十余里。同治癸酉秋间雨后，有火一片自北来，所着林木俱焚，庐舍焦灼。其未尽燎者，窗纸成灰烬，而窗棂梁柱如故。有村人焦头烂额四五辈，入城求医，皆燎伤也。 
水灾 
　　同治辛未，邑大水。六月十四日二更天，有白气一道，宽约半尺，自南至北，其直如绳。未几，连日阴雨，城中水深五尺许，民屋倾圮，平地砖隙出泉，涓捐不竭，地陷数处，深莫见底。蛙缘壁登屋，伏行如蜥蝎然，亦一奇也。 
鬼剪烛 
　　邑宋氏，巨富也。其家太夫人深夜独坐，呼婢剪烛。一妇揭帘入，白布裹头，身被凶服，舌长出口，发乱垂肩，对案悲号，剪烛而去。夫人惊疾，旋卒。家自此贫苦。 
定州僧 
　　定州某僧，荒淫不节，每出寻娼，则云耕田去。患痔不起，医教以芝麻研敷。后渐腐烂，遂刀剪肛脱于外，秽恶殆不可言，其徒避之。未几将死，谓其徒曰：“此青莲花也，非道力深者不能有此。”越数日圆寂。予友戏编诗云：“昼出耘田夜溃麻，腚中翻出青莲花。”二句亦颇解颐。 
灶神 
　　静海曹媪，生有洁癖，事灶神尤虔。自言幼时屋经漏雨，支板宿灶前，误以不浩物置灶内，夜半朦胧间有人叱曰：“此何处，岂容汝酣睡？若再以不洁物纳我口，则击杀尔脑矣。”惊醒，见一人皂袍乌纱，手持牙笏，气象森肃，转瞬失所在。 
小无常 
　　邑郭茂才海帆，夜醉归。遇一鬼，高如十余岁童子，素衣高帽，立道左，颇似庙中土偶。郭疑童子戏为也，叱之曰：“夜深矣，何物童子犹不归寝，街前恶作剧以骇行人？将寻汝父兄切加责之。”鬼立如故，郭竟过，走数武，忽悟其为鬼，酒顿醒，两足战栗不能步，为巡更者送至其家。 
鱼梦 
　　安徽徐杨孝廉绪不食鲤，云其先人某公梦一少年哀泣乞救。问故，少年曰：“予白龙也。因醉归，误为老渔所获。倘鬻诸庖丁，鼎镬不免矣。明日市上有巨鳞金目者即是我也。君仁者，肯出资买放，敢忘厚德。”醒而异之，求诸市，果有一苍髯老叟，持大鲤一尾，颇昂其价。公买而释诸水，洋洋而逝。后其家科第绵延，相戒不食生鲤。 
鬼驱贼 
　　邑有妇新寡，停夫柩于窗外。夜有偷儿隔窗探物，妇觉，衣已失去。盗犹未走，窘急无策，乃拔关出，大号。盗一惊而厥。邻人咸至，见盗已死，欲鸣于官，而盗苏，哀求始免。或诸之曰：“汝敢为盗，何畏一妇人？”盗曰：“方伏棺上探物，觉有手如冰，力握予臀，惊而欲遁，忽见檐下立一大鬼，锯牙电目，口张血盆，声如霹雳，攮臂欲扑，予遂晕绝，并未见有妇人也。” 
鸟捕蝗 
　　道光二十二年秋，邑南乡飞蝗为灾。有大鸟如乌，千百成群，集田陇啄虫殆尽，始翔去。是岁尚丰。 
刘玉 
　　信都儒童刘玉，自友处醉归。出村五里许，天已二鼓。路经野寺，见寺中灯火荧煌，疑僧道设坛醮者，入而求饮。有二役捉住曰：“尔来甚妙，正遣我辈寻人矣。”挽至殿下，见堂上坐一王者，龙衮垂旒，气象威赫。刘伏砌下，王曰：“烦尔登记簿册，幸勿怖。此明岁秋事，与汝无涉。”刘唯唯。从者授以笔研，使坐阶下。旋见殿东人头如山堆集，数十人往来奔走，将人头从东运至西，纷纷如蚁。每运一次，向生报数若干，看生写毕始去。此来彼往，手不停挥，渐淅东方欲白，事亦告竣。见一人上殿跪报，共万余级，即向刘索取册去，谓曰：“子劳矣，盍小休憩？”刘伏砌下，心犹惴惴。渐闻人声寂然，开目四顾，人物俱杳，自疑为梦。次年果遭发逆之变。 
　　酵茶子曰：大劫至而玉石俱焚，遭其变者，未尝一人枉死。是知冥默之中，必有司其事者矣。丁丑岁，邑设粥厂济民，城东隅立保生所女厂，不戒于火，烧毙二千二百余人，片刻间耳。当火未起，天才黎明，众闻棚外唱名声。疑官绅之施棉衣者。出视，则无其人。已而被灾。然则点鬼薄之说，或亦有之。因思白起坑卒，虽未目睹，而烧毙之人，其惨苦已不忍侧目矣。 
无常二则 
　　邑某医，夜乘肩舆，路过城隍庙，轿夫忽停步不前。怪而隔帘视之，见二大鬼高俱盈丈，一衣白，一衣青，昂然阔步至寺前。门忽豁然自辟，揖让而入，门复自合。时月色光明，纤毫毕见。归后不数日，医与轿夫四人亡其三焉，独在轿后未见鬼者幸免。 
　　予伯祖母朱氏幼时，其姊患痘，将危。朱入室，见堂中立一大鬼，高及屋梁，白衣高冠。朱惊仆，救起。病月余。其姊于是夕遂亡。 
于某 
　　于某者，孟君东垣之内兄也。病笃，孟往探视，遇于于途。怪问曰：“君抱病已久，何便健壮如斯？夜深天寒，将往何处？”于不答，匆匆遂去。孟至其家，则灵幡高挂，哭声达庭外矣。方悟所遇者，于之鬼也。 
青手印 
　　邑某甲，鬻粥为业，早出晚归。时夜雨倾盆。倦寝于室，睡中闻人连呼其名甚急，未及应，觉有人力拍其背云：“不速出，命合休矣。”惊寤，便闻壁墙咋咋作响。急曳妻子出，则屋訇然倒矣，举家得免。背上留一手印，青色黯然，终身不退，夏月袒背，人皆见之。 
天官 
　　予伯祖宜昌公，讳寿彭。幼时读书别业，闻空室中人语哝哝，疑而探窗视之，见堂中坐一人，金冠蟒袍，手持金如意钩，若世传之天官像状。细觇袍下，双跣其足。傍侍一女子，官妆长袖，衣服灿然，眉目如画。公凝睇久，拭目再视，则不见矣。后公为宜昌太守，退归时，妻子俱亡。晚年惟一女，即予郭氏姑也。识者以为仙示之豫兆。 
西贾 
　　邑北关外烟肆中，有西贾夜在河干遗矢，闻水中人语曰：“代尔者谁耶？”答曰：“贩鸡者。”又问：“以何术诱之？”曰：“驱鸡入水，秉间曳之。”再听则寂然，知为溺鬼求代者。明日，俟于河滨。至午，果有一人担荆笼过，鸡忽窜逸，寻释担欲追。西贾力阻，告以故，邀入肆，偿其鸡价。其人感谢而去。至夜有叩门买烟者，贾从板壁孔中递出，其人力握其手云：“予冤魂也，沉溺河中，骨寒肉麋。三年之久，始得一代。汝泄我谋，使我无由复见天日。予岂甘心？虽然，汝救彼生，须替彼死。”拶其腕，如受桎梏。贾大号，群商出逐，见一黑人影循墙而去。回顾西贾，倒地死矣。 
　　醉茶子曰：溺鬼缢鬼，皆能求代，由来已久。其事卒不绝，其理终不可解。俗云：造生造死，出自冥君。其人本当溺死，则死自其分，死后当入轮回；其人不当溺死，是死于非命，当初何以注册？况乎其自溺也，祸由自取，不得归咎于人；其为人所溺也，冤各有主，更不得另寻别人。谓必求一代己者始许超生，则阴曹律例，殊属荒谬。使冥王不操其权，则自死自生，绰有余地，何必毙一人以泄其私忿？使冥王操其权，则互相倾害，法当禁止。使冥王知其事而不管，则冤冤相报，更无已时，岂不自此多事？使冥王不知其事，则生死事大，何以竟置不问？且人为善降祥，为恶降殃，彼西贾恻隐之心，遂遭其毒手，抑又何说？或云：贾本阳禄已尽，不然不能闻鬼语。而何以不死于疾，而死于鬼哉？大抵阴有厉鬼，犹世有凶人，刑罚虽严，玩法者卒不少也。 
王媪 
　　王媪，沧州人，病臌胀死，停尸榻上。适逢阴雨，巨霆一震，腹破如鼓，其声訇然，骨肉糜烂如泥，衣衾灰烬。腹出金蛇无算，皆长尺许。床边墙下，随处蜿蜒，扫除半日始净。 
返魂 
　　菜甲将入都，晚投杨村客店。主人引入后院，窗下停一柩，乃主人之子妇新殓者。甲惧，请迁他所。时客舍填溢，不得已止宿焉。甫就枕，梦一少妇二十许，举止端凝，衣裳整肃，向甲再拜云：“妾棺中人，命合不死，阎君放还。请为白诸阿翁，速剖棺出我，否则不可活也。”甲惊寤，少顷又梦如前。怪而呼主人，告以故。启棺，女果苏。客视其人，宛如梦中所见。因诘其何以求救于客，并冥中何所见，则茫然不解。是知人当不死，鬼神呵护，不必其魂有灵也。 
鬼市 
　　庚午乡试后，与二三友人结伴同行。至通州，买舟旋里。舱中先有一客，卧枕行囊，见我辈入，肃然起揖。询其姓宇里居，云“沧州孙姓”，礼貌撝谦，词旨爽迈。自言在营多年，以功授游击，因入都营干，指日即获实缺。袖中出金钱三枚，代人卜易。于是众友集问休咎，孙对答如流，大快人意。予素厌占卜而最喜异闻，言次相与谈鬼。孙云：“金兵惨死，未闻鬼出祟人。然目睹一事，甚为怪异。昔从军荆楚时，尝扎营半山，俯视平野，千里在目。远近村落，俱为兵燹荡平，以故人烟断绝。夜与数人岭头步月，见山下半里许一大庄院，树术庐舍历历可指。旋闻犬吠鸡鸣，杂以柝声繁碎，宛然成一世界，相与骇异。久之，中一人曰：『此冤气所钟，殆鬼市也。试一喝之即变矣。』乃即山头高声大呼贼至，柝声果截然而止。但见明云惨淡，寒月凄清，楼阁亭台一时都杳，隐隐万声叫苦，青磷滚滚，断垣破壁而已。” 
汤海 
　　邑有汤海者，捕蝗南郊。时禾黍方秀，翠色染人。西顾残阳，颓然欲坠。忽睹丛绿中露一巨第，沤钉兽环，门闳壮丽。徘徊间，有古衣冠人导入室中，珠玑缇绣，陈设满堂。一妇人年四十许，亦古装，气象华贵，问曰：“尔汤某耶？今存大帑若干，尽行付汝。”乃命侍蜱二人，挑莲炬引视窖所，白镪累累，高如山岳。监守者俱金铠执钺，排列两行。见汤至，森然起敬。汤留连既久，有一道人手持麈尾，劝汤速行。汤捡三锭纳怀中，出则东方既白。入市秤之，约百五十两。乃易衣乘舆再往，不识其处矣。浩叹而返，遂成颠疾，每对人辄言其窖藏。人见其鹑结，咸笑其痴，不知其实有所遇也。 
陈翁 
　　遵化陈翁，为人诚朴善饮。夜归，离村三里许，月明如昼，过大树下。有数人聚饮，见陈，遽邀入座。肴馔精奇，味穷水陆。痛饮辞归，大作吐泻。次日往视其处，有破陶器盛马矢数枚而已，殆狐鬼所化也。 
　　醉茶子曰：幻术诳人，狐鬼抑何巧哉！不知同席饮啄，自视夫复何如？岂诳人亦自诳耶？奇矣。 
木妖 
　　杨村孀妇刘氏，年四十许，素贞静，终岁不出户。庭院中有老木一段，形质朽蠹。妇暑月乘凉，每坐其上，觉有人道之感，遂有孕。将近弥月，妇泣谓其子曰：“予贞洁自持，不图有此奇丑。尔为我招亲党，所产妖物，请众观视，以明我心。”子如其教。及期产一男，体甚肥白。众皆匿笑。妇惭忿，剖之，儿肾内一木条，弯曲至脊，解视肢体，骨节皆如朽木，殆感木妖之气而成也。众疑始释。然则楚姬产铁，事或不诬也。 
丐人子 
　　丐人领一子，约十余岁，背上近肩处生一手，覆以破衣，有解视者，索一钱。予视之，五指虽具，爪甲宛然。然松软不能屈伸，犹如赘瘤。是即纪文达公所谓“感天地之杂气而生者”也。夫牛生五足，鹅育双头，谁谓斯民遂无异象？ 
衣怪 
　　张公衣涛，将聘女。所作嫁衣置床上，忽自起坐如人状。女惊走，衣随之。女大号，家人至，衣始倒地。女未及出阁而亡，盖衰气所感，鬼物凭之也。 
　　又予表弟郭式如，在都中肆上购得宫绸袍一件，置杌上，衣忽如人坐。视领上微有血痕，细如密雨，盖受刑者之衣也。弃之。 
投胎 
　　邑朱某昼寝，梦至一处，庐舍逼侧，门上春联倒粘，才一瞻望，身忽入其门内，烦闷殆不可耐。倏觉肢体暴缩，身冷如被冰水。开目四顾，见一蓬发女郎，颦眉袒坐。怪欲致诘，女遽以手扼其喉，一惊而寤。醒而异之，寻至其处，景物俨如梦中。有老媪以蒲席裹物，遮以衣襟，方自门内出也。 
鼓楼二则 
　　邑城中鼓楼上铜钟，古器也，每夜叩之，其声訇然，远闻数十里。楼初建时，谋悬是钟，数十健夫莫能舁。俄一老人在旁笑云：“我咒之，当有验。”向钟喃喃有词。复使四人再舁，则轾而易举。回顾老人，失其所在。道光戊戌四月间，白昼钟鸣。镇宪某公怪其非时，遣营卒往视。楼固封锁如故，启钥登楼，遥见东门楼上一人，向西长跪焚香，手持红盖，旋转不休，钟则噌吰自响。急往擒之，白诸镇宪，宪讯之，供云：“钟锁日久成龙，以术取去，瘗诸墓地，则子孙出显贵焉。”公恶其妖异，重惩之。 
　　邑王叟，监守鼓楼匙钥。一夕，登楼击钟，有黑狐醉眠钟侧，叟缚而要之曰：“赠我一裘则释汝，否则不汝活也。”佯欲加刃。狐作人语曰：“尔无福命，不敢妄赐财贿。如必欲强求，得钱十千，当受十杖，裘更难望也。”叟苦哀求。狐曰：“明日以轻裘相赠。”释其缚，转盼不见。次日于钟畔得貂裘一領，毛毳蒙茸，欣然披服。忽为捕役所擒，执送镇署。是夕，镇宪失一貂褂，即叟所得者也。宪怒，责以十杖。叟哀诉其情，宪信之。盖宪之失裘也，衣笥封锁，余物犹存，固疑非盗，赐叟十千而释之。 
杜生 
　　河间杜生，家饶裕，独居精室，自奉殊丰，一仆供其驱使。仆右目如常人，左目能见鬼怪，生而然也。暑月宿廊下，见阶前二狐语曰：“肉食生脑满肠肥，盍往采补？”仆伪睡以观其变。相将至寝门，各以白髑髅戴头上，徐揭帘入，则成二好女，一可二十余，一可十七八，服饰容光，并皆佳妙，至案前夺生所读书。生握其腕曰：“尔辈何人，得毋妖魅？”长者曰：“诚然。将噬尔狂生。”生曰：“予有长矛，何畏妖魅？”女掩口笑曰：“尔有矛，侬有盾。”以袖拂生面，兰麝喷溢。生无语，似情动。少者曳裾曰：“姊姊可速行，勿令人厌弃也。”长者唾曰：“小蹄子，尔要去便去，休缠人。”少者笑曰：“我去我去，勿阻隔汝等云雨。”乃翻身退去。至帘外，手提髑髅，化金光而没。长者偎生坐，以红巾拭坐。生曰：“偎偎傍傍，勿谓狂生无三寸藐具。”女一笑，登榻解罗衫，卧生枕上。生狂喜，遽近。女拒之，生不听，遂相欢合。仆视以左目，则髑髅横陈榻上，狐以口含生下体，不觉毛发俱悚。次日，仆以情告，劝其速绝，生不从。于是二女此往彼来，从无虚夕。生渐羸瘦。仆曰：“奴不忍坐视主死于妖。”乃入市购利刃。二女忽至，颜色凄楚，泣谓生曰：“我姊妹日奉君子，自谓不恶，何故遣仆谋害？”生白其无。女曰：“郎不之知。仆将试利匕首矣。”生曰：“卿等仙人，何惧一仆？”女曰：“我辈隐形，彼都能见，固知必遭其毒手。请从此绝。'生把袂泣不能抑。二女曰：“速逐仆，我姊妹仍愿相从。”生唯唯。明日见仆辄詈骂，仆言无过，生力遣之。仆曰：“不听奴言，必有奇祸。主人无故逐我，必误信狐子之言也。奴誓杀此二魅而甘心焉。”生益怒，即时逐之。仆浩叹曰：“奴报主无日矣。”乃忿而去。越半载余，生卒。生名恕，字心如。 
　　醉茶子曰：色之陷人，溺其情者死而不悔，所难堪者，冷眼旁观之人耳。苟能打破尘关，则搓酥傅粉之流，安在非头戴髑髅之怪哉！ 
鬼馔 
　　孟君东垣往清华，其处适遭贼变，林中多悬人首，远近累累然。未几，暮色昏黄，渺无人迹，道旁村舍皆成墟丘。忽有草屋数椽，阖廠窗扉，四无院落。屋中灯光煌煌，有数人环坐饮饫，心异之。又数里，始投客寓。备言途中所见。主人惊曰：“贼过后乌得有人？明日请与君共探之。”至则破屋内积尸重迭，血腥殆不可迩，相与骇异而返。 
冥报 
　　邑某诸生，武断乡里，人畏之如虎。每唆人兴讼，生为捉刀，事起又为调停，殆两败俱伤，从中渔利自肥。邻里有田产，辄劝人贱售，又能钳制买主出重赀，两受其制，财充己囊。家小康，犹不改行。一日构讼归，晚立池上乘凉，其邻人某缓步过，见生返身狂奔。追之，已不可及。次日，诣邻问故，邻曰：“予昨晚几乎毙命。见池上立一大鬼，面铜青色，鹘睛炯炯，狼牙森森，头大直如麦斗。今日思之，犹胆寒也。”生无语而退。自此遂抱奇疾而亡。邑城南，有老妪善走无常，每与人谈休咎，有奇应。生之子偕友往寻，妪曰：“予正欲访子矣。”问何事见访，妪曰：“昨在冥间，见尊大人向予泣诉曰：『我一世英雄，不图此间一败涂地，归烦寄语家人，速为我多焚冥镪，以备官衙之费。群冤尽不我容。予屋内东南隅藏有白金五十两，可用之。”子疑妪言之诬，妪曰：“父受毒刑，犹不镂心。尚谈笑置之耶？昨见翁锁枷狼狈，臀肉尽脱，可悯极矣。归请掘验室中，果有藏金，可证我言非伪造。”子归试之，果得金，喜甚，纵其淫赌，数日囊罄，更不知冥中何如也。 
　　醉茶子曰：攫人之财，强入己橐，而犹掉三寸之舌，颠倒是非，是与御人国门者何以异？惨受阴刑，不亦宜哉！而不肖之儿，见金辄思游荡，其视父如陌路矣。呜呼，豺虎之流，焉有干蛊子哉！ 
猫怪 
　　宁河某甲，寓邑之旅店。夜思小解，探身床边，俯取溺器。忽一巨猫人立而舞，以前两足力夺其器。甲骇，以器投之。猫跃登甲背毒啮其腰，齿牙锋利如锥。甲负痛大号，主人秉烛至，猫不知何往。甲惊疾，寻卒。 
张车夫 
　　车夫张姓，驱车野外，见一红衣妇人坐井上，抱儿悲泣，已而投儿于井，己亦匍匐将堕。张急下车奔救，蹶然而倒。车轮压胫折矣。同行者扶起，载于后车。众怪其下车之猛，张告以故。众视道旁，不但无妇，并井亦乌有。众皆愕然。 
火鸽 
　　己巳夏，邑城中某家不戒于火。烈焰中有群鸽飞舞，片刻，翩翩向南翔去，每鸽翼端皆有火焰，宛如炬然。 
碌碡 
　　杨青驿某家场院，置碌碡一具。有闽人指谓村人曰：“此良药也，宜宝藏之。数年后，此地当有大疫，研服可以活人。”村人均未之深信。壬戌岁，邑患霍乱，传染辄死。巫医佥穷于术。或取碌碡研而试之，奇效，于是全活甚伙。金石入药，亦理之常，而是人能预知将患大疫，不亦神哉！ 
常州役 
　　赵少尉言：常州差役某甲，性方鲠。有犯妇，将收禁，众役欲逼淫之。甲知之，力阻，亲视众役送妇入禁而后返。甫至家门，见邻叟领一女子，狼狈而至。近视，则甲之女也。叟云：“适老夫往视秫田，遇两恶少逼是儿将施无礼，予奋老拳，两人惊遁。幸无玷也。”甲拜谢，而叟已渺，始恍然悟其为鬼也。盖叟没已久，甲仓卒而忘之，询其女，果如叟言。囔，己不使人淫人之妇，鬼神即不使人淫己之女，彼苍之意可知矣。 
金佛 
　　邑夏氏家有金佛，高寸许，每示灵异，故贫而未肯售也。有邻家童子戏于其室，窃纳于袖中，出门便迷惘。盘桓半日，夕阳已沉。夏归见其状而询之，童云：“眼前昏暗不识路耳。”夏云：“可随予来。”握其手得金佛，童始豁然，抱惭而去。 
泥髑髅 
　　仆人张明言：其村人自市归，适遇暴雨。道旁有古墓，乃匿身于碑楼下。见土中一骷髅，捡出，戏以湿泥抟其面，捏作五官，复以所买之枣与蒜纳诸其口，置墙窟中，雨晴遂去。越数载，邻村有怪，每夜出，红如灯球，飞进村外，呼曰：“枣甚好吃，蒜太辣。”逐人辄病，共患之。会村人闻之，惊曰：“得毋骷髅之怪乎？”寻至故处，见物仍在窟中，绕颊丛生红毛，蓬蓬如乱发。毁之，嘤嘤有声。怪绝。 
黄孝廉 
　　邑黄孝廉，与友共车北上。先生坐车中，友在辕上，相与谈笑而往。忽问语不应，回顾先生，失其所在，张皇四寻，杳无踪迹。前行二三里，遥见一人踆踞林间，就之，果黄也。问其何以至此，则茫然莫解其故。 
古瓶 
　　杨青驿何氏家有古磁瓶，置案头。一夕，雷电入室，龙攫于地，瓶无少损，化为金色。每天阴晦，则出云气缕缕然，可以验雨。插花则落后成实。何氏宝之。 
火灾 
　　道光十二年，邑城北火灾，延烧街市数里，片瓦不存。先是有颠妇赤身披发往来于市，歌哭无常，见人辄云：“一人两眼。”轻薄者或揶揄之。估衣商某见而叹曰：“彼亦犹人，颠狂不自知羞耻，情可悯也。”出布裤衣之。妇著而去。至夜，烈焰冲霄，街巷灰烬，惟商一家得免。登屋则布裤横置屋上，方悟妇乃神人。一人两眼者，火字隐谜也。 
　　醉茶子曰：赠衣而遽免于灾，神非贪其惠，重其义也。谁谓冥漠中无皂白之分哉！ 
蝶蛛 
　　静海草米店村古坟中，有蝴蝶与蜘蛛二物，变形奇异，蝶每自穴出，与常蝶无异。渐飞渐大，至云端，则如纸鸢飘逸。遇踏青女儿，则飞穿裙底，翔舞髻端，扑之终不可获。邑朱氏有别业在此村，皓壁朱门，廊舍华丽。蝶入其厅，展翼则墙为之满。翅上花草云霞，五色炫烂，虽工于画者不能描。好隔窗以喙吸人口鼻，血流不止乃死。村人患之，伏军器于穴外，待其出，弩箭齐发，而蝶已飞起。蜘蛛夜出，如火团，结网林间，坚如弦索，木即枯槁，尚不为人害。数载后，村中来两道士，一服饰鲜华，仪质洒脱；一褐衣博带，神采魁梧。揖村人曰：“吾兄弟托庇多年，今将别矣。”或询其姓氏，一胡姓，一朱姓，飘然而去。二怪自此不见。或云仙去也。此道光初年事，有徐媪曾亲见之。 
二竖 
　　孟君东垣，患病夜卧不寐，灯故未息。时近四更，有小人揭帘入，高四尺许，瘦若刍灵，蹑步潜行，藏匿灯后。俄又来一人，高与前等，亦往依之。灯下微露半面，白如敷粉，而冷峭无光。指床上云：“长须者，即是也。”声细如蚊，字清可辨。越数刻，联袂而出，至帘外云：“姑俟明日。”再听，则寂然矣。自以为非祥，而竟无恙。又数日，病痊。 
夙债 
　　孔孝廉广益，曲阜圣裔也。甲戌会试，入闱后，一人至孔号，口操南音，自云浙人张姓。周旋数语，向孔索债。孔思自幼生长于鲁，何得负欠于南人，力辩其诬。其人逼索益急，孔怒与哗。张云：“予实鬼也。尔前世欠予银若干，今日不偿，请对质于阎君。”言毕，攮臂欲搏。孔怖甚，许以场后核算。张不可，欲碎其卷。孔大窘，泣请宽宥。张云：“速缴尔卷，即不相扰，否则不尔活也。”孔不得已从其言，鬼随之。缴卷后，鬼始去。 
邹某 
　　邑邹某，大病初痊，晚行隘巷，忽蹶。旁一人扶起，视之，王某，邹之亡舅也。惊曰：“舅已物故，何得来？”王曰：“我来寻汝也。”邹骇而问故，王曰：“予今充冥吏，事颇繁，欲烦尔稍分微劳，愿勿推却。”邹哀以母老子幼，泣泗乞免。王曰：“我固知其不可，然尔外更无干才，不得不奉劳耳。”邹哀求再三，王意稍转，曰：“尔归俟之，过三月十五不来相招，是我已觅得人矣。尚烦寄语吾家，靴不堪著，为我易之。”言毕而杳。及期，邹无恙。想其已得人矣。 
　　醉茶子曰：生死大事，吏岂能操其权？然则阴司之弊，更甚于阳世耶？不然，何操纵自如若此。 
泥龙 
　　武遂某甲，葬亲开圹，得硬泥一段，长三尺，形如龙，尾、鳞、须无一不备，第后足为锸误断。葬后亦无他异· 
瘟神 
　　同治壬戌，大疫流行，传染辄毙。邑有甲与乙者，自城外夜归。时已四鼓。忽见灯烛辉煌，仪仗甚伙。数人舁一肩舆，舆中一人，头巨如斗，赤发云拥，金目电飞，状甚奇异。二人惊避道旁，众纷纷向西而去，殆疫神也。未几，甲乙俱亡。 
杨瞽 
　　杨瞽，善永性。时吴艘泊岸，有舟人落金于水，遣杨求之，许以瓜分。杨入水，摸得，诡言乌有，藏金石磴下，详记层次而出。潮落，金露于外，为担水者拾去。午后瞽至，觅金不得，知潮落，忿詈而去。 
朱广文 
　　邑朱广文煦，名下士也。捐馆时，停户室内，家人聚哭其侧。先生之女孙自室出，将到灵所。见其窗外黑气如烟，有鬼五六辈团坐地上，头如麦斗，面皆漆黑。张吻掀舌，攒首摇动，意似欢舞。大惊而号，物俱不见。 
宅仙 
　　予故居赁住邵姓时，常见怪异。一夜，院中唧唧有声，邵隔窗窥视，月色皎皎，有六七女郎，艳妆华服，容并妖冶，围坐一大几。酒炙纷陈，馔似精美。持牡丹一朵，飞觞传令，谈笑不休。惜邵中馁，拥衾而眠，倘近之，则名花倾国，自必称快一时。 
　　仆幼时，随乳母张氏游戏花园中。张坐阶上，予独入空室，见一矮妇人，头梳时妆元宝髻，脑后燕尾高纵三尺许，循墙摇飐，不知何作。急呼张至，则杳。 
蜥蜴 
　　中山农夫新婚三日，出耕，使新妇饷。妇羞与夫见，遥望夫耘陇畔，即近处有老槐垂阴数亩，意夫当憩于此，遂置馔树下，不告而返。日卓午，农饥，不见来馌，焦急。寻至林间，见篮盛陶器，黎黍蒸蒸，因会意，乃取食焉。食已，腹痛如割，罢耕归家，暴卒。农夫父母疑妇毒之，忿鸣于官。拘妇审讯，妇泣曰：“三日夫妇，有何怨仇？顾食既吾饷，谓非吾所毒也，百舌何能辩？妇知罪矣，请执之，夫死又何乐于生！”宰囚妇。既而悔之，乃提妇复讯。妇以情告。宰往验其处，见古槐阴翳，其心半空，令役以瓶粥置树下，遥坐以观。有蜥蜴长数尺，蜿蜒自孔中出，探首瓶中嗅粥。须臾，登树而遁。隶白宰，宰以粥饲犬，犬毙。因悟蜥蜴毒涎，农误食而死之也。妇冤乃白，官焚其树。 
铁佛 
　　东光县铁佛，旁配黄铜罗汉十八尊，灿烂如金。夜有群盗窃取一尊，载以小车。将行，忽迷道路，极力推挽，奔波颇远。及天明，则仍在庙中，为僧见，执送有司。 
雷报某甲，都中富室仆也。主人死，遗产甚多。家中惟主母与少主，甫四五岁，一切家事俱付仆经纪。甲欺其孤寡，盗卖田产，怀赀遁去，与其党往关外贩猪。途遇暴雨，趋避林麓。忽巨雷作响，声振山谷，猪惊窜千百头，一时星散，无一存者。甲等力莫能追，恼恨而返，赤贫如昔。闻者快之。 
魅戏 
　　邑西南有小村共四十余户。每晚，村中小儿群戏月下，来聚甚伙。一村叟怪之，曰：“吾村小儿历历可数，何群儿多也？”次夕留意察阅，相识者十九人。再视诸童，顿杳。 
怪风 
　　武强张某，耕于长堤。忽旋风蔽天，尘沙中有黑白二巨蟒，粗皆如筒，夭矫相缠。张惊欲遁，风已骤至，卷身风内，颠倒随之。地上荆棘刺肤，痛不可耐。忽摸得一树，急抱之，风遂过，惊定审视，去堤里许。 
蓝衣媪 
　　予故居赁与夏姓。夏将迁，移物新第，留一老仆看守余物。夜坐息灯，月朗如昼，见堂中立一蓝衣老妪，白发椎髻，相顾而笑。问为谁，不答，笑如故。身顿矮，渐渐缩入地中，仅露其首，笑容犹可掬也。仆毛发俱悚。未几，金光如电，而媪乌有矣。 
申某 
　　申某，燕人，游幕于闽。夜与友斗叶子，局散，各归寝室。申至己斋，门扃闭，室中灯影煌煌。怪而自窗窥视，有一无首妇人，置首案上，双手理发。急返故处，见三友仍在灯前赌戏，骇述其异。邀众往视。众笑曰：“君何少见多怪，我等尽能之。”于是以手承颊，各摘其头，置几上。申惊丧魂魄，飞出衙中。天明贼至，阖署遇难，申独免。 
疑案 
　　山左某县妇，传者忘其姓氏。薄暮自母家归，跨黑卫，弟负幞从诸后。路经山中，妇思小解，乃遣弟牵驴俟诸道左，自往丛树深处溺焉。行数武，见老松怪石，环一荒冢，地甚幽僻。溺毕，束衣，忽失其裤，遍觅殊无踪迹。幸长衫蔽体，尚不尽露庐山。匆匆跨卫而归，私告诸夫。夫惊颜如土，云：“予知之，予知之。”摇手戒其勿宣。妇不敢言，终莫解其何故。及夜，扃户同寝。夫酣睡，鼻息如雷，妇恐怖不寐。忽有物震床作响，如坠巨石。急呼夫，莫应，烛之，见利刃如霜，贯夫胸上，牢不可拔。骇极大号，家人奔至，妇为启扃。众视门窗并无盗迹，疑妇所杀，鸣于官。拘妇讯质，妇以失裤事对。官诣验其处，垒垒高冢，封树俨然。拘墓主问故，云有弱女夭亡，瘗此已近十年。每春秋遣人扫墓，他不知也。官告以故，欲发其冢，墓主争辩不许，强而后可。既破棺，棺中并无女尸，一少年和尚，赤身仰卧，身覆红裤，即妇所失之物也。胸上插一利匕首，血迹殷湿如新刺者。众皆愣然，细访远近禅院，并云无是僧徒。而亦无报告者。重重冤苦，事殊怪异，遂悬为疑案。 
树妖 
　　赵魁者，武强县学门斗也。夜自小范归，御骡车，云月朦胧，微可辨物。忽林中出一物，状如牛而白色，奔突车前。辕骡骇伏。物直冲车而舞，魁击以鞭，鞭辗转不能着。相持既久，鸡鸣始遁入林中而杳，殆树精也。 
金目怪 
　　孟君东园，客冀州，夜休旅馆。忽屋中旋风骤起，一物长如素练，随风旋舞不休。半晌，自窗棂出，风亦飕然随之。俄又从窗左棂中钻入，双目金色，明朗如灯。直逼卧榻。孟投以枕，物惊而遁。 
狐仙 
　　沧州王氏，家多狐仙，平昔供奉甚谨。有客寄其厅，主人谆戒备至。客笑不信，诃颇狎虐。主人摇手有怯色，使馆僮来伴寝。客以胆气自矜，力辞去。主人归，客甫就枕，便听堂中作响。忽寝门自辟，有健男四人猝入，曰：“毁谤我辈，聊惩创之。”相与登床，各执客一体，曳至庭中，向空力掷，高过屋脊，飘然若驾云雾。将及地，四人以臂承之，得不坠。如是三四作，虽未跌损，然心胆惊落矣。忽阶上立一叟，白须垂胸，曰：“且勿且勿。够彼消受矣。”置客地上，相与鼓掌而散。客呕吐昏晕，殆不知人。晓为仆人救苏，备言其故。 
鼠技 
　　予友人家多鼠，厨间食物多为所啖。有鸡子数枚，亦失去。疑仆食之，仆辩其无。因复以数卵置案上，夜假寐以观之。有二鼠登案，一鼠抱卵仰卧，护以四足，一鼠衔其尾而倒曳之，从案落杌，从杌落地，卵无少损，旋曳之入穴而去。物之智亦巧矣哉！ 
庞氏 
　　常熟赵抚厅妻庞氏，通诗书，精武技。赵宠任之。性奇悍，反目辄便痛楚，于是畏如虎狼。有四五僚友，不愤其事，欲舌战而折服之。赵苦劝不听，乃结伴至其家。刺入，庞问何事，赵不敢隐，以实对。速客甫入其庭，妻自室出，雄健胜于伟男，指客曰：“有屁快放！”众皆愕然。一豪客曰：“因何日挞尊夫？”曰：“结交懦汉，理合重惩。”客曰：“我何尝懦？”庞遽持白梃逐客，众如鸟散。一年迈马姓者，走稍迟，为妇所擒，裂裤痛撞其后庭，叫苦乞免。妇释之，大笑曰：“老马反为驹，不顾其后矣。”自此无敢作说客者。又数年，暴虐益甚。一日，谓其夫曰：“汝前生虐我，我今生报之，怨已解矣。”登床坦卧。众视妇顶上如烟，绕床三匝，至门，化为青面夜叉，腾空飞去。试扪妇体，已冷如冰，而目瞑矣。 
冷香堂 
　　都中某官，好狭斜游。偶与友饮于酒楼，席终，乘醉独往。街市弯环，迥非熟路。至一处，门悬巨灯，署“冷香堂”，欣然独入，一短躯人前导，暗中莫辨颜色。及入室，床上灯火荧然，一女子面壁卧。某曰：“有人来，卧榻尚酣睡耶？”女欠呻起，面貌黄瘦，类久病人，谓某曰：“姑少坐，即唤姊妹辈来。”旋听屟响，一女子搴帘入，身高及床，头大如斗，双目炯炯，光焰四射。俄又来一女，身高如竿，头小如盏，向床并立。某惊晕去。方某之离酒楼也，其仆随之，转盼失所在。寻访几遍，不可得。天晓，见某卧丛冢中，气如丝，灌以姜汁始苏。言之历历。 
　　醉茶子曰：柳巷花街，罕觏佳丽，闻者皆以吾言为矫也。不知冶态妖容，其去鬼正不相远，况鬼而为妓者乎？惊焉致死，犹胜溺焉致死多矣。 
猬怪 
　　吾乡士人，春夜读书，闻窗外簌簌叶响。视之，二猬旋转作风，入后院去。士随之，转过墙，化为二老叟，须发苍然，身躯短矮，相顾而笑。士骇问其谁，忽失所在。 
蛇卵 
　　曲逆农夫，于野田拾一巨卵，如鹅子而五色，备爱而使鸡伏之，壳破，产一小赤蛇，蜿蜒间，即长数尺，健与鸡斗。急杀之，血碧而腥。或云蛟之属也。 
金龟 
　　予友赵印昙幼时，掘地得一物，如龟，方厚四五寸许，遍体金色，炫灿有光，四足齐动。惊顾已杳，或云是太岁也。 
四川女 
　　妇人有阴梃阴茄之说，奇而不奇也。梅军门言蜀中某甲，新婚三日，与妇交，势截然断，血流不止而毙。请官检验，仵云：“伤非刀剪，一似口嚼之者。”宰比妇，妇泣云：“交欢之际，因龁断之。”宰忍笑而问曰：“岂含以口乎？”妇忸怩曰：“非也。”再问不答。遣官媪验其阴，则唇包白齿，左右嶙嶙。怪而探之以指，牙陡然合，指几啮而为两。急白于官，官重笞而释之。人妖之奇，乃至如此，即使善战者御之，当亦一败涂地。 
　　醉茶子曰：韩诗云“羡君齿牙牢且洁，大肉硬饼如刀截。”试使喂以饼肉，定如老饕之大嚼也。一笑。 
豕舞 
　　邑双忠庙，有穿心阁临街，其下可通往来。陈某者，夜醉归，远见阁上灯烛辉煌，即近则仍黑暗，知为狐仙，欲观其异，乘醉登阁。既上，寂无一物，顿悔欲下，忽楼门中灯光射入，乃屏息伏暗陬。俄有俊仆十余人，挑莲炬入，展席设座，肴酒纷陈。主人导十余客，揖座欢饮，谓仆曰：“招朱家僮来作剧。”仆应诺下楼，引二狡童，婉媚皆如好女，袱出朱袍乌纱二，装饰颇雅，至座前。旁二客吹笙鼓簧，童舞蹈应节。有客善琵琶者，令朱歌而愿和之。二童若不解。又一客笑曰：“如此蠢动，纵勉强能舞，何能歌也。”主人惭，以拳击二童，嗥然长号而仆，化为二豕，冠落地上，硕腹彭彭，犹着朱袍。陈视之不觉失笑，一响，则人物俱杳。细视，东方既白，身踆栏外瓦上，术檐咋咋作响欲折，转侧即堕。狂叫僧至，缘梯下之。尝谓人曰：“虽惊怖欲死，然狐之作剧，亦可观也。” 
　　醉茶子曰：携妓偕优，狂饮拇战，当局者乐此不疲，而旁观者早见哂矣。况客之雅谑，犹不如狐妓之貌，艺更不如猪哉？洵可笑也。 
金鸡 
　　长随某，淡泊寡营，不类长安道人。自言昔年寓保定客店，困苦异常，主人每欲逐之。婉言相求，使居后院空室。月明鉴物，愁思未眠，闻窗外蹴践声。视之，一五彩金鸡，雄健无比，以为店中所畜也，不之怪。既而每夕必出，及晓则隐。遂待其来，拔刀逐之，至墙下而没。掘其下，得黄金一锭重五十两，藏诸衣囊，负装而归。觉左手微痛，乃逐鸡时刀所误伤，至家疮大作，几至陨命。卖金调理，金尽疾僡，始信财有定数，不可妄求也。 
狐祟 
　　信都刘生，家多狐祟，器物往往自失去。一夜有巨豕二头，奔突院中。刘家固无是畜，怪而击之以砖，遂倒，其一逸去。细视，非豕，乃苇萎，实之以麦，即仓中物也。再察仓中，先二麦萎。皆狐之幻术也。 
蛛怪 
　　汤阴某氏女，晚坐庭中，见一火球从檐落，辗转不见。旋有一美少年，神采俊逸，向女调笑，遂与私合。既久，秘不告人。一夕，少年谓女曰：“与卿交好，不图竟遭天怒。明午暴雨，有大蜘蛛伏窗上者，即我是也。如不忘旧好，急以溺器掷空际，可免此劫。”言毕而去。女告母，母衔恨之，豫将诸器藏于秘所。至午，雷雨大作，果有蜘蛛如盘，从空堕伏窗棂上，痴若木鸡，不敢少动。女急寻秽物，猝不可得。忽震雷直击，物毙于地，天亦顿晴。 
黄老 
　　邑乔君书年，字鹭汀，为山左县丞，御贼战殁，灵车归里。至静邑唐官屯镇，有仆梦一青衣人，仿佛官隶。询之，云：“予名黄老，天津郡署役也。奉命迎大人柩。”醒而异之。及至津，谒城隍祠，见山门中站像，酷似梦中所见，询诸道士，果名黄老。盖黄固府隶，生时有德，死而为神者也。 
　　醉茶子曰：有善可称，死且不没。况士大夫生为河岳，殁为日星者哉!人生斯世，宜自勉矣。 
泥魃 
　　七里海边有魅曰泥魃，状如婴孩，高二尺许，通体红色。每以湿泥投入，中之辄病。畏金铁，闻声即退，亦水鬼之类也。 
　　又有羊魃，状如小羊，长数寸，夜出水边寻食，不为人害。乃羊骨浸水多年，感天地之精气而成者也。 
东光女 
　　东光某甲，与村中女子有私，两情欢悦，订以婚娶。甲父为聘邻村女，亦少好，甲与女绝。一日遇于隘巷，女曰：“得新忘旧，君何太忍！”捽至秘所，怨詈不休。甲婉言再四，女怒稍解，诱与交合。女酸泪盈盈，搦其阳曰：“侬之至宝，他人抿之，殊可恼也。”阴以刀藏枕底，事讫，猝握而奄割之。鸡飞卵落，甲负痛而遁。女获禽，如得拱璧，藏诸荷囊，常佩于身，暇时取出玩视，持其柄而摇之，则两旁耳环自击。初，甲狼狈归家，卧床不起，妻问之，不答。血殷席褥，寻毙。翁讼于官，捉凶未获，常比役。役有至戚某，卖饧村巷，至一家，门前有三四女郎游戏。中一少长者艳无比，众呼为姊，向女索钱买饴。女言其无，众云：“荷囊充物如许，何得云无耶？”乃掣其肘而强搜之。既探出，则强强之鹊，臭味已差池矣。众不识，骇曰：“留此败肉，尚堪食耶？”委之于地。女红晕于颊，急拾而藏之，众乃散去。某窥其状，述诸役，役禀于官。拘去一讯，尽得其实，置之于法。 
　　醉茶子曰：爱其阳而割之，与爱其花而折之者无异。当操刀一试，未必非深于情也。然花折而树固无伤，阳亡则人即寻毙。女子之痴且妒，殊可怜而可恨也。独是谋杀戏杀，罪有轻重，我不知为之宰者，以何法处之。 
黑妖 
　　邑刘生，忘其名字。夜自塾归，遇一物如巨猿，鹰目炫金，牙粲白，周身黑毛垂三寸许。见刘奋爪欲攫。刘返奔，物追之。街犬惊吠，物越垣登屋而去。 
毛某山左毛某，侨居津门。夜行，见一家门外立二差役。一云：“此其时矣。”一云：“渠乃命妇，姑俟彼整束衣裳。”其一忿云：“如此因循，归当受责矣。我自去勾之。”旋从门内引出一妇人，朱袍霞帔，钮犹未结，匆匆随役俱去。毛问夜拘妇女是何公事？三人不答。追至巷外，则杳。乃回款关问故，老仆云：“太夫人才逝世矣。”毛述所见，哀求寄宿。不得已，白诸主人，使二仆送至其家。半月，毛寻卒。 
疫鬼 
　　邑城隍祠每四月赛会，邑人戴假面具彩衣持叉，装作魑魅魍魉，即乡傩之遗意也。壬戌岁，大疫流行，五六月犹甚。有宋姓者，夜起街前遗秽，见灯火自西来，有厉鬼数十，状皆奇丑，持叉而过。宋疑为会也，观其去远而返。归述诸友，友惊曰：“此非奏会之时，乌得有是？”宋亦愕然，陡觉身起寒战，吐泻大作，及晓而亡。 
狐妻 
　　邑徐某，娶狐为妻，举止如常人，人不知其为狐也。事能前知。徐性喜赌，每出，妻付一囊，局终偿负，探钱恰符其数。生二子，家亦小康，辞徐欲行。留之不可，赠香一炷，裹以重纸，嘱云：“有急难事焚之，则我立至。”出门遽去。越数年，徐遇一人哭泣觅死，询之，云：“某富家之仆也，主人遣予往质金钏，渡河时失之，惧无以偿，惟有一死。”徐怜之，乃云：“随我来，当知钏之所在。”引至其家，出香焚于炉。忽檐际一物，堕如飞鸟，视之，乃其妻也。问：“何事见召？”徐告以故。妻曰：“我以为有急难也，乃细事耳，可令彼于浮桥舱中求之。但此香一焚，他日即不可复至。是亦数也。”浩叹而去。徐告诸其人，果于舱中得之。又数载，徐病危，巫医无术。取余香焚之，不至，遂亡。 
涞水盗 
　　涞水某家少妇新死，殓物丰侈。有盗夜发其冢，出尸以带系脑后如环，己亦纳首带中，与尸对立，以便颠倒衣裳。方扶尸起，尸遽伸一拳，其坚如铁，直贯盗胸。盗惊而毙，以项后有带故，相将俱僵立。晓为人见，报官。已而盗苏，备吐其实，重惩系狱焉。 
粥厂鬼 
　　丁丑岁暮，饥民流离，官设数十厂施粥留养。时城北广患疫者众。有役夫周德者，除夜侍病人汤水，见一巨鬼高二三丈，头如栲栳，瞋目四顾，焰闪金辉。惊骇欲倒，旋不见。次日，役夫周廷喜执其事，夜又见之，二人皆大病，几乎毙命。是知大劫大难，必有神鬼监察，故每厂动死千余人，非细事也。 
大蛇 
　　邑赵翰林世曾，自山左归，晚休旅店，大雨倾盆。忽屋角一砖堕落，有大蛇粗如筒，自砖缺处下，蟠据几上，几察察作响。赵急奔至堂中，呼从人，皆莫之应。雷电绕窗，訇訇不绝。既而雨止，蛇亦不见。视几案倾侧欲折矣。究不知其为龙为蛇也。 
小黄人 
　　邑梅某，客开州。馆中孤坐，见砖隙中出一物，长寸许，如人，黄色。转瞬高如人等，遽前相搏，梅即昏不知人。惧迁他室，复见如前，日二三次，不堪其扰。或教以削桃木剑，乘其不意而暴击之。次日，物出，骤以剑击，嘎然而倒，化为黄鼠。杀之，怪绝。后半载，梅方夜卧，忽布帘掀动，一蓝手大如箕，自门外探入。梅大号，手缩去。急治装归里焉。 
棺怪 
　　邑王某，将之汤阴。车过旷野，有旋风蔽天而来。中一巨蟒，身粗如梁，尾击车顶，爆然作响，牢几倾覆。风过，蟒亦不见。车辙前有一物高尺许，形略似人，其行踯躅。车夫追近，以脚踢之，物急奔而没。晚至旅邸，车夫脚暴肿，痛如被杖，医治半载始瘥。询之土人，云：“是处有棺怪，幻形不一，常出为祟焉。” 
鬼哭 
　　河间宋某，妻死，停柩于室。遗一幼女，无人养育，乃寄居于戚家。宋独出贸易，烦二乡人守其空宅。夜间闻室中泣声，不以为怪。无何，每夜皆然，遂寻宋而告以故。宋归闻泣声，颇类亡妇，细辩之，乃呼其女之小字而哭也。夜静无人，声益悲楚。宋感恸，如割肺肝，明日思剖其棺，冀妇苏重为夫妇。友谏曰：“鬼神之德无常，焉有死经半载而生者？是必妖物所凭。君不可冒昧轻信，恐为所祸，悔难追也。”因循数日，声倍高朗，居然从室而哭于庭。邻里共闻，佥畏恶之，劝宋速葬，宋不忍也。众鸣于官，官遣二役逻守，察其虚实。役操兵而往，伏于停灵之复室。夜闻声自棺出，绕屋而走，无何，出堂门而步于庭。二人破窗私窥，星光下仿佛妇人。及走至窗前，则遍体毛毳，状如巨犬，人立而行，仰面犹号泣也。急发火枪，一击而中，嗥嗥长鸣，越垣而遁。时村人恐二役有失，早聚众人持械于门外。众闻枪响，俱惊顾，见一物自墙跃下。甫及地，众刀剑齐下，毙之，乃白狐也。怪遂绝焉。 
树哭 
　　邑韩氏庭中有古树，植已百年，每家有丧事，树预于前数日枝柯摇动，洒洒滴水，有如暴雨，人谓之树哭。后迁他姓，恶欲伐之，树忽訇訇雷吼，三日不休，慎而止焉。其家少妇产一子，无首，腹中有弯骨。细视，乃一铜钩。众莫知其故。初生时，四肢举动，越一夕始亡。或以为树妖所感也。 
画妖 
　　邑王姓，居室精洁，床头悬美人画一轴，笔墨精巧，粉黛如生。一夕，王他出，其妻对灯独坐，见系帐长绠影拖美人颈下，状如投缳。惊疑间，美人自纸下，颔悬绳上，旋转不休。惧而大号，其夫适归，备言其状。王投画于火。后数日，梦美人怒谓王曰：“我偶戏秋千，何于尔事，而毁我之形！此惨毒之仇，誓必相报。”遽以手扼其喉。惊寤，自此患病而亡。 
　　醉茶子曰，粉黛如生，呼之欲下，真令人夸丹青笔妙，而想念真真也。奈何红颜为厉，作怪骇人，其遭焚身之祸不亦宜哉！而犹挟私仇以逞报复，其不能自咎也甚矣。 
张孝子 
　　张孝子，未详其郡邑名字。其父卒于津，瘗诸城西义阡。后数载，张至，寻其父柩。义阡中司事者稽旧册，得知瘗所。开圹见棺，棺前字迹磨灭，未敢认也。张伏地哀求。司事曰：“土蚀剥落，予将奈何？”张计穷，焚香哭拜于城隍神前，三昼夜不倦。旋到柩前，哭拜如前状。义阡中司事遣二人侍其侧，防豺狗之伤人也。如是三昼夜，二人颇烦。忽一紫衣童子，神采俊逸，谓二人曰：“彼因何事而哭拜乃尔？”二人为述颠末。童子指柩曰：“尔等皆呆耶？分明字迹，何使云无？”乃高声朗诵之。三人拭目细视，果如童言。回顾童子，已失所在。张迁父柩归里焉。是知童子神人，缘张纯孝所感，故指迷也。 
刘晖 
　　亳州刘晖，食鱼骨鲠于喉，咯出一物，状如鱼目，莹洁而圆。拾置几上，倏然分为两，又分为数十块，宛转俱化为人，长寸许，坐者、卧者、行者，来往纷纷。刘急捕之，皆遁去，仅获其一。置砚池中，日饭米一颗，爱如奇珍，作绿纱小帐以护之。欲为之置床榻、制衣履，而小人毙。刘甚怏怏，举置笔床上。忽见前者数人，素衣而至，向尸饮泣甚悲。刘无言，以觇其变。旋有四人舁一小棺，朱漆明净，纳小人于其中，合棺，众人拥簇而去。至几下，遂失所在。 
吴某 
　　邑宋氏仆吴某，骑行旷野。忽见一妇人飞行空际，袒臂露胸，肤白如粉，颈上横插霜刃，血痕殷湿，髻发蓬松，红裙拖曳。吴大惊，几乎堕马。转瞬飞入云端矣。其亦夜叉之类欤？ 
旱魃房山亢旱，有术人云：“西山冢中，有僵尸变为旱魃。”为乡人指其处。议共发之，坟主不许，众鸣于官。官不能禁，谓术人曰：“众惑汝言，牢不可破。若无旱魑，坐汝以盗坟罪。”术人力白其不诬。乃开圹，则一空棺，板有巨孔。棺旁卧一物如人，遍体绿毛，长寸许，双目赤如灯火，见人起立欲遁。众缚而焚之。未几大雪。土人云：“每阴云四布，辄有白气自坟中出，即时晴朗。”固不必因术人之言而始信也。 


醉茶志怪卷三 
张公 
　　邑先达张公虎拜，字啸崖，乾隆己丑进士。性至孝，母死，庐墓三年，乡里推重焉。将终时，梦二役延至冥府。冥官降阶迎揖，让公坐案侧。方欲致辞，忽闻呼冤声。视之，一王后长袖宫妆，背立墀下。俄而诸鬼绾绁提锤，拥一金甲将军，伏跪案前。二人质辩多词，官略诘数语，旋命俱退。公询其情，官曰：“此前朝事，公来自知，勿劳诘问。”公曰：“辱蒙见招，不知有何驱遣？”官云：“仆之冥差期满，例应交卸，公当荣任此职。”公闻之甚骇，托辞推却。官曰：“此上帝所命，仆不敢专。请归，速理后事，至期遣役相迓。”公霍然遂寤。未几，无疾而逝。或云：后乃杨妃，将军则陈元礼也。玉环其含冤乎？ 
娄某邑娄某，暑夜纳凉，其窗半开，一夜叉探身入，锯牙钩爪，竟体纯青，跃近榻前，以巨爪扼其肩，深入肌理。娄惊踣床下，昏不知人。及晓，为人救醒，血涔涔遍背矣。其弟贸易都中，寓室逼侧。夜息灯独寝，忽有光荧然自墙隅出，乃一巨蟒，头大如斗，目灼灼类双炬，肋下有翅如鱼，逼近榻前，势将吞噬。某急，拔关而遁，回顾室中，犹如燃烛。惊病，遂归。 
冯君三异 
　　冯君熙，邑之奇人，勇敢有力，慷慨轻财，家产尽让弟，己惟取一金簪，余物不问，故群呼为“冯大簪”云。嗜远游，生平履迹所到，凡十三省。每出游，跨一驴，买薄货异地售之，仅足糊口。夜不投逆旅，择山林坟墓僻静处展被偃息，枕下一短刀，防虎狼暴客。偶至一墓所，有新圹未下棺者，喜其坦平，襆被卧焉。月明未寝，见圹边立一小人，高尺许，探首下视。俄去而复返，又引数小人来，咸俯圹边，彼此指划，似相告语。冯抽刀跃上，见圹外尚有十余辈，纷纷星散。冯仍卧寝，至晓而去。 
　　尝行山中，远见二人对搏，近视，乃虎与人对立。人以斧斫虎顶，虎以爪攫人肩，相持并死，其尸俱僵。盖非柴夫，即猎人也。 
　　冯晚年小康，不事远游，与妻子别院居。晚散步庭中，有风门一扇，在身后随之行。约十余行，冯回顾不惊，门至故处不动。盖狐鬼戏之也。奇人多遇奇事，斯亦奇矣。 
白塔寺 
　　扬青驿河干，有积柴如丘，相传仙居其内，旁建一祠曰白塔寺。乡人祈祷辄灵。邻村有收生妪，夜半有人叩扉延请，云：“已为姆备肩舆，敢奉劳也。”未暇详问，即扶入舆中，舁之而去。至一第，门仅如窦，入则楼阁连亘，服物奢侈。内室锦帐绣褥，坐一佳人，年二十许，美丽无比，绿蛾双蹙，红粉凝娇，似将分娩。旁立数婢，亦皆妖艳。妪使一婢登床抱产妇，使柳腰细弯，莲足高举。女产殊不艰涩，一举四男，体俱肥茁。惟尻际有小尾，不时摇动，啼声啾啾。一婢奔出送喜。有美妇四五人，入室欢贺，邀妪至他室，盥以金盆，啖以肴酒，出黄豆升许赠之，云：“将去，一生吃著不尽。”妪大失所望，方欲致辞，遽使人导出。回顾并无屋宇，乃麻楷垛也。深怨仙人吝啬，举袖中豆洒诸河干。及至家，袖底得珠二粒，始悔。再往寻之，乌有矣。 
李志青 
　　李志青，豫之茂才。馆于汤阴，去家七十里，遇乱奔归。将近家，暴雨骤至。道旁有茅舍，一老叟剃发于其中，就之，乃其素识。言其情，叟款李共饮。更深雨歇，李辞叟欲行，止之不可。出门半里许，至一村寺，前横溪水，一人从寺出，圆目凿齿，黄面赤眉，要路奋击。李与格斗，将胜，忽又来三人，状皆奇丑，裸李衣攒殴致毙，弃尸水中，置衣帽于庙台上，始散。次日，李弟经此，见其尸，访知从叟处出，入城将讼叟，止于戚家。其家婢忽作李言曰：“切勿控叟，不干彼事。予自彼处归，酒兴正浓，遇四人攒殴而死。此四人名某某，皆饿鬼也。予即讼于阎君，汝勿妄告。”弟闻言，疑信参半。方踌躇间，家人追至，言其兄附家中人，所言与婢同，弟乃罢讼。葬李后，又附人云：“冥君以四人凶暴，皆下狱受炮烙刑，予冤雪矣。”遂退。其弟访近处新鬼故鬼，皆无其名，不知是何处厉魄。 
化犬 
　　邑朱某昼寝，梦里人丁姓者造其庐，青衣白带，神色张皇，谓朱曰：“官府命予寄养君家，祈善顾也。”语毕入内去。朱骇追问，遂寤。乃步入后院，见犬生数子。中一小犬，腰间白毛，周匝如带，始悟为丁之后身。稍长，送于长生院焉。 
　　醉茶子曰：闻丁某贪暴霸产，无所不为，死而化犬，固所宜也。冥罚可畏已。 
陶生 
　　平阳陶生，武技绝伦。予邑盐贾某，喜其勇，延至家，使往来护送银信。偶投旅馆，掩扉独坐，忽几案察察作响，喝之即止。已而复然。陶以胆气自矜，无少怯。俄而声愈大，陶抽刀大吼。木案拍簸一声，响震四壁，梁尘飞落，仆仆如烟，一长绳直拖顶上。大惊奔出。殆缢鬼也。 
鬼吟诗 
　　邑陶某，清明扫墓，路出西郊。牢上盹睡，迷离间见道旁一矮屋，环以疏篱。有女子倚闾立，缟衣素裙，妆束淡雅。陶就之，女子掩扉入，低声吟曰：“清明雨，湿纸灰，良人一去不复回。尘埋玉色，酒涸金杯。清明雨，湿孤坟。家家春色不开门。红垂树杪，绿拥篱根。”声词凄楚，节短音长。陶方惊叹，爽然而醒。视道旁则三尺荒坟，几株衰柳而已。驱车而过。 
捉鬼 
　　邑黄公，夜醉归，路经水边，遇一矮人力牵其裾，将曳入水。黄与撑拒，闻人呼曰：“此鬼也，勿为所迷。”视之，乃其亡友。醉中忘其已死，亟求相助，遂共擒之。相将至家门，其友别去。再视所擒之鬼，则乱发一团耳。 
　　醉茶子曰：发，血余耳。岂所余之血能为厉耶？抑人死，魂魄或寄于是耶？人有擒鬼者，往往所得者皆乱发，又何说欤？ 
冥报 
　　某甲以贪暴起家，死时停尸于床，顶上血流不止，如被杖，家人佥以为怪。其邻高某亦于是日死，已而复苏，谓家人曰：“予本不应死，因与甲同名，鬼役误勾之耳。适于阴曹见甲朝衣朝冠立殿下，冥王稽其册，大怒日；『尔有何职，敢被皇家公服？如某事某事，当赴油鼎。』令鬼卒褫其衣，以大杖力挞其顶，砰然血溅数步之外，旋令牵下。见予泣日。『烦君寄语家人，勿以衣冠殓我，嘱后人好自为之，冥责不可逃也。』高唤其子秘告之，其家深讳此事。不数日，传遍乡里。 
定兴城隍 
　　定兴城隍最灵，两庑下塑城隍像，大小不计其数。询诸居民，知每元宵节各村迎一像去，节后送还。计村之大小，取像之大小，乡俗也。有偷儿盗神袍服银脏，僧鸣于官。差役捕盗未获，屡受刑比，泣诉于神，祈示梦兆。梦神告曰：“玩十签可知。”醒而取签占视，有云：“缺墙之外，寸木之中，柳阴路曲，锦绣飞红。”不解。寻至城，隅有小村，见地上碎锦飘零，细审，乃神袍也。盖盗从城缺处出，至此村遂迷惘，自碎所盗之袍弃于地，旋为村人所获。役至，搜其怀，得银脏，牵盗赴公庭焉。 
冤妇 
　　孙翘江，闽人，为肃宁县令。接篆入署，尚未理事，夜有白衣妇人，形容惨淡，云：“予北直人，本未失节，汝前生为此地县尹，误以失节拟罪，使我抱不白之冤。予已请于帝矣，许我报复索命。”言毕，遽以手扼其喉，孙便昏如中恶。既醒，见妇立床前，眈眈怒视。或投以绳，则奔赴悬鬟；投以刃，则撑持自刎。诸态百作，狼狈难堪，公事多半废弛。一夕，妇捽之往见城隍，便觉魂魄飘飘然随之行，恍至神案下。神朱袍金冠，气象严厉，谓孙曰：“查尔今生尚知孝道，不犯淫行，为尔留薄禄养亲，归宜改教，不许贪禄恋栈。尔贞妇亦应遵命，听其辞官而去，毋得再扰。”旋命俱退。忽如梦寤，视室中灯火无光，妇立于前，怒谓曰：“明日亟为禀辞，不然，仍不汝活。”孙唯唯。次日修禀上请。河间守熊下札慰留，妇复至骂曰：“狗奴子！汝不去耶？誓毙尔命。”力提其发，发簌簌落如乱丝。孙泣云：“昨已请命大人，当即亲交印绶，何敢再迟。请留姓字，熊大人将为请旌延僧超度，以慰贞魂，且为天下后世听讼不慎者戒。”妇抚首云：“我事已昭彰，毋劳大人表扬，且我并非求名求利，何须请旌与超度。第汝前生以不白之事误我，我今日以不白之事误尔。尔不在此为官，予又何求？”言毕，悻悻而去。次日，亲诣府署交纳印绶。熊准其请，遂旋里。妇不再扰。 
　　醉茶子曰：甚矣！听讼不可不慎也。污人名节，报施至于再生不忘，良由一时之误也。况有明知其冤，更贪贿而威制之，则蒙冤者虽当时无如何，其惨毒之报岂能免耶！ 
鼠怪 
　　邑章氏，家有空室三楹，多年扃闭，云其中多怪。有武夫寓其家，欲觇其异，每隔窗窥视，俱无所睹。一夕，月明鉴物，见堂中有男妇数人，皆衣锦绣，身高尺许。视案上立二人，高如前状，苇帽袍褂，相对揖。武夫以铁丸击中其一，蹶然倒案上。余俱不见。入室视之，乃一巨鼠，苇帽则鸡子壳，袍褂则青兰纸耳。 
　　醉茶子曰：据人之室为己之宅，是与鹊巢鸠居者无异。初不料有好事之武生奋博浪之技也。虽然，揖让雍容，犹胜于世之强霸。真人而无礼，不知鼠之有礼矣。吾愿以鸠自居者，勉为鼠焉可也。 
梦诗 
　　邑高茂才，雨后昼寝，梦二女入室，艳妆绝代，芳馥袭人，谓高曰：“高郎高郎，何乃抑郁？”高询其姓氏，二女笑云：“尚未蟒玉，何竟目不识人？”高熟视，似曾相识。问其何为，二女握其腕云：“子好游乎？吾与子游。”高喜，随行。再顾并非己斋，翰墨图书，罔不古雅。俄一小鬟唤二女出。高视案头一卷，乃《闺秀集》，中多佳句。读未竟，为家人唤醒。曾记有句云：“远水有情招客渡，岸花含笑向人开。” 
鬼戏 
　　昌黎某甲，贸易山海关外，每往集镇负贩，辄骑驴夜行。一夕，途次失道，窜山谷间，遥闻钲鼓喧阗，洋洋盈耳。关外固多影戏，未之怪也。转思野旷人稀，何得有此？下骑四顾，忽眼前楼阁壮丽，身立其庭中。堂前纸帧布帷，将演影戏。中设一几，旁列数座。几上茶铛茗盏，器具都精，一赤瑙盘，满堆瓜果。俄有二少女扶一老妪，白发龙钟，居中对座。旁虚二座，似尚有眷客未来者。未几，傀儡登场，舞蹈应节。妪观之喜，取盘中餐与二女共啖，颐颊鼓动如老猿。某怪其非人，心益恐，乃敲石取火吸烟。伫立以视。烟烬叩筒，击地一响，妪与二女头并落几上，然牙齿震震，啮物如故。某急敲双镫，见景物如烟云，飘然退去里许，而灯影乐声，犹历历在望。跨卫急奔，前途一车当路，车中连呼救人。骇而问故，车夫言迷路遇鬼，所见与己同。询其姓氏，知车中乃富商某氏之妻。甲与商素识，遂同行。乃晓至关别去。好事者诬妇与车夫夜遁，商父子贸易于外，闻其事以为丑，先遣子归出妇。至家遇甲，备言其异，疑谤均息焉。 
黑山大王 
　　邑李氏家有蟒仙，曰“黑山大王”，能隐见其形，细则如蚓，巨则如瓮。其家有吉凶事，则预示之兆。故孝氏供奉甚虔。有索债者，横施无礼，偃息厅间，肆口辱詈。主人隐忍，无如之何。夜有一武士推扉入，铁铠黑甲，手持利剑，叱云：“吾为主人除此患。”忿欲加刃，某惧逸去。后数载，主人梦一黑甲将军拜别而去。自此家遂落。予友戏谓予曰：“仆负债既多，受侮不少，安得黑山辱临，为之一泄积忿哉！” 
龙眠穴乡人陈氏，卜葬新阡，掘地尺许，术人戒勿掘，云其中有生龙，主后昆发越。工人嗤其诬妄，窥其他去，窃发视之，有二鲤鱼跃出。惧而瘗诸其侧，陈与术士均不知也。及开故坟，棺下多芦苇，有绿蛇盘据无算。亦发祥地也。后陈氏零落焉。 
　　醉茶子曰：宋倪父云：“坟地好不如心地好，墓田好不如心田好。”洵良言也。先人既安窀穸，百余年后复颠倒之，纵使子孙荣贵，彼化者不安于夜合，忍乎哉！奉劝世人，无惑于堪舆之说而妄迁先茔，则福地只在方寸中矣。昔有瞽僧，云游于上谷，善医术，投剂辄效，而不以术自鸣。有晋人高建明，拜求其术。僧云：“明医亦死人，风鉴亦受贫。”亦见到语也。 
冯氏仆 
　　人之梦中呓语，各有不同。如心有所思，梦中脱口而出者，由于神气之亏；白昼所作，夜间信口而言者，由于气质之惰。又有或哭或歌，种种无足奇也。大兴冯氏仆，愚蠢人也。生平目不识丁，不晓书为何物。每夜熟睡，则高声朗诵《学》《庸》全部，或读《毛诗》。自始至末，不脱只字，胜于开卷。唤醒询之，则茫然不解。主人谓其有夙根，试教之读，则终日不能识数字。是盖灵鬼凭之，借其口以为戏，又不可以梦魇同日语也。岂真如吴下阿蒙，呓语通《周易》哉？ 
於菟大鬼 
　　金安人，邑王君小亭之妻，夫亡，绝粒死。初，王就武遂盐馆，嫌其居室隘陋。后院有楼三楹，颇高爽，久无人居，相传有怪异。王喜其静，扫除尘埃，设帐居楼下，夏月乘凉，殊觉快意。居数日，梦与人交，初以为偶然耳，不之怪。继则连夜皆然，乃假寐以俟之。有少女姗姗而来，启衾共卧。王抱而睇之，貌绝艳，心知其妖，而恋其美，戏订来夕约。女笑许之。于是无夕不至，王觉困疲。已而疾作，医药罔效，奄奄待毙。乃谓女曰：“情好如我两人，固非怨偶，予羸弱如此，不堪旦旦而伐，倘欲竭我脂膏，请从此绝。”女忿然曰：“汝尚欲生乎？吾实告尔，奔波固非所愿，为上仙驱使，不敢不奉命耳。”王唏嘘无言，女强与交合而去。王大惧，遣二仆伴寝。女来如故，遂卒于鹾馆。妻闻王死，悲悼不食，梦王谓曰：“卿之贞节，足光吾门户。顾有仇未复，奈何？予所居之楼上，有老魅曰於菟大鬼，性极悍暴，日遣数妖婢四出采精，供其补炼。予实死于是。卿之正气足以相敌，请雪此恨。”醒而异之，于是死志益坚。姊妹戚党，苦劝勿听。体渐惫不能起，呕吐勿止，满室生异香。乃谓众曰：“予魂适至武遂盐馆，见楼上一厉鬼青面朱髯，旁立数妖婢，见予俱奔避。予擒其一婢诘之，即杀吾夫者。今捉之来，汝辈试嗅之。”众觉血腥扑鼻，相与骇异。问擒来如何，曰：“将赴阎君。”越数日，唇焦口枯，整裳而逝。 
　　醉茶子赞曰：卓哉金氏，至刚至仁！殉夫泉壤，重义轻身。生为烈女，没作贞魂。彼大厉胡为哉，宜乎朝廷旌表，血食千古，俎豆常新。 
稻田鬼 
　　盘沽李姓家，稻田旁临墟墓，雇佣三人，一黄姓，一王姓，一张姓，与李同操作。夜则四人换班作息。一夜，王灌田，黄开渠，行至田畔，见冢上坐一女子，缞麻凶服，对月悲泣。黄大惊，冷汗如雨，急曳锸而返。王询故，黄诡言身倦，遣王往，己代王转辘轳。王去半晌，亦奔归，深怨黄之讹己，诟谇久之。黄与王议共归庄，使李、张来。二人见亦如前。于是四人一同往，持械助寻，则乌有矣。 
疟鬼 
　　赵某，平阳人。夏月昼寝，朦胧间见一妇人搴帘入，白衣麻裙，面貌黄肿，眉目戚戚然，神色可畏。逼近床榻，以手按其胸，便觉气闷如噎，寒热交作。及晚患疟，越日稍愈。妇复来，疟又作。如是月余，形骸骨立，盛暑常着重绵。或教以桃木剑钉床四隅，更粘符于壁。妇至，瞋目怒视，指划不敢近前。赵急狂呼，妇取锡檠掷于地，悻悻而去，后不复来，病亦渐瘳。 
　　醉茶子曰：疟之有鬼，信然乎？肝胆藏魄，人之妄见，责之此经有邪，固不可以有鬼论也。 
李茂才 
　　河间李佛桐茂才，边公巨峰之戚。边公司铎吾邑时，李寄宿于学官之乡贤祠，夜诵金刚经，帘外鬼影幢幢，往来不绝。李坦然，鬼亦不扰。仆居别室，鬼屡揶揄，移居李屋则安。 
花果楼 
　　邑担夫夏某，卤莽多力。妻患邪祟，发时则大声言曰：“吾居花果楼甚潇洒，胡为以茅塞径，致我闷藏欲死？”言毕，毁物无算。夏不堪其扰，延术士驱遣无效。一日，于窑室中柴后得花竹筐，中有大猬二头，始悟此物为妖也，杀之。 
龚姓 
　　邑有鱼贩龚叟，将曙，至南郊。闻隔沟有人呼其名，翁视之，乃其邻女。然旧岁物故，已瘗之矣。龚问何为，女云：“求伯负儿渡水，则感德无既。”翁涉水过，负女于背，问：“尔在此，曾思家否？若思家，予负汝入城，寻汝父母。”女力辞不愿。翁不听，负至城门。女挣欲遁，翁力持之，急呼门人。众视之，乃棺板也，斧之。 
陈氏怪 
　　太原陈氏，侨居于津。每夜闻复室中有声隆隆然，如转碌碡。以灯烛之，即亦暂止。又半载，白昼亦然。窥之，有老叟长须彩服，高仅二尺，身圆几如小瓮，绕地旋转，其声随之。闻人语即遁去。细穷其处，似在柜后。移柜视之，有纸糊不倒翁，酷似所见。毁之，怪绝。盖物大肖人形，感天地之精气，即足为妖。故作俑者，圣人所不取也。 
医术 
　　邑吴某，落魄奇穷，友为谋范阳鹾馆。行起程矣，忽疽发于背，红肿坟起，痛彻心髓。有华姓医与之善，延视之，云：“此搭背也，发则必死。”吴哀求不已，华慨然曰：“怜君一贫彻骨，初有生路而获此奇疴，八口何以全活？吾欲巧夺天功，以挽回君命。但今日病愈，明春仍作。不拘何处，见有微疮起者，即此证也。医识为搭背，则令治之，否则速归，吾为施治。幸勿轻忽，性命有关焉。”吴唯唯。华为投剂，次日疽消，欣然就道。至范阳数月，时暮春，觉肢体不快，开襟见肘上生一疮，形如黍粒，不甚痛楚。然忆华言，惴惴然郑重之。迭延数医，佥云无害。末延一铃医视之，惊曰：“肤紫肉凸，非寻常症！何形是而部位非耶？岂我学有未逮欤？”坚辞欲行。吴请言其故，医云：“酷似搭背，然生于肘上，予故不敢知也。”吴赞叹不已，告其故而求医之。医惊曰：“贵乡有此国手，高我一筹矣。”出药治之，月余而愈。于是结为至交，酬钱不受，曰：“予足迹半天下，愿觏奇人。君乡人，良工也，吾愿识荆焉。请赐荐书，胜厚贶矣。”吴为修书，备赆以往。及至津，而华已故。盖医看证之日，即华捐馆之日也，浩叹而返。 
　　醉茶子曰：人生得一知己，足以无憾。铃医乃华之知己也，神乎技矣，可称一时瑜亮。而人定胜天，遂遭造物之忌，岂医术固不贵乎活人耶？无怪乎草菅人命者，皆寿如龟鹤矣。 
妖术 
　　道光丙午秋，邑针市街洋货栈房，忽有男妇五六人登门乞钱。内一人将柜上珠盘略为拨弄，随即散去。铺中人均不在意。至晚间开柜取银，封锁如故，而银乌有矣。殆行乞者之妖术也。或云银袱中置米一掬，则其术不行矣。 
娇娥 
　　商辂，字子车，汉阳人。偶游郊外，见白鹅泛泳水滨，呼之，缓缓而来，集足下。商抱归斋中，颇驯，饲以稻粱，如获珍宝。一夕，友人招饮，返扃而去。及归，鹅已失去，遍询邻里，皆云未见。夜宿斋中，觉有人同寝处。烛之，美人也，肌理细腻，肤如凝脂，遂相燕好。晓失所在，夜复来。疑其狐仙，苦诘之。女云：“妾名娇娥，天府中司夜之宫人也。偶有小过，谪向人间，与君有夙分，故此缱绻。”商曰：“池上鹅儿得非卿耶？”女笑而不答。商曰：“卿是仙人，苟冒然而来，仆敢不纳，乌用是貌貌者为哉！”女曰：“我辈灵气所钟，必凭生物以游人世，不必身即是鹅也。”商曰：“世之灵物，修炼成仙，抑又何说？”女曰：“是非君所知也，请勿多疑，当为君生贵子而后去。”绸缪年余，忽谓商曰：“妾谪限已满，行与君别。”乃盛妆出门。有彩霞万道，从空堕地，层层如丹梯。女踏之，冉冉入云端而没。归见床头一巨卵如瓜，俄而自破，有婴儿攒抱其中。视之，男也，方面大耳，貌殊不凡。遣乳媪哺之。及长，智虑过人，善贸易。时中青犯禁，私货之。不数载，富雄一乡，以捐纳例授头品焉。 
乩仙 
　　邑邵某，偶因小事与妻反目，妻愤欲授缳。及晚，邵出，有美女子立灯下，靓丽如仙，呼邵妻为姊，邀与同游。乃掷绳于壁，便见壁豁然空洞如月门，其间奇花异草，迥异凡境。邵妻辞不愿往，女强曳之。正撑拒间，屋隅出一老妇，椎髻葛衫，雄健如伟男子，手持木杖，横击女臀。女扑地而灭。邵妻一惊，再视，人物俱杳，而邵自外归矣。方邵之出也，在友人处扶乩，乩仙云：“君室有急难，已遣拙荆往救矣。”邢骇问故，仙云：“君归自知。”至家询妻，备言其故，盖缢鬼求代，逢仙拯也。 
　　醉茶子曰：世之扶乩召仙，大半皆人之腕力，视为真仙，则惑之甚矣。顾扶乩一事，偶尔游戏则可，若藉以占吉凶、治疾病，鲜有不误事者，君子审之。 
矢魔 
　　蒲阴有怪曰“矢魔”，状如布囊，恒夜出，远闻臭气，即知魔至。急避之，物自过，不为人害也。或猝不及避，则粪汁污衣，臭秽不可耐。居人不以为怪，然亦奇矣，岂粪壤而亦为妖乎？友人戏曰：“是必精于墨艺者，没后为此怪。不然遗臭之外，更无他长，安能谓腐朽为神奇哉？” 
鼠媪 
　　邑费茂才，客宜安时，与友人饮于王氏别业，主人留与憾戏。夜有老妪推扉入，白发兰衫，形貌枯瘦，双目瞠瞠然。立几前，遍视赌具。费疑其眷属，欲与周旋。主人急摇手止之，似欲客勿顾也者。众见其神色惨淡，皆生疑惧。中一客问其为谁妪，不答，从容出门去。主人曰：“此鼠精也，居此园中二百余年矣。每见有赌局辄至，人习见，不之惧也。仆偶未虑此，致使怪来惊客，获罪多矣。然此物虽常出没，从不祸人，故相安之。”次日费辞归。 
　　醉茶子曰：鼠之为物，蠢然耳，乃物老而精，公然为怪。予乡有供五仙像者，其神为胡、黄、白、柳、灰。胡，狐也；黄，黄鼠也；白，猬也；柳，蛇也；灰，鼠也。予谓此五者何以分五色，客曰：“白黄是其本色，灰为黑而柳为青，然胡可为赤乎？”予曰：“可，《诗》云：莫赤匪狐。”客亦为之粲然。 
倭某 
　　倭某，邑县署之禁卒也。衙前盹睡，梦二役唤之去，路甚生疏。至一署，役引至堂下，报勾倭某到。旋见二囚负锁带械而至，审视，即前日狱中新毙之犯也。骇问二役，疑身已死。役云：“死否尚不可知，不过对质数言耳。”俄而官谓倭曰：“为何虐遇二因，致彼枉死于狱？是非自有官法，尔辈何敢尔？”对曰：“小人充当禁卒，惟管上退镣铐，并送犯入禁中，他不知也。”官使二囚试认。二囚云：“虐我者固非他，然彼未尝不知其人。”官诘倭，倭云：“县署差役数百人，轮流充当营务处差，不实指其为谁，小人不敢知也。”官还问二囚，不能对。官曰：“汝辈不能指实，我安能遍勾众役？”令退，遣倭还阳，一惊而寤。后半载，倭始卒。 
擒风 
　　陈姓与其友将往北村索债，行至丁沽，歇息道左。有二人亦与并坐，语次，见旋风蔽天而来。中一人曰：“诸君看我擒风中之魅。”乃默默诵咒，风至前，旋转不能去。倏于风中落一巨鼬鼠，大几如犬，背负黄袱，殆仙家之公差者。众劝释之，鼠驾风而去。片刻，风复至，尘沙漠漠，昏不见人，将前作法者卷入空中，飘然堕下而气绝。身旁一巨鼬鼠头，盖因误公被诛矣。术可不慎哉！失妖不扰人，人反扰妖，宜其获祸也。况一知半解，逞才害事，势不至一败涂地而不止，是可为好事者戒。 
古瓦罐 
　　良乡农人，掘地得古瓦罐，中实以五铢钱盈器。持归，日市其钱，人争购之，数日而罄。有涿鹿士人，好古者也，闻其事，谓人曰：“钱为五铢，器必汉窑，予将买其器。”乃之良乡，访农人。农曰：“钱已贷尽，以瓦器无用，凿破其底，作为烟突，今置诸檐端矣。”引士视之，浩叹而返。 
　　醉茶子曰：器埋没数千年，一旦复见天日，则瓦缶真胜金玉，与商彝夏鼎何殊？虽置诸案头不为过也。而无知之俗物，竟尔摧残，殊属可惜。此器之不幸，正好古者之不幸也。千里马虽有，而伯乐不常有，是真遭际之难矣。彼伪宣炉，假铜瓦，无怪乎人间恒见也。 
铁叉 
　　邑南乡渔人，于沆中网得铁叉头一具，重七斤许，上铸“朱温”二字，其为梁时物非梁时物，不可知也。携归，置诸瓜圃中。守圃者用以逐豕逐猬，则火光迸出，无不应手辄殪，于是宝之。传播里中，来视者接踵而至。主人厌之，乃藏诸寝室。适有产妇临盆，叉戛然作响而倒，自此遂如顽铁。 
　　醉茶子曰：或有闻而惜之者。予曰：“暴主之凶器，纵使有灵，亦不足贵，污之恨其晚也，何惜为？” 
岳某 
　　岳某者，葛沽卖药贾也，独居药坊，夜将寝，出锁肆门。归，见床头坐一少女，蓬发韶颜，姿容媚妩。询其为谁，则羞涩如新妇。岳惊疑，未敢穷诘。女亦无语，相与对坐。至晓，从容下床自去，夜复来。如是数夕，遂成伉俪。越半载，岳容貌憔悴。众诘之，初犹臆讳，久而尽吐其实。众谋为驱遣，而女不再至矣。不知其为鬼为狐，然可谓善于见机也。又有梅生者，读书斋中，忽有美女子随之坐，夜与之寝，他人皆不见，惟梅独见之，缠绵半载余，女自去。又有边某者，亦得狐妻，年余始别去。方知此等事，世固不少，奇而不奇也。若加以粉饰润色，则不无文人之笔耳。 
乩示题 
　　壬戌科，有士人请仙豫问闱题。乩书云：“马上相逢无纸笔，凭君传语报平安。”士不解。及试，题乃《吾斯之未能信子说》，方悟仙示以谜语也，而思亦巧。 
古剑 
　　静邑张氏家，灶后每出白气如云，以为烟也。既而不爨亦然。穷其处，自砖隙中出，乃掘地深五六尺，得小石匣，中藏小宝剑一柄，长三四寸，锋利无比。置诸几上，时露光怪。张本农人，不知为宝。秋稔后，夜有群盗越垣入，举家惶恐，莫知所措。忽剑自跃出，旋闻庭中窸窣有声，群盗纷纷逃遁。剑如白虹，仍归故处。次日断发飘零，遗地无算，盖盗俱为其髡矣。张氏始知宝之。后年余，有老尼入室化斋，语多不解。张急赠以粮，尼不争而去，口中喃喃诵咒，剑从室中腾出，似随尼去。遣人追尼，不知何往，而剑自此亡矣。或云，尼，剑侠也，故以术取剑焉。 
磁鹤 
　　邑北关外磁器店中，有磁鹤二，白质黑章，高尺半，每于子午时则呦呦自鸣，腹中并无机器，乃烧窑时天然成之，亦物之不可以理解者也。主人爱同赵璧，虽千金不能易，珍藏于秘室，不肯轻易示人。有欲观其异者，必再三求之而后可。主人引客至其室，以湿布巾搭鹤背，则鸣一二声，真奇物也。每南北负贩，则重绵包裹，载于车，主人自守护之，其珍重如是。 
茔中怪 
　　邑朱氏茔地，每夜静，有小人高三尺许，身披铠甲，自冢中出，牵白马大如犬，至道边呼曰：“顶盔擐甲，将军上马。”语毕，策马加鞭，飞奔而去。甲声淅淅，风声飕飕，转瞬不见，俄而复返。守墓者怪之，乃暗伏矰缴于林中，机发，人马并获。视之，一大黄鼠骑白兔，盔则髑髅，甲则以麻索联络人指甲而已。或劝放之，然自此不出为怪矣。 
山神 
　　屠秀才，楚北人，名越。岁暮，撤帐归家。忽一武士，皮冠战裙，气象猛厉，岸然造其庐，自云庄姓，问屠明年设帐何处。屠云：“尚无定所。”庄云：“仆有两豚儿，敢劳先生教诲，岁赠三十金。”屠少其数。庄云：“予村中尚有邻家子二三人，同来请业，先生可安砚矣。”屠犹踌躇，庄遽以鹿脯置案上，云：“以此为贽，先生勿却。”出门遂去。屠欲询其里居，而庄去已远。时山中绿林啸聚，屠疑其党，心窃惴惴，未敢更就他聘。未几，元宵节过，庄忽夜来叩扉，云：“车乘已备，请先生就道。”屠请明日，庄不可，遂曳之登车而去。山路拗折甚远，至一村，皆架术为居，状甚奇古。时已将曙，乃共入室，四壁槎枒如巢。二童子出拜，长者十四五，少者十二，貌皆猿目鸢眉，率如鹗獍。教之读，驽钝无才，而性殊暴烈，数日，即将伴读童子击伤额角。盖邻家子来同学者三人，而庄姓子均陵压之。先生责之不服，反颜相向。庄出，谓先生袒护邻子，语忿且詈。屠大怒，辞欲行。庄曰：“汝欲何往？恐不能由汝。”悻悻而出。屠随出，闻室中群儿争号。归视，见二子擘邻子胸探食肺脏。屠大惊而逃。既出门，不识路径，二童追来而要遮之，屠奋身野窜。日暮途穷，鸮鸣狐叫，返顾二童，不知何往。道旁一荒窑，欲伏其内，忽有二狼从荆棘中跃出，倒衔屠衣，曳行数武，惊骇欲绝。俄一老人褐衣高冠，须长过胸，持杖击，二狼并毙。询屠何以至此，屠告以故。老人曰：“此豺虎之乡，何可朝夕也！幸遇老夫，不然危矣。”示之途。出则重峦迭岭，不复有道路。归家数日，梦老人提人头挂于庭村，曰：“庄某不法，予已枭其首矣。”屠惊问姓名，老人曰：“老夫此山之主也。”屠遂寤，起视树上，悬一虎头，血犹殷湿，方悟老人为山神也。 
　　醉茶子曰：农人之子恒为农，则恶兽之子终是兽矣，又何必延求良师，以期其化气质哉！顾居停如虎，及门如狼，诚为罕闻。然世之轻慢师者，更虎狼之不若矣，可胜慨哉！ 
铜骡 
　　都中齐化门东岳庙，有铜骡一匹，高如真者，周身色暗，惟胯间势梃然下竖，光明如鉴。予甚怪之。或告予曰：“凡妇女入庙焚香，有艰于嗣者，则窃把而扪搎之。以故日久若磋以炉钖焉。，夫铜骡何幸，而得纤手摩挚。若岳庙前之铁人，则千人唾詈，抑何其不幸也。铜铁无知，任人位置。而惑于俗例者，遂相习成风，牢不可破，亦可笑甚矣。 
猪异 
　　庚午夏迷拐幼童一案，野外暴尸，多剥目剖心而死者。惨亦甚矣。邑城中杨叟，贩猪为业。午间盹睡，闻有人叩门。出视，则瞽目童子六人，流血满面，皆裸无寸缕，胸际刀迹宛然。骇问何为？泣去：“予六人俱被冤狱，尚无结期，祈暂寄居翁家几日，亦不敢久留也。”翁大恐，坚拒不纳。童云：“请翁勿畏，不累翁也。”杨辞以家无闲舍，难容尔辈多人。童云：“豚栅即可息止，敢升堂入室，作嘉宾耶？”语毕，纷纷并入。杨力阻之，而豁然遂醒。怪而往视，栅间见豕产六子，目尽无睛，始悟童之托生也。惊叹不已，乃益糟粕而豢养之。不数日，六小豭相继而毙。吁！冤气所钟，遂有是异，岂轮回之说，信有之与？ 
蛤佛 
　　扬州北乡民人，于水滨得一蛤，长八寸许，壳中有生成佛像。两片共罗汉十八尊，须眉飒爽，英气如生。时城中兴教寺千佛塔被火，诸善士捐资修葺，金碧一新，乡民献此蛤于寺，置诸浮图之内，宛若天成，亦奇观也。 
鬼影 
　　陇西士人夜卧，见墙上立一小人影，高尺许，依稀如画。未几，款款前行，后随数十辈，自墙隅出，持旛者、持戟者，骑者、步者，憧憧不绝。末后一肩舆，四人舁之，大仅如筒，从东至西，隐隐而没。后数夕皆然，惧迁他室，不知何怪。 
泥娃 
　　津中风俗，妇人乏嗣者，向寺中抱一泥娃归，令塑工捏成小像如婴儿，谓之压子。有某家妇获一泥娃，日供飧馔，如生人等。妇偶归宁，闭娃于室，缺其供给，辄闻室中儿啼声甚厉。穴窗窥之，乃泥娃也。或以为灵爽，益信之。不知顽泥何知？其必有凭焉者。故祭非其鬼，圣人以为谄，良有以也。 
产叟 
　　献县某村，有农妇怀妊三载，未产而夫亡，后又怀三载余，生一子，须眉皓白，皤皤然一老翁也。其姑恶而欲杀之，儿张目四顾，呼曰：“幸勿戕害，予非妖也。”语未毕，而刃下头落矣。众以农死已久，佥讥诮之，妇无以自明，遂忿而死。后阅邸抄，载苏州胥门外白马涧，有妇生子满口于思，不啼而笑，投之雪中而毙。是知生而有须，古今恒有，如李耳、周灵王辈，亦不足奇。人之血脉偏胜，妇女亦有生须者，史载李光弼母有须。概目之为妖，亦少见多怪耳。 
产异 
　　邑有潘氏妇，生平三产皆有异。初生一女，头耸双角，口列密牙，弃之。又数载生一儿，两胁毛茸茸如犬，亦弃之。后又生一男，形无他奇，但生而能言，亦杀之。 
古磁器邑谢氏修屋掘地，得二磁器，其一破碎。其未破者如磁礅而小，式如东瓜，色黝而光，四无微隙，中似空洞，倾之即闻水声淅淅然。博物者不能名，亦不晓其何用。主人置诸床头，夏月作枕，其凉沁骨，至今宝之。 
徽商 
　　安徽巨商于某，携眷入京，赁一第。居数月，恒见怪异。未几，婢死，妻又病，睡中喃喃，似与人辩。醒而询之，云有一女子披发索命，如是频频。商惧，另租他所。将迁前一夕，灯下倦卧，仰见梁上倒悬一女子，红裳跣足，发如飞蓬，怪而叱之，旋失所在。朦胧中，闻人语曰：“妾某官之姬，过蒙主人宠爱，遭大妇虐遇，缚而鞭之殒命，瘗诸此屋之东隅，人不知也。埋冤已久，屈莫能伸。长者能为我延高僧，瑜伽超度，拔此沉沦，九泉感德矣。”商云：“汝胡为杀我之婢？”女云：“彼命应死，非妾为也。”商诺之。次日迁居，遂置不理。移居新第，数月，女忽夜至，立灯下，谓商曰：“既许以超度，何竟失信？妾果恶作，岂避地所能免耶？”商曰：“予与汝无仇，且冤各有主，尔不扰仇人，而扰我耶？”女曰：“惟其无仇，故仅尔尔，不然，岂铙鼓诵经所能已也？”商曰：“世乏高僧，虚文何益？”女求商自诵《金刚经》一藏，即能顿除苦恼。商曰：“我非僧，何能效力？”女云：“心诚非僧亦可，不诚僧亦徒然，岂拘拘于有发无发乎？”商不得已，诵满其数。是日炉烟结如华盖，数刻不散。或者女果得超升欤？ 
狐帽 
　　敝先茔在邑城北刘园村，古墓崔巍，狐狸穴处。有童子刈草于其处，见二人狼狈而来，至墓前，凭肩而立。一人曰：“酒气醺人，令人不耐。”其一人怒，以手捽其帽，掷地上。俄俱不见。童拾视之，乃败凉帽一具，乱缨蓬蓬然，携归。夜，村外有人呼云：“何人拾我帽去，速为还我，不然，祸及!”如是数夕，其家惧而置诸村外，明晨失所在，而夜亦不呼矣。或言帽乃狐之蔽身物，然欤否欤？ 
张氏妇 
　　张某，豫人。其妻某氏，生而能言，犹记其前世事。额角生有红斑如钱，或视之云：“此儿面貌颇佳，何有微痣？”女答云：“阿姨提抱，颠踬所伤也。”时在襁褓，共惊为妖。再诘之，则不言矣。后长数岁，渐能言。或询其前世事，云：“记前生五六岁时，患痘病笃，昏昏中至一处，广厦五楹，其中童男女聚集甚伙，年齿俱相若，亦不识其谁何。长则兄之、姊之，少则弟之、妹之。有妇人日与众餐饮，众呼为娘，己亦呼之。约半载，忽来一老妪，众呼为妈，谓众日，『某某随我寻尔娘去。』乃选择五人，并己为六。将行，女曰：『两娘在此，胡更有娘？』妪云：『随我去自知，勿多问也。』遂同行。至中途，数童不知何往，怪而诘妪，妪云：『彼各归其家，问侬将安归？』日，『即在此。』骤以手拍其背，一惊而踬，则降生矣。疑而四顾，猝闻人语，则答之。后遂迷惘。及长，始复能言，然前世事则多半遗忘矣。” 
蝎异 
　　邑朱氏家有斗室，主人每吸烟于其内。地板中有一大蝎，长尺半，恒夜出，其声瑟瑟，伏茶几上，几为之满，不为人害，人亦不害之也。一日，主人他出，数日始归，启钥入室，见蝎伏几上，足尾皆拳，奄奄若毙。仆欲斫之，主人云：“物老而精，不可戕其生。盍送诸野外？”乃令仆寻筐筥，己卧吸芙蓉膏。饿而蝎入跪，举动郭索而遁。始悟其闻烟气而甦也。 
江苏某乙 
　　江苏某乙，家畜一马，雄健难控，仆夫恶而痛鞭之。一日，缚于柱，毒挞无算，血汗交下。马竖睛怒视，作人语曰：“尔再痛打不休，我便诉诸主人。”仆骇而走避。马自此亦不复言。 
　　醉茶子曰：或以为鬼神恶仆心忍，故凭马为言以骇之。又以为马前世人所托生，未饮迷魂汤故。二说皆未可信。果尔，何以平日不言，独此时言之？盖言为心声，忿怒所积，郁极必发，故受挞难忍时，猝然脱口也。声出则气泄，挞止而忿亦平。平则无奇，故无语亦如常也。鬼神与托生之说，终近于虚诞。 
山左布商 
　　布商某，山左人，客于完、满之界。野行遇雨，晚无息止。远望有草房在半里外，急趋之。至屋前，有老叟迎入，情极殷洽，而四壁萧然，似久缺烟火者。商出囊中糇粮，与叟共啖。叟自言济南人，流落于此，苦不能归：“今幸遇乡人，万生有福。务烦寄语家人，遣人来迓，则感德无穷矣。”言次，泪落如雨。商亦恻然，扪金相赠。叟固辞不受。俄一少年冒雨入，衣如悬鹑，容颜枯瘦，向客一揖，侧立垂手。商云：“何谦逊如此？”叟云：“此予之敝邻，亦有求与君，焉敢倨傲。”少年云：“仆亦落魄于此地，归里时，亦烦寄信，没齿不忘。敝庐去此不远，愧无肴酒敬客，故不敢奉屈贵趾。请与丈人谈，仆去也。”言毕，拱手而去。商询二人姓名里居，叟并详告，乞商书于簿而志之。叟语毕，面墙卧，沈沈酣睡，商坐以待旦。天明雨止，呼叟辞行，不应。撼之珊珊作响，应手而颓，则一堆白骨而已。出门回顾，乃一败棺。数步外复有一冢，始悟为少年之墓。后至济南，访其两家之人，而各告以故。 
冤魂 
　　丁丑岁，邑城东女粥厂被焚，烧毙多命，以后屡见怪异。有卖食物者，夜过其处，见寺墙上无数妇人影，月明之下，络绎不绝。身后犹闻履声，回顾并无一人，而墙上影如故。又某甲夜行东城隅，见二妇人联袂前行。追之，二妇面墙立。某问其为谁，二妇返身一顾，见面目血污，舌出数寸。某惊昏绝，为人救苏，后病半载。 
大人迹 
　　香河县东郊外，雨后有大人足迹，长四尺余，五指印泥，箕斗俨然，彳亍北向，每步相去约丈许，是或魍魍之类欤？夫姜嫄郊禖，临洮长翟等，史载之。但不知此辈既有踪迹，必有形质，庞然大躯，果寄居于何所？是真不可以理解矣。又予乡有华姓者，好烧丹之术，于空院闭门修炼。邻人夜闻其院中格斗声，嘈杂甚多。登梯窥之，辄无所睹。或见其庭中有大足迹，长二三尺，五指俱备，所谓魔也。第不知此辈皆赤足，何耶？ 
二仙 
　　玉田岳叟，有良田顷余，家道小康。为人好善乐施，每济乡里贫乏。一日薄暮，立门外，有二人箬笠布衫，肩负行李，询叟逆旅何所。叟云：“此去六里余，始有驿亭。日已西沉，客得毋倦？如不嫌茅舍逼仄，可以下榻。”二人喜出望外，随叟入其室。叟为具鸡黍，情甚周密。二客佥云李姓，豪饮高谈，酬酢欢甚。更深叟去，二客偃息在床。次晨，叟备茶汤，呼客不应。隔窗窥视，见床上横卧二大鲤，长几如人，奄奄并睡。主人惊退。未几客起，则无异常人，呼主人，酬以金。叟力辞不受，转赠以糇粮而别。叟以贱价售其田，移居而去，越半载而成巨浸。 
槐仙 
　　邑城外天后庙北王氏之家，有古槐二株，荫广数亩。主人欲广其宅，将伐树。时观察李公之母，梦二童子绿衣双髻，韶秀可爱，泣拜于床前，云：“小人辈无辜被执，将遭刀斧。乞太夫人言其情于大人，庶可活命。”询其为谁，二童子并云：“姓槐，寄居于王氏宅中。不图主人妄思戕害。明日大人谒天后庙时，亟求究问，则犹可及止也。”叩头而去。太夫人醒而异之，言其事于李公。公遣役往探王氏，见其庭中有二槐，麻索缩系，诸工将纵斧矣。急止之，得不伐。竖碑以志颠末，且戒后人。 
　　醉茶子曰：此事予得之父老传闻，至今过其处，则迁徙数姓，庐舍全非，并树尽归于乌有，而短碣更不可问矣。然则树果有灵与？抑无是与？吾不敢知之也。 
张千总 
　　天津镇标千总张某，从军徽省。是处新遭兵变，人烟绝稀。张奉上命传递公文，与一营卒乘马驶行。天色昏黑，无所投止，远见半里外一星灯火，奔赴之。有破屋二楹，殊无院落。推扉入，土灶前一竹筒，承以灯碗，碗中残火犹明。有二叟面目枯瘦，神色凄凄，疑张为贼，伏地乞命，言词悲楚。张告以故，且求寄宿。二叟惊定始起，伛偻甚恭。张索饮食，二人唯唯应命，一人为张秣马于阶前，一人持饼至。张更求汤饮，叟应命而出，久待不返。张与卒俱疲倦，乃倚装酣睡。及醒，已晓，视其马啮草于庭间，砌下横一尸，白发苍苍，类六十许人。转视屋后，卧一尸，身首异处，年亦如之。瞻其面貌，即夜间之二叟也，浩叹而去。 
王金铎 
　　邑儒童王金铎，住西沽，与二友自书院肄业归。天晚，遇暴风雨，三人并踬桥下，狼狈俱上。王失一履，行数武，始觉。欲觅之，二友劝归。至家，秉烛复往，妻苦劝勿听，于是去而不返。家人寻求，殊无下落。其妻梦王谓曰：“予在浮桥下某处，宜速往寻。若过明日，予即顺流而下矣。”如其言，果得其尸，殆水鬼迷惘所至也。 
邵明 
　　邵明，山左人，幼失怙恃，依其叔婶。至十三岁时，婶以暴疾亡。叔出购材，邵独守之。年幼胆怯，呼邻人作伴，佥不肯至。叔至夜不返，已恐甚，乃以布衾蒙首卧。忽闻灵床上察察有声，掀衾窃窥，见婶尸起，立灯光下，面如淡金，目炯炯有黑焰。转身向外欲行，忽有巨手如箕，从门外探入，直批其颊，拍簸有声，尸颓然倒，己亦惊绝，不知人矣。叔归，见尸卧地上，邵昏绝，气仅如丝。急救苏，始知其故。 
鬼窃饮 
　　吕某者，邑之杂货客也。以贸易至海滨，晚与二三友人，聚饮于船头。更深月上，拇战甚欢。忽众中杂坐二人，相与饮饫。众未之识，亦醉中未暇问也。舟子知其为水鬼，劝众罢饮。众不听，饮益豪。舟子不耐，大呼曰：“短脚者在席中，尚放恣耶！”众始惊，而二人跃入水矣。 
　　醉茶子曰：乘海舶者，讳言水鬼，每呼为短脚云。 
粤东童 
　　粤东士人，传者忘其姓氏。娶某氏，宿儒之女也。生二子，长十九，次十七，俱已教之读。未几，又生一子，年六岁，不能语。众疑其暗哑，痴视之。一日，士拟一题课二子，己则出吊于戚家。二子难其题，构思不就，相与商论作法，殊无精意。其幼子在旁，谓二兄曰：“是题扼要在某处，当何如则制胜矣。”二兄互相惊叱，幼子曰：“予非妖异，特知前生耳。请赐笔楮，代为成之。”二兄如其言，见其文思泉涌，颇称佳构。父归，读其文而奇之，谓二子曰：“文笔颖锐，颇类尔外祖某公之作，尔辈之蓝本果从何处得来？”二子不能隐，以实对。父益奇之，乃唤其幼子苦诘之。幼子泣曰：“予隐忍数年，兹不得言矣。予本汝之岳翁某人，素无疾病，午后倦卧，魂离于壳。自不知其死，信步到女家看女。不图入门而踬，即使呼人，觉肢体寒噤。自顾已成婴儿，然心目了了，口不能言，莫解其故。及见女子临褥，始恍然悟其转生，不觉失声大痛。自思生老病死，人之常理，无足为悲。所难堪者，女而母、父而子也。是天作孽耶？是自作孽耶？不得而知也。”言毕，大痛。士告其妻，妻思父没之日，即儿生之日，不觉亦悲。一堂为之怆然。儿自此绝粒数日，终不死。后削发为僧，至今三十余岁矣。 
　　醉茶子曰：投胎托生，世或有其事。不知司其事者，果何神也？闻之聪明正直而为神，况赏善罚恶，宜出于至公至正。胡为转易之间，令其伦常颠倒，抑又何心耶？异矣。 
营弁 
　　天津营弁于某，云在楚湘从军时，署月夜息，天忽暴雨，窗蔽苇箔，电光闪耀，见窗上立一婴儿，影贴棂际。怪而出视，乃一蜥蜴，长二尺许，爪握红旗，知是妖避雷劫者。急呼同人共毙之，天遂开霁。视其旗乃寸许，败布夹以草梗而已。又一日，野处于林间，与四五人造饭共食。忽见树巅一物如灯，垂垂欲堕。中一人援弓射之，物惊鸣如鹊，飞避而去。次日，前行半里许，见地上一大蜘蛛，长尺许，横贯羽箭而已毙矣。盖林间所射者也。 
夙冤 
　　予乡人某，新婚初，与妇交拜成礼，即反奔而走，狂叫觅死。或询其故，曰：“妇青面獠牙，双目如炬，得妇如此，不敢近也。”众视其妇，貌仅中人，然尚不至如罗刹。强之入室，则战栗不前。察其意，似真畏怯也。从此遂异室居。越五六年，父母亲戚苦劝，某意微转，乃择吉为之成礼，遂无他异。数年，生子女各一，夫妇从无反目。一日方共坐，其姑戏谓某曰：“尔今日儿女俱全，视妇尚如鬼否？”某陡然惊顾，大号失声，狂奔而遁。众追之返，汗犹浃背。自此终身与妇绝。或偶与妇遇，必惊避。是殆纪文达公所谓“夙冤”也。夫见妇而畏，人之恒情。顾他人畏之而犹乐就之，或曲意逢迎而谄媚之，此人畏之而终绝之，是真能畏妇者矣。 
孙某 
　　孙某者，不知如许人。在邑城南赁庑居。生平庸庸无功过，好持斋诵佛，其他善事未之见也。将死时，群鼠攒集其面，嚼耳鼻殆尽，始气绝，未知是何惨报。或云此人好剥生猫而炙食之。杀生既多，报固不爽。夫猫，鼠之敌也。彼食猫肉，鼠何致反仇之？或云食猫既久，气味盎然，将死时气浮于外，故鼠闻而啖之。其理或然也。然室中有猫，鼠嗅其味而即早避，不必待其捕捉也。抑又何欤？ 
黄鼠 
　　邑陈茂才，寄居三河县之村墅。夜喜临帖，脱帽置灯后。有黄鼠盗其帽去，幻作陈形，先大声詈仆，随即入后院，云：“仆太懒，不为我备饮食，我饥甚。”其眷属即出食物奉之。食讫，匆匆遂退。每夕皆然，而陈与其仆俱不知也。其家人疑陈方馔罢，不应如此之饥。且为人素谨，亦不应如是之率然，终未之究也。一夕，其仆仓卒入曰：“请稍缓须臾，即作馎饦来，幸勿怒詈。”陈曰：“我固不急索，何乃云然？”仆曰：“才命奴取胡桃，令置窗外，又急索馎饦，何云不急耶？”陈因与共验之，而胡桃乌有矣。相与诧异。次日，令仆待其侧，俄见灯后有物弄其帽，手如婴儿。叱之，乃一巨黄鼠冲门去。方悟每夕詈仆并诈饮食者，皆此物为之也。妖之计亦巧矣哉。然再二再三，终至于败露，此其所以为禽兽之智欤？ 
粥厂灾异 
　　杨氏妇，交河人。与其娣女四人，寄食西沽粥厂。夜梦妇女数人，彩衣华楚，云“此间不足糊口，城东南保生所女厂，食有粱肉，并给青蚨，盍速往投，过三日则不得入矣。”醒而述诸其娣与女。娣女之梦亦相同。于是决意往投。甫入厂一夜，次晨即遇灾，四人俱被焚矣。 
　　醉茶子曰：甚矣，贪之害事也！使其不贪为宝，不践妖梦，则薄粥糊口，终不致毙，又安能骈死于一烬哉？ 
林承嗣 
　　林生承嗣，闽之士人，侨居于邑之古刹。夜有长须叟，自称“胡髯”，与之谈，言词渊奥，遂订为忘年交。每见翁来，重门未启辄自入，归去亦然。固诘之，始知为有道之狐仙。莫逆既久，尽倾胸膈。生以贫故，屡求周急，翁不许，生有愠色。翁曰：“凡人之享厚福者，大半皆有前因，君前生为士人，无功过于世。今生饥躯奔走，强欲富贵，不能也。”林殊睥睨，不以为然。翁云：“明日请与仆偕往，洞观其故，当信仆言不诬。”乃出元巾一顶，眼镜一具授生。次日，引至一处，生识其为富室某家。某尝为人作中保，写借券调停于两间，得分余利，以故小康。登其堂，见有数十人，狐裘貂袖，容貌富丽，相与团坐斗叶子戏。已而具馔，珍羞杂陈，举爵饮饫，气焰骄豪。旁立数俊仆，奔走奉馔。翁使林戴眼镜视之，见坐者食者，率皆狼豺犬兔牛羊辈，殊无一类人者。又偕翁深入一院，见屋内教小豭坐椅上，捧书咿晤，一乞丐坐摊皋比，手持界方，指挥督责。生自怪小豬焉能读书，摘镜审视，则数纨裤儿与一塾师而已。与翁归，骇而问哉。翁曰：“予所假君之元巾，隐身宝也；眼镜，阅世宝也。世事如此，君固欲富乎？”乃索其巾与镜，一笑而去，后不复来。 
猪龙 
　　辛未岁，河水涨发，有渔人于潞河中央见一物，首大如丘，其形类豕，头浮水面，顺流而下。或云是猪龙也，见之主一邑大水。纪文达公笔记曾载水中巨羊头浮于波面，云亦是龙。设此二物相遇，不知自以为何如也。 
二鼠 
　　邑海河滨土地祠神座下，有一巨鼠状如小犬，常出没不畏人。僧徒呼为鼠爷鼠奶，恒饲以饭。凡僦居者必先致祭，不然恶作。有闽人赁其东厢，僧告之，不听。一夕，闽人出贩货，及归，见所蓄货物，俱为颠倒。呼僧询之，僧云：“此必鼠怪所为。”闽人不信。未几，二鼠率其族类以千百计，嗥叫跳跃。闽人大为所窘，乃亟市香楮果品，如法祭之，遂寂然不扰。 
蝶仙 
　　太常寺仙蝶，人尽知之，无足奇也。武遂鹾馆后院楼上西北隅，恒设仙位，每朔望致祭，不知始于何人。相沿已久，故馆主屡易而祭祀不废。温东川藩司未第时，曾就是处外席。会试前祝于仙曰：“如果得中，祈示警兆。”至夜，温独酌，忽有黑蝶翼大如扇，栩栩席前，嗅其杯酒而去。是科高捷南官。盖精诚所感，仙亦预贺也。不然，世之邀福祈祷者不少，仙不曾示之兆，岂贵贱异致，仙亦有世态之见存耶？ 
冥狱 
　　陈典史，传者忘其郡邑名字，为阴曹掾属。每沉睡，数日始醒，家人习见，不以为怪。或询其阴司何状，云：“每至一廊舍，与十余人同办案牍，有二三鬼卒为之服役，他不知也。”或劝其穷探胜境，某以为然。一日，求鬼卒引窥冥狱，卒不许。恳之再三，卒曰：“随我去，万勿任意邀游，不然，累我非浅。”乃引至一处，有巨井，俯视别有洞天，其中动植飞潜，无物不有。珍禽异兽，纷往沓来，景殊奇绝。俯瞰既久，忽目眩，身倾倒，跌井底。荡荡然如堕万仞深渊，骇极大号，陡觉肌体冰冷。开目四顾，则已婴儿卧襁褓中矣。始悟托生人世，焦极无策。俄帘外一人招之以手，奋身一跃，魂始离壳。更见一童子登床往投，已遂随其人出。其人怼曰：“无故至此，几乎偾事！”乃指以路，令归。醒后身脱薄皮殆遍，从此遂无冥差之事，而典史亦被革。 
观花爆 
　　予邑五方杂处，人烟稠密。城中无隙地，惟四隅各有坑坎，为注水也。辛巳春，东风冻解，池水枯涸。好事者于东南隅夜放花爆，以硝黄作诸戏具，火发机动，则触处成彩。洵属雅剧。于是来观者男妇老幼数万众，舆马填衢。宵分人声如雷，灯光类星。地窄人稠，聚而难溃。俄而花爆放毕，互相拥挤，以致蹂践死者片刻十余人。次晨捡其尸于淤泥中，衣垢骸折，其惨已甚。中有一少年尸，于其怀中得女舄三钩，盖因贪窃此物，遂致毙也。呜呼！采莲之乐未终，就木之凶立至。报应之速，斯亦奇矣。 
　　醉茶子曰：乐板生悲，至言也。夫游戏之事，至使举国若狂。轻挑者遂从中多事，其弊直不可胜言。死于非命，天之警人深矣。彼玩物丧志，犹细焉耳。 
蜂异房邑王某，能以咒取蜂房，众蜂冥然类蛰，任其摘取而去。日恒以此为戏。或劝其鬻诸药市，俾得微利。于是广搜博取，蜂房堆积盈千。其咒词鄙俚可笑，而灵应如响。一日，王袒卧柳阴昼寝，梦一赤衣丈人，巨目广颡，气象狞恶，谓王曰：“与尔何怨何仇？既毁我室，复取我子。若不严加惩创，我辈无噍类矣。”随呼其群，有千百健男蜂拥而至，各以利矛狠刺。其痛彻于心府，大号而寤。乃无数蜇蜂，集体毒螫，挥之不去，肩背都肿，因是成痈。医治半载始瘥，遂罢其戏。 
　　醉茶子曰：蜂之为物，渺乎微矣。乃能报怨如是，是固罕闻。然日毁无数蜂房，日毙无限性命，天长日久，积怨垒毒，譬如涓滴之永，积久成河海矣。设无显报，伊于胡底哉！古人云：“匆以善小而不为，忽以恶小而为之。”信然。 
白郎 
　　邑人某家咸齑瓮后，有白猬大如盎。某欲杀而妻止之。至夜，妇似梦非梦，见一少年入室，白面丰肌，褐衣宽袖，周身垂穗，累累然如蓑，谓妇曰：“感卿缓颊，得免遭渠毒手。恩实身受，敢不竭衔环之报。”妇询其为谁，曰：“我白郎也。”言次语涉调谑，解履登床，遽前亲吻。妇欲撑拒，而肢体顽痹如瘘，任其快意而去。如是觑某他出，辄来信宿。半载，妇已怀孕，而腹中奇痛，如万针攒刺，每一鼓动，则呼号欲死。妇哀求乞免，白郎曰：“予之德报犹未已也。”妇泣云：“微子之故，腹痛尚不致如此。”白悻悻含愠而去。其家延师驱逐，焚香设坛。歘坛上风吹烛灭，几案尽倾，视妇气绝于室。 
　　醉茶子曰：再生之恩，报之以此，此其所以为妖也。而妇人之仁，往往害事，多半类此。 
鬼结婚 
　　静海王某，旧为某宦长随。适寓于保阳逆旅，患病，自知不起，将其积蓄私瘗于榻下，人不知也。无何，病益笃，唤店主至，给以五十金，嘱其为己棺殓，所余衣物，悉烦登记一册，分作两分，自留一半，其余俱赠店主。数日果死。店主如其教，停柩窗外，将待其家人至而交付焉。有津门郭姓，往保定谋事，寓于其室。夜卧帐中吸烟，忽一人揭帘入，衣服修洁，礼貌甚恭。询其姓氏，云静海王某。以同乡故，款接益亲，让其吸烟，王一吸而尽，口鼻中并无烟缕，屡试皆然。郭心怪之，慨询其故。王云：“予两人合有夙缘，幸勿惊怖。仆实鬼也，不为君祸，且有求于君。予前月没于此屋，藏有金若干，芙蓉膏若干，俱瘗于榻下，君可取之。仆家息女尚不甚陋，与令郎年齿相若，愿奉箕帚，万勿推拒。瘗金处并有衣物清册一札，明日唤店主至，云我两人旧为姻娅，按册索物。如某负心，还请兴讼追索。如其慨然交付，即求将敝柩送回原籍。所存之金，以百两为儿女完婚，其余掷交拙荆可也。”言毕三揖，云：“仆不能再来。所恳者切记勿忘，则枯骸感德矣。”飘然遂去。郭发榻下，果如其言。唤主人至，询之不诬。乃赁舆载柩装物以归，寻至其家，备述颠末。王妻某氏叱其妄，并疑郭昧其金。鄣冤忿莫伸，乃哭诉诸王柩。氏夜梦王来，备言其故。氏知悔，结为婚姻，至今犹往来不断焉。 
　　醉茶子曰：萍水之交，遽托以重任，附为婚姻。盖其笃信之衷，必有可以对幽独而无憾者。不然，诡谲之行，人且避之，而况于鬼！ 
三世 
　　予乡沈观察维敬，将往山右，栖于逆旅。见一人左手俨然豚蹄，骇而问故。其人对曰：“此前生孽也。初一世为缙绅，多行不义。既死，冥王罚作牛。主人豢养臻至，驱使亦无所苦。常有邻人借去旋磨，言磨麦三斗，午后送还。及至其家，磨至五斗犹不止，终日不饲刍荛。牛饥甚，食其麦。邻人执梃痛挞。主人怪其爽约，诣邻视之，邻言牛食我麦，责主人偿。生人虽知其诈，无可分辩，乃挞牛以辱之。牛忿作人语，尽以情告。于是群惊为妖，咸趋避。牛饱餐余面而归，谓主人日。『日蒙主人恩养，敢不结草图报，牛本非妖，主人其勿恐。』从此驯良胜于常牛。数年将死，谓主人曰：『冥罚限满，牛之报主无日矣。牛死后，请剥而鬻诸市。不然，冥贵恐未已也。』主云；『汝一生勤苦，何忍令残鼎镬？』卒不听，目视厮仆，以敝帷埋于园内。牛至阴曹，冥王命鬼卒脱其皮，自顾依然人也，而裸无寸缕，叱令自去。出署不知所之，见有华衣置搭栏上，诸人争著，似无有禁阻者。己亦取一青衣被之，随众坐舆上。行不数里，车忽倾。惊视，则身伏木椓中，已化为小豭矣。不数月，躯竟肥腯，为人所斩。归复见王，王遣人剥其衣，粘著肌理，痛彻肺肝，不使剥净遽逃，而左袖未脱。展转间，复落褥为人。今之豚蹄，即左袖也。” 
　　醉茶子曰：牛知报主，其良不没，宜其牛而豕，豕而人也。夫颠倒众生，罚不稍恕，则昭昭之报，悉冥冥之刑。然则士大夫可不兢兢自爱欤！ 
妖诈食 
　　有邑人夜行垄畔，误践一物，腻然肥软，疑其猬也，祝曰：“愚人夜行无炬，误践贵体，深自悔惧，敢祈上仙万勿加罪。”祝毕而归。甫至家门，闻堂中掷器声铮铮然，其响类磁。入室则破瓯残盏，狼藉盈前。方欲致问，妻忽瞋目云：“无端被凶人作践，使我胁痛骨伤。此怨誓必相报。”家人焚冥镪无算，其怒稍解，云：“明日亟以旨酒嘉肴祀我，则涣然冰释。否则不尔活也。”邑人泯首自赎，妇昏睡不醒。次晨，携酒榼香楮至旧处设祭，视昨所践者，乃一大瓜也。恍然悟悔，痛诋，妇陡然寒战而愈矣。 
缢致富 
　　邑有某氏者，落魄奇穷，无以卒岁。会除日家家酒脯，而自顾其室则嗷嗷众口，坐以待毙。自思身为男子，不能致富，使妻孥困惫至此，不如死之为佳。浩叹而出，信步至教军厂，见其东厢内僻静无人，思于窗上投缳，俾得死所。踌躇已定，归求助于亲友，凡历数家，井无有假一文者。于是心灰志丧，而念愈果。入夜，嗒然竟往，至东厢，漆漆然黑不见物。急趋窗下，解带将悬，忽有物触手。扪之，人也，高挂棂际，盖缢死矣。细摸其衣，狐裘貂褂，被体茸茸，大骇，曰：“仆之觅死，不得已也，公如此富豪，何为亦寻短见？仆若有此服饰，断不至此。”心中怔忡，欻生一计，祝曰：“今幸遇公，缘即非浅。请暂借公物，入局一博，其胜也返君完璧，其负也与汝偕亡。”遂解其袍褂衬衣置地上。复扪其内裳，亦皆华丽，不忍再解。乃俯取所脱之物，赴质库得钱百千。诣局纵赌，呼卢唤雉，应念而来，大获全胜。未至终夜，已钱钞千万计。核算而归，见家人犹环泣也。急市饼饵，举室饱餐。随即赎衣，令子负袱同往。至故处秉炬四照，不但其尸乌有，视窗间蛛网，棂上败尘，并无踪迹，诧异而返。从此经营贸葛，不数载，富雄一乡。遂藏其袍于雕龛，春秋致祭焉。 
　　醉茶子曰：颠倒衣裳，尚不忍令其赤体。则中怀坦白，因与穿窬之盗不同也。由是致富，宜哉！ 
卵怪 
　　邑人某，移居新第。夜闻室中哝哝人语，骇而静听，声在炕间。发砖视之，得二鸡卵，怪而置诸窗外，其语犹刺剌不休。第不辩其何辞耳。碎之则坚如铁石，并无少损。急斫以斧，始破。血色殷红，纹如石理，未知何怪。 
溺簿 
　　某姓将赴上洋，甫登海舶，舱中假寐，闻二人语曰：“人数足否？”答曰：“尚欠二人。”某猛醒，暗思乘海舶者，向无定额，焉有点数之理，得毋神稽溺簿乎？”遂决意负装登岸。及舟扬帆入海，遇风覆溺，一舟无有存者。光绪七年九月事。 
产怪 
　　赵某妇产一子，头耸双角，额生一目，面平坦，惟有口鼻。脑后垂一膜如帘，揭视俨然人面，眉目口鼻俱备。骇而杀之。 
守官 
　　邑藏经阁上有大守宫，伏椽下，状如小犬。阁上旧畜群鸽。物仰吸之，辄投于日，日戕数鸽，果腹而去。好事者自下击以火铳，物掉其尾，铅丸不能中。后不知所往。 
青蛙精 
　　邑城北村刘孀妇，有子尚幼，就外塾读。值天暴雨，儿未归，倚闾以待。有小鬟年约十三四，姿容秀美，绿衣光泽，冒雨而入，曰：“请暂借姆庐避雨，晴即速行。”妇爱其慧，纳之。鬟应对如流，甚惬妇意。适空际雷声訇腾，鬟惊变色，遽投姆怀，妇抱之。一炊时许，雨霁，鬟始起，向妇稽首，顿失所在。儿自塾归，见女冲门出，方一凝眸，遽化为大蛙如车轮，跳跃而去。奔入告母，相与惊异。后数载，因捻变，母子避地舟行。淀中波浪陡作，舟人大骇。有巨物自水出，跃登其舟。舟平稳，直抵彼岸。众负装下，见船头一大蛙，赴水而逝。 
钱龙 
　　山左诸生陶某，训蒙于邑之葛沽，恂恂谨抑，良士也。忽购一利刃，朝夕磨砺，藏谱荐底。一日，键户谓其徒曰：“吾平日诲尔谆谆，尔辈竟仇药石。今尽杀却而甘心焉!”急捉其徒之年长者，忿欲加刃。徒年十六岁，黠而多谋，跪而请曰：“弟子敢不奉教。杂不见父母，终觉抱憾九泉。请归辞双亲，回塾一听先生所为。”生曰：“孺子尚知孝道，可暂去速回。”乃拔关放出，复闭户而倚以石。童子归家诉诸其父，父叱曰：“先生何致杀人？是尔托辞逃塾。宜速归，否则加鞭责矣。”童子无奈，哭诉诸居停赵姓者，且曰：“阿伯不速往救，令郎与二三窗友成齑粉矣。”赵大惊，乃集众至其塾，隔墙闻童子号泣声甚惨，扣其扉牢不可开。众缘梯过，见生裸缚一童子，跨其身而剖其股，已露筋骨，声嘶嘶几不能号。其余二三人有惊踣气绝者，有匿诸案下者，匿诸柴后者。众夺其刀，问何仇害？生曰：“吾教诲子弟，不如是不足以有成。”众中有好事者，怒欲痛殴。赵急止之。乃厚赠遣人送之归。生语多颠倒，至河干谓送者曰：“吾非为阿堵物，亦无须汝远送。”出居停所赠之钱，尽弃诸水，悻悻而去。至家颠狂益甚。父母佥以为忧，闭诸室而给饮食。年余，歌笑怒骂无常。有老道士托钵于门，自言能相宅。陶翁延入，至庭中，喟然叹曰：“妖气太恶，宝眷未必安也。”翁奇其言，急求拯救。道士谢以不能。翁五体投地，恳求益切。许之，令出病者。生见道士，大言曰：“吾奉天命败其家，尔勿干预！”道士曰：“此儿他日功名显达，未可戕害。吾劝翁改行，汝勿恶作也。”生曰：“一乡饥饿，彼坐拥厚粮，视死不救，此复焉有人理？”乃趋避登楼而闭其门。道人追及，破扉而入。生怒且骂。道士亦怒曰：“吾本不为己甚，顽梗若此，不得不下毒手。”乃出铜针长二尺许，直刺其胸，颓然遂毙。翁顿足痛曰：“不图竟杀吾儿。”道士笑曰：“翁请勿忧，公子固无恙也。”禹步作法，生果苏，嘱其调养百日当愈。翁骇问故，道士曰：“此妖乃翁之钱龙也。先辈富而好善，彼暗中司会计，故家道日兴。今翁吝啬，不如先人，彼欲破产而作祟，公子颠疾皆彼所致。君如不信，请验之，今已毙于空室乱木下。”翁督众仆移木，众嚏其妄。固强之，木尽，有巨蟒长数丈，粗如柱，盘踞而毙。众始大惊。道士曰：“此静应运而来，罪不应死。可于麦场上作坛，吾咒而生之。”乃埋于坛下，作法三昼夜，发视蟒已渺。道士劝翁改行，翁知悔，厚酬道士，不受而去，翁自此恤邻睦宗，靡善不为。又教年，生领乡荐。 
　　醉茶子曰：狐仙妖魅，每视人之运气为转移。运旺而家兴也，暗为增益财，几不知何自来；运衰而家败也，暗为消耗财，又不知何自去。裒多益寡，妖不能均匀之，此理之不可解也。然不难解也，不贪意外之财，财不伤于意外。尝见祖宗刻薄成家，子孙游荡败产。此妖之兴，不尽在妖也。人能于财非义不取，财可以处贫赡，可以守富贵。虽属老生常谈，而狷洁自爱，修德自能胜妖。识者当不以予言为河汉也。 
石珠 
　　武弁某，从军湘楚。夜行山内，见石隙中有光透露，照澈数步外，明朗如昼。凿之，得一石丸，大如指顶，持归，置诸暗室，如烧蜡炬。每燕会悬于中堂，数十席微芒悉见。某大僚欲夺之，弁不与，因是免官。益以为宝，藏诸椟，秘不示人。又数载，光渐敛，后仅尺许，今竟全暗如顽石焉。或云石之精气未足，故光不久。若待数百年精华充足，便如照乘珠，久而勿暗也。然欤否欤？夫石果韬光匿彩，自能历久常新。乃急自炫，遂至元精败露，的然日亡，殆自取也。 
土中鱼 
　　癸末夏，静邑掘河，土中得一鲫鱼，长二寸许。土工咤异，于是环视者如堵。中有一任姓者，逼近视之，鱼跃入其口中，即失所在。任甚懊悔，而卒无恙。亦异事也。 
蝎虎尾 
　　癸未秋七月二十八日丑刻，忽大雨，霹雳甚巨。有二丐寄宿邑南门楼，见雷逐一物如猪，绕楼奔窜，忽匿宇下。雷击楼脊崩坼，物遂不见。后十余日，城下王氏修屋，于屋上得一蝎虎巨尾，长四五尺，粗如鸡蛋。始悟所震之物，即是也。予亲见之。 
焦某 
　　安徽焦某，从军驻扎于津。一日，从城西营中醉归，将往海光寺机器局。时已三鼓，路经城西甫野，见道旁一烟馆，其中灯火荧然。入视，矮几短榻，亦颇雅洁。乃向主人买芙蓉膏少许。见主人年三十许，短衣青被心，足着双靴，色亮殆如乌纸。未暇细审，卧榻上对灯烧吸。灯光青黯，烟筒塞如无隙。因出己囊中烟盒置盘中，挑烟烧试，灯火亦然。某口中喃喃怒詈，俄一无首人推扉入，呼曰：“買烟。”主人挑烟与之。焦醉眼模糊，不知其为鬼，乃喝曰：“何故著衣盖顶，作此恶态，骇煞人也。”某人不答而去。主人曰：“尔以彼为丑，视我何如？”因对灯瞋视，口眼砰砰作响，舌出于口，目出于眶，累累然如铃下垂，血淋漓满面。焦大惊，奔避至南关外，厥然而倒，大号，及有人出救，某已昏不知人矣。灌以姜汁始苏，备言颠末。次日遣人往视其处，并无室宇，丛冢中地上有泥塑小圈，方圆数寸，中置烟盘。乃持归，即焦之物也。众为诧异。癸未十一月事。 
鬼眼 
　　有选人徐姓，赁居邑城东某家民宅。中多邪祟，衣食等物往往辄自失去。一夕，窗上破孔中有人自外窥视，目光炯炯射人，朗如明镜。疑其盗也，出户视之，窗外渺无人迹。以物投之，则遁去。次日视窗上并无微隙。至夜，窗上眼光依然，神色倍觉嗔怒。如是数日。焚以楮帛，祷祝，始不复见。 
陈姓 
　　军械局中差官陈某，目能视鬼。有再醮妇病笃，发狂请语。或浼陈往视病者，陈辞之云：“予非巫觋，视之何益？”或再三求之，云：“他无所劳，请君视之。倘室中有鬼，嘱其急备后事，否则延医调之，庶不误也。”陈随往。见室有男子坐床头，怒目指詈。询其年貌衣履，其友人曰：“是妇之故夫也。”未几果卒。观此则知失节之咎，冥责难逃。夫妇既改适，而死者抱恨九泉，卒至索命而后已。然则丧偶者亦何必娶再醮妇哉! 
义仓怪 
　　邑城内义仓中多怪，湘军借为银钱所。或寓居其室，每月明，见东厢空室顶上，有物大如布囊，人恒见之，不以为怪也。一夕，有武弁某，寝于西廊。夜将半，有物揭其帐，面大几与帐等，目炯双炬，齿列群峰，白毛蓬松，长半尺许，满布其面。弁急以拳击之，物啮其拇，牙如利刃。弁大号，物不释口。甫脱出，又咬其臂，血涔涔遍席，晕然而绝。物自去。次日为人救苏，视其伤已见骨，调养数月而愈。 
秦裕 
　　秦裕，奉天人。夏夜看守瓜圃，见塍上有十余童子，往来担物，知为妖魅，乘间捉其一。童子衰泣求释，秦云：“与我金钱二担，则释汝，否则毙刃下矣。”童许以明晚将来，秦迫其矢誓而放之。及晚，有童子四人，送宝物二担，口中唯唯作用力声。黑暗视之，物圆如磨，金彩辉煌，知其为宝，不胜喜悦。童谓秦曰：“报君金宝二担，请笑纳之，我辈去矣。”言毕掷于地，骨董有声，纷然散去。秦喜极，取火灼视，乃苇管二枝，各贯铜钱一枚。大怒，再索童子，不可得矣。 
蛇异 
　　完县村夫，清晨灌溉瓜圃，见一小赤蛇蟠瓜蔓上，细裁如蚓。戏以物拨之，蛇忽跃然奋起，头如斗，身如梁焉。村人急奔。蛇行风响，瞬息即集足下。骇极而倒，蛇失所在。及视故处，蛇蟠蔓上如初。 
猬火 
　　邑李氏家祠中，往往见怪异。有守祠者，夜见后院红光熠熠如燔柴，疑其火也。亟视之，一老猬立墀下，高于三岁童子，口中喃喃作人语，其双目放光类炬然。 
鸡异四则 
　　有人乘海舶行至巨洋，忽波涛翻沸，一巨鸡其大如鹤，黑色羽毛，濯濯有光彩，立船头。一炊许，始飞入波中而逝。博物者不能指其名。 
　　河南某县，雨后忽有一雄鸡，自空飞落，高二三尺，雄冠长距，文彩夺目。或捕而烹之，鸡忽自釜中飞起，火从灶出，延烧街道数里。 
　　西贾段某，寓居京都某家空室。夜见鸡雏数十，从地隙出。穷其处，在院西隅。发之，得银锭无算，上铸崇祯年号。殆前巨绅之故第也。 
　　满城农夫，于村外见一黑鸡，双睛突出，神采悍怒。云逐之，入苍莽中，卒获之。烹食则吐泄大作，膈冷如冰。识者谓此物乃新死者之煞也。 
产妖 
　　邑人张某，生一子，兽首人身，其状如猫，口巨几连其耳。置之隘巷，人争视之。此光绪十一年四月八日事。 
羊怪 
　　邑人某，偶出南郊，至一处，去城十里许，芳草迷人，野花布地。徘徊间，见坟穴中出一羊首如栲栳，狰狞可畏。邑人蹀躞而返。回视其处，旋风蔽天，物驾风高入云表，向西南而没。不知何怪。 
张杰 
　　张杰者，山右人，流落津门，为逆旅佣工。一日，自杨柳驿乘船归，有妇人与共渡，年可至十许，风致嫣然，仿佛富室仆妇。心窃好之，与之语，言词便捷。既渡，各分路去。迂回数里，始至旅店。妇人先候于门。张讶其先至，惊诘之，妇云：“天色已晚，无所投止，浼君寄宿耳。”张错愕未及答，而妇已入。仓卒间，旋失所在。及夜张归，寝室逼仄，土榻仅容一人，妇已坐于榻，展裀褥焉。速其灭烛，相与共寝，绸缪备至。张询其为谁，妇云：“我仙人也，与汝有缘，当秘之，不为君祸。”天明自去。每来必先灭烛，不但人不之知，即张亦未睹其容也。如是两年余，有僚仆夜闻张室人语声，疑其纳妓也，迫诘之，张以实告，其不信。至夜，坐以待之，遂不复来。张已绝望。一日，张出西郊，有妇人自后呼曰：“戒尔勿泄，何便失言？缘尽于是矣。”张回顾，殊不相识，妇曰：“两载好合，临别不会面，亦属憾事。”张恍然，顿首谢罪，既起而妇杳然矣。自此遂绝。 
　　醉茶子曰：两载绸缪，妍媸莫辨，此不奇于仙之幻，而奇于张之愚也。夫西子、无盐，以暗室逢之，应无所异。张之愚，正张之黠矣。彼空即色，色非即空耶？ 
金化水 
　　谚有云：“时来则黄土变金，运败则黄金成土。”此虽寓言，然实有之。邑有朱某者，其先家本富，母溺爱过情，藏有白镪六罂，为之私瘗于室内，嘱曰：“毋妄奢费，汝他时乡会试，可取作川资也。”母死后，游荡不羁，呼卢唤雉，柳巷花街，无所不为。不数载，家产荡然，而妻亦亡，孑然一身，室如悬罄。因忆所瘗之金，发之，则罂固如故，启视满贮皆清水，六器皆然。朱卒以困死。噫！异矣。 
尸起 
　　癸未七月夜，暴风怒雷，即城南震蝎虎时也。邑东城中华姓翁卒，停尸未殓。经霹雳一震，尸忽挺然起立。守灵者骇散，急掩其门。门未得闭，而尸追及。幸为扉隔，未蘧出，抱扉而僵。至晓天晴，众视尸尚亦倚门立，右手四指掐入木中，深没其甲，数人力挽始出。此亦尸变之类。夫雷能辟邪，此反因雷致变。何也？ 
古磁缸 
　　邑北仓赵氏院中，有一磁缸，式圆如钵，下承以砖台，多年物也。一日阴霾，雷电绕之，有巨手自空中下，据缸空际。旋有一巨蝎虎，自砖中出，骤为雷击毙。俄而缸置故处，巨手冉冉入云而没。众视缸口有指痕五，甚巨，深入寸许，嗅之有异香。乡人抚其痕以疗疾，云颇有效。今缸仍存。 
优伶某 
　　优伶某，夜与二人对奕。忽窗棂作响，一鬼物突入，头大如斗，面如涂朱，目光四射，咄咄逼人。几上灯火如豆，忽飘飘然悬于空。伶与二人攒抱一处，未敢作声。俄有扣门者，则鬼忽不见，视灯仍在几上。不数日，伶与二人俱卒。 
河间乙 
　　河间乙，将之豫省，晚息旅店。忽墙壁摇摇欲倒，一巨手从墙中出，五指如柱，屋为之满。骇急奔出。有二足自檐际下，胫粗如瓮。大号，店主至，物始不见。 
齐某 
　　齐某，束鹿人。与其友往山左，晚投旅店。友出买物，某挑灯坐。灯忽青暗，一披发矮妇人自几下出，面貌枯瘦，眉目愁惨，伛偻前行。某方惊愕间，又出一男子，貌亦惨淡，并肩立榻前，似有所诉。某惊号失声，其友适推扉入，物俱不见。因移居他店。 
曹商 
　　曹商，山右太谷人，与其乡人贸易于津。夜归，路经南郭外。时已三鼓，四顾无人。见有小车长尺许，马大如鼠，人裁如指，戴小缨帽如钱，辘辘然循墙而走。其行甚驶，曹力追莫及，恚曰：“戋戋之物，行何速也，待我追及踏碎之！”将至郭门，车稍停，曹踵至。忽砰然一响，高与城齐，人如魍魉，马类犀象，执鞭怒视，其状狞恶。闻车中人语曰：“此西贾也，宁舍命而断不舍财。勿伤其生，搜取腰中钱钞可也。”曹惊踣大号。转瞬竟失所在。自扪囊中财，固不曾失也，狼狈而返。曹其遇仙耶？何变相之速也？索其财而不索其命，仙固因其畏者而戏之耳。夫爱财如命，岂独西贾，特仙未之遇也。 
张老殿 
　　张老殿，邑人，居御河北。其院之东室，空无人居，用积零物。夏月，每晚纳凉庭中，有旋风贴地而来，入东室而没。怪而掘地，至五六尺，得一巨瓮，石板覆之。揭视，乃一老僧尸，迭膝端坐，皮骨已僵。不知何代释子，何年圆寂，惜无碑碣可考也。张畏而仍瘗之。 

醉茶志怪卷四 
爱哥 
　　杜翁，直隶人。家富于财而艰于嗣。五十余得一女，名爱哥，视同拱壁，溺爱过于常情。稍长，饰以男子装，呼为公子，人莫辨其雄与雌也。恐人见疑，使常酬酢于乡里间。而女亦自忘其为女，公然以丈夫自居。十五六岁，患痘几危，翁遍延名医调治，得无恙。既瘥，面麻削瘦，其貌不扬。而乡人羡其家，争愿妻之以女，翁俱未允。延师于别业，教之读。爱哥殊骄纵不驯，师悉含忍，遣聪明僮仆三四人伴之读，且供服役。每塾中日课，辄遣诸僮代，而翁不之知。翁期望颇切，课功甚密，又不忍拂女意，每示意于师。久无进益，辄怼怨，情见乎辞。师不耐，遂辞去。女益无忌，谓翁曰：“儿之学业已成，无待延师。”翁从其言。乃日处馆中，与诸僮博戏。翁询所读之书，颇能朗诵。翁益惑而溺爱之，每食必鸡舌羹。羹一杯须杀鸡数十，日以为常。翁虽殷富，而吝啬异常。爱哥任意挥霍，翁心虽痛惜，然以宠故，亦隐忍而姑纵之。诸僮皆服以鲜衣，一出入随诸其后，如锦簇花团。凡酒楼茶馆，无不任意游荡。又结纨裤子弟四五辈，订为昆仲。奢侈斗富，征遂酒食，日无宁晷，众竟莫知其雄与雌也。有优伶才官者，技貌双绝，一时名重。哥悦之，而屡招不至，于是携厚赀往，才拒不纳，哥兴尽而返。适学宪案临，翁谓哥曰：“凡人读书多年，文则辎軿青紫。今值考期，不登文场，恐贻人笑，奈何？”哥慨然无难色。补县郡试，投卷应考，阴使干仆以财贿当路，又以他人冒代，竟补博士弟子员，声名赫濯。世家求婚者踵相接。有同里王御史之女，美而慧，父钟爱之。见哥大悦，托戚党关说。翁不敢违，竟许其盟。居无何，王氏催聘甚迫，哥知之，颇自馁，乃谓翁曰：“翁使我服女之服，行女之行，则是女而己矣。今使服男之服，且使行男之行，谓为男可乎？”翁错愕，莫知所对。哥郁郁无所为计，日惟优游散闷，于教坊东遇才官，握手与语。才红晕于颊，相将入寓，势不能避，不得已周旋尽欢。哥又以厚利诱其师，师令侍公子寝。才颦蹙曰：“仰蒙高厚，侬岂不知。但生年十七，犹完璧也。从此凿破天真，实非所愿。”哥笑应之。将就寝，才涕云：“儿本世家子，幼为匪人所诱，作此贱役，一朝玷辱，九族蒙羞。”言毕泣不能仰。哥大笑不禁，入帷代解袜履，童犹撑拒，咿哑之声达于户外。师闻而呵之曰：“儿勿如此。我日以珍羞之味、绮罗之衣供汝，非欲汝守贞节光门户而建贞童坊也。区区囊中物，皆诸郎博得来。汝坐食于此，于心安乎？如再抗违，鞭楚从事矣。”才见逼，默不敢语，听其所为。哥抱于怀，曰：“儿勿悲，吾为尔择一佳妇，鬻尔出籍，而愿之乎？”才不语。再问之，才云：“但乞稍全体面，于愿已足，尚敢有过望乎？”及扪其体，肤腻如脂，戏握其阳曰：“好男儿！身有此物，何唏嘘学小女子耶？”才战慄惊悸，心戚戚然，默念鲁阳之戈，不知何以锋利。屏息既久，而按兵不动，心益惊疑，汗流浃背。伪睡以待。哥乘其睡，潜与同枕。片刻，哥亦朦胧。才私扪其阴，则坦坦平途，双峰对峙，大骇。哥笑曰：“可放胆矣。”才亦笑曰：“公子丰于财，何致穷无此物耶？”哥曰：“无此尚破尔胆，若有，断尔魂矣。”哥以实告。才甚喜，倒戈相向，大肆发挥。哥畅然满志，谓才曰：“今而后切宜秘密，予不负尔。”由是往来无间。越两月余，才请其鬻身出籍，愿常侍左右。哥从其请，商诸其师。师素以此儿执拗，屡欲驱逐，但怜其艺，未忍遽绝。闻公子言，如脱重累，不争其直，使从公子去。至杜家，随诸僮服役，慧过群仆，遂宠擅专房。杜翁亦喜，饰以女子妆，为爱哥纳谙小星，因蓄发箝耳，居于内室。人佥谓公子喜南风，而不知阿翁选东床也。王御史闻婿纳妾，大愤，促其速娶。翁不得已，备青庐为哥完婚。哥谓才曰：“今而知优孟衣冠，不可以久。倘王氏女来，何以待之？”才曰：“是不难。迎娶之事，卿自任之，床第之私，予代之可也。”公子闻之，大悦，从其计。王女入门，虽夭夭少好，而悍妒非常，合卺后见夫宿妾房，大不平，犹拘为新妇，不肯遽发。因循半载，从无当夕事。归宁时，涕泣不食，忿欲觅死。父母询其故，不答。访诸婢媪，始知其故。御史大怒，登其门诮让之。翁惧，迎妇归。妇迫令出妾。公子向妇婉言知悔，妇怒曰：“妾王御史之女，三从四德，无不备晓，有何失德于汝，而竟不以伉俪视之？”公子笑而不答。女红晕于颊，怒容可掬。公子曰：“得毋谓我偏爱妾耶？今夜即来伴新娘子。”妇益羞怒，语侵翁姑，翁姑以好言慰之，其忿始解。随即唤妾至而痛挞之。公子无如何，与之约曰：“今夜遣妾来，以明我不二。”至晚，才至妇室，妇怒逐之。才抱衾强卧，妇怒欲觅杖，其仆媪止之，私谓曰：“娘子勿尔，倘遂妾去而公子不来，是为渊驱鱼，为丛驱兽也。公子使妾来，是激娘子之怒，逐之，中其计矣。不如纳之。”妇以为然。妾曲意承迎，妇终不悦，曰：“郎不自来，而遣汝塞责，是奚落我。再作态，当以赤铁烙尔口。”妾曰：“今夜自有郎来，使娘子尽欢。”妇益怒，又欲操杖，为媪劝解始免，遂悒悒卧寝。妾潜就妇低声曰：“娘子勿怒，召和而缓至，何伤也？郎君寂寂寞寞，清夜难堪，不知垂多少涎耳。”女以为谤己，气冲发指，赤身起扑之。才乘势颠倒。妇猝不及防，昂然直入矣。咋其口，笑曰：“郎来也，郎来也，娘子勿怒矣。”稠云密雨，曲尽绸缪。妇转怒为喜，骇而问故，才曰：“公子不敢见娘子者，缘公子亦娘子也。妾，公子之内嬖，实公子之丈夫也。以予一身周旋于两间，应无不可。然公子丑如鬼，而娘子艳如仙，辟如择羊，岂效甄宇，娘子岂不知之？”妇喜甚，抚才曰：“好男儿貌胜莲花，与卿愿为并蒂。”才恚曰：“初会面即便挞楚，令侬难堪。至今棒疮尚痛，明日请退避三舍。”妇力白其悔，痛自挝。才遽止之。妇乃矢誓旦旦，愿期白首。才笑相许。月余，情如胶漆。哥不耐，至妇所唤妾，妾不应。妇曰：“公子光明磊落，不偏厚于妻妾，使我辈二女同居，共不得志，以表公子无私。今何作此态耶？”公子词穷，自思以美果让人，作事颠倒，悔已无及。从此饮食不甘。父母为之调停，使妻妾各以半月伴寝，遂遣妾随哥去。至半月，当入妻室，哥畏葸不往。父母苦劝之，不得已从其命。妻知其伪，固诱之淫，哥衣不解带。将近十余日，妇不耐，曰：“闻郎君身无长物。信然乎？”公子不答，及期始伴妾去，严禁妾不与妇通，会面更无日也。妇恚甚，招公子来，留于室，夜谓公子曰：“尔之伎俩吾已勘破，不实言，吾将遍延亲党来，以扬其丑。如明言之，有妾同享，外人勿得知也。”公子伪睡不答。妇怒沈半晌，出其不意，捋裤而手探之，则蓬蓬须发，满口于思，大笑曰：“今日尚惺惺假作态乎？明日即遍传播。”公子泣曰：“予非故为妖异，父母老而无子，以我代之，作此不明之事，幸人不之知。既已如此，背之非孝。卿亦人子也，若伤二老之心，则不孝之罪，不独我一人也。且予已有娠矣，尚赧颜争夕乎？”妇曰：“公子何以置我？”哥再拜曰：“予分娩时佯为患病，烦卿坐褥一月，伪为生子。果男也，共抚之，两全其美，仁孝在其中矣。此后阳台请君独据，予将雌伏矣。”言毕泪下如雨，妇感而许之。又月余，公子举一男，潜闭内斋，屏绝诸务，延医诊视，医云：“气亏阳痿，日进参附。”公子弃诸药，市产后之剂服之，得无恙。妇蓬首垢面坐帷中，锦衾蔽体，居然生子。公子遣妾来侍妇寝，又雇乳姆哺儿，母子均得舒泰。于是贺者盈门，王母亦喜，备仪物甚丰。视其儿方面大耳，卧锦绣襁褓中，洵是福相。越三旬，夫妇并起，登堂拜其父母。翁欣然有含饴之乐，视儿如掌上珠，命名曰“福生”。福生者，父所生也，而他人不解其意。公子从此遣妾常在女所，女嬖之，稍离之勿悦也。妾亦怜妇美，两情欢恰，与公子绝迹矣。公子抑郁成疾，红潮为之不来。医揣公子体虚，率进兴阳固肾之剂，愈服愈危。又有凝公子为疡症入内者，更以攻毒之品投之，于是病致不起。公子泣谓父母曰：“鱼目混珠，终非长策，今幸有子，宜善遇之。王女不可恃也。儿为二老者至矣，今寿不永，可为奈何？彼亏我之短而有负心，予必夺其魄。儿死即遣之嫁，万勿久留，恐出意外之丑。彼才优者，恨未能生啖其肉耳。”言毕而逝。父母痛如割心，以丈夫礼葬于祖茔之侧。妇不为之缞绖。翁劝之，妇曰：“我与彼妯娌也。妯娌无是服制，不敢违。”翁辞窘，不敢强。妇遂炫装敷粉，日与妾戏。妾亦不安于女子装，一仍其旧。翁忿挞之。妇与才并怒，共起挝翁，且曰：“我尔家之婿也。尔女既亡，我有嫡妻。如不相容，我便携眷去，不受尔羁绊也。”翁怨忿填胸，恐其败露，转善言安抚之。才每私出夜游，翁已无奈，渐渐白日亦然，继为狭邪游。无赖子每出入其门，翁恨欲死，乃对灯堕泪。忽举首，公子立灯下。翁大骇。公子曰：“父勿惊惧，此来正为父与儿也。明日唤乳妇抱福生于母所，朝夕善守之，防彼毒手，儿自有术以报之。儿一生暗昧不明，致遭奇辱，因生平暴殄天物，故夭寿命。然所恃者孝行不亏耳。幸得请于帝矣，许斩此淫佞。”言毕不见。翁疑为梦，然闻此言，姑含忍之。一夕，家人呼有盗，于是群起操戈相逐，见墙阴一人攀壁方登，有健仆猛刺之，颓然而倒，缚视乃其邻子，呼云：“予本不愿为此，尔家才儿约我来，许我瓜分。盗魁在汝家，与我何尤？”翁闻言，令解其缚而释之。次日，以厚资遣才去。妇见才去，假归宁，意欲与才野合耳。而王御史家法森严，内外隔绝，妇与才会面殊难。计无所出，乃使其心腹婢托买丝于门外，得遇才，告以秘计。才归，夜呼其党逾重垣入，思劫女掠财。方至前庭，见爱哥立廊左，才大惊，猛斫之，遂倒。王仆群至，见有持刀者，众先擒之，乃才官也。于是众盗奔窜，王家多健仆，争缚之，无一脱者。烛视所斫之尸，乃即妇也。盖妇阴嗾才行劫，乘间与共遁。是夜闻声即出，不期竟为才所杀也。王御史始知其女非良，痛恨之，送盗于有司，尽置于法。后福生长成，联捷登第，奉其祖以终老焉。 
　　醉茶子曰：掩耳盗铃，未有不暴露者。况为之易装娶室，岂假者竟能真哉？自立于必败之地而欲求全，其可得乎？杜翁可谓愚矣。若爱哥始则放荡，后则知悔，无如阴阳反背，事终不济，天所以始弃之而终怜之矣。夫事不可以矫揉作也。尝见柏舟操节，暗偷韩掾之香；柳陌游春，浪掷卫车之果。或明或暗，终被人知者，丑之所在，弥缝难也。乡有翁媪，老而无子，三女皆待字。共议守贞养亲，而幼女终默默，二姊咸唾之。父母聘其幼女。后父母终，家道寒苦，其婿出赀殓殡之，众叹其幼女贤也。其二姊守贞，于亲无补，惟闭门茹苦，虽族中侄辈俱莫睹其面。后皆病癫狂。长者先死，次者病十余年方死。其平昔癫语甚丑，皆其心事。噫，矫情有何益哉！ 
狐师 
　　宫生斯和，浙人。父贸易于津，娶北村赵氏女，遂家于是焉。生从垫师读书于萧寺，因冒籍赴通州应考，院试被黜，意颇不平。与二三窗友自州归，离村半里许，有演外台戏者，众相聚观。生见一女姿容绝代，拥挤众中，粉污交下。未几至台前众健儿丛中，摩肩相立，众俱若未之睹。生心怪之，归告诸友，佥云未见。至晚，生归寝室，挑灯独坐。举首则女子立几前，生拒之，女不去。生曰：“此塾也，非女郎所宜到处，若为人见，无颜甚矣。君纵不畏人言，吾欲避嫌瓜李。请速行，友且至矣。”女曰：“予狐仙也，予之形唯君独见之。”生曰：“市上遨游，非子也耶？毋托狐仙以诳我。”女曰：“君勿多疑。君试思市上热闹之场，塾中幽僻之地，何物女儿，能独往独来，而使众耳目如聋聩者？”生恍然曰：“君诚仙人，此来何意？”女曰：“实告君，君前生为山右富室，每于猎人手买禽兽救生。彼时予未成道，误为猎者所获，幸君救免，兹来特报此德。”生曰：“此尔辈之故智耳，非云有缘，即云报德，其实意在苟合。”女正色曰：“此何言也？予所谓报德者，非床第之爱，乃衣钵之传。君有夙根，前程甚远，顾质美未学，犹璞玉未琢。自揣学问固陋，然教君尚觉有余。君肯师我，当竭力诲之。”生踯蹰有难色。女云：“满招损，谦受益。今汝趾高气扬，宜其一芹尚不能采。”生闻言，怒曰：“衡文者无目，于我何尤？”女曰：“不怨胜己者，当反求诸己。君不知责己，徒詈主司何为？”生曰：“此老生常谈也。予何尝不知责己，所以不平者，以他人非能胜己耳。”女云：“何也？”生云：“如某之功名以贿赂得，某之功名以夹带得，某则以关节得，某则文本不佳以侥幸得。我何有其一？不过但凭文耳。”女曰：“此正人之所以胜己也。彼以贿赂，君当自怨无钱；彼以夹带，君当自怨无胆；彼以关节，君当自怨无门径；彼以侥幸，君当自怨无命运。数者并无，然则可凭者文而已。君平心而论，文果佳乎？”曰：“佳！”女曰：“如文之某处，何以云佳？”历指其疵，宛如目睹。生大惊曰：“君未见吾文，何以指谬如是之不爽耶？君真神人，敢不拜服！”言毕再拜，执弟子礼。女曰：“君服我之神耶，抑服我之识耶？若服我之神，是我以术取；若服我之识，是我以学胜也。圣人之道，不过平易近人，愿君勿以奇异视我。则子之学日益进矣。”生曰：“今而后敬聆师训。”女喜曰：“孺子真可教，从此呼为姊弟可也。”因呼为“胡姊”，遂独居静室，夜为生讲贯，剖疑析义，问无不知。生偶有荒怠，辄加督责，懔若师保。每夜来，将晓即去，卒不及乱，而色厉词严，亦不敢犯之也。尝谓生曰：“读书之道，当取其精而遗其粗。古人所谓观其大略者，非疏忽也，其用心不在寻章摘句耳。今君之案头所陈者，不过讲章一卷，时文数百艺而已，其识见果安在哉？夫博览经史、诸子百家烙化于胸中，固亦大难，第学问长进，不可不阔眼界。今之时艺最足缚人才思，并令人无暇更读他书。然诸书与古诗文，亦不可不着意也。”生曰：“朱注可尊乎？可驳乎？”女曰：“晦翁《四子章句》一书，如暗室逢灯，夜行见炬，洵属有功于世。然其中亦有不可过拘泥者。如『获罪于天』，天谓即理也。意以为于理不合，即于天不合，故谓天为理。若谓理即是天，天即是理，似乎误矣。果如晦翁之言，则『天厌之』，何不云理厌之？『天将以夫子为木铎』，何不云理将以夫子为木铎？并『理丧予』、『吾之不遇鲁侯理也』、『夫理未欲平治天下也』等句，皆改成理字，可能讲乎？予不必多赘。如此等处，当独具眼力，不可为古人所愚。非必一知半解，强词夺理，便欲压倒古人。夫取其意，何可摘其非；尊其言，不必护其短。此平心之论，何必先存一尊之驳之之见于胸中耶？至朱子《诗经注》，则多有模棱语。如《郑风》率指为淫奔，且如『此疑亦淫奔之词』，既疑何注？拘泥处如『惧其嫁不及时，而有强暴之辱。』何其迂阔！夫辱不辱在人，受辱不受辱在己。焉有嫁不及时，遽来强暴之辱？遂令贞信自守者以此为可惧。吾想极乱之世尚不致如此，况二南被化之国乎？此等处可以不必死于句下也。”生闻言，如晨钟暮鼓，入耳豁然，遂悦服遵教。每塾中课题，女先一日即知，为生讲析研究，俾成佳作。漏尽女自去，生始就枕。如是年余，生文思大进，塾师不能易一字。同学者共猜之，然不料其有是也。一夜，有同学生起溺，闻生室中有人声，舐窗私窥，见生孤坐灯下，言犹未已。叩扃穷诘，生不能隐，具以实告。同学生曰：“妖由人兴，不早与绝，是自求祸。伊谁见古来名儒，有受业于狐者？学品果优，避之不暇，况公然敢犯函丈而居师位乎？”盖阳虽规诫，而阴怀忌妒。因与众约，次日各持利刃，突入生室，左右乱击。生见女怫然而去，乃谓众曰：“诸君不必恶作，彼已去矣。”众乃挽生同榻。生忿未眠，闻窗外女呼曰：“宫生学业已成，拾青紫如抬芥，好自为之，毋荒旧业可也。予与君缘分已满，即无诸君此举，予亦不久留。尚烦寄语诸君，如某某与我有一面缘，五年后会于石桥，志之勿忘，予去也。”众聆言不胜悔惧，急开户出视，但见星月皎洁，银河在天，而女已渺。后生与众友同车入都，应春闱试。至通州，经石桥，见一女子姿容绝代，自对面来。众目送之曰：“美而艳！”生审视曰：“是胡师也！”下车即不复见。众亦惊叹久之。是科宫高捷南宫，其友亦同榜登第。 
伍明伦 
　　伍明伦，渤海人，家无恒业，为盐商伙友。偶失事，穷困无聊，或荐之于豫商。至豫，则肆中人溢于事，商使之居市后闲院，月给以青蚨千许，以俟有缺补用。伍愁闷欲死，思归故乡，而又无资斧，遂隐忍之，大遭诸役白眼，饮馔或呼与之。一夜，独坐廊下玩月，仰视月中隐隐有红霞一朵，直降庭际，光彩射目，一红裳女子艳丽如仙。伍惊起，女子笑曰：“勿怖勿怖，何前日心愿，今遽忘耶？”伍不解，不觉膝为之屈。女曳之并坐，询其起居。伍诺诺。女隐以钩蹑其胫，间以游语，遂相狎昵。伍问：“卿自月中来，得毋嫦娥也耶？”女曰：“嫦娥月殿仙人，妾不过宫中之侍婢耳。君前身亦月中人，捣药仙翁是君大父，君其子孙行也。妾在殿前为仙人取药，君忽以眉目送情，仙人知之，怒欲刑责，为捣药翁苦求得免，于是降谪人间。不图一染尘浊，前日事茫不记忆。妾此来亦是私奔，聊报君之痴情耳。”问：“嫦娥知之奈何？”曰：“彼由人世奔入月中，妾由月中奔入尘世，其奔一也，乌得禁之？虽然，亦须慎密，彼若觉之，甚无益也。每望月满，妾当自来。”天将晓，飘然而去，至期果来。如是年余，依恋最笃。伍以贫窘，浼其援助，女曰：“妾无能为力，君家捣药翁有奇术，可博取富贵。君于十六夜设香案拜祷，当有效。”如其教，商果遣伍司会计。又半载，肆中掌橐钥者故，商使补其缺。于是衣履饮馔，较前悬殊，即众役亦奔走逢迎，供驱使焉。又久之，积有金帛，遂为狭邪游，歌童舞妓，不离左右，商颇厌恶。女私谓伍曰：“君薄有赢余，便不安其分，居停颇不耐之，可为奈何？”伍爽然自失，求计于女。女曰：“君家翁自有妙术，明日妾浼其同来，君自哀之。”次夕果偕至，皤皤然一白须老翁也。伍拜尽礼，翁喜曰：“阿儿勿忧，有老夫衣钵在，保无虞也。”携手至密室，授其术。伍从此挟其术以悦豫商，商惑焉，衣履易著，食同座，寝同床，金钱任伍自取勿过问。伍颇快意，益感翁，朔望必设祭。豫之缙绅官长结交为昆仲，皆以得友伍为荣。众中有鲠直者，伍以其术惑之，罔不颠倒；向之薄待己者，设计惩创之。家蓄多金，颇置良产。自顾生平于愿已足，乃购某家废园，将建月华楼为迎女也。工未兴，女忽至，谓伍曰：“好事者白于仙子，仙子甚恚，不令妾离跬步。今此一别，永无见期，君亦宜自敛抑。盈满为灾，悲于死丧，慎之。”泪滴红裳，乱如雨落。伍亦泣不能抑。未几，霞光满室，照灼如火，众役佥至，而女已渺。 
　　醉茶子曰：天下之恶习染人深者，莫过于盐务。故昔人云：“务者，误也。”言误人也。其充商者姑勿论，即如盐伙，其劣尤甚，故又谓之“盐毒”。毒者，深入膏肓，不可救药，较诸游幕曰“幕习”、作官曰“官派”为尤甚也。所以然者，皆众小人谄谀所致。为商人总司其事者，群呼为“总台”，作镇曰“镇台”，其尊号直与督抚藩臬并驾齐驱矣。其至引地也曰“回店”，于是店役跪接于道左，巡役护送于途中。甫一登程，安车早备。才经回店，盛馔早开。其获盐犯以送官，俨若献俘；其结盐案以达商，宛如报捷。种种恶习，难以枚举。及其失事也，嗒焉丧志，皇皇然如丧家之犬。始也贪囊尚存私蓄，聊以糊口；久则质物典衣，无所不至，萧然四壁，徒叹奈何。向之气焰蒸蒸者，至是一扫而净矣。呜呼，天下谋食之道甚多，何必为此哉！ 
鼠友 
　　江苏乙，寄寓直隶客店，传者忘其何县何驿，独卧吸烟。有大鼠如猫，伏床边俯嗅烟气，迥不畏人。乙曰：“尔亦瘾耶？”戏喷之。鼠受之以鼻，半晌，徐徐自去。如是数日，率以为常。乙本长随，时失事，资斧匮乏，愁闷无策，向鼠叹曰：“囊罄粮绝，困惫待毙，恐不能与君常吸此味矣。”言毕，唏嘘久之。鼠闻之，双目灼灼，若有所思，返身遂去。须臾复返，衔洋钱一元置枕旁。乙欢然捡取，出购芙蓉膏就灯烧吸，大肆吞吐。鼠亦酣畅淋漓，饱其所闻而去。次日复至，衔洋元三饼。乙益喜，喟然曰：“知管仲者鲍叔牙君，知我贫而厚施于我，是我之叔牙也，谁谓鼠无牙哉！”自此呼鼠为朋友。鼠辄至，饮食与共，吸烟则伏其旁，夜则共寝，人畜相安，不啻莫逆。鼠每出必衔洋元一二枚，日三四返。积半载，囊橐充牣，衣食俱丰，甚德鼠。逆旅主人窥其状，颇涉疑惧，细察之，昼无所营，夜扃户寝。吸烟外无事不出户庭，又不滥交友，决其非盗也，益奇之。乙有旧主某太守，将之任所，适寓此店。见乙询其何往，乙对以闲居将谋栖止。时太守乏干仆，令其随任，乙欢然乐从。次晨束装就道，行数日，已越数百里。饭后吸烟，忽忆及鼠，失声曰：“我友危矣。”同人诘其为谁，不答，慨然诣主请假。主人询其故，亦讳不言，但叩首请赏假。太守许之。乙驱车昼夜兼行，至客店，顾谓主人曰：“我居之屋有人寓否？”曰：“未也。”急令发其钥，尘土满榻，诸物如故。乙张皇四顾，若有所失。主人骇而问故，不答，急遣主人去。主人方出户，乙大呼朋友者再。主人以为唤己也，急入，乙又遣之。主人益疑，立窗外潜窥之。见乙遍搜室内，揭席得大鼠，扪之，气绝而体已僵矣，失声大痛，抱于怀，号泣甚悲。主人诘之，不答，藏鼠于怀，出门去，市购衣衾棺木甚美，使舁于店中，怀出死鼠，殓而哭奠之。祭毕，向主人备述颠末，且云：“我困苦欲死，非鼠无以有今日。不图一时疏忽，致令戕其生。鼠非我杀，实由我而死。九泉之下，负此良友，我何以为情哉？”泣涕不止。主人疑团冰释，浩叹久之。初，鼠之盗洋元也，肆中失物者凡数家。有一家失去尤多，随处严察，终未获盗。物议纷腾，连累颇众。至是市人佥闻之，而亦无如何。乙买田数亩葬鼠，封树立碑而后去。归白太守，太守叹曰：“不忘德，仁也；不负心，义也。鼠尚不负，宁负我哉!”重用之。 
　　醉茶子曰：人当困苦之际，箪食豆羹之惠，其德不忘，况千金之赠乎！厚报死鼠，固其宜也。盗泉之水，虽渴不饿，此充类至义之行，求之古人尚难之，况庸人乎？原其心，悲其遇，可矣。昔人云：“屋内吸烟，蝇鼠等俱有瘾。”由是观之，洵不诬也。然为瘾所迫，至使鼠亦盗金，则人之荡检逾闲者，更不奇矣。顾得之则生，勿得则死，鼠终以此毕命。洋烟之患，流毒及于庶类，可胜叹哉!予有《烟赋》，录子左。其词曰：“绵邈春愁，用何物兮解忧？有芙蓉膏之异味，非鲁璜越璧之难求。花名莺而色艳，烟号鸦而味稠。种自分乎墨白，用无间乎春秋。灯惟贵乎太谷，斗必取乎寿州。故使嗜其味者，俾昼作夜，化刚为柔。方其始也，无事萦身，有文在手。或伴青娥，或寻红友。趣觅灯前，事添饭后。食之以时，尝焉亦偶。一钱二钱，七口八口。谓夫宿疾全消，精神顿有。非戚将军之临阵，何用灰瓶；非范大夫之当筵，胡持玉斗。仙殊弄玉，横吹翡翠之箫；人岂陶潜，高卧烟霞之薮。则有枕高灯矮，床小屏遮，消闲岁月，吞吐云霞。招众民于广土，系荡子于名花。首尾都精，镶柱头于美玉；细微必达，隔斗柄以轻纱。对枕谈心，尽倾肝鬲；向灯呵欠，徐动齿牙。味酿胸中，顿醒襄陵之酒；香留舌本，犹浇顾渚之茶。又有花浓野馆，春满藤床，结风月偶入温柔乡。解醒汤无容更饮，相思草可许同尝。香桔干而为斗，甘蔗老而作枪。迷清梦于灯前，微酣蝴蝶；薰浓香于被底，羡煞鸳鸯。苟浅尝辄止，即多食无妨。至若锦绣人才，貔貅武士，即贪恋而旷功，亦因循而废事。萦烟气于寸衷，粘烟痕于两指。凌晨未起，久疏囊萤之功；晌午犹眠，定减射雕之技。欲奋勉以求名，胡颓靡而若此。迨夫囊钱告罄，贫无立锥，已成大隐，无有止期。色枯槁而类鬼，项瑟缩而如龟。身战战兮骨立，目汪汪兮泪垂。幸余劫后之灰，火能重炼；纵有淋旁之土，水难再追。如兹丑态，是谓穷吹；苟不力戒，亦奚以为。奉劝隐者，已而已而。” 
阿菱 
　　王生愿，齐之世家子。步年轩轾，迥非常俦。父名司理，训诲綦严，日闭馆中课之读，虽亲戚不使通庆吊。时村中有演戏者，生私出观之。剧终天晚，恐归受责，徘徊道左，远望家门而零涕焉。未几，信步出村，东行里许，路旁一老姥谓曰：“若个好男儿，天已如许晚，尚踟蹰于此，将何往耶？”生以情告。姥云：“归必受楚，不如随我去便佳。寒舍不远，当不使郎君露处。”生收涕大悦，遂同行。至一村，短篱周匣，中有柴门如窦，携生手俯身入。中殊宽厂。行数武，有老屋数楹，石枕竹床，颇觉雅洁。秉烛命坐，见几上棋枰书籍，不类农家，问：“老姆精于诸艺乎？”姥云：“幼时亦颇娴习，惜未能精。老身皮姓，有一甥女，自幼失怙恃，寄居寒家，针黹之暇，令其释闷。此儿颇慧，乳名阿菱，待老身唤来，伴公子戏。”俄去复返，引一女郎至，双鬟垂耳，娇艳动人，立灯下，秋波微睨，笑态盈盈。生魂魄飞越，应对屡乖。姥云：“菱儿暂陪公子，予去作馔来食。”姥去，生问女郎年几何，女云：“十四。”生云：“小我一岁。”女云：“小一岁便如何？”生云：“此后好呼唤耳。”女云：“谁是尔婢子，辄便呼唤？”生云：“称呼耳！”女云：“何以相称？得毋夜郎自大耶？”生云：“不敢不敢，卿须呼我为郎。”女笑云：“我以为兄也。侬最怕狼，不便相呼。”生云：“不呼郎呼我为甚？”女掩口云：“不呼尔为狼则呼为犬。”生云：“无故奚落人，当罚尔。”遽前夺其帕。女笑声嗤嗤，掷帕于地，生急俯拾，而女早抬起。生持其腕而复夺之，姥揭帘入，左手执盘，右手持匕箸，堆置几上，谓生曰：“此儿自幼娇养，有多慢客，幸公子谅之。”生极赞其慧。姥云：“如此痴憨，不畏郎君笑耶？可入厨去，悉将物来。”无何，女将杯盘罗列盈几。姥云：“我家固无男子，亦无仆婢，蔬食不堪奉客。”生谦让后，食味俱甘脆，而莫能指名。询姥何处得此佳味，姥云：“郎君日居富贵之乡，列八珍，食万羊，此等山肴野蔌，不常食，转以为奇耶？”生食之甘，益询其名。姥云：“盘中红丝白理者，紫驼之峰也；肉腴骨脆者，黑熊之膰也。饭乃红莲之稻，汤乃碧糁之羹。市远殊无兼味，但祈强饭为佳。”生赞不已。姥云：“今日既屈嘉宾，愿行一酒令以佐饮，公子愿乎？”生急请命。姥云：“取骰子四枚一掷成点，当拈古诗一句与色子相合，否则罚以金谷酒数。”女一掷，得“三三一六”，云：“三山半落青天外。”生掷得“一么三三”，云：“月点波心一颗珠。”女云：“何不云『万绿丛中一点红』？”姥云：“郎君思亦巧矣。”生请姥掷，姆掷得“两么两六”，云：“双悬日月照乾坤。”令毕，各饮一杯而止。席终，姥扫榻展卧具，止生宿。生云：“独居胆怯，愿姥遣人伴寝。”姥云：“生醉矣，此处无虎狼，保不衔生去。”乃留烛携女同去。生辗转终夜，思欲直言，恐不遂，或遭其辱。天将晓，闻对户房中老姥与阿菱唧唧不休，恍惚似议婚。晨起姥来，生问阿甥有婿家无，云：“未也。”生云：“择婿如何等人？”姥云：“性情温和，品貌秀雅者方许之。”生云：“若小生者如何矣？”姥沉吟云：“公子甚佳，老身也颇倾慕。俟商之于甥，如其愿也，则今夕良辰，即备青庐，无劳亲迎焉。”生大喜。姥去，生伏窗听之，女云：“生年少浮动，春风邂逅，秋扇弃捐，儿何以堪耶？况彼无媒妁之言、父母之命哉！”姥云：“儿误矣，生至情人也。我辈混迹人寰，所欲皆其自择。仙凡路隔，谁见有尘世人为狐仙作蹇修者？媒妁可勿计，我将使彼自达其父母焉。”女云：“虽然，不可太急。”姥云：“前缘夙定，非老身之强为也。”女云：“红鸾未动，速则有灾。以儿卜也，当迟之两年，否恐不利。”姥云：“成事在天，儿勿虑也。”出谓生曰：“以公子才貌门第，有何不可。第恐不能自专，归烦禀命尊人。如其协也，予择吉送女去。实告君，我辈狐仙也，与君有前缘焉。”生云：“区区之意，姥所深知。顾此言何以告父母？”姥云：“不妨。蓄有一物，归而献之，为言求婚，尊人必愿。如有回音，可于某日俟我于城东之石桥。”乃出一绢，包缄固甚密，赠生藏诸怀。导生出门，嘱云：“所约之期勿忘也。”返身遂去。生视之，松楸夹路，并无居庐。寻途而返归，不敢隐，实告其父。父异之，启其缄，重纸包裹，中一铜尺，其铭云：“尺非长，寸非短，宜子孙，垂久远。”洵汉代物，不禁咤异。先是生父司理，曾游咸秦刘太守幕。守酷好古玩，凡民间有古器，多方罗致之。有某生蓄一铜尺，守知之，设计强夺去。生忿，控诸抚，抚恶其贪，将坐赃免。守惧，遣人央抚，请以尺献，抚许之。盖抚好古之癖，更甚于守。守不得已割爱，启箧取尺，先一夕为其戚林某窃去，怀物遁归，至中途忽失去。守无所措，上台催索甚紧，而某生亦讼不休。守乃遣人寻觅，许以千金。固疑是林，而已遁去。知司理与林同里，来函乞司理搜求，言词哀恳。司理在幕府，知之甚悉，故今得此物，喜出望外，深感其情，欲结婚，且将诣咸阳谒守，指日登程。时有其内兄余某者，力阻之，云：“匹夫无罪，怀璧其罪，赃物之来，行踪谲异，留之不详，不如售之以去累。且狐仙亦不可为眷属，亟宜绝之。”司理信其言，以他词答守，藏尺于箧，不践仙盟。生愁思无聊，忽忽至半月，私至城东。姥果在，喜云：“我固知郎君不失信，奈尊翁决绝何？老身以千金相赠，何妄信邪说？窃恐祸至，阿菱已许人，郎君宜再寻佳丽可也。”生挽袂，大痛失声。姥云：“郎君收涕，予戏言耳。有一策，能从之尚可为。君家后院楼，屏人独居，俟夜有红灯，予即送女至。”如其教，果有灯贴槛际。就之，见阿菱坐楼上，光艳胜于初见时，遂成夫妇，栖于别业，俨然伉俪，至晓始去。于是凭肩望月，交臂谈心。女恒若不快，生怪诘之，女云：“凡事强合者必不能久，况婚姻大事乎！予两人恐不能常聚。”生以他辞掩之，女叹亦止。于是和诗猜谜，颇觉雅趣。一夕，灯前猜谜，生云：“昔人有禽字，猜为会少离多，颇确切。”女闻之，愀然曰：“不如手到擒来为佳。”如是星离月会，约有半载，渐泄其事。生父忧之。适余至，生谋诸余。余为延术士粘朱符于楼窗，女大不怿，谓生曰：“妾言验矣。幽期密约，胡可以长？不如从此去，否则定遭奇祸。”生苦挽留，女终不乐。未几，术士作法于庭，仿佛有清烟自楼内出。术士云：“妖被擒矣。”举家相贺，女自此不再至。生神思迷惘，若有所失，独坐空斋，对影成两，乃赋一诗云：“楼上红灯不再过，凄凉孤月泛金波。从来佳丽尘寰少，自古书生薄命多。枕底香盟余绣履，奁中遗物剩青螺。伤心最是黄昏后，独掩空帷涕泗沱。”反复吟咏，忧闷欲死。生父以为可庆，而余亦以功自诩，往来益密。因求铜尺，暂假观玩。司理出尺示之。未几二人痛饮，司理醉，余乘间窃去。及醒始知，急往寻余，余已买舟诣秦矣。盖欲持此以要太守之金也。司理急追之，及至秦，余已先到谒刘守，及探其行囊，则铜尺乌有矣，遂与守言：“铜尺在司理手，彼悍不欲与。”于是守衔之。司理至秦谒守，守有怼词，因述其情，守勿信，遣人招余，余已归矣。司理遂息于逆旅。守使人许以金而索其尺，司理力白其无。太守疑其居奇，益恨之。时郡中有巨盗案，守阴使人言于盗，污司理为同伙，所言里居甚详。捉司理至，搒掠甚苦，终无词，陷于囹圄。盗中有任姓者，性梗直，知司理冤，乃谓曰：“予虽大盗，具有天理。明日堂上，予代白君冤而噬余某，使彼来纠缠此案，何如？”司理泥首泣请。越翌日，守理案，盗诬余，请守行文关之。齐东令某，与守有旧，差役捕余，搜其家，则铜尺在其柜中，赃证并获。余口不能辨，遂坐同党罪，以铜尺入官，司理得免。既出，阴怪其事，而未知其由。自遭大讼，贫无立锥，至于悬釜。一日，将乞米于邻，甫出门，有老姥持五斗米求售。司理诉其窘，姥慨以米赠。司理感之，邀至其家。生视之，阿菱之外祖母也，不觉失声。司理询其故，生以实告。司理颇觉自惭，向姆谢过。姥云：“君爱子之情，老身何怪。前日铜尺，使获脏于余氏者，皆我为之。”司理深感其义，询阿菱何在，姥云：“纸上符箓，其奈我何！阿菱固无恙也。”司理亟求婚姻，姥不许。乃跪求之，始应其请。因问姥居何里，姥云：“予僦居城南王氏第，君择良辰往聘之可也。”于是以百金赠司理，使备青庐，遂出门去。司理备乘舆，至期往，见王氏第仆役纷纭，金玉锦绣，居然素封，奁物丰侈，有珊瑚镜台高三尺许，中嵌汉时透光镜，其余珍物，多不能指其名。众视阿菱，皆惊为神仙中人，比燕犹肥，较环稍瘦，才如道韫，德似孟光，虽西子、王嫱，不能擅美于前也。人见之罔不惊叹。生家自此亦小康。闻刘守终以墨败。菱循循妇道，善理家，终日欣欣无戚容。尝谓生曰：“天下事强合者终离，违天故也。今而后可百年矣。” 
汪某 
　　汪某者，传者忘其县邑。家中惟一老母。有妹幽娴贞静，及笄，许字于邻村管翁之子，亦务农为业。相隔十余里，素相稔熟。每遇于市廛，辄相醵饮，情益亲密。妹于归后，至旬月归宁。及归夫家，则兄御车送之，谓之送亲，乡俗然也。管翁知汪偕来，备酒肴与汪痛饮，晚即止宿。有汪村无赖子觊觎其妆奁，夜穿窬入妇室，攫衣袱去。妇惊大号，夫起追之。汪亦醒，逐诸其后。管氏子追数里，将及，贼恐，弃袱道左，管追犹不已，奔及，从后抱其腰。盗不得脱，急抽刀刺其胁，颓然而倒。盗见其毙，归家裹粮夜遁。迨汪后至，见路旁有衣袱，知为妹物，视其处，离己家不远，拾归，待明日为妹送之，至管为盗杀，则未见也。天明，管翁以子久不归，往寻之。见尸横道旁，疑汪所杀，鸣于官。遣役将同往，诣汪家。汪出见翁，戏云：“衣物已失，谅难璧返，翁胡为乎来？”翁无语，入其室，见袱色变。汪举袱付翁云：“本欲为翁送去，今既来，请自将去。”翁让之，曰：“赃证并获，夫复何言！”汪大骇。不容分辩，捉将官里去。邑宰黄某，毒施五刑诬服，坐以因奸致杀，拟兄妹并抵。汪有舅刘某，疑汪冤，第案已结，无可奈何。越数载，贸易关东，遇乡人，即杀管之盗也。相见甚欢，遂并入酒市饮。语次屡以管家失盗事盘问甚苦，某云：“管氏子冤已伸。”问：“何以伸？”云：“其妻与妻兄并抵。”盗惊曰：“冤哉！”刘以其言有因，苦诘之。盗似悔失言，语多支吾。刘乃亟劝以酒，盗大醉，试以言相诱，且云将烦其司会计。盗甚感，徐以言餂，尽吐肝鬲，云：“若非知交，此情不敢泄。杀管子者，实我也。前在乡时，仆落魄好赌，不得已夜盗其物，被彼穷追。予弃其袱于道左，以为得物斯已耳。不料彼尚纠缠，且云识我，将为播扬。窃想邻村本皆熟识，此后何以见人？急抽刀刺之，遂毙其命。潜逃此处，得小负贩，聊以无馁。不知冤连多命，此悔何追！”刘云：“大丈夫既往不咎，此宜缄秘，请勿谈也。”盗唯唯。乃邀入逆旅，复酌。盗醉如泥，卧眠榻上，刘遣主人坐守之，诣官鸣冤。官即差役往捕，盗犹未醒。至公堂，未刑而服，乃移文发回本县。是时黄令宰任邱县，闻其事忧闷欲死。有王姓武举，虎而冠者，居恒奔走公门，鱼肉乡里，诸多强霸事。黄喜其为鹰犬，相交甚昵。王偶入官署，见黄不怿，询其故，黄以实告，且求筹策。王云：“是不难，某自关外来，必经某县，遣心腹人暗贿禁卒，使毙于狱，则事化乌有矣。”黄善其言，令其侄与一干仆怀千金往，其计果行。黄喜，造王申谢，倾谈甚欢。言次有旋风蓬蓬然起自座后，二人毛发俱懔。黄起告辞，王送之。及归，见从帐中出一女子。方骇怪间，女子辄往帐后。揭帐视之，阒其无人。惊而成疾，渐至不起。黄宰知之，急来问疾，王诉其所见。宰询女子年貌，王备言之，宰惊颜如土，托故辞出。盖女子即汪氏，宰知之而不敢言也。先是，王有甥杜某，性诚笃，为富室经营钱行。王尝借贷，恃强横悍不还，数年来拖累颇多。甥索债则加诟谇，畏其势不敢与争。而富室诬其甥舅合谋，讼于官。官偏袒王，不理其词，富室益逼杜。杜冤忿填胸，而为人刚直，货田产以偿居停，不足抵十之一，家业已空，坐以待毙。闻舅病，往探之。王方袒卧昼眠，呼之醒，大怒，骂曰：“我以汝为望舅来耶，汝乃急讨债耶!银钱俱有，恐汝将不去。”杜婉言哀恳，至泣下，王词色愈厉。杜窘甚，自思进退一死，不如早先杀却，抽其枕底小刀子，猛刺之，中其腹。王起扑之，下床而踬，乃透腹中，血流而绝。其二子知之，杜已走出，自思罪无可逃，乃诣县自首。其子亦奔至。宰问：“汝不怕死乎？”杜云：“怕。”问：“既怕，胡以杀人？”曰：“窃闻杀人偿命，欠债还钱，有是例乎？”宰曰：“有。”曰：“小人所以怕死者，为偿命；所以不敢怕死者，为还钱也。大人果能追其二子还钱，微命所不敢惜。”宰以其言直，系之，迫令其二子急为变产偿债。二子托人关说缓追，而宰亦畏因果，不敢循私，置不理。乃具其词详提问，并无异词。上亦严追王子偿债，而家资又不足以相抵，于是渐寝其事。至明春，黄宰入省贺新节，往谒督辕，方跪拜于地，遽呼冤。督问：“何冤？”乃以汪等被屈之事始末，备诉甚详，且云：“杀王武举乃神所使，非尽杜某之罪，望大人天恩活之。若再抵命，则冤冤相报，更无已时。”言毕叩首，乞录其供。宪呼吏至，录其词毕，令其自视。宰云：“小人目不识丁，词即录矣，即请究办。小人去矣。”宰霍然而醒，问其所言，则茫不知。令自视其词，则俱招认。乃按例宰拟抵，王家产中落，仅交其半。杜某减轻，后以恩赦得免，其居停复委以会计，不数载，称小康焉。 
　　醉茶子曰：死者已矣，谁复起而相争哉？乃冤气所凭，卒使害己者自言之，岂杀人灭口，即匿迹消声哉！噫！可畏也夫。 
刘玉厅 
　　刘玉厅，闽人，就直督幕府，失馆来津。与邑侯张公善，欲谋栖枝。时宾馆填溢，张公厚赠遣之。未能即行，僦寓于邑城内弥勒庵，行李萧索，携一仆，供给颇窘，每向僧乞食。僧问：“贵上宁勿饭乎？”云：“主人犹未醒，待醒则过其时，饥饿难堪，故望和尚慈悲，稍分伊蒲之馔。”僧怪诘之，云：“主人在保阳时，每一睡辄三五日，或七八日始醒，醒后犹倦息一日余，故常勿饭。督辕以其旷功辞。”僧恐其病累，欲下逐客令，仆力白其无妨。久而知其为冥曹，每隔数日一理阴政。阴事颇繁，大抵皆阳世之漏网，藉阴曹以平反之。僧屡诘其阴曹何官，所理何事，刘不答。因贿其仆，仆言：“彼有一秘箧，封锁甚固，必其要事。”俟其瞑卧，取以示僧。窃发之，中多按牍，断制明决正直。僧窃录数则：一起疑奸谋杀，应抵，官受赃减轻，致酿成贞妇自戕一案。山右某县马陈氏，自幼失父母，寄养其舅杨家。舅妗爱如己出，嫁与同乡马姓，厚其妆奁，舅复源源馈遗省视。二载余，氏生一子，夫携抱门外，遇其同窗友王某，问此谁氏子，马以己对。王戏曰：“觍不知耻，渠母久私其舅，人无不知，尔尚认为己物耶！”马疑信参半，王正其色以实之。马愕然退，归诘其妻。氏初不认，马痛拷之，氏怒曰：“诚如君言，且为奈何？”盖愤激之词也。马辗转无语，筹思近村有一僧，刚猛有力，素与己善，诣僧痛哭求助，言词恳切。僧慨然以荆、聂自任，大悦。次日候于途，氏舅杨翁乘车将往他村贺戚家喜，见二人要于路，其势凶暴，怪而下车问故。马曰：“汝之所为，尚不自知，哓哓何为？”僧拔刀立决其首。车夫战栗求免，僧亦欲杀。马云：“不干彼事，可释之。”车夫鼠窜而去，逃归其家，鸣于官。官廉得其情，按律应抵。马氏数世单传，其父母破产贿通。宰暗使人言于马氏，云：“若妇能以奸自认，便可设法减等。”马母劝陈氏，氏初不肯应，母言：“夫死妇寡，且又何益？”氏云：“妇人所争者节，节不失，寡何害？”母泣云：“妇之节，虚名也；夫之死，实祸也。贪虚名而受实祸，其何以堪？不如认奸，则夫妇完聚，僧为舅抵，足无憾矣。”氏泣从其请。及至官府，妇云：“认奸，夫得免乎？”官漫应之。妇又云：“若果令夫不死即认，否则已耳。”官力白不抵。翁姑共怂恿之，妇遂认供。画毕，氏云：“合因救夫而屈认奸，节何以明也？”袖出剪刀，自刺其喉，顷刻气绝。宰不得已，仍使马与僧并抵焉。氏母家无人，得以蒙溷消案。宰幸免。判曰：“氏救夫情切，甘冒不洁之名，以致情屈自戕。而夫仍不免死，皆系劣宰贪脏枉法，诪张为幻。按冥律，宰宜受炮烙刑，来生为犬。”一起直隶某县李姓，妻不育，买妾生三子。妻卒，其长子年二十余，次子十九，三子十七。因产起意，三子合谋，诱其父于野杀之。其庶母姑息未报官，饰词父外出。乡人共忿之，而畏事不敢轻举。又数年，其次子娶邻村某家，岳殷富。诸李常讹索财，往往不遂意。三子共谋以母尸诈索。次子令母服毒，母不肯，长者威胁，且云：“汝年已老，何乐于生？如此一死，棺殓丰富，快何如之！”母觳觫乞免，不听，提耳强灌之。母神色溃乱，舁至次男岳家身故。岳家鸣于官，官以自行服毒身死讹索，重责三子，使领尸回自埋。缘事关重大，未敢究其嗾使之由。而岳家因是拖累，家亦落。三子藁葬其母，事亦遂寝。按冥律：三子行同枭獍，宜凌迟处死，来生五世为豕，受宰割刑。宰贪贿枉法，宜肢解。一起畿南许姓，拐卖良家童男女二十二名口，未经破案。一起直隶刘张氏虐遇其夫前妻子，致逃窜身死。一起渤海王刘氏，为津门富室女仆，与男仆赵某通。赵，山右人，主知并逐，遂成夫妇。赁居津门南关外，数年生子一。氏夫王某，寻觅至津，氏设计谋杀。王无亲族，以故未经报官。凡此数案，尚无判语。余案颇繁，不遑备录。刘醒，已知其事，怒鞭仆。呼僧至，责其多事妄为，当有冥谴。僧惧，伏地衰宥。刘云：“泄我机秘，累我非浅。第既为尔所窥，讳之无益，烦尔告知世人，阳律幸免，阴司万不能漏，人宜修善，莫谓冥冥无知也。”越日，刘与仆俱行，不知所之。 
　　醉茶子曰：昭昭之报，即冥冥之刑，理固可信也。宋儒谓鬼神无非阴阳屈伸之理，驳释氏轮回之说。云人死为鬼，鬼又为人，如此生生不已，造物无权矣。然羊祜探环，非熊再世，显有明证，岂尽诬耶？则又云史传所载，如此等事极多，终不是正理，不可信也。不知理虽非正，事总非虚，岂即置而勿论乎？宋儒之迂拘，往往类此，真不足一噱。 
公输二则 
　　鲁班之灵迹昭昭，前曾志其疗疾之事。兹又闻二事，亦甚奇。邑带河门外玉皇阔，古刹也，殿宇巍峨，闬闳壮丽。殿前牌坊，木雕花牙，参差综错，备板精巧。康熙年间，拆坊重修，花牙不能复合，工师懊悔无策。有贩鬃刷子者至阁前，谓工人曰：“若兴土木大工，胡不买此？”众咄之曰：“我等瓦木作，用此奚为？客休矣。”其人徘徊久之，摘一柄赠其小工人曰：“试留之，当有大用。”工受之，视柄上镌一字，不识，持问工师。师视之，乃“班”字，恍然悟其为公输也。急寻其人，已渺。遂洗刷花牙尘垢，既浣，其左右数目字俱见，乃得合焉。 
　　邑天后宫建自前明，乾隆年重修大殿告成，众视式不如旧，然均未能指其所以然也。适有颠者至寺前，云美馔甚适口，但短盐耳。言之不休。或嘲之曰：“是何处骗得饮食，犹嫌无滋味也？”其人狂笑而去。工师见其行止非常，忽悟云：“盐者檐也，得毋檐微短乎？”再接檐椽数尺，视之则鸟革翚飞，形势殊可观矣。遍觅其人，不可得，或曰：“是鲁班也。” 
武清乙 
　　武清某乙，勇敢好武，善习拳勇。与里中健男角力，均莫能敌，以故勇名大著。先是乡俗，凡有丧者之家，每择一静室，盛设酒肴，布夹于地，扃门禁人窥探，夜深往往闻室中枷锁叉镮声。次日启视，地上或有人足迹、鸟兽蹄印等形，即知亡者后身托生何物，谓之出殃。此俗闻吾邑昔年亦然，自嘉庆年间始不行焉。某乙偶吊诸戚家，适遇殃期，欲窥其异，阻之不可，乃入室匿帷中。三更许，闻窗外旋风骤起，俄入室，烛摇摇欲灭。风定，有一鬼物立堂中，手持利叉，身高如中人，巨面高准深目，顶有双歧如角，皮色黝黑如熊掌，袒臂着朱裙。亡者被枷锁，伛偻随其后，谦抑如延上宾。鬼登筵大嚼，饕餮有声。乙视其状，暗思其貌虽狞恶，而身仅类中人，应无大力，盍出其不意而擒之？乃跃出大喝。物惊起，乙遽捉其发，而脑后殊濯濯然如髡，急按其脖，物伏于地，乙老拳毒手大肆发挥，物嗥叫欲遁，声啾啾然。乙捉其叉猛刺之，如烟而没。回顾亡者亦渺，而叉犹在手，喜其锋利。及晓视之，则银箔所糊，长仅尺许耳。 
张氏 
　　庚申夷警，邑有张氏携眷避地于邑西南村。村固僻静，僦居民房，院颇宽广。北屋三楹，张之家眷自居。其东房三楹，遣住奴婢。屋内惟土炕，覆以苇席，并无他物。居数日，每闻奇臭，地下时有麻蝇，未之异也。有小婢夜未寝，见堂中立一人，腥血遍体，骇呼同人，辄不复睹。众怪之，揭席验视，则砖土错杂，似新拆者。发其砖得一尸，血肉狼藉，肤革已腐，蛆蚋蠕蠕蠢动，始悟味之有由矣。急掩之，私白诸张。张惧，将移居，而主人坚持不可，揣其意，似恐漏泄者。张婉言厚赠，始得脱。后访闻此乡多盗，每劫行旅。尸或前日所杀者也。然张幸免矣。 
海惠寺 
　　邑海惠寺藏经阁上有大守宫，长几盈丈。夏夜见阁檐际有双灯，其目光也。阁终岁扃闭，檐下蓄群鸽，恒被守宫食啖，几无遗类。僧惧而祷之，每朔望供鸡子数十枚，辄被食去，而自此群鸽遂安。盖此物似有灵也。后置鸡蛋不食，疑其去也，遂不为备。一夕，僧梦一褐衣女子，颜色娇丽，谓僧曰：“妾寄居阁上久矣，向蒙赐食，心诚感之。近日不茹荤已年余矣，如再见惠，赐以面食，不必鸡蛋也。迟迟吾即去。此寺二十年后当有变革，公亦不久即归道山。”僧醒而异之，为备蒸饼数枚，果食去。明年，老僧圆寂，物亦不见。僧徒登阁，见香案上一物长数尺，状如山甲，疑守宫脱化之皮也。后寺废，乡人立为稽古书院。壬辰四月，寺被灾，阁遂荡然。 
献王墓 
　　献县农人，偶过献王墓，见地裂一罅，视之深邃，探身入，漆漆然暗不辨物。数武外，一灯焰微如豆，近前剔之，则光辉焕发，皓如白昼，照见宫阙重重，殉葬物率皆金玉。心利之，爱不胜收。忽闻冢外雷声甚厉，恐水骤至，急寻途奔，为物绊踬。俯拾之，乃银一饼，纳诸怀，匍匐而出。视其银铸汉篆一行，云“赏挑灯银五十两。”再诣其处，隙已复合。 
　　醉茶子曰：献王博学重儒，一时通经之士多游其门，洵汉代贤王也。其灵爽不没，宜矣。至千载前知，更叹古人之数学非后人所及。 
金氏祠 
　　邑金氏修葺家祠，移堂中神龛，其台下坐一黄鼠，合掌迭趺如人状，尸已僵。又守祠者闻空屋中人语，私瞰之，见二女子对立，高仅二尺许，蝉鬓蓬松，貌殊不恶，自肩以下则黄鼠也，闻嗽声辄不见。又有白狐，恒出拜月，吐丹如火球，上下旋转，习见不为怪也。 
地震 
　　光绪戊子五月初四未刻，忽闻空际如金鼓鸣，旋觉床榻倾侧，已而杯盂倾覆，几案拍簸，屋梁轧轧折声。急出门，则街上老幼男妇四散逃窜，神色张皇，或云墙欲倒，或呼屋欲颓，竭蹶颠跛，刻许始定。有自野外来者，见有烟云从地起，其声随之，河水翻腾喷沸，渡船几覆，亦一奇也。初八日，邑城中西南隅旧有水坑，积潦污黑，忽于是日午，坑中旋流如搅，污浊尽入地中，倏变为黄水如河，或谓地震所致。有老人曰：“果尔幸甚。闻山东某县，忽井水变为混如河水，识者曰：『此黄河水从地中行耳，不久河当徙。』后果如其言。”城中坑水忽变，未知何故，然两三日复依旧黑也。 
木怪 
　　邑东南乡民家榆树忽结果，如鸭蛋，破之有清黄。又其村民家败帚忽一夜生花，蓓蕾色如丁香。均妖异也。 
竹生花己丑夏，竹忽生花，状如小芦穗。邑中城关内外，有竹皆然，是亦异矣。昔闻凤食竹实。夫竹既能实，当必有花，特不见常开，为可奇耳。 
人面豆 
　　上谷某家，蓄黄豆数囤，忽变为人面形，老少男女不一，其状率皆愁惨，颔下有朱痕如血。又邑城外米铺亦有之。 
鼬鼠 
　　邑北门外归贾胡同饭馆，忽有黄鼠千百成群，自馆中出。时方卓午，悍不惧人，街衢几满，向西北去。大者口衔其子，狼狈而行。或云鼬鼠移居其宅，主于不祥。 
蛇异 
　　邑人某，乘舟将之豫省，泊舟野岸。岸上有古柳阴广亩余，见树上倒挂一蛇，粗殆如盎，首垂垂然向下欲堕，似有牵引之者。俯视地上，一小黑蛇长裁数寸，其细如箸，昂首向上，吸之以气。大蛇便委顿欲死，状甚困惫。舟子以小能制大，意颇不平，欲击以篙。邑人急止之曰：“彼形虽微，毒必更烈，击之不死，必受其殃。脱令大蛇得活，我辈其何以当？不如观之。”未几，小蛇愈吸，则大蛇愈下，首将及地，小蛇一跃入其口。大蛇屈伸掀动，倏坠于地，掉其尾，响如鸣鞭，草木为之分折，蹶然身挺如梁而毙。旋见其腹划然中裂，小蛇自腹出，越垄而去，其行如飞，瞥不复见。 
银异 
　　古人云：“大富由命，小富由勤。”至言也。夫人坐拥厚资，或因祖遗，或因自创，锦衣肉食，财雄一乡，是殆有命焉。若夫积铢累寸，薄有余赢，稍不勤俭，贫窘立至，事在人为。又不可尽委之于命也。至于无端而获窖藏，无端而得奇遇，不假经营，陡然富贵，谓非天授可乎？邑有于氏，赁鼓楼西第，每夜辄见鸡雏数十头盘桓床下，捉之瞥不复见。或告之曰：“此银之精也。细穷其出没之处，刺以银针，则巨金可获。”如其法，掘地数尺，得青铜钱十八枚，余无所获，大失所望。后时露光怪，于氏惧而他徙，遂无税居者。有某宦，浙人，在津候补，清苦异常。租其第，常不给值，主人令下逐客，而宦亦安之。一夕，偶因雨湿，墙塌半颓，拆其炕，见垒垒然白镪无算。于是偿其房值，加捐职衔，不半载，鹏程高举矣。又邑陈氏妇，每晚庭中纳凉，有火球的的然墙隅流走，不可奇也。渐绕其裙下，捉之，得银锞一锭。数夕皆然，计得十余两，后不复见。此二事，虽多寡不同，莫非命也。不然，何以于氏竭力求之而不能得，某宦无意而得之？陈氏不求而自至，他人千方百计而不能得之？银本无知，谁使之然耶？ 
慧海发逆之变，沧州赴义死者甚多，碧血渗地，白骨撑天。和尚慧海发大慈悲，与其徒负土掩胔，夜持火枪驱逐狼犬。以故州城外垒垒新冢，连亘数里，皆和尚之力也。遂因尸气蒸染成疫，以致圆寂。有某甲，结庐城外，贩卖柴草，每夜有叩门求火者，某从窗棂中递与之。日久颇厌，诘其求火何用，答以有要物急需寻觅，否则不敢屡渎。某问是何物，而必待夜求？其人不答，但浼其速赐火炬。某苦诘之，其人曰：“本不愿相告，君既穷究，不敢讳也。殆寻吾头耳。”某大惊，隔窗窥之，一无首人立窗外，大骇，昏晕。及晓，为人救苏，未几寻毙。 
厉鬼 
　　邑涌泉寺前烟馆，有吞烟毕命者。其铺因之收市，屋遂空闲，时露光怪，未之奇也。有僦其屋，复作芙蓉馆者，依然灯烛辉煌，烟云缭绕矣。一夜，有更夫过其处，见一鬼高三尺许，头巨如瓮，向其屋起拜作叩首状。更夫叱之，鬼遽反其面，目炯双灯，齿森长锯，嚅嚅作声，遽前相扑。更夫惊倒，鬼亦遂去。更夫狼狈而遁。 
返魂 
　　返魂之说，古或有之。招魂见于《离骚》。杜诗云：“招魂不曾来故乡。”又云：“环佩空归月夜魂。”是返魂之事，非尽诬也。邑有张妪者，患病暴亡，停尸床上，灵帷张而棺木备，但未殓耳。儿女辈衰绖环泣，妪忽呻吟，举家惊骇。妪渐能言，云：“适行数里，见漠漠黄沙，一望无际，不知路之东西，时之昏晓也。遥见一灯如豆，急趋就之，则有一人偃卧于床，灯设其侧。骇异间，身骤与之合，霍然遂醒，始悟为己复苏也。”于是儿女尽释凶服，妪从此亦愈。 
白夫人 
　　乡愚陋习，呼蛇为柳，猬为白，相沿已久。南门外东塔寺，仙祠也，中塑—老妪像，目为白老太太。一旦凭巫而言曰：“尔辈以我为何如人？”众以白仙对。巫曰：“非也。彼食粪之猬，有何法力？我许状元之母，诰命太夫人也。自受法海禅师之戒，居塔中修炼多年，罚限已满，复见天日。发大愿力，拔苦众生。尔辈休轻视之。”众唯唯，肃然起敬，焚香参拜，颜其寺曰“东塔”。此命名所由来也。愚人遂藉藉传其灵异，以为驾乎猬仙之上，倍敬谨焉。不知猬畜类也，蛇亦畜类也。白蛇之白也，又何异于白猬之白也。而祈福邀思者，日相接踵，一倡百和，彼白而我亦白之，亦何不思之甚耶！有阎姓子患病，其母入祠祷之，夜梦一妇人，年三十许，容貌白皙，缟素衣裳，为子按摩者再。次日，子霍然而愈，遂以为白夫人之灵也，诣寺顶礼焉。夫天下事固不必实有其人，人神之则神之，昔贤曾论之矣。愚谓有事虽鄙俚而不可废者，如关外之孟姜女庙是也。考古史传并不载其人，然事关节烈，即不可目为乌有子虚。何也？若谓无其人，则无其事；无其事，并节烈而亦妄矣，鸟可焉？故虽无稽，君子谓实有其事，以其足为人劝也。若白蛇传事本荒唐，亦无关轻重，而必指其人以实之，惑矣！ 
二童 
　　邑二童子，往城西郊外同捕促织。时已薄暮，捉得数十头，并置诸苇篓中。仍披荆拔茅，以搜求之。忽来一人，面目黧黑，枯瘦露骨，遽向前倒翻其篓，尽放其所捕之虫。童忿与争，其人不顾而去。二童并追之，入丛冢中，蹲伏草际。二童击以挖土之铲，其人起，欲遁。一童急捉之，瞥不复见，视手中，持乱发一团而已。 
鬼恋妇 
　　邑朱某，寓御河北岸。夜深，自隘巷归，见一家后窗临街，有男子伏窗窥视。朱责曰：“私窥人室，此是何意？”其人伏不动，朱怒曳之，其人遽反其面，色如枯木，乱发蓬飞，目眈眈有怒容，忿曰：“与尔何干？”以手拧其背，觉冷如冰而痛入骨，倏不复见。朱惊惶而遁。次日访之，知屋内某新娶再醮妇，是夜方合卺。识者谓：鬼乃妇之前夫。 
　　醉茶子曰：人恋其妇，死且不忘。一旦别抱琵琶，其饮恨九泉可知矣。力竭计穷，至于伏窗瞻望，其情殊可悯也。顾天下之大，娶再醮妇者如恒河沙数，而鬼之徘徊瞻者亦如恒河沙数。人欲续鸾胶，又何必效绥绥之雄狐哉！ 
尸哭 
　　邑张氏妇暴卒，停尸于床，忽自揭衾起坐，悲啼。家人以其苏，集前慰问。妇闭目无语，但有悲泣，至夜仍僵，天明复坐起悲啼。如是数日，家人咸畏恶之，乘其僵时而殓焉。夜闻柩中声如牛鸣，急瘗之。或以为邪祟所凭，或以为气闭，究不知其何故。 
沧州张 
　　沧州张某，贩杂货于山海关，与二三同人共处一室。甫灭烛，众尚未寝，忽门隙一响，有妇人赤身入，直至榻前，揭衾欲卧。张大呼有人，急击以拳，中床有声。众曰：“君梦呓耶！门已闭，人从何来？”张力握其臂，呼众秉烛。妇怒，搔其面，化作金光，破窗飞去。众秉烛至，见张面血流殷湿，爪印宛然，窗破一巨孔，相与骇异久之。 
控鬼 
　　介休诸生某，有胆略，善刀笔，乡里稍拂其意，辄健讼不休，人畏之如虎。夜自邻村归，见垄畔卧一大鬼，身长盈亩，曲肱作枕，齁齁酣睡。烛之，青面赤须，貌极狞恶，叱之不应，怒曰：“作怪惊人，毫无忌惮，定有讼尔。”抽笔作词，焚于城隍神前。略曰：“人鬼殊途，阴阳有界，鬼者自宜退藏于密。今庞然凶煞，丑恶异常，当道横陈，见者必惧。倘有单传之子，奉公之流，被其惊毙，则绝人嗣续，殃及善良，贻患甚巨。生问其故，彼默不言，亦殊坦傲。神者聪明正直，亟宜拘究惩责。”次日复经其处，见大鬼长跪，哀曰：“予夜察神也，偶贪杯酒，狼狈醉眠，冒犯文旌，自知罪该万死。昨被君控城隍，将达天庭，罚必不免。望先生恩施，格外作词开释，感德无穷矣。”生笑许之，乃作词焚之，后不复见。 
孽报 
　　疡医朱某，每晨施药。有男子年四十余，胸生一疮，其孔如杯，直达于背，脓溃腐臭，前后洞然如穿。医云：“症太险，非巨珠数钱和药不能疗。”某云：“果能愈疾，虽百颗不敢吝。”次日，携如豆大者数十枚，任医拣用。朱欢然受之，为之敷药而去。旁一人亦以微疮就医者，谓朱曰：“若疾可愈乎？”朱漫应之。其人曰：“是人必死，劝先生勿药。”朱惊曰：“君亦识症乎？”答曰：“若能识症，敢来妄渎先生？予以其人卜之，知其不可为也。”朱问其故，其人曰：“昔予与若从军楚地，官粮不足，率事劫掠，予亦不免。但予仅攫人财，不敢伤人命。一日，有老叟携二童逃难，男孩十余龄，女孩八九龄，皆其幼孙。某劫以威，叟战栗惶恐，跪云。『仅存川资二十两，聊以买命。』某收而释之。去教武，忽思叟棉衣甚厚，当有财物，追而索之。叟崩角流涕云。『并无他物，前途惟丐食耳。』悲惧殆甚可怜。某欲脱其棉衣，叟不肯云。『严冬酷寒，去衣必冻死。身已衰朽不足惜，其如二童孙何？望垂怜之。』予亦代为劝止。某益怒，曰：『尔尚怜惜二雏，先使尔绝念。』刃下，杀其女孩。叟泣不能仰，某攫其发，以刀槊其胸，洞穿于背，脏腑俱见，须臾而毙，解其衣。其童子惊毙道左。匆匆舍之而归。拆其衣，败絮中明珠甚伙，金叶数十张。归家暴富，田庐产业，居然素封。第数年来死亡相继，今日之疮，与叟之刀伤无异，非天报乎？”后闻果死，家亦败亡殆尽。 
　　醉茶子曰：报应之说，儒者勿讲，然旷观往事，理却不诬。汉亡于魏，魏亡于晋，篡夺受禅，若合符节。宋诛晋之子孙，齐诛宋之子孙，得天下于寡妇孤儿，即失天下于寡妇孤儿。其间稍存忠厚者，不戳先朝之后，其享国必久，如唐，如宋，如明，其显然者也。天道好还，理自不爽，似不可尽以为诬。至匹夫匹妇，如沧海之一粟，其行事之善恶，天地鬼神，岂屑与较？然报应亦殊不漏。佛氏果报之说，谓补儒书之未言可也。 
泥桃 
　　房山农人，耕地得古瓦瓮七八具，覆以石板。碎之，得五铢半两钱数万，古绣斑斓，洵汉代物。予曾购得数百枚。有农子羡其事，亦于近处掘之，得一瓦罐，发之，中空无物。罐下有小坎，中有一泥桃大碗许，承以莲座，持归置诸灶台。夜闻满室作响，审视，乃泥桃跳跃如抛球然。怪而灼之以火，吱吱作声，出清烟一缕，自此遂如顽泥。或云是僧家火化后，合骨灰为之。理或然欤？ 
千里井 
　　房山农人偶山行，据石小憩。石大如斗，晶莹洞澈，中贮以水。携归示人，或云石胆，可治目疾。诣都求售，并无问者。怒碎之，水溅地上。后又有某乙得一石，大仅如拳，水莹然如玉壶冰。携至都，遇西人请其值，对以百金。西人云：“如此宝，价岂仅是，客得毋戏耶？”乃赠以四百金。乙欣然受之，曰：“实不相欺，仆本拾之山中者，不知其为何宝焉？”西人云：“此名千里井。置诸坎中，水用之不竭，行军赖之。故宝耳。” 
灶神 
　　邑牛姥，幼时，其家祭灶，见有神人盔铠骏马，遍体金光，绚烂夺目，自屋内出，冉冉升霄而去，与世所传着皂衣者迥殊，是不可解矣。 
尸变 
　　尸变一事，近世恒有，不可目为乌有子虚也。有营卒永平人，从军去家百里，遇贼断其臂，负痛而返，奔波颇苦。官遣人随之，与之食则食，否则不语。及至家，入门悲喜交集，方欲语，猝然而倒，抚之气绝。有友人客临安时，村中赛会演戏。方卓午，村人聚观甚多，忽见一人缨冠袍服，闭目不语，怀抱担杖跳跃而来。识者曰：“此某家翁新死者，胡为乎来？”众骇奔窜，乱如沸鼎。或投以枕，尸蹶然倒。又典商伙友某卒，停尸未殓，待其亲丁人而未至，尸忽起。守者奔走，尸绕院盘桓数刻，始归，卧原处不动。凡此皆尸变之类。若营卒则猝受重伤，气聚未便即死，归则心事了而气散毙矣，与尸变不同，然亦可惨矣。 
产蛆 
　　静海西村，有农家妇产一物，状如蛆，前锐后齐，长六寸许。有口，饥就母怀食乳，饱则卧枕席间。其家恶而杀之，刀斧不能伤。置之隘巷，辄复自还。数年渐长，家人习见勿怪也。与之糇粮亦能食。今长数尺，粗如匏，颇似有知。妇后又生子，每出，呼蛆守之。蛆蠕蠕然卧橱边，儿匍匐，蛆则阻之。每有亲友至，蛆自匿，客去复出。有老妪曾见之，今仍存，且能隐见不测。 
陈差官 
　　军械所差官陈某，目能视鬼，所言与纪文达公笔记略同。尝言：“日正午无鬼，余时皆有，夜则尤多。邑城内水月庵前后，至夜则坐者、卧者皆鬼也，遇人来则避之。或猝不及躲，为人冲倒，则其形散而不复能聚。”有某军门之子病笃，邀陈往视。陈云：“公子魂已离舍，恐不能愈，请为备后事可也。”未几果卒。或询其故，云：“凡人病甚，则魂必出其躯壳，恒在左右，离身不远。若离床则病笃，出房舍则必毙矣。”又云：“每清明、中元节、年终，鬼必还家取纸钱。尝见其家贫有不焚者，则鬼徘徊门左，状甚凄楚，至有零涕者。”问纸钱有益乎？云：“鬼所持者如真钱也。凡世所焚车马舆轿箱柜刍灵等物，至冥中俱化为真。”陈每天晚则厌出，自言每逢恶鬼，亦颇畏恶。故声明夜不当差。不得已夜出，则提灯低首疾行，目不邪视，言墙隅宅中阴暗密无人处，鬼多聚之。寻常所遇者大抵皆枯瘦愁惨多戚容，体胖容舒者甚少。又见有奇形怪状，头巨如丘，身高盈丈，青面朱发，如世塑之夜叉、魍魍极其丑恶者，不知人死后胡以化为此态，莫明其故也。每劝人夜行必须执炬，则鬼见火光自避。察其所言，似非尽诬。军械所与水月庵相连，庵前放花爆，陈戒其友人勿出视。是夕人众拥挤，压死数人，盖陈预见有厉鬼也。一日与友同往西沽，途中见一家双闭其门，陈曰：“是将有凶死者。”其友不信。未几有二人从内奔出，神色惊惶，访之其家，果有缢死者。友询陈何知，曰：“吾见有缢鬼入，故知其有变也。”友云：“既见鬼觅代，勿能救与？”曰：“不敢多事。”昔罗两峰目能视鬼，其所言者亦类此。然则无鬼论可勿广矣。 
樊英 
　　樊英者，狐女也。邑南村有刘氏子，劫孤。弱冠，美丰姿，读书颇慧。诣城内就师读，偶游街市，遇一女子，绿鬟垂鬓，绛纱短衫，裙下双翘如笋，爱好之，目不斜瞬。女微觉，红涨于面，掩袖而过。刘归，冥想废读，托故归家，眠餐顿减。忽一夕，月色昏黄，有叩扉者。出视，则向所遇女子也。延之入，倚灯坐，羞涩不语。刘惊喜，不知所措。半晌不言去。刘出视，家人皆将就寝，遂归斋，掩其扉，与共寝处。天将明，女自去。如是月余，人无知者。二人情好益笃。生穷其家室，语殊含混。生以爱故，亦不穷究。隐为蓄甘旨，女笑云：“无须，我能致之。”探袖中出果饵及肴酒，罔不精美。生每有所欲，应念辄至，因知其为狐仙。母为生议婚，力阻不愿。后为家人所窥，母令绝之，生不忍。又数载，生呕血病危，女扶持倍谨，恒终日不去，家人佥呼为娘子。未几生亡，女披麻哭泣尽礼，稽首向母曰：“母请勿忧，此后奉养，新妇之责也。”生殡后，女去，留一巨布囊，云：“如有所需，探此可得。”母晨炊取米，果不爽。由是饥求食，寒索衣，皆仰给此囊，以故家稍裕，而女去如黄鹤矣。有邻村某氏子，乃杭人寓居者，相传得美妇，闻其状，颇类狐女。母因往视，新妇则樊英也。母怒，责其失节，且戒其家速绝，不然狐蛊亦类吾儿。樊英泣曰：“儿三岁为妇，未敢失德，且报母不为不至。夫死再醮，亦常之事。身虽嫁而犹养姑，以视悻悻出门视翁姑如寇仇者，毋将何以责之？”母语塞，盖隐刺刘姥也。母归，疑女与绝，及探囊，依然得物，始喜。终母之世，供给勿衰，母死始罢。或云樊英诚贤，惜其未明大节也。 
　　醉茶子曰：明大节，人且难之，况狐耶？尝见某仆妇，与其夫伉俪颇笃。夫死家贫，瘗诸荒冢。越数载，自买新阡数亩，求其夫柩，不可辨识。或教以长绳系马鞍，缚绳腰际，曳之哭且行，有所阻，就其处掘之，果得夫柩。遂迁葬焉。噫！可谓贤矣。后晚年不贞，其主人有二童，先后私之。又某氏妇容貌娴雅，夫妇甚和。夫死不嫁，与某私，生子，伪为讨螟蛉者，以延夫嗣。之二妇者，可谓深于情而越于礼矣。一以夫骨为重，而必致之安土，但知瘗夫为义，不知贻夫耻为大不义也。其初心可取，特欲心炽，力不能遏，以至晚节不终。一以无后为负夫，不知犯淫为更负夫。然究其初心，未必真为夫嗣计。纵使真为夫嗣计，异姓螟蛉犹有乱宗之嫌，而乃辱身乞种，岂复有人理哉？特淫焰炽盛，居然生子，又不忍割爱，遂日留而养之，所谓机变之巧，无所用耻焉。总之，女德无极，第见其工貌胜人，即许为贤，奚可哉？前妇愚蠢，此妇淫而多机警矣。 
役夫 
　　辛卯夏，有挖河之役。有役夫数十人，共往宁河兴工之所。中有一夫，相失在后。日将暮，渴甚，而旷野无人，去驿亭绝远，徘徊道左。忽见禾黍深处有房舍，就之，闬闳壮丽，类世家。不敢遽入，蹲踞门旁，以待阍者。俄一女子红妆颇艳，自内出，询其何为。役夫言其始末，并求赐饮。女子笑云：“易耳。”乃延入，云：“我家固无男子，俟侬为尔煮茶。”俄而玉碗金壶，酌以佳茗。役夫饮毕，方欲辞行，女云：“日将坠矣，得毋饥乎？”役夫得茶已属望外，闻欲赐食，欢甚，急应以唯唯。女子乃招至寝室，其中金玉锦锈，备极辉煌，所陈设之物，多不能指其名。于是坐立几不能自主。女子出厨间物列几上，罔不甘旨，役夫大肆饕餮。饭罢，女治枕栖，止之宿。役夫生平未谙此乐，自惭形秽，踌躇不安。女笑曰：“勿尔迂拘，苟愿永好，老于是乡，足尔一生温饱矣。”役夫居数日，见女子神气举止不类常人，转自恐，因云：“家有老母妻子，须身自作苦，以供赡养。若久留于此，八日冻馁矣。请暂去复来。”女云：“去则去耳，再来难矣。”乃送之出门去。役夫至工所，诸人怪其来晚。役备述其事，众夫共往，至其处，禾黍油油，迥无屋宇，诧异而返，未知是鬼是狐。 
　　醉茶子曰：闻之役夫蠢然一村汉耳，而倚翠偎红，竟得数日艳福，亦殊出人意外。古人云：“作得一日神仙，虽死无憾。”其役夫之谓乎？顾役之愚浊，不能终享清福，固无足论；而为仙子者，亦漫不加察，冒然纳之，陡然舍之，是果何心哉？世岂无翩翩美少，而适逢此蠢蠢者，遽纳之东床，想真仙断不出此，此必采补之流耳。 
浙生 
　　浙江某生，传者逸其姓氏。入北闱乡试。场后登车将返津门，途次遇雨。半里外有兰若，往投止焉。僧延入一斗室，颇雅浩。夜息灯寝，忽有啜泣声在承尘上，知为狐，姑听之。忽又作笑声，然稍止，辄复呜呜咽咽，声甚悲，旋又大笑。士大骇。未几，笑止而哭，哭止而笑。细辨之，乃出一人，心益不解。至天晓，始不复闻。忽有一人在旁问曰：“尔良夜不眠，忽哭忽笑，其意何居？”答曰：“我炼形拜月，吐纳采补，数百年来，甘苦备尝。至今日支体官骸，与人无异，大丹将成，此一乐也。倘顿遭雷劫，则夙昔功苦一朝瓦解，尽归灰烬，殊觉可惜。思量至此，不觉肝为之摧，心为之酸，潸焉出涕，几不知泪之所自来也。转思幸免雷殛，则从此升碧霄，登紫府，优游自得，与黄石、赤松辈共朝夕，将入王母之宫，而听董双成之雅乐，许飞琼之妙音，餐沆瀣，咽琼浆，食仙桃，长生不老，俯视尘世之冠冕，真若泥涂富贵，直如幻梦，不亦乐乎，又不禁为之狂笑。”一人曰：“尔休矣。凡修道之人，心宜淡定。尔私欲撞扰，倾刻万念，甚非法也。”其人又刺剌强辩。浙人闻之叱曰：“此等细事，值得悲喜交集？絮絮聒聒，扰我清眠。再不止，我便觅天师符印至。”再听之，则寂然。生暗喜狐之畏己也，方欲安眠，忽闻大呼曰：“某人，尔责我而不自责。汝前科乡试出场后，在京寓候榜，忽作得意想，则手舞足蹈，云。『我今秋折桂，明春攀杏，从此高车驷马，将华丽其衣服，夸耀夫乡里，高步青云，俯视一切，乐何如之！』于是拊掌大笑。尔以我未之闻耶？俄而飞骑报入，尔神色张皇，坐卧不定，非喜非惧，非乐非忧，我口直不能形容其状。既而红箓无名，孙山被落，尔则顿足痛骂，涕泗交流。仆来则咤叱泄忿，店主人至则迁怒挥拳，指桑詈槐，丑态百出。尔以我未之见耶？今亦诮我耶？我亦自知忽悲忽乐厌人听闻，然不至如尔之令人难堪也。”生闻之益怒，奋身即起，闻承尘上嗤嗤笑声，云：“修道之人与读书之士，皆宜平心静气。仆自此闻命矣。一语奉赠，至重阳后勿复作前态。”再听则寂然矣。天明晴霁，登车就道，回思狐言，不觉哑然自笑。到津为友人述之，无不哄堂。 
　　醉茶子曰：荣辱得失之心，虽仙不免。当局者苦于不自知，所难堪者旁观之匿笑耳。若以禅理论，万事皆空，不但雪窗萤火为多事，即炼形吐纳亦多事。果如是，成何世界耶？所以人当尽心竭力，以尽人事，成败富贵，一听诸天可也。 
树怪 
　　乙酉夏，移居城南第。庭有枯树，百余年物也。众以为钱神所凭，颇祈祷之。是岁除夕，邻家子见有白须叟踞树巅，予诗以嘲之。诗云：“恐予志怪少新奇，树露精灵树有知。暴客谅非来陋巷，老翁何故上枯枝。送穷愧我无长策，祈福嗤人枉费词。”“是鬼是仙还是盗，眼前傀儡太支离。皓首庞眉恍露身，无端惊喜动居邻。世间宁有摇钱树，天下何多妄想人。尔欲保身须匿迹，我将纵斧即摧薪。松能不老椿能寿，浪说仙灵恐未真。” 
夜游神 
　　夜游神，往往为人所遇。以予所闻者言之，一在邑东关外崇宁宫前，有王某夜行，见墙阴一物如袱，俯视乃巨靴，长约三尺许。举头则眉际复一靴，大亦相等。仰望一巨人，坐檐际，高约数丈，迭腿而坐。踌踌间，忽有一人提灯笼而来，巨人抬其足，其人若未之见，匆匆遂过。王亦欲随之过，巨人仍以足挡之。相持数刻，始不见。归家后，不数日而亡。殆衰气所感，鬼神揶揄之也。又某宦寓河北客舍，好樗蒲。正月间，访友人赌戏，归店时已三鼓，月色微明。至北关浮桥，见钞关东有巨人坐屋上，高以丈计，其服制仿佛纱帽宽袍，气象雄阔。某骇，几不能步。视所提之灯，光小如豆，踯蹰不前，俄而不见。某归后亦无恙。 
张桂 
　　邑有张桂者，寓御河北岸钞关东。其邻杨氏，与对门居。张偶夜归，见杨氏门前立一人，身极削瘦，凉帽青衣，肩披搭橐，中露公文数角，仿佛公人。张怪而就视，见其面白如粉，双目微圆如豆。悟其为鬼，急奔入家，闭其户。乃登梯再视，则乌有矣。是夜杨氏归卒。殆阴曹之勾役也。 
双头豕 
　　邑城中有某氏，产小豕两头，一身八足双尾者，群以为异。然不足异也，盖畜类如豚犬等，皆一产数子。猪之双首双尾一身八足者，乃其胎未分，粘合为一。如桃香瓜果中，有并蒂孪子者，亦二子未分，长而为一也。猪亦类是。若鹅之两头者，乃两雄共一雌，雄气杂也。或问犬先产者身小，后产者身转大，此何以故？曰：此最易解。先产者其后坐之胎也，后产者其先坐之胎也。胎先成者故大，后成者故小。及生时则后者在先，先者在后。此非大小之明验欤？近来颇讲格致之学，识者当不以吾言为河汉。 
杜醒山 
　　邑人杜醒山妻病，夜出延医，觉有拍其肩者。回顾阒其无人。去数武，遇其亡友王某，怪而呼之。不应。或先或后，随行半里许，旋失所在。俄有红旗绕足旋舞，俯拾则无。甚恶之，以为妻寿不永也。归家就寝。后闻有扣门者。出视，则其亡友赤身无衣，势将扑捉。一惊而寤，顿觉身冷如渥冰水。自此患病，遂至不起，而妻竟无恙。 
张绅士 
　　邑绅张某寝疾，夜有巨鬼鞠躬倒入其室，臀塞寝门几满。旋伸臂于床前，拳大如斗，以签示病者，票四月十四日。张大惊，鬼亦自去。时二月也，计其期尚余百日。乃至闰二月十四日而卒，始悟四月乃两月之隐语也。光绪庚寅年事。 
陈某 
　　邑陈某入山买果品，路行失道。见荒郊一野寺，入投止焉。四面墙垣俱圮，似久无僧。正殿残破过半，东廊灰尘几满。窗下停一柩，若新殓者。乃趋西廊，展衾神座右。二更许，万籁无声，忽东廊柩爆然作响，侦视棺上坐一女子，模糊莫辨容色。大恐，乃曳衾匿案下，伏身屏气以听。半晌，有二健夫入，各携酒肴，踞地饮饫。其一劝饮甚殷，对坐者饮颇豪。未几，颓然醉卧，劝饮者遽抽刀决其首，尸倒案侧，头碌碌然滚神座下。旋至东廊柩前，呼曰：“我为尔报厥仇矣！”出门遂去。陈心胆俱碎。忽闻棺响，女子从棺内出，至西廊尸前，伏闻其首，旋起立大笑，声烈烈如鸮。陈毛发森竖，缩项不敢呼息。俄女子去。片刻棺响，女复来，如前状，旋又去。陈视天色已明，悄无人迹，遂狼狈而遁。 
郭氏妇 
　　邑人郭姓妇某氏，与其夫反目。诟谇之际，怒云：“如此相逼，我便自缢！”盖气愤语也。其邻陈姓者，目能视鬼，与郭妻遇，问曰：“嫂因何事而欲轻生？”氏言无之。陈云：“适见缢鬼相随，何便云无？”氏始悟前日语，而鬼因其隙而乘之也。 
　　醉茶子曰：十目十手，指视维严。言一出而鬼即乘之，以是知祸福之来，求之自己，言可妄发乎哉！ 
分水箭 
　　海河滨有菜园，圃中结一瓠，长白异常。有术人口操南音，向老圃购此瓠。老圃云：“瓠老不堪食，留作种者。客买是奚为？”术士出重价，意在必售。老圃因其出重价也，靳不与。术士愈增价，老圃知其有异，云：“客不明告以故，虽千金弗易也。”术士不得已告曰：“津中三岔河底有分水箭，众流汇海而直下者恃有此箭，否则成巨浸矣。若得此宝，值千金。第有老龙看守，必以术取。今得此瓠，骑此可以下水，与老龙战。兹即实告，且有所烦：某日子夜与君同往，授君五色旗。待予入水后，俟有手出水上，见何色手，以何色旗与之，万匆惊骇。与毕静候片刻，予得宝出，当厚酬君。”老圃许之，乃摘瓠去。越数日，夜已交子，月明如昼，术士驾小舟邀老圃往。至则披发跣足，投瓠于水，跨之而下。旋见波浪翻沸，一巨手出水面，大如箕，色正赤，老圃急以赤旗与之。又数刻，出一黑手，大如前状，又以黑旗与之。旋见水波汹涌，高出于岸，小舟飘荡欲翻。老圃暗想：宝所以镇河，一方福也，为彼将去，水灾立至，吾其鱼矣。俄出一白手，圃以黄旗与之。倏水星迸沸，白手复出，圃又与以青旗。是时小舟摆拨欲沉，老圃急划船至岸，跃下观之。见白手出水上，半晌不退。四外水立如山，忽訇然震响如雷，波涛渐平，见术士尸浮上，身首异处，顺流而下。老圃自返。 
土偶 
　　邑城隍祠两廊中，所塑土偶最精。凡油鼎刀山诸狱，削肠剖腹等形，无不神采生动，宛肖其真。庚寅岁重修，好事者塑一产亡鬼，翠蛾愁锁，红粉娇啼，两鬓蓬飞，七窍丹渍，背负雨伞蒲团，犹活泼类生。三月间，有某姓妇，患产难，危在旦夕。忽闻门外有号泣声，其家人出视，见一妇倚门呜咽，酷似庙中所塑者，惊疑间即失所在。旋闻产妇大呼有鬼，转瞬即气绝矣。后往往深夜辄出为祟，遂毁其像，乃安。盖物太肖人形，感异气即足为怪，况工人聚精凝神之作乎？ 
剃发匠 
　　王某者，昔充营卒，曾从军江浙。后流落津门，为人剃发，与同寓三人俱患疫不起。见病者口鼻出血即毙，心知其异。觉己鼻口中血似欲滥，强忍而抑之。未几，神昏瞆，见二役持签提锁，势甚猛厉，将欲加之锁。一役曰：“姑待姑待，彼阳光尚旺，俟其血出，勾之不迟。”王闻之，心益惴惴。未几，胸如油沸，热不能遏，遂哇之，血出，顿清爽，觉魂一缕如烟，自顶上出。回顾二役，不知所往。乃出门信步行，飘飘然身轻如叶。欻至一处，道旁大席棚高于楼阁，棚中人来往纷杂甚伙。窥探间，二役忽至，猝以锁系其项，曰：“随我见官去。”王急与争。二人强曳之棚内，见北面有暖阁，捽之使跪，云：“听大人吩咐。”王仰视，见黑烟笼罩，暗不辨物。阁上责之曰：“尔何敢抗违公差，逗留不至？”王云：“小人非敢抵差，只因有未了之公事，是以迟迟。”问何事不了，曰：“方今中外交涉，难保必无事端，将为朝廷效死命耳。千把之职虽微，尽忠则一。但此热念不自能已，倘假数年，小人之愿也。如其数尽，又何敢违？”神默然，命左右稽其册，果以军功曾授千总不诬。神嘉其忠，赐寿一纪，遣之还。霍然遂苏。光绪庚寅三月事。今其人尚存。 
　　醉茶子曰：听其谲词，遽增其寿，神几近悠悠矣。虽然，言为心声，侃侃之论，竟出于剃发者之口，以是知无是心者无是言也。善则必赏，所以劝恶，神岂妄哉！ 
蜈蚣 
　　邑西南村郊外有大蜈蚣，长约五尺余，宽半尺，出没不测。夜则有光如炬，照灼数步。村人患之，集众持梃冥搜，得于草莽中，盘伏如带。众击以梃，夭矫难制，众惧奔避。有二健夫奋力乱击始毙，归觉肢体麻术。视其二人之臂，均黑肿如墨。盖物最毒，虽未着手，而从梃递及。是知怪物不可以力敌也。 
疟童 
　　苏州李氏妇，寄寓于津，患疟疾。昏乱中见一物如猫，跃登其榻。细视乃一小童子，绿衣红裤朱履，头绾双髻。向之笑，辄寒热交作，至昏昏睡去，则不知何作矣。如是数夕，悟其为疟鬼，欲驱之，而无术也。一夕，甫登床，作退缩状。妇返顾，见窗上有剖瓜刀一柄，因思必其所畏。次日以刀置枕畔，果不敢近。妇取以掷之，物吱吱嗥叫而遁。自是病愈。 
草偶 
　　邑梁氏，营造墓田极奢侈，旁建房舍亦宏壮。是村有富户某姓，秋获积粟盈仓，往往亏歉。怪而察之，殊无盗迹。疑仆，诮责之。仆冤甚，夜伺之。见二巨人头大如釜，身高丈余，月光下金铠辉煌，手持画戟，越垣过，直至仓房。门自启，鞠躬入，俯掬菽麦，饱饫而去。仆遥尾之，入梁氏殡宫，遂不见。次早白诸主人，乃集多人共往搜之，有送葬刍灵，方弼、方相二草偶，酷似所见。破其腹，得菽麦数十斛。火之，怪遂绝。 
缸怪 
　　邑西关内民家有投缸毙者，时见怪异。一夕月明，院内有声如碌碡。转视之，一巨瓮中有人倒矗，竖其双足，旋转不休，犬吠随之。人见者辄病。其宅几易数主，居皆不安。有夏姓者寓是宅，拆房重修，于大门楼粱间得一术匣，中盛小泥缸长寸许，一小泥人倒竖其中，宛如昔之所见。方悟工师之妖术，致使居者遭凶祸焉。 
　　醉茶子曰：世所患之邪祟，大抵皆类此，不必真鬼魅也。顾工师镇魇之术，致使人投缸而毙，则邪术亦可畏也已。

