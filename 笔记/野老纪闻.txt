野老纪闻 宋 王大成

    先人旧在唯室陈先生讲席，及见诸所从游，如和靖尹先生之流，有《野老纪闻》数篇，未暇诠次，姑录梗概于此。
    林文节作启谢诸公，于苏子由，有一联云：“父子以文章冠世，迈渊云司马之才；兄弟以方正决科，冠晁董公孙之对。”言渊云司马皆蜀人。及绍圣中，行子由谪词云：“父子兄弟，挟机权变诈，惊愚惑众。”子由捧之泣曰：“某兄弟固无足言，先人何罪邪？”绍圣初，在外制行元诸公谪词，是非去取，固时相风旨，然而命词似西汉诏令，有五言体。于苏子瞻一词，尤不草草。苏见之，曰：“林大亦能作文章邪？”其词有云：“若讥朕过失，亦何所不容？乃代予言，诋诬圣考，乖父子之恩，害君臣之义，在于行路，犹不戴天；顾视士民，复何面目？”又曰：“虽汝轼文足以惑众，辩足以饰非，然而自绝君亲，又将谁怼？”
    或问《新唐书》与《史记》所以异，余告之曰：不辨可也。《唐书》如近世许道宁辈画山水，是真画也。《太史公书》如郭忠恕画天外数峰，略有笔墨，然而使人见而心服者，在笔墨之外也。
    子瞻问欧阳公曰：“《五代史》可传后也乎？”公曰：“修于此窃有善善恶恶之志。”苏公曰：“韩通无传，恶得为善善恶恶？”公默然。通，周臣也。陈桥兵变，归戴永昌，通擐甲誓师，出抗而死。
    子由作文潞公麻词云：“郭氏有永巷之严，裴公有绿野之胜。”乃饯文公归洛致语耳，非王言也。
    子由代兄作中书舍人启，称“伏念某草茅下士，蓬荜书生。”子瞻以笔圈“伏念某”，用“但卑末”三字。
    蔡元长作问宗良麻词曰：“遂升开府之司。”
    退之作平淮西碑，功归裴度。李不服，后命段文昌为之。东坡作上清储祥宫碑，后坐元党人所为，命蔡元长易之，文词相去什伯矣。
    蔡元长题泗州塔，名“泗州大圣之塔”。及鲁直过，改题为“大圣僧伽之塔”。
    靖康末，虏人立张邦昌，颜博文作赦书，云“无德者亡，知讴歌之已去；当仁不让，信历数之有归”等语，无非吠尧之辞，闻者骇愕。及以大宝归，上表云：“孔子从佛之召，意在尊周；纪信乘汉王之车，誓将诳楚。”
    宣和乙巳，上皇内禅，吴敏元中建议。及谢门下侍郎表云：“上皇倦勤，授皇图于元子；微臣摄直，适视草于禁中。初无一言，以赞大议。”君子与其不伐。
    司马文正不喜《孟子》，作《疑孟》十余篇，皆求瑕语。余欲作《辨疑》示后人，未暇也。晁说之以道自云受学于司马公，因作《诋孟》一书。江南僧宗杲云：“晁以道可谓不善学柳下惠矣。”
    国朝修史书，盗贼王捉鬼之属，不满数千人，亦载于史，义似未安。齐豹书盗而不名，《春秋》之法也。
    狄青为枢密使，自恃有功，骄蹇不恭，怙惜士卒。每得衣粮，皆负之曰：“此狄家爷爷所赐。”朝廷患之。时文潞公当国，建言以两镇节度使出之。青自陈无功而受两镇节旄，无辜而出典外藩。仁宗亦然之。及文公以对，上道此语，且言狄青忠臣。公曰：“太祖岂非周世宗忠臣？但得军情，所以有陈桥之变。”上默然。青未知，到中书，再以前语白文公。文公直视语之曰：“无他，朝廷疑尔。”青惊怖，却行数步。青在镇，每月两遣中使抚问。青闻中使来，即惊疑终日。不半年，疾作而卒，皆文公之谋也。
    蔡京为翰林承旨，陈莹中已言：“治乱之分，在京用否。”蔡元康济问之，曰：“京，小人也，尤好交诸宦者，京得志，则宦者用，京与宦者得志，天下何以不乱？”靖康初，贬京分司，与莹中赠谏议大夫命齐下。
    方惟深子通隐于吴，吴人宗之。以诗行，其诗格高下，似晚唐诸人。绝不喜苏子瞻诗文，至云淫言亵语，使驴儿马子决骤。胡文仲连因语及苏诗云：“清寒入山骨，草木尽坚痰。”子通曰：“做多，自然有一句半句道得著也。”余问何至，曰：“子通及识苏公，苏公之讥评诗文，殆无逃者。”子通必尝见薄于苏，故终身衔之。
    李景夏问章子厚曰：“邹浩谏立后，何不与闲曹塌可？却置狱远贬，就其名声。”子厚自失良久，曰：“君不知先帝怒甚。”
    李汉老云：“汪彦章、孙仲益，四六各得一体，汪善铺叙，孙善点缀。”
    林季野观鲁直诗，纳绎再四，云：“诗未必篇篇佳，但格制高耳。”
    蔡京与了翁有笔砚之旧，了翁深疾之。尝入朝，已立班，上御殿差晚，杲日照耀，众莫敢仰视，京注目，久而不瞬。谓同省曰：“此公真大贵人也。”或曰：“公明知其贵，胡不少贬？而议论之间有不恕，何邪？”了翁诵老杜诗曰：“射人先射马，擒贼先擒王。且此人得志，乃国家之大贼，天下之大蜮。”遂以急速公事，请疏京悖逆奸诈十事。
    杨龟山见李伯纪，责降中造宅，谓人曰：“李三好闲不得。”
    余尝论作诗文，若不得其道，则千诗一诗，千句一句，自少壮至老熟，犹旦暮也。居仁之于诗，每一见一变，至于今乎其未已，此岂偶然哉？
    山谷云：“诗意无穷，人之才有限。以有限之才，追无穷之意，虽渊明少陵，不能尽也。然不易其意，而造其语，谓之换骨法。规模其意形容之，谓之夺胎法。”
    韩退之《答李翱书》，老苏《上欧公书》，最见为文养气妙处。西汉自王褒以下文字，专事词藻，不复简古。而谷永等书，杂引经传，无复己见，而古学远矣。此学者所宜深戒。
    《汉高纪》诏令雄健，《孝文纪》诏令温润，去先秦古书不远，后世不能及。至孝武诏令，始事文采，亦浸衰矣。
    凡读史，每看一传，先定此人是何色目人：或道义，或才德。大节无亏，人品既定，然后看一传文字如何。全篇文体既已了然，后采摘人事，可为何用，奇词妙语，可以佐笔端者记之。如此读史，庶不空遮眼也。若于此数者之中，只作一事功夫，恐未为尽善耳。此唯室看史法。
    东坡三马赞：“振鬣长鸣，万马皆喑。”此皆记不传之妙，学文者能涵泳此等语，自然有入处。
    东坡云：“意尽而言止者，天下之至言也。然而言止而意不尽，尤为极致。如《礼记》、《左传》可见。”
    石林每夜必延诸子女儿妇列坐说《春秋》。听者不悦曰：“翁又讲说《春秋》邪？”
    石林作文，必有格。昭慈上仙，石林入郡中制服，馆于州北空相寺。方致思作慰表间，门人有见之者，方坐，复有谒者至，石林出迎接。案上有一编书，题云：文格十七。启之，乃唐人慰表十三篇，皆当时相类者。
    石林凡看文字，采两字以上对句，举子用作赋，入仕用作四六，显达用作制诰。两字议论，举子用作论策，入仕用作长书，显达用作子。
    陈莹中云：“元丰乙丑，为礼闱检点官。时范淳夫同在院，与淳夫同舍，因语及颜子‘不迁怒，不贰过’。范公言：‘惟伯淳先生能之。’余问曰：‘伯淳谓谁？’范公默然久之，曰：‘君乃不知有程伯淳乎？’余谢曰：‘生长东南，实未知之。’余时年二十九，自是常以寡陋自愧。”
    《易》乾卦一阴生为后，二阴生为遁。阴，小人象。阴至于二，则二与五相应，是君子与小人相应，而君子则当遁矣。故二阴生，卦则为遁。此沈浚道源云。
    齐地有虫类蚯蚓，大者人谓之曲善，擘地以行，呼之声也。孟子所谓：‘吾必以仲子为巨擘者’，即蚯蚓之大者。盖先尝谓蚓，而后充其操。注以为大指，非也。
    今之与杨、墨辩者，如追放豚。既入其笠，又从而招之。说者以为{艹立}阑也，非也，香白芷之类异名，豚之所甘，既放之得所，又招之，非善治邪说者也。
    秦相桧，自遭施全见刺之后，常独处一阁，虽奴仆，非命不敢辄入。季年违豫三衙，杨存中、成闵、赵密往问疾，召入室中，款语久之。言及近日表勋酒颇佳，表勋，赐酒名也，各赠两器，皆降阶谢复坐。顾无仆从，自携出室，亦见驾驭之术。
    税欲外严而内宽，酒欲内严而外宽。
    显仁遗诏曰：“东宫有千八百三十万缗，奇数为献，遗世多疵。”文潞公遗张贵妃灯笼锦，事甚暧昧，盖家人之节不谨故尔。文公初不知也，然公安受其谤而不辨，益见文公之容。
    释氏但知极高明，而不能道中庸。原其学本于和顺，于道德至理于义则违之，故治国不得。
    胡如村言：“嘉以前士风，宰相与庶官书启，具衔，前名后押字，外封全写衔，封皮上头乘签子云：‘书上某官’。士人用名纸，有官即不用。吊慰人即用名纸，如见士人。敬之者亦用门状，见常人即以手状。”
