野议 明 宋应星 
　　
　　世运议 进身议 民财议 士气议 屯田议 催科议 军饷议 练兵议 学政议 盐政议 风俗议 乱萌议 
　　
　　野议序 
　　
　　春将暮矣，游憩钤山。令长曹先生挈清酒，负诗囊，为寻松影鹂声，以永今日，不愿他闻来混耳目也。乃枧沥数行，而送邸报者至，则见有立谈而得美官者，此千秋遇合奇事也。取其奏议一再读之，命词立意，亦自磊落可人。惜其所闻未尊，游地不广，无限针肓灸腠，拯溺救焚，急着浑然未彰，空负圣明虚心采择之意，识者有遗恨焉。 
　　
　　令长啸谈间，愿闻寡识。散归冷署，炊灯具草，继以诘朝，胡成万言，名之曰《野议》。夫朝议已无欲讷之人，而野复有议，如世道何？虽然，从野而议者无恶，于朝议何伤也。人生胆力颜面，赋定洪钧。尝思欲伏阙前，上痛哭之书，而无其胆；欲参当道，陈忧天之说，而无其颜。则斯议也，亦以灯窗始之，闾巷终之而已。 
　　
　　东汉仲崔两君子所为《昌言》《政论》，亦野议也，然诵读之余，法脉宛见毫端。今时事孔棘，岂暇计文章工拙之候哉，故有议而无文，罪我者其原之！时崇祯丙子暮春下弦日，分宜教谕宋应星书于学署。 
　　
　　世运议 
　　
　　语曰：治极思乱，乱极思治。此天地乘除之数也。自有书契以来，车书一统，治平垂三百载而无间者，商家而后，于斯为盛。议者有暑中寒至之惧焉，不知今已乱极思治之时也。西北寇患，延燎中原，其仅存城郭，而乡村镇市尽付炬烬者，不知其几。生民今日死于寇，明日死于兵，或已耕而田荒于避难，或已种而苗槁于愆阳，家室流离，沟壑相枕者，又不知其几。城郭已陷而复存，经焚而复构者，又不知其几。幸生东南半壁天下者，即苟延岁月，而官愁眉于上，民蹙额于下，盗贼旁午，水旱交伤，岂复有隆、万余意哉！ 
　　
　　此政乱极思治之时，天下事犹可为，毋以乘除之数自沮惑也。 
　　
　　进身议 
　　
　　从古取士进身之法，势重则反，时久必更。两汉方正贤良，魏、晋九品中正，唐、宋博学弘词、明经、诗赋诸科，最久者百年而止矣。垂三百年，归重科举一途而不变者，则惟我朝。非其法之至善，何以及此！圣王见州邑之间，攻城城破，掠民民残，钱粮则终日开复报完，而司农仰屋如故；盗贼则终日报功叙赏，而羽书驰地更猖。凡属制科中人，循资择望而建节者，偾坏封疆，纷纷见于前事。保举一法，欲复里选之旧，以济时艰，岂得已哉！然荐人之人，与人所荐之人，声应气求，仍在八股文章之内，岂出他途？且残破地方，待守令之至，如拯溺救焚。而荐举中人，必待部咨促之，抚按劝驾，而后就道；铨部核试，而后授官，动淹岁月，事岂有济？以寇乱之时，而州县之缺不补者，三百有余。此铨政之坏，于人才何与也？ 
　　
　　人情谁不愿富贵，然先忧后乐，滋味乃长。隆、万重熙而后，读书应举者，竟不知作官为何本领。第以位跻槐棘，阶荣祖父，荫及儿孙，身后祀名宦、入乡贤，墓志文章夸扬于后世。至奴虏蠢动，水蔺狂凶，方始知建节之荣，原具杀身之祸。即今四海之内，破伤如是，而小康之方，父望其子、师勉其弟者，只有纂集时文，逢迎棘院，思一得当之为快。至于得科联第之后，官职遇寇逢艰，作何策应，何尝梦想及之！且得第之人，业已两受隆恩，不奋志请缨，迁延观望，有怀时平而仕之想，思以残危之地，付之荐举中人，与乡贡之衰弱者，国家亦何借有制科为！司铨法者，一破情面，大公至正，掣签而授之，即暂受愤怨，而制科增光，实自此始矣。至兼通骑射法，在所必不行。驰捷挽强，自是行伍中事，文士百十中，即选得一能者，亦何济于事。先年辽、广两经略，一以善射名，一以善骑名，非已然之验哉？颜真卿在唐，虞允文在宋，彼知骑射为何物？方张强虏，直樽俎谈笑而摧之。由今况昔，何胜慨叹哉！ 
　　
　　民财议 
　　
　　普天之下，民穷财尽四字，蹙额转相告语。夫财者，天生地宜，而人功运旋而出者也。天下未尝生，乃言乏。其谓九边为中国之壑，而奴虏又为九边之壑，此指白金一物而言耳。 
　　
　　财之为言，乃通指百货，非专言阿堵也。今天下何尝少白金哉！所少者，田之五谷、山林之木、墙下之桑、洿池之鱼耳。有饶数物者于此，白镪黄金可以疾呼而至，腰缠箧盛而来贸者，必相踵也。今天下生齿所聚者，惟三吴、八闽，则人浮于土，土无旷荒。其他经行日中，弥望二三十里，而无寸木之阴可以休息者，举目皆是。生人有不困，流寇有不炽者？ 
　　
　　所以至此者，蚩蚩之民何罪焉！凡愚民之所视效者，官有严令而遵之。世家大族、显贵闻人，有至教唱率而听从之。百年以来，守令视其口口为传舍，全副精神尽在馈送邀誉，调繁内转。迩来军兴急迫之秋，又分其精神，大半拮据，催征参罚，以便考成。知畎亩山林之间，穷檐蔀屋之下，为何如景象者！富贵闻人，全副精神只在延师教子，联绵科第，美宫室，饰厨传；家人子弟，出其称贷母钱，剥削耕耘蚕织之辈，新谷新丝，簿帐先期而入橐，遑恤其他。用是，蚩蚩之民，目见勤苦耕桑，而饥寒不免，以为此无益之事也。择业无可为生，始见寇而思归之。从此天下财源，遂至于萧索之尽；而天下寇盗，遂至于繁衍之极矣。 
　　
　　说者曰：富家借贷不行，隐民无取食焉。夫天赋生人手足，心计糊口，千方有余，称贷无路，则功劳奋激而出。因有称贷助成慵懒，甚至左手贷来．右手沽酒市肉，而饘糜且无望焉。即令田亩有收，绩蚕有绪，既有称贷重息，转眄输入富家；铚镰筐箔未藏，室中业已悬罄。积压两载势必子母皆不能偿，富者始闭其称贷而绝交焉。其时计无复之，有不从乱如归也？夫子母称贷，朘削酿乱如此，而当世建言之人，无片语及之者何也？盖凡力可建言之人，其家未必免此举也。材木不加于山，鱼盐蜃蛤不加于水，五谷不加于田畴，而终日割削右舍左邻以肥己，兵火之至，今而得反之，尚何言哉！ 
　　
　　士气议 
　　
　　国家扶危定倾，皆借士气。其气盛与衰弱，或运会之所为耶？气之盛也，刀锯鼎镬不畏者，有人焉；其衰也，闻廷杖而股栗矣。气之盛也，万死投荒，怡然就道者，有人焉；其衰也，三径就闲，黯然色沮矣。气之盛也，朝进阶为公卿，暮削籍为田舍，而幽忧不形于色者，有人焉；其衰也，台省京堂，外转方面，无端愠恨矣。气之盛也，松菊在念，即郎衔数载，慨然挂冠者，有人焉；其衰也，即崇阶已及，髦期已届，军兴烦苦，指摘交加，尚且麾之不去，而直待贬章之下矣。气之盛也，班行考选，雍容让德，有人焉；其衰也，相讲相嚷，贿赂成风，甚至下石倾陷同人而夺之矣。气之盛也，庭参投刺，抗志而争者，有人焉；其衰也，屈己尊呼，非统非属，而长跪请事，无所不至矣。气之盛也，布衣适体，脱粟饭宾，而清操自砺者，有人焉；其衰也，服裳不洁，厨传不丰，即醴颜发赭而以为耻矣。气之盛也，一令之疏，一师之败，一节之怠慢欺误，上章自首者，有人焉；其衰也，掩败为功，侈幸存为大捷，而徼幸朦胧之不暇矣。气之盛也，领郡之邑，艰危不避者，有人焉；其衰也，择缺而几，祝神央分，遍挈重债，贿赂滋彰，既欲其靖，又欲其羶，然后快于心矣。气之盛也，蕃兵虏骑攻城掠野，宰官激灑忠义，冒矢撄锋而成功者，有人焉；其衰也，疲弱亡命，斩木揭竿，谍报邻寇入疆，而当食不知口处，妻子为虏而不能保者，不一而足矣。 
　　
　　夫气之衰者，上以功令作之，下以学问充之，兄勉其弟，妻勉其夫，朋友交相勗，可返而至于盛。不然，长此安穷也？ 
　　
　　屯田议 
　　
　　时事兵苦无饷，议屯田者何其纷纷也！夫屯田何为乎？求其生谷以省飞輓之劳耳。以至粗之事而求之精，以至易之事而求之难，以至简之事而求之猥琐，世可谓无人也。 
　　
　　今天下剥肤之患，寇在中而虏在外，议屯田以制虏则似矣。至有议平流寇而并策屯田者，可姗笑也。流寇朔在千里之东，望在千里之西，飘忽无定，即有许下之粟，焉能赢粮而从之？ 
　　
　　若夫制虏之策，最先屯田。今之议者，先议清屯。夫北方自云中抵山海，东方自成山抵蓬莱，荒闲生谷之地，广者百里，促者十里，瀰望而是。近年又增以兵过之地，室庐墟而田亩芜者，间亦有之。即亿万牛耜，垦之不尽，必区区求百年以前经历数主影占形改之田，而始议耕，何其愚也。 
　　
　　次议牛种。夫给种则似矣，议牛何为者？凡责成一卒之身，上食九人，中食八人，则牛诚不可少。若一卒之身，只望其醉饱一人，充饲一马，则一锄足矣。昔年枢辅在关外给牛数万，兵士日夕椎以酾酒，而日以病死报，岂知冶铁为锄为不病不死之牛乎？天下事上作而下从，贵行而贱效，是必为督镇者，躬行三公九推之法；为偏裨者，不耻从官负薪之劳。一卒之身，一画地五亩而界之。一区五十亩，则十人共垦其中；一区五百亩，则百人共垦其中。宛然井田相友相助之意。先访习知土宜与谷性者授衔百户，分队立为田畯之长。五亩皆稻耶，得米必十石；五亩皆麦耶，得面必千觔；五亩皆黍稷耶，得小米亦如米之数；五亩皆菽耶，得豆粒亦敌面之值。其室庐之侧，陇堘之上，遍繁瓜蔬，寸隙荒闲，并治不毛之罪。此法一行，岂忧枵腹？ 
　　
　　盖计五亩功力：使锄开荒，以二十日；播种以二日；粪溉以十日；耨草以十日；收获燥乾以十日。一年之内只费五十二日以足食，其余三百一十余日，尚可超距投石，命中并枪。每逢播种之初，成熟之日，督镇亲巡而验之，其获多而苗秀者，犒以牛酒，其草茂而实劣者，罚以蒲鞭。行见半载之间，不惟囷瓮之盈，而且神气亦壮，士有不饱而马有不腾者？此至易之事，而舌干唇敝二十年于此，世可谓无人也。 
　　
　　催科议 
　　
　　自军兴议饷，搜括与加派两者，并时而兴。司农之策，止于此矣；节钺之计，亦止于此矣。已经寇乱之方，乱不可弭；未经寇乱之方，日促之乱。 
　　
　　夫使倍赋而得法，民犹可堪。今赋增而法愈乱，纳广而欠转多。上有告示下行，山民未见影形，而已藏于高阁；下有解批投上，岳牧甫经目睫．而即擢抵旧逋。夫小民即贫甚。但使头绪不分，昔日编银一两者，今编一两五六钱；昔日派米一石者，今派一石二三斗，并入一册之中，追完共解，藩司分款而支应之。倘雨旸不愆，竭脂勉力，犹可应也。乃今日功令不然，逐件分款而造。牙役承行，最利其分款而追，则点卯、润笔常规，可逐项而掠取也。于是一里长之身，甲日条鞭，乙日辽饷，丙日蓟饷，丁日流饷，戊日陵工，己日王田，庚日兑米，辛日海米，壬日南米，癸日相连甲乙日，去年、前年、先前年旧欠，追呼又纷起。一年之中，强半在城；一家之中，强半受楚津口城门，往来如织。光景及此，有不从乱如归者哉？ 
　　
　　凡身充里长，必非膏腴坐享之人，皆食力耕作之人也。杖疮呼痛，狱厉沾身，即暂息室庐，亦呻吟卧起。麦佳禾秀，何处得来？一里长之身有应管不多，如辽饷、流饷之类，有其数止于十两，而每限捱监点卯，遂用去一两，历点十卯，已用十两，而其数仍全欠十两者；所收散户，今日几分，明日几钱，因称贷无门，皆扯为用费；又或缺少前甲里长纳数，及此消擢。此郑侠图中描画不尽者。不惟小民扯为浪费，而已自朝廷，狱及方伯。上司火票频流，承舍捧来，势同缇骑。区区馈送百金，不满溪壑之望。令长任从该管书吏敛贿求宽，甚且掩耳助其不足。此金不自书吏家产，锱铢取之百姓钱粮之中。一度百金，十度千金，泥沙何处诘问？又不惟书吏扯为浪费而已。为令长者，清人则橐内必肘捉而衿见，墨人则身责必侈用而广偿。军兴，派来动辄大邑三百，小邑二百，而税契间架摧提，中官王府骚扰又日新而月盛。茧丝无术，鸡肋难摈，既惧鼎器之轻投，又恐迟吝之贾罪，挪借现在钱粮，以解燃睫之火，何日何项，以作补还。且压欠之多，总由天启初年，有司急欲行取，尽挪次年，今年之数，以足前年，先前年之额，相承十六七年。累官累民，病痛尽由于此。 
　　
　　因挪移考满而升召者，大者棘槐，小者口面。其人已多，故此语秘不告之至尊。不知治乱大关系，皆因此事之蒙蔽。缙绅忌伤同类，自同寒蝉，宜也；乃席藁舆榇而疏入九阍者，竟无一言及此，可胜叹惜哉！使此言达于天听，势必云霄洒涕，嗟我小民，将旧欠追呼，一概停止。惟从今日伊始，金华辽饷、流饷分文不完者，治以重罪。究竟所得之数，视终日箠楚旧欠，而所得无几何者反过之，何也？膏血止有此数，而舍旧追新，人情有乐输之愿也。 
　　
　　至北方种麦，以五月为麦上，六月开徵，犹曰麦已登场圃。南方皆稻国，立秋收获者十之四，而霜降、立冬收获者十之六。今方春二月，新谷尚未播种，而严徵已起者纷纷矣。天运人事，一至此极耶！ 
　　
　　军饷议 
　　
　　军兴措饷，其策有五：因敌取粮，为上上策；酌发内帑，节省无益上供，修明盐、铁、茶、矾，为中上策；暂行加派，事平即止，搜括州邑无碍钱粮，增益税关货钞，为中策；搜括之外，又行搜括，裁官裁役，而后再四议裁，为中下策；加派一不足而二，二不足而三，算及间架、舟车．强报买官纳粟，为下下策。 
　　
　　夫因敌为粮，以议于制奴虏，则诚难失；若流寇乌台之众，其勇几何？我有良将劲兵，能杀一人，则一人之金，我金也；能克一营，则一营之粟，我粟也。即云兵荒而后，粟不甚多，然其中堆积金钱，取来奚不可易粟者？太祖云：“养兵十万，不费民间一粒米。”盖谓此也。若云我兵必不能战，即多方措置，只赍盗以粮，又安用议饷为哉？ 
　　
　　内帑之发，诚未易议矣。然十年议节省，谁敢议及上供者，微论仪真酒缸十万口，楚衡岳、浙台严诸郡，黄丝绢解充大内门帘者，动以百万计，诸如此类，不可纪极；解至京师，何常切用？即就江西一省言之，袁郡解粗麻布，内府用蘸油充火把，节省一年，万金出矣。信郡解櫺纱纸，大内以糊窗格，节省一年，十万金出矣。光禄酒缸，岂一年止供一年之用，而明年遂不可用？黄绢门帘，窗棂糊纸，岂一年即为敝弃，而明年必易新者？圣主辛未张灯，元宵仍用旧灯悬挂，遂省六十余万，此胡不可省之？有川中金扇之类，又可例推矣。 
　　
　　凡物所出，不如所聚。京师聚物之区也，倘以官价千金，市纸糊窗，经年用之不尽，岁费一二十万何为？茶之佳者，价值一斤数钱而止；而外省州邑，解茶一斤入御，所费岂止十两？崇安先春、探春，闽省额费不赀。黄柑、冬笋之类，以此推之。当此之时，无论京师必有之货，不必驿马奔驰，即必无如鲥鱼之类，亦当暂却贡献之秋矣。此司农或不敢言，而有言责者，亦未必将普天贡赋全书一细心研究也。内使靴价，节慎一发，动辄一百三十万。夫京靴之价，每双七钱而止耳，将焉用之？ 
　　
　　昔者辽饷增十之二，百姓悬望事平而止。奈天运如此，民亦何辞？无碍钱粮，凡可节者，辛未兜查赋役书，已搜尽矣。宰官从此无润，亦安苦而为之，税关不增，落地商犹未甚困，故数者附之中策。若乃搜无可搜，括无可括，而功令日以下焉，全省青衿优免，破面刮来，止敌棂纱纸张数匣。一员教官俸禄，尽情裁去，不敷一军匹马刍粮。民快革半，而令长之仪卫已单；驿马抽三，而邮卒之疲癃更甚。免颁历于缙绅，克冬花于乞丐．其与皆能几何而未已也！前者追呼未完，而后者踵至矣。夫邻国兵火之祸如此，即倍赋义当乐输，然此语可为贤者道，难为俗人言。愚民闻诏赦之有捐免也，欢声哄然；及闻所免在崇祯四五年间事也，蹙额而返。民情如此，国计奈何！ 
　　
　　从古国家穷困，无如宋室靖康以后。然张浚一视师，宗泽一招抚，动以十万、二十万。年年括马，处处用兵。史册所载，未尝见士马伤饥，而措饷窘乏。今天下虽困，然视南宋富强犹数倍焉，奈何窭态酸情，不可使闻于寇虏。不知建炎诸将措饷之法，有可考证而仿求者否？学古有获，肉食者勉之。 
　　
　　练兵议 
　　
　　人类之中，聪明颖悟，生而为士者则有之，未有生而为兵者也。愚顽稚鲁，生而为农者亦有之，亦未有生而为兵与生而为寇者也。兵与寇，其名盖以时起也。一将立，而众卒从之，是名为兵；一魁竖，而众胁从之，是名为寇。遇宗泽、岳飞，则昨日之寇，今日即兵。逢朱泚、姚令言．则辰刻之兵，巳刻即寇。是故用武之道，与衡文绝不相同。文章一途，实有风气集于此方，而彼方风气未开，则即延昌黎为师、眉山作侣，而人才寥落之乡，不能速化为大雅。兵异于是。所需者，抛石射矢之人，轮戈舞槊之人，引火爇炮之人，驰马侦探之人，护持辎重、炊米挫刍、击斗巡掫之人，堪用者举目而是。从来成功名将，何尝招兵越国？矧扰乱之秋，敢建调遣客兵之议乎？凡兵勇怯无定形，强弱无定势，经一阵获数级，则弱者立化而强矣；将军无死绥之心，士卒萌溃逃之想，营已立而令纷，阵未交而先乱，则强者尽成死弱矣。经阵获级，而后朝有重赏，而幕府不吝不克，私获寇盗甲仗金钱，而主将不诘不追，则逗遛逃走之情，尽化而为争先迈往之志矣。 
　　
　　时事至此，总之未尝求将，而扼腕兵不可用。呜呼，浙兵调矣，川兵调矣，狼兵调矣，御营遣矣，秦、晋诸省主兵又不待言，然则必借西戎、北狄之兵而后可用耶？为将之道无他，志在为国，则不惟功成，而身亦富贵，志在贪财好色，则不惟师徒丧，而首领亦岂能全？求将之道无他，精诚在家国与封疆，则奇才异能之人崛起而应之，结习在馈送邀名与报功升爵，则外强中干与性贪才拙之人丛集而应之。连敖坐法，而仰视滕公；秉义将刑，而缘逢忠简。皆精诚之所召致，今古岂相远哉？ 
　　
　　今日大将副将，悉从本兵差遣。试问职位何以至此？盖自袭荫初官以至今日，其间卑污手本到部与科者，动称“门下走狗”，自固者方称“门下小的”。终年终日，打点苞苴，以金代银，以珠玉代方物。守把以下写帖，兵部书办送礼，细字“沐恩晚生”。劣陋相承，百有馀岁。偷息闲功，则歌童舞女、海错山珍，以自娱乐。此等人岂能见敌捐躯，舍死而成功业者？吾人驭兵制虏，全在气概，设有韩、岳诸人，即故园贫困老死，忍以“走狗”自呼哉！夫既以阃外付之经略、督抚，则求将者经略、督抚之事也。且人亦何难知哉！文官庭参讲话之时，有立见其才能警敏与蒙昧，而预料其他日或堪行取或罹降调者。面试将才，即此可以例推也。凡人情小利不贪者，大敌必不怯；身图不便者，趋媚必不工。此何莫非知人之法哉？从来大将多从行伍中出，犹从来师相多从络笔砚穿、草扉青衿应举中出也。至于惟圣知圣，惟贤知贤，即云天之所授，而苟能勿欺勿私，则知人种性自然，天牖之而渐造开明。古人有一旅之败，而即上章自劾者，至今犹有生气，此即勿欺良能而立功之本也。今破残遍天下，而日日掩败为功。夺获达马一匹，斩获首级二颗，箭竿三枝，公然上报而不知羞涩汗下。甚则城下牢闭，幸敌不攻，以他邑之破陷相比况，而思叙功。人情及此，欺日甚而私日炽，脸颊日厚而方寸日昏，岂有拨乱之期哉！ 
　　
　　庚午寇炎，初起神木之间，星星之火，此时扑灭，一百夫长之事耳。燎原之日，乃庭推才望，得一人而总督五省，谓将指顾而勘定之。所推总督，不惟兵法不知也，即世法亦一毫不知。陇右惨杀通天，而巧借蜀藩之奏，欲以汉南无恙之功而赎其罪，败形尽见，乃丧师辱国之大僇也。而且投揭长安，辨明商人诬枉，放饭流啜，而问无齿决。昏愚至此，可胜叹息哉！ 
　　
　　嗟夫，用兵何常之有？守城之兵，妇人孺子可与焉，他无论矣。出战之兵，一村之内，必有勇过百人者；一邑之中，必有智过千人者。遇合招揽，总在一将之身。昔者张宪、牛皋不逢武穆，一庸人之有膂力者耳；扈再兴、孟宗政不遇赵方，一土豪之能自立者耳。倘今经略、督抚，日廑栋焚剥肤于怀，不杂功名富贵之想，血诚达于上帝，格言誓于军前，而草泽英雄不起而应之者，岂气声感召之理哉！ 
　　
　　若客兵之议，使其统领无节制，则未出境而已化为贼矣。登州去吴桥行程几何？此已然之覆辙也。平奴议足十八万，而激成重庆之乱；勤王西兵赴阙，而酿成今日遍地之残，从此犹不知戒。即令安行而至，无济无及，矧未至而蠢然思变者不一而足哉！痛哭长言，话从何处起止。有心国计人，刍荛之言，圣人择焉，则幸矣！ 
　　
　　学政议 
　　
　　国家建官，大至于秉轴统均，平章军国，小至于宰邑百里，司铎黉宫，皆从一途出，学政顾不重哉！ 
　　
　　国初大乱之后，人民稀少，州邑青衿，数目多者不过百人，设立教官，得熟识而勤课之。今则郡邑大者已溢二千人矣。大郡大邑，教官识面者不及十之一，小者不及三四分之一，勤惰、贤不肖何由稽焉？即能稽，而教官之权业已轻甚。欲议一不肖，而县可沮格，府可平翻，其他无论已。所恃学使者，至优劣间一行，虽然行亦何所惩创哉？劣而闾冗者，举一二以塞责；劣而强梁者，不惟门役惴焉有报复之惧，即眇尔广文亦远祸而姑置之矣；劣而素封者，举一二以塞责；劣而父兄缙绅、亲戚要路者，不惟教职惴然幸一衔之留，即郡邑之长，亦权衡时势而姑置之矣。 
　　
　　自有军兴以来，乡人惧报富丁马户，又惧缙绅兼并，为子弟计，不惜倾倒赀囊，典卖田产，营分买入庠中。而十馀年来，人情大变，乡绅居官居家，以荐人入学为致富足用真正径路。金饱者取来心欢，铜臭者绝无汗下。势要乡绅子弟，儿齿未毁，而斓衫业已荣身。呜呼，古道古风势已矣！群习读书之乡，有文章极其佳熟，而再三应考不得一府县名字为进身之阶，流落求馆。计无复之，则窜入流寇之中，为王为佐；呈身夷狄之主，为谍为官，不其实繁有徒哉？ 
　　
　　试就今日青衿而概数之，百人之中，贯通经书旨趣成文可观者，十人而止，未成而可造者，又十人而止；而书旨、文字一隙不通者，百人之中，不下三十人。倘沙汰数苛，则繁言必起，一番黜数，不过百分之一，生人何所惩戒而不倾赀买入耶？岁考文书一至，有渴望丁忧而不得者，有假捏丁忧而避考者。夫丁忧服官，谓不便衣锦临民耳，丁忧作文字，何相妨碍？此法一交，则足以消人不孝之私，而增上以去赝之政，何难行也？至学使者通情容隐之弊，亦风会所为，上禁愈严，下营日甚。槐棘衙门．不惜降为置书邮，矧其下哉！我生之初，山乡朴实，居民有子弟业已成章应考，而冠同庶人，直待入泮而后易者。城邑之内，世宦之家，有童冠自异于秀冠，而不峨然角竖者。曾几何时，而总角突弁，儒童高官，概无分别也。欲返天下醇风，则在铁面学使者何法以谢请托。百姓见不慧子弟，空费重赀，而莫冀进身，即暂幸进身，而转眄岁考，辱荣立判，乃始返思务本。从此百室盈，而王道之始成矣。 
　　
　　至有力童生，传文营分而横占府名，黄堂可严复试，宪署可罪父兄。行法美而严，一行而百效，齐唱而鲁随，则不通子弟请客与曳白者，不敢躁进，而贫士方无沦落之嗟。今天下缙绅举子，不能勤生俭用以自竖立，而以荐进名字为无伤之事。不知逼能文之贫士而为渠魁寇盗，腹无识之富室而为负债窭人，皆由于此。此治乱大关系，而人特不觉耳。 
　　
　　盐政议 
　　
　　食盐，生人所必需，国家大利存焉。政败于弊生，商贫于政乱。夫人情之趋利也，走死地如骛。使行盐有利，谁不竭蹶而趋？夫何同一为商也，昔年积玉堆金，今日倾囊负债，盖至商贫而盐政不可为矣。 
　　
　　国家盐课，淮居其半，而长芦、解池、两浙、川井、广池、福海共居其半。长芦以下虽增课，犹可支吾，而淮则窘坏实甚。淮课初额九十万，而今增至一百五十万。使以成、弘之政，隆、万之商，值此增课之日，应之优然有余也。商之有本者，大抵属秦、晋与徽郡三方之人。万历盛时，资本在广陵者不啻三千万两，每年子息可生九百万两。只以百万输帑，而以三百万充无端妄费，公私具足，波及僧、道、丐、佣、桥梁、梵宇，尚馀五百万。各商肥家润身，使之不尽，而用之不竭，至今可想见其盛也。 
　　
　　商之衰也，则自天启初年。国则珰祸日炽，家则败子日生，地则慕羶之棍徒日集，官则法守日隳，胥役则奸弊日出。为商者困机方动，而增课之令又日下，盗贼之侵又日炽，课不应手，则拘禁家属而比之。至于今日，半成窭人债户。括会资本，不尚五百万，何由生羡而充国计为？尝见条陈私盐者．一防官船，再防漕舫。夫漕舫自二十年来，回空无计，则折板货卖，典衣换米。旗军有谁腰镪馀一贯者，迤逦临清道上，买盐一二百斤，资本罄矣。官船家人夹带，一引入仓，万目共见，冠绅一惩而百戒焉，岂复有裂闲射利之人，不绳其仆者哉？ 
　　
　　所谓私盐者，乃当官掣过按，淮使者瓜期已满，而尚未之详也。祖制每引重八百斤，多一斤则注割没银一分，多十斤则注一钱，多至四十斤，则割没而外，另拟罪罚。今每引轻者千二百斤，重者千四五百斤。食盐之人，止有此数，而称过关桥，盐数则倍之。关桥一验，仪真再验，皆虚应故事，而牢不可革，积壅不行，弊由于此矣。万历以前，充役运司者，皆有家之人。夫稍有家私，犹怀保身保妻子之虑，后因课不足，则访拿之法日峻日严，一入运司，则追赃破产，卖妻鬻子以完者，不一而足。自是稍有生活者，视此为死路，而投入其中者，皆赤贫猾手，拼命攫金，诛之不可胜，而究之不可详。弊坏及此，尚可言哉！ 
　　
　　盐政变革之秋，有一最简最易法，国帑立充而生民甚便者，长芦以下不具论，第论淮盐。夫计口食盐，一人终岁必盐五十斤，价值贵时五钱而溢，贱时四钱而饶，而场中煎炼资本四分而止，则一口在世，每岁代煮海，生发子息四钱有馀。食淮盐者亿万口，则每岁出本四千万两，以酬煮海之费，此非彰明易见者哉？ 
　　
　　朝廷将前此烦苛琐碎法，尽情革去，惟于扬州立院分司，逐场官价煎炼，贮于关桥，现存厂内。各省买盐商人，多者千金万金，少者十两二十两，径驾各方舟楫，直扣厂前，甲日兑银，乙日发引，一出瓜、仪闸口，任从所之。一带长江，百道小港，再无讥呵逼扰。各省盐法道、巡盐兵，尽情撤去，大小行商贩盐之便，仝贩五谷。此法一行，则四方之人奔趋如骛。不半栽，而丘山之积成矣。区区百五十万，何俟今日议直指，明日摘度支，前月罚巡兵，后月访胥吏，比较商人，拘禁家属，而日有不足之忧哉？使以刘晏得扬州，必镇日见钱流地面。从来成法，未有久而不变者。盐行已千里，入于山僻小县，而销票缴册又有私盐之罚，何为者哉？浙中责令盐兵每年每月限捉获私盐若干，此非教民为盗耶？其题目犹可姗笑。此直截简便通商惠民一捷径大道，世有善理财者，愿与相商略焉。 
　　
　　风俗议 
　　
　　风俗，人心之所为也。人心一趋，可以造成风俗；然风俗既变，亦可以移易人心。是人心风俗，交相环转者也。 
　　
　　大凡承平之世，人心宁处其俭，不愿穷奢；宁安于卑，不求夸大；宁守现积金钱，不博未来显贵；宁以馀金收藏于窖内，不求子母广生于世间。今何如哉？有钱者奢侈日甚，而负债穷人，亦思华服盛筵而效之，至称贷无门，轻则思攘，而重则思标矣。为士者，日思官居清要，而畎亩庶人，日督其稚顽子弟儒冠儒服，梦想科第，改换门楣，至历试不售，稍裕则钻营入泮，极窘则终身以儒冠飘荡，而结局不可言矣。 
　　
　　吾人半是为贫而仕，使其止足在念，即卑官润泽，原可俭用娱老；而昼夜计度，括其所得，多方馈送，营求荐章。不代直指思人满之数，不为国家想功令之严，馈送而外，尽其所有，央托贵绅。使其得也，再任未必有偿还之日；其不得也，则数年心力膏血，付之东流，而归林萧索，不可言矣。缙绅素封之在太平之世也，稍有羡金，必牢藏，为终身与子孙之计。其在今日有钱闲住者，惟恐子息不生，耽耽访问故宦之家，子孙产存而金尽者，与行商坐贾有能而可信者，终朝俵放，以冀子钱。转眄及期，破颜催并，究竟原本，不知何处出办，何况子钱？在我为本伤心，在彼求人无路，郁怀思乱，谁执其咎？ 
　　
　　我生之初，亲见童生未入学者，冠同庶人；妇人之夫不为士者，即饶有万金，不戴梁冠于首；缙绅媵妾，冠亦同于庶人之妇，以别于嫡。三十年来光景曾几何哉！今则自成童，以至九流艺术，游手山人，角巾无不同；妇人除宦家门内执役者，若另居避主而不见，亦戴梁冠。庶人之家，又何论矣！ 
　　
　　京官名帖大字，事体原无妨碍。然嘉靖中业已大极，而隆、万复降而小，未必非熙明安盛之兆。长安好事之家有存留历年名帖者，以相比对，直至天启壬戌方大极，而无以复加。自省垣庶常而上，凑顶止空一字，则壬戌之柬也。外官坚守旧规，基式仍故。然制科为推知者与中行科道一间耳目，见行柬方寸亦不宁静，未必非大字为之崇。且学问未大，功业未大，而只以名姓自大，亦人心不古之一端也。 
　　
　　纳粟得官，效劳尺寸，归家而有司以礼优待，此固然也。山城远乡，专出白丁、猾手，一副肝肠只为夸吓乡人宗族。入京空走一度，或买虚谍长单，或行顶名飞过海，或贿托前门卖《便览》者刊名于上，使刊京卫、外卫、经历、鸿胪、光禄、序班署丞，归来张盖乘舆，拜谒有司，结交衙役，劝令送程回拜。彼乡人宗族之见至，纱帽罗衣，抗礼县庭，以为荣耀之极。无主见者，视田园为无用低下之物，日夜心痒，思聚金而走国门。此又人心不古，而引人穷困归乱之一端也。嗟夫，人心定而职分安，职分安而风俗变，风俗变而乱萌息。是操何道以胜之？尺幅之间，焉能绘其什一哉！ 
　　
　　乱萌议 
　　
　　治乱，天运所为，然必从人事召致。萌有所自起，势有所由成，谁能数若列眉者？ 
　　
　　夫寇盗即半天下，其真正杀人不厌，名盗不羞，斩绝性善之根者，百人之中三五人而止。起初犹怀不忍之心，习久染成同恶之俗，业为不善，终不可反者，又二十馀人而止。其馀胁从莫可如何，中悔无因革面者，尚居十分之七也。 
　　
　　寇起巩、延之间，逃兵倡之，饥民和之，此生秦末入晋之寇也。逃兵饥民，群聚无主，渠魁舞智而君之，从者日众，分立酒色财气四寨，恣饱淫乐。当事敛兵议抚，群盗肆志笑呵。三秦子女玉帛，群盗桑梓之产，有不忍掠尽之意，乃始渡河而东，此入晋之寇也。 
　　
　　晋抚无能，只怨秦盗之祸邻，不思晋兵自堪战。河东州邑，贵如公卿世宦，富如盐粟巨商，锦绣繁华，垂涎远迩。受辖受窘，百姓经年恨怒，乘寇至而思反之，或自起一队，或投入彼中。今日百而明日千，盗日增而民日减。名埋姓没，火与兵连，此晋地初繁之寇也。 
　　
　　秦抚南征川戎，北戍西安，崛起寇盗，促入栈中。朝中会推才望，得一人而督五省。乃五省总督之兵法，有抚无征，意谓坐待功成。不期汉中掠尽，突栈而出，五省之寇，气合声连，此秦、晋再繁之寇也。 
　　
　　普天缙绅势焰，人情日无足饫。封君公子主之，家人子弟和之，亲戚傍依，门客假借，乡人受朘逢骗，咫尺朦胧。显宦官舍，家居一门，远于万里，而中州风俗为尤甚。凡素封存中人之产者，群宦仆从一削，彻骨立寒，欲求残喘苟延，唯有望门投献。贫士初得一举，林立已遍阶前，一正主仆之名，便可畜使虏使，甚则徵其妻子，饿其体肤，甚于世仆。其人懊悔无及，愤怨不堪，又望寇至而勾连归附，此豫省再繁之寇也。众已合于五省，患未息于六年。东结西连，分魁立帅，而全楚沿带长江，遂无一块乾净土。 
　　
　　催徵之法，日责里长。凡国家役法轮流，一里管催十排。假如十排之中，内有一排为显宦，一排为青衿之贵重者，此其家粮数必多。此八排之中，值充里长，各项加派额征。有司严刑追并，膏疮负痛，来到绅贵青衿之家，五尺应门，不与报通揪采。计无复之，相劝投入寇中。夫里长本良名，一旦为寇盗而不恤，挺而走险，急何能择也！十载饥寒并至，强盗鼠窃，遍地纷纭。捕官捕兵，能觉察而获真盗者，百中不过一二。其馀惧官司责比，急取影响之人，苦刑逼认真贼。一人扳连，必有数十。一人受扳，一家不靖。望大寇之至，而思从之，苟以纾死，遑恤其他也！至于贫士，失馆业而计日无粮，游手鲜生涯而经旬绝粒者，不可枚举。不然，人皆有是四端，既名寇盗，则恻隐羞恶两皆澌灭。此方五万，彼方十万，果从何等色目变化？ 
　　
　　大凡使民不为盗，道存守令之心，而降盗化为民，权在元戒之令。守令轻视功名，则势要不能逼细民。从此畎亩有生存之乐，而寇盗何自生？元戎不惜身命，则士卒不敢避锋镝，指日旌麾，有招降之捷，而寇盗何由广，乱萌之起也，则守令畏显绅如厉鬼，而宁以草菅视子民；乱势之成也，则将军畏狂寇如天神，而宁以逗遛宽卒伍。 
　　
　　野议及此，涕泣继之，不知所云矣！
　　
　　 
　　
