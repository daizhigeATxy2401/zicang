


　　古之慎言人也，戒之哉！
　　无多言，多言多败；
　　无多事，多事多患。
　　安乐以戒，无行所悔。
　　勿谓何伤，其祸将长；
　　勿谓何害，其祸将大；
　　勿谓何残，其祸将然。（《家语》无此二句）
　　勿谓莫闻，天妖伺人。（《家语》作“勿谓不闻，神将伺人”）
　　荧荧不灭，炎炎奈何；
　　涓涓不壅，将成江河；
　　绵绵不绝，将成网罗；
　　青青不伐，将寻斧柯。
　　诚不能慎之，祸之根也。（《家语》作“诚能慎之，福之根也”）
　　曰是何伤，祸之门也。（“曰”《家语》作“口”，当从之）
　　强梁者不得其死，好胜者必遇其敌。
　　盗怨主人，民害其贵。（《家语》作“盗憎主人，民怨其上”）
　　君子知天下之不可盖也，
　　故后之下之，使人慕之。
　　执雌持下，莫能与之争者。
　　人皆趋彼，我独守此。（“趋”《家语》作“取”）
　　众人惑惑，我独不从。（前句《家语》作“人皆惑之”，“从”作“徙”）
　　内藏我知，不与人论技。（后句《家语》作“不示人技”）
　　我虽尊高，人莫害我。
　　夫江河长百谷者，以其卑下也。
　　天道无亲，常与善人。
　　戒之哉！戒之哉！ 
