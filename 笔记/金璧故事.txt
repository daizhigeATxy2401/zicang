金璧故事　元　不著撰人 

　　春来欲寄梅花信，晋陆凯寄梅花与范晔，诗云：“折梅逢驿使，寄与陇头人。江南无所有，聊赠一枝春。”时凯在江南，晔在长安也。 

　　雪下谁吟柳絮诗。晋谢安尝与诸子侄内集，俄两雪下。安曰：“白雪纷纷何所似？”兄子朗曰：“撒盐空中差可拟。”兄女道雨曰：“未若柳絮因风起。”安大悦。东坡诗云：“柳絮才高不道盐。”池草又生灵运梦，（晋谢灵运尝于永嘉西堂，思诗不就，忽梦弟惠连，遂有“池池塘生春草。园林变夏禽”之句，大以为工。）江莼曾动季膺思。（晋张翰字季膺，为齐王司马，见秋风起，因思吴江中莼菜羹、鲈鱼鲙，乃作歌曰：“秋风起兮木叶飞，吴江冷兮鲈正肥。人生贵在适志耳，何能羁宦数千里。”遂命驾而归。俄而齐王败，时人谓之见机。） 

　　省中有客看红药，（晋谢元晖直省中作诗云：“紫殿肃阴阴，彤庭赫弘敞。红药当阶翻，苍苔依砌上。”又韩文公诗云：“浩态狂风昔未逢，红灯烁烁绿盘龙。觉来独对忽惊恐，身在仙宫第几重。”又杜诗云：“傍砌看红药。”） 

　　阁下何人对紫薇。（唐白居易在紫薇省中作诗云：“丝纶阁下文书静，钟鼓楼中刻漏长。独坐黄昏谁是伴，紫薇花对紫薇郎。”又欧阳修诗云：“人言清禁紫薇郎，草诏紫薇花影傍。山本不知官况味，也随红日上东廊。”） 

　　湘竹班成悲泪染，（昔舜巡狩死于苍梧之野，二妃娥皇、女英求舜泪下，染竹成斑，妃死为湘神。杜甫题其祠云：“苍梧恨不浅，染泪在丛筠。”筠者，竹也。又元微之诗云：“一枝斑竹渡湘沅，万里行人感泪魂。知是娥皇庙前物，远随风雨送啼痕。”） 

　　海裳睡起醉魂归。（《杨贵妃传》：“明皇尝召太真妃，妃被酒新起，帝曰：“此乃海棠花睡未足耶！’”东坡诗云：“东风袅袅泛崇光，香雾霏霏月满廊。只恐夜深花睡去，高烧银烛照红妆。”） 

　　满城桃李春长媚，（晋潘岳字安仁，为河阳县令，满城种桃李，人谓河阳一县花。又《李广传》：“桃李不言，下自成蹊。”）同室芝兰日自芳。（《孔子家语》云：“与善人同居，如入芝兰之室，久而不闻其香。与不善人同居，如入鲍鱼之肆，久而不闻其臭，亦与之俱化矣。是以君谨与处焉。”） 

　　梅熟必凭犀浦雨，（唐杜子美诗云：“南京犀浦道，四月熟黄梅。湛湛长江去，冥冥细雨来。”） 

　　橘香须待洞庭霜。（唐韦应物《寄友人》诗云：“邻居病后思新橘，始摘犹酸色未黄。书后欲题三百颗，洞庭须待满林霜。”） 

　　鉴湖人看荷花发，（唐李太白《夜吟吴歌》云：“鉴湖三百里，菡萏发荷花。五月西施采，人看溢若耶。”齐东昏侯凿金为莲花贴地，令潘妃行其上，人看曰：“此步步生莲花也。”） 

　　马岭天飘桂子香。（唐垂拱中，天台山桂子落十余日。宋之问《吟灵隐寺》诗云“鹫岭郁岧峣，龙宫隐寂寥。楼观论海日，门揖浙江潮。桂子月中落，天香云外飘。”又李道诗：“月窟姮娥不惜栽，和香分付下天来。欲知仙艳无穷处，不隔人间朔望开。”） 

　　天作难人伤柳别，（韩琮《咏柳》诗云：“枝头纤腰叶斗眉，春来无处不垂丝。灞陵岸上人难别，多少长条拂地垂。”） 

　　好看举子为槐忙。（《遯斋闲尽集》云：“槐花黄，举子忙。”唐人翁望赞诗云：“雨中妆点望中黄，勾引蝉声送夕阳。忆昔当年随计吏，马蹄终日为君忙。”） 

　　东篱黄菊攀陶令，（晋陶渊明为彭泽令，宅边种丛菊，九月九日，出坐菊边，采菊盈把。忽有白衣吏送酒至，乃江州太守王弘使人来也。渊明遂饮醉而归。作诗云：“采菊东篱下，悠然见南山。”） 

　　西蜀朱樱赠杜公。（唐杜甫《咏樱桃》诗云：“西蜀樱桃也自红，野人相赠蒲筠笼。金盘玉箸无消息，此日尝新任转蓬。”） 

　　家有燕山丹桂子，（五代时，窦谏议禹钧有五子：仪、俨、侃、偁、偊，皆贵显。冯丞相道赠之诗曰：“燕山窦十郎，教子有义方。灵椿一株老，丹桂五枝芳。”灵椿出《庄子》，以八千岁为春，以八千岁为秋。义方出《左传》，石碏曰：“爱子教之以义方，弗纳于邪。”） 

　　世无商岭紫芝翁。（秦时东园公、夏黄公、角里先生、绮里季谓之四皓，避秦乱入商洛山，采芝而食，作歌曰：“漠漠高山，深谷逶迤。晔晔紫芝，可以疗饥。唐虞世远，吾将安归？驷马高车，其忧甚大。富贵之留人，不如贫贱之肆志。”及秦灭，高祖召不至，乃深入终南山而去。坡诗云：“吾慕汉初老，时清犹茹芝。”） 

　　渡江拾得萍如日，（春秋时，楚王渡江，有物触王舟，王使人取之而不识，使人问孔子。孔子云：“此萍实也。”吾尝闻童谣云：“楚王渡江得萍实，大如斗，赤如日，剖而食之，甜似蜜。”） 

　　泣竹应教笋出冬。（汉孟宗母冬月思笋，宗入林求之。时笋未生，乃泣于竹间，遂出笋数茎，持归遗母。《咏史》诗云：“孟宗泣竹笋冬生，岂是青青竹有情。影响主张非别物，人心但莫负幽冥。”又宋朝陈绎，事亲至孝，作堂名庆老。王荆公赠之诗曰：“种竹应教出冬笋，开池自合涌寒泉。”） 

　　丞相不存留古柏，（蜀丞相诸葛亮，字孔明，谥武侯。庙前有古柏甚高，杜子美题其祠云：“丞相祠堂何处寻，锦官城外柏森森。映阶碧草自春色，隔叶黄鹂空好音。”又作《古柏行》云：“孔明庙前有老柏，柯如青铜根如石。霜皮溜雨四十团。黛色参天二千尺。”）先生归去抚孤松。（晋陶潜为彭泽令，郡遣督邮至，吏白应束带见之。乃叹曰：“吾不能为五斗米，折腰事乡里小儿耶！”即解印绶，赋《归去来辞》云：“三径就荒，松菊犹存。景翳翳以将入，抚孤松而盘桓。”又宅边手栽五株柳，自号五柳先生。） 

　　古称紫禁三眼柳，（汉上苑中有柳状似人形，号曰人柳，一日三起三倒。《文选》江之嫣赋云：“岂如河畔牛星，隔岁只闻一遇。不比禁中人柳，终朝利得三眠。”又杜甫《洗兵马》云：“青春复随冠冕入，紫禁正耐烟花绕。”）世美青门五色瓜。（秦邵平，封东陵侯，食邑千户。及秦破，家贫，于长安城东种瓜，五色而美，世号东陵瓜。唐柳子厚《贺瓜表》云：“七月而食，豳诗歌王业之难；五色称珍，东陵咏嘉宾之会。”又黄山谷《薄酒行》云：“秦时东陵千户食，何如青门五色瓜。”青门即东陵也。） 

　　中使奔腾南海荔，（唐杨贵妃嗜荔枝，必欲生致之。时南海献荔，数千里至京师，色味未变。杜甫诗云：“忆昔南海使，奔腾献荔枝。”又杜牧诗：“一骑红尘妃子笑，无人知是荔枝来。”又蔡君谟《荔枝歌》云：“绣衣中使动輶车，黄纸封林遍阡陌。”） 

　　雄豪斗美建溪茶。（宋朝范希文《斗茶歌》云：“年年春自东南来，建溪先暖冰微开。溪边奇茗冠天下，武夷先人从古栽。”又云：“北苑将期献天子，林下雄豪先斗美。”） 

　　饱看春结杨梅实，（宋朝苏东坡在惠州作诗云：“罗浮山下四时春，卢橘杨梅次第新。日啖荔枝三百颗，不妨长作岭南人。”） 

　　笑对人簪茉莉花。（东坡在儋耳，有黎女插茉莉，含槟榔，戏书几间曰：“睹麝着人簪茉莉，红潮登颊醉槟榔。”一本作“白云满头”。） 

　　啖枣何须贫妇去，（前汉王吉字子阳，时居长安，东家有枣树垂吉庭中，吉妇取而啖之。吉知，乃去其妇。东家闻之，欲伐树，邻里共止之，因请吉还妇。乡里为之谚曰：“东家伐树，王阳去妇。东家枣完，去妇复还。”） 

　　传柑留与细君夸。（唐《开元遗事》：上元夜，贵戚宫人以黄柑赐近臣，谓之传柑宴，故宋袭其事。东坡有《元夜》诗云：“老病行穿万马群，九衢人散月纷纷。归来一盏残灯在，犹有传柑遗细君。”古人谓妻为细君。） 

　　葡萄止渴思归遗，（唐陈叔达，帝尝赐食得葡萄不举，帝问之，对曰：“臣母病，渴求之不得，愿归奉之。”韩愈诗云：“若欲满盘堆马乳，不妨添竹引龙须。”萄葡出大宛国，张骞使西域，得此种，种之中国，实如马乳。米少章诗云：“葡萄产西域，汉使劚根回。自到中原后，先从上苑栽。”葡萄亦名马乳，枝蔓长数仞。） 

　　橄榄余甘更待回。（宋苏轼《咏橄榄》诗云：“纷纷青子落红盐，正味森森苦且严。待得余甘回齿颊，也输崖蜜十分甜。”崖蜜即樱桃也。） 

　　好事要将橙橘记，（东坡《赠刘景文》诗云：“荷败已无擎雨盖，菊残犹有傲霜枝。一年好景君须记，正是橙黄橘绿时。”） 

　　孩心只为枣梨来。（杜甫《百忧集行》云：“忆年十五心尚孩，健如黄犊去复来。庭前八月梨枣熟，一日上树能千回。”） 

　　溪边莲看佳人采，（李白《采莲曲》云：“若耶溪畔采莲女，笑隔荷花共人语。日照新妆水底明，风飘香袖空中举。”） 

　　观里桃思道士栽。（唐刘禹锡出外职，及归京师，闻有道士种桃于玄都观中，作诗云：“紫陌红尘扑面来，无人不道看花回。玄都观里桃千树，尽是刘郎去后栽。”后又出外职二十年，复归京师，而桃已不存矣。惟见燕麦兔葵，摇动春风耳。又作诗云：“百亩庭中半是苔，桃花净尽菜花开。种桃道士今何在？前度刘郎去复来。”） 

　　欲使忘忧萱草植，（宋朝丁晋公作诗云：“草解忘忧忧底事，花名含笑笑何人。”又杜诗云：“侵凌雪色还萱草，漏泄春光有柳条。”毛诗云：“焉得谖草，言树之背。”谖，即萱也。背，堂之北也。退之《示儿》诗曰：“主妇治北堂。”今人称母曰萱草。） 

　　凭谁伴醉木莲开。（唐白乐天诗云：“晚凉思饮两三盅，召得江头酒客来。莫怕秋无伴醉物，水边花尽木莲开。） 

　　腰镰山蕨殊无味，（苏子瞻诗云：“老翁七十自腰镰，惭愧春山笋蕨甜。岂是闻韶解忘味，近来三月食无盐。”） 

　　手扇溪蒲也自妍。（宋朝徐仲平诗云：“妾有一匹绢，以为身上衣。自织青溪蒲，团团手中持。朝携麦垅去，暮汲井泉归。无人不看妾，不使见蛾眉。”） 

　　苜蓿盘中非饱暖，（唐薛令之，泉州人，为东宫侍读左庶子时，官僚简淡，令人以诗自悼云：“朝日上团团，照见先生盘。盘中何所有，苜蓿长栏干。饭涩匙难绾，羹稀箸易宽。无以谋朝夕，何由保岁寒。”） 

　　胡麻盅里觉神仙。（晋刘晨、阮肇入天台山采药，迷失道路，粮尽，望山头有桃，共取食之。次有一盅流出，中有胡麻饭屑，二人相谓曰：“此去人家不远。”沿出大溪，见二女，相邀过去，设酒肴，行夫妇礼。有仙客将三五桃至，云来庆女婿。住半年求归甚切。仙女送出洞口，至大道，得还乡，并无相识，验得七代子孙，传闻上祖入山采药不出。今人有诗云：“流水胡麻好问津，何须采药更求真。阮郎不悟思归去，空度人间七世春。”） 

　　虚闻诗咏吴枫落，（唐崔信明有“枫落吴江冷”之句，为人所称。后郑世翼于舟中遇信明曰：“闻君‘枫落吴江冷’之句。”因取其诗集，展读未终曰：“所见不逮所闻。”投之水中而去。） 

　　曾听渔歌楚竹燃。（唐柳子厚诗云：“渔翁夜傍西岩宿，晓汲清湘燃楚竹。烟消日出不见人，欸乃一声山水绿。”） 

　　剥枣烹葵还旧俗，（《毛诗?豳风?七月篇》：“六月食郁及薁，七月烹葵及菽，八月剥枣，十月获稻。为此春酒，以介眉寿。”言周人以农事问国，豳风之俗如此，乃还旧也。） 

　　卖丝粜谷是何年。（《五代史》：进士聂夷中作《伤田家》诗云：“二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，偏照逃亡屋。”） 

　　经霜松柏姿犹茂，（晋简文帝与顾雍同年，而雍须发尽白，帝问其故。对曰：“松柏之姿，经霜犹茂；蒲柳之质，望秋先零。”蒲柳，雍自谓也。松柏，谓简文也。顾雍，子恺之。） 

　　落雨梧桐恨更多。（唐玄宗于杨贵妃死后，思之不已。白居易作《长恨歌》云：“春风桃李花开夜，秋雨梧桐叶落时。”昔人于河滨网得一石，刻曰：“井梧花落尽，一半在银床。”又李白诗：“梧桐落金井，一叶飞银床。”银床，井栏也。） 

　　十里荷开了公事，（东坡守杭州，陈少章献诗云：“十里荷开菡萏初，我公初至有西湖。却将公事湖中了，见说官闲事也无。”） 

　　两岐麦秀听民歌。（汉张堪为渔阳太守，劝民农桑以致殷富，民歌曰：“桑无附枝，麦秀两岐。张君为政，乐不可支。”） 

　　东山不见蔷薇久，（李白有《忆东山》诗云：“不到东山久，蔷薇几度花。白云他自散，明月落谁家。”） 

　　南浦伤如芍药何。（晋江淹《别赋》云：“芍药之诗，佳人之歌。桑中卫女，上宫秦娥。春草碧色，春水绿波。送君南浦，伤如之何。”芍药，出《毛诗?溱洧篇》云：“惟士与女，伊其相谑，赠之以芍药。”芍药，一名可离。） 

　　晚节黄花须采访，（宋朝韩魏公《咏菊花》诗云：“不羞老圃秋容淡，且看黄花晚节香。”又古诗云：“眼前景物年年别，只有黄花似故人。”） 

　　旧游苍藓更摩挲。（宋朝陈少微游碧落洞归，会子弟作诗，有一先云：“碧落他年访旧游，摩挲苍藓又从头。悬崖纵有诗千首，直许苏陈占上流。”东坡、少微，皆题诗碧落洞，故曰苏陈也。） 

　　断蛇帝子英雄在，（汉高祖初为泗上亭长，时过丰西泽中亭止饮，夜径泽中，有前行者还报曰：“前有大蛇当径。”高祖醉曰：“壮士行何畏哉。”乃前拔剑斩蛇。后人至蛇所，有一老妪夜哭，人问其故。妪曰：“吾子白帝子，化为蛇当道，今者赤帝子斩之。”妪忽不见。胡曾《咏史》诗云：“白蛇初断路人道，汉祖龙泉血刃红。不是咸阳将瓦解，素灵那哭月明中。”素灵，老妪也，白帝子之母也。） 

　　射虎将军勇敢名。（西汉文帝时，李广有勇力，从军击胡，用善射杀首虏甚众，匈奴谓之飞将军。尝居蓝田，于南山草中见石以为虎射之，矢入没羽下，视乃石也。他日复射，矢簇无迹。黄鲁直诗云：“夺得胡儿马便休，休嗟李广不封侯。当时射杀南山虎，仔细看来是石头。”） 

　　华表归来闻鹤语，（昔辽东华表柱，有鹤作人语其上曰：“有鸟有鸟丁令威，去家千载今来归。城郭如故人民非，何不学仙家累累。”丁令威，鸟自谓，古仙人也。） 

　　北山去后觉猿惊。（东汉末，孔德彰作《北山移文志》：“蕙怅空兮夜鹤怨，山人去兮晓猿惊。昔闻投簪逸海岸，今见解兰缚尘缨。”投簪，汉疏广也。东海人故曰海岸。） 

　　高飞不作商山鹤，（汉高祖欲以赵王如意易太子，吕后使人卑辞厚礼迎四皓，从太子入侍。四人年皆八十余，须眉皓白，衣冠甚伟。上惊问，四人各言姓名，上曰：“烦公卒调护太子。”四人去，上目送之，召戚夫人曰：“我欲易之，彼四人为之辅，羽翼已成，难动摇矣。”上曰：“汝为楚舞，我为楚歌。”歌曰：“鸿鹄高飞兮一举千里，羽翮已成兮横绝四海。横绝四海兮将奈何，虽有矰缴兮何所施。”） 

　　浪迹须骑禹穴鲸。（杜甫《送孔巢父归江东兼呈李白》诗云：“南寻禹穴探李白，杜甫问信今何如？”又贺知章以李白为谪仙人云。“若逢李白骑鲸鱼。”时白在会稽，乃禹穴之地也。） 

　　援笔空成鹦鹉赋，（后汉祢衡少有才辩，为江夏太守黄祖书记云。祖时大会，宾客有献鹦鹉者，祖子射举卮于衡前曰：“愿先生赋此以娱宾客。”衡览笔而就，文不加点，辞采甚丽。后于座上言不逊，为祖所害。后人有诗云：“黄祖才非长者俦，祢衡珠碎此江头。今来鹦鹉洲边过，惟有无情碧水流。”） 

　　吹箫犹听凤凰声。（《列女传》：萧史者，秦穆公时人，善吹箫，穆公有女名弄玉，好吹箫，嫁之，吹作凤凰声，凤凰止其屋。公作风凰台，数月，凤凰从天而来，夫妇俱升仙而去。《咏史》诗云：“秦娥一别凤凰台，东入青冥去不回。空有玉箫千载后，遗音时到世间来。”又汉司马相如游临邛，富人卓王孙女卓文君新寡，窃于壁间窥之，相如以琴心挑之，曰“凤兮凤兮归故乡，遨游四海求其凰。”又云：“凤兮凤兮从我栖，得托字尾兮永为妃。”文君遂奔相如。） 

　　座上真龙谁起舞，（汉高祖为沛公时，与项羽鸿门之会，羽臣范增数目击沛公，羽不应，出谓项庄曰：“汝入以剑舞因击沛公。”庄入为寿，请以剑舞。时项伯与公约为婚姻，项伯亦起舞，常以身翼蔽沛公。唐人李长吉作《公莫舞歌》云：“材官小臣公莫舞，座上真龙赤帝子。”） 

　　枥中老骥谩雄思。（东汉末，曹操挟天子令诸侯，屡欲篡汉祚而自立，尝作乐府辞云：“老骥伏枥，志在千里。烈士暮年，壮心未已。”《世说》：王莽大将军，每醉后以铁如意叩壶而歌此词，壶尽缺矣。杜诗云：“长歌击樽破。”） 

　　渡江已化中兴马，（晋太安之际有童谣云：“五马浮渡江，一马化为龙。”时晋氏诸王渡江，惟元帝中兴晋祚焉，乃应其谶，晋姓司马也。） 

　　倚帐空歌不逝骓。（项羽为楚王，时有美人名虞，常幸，有骏马名骓，常骑。被汉王追至垓下，及诸侯兵围之数重，羽夜闻四面皆楚歌，遂饮帐中，悲歌曰：“力拨山兮气盖世，时不利兮骓不逝。骓不逝兮无奈何，虞兮虞兮奈若何。”李白《拟恨赋》云：“项王虎斗，白日争辉。拔山力尽，盖世气微。帐中舞剑，泣挫雄威。骓马不逝，噫吁何归。”胡曾《咏史》诗云：“拔山力尽霸图隳，倚帐空歌不逝骓。明月满营天似水，那堪回首别虞姬。”） 

　　鸟喙越王休与共，（春秋末，范蠢与大夫种言事越王勾践，时越王为吴王夫差所败，栖于会稽，蠡、种二人相与报吴。及吴灭，蠡乃乘扁舟泛五湖，至齐，与大夫种书曰：“越王为人，如长颈鸟喙，可以共患难，不可以共安乐。乃曰：‘狡兔死，走狗烹。飞鸟尽，良弓藏。敌国破，谋臣亡。’子可以去矣。”后人《题韩信庙》诗云：“筑坛拜日恩虽厚，蹑足封时虑已深。隆准早知同鸟喙，将军应起五湖心。”） 

　　鸡鸣齐客去难追。（春秋战国时，齐公子田文，号孟尝君，养宾客数千人，入秦，秦昭王囚，欲杀之。孟尝君献狐裘于王，幸姬为言，释之得出。夜半至函谷关，关法鸡鸣出客，孟尝君恐追至，有客能为鸡鸣，野鸡闻之尽鸣，遂得出关而去。《咏史》诗云：“寂寂函关锁未开，田文车马出秦来。朱门不养三千客，谁为鸡鸣得放回。”） 

　　缠腰便跨扬州鹤，（昔有四人共言志，其一曰：“欲富。”其二曰：“欲贵。”其三曰：“欲仙。”其四曰：“欲腰缠十万贯，骑鹤上扬州。”东坡《绿筠轩》诗云：“君对此君仍大嚼，世间那有扬州鹤。”） 

　　曳尾宁为濮水龟。（庄子钓于濮水，楚王使大夫聘之，庄子持竿不顾曰：“吾闻楚有神龟死三岁矣。王巾笥而藏之，此龟宁其死，而留骨为贵乎？宁其生，而曳尾于涂中乎？”大夫曰：“宁生而曳尾。”庄子曰：“往哉！吾宁生而曳尾矣。”胡曾《咏史》诗云：“青春行役去悠悠，一曲汀蒲濮水流。正是涂中龟曳尾，令人特地感庄周。”） 

　　鹰扬渭水思兴起，（《毛诗?大明篇》云：“谁师尚父，时维鹰扬。”尚父乃太公吕望，如鹰鸷之扬也。钓于渭水，周文王为西伯出猎于渭滨，见太公年八十坐茅而钧，遂车载归，后为太师。又《载记》云：“慕容垂犹鹰也，饥则附人，饱则高飞。若遇风尘之会，必有凌霄之志。”后汉吕布因陈登求徐州牧不得，登喻曰：“吾见曹公言，待将军譬如养虎，当饱其肉，不则噬人。”公曰：“不如卿言，譬如养鹰。饥则为用，饱则飏去。”杜甫《送高书记》云：“饥鹰未饱肉，侧翅随人飞。”） 

　　龙卧南阳岂久留。（蜀丞相诸葛孔明躬耕陇亩时，崔州徐庶谓蜀先主曰：“诸葛孔明卧龙也。”后人诗云：“如今世上无徐庶，谁向桑麻识卧龙。”又曰：“天意欲苏阳九旱，肯教空作卧龙休。”又王荆公诗云：“溪北溪南水暗通，隔江遥望夕阳春。思量诸葛成何事，只合终身作卧龙。”杜诗云：“天下苍生望霖雨，不知龙向此中蟠。”） 

　　谁信饭牛终作相，（春秋时，齐桓公送客于郊，宁戚饭牛车下扣角而歌曰：“南山粲，白石烂，中有鲤鱼长尺半。生不逢尧与舜禅，短布单衣才至骭。从昏饭牛至夜半，长夜漫漫何时旦。”桓公闻之，遂举为相。） 

　　要知牧豕至封侯。（西汉武帝时，卫青少时，父使之牧羊豕。青之兄弟皆奴畜之类，有人相青曰：“此贵人也，官至封侯。”青笑曰：“人奴之生得无笞辱足矣，安望封侯事乎！”后为大将军，伐匈奴，赐爵关内侯。又汉公孙弘，菑川人也。初牧豕海上，后对策及第为相，封平津侯。《石橘林文集》云：“菑川牧豕之夫，初成何事；渭水非熊之兆，请看暮年。”） 

　　丹墀独对龙旗动，（宋朝夏英公竦廷对诗云：“殿上衮衣明日月，砚中旗影回龙蛇。纵横礼乐三千字，独对丹墀日来斜。”） 

　　紫禁须陪鹤驾游。（杜甫《洗兵马行》云：“青春复随冠冕入，紫禁正耐烟花绕。鹤驾通宵凤辇备，鸡鸣间寝龙楼晓。”鹤驾，太子车也。周灵王太子晋，好吹笙，乘白鹤，谢时人而去，故曰鹤驾。） 

　　乘醉骑驴来古县，（唐李白被谪，一日乘醉骑驴入华阴县，县官使人问状。对曰：“曾使贵妃捧砚、力士脱靴，天子门前，尚容吾走马，华阴县里，不许我骑驴。”） 

　　讽诗驰马入长洲。（唐高祖时，天下无事，上官仪侍郎独持国政，常凌晨入朝，沿洛水堤步月，乃缓辔讽诗云：“脉脉广川流，驱马入长洲。鹊飞山月晓，蝉噪野风秋。”音韵清亮，人望之如神仙焉。） 

　　黄牛欲买休归去，（西汉龚遂为渤海太守，劝民农桑，见郡人带刀佩剑，遂曰：“何为带牛佩犊！”乃令卖剑买牛，卖刀买犊。世传一武人诗云：“欲挂衣冠神武门，先寻水北渭南村。却将旧斩楼兰剑，买得黄牛教子孙。”） 

　　白马牵来仔细看。（昔人有献，金陵牧薛大夫作《白马》诗云：“白马披丝练一团，今朝被绊欲行难。雪中放去惟留迹，月下牵来只见鞍。向北长鸣天外远，临风斜堕耳边寒。自知毛骨天然异，更请王郎仔细看。”又《家语》云：颜回望吴门马，见一疋练。孔子曰：“马也，然则马之光景一疋长耳。”后号马为一疋也。） 

　　三匝羞渠飞鹊绕，（魏武帝乐府辞云：“月明星稀，乌鹊南飞。绕树三匝，无枝可依。”乌鹊，以喻蜀刘备也。李白诗：“还听月下乌，三绕未安巢。”） 

　　一朝看我快鹏搏。（《庄子?逍遥篇》：北溟有鱼，其名曰鲲。鲲之大，不知几千里。化为鸟，其名曰鹏。鹏之背，不知几千里。怒而飞，翼若垂天之云。是鸟也，北海运则将徙于南溟。南溟者，天池也。鹏之徙击水三千里，得扶摇而上者九万里。李白《大鹏赋》云：“击水三千以掘起，搏风九万而迅征。”又杜诗云：“从兹振羽翰，九万一朝搏。”） 

　　归来海燕知帘卷，（宋朝仁宗时，丞相吕申公举陈文惠公尧叟代相，尧叟大拜，极怀引荐之德，作燕词携酒过云：“为谁归去为谁来，主人情重珠帘卷。”申公笑曰：“自恨卷帘人已老。”文惠曰：“莫愁调鼎事无功。”） 

　　不食溪鱼为水寒。（《传灯录》：华亭船子和尚偈云：“千尺丝纶直下垂，一波才动万波随。夜静水寒鱼不饵，满船空载月明归。”又黄山谷作长短句歌云：“一蒻笠，一蓑衣，一钓丝，斜风细雨不须归。金鳞正在深深处，也须垂，吞又吐，信还疑，上钩迟。水寒夜静，满目江山，空载月明归。”） 

　　虎豹山中藜不采，（西汉郑昌为谏大夫，愍伤盖宽饶为文吏诋挫，上书曰：“山有猛兽，藜藿为之不采；国有忠臣，奸邪为之不起。”帝不听，下宽饶吏。宽饶乃引刀自刲，众莫不怜之。） 

　　蛟龙水里竹难安。（杜子美诗云：“欲作鱼梁云复湍，因惊四月雨声寒。清溪元有蛟龙窟，竹石如山不敢安。”言劈竹积石以为聚鱼之区，而下有蛟龙，能兴云致雨，虽鱼梁之利，而公不敢犯之，趋利异乎人之径行，直前以谋利矣。） 

　　要知雾豹成文虎，（《列女传》：陶大夫妻曰：“妾闻南山有玄豹，雾雨七日不下食者何也？欲以泽其毛衣，而成其文章，故藏身以远害。今君贪富务财，不无后患乎？”谢眺诗云：“虽无玄豹姿，终隐南山雾。”《易?革卦》云：“大人虎变，其文炳也；君子豹变，其文蔚也。”扬子曰：“狸变则豹，豹变则虎。”） 

　　谁谓云龙作野麋。（晋陆云字士龙、荀鸣鹤二人未相识，因会张华座。华以其并有大才，谓相见可勿作常语。陆曰：“云间陆士龙。”荀答曰；“日下荀鸣鹤。”陆曰：“既开青云睹白雉，何不张尔弓，挟尔矢。”张曰：“荀何迟？”荀曰：“本是云龙骙骙，今乃山鹿野麋，兽微弩强，是以发迟。”一座抚掌而笑。） 

　　归燕须寻华屋去，（唐元和中，士人下第多作诗刺试官，独章孝标作《归燕诗献庾侍郎》云：“归垒危巢泥已落，今年故向社前归。连云大厦无栖处，更傍谁家门户飞。”又东坡《贺新郎》词云：“乳燕飞华屋。”） 

　　飞乌愿借上林栖。（唐李义甫初召见，太宗令《咏乌》诗云：“日里飏朝彩，琴中闻夜啼。上林多少树，不借一枝栖。”太宗曰：“我当全借尔，岂特一枝。”飏朝彩，日中有乌也。闻夜啼，乃王义庆为江州刺史，宋文帝所征，家人大惧，姬妾夜闻乌啼，忧思而成曲，曰乌夜啼。李白诗云：“尔何不向别处栖，夜夜夜半当户啼。风飘雨洒亦不移，君家树头多好枝。”） 

　　金牛通路山须凿，（《蜀记》曰：晋蜀中无路入秦，秦惠王闻蜀有五丁力士壮勇，乃以铁作牛五头，诈称其牛食粟，每日粪金三斗。蜀侯闻之，贪金，乃使五丁开山作路，入秦取牛。得牛视之，果知其诈，路已通矣。后五丁死，惠王遣张仪将兵伐蜀，蜀遂灭。《咏史》诗云：“山色千重拥蜀门，成都别是一乾坤。五丁不凿金牛路，秦惠何由得并吞。”） 

　　驷马登桥柱必题。（《西京杂记》：司马相如字长卿，初往蜀郡，遇升仙桥，乃题其柱曰：“大丈夫不乘驷马车不复过此桥。”后果车归至其处。杜诗云：“赠粟囷应指，登桥柱必题。”赠粟事，周瑜也。又孟明《焚舟赋》云：“出西蜀都，题桥以见志；入函谷关，弃繻而示诚。”弃繻事，前汉终军，年十八西入关，关吏授军繻。军曰：“大丈夫西游终不还。”遂弃繻而去。后拜谒者，持节出关，关吏识之曰：“此前弃繻生也。”） 

　　却笑采薪悲白雉，（古有牧犊子，五十而无妻，李白诗云：“陇麦青青二月时，白雉朝飞挟两雌。锦衣绮翼何离褷，牧犊采薪感之悲。”又云：“枯杨枯杨尔生荑，我独七十而孤栖。”） 

　　好听掩瑟唱黄鸡。（白居易侍郎守杭州日，有歌妓高珍珑者，白公与之歌曰：“罢胡琴，掩秦瑟，珍珑再拜歌初毕，莫谓使君不解歌，听唱黄鸡与白日。黄鸡催晓丑时鸣，白日催人酉后没。腰间紫绶系未稳，镜里朱颜看易失。珍珑珍珑奈老何。使君歌兮汝更歌。” 

　　逢春须问牛何喘，汉宣帝时丙吉为相，出逢人逐牛，牛喘吐舌，吉驻车，使吏问逐牛者，曰：“牛行几里矣？”或讥言道中群斗死伤，前后失问，言曰：“方春少阳用事，未可太热，恐有伤害。宰相典调阴阳，职当忧，故问之。”又江南李璟登台见牛晚卧，曰：“牛且热矣。”有乐部头李进明曰：“臣不学，敢上绝句云：‘曾遭宁戚鞭敲角，又被田单火燎身。闲背夕阳咀枯草，而今问喘更无人。’”） 

　　遇雪方嗟马不前。（唐韩文公侄韩湘，落魄不羁，公勉之学，湘曰：“予之学与公异。”公令作诗以见志。湘乃诗曰。“解造逡巡酒，能开顷刻花。有人能学我，同共看仙葩。”公览诗戏之曰：“子能夺造化权乎？”湘曰：“此事甚易。”公开樽，湘聚土以盆复之，良久发视，乃出碧花二朵，花间拥出金字一联云：“云横秦岭家何在，雪拥蓝关马不前。”公未晓其意，湘曰：“事久可验。”遂告而去。未几，公为佛骨事谪潮州，在途中遇雪，俄有一人冒雪而来，乃湘也。问公曰：“忆花上之意乎？正今日之事也。”公询其地，即蓝关也。嗟叹久之曰：“吾为汝足成此诗。曰：一封朝奏九重天，夕贬潮阳路八千。本为圣明除弊事，岂期衰老送残年。云横秦岭家何在？雪拥蓝关马不前。知子远来深有意，好收吾骨瘴江边。”） 

　　自信蘧蘧成梦蝶，（《庄子?齐物论》：庄周梦为蝴蝶，栩栩然化蝶也。俄然觉，则蘧蘧然周也。不知周之梦为蝶与？蝶之梦为周与？故人有诗云：“蘧蘧无一事，非梦亦非周。”又白居易《无奈何歌》曰：“为彼何非，为此何是。谁明此志，梦蝶之子。何祸非福，何吉非凶。谁达此观，丧马之翁。”） 

　　休看跕跕坠飞鸢。（东汉马援有大志，其弟少游常哀之曰：“士生一世间，乘下泽车，御款段马，乡里称善人，足矣。致求赢余，但自苦耳。”后援征五溪蛮，在浪泊、西里间下潦上雾，毒气郁蒸，仰视飞鸢跕跕坠水下，卧念少游平生时语，何可得也。坡诗云：“何须更待飞鸢坠，方念平生马少游。”又刘梦得《经伏波祠》有诗云：“一以功名累，方思马少游。”援为伏波将军也。） 

　　书成浪语凭鸿雁，（前汉苏武使匈奴，留十九年，后汉使至匈奴，常惠教使者言于单于，汉天子射上林中得雁，足系帛书云，武在某泽中。单于大惊，武等遂还。孔琛曰：“凭雁寄书真浪语耳。”杜诗云：“万里衡阳雁，今年又北归。系书真浪语，寂寂故山微。”又江淹诗：“袖中有短书，欲寄双飞燕。”皆无是理。以雁秋来而春去，燕秋去而春来，如人寄书有往来之义。） 

　　客久伤心怯杜鹃。（《蜀成都记》曰：杜宇自天而降，称为望帝，后死其魄化为鸟，名曰杜鹃，亦曰子规，深春时有声，蜀人悲之。《咏史》诗云：“杜宇曾为蜀帝王，化禽飞去旧城荒。年年来叫桃花月，似向春风诉国亡。”又李白《蜀道难》云：“问君西游何当还，畏途巉岩不可攀。但见悲鸟号古木，雄飞呼雌绕林间。又闻子规啼，夜月愁空山。”又杜诗：“伤心怯杜鹃。”） 

　　鹤避茶烟人不到，（宋章圣真宗也，使人召魏野。野闻使至，留诗一联于壁间云：“洗砚鱼吞墨，烹茶鹤避烟。”使录诗以进，章圣曰：“野不来矣。”遂不召。） 

　　莺啼花里客犹眠。（唐王维居辋川作诗云：“桃红复含宿雨，柳绿更带春烟。花落家僮未扫，莺啼山客犹眠。”） 

　　九重彩凤休教下，（宋陈希夷先生讳抟，字图南，居华山，周世宗时尝召见。至宋朝太宗皇帝太平兴国初，再赴召。后归隐，再召。辞表曰：“九重丹诏，休教彩凤衔来。一片野心，已被白云留住。”） 

　　一个冥鸿已奋飞。（杨子曰：“鸿飞冥冥，弋人何慕焉。”宋朝范文正公谪官过严州题严子陵钓台云：“汉包六合罔英豪，一个冥鸿惜羽毛。世祖功成三十六，云台争似钓台高。”） 

　　塞马安知非是福，（北叟塞上翁也，马亡入胡，人吊之，翁曰：“安知非福乎？”后马将骏马归，人贺之，翁曰：“安知非祸乎？”后子骑马堕折髀，人吊之，曰：“安知非福乎？”后胡兵大出，丁壮者战死，其子以跛故，得父子相保。又贾谊赋云：“祸兮福所倚，福兮祸所伏。） 

　　海鸥相与尽忘机。（《列子》云：海上有好鸥者，每旦之海上，从鸥鸟游，鸥至百数，其父曰：“取来吾玩。”明日之海上，鸥鸟舞而不下，机心一萌，鸥鸟自惊。李商隐《太仓箴》云：“海翁忘机，鸥故不飞。海翁易虑，鸥乃飞去。”左太冲诗：“叠叠元思清，胸中去机巧。物我两忘情，可以狎鸥鸟。”） 

　　行人争羡松鲈美，（宋朝范希文《赠钓翁》诗云：“江上往来人，尽爱鲈鱼美。君看一叶舟，出没波涛里。”东坡《赤壁赋》云：“今者薄暮，举网得鱼，巨口细鳞，状似松江之鲈。”又《隋唐佳话》云：吴都献松江鲈鱼鲙，炀帝曰：“所谓金齑玉鲙，东南之佳味也。”） 

　　渔父还歌桃鳜肥。（《苏东坡集?张志和渔父词》云：“西塞山边白鹭飞，荻花风外片帆微。桃花流水鳜鱼肥。自庇一身青蒻笠，相随到处绿蓑衣，斜风细雨不须归。”坡以词增成为浣溪沙云。） 

　　万里不封飞燕食，（东汉班超，人相之曰：当封侯万里之外。问其状曰：“燕颔虎额，飞而食肉，万里侯相也。”石敏若《橘林文集》云：“玉山照人。”晋侍郎裴楷，字叔则，人见如近玉山，照映人也。燕颔封侯，汉飞将李广，匈奴号为飞将军，数从天子射猎，格杀猛兽，文帝叹曰：“惜广不逢时，今当高祖世，万户侯岂足道哉！”是不封侯事也。） 

　　五湖便作钓鱼归。（范蠡与大夫种事越王，既平吴，遂乘扁舟泛五湖，人有诗云：“一箭已中鹄，五湖归钓鱼。”又罗隐作《归五湖》诗云：“江东日暖花又开，江东行客思悠哉。高阳酒徒尽凋落，终南山色空崔嵬。”卢藏用始隐终南山，后起召至朝，人曰：“此山乃仕宦之捷径耳。圣代已知无弃物，侯门未必用遗才。一轮明月一竿竹，家在五湖归去来。”） 

　　劝君偶作鸳鸯合，（苏东坡，一本作杜子美，携妓泛江，诗云：“使君自有妇，莫作野鸳鸯。”鸳鸯匹鸟也。飞则并翼，眠则交颈，以喻人之夫妇也。宋朝吕士隆知宣州，好以事笞官妓，妓皆欲去而未能也。适杭州一妓到，士隆喜之。一日群妓小过，又欲笞之，妓泣曰：“妾不敢辞，恐杭妓不安也。”吕释之。梅圣俞闻作《莫打鸭》诗，以寄意云：“莫打鸭，莫打鸭，打鸭惊鸳鸯。鸳鸯新向水中落，莫比孤洲老鸹鸧。鸹鸧尚欲远飞去，何况鸳鸯羽翼长 

　　择对屏看孔雀开。（隋窦毅在周为上柱国，有女生而发垂过耳，三岁与身等。读《列女诫传》，一过不忘。毅常曰：“此女有异相，见识不凡，何可妄与人。”因画孔雀于屏间，请婚者使射二矢，阴约中目则许之。射者阅数皆不合。唐高祖最后射二矢，各中目，遂归之。后为唐高后。杜甫《贺季监宅诗》云：“屏间金孔雀，褥稳绣芙蓉。”） 

　　鸾凤结成诗有约，（唐于祐晚步禁衢于御沟中，得一红叶题诗云：“流水何太急，深宫尽日闲。殷勤谢红叶，好去到人间。”祐见诗，亦取一叶题云：“曾闻叶上题红怨，叶上题诗寄阿谁？”后祐托韩泳门馆，帝放宫女出嫁，泳以韩夫人嫁祐。一日开宴，二人各有所题诗为证。泳曰：“二子可谢媒人也。”韩氏笑答曰：“一联佳句随流水，千载幽思满素怀。今日结成鸾凤久，方知红叶是良媒。”《古今词话》云：“唐顾况游御沟得一梧叶，上有诗云：“一入深宫里，年年不见春。波间写红叶，寄与有情人。”况读恍如有失，乃取一叶题诗掷于上流曰：“花落深宫莺亦悲，上阳宫女断肠时。帝城不禁东流水，叶上题诗寄与谁？”余以况与祐，二者之事皆相似，故并质之于此。） 

　　麒麟抱送梦将来。（昔徐陵年四岁，家人携见宝志上人，上人乃以手摩其项曰：“天上石麒麟也。”杜甫《徐卿二子歌》云：“徐卿二子生绝奇，感应吉梦相追随。孔子释氏亲抱送，并是天上麒麟儿。”） 

　　锦标要识龙头夺，（唐卢肇、黄颇皆宜春人，颇富而肇贫，时赴举，同日起途，郡守独饯颇于邮亭，而遗肇。明年肇状元归，郡守会看竞渡，肇即席赋诗，末句云：“向道是龙刚不信，果然夺得锦标归。”） 

　　杯酒须知鹤发催。（宋朝仁宗时，蔡齐状元归有酒失，有僧与齐归，一日来谒齐，不遇，题诗一绝而去云：“圣君宠重龙头选，慈母恩深鹤发垂。君宠母恩俱未报，酒如为患悔何追。”齐归见诗，遂命一杯酒饮毕覆盅，终不饮也。） 

　　汗血骅骝真伟物，（杜甫从侄杜勤下第，甫于长安作《醉歌行》：“骅骝作驹已汗血，鸷鸟举翮连青云。词源倒流三峡水，笔阵独扫千人军。”又《赠曹将军》诗云：“先帝天马玉花骢，画工如山貌不同。斯须九重真龙出，一洗万古凡马空。”渥洼水中出汗血马，即天马也。） 

　　能言鹦鹉岂凡材。（宋朝王禹偁，字元之，年七岁能属文。毕文简公为郡从事，闻其家以磨面为生，因令作磨诗，元之不思以对曰：“但存心里正，无愁眼下迟。若人轻着力，便是转身时。”文简大奇之，留与子弟讲学。一日太守席上出对云：“鹦鹉能言争似凤。”坐客未有对，文简写之屏间，元之书其下曰：“蜘蛛虽巧不如蚕。”文简叹曰：“此经纶之才也。”遂加以衣冠，呼为小友。至文简入相，元之已掌书命矣。又祢衡赋云：“惟西域之灵鸟，挺自然之奇姿。体金精之妙质，含火德之明辉。性辨慧而能言，才聪明而识机。”） 

　　乞闲且作龟鱼主，（宋朝王荆公罢相知金陵作诗云：“投老归来一幅巾，君王犹许备藩臣。芙蓉塘下疏秋水，聊与龟鱼作主人。”再罢，相会灵台观，使者居锺山，又诗云：“乞得胶胶扰扰身，江湖波浪替埃尘。只同凫雁为闲侣，不与龟鱼作主人。”昔冯赢王性仁爱，每得鱼放于池中，其子监丞常窃钓之，王不怿，乃锁其门，高其墙，题诗于门曰：“高却垣墙锁却门，监丞从此罢丝纶。池中鱼鳖应相贺，从此方知有主人。”） 

　　往卜宁为鸡鹜争。（楚屈原字平，既放三年不见王，乃往卜于郑詹尹曰：“余有所疑，欲因先生决之。”詹尹乃端策拂龟曰：“君将何以告乎？”曰“吾宁昂昂若千里之驹乎，将泛泛若水中之凫，与波上下，偷以全吾躯乎，宁与黄鹄比翼乎，将与鸡鹜争食乎，孰吉孰凶，何去何从？”又云“世溷浊而不清，蝉翼为重，千钧为轻，黄钟毁弃，瓦釜雷鸣，平自伤忠直，不容于时，而耻于小人伍也。”） 

　　留鹤本为高士侣，（宋朝太宗兴国中，潘若冲罢林任，道经南岳，留鹤一只与处士廖融，赠诗云：“峭赂数年同野兴，一官才罢共船归。稻粱少饲教长瘦，羽翼无伤任远飞。侧耳听吟侵静夜，合花作舞带斜晖。朝天万里不将去，留伴高人坐钓矶。”若冲到今，授官维扬，有诗寄融云：“秋来频梦嶽云白，别后应添鹤顶红。”后融与鹤相继而亡，若冲感之为一绝云：“南岳僧来共叹吁，风亭月榭已荒芜。先生去世未十日，留伴高人鹤亦殂。”） 

　　放猿犹有主人情。（宋朝王仁裕尝养一猿名曰野宾，久而放之，作诗云。“放汝叮咛复故林，旧时伴侣好相寻。耐寒不悍霜中宿，隐迹从教雾里深。归去免劳青嶂梦，跻攀应怯白云心。三秋果熟松梢健，任抱高枝彻晓吟。”裕后入蜀，过墦冢祠前汉江之阴，有群猿连臂下饮清流，有一巨猿舍群而前，从者指曰：“野宾。”呼之而应，哀吟而去。又作诗云：“墦冢祠前汉水滨，山猿连臂下嶙峋。渐来子细窥前客，认得依稀似野宾。月宿免劳羁绁梦，松栖那复稻粱身。数声肠断连云叫，认得前年旧主人。”） 

　　吟成白鹭窥人笑，（韦庄《感旧》诗云：“长安方悟少年非，人道新诗胜旧诗。十里野塘留客钓，一轩春雨对僧棋。花间醉任黄鹏语，池上吟成白鹭窥。大道不将炉冶去，此心重立太平基。”庄后官至台辅。） 

　　梦觉黄鹂唤客鸣。（宋朝陈抟尝于彭门壁间见一联云：“一鸠鸣午寂，双燕语春愁。”后以语东坡曰：“世谓公作否？”坡笑曰：“此唐人得意之句，仆安能道此。”《苕溪渔隐》曰：“予尝用此语，作春日一联云：‘话尽春愁双紫燕，唤回午梦一黄鹏。’”） 

　　经卷写来鹅欲换，（晋王羲之性爱鹅，见山阴道士有群鹅求市之。道士曰：“为我写《黄庭经》以换。”羲之写毕，道士举群鹅相赠，遂笼鹅而归。杜诗云：“鹅费羲之墨。”又李白诗：“山阴道士如相见，为写《黄庭》换白鹅。”） 

　　金囊倒尽鸭呼名。（唐陆龟蒙居震泽，有斗鸭一栏，有内养自长安使杭州，舟出舍下，挟弹毙上绿顶鸭，龟蒙手一表骇云：“此鸭善人语，待附苏州上进天子，使者毙之奈何？”内养信，两以囊中金，因徐问其鸭何言？”龟蒙曰：“能自呼其名。”内养愤且笑，蒙还其金曰：“吾戏耳。”后有题吴江三聚堂内云：“千首文章二顷田，囊中未有一钱看。却因养得能言鸭，惊破王孙金金弹丸。”） 

　　河豚欲把声名道，（梅圣俞于范希文席上赋《河豚》诗云：“春洲生荻芽，春岸飞杨花。河豚于此景，贵不数鱼虾。”河豚出暮春游水上，食柳絮而肥，南人多以荻芽为羹，故圣俞知之，道尽河豚好处，人以此诗为绝唱。刘元甫戏云：“郑都官《鹧鸪》诗，人谓郑鹧鸪，圣俞河豚诗，当谓梅河豚。”此鱼吴人珍之曰：“其腹腴为西施乳。”坡诗：“蒌蒿短短荻芽肥，正是河豚欲上时。”“甘美远胜西子乳，吴王当日未曾知。”） 

　　孤雁能令礼貌殊。（《司马文正诗话》：“鲍当美，景德二年登进士第，为河南法掾。尝忤其意于知府薛映，因献《孤雁》诗云：“天寒稻粱远，万里孤难进。不惜充君庖，为带边城信。”薛大称赏，自是不以掾属礼待之，时人谓之鲍孤雁。薛公暑月诣其舍，当美方露顶，狼狈入易服饰，把板而出，忘其幞头。薛公严重，左右莫敢言，坐久月上。当美顾见发影，大惭，以公服袖掩头而退。） 

　　学士吟成蝴蝶唤，（谢学士吟蝴蝶诗三百首，时人呼为谢蝴蝶，其中有佳句云：“狂随柳絮有时见，舞入梨花何处寻。”又曰：“江天春晚暖风细，相逐卖花人过桥。”后人有诗云：“物化归同庄叟梦，诗题新得谢公名。”） 

　　都官诗就鹧鸪呼。（郑公《咏鹧鸪》诗云：“暖戏平芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相叫湘江曲，苦竹丛深春日西。”时人呼为郑鹧鸪，唐人呼为郑都官。） 

　　啼春妖鸟须知避，（方圭好诗，宋公庠知扬州，圭来谒，乃宴于平山堂，圭诵诗不已，宋欲他辞已之，乃见野牛就木挨痒，谓坐客胡恢曰：“野牛恃力狂挨木。”恢应曰：“妖鸟啼春不避人。”宋公大笑，圭悟其意，饮至客散，欲奋臂击恢，众救而免。） 

　　离席青蝇却被驱。（唐人罗隐与顾云同谒淮南高骈，云为人素雅律重而性傲睨，高公留云而远隐，至武陵饯云于亭。时盛暑，青蝇入座，高命扇驱之，谑隐曰：“青蝇被扇扇离席。”隐见白泽图钉在门，应曰：“白泽遭钉钉在门。”乃讥云也。） 

　　传语借鹏休跨鹤，（炉山道士林完魁饮酒啖肉，居九天使者庙。一日，有鹤因风飘憩于庙庭，道士惊喜，自谓当赴上天命，令山童捉而束之。羽仪清弱不胜其载，毛伤骨折而毙。翌日，驯养知，诉于公府，处士陈沆嘲之曰：“啗肉先生欲上升，黄云踏破紫云崩。龙腰鹤背无多力，传语麻姑借大鹏。”） 

　　不须乘马且骑驴。（唐咸通中，以举子衣服侈异，下令不许骑马，场中以下千人皆跨长耳驴，或嘲之曰：“今年敕下尽骑驴，短帽长鞭满九衢。清瘦儿郎犹自可，就中愁杀郑昌图。”昌图肥大，故有此作也。） 

　　好看巾笥怜黄雀，（后汉杨宝年七岁，行于华阴山，见一黄雀被疮，为蝼蚁所损，哀而怜之，因收巾箱中，采黄花馁之，经十余日疮愈，旦去暮来，一旦变为黄衣年少，与玉环一双报之，曰：“好掌此环，子孙累世为三公。”宝生震，明帝时为太尉。震生秉，和帝时为太尉。秉生赐，安帝时为司徒。赐生彪，灵帝时为司空。宝，华阴人。出《搜神记》。） 

　　莫把丝纶钓白龟。（《搜神记》：毛宝行于江，见渔人钓一白龟，宝赎放江中，后十余年守镇邾城，与石虎将军交战，战罢投江中，脚如踏一物，视之，乃昔所放之白龟。渐得至岸。背长四尺。龟至中流犹返顾宝。又《会稽录》孔愉见人笼龟，买放之中流，龟左顾数四。及愉封侯，铸侯印，印龟左顾者，三铸如初。工以告，愉悟而佩之。） 

　　槐国蚁邀人理政，（《异闻集》云：淳于棼家居广陵，宅南有古槐树，棼醉卧其下，梦二使者曰：“槐安国王奉邀棼。”随使入穴中见曰大槐安国。其王曰：“吾南柯郡政事不理，屈卿为守。”至郡凡二十载。使送归，遂觉。因寻古槐下穴，洞然明朗，可容一榻，有二大蚁，乃王也。又寻一穴直上南枝，即南柯郡也。） 

　　云轩燕助客归期。（唐王榭居金陵，以航海为业，遇风舟破，榭附一板，抵一洲，见翁媪皆皂服曰：“此吾主人郎也。”引至宫室，见王坐殿，以女妻之。榭问女此何国，曰：“乌衣国也。”王召宴于实墨殿，命作诗，卒章云：“恨不此身生羽翼。”王曰：“不能与君生羽翼，亦可与君跨烟雾。”遂命取飞云轩，既至，乃鸟毡兜子，令榭入其中，闭目少息，至家见梁上双燕呢喃，下视，榭乃悟，所止燕子国也。至秋燕去乃书一诗，系燕尾曰：“误入华胥国里来，主人终日苦怜才。云轩一去无消息，泪洒春风几百回。”来春燕至复有诗云：“昔人相逢宜数合，只今■〈忄癸〉远是生离。来春纵有相思字，三月天寒无雁飞。”明年燕果不来。） 

　　豺狼当道狐安问，（后汉张纲字文纪。和帝时遣八使循行风俗，纲独埋车轮于洛阳都亭曰：“豺狼当道，安问狐狸。”遂奏梁冀等无君臣之心十五事。） 

　　鸿鹄冲天燕岂知。（前汉陈胜，少时与人佣耕，辍耕之陇上怅然曰：“苟富贵无相忘。”佣者笑曰：“若为佣，何富贵之有？”胜太息曰：“燕雀安知鸿鹄之志哉！”又《白帖》云：有饷鹤于支遁者，遁谓之曰：“尔冲天之物，宁耳目之玩乎？”遂放去。《毛诗》云：“鹤鸣于九皋，声闻于天。”） 

　　不悟猿妖能命笔，（《世说》云：广德中，孙恪游洛中，遇袁氏女纳为室。后十年同至峡山寺，袁氏乃持一碧玉环献僧曰：“是此院旧物。”僧初不晓，及斋罢，有野猿数十悲啸而集，袁氏恻然命笔题诗云：“无端造化几烟沉，刚被风情役此心。不如逐伴归山去，长啸一声烟雾深。”诗毕，遂制衣化为猿，■诗云：“猿岂为妖恪自迷，世间那有倘来妻。裂衣心痛从前悔，狢不如狼反噬脐。”） 

　　岂知木客解吟诗。（《寰宇记》：上洛山多木客，乃鬼类也，形似人，语亦似人。而徐铉小说：鄱阳山中有木客，自言秦时造阿房宫采木者，食木实，遂得不死。时就民间饮酒，为诗一章云：“酒尽君莫酤，壶倾我当发。城市多嚣尘，还山弄明月。”故坡诗云：“谁向空山弄明月，山中木客解吟诗。”） 

　　窃铜尝见徙奸吏，（《九域志》：贾郁性峭直，不容人吏，文遇为仙游令，及受代，有一吏酣酒，郁怒曰：“吾再典此郡，必惩此辈。”吏扬言公欲再令，犹造铁船渡海也。郁后复典是邑，时醉吏为库吏，盗官钱数万下狱，具状批榜尾曰：“窃铜镪以润家，非因鼓铸造铁船而渡海，不假炉锤。”因决杖徙之。） 

　　怀璧曾闻罪匹夫。（《左传》桓公十年：虞叔有玉，虞公求旃，弗献，既而悔之曰：“周谚有之曰：‘匹夫无罪，怀壁其罪，’吾焉用此以贾害也。”乃献之。） 

　　与舅同心河弃璧，（《左传》秦伯纳晋公子重耳，及河，子犯以璧授公子曰：“臣从君巡天下，臣之罪多矣，臣犹知之，而况君乎！”请由此亡。公子曰：“所不与舅氏同心者，有如白水。”遂投璧于河。子犯，狐偃也。） 

　　治民善政浦还珠。（后汉孟尝为合浦太守，郡无耕稼，海出珠，民采以易米。先宰守贪秽，采求不知纪极，珠忽去，其民困。及尝到郡，革前弊，未逾岁，去珠复还。坡诗云：“合浦卖珠无复有。”） 

　　论钱尽买不平事，（《笔谈》：毗陵女子《咏破钱》云：“半轮残月掩尘埃，依稀犹有开元字。想见清光未破时，买尽人间不平事。”晋人鲁褒伤时贪鄙，著《钱神论》刺之曰：“睹之如兄，字曰孔方。”又曰：“钱无耳，可使鬼。凡今之人，惟钱而已。”） 

　　韫玉须求善贾沽。（《语》：子贡曰：“有美玉于斯，韫匮而藏诸，求善贾而沽诸。”孔子曰：“沽之哉！沽之哉！我待贾者也。”注云：“子贡以孔子有道不仕，故以此问，孔子言当卖，但当待贾，不当求之耳。） 

　　泣玉曾闻三献有，（《韩非子》曰：楚人卞和得玉璞献楚怀王，王使玉人相之曰：“石也。”王以和为诈，刖其左足。王死，子平王立，和复献之，王又以为诈，刖其右足。及死，子荆王立，和又欲献，恐见害，乃拖璞哭于荆山之下，三日三夜，泣尽继之以血。王闻，使人问曰：“天下刖者多矣，子奚哭之悲？”和曰：“吾非悲刖也，悲夫宝玉而题之以石。贞士而名之以诈，吾是以悲。”随使献玉，王使人琢璞，果得玉，遂名为和氏璧。） 

　　遗金何谓四知无。（后汉杨震迁东莱太守，道经昌邑，所举荆州茂才王密为昌邑令，密谒见，至夜怀金十斤以遗震，震曰：“故人知君，君不知故人何也？”密曰：“暮夜无知者。”震曰：“天知，地知，子知，我知，何谓无知。”密愧而去。） 




