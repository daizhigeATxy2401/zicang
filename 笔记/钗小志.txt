钗小志
    
    
    如夫人  齐侯多内宠，嬖如夫人者六人。
    教美人战  孙武以兵法见吴王阖闾，于是出宫中美人百人，分为二队，以王之宠姬二人为队长。
    妾与政  王导有幸妾姓雷，颇豫政事，蔡公谓之「雷尚书」。
    携妓东山  谢安栖迟东山，放情丘壑，好音乐，每游赏，必以妓从。
    开阁放妾  王处仲尝荒恣于色，左右谏之，处仲曰：「吾乃不觉尔，如此甚易耳。」乃开后阁，驱诸婢妾数十人，任其所之。
    妾为夫人  杜佑，议者谓佑治行无缺，惟晩年以妾为夫人有所蔽云。
    妓围  唐申王，每冬月苦寒，令宫女密围而坐，谓之「妓围」。
    帘衣  梁夏侯亶性俭率，有妓妾十数，并无被服，每有客，常隔帘奏乐，时谓帘为「夏侯妓衣」。
    白头吟  张跂欲娶妾，其妻曰：「子诵〈白头吟〉，妾当听之。」跂惭而止。
    霓裳羽衣曲  上皇令宫妓佩七寳璎珞，舞〈霓裳羽衣曲〉，曲终，珠翠可扫。
    雪儿歌  雪儿者，李密爱姬，每宾朋文章有奇丽者，付雪儿（伴）〔协律〕歌之。
    绛纱帐  马融施绛纱帐，前授生徒，后列女乐。
    肉台盘  南唐孙晟，官至司空，每食，不设几案，使众妓各执一器，环立而侍，号「肉台盘」。
    以倡进  汉武帝李夫人，本以倡进。
    妇女连百  秦皇妇女连百，倡优累千。
    赐妓乐  夏侯惇从太祖征孙权还，赐妓乐名倡。
    殴杀笛妓  王恺尝置酒，女妓吹笛，小失声韵，恺便令黄门殴杀之，一座改容。
    夺伤指  张均妓多丽，弹琵琶曲，顶上有高丽丝结，赵诗争夺，致伤二指。
    绫罗袴褶  武帝尝降王武子家，武子供馔，并用琉璃器，婢子百余人，皆绫罗袴褶，以手擎饮食。
    自为小君裁剪  李绅为相，时俗尚轻绡染蘸碧为妇人衣，绅自为小君裁剪。
    琥珀钏  东昏侯为潘妃作一只琥珀钏，直七十万。
    乐天姬侍  乐天诗曰：「菱角执笙簧，谷儿抹琵琶。红绡信手舞，紫绡随意歌。」自注云：「皆臧获名。」
    燕子楼  张建封节制武宁，纳妓盻盻于燕子楼。公薨，不他适。
    不许妾妆  崔枢夫人治家整肃，容仪端丽，不许羣妾作时世妆。
    呼琵琶  蔡持正谪新州，侍儿名琵琶，尝养一鹦鹉，持正每呼琵琶，即扣响板，鹦鹉传言呼之。
    尽记歌词  欧阳永叔闲〔居〕汝阴时，一妓能尽记公所为歌词。
    唱金缕  杜秋娘，金陵女也。年十五，为李锜妾，尝为锜唱金缕词。
    柳枝  退之二侍姬，名柳枝、绛桃。
    二妾歌舞  乐天有二妾，樊素善歌，小蛮善舞。
    记曲娘子  张红〔红〕善歌，每听新声一遍即能记其节奏，后入宫，号「记曲娘子」。
    百濯香  吴孙亮宠姬有异香，歴年弥盛，浣百遍不歇，名曰「百濯香」。
    善吹箎  河间王侍儿朝云善吹箎，诸羌叛，王令朝云假为老妪吹箎，羌皆流涕复降。语曰：「快马健儿，不如老妪吹箎。」
    别锦儿  韩渥集中有〈别锦儿诗〉。
    房老  石崇爱婢翔风，年三十遂退之，使为房老。
    烧指吞炭  高聪有妓十余人，及病，欲不适他人，并令烧指吞炭，出家为尼。
    教诵赋  蜀刘琰侍婢，教诵〈鲁灵光殿赋〉。
    手语  崔生谒一品问〔疾〕，其妾与之手语。
    善琴筝  李汧公妾名七七，善琴与筝。
    香儿  元载妓薛琼英，幼以香屑亲饮啖之，长而肌香，故名香儿。
    烛围  韦涉家宴，使每婢执一烛，四面行立，人呼为「烛围」。
    宴客典斟  陈无咎宴一客，用一婢典斟，必十二而后使满，以尽诚敬之道。
    金牌盈坐  河间王夜饮，妓女讴歌，一曲下一金牌，席终，金牌盈座。
    笑春红  阆中参军黄涉，婢曰笑春红，死，涉念之泪洒，犀帘至皆损坏。
    二花  阮文姬插鬓用杏花，陶溥公呼曰「二花」。
    妾无副服  诸葛亮答李严书云：「吾受赐八千斛，今畜财无余，妾无副服。」
    爱妾换马  后魏曹彰，性倜傥，偶逢骏马，爱之。其主所惜也。彰曰：「彰有美妾可换，惟君所择。」马主因指一妓，彰遂换之。马名「白（鹊）〔鹘〕」。故后人作〈爱妾换马诗〉，奏之弦歌焉。
    婢皆读书  郑玄家奴婢皆读书，一婢不称旨，使人拽着泥中，须臾一婢来，问曰：「胡为乎泥中？」答曰：「薄言往愬，逢彼之怒。」
    以婢马赌  尔朱文略豪纵不逊，平秦王有七百里马，文略敌以好婢，赌取之。明日，平秦王致请文略，杀马列婢，以二银器盛婢头、马肉遗之。
    以妓易带  严续相公歌姬，唐（高）〔镐〕给事通犀带，皆一代尤物。因呼卢之会，出姬解带角之，唐彩大胜，乃酌酒，令美人歌一曲而别。
    我见亦怜  南郡主见桓温妾，抱之曰：「阿子，我见汝亦怜，何况老奴。」
    侍女合弹  韩退之晚年，二侍女合弹琵琶筝。
    妾不衣帛  季文子相宣成，无衣帛之妾，无食粟之马。
    妓堂  司马郎君时贵好，作妓堂，然香烟薫之，屋为之黑 。
    女倡着罗縠  曹洪令女倡着罗縠之衣。
    望江南  李太尉镇关西日，为亡姬谢秋姬作〈望江南曲〉。
    弓腰  梁羊侃妾孙荆玉，能反腰贴地，衔席上之珍，谓之「弓腰」。
    镜儿善筝  郭暧宴客，有婢镜儿，善弹筝，姿色絶代。李端在坐，时窃寓目，属意甚深。暧觉之，曰：「李生能以弹筝为题赋诗娱客，吾当不惜此女。」李即席口号曰：「鸣筝金粟柱，素手玉房前。欲得周郎顾，时时误拂弦。」暧大称善，彻席上金玉酒器并以镜儿赠李。
    袖里春  元宗为太子时，爱妾号鸾儿，多从中贵董逍遥微行，以轻罗造梨花散蕊，裛以月麟香，号「袖里春」，所至暗遗之。
    金凤皇  周光禄诸妓，掠鬓用郁金油，傅面用龙消粉，染衣以沈香水。月终，人赏金凤皇一只。
    郑姬香  郑注赴河中，姬妾百余，尽熏麝香，气数里逆于人鼻。是岁，自京兆至河中所过瓜尽，一蒂不获。
    梅妆阁  郭元振落梅妆阁，有婢数十人，客至则拖鸳鸯撷裠衫，一曲终则赏以糖鸡卵，明其声也。宴罢，散九和握香。
    窈窕汤  嘉平二十五日，叔良宿酲未解，窈窕烹百和解酲汤进之，随饮而醒，后遂依法作汤，名「窈窕汤」。
    染花奁  郭代公爱姬薛氏，贮食物以散风奁，收妆具以染花奁。
    谢郎衣  苏紫藭爱谢耽，咫尺万里，靡由得亲。遣侍儿假耽恒着小衫，昼则私服于内，夜则拥之而寝。耽知之，寄以诗曰：「苏娘一别梦魂稀，来借青衫慰渇饥。若使闲情重作赋，也应愿作谢郎衣。」谢亦取女袒服衷之。后为夫妇。
    不用落尘  丽居，孙亮爱姬也，鬒髪香浄，一生不用洛成，疑其有辟尘犀钗子也。注曰：「洛成，即今箆梳，似落尘，（子）〔字〕误未考。」
    萱草浣衣  郑元令婢萱草浣衣，萱草辄云：「郎君尘土太多，令人手皮俱脱。」
    白团扇  王珉与嫂婢通，嫂知，挞之。珉好持白团扇，婢制〈白团扇歌〉赠珉，云：「团扇复团扇，许持自障面。憔悴无复理，羞与郎相见。」
    枕畔着衣  韩熙载北人，仕江南，致位通显，不防闲婢妾，侍儿往往私客。客赋诗，有「最是五更留不住，向人枕畔着衣裳」之句。
    凤窠羣女  姑臧太守张宪，使娼妓戴拂壶中锦仙裳，密粉淡妆，使侍阁下。奏书者号「传芳妓」，酌酒者号「龙津女」，传食者号「仙盘使」，代书札者号「墨娥」，按香者号「麝姬」。
    玳瑁床  楚娘，名伎也。江都王宠之，寝玳瑁之床，悬翡翠之帐。
    诨衣  穆宗以玄绡白书，素纱墨书，为衣服，赐承幸宫人，皆淫鄙之词。时号「诨衣」。
    春草  白乐天有姬善舞，名春草。
    碧绢蚊帱  宋武帝节俭，张妃房惟碧绢蚊帱。
    作芙蕖香  欧公知颍州，有官妓卢媚儿，姿貌端秀，口中常作芙蕖花香。有蜀僧云：「此人前身为尼，诵《法华经》二十年。」
    停隼旟  刘禹锡〈泰娘诗〉：「风流太守韦尚书，路旁忽见停隼旟。」
    半妆  谚曰：「白头花钿满面，不若徐妃半妆。」
    帏婢作乐  谢安夫人刘氏，帏诸婢，使在前作伎。太傅暂见，便下帏，太傅索更开，夫人云：「恐伤盛德。」
    青绡紫袖  竟陵王青绡持拂，紫袖吹箫。
    鸧鹒止妬  梁武平齐，尽有其内，获侍儿十余辈，忌于郄后。左右进言曰：「以鸧鹒为膳，可以止妬。」
    宠荡坠床  颜延之有爱姬，姬凭宠荡延之坠床，至损。
    脂肉滑  元稹诗：「越婢脂肉滑。」
    老不遣妾  齐张瓌，妓妾盈房，或讥其衰暮畜妓。瓌曰：「我少好音律，老而方解，平生嗜欲，无一复存，唯未能遣此耳。」
    姓  礼：买妾不知其姓则卜之。
    专房  霍后传：宠之专房。
    画衣粉面  梁陈士人春游，画衣粉面，弦歌相逐。
    纤手烹  白傅诗：「茶教纤手侍儿烹。」
    兰叶载  柳恽书，请以一小兰叶载桃叶小姬以往。
    燕燕相见  赵飞燕姐妹并幸，童谣曰：「燕燕尾涎涎，张公子，时相见。」
    响玉鸣  杨士弘曰：「江南贵家每宴，响玉一鸣，青衣红绡十许曹笼灯迎立。」
    巾箱之宠  记曰：「岂惟炊爨之劳，抑亦巾箱之宠。」
    顾语〔婢〕子   韩愈序：「今人持被直三省，丁宁顾婢子语，刺刺不能休。」
    莫敢当夕  礼：妻不在，妾御莫敢当夕。
    声清性恶  魏武有一妓，声音清高而情性酷恶，欲杀则爱才，欲置则不堪，于是选一人声及之，便杀性恶者。
    推婢墓中  干寳父有宠婢，母妬甚，及父亡，母乃生推婢于墓中。后十余年开墓，婢伏棺而苏，言其父常取饮食与之，恩情如生。
    榴花染  诗：「郁金香汗裛歌巾，山石榴花染舞裠。」
    诮失婢榜  唐人有〈诮失婢榜诗〉，诗曰：「抚养在香闺，娇痴教不依。总然桃叶宠，打得柳花飞。晓露空调粉，春罗枉赐衣。内家方妬杀，好处任从归。」
    
    
