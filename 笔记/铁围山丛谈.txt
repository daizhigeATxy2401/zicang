《铁围山丛谈》[宋]蔡絛撰


铁围山丛谈卷第一
    太祖皇帝应天顺人，肇有四海，受禅行八年矣。当乾德之五祀，而五星聚於奎，明大异常。奎下当曲阜之墟也。时太宗适为兖海节度使，则是太宗再受命。别本竝有"也"字，张本"受命"下校增"之祥"二字。凡吴本、张本竝同者，例以别本槩之，非於吴、张外，更有一本也。此所以国家传祚圣系，皆自太宗。应符既同乎汉祖，而卜年宜过於周历矣。
    仁庙晚未得嗣，天意颇无聊，稍事燕游。一日於後苑龙翔池南作两小亭，东一亭曰迎曙。未几，立皇侄为皇子，而赐名适与亭名合。不一年即位，是为英宗。
    神宗当宁，已负疾。一日，後苑池水忽沸，且久不已。神宗为睥睨而不乐。有抱延安郡王从旁过者，池沸辄止，莫不骇异。未几，延安郡王即位，别本竝无"郡王"二字。是为哲宗。
    哲庙元符时，邓王薨，祈嗣於泰州徐守真世号"徐神翁"者。天意切至，徐曰："上天已降嗣矣。"再三遣使追询其故，即大书"吉人"二字上之，一时莫晓。後端王继立，始悟吉人者，太上皇御名也。
    政和间，东宫颇不安，其後日益甚。鲁公朝夕危惧，保持甚至。宣和庚子，有孙宗鉴者，时为紫微舍人，密语鲁公曰：吴本"密"作"私"。"公毋虑。昔哲庙恶百官班联不肃，而後台吏号知班者必赞言端笏立定，又顷有八宝矣。今复增而九之，且名之曰'定命宝'。春宫盖始封定王，世次则九，吴本"则"作"为"。则立定之语，九宝之兆，天其命之矣。"鲁公颔之。後宗鉴之言果应。别本"果应"竝作"信"。
    政和间，太上诸皇子日长大，宜就外第，於是择景龙门外地辟以建诸邸，时郓王有盛爱，故宦者童贯主之。视诸王所居，侈大为最，乃中为通衢，东西列诸位，则又共为一大门，鍚名曰"蕃衍宅"，悉出贯意。时愚甚惧，吴本"愚"作"议"。盖取诗之叙"蕃衍盛大"而下句，则识者深疑之，亦知其旨意之属在郓邸而已。後及都城倾覆，然第三位乃今上，果中兴。张本云"然第王位也"，无"乃"字。
    宣和岁乙巳冬十二月，报北方寒盟。二十有三日，上皇有旨内禅。时去岁尽不数日。故事，天子即位踰年即改元，於是中书拟造，取"日靖四方，永康兆民"二句，请号年曰"靖康"焉。靖康之初，今上在康邸，因出使讲解而威德暴天下，故识者多疑以为靖康於字焉"十二月立康"也。是後一年而中兴。
    太上皇既北狩，久不得中原音问，别本"久"竝作"略"。以宗社为念。久之，一旦命皇族之从行者食，御手亲将调羹，呼左右俾出市茴香。左右偶持一黄纸以包茴香来。吴本"持"作"拾"。太上就视之，乃中兴赦书也。始知其事，於是天意大喜，又谓："夫茴香者，回乡也。岂非天乎？"吴本"乎"作"意"。於是从行者咸拜舞称庆。其後虽八骏忘返，然鸾舆竟还矣。中兴岁戊辰冬十有一月得之於韦侯许者，慈宁皇太后之犹子也。顷得罪高凉，召还，道过於此。案宋史韦太后弟渊。渊子三人，讯、谦、讜，无名许者。考讯，绍兴中官至达州刺史，坐过，用太后旨降武德郎，舆岭外监当，则"许"盖"讯"字之误。诸本俱同，姑仍之。副车弟案愧郯录云"副车，盖谓其弟（人各下革），尚徽宗女茂德帝姬云。"尝得太祖赐后诏一以藏之。诏曰"朕亲提六师，问罪上党"云云，"末有回日，今七夕节在近，钱三贯舆娘娘充作剧钱，案愧郯录引此书作"则剧钱"。千五舆皇后、七百舆妗子案"妗子"二字，据愧郯录增。充节料"。问罪上党者，国初征李筠时也。娘娘即昭宪杜太后也。皇后即孝明王皇后也。呜呼，有以知圣祖不忘本者如此，是安得不兴。
    太上以政和六七年间，始讲汉武帝期门故事。初，出侍左右宦者别本"侍"竝作"时"。必携从二物，吴本"从"作"持"。以备不虞。其一玉拳，一则铁棒也。玉拳真于阗玉，大倍常人手拳，红锦为组以系之。铁棒者，乃艺祖仄微时以至受命後，所持铁杆棒也。棒纯铁尔，生平持握既久，而爪痕宛然。别本云"而爪痕至今犹存"。恭惟神武，得之艰难，一至斯乎？
    太宗始嗣位，思有以帖服中外。一日，辇下诸肆有为丐者不得乞，因倚门大駡为无赖者。主人逊谢，久不得解。即有数十百聚，方拥门聚观，中忽一人跃出，以刀刺丐者死，别本"刺"竝作"事刀"。且遗其刀而去。会日已暮，追捕莫获。翌日奏闻，太宗大怒，谓是犹习五季乱，乃敢中都白昼杀人。即严索捕，期在必得。有司惧罪，久之，迹其事，是乃主人不胜其忿而杀之耳。狱将具，太宗喜曰："卿能用心若是，虽然，第为朕更一覆，毋枉焉。且携其刀来。不数日，尹再登对，以狱词并刀上。太宗问："审乎？"曰："审矣。"於是太宗顾旁小内侍，取吾鞘来。小内侍唯命，即奉刀内鞘中。因拂袖而起，入曰："如此，宁不妄杀人。"
    仁宗圣度深远，临事不惧。当宝元、康定之时，西夏元昊始叛，而刘平败死，京师为雨血。及报败闻，上喜曰："天下平安久，故兵将不知战。今既衂，必自警。宜少须之，当有人出矣。"後果胜，而元昊请服。上又曰："国家竭力事西陲，累数年，海内不无劳弊。今幸甫定，然宜防盗发，可诏天下为预防也。"会山东有王伦者焱起，转鬬千余里，至淮南，郡县既多预备，故即得以杀捕矣。
    自秦汉以还，时主能享国多历年所者，独汉武帝在位五十四载。案别本竝作"五十五载"。考武帝建元元年辛丑，至后元二年甲午，正五十四载。吴本作"五十五载"，则是庚子即位始也。今竝存之。然末年巫蛊事起，成卫太子之祸。梁武帝在位四十八载，唐明皇在位四十四载。案别本竝作"四十五载"。考玄宗以延和元年壬子八月即位，是年即改元先天，至天宝十五载丙申幸蜀，正四十五年。似当以别本为正。是二君者，亦终有侯景、禄山之乱。而我仁宗皇帝在位四十二年，始终若一。乌乎，休哉。案此条首句"自"字上，别本竝有"又"字，连上为一条。
    哲宗即位甫十岁，於是宣仁高后垂帘而听断焉。及寖长，未尝有一言。宣仁在宫中，每语上曰："彼大臣奏事，乃胸中且谓何，奈无一语耶？"上但曰："娘娘已处分，俾臣道何语？"如是益恭默不言者九年。时又久已纳后。至是上年十有九矣，犹未复辟。一旦宣仁病且甚，尚时时出御小殿，及将大渐，谓大臣曰："太皇以久病，惧不能自还，为之奈何？"大臣同辞而奏："愿供张大庆殿。"宣仁未及荅，上於帘内忽出圣语，曰："自有故事。"大臣语塞，既趋下，退相视曰："我辈其获罪乎？"翌日，自上命轴帘，吴本无"自"字。出御前殿，召宰辅，谕太皇太后服药，宜赦天下。不数日，宣仁登仙，上始亲政焉。上所以街诸大臣者，匪独坐变更，後数数舆臣僚论昔垂帘事，曰："朕只见臋（上北下肉）。"鲁公顷为愚道之，亦深叹哲庙之英睿也。
    顷有老内侍为愚道，昭陵游幸後苑，每独置一茶牀，列肴核以自酌。有得一杯汤赐饮者，时以为宠幸非常，乃张贵妃而已後追谧温成皇后者也。又有老吏，常主睿思殿文字、外殿库事能言，偶得见泰陵时旧文簿注一行，曰："绍圣三年八月十五日奉圣旨，教坊使丁仙现祗应有劳，特赐银钱一文。"乌乎，累圣俭德，类乃如此。
    国朝诸王弟多嗜富贵，独祜陵在藩时玩好不凡，别本竝云"嗜玩早不凡"。所事者惟笔研、丹青、别本"惟"竝作"独"。图史、射御而已。当绍圣、元符间，年始十六七，於是盛名圣誉吴本无"於是"二字。布在人间，识者已疑其当璧矣。初与王晋卿侁、宗室大年令穰往来。二人者，皆喜作文词，妙图画，而大年又善黄庭坚。故祐陵作庭坚书体，後自成一法也。时亦就端邸内知客吴元瑜弄丹青。元瑜者，画学崔白，书学薜稷，而青出於蓝者也。後人不知，往往谓祐
陵画本崔白，书学薛稷。凡斯失其源派矣。
    太上皇受命，灼为天人，盖多有祥兆，繇是善道家者流事。吴本无"事"字。晚建上清宝籙宫，延接方士。一日帘前有刘栋者，上其所遇韩真人丹，以献天子。其状如蜡，以手指揭取而服之，翌日则又生无穷也。上曰："汝师赐汝长年丹，别本竝无"丹"字。而朕夺之，非朕志也。"当帘前还之。此与秦皇、汉武异矣，可谓盛德也哉。
    慈圣光献曹后佐佑仁庙定策，立英宗、神宗，乃本朝后妃间盛德之至者也。吴本无"间"字。其在父母家时，与群女共为撚钱之戏，而后一钱独旋转盘中，别本「独」字上竝有「辄」字。凡三日乃止。及晚岁疾，病急，顾左右问此为何日。左右对以十月二十日，实太祖大忌日也。后颔之，乃自语曰："只此日去，只此日去，别本竝无复句。免烦他百官。"盖谓不欲别日立忌，使百官有司有奉慰行香之劳，就是日则免，於是以二十日崩。今人学道，号超脱非常，一旦於死生之际，未必能达变。后之始终若此，岂非天人乎哉。
    神庙当宁，慨然兴大有为之志，思欲问西北二境罪。一日被金甲诣慈寿宫，见太皇太后曰："娘娘，臣著此好否？"曹后迎笑曰："汝被甲甚好。别本竝云"汝甲甚称好也"。虽然，使汝至衣此等物，则国家何堪矣。"神庙默然心服，遂卸金甲。
    慈圣光献曹后以盛德著，而宣仁圣烈高后以严肃称。在治平时，英宗疾既愈，犹不得近嫔御。慈圣一日使亲近密以情镌谕之："官家即位已久，今圣躬又痊平，岂得左右无一侍御者耶？"别本"无一"竝作"一无"。宣仁不乐，曰："奏知娘娘，新妇嫁十三团练尔，别本"新妇"下竝有"始得"二字。即不曾嫁他官家。"时多传於外朝。
    鲁公在北门为承旨，既草哲庙元符末命，於是太上从端邸始即大位，吴本无"始"字。遂有垂帘之举。时钦圣宪肃向后命御药院内侍黄经臣传旨曰："嗣君已长，本不应垂帘，吴本"垂帘"下有"听政"二字。以皇帝圣孝，宫中累日拜请，吴本无"宫中"二字。泣涕不已，今姑循圣意。才竣国事稍定，即当还政，必不敢上同章宪明肃与宣仁圣烈二后，终身称制。卿可依此草诏，明示天下。"当是时，鲁公既唯命，即书所被旨，载诸学士院及家集。是後虽同听断，曾不半岁，吴本作「载」。永泰灵驾犹未发引，即还就东朝之养矣。外廷或譸张，且不知钦圣盛德之本旨如此。
    国朝禁中称乘舆及后妃多因唐人故事，谓至尊为"官家"，谓后为"圣人"，嫔妃为"娘子"，至谓母后亦同臣庶家，曰"娘娘"。又呼掌书命者别本"者"竝作"之首"二字。曰"内侍省次直笔"。内官之贵者，则有曰"御侍"，曰"小殿直"，此率亲近供奉者也。御侍顶龙儿特髻衣襜，小殿直皁软巾裹头，紫义襕窄衫，金束带，而作男子拜，乃有都知、押班、上名、长行之号。唐陆宣公牓子集"谏令浑瑊访裹头内人"者是也，知其来旧矣。
    天子之制六玺。元丰间得玉矣，行制而未就，吴本无"矣"字、"行"字。至大观时始成之，然但缪篆也。又元符初得汉传国玺，其文曰："受命于天，既寿永昌。"下有脱文[1]。"承天福，延万亿，永无极"。是二者，祐陵又自(人放)为之，悉鱼虫篆也。号传国玺曰"受命宝"，九字玺曰"镇国宝"，合天子之制六玺，是为八宝。别本末竝有"者"字。乃於大观戊子正月元会日受之，因大赦天下。本朝礼乐，於此百五十年矣，至是始备。及後，政和末，又新作一玺。上曰："八宝者，国家之神器。今再创玺，乃我受命者也。"因诏于阗国上美玉焉。久而得之，为玺九寸，而鱼虫篆。其文曰："范围天地，幽赞神明；保合太和，万寿无疆。"诏号"定命宝"。是岁戊戌元会，於大庆殿受之。
    太上始意作定命宝也，乃诏于阗国上美玉。一日絛赴朝请，在殿合侍班，王内相安中因言，近于阗国上表，命译者释之，将为荅诏，其表大有懽也。吴本"懽也"作"可笑"。同班诸公喜，皆迫询曰："甚愿闻之。"王内相因诵曰："日出东方，赫赫大光，照见西方，五百国中，絛、贯主，阿舅黑汗王。别本"黑汗"竝作"汗黑"。表上日出东方，赫赫大光，照见四天下，四天下，绦、贯主，阿舅大官家：你前时要那玉，自家煞是用心。只被难得似你那尺寸底。我已令人寻讨，如是得似你那尺寸底，我便送去也。"於是一坐为咍。吴本"咍"作"笑"，张本作"哄"。吾因曰："裕陵实绿已载于阗国表文，大略同此。特文胜者，吴本"特"下有"少"字。疑经史官手润色故尔。"众乃默然。其後，遂以玉来上，长径二尺，色踰截肪，诚昔未有也，遂制定命宝。岁余，玉人始告成，精巧视古无别矣。宝与检皆大九寸，盘螭为纽，鱼虫篆文，凡十有六字。於是定命宝合八宝，通号九宝，下诏以为乾元用九之义云。
    元圭者，古镇圭也。温润异常，又其色内赤外黑，非世所有，固无足疑。圭上锐而下方，然其末平直，非若後世礼图为圭之太锐也。两旁刻出十二山，正若古山尊制度，亦非若先儒所绘镇圭，乃於圭上刻山者也。凡制作精妙，又非若秦汉器玉所能及。上则皆云雷之文，下平无文，而中一窍，大足容指。其长尺有二寸，正合周尺，彷同晋尺。盖晋得舜庙玉尺，是以知同古尺也。有制古元圭议行於世，诚不诬已。元圭传乃丁晋公家物，流落出常卖檐上，士人王提举敏文者，以千七百金售得之，与宦者谭稹。稹得而上之，时政和二年也。上以付鲁公曰："或谓此物古元圭，试为朕验之。"鲁公机务繁，又付之外兄徐若谷，谓吾曰："元圭之制何可考，得非雷楔耶？然玉诚异常矣。"因置诸椟中，略不省。一日，吾舆若谷读礼记，见王制言"王执镇圭"，释谓旁刻十二山。吾即谓案元本及别本"吾即谓"下俱有"王制无王执镇圭语"八字，疑是衍文。若谷：别本竝有"曰"字。"元圭者，旁有山，政若古器所谓山尊同，盍验之乎？"若谷笑去，吴本云"若谷笑而起自去"，张本云"若谷笑引手"。就椟取圭出，如吾语，共数之，果十有二刻，始相与骇，因试以义推之，则罔不合。若谷又白伯氏，丐取太常历代尺度石刻来，吴本"匄"作"乞"，别本"太常"下竝有"寺"字。则又合矣。吾与若谷大喜，以白鲁公，因以具奏，昔元圭议中鲁公第一劄子是也。但有一窍，初忽之，且谓岂非後人不知而穿之作响板耶？及付外庭议，礼官又引天子圭中必绎，谓以组约其中央备失坠者。若谷与吾甚愧弗思，独是不满也。上得此喜，乃命宣示百官，则礼臣锦荐、色组、缫藉十袭，备极於崇奉，遂以是岁冬至御大庆殿受圭。因又降诏，归美神考哲宗，用告成功。上亲加上两朝徽号，令庙焉。时诏议元圭官竝加秩，而若谷每笑谓吾曰："我二人其介之推乎？"
    元圭既出，时晋阳上一石，雁里草堂本"晋阳"下有"山"字，疑衍文。张本云"晋州上一石"，亦似误，今从吴本。有字曰"尧天正"。石绿色，方可三尺余，字当中，咸大如掌。其画端楷，政若人以手指画之者。"尧"字独居右，而"天正"两字缀行於左。朝廷验之於都堂，差官监视，命工磨礱焉。既去石三分，而字愈明，乃於"尧"字下又出一"瑞"字，盖曰"天正尧瑞"。若是，则四字相对，布置始匀正矣。"瑞"字其画独浅，未与三者配，则不敢更加礱。於是内外咸喜，谓："晋阳，尧都。方元圭出，适有此瑞，信天意也。"
    政和初，内中降出大白玉璧一，赤玉璧一，案"赤玉璧"后再见，别本竝作"赤玉器"三见，则雁里本亦作"器"。以文义考之，似当以"器"为正。今姑仍之。俾鲁公考验。白璧大盈尺，镂文甚美，而璧羡外复起飞云行龙焉。赤玉壁别本"璧"竝作"器"。则长几二尺，两首如棹刀头，中间为古文，殊极精巧，玉色则异甚，诚鸡冠之不足拟也。当时，诸儒谓壁羡云龙者，乃周公植璧之璧也；赤玉器则顾命所谓陈宝赤刀之宝也。吾窃笑诸儒之傅会，吴本"笑"作"疑"。且龙云在上，若植之，宁不倒置矣，岂非秦汉璧璫之属乎？至於赤刀宝，制作非常，三代之器无疑，玉色又如此，为希世之珍，谓之赤刀，若得之焉。其後於延福宫又得见一赤刀，同禹所锡元圭，汉轵道所得传国玺，唐太宗之受命玺暨诸器列於殿中，为盛世之美瑞。唐太宗玺乃虞世南真书字，玉色不大佳，玺不方而长。其文曰："受天景命，有德者昌。"
    崇宁甲申议作九鼎，有司即南郊为冶，用中夜时上为致肃不寐，至是於寝望之，焚香而再拜焉，及既就寝，已仿四鼓矣。别本"仿"竝作"傍"。忽有神光达禁中，政烛福宁殿，红赤异常，吴本作"非常"。宫殿於是尽明如昼，别本竝无"于是"二字。殆晓始熄。鼎一铸而成，乃取佑神观旁地立九成宫，随其方为室，成九室以奠鼎，命鲁公为奉安礼仪使。又方其讲事也，辄有群鹤几数千万别本"几数"竝作"数几"。飞其上，蔽空不散。翌日上幸之，而群鹤以千余又来，云为变色，五彩光艳。上亦随方入其室，焚香为再拜，从臣皆陪祀於下。先是，方士魏汉津议，别本竝云"献议"。其制各取九州之水土，常内鼎中。及上行礼至北方之宝鼎也，鼎忽漏水，流浸布地。且鼎金厚数寸，水又素贮鼎中，未始有罅隙，不当及上焚香时泄漏。漏乃旋止，故上深讶焉，鲁公为不乐。於是刘炳进曰："鼎之水土，皆取於九州之地中，独宝鼎者取其水土於雄州白沟之界上，非幽燕之正方也。岂此乎？"故当时尤以为神，然厥後终以北方而致乱矣。又政和六年，用方士王仔昔建言，徙九鼎入於大内，作一阁而藏之。时鲁公为定鼎使。及帝鼐者行，张本"者"作"偕"。亦有飞鹤之祥，云气如画卦之象。帝鼐後改曰"隆鼎"。既甚大，以万众曳之，然行觉不大用力。其去疾速，时人皆异之。
    政和初，中国势隆治极之际，地不爱宝，所在奏芝草者动三二万本，蕲黄间至有论一铺在二十五里，徧野而出。汝海诸近县，山石皆变玛瑙，动千百块，而致诸辇下。伊阳太和山崩，奏至，上与鲁公皆有惭色。及复上奏，山崩者，出水晶也。以木匣贮之进，匣可五十斤，而多至数十百匣来上。又长沙益阳县山溪流出生金，重十余斤。後又出一块，至重四十九斤。他多称是。
　　太上即位之明年改元建中靖国者，盖垂帘之际，患熙、丰、无祐之臣为党，故曰建中靖国。实兄弟为继，故踵太平兴国之故事也。明年亲政，则改元崇宁。崇宁者，崇熙宁也。崇宁至五年正月彗出，乃改明年为大观。大观者，取易"大观在上"，但美名也。大观至四年夏五月彗出，因又改明年为政和。政和者，取"庶政惟和，"之义也。政和尽八年，时方士援汉武故事，谓黄帝得宝鼎神策，是岁己酉朔旦冬至，为得天之纪，而汉武但辛巳朔旦冬至，然今岁乃己酉朔旦冬至，真得天之纪矣。又太宗皇帝以在位二十年，因大赦天下。是时上在位已十有九年，明年当二十年。举是二者，乃下赦改十一月冬至朔旦为重和元年。重和者，谓"和之又和"也。改号未几，会左丞范致虚言犯北朝年号。盖北先有重熙年号，时後主名禧，其国中因避"重熙"，凡称"重熙"则为"重和"，朝廷不乐。是年三月遽改重和二年为宣和元年。宣和改，上自以常所处殿名其年，然实欲掩前误也。自号宣和，人又谓一家有二日为不祥，及方腊起，连陷二浙数郡，上意弥欲易之，独难得美名。会寇甫平而止，七年冬遂内禅云。大抵名年既不应袭用前代，又当是时多忌讳，以是为难合，而古人已多穿凿，徵兆有自来矣。至仁庙初始垂帘，儒臣迎合时事，年号天圣为"二人圣"，明道为"日月"，故後人咸祖述之。至若"元"字，谓神宗、哲宗以元符、元丰登遐，且本朝火德，不宜用水。若"治"字，又谓英庙治平不克久。凡十数义，或出於宦官女子之常谈尔。
　　国朝故事，诸王仪物视宰相，张青绢繖，画绣鞍鞯，以亲事官呵哄而已。政和三年春二月，上出西郊，幸普安寺奠昭怀刘太后，百官陪位。上諡册罢，还愒於琼琳苑，御宝津楼。上垂帘，百官归，或不知，皆骑从大道繇楼下过，燕越二王亦同涂，然百官往往不甚引避。上讶之，因申严其分，乃赐二王三接青罗繖、七紫罗大掌扇、二金钑花鞍，若茶燎水罐，凡仪物皆用涂金，加异锦为鞍焉，以壮维城之固。是後遂为故事，盖自政和三年始。又故事，诸王不施狨坐，宣和末亦赐之。
　　国朝帝女封号，皆沿习汉唐。初封则有美号称"公主"，出降则封"某国公主"，兄弟又封"某国长公主"，姑又封"某国大长公主"，祖姑则封"两国大长公主"；而皇族则称"某郡主"、"某县主"。熙、丰间，尝议以乖义理，然终不克改作。政和三年，上又恶其不典。吴本无"又"字。或欲追述，号公主为"帝嬴"、郡县主宜为"宗嬴"，乃合於前代矣。上曰："此议虽近古，特不合时宜。"因谕大臣曰："姬虽周姓，後世亦以为妇人之美称，盖不独为姓也，在我而已。"鲁公於榻前忽力争，上愕然，询其所以。鲁公谓："臣乃姬姓也，惧有嫌，使小人得以议尔。"上笑而不从，乃降手诏，引熙宁欲釐革，雁里本作「欲釐正章」，似误。今从别本。而有司不克奉承，以至今日。周称王姬见於诗雅。姬虽周姓，考古立制，宜莫如周。今帝天下而以主封臣，可改公主为「帝姬」、郡主为「宗姬」、县主为「族姬」；共称大长者，可竝依旧为「大长帝姬」，仍以美名二字雁里本二作「三」，似误。今从别本。易其国号，内两国者以四字。於是鲁公退而具书於时政记。当是时，执政者皆叹息鲁公伤弓，故虑患之深也。是後因又改郡县君号为七等：郡君者，为淑人、硕人、令人、恭人；县君者，室人、安人、孺人。俄又避太室人之目，因又改曰宜人。其制今犹存。
　　唐有宏文、集贤、史馆，吴本作「集贤、宏文」。皆图册之府。本朝草昧，至熙宁始大备，乃直左升龙门建秘书省，聚书养贤。其间并三者皆在，故号三馆秘阁，以盛大一时，目之为木天也。中更天圣火，後再立，吴本「后」作「复」。视旧亦甚伟。而秘书省之西，切近大庆殿，吴本「近」作「邻」。故於殿廊辟角门子以相通，遇乘舆出，必繇正寝而前。则秘书省官自角门子人而班於大庆殿下，别本「人而」二字倒转。迓车驾起居，及还内亦如之，可谓清切矣。以是诸学士多得繇角门子至大庆殿，纳凉於殿东偏。世传仁祖一日行从大庆殿，望见有醉人卧於殿陛间者，左右亟将呵遣，询之，曰：「石学士也。」乃石曼卿。仁庙遽止之，避从旁过。政和五年，因建明堂，有旨徒秘书省出於外，在宣德门之东，亦古东观类云。案别本「政和五年」云云别起，连後「秘书省自政和末」云云，至「游戏翰墨也」为一条。
　　秘书省自政和末既徙於东观之下，宣和中始告落成。上因踵故事为幸之，御手亲持太祖皇帝天翰一轴，以赐三馆，语群臣曰：「世但谓艺祖以神武定天下，且弗知天纵圣学笔札之如是也。今付秘阁，永以为宝。」於是大臣近侍，因得瞻拜。太祖书札有类颜字，多带晚唐气味，时时作数行经子语。又间有小诗三四章，皆雄伟豪杰，动人耳目，别本「动」上竝有「骇」字。宛见万乘气度。往往跋云「铁衣士书」，似仄微时游戏翰墨也。时因又赐阁下以小李将军唐明皇幸蜀图一横轴。吾立侍在班底睹之，胸中窃谓：御府名丹青，若顾、陆、曹、展而下不翅数十百，今忽出此，何不祥耶。古人之於朝觐会同，得观其容仪而知其休咎，则是举也厥有兆矣。邈在炎陬而北望黄云，书此疾首。
　　天下曹务罔不张设条，如秘书省号三馆秘阁，实育才也，独不以吏事责，故许置棊局。然大内前後殿诸班卫士、宿直、寓舍，乃亦得之。盖秘书省本优贤俊，宿卫士则虑其终日端闲，俾不生他意。此咸出祖宗之深旨。
　　祖宗时，朝班燕会多袭用唐制，枢密使乃宦官为之也，别本「官」竝作「者」。其位敍甚卑。故遇大燕则亲王一人伴食於客省，又燕设则亲王、宗室率不坐，以用倡故也。国朝枢密使乃儒士为之，实股肱大臣。至神庙时，谓用倡则君臣亦不合礼，始改为女童队、小儿队。於是枢密使、亲王、宗室皆得列坐而与燕会矣。
　　合门官者有东上、西上合门使，号横行班，後改左右武大夫。然任上合之职者则自称知东上合门、知西上合门事。又旧有通事舍人主赞唱，别本竝作「喝」。後改宣赞舍人。而合门宣赦书白麻，旧制则皆为吟哦之声，政和间诏除去，但直道，勿吟焉。至今遵用之。
　　汉魏以来，警夜之制不过五鼓，盖冬夏自酉戌至寅卯，斗杓之建盈缩终不过五辰，故言甲夜至戊夜，或言五更而已。然日入之後，未至甲夜，则又谓之昏刻；至五更已满，将晓之时，则又有谓之旦至[二]。夜漏不尽刻。国朝文德殿锺鼓院於夜漏不尽刻，既天未晓，则但挝鼓六通而无更点也，故不知者乃谓禁中有六更。吾顷张本「顷」下竝有「於」字。政和戊戌未得罪时，曾侍伺於宣和殿。伺别本竝作「祠」。深严之禁，尝备闻之。
　　上元张灯，天下止三日，别本竝作「三歹」。都邑旧亦然。後都邑独五夜，相传谓吴越钱王来朝，进钱若干买此两夜，因为故事，非也。盖乾德闻，蜀孟氏初降，正当五年之春正月，太祖以年丰时平，使士民纵乐，诏开封增两夜，自是始。别本「自是」下竝有「而」字。开宝末，吴越国王始来朝。
　　国朝上元节烧灯盛於前代，为綵山峻极而对峙於端门。綵山，故隶开封府仪曹及仪鸾司共主之；崇宁後有殿中省，因又移隶殿中，与天府同治焉。大观元年，宋乔年尹开封，乃於綵山中间高揭大牓金字书，曰：「大观与民，同乐万寿。」綵山自是为故事。随年号而揭之，盖自宋尹始。
　　国朝之制，立后、建储、命相，於是天子亲御内东门小殿，召见翰林学士面谕旨意，乃锁院草制，付外施行。其他除拜，但庙堂佥议进呈，事得允，然後中书入熟第，吴本作「草」误。使御药院内侍一员，持中书熟状内降，封出宣押，当直学士院锁院竟，乃以内降付之，俾草制而已。故相位有阙，则中外侧耳耸听，一报供张小殿子，必知天子御内殿者，乃命相矣。太上自即位以来，尤深考慎，虽九重至密，别本「重」竝作「禁」。亦不得预知，独自语学士以姓名而命之也。及晚岁，虽倦万几，然命相每犹自择日，别本「每」字竝在「然」字下。在宣和殿亲札其姓名於小幅纸，缄封垂於玉柱斧子上，俾小璫持之导驾於前，自内中出至小殿子，见学士始启封焉。以姓名垂玉柱斧子，政与唐人金瓯覆之何异。
　　掖庭宫嫱，吴本「掖庭」有「国朝」字。岁给帛多色綵尔。遇支赐俸稍绢应生白者多，即一束十端，必间有一端为红生绢，盖忌其纯白故也。此亦国朝太平一故事。
　　国朝燕集，赐臣僚花有三品。生辰大燕，遇大辽人使在庭，则内用绢帛别本竝作「白」。花，盖示之以礼俭，且祖宗旧程也。春秋二燕，则用罗帛花，为甚美丽。至凡大礼後恭谢，上元节游春，或幸金明池琼花，从臣皆扈跸而随车驾，有小燕谓之对御。凡对御则用滴粉缕金花，极其珍（靃草头）矣。别本「（靃草头）」竝作「巧」。又赐臣僚燕花，率从班品高下，莫不多寡有数；至滴粉缕金花为最，则倍於常所颁。此盛朝之故事云。
　　政和初，上始躬揽权纲，不欲付诸大臣，因述艺祖故事，御马亲巡大内诸司务，在奉宸库古亲涎事中。句似有脱误。别本「亲涎」竝作「龙涎」，亦未详。又大内後别本「大」竝作「至」。拱宸门之左，对後苑东门，有一库无名号，但谓之苑东门库，乃贮毒药之所也。外官一员共监之，皆二广、川、蜀每三岁一贡。药有七等，野葛、胡蔓皆与，鸩乃在第三，其上者鼻嗅之立死。於是亲笔为诏，谓「取会到本库称，自建隆以来不曾有支遣。此皆前代杀不庭之臣，藉使臣果有不赦之罪，当明正典刑，岂宜用此。可罢其贡，废其库，将见在毒药焚弃，瘗於远郊，仍表识之，毋令牛畜犯焉」。乌乎，上圣至仁，大哉尧舜之用心也。
　　国朝肆眚故事，三省枢筦诸房吏，别本「筦」竝作「密」。分陈其应行事，计诸官长，粗以为当，则宰辅於是共议於都堂而可否之，事目已定，始将上进御，乃入熟，降付翰林学士院命词，而宣付於外焉。其约束之辞，大致悉吏文也。独大观戊子元日受八宝，大赦，如罢重法、分宗室、陞班行、省刑名、别本「省」竝作「宥」。宽党锢，凡数十事，以事体既重，方赖朝廷彰明其制，不如吏文。时多出鲁公之手，故独为国朝之盛举。吴本「举」作「事」。
　　唐制，北门学士在内朝枢密使班，雁本「朝」下有「廷」字，似衍。遇天子寿节，学士、待制自从枢密院先启建道场，罢散花宴。别本「罢散」上竝有「锡」字，似衍。及寿节日，则宰臣预命直省官具帖子，请学士、待制赴尚书省锡宴斋筵。故中外文武百僚罔有不隶尚书省班属御史台者，独学士、待制不隶外省班，自属合门，号称内朝官，雁本「朝」作「翰」，似误。今从吴本。又曰西班官。雁里本「西」作「两」。似误。今从别本。则儒者清贵，其为世之荣如此。始熙陵时，亲御飞白，书「玉堂之署」四字，以赐承旨苏易简。及泰陵时，别本「时」竝作「朝」。鲁公亦为承旨，以其下一字犯厚陵御讳，因奏请第摹「玉堂」二字，牓於翰苑之正厅，别本「厅」竝作「位」。且为儒林之荣，制曰「可」。於是锡上牌，燕近臣，馆阁毕集，天子宠(上来下贝)非常，有踰故事，为一时之光华云。
　　鲁公为北门承旨，时翰苑偶独员，当元符末，命召入内东门草哲庙遗制，既未发丧，事在秘密，独学士与宰执而已。於是知枢密使曾布捧研以度鲁公，左丞叔父文正公为磨墨，宰臣章惇手自供笔而授公焉。鲁公後每曰：「始觉儒臣之贵也。」
　　秘书省岁曝书，则有会号曰曝书会。侍从皆集，以爵为位敍。吴本无「位」字。元丰中鲁公为中书舍人，叔父文正公为给事中。时青琐班在紫微上，别本竝无「在」字。文正公谓：「馆阁曝书会非朝廷燕设也，愿以兄弟为次。」遂坐鲁公下。是後成故事，世以为荣。
　　国朝仪制：天子御前殿，则群臣皆立奏事，虽丞相亦然。後殿曰廷和、曰迩英，二小殿乃有赐坐仪。既坐，则宣茶，又赐汤，此客礼也。延和之赐坐而茶汤者，遇拜相，正衙会百官，宣制才罢，则其人亲抱白麻见天子於延和，告免礼毕，召丞相升殿是也。迩英之赐坐而茶汤者，讲筵官春秋入侍，见天子坐而赐茶乃读，读而後讲，讲罢又赞赐汤是也。他皆不可得矣。
　　    枢密院故事，枢密使在院延见宾客，领武臣词讼，必以亲事官四人侍立，仍置天鈛方尺二於领事案上。句似有误。别本竝云「仍置大铁方尺一寸于领事案上」。盖国初武臣，皆百战猛士，至密院多有所是非干请，故为之防微。
　　宣和四年既开北边，度支异常，於是内外大匮，上心不乐。时王丞相既患失，遂用一老胥谋，始为免夫之制，均之天下。免夫者，谓燕山之役，天下应出夫调，今但令出免夫钱而已。御笔一行，鲁公为之垂涕，一日为上言曰：「今大臣非所以事陛下也。陛下圣仁，惠养元元，泽及四海。矧前日之改，但取地宝，吴本「地」作「他」。走商贾，未尝及农亩。吴本「亩」作「甸」。今大臣於穷百姓口中敛饭椀，以取州钱，雁里本「州」作「用」，似误。今从别本。地弗取。」别本竝有「也」字，吴本「地」作「他」。上心亦悔，别本竝无「心」字。亟令改作圣旨行下，然无益矣。吴本「益」作「及」。自是作俑，故动敷田亩，因习以为常。不但祖宗朝，盖崇观、政和之所无者。是时，天下免夫所入，凡六千二百余万缗，朝廷樁以备缓急。至宣和七年春已用之，止余六百万缗尔，外二千二百余万缗，有司奏不知下落，此黼密以奉宴私者。盖自启北征，则省中创立一房，号经抚房。及告功，吴本云「及敌告急」。黼遽奏请，凡经抚房文籍尽取焚之，故不得而稽孜也。
　　国朝之制沿袭五季，始时武臣皆不丧其父母，至仁庙乃诏崇班以上持丧，供奉官以下不持丧。政和初方讲太平故事，且亦顺人情，乃诏供奉官以下，愿持丧者听。当是时，雅惬众心，小使臣往往丧其父母者多矣。不二十年，世变风移，今罔睹不愿持丧者。
　　
　　校勘记
       [一]受命于天既寿永昌  按，学海本「昌」下有「又一文曰」四字。
       [二]则又有谓之旦至  原脱气「旦」字，据学海本补。
　　
　　
　　
　　
　　
铁围山丛谈卷第二
　　冠礼肇於古。国初草昧未能行，因循至政和讲之焉。是时，渊圣皇帝犹未入储宫也。初以皇长子而行冠，於是天子御文德殿，百僚在位，命官行三加礼毕，当命字，别本「当」字下竝有「建」字。仪典甚盛。是日，方乐作行事，而日为之重轮也。先是，诸王冠止於宫中行世俗之礼，谓之「上头」而已。繇是而後，天子诸子咸冠於外庭，盖自渊圣始。
　　乐曲凡有谓之均、谓之韵。均也者，宫、徵、商、羽、角、合、变徵为之。此七均也。吴本无「此」字，张本云「谓之七均也」。变徵，或云殆始於周。别本竝无「殆」字。如战国时，燕太子丹遣庆轲於易水之上，作变徵之音，是周已有之矣。韵也者，凡调各有韵，犹诗律有平仄之属，此韵也。律吕、阴阳，旋相为宫，则凡八十有四，是为八十四调。然自魏晋後至隋唐，已失徵、角二调之均韵矣。孟轲氏亦言「为我作君臣相说之乐」，盖徵招、角招是也。疑春秋时徵、角已亡，使不亡，何特言创作之哉。别本竝作「也哉」。唐开元时，有若望瀛法曲者传於今，实黄锺之宫。夫黄锺之宫调，是为黄锺宫之均韵。可尔奏之，乃幺用中吕，雁里本「幺」下衍「为」字。视黄锺则为徵。既无徵调之正，乃独於黄锺宫调间用中吕管，方得见徵音之意而已。及政和间作燕乐，求徵、角调二均韵亦不可得，有独以黄锺宫调均韵中为曲，而但以林锺律卒之。是黄锺视林锺为徵，虽号徵调，然自是黄锺宫之均韵，非犹有黄锺以林锺为徵之均韵也。雁里本「犹」字作「独」。此犹多方以求之，稍近于理。自余凡谓之徵、角调，是又在二者外，甚谬悠矣。然二调之均韵，几千载竟不能得，徵角其终云。句似有脱误。古之乐，备八音。八音谓金、石、土、革、丝、木、匏、竹。土则陶也。後世率不能全其克谐，至政和诏加讨论焉，乃作徵招、角招而补八音所阙者，曰石、曰陶、曰匏三焉。匏则加匏而为笙，陶乃埙也。遂埙篪皆入用，而石则以玉或石为响，配故铁方响。普奏之亦甚韶美，谓之燕乐部八音，盖自政和始。案此条「荆轲」作「庆轲」、与他卷「荆公」作「舒公」一例，絛）盖避京嫌名也。别本并改「荆轲」，非是。
　　玉辂始作自唐高宗，繇高宗、武后、明皇及圣朝真宗皇帝，凡三至岱宗，一至崧高，然行道摇顿，仁庙晚患之，诏创为一辂。及告成，因幸开宝寺，垂帘於寺门，命有司按行於通衢，亲视之焉。新辂既先，次引旧辂，而旧辂辄有声如牛鸣，不肯前，聚力挽之，坚不动而止。仁庙未几登遐，终不克御前新辂也。别本「终」竝作「而」。其後，神祖苦风眩，每郊祀，益恶旧辂之不安。又诏别创之，乃更考古制，加以严饬甚美。新辂既就，天子未及御。元丰八年之元日，适大朝会，有司宿供张，设舆辂、仪物於大庆殿下，新辂在焉。迟明撤去幙，屋坏，遂毁，玉辂为之碎，因杀伤仪鸾司士数十人。未几，神祖复登遐。是後有司乃不敢易，但进旧辂，以奉至尊。靖康中，议者将持玉辂以遗金人，然地远不得闻厥详，旧辂之能神否也，独书共所闻者。
　　玉辂者，乃商人之大辂，古所谓「黄屋左纛」是也。色本尚黄，盖自隋暨唐譌而为青，疑以谓玉色为青苍，此因循缪尔。政和间，礼制局议改尚黄，而上曰：「朕乘此辂郊，而天真为之见时青色也，不可易以黄。」乃仍旧贯，有司遂不敢更，而玉辂尚青，至今譌也。
　　国朝故事，天子诞节，则宰臣率文武百僚班紫宸殿下，拜舞称庆。宰相独登殿捧觞，上天子万寿，礼毕，赐百官茶汤罢，於是天子还内。则宰臣夫人在内亦率执政夫人以班福宁殿下，拜而称贺。宰臣夫人独登殿捧觞，上天子万寿，仍以红罗绡金鬚帕系天子臂，退复再拜，遂燕坐於殿廊之左。此儒臣之至荣。
　　国朝垂拱殿常朝班有定制，故庭下皆著石位。吴本云「故庭中皆有定位」。张本云「故庭中皆著名位」。日日引班，别本竝作「日月引班」。则各有行缀，首尾而趋就石位。吴本无「石」字，张本「石」作「其」。既谒罢，必直身立，俟本班之班首先行，因以次迤逦而去，谓之卷班。常朝官者，皆将相近臣与执事者而已，故仪矩便习。脱在外侍从尝为守帅，因事过阙还朝，若带学士、待制职名，则便当入缀本班。然帅守在外，「帅守」别本竝作「帅臣」。以尊大自惯，乍入行缀，又况清禁严肃，率多周章失次。故在内从臣共指目之，每曰：「此下土官人又来也。」
　　大观初鲁公进师臣，及後又第边功赏，无官可迁。时当宁意向有鱼水之惧，遂以玉带锡之，其锡乃排方玉带也。排方玉带，近乘舆所御，於是鲁公惶惧，力辞不能得，因诵韩退之诗：「不知官高卑，玉带悬金鱼。」谓唐人有此，遂奏请改制，为方围带而佩金鱼焉，不惟不敢近乘舆，且诸亲王佩玉鱼亦有间。别本竝作「例」。上始可之，繇是悉为故事。诸王佩玉鱼乃裕陵朝所创。「裕陵」别本并作「祐陵」。
　　政和间，鲁公以师臣为建明堂使，既考成，因进呈面奏曰：「臣已位极人臣矣，矧罔功，詎宜赏也。第群下之劳，日觊觎，吴本云「日有觊觎」。不可用臣故绝其望。愿降旨，除臣外竝次第推恩。」上曰：「明堂古盛典，繇祖宗来暨神考，究论弗及成。今赖卿力，俾朕获继先志，况为之使而泽不浃，岂朝廷所以待元老者哉？卿其毋辞。」而鲁公恳请不已。上不得已於公，吴本无「於公」二字。始可之。张本「始」作「姑」。乃自召公辅，共议所以赏鲁公者，吴本「赏」作「待」。即加陈鲁两国。公苦辞，且谓：「若祖宗以来有是故事，臣亦拜受：「受」字据张本增入。今既创作，苟受之，即他日赏臣，将何以为礼？第独有王爵尔，此决不可。是圣恩之隆异，适所以祸臣，且臣行年七十，愿留以为赠也。」上察公之诚，嘉叹不已，曰：「卿既如此，容朕做礼数尽。」於是三辞恩，数批答，乃亲笔褒谕，天语甚美而始俞焉。两国既许罢封，上因赐鲁公以三接青罗繖、涂金从物、涂金鞍、异锦鞯、马前围子二百人。大略皆亲王礼仪，吴本「略」作「约」。独无行扇尔，鲁公乃拜。赐围子者，凡朝请使但止於皇城门外，盖惧小人之疑谤，时多公之得体也。至於两国之封，鲁公谓所以荣先，则不敢辞，於是，三代暨小君皆蒙两国之赠，今遂为故事。
　　崇政殿说书，祖宗时有之。崇宁中初除二人，皆以隐逸起。蔡宝者，以嫡子能让其官与庶兄而不出，用其学行修饬召。吕瓘者，亦以高节文学有盛名，隐居弗仕，数召不起，始起，仍遂其性，乃诏以方士服随班朝谒，人侍经筵焉。亦熙朝之盛举也。
　　大观政和之间，天下大治，四夷向风，广州泉南请建番学，张本云「广南请建番学」。高丽亦遣士就上庠，及其课养有成，於是天子召而廷试焉。上因策之以洪范之义，用武王访箕子故事。高丽，盖箕子国也。一时稽古之盛，蹈越汉唐矣。昔我先人鲁公遭逢圣主，立政建事以致康泰，每区区其间。有毛滂泽民者有时名，上一词张本云「上十词」。甚伟丽，而骤得进用。大观中有赵企企道者，以长短句显，如曰：「满怀离恨，付与落花啼鸟。」人多称道之，遂用为显官，俾以应制。会南丹纳土，企道之词曰：「闻道南丹风土美，流出溅溅五溪水。威仪尽识汉君臣，衣冠已变口番子。凯歌还，惧声载路，一曲春风裹。不日万年觞，雁里本「不日」作「又曰」，今从别本。猺人北面朝天子。」而鲁公深嘉之，然赵雅不乐以词曲进，公後不取焉。句不解。或是「公复不取焉。别本「取」作「敢」，尤误。政和初，有江汉朝宗者，亦有声，献鲁公词曰：「升平无际，庆八载相业，君臣鱼水。镇抚风稜，调燮精神，合是圣朝房魏。凤山政好，还被画毂朱轮催起。按锦辔，映玉带金鱼，都人争指。丹陛，常注意，追念裕陵，元佐今无几。绣衮香浓，鼎槐风细，荣耀满门朱紫。四方具瞻师表，尽道一夔足矣。运化笔，又管领年年，烘春桃李。」时两学盛謳，播诸海内。鲁公喜，为将上进呈，张本无「上」字。命之以官，为大晟府制撰使，遇祥瑞时时作为歌曲焉。又有晁次膺者，先在韩师朴丞相中秋坐上作听琵琶词，为世所重。又有一曲曰：「深院锁春风，悄无人桃李自笑。」亦歌之，遂入大晟，亦为制撰。时燕乐初成，八音告备，因作徵招、角招，有曲名黄河清、寿香明，二者音调极韶美。次膺作一词曰：「晴景初升风细细，云疎天淡如洗。槛外凤凰双阙，匆匆佳气。朝罢香烟满袖，近臣报，天颜有喜。夜来连得封章，奏大河彻底清泚。君王寿与天齐，馨香动上穹，频降嘉瑞。大晟奏功。六乐初调角徵。合殿春风乍转，万花覆，千官尽醉。内家别敕，重开宴，未央宫裹。」时天下无间迩遐小大，虽伟男髫女，皆争气唱之。是时海宇晏清，四夷向风，屈膝请命；天气亦氤氲异常，朝野无事，日惟讲礼乐庆祥瑞，可谓升平极盛之际。其後上心弗戒，群璫用事。自建储後，君臣多闲，伯氏因背驰而大生异，吾遂得罪几死，於是鲁公束手有明哲之叹矣。盖自七十岁至八十，徒旦夜流涕不已。相继开边，小人为政，以致颠覆，惜哉！可为痛心。吾犹记歌次膺之词时政太平，追叹为好时节也。故书其始末以示後世云。案蔡攸尝白徽宗，请杀絛，不许，仅削其官。此云「得罪几死」，即此时也。
　　大科始进文字，有合则召试秘书省，出六论题於九经诸子百家十七史及其传释中为目。而六论者，以五通为过焉。以是学士大夫自非性天明洽，笔阵豪异，则不能为之也。顷闻夏英公就试过，适天大风吹试卷去，不得所在，因令重作，亦得过。是乃造物者故显其记识华迈之敏妙尔。盖六论犹足，世独以不记出处为苦。昔东坡公同其季子由入省草试，而坡不得一，方对案长叹，且目子由。子由解意，把笔管一卓，而以口吹之。坡遂寤乃管子注也。又二公将就御试，共白厥父明允，虑一有黜落奈何。明允曰：「我能使汝皆得之，一和题一駡题可也。」繇是二人果皆中。噫，久不获见先达如此人物也。
　　国朝科制，恩牓号特奏名本，录潦倒於场屋，以一命之服而收天下士心尔，亦时得遗才，但患此曹子日暮途远而罕砥砺者。又凡在中末之敍，得一文学助教之目而已，或应出仕，盖止许一任。异时有援例力诉诸鲁公，丐更一任，鲁公笑而谓之曰：「汝一任矣。」似有脱文。世至今遂以为口实也。
　　国家初沿革五季，张本「革」作「习」。故纲纽未大备，而人患因循，至熙宁制度始张，於是凡百以法令从事矣。元丰时，又置一司敕令所，盖欲凡一司局务咸称一司局务之条式也。别本「咸称」竝作「咸作」。吾尝白鲁公，切谓为治恐勿在是。然自熙丰迄今，大抵八九十年，而一司敕令终未成。
　　政和甲午，有告人杀其父，天府狱具矣。祐陵与鲁公深耻之，不欲泄，第命於狱赐尽焉。当是时号治平，万国和洽，君相日忧勤，以政化为念如此。及後七八岁，忽有老父来府言：「我出外久，闻有人妄诉我子之杀其父者。今不见我子何往，惧有司之枉杀我子也。果若何？」於是天府大窘。时鲁公顿以退闲，而尹属皆屡易，而乾坤时寖入醉乡矣，遂厪得不洽。信乎，狱讼之不可不慎者。故著之。
　　古号百子帐者，北之穹庐也，今俗谓之氈帐。吴本「氈」作「羶」。神庙时慨然有志於四方，思欲平二国，乃诏新作百子帐，将颁诸辅臣。未就，而泰陵继之，又弗及赐。至太上崇宁间，工人告落成。於是鲁公洎执政官始皆拜。其制度之华盛焉，张本云「始皆拜赐其制度之华盛」，末无「焉」字。为本朝之一故事矣。
　　汾晋之俗悍而悖。当五代、国初时，号难攻取。昔太祖皇帝亲征，道过紫岩寺，乃焚香自誓，不杀一人。晋人闻之，於是坚拒不降。太祖亦不敢戮一人。久之，以盛夏诸军多泄疾，遂班师。後人或罪誓言之露机，且不寤太祖所以降下太原矣。又汾晋所恃而为吾患者，北援也。当是时，骤得继筠之捷，因逐北。班师之际，遂尽徒忻代之民於内地，六百里一无人烟。盖使北大军来则无饷，单师至必败。是太祖又已得太原，乌在举挺与刃而後言击灭之哉？其後太宗继伐，因一举围破，而天下始大一统矣。
　　开宝初，车驾亲征伪汉，引汾水灌太原城。时属盛夏，艺祖露臂跣足，亦不裹头，手自持刀坐黄盖下，督兵吏运土筑堤，以堰汾河。城上望见，矢石雨坌，别本石竝作「如」。不避也。水浸城者，余数版而已。又命水军乘舟，且焚其谯门，几陷，会班师焉。其後北人有使於伪汉者，见水退而城始大圮，笑曰：「南朝知壅水灌城之利，且不知灌而决之则无太原矣。」人多其言。别本「多」下竝有「服」字。
　　真庙时，澶渊之役与敌讲解，後命辅弼各具上其备御策。上曰：「朕求大臣计议，别本「大臣」竝作「文臣」。因自为之画付卿等可面授诸将也。大致以真定为本，敌若犯河间，则中山策应，保塞安肃擣虚而深入；若犯中山，则河间策应，保塞安肃亦擣虚而深入；若犯真定，中山策应，河间保塞安肃悉擣其虚，分道而深入，真定大军勿轻动。敌果送死南来，直犯大名，则河间中山皆擣其虚，而真定大军始徐蹑其後，大名挫其锐，然後真定大军悉力要击之。」此真庙之亲为图者甚悉。又神庙朝益修武备，边防虽糗糒毕具，岁必命中使就三帅，监出乾糒，新旧以相易，且曝之焉，顾他器仗又可知矣。呜呼，累朝规模宏远，皆若是也。又後金人寒盟，所谓大臣者皆阿谀後进，而握兵柄主国论议者，又多宦人，略不知前朝区处用心，贻厥之谋，但茫然失措，束手待毙，遂终误国家大计，可伤也。
　　西羌唃氏久盗有古凉州地，号青唐，传子董氈死。其子弱，群下争强，遂大患边。一曰人多零丁，一曰青宜结鬼章。案东都事略吕公著传作「鬼章青宜结」。而人多零丁最黠，鬼章其亚也。元丰末，神庙诏诸将：「人多零丁俶扰王土，既擅其国，则彼用兵之际，若旌弢之属，岂无独异其状者？宜募猛士，如能杀之，或生捕得，若有官生白衣，别本「生」竝作「虽」。竝拜观察使。」不半载，有裨将彭孙者，果临阵，跃入，斩人多零丁，以其首献，诏拜彭孙观察使。於是鬼章之势孤，未几亦生得之。熙河将种谔生擒鬼章，见吕公著传。属元祐初也，遂以其事奏告裕陵焉。擒鬼章之功，盖多得一时名臣文士歌咏，因大流播，然世独不知斩人多零丁，此青唐所以亡也。
　　李丞相士美在北门，与吾同班缀。尝言将聘大辽，赴其花燕。时戎主坐御牀上，後有乌熊皮蒙一物，颇高大。久而似疲，则以身倚之，意其如古设扆状尔。俄於乌皮间时露一二人手足，则罔测其故也。及日晏时熟视，雁里本作「日晏时热」，吴本作「大宴时热」，俱疑误。今从张本。乃见数番小儿在其中。李为吾言而每哂之。吾即答曰：「此乃鲜卑之旧俗，如高欢立孝武皇，别本竝作「帝」。以黑氈覆七人以拜其上，而欢居其一。殆亦是类乎？」别本竝作「类是」。罔然未识也。
　　太上在政和初元时，遣童贯以节度使副尚书郑居中使辽人。鲁公时责居在钱塘，闻而密止，上则无及。当是时，上密报鲁公，则已有觇国之意矣。北伐盖自是而始。俄其国乱。有董龙儿者乘乱举兵，击斩牛栏寨之裨将，且函其首来。於是天意盛欲兴师，赖鲁公力请而格，时政和已六年矣。得浮沈逮宣和初，事益迫。鲁公语泄，为伯氏得而愬诸上，遂罢鲁公相，乃大鸠兵，又将命元帅，内外为大惧。师垂起，而狂寇方腊者作，连陷二浙数郡，适得倾兵旅，厪克殄平。上心亦深悔此举，因而罢海上结约。会童贯平方寇既归，与王丞相黼生隙。黼大惧，既患失，遂媚贯，奋当北伐事。张本「当」作「起」。宣和四年夏，不谋於众，兵乃遽起。鲁公时已退休，亟请对，具为上言，丐止，不可。未几，伯氏亦有宣抚命，於是鲁公垂涕顿首上前，曰：「臣不任北伐，宁自甘閒退。今臣子行诚无以晓天下，愿陛下保全老臣。」上不听，则曰：「臣请则以效括母及语伯氏，张本云「臣请效括母之语语伯氏」。吾将哭师也。」及後燕山告功，鲁公以表贺上，其末云：「臣虑终而不虑始，知守而不知通，有靦初心，徒欣盛烈。」上览表时，喜见颜色，曰：「太师能自直守如此。」因以殽核酒醴颁賫甚宠，俾公庆伯氏之归也。及後北方寒盟，上为大惧。宦者梁师成自抱前後结约文牍於上前，上顾师成曰：「北事之起，他人皆误我，独太师首尾道不是。今至此，莫须问他否？」师成迫上耳密奏久之，上遂默然而止。呜呼，使群小人不阿罔，则宗国岂至是。故世但知鲁公之不主北伐，人或传公之诗有「百年信誓」之句，且未得其始末，故书其略，他尽见吾顷著北征纪实二卷。案北征纪实具载徐梦莘三朝北盟汇编。
　　宣和岁壬寅，北伐事兴，夏五月出师。是日白虹贯日，童贯行而牙旗折。五月，「五月」二字似衍。伯氏继之，兵引去才次夕，所谓宣抚使招旗二，别本「招」竝作「认」。为执旗者怀而逃去，皆不获。又二帅既在雄州，地大震，已，天关地轴出见於厅事上，龟大如钱，蛇犹朱漆，相逐而行。二帅再拜，纳诸大银奁，而置城北楼真武祠中。翌日视之，天关地轴俱亡矣。别本「亡」竝作「死」。识者咸知其不祥。
　　靖康末，敌骑再犯阙下，粘罕一军始至河阳。河阳守臣遁去，而河阳溃。中原人多亡命者，皆直大河而南走。大河皆可涉也，敌逐北而追之，别本「逐北」竝作「遂比」。皆若导之而过河焉。吾得於避敌之亲尝者。大河自古未始可涉，独後魏从尒朱兆自富平津亦涉渡而袭淮，大抵患在计臣之左谋，张本「左」作「无」。而俾小人因得归之於数，别本竝作「归於时数」。宁不痛哉。
　　南俗尚鬼。吴本「南」作「蛮」。狄武襄青征侬智高时，大兵始出桂林之南，道旁偶一大庙，人谓其庙甚神灵。武襄遽为驻节而祷之焉，因祝曰：「胜负无以为据。」乃取百钱自持之，且与神约：「果大捷，则投此，期尽钱面也。」左右或谏止，「一傥不如意，吴本云「左右或谏止之」张本云「左右或止曰」俱无「一」字。恐沮师。」武襄不听，万众方耸视，已挥手倏一掷，则百钱尽面矣。案雁里及吴本俱作「尽红矣」，今从张本。於是举军欢呼，声震林野，武襄亦大喜。顾左右取百钉来，即随钱疎密布地而钉帖之，加诸青纱笼覆，手自封焉，曰：「苟凯归，吴本「苟」作「俟」。当偿谢神，始赎取钱。」其後，破昆仑关，败智高，平邕管。及师还，如言赎取钱，吴本「如言」作「乃」。与群幕府士大夫共视之，乃两字钱也。吴本「字」作「面」。诏封庙曰灵顺。吾道过时梦甚异，又得是事於其父老云。
　　熙宁十年，交趾无故犯鄙，案东都事略事在熙宁八年，时沈起知桂州，不能怀辑，又禁交趾与州县贸易，乃谋入寇。遂并陷钦、廉、邕三郡，多杀人民，系虏其子女。朝廷为赫怒，出大师行讨之。时将遣内侍李宪行，王舒公介甫力争其不可乃止，而介甫亦罢矣。於是吴丞相充、王岐公珪，皆以次当国，命帅郭宣徽逵而副以文臣赵*萵征焉，合西北锐旅暨江淮将士，多至十余万，辎重转输不在数也。「数」字据张本增入。及入蛮境，先锋将苗履燕逵案东都事略作「燕达」。径度富良江，一击散走其贼泉，擒伪太子佛牙将，进破其国矣。逵闻而怒，亟追还之，欲斩二骁将於纛下，赖*萵救免。因屯师於蛮地，不战者六十余日，大为交人慢侮。逵第逊辞，仅取其要领，且纳赂得还，报中原人不习水土，加时热疫大起，於是十万大师瘴厉腹疾，死者八九。既上闻，神庙大不乐，命穷治厥繇。久之，乃得吴丞相与逵书劄曰：「安南事宜以经久省便为佳。」张本「经」作「持」。盖逵承望丞相风指，因致坐毙。事未竟，会吴丞相以疾薨於位，得不治。其後几三十年，当大观之初，吴丞相之二孙曰储、曰侔者，以同妖人张怀素有异谋，皆赐死，一时识者咸谓「安南之役，天之所报」云。呜呼，执事之人、主国家谋议者，可不慎哉，可不戒哉。
　　章丞相惇性豪迈，颇傲物，在相位数以道服接宾客，自八座而下，多不平之。然独见鲁公则否。张本云「则不尔」。而鲁公时在翰院为承旨，别本竝无「而」字。亦自负章之不能以气凌公也。一日，诣丞相府。故事，宰执出政事堂归第，有宾吏白侍从官在客次，而大臣者既舍辔即不还家，径从断事所而下以延客。及是章丞相反，不揖客，行入舍，褫其公裳，特易以道服而後出。鲁公方趋上，适见之，别本「适」下竝有「遽」字。则亟索去。於是章丞相作惭灼然而语公曰：「是必以衣服故得罪矣，然愿少留。」公曰：「某待罪禁林，实天子私人，非公僚佐，藉人微，顾不辱公乎？」遂起，欲行去。章以手掠公，别本「掠」竝作「接」。目使留，致恳到。会荐汤而从者以骑至，故公得而拂褏，别本竝无「而」字。因卧家，具章白其事，且以辱朝廷而待罪焉。哲庙览公奏，深多公之得体，亟诏释之。因有旨：「宰臣章惇赎铜七斤。」仍命立法，以戒後来。自是，鲁公终章丞相之在相位而不以私见也。噫，前朝侍从臣卓尔风立乃如此，後来罕见之。
　　元祐末，宣仁高后崩，是岁即改元绍圣。哲庙既亲政，首拜章丞相惇右仆射。故事，拜相遣御药院内侍一员，齎诏宣押赴阙。章丞相後见鲁公论宣召事，因曰：「大有破除也。」盖前朝召大臣，如齎诏内侍遇所历郡县，凡土产名物，大臣必以书遗之，号「书送」者，次第至阙乃止。独章丞相能知此故事故也。其後，鲁公自钱塘复太师而召，上曰：「御药院皆老班，惧溷扰卿，特选命四方馆使童敏。雁里本作「童使敏」，「使」字疑因上「馆使」字而衍耳。别本竝无。今从之。此朕亲信，俾齎诏。」仍以御笔手书十幅，示意鲁公不得力辞。时公遂遵书送故事，亦稍厌劳费，笑谓吾曰：「赖吾得章丞相语尚有此，後人疑不复知前辈故事矣。」
　　上清储祥宫者，乃太宗出藩邸时艺祖所锡予而建也。中遭焚毁，神庙时召方士募人将成之，未就。及宣仁高后垂帘，乃损其服御而考落焉，因诏东坡公为之记，而哲庙自为书其额。後泰陵亲政，元祐用事臣得罪，遂毁其碑，又改命鲁公改更其辞。鲁公时为翰林学士承旨也。於是天子俾置局於宫中，上璫数人共主其事，号诸司者。凡三日一赴局，则供张甚盛，肴核备水陆，陈列诸香药珍物。公食罢，辄书丹於石者数十字则止，必有御香、龙涎、上尊、椽烛、珍瑰随锡以归。凡百余日碑成。既出，而金填其字，人因争取之，一本售五千焉。得数百本分赐群臣，余诏藏之禁中。吾尝读欧阳文忠公集，见其为学士时钞国史，仁庙命赐黄封酒、凤团茶等，後入二府犹赐不绝。国家待遇儒臣类如此。
　　大观之前，吾竹马岁，与群儿戏。适道文太师、韩侍中，语才一语吐，别本竝无下「语」字。则翁姥长者辈别本「姥」竝作「老」。必变色以戒曰：「小後生不得乱道。」当是时，去二公薨已数十年，犹凛凛然尊严，使人尚敬之若神，岂非朝廷崇养其望至是，盖不若是无以表天下，一其信从者，其祖宗之深虑也。及後，所谓大臣国事既不克自重，时吾已识事矣，则但覩朝野日骛，党仇更相反覆。於是士大夫进退之间犹驱马牛，不翅若使优儿街子动得以指讪之，曾不足以备缓急。私窃谓体貌重轻而然。别本末竝有「乎」字。
　　宰相堂食，必一吏味味呼其名，听索而後供。此礼旧矣。独「菜羹」以其音颇类鲁公姓讳，故回避而曰「羹菜」，至今为故事。
　　国朝礼大臣故事，亦与唐五季相踵。宰相遇诞日，必差官具口宣押赐礼物。其中有涂金镌花银盆四，此盛礼也。独文潞公自庆历八年入拜，厥後至绍圣岁丁丑，凡五十年，所谓间镀鐖花银盆固在。「间」字疑误。遇其庆诞，必罗列百数於座右，以侈君赐。当时衣冠传以为盛事。
　　国朝之制，待制、中书舍人以上皆坐狨。杂学士以上，遇禁烟节至清明日，则赐新火。往往谓之快行家者，昧爽多就执政、侍从之门，茶肆民舍取火热烛，执之以烧，才未及寸，殊有惧也。吾家隆盛时，出则联骑，列十三狨座，遇清明得新火者九枝，门户被天遇殊绝。政和初，至尊始踵唐德宗呼陆贽为「陆九」故事，目伯氏曰「蔡六」。是後，兄弟尽蒙用家人礼，而以行次呼之。别本竝无「之」字。至於嫔嫱宦寺，亦从天子称之，以为常也。目仲兄则曰「十哥」，季兄则曰「十一」，吾亦荷上圣呼之为「十三」。而内人又皆见谓「蔡家读书底」。呜呼，无以报称且奈何。
　　宣和岁己亥夏，都邑大水，莫知所繇来。向非城西索水之北有新筑堤，初架水之通宫苑者，别本「架」竝作「界」。偶横阻得且止，微此，一夕灌城，悉为鱼鳖矣。时给事中许翰崧老语鲁公；「顷荧惑入天江，有谢中美者，谓後三年都邑必大水，今验矣。」案文献通考云「政和六年七月乙未，荧惑犯天江。主旱。」今谢云「主大水」，占验不同如此。鲁公因语吾，使访其人，且久，一日原庙属行香，吾适待罪从班，而待制缀行，政在百寮前略相近。张本「相」作「且」。有左司郎官李璆西美儳进吾後，谓吾曰：「曩求谢中美不得，此其人也。」吾颔之，班退，亟邀谢中美归舍焉。当是时，世事亦可虑，狂妄每私忧过计，得见中美喜，因共商榷天官事。中美自谓，繇唐以来治天官六世矣，六世外不可得而推。其家学大抵本太史公天官书，而占以洪范。太史公天官书者，譬世六经，视他天文犹百家耳。款叩中美，中美曰：「他占类不足道。独大观四年彗星逆行，从阁道入紫宫，再归帝座，此可畏者。」吾问：「占验果若何？」则曰：「彷彿汉中平末也。」即呼书吏开柜，取东汉志来，因共视之，见杀宦者、易弘农及献帝流离事，吾大骇惧。中美则以手摩拂书册，而言不必尽然，要槩似之。又问其期，曰：「壬寅。」时辛丑春也。吾更汗慑，及壬寅不验，则曰：「当在乙巳。」後乙巳遂验云。又当癸卯岁，中美监染院罢，詣部授资州。一旦之任，执手言别曰：「愿公自爱，天下将乱矣。独蜀中良，後甚足终我之残龄焉。」未几，金人果寒盟，有诏内禅。靖康初，兵民杀内侍，其後两宫北狩，僭伪出，天下乱。吴本无「僭伪出」三字，「乱」上有「大」字。於是新天子中兴江左，四川独帖泰。当中兴雎阳时，许翰崧老者适拜副枢，而吾贬万里外，闻之，谓翰必能荐召中美，为中兴用矣。吾尝有所闻。「尝」似宜作「当」。吴本云「吾尝闻」，尤误。中兴之八载，有刘公宝学子羽来，自川陕佐宣抚使得罪，吾与同处博白，始能道中美既罢资州，厥後死矣。亟问其子弟，刘公曰：「无儿，其书亦不传焉。今世略得其绪余者，独襄陵许翰崧老，次其麤则吾也。」惜哉。
　　崇宁间，九重一夕有偷儿入内中，繇寝殿北，过後殿而西南，别本竝无「而」字。历诸嫔御合又南，直崇恩太后宫而出。殆晓觉之，有司罔测。时鲁公当国，曰：「可捕治搭材士。仪鸾司有逃逸者乎？」有司曰：「是夕，仪鸾司独单和者逃。」鲁公：「亟捕单和来。」凡三日得於雍丘，自肩至踵皆金器也。鞫得其繇，盖和善飞梯，为仪鸾司第一手，常经人禁闥供奉，颇知曲折。是夕，用绳系横木，号软梯。案此条疑未完。璜川吴氏本与此同。涉园张氏本有「而入」二字，亦後人所增也。
　　
　　
　　
　　
　　
铁围山丛谈卷第三
　　孟翊有古学而精於易。鲁公重之，用为学官。尝谓公言：「本朝火德，应中微，有再受命之象。宜更年号、官名，一变世事，以厌当之。不然，期将近，不可忽。」鲁公闻而不乐，屡止俾勿狂。吴本云「遽止之」。大观三年夏五月，天子视朔於文德殿，百僚班欲退，翊於群班中出一轴，所画卦象赤白，解释如平时言，以笏张图内，唐突以献。上亦不乐，编管远方，而翊死。明年夏，彗星出，改元政和，时事稍稍更易。当是时，人疑为翊之言颇验。其後十七年金人始寒盟，十八年乃有中兴事。
　　太上皇帝端邸时多徵兆，心独自负。一日呼直省官者谓之曰：「汝於大相国寺迟其开寺，时持我命八字往，即诣卦肆，徧问以吉凶来。第言汝命，勿谓我也。」直省官如言，至历就诸肆问祸福，大抵常谈，尽不合。末见一人，穷悴蓝缕，坐诸肆後。试访，曰：「浙人陈彦也。」直省官笑之黾勉，又出年命以示彦。彦曰：「必非汝命，此天子命也。」直省官大骇，狼狈走归，不敢泄。翌日，还白端王。王默然，因又戒访：句误，别本竝作「因又致饬」。「汝迟开寺，宜再一往见。第言我命，不必更隐。」於是直省官乃复见彦，具为彦言。彦复咨嗟久之，即藉语顾直省官曰：「汝归可白王：王，天子命也。愿自爱。」踰年，太上皇帝即位，彦亦遭遇，後官至节度使。
　　阴阳家流穷五行术数，不得为亡，至一切听之，反弃夫人事，斯失矣。是以古之人行道而委命，不敢用亿中以为信也。先鲁公生庆历之丁亥，月当壬寅，日当壬辰，时为辛亥。在昔幼时。言命者或不多取之，能道位极人臣则不过三数。及逢时遇主，君臣相鱼水，而後操术者人人争谈格局之高，推富贵之繇，徒足发贤者之一笑耳。大观初改元，岁复丁亥，东都顺天门内有郑氏者，货粉於市，家颇赡给，俗号「郑粉家」。偶以正月五日亥时生一子焉，岁月日时，适与鲁公合，於是其家大喜，极意抚爱，谓且必贵。时人亦为之倾耸。长则恣听其所欲为，鬬鸡走犬，一切不禁也。始年十七八，别本竝无「七」字。当春末，携妓多从浮浪人，跃大马游金明，自苑中归，上下悉大醉矣。马忽骇，入波水中，吴本「波」作「大」。浸而死。
　　蜀人谢石，宣和岁壬寅到辇下，以术得名。善相字，使人书一字，即知人之用意，以卜吉凶，其应如响，遂得荣显。时宣和七年，亟求归，临别语吾曰：「石受恩者至今，以武弁获美官，犹衣锦，念无以报公德，惟有相字之术。诚无人，独可以传公。公其受之。」时吾得罪偃蹇，自揣决不能慎口诲果，更资以吉凶他术，吴本无「诲」字、「果」字。是益取祸。故谢之，不肯听石。石又语吾曰：别本竝作「不肯听，後又语吾曰」。「自是天下其乱矣，独蜀犹尚在，二十年外则不知也。是时语公，期蜀中相见。」吾更默不敢答，未几流贬，俄中原倾覆。吴本「俄」作「顷」。後二十有一年，吾在铁城，因故人有帅成都者得寓书，遂与石通寒温。则二十年外期相见者如是乎？然巧发奇中，殊有惧，故特疏其二三事於後。始石居市邸，人有失金带者，书一「庚」字以问石，石曰：「汝有所失乎？必金带也。然我知其人三日内始出。」别本「始」竝作「便」。果如期出。鲁公知而召之焉，书一「公」字。石曰：「公师位极人臣，福寿若此，不必问所问吉凶。别本竝作「必非问吉凶」。但表某微术者，公师当少年时尝更名尔。」鲁公笑而颔之。吾最晚生，盖不知此，然虽伯氏枢府为长，且亦不知也。太上皇闻而密俾之，尝为书一「朝」字，命示之。吴本云「太上皇闻而密使人书一朝字，命示之」。石曰：「此非人臣也。我见其人则言事。」询何自知，石曰：「大家天宁节以十月十日生，此「朝」字十月十日也，岂非至尊乎？」上喜，乃召见。石有问辄中，且令中官索东宫书一字来，乃以「太」字进。又问石，石曰：「此天子也。」左右为大惧。上询谓何，石曰：「『太』字点微横，此必太子也。他日移置诸上，岂非『天』字耶？」上以金带赐之。後闻石贬官在成都，时国步艰难，诏天下科举分路类试，而四川士子萃於锦宫。石曰：「我能知蜀中魁也，且亦知试题。」於是儒生之好事者，聚醵金钱若干，俾石书所试题，又书上七人科第名氏，共缄识之。及榜出，取所书开视，无一不验。大凡石能道人胸腹间意所求望，与人决祸福吉凶，加劝戒以道理，纵横罔测。今岁益久矣，不知其存亡。
　　元丰末，叔父文正知贡举。时以开宝寺为试场。方考，一夕寺火大发。鲁公以待制为天府尹，夜率有司趋拯焉。寺屋皆雄壮，别本「皆」竝作「既」。而人力有不能施，穴寺庑大墙，而後文正公始得出，试官与执事者多焚而死。案文献通考云「点检试卷官翟曼、陈方、马希孟焚死，吏卒死者十四人」。於是都人上下唱言：「烧得状元焦。」及再命试，其殿魁果焦蹈也。别本竝作「焦韬」。
　　政和末，王安中骤迁中书舍人，往谢郑丞相居中。谓曰：「君作紫微舍人，首草者何人词耶？」安中答：「适一番官诰命尔。」郑丞相曰：「若尔，君必入政府。居中闻前辈言，入紫微为舍人，首草番官诰词者号利市，必预政柄。居中当时亦是。盖数已验，君其入二府乎？」後果然。
　　昔江南李重光，染帛多为天水碧。天水，国姓也。当是时，艺祖方受命，言天水碧者，世谓逼迫之兆。未几，王师果下建邺。及政和之末复为天水碧，时争袭慕江南风流，然吾心独甚恶之。未几，金人寒盟，吴本「寒」作「败」。岂亦逼迫之兆乎？
　　政和以後，道家者流始盛，羽士因援江南故事，林灵素等多赐号「金门羽客」，道士、居士者，必锡以涂金银牌，上有天篆，咸使佩之，以为外饰；或被异宠，又得金牌焉。及後金人之变，群酋长别本竝作「州郡酋长」。皆佩金银牌为兵号，始悟前兆何不祥也。
　　洛阳古都，素号多怪。宣和间，忽有异物如人而黑，遇暮夜辄出犯人。相传谓掠食人家小儿，且喜齧人也。於是家家持杖待之，虽盛暑不敢启户出寝，吴本无「出」字。号曰「黑汉」。繇是亦多有偷盗奸诈而为非者，踰岁乃止。此五行志所谓「黑眚」者是也。不数年，金国寒盟，遂有中土，两都皆覆。
　　靖康改元，春正月敌骑始犯阙，王黼乃得罪，取道繇咸平县。此句上下有脱文。案东都事略云「贬为崇信军节度使，永州安置」。时不欲杀大臣，而使若贼残之者。及中兴之後，伪楚张邦昌先黜居长沙，後以罪赐自尽焉。黼死於辅故村，东都事略作「辅固村」。邦昌死於平楚门下官舍。
　　伪楚张邦昌始为中书舍人，梦乘太上辇，拥仪从出两山间，居辇上回视，见二马逐其後，能记其毛色也。後自燕山来，受伪封册，乃籍乘舆服御，回顾二马则如梦。伪齐刘豫者为小官时，梦至阙里拜仲尼，仲尼辄答其拜。又尝梦拜释氏，为之起。因独自负，遂果於僭。吴本「於」作「上」。然二者皆不克终也。知梦兆肸蠁，世或有之，至吉凶则繇乎人。是以君子独能守其正而获其休矣。此昔人所以不贵乎徵梦。吾得之邦昌之二侄、豫之乡人王寺丞忠臣云。案璜川吴氏、涉园张氏两家钞本，第二卷俱终於此条，入後始为第三卷。
　　赵安定王普，佐艺祖以揖让得天下，平僭乱，大一统。当其为相时，每朝廷遇一大事，定大议，才归第则亟闭户，自启一箧，取一书而读之，有终日者，虽其家人莫测也。及翌旦出，则是事必决矣。用是为常，故世议疑有若子房解后黄石公事，必得异书焉。及後王薨，家人始得开其箧而视之，别本「视」竝作「见」。则论语二十卷。
　　江南徐铉归朝，後坐事出陕右。柳开时为州刺史。开性豪横，稍不礼铉。一日，太宗闻开喜生脍人肝，且多不法，谓尚仍五季乱习，怒甚，命郑文宝将漕陕部，因以治开罪。开得此大惧，别本「此」字下竝有「报」字。知文宝素师事铉也，迟文宝垂至，始求於铉焉。铉曰：「彼昔为铉门弟子，张本「铉」字下有「也」字。然时异事背，弗能必其心如何，敢力辞也。」於是开再拜，曰：「先生但赐之一言足矣，毋恤其听不。」铉始诺之。张本「始」作「姑」。顷文宝以其徒持狱具来，首不见开，即屏从者，步趋入巷，诣铉居以觐铉，吴本云「以求觐」，无「铉」字。张本云「以求觐铉」。立於庭下。铉徐出座上，文宝拜竟，升自西阶，通温凊，复降拜。铉乃邀文宝上，立谈道旧者久之，且戒文宝以持节之重，而铉闲慢废，「慢」字疑衍，吴本无。後勿复来也。文宝方力询其所欲，铉但曰：「柳开甚相畏尔。」文宝默然出，则其事立散。始吾待罪辇下时，於士大夫间得此而为（心旁双）。後又见陕右二三贤者，犹能道其事。噫，将历二百年矣，前辈敦尚风义凛凛如许，是宜不泯矣。
　　张端公伯玉，仁庙朝人也。名重当时，号张百杯，又曰张百篇，言一饮酒百杯，一扫诗百篇故也。有士人吴本云「闻有一士人」。颇强记自负，饮酒世尠双。乃求朝士之有声价者，藉其书牍与先容。一旦持谒张，张得函启缄，喜曰：「君果多闻耶！又能敌吾饮。吾老矣，久无对，不意君之肯辱吾也。」遂命酒，共酌三十余杯。士人者雄辨益风生，而张略不为动。俄辞以醉，张笑之曰：「果可人！然量止此乎？老夫当为君独引矣。」遂自数十举，始以手指其室中四柜书曰：「吾衰病，不如昔。今所能记忆者独在是。君试自探一卷袠，别本「袠」竝作「来」。吾为子诵焉。」士人曰：「诺。」即柜中取视之，偶仪礼也，以白张。张又使士人「君宜自举其首」。士人如其言，张乃琅然诵之如流。士人於是始骇服，再拜：「端公真奇人也。」吴本「再拜」下有「曰」字，「公」上无「端」字。
　　庞丞相籍以使相判太原。时司马温公适倅并州。一日被檄巡边，温公因便宜命诸将筑堡於穷鄙，而不以闻，遂为西羌败我师，破其堡，杀一副将焉。朝廷深讶庞擅兴，而诘责不已。别本「庞」下竝有「公」字，无「而」字。庞既素重温公之贤，别本「庞」下竝有「公」字。终略勿自言。别本竝无「略」字。久之遂落使相，以观文殿学士罢归。然庞公益默不一语，温公用是免。呜呼，庞公其真宰相，上接古人千载之风矣。
　　郑尚明昂，别本「昂」竝作「昴」。老先生也，鲁公甚听爱，坐漏吾狂妄语获戾，竟老死乡井。顷为吾言：「昔昭陵在位已三十余载，时未有继嗣，而司马温公为并州通判，乃上书力言之，朝廷不罪也。又温成张后当盛宠，其叔父尧佐一日除节度、宣徽、景灵三使，而包孝肃公为中司，吴本作「中丞」。击焉。其白简□□雁里本阙二字，原补「若到」二字，似误。别本竝作「苦剧」。骇人，不忍闻，别本「骇人」下竝重一「人」字。而昭陵容之也。是以仁庙实录史臣独载温公书暨孝肃三章甚备。故都邑谚谓人之不正者，曰：『汝司马家耶？』目人之有玷缺者，必曰：『有包弹矣。』『包弹』之语，遂布天下。人臣立节，要使後世著闻若此，始近谏诤之风。」吾志吾老先生语，而後每书诸绅也。吴本云「而後每书绅以志也」。
　　仁庙至和初暴得疾。时皇嗣未建，中外大恐，及既康复真，小大交章，而仁庙慨然寤。大臣於是共白天子，以韩魏公厚重，可属大事，请召之，除枢密使。未几，富丞相丁内艰，魏公乃进，独当国，因力请建立。於是制诏以英宗自团练使为皇子，封钜鹿郡公。几年，仁庙登遐，英宗即位，日吴本无「日」字。以悲伤得疾，国步方艰，万机惧旷，而慈圣光献曹后因垂帘视事者久之。魏公度上疾廖矣，时旱甚，乃援故事，请天子以素仗出祷雨。吴本「仗」作「服」。当是时，都人争瞩目惧呼，大慰中外望。魏公遂得藉是执奏，丐归政天子。后许矣，未坚也。一旦，魏公袖诏书帘前曰：「皇太后圣德光大，顷许复辟。今书诏在是，请付外施行。」后未及答，即顾左右曰：「撤帘。」后乃还宫。时郑公方为枢密，班继执政而上。吴本「为」作「在」。将奏事，则见帘已卷，天子独当宁殿上矣，既下而怒。吴本云「大怒」。魏公曰：「非敢外富公也。惧不合则归政未有期。」其後，熙宁中魏公薨於乡郡，而郑公不吊祭。识者以为盛德之歉。
　　王舒公介甫被遇神庙，方眷仗至深，忽一旦为人发其私书者，别本竝无「者」字。介甫惭，於是丐罢累表，不待报，径出东水门，中使宣押不复还矣。神庙大不乐，遂复听其去，然重其操节，且约再召期。当是时，既出，挈其家且登舟，吴本无「且」字。而元泽为从者，误破其頮面瓦盆，因复命市之，则亦一瓦盆也。其父子无嗜欲，自奉质素如此，与段文昌金莲华濯足大异矣。吾得之於鲁公。
　　王舒公介甫，熙宁末复坐政事堂，每语叔父文正公曰：「天不生才且柰何！是孰可继吾执国柄者乎？」乃举手作屈指状，数之曰：「独儿子也。」盖谓元泽。因下一指，又曰：「次贤也。」又下一指，即又曰：「贤兄如何？」谓鲁公。则又下一指，沈吟者久之，始再曰：「吉甫如何？且作一人。」遂更下一指，则曰：「无矣。」当是时，元泽未病，吉甫则已隙云。及鲁公久位公台，厌机务劳，自政和後盖数悔叹，吴本「盖」作「益」。亦患才难，网罗者未尽善，常曰：「相门出将，将门出相。案似当云「相门出相，将门出将」。别本竝同，姑仍其旧。我阅人多矣，罔敢不力，且略无可继我者，天下事将柰何！」既莫用为之计，别本「用」竝作「肯」。至叩方士王老志，苦求人物。老志因举二人，皆宰相也，李森，吴本作「春」。李弥逊。公大喜，於是亟召用之，张本「亟」作「每」。又不慰公意。是後日掣其肘，竟付仗失当。俄群小大用事，公志益弗伸，而沦胥矣。此吾备聆公语，目其事，亦伤哉。
　　鲁公号知人，每语其人修短，大略多验。大观初，有诣都省投牒诉改官者，鲁公召上听事所，曰：别本竝无「所」字，吴本「上」作「入」。「改官匪难，别本「匪」竝作「非」。当别有骤进用，径入侍从行缀矣。然反覆不常，惟畏慎作摸稜态过当，卒致身辅相。」吾笑之，而鲁公不以为憾，吴本作「过」。乃伪楚也。
　　鲁公以崇宁五年罢相印归，时国柄独刘公路逵主之，逵为中书侍郎故也。别本竝无「故」字。未几，鲁公复相，而逵被黜。时堂中诸吏咸祖於门。吴本作「国门」，无「于」字。逵曰：「诸君何患。逵年未五十，太师六十岁人矣。」俄而逵物故，鲁公复相，每叹息，常训吾曰：吴本「每」「当」二字互转。「逵白骨已久，而我犹享荣禄。人之用心，宜不当尔。可不戒哉。」案徽宗即位，建言者以元符末复元祐党人太优，朝廷再籍之而颇有阔略者，御史中丞钱遹论党人疑有奸，下两省议。时刘逵为给事中，独以遹言为非。及蔡京罢相，逵主国柄，於是言者论逵，谓其乘间抵巇，尽取崇宁以来继述缉熙、美意良法而尽废之，遂罢知亳州。见於史册者如是，是逵固贤者也。太师六十岁之言，容或有之，盖恶欲其死，亦常人之情耳。且奸凶如京，幸而早世，即为国家之福。逵之言，又宁知不出於爱国之忱乎？
　　吕司空公著生重牙，别本竝云「平生重才」。亦异常人也。当元祐平章军国重事时，鲁公以待制从外镇罢，张本「外」作「节」。召过阙。吴本云「时鲁公以待制奉召过阙」。吕司空邀鲁公诣东府，列诸子侍其右，而谓鲁公曰：「蔡君，公著阅人多矣，无如蔡君者。」则以手自抚其座曰：「君他日必据此座，愿以子孙托也。」鲁公後每谓吾言，惜以党锢事愧不能力副其意者。吾且谓人之不知也。及在傅白，一日，吕公之孙切问来，因为道是，而切问曰：「顷鲁公居从班时，吴本「从」作「崇」。祭司空公文盖备之矣。」於是相与得申其契好。噫，前辈识鉴，类多如此。案吕氏两世相业，门阀昌大，何至预以子孙托人？且重以公著之贤，而其子希哲、希绩、希纯，异时历官，皆有贤声。知子莫若父，公著宁不知之而必京之托乎，且自章惇为相，公著既削谥贬官矣，迨京擅国，复指为奸党首恶，置元祐党籍刻石殿庭，若惟恐其罪之不著於天下者。受人之托，报之固当如是乎？欲盖其父之恶，而不恤诬衊贤者，以欺後世，絛真小人之尤哉。
　　鲁公宇量迈古人，张本「迈」作「过」，吴本云「宇量过人」。世所共悉也。元符初上巳，锡辅臣侍从宴。故事，公裳簪御花。早集竞，时有旨宣侍臣以新龙舟。吴本云「宣侍臣以□龙舟」。中空一字，或补「玩」字。愚案：雁里及张本「新」字似衍文。吴本「玩」字似校者以意增入耳。而龙舟既就岸，於是侍臣以次登舟。吴本无「而龙舟既就岸於是」八字，似亦校者节删。至鲁公适前，而龙舟忽远开去，势大且不可回，鲁公遂堕於金明池，吴本无「鲁公」字。万众諠骇，仓卒雁里本「仓卒」作「卒伯」，张本作「孚伯」，今从吴本。召善泅水者。别本竝无「水」字。未及用，而鲁公自出水，吴本无「鲁」字。得浮木而凭之矣，吴本无「而」字、「矣」字。宛若神助。既得济岸，入次舍，吴本无此七字。方一身淋漓，蒋公颖叔之奇唁公曰：「元长幸免潇湘之役。」鲁公颜色不变，吴本无「鲁」字。犹拍手大笑，答曰：吴本无「犹」字、「答」字。「几同洛浦之游。」一时服公之伟度也。公时为翰林学士承旨，蒋时为翰林学士云。吴本无末二语。
　　鲁公拜维垣，吴本作「太师」。亲客来贺。公略无德色，吴本作「得色」。且笑语犹常时，因语客曰：「某仕宦已久，皆悉之矣。今位极人臣，则亦可人，所谓骰子选尔。人间荣辱，顾何足算。」骰子选者，盖自公始为太庙斋郎，张本「盖自公始为」作「盖公始自为」。登上第，调钱塘县尉，绵历内外，而後至太师也。张本无「后」字。足见公之度。
　　顷客为吾言，靖康末有避乱於顺昌山中者，深入得茅舍，主人风神甚远。即之语，士君子也。怪而问之，曰：「诸君何事挈孥能至是耶？」因语之故，主人曰：「乱何自而起乎？」众争为言，於是主人者嗟恻久之，曰：「我父乃仁宗朝人也。吴本「宗」作「庙」。自嘉祐末既卜是居，因不复出。以我所闻，但知有熙宁号，他则不审原本竝作「他则不尝」，雁里本或校改作「审」，从之校今为几何年矣。」客又告以本朝传敍纪年次第，吴本云「客为传叙纪年次第」。主人但颔。而留数日，吴本「颔」下有「之」字，无「而」字。伺知贼退，乃出山散去。吴本止此。无了云云数行。吾闻客言，胸次为豁如者经夕，且此山中主人定不知世间有熙、丰、元祐是非矣。尝谓吾之罪咎，深有媿乎士大夫，然士大夫者，似亦媿我山中主人。因作顺昌山中主人说。
　　大观末，鲁公责宫祠，归浙右。吾侍公舟行，一日过新开湖，睹渔艇往还上下。鲁公命吾呼得一艇来，戏售鱼可二十鬣，小大又勿齐。问其直，曰：「三十金也。」张本凡「金」俱改作「钱」。案：后云「竟还一钱而去」，三本同作「钱」，则「金」字似误，今姑仍之。吾使左右如数以金畀之焉。去来未几，「来」字疑衍，吴本无。忽遥见桨艇甚急，飞趁大舟矣。吴本无此五字。吾与公咸愕然，谓：「此必得大鱼乎？将喜而复来耶？」顷已及，则曰：「始货其鱼，别本「其」竝作「尔」。约三十金也。今乃多其一，别本竝无「今」字。用是来归尔。」鲁公笑而却之，再三不可，竟还一钱而後去。别本竝无「後」字。吾时年十四矣，白鲁公：「此岂非隐者耶？」公曰：「江湖间人不近市廛者，类如此。」吾每以思之，张本无「以」字。今人被朱紫，多道先王法，言号士君子，又从驺哄坐堂上曰「贵人」；及一触利害，校秋毫，则其所守未必能尽附新开湖渔人也[一]。故书。
　　刘尚书赓，法家也。崇宁间为大司寇，吴本作「大司空」。一日来诣东府见鲁公。公时在便坐，与魏先生汉津对，因延刘尚书弛公裳，雁里本「弛」作「施」。今从张本。即燕坐焉。吴本云「因延刘尚书入」，无「弛公裳」云云。刘公立，不肯就位，吴本作「坐」。责鲁公曰：「司空仆射，实百僚之仪表也。柰何与黥卒坐对？赓窃不取，愿退。」鲁公大笑，亟揖汉津曰：吴本「亟」作「起」。「先生可归矣。」吴本无「可」字。自是，刘公不敢与汉津竝见。吴本「敢」作「肯」，张本作「复」。汉津铸九鼎，作大晟，上甚礼听之。吴本无「汉津铸九鼎」云云。当是时，侍从之臣犹彊正，吴本作「刚正」。而宰辅之臣能涵容，风俗如此乎，吴本无「乎」字。此吾亲见也。吴本云「吾犹亲见也」。
　　林中书彦振摅，案摅，福州长乐人，亦蔡京死党也。气宇轩昂，有王陵之少戆。罢政事去，不得意，寓扬州，丧其偶。久之，忽於几筵坐上，时时见形，饮食言语如平生状，仍决责奴婢甚苦。吴本「决」作「督」。彦振徐察非是，乃微伺其踪，则掘地得大穴，破之，罗捕六七老狐。中一狐尤耄而白，且解人语言，向彦振求哀曰：「幸毋见杀，必厚报。」彦振勿顾，悉命杀之，迄无他。及宣和岁庚子，鲁公以弗合罢，而北征将兴，吴本无此五字。上积闻摅杀狐并使北二事，乃召之守北门，将付以北伐事，为黼沮罢，遂落节钺而归。使北者，始圣旨与辽人聘问往来，北使至我，则合门吏必诣都亭驿，俾使习其仪，吴本无「其」字。翌日乃引见，惧使鄙不能乎朝故也。吴本无「乎」字。及我使至彼，则亦有合门吏来，但说仪而已，不必习而见。摅时奉使至北，而北主已骄纵，吴本「而」作「时」。则必欲令我亦习其仪也，摅不从。因力强，不可，案东都事略，北主欲为夏人求复进筑城砦，摅力折之。主不胜其忿，既还馆，绐以宣旨，使降阶跪受，实以国书授之。摅引故事不从云云。与此小异。於是大怒，绝不与饮食。我虽汲，张本「我」下有「人」字。亦为北以不潔污其井。一旦，又出兵刃拥摅出，从者泣，摅亦不为动。既出即郊野，乃视摅以虎圈，命观虎而已，且谓：「何如？」摅瞋目视之，曰：「此特吾南朝之狗尔。何足畏？」别本竝作「何足畏人」。北素讳狗呼，闻之气阻。摅竟不屈还。
　　蒋八座猷，贤者也。尝为中司，有端直声。政和初，上赉鲁公以女乐二八。别本竝作「二人」。蒋公曰：「唐李晟、马燧用武夫要宠私。晋魏绛实陪卿，吴本作「臣」。以和戎得金石。公今出大儒，张本「公今」作「今公」。吴本云「公当今大儒」。盖自周公，吴本无此句。制礼作乐，方致太平，不应下同此辈。宜塞其渐，愿公力辞焉。」鲁公大喜之，然不克用。及政和末，伯氏既联姻戚里，後大辟第，开河路，作复道，以通宫禁。蒋时与吾俱在书局，数大蹙额而唁吾曰：「约之，案约之，絛字也。见墨庄漫录。柰何公家而吾言不克用？徒以狂妄几死而已。」祸乱後痛始定，每怀蒋八座语，君子哉。案璜川吴氏，涉园张氏钞本，第三卷竝终於此条，入後为第四卷。
　　范元实温，吾所畏友，然不护细行。吾以时士议勉之，元实怒曰：「我不解今时士大夫，不使人明目张胆直道而行，率要作匿情诡行，似王莽日事沽吊。是谁倡此！岂世美事耶？」吾每首肯焉。又尝与吾论时势及开元、天宝之末流。元实曰：「不然。天宝之势，土崩瓦解，异乎今日鱼烂也。」时鲁公亦痛悔，一日喟然而叹，数谓吾曰：「今复得陈瓘、刘器之来，意若可救药乎？」吾语元实。元实大喜，语吾曰：「公之大人有此心，岂独海内，乃公之福。第恐难得好汤，使多咽不下尔。」元实亟持其书报二公，而二公是岁皆下世。元实亦为其宠妾红鸾所困，俄得伤寒，不数日殂，可伤哉。书此，俾世知时不乏人。
　　伯父君谟，号「美髯须」。吴本无「号」字。仁宗一日属清闲之燕，偶顾问曰：「卿髯甚美，长夜覆之於衾下乎？将置之於外乎？」君谟无以对。归舍，暮就寝，思圣语，以髯置之内外悉不安，遂一夕不能寝。盖无心与有意，吴本作「有心」。相去适有间。凡事如此。
　　童贯彪彬燕颔，亦略有髭，瞻视炯炯，不类宦人，项下一片皮，吴本无「一」字。骨如铁。吴本云「其骨如铁」。王黼美风姿，吴本「风」作「丰」。极便辟，面如傅粉，然须发别本竝作「鬓发」。与目中精色尽金黄，张口能自纳其拳。大抵皆人妖也。吾识黼於未得志时，鲁公独忽之，後常有愧色于吾。黼始因何丞相执中进，後改事郑丞相居中，然黼首恃奥援，父事宦者梁师成，盖已不能遏。吴本有「也」字。
　　翟参政公巽汝文，有文名。对人辞语华畅，吴本作「宣畅」。虽谈笑，历历皆可听，然不妄吐也。吴本无此句。政和间为给事中，每见殿庭宣赞称「不要拜，上殿祗候」，必咄咄曰：「不要拜，此何等语。」旁问之：「君俾为何言乎？」公巽曰：「宣赞有旨勿拜。」吴本「宣」作「当」。时蔡安世靖、陈应贤邦光，同在门下外省，吴本无「外」字。安世位公巽之上，而应贤坐基下。每相与谈论，二人必交辟之。一日辞屈，於是叹曰：「嗟乎，遂厄於陈、蔡之间。」
　　范温元实，议论卓尔过人。当宣和初，尝为吾言：「孙皓曰：『昔与汝为邻，今与汝为臣。劝汝一杯酒，令汝寿万春。』武帝悔之。及陈後主上隋文帝诗曰：『日月光天德，山河壮帝居。太平无以报，愿上登封书。』且一种降王，[二]张本云「盖同一种降王」。就中後主真驽才。」
　　外兄徐若谷，字应叟，贤德君子也。常以吾清浊太分，是非太明为戒。尝论古人：「若阮嗣宗口不臧否人物，号为长者；至於对人作青白眼，则更甚於臧否。」吾服其语。
　　鹿谿生黄沇，钦人也。从学陈莹中、黄鲁直，文字固不凡。与吾谈经，每叹今时为春秋者，不探圣人之志，吴本作「旨」。但计数其後，张本「後」上有「先」字。逐传则论鲁三桓、郑七穆，穷经则会计书甲子者若干，书侵、书战者为几，皆繇汉二刘、唐武平一启其端。是犹世愚者皆学佛，而论金刚经篡。吾未晓，迫问之，则曰：「有一十三，张本云「有一二三」。恒河沙，三十八，何以故。」
　　国朝实录、诸史，凡书事皆备春秋之义，隐而显。若至贵者以不善终，则多曰「无疾而崩」，「崩」似当作「薨」，三本竝同。姑仍之。大臣亲王则曰「暴卒」，或云「暴疾卒」。无疾者，雁里及张本竝作「以疾者」。今从吴本。如李穀是也。暴疾卒，如魏王德昭是也。大凡前书不若後书。前书犹庶几，至後书生纷兢更易，吴本「生」作「多」。则益阔疎，难取信矣。吴本无「阔疎」二字。
　　江汉，字朝宗。有宋史学，惜乎猥以长短句辱其名也。尝与吾论史家流学，当取古人用意处，便见调度。太史公曰：「投机之会，间不容尠忽。」班孟坚曰：「投机之会，间不容发。」至宋景文又曰：「投机之会，间不容穟。」
　　王性之銍，博洽士也。尝语吾：「宋景文公作唐书尚才语，遂多易前人之言，非不佳也。至若张汉阳传，前史载武后问狄仁杰：『朕欲得一好汉。』顾是语虽勿文，宁不见当时吐辞有英气耶？景文则易之曰：『安得一奇士用之。』此固雅驯矣，然失其所谓英气者。」吾不能答。
　　王元泽奉诏修三经义，时王丞相介甫为之提举，盖以相臣之重，所以假命於其子也。别本「子」竝误作「手」。吾後见鲁公与文正公二父，相与谈往事，则每云：「诗、书盖多出元泽暨诸门弟子手，至若周礼新义，实丞相亲为之笔削者。」及政和时，有司上言天府所籍吴氏资居检校库，而吴氏者王丞相之婣家也，且多有王丞相文书，於是朝廷悉命藏诸秘阁。用是吾得见之，周礼新义笔迹，犹斜风细雨，诚介甫亲书，而後知二父之谈信。
　　歌者袁綯，乃天宝之李龟年也。宣和间供奉九重，尝为吾言：东坡公昔与客游金山，适中秋夕，天宇四垂，一碧无际，加江流（水顷）涌，俄月色如昼。遂共登金山山顶之妙高台，命綯歌其水调歌头曰：「明月几时有？把酒问青天。」歌罢，坡为起舞，而顾问曰：「此便是神仙矣。」吾谓文章人物，诚千载一时，後世安所得乎？
　　五季文章趣卑陋甚矣，吴本无「趣」字，张本作「旨趣」。然当时诸僭伪，其国颇亦有人。别查竝无「其」字。吾顷游博白之宴石山号普光禅寺者，为屋数椽而已。其山迥绝，洞穴奇怪，得一碑，乃伪汉时人为寺记。特喜其两语，曰：「蔬足果足，松寒水寒。」
　　熙宁初，王丞相介甫既当轴处中，而神庙方赫然，雁里本脱「赫」字，吴本无「赫然」二字，今从张本。一切委听，号令骤出，但於人情适有所离合。吴本云「於人情适有不合」。於是故臣名士往往力陈其不可，且多被黜降，吴本无「且」字。後来者乃寖结其舌矣。当是时，以君相之威权而不能有所帖服者，独一教坊使丁仙现尔。丁仙现，时俗但呼之曰「丁使」。丁使遇介甫法制适一行，必因燕设，於戏场中乃便作为嘲诨，别本竝无「乃」字。肆其诮难，辄有为人笑传。吴本无「有」字。介甫不堪，然无如之何也，因遂发怒，必欲斩之。神庙乃密诏二王，取丁仙现匿诸王邸。二王者，神庙之两爱弟也。别本竝无「两」字。故一时谚语，有「台官不如伶官」。
　　熙宁间，东平有名士王景亮者，喜名貌人，後反为人号作「猪觜关」。世谓郓有猪觜关，繇此始。继有不肖者，乃更从而和之，日久为人号「猪觜关大使」，案此句似当云，「又为人号曰猪觜关大使」。亦各有僚吏之目。吕升卿者，形貌短劣，谈论好举臂指画，奉使过东平，遂被目为「说法马留」。厥後，相去将三十余年，王大粹靓以给事中出守东平，乃被目为「香棖圆」者，盖谓不能害人，且不治病也。凡轻薄类此。昔鲁公以元祐时亦帅郓，到郡大会宾客，把酒当广坐谓之曰：「闻公号猪觜关，凡人物皆有所雌黄。某下车来未几，然敢问其目。」其人曰：「已得之矣。」众皆为（心旁双）。公喜，且笑而逼之，则曰：「相公璞也。」
　　东坡公元祐时既登禁林，以高才狎侮诸公卿，率有标目殆徧也，独於司马温公不敢有所重轻。一日相与共论免役差役利害，张本「差役」作「差使」。偶不合同。吴本无「同」字。及归舍，方卸巾弛带，乃连呼曰：「司马牛！司马牛！」
　　崇宁初建三卫府，多大臣与勋戚子弟。一日众坐共谈西汉事有隽不疑者，其人曰：「彼何故不来见大臣？」於是一时大传为口实。然不至是，此特王辅道寀轻薄造以为笑。寀有逸才，时为三卫中郎，後遭极刑。案寀，韶之子，以左道诛。
　　崇宁中有一名士，过浙右姑苏，有州将夙戒尝河魨者，士人甚惧，预语其家人：「我闻河魨有大毒，中之必杀人。今州将鼎贵，且厚遇，别本竝作「意」。逆之必不可。为之柰何？傥一中毒，是独有人屎可救解。汝辈当志吾言也。」及就之，主人愧艴而谢客曰：「且力求河魨，反不得，吴本云「不可得」。张本云「乃不得」。幸贳其责。吴本作「罪」。愿张饮以尽欢。」别本竝无「张」字。坐客於是咸为之竟醉。士人者归，沈顿略不省人事，因大吐。其家人环之争号，谓果中毒矣。夜走取人秽，亟投以水，绞取而灌之焉。辄复吐，则又灌不已。举室伺守。天殆晓酒醒，能语言，始语不得河魨，则已弗及。
　　
　　  校勘记
　　  [一] 则其所守未必能尽附新开湖渔人也  「附」，学海本作「如」。
       [二] 且一种降王  「且」，学海本作「皆」。
　　
　　
　　
　　
　　
铁围山丛谈卷第四
　　    米芾元章好古博雅，世以其不羁，士大夫目之曰「米颠」。鲁公深喜之。尝为书学博士，後迁礼部员外郎，数遭白简逐去。一日以书抵公，诉其流落。且言举室百指，行至陈留，独得一舟如许大，遂画一艇子行间。鲁公笑焉。吾得是帖而藏之。时弹文正谓其颠，而芾又历告鲁公洎诸执政，自谓久任中外，竝被大臣知遇，举主累数十百，皆用吏能为称首，一无有以颠荐者。世遂传米老辨颠帖。
　　顷一天府尹，用吏能称，颇不大博。约五鼓与侍从同坐待漏院舍。忽语众曰：「夜来不能寐，偶读孟子一卷，好甜。」张台卿内相闻，随答曰：别本、「闻」竝作「阁」。「必非孟子，此定唐书尔。」一座为哄。
　　祖宗故事，诞育皇子、公主，每侈其庆，吴本无此句。则有浴儿包子竝賫巨臣戚里。包子者，皆金银大小钱、金粟、别本竝作「金果」。涂金果、吴本「涂金米」。犀玉钱、犀玉方胜之属。如诞皇子，则赐包子罢，又逐後命中使人齎密赐来，张本「逐」作「随」。约颁诸宰相，余臣不可得也。密赐者必金合，多至二三百两，中贮犀玉带或珍珠瑰宝。及太上朝，皇子既洗，时何执中为相，因力丐罢去密赐故事，上可之。後鲁公召自钱塘而再相也，与何傅适有皆召之美。而何傅每叹近时锡賫薄少者，鲁公顿报之曰：「公所谓自作自受故也。」当是时，方粉饰太平，务复古礼制。一日殿庭讲事罢，共归都堂。鲁公复向何傅叹行礼久，颇厌疲劳。何傅於是忽起而报曰：「此亦吾公师所谓自作自受矣。」公为之笑。
　　豫章郡王孝参，雁里本误作「孝恭」，今从别本。曹王之次子。案史，孝参实王第三子，故下文有「三大王」之号。此云次子，似误。三本竝同，姑仍其旧。曹王甚贤，神庙之季弟也，案此句下宜增「孝参」二字，文义始明。於太上皇为从兄弟，且俊爽一时，甚尊宠也，号「三大王」者。「者」字疑衍文，否则「号」字上有脱文。又案吴本作「二大王」。疑校者因上次子故误改耳。张本与此同。政和间始建春宫，既事大体重，乃命近戚奏告诸陵，而三大王遂行。朝廷亦为妙选行事官与之偕，尽馆阁上才，一时之盛举也。诸名士既与王同塗，而王亦自矜持，朝夕谭对，简札间独喜用「其」字。诸公为怏怏不乐，且以其崇贵，故不敢显讥焉。往返者多，将及国门，於是争前叙别，始佥约得共报之，曰：「某等其有天幸，获侍大王其将半月，不胜其荣幸。今违履舄，愿大王保其玉体，益其令闻。某等不胜其依恋。」数十「其」而後归，莫不抚掌。吾後数见宇文叔通虚中延康，犹尚称快不已。案雁里本「神庙之季弟也」句下，空十八字。
　　范内翰祖禹作唐鑑，名重天下。坐党锢事。久之，其幼子温，案东都事略作「仲温」。字元实，与吾善。政和初，得为其尽力，而朝廷因还其恩数，遂官温焉。温，实奇士也。一日，游大相国寺，而诸贵璫盖不辨有祖禹，独知有唐鑑而已。见温，辄指目，方自相谓曰：「此唐鑑儿也。」又，温尝预贵人家会，贵人有侍儿，善歌秦少游长短句，坐间略不顾，温亦谨，不敢吐一语。及酒酣懽洽，侍儿者始问：「此郎何人耶？」温遽起，叉手而对曰：「某乃『山抹微云』女壻也。」闻者多绝倒。案「山抹微云」，少游词也。为时传诵故云。
　　蔡内相文饶薿，以殿魁骤进。晚知杭州，稍失志。时宜湘间，钱塘经方寇破残後，其用意将效张乖崖公领成都故事。花判府有寡妇诣讼庭投牒[一]，而衣绯袴。即大书曰：「红袴白裆，礼法相妨。臀杖十七，张本作「七十」。且守孤孀。」又有田殿撰升之登者，名家，亦贤者也，绵历中外。一日，为留守南都，时群下每以其名「登」，故避为「火」[二]。忽遇上元，於是牓於通衢：「奉台旨，民间依例放火三日。」遂皆被白简。至今遗士大夫谈柄，不可不知。
　　吴考功岩夫，劲正有风槩，吴本作「气槩」。吾畏友也。吾取友必求诸岩夫，而岩夫亦自喜知人。宣和间出守洋州，尝以书付其甥周离亨者，使转致诸吾，而吾不知也。离亨即阴发其舅书，见有群贤名字，其一乃许景行，遂密畀诸王丞相黼。时王当国，正与鲁公争北伐事，不相合。既得岩夫书，为奇货，藏之且几年。吴本云「且经几年」。时岩夫已代还，而景行又自除殿中侍御史矣。一日，上忽有意似向鲁公者。黼伺得之，惧，始发岩夫之书，谓妄荐台臣於大臣子弟也。上偶震怒，而岩夫与景行遂皆免所居官，离亨乃得拜符宝郎，於是朝班无小大，咸揶揄，目之曰「青鸟」。其後，周青鸟之名竟载白简。则士大夫枢机，吁！安得不慎。
　　长安西去蜀道有梓橦神祠者，素号异甚。士大夫过之，得风雨送，必至宰相；进士过之，得风雨则必殿魁。自古传无一失者[三]。有王提刑者过焉，适大风雨，王心因自负，然独不验。时介甫丞相年八九岁矣，侍其父行，後乃知风雨送介甫也。鲁公帅成都，一日召还，遇大风雨，平地水几二十寸，遂位极人臣。何文缜丞相（*上卤下木），政和初与计偕，亦得风雨送，仍见梦曰：「汝实殿魁，圣策所问道也。」文缜抵阙下，适得太上注道德经，因日夜穷治。及试策目，果问道，而何为殿魁。吴本云「而何殿魁果验」。
　　李郁林佩，政和初出官尉芮城。时因公事过河镇，偶监镇夜同会坐数人，相与共徵鬼神事。镇官为言：乃者河中有姚氏，十三世不析居矣，遭逢累代旌表，号「义门姚家」也。一旦大小死欲尽，独兄弟在。方居忧，而弟妇又卒。弟且独与小儿者同室处焉。度百许日，其家人忽闻弟室中夜若与妇人语笑者，兄知是弗信也，张本「是」作「之」。因自往听之，审。一日励其弟曰：「吾家虽骤衰，且世号义门。吾弟纵丧偶，宁不少待！方衰絰未除，而召外妇人入舍中耶？懼辱吾门，将柰何？」弟因泣涕而言：「不然也。夜所与言者，乃亡妇尔。」兄瞠愕询其故，则曰：「妇丧期月，即夜叩门曰：『我念吾儿之无乳，而复至此。』因开门纳之，果亡妇。随遂径登榻，别本竝无「随」字。接取儿乳之。弟甚惧。自是数来，相与语言，大抵不异平时人。且惧且怪，而不敢以骇兄也。」兄念家道死丧殆尽，今手足独有二人，此是又欲亡吾弟尔，且弟既不忍绝，然吾必杀之。因夜持大刀伏於门左，其弟弗知也。果有排门而入者，兄尽力以刀刺之，张本「刺」作「事刀」。其人大呼而去。拂旦视之，则流血涂地。兄弟因共寻血汙踪，迄至於墓所，则弟妇之尸横墓外，伤而死矣。会其妇家适至，睹此而讼於官。开墓则启空棺而已，官莫能治。俄兄弟咸死狱中，姚氏遂绝。李郁林者闻是，始大不然，镇官即於坐命左右索其狱牍来，视之乃信。呜呼，亦异矣。夫鬼神之事有不可致诘者。汉五行志言，元始元年，朔方女子病死，敛棺积六日而出棺外。类如此乎？後三十一年，时当癸亥，案是为高宗绍兴十三年。夏四月，会於郡斋，李郁林为吾道之。即书以补後世听讼者之末也。
　　鲁公在从班时，以赵安定王甲第傍近宫阙，便谒见，因僦止焉。其地甚古，号多凶怪。既入居之，是夕，有异人刘快活者，谓鲁公未宜寝也。公曰：「诺。」乃命酒，与痛饮。厪三鼓矣，中堂黑暗处辄格格有声甚厉，忽覩一猴，猴类人长大，缓缓而出於外，因忽不见。时夜中仓卒，故不大惊，然刘但顾曰：「汝又胜他不过。」吴本「又」作「大」。公亦大笑，谓刘：「此岂非所谓『山魈』者耶？」遂偕就枕而睡。别本竝云「遂偕就枕矣」。
　　任宗尧者，字子高。名家子，仕至典乐，後改服武弁，终赠观察使。宗尧多艺能，洞晓天官、律吕，盖其传授於魏汉津先生。吴本无「其」字。宗尧始仕宦时，吴本「仕宦」作「任官」。即喜功名。大观末，从尚书王宁、中书舍人张邦昌使高丽，为上节人[四]，张本「节」下有「使」字。至四明则放洋而去。不十日，吴本云「不一日」。四明忽传副使舶坏，众为痛之。始时宗尧将登舟，则寄所齎玩好琴书於相识故人家而迈，及是传也，其故人者嗟恻。一旦有女奴忽暴病不省，遂为宗尧音诉其故人曰：「某所以涉鲸波万里，奉希尺寸赏，不谓遽持千金之躯，而葬於鱼鼈之腹。故人念我乎？某所寓三琴，实平生所爱赏。甲可归之我家，乙亦奇古，当奉故人，下者可与某。」凡所寓书画箧笥中百物，历历分区，不遗一毫毛。别本竝作「发」。其故人大骇，为奠哭。久之，女奴始苏。翌日，则四明一郡皆传，谓使者舟坏信矣。其後戒归使人自高丽[五]。上下一无恙。故人者得见宗尧，懽喜窃笑，独异於常。宗尧始疑而询焉，方道其事，始知为黠鬼所侮。吾亲见宗尧言之。雒阳大内兴立自隋唐五代，至圣朝艺祖尝欲都之，开宝末幸焉。而宫中多见怪，且适霖雨，徒雩祀谢，见上帝而归矣。是後至宣和，又为年百五十，久虚旷。盖自金銮殿後，虽白昼，人罕敢入，入亦多有异，虿或大於斗，蛇率为巨蟒，日夜丝竹歌笑之声不绝也。宣和末，有监官吴本者武人，持气不畏事。夏月因纳凉於殿庑间，至晡时後，天尚未昬黑，而从者坚请归舍，不听。俄忽闻跸声自内而出，即有卫从缤纷，执红销金笼烛者数十对，成行罗列。中一衣黄人，如帝王状，胸间尚带鲜血，--吴本云「胸间鲜血淋漓」。--拥从甚盛，徐徐行繇殿庑，从本寓舍前过。本与其从者，急趋入户避之，得详瞰焉。最後有一卫士似怒，以纳凉故妨其行从也。乃以手两指按其卧榻之四足，遂穿砖而陷於地，顷刻转他殿而去，遂忽不见。本大骇，自是不敢宿止其中矣。因图画所见，徧以示人。雒阳士大夫多能传之，曰：「此必唐昭宗也。」吾顷尝闻是事，第流落不偶，久而忘七八矣。偶流寓者赵令子与来，犹能道其略，因著於编。
　　刘器之安世，元祐臣也。吴本云「元祐贤臣也」。晚在睢阳，以镪二十万鬻一旧宅。或谓此地素凶，不可止，器之不信。始入即有蛇虺三四出屋室间，呼仆厮屏去，则率拱立，谓有鬼神，不敢措其手。器之怒，改命家人辈，自纳诸筐篚，而弃诸汴流。翌日则蛇出益多，再弃辄复又倍。曾不浃旬日，吴本「曾」作「增」、「旬」下无「日」字。乃至日得五七篚不已也。器之不乐，因自焚香於土神祠前，曰：「此舍某用己钱易之者，即是某所居矣。蛇安得据以为怪乎？始犹觊鬼神之有职，吴本「觊」作「冀」。而後悛革。今不数日则怪益出，是土神之不职尔。且当受罚，虽願仍其旧贯不可得矣。」回顾从者，尽掊土偶五六掷之河中，召匠手为之改塑其神，吴本「召」作「命」。繇是怪不复作。
　　（豆斗）秤诈欺，阴理至重。吴本「理」作「谴」。郁林有谢秀才者，衣冠後也。善以术笼人，上下颇爱之。於田井间为驵侩事，每以小量轻权贷与人，必用大器巨秤责偿，自喜其得计。刻深匪一日矣，人往往不觉。一旦从以仆，其手自捉升（豆斗）诸诳具，将入林野，才出城东门未数里，即雷雨骤兴，有黑云追逐。及霹雳一声，而谢秀才震死矣。屡葬则屡为雷所发，伺其肉溃散，乃焚焉。腹中得一雷楔也。世人昧锥刀间，一不顾义理，至为鬼神所雠，犹多不戒，且甘以此死。何哉？
　　建炎当三祀，北马将饮江。於是天子幸明而越[六]。别本竝无「而」字。隆祐太后龙舆驻豫章，行台从焉。时警报益亟，有郎官侯懋、李几凡三人者，每至城东南隅，得园林僻寂，私相谓曰：「使敌一不可避，得相与匿於是，宜死生以之。」未几，行宫南迈，仓卒之际果不克奔，而敌骑已遽入矣。三人者得如约，共窜於林，因伏堂之巨梁上，夜则潜下取食而还伏焉，累十数日矣。幸略无人至者。一旦忽多人物且沓至，吴本无「物」字、「且」字。三人但优梁之上计：「此岂皆避敌者耶？胡为而至哉？」别本竝无「而」字。语未已，即有黑衣数十百人继来，别本竝无「百」字。共坐於堂，命左右逻捕男女，无少长悉以挺敲杀之，积尸傍午，向暮尽死始去。当是时，三人者伏据於梁，惙惙然，向脱一仰其首见，必死矣。黑衣既散，皆谓得免，况已昏夜。俄复望红纱烛笼数十对引导，别本「烛」竝作「灯」。有主者数人又至，亦坐於堂，即多群吏据呼阅人姓名者，三人益惧，於此殆不得脱矣。又细下视之，则但见人物可半。□头面俱勿辨，别本「半」下无空字。乃知非人也。凡点阅死籍至多，辄悉呼其姓名。中间偶呼至一名，群吏乃争报曰：别本竝无「乃」字。「不是，不是。」类如是者，凡有四。三人者，咸能记忆也。夜过半矣，事竟皆去。殆晓则四顾，鸟雀不闻声，知敌已洗城而引遁矣。即於乱尸中偶有呻吟声，三人共询其名，乃夜来群吏所谓不是者四人，今悉复活矣。异哉，吾得於宋高州，高州得於侯懋。懋等皆显官，宜不妄云。
　　柳州柳侯祠，据罗池者不十许丈尔。庙设甚严，其神灵则退之固载诸文辞矣。吴本无「则」字，「退之」下有「前」字。自吾放岭外，举访诸柳人，云：「父老递传，柳侯祠中，夕辄闻鸣锣伐鼓之声，亦时举丝竹之音，庙门夜闭，殆晓则或已开，每以为常。近百许年稍即无此异矣。」别本「稍即」竝作「稍稍」。又绍兴乙丑岁，有杨经干者过柳州，因愒於祠，则据其庑间以接宾客，且笑语自若。及还馆舍，才入屏後，辄仆而卒。别本竝无「辄」字。繇是终畏之。别本竝无此句。
　　铁城之小南街，有庞摄官舍，吴本「摄」作「氏」。张本作「室」。庞已死久矣。一日其家木偶土地者，忽自相殴击不止。家怪异之，焚香拜祷，又不止，乃投於井中。一夕於井中又出，遂令仆远送之。然仆人者亦惧，夜以楮钱缠木偶，但潜置於税务门小石桥下，不敢远，人皆不知也。石桥去行街止数十百步。翌日则街市人皆见木偶土地夫妇行於街，众大骇，争相传报，聚十百人。别本竝作「百十人」。而木偶土地自行街前，以手相接抱而双俱行转街，复抵税务，入其中拦头，因以绳系於柱。叶戎峯别本竝作「宰」。因下务，见众喧噪，询之，争白曰：「木土地自行也。」叶戎曰：「岂有此理！」呼伍伯辈，令二人持此木偶，掷之江中，後乃寂然。此非所动而动，在五行有兆。当是时，赵守不易案不易，赵守名也。吴本脱去。凶险生事，人不奠居。吾意谓其有兵火之厄乎？此绍兴乙亥夏六月二十有六日也。吴本无「二」字，张本「二」作「之」。吾亲见之。至九月末，许签判逖死。十月，赵守殂，而杨同户又死。南流黄知县，丁忧而去。欧阳巡铺米推官别本「米」竝作「朱」。皆卒。次年六月，叶戎又死。此其验矣。案璜川吴氏，涉园张氏两钞本，第四卷终於此条，入後为第五卷。
　　天下苦蚊蚋，都城独马行街无蚊蚋。马行街者，都城之夜市酒楼极繁盛处也。蚊蚋恶油，而马行人物嘈杂，灯火照天，每至四鼓罢，故永绝蚊蚋。上元五夜，马行南北几十里，夹道药肆，盖多国医，咸巨富，声伎非常，烧灯尤壮观。故诗人亦多道马行街灯火。别本竝无「街」字。
　　近世儿女戏，有消夜图者，多为博路以竞胜负。而作「消」字，或谓可消长夜。非也，乃元宵夜图耳。吾待罪西清时，於原庙祖宗神御诸殿阁遇时节，则皆陈设玩好之具，如平生时尝得见。宵夜图者，皆象牙局，为元宵夜起，自端门及诸寺观，作游行次第。疑宵夜图本此。
　　百戏诸伎甚精者，皆挟法术。元丰中有艺人，善藏舟，用数十人举而置之，当场万众不见也。尝经御楼前，上下莫不骇异。裕陵见之，曰：「其人但行往来舟上耳。」故知假诳不能诳真人。
　　金明池，始太宗以存武备，且为国朝一盛观也。其龙舟甚大，上级一殿曰「时乘」。既岁久，绍圣末诏名匠杨谈者新作焉。久之落成，华大於旧矣。独铁费十八万斤，吴本作「八十万斤」。他物略称是。盖楼阁殿既高巨，舰得重物乃始可运。先是，池北创大屋深沟以贮龙舟，俗号「龙奥」者。既纳新舟，别本「既」竝作「改」。而旧舟第弃之西岸而已。都城忽累夕大风，异常不止，众惧为烖，虽哲庙颇亦慢。顷风息，方知新旧二舟即池中战，且三日矣。新龙毁一目，旧龙所伤尤甚。後得上达，哲庙怒，降敕悉杖之，始得宁帖。别本竝无「得」字。
　　鲁公崇宁末不入政事堂，以使相就第。时赐第於閶阖门外，俗号梁门者。修筑之际，往往得唐人旧冢，或有志文，皆云「葬城西二里」。大梁实唐宣武节度，梁门外知已为墓田矣。盖多得妇人胫骨，吴本无「得」字。率长於今时长大男子几寸焉。或谓吾曰：「尝亲见陕晋间古长平为秦白起坑道卒处，白骨尚存，其胫长大，异隋唐时也。」知今人寖尠小，释氏之语或不妄。案清波别志云「蔡京」赐第，在都城之东，周围数十里。籍没後，赐种师中，未及迁入，一夕煨烬无遗」。
　　李密之死，唐书谓徐世勣表请收藏其尸，乃具威仪，以君礼葬於黎阳山西南五里，坟高七仞。及政和导河，繇大坯，将复禹迹，因即三山而系浮粱焉。大坯者，乃黎阳山也。密坟高，适当所导河之冲，有司以闻，诏以礼改葬之。时为部役者先发其圹，则多取去金玉。及奏下，将改卜，然不见其骸，独得头颅，且甚大。传又谓密頟锐而角方，不知其故。
　　昔与小王先生者言：「王舒公介甫何至於无後？」小王先生曰：「介甫，上天之野狐也。又安得有後？」吾默然不平，归白诸鲁公。鲁公曰：「有是哉！」吾益骇。鲁公始乃为吾言，曰：「顷有李士宁者，异人也。一旦因上七日入醴泉观，独倚殿所之楯柱，吴本「所」作「厅」。视卿大夫络绎登阶拜北神者。适睹一衣冠，亟问之曰：『汝非貛儿乎？』衣冠者为之拜，乃介甫也。士宁谓介甫：『汝从此去，踰二纪为宰相矣。别本「二」竝作「一」。其勉旃。』盖士宁出入介甫家，识介甫之初诞生，故竟呼小字曰『貛儿』也。介甫见士宁後，果相神庙。而士宁又出入介甫家，适坐宗室世居事几死，赖介甫得免，即尸解去矣。」吾得此更疑惑久之，又白鲁公：「造化坱虬，天道蒙鸿。彼实灵物也，吴本无「也」字。兽其形，吴本云「禽兽其形」。中则圣贤尔。今峩冠佩玉，彼□人也，别本云「被於人世」。中或畜产多有焉。要论其心斯可乎？」鲁公为颔之，而吾始得以自决。吴本云「而吾始得焉」，张本云「而吾疑始得以解」。
　　政和末，或於洛水得石，大如拳也。青黳，有草字两行，作黄白文，上之。俄一士人又得洛石，政相同，亦上。皆曰：「鲁公天与之道，急急欲公之奉行，此必有兆。」
　　绍兴岁丙辰，广右大歉，濒海尤告病。迄丁巳之春，斗米千钱，人多莩亡。而嶠南风候素乖譌，至是殊正。则李花退谢悉成桃，桃实复成李，梨亦变桃，熟皆可食。凡物多类是。有茄累累然，枝间或结瓜，大如拳。此吾亲睹，亦中原所罕。
　　始时士大夫起复，则裹糙光幞、吴本「则」下有「皆」字。惨紫袍、黑角带而已。上意每恶之。政和末，议者谓入公门不应变服，遂建议赴治所，别本「建议」竝作「造请」。皆吉服，与常时无别矣。大凡有识之士，不肯起复丧次。起丧次者吴本云「起复者」。时多权要，吴本首有「乃」字。或无志之人尔。郑丞相居中，政和七年遭母丧去，卒哭尚二日则已拜。张本云「则已拜命」。士大夫深惜之，然居家犹服丧也。宣和後起复者，虽在家奉其几筵如故，至接宾客、燕亲旧，盖与常人无异，礼义於是扫地。李丞相士美邦彦繇起复中拜相。鲁公时复入政府，别本竝作「地」。吾得出入禁闼。一日遣邀吾，吾已诺之矣。适访其亲密李公弼孺者，乃是置酒，出家妓，作优戏以见待。吾得此大惧，力辞不去，繇是致疑，因以得罪，此亦获戾之一端焉。然实贤者，但不谅吾之狂也。遂以著当时之习俗。别本「遂」竝作「书」。
　　赵吉阳元镇鼎者，中兴名宰相也。一日於行在所，因过三馆食竟，语坐上：「顷一夕忽梦以罪贬海上，何耶？将无是乎？」於是诸馆职学士争道其德而谈休美，曰：「公为国柱石，安得有此？」其间一二，辄又毅然更起，吴本「毅」作「慨」。白吉阳：「某门下士也。藉第使如梦，则某等誓将乘桴而从公行决矣。」一时以为金石美谈，人故多之，而传达於四方焉。未几，吉阳去相位，俄废黜於潮阳，後果徙海上。吴本「後」作「复」。「徙」下有「於」字。四年而赵吉阳死。别本「四年」竝作「数年」。是时独有一王海康趯者，颇能为流人调护，海上所无薪粲百物，海康辄津致之。又致诸家问，勤恳不少实。厥後果为人告讦，坐是免所居官，而海康勿怨也。当赵吉阳已死，王海康始受代罢归。时过吾，吾亟访海康：「曩闻三馆之语甚美，今日有践言者乎？君居雷州，雷州独一路通海上，吴本「通」作「逆」。傍无他道。君又喜与流人道地，宜悉知之，愿有所闻也。」王海康即笑谓吾曰：「宁有践言者耶？虽吉阳亲旧，曾弗睹一字之往来矣。」吾得此中心惄焉，为之短气，且士大夫此风旧矣。然岂无人乎？惧世或未知，便强谓曰：「必果若何？」语意未完，疑有脱文。
　　嶠南苦热，吴本「嶠南」作「粤西」。虽盛冬数数有挥扇时。吾仆人十月矣，偶感热病，呼医诊之，曰：「伏暑。」又有博白守尝题其便坐曰：「十有二月望，刘子友纳凉。」
　　古者祀天必养牲，必在涤三月，他牲惟具而已。又凡祭祀之礼，降神迎尸矣，而後始呈牲。牲入，於是国君帅执事亲射之焉。至汉魏而下有国有家者，此礼寖日阙，独五岭以南俚俗犹存也。今南人喜祀雷神者，谓之天神[七]。案陈时人陈(金共)者，捕猎得巨卵於丛棘中，携归，雷雨暴至，卵开得一男子，其手有文，左「雷」右「州」。太业三年，为雷州刺史，名文玉。既没，屡著神异。民因祀为「雷神」。祀天神必养大豕，目曰神牲。人见神牲则莫敢犯伤，养之率百日外，成矣始见而祀之。「见」字疑误。独天牲如此，吴本「天」作「神」。他牲则但取具而已。大凡祭祀之礼，别本「大凡」上竝有「又」字。既降神，而後始呈牲。於是主人者同巫觋而共杀之，乃畀诸庖烹而荐之焉。又，遇逐恶气、禳疾病，必磔犬，与古同，殊有可喜者。则传谓「礼失求诸野」，信然。
　　汉郊祀志言，粤人信鬼，而以鸡卜。李奇注谓，持鸡骨卜也。唐子厚亦言，鸡骨占年。考之今粤俗且不然，实用鸡卵尔。其法先祭鬼，乃取鸡卵，墨画其表，以为外象。画皆有重轻，类分我别彼，犹易卦所谓世与应者。於是北面诏鬼神而道厥事[八]。然後誓之，吴本「誓」作「占」。张本作「祈」。投卵铛中，烹之熟，则以刀横断鸡卵。既中破焉，其黄白厚薄处为内象，配用外象之彼我，以求其侵克与否。吴本「侵克」作「生剋」。凡卜病卜行人，雅殊有验。吴本无「雅」字。
　　岭右僻且陋，吴本「岭右」作「岭南」。而博白在岭右又甚焉。惟其僻陋而甚，故俗淳古则多长年，动八九十岁不为异也。大凡人本寿，顾嗜欲思虑损之尔。博白城下不百步，则已号新村，吾朝夕曳杖其间。一日至村舍，见大小拱而环立者有十余人。有两老人坐饮，乃兄弟也。大者年九十四，指其小者谓客曰：「此我幼弟。」亟间其年，则曰：「才七十八矣。」吴本「八」作「岁」。从傍环拱而侍之，吴本有「者」字。皆两老人之曾孙，是殆可入画图也。又曾见有数村媪聚首，有不平色，相与叹息。吴本「与」竝作「共」。颇云。二字似误。吾语诸媪：「胡为者？」诸媪对曰：「我巷南竝舍翁昨暮死矣。第令我辈有所不满尔。」问其年，曰「九十九」。吾失笑报诸媪：「九十九人，安所谓不满耶？」诸媪共辨析，谓吾曰：「惜更一年，且百岁，使满百岁宁不可，而天遽夭之耶？」
　　长沙之湘西，有道林、岳麓二寺，名刹也。唐沈传师有道林诗，大字犹掌，书於牌，藏其寺中，常以一小合贮之。米老元章为微官时，游宦过其下，舣舟湘江，就寺主僧借观，一夕张帆携之遁。寺僧亟讼於官，别本无「寺」字，有「去」字。官为遣健步追取还，世以为口实也。政和中，上命取诗牌而内诸禁中，亦效道林而刻之石，吴本「效」作「仿」。徧赐群臣，然终不若道林旧牌，要不失真。
　　鲁公始同叔父文正公授笔法於伯父君谟，既登第，调钱塘尉。时东坡公适倅钱塘，因相与学徐季海。当是时，神庙喜浩书，故熙丰士大夫多尚徐会稽也。未几弃去，学沈传师。时邵仲恭遵其父命，素从学於鲁公，故得教仲恭亦学传师，而仲恭遂自名家。及元祐末，又厌传师，而从欧阳率更。由是字势豪健，痛快沈著。迨绍圣间，天下号能书，无出鲁公之右者。其後又舍率更，别本「舍」竝作「厌」。乃深法二王。晚每叹右军难及，而谓中令去父远矣。遂自成一法，为海内所宗焉。又公在北门，有执役亲事官二人，事公甚恪，因各置白围扇为公扇凉者。公心喜之，皆为书少陵诗一联，而二卒大愠。见不数日，忽衣戴新楚，喜气充宅，别本竝作「溢」。以亲王持二万钱取之矣，愿益书此。公笑而不答。亲王，时乃太上皇也。後宣和初，曲燕在保和殿，上语及是，顾谓公：「昔二扇者，朕今尚藏诸御府也。」
　　元符末，鲁公自翰苑谪香火祠，因东下无所归止，拟将卜仪真以居焉，吴本「拟将」作「将拟」。徘徊久之，因舣舟於亭下，米元章、贺方回来见，俄一恶客亦至，且曰：「承旨书大字，世举无两。然某私意，若不过赖灯烛光影以成其大，不然，安得运笔如椽者哉？」公哂曰：「当对子作之也。」二君亦喜，俱曰：「愿与观。」公因命具饭磨墨。时适有张两幅素者。食竟，左右传呼舟中取公大笔来，即睹一笥道帘下出。--别本「道」竝作「从」。--笥有笔六七枝，多大如椽臂，别本「多」下竝有「有」字。三人已愕然相视。公乃徐徐调笔而操之，顾谓客：「子欲何字耶？」恶客即拱而答：「某愿作『龟山』字尔。」公乃大笑，因一挥而成，莫不太息。墨甫乾，方将共取视，方回独先以两手作势，如欲张图状，忽长揖卷之而急趋出矣。於是元章大怒。坐此，二人相告绝者数岁，而始讲解。乃刻石於龟山寺中，米老自书其侧曰：「山阴贺铸刻石也。」故鲁公大字，自唐人以来，至今独为第一。
　　米芾元章有书名，其投笔能尽管城子。「投」疑「捉」字之譌，张本同误，吴本作「握」。五指撮之，势翩然若飞，结字殊飘逸而少法度。其得意处大似李北海，间能合者，时窃小王风味也。鲁公一日问芾：「今能书者有几？」芾对曰：「自晚唐柳，张本有「氏」字。近时公家兄弟是也。」盖指鲁公与叔父文正公尔。公更询其次，则曰：「芾也。」「则曰芾也」句，据张本增入，雁里及吴本「公更询其次」句後，竝空一行。
　　王晋卿家旧宝徐处士碧槛蜀葵图，但二幅。晋卿每叹阙其半，惜不满也。徽庙默然，一旦访得之，乃从晋卿借半图，晋卿惟命，但谓端邸爱而欲得其秘尔。徽庙始命匠者标轴成全图，乃招晋卿示之，雁里及张本竝云「以观视之」，今从吴本。因卷以赠晋卿，一时盛传，人已（竖心双）异，厥後禁中谓之就日图者。是以太上天纵雅尚，已著龙潜之时也。及即大位，於是酷意访求天下法书图画。自崇宁始命宋乔年□御前书画所[九]。乔年後罢去，而继以米芾辈。殆至末年，上方所藏率举千计，实熙朝之盛事也。吾以宣和岁癸卯，尝得见其目，若唐人用硬黄临二王帖至三千八百余幅，颜鲁公墨迹至八百余幅，大凡欧、虞、褚、薜及唐名臣李太白、白乐天等书字，不可胜会，独两晋人则有数矣。至二王破羌、洛神诸帖，真奇殆绝，盖亦为多焉。吴本云「盖亦伪多焉」，张本云「盖伪者亦多焉」。俱疑校者误改。又御府所秘古来丹青，其最高远者，以曹不兴元女授黄帝兵符图为第一，曹髦卞庄子刺虎图第二，谢雉烈女贞节图第三，自余始数顾、陆、僧繇而下。不兴者，吴孙权时人。曹髦，乃高贵乡公也。谢雉亦西晋人，烈女谓绿珠。实当时笔。吴本「笔」上有「所」字，张本作「名笔」。又如顾长康则古贤图，戴逵破琴图、黄龙负舟图，皆神绝不可一二纪。次则郑法士、别本竝云「次则士郑」，疑误。展子虔，有北齐后主幸晋阳宫图文，书法从图之属，大率奇特甚至。唐人图牒已不足数，然唐则度人经者，乃褚河南书字，而阎博陵绘其相。类多有此。於今恨眼中亦无复兹睹矣，每令人短气。盖自政和间既好尚一行，世因为之货赂，亦为时病。此则良过矣。
　　虞夏而降，制器尚象，著焉後世。繇汉武帝汾睢得宝鼎[十]，因更其年元。而宣帝又於扶风亦得鼎，款识曰：「王命尸臣，官此栒邑。」别本竝作「物色」。及後和帝时，窦宪勒燕然还，有南单于者遗宪仲山甫古鼎，有铭，而宪遂上之。凡此数者，咸见诸史记所彰灼者。殆魏晋六朝隋唐，亦数数言获古鼎器。梁刘之遴好古爱奇，在荆州聚古器数十百种，又献古器四种於东宫，皆金错字，然在上者初不大以为事，独国朝来寖乃珍重，始则有刘原父侍读公为之倡，而成於欧阳文忠公。又从而和之，则若伯父君谟、东坡数公云尔。初，原父号博雅，有盛名，曩时出守长安。长安号多古簋、敦、镜、·甑、尊、彝之属，因自著一书，号先秦古器记。而文忠公喜集往古石刻，遂又著书名集古录，咸载原父所得古器铭款。繇是学士大夫雅多好之，此风遂一煽矣。元丰後，又有文士李公麟者出。雁里本「者出」作「著书」。似误，今从别本。公麟字伯时，实善画，性希古，吴本「希」作「喜」。则又取平生所得暨其闻睹者，作为图状，说其所以，而名之曰考古图，传流至元符间。太上皇帝即位，宪章古始，眇然追唐虞之思，因大宗尚。吴本「宗」作「崇」。及大观初，乃效公麟之考古，作宣和殿博古图。凡所藏者，为大小礼器，则已五百有几。世既知其所以贵爱，故有得一器，其直为钱数十万，别本「为」竝作「金」。后动至百万不翅者。於是天下塚墓，破伐殆尽矣。独政和间为最盛，尚方所贮至六千余数，百器遂尽。见三代典礼文章，而读先儒所讲说，殆有可哂者。吴本「哂」作「删」。始端州上宋成公之钟，而後得以作大晟。及是，又获被诸制作。於是圣朝郊庙礼乐，一旦遂复古，跨越先代。吴本「先」作「前」。尝有旨，以所藏列崇政殿暨两廊，召百官而宣示焉。当是时，天子尚留心政治，储神穆清，因从琐闼密窥，听臣僚访诸左右，知其为谁，乐其博识，味其议论，喜於人物，而百官弗觉也。时所重者三代之器而已，若秦、汉间物，非殊特盖亦不收。及宣和後，则咸蒙贮录，且累数至万余。若岐阳宣王之石鼓，西蜀文翁礼殿之绘像，凡所知名，罔间巨细远近，悉索入九禁。而宣和殿後，又创立保和殿者，左右有稽古、博古、尚古等诸閤，咸以贮古玉印玺，诸鼎彝礼器，法书图画尽在。然世事则益烂熳，上志衰矣，非复前日之敦尚考验者。俄遇僭乱，侧闻都邑方倾覆时，所谓先王之制作，古人之风烈，悉入金营。夫以孔父、子产之景行，召公、散季之文辞，牛鼎象樽之规模，龙瓿雁灯之典雅，皆以食戎马，供炽烹，腥鳞湮灭，散落不存。文武之道，中国之耻，莫甚乎此，言之可为於邑。至於图录规模，则班班尚在，期流传以不朽云尔。作古器说。
　　
　　校勘记
     [一]花判府有寡妇诣讼庭投牒  「花」，学海本作「蔡」。
     [二]故避为火  学海本「避」下有「灯」字。「火」下无「忽」字。
     [三]自古传无一失者  「者」，学海本作「昔」，则当属下。
     [四]使高丽为上节人  按小史、说郛、说库诸本「节」下并无「人」字。
     [五]其後戒归使人自高丽  按小史、说郛、说库诸本「後」下无「戒」字，「归」在「丽」字下。
     [六]於是天子幸明而越  按此句学海本作「於是天子幸闽越」。
     [七]谓之天神  学海本「之」下有「祀」字。疑是。
     [八]诏鬼神而道厥事  「诏」，学海本作「召」，文义为长。
     [九]命宋乔年口御前书画所  空格处学海本作「永」字，小史、说郛、说库并作「掌」。
     [十]汾睢得宝鼎  「汾睢」，小史、说郛、说库并作「汾阴」。
     
　　
铁围山丛谈卷第五
　　艺祖始受命，久之阴计：「释氏何神灵，张本「阴」作「默」。而患苦天下？今我抑尝之，吴本云「今我抑常好之」。张本云「今我亦尝好之」。不然废其教也。」别本竝作「矣」。日且暮则微行出，徐入大相国寺。将昏黑，俄至一小院户旁，则望见一髡大醉，吐秽於道左右，方恶駡不可闻。艺祖阴怒，适从旁过，忽不觉为醉髡拦胸腹抱定，曰：「莫发恶心。且夜矣，惧有人害汝，汝宜归内。可亟去也。」艺祖动心[一]。默以手加额而礼焉，髡乃舍之去。艺祖得促步还，密召忠谨小璫：「尔行往某所，觇此髡为在否[二]。且以其所吐物状来。」及至，则已不见。小璫独爬取地上遗吐狼籍，至御前视之，悉御香也。释氏教因不废。
　　释氏有旃檀、瑞像者，见於内典，谓释氏在世时说法於忉利天，而优填王思慕不已，请大目犍连运神力於他方取旃檀木，摄匠手登天，视其相好，张本作「貌」。归而刻焉。别本「刻」竝作「剡」。释氏者，身长丈六尺，紫金色，人间世金绝不可拟[三]。别本「绝」竝作「色」。独他方有旃檀木者，能比方故也。瑞像则八尺而已，盖减师之半。当释氏在忉利时，适休夏自西，别本「自」兹作「白」。遂繇天而下，其瑞像乃从空而逆之，即得受记：「汝後於震旦[原注]释氏谓东方为「震旦」。案雁里本无此注，今从别本增。度人无量。」其後藏龙宫，或出在西域，诸国援其说甚怪，语多不载。至梁武帝时发兵越海求之，以天监之十有八年，扶南国遂以天竺旃檀瑞像来，因置之金陵瓦棺阁。传陈、隋、唐，至伪吴杨氏、南唐之李氏，迄本朝开宝，既降下江南，而瑞像在金陵不涉。疑「徒」字之譌，三本竝同，仍之。及太宗皇帝以东都有诞育之地，乃新作启圣禅院。太平兴国之末，始命迎取旃檀洎宝公二像自金陵，而内於启圣，置两侧殿。其中如正寝者，则熙陵之神御也。其後取熙陵神御归九禁。大观间，鲁公因奏请：「愿以侧殿之瑞像，复之於正寝。」诏曰：「可。」特命将作监李、[原注]名犯中兴御讳。内臣石寿主之。别本「石寿」竝作「石焘」。故事，奉安必太史择时日，教坊集声乐，有司具礼仪，奉彩舆而安置之焉。及乐大作，綵舆者兴，转至朶殿，将上入正寝，则朶殿横梁低，下不可度瑞像舆。又奉安时且迫，众为愕惧。李监者恃其才，笑曰：「此匪难也。」亟召搭材士云集，命支撑诸栋梁，尽断之以过像。适经营间，则主事者大呼曰：「勿锯，势若可度矣。」万众亟回顾，则见瑞像如人胁肩俛，綵舆乃得行，遂逢正寝。於是上下鼓舞，骇叹所未曾见，往往至泣下，因即具奏。当是时，祐陵意向寖已属道家流事，颇不肯向之，「肯」下「向」字据张本补增。又素闻慈圣光献曹后曾礼像而於足下尝度线。且故事，奉安则翌日天子必幸之。昧爽，上自以一番纸付小璫曰：「汝持此从乘舆後。」至是，上既焚香立，俟近辅拜竟，乃临视，取小璫所持纸，命左右从足下度之，则略无纤碍。於是左右侍从凡百十，咸失声曰：「过矣。」上乃为之再拜。盖自神州陆沈，即不知旃檀瑞像今在否也。
　　元祐岁壬申，鲁公时帅长安，因旱，用故事，上请祷雨於紫阁。紫阁者，终南之胜地。及报可，乃以军府事付诸次官，而自携帅幕兵甲行，才一夕矣，翌旦饭竟，与僚属共愒大树下。别本「愒」愒作「憩」。树旁有神祠焉，兵将则多入其间，坐未定，忽群走奔出。长安素号多虎，在外者睹人自祠庙中出奔，疑有虎伏於庙，於是众争鸣锣伐鼓，露白刃围守鲁公。吴本「围」作「团」，张本「守」下有「白」字。公曰：「徐之。」召出奔者，即究其所以。--别本「究」竝作「穷」。--乃曰：「祠殿上有土偶人，旁积楮钱，中若有物动摇者，故疑其为虎。」公谓不然，乃命二指使：「汝入往瞰。」则窃笑而出，吴本「窃」作「大」。报曰：「乃一倮妇人坐楮钱中，以楮钱自障其身尔。」别本「身」竝作「间」。公心动，拉宾从往共视焉。才见公，则长揖曰：「奉候於此三日矣。」公曰：「某何人，辱仙姑惠也。」复曰：「本欲蜀中相见，休止於此，相见可也。」公曰：「某帅长安。」则又曰「本待於蜀中相见尔。」因自举手抚土偶人，而谓公曰：「此亦有佛性。」公因嬲云：「此乃泥土瓦砾合成，安得有佛性耶？」则亦嘻笑曰：「不然。一则非一，二则非二，当如是解。」遂起揖引去，公亟展两手横障之，曰：「愿以仙姑下山，吴本无「以」字。使万人共瞻仰，岂不美哉！」因顾公曰：「好事不如无。」倮其体略不畏耻，委蛇而去矣。望之，行甚缓，倏已在庙背山之上焉。公悔，亟遣人追其踪，则已不见，竟罔测为何人。公疑其为观世音大士，然世多谓之「毛女」。别本「之」竝作「是」。鲁公自紫阁祷雨还，才踰月，果迁龙图阁学士，帅成都。
　　老王先生老志，雁里本无上「老」字，今从别本。道人前事未来者，凡有几，雁里及吴本竝作「未卒十九有几」，颇费解，今从张本。罔不中。韩文公粹彦，吾妻父也。尝得其手字曰：「凭取一真语，天官自相寻。」不月余，自工部除礼部侍郎。小天一日命吾绍介，往见之。老志喜，即语小天曰：「紫府真人。」小天亦疾应曰：「先公魏国薨後，有家吏孙勔日主洒扫，因射大鼋死被追，故有紫府真人事。或书於青琐小说不谬也。」老志又曰：「紫府真人，实阴官之贵，匪天仙。魏公功德茂盛，近始升诸天矣。其初玉华真人下侍者也。」别本「玉华」竝作「十华」下同。小天疾应曰：「乃玉华真人下侍者也。」二人相语，即啐喙同时。张本「同时」上有「皆」字。吾大为之骇。小天徐语吾及老志曰：「先公晓在乡郡，但寝与食外，朝夕惟处道室中静默，有独坐至夜分者。未薨之前，遂自悟其身乃玉华真人下侍者也。」时吾叹息不已，而老志喜色自布宅。「自布宅」三字似误。吴本作「自布也」，亦未解。张本云「而老志神色自若也」。此事独吾得久矣，恨世犹未知也。仰惟魏忠献王全德祐世，为本朝宗臣第一。然其始也，一真人下侍者而已。今人动自负道家真伯，释氏果位，恐悉过矣。得不勉旃！
　　开宝寺灾，殿舍既雄，吴本作「峻」。人力罕克施。鲁公时尹天府，夜帅役夫拯之，烟焰属天矣。吴本「属」作「烛」。睹一僧在屋上救火状，亟令传呼：「当靳性命，吴本「当」作「使」。不宜前。」僧不顾，处屋上，经营自若。俄火透出，屋坏，僧坠于烈焰中。人愤其不韪，快之。则又见在他屋往来不已。益使传呼：「万众在是，犹不可施力，汝一僧讵能撤也？」又不听，则复坠。如是者出没四三。竟晓火熄，人谓是僧必死。於是天府吏检校寺众，则俱在，无一损。独於福胜阁下一阿罗汉像形面焦赪。别本「形」竝作「头」。汗珠如雨，犹流未止，故俗号「救火罗汉」。後数游福胜阁下，鲁公指示，得识之。
　　刘快活，信之黥卒也，不知何地人。始以倡狂避罪入山中，适有所遇，遂能出神，多作变怪。与人言，率道人吉凶，雅有验。每自称「快活」，故时人呼之为「刘快活」。喜出入将相贵人门，吴本作「将相权贵之门」。又能为容成术。所与游从老媪，皆度为弟子，容色光异，或多至八九十岁。快活上至百岁，别本「上」竝作「亦」。然世常见独作五十岁颜状尔。张本「独作」二字作「如」。尝从丞相曾布在东府。「尝从」二字据张本增。一夕厪三鼓不得寐，呼侍婢执烛视，室中有声。侍婢曰：「此鼠啮尔。那得在帽笼中耶！」吴本「那」作「安」。试举手启帽笼，则有一刘快活尺许大，因忽不见。时刘快活在外，方与门客对寝，呼门客曰：「适误入公内，几不得出也。」始知其为戏。鲁公每饮之酒，无不大醉。夜乃吐出鱼肉，秽恶狼籍。旦、人为屏除去，悉御香也。後之雍丘，云雍丘其乡井，一日尸解去。吴本「日」作「夕」。时都邑又有一人，号风僧哥，亦（反犬羊）狂，时时言事多中。然风僧哥遇见刘快活，辄战栗逡巡退拱作畏避状，世莫晓其故。岂所谓小巫见大巫者耶？
　　魏汉津，黥卒也，不知何许人。自云遇李良仙人，以其八百岁，世号「李八百」者。得尸解法已六世，尸解复投他尸而再生。汉津尝过三山龙门，雁里本云「山之龙门」，今从别本。闻水声，谓人曰：「下必有玉。」因解衣投水，抱石而出，果玉也。崇宁中召见，制大晟乐，铸九鼎，皆其所献议。初乐制，疑是「初制乐」。三本竝同，仍之。一日与宦者杨戬在内後苑，会上朝献景灵宫还，见汉津立道左观车驾。上望之喜，遣小阉传旨抚问。吴本「阉」作「璫」。下同。汉津因鞠躬以谢。及还内，戬至，上曰：「汉津能出观我耶？」戬曰：「不然。早自车驾出，汉津同臣视铸工。方共饮，适闻跸还，吴本「跸」作「驾」。臣舍匕箸，遽至於此，然汉津不出也。」上曰：「我适见之，岂妄乎？」因呼小阉，具证其故，戬愕然。知汉津能分身，上雅重之。汉津明乐律，晓阴阳数术，多奇中，尝私语所亲曰：「不三十年，天下乱矣。」鼎乐成，亦封先生号。然汉津每叹息，谓犹不如初议，未久死。几年，忽有人自陕右附汉津书归其家者，仍遣封以示鲁公，始验为尸解云。
　　老王先生老志者，濮人也。事亲以孝闻，幼曾为伯母吮疽。初去为漕计吏，持心公平，能自守一，毫厘不受人贿，阅二十年。其後每往来市间，遇一丐人，见辄乞之钱。雁里本无「之」字，今据别本增。一旦丐人自言：「我锺离生也。」因授之丹。老志服其丹，始大发狂，遂能逆知未来事。翰林学士强渊明，绍圣初为教官，过濮见老志。授之书曰「四皓明达」，且谓：「渊明必贵，而主是事。时吾亦与汝相见於帝阙矣。」及政和时，贵妃刘氏薨，追諡为明达皇后，其制书果渊明视艸，始悟「四皓」者，赐号也。时大仆卿正亶荐之，吴本「正」作「王」。召老志馆於鲁公赐第。上遣使询明达事，老志曰：「明达后乃上真紫虚元君。」且能传道元君语以白上，而上语亦遣白元君。事甚夥，然颇迂怪。一日，乔贵妃使祝老志曰：「元君昔日与吾善，今念之乎？」明旦，老志密封一书进，上开读，乃前岁中秋二妃侍上燕好之语。乔贵妃得之大恸。此亦异也。诏封洞微先生。当是时，郊天而天神为出，夏祭方泽而地祗为应，皆老志先时奏而启发之。又士大夫多从而求书字，其辞始若不可晓，後卒合者十八九，故其门如市。鲁公谓：「庆赏刑威，别本「谓」竝作「以为」。乃上之柄；缙绅不应从方士验祸福，且不经。」而老志亦谨畏，乃奏断之。老志日一食，独汤饼四两，冬夏衣一袭。後云：「见师责以受罗谷之服，且处富贵，不知厌足。」凡有衣六七袭，悉封还鲁公。及病，乃力匄归，久之病甚，上乃许其去。及步行出就车，不病也，归濮而死。葬日，又云「若有笙箫云鹤焉」。老志又献乾坤鑑法，上命铸之。鑑成，老志密奏谓：「他日上与郑后皆有难，深可儆惧，愿各以五色流苏垂鑑，实於所处之殿，且臣死之後，时时坐鑑下，记忆臣语，切谨慎，必思所以消变者。」--吴本云「思其所以消变者」信。
　　小王先生仔昔者，豫章人也。始自言遇许逊真君，授以大洞隐书，豁落七元之法，能知人祸福。老志死後，仔昔来都下。上知之，召令踵老志事，寓於鲁公赐第。大抵巧发奇中，道人腹中委曲，其神怪过老志，逆知如见。又自言昼见星，事多不及载。诏封通妙先生。然·鲁公寖不乐，从容奏曰：「臣位轴臣辅政，而家养方士，且甚迂怪，非宜。」上甚然之，乃徙之於上清宝籙宫。仔昔建议，九鼎神器，不可藏於外，於是诏内鼎於大内。其後，宫人有为道士亦居宝籙宫者，以奸事疑似发，「发」字似当在「疑似」字上，三本竝同，仍之。因逐仔昔。仔昔性傲，又少戆。上常以客礼待仔昔，故其视巨阉若奴仆，又欲使群道士皆师己。及林灵素出，众乃使道士孙密觉发其语不逊，下开封狱杀之。陷仔昔者，中官冯浩为力。仔昔未得罪时，先以书示其徒曰：「上蔡遇冤人。」仔昔死甫四年，而冯浩以罪窜，适行至上蔡县，上命杀之焉。靖康初，言事者至谓鲁公尝欲使仔昔锦袍铁幘，以取燕山，盖诬云。
　　皇太子始册拜，将庙见，其礼仪甚盛。礼应乘金辂，建大旂，而议者从中大不然。於是中宫遽辞而止，独前一夕设卤簿於左掖门外，翌日质明，但常服御马入太庙，更礼衣，冠远游，执九寸圭而（款士换匕）祖宗焉。当是时，清道亲事官有呵哄言皇太子者，父老都人争纵欢呼。众中一父老忽叹息曰：「我昔频睹是传呼，今久不闻此声矣。」考之仁庙虽尝在东宫，然罕出，又未几即大位。独真宗为皇太子历年，且数出入。自至道乙未至政和甲午，为年当百二十余，则父老者又不知几何岁人。时太上方留神道家流事，吴本「神」作「心」。闻，亟使散索，已忽不见。
　　政和丙申，汴渠运舟火，因顺流直下犯通津门者，号东水门也。通津既焚，而火势猛甚，旁接□观。雁里本空一字。别本竝云「旁接体观」，亦似误。其日，真武见於云间，神吏左右俨然，万众皆睹。别本「睹」上竝有「瞻」字。
　　僧道楷，淄川之村夫也。始事真华严者，不省，乃自取一木横置大井上，端坐作禅观且七年[四]。一旦大悟，便操笔作文偈，无不通解，道价日盛。大观间，住持陈都之净因禅院。有天府尹李寿者，虽法家，然喜禅学，特爱重楷。时因陛见，力誉之。上曰：「朕久已钦其名矣。」别本竝作「也」。李寿退。上即命中使锡以磨衲僧法衣，而加赐四字禅师号者，释氏之异数，然楷初弗知也。中使忽持礼来，楷不肯受。别本竝有「之」字。又故事，院中应以白金五十镒遗中使，号「书送」，而楷曰：「岂可以我故为常住费？」又止不予。中使人亦怅不乐，遂苦辞不受。久之，上乃命李尹谕旨，礼重殷勤，然楷不回也。使者前後凡十七往返，而志益确。吴本作「坚」。上始大怒，命坐以违制罪焉。始追逮楷天府，别本竝有「也」字，张本「天府」上有「即」字。即有僧俗千许人随之至庭下。李尹惭，因不敢出，独使其两贰官主断。而少尹者顾问：「是僧七十有几耶？」楷曰：「六十有二矣。」二人默，相视失色，即呼医。医至，又曰：「是僧瘦顇，疑若疾病状，行可验之。」楷又大言曰：「道楷平生无病。」二人因低首私语：「如此则当杖矣。」楷笑曰：「不受杖待何时乎？」别本竝云「不受杖何时了」。於是编管沂州。盖隣淄川，将俾近其乡井，实李尹意。至沂，则道侣从之学益炽。楷又厌之，吴本「又」作「心」。一旦忽去，别本「去」上竝有「失」字。众走求诸郊野，乃於山中得。别本「乃」竝作「顷」，张本「得」下有「之」字。遂即山之上为立精舍，而止其间焉。後十许年乃死。方其死时，招聚大众曰：雁里本无「大众」二字，据别本增。「汝等偕来，尝吾大酸馅」。食竟，独入深山，久不出。众往视之，坐石上，已跏趺而化矣。尝谓浮屠氏时有立志若是者，颇恨吾士大夫近偶罕见之，别本竝无「近偶」二字。何哉？
　　道士李德柔，字胜之。能诗张本作「能书」。善画，酷肖於传神写照，出入公卿门。东坡公有诗叙尹尊师可元甫生於李氏者，德柔也。鲁公亦喜得其戒徐王好色句，数为大笔书之。其後，天子方向道家流事，尊礼方士，都邑宫观，因寖增崇侈。於是人人争穷土木、饰台榭、为游观，露台曲槛，华僭宫掖，入者迷人。独德柔漠然，张本作「漫然」。益示为朴鲁。群黄冠多揶揄之，遂闻於上。上曰：「德柔贫耶？」命賫钱五百万，俾新作其斋房。别本竝作「居」。德柔不得已拜受，乃为一轩，而名之曰「鼠壤」。上笑，亦为之御书金字牓之。宣和甲辰春，德柔一日报吾：荧惑人端门守内，有旨屏皇城，增贮水器。吴本「貯」作「置」。我始寤荧惑星元解放火耶？吾不能答。其後，竟坐诮神霄事被逐。尝谓世不乏人，人弗之知尔，别本竝云「人物之是非」。盖亦不得以一切论也。
　　宣和岁已亥夏，都邑大水，几冒入城隅，高至五七丈。久之方退。别本竝云「方得解」。时泗州僧伽大士忽现於大内明堂顶云龙之上，凝立空中，风飘飘然吹衣为动，傍侍惠岸、木义皆在焉。又有白衣巾裹，跪於僧伽前者，若受戒谕状，莫识何人也。万众成睹，殆夕而没。白衣者疑若龙神之徒，别本「若」竝作「以为」。为僧伽所降伏之意尔。上意甚不乐。
　　宣和六年春正月甲子，实上元节。故事，天子御楼观灯，则开封尹设次以弹压於西观下。天子时从六宫於其上，以观天府之断决者，帘幙重密，下无繇知。是日，上偶独在西观上，而宦者左右皆不从，其下则万众。忽有一人跃出，缁布衣，若僧寺童行状，以手指帘谓上曰：「汝是耶，有何神？乃敢破坏吾教。吾今语汝，报将至矣。吾犹不畏汝，汝岂能坏诸佛菩萨耶？」时上下闻此，皆失措震恐，捕执於观之下。上命中使传呼天府亟治之，且亲临其上。则又曰：「吾岂逃汝乎？吾故示汝以此，使汝知无奈吾教何尔。听汝苦吾，吾今不语矣。」於是箠掠乱下，又加诸炮烙，逼询其谁何。略不一言，亦无痛楚状。上益愤，复召行天法羽士曰宋冲妙，世号宋法师者，亦神奇，至视之，则奏曰：「臣所治者邪鬼，此人者，臣所不能识也。」因又断其足筋，俄施刀脔，血肉狼籍。上大不怡，为罢一日之欢。至暮终不得为何人，付狱尽之。呜呼，浮屠氏实有人。
　　岭南僧婚嫁悉同常俗。铁城去容州之陆川县甚迩。一日，令尹某入寺，见数泥像，乃坐亡僧也。令尹为改观，且叹息，顾谓群髡曰：「是亦有坐亡者耶？甚不易得。胡为置诸庭，忍使暴露而略不恤耶？」其间，一髡号敏爽，亟前对曰：「此数僧今已无子孙矣。」闻者笑之。吴本云「绝倒」。
　　铁城有寓士成君相知，酷喜道家流事。吾问之；「子有所睹耶？何迷而不复乎？」成君曰：「有也。我以少年时未识好恶，顷在桂林与一韩生者游。吴本作「遇」。韩生嗜酒，自云有道术，初不大听重之也。一日相别，有自桂过昭平，「有」字据别本增。同行者二人，俱止桂林郊外僧之伽蓝。而韩生亦来，夜不睡，自抱一篮，持匏杓出就庭下。聚共往视之，即见以杓酌取月光，作倾泻入篮状。争戏之曰：『子何为乎？』韩生曰：『今夕月色难得，我惧他夕风雨，傥夜黑，留此待缓急尔。』聚笑焉。明日取视之，则空篮弊杓如故，众益哂其妄。及舟行至昭平，共坐江亭上，各命仆厮办治肴膳，多市酒期醉。适会天大风，俄日暮，风益急，灯烛不得张，吴本云「灯烛无所施」。坐上墨黑，吴本「坐上」作「四座」。不辨眉目矣。聚大闷，一客忽念前夕事，戏嬲韩生者：吴本云「戏嬲韩生曰」。『子所貯月光今安在？宁可用乎？』韩生为抚掌而对曰：『我几忘之。微子不克发我意。』即狼狈走，从舟中取篮杓而一挥，则月光瞭焉，见於梁栋间。吴本「瞭」作「灿」。如是连数十挥，一坐遂尽如秋天夜晴，月色潋滟，则秋毫皆得睹，众乃大呼，痛饮达四鼓。韩生者又杓取而收之篮，夜乃黑如故。始知韩生果异人也。」成君又谓吾曰：「我时舟中与韩生款曲，辄数夕，亦屡邀我索授其炉火及存养法，张本云「服食法」。然我不听。及别去，不知所在。後闻从琼筦陈通判觉者，周流海上，数年，至陆川而殂。及举葬，但空棺，知其尸解矣。我始悔不从之学，用是笃意於神仙事也。」吾既闻成君说，後又五载，适得识陈通判觉，尽以讯陈，而成君之言信。张本云「而知成君之言信矣」。案璜川吴氏、涉园张氏钞本，第五卷竝终於此条，入後为第六卷。
　　昭陵晚岁开内宴，盖数与大臣侍从从容谈笑，尝亲御飞白书以分赐，仍命内相王岐公禹玉各题其上，更且以香药名墨徧賫焉。一大臣得「李超墨」，而君谟伯父所得乃「廷珪」。--吴本有「者」字。君谟时觉大臣意叹有不足色，吴本无「叹」字，「足」作「满」。因密语：「能易之乎？」大臣者但知「廷珪」为贵，吴本作「佳」。而不知有「超」也。既易，转欣然。别本竝云「既能易，辄欣然」。及宴罢，骑从出内门去，吴本「内门」作「宫门」。无「去」字。将分道，吴本无些三字。君谟於马上始长揖曰：「还知廷珪是李超儿否？」
　　宣州诸葛氏，素工管城子，自右军以来世其业，其笔制散卓也。吾顷见尚方所藏右军笔阵图，自画捉笔手於图，别本「捉」竝作「提」。亦散卓也。又幼岁当元符、崇宁时，与米元章辈士大夫之好事者争宝爱，每遣吾诸葛氏笔，又皆散卓也。及大观间偶得诸葛笔，则已有黄鲁直样作枣心者。鲁公不独喜毛颖，亦多用长须主簿，故诸葛氏遂有鲁公羊毫样，俄为叔父文正公又出观文样。既数数更其调度，繇是奔走时好，至与挈竹器，巡闾阎，货锥子，入奴台，手妙圭撮者，别本作「临闾阎货鸡锥子抄圭撮者」。争先步武矣。别本竝无「矣」字，有「及」字。政和後，诸葛氏之名於是顿息焉。吾闻诸唐季时有名士，就宣帅求诸葛氏笔，而诸葛氏知其有书名，乃持右军笔二枝乞与，其人不乐。宣帅再索，则以十枝去，复报不入用。诸葛氏惧，因请宣帅一观其书札，乃曰：「似此特常笔与之尔。前两枝，吴本「前」下有「与」字。非右军不能用也。」是诸葛氏非但艺之工，其鉴识固不弱，张本作「爽」。所以流传将七百年。向使能世其业如唐季时，则诸葛氏门户岂遽灭息哉，此言虽小，可以喻大。
　　昔有张滋者，真定人。善和墨，色光黳，胶法精绝，举胜江南李廷珪。大观初，时内相彦博、许八座光凝，共荐之於朝廷，命造墨入官库。是後，岁加赐钱至三十二万。政和末，鲁公辞政而後止。滋亦能自重。方其得声价时，皇弟燕、越二王吴本「皇弟」作「皇子」，张作「今皇帝」。呼滋至邸，命出墨，谓「虽百金不吝也」。滋不肯，曰：「滋非为利者。今墨乃朝廷之命，吴本作「命之」。不敢私遗人。」二王乃丐於上，诏各赐三十斤。然滋所造，实超今古。其墨积大观库，无虑数万斤。世谓道君用度广空帑藏，是悉缪说。别本竝作「误」。不知元丰、大观二藏虽研墨，盖何事不具？仍丰盛异常尔。且以敌犯顺时，元丰与内帑，自出河北、山东精绢一千万匹，他绢则勿取。以是证焉，斯可知已。
　　江南李氏後主宝一研山，径长尺踰咫，前耸三十六峰，皆大如手指，左右则引两阜坡陀，而中凿为研。及江南国破，研山因流转数士人家，为米元章所得。後米老之归丹阳也，念将卜宅，久勿就。而苏仲恭学士之弟者，才翁孙也，号称好事。有甘露寺下竝江一古墓，多群木，盖晋、唐人所居。时米老欲得宅，而苏觊得研山。於是王彦昭侍郎兄弟与登北固，共为之和会，苏、米竟相易。米後号「海岳菴」者是也。研山藏苏氏，未几，索入九禁。时东坡公亦曾作一研山，米老则有二，其一曰「芙蓉」者，颇崛奇。後上亦自为二研山，咸视江南所宝流亚尔。吾在政和未得罪时，尝预召入万岁洞，至研閤得尽见之。
　　太上留心文雅，在大观中，命广东漕臣督采端溪石研上焉。时未尝动经费，非宣和之事也。乃括二广头子钱千万，日役五十夫，久之得九千枚，皆珍材也。时以三千枚进御，二千分赐大臣侍从，而诸王内侍，咸愿得之，诏更上千枚，余三千枚藏诸大观库。於是俾有司封禁端溪之下岩穴，盖欲後世独贵是研，时人或不知厥繇。今世有得此者，非常材矣。
　　国朝西北有二敌，南有交趾，故九夷八蛮，罕所通道。太宗时，灵武受围，因诏西域若大食诸使，是後可繇海道来。及哲宗朝，始得火浣布七寸，大以为异。政和初，进火浣布者已将半仞矣。其後□筥而至[五]，大抵若今之木棉布，色微青黳，盖投之火中则洁白，非鼠毛也。御府使人自纺绩，为巾褥布袍之属，别本「布」竝作「衣」。多至不足贵。亦可证旧说之譌。
　　奉宸库者，祖宗之珍藏也。政和四年，太上始自揽权纲，不欲付诸臣下，因踵艺祖故事，检察内诸司。於是乘舆御马，而从以杖直手焉，别本「杖直手」竝作「校直」，无「手」字，未知孰是。大内中诸司局大骇惧，凡数日而止。因是，并奉宸俱入内藏库。时於奉宸中得龙涎香二，琉璃缶、玻瓈母二大篚。玻瓈母者，若今之铁滓，然块大小犹儿拳，人莫知其方。吴本「方」作「用」，张本云「莫知其何用」。又岁久无籍，且不知其所从来。或云柴世宗显德间大食所贡，又谓真庙朝物也。玻瓈母，诸璫以意用火煅而模写之，但能作珂子状，青红黄白随其色，而不克自必也。香则多分赐大臣近侍，其模制甚大而质古，外视不大佳。每以一豆火热之，辄作异花气，芬郁满座，终日略不歇。於是太上大奇之，命籍被赐者，随数多寡，复收取以归中禁，因号曰「古龙涎」。为贵也，诸大璫争取一饼，可直百缗，吴本作「千缗」。金玉穴，而以青丝贯之，佩於颈，时於衣领间摩挲以相示，坐此遂作佩香焉。今佩香因古龙涎始也。
　　旧说蔷薇水，乃外国采蔷薇花上露水，殆不然。实用白金为甑，别本「为甑」上竝有「为瓶」二字。采蔷薇花蒸气成水，则屡采屡蒸，积而为香，此所以不败。但异域蔷薇花气，馨烈非常。故大食国蔷薇水虽贮琉璃缶中，蜡密封其外，别本竝无「密」字。然香犹透彻，闻数十步，洒著人衣袂，经十数日不歇也。至五羊吴本作「近年」。似校者误改。效外国造香，则不能得蔷薇，第取素馨茉莉花为之，亦足袭人鼻观，但视大食国真蔷薇水，犹奴尔。
　　香木，初一种也。膏脉贯溢，则其结沈水香。然沈水香其类有四：谓之「熟结」，自然其间凝实者也；谓之「脱落」，因木朽而解者也；谓之「生结」，人以刀斧伤之，而後膏脉聚焉，故言生结也；谓之「蛊漏」，□□而後膏脉亦聚焉，故言蛊漏也。自然、脱落为上，而其气和；生结、蛊漏，则其气烈，斯为下矣。沈水香过四者外，则有半结、半不结，为灵水沈。别本竝作「弄水沈」。弄水香者，番语「多婆菜」者是也。别本「语」竝作「女」，「多」竝作「夕」。因其半结，则实而色重；半不结，则大不实而色褐，雁里本「色」下空一字，别本竝作「褐」，从之。好事者故谓之「鹧鸪斑」也。婆菜中则复有名花盘斯、水盘斯，别本竝作「花盘头，水盘头」。结实厚者，亦近乎沈水。但香木被伐，其根盘必有膏脉涌溢，故亦结。但数为水淫，其气颇腥烈，故婆菜中水盘斯为下矣。别本「斯」竝作作「头」。余虽有香气，既不大凝实，若是一品，号为「笺香」。大凡沈水、婆菜、笺香，此三名常出於一种，而每自高下其品类名号为多尔，不谓沈水、婆菜、笺香各别香种也。别本「香种」竝作「有种」。三者其产占城国则不若真腊国，真腊国则不若海南，诸黎洞又皆不若万安、吉阳两军之间黎母山。至是为冠绝天下之香，无能及之矣。又海北则有高、化二郡，亦出香，然无是三者之别，第为一种，类笺之上者。吾久处夷中，厌闻沈水香，况迩者贵游取之，多海南真水沈，一星直一万，居贫贱，安得之？别本竝作「无繇得之」。因乃喜海北香。别本「乃」竝作「极」。若凌水地号「瓦竈」者为上，地号「浪滩」者为中，时时择其高胜。爇一炷，其香味浅短，乃更作，花气百和旖旎。古人说香暨续本草、酉阳杂俎诸家流语，殆匪其要。
　　合浦珠大抵四五所，皆居海洋中间。地名讫宝，雁里及吴本「地」竝作「也」，属上句，今从张本。名断望者最，而断望池近交趾，别本「池」竝作「地」。号产珠，尤美大。别本竝无「号」字、「大」字。父老更传。昔珠还时，盖自海际，珠母生犹山然，高垒数百千丈，甚或出露波涛上，雅不知得几何代也。刺史者每启其贪欲心，或繇是暴虐人，人不自聊。此珠所以去之，皆远徙，张本「去之」作「往往」。从交趾、真腊诸异国，而珠母益不生，张本「益」作「亦」。就生亦不实矣。俗言珠母者，谓蚌也。凡采珠必蜑人，号曰蜑户，丁为蜑丁，亦王民尔。特其状怪丑，能辛苦，常业捕鱼生，皆居海艇中，男女活计，世世未尝舍也。采珠弗以时。聚咸裹粮会，大艇以十数环池，左右以石悬大絙至海底，名曰定石。则别以小绳击诸蜑腰，蜑乃闭气，随大絙直下数十百丈，舍絙而摸取珠母。曾未移时，然气已迫，则亟撼小绳。绳动，舶人觉，乃绞取。人缘大絙上，出辄大叫，因倒死，久之始苏。下遇天大寒，张本「下」作「或」。既出而叫，必又急沃以苦酒可升许，饮之釂，於是七窍为出血，久复活。其苦如是，世且弗知也。父老云：「顷熙宁末，安南连陷钦、廉，被系虏，生灵嗸嗸，事甫定，而珠为盛还。当是时，商贾走四方，争辐凑，远民赖以安乐。竟坐主者婪浊，则珠寖徙去久矣。中兴後乃复还，海底积高才数寻。一刺史来，得此大喜，即妄为辞以罔其上，请复旧贯。因缚系诸蜑，惨其刑，一方始大骚。张本作「扰」。走视珠母，则莽见白沙布底尔。徒得珠母，虽合数千百，既破开，略无一珠。群蜑独环之大哭，勿恤也。自是以贡则求诸他，且又加配率，开告讦。凡桎梏而破产者，大率皆无辜，千里告病。然耳目使者又弗吾恻，是天以珠池祸吾民也。」吾闻此，为怃然。後读熙陵宝録，见书太平兴国七年事，某月甲子，海门采珠场雁里本作「探珠」今从别本。献真珠五千斤，吴本无「斤」字。皆径寸者，为掩卷眙愕。何其异哉而致是欤！久而思之，此无他，知实命吏之效。
　　
　　
　　校勘记
　　[一]艺祖动心  「动心」，学海及小史、说郛、说库诸本并作「心动」。
　　[二]觇此髡为在否  同上诸本并无「为」字。
　　[三]人间世金绝不可拟  「间世」。学海本作「世间」。
　　[四]端坐作禅观且七年  「七」。学海本作「九」。
　　[五]其後□筥而至  按「筥」上脱一字，学海本作「应」。以文义观之，似当作「盈」。
　　
　　
铁围山丛谈卷第六
　　太宗时得巧匠，因亲督视於紫云楼下，造金带，得三十条，匠者为之神耗而死。於是独以一赐曹武穆彬，其一太宗自御，其後随入熙陵，吴本「其」作「之」属上句。而曹氏所赐带，则莫知何往也。别本「知」竝作「测」。余二十八条，命贮之库，吴本「命」上有「特」字。号镇库带焉。後人第徒传其名，而宗戚群璫吴本「群」作「贵」。间一有服金带异花精致者，人往往辄指曰：别本竝作「目」。「此紫云楼带。」其实非也，故吾迄不得一识之。自贮镇库带後厪历百十年所，及敌骑犯阙，太上皇狩丹阳，因尽挈镇库带以往。而一时从行者，有若童贯、伯氏诸臣，别本「臣」竝作「贵」。皆得赐紫云楼金带矣。事後甫平，吴本「事」上有「及」字。太上皇言归宫阙，於是靖康皇帝复命追还之库。吾在万里外，独尝闻诸，然又不得一识也。中兴之十三祀，有来自海外，忽出紫云楼带，止以四銙视吾。敌骑再入，适纷纭，所追还弗及者。其金紫磨也，光艳溢目，异常金。又其文作醉拂林状。拂林人皆笑起，雁里及张本「林」竝作「床」，今从吴本。长不及寸，眉目宛若生动，虽吴道子画所弗及。若其华纹，则有六七级，层层为之，镂篆之精，其微细之象，殆入於鬼神而不可名。且往时诸带方銙不大，此带乃独大至十二稻。是在往时为穷极巨宝，吴本「极」作「珍」。不觉为之再拜太息，我祖宗规模，虽一带犹贻厥後世，必无以加也。於是亟归之客，别本「之」竝作「诸」。而意始适平。因书此以诏後之人。
　　都邑惠民多增五局，货药济四方，甚盛举也。岁校出入，别本「校」竝作「交」。得意钱四十万缗，入户部助经费，然往时议者甚大不然矣。时上每饬和剂局，凡药材告阙，俾时上请焉。大观间，和剂局官一日请内帑授药犀百数，归解之，偶忽得一株，大绝常犀，且甚异。因不敢用，复上之朝廷，乃命工为之带，虽工人亦叹骇。此上德有所感召之效矣。盖犀倒透中返成正透，别本竝无「犀」字。其面犹黄蜡，中有黑云一朶，别本「黑」竝作「异」。云中夭矫一金龙，飞盘拏空，爪角俱全。遂为御府第一号瑞云盘龙御带。
　　于阗国朝贡使每来朝，必携其宝铛以往返。自国初以来，迨今如是也。我主客备见之，实一铁铛尔。盖其来入中国，道涉流沙，踰三日程无水火，独挈其水而行。携铛者投之以水，别本「携」竝作「役」。顷辄已百沸矣，用是得不乏，故宝之。
　　伯父君谟尝得水精枕，中有桃花一枝，宛如新折，茶瓯十，兔毫四，散其中，凝然作双蛱蝶状，熟视若舞动，别本竝作「生动」。每宝惜之。
　　钱塘之龙华寺有傅大士真身，仍藏所谓敲门椎、颂金刚经拍板与藕丝灯三物，盖昔为吴越钱王从婺女双林取来。藕丝灯者，乃梁武帝时物也。谬言藕丝织成，实不然，但疑当时之最上锦尔。张本云「最上品丝尔」。其所织纹，实华严会释氏说法相状凡七所，即所谓「七处」、「九会」者是也，有天人、鬼神、龙象、宫殿之属，穷极幻眇，奇特不可名。政和後索入九禁。宣和初既大黜释氏教，因复以藕丝灯赐宦者梁师成。吾昔在钱塘见之，复於梁师成家得详识焉。师成於靖康间籍没，而藕丝灯者莫知所在。案临安志钱氏忠献王往婺州发傅大士塔，取骨殖及藕丝织成弥勒像、九乳钟、鸣榔板、扣门槌等遗物十六种，欲置於弥勒院。既至龙山，举之不动，即其地建龙华寺，以骨殖塑大士像，置於塔，并藏其遗物焉。
　　唐雷氏繇德宗来，世善斲琴著名，别本「善」竝作「擅」。遇其得意玉识之，故国初尚方所藏玉鹤琴，独为世甲。别本竝衍「胄」字。在仁宗时，钱塘有名人水丘者又得玉雁琴。而君谟伯父帖曰：「闻贤郎在钱塘得玉雁琴，雁与玉鹤为辈流。玉鹤藏禁中，而雁落人间，此岂常物也哉。」其後，玉雁琴吾得一见，颇不称其誉。又唐李汧公者号善琴，别本「善」竝作「喜」。乃自聚灵材为之，曰「百衲琴」。百衲琴流传当祐陵朝，亦入九禁。是天下号殊绝，独玉鹤、百衲乃第一。上吴本作「太上」。时方稽古博雅，若书画奇工得以待诏日亲近，往往获褒赐，而琴工独閒冷，日月光赫，吴本无「日月光赫」四字，张本云「而琴工独闻冷，日华光赫」。因日月以冀恩泽，即共奏取御府所宝琴，尽丐理治之。上亦可焉。於是首取百衲琴破之，乃止八段，然胶漆遽解散，群待诏反大惧，吴本「反」作「乃」。辄卤莽厪得合并，玉鹤辈八九咸被坏。遂得时时奏功第赏，但求金石之奏，思得山水之清音，无矣。此良足惜。--别本竝云「良足惜者」。
　　闽粤有福清县濒海人家，於海中阑得一物，乃藤匳。开匳，白木枕一，枕之则管弦四发，又有青毛坐褥，人坐其上，毛辄飒然竖起，拥匝人腰，温柔不可名。愚氓惧以为怪，遂并匳焚之。福清士人来为吾言，乃中兴之初也。
　　金蚕毒始蜀中，吴本「始」下有「於」字。近及湖、广、闽、粤寖多。有人或舍此去，则谓之「嫁金蚕」。率以黄金、钗器、锦段置道左，俾他人得焉。郁林守□□□张本云「某人者」。为吾言，尝见福清县有讼遭金蚕毒者，县官治求不得踪。或献谋取两刺蝟入捕，必获矣。盖金蚕畏蝟，蝟入其家，金蚕则不敢动。虽匿榻下墙罅，果为两蝟擒出之，亦可骇也。又嶠岭多蜈蚣，动长二三尺，吴本云「四五寸」。张本云「二三寸」。螫人求死不得。然独畏托胎虫，多延行井干墙壁上。蜈蚣虽大，遇从下过，别本「遇」竝作「偶」。托胎虫必故自落於地，蜈蚣为局缩不得行。托胎虫乃徐徐围绕周匝，蜈蚣愈益缩，然後登其首，陷脑而食之死。故人遭蜈蚣害，必取托胎虫涎，辄生捣涂焉，痛立止。且金蚕甚毒，若有鬼神，蜈蚣若是之强且大也，然则蝟捕金蚕，托胎制蜈蚣，物理有不可致诘，而人不可以不知。别本并有「者如此」三字。
　　往时川蜀俗喜行毒，而成都故事，岁以天中重阳时开大慈寺，多聚人物，出百货。其间号名药市者，於是有於窗隙间呼「货药」一声，人识其意，亟投以千钱，乃从窗隙间度药一粒，号「解毒丸」。故一粒可救一人命。夫迹既叵测，故时多疑出神仙。政和间，祐陵以仁经惠天下，尝即上清宝录宫之前，新作两亭。左曰「仁济」，给药治疾苦；右曰「辅正」，主符水除邪鬼。因遂诏海内，凡药之治病彰彰有声者，悉索其方，书而上之焉。於是成都守臣监司，奉命相与穷其状，乃始得售解毒丹家。盖世世惧行毒者为（雙下言）害，故匿其迹，非有所谓神仙也。既据方修治，得其全，即并药奏御，事下殿中省。上曰：「朕自弛天子所服御以济元元，毋烦有司也。」繇是殿中省群医付诸师验其方，吴本无「付诸」二字。则王氏博济方中之保灵丹方尔。当是时，犹子行适领殿中监事，故独得其详。吾落南来，用是药尝救人，食葫蔓艸毒得不死者两人。别本竝云「尝救两人，食葫蔓草毒得不死」。盖不可不书。
　　太上受命，享万乘至尊之奉，而一时诸福之物毕至，加好奇喜异，别本「喜」竝作「赏」。故天下瑰殊举入尚方，皆萃於宣和殿小库。宣和殿小库者，天子之私藏也。顷闻之，以宠妃之侍从者颁首饰，上喜而赐之，命内侍取北珠箧来。上开箧，御手亲掬而酌之，凡五七酌以賫焉。初不计其数也，且又不知其几箧。北珠在宣和间，围寸者价至三二百万。又乙巳岁冬，鲁公得疾甚殆，上为临问，而医者奏当进附子物。上意恻怛，命主小库内侍举附子以进。御手亦为采择取四，遣中使赐鲁公，率大犹拳。其一重三两四钱，次重三两二钱[一]，二皆二两八钱。吾狂妄，平居眼孔隘宇宙，睹此亦叹所未始见，则他可称是。
　　姜芥，别本竝作「介」，下同。一名假苏。本草谓性温。不然，实微凉。吾窜嶠岭，吴本作「南」。数见食黄颡鱼偶犯姜芥者，必立死，甚於鉤吻毒矣。物性相反，有可畏如是，世於是禁，殆不可不知。
　　零陵香草生九疑间，实产舜墓，然今二广所向多有之。在岭南，初不大香，一持出岭北则气顿馨烈。吴本「馨」作「馥」。南方至易得，富者往往组以为牀荐也。吴本「组」作「编」。
　　建溪龙茶，始江南李氏，号「北苑龙焙」者，在一山之中间，其周遭则诸叶地也。居是山，号「正焙」，一出是山之外，则曰「外焙」。「正焙」、「外焙」，色香必迥殊，此亦山秀地灵所锺之，有异色已。张本「色」作「也」。「龙焙」又号「官焙」，始但有龙凤、大团二品而已。仁庙朝，伯父君谟名知茶，因进小龙团，为时珍贵，因有大团、小团之别。小龙团见於欧阳文忠公归田录，至神祖时即「龙焙」，又进「密云龙」。「密云龙」者，其云纹细密，更精绝於小龙团也。及哲宗朝，益复退「瑞云翔龙」者，御府岁止得十二饼焉。其後，祐陵雅好尚，故大观初「龙焙」於岁贡色目外，乃进御苑玉芽、万寿龙芽，政和间且增以长寿玉圭。玉圭凡厪盈寸，大抵北苑绝品曾不过是，岁但可十百饼。然名益新，品益出，而旧格递降於凡劣尔。又茶茁其芽，贵在於社前则已进御。自是迤逦宣和间，皆占冬至而尝新茗，是率人力为之，反不近自然矣。茶之尚，盖自唐人始，至本朝为盛；而本朝又至祐陵时益穷极新出，而无以加矣。
　　汉宣帝在仄微，有售饼之异，见於汉书纪，至今凡千百岁，而关中饼师，每图宣帝像於肆中，今殆成俗。汉氏之德於世如此也。
　　开宝末，吴越王钱俶始来朝。垂至，太祖谓大官：「钱王，浙人也。来朝宿共帐内殿矣，宜创作南食一二以燕衎之。」於是大官仓卒被命，一夕取羊为醢，别本「羊」上竝有「肥」字。以献焉，因号「旋鲊」。至今大宴，首荐是味，为本朝故事。
　　种和师服，雁里本无「和」字，今从别本增。名将也，出陕右，元祐时，朝廷付之以边事。吕丞相大防始召之饭，举筋，沙鱼线甚俊，吕丞相喜问：「君解识此物耶？」种操其西音曰：张本「种」作「和」。「不托便不识。」至今传以为笑。
　　鲁公盛德，盖自小官时，缙绅间一辞谓之有手段。元祐时守维扬，多过客，日夕盈府寺。一日，本是早膳，召客为凉饼会者八人。别本「八」竝作「数」。俄报客继至者，公必留，偶纷纷来又不已。坐间私语「蔡四素号有手段，今卒迫留客，且若是他食，辄咄嗟为尚可；如凉饼者，奈何便办耶！请共尝之」。及食时，计留客则已四十人，而冷淘皆至，仍精腆。时以为谈柄。
　　太上皇在位，时属升平。手艺人之有称者，棊则刘仲甫，号「国手第一」；相继有晋士明，又逸群。琴则僧梵如者，海大师之上足也，然有左手无右手；梵如之亚僧则全根，本领雅不及梵如，但下指能作金石声。教坊琵琶则有刘继安。舞有雷中庆，世皆呼之为「雷大使」。笛有孟水清。此数人者，视前代之伎，一皆过之。独丹青以上皇自擅其神逸，故凡名手多入内供奉，代御染写，是以无闻焉尔。刘仲甫棊，士大夫特以较唐开元国手王积薪，而仲甫尤出积薪上两道，但仲甫亦自挟数术，能弥缝，士君子故喜其为人。繇是，名誉益表襮，著棊经，效孙子十三篇，又作造微、精理诸集，咸见棊之布置用意，成一家说，世遂谓无以过之矣。及政和初，晋士明者自河东来辇下，方年二十八九，独直出仲甫右。一时又较之，乃高仲甫两道犹有余。其艺左右纵横，神出鬼没，别本「神」上竝有「特」字。於是名声一旦赫然，即日富贵，然终不弃其故妻，缙绅间尤多之。先哲庙时，有棊手号王憨子者，以其能追仲甫，未几而病心死，故世以谓仲甫阴害之也。及士明出，仲甫闻而呼之，与角遂，为士明再四连败之。於是仲甫乃欲以女妻之，则又辞曰：「我有室矣。」仲甫怅不悦，居月余偶以疾殂，盖往往为士明所挫死。故好事者益为浮言，计憨子死之岁，实士明生之年也。则士明果憨子之後身，造物者俾之复其雠云。
　　花蘂夫人，别本「蘂」竝作「蕊」，下同。蜀王建妾也，後号「小徐妃」者。大徐妃生王衍，而小徐妃其女弟。在王衍时，二徐坐游燕淫乱亡其国。别本「淫」竝作「污」。庄宗平蜀後，二徐随王衍归中国，半途遭害焉。及孟氏再有蜀，传至其子昶，则又有一花蘂夫人，作宫词者是也。国朝降下西蜀，而花蘂夫人又随昶归中国。昶至且十日，则召花蘂夫人入宫中，而昶遂死。昌陵後亦惑之。尝进毒，屡为患，别本「进」竝作「造」。不能禁。太宗在晋邸时，数数谏昌陵，而未果去。别本竝作「而不克去」。一日兄弟相与猎苑中，花蘂夫人在侧，晋邸方调弓矢引满，政拟射走兽，别本竝无「射」字。忽回射花蘂夫人，一箭而死。始所传多伪，不知蜀有两花蘂夫人，皆亡国，且杀其身。
　　本朝宦者之盛，莫盛於宣和间。其源流嘉祐、元丰，著於元祐。而元丰时有李宪者，则已节制陕右诸将，议臣如邓中司润甫力止其渐，不可，宪遂用事矣。至元祐，又以垂帘者久，故其徒得预闻政机，关通廊庙，且争事名誉。有陈衍者迹状既露，後又撼太子。太上惧，多以邸中旧宝带赂之得稍止，及亲政而竟杀之焉。然势已张，若禁网则具在也。及崇宁初，上与鲁公勿能戒，於是开寄班法，因寖任事。大观後，遂有官至皇城使，官达者吴本云「其达者」。至引进客省矣，至外廷旧规余风则犹尚存也。时士大夫自繇公辅而进，吴本无「繇」字，末有「者」字。耻从此徒，张本有「进」字。亦罕敢交通。及政和三四年，繇上自揽权纲，政归九重，而後皆以御笔从事，於是宦者乃出，无复自顾藉，祖宗垂裕之模荡矣。吴本「荡」作「范」。盖自崇宁既踵元丰任李宪故事，命童贯监王厚军下青唐，後贯因尽攘取陕右兵权。鲁公再从东南召复相而力遏之，朝廷降诏，差方劭察访五路，然遏之不得，更反折角。政和末，遂寖领枢筦，擅武柄，主庙算，而梁师成者则坐筹帷幄，其事任类古辅政者。一时宰相执政，悉出其门，如中书门下徒奉行文书。於是国家将相之任，文武二道，咸归此二人，因公立党伍，甚於水火。又当是时，御笔既行，互相抵排，都邑内外，无所适从。群臣有司大惧得罪，必得宦人领之，吴本「人」作「者」。则可入奏，缓急有所主，故诸司务局别本竝作「局务」。争奏，乞中官提领。是後大小百司，上下之权，悉繇阉寺。外路则有廉访使者，或置承受官，於是天下一听而纪律大紊矣。宣和之初暨中间，宦人有至太保少保，别本「太保」竝作「太师」。节度使、正使承宣观察者比比焉。朝廷贵臣，又皆繇其门，遂不复有庙堂。张本「有」作「知」。士大夫始尽向之，朝班禁近咸更相指目，「此立里客也」，「此木脚客也」。反以为荣而争趋羡之，能自饬励者无几矣。鲁公则居家悔叹，每至啜泣。而上亦觉其难制，始杀冯浩，又杀王尧臣，若杨十承宣、小李使皆死不明，连剗数人。然势已成，未睹其益。而群阉既惧，思脱祸无术，则愈事燕游，用蛊上心，冀免夫朝夕。识者深忧，且疑有萧墙之变，汉唐之事，了在目前。俄祸自外来，大敌适破，都人愤泄，立杀至啗之，--吴本云「至杀而啗之」。--骨血无遣余矣。别本竝无「遗」字。凡此始终，自非皇天拥祐圣祚，不然可胜殆哉。故书其略如此。
　　政和以还，侍从大臣多奴事诸璫而取富贵。其倡始者，首有王丞相黼事梁师成，俄则盛尹章事向忻、别本竝作「何忻」。宋八座升事王仍，後又有王右辖安中亦事师成。此最彰著者。宣和以降，则士大夫悉归之内寺之门矣。黼则呼师成为「恩府先生」，每父事之。安中在翰苑，凡草师成麻制，必极力作为好辞美句，褒颂功德，时人谓之「王内相」；上梁师成启事章，则与忻捧药而进。升对人呼王仍为「王爷」。又有刘韐者，自小官在童贯幙，始终与之尽力，吴本「与」作「为」。後位至延康殿学士。及都邑倾覆，先索韐入金营，既两宫将播迁，韐闻之，又知金欲用韐，遂自经而死。别本「经」竝作「缢」。独能以忠节盖前迹矣。别本「迹」竝作「愆」。
　　汉元狩二年，南越献驯象、能言鸟。应劭注「能言鸟，鹦鹉也」。然二广间鹦鹉视陇右实差小，若具五色，别本竝作「若白玉色」。又自出外国。但今西瓯之地，适春夏间，山青涧碧，而木绵花发，红树满目，如火与相间错，即多有鹦鹉群飞，动千数百，高下争掠人头面去，其声咬咬可喜，疑若别造一道家羡门方域中尔。人或得其雏，养视而教诸语言。初皆丹喙，中变而黑，度岁余乃复丹，始不变。此雄者也，号名鹦鹉。有喙常黑而不变，此独雌者，号名木戾。是二种者，实藉人力而致之言语，罕有合其自然。至百数十中，忽一天机辨慧，始虽因教，然终乃同诸人而性灵，斯足尚矣。吾顷见贰车陈端诚家一鹦鹉，能自谈对，睹老兵持米笥出，则报曰：「院子偷物出也，在簟内。」其小奴窃酒，又亟报曰：「惠奴偷酒。」众争视之，穷诘略无迹，反罪其妄。乃又曰：「藏卓下矣。」共验之信。於是奴婢大愤，後以计而杀之也。尝读殷芸小说载晋张华有鹦鹉，每出还，辄说童仆好恶。一日寂无言，华问其故，曰：「被禁在甕中，何繇得知事？」殆类此。
　　都下飞鸢至多，而大内中为最。每集英殿下燕，则飞鸢动千百为群，翔舞庭中，百官燕食至则多为所掠。故事，遇燕设，乃於隣殿置肉以赐鸢，後稍稍得引去，然尚多有之也。周官射鸟氏宾客会同，以弓矢欧鸟鸢，则鸢之善钞盗有自来矣。今乘舆在御，又鸢飞既众，是弓矢有不可欧者，故赐鸢肉乃出本朝，第不知其始。窃谓傥非仁庙之至仁，必繇祖宗之圣智矣。
　　鲁公以元祐末帅蜀，道行过一小馆，有物倒悬於梁间。初疑为怪，俊见古今注，乃知为蝙蝠也。又抱朴子亦谓，蝙蝠五百岁即白而倒悬，食之寿如其年。吾每记公比言。靖康初贬邵陵，始发自长沙，愒一长亭。方坐，忽有类鸦鸽从房中飞掠吾身过者。时亦以为怪，迹其踪，乃在堂中後空舍而倒悬，则知其为伏翼矣，大为之憾怆。俄迁岭外博白，暇日适与客行天庆祠，才升殿，则观梁间累然倒悬者以十数，偷眼伺人，久忽飞去。博白天庆祠，实唐紫极官也，则是物亦不暇三四百岁矣。客有力劝吾罗捕取而尽食之者，因为之一哂。
　　政和中于阗国朝贡以马四匹。其一高六尺五寸，其一六尺二寸，其二皆五尺九寸。殆不类常马，其状已怪。则穆王八骏，其图夭矫，宜若有之也。
　　相州，古邺郡。其西有隆虑，名山也。寺则齐禅师道场，亦名刹也。寺大门之前，左右二池，东为黄龙、西为白龙所窟宅。政和间适大旱，安阳人祷於池，既大澍，於是一时为之飞奏，诏加封爵焉。及褒命下，世俗不知厥繇，但迎置诸东池而已。一旦，云雾四合如墨，天大雷电异常。有顷，众登寺楼望，则了然见白龙与黄龙拏战，而黄龙败焉。白龙乃奋迅下取山岭，将塞东池垂半矣。黄龙既护其居，故屡鬬而屡败，且不已。其右山谷间，白龙之所据，则水屯於门之外，波浪高踰寺楼也。群髡大惧，为焚香讽咒於楼之上，始悟向之大雨，实白龙为之，而黄龙冒其赏，故一至此竞。於是寺髡力为之讲解，仍许再告请上，别本「请」竝作「诸」。终日始得平，白龙因收水而退矣。诏复封白龙焉。吾妻家，相人也。有妻兄检得亲见，故特为吾道之。且龙号称神物，能变化，诚高远，乃亦争虚名，角胜负，未免作世俗态，所以贵乎君子。
　　江湖间小龙号灵异，见诸传说甚究。崇宁中淮水暴涨，而汴口樯舟不能进。一日昧爽，小龙者出连纲之舟尾，张本「连」作「运」。有柁工之妇不识也，谓是蜥蜴，拨置之则跂跂，又缘柁而上。柁工之妇怒，举火柴击其首。随击，霹雳大震一声，而汴口所积舟不问官私舟柁与士大夫家所座船七百只，举自相撞击俱碎，死数十百人。朝廷闻而不乐，第命官为赈卹焉。会发运使上计，而小龙者又复出。大漕甚窘惧，乃焚香祝之：「愿与王偕上计，入觐天子，可乎？」龙即作喜悦状，因举身人香匳中不动。大漕遂携至都辇，先以示鲁公，得奏闻。上遣使索入内，为具酒核以祝之。龙辄跃出匳，两爪据金杯，饮几釂。於是天子异之，取大琉璃缶贮龙，为亲加封识焉，降付都城汴水之都门外小龙祠中。一夕，封识宛如故，视缶中龙，则已变化去矣。上喜加封四字，仍大敞其祠宇。至大观末，鲁公责东南，舟行始抵汴口，而小龙又出迓鲁公。然小龙所隶南北当江湖间，素不至二浙也。政和壬辰，鲁公在钱塘，居凤山之下私第，以正月七日小龙忽出佛堂中，於是家人大小咸叹异，亦疑必有故。明日，而鲁公召命至，复加六字王。及靖康之初家破，鲁公贬岭外。吾从行至江陵，将遵陆出鼎灃间。公畏暑，因改卜舟，行下江陵，憩渚宫之沙头一仓官廨舍，才弛担，则小龙复出见。鲁公为之涕下，且感念神龙，乃不忘恩旧一如此。吾戏公曰：「固知小龙之必来尔。」公愕询其故，吾始曰：「此亦出公之门也。苟每加意於是，无世情者则今日必来；使此龙一出，世间有世情当又不来。是乌足辱人怀抱耶？」公乃收泪而笑。且龙，神尔，而义风有古圣贤操烈，因为书其初末。是亦春秋褒贬之余旨，不敢废者也。
　　宣和元年夏五月，都邑大水。未作前，雨数日连夕如倾。及霁，开封县前茶肆有晨起拭格榻者，睹若有大犬蹲其旁，明视之，龙也，其人大叫而倒。茶肆适与军器作坊近，遂为作坊士群取而食之，屏不敢奏。都人皆图画传玩。其身仅六七尺，若世所绘。龙鳞作苍黑色，然驴首，而两颊宛如鱼，头色正绿，顶有角座极长，其际始分两岐焉，又其声如牛。张本「声」作「身」。考诸传记，实龙也。後十余日，大水至，故俗传谓之龙复雠。案「格榻」。雁里本作「昧揭」，义未详，今从别本。
　　世罕识龙、象、师。薛八丈黄门昂，钱塘人也。始位左辖，其小君因出游还，适过宣德端门。时郊禋祀近，有司日按象自外旗鼓迎至阙下而驯习之。夫人偶过焉，适见而大骇，归告其夫曰：「异哉左丞，我侬今日过大内前，安得有此大鼻驴耶！」人传以为笑。
　　唐人说江东不识橐驼，谓是「庐山精」，况今南粤，宜未尝过五岭也。顷因云扰後，有北客驱一橐驼来。吾时在博白，博白人小大为鼓舞，争欲一识。客辄阖户蔽障，丐取十数金，即许一入。如是，徧历濒海诸郡，藉橐驼致富矣。後橐驼因瘴疠死，其家如丧其怙恃。
　　岭右顷俗淳物贱。吾以靖康岁丙午迁博白。时虎未始伤人，村落间独窃人家羊豕，虽妇人小儿见则呼而逐之，必委置而走。有客常过墟井，系马民舍篱下。虎来瞰篱，客为惧。民曰：「此何足畏。」从篱旁一叱，而虎已去。村人视虎，犹犬然尔。十年之後，北方流寓者日益聚，风声日益变，加百物涌贵，而虎寖伤人。今则与内地勿殊，啗人略不遗毛发。风俗浇厚，乃亦及禽兽耶？先王中孚之道，信乃豚鱼，知必不诬。
　　博白有远村号绿含[二]，皆高山大水，人足迹所勿及，斗米一二钱，盖山险不可出。有且谓妄，从而诘之。则曰：「其大如鹅，五色有冠，率居大木之颠，穴木而巢焉。遇天气清明则出，出必双双而飞。所过则群鸟举为之敛翼，俛首而伏，不敢鸣者久之。」吾叹曰：「此真凤凰也。」古人谓南方丹山产凤，为信。
　　博白张生公谔者，蜀人。喜学问，能苦辛，卜筑於城西北隅，山间盛槩也。吾手助其缉茅，既成，名曰「带经堂」。下劚地得山蓣，自然成玄武者，龟大於掌，首尾克全，蛇乃夭矫缠龟，犹世图状。张生以献。吾为再拜，烹而食之。既物理有是不可致诘者。
　　苑囿最盛宣和末。所谓艮岳正门曰阳华，亦五戟，制同宸禁也。自阳华门入，则夹道荔枝八十株，当前椰实一株。有太湖石曰「神运昭功」，高四十六尺，立其中，为亭以覆之。每召儒臣游览其间，则一璫执荔枝簿立石亭下，中使一人宣旨，人各赐若干，於是主者乃对簿按树以分赐，朱销而奏审焉。吾一日偶获侍从鲁公入，时许共赏椰实。一小璫登梯，就摘而剖之，诸璫人荔枝二枚，於是大璫梁师成者尽谔然。吾笑而顾之曰：「诸人久饫矣，且饶吾一路。」盖是时群璫多尚文字，妄相慕仰，咸以吾未始得尝故也。语此一梦，令人怆怅。
　　蒲中产梨枣，已久得名。昔唐太宗时，张本「太宗」作「元宗」。有凤仪止梨树上，因变肌肉细腻，红颊玉液，至今号「凤栖梨」也。至本朝时，一家独出一种，青袍琼肌，香脆甘寒，备众梨之美，又绝胜於凤栖。其人尝进御，後得文林郎，且以青肤足珍，类选人之衫色，因但号之曰「文林郎」。岁罕得稔，遇稔则但归诸碧油幙下，帅贰共分饷焉，他莫得入口矣。吾得於张守周佐，尝官蒲，故能道之。张名仲奭。吴本「仲奭」作「行翼」，张本作「作翼」。
　　雒阳牡丹，号冠海内。欧阳文忠公有谱言之备。然吾狂病未得时，尝侍鲁公入，应宣召延福宫赏花内宴，私窃谓海内之至极者也。及靖康初元，鲁公分司河南，吾独从鲁公行，时适春三月矣。略得见雒阳牡丹一二，始知九重之燕赏殆虚设，而文忠公之谱，其殆雅有未究者。因问诸雒阳人，为吾言：「姚黄，檀心碧蝉，生异花叶，独号『花王』。虽有其名，亦不时得，率四三岁一开。开或得一两本而已，遇其一必倾城。其人若狂而走观，彼余花纵盛，勿视也。於是姚黄苑圃主人，是岁为之一富。」吾又见二父言，吴本「二父」作「贡父」。元丰中神宗尝幸金明池，是日雒阳适进姚黄一朵，花面盈尺有二寸，遂却宫花不御，乃独簪姚黄以归。至今传以为盛事。
　　维扬芍药甲天下，其间一花若紫袍而中有黄缘者，名「金腰带」。金腰带不偶得之。维扬传一开则为世瑞，且簪是花者位必至宰相，盖数数验。昔韩魏公以枢密副使出维阳。吴本「出」下有「镇」字。一日，金腰带忽出四蘂，魏公异之，乃燕平生所期望者三人，与共赏焉。时王丞相禹玉为监郡，王丞相介甫同一人俱在幕下，及将燕，而一客以病方谢不敏。吴本作「赴」。及旦日，吕司空晦叔为过客来，魏公尤喜，因留吕司空。合四人者，咸簪金腰带。其後，四人果皆辅相矣。或谓过客乃陈丞相秀公，然吾旧闻此，又得是说於吕司空，疑非陈丞相也。是後鲁公守维扬，金腰带一枝又出，则鲁公簪之，而鲁公亦位极。未几，叔父文正公亦尝守维扬。一旦金腰带又出。而维扬人大喜，贺文正公之重望，亟折以献。然花适开未全也，文正公为之怅然，亦簪而赏之焉。久之，文正公独为枢密使，後加使相、检校少保，视宰相思数。噫，一花之异，有曲折与人合，乃若造物戏人乎？
　　嘉靖庚戌孟冬，雁里草堂缮写。仲冬三日校毕。
   校勘记
　　    [一]次重三两二钱  「重」原作「二」，据学海本改。
　　    [二]有远村号绿含  「含」学海本作「舍」，小史、说郛、说库诸本并同。
　　
　　
　　
   附录
　　    一
　　铁围山丛谈六卷，有宋蔡絛氏撰。上自乾德，下及建炎，中间二百年轶事，无不详志备载，亹亹动听。至於北伐之繇，靖康之祸，则诿咎於王黼诸人，且曰：「是实戎首，吾父不与也。」呜呼，酿靖康之祸者，非伊父而谁哉！谨按，崇宁初，蔡京与修哲宗实录，至比王安石於圣人，故其始终祖述者，王氏父子遗志也。愚尝谓宋朝朝局，譬如养大疽於头目之上，种其毒者为王安石，溃其毒者为王黼诸人，中间养成祸乱至於不可救者，则为蔡氏父子。而犹曰无罪乎哉？丙申秋杪偶阅丛谈，因书其误国之繇，令後之学者有所考云。丙申立冬前一日题於疁城学，宽山识。
　　    二
　　旧藏蔡絛丛谈，得於璜川吴氏者，误书棘目，几不容读。此则读书敏求记所谓雁里草堂旧写本也，楮墨虽古，脱缪略同。再假涉园藏本，互相雠比，又以他书寻绎之，稍有条理矣。案絛为蔡京季子，京最锺爱，助父作奸，罪与攸等。逮投窜南荒，不知自诵，犹复文奸怙恶，肆其论说，冀求白於当世，亦已愚已。更于其父一切滥恩固宠之事，幸清议之偶逃，为士论所不齿者，犹津津而乐道之，是非羞恶之心澌灭殆尽。梁溪费衮斥为无忌惮之小人，宜矣。顾其纪述建隆、乾德以来轶事，历历在目。嗜古之士，或於稽典故，资博识，助谈谐，时有取焉。刻梓以传，是亦圣人不以人废言之旨欤？卢学士抱经堂本有宽山一跋，其指陈靖康祸乱之繇，颇得要领。养癰贻患，絛虽百喙，何所置辨哉！因竝录而存之。
　　乾隆四十六年，岁在辛丑，十二月朔，歙西鲍廷博识。
　　    三
　　费衮梁溪漫志卷九
　　蔡絛奸人，助其父为恶者也。特以在兄弟间粗亲翰墨，且尝上书论谏，故在当时稍窃名，著书甚多。大抵以奸言文其父子之过，此固不足怪。至丛淡所载，其家佞幸滥赏、可丑可羞之事，反皆大书特书以为荣。此乃窜南荒时所作，至是犹不悟，真小人而无忌惮者哉。
　　    四
　　四库全书总目提要卷一四一子部小说家类
　　铁围山丛淡六卷，浙江鲍士恭家藏本。宋蔡絛撰。絛字约之，自号百纳居士，兴化仙游人，蔡京之季子也。官至徽猷阁待制。京败，流白州以死。宋史附载京传末，称宣和六年京再起领三省，目昏眊不能视事，悉决於絛。凡京所判，皆絛为之，且代京入奏。由是恣为奸利，窃弄威柄，宰臣白时中、李邦彦惟奉行文书。其罪盖与京等。曾敏行独醒杂志则载絛作西清诗话，多称引苏、黄诸人，竟以崇尚元祐之学，为言者论列。盖虽盗权怙势，而知博风雅之名者。陈振孙书录解题称西清诗话乃絛使其客为之。殆以蔡攸领袖书局，懵不知学，为物论所不归，故疑絛所著作亦出假手。然此书作於窜逐之後，党与解散，谁与捉刀，而叙述旧闻，具有文采，则谓之骄恣纨绔则可，不能谓之不知书也。书中称高宗为今上。谢石相字一条，称中原倾覆後二十一年，为绍兴十七年。徽宗买茴香一条，称中兴岁戊辰，为绍兴十八年。又赵鼎亦卒於绍兴十七年，而此书记鼎卒後王趯坐调护鼎被劾罢官，过白州见絛之事。是南渡後二十余年尚谪居无恙，亦可云倖逃显戮矣。絛所作北征纪实二卷，述伐燕之事，陈振孙谓其归罪童贯、蔡攸，为蔡京文饰。此书所叙京事，亦往往如是。如史称京患言者议己，作御笔密进，乞徽宗亲书以降。絛则称政和三四年上自揽权纲，政归九重，皆以御笔从事。史称京由童贯以进，又称宦官宫妾合词誉京。絛则称京力遏宦官，遏之不得，更反折角。史称范祖禹、刘安世皆因京远窜。絛则谓京欲援复安世及陈瓘而不能，己则与祖禹子温最相契。其巧为弥缝，大抵类此。惟於其兄攸无恕词。盖以攸尝劾絛，又请京杀絛故也。至於元祐党籍，不置一语。词气之间，颇与其父异趣。於三苏尤极意推崇，而丁仙现一条，乃深诋王安石新法。则仍其西清诗话之旨也。他如述九玺之源流、元圭之形制、九鼎之铸造、三馆之建置、大晟乐之官律，及徽宗五改年号之义，公主初改帝嬴、後改帝姬之故，宣和书谱、画谱、博古图之缘起，记所目覩，皆较他书为详核。以及辨禁中无六更之例、宫花有三等之别、俗谚「包弹」之始、粤人鸡卜之法、诸葛氏笔、张滋墨、米芾研山、大观端研、玻璃母、龙涎香、蔷薇水、沈水香、合浦珠、镇库带、藕丝镫、百衲琴、建溪茶、姚黄花诸条，皆足以资考证，广异闻。又如陈师道後山诗话称苏轼词如教坊雷大使舞，诸家引为故实，而不知雷为何人。观此书，乃知为雷中庆，宣和中以善舞隶教坊。三经新义宋人皆称王安石。观此书，乃知惟周礼为安石亲笔，诗书二经实出王雱。又徽宗绘事，世称绝艺。观此书，乃知皆画院供奉代为染写，非真自作，尤历来赏鉴家所未言。其人虽不足道，以其书论之，亦说部中之佳本矣。文献通考作五卷。此本实六卷，或通考为传写之误欤。
　　    五
　　清周中孚郑堂读书记卷六四
　　铁围山丛谈六卷，知不足斋丛书本。床蔡絛撰。--絛字约之，自号百衲居士，仙游人，蔡京之季子也。官至徽猷阁待制。京败，流白州以死。--四库全书著录，书录解题、通考及焦氏经籍志俱作五卷，惟钱氏读书敏求记三所载系明嘉靖庚戌雁里草堂旧写本，其卷数与是本合。盖是本即钱氏所藏本校刊也。旧皆作五卷者，殆传写之误欤。是书乃其谪郁林博白时所作，故以其地之山名书。其书上自乾德，下及建炎，中间二百年轶事，无不详志备载，亹亹动听，然多为其父文过饰非，与所作北征纪实归罪於童贯、蔡攸者，同一用意。攸即其长兄，於此编亦不少宽假，盖有宿怨未消，借记述以报之耳。其人实不足道，而其书尚有足取者，以其久直中禁，所记徽宗时一切制作始末，究典传闻者不同，故多足以资考证焉。此本鲍渌饮以钱氏旧本开雕，而以璜川吴氏、涉园张氏钞本参校，并为之跋。又从卢氏抱经堂本附录宽山不著名氏一跋於後。说郛、说海、历代小史均节录一卷云。
　　    六
　　余嘉锡四库全书总目提要辨证
　　铁围山丛谈六卷。--宋蔡絛。--曾敏行独醒杂志载絛作西清诗话，多称引苏、黄诸人，竟以崇尚元祐之学，为言者论列。盖虽盗权怙势，而知博风雅之名者。
    嘉锡案：宋会要第一百册职官六十九。云：「九月十三日，重和五年。徽猷阁待制、提举万寿观蔡絛勒停，以言者论其撰西清诗话多用苏轼、黄庭坚之说故也。」可与独醒杂志互证。又云：「四月六日，宣和六年。提举上清宝录宫兼侍读蔡絛罢侍读，提举亳州明道宫，以其僻学邪见，除迩英非所宜也。继又诏絛出身敕可拘收毁抹。」所谓僻学邪见，盖即指其崇尚元祐之学也。
　　徽宗绘事，世称绝艺，观此书，乃知皆画院供奉代为染写，非真自作，尤历来赏鉴家所未言。
　　案铁围山丛谈卷一云：「祐陵在藩时，初与王晋卿詵、宗室大年令穰往来，而大年又善黄庭坚，故祐陵作庭坚书体，後自成一法。时亦就端邸内知客吴元瑜弄丹青。元瑜者，画学崔白，书学薜稷，而青出於蓝者也。後人不知，往往谓祐陵画本崔白，书学薜稷，凡斯失其源派矣。」又卷六云：「太上皇在位时属升平，手艺人之有称者，棊则刘仲甫，琴则僧梵如，教坊琵琶则有刘继安，舞有雷中庆，笛有孟水清，此数人者，视前代之伎，一皆过之。独丹青以上皇自擅其神逸，故凡名手，多入内供奉，代御染写，是以无闻焉耳。」全书自此二条之外，无复言及徽宗绘事者。提要所称，盖即指卷六此条。然絛既谓徽宗自擅丹青神逸，则非不能渲染，全恃捉刀者，观其卷一一条，知徽宗尝学画於吴元瑜，元瑜画学崔白，徽宗画亦似崔白。然则絛虽言画院供奉常代徽宗染写，实未尝言徽宗绝不自作也。提要误会絛意，遂谓徽宗之画皆非自作，一若徽宗於绘事全无所解者。以此惎赠鉴家，恐赏鉴家不乐闻也。考岳珂桯史卷四云：「康与之在高皇朝，以诗章应制，与左璫狎。适睿思殿有徽祖御画扇，绘事特为卓绝。上时持玩流涕，以起羹墙之悲。璫偶下直，窃携至家，而康适来，辄沘笔书一绝於上曰：『玉辇宸游事已空，尚余奎藻绘春风。年年花鸟无穷恨，都在苍梧夕照中。』璫出见之，大恐，明日伺间叩头请死。上大怒，亟取视之，天威顿霁，但一恸而已。余尝见王卢溪作宣和殿双补图诗曰：『玉琐宫扉三十六，谁识连昌满宫竹。内苑寒梅欲放春，龙池水暖鸳鸯浴。宣和殿後新雨晴，两鹊蜚来相对鸣。人间画工貌不成，君王笔下春风生。长安老人眼曾见，万岁山头翠华转。恨臣不及宣政初，痛哭天涯观画图。』」此皆以当时之人，咏当时之事，都言徽宗御笔渲染。使其纯出自画院供奉之手，高宗何必置之案头，至于把玩流涕，且亦恶肯认他人笔迹为先皇手泽乎？或者以为小说叙事，诗人咏物，皆不可尽据。则更考之建炎以来系年耍录卷一百云：「李纲献太上皇帝所赐画二轴，诏还以赐纲。先是纲以二帝所赐御笔刻石，送右仆射张浚。上闻之，欲见上皇真迹，纲因以赐物上。」使徽宗竟不能画，皆由画院代笔，则其画本非真迹，高宗何以必欲见之乎？提要之说不足信，明矣。礼亲王昭槤啸亭杂录卷八云：「五国城在今伯都讷地方，乾隆中，副都统绰克托筑城，掘得宋徽宗所画鹰轴，用紫檀匣盛，瘗千余年，墨迹如新。」此必徽宗在中国所画，携以自随者。画院代笔，恐不若是之珍重也。元汤垕画鉴云：「徽宗性嗜图画，作花鸟山石人物入妙品，作墨花墨石间有如神品者。历代帝王能画者，至徽宗可谓尽意。当时承平之盛，四方贡献珍禽异石奇花佳果无虚日。徽宗乃作册图写，每一枝二叶，十五版作一册，名曰宣和睿览集，累至数百及千余册。予度其万几之余，安得工致至於此。要是当时画院诸人仿效其作，特题之耳。然徽宗亲作者，予自望而识之。」是则徽宗之画，有画院仿效者，有亲作者，与蔡絛之言合。赏鉴家当以此为定论。又案提要此篇考证颇详，而於其书命名之义，未尝论及。近人文廷式纯常子枝谈卷三十三云：「铁围山，佛家多言之，然皆与丛谈之义不相关涉。後阅永乐大典卷二千三百四十引元一统志云：铁围山在兴业县南五里，旧经云有四门。东门砌石路通人行。中有磻石，上有二牛迹，深三尺，长二尺。其中岩窦深邃，泉流不涸。南门山半有土基一，阔四五丈，俗传古之敌楼。西北二门多石山，少林木，阴闇如夜，不通人行，猿猱麋鹿来往其间。据经所载，即古之铁城。蔡絛以坐父京累，贬白州，尝游息於此，作铁围山丛谈。然後知絛之书名盖出於此。」是亦读此书所当知者，故具录之。
　　
   （完）
