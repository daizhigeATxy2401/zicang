锦带书 梁 萧统撰 

　　●目录 

　　钦定四库全书提要 
　　太蔟正月 
　　夹锺二月 
　　姑洗三月 
　　中吕四月 
　　蕤宾五月 
　　林锺六月 
　　夷则七月 
　　南吕八月 
　　无射九月 
　　应锺十月 
　　黄锺十一月 
　　大吕十二月 

　　●钦定四库全书提要 

　　锦带一卷旧本题梁昭明太子萧统撰陈振孙书录解题又云梁元帝撰此事俪语在法帖中章草月仪之类详其每篇自序之词皆山林之语非帝冑所宜言且词气不类六朝亦复不类唐格疑宋人案月令集为骈句以备笺启之用后来附会题为统作耳今刻本昭明集中亦有之题曰十二月启然昭明集乃后人所辑非其原本未可据以为信也 

　　●锦带书 

　　梁　　萧统　　撰 

　　○太蔟正月 

　　伏以北斗周天送元冥之故节东风拂地启青阳之芳辰梅花舒两岁之装柏叶泛三光之酒飘飖余雪入箫管以成歌皎洁轻氷对蟾光而写镜敬想足下神游书帐性纵琴堂谈丛发流水之源笔阵引崩云之势昔时文会长思风月之交今日言离永叹参辰之隔但某执鞭贱品耕凿庸流沈形南亩之间滞迹东皋之上长怀盛德聊吐愚衷谨凭黄耳之传伫望白云之信 

　　○夹锺二月 

　　伏以节应佳辰时登令月和风拂迥淑气浮空走野马于桃源飞少女于李径花明丽月光浮窦氏之机鸟弄芳园韵响王乔之管敬想足下优游泉石放旷烟霞寻五柳之先生琴尊雅兴谒孤松之君子鸾凤腾翩成万世之良规实百年之令范但某席户幽人蓬门下客三冬勤学慕方朔之雄才万卷常披习郑元之逸气既而风尘顿隔仁智并乖非无衰侣之忧诚有离羣之恨谨申数字用展寸诚 

　　○姑洗三月 

　　伏以景逼徂春时临变节啼莺出谷争传求友之音翔蘂飞林竞散佳人之靥鱼游碧沼疑呈远道之书燕语雕梁状对幽闺之语鹤带云而成葢遥笼大夫之松虹跨涧以成桥远现美人之影对兹节物宁不依然敬想足下声驰海内名播云间持郭璞之毫鸾词场月白吞罗含之彩凤辩囿日新某山北逸人墙东隐士龙门退水望冠冕以何年鹢路颓风想簪缨于几载既违语嘿且阻江湖聊寄八行之书代申千里之契 

　　○中吕四月 

　　节届朱明晷锺丹陆依依耸葢俱临帝女之桑郁郁丹城并挂陶濳之柳梅风拂户牖之内麦气拥宫阙之前敬想足下声闻九皋诗成七步涵蚌胎于学海卓尔不羣蕴抵鹊于文山俨然孤秀但某穷途异县岐路他乡非无阮籍之悲诚有杨朱之泣每遇秋风振响鹑惊子夏之衣夜月流辉鹊绕将军之树既乖连璧之契终隔断金之情中心藏之卑诚至矣今因去鴈聊寄刍荛如遇回鳞希垂玉翰 

　　○蕤宾五月 

　　麦陇移秋桑律渐暮莲花泛水艳如越女之顋苹叶漂风影乱秦台之镜炎风以之扇户暑气于是盈楼涷雨洗梅树之中火云烧桂林之上敬想足下追凉竹径托荫松间弹伯牙之素琴酌嵇康之绿酒纵横流水酩酊颓山实君子之佳游乃王孙之雅事某沈痾漳浦卧病泉山顿怀刘干之劳镇抱相如之酷是知枯荣莫测生死难量验风烛之不停如水泡之易灭聊申弊礼以代劳人伫覩芳词希垂愈疾 

　　○林锺六月 

　　三伏渐终九夏将谢萤飞腐草光浮帐里之书蝉噪繁柯影入机中之鬓濯枝迁而潦溢芳槿茂而发荣山土焦而流金海水沸而漂烁敬想足下藏形夜月遁迹氷床披庄子之七篇逍遥物外玩老日?冉之两卷恍惚怀中但某白社狂人青缃末学不从州县之职聊立松鹤之间时假德以为邻或借书而取友三千年之独鹤暂逐鸡羣九万里之孤鹏权濳燕侣既非得意正可忘言诸不具申应俟面会 

　　○夷则七月 

　　素商惊辰白藏届节金风晓振偏伤征客之心玉露夜凝直泫僊人之掌桂吐花于小山之上梨翻叶于大谷之中故知节物变衰草木摇落敬想足下时称独步世号无双万顷澄波黄叔度之器量千寻耸干嵇中散之楷模但某一介庸才二隅顽学怀经问道不遇披云负笈寻师罕逢见日俛仰兴叹形影自怜不知龙前不知龙后莺鹏虽异风月是同幸矣择交希垂影拂 

　　○南吕八月 

　　一叹分飞三秋限隔遐思盛德将何以伸白云断而音信稀青山暝而江湖远敬想足下羽仪胜侣领袖嘉宾倾玉醅于风前弄琼驹于月下但某登山失路涉海迷津闻猿啸而寸寸断肠听鸟声而双双下泪当以黄花笑冷白羽悲秋既传苏子之书更泛陶公之酌聊因三鸟畧叙二难面会取书不能尽述或叨风念不黜鱼缄 

　　○无射九月 

　　宿昔亲朋平生益友不谓穷通有分云雨将乖既深伐木之声更问采葵之咏属以重阳变叙节景穷秋霜抱树而拥柯风拂林而下叶金堤翠柳带星采而均调紫塞苍鸿追风光而结阵敬想足下秀标东箭价重南金才过吞鸟之声德迈怀蛟之智但某衡门贱士瓮牖微生既无白马之谈且乏碧鸡之辩叹分飞之有处嗟会面以无期聊申布服之言用述并粮之志 

　　○应锺十月 

　　节届元灵锺应阴律愁云拂袖带枯叶以飘空朔气浮川耳?央危楼而迭迥胡风起截耳之冻赵日兴曝背之思敬想足下山岳锺神星辰挺秀濳明晦迹隐于朝市之间纵法化人不混乡闾之下某陋巷孤游穿墙自活终朝息爨若孔子之为贫竟日停炊如范生之在职牛衣当被畏见王章犊鼻亲操恐逢犬子虽此惭贱而不羞贫绮服有时此言何述 

　　○黄锺十一月 

　　日往月来灰移火变暂乖语嘿顿隔秦吴既传苏李之书更共范张之志冷风盛而结鼻寒气切而凝唇虹入汉而藏形鹤临桥而送语彤云垂四面之叶玉雪开六出之花敬想足下世号氷壶时称武库命长袂而留客施大被以招贤酌醇酒而拒切骨之寒温兽炭而祛透心之泠某携戈日久荷戟年深挥白刃而万定死生引虹旗而千决成败退龙剑而却步月下开营进鲸鼓而横行云前起阵徒劳斩斫岂用功勋诸不具陈谨伸微意 

　　○大吕十二月 

　　分手未遥翘心且积引领企踵朝夕不忘眷友思仁行坐未舍既属严风极冷苦雾添寒氷坚汉地之池雪积袁安之宅敬想足下栖神鹤驾眷想龙门披玩之间愿无损德某种?贱士卖饼贫生入爨灶以扬声不逢蔡子驾盐车而显迹罕遇孙阳徒怀叩角之心终想暴腮之患既为久要聊吐短章纸尽墨穷何能恳露 

　　休圃翁注锦带序云梁昭明太子锦带叙陈情事启发后人淮南子曰锦带者灿烂身之富也实济旹之端助文之备也遂锓诸枣以作儿曹月课马氏通考又云梁元帝撰比事俪语在法帖中章草月仪之类也余考元帝纪昭明太子传俱不载未知确是谁作坊刻昭明集中题云十二月启或又云昭明方九岁时述以锦带十二葢法一年十二月之节令气候也岂永福省中秘籍至元帝时始流布人间耶端临与休圃翁时代不甚相隔何抵牾至此休圃翁杜姓门名宋大观间南湖人注大繁冗未录第休圃翁序作于己丑正月一日余跋适成于己丑正月一日亦异事也琹川毛晋识 

　　锦带书终
