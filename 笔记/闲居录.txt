闲居录 
　　
　　提要
　　
　　《闲居録》一卷，元吾衍撰。衍有学，古编已着録，是书乃衍札记手稿。陆友仁得于衍，从父家録而传之，犹未经编定之夲。故皆随笔草创，先后不分次序，字句亦多未修饰，其中如《驳戴侗六书故妄造古篆》一条，《辨徐铉篆书笔法》一条，皆与学古编互相出入。盖先记于此册，后采入彼书，而初稿则未削除也，然零玑碎玉往往可采。如《辨颜氏家训误解》，《匆匆辨魏伯阳叅同契误》，《以易字从日月辨》，《杜甫非不咏海棠语》，皆有识。惟《论尧典中星以为四时》，皆以戌刻为昏，未免武断。《论借书一瓻》，谓以瓮盛卷轴，亦为穿凿。以及《论奥灶字与尔雅相违》，论伍伯字不考，《后汉书祢衡传》以为唐人行杖之数，皆不免于疎漏。其它杂谈神怪，亦多芜杂。以衍学夲淹通艺，又精妙，虽偶然涉笔，终有典型。故仍録存之，以备节取焉。
　　
　　昔有老叟，垂黄髪，容貌甚异。捧一竹箧，中有木佛经卷，香炉之类。行且拜，曰：今年大熟,春即出秋至,不知何往。自是岁皆丰稔。至元丁亥岁，忽不出。遂大水，自后莫知死生。岁亦不复前稔矣。余祖母年七十余，云自幼见之形容，亦只如此。
　　
　　　　孤竹君，姓墨（音眉）名台（音怡），初见孔丛子注中，子名伯辽，见周昙《咏史诗》，注：伯当作仲。
　　
　　　　越士王荣仲，不能通训诂，见古书辄不悦。一日见楚词，叹曰：作文如此艰涩，宜乎投水死也。闻者笑之。
　　
　　　　蒋洎，字景裴，居葛岭寳胜寺东庑之偏扁。其室曰自庵，人因称之无儋石储，而巾褐不完晏如也。好抄书，而床头及灶侧，尘积者三百余，束然草草不可读，彼自能识也。名公士大夫多器之，每一入城，访诸公，必终日既归。白土书名者，乂满矣。然淳朴多轻信，或戏以虚名，绐之次日，必询其何人而欲往。谢年七十余，而筋力不衰。一日，余于丁氏家观降仙，忽灰书曰：可迎蒋地仙。已而，蒋至，众皆异之。已而复书曰：吾别公百四十余载，今会于此。甲午当复会矣。是时去甲午尚逺，及甲午，人皆为之忧，而蒋无恙。遂以昔日扶箕者之妄，后四歳冬，忽病，问其日则甲午也。平生所藏旧画古器之类，有崔氏者取去。为之易棺椁，云将病之，先入城而归。有滑稽者，以白土书满门，烛之，皆城中算命名字，余知其不祥，乃命尽之先兆也。（蒋晋陵人） 
　　
　　　　晚宋之作诗者，多谬句。出游必云策杖，门户必曰柴扉。结句多以梅花为说，尘腐可厌。余因聚其事为一絶，云：烹茶茅屋掩柴扉，双耸吟肩更捻髭，策杖逋仙山下去，骚人正是兴来时。可为作者戒也。
　　
　　　　蒋景裴尝，诵存诚上人诗云：别后多游沧海东，忽携诗卷到山中，立谈数语飘然去，满径松花落午风。余甚爱之。 
　　
　　　　越人孙起岩，来杭与友人游旧内。时内已为兴元寺，有大阁，旧常朝殿所为也。夜宿其侧，至四鼔，大呼，一寺皆惊，乃其魇也。既寤，尚不能言，已而问之，曰：梦登阁，为衣朱紫者数人执，而责之汝不能作诗，辄敢登此，欲驱之，得一人觧，遂得释。杜子美诗成泣鬼神，信矣。
　　
　　　　杜甫无海棠诗，相传谓其母名海棠，故讳之。余尝观李白李贺等集，亦无之。岂其母亦同名耶？则知蜀中多海棠，以时人往往入诗，若后宋之言梅花，特厌而不言耳。凡作新物，必忌不吉等事，而修造屋舍，乃买故荐剉为泥，壁草筋。故荐多是易箦所弃。乞人取以収利，勿用可也。 
　　
　　　　俗称徐铉篆字中心，一篆浓墨。言用笔直，非也。笔直，当分开。浓墨在两旁，安得当中。 
　　
　　　　宜兴周将军庙傍，有净耳者居焉。一夕忽梦使者召，曰：将军命尔明日可来。寤而思之，此地无所谓将军者。必庙神也。遂斋洁以往顾，神像颇大，燕巢在其耳。遂去之复以巾拭净，再拜而出。是夜，复梦将军语之曰:为吾治耳,甚善.无以酬汝,今与汝一臂力,自后举重物皆若轻焉。其土人多言之。
　　
　　　　钱翼之言，钱唐人李氏，过昆山，见竒石取之，欲种菖蒲，恐伤其峰，因置之衣笥中。至王泾登舟，舟人疑其重，以为载寳，因夜俟其熟，寐斧杀之，并其童死焉。无益害身，知命者宜戒。 
　　
　　　　至元间，释氏豪横扬总统，发掘坟墓，夺取宫观，孤山和靖坟亦被发。然无他物，但得一寳玉簮，尸已空矣。其亦仙者耶。王元章有诗云：生前不系黄金带，身后空余白玉簮。后乂凿灵鹫山壁，为佛像。时小民之无頼者，多为僧，以逞奸。王复有诗曰：白石皆成佛，苍头半是僧。亦佳王总管，宋之老兵也。宋亡，失志，尝以蒲席为衣，或寄宿道院。及市井人家，自称王总管。然每到之处，辄利故人，争邀之，然多不往。诸酒馆或遇其来急，以酒与之，乃满饮掷杯于地，而去。则其家终日获利倍于他日。皆呼为利市先生。尝客石函桥许公道院，夜立以寐时。方大雪，牛羊多冻死，王乃解衣入水，扣氷而浴，既出，汗流如雨，真异人也。平生每狂歌，人听，以卜休咎多验也。
　　
　　　　宋之末年，姑蘓卖饼家检所鬻钱，得冥币焉。因怪之。每鬻饼不识其人，与其钱久之，乃一妇人也。迹其妇，至一塜而灭，遂白之官。启塜，见妇人卧柩中，有小儿坐其侧。恐其为人所觉，必不复出，饿死小儿。有好事者收归，养之与常人无异，不知其姓，乡人呼之曰：鬼官人。国初时犹在，后数年方死也。 
　　
　　　　大徳九年七月，大雷击仙林寺佛殿，取帝释五藏塑像，被击，遂作惊愕之状。亦释氏之耻也。
　　
　　　　深衣方领，《正经》曰：曲袷如矩。后世不识，矩乃匠氏取方曲尺，强以斜领为方。而疑其多添两襟，制度遂失，若裁作方，盘领即应如矩之义。续衽乃所添两襟也。更加钩起钮于肩上，即是钩边。若以斜为方，岂圣人正心之意。朱文公只作直领，而下裳背后六幅，正面六幅，分两旁。若交其领，无乃背阔。而前狭又肋下两缝，向前或剪圆裳。旁曰钩边。尤为可笑。只按《深衣》《玉藻》二篇，正经制度自见。世儒自不考耳。
　　
　　　　沈道士卖蘸筵符箓，居北桥。未几，以下丸屋廉，可僦。遂以一屋之费，而得二室焉。乃大为印造之所。有粘缀者，令孕妇为之。先月余，忽粘寳箓婢暴死。不数日，忽雷震其邻卖罐■〈爊，匕代灬〉家。徐五沈在徐舍，见雷神以帝言责之，仍以斧挥其首，遂仆地良久。乃苏时，有二道士在旁，并无所闻，但见火光。沈自此竟病，心常恐，惧战栗口不能言，盖丧其阳故也。如此数年，终莫能愈。足以为亵渎之戒，亦大徳九年事。 
　　
　　　　大徳间，州学皆设经师，为之者多非其人，利禄而已。一日，御史问礼记师，礼记何人述，竟不能答。或耳语之曰：戴胜。遽然曰：戴胜。降于桑其谬若此。其人已死，不欲书其名云。 
　　
　　　　杭州北郭，有僧曰礼公，性旷逹，尝闭门独酌，而举宾客之礼。从者皆笑，而礼自若，亦古人独酌劝影之类。 
　　
　　　　王右军兰亭序文，固自佳与文选并观，则无弘大之气，昭明之不取者，此也非，有他说。
　　
　　　　铜雀瓦砚，可比端石。及观古墓汉砖，与今世砖无异，则知古人砖瓦之土剂，不可同也。
　　
　　　　俗儒谈易，多鄙象数，干九坤六，干天坤地，非象数。而何《夜游録》有言彖象，皆假畜兽以名彖。为大豕行，则俯首一望，而全体皆见。故统论一卦之体，取以喻之象，有六牙。故六爻之义，取以喻之，又按《说文》苍颉易字，象蜥易形，蜥易善变，则知古人托之以喻其变，不疑也。或言日月为易，按易字无从日月之说，而伏羲画卦时，但云八卦。重卦之后，以其变化无尽，故有变易之名。不可以日月为惑也。 
　　
　　　　任叔实，言近岁，四明有人于地中得一陶器，作虎形，仰首张口，其人疑为酒尊。盖古之溺器，虎子是也。
　　
　　　　毛诗三百余篇，多出委巷之言，而典雅若此。后世语言，略牵文义，匹夫已莫能晓。秦有偶语诗书之禁，黔首之愚，本诸此乎? 
　　
　　　　释氏书言明帝时，佛法入中国。有鄙其教法者，僧请为三坛，以佛书与儒道书并焚，二者皆灰，而佛书卷轴无恙。既云佛书初来，皆是贝叶，何有卷轴。昔秦焚书，万世罪之。明帝有此，尚得谥为明乎 ！
　　
　　　　阴阳之气激而为雷，理自然也。而往往雷击之地，掘得斧楔，而穿柄处有孔，圆半寸许，两面交碾参差，有孔若玉工所造，似石非石，大率类古陶器亦有。化为玛瑙色者，殊不可晓。楔形如木工铲斧，类钺。
　　
　　　　世俗言：腊雪一尺，蝗遗子入地一丈。以其尺雪之水，可渗入地一丈云。
　　
　　　　尧典定中星以戌为昏，世俗称黄昏戌。是后世不问日之长短，但以地上日入为昏，日短则不及。戌星未中也。《说文》谓火死于戌，是日至戌，乃无光耳。或言日行今古不同，及考诸厯，至今仲冬日躔，星纪即月令之日，在斗也。日躔在斗，至戌时则昴星正中日短，星昴无有差贷。何可言差。因知尧典，以日躔星纪戌时为昏，月令以日躔星纪之日。地上见日，为旦日入为。昏不知天者，一槩论之。故云差也。若能则一圎图，以二十八宿分十二次，舍剪为活盘，于外作一定盘，书十二时，环之午上子下，随四仲以日加。戌尧典中星见矣。太初厯，冬至日在牛，一度以中气言也。非日躔星纪之日也。尧日起虚，一度亦同斯义。 
　　
　　　　大德丁未，两浙饥，浙东为甚，越民死者殆尽。父食其子，以图茍存。戊申春，绕市卖越州观音现身图。云有妇人，至任氏语年事，谓昔年浙西荒，小儿能累甓为塔，拜念观音，遂获丰稔。而越民不顾，乃有此报。言讫，令任视壁，遂出。任见壁有观音如画，光眀满空，自是市井皆为小墖，互相夸尚，小民老稚相率绕街礼拜。殊可憎恶已。而问及越人，絶无是说，乃市中卖画之家，妄设此说为谋利之计，州府虽加警责，而愚民之惑自若焉。
　　
　　　　世有透光镜，似有神异，对日射影于壁，镜背文藻于影中一一皆见，磨之愈明。因思而得其说，假如镜背铸作盘龙，亦于面镜窾刻作龙，如背所状，复以稍浊之铜，塡补铸入，削平镜面，加铅其上，向日射影，光随其铜之清浊分明暗也。昔徐生操示余，因以告之，后数日家志行取去，忽坠地而碎。痕迹并见，果不出所度。云昔沈存中《笔谈》，甞载此镜，而不得其说，因记之。
　　
　　　　古人制乐，皆用律尺九，九九八十一分，琴瑟钟磬箫管等皆凖之。故八音克谐。后世琴瑟太长，长则声缓，笙不用匏，而用木，木实而声过。清钟太圎，圎则声清而揺，故不协也。生律之法，以积筭之难，人遂不学。今立简易之法，假如黄钟三分，损一下生林钟，即以纸条，依律尺九寸，裁断于三停中去一，即是林钟六寸林钟三分益。一上生太簇，亦以纸六寸，如前于三停外添一停，是添二寸共得八寸，上下损益皆如此。至蕤宾再起三分，益一上生之法，不费积算，律吕备矣。依此截竹大小如律歴志所说，加以清声随十二辰编之，即象鳯翼参差。若左右自外，而内合列编之则，两旁长，中央短，若乐图所画，仍以漆为底，即成雅音四清声，乃子丑寅卯四管之半截也。
　　
　　　　王道醒头药，行在有名，归附以来。其年已七十许，至元间，州府多贪婪之政，每货药于市，则大呼曰：把钞来，你醒也不醒。似有警耳。
　　
　　　　宋之末年，有狂士人于市井卖小儿学书字本，一贯三张。每遇人问，即随口成诗，亦张山人之类。时贾似道专政，每遭面骂，亦无如之何。其字本亦尝有买者已。而狂发必尽，撦碎衣服巾履，皆不暇顾。人多与之钱，归附后犹在至元壬午死于亲戚家云。
　　
　　　　戴光生，临江人，名道亨，有异术，能煮麻荚为油，松脂为蜡，与真皆无异。其它不可胜纪。每云游，即以此易饮食。咸淳间，多游好士之门，有欲得乆留者，辄粪秽其家，能坐化。立亡丙子之乱，尝寄食，余舍言勿忧兵革，吾能令汝辈运气而死，即无所苦，吾当相继终耳已而。归附，兵息。乃辞向所与交者，曰事定矣，且可无忧。遂归钱唐门外，九曲城下许公道院，尸解，不知其年。
　　
　　　　林回阳，名自然，临江人，善导引之术。咸淳间有朝士杨文仲，股上患赘，大可半斗，众医莫能治。有言其人，因召之，但相与对坐，教其导引运气，不数日而愈。因厚礼之。常游宜兴张公洞，见诸仙人与之饮酒，素不识字，忽作歌曰:访古老洞天,撞见神仙饮,三杯复三杯,又三杯,不觉醺醺醉,回头看人间,身在青烟外。尝自歌之或如曲调。或时如读书诵经，皆此词也。宋之末年，忽别去，不知所往，后数年，有道士见诸蜀山，呼之不应，追之不及。 
　　
　　　　沈铸善造铜鼎彛等，文藻古色皆可乱真。宣和以来一人而已。大德间死。有子绍其业，至大初，亦死。今所铸遂为异物云。 
　　
　　　　韩风子善修砚，有百碎砚，但不失元屑，修之若无损者。亦善修古铜器，惟砚为絶精。居蒲桥，四面土墙，门若狗窦，凡所用皆古器，夜宿匮中，与人言无尊卑，皆尔汝。尝得钱，即于酒市一举而尽，是亦异人耳，名文善。 
　　
　　　　云璈给丧事于宋，莫敢用。至元间，前驸马为今左丞，母丧，用之人遂因之。 
　　
　　　　韵书之作实本，于说文之谐声字，如珑笼浓丰怩，靡霏庐炉，份衯邗馯等类，皆以龙丰尼非卢，分干为谐声，而韵书分析为各韵。若能依说文谐声之法，别为通韵，则毛诗楚辞古赋选诗之韵，了然可知。若作唐人律诗，当止用近韵。
　　
　　　　古书无无字，惟《易》有之。其初本于蔡邕《石经》，无字多故隶法，从省道家书本于《易》，凡无字亦皆作无，后人云无字象天倾西北，直以俗书妄解耳。 
　　
　　　　秦方士徐市，又作徐福，非有两名市，乃古黻字。汉书未有翻切，但以声相近字音注其下，后人读市，作市廛字。故疑福为别名也。 
　　
　　　　《颜氏家训》云：世称匆匆，不知所由。按《说文》，匆者州里之旗，所以趣民事。故匆遽者，称匆匆大为谬悞。《说文》曰，匆者州里所建，旗象其柄，有三游杂帛，幅半异，所以趣民故。称匆匆又连书■〈施，勿代也〉字于下，云或从■〈方人〉（音偃），即周礼旗■〈施，勿代也〉之■〈施，勿代也〉。今《周礼》作从牛，亦悞也。匆字《说文》作悤解，曰多遽悤悤也，从心从悤声，当是此悤字。颜氏之说误。
　　
　　　　《礼记檀弓》：孔子过泰山侧，有妇人哭于墓而哀。夫子式而听之，使子路问之，曰子之哭也，壹似重有忧者，当以子之哭也壹为句。
　　
　　　　宋儒不识顾眄（音湎）字，皆读为美。目盼兮之盼，又不识盼字，而写作使民盻盻然之盻（音异）。又不识此盻字，而读为盼。今详之曰，从丏者音湎，从分者音攀字，去声从兮者，音异。
　　
　　　　《本草》《尔雅》言味酢，皆是醋字。今酒醋，乃古酬酢字，诛殊樗■〈木虖〉士土等字，今人亦皆互差。
　　
　　　　古今字有七变，一曰科斗书，苍颉观天地之文以意度为之，文字之祖。今之偏旁是也。以漆点木，故其文多似水虫，故曰科斗。二曰籀文大篆，史籀取苍颉形意配合为之，大篆是也。史籀所作，故曰籀文。三曰小篆，李斯省籀文之法，同天下书者也，以籀书为大篆，故此曰小篆。四曰秦隶，程邈以文牍繁多，难于用篆，因减小篆为便用之法，故不为体势，非今之隶书也。便于佐隶，故曰隶书。世传秦权，秦量刻文，即秦隶字。人不能别，亦谓之篆，误矣。或谓秦未有隶，且疑程邈之说，故详及之。五曰汉篆，汉器款识及诸印文是也。即秦之隶书也。六曰汉隶，蔡邕石经及诸汉碑之字是也。此体最为后出，皆有波法与秦隶同名，其实则异。又谓之八分云。七曰款识，诸侯本国之文也。古者诸侯书不同文，故形体各异。秦有小篆始一其法，近之学者取款识字为用。一纸之上齐楚不分人，亦莫晓其谬，今分作外法，故末置之。不欲乱其源流，使可考其先后。
　　
　　　　近世戴侗，以钟鼎文编六书。故不知者以其字便于用，无说文聱牙之患，多取之形古字。今杂乱无法，钟鼎偏旁不能全，有即以小篆足之，或一字两法，人多不知。■本音睘，加宀即为寰字，乃音作官府之官。村字本作邨，从邑从屯，今乃书为村字，从木从寸。又引杜诗无村眺望賖为证，谬悞甚矣。况《说文》无此村字，许慎引经汉时文，皆篆隶，乃得其宜。今侗引经，而不能精究经典，古文反以近世差，悞俗字以为证，镑铲锯尿屎等字依世俗字为钟鼎篆体，各有详注。卵字所解尤为不雅，编首字源分门类为次第，苍颉之法到此书为一厄矣。学者先观古人学书，方知其谬。
　　
　　　　喻天，有三喻。其圎则曰如弹丸。以斗建视日月之行，则曰如倚。盖言地包天中，则曰如鸡子中黄。
　　
　　　　天之黄道可见处暑后，秋分前，晴朗日没时。于高处向南视之，若虹霓斜畧，云气散，不散，入者是也。
　　
　　　　宋贾师宪所藏书画，皆有古玉一字印，相传是封字，又谓之缺角封，乃长字也。印大将及二寸，其篆法用李阳氷新意，盘屈成文，其前无此体，当是唐时所造古。
　　
　　　　神像皆跪坐，后世随俗，更坐大椅，已失古制。近又改为大像，长倍于人，而供具屋宇不复加大，何不思之甚耶。
　　
　　　　《山海经非禹书》，其间言鲧入羽渊，及夏后启等事，且又多祭祀鬼神之说，中间凡有政字，皆避去。则知秦时方士无疑。栁宗元喜其文，效之为《栁州山水记》，用其事为天对。
　　
　　　　何远《春渚纪闻》造雌黄定子法，秦皮栀子皂荚各一分，巴豆一粒，去皮黄明胶少许，同煎汁。和雌黄作定子，荫干造朱定子，药法同。
　　
　　　　曾子，名参，字子舆。当读为参，乘字不作梳簮切，言■〈方人〉，字子游■〈方人〉，旌旗之斿也，见《说文》。 
　　
　　　　至大改元，妇人首饰皆以金银作小钱，戴之谓之春钱。越明年冬，有铸钱之令。三年，春钱复行，用其先兆与。
　　
　　　　三代古铜皆炼铜，为之非水土所蚀，体质皆重。宋南渡后古铜絶无，士大夫所用唯句容新物，已时铜复艰得，不能重厚俗。以古铜轻为贵者，乃句容冶工言耳。 
　　
　　　　衮十二章，汉以后，次第重复。宋真宗时，金人贡一袭，日月在肩，星山在背，当时升龙与华虫相对，在左右袂也。古者冕十有二旒，取其蔽明，簪着于髪，后世增二十四旒，复以武束于额，簪无所容，乃虚设簪之本。末于额左右，其理甚乖。
　　
　　　　古称借书一瓻，还书一瓻。当作瓦瓮，承其书卷。古书无方册，恐其遗落耳。
　　
　　　　连昌宫词，有朝阳未升帘影黒，至今却挂珊瑚钩。岂得宫殿之帘，每旦旋挂也。
　　
　　　　陈州古墓俗云，高柴墓为冯马儿所发，初得石刻，曰逢马而破。遂发之不疑，然用力甚多，毒烟飞，箭皆随机轮而出，因断其机，得金铸禽鸟及玉甲片，若龙鳞状。其它异物，不可数计，至今尚有。藏者厚葬如此，恐非高柴墓，当是陈君冢耳。
　　
　　　　郑玄，陆玄朗皆以避讳，而称其字，宋儒知玄而不知玄朗者，颇多。 
　　
　　　　李贺集：《美人梳头歌》、《有所思》、《啁少年》等皆他人诗 
　　
　　　　世儒有言，谓李商隐作诗，为獭祭鱼，以其多检书册也。然商隐用事，善于点化，皆无牵强矫輮处，当是博览所致，非浅学所可议也。 
　　
　　　　周礼有玺节注，云若今印章也，但正面刻字，印于土上。季春出火木所生也，季秋内火水所克也。故火死于戌日，至戌而无光。
　　
　　　　韩昌黎文与语，孟出入而喜。玉川刘义东野等诗，至于自作亦效其语，何诗文不相同也。 
　　
　　　　嵇康《养生论》，有云齿居晋而黄。六臣竟不能解，及观医说方得其旨，云晋地多枣人，尝置之怀袖中，若蜀人之噉槟榔，则知甘味伤脾，故齿黄也。 
　　
　　　　月中斫桂，《酉阳杂俎》云呉刚李贺诗云，呉质当是名，刚字质也。寗戚饭牛，车下淮南子，作寗。戌则知名戚，字戌也。
　　
　　　　《三辅黄图》云秦作阿房宫，有磁石门，挟刃入者，空中胁而出之。夷人疑其有神，按古兵器多用铜，今石能胁乃用铁也。当是销兵铸金人之后，兵器全用铁也。 
　　
　　　　径山僧净权,字道衡,在陶山时因与县宰驱虎,见草色异,于地中得古铁鼎，有二丹存。马宰欲取之，即飞去，不获，惟取其鼎。权得其覆鼎砖，其中为丹气所熏处，已成白玉。又有古佛，六环铜锡，科斗竹简，墨迹古画皆人所无者。工于文章，既写与人，即不留稿，尝有南山诗云：紫气金丹晓，青霞玉井春，画牛曾寓意，鸣鹤更通神，乂好言葛稚，川陶隐居事。凡问权，未言名字，止言大，迂阔者即知为道衡矣，其清致有如此者。 
　　
　　　　汉《五行志》成帝元延元年，长安草城铁牡自亡，函谷门牡亦亡者也。晋灼曰牡，是钥者师，古曰所以下门者也，非出钥也，按说文■〈门外龠内〉字解曰门下，牡也当是。铸铁为牛，以承转轴，汉书注倒其语，遂致疑。
　　
　　　　古陶器，或言舜时物，按三代铜器至今存者多不完，舜时更远，陶益难完，当是秦铸金人之后，合为土器耳。
　　
　　　　看书板始于周邦彦，谓之倚书床，见美成文集。
　　
　　　　增冕为二十四旒，始于后周宇文赟。 
　　
　　　　钱唐僧思净，凿湖滨石为大佛头，其前留两石壁，正拥其肩意，在不觉与地相接。至元间，富民舍钱修寺，且去其左壁，以右壁凿为五指，古迹壊矣。唐人呼行杖者曰伍伯，别无他义，直以鞭笞之数至五百而止耳。 
　　
　　　　书室中修行法，心闲手懒，则观法帖，以其可逐字放置也。手闲心懒，则治迂事，以其可作止也。心手俱闲，则写字作文，以其可以兼济也。心手俱懒，则坐睡，以其不强役于神也。心不甚定，宜看诗及杂短古事，以其易于见者，意不滞于久也。心闲无事，宜看长篇文字，或经注，或史传，或古人文集，此又甚宜于风雨之际及寒夜也。又曰手冗心闲，则思心冗手闲，则卧。心手俱闲，则著作书字。心手俱冗，则思早毕其事，以宁吾神。
　　
　　　　曲名六么，按《琵琶録》云，本作録要，言録乐府之要也。康昆仑翻新曲，改为緑腰，后世作六么，因曲谱字法，而从省文也。
　　
　　　　黄鲁直《玄晖古印章诗》注云：谢玄晖若是谢朓，当是。玄晖字按北史元魏诸王，有名晖者，当是此耳。 
　　
　　　　舜生诸冯及冯妇等，皆音皮氷切，古不音符容切也，冯妇与徐夫人皆男子。 
　　
　　　　叶林字去文，钱唐人。与邓牧俱隠居大涤山，分地而居，或旬日不食，或一食。兼人清夜放游，则不避豺虎，白昼危坐，则客至不起。作为文辞，多世外语。邓则全效栁子厚也。大徳乙巳冬，忽驰书别亲故，云将他往，且诣邓言别。至丙午正月八日，平坐而化，年五十九。后十余日，邓知叶已化去，叹息曰：叶君出处与我同，奈何绐我言别，吾亦当长往耳。乃述叶君墓志，又于灯下取叶文集读毕，而终其平生，如叶解化无异。其文集皆藏洞霄山中云。
　　
　　　　古书皆卷轴，以卷舒之难，因而为折，久而折断，复为簿帙，原其初，则本于竹简绢素云。 
　　
　　　　有人藏得古玉小板，上作人首身，为玉版度，以浙尺长四寸半，阔八分，中有网纹若带状，当是汉厌胜玉人，若今之替代也。
　　
　　　　古之居室，西南隅曰奥东，南隅曰灶。王孙贾之问，是相对而言耳。又按庄子孔子读春秋老聃，据灶觚而听之，是宾位也。古人穴地为灶，故席地可慿其觚，今人谓灶曰东厨，尚存其旨。 
　　
　　　　周天三百六十五度，余四分度之一，以太阳日行一度较之，则四分度之一乃一日之三时也。三时不成一日，而日行有常，故积其余，分以四为，余归竒于扐，以象闰。是以所余之蓍，与前挂一相并成数也。五岁再闰，故再扐，而后挂复，以前所余蓍合为一，再如前法。一次总计两次之余，随阴阳数定画也。凡十二揲成六爻，变在其中，故云十有八变也。凡画爻法，天一为阳画，地二为阴画，余仿此，惟六为老阴画，为交九为老阳画，为重阳顺行，故七为少九，为老阴逆来，故八为少六，为老天地之数。五十有五，天虚三地，虚三共除六数，则四十九矣。此蓍数之本原也。 
　　
　　　　子在齐闻韶，三月不知肉味，太师挚在齐故也。
　　
　　　　孔子称逸民伯夷已下凡七人，惟朱张不言其行，是其隠操深逺，但闻其名耳。 
　　
　　　　天竺僧传公有苏子赤壁墨本，与今本有数字不同，呜呜然作焉郁乎，苍苍作蔚酾，酒临江作举酒，渺沧海之一粟作浮海盈虚者，如彼作嬴之，所共乐作共适。字法甚逸，当是初成，此作佳客在座，且诵且书，故心与神变，字随兴会而得。
　　
　　　　一日昼夜于百刻，为正百二十刻之说，始于后汉厌胜，于天道无取数。
　　
　　　　百日之说，非本诸释氏，礼曰士三月而葬，是月也，卒哭。后遂通用云。 
　　
　　　　古者丧礼三年，懐抱之义也。周末二十五月而毕，后世二十六月者，从孔子逾月则善之言耳。 
　　
　　　　欲知古尺，以小半两钱准之，言径寸也。欲知古秤，以大半两钱准之，言重如其文也。
　　
　　　　至大三年，夏雷击常州玄妙观殿柱下伏龙。龙去，而地成坎，柱悬坎上，有四石戴之，其石乃殿庭下者，若有人为之云揲。蓍法止从系辞，为正大衍之数，五十蓍数也。用四十有九，去一也，分而为二，以象两信，手两分，左天右地也，易天道也。故揲左不揲右，右当置而勿用。挂一以象三，以一蓍挂小指间，是人所用占者在此也。揲之以四，以象四时，是四四数之。看其余一二三也。若无余，则意改非，若后人之短思窘束也。
　　
　　　　世俗画老聃皆耳上长，反复垂向前，非也。当是耳末垂肩，如佛耳是也。李白诗神仙多古貌，双耳下垂肩，此言有理。 
　　
　　　　大定钱，每钱重一钱者，为真，唯酉字在上者，佳。
　　
　　　　造朱黄定子，每朱一两，用金定胶二，定皂角子仁十粒（仁须浸透方可用），亦煎成膏，与胶调匀，然后和朱。此法甚简，若雌黄只用半两，则大小与朱定相同也（皂子多蛀不若糊面代之加圎丹砂法无害于红）。 
　　
　　　　《琐碎録》云粉研令极细，以楮树汁调之，如校书时有误字，以此涂抹，则与纸无异，粉当用画家蒸粉，若无楮汁，止当用胶和面糊亦可。
　　
　　　　雌黄、银朱皆能损剥砚石，雌黄尤甚。
　　
　　 
　　
　　跋
　　
　　右《闲居録》，一名《闲中编》，鲁郡吾衍子行所草本，其间多子行自书。子行，太末人，工篆隶书，通声音律吕之说，读太玄经，号贞白处士，性放旷，髙不仕之节，自比郭忠恕，倨傲玩亵一世。遇人巧官善富，如虫蛆臭腐，将噬染已。其所厌弃者，诣门请谒，从楼上遥与语，吾出有间矣。顾吹洞箫，抚弄如意不辍，好刺讥轻侮。诗人文学士独盛推杭仇仁，近婺胡穆仲汲仲至谓，百年亡有所著书，凡数十卷。至大四年冬，子行以事逸去，不知所终，此策得之于其从父家。揽其遗迹，使人慨然。至正五年正月甲辰，养痾东阁捉笔以纪。呉郡陆友仁书。
　　
