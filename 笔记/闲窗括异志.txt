闲窗括异志 宋  鲁应龙
    海盐县本武原县，在秦属会稽，汉因之。《地理志》云：故武原有塘官。《寰宇记》云：广斥盐田相望。《汉地理》：县有盐官。东出五里有武原，王莽改为展武县。后陷为湖（拓湖是也），移于武原乡，改武原县，后改海盐县。汉安帝二年，又陷（当湖是也），移故邑城为故邑县。又移于海塘，为海塘县。唐景云二年，属苏州。先天二年废。开元五年复置。晋天福四年置秀州，遂属焉。县有向武原十八都十九都。然十八都分上下村。一在十八里堰下，与齐景交界；一在当湖，自湖首至界泾桥，与嘉兴交界。以德藏寺基及道院底籍都。十七都自有大易，十七都不应有二。况地理相接不同，不知何名。今止以上下十八都为定云耳。
    当湖在今县北五十里，南北十二里，东西六里。古老相传：地初陷时，有妇人产一物，若蛟蜃状。濯于水，遂陷一方，迤<辶里>从东北去。今有泖港，直通太湖。昨得石刻，乃唐吴郡陆府君墓铭，葬于苏州海盐县齐景乡当湖。则当湖之名旧矣。或云：鹦鹉洲图经不载，岂县未陷曾有此湖耶？曩岁渔者于湖中获一铁链，长不计极，舟满几覆，惧而弃之。或云系蜃于此。自汉迄今，上下千馀年，湖日浅，土日增，闻有于其中仿佛见其馀趾。
    金山忠烈王汉博陆侯姓霍氏，吴孙权时一日致疾，黄门小竖附语曰：国主封界华亭谷，极西南有金山咸塘，湖为民害，民将鱼鳖食之，非人力能防。金山故海盐县。一旦陷没为湖，无大神护也。臣汉之功臣霍（某）也，部党有力，能镇之。可立庙于山。吴王乃立庙，建炎间建行宫于当湖，赐名。显应尤著，乡民祈祷辄应，部下钱侯尤为灵著。王以四月十八诞辰，浙之东西，商贾舟楫，朝献踵至。自入四月至中旬末，一市为之鼎沸。闻有设祭于松柏间，祀其先亡，恸哭而反。谓之小岳庙，庙中铁铸四圣，由海而来，至今见存。
    绍兴间方腊叛，浙右惊恐。时鲁氏居东武，家尚单微。溃卒之留于苏秀，奔走四出，村落居民大不安。鲁氏家事真武，极灵。因祷，谋远迁以避难，神不许。未几，溃卒将及境，忽空中有黑旗现，瞑雾四合。卒大恐，引去，阉境获免。遂于市西建道院事之，至今有祷辄应。
    五显灵官大帝，佛书所谓华光如来，显迹婺源久矣，岁岁朝献不绝。淳中乡人病于涉远，乃塑其像，迎奉于德藏寺之东庑，建楼阁居之。祠之前素有井，人无汲者，自立祠后，人有汲其水饮之者，病辄愈。由是汲者，祷者日无虚焉。寺僧利其资，每汲一水则必令请者祷于神，得茭杯，吉，然后汲水，并以小黄旗加之上。自是请者日少，今亦不复验矣。
    古老相传：湖初陷，白沃史君跃马疾走不及，遂驻马以鞭指，得湖东南一角，水至不没，因立庙。迨今此地独高。又云兄弟三人，一在沙腰，一在乍浦，皆称白沃庙。
    德藏寺本宝兴寺，唐会昌元年置，光启初废。后唐清泰中，乡民丘邰即故基新之。大中祥符改今名，时改寺为宫，宫建炎复为寺，寺有两华亭，寺有水陆斋坛，往岁富民沈忠建。每设斋，施主虔诚则茶现瑞花。故花俨然可睹，亦一异也。
    东林施水院本定庵居士白莲道场，寺有藏，岁久弊甚。住持僧智祥力鸠众缘为之，仅成规模，其中实无所有。始寺有转藏，不问多寡，僧以一饼啖之，由是至者甚众。人有病祟，必以东林藏转之即愈。盖寺有神姓施，封护国公，为之打供，僧徒得以济。
    齐景乡县北四十里有庙在焉，图宅号齐景公庙，一云未明大王。古老相传：齐景公遵海而南，观于转附朝亻舞，曾游于此，立庙于斯。旧有碑，今磨灭不存矣。唐贞元十四年，太子左赞善大夫吴郡陆使君夫人汝南县君周氏墓志云：于嘉兴县，东界海盐县齐景乡青墩原西北茔。则齐景乡青墩之名旧矣。
    元丰末，秀州人家屋瓦霜后冰自成花，每瓦一枝，正如画家所为。折枝有大花如牡丹花叶者，细花如萱草海棠者，皆有枝叶，无毫发不具，虽巧笔不能为之。以纸摹之，无异石刻。
    宝圣石佛院在嘉兴县东南，唐至德二年于寺基掘得石佛四躯，至今见存。天圣中赐名宝圣，人但呼石佛寺（宝一作保）　　　　　　　　　　　　。
    庚子岁夏旱，湖间可以通轨。有渔舟夜舣水浒，遥见有光烛。人意谓必窖藏，遂于中夜掘之，得砖一井，片长六七寸，两首各有方窍相入，两面皆有手掌纹，极细，宛然可见。不知此砖始于何时。窃意当时陶人手法为之耳。儿童争鬻于市，或取以为砚，清润细腻可爱。余尝得片砖，为好事者取去。
    南林祖茔，高祖宣羲之墓。尝闻诸伯叔祖言：初营地时，高祖颇明地理，将凿池引水至墓之西南，夜梦一妇人请曰：妾有墓在正南所开池处，君戒役夫勿伤吾墓，当有厚报。次日果于其地得金数块，遂用以营寺。至今其墓尚存，自建创以来将逾百年，林木坞竹视他处为盛。丙午夏忽生双笋数株，莫不嗟异，各有赋咏。然竟不成竿，亦无他应。岂物反常为妖，卒以自毙云。
    光严庵正议之茔濒湖占胜，为一方冠，东南皆□湖，远峰列如笔架，一塔屹于波心。文锋挺立，登名仕版者世有其人，视他族为最盛。淳间，忽树间出烟一道，远近莫不惊异。有细视之者，见其间有蠓蚋不可计，从树中出，终日不绝。盖此烟即此所成，不知何异。
    湖心有地一方，立塔以按风水，人呼之曰按山。湖水弥滂，时盗多窜伏于此。由是守庵者不敢居，遂成荒芜。其中有大穴如瓮，下极空洞，巨蟒潜伏于内。时有人见之，或偃卧湖沙之侧。近年有数道者居之，佛殿廊庑稍稍成绪，蛇亦不复见矣。余家旧有蛇穴于壁间，每春月，常有小蛇出没，近岁稍少。又有一族人课仆锄草，忽闻地中有声，入土尺许，有石板盖覆甚固，启之得缸，可贮数石米。其中皆巨蛇八九，奔走四出，急击之，或死或窜去，竟不知从何而入也。意者必有异物，盖不遇而变化云。
    陈山在县东北四十里，高八十一丈，周围一十五里。有白龙湫显济，敷泽龙王庙。山顶有龙穴，深不数尺，春夏不涸，百姓遇旱则祷于穴，必有异物见。因取其水祀之，雨即滂沛。又有龙母冢在焉，每岁常在七月多风雨，人谓龙洗墓云。
    陈山龙王庙后有观音殿，曩年忽有两石从半山斗坠而下，一从殿后壁滚入观音座下，一坠殿之西。屋瓦无所损，不知从何而入殿中也。今二石尚存，亦可异。留题者甚多。余乙卯岁到祠下，尝赋诗于壁以纪其事。
    华亭县北七十里有氵殿湖，山上有三姑庙。每岁湖中群蛟竞斗，水为沸腾，独不入庙中。神极灵异，寺僧藉其力以给斋粥，水陆尤感应。向年有渔舟舣湖口，忽见一妇人附舟，云欲到氵殿山寺，及抵岸，妇人直入寺去，舟中止遗一履。渔人执此履以往索渡钱，寺僧甚讶之，曰：此必三姑显灵。因相随至殿中，果见左足无履，坐傍百钱在焉。遂授渔人而去。嘉禾百咏云：神居阴阳护，寻□捍洪波。莫虑蛟龙怒，年来畏叱呵。
    德藏寺前钟乃铜所铸，音极洪响。尝见古老云：初铸钟时，有匠者云此钟未可便扣，俟吾至六十里乃击之。及既去，方至新坊十八里寺僧遽扣之，匠人闻其声叹曰：声止于此。今寺中钟自新坊十八里外不复闻矣。怪哉！
    当湖酒库有四圣庙在炊淘之后，立祠以来阅岁滋久。前后交承祀之，奉之甚谨。每一任初到，则上两幡；既解印，则复两幡。酬神之庇，以为定例。丙辰丁巳之间，有姑苏姚承节（应瑞）者，董糟丘，将幡书遍于神祠中，然后取幡染为黑色杂用。人无知者。及去任未数里，忽其子舟中为神所凭，责之曰：我立祠福汝坊场久矣，新旧之幡皆我之物，安得擅取以为儿服耶？及指其妾何人磨墨，何人折幡，历道其所以。众皆惊愕，姚惧，亟祷于神，许以谢过，其子遂苏。
    伍子胥逃楚仕吴，吴王赐以属镂之剑自杀，浮其尸于江，遂为涛神，谓之胥涛，人皆知之。今嘉兴有胥山乡，山高一十五丈，周围二里，旧经云：伍子胥伐邀，经营于此。《水经》云：子胥死于吴，吴人立祠江上，名胥山。杭州吴山亦名胥山，苏州吴县亦有胥山，则其名非一。今胥山乡伍姓甚繁，亦谓之云古。
    《嘉禾志》：顾亭林庵中有忠烈公祠，近岁忽地裂数尺，中有风涛声，以物探之，应手火起，至今尚然。
    华亭陆四官庙一名陆司空。元和初，有盐船数十艘于庙前泊，夜中雨过，有光如火，或吐或吞。船人窥之，见一物长数丈，大如屋梁，口弄一团火，以竹篙抑之，惊入草际，光遗在地，乃一珠径寸。以衣裹之，光透出。乃脱亵服裹之，光始不见。后至扬州卖之，获数万缗。
    《舆地志》：秦置海盐县，王莽改为展武县，县陷为湖，湖中小山生柘树，因以为名。又云秦时有女入湖为神，即此祠也。荆公诗云：柘林著湖名，菱叶蔓湖滨。秦女亦何事，能为此湖神。年年赛鸡豚，渔子自知津。幽妖屈险阻，祸福易欺人。
    吴跃龙，余友吴宗礼（达之）之子也，乙卯与余友乡举同廊就试。是岁俱发小荐，而跃龙实为亚榜赋魁，实通榜词赋之第八也。揭晓之夕，梦登七层宝塔。已及六层，止馀一层，欲上之间，忽见一人星冠云帔，若天尊像，叱曰：此雁塔也，汝何人辄登此！连步逐下，迤逦至塔外，遂坐其傍，惊而寤。及榜至，乃在七名之外。余亲见其说。又有张湘亦以乙卯魁亚荐，揭晓两夕前，梦人持巨{般虫}扑卖。湘一扑五钱皆黑，一钱旋转不己，竟作字。一人曰：几乎浑纯及榜。乃为小荐第一。功名前定不可强求也如此。
    百宫真武道院西庑一室有纯阳真人吕翁像，极端严，乃曾叔祖大中所创。道堂中塑像，道堂废。遂移奉于此，颇著灵异。小儿有拜祷乞钱者，或于几上及坐处得之，亦见其仙道变化之验云。
    嘉兴县界移风乡有魏四十道者，有妻有子，中年忽悟真空，舍俗出家，修行斋戒甚至。乡民敬之重之。淳丙辰冬，忽感疾，自度气血衰，不能起，呼同侣具汤沐更衣曰：大限到来，吾复何恋，各自珍重。遂跏趺奄然而逝。远近闻者肩踵相摩，观瞻叹羡，凡两日未定。
    淳甲申春，余馆于沈氏书垫，因寓宿焉。一夕梦妇人着红衣至其家厅庑下轿，无侍女，手执黄罗裙，直入其堂。旦与诸生言之，皆莫晓所谓。次夕方{堇}灯披阅卷帙，忽有人报街外鼓声甚急，仓皇使人视之，乃市楼失火。烟焰烛天，众力扑救，仅免延燎，止拽倒小屋数间。方知妇人之怪也。
    永兴桥之西陆氏宅有大井，不知何年所凿，面阔数尺，其深不可测，虽大旱不涸。其下可以转篙，时时于其中有浮萍及破碎蒲帆浮起，不知何来。古老相传云：此下通大海。岂海水伏流地中从此过耶？今为富氏得之，正居堂之中，以板覆盖甚谨。盖防颠溺也。
    余家全盛时，以东庑为书塾，其西南隅后为居民王氏宅。王见其家每夜常有白衣人出现，意其为祟，每夜防之。一夕持杖逐至灶侧而没，掘之得银一瓶。人无知者，遂以此经营，他之，遂小康焉。又李园者以种圃为业，初甚贫。一日挥锄，忽粪土中有声，掘得一瓮，皆小金牌满其中。李得之，遂转而货易，为他人所发，闻于官，备极笞楚，半为他人所得。今无复一存矣。
    嘉兴贡院元是州学，今有采芹桥，泮水之旧规在焉。后迁学于凤池坊，此地遂为贡院。每举终场几二千人，荷笈而进者，随子弟而入者，几及万馀人。然西廊之第三间极北，举子常有为魅所凭而至死者。或如猫而过，或如妇人，每一发喊则妖气愈盛。是以分案于其间者，多不欲就。前后所死非一。兵卒之宿于廊庑，往往夜见鬼物，甚至惊魇不醒。遂□□救。丙午岁将赴举，监试官忽梦有人自称贡院将军，云我死于此地，今得为神。每举子死于场屋者，皆我辈为之。可立庙于西北隅事我，则免于是。明言于府以立祠焉。由是两举稍安，士人之就试者，莫不先期备金钱，祷以求阴庇。或云此地元为勘院，徐明之乱，多鞠死于此，故遇呼喊三声则出矣。
    嘉兴县西南六十步，《地志》云晋歌妓苏小小墓。今有片石在道畔厅，曰：苏小小墓。徐凝《寒食诗》云：嘉兴郭里逢寒食，落日家家拜扫归。只有县前苏小小，无人送与纸钱灰。
    资圣寺在海盐县西，本普明院。旧记晋将军戴威舍宅为寺，司徒王询建为光兴寺。天禧二年赐今名。寺有宝塔，极高峻，层层用四方灯点照。东海行舟者皆望此为标的焉，功为甚宏。有海滨业户（某）与兄弟泛舟入洋口接鲜，风涛骤恶，舟楫悉坏，俱溺于海而死。其家日夕号泣，一夕梦其夫归曰：我未出海时，先梦神告曰：来日有风波之厄，不可往。吾不信，遂死于此。初坠海时，弹指随波已去数百里，神欲救我不可及。今在海潮鬼部中，极苦，每日潮上，皆我辈推拥而来。他佛事祭享，皆为诸鬼夺去，我不可得，独有资圣塔灯光明，功德浩大耳。其妻因鬻家赀，入寺设灯愿，次夕又梦夫来谢云：今得升一等矣。
    捍海塘凡十八条，自县去海九十五里有望海镇，岁久波涛冲啮，尽为洋海。绍兴中，知县陈（某）尝于海塘五里建望月亭，殆今则亭基在水中，不可复见。每岁沙岸何止数尺，十八条捍海岗岸无一存者。县治去海无三百步，而独山一带岁岁咸潮透入，可以晒卤，耕种者苦之。前政史宰（卿）亲督畚钟，移入数百步，别筑一塘谓古岳。瓦盎及铁剑役夫得之，以为奇，举手皆粉碎。秦始皇时有望气者言，东南有天于气。故东游海上，所至埋金宝以厌胜之。今故邑近海居民多掘得古物。
    当湖南北十二里，东西六七里，东南则通故邑，西南则近海盐，其东则广戌，其北则华亭接境，舟楫便利无间断，地迥村远。
    《吴地志》：昔有金牛粪金，村民皋伯通随之，牛入山穴，凿山而入。山颓，兄弟皆死，因名金牛。
    三山曾先生（陟）尝寓馆于陈氏，七载音信不通，夏尸青衿俱歇，独处一室。有道人自吴山来，谓之曰：于思乡之切，何不少称归？陟曰：水陆三千里，几时得到？道人剪纸为马，令合眼上马，以水巽之，其疾如风。祝曰：汝归不可久留。须臾到家，门户如旧。妻令入浴易新衣，陟曰：我便去。妻曰：才归便去，何不念父母妻子乎？陟便上马而行，所骑马足折，惊寤，乃身在书馆中。随身衣服皆新制者，道人亦不见，惟留一药篮，中有一诗云：一骑如龙送客归，银鬃绿耳步相随。佳人未许轻分别，不是仙翁岂得知。
    景德禅院去县五里，在城西门外之焚化院。昔有白毫高数尺，民以为祥，乃作寺。有白龙潭在寺前，以白龙穴于此，行人多漂溺，居人作塔埋金剑镇之，后遂无害。今人谓之三塔湾寺，三伽蓝顺德龙王也。淳熙大旱，知县李伯时以搅龙事告太守，以长绳系虎骨，缒于龙潭中，遂得雨。取之稍迟，雷电绕厅，事亟，令人取之，乃止。
    上舍伯祖（巽）旧葬惹山，后忽卜兆于丁村，遂迁葬焉。其中紫藤蟠固棺上，或云：穴有紫藤，此吉征也。遂斫藤迁之，自后其家浸衰。
    嘉禾北门有孩儿桥，桥栏四角皆石刻孩儿，因名之，不知何时所建。岁时既久，遂出为怪，或夜出叩人门户求食，或于月夜游戏于市。人多见之。一夕有胆勇者至夜密伺，果见其三二石孩儿徐徐自桥而下，遂大呼有鬼，以刀逐至其处，斫去其头，怪遂绝。
    秀州子城有天王楼，建炎间金虏犯顺，苏秀大扰，将屠之。有天王现于城上，若数间屋大，兵卒望之怖惧，遂引去，一州之境获免。及乱平，建楼西北隅，见今事之。
    有住庵僧王了因，事母至孝，母病危笃，日夜祷于所事韦天护法神。诚意感格，忽神降其身，作蛮语云：悯汝孝诚，故救汝母。教以药饵，遂愈。自是，神常降之，言人休咎多验，远近趋之。一日有人请祷，僧不谨，神怒责，遂发狂不可止。索浴左右，不得已具汤，与之汤。百沸犹以为冷，投于中，宛转为快。众拜祈哀，神曰：姑薄惩之尔。遂免。及出浴，举体略无少损，病亦愈。神不复降矣。
    绍兴兵火之变，所在荒凉。盱眙有市人储酱一瓮，获利已多。然贪心愈生，设计售伪，日以咸水及碎瓦屑炭煤之属和之，所得十倍。一夕风雨，屋栋桁折，而夫妇正卧其下，皆压死，瓮亦破焉。而旁舍略无损动。何提刑诗云：万伪何缘斗一真，时间谩得面前人。生男种女多喑哑，果报元来必有因。可不信哉！
    卢十五，嘉兴华亭人，所居修竹乡。卢十五以捉鳖为业，每捉鳖归舍，与妻其活煮其鳖，然后出卖，每日如是。嘉泰二年壬戌四月十七申时，忽大风骤雨，雷电闪光，霹雳大震，卢十五并妻女三人皆死雷斧之下。呜呼！鼋鼍龟鳖水族中之灵物也，人岂可杀乎？卢十五之报亦可畏也。近有食鳖之人，心既好食，又招宾友聚会而食，号团鱼会，彼此以所食多寡为胜负，杀生之念滋甚，罪报何逃，闻此可不戒哉！
    奉新县村民絷牛于柱，将杀之。其邻家子平时饕食，乘醉入观，踞坐指屠者曰：速操刀，我欲肝肺生食，不宜缓，仍不可与他人也。语至再三，牛忽骧首怒目，直视此子，奋力掣索断，直前径触之，穿其腹，戴之以走，过四十里不脱。乡民及豪家子弟、僮奴极百馀人，枪杖叫噪，共往追逐，乃得其尸。
    严泰江行逢渔舟，问之，云：有龟五十头。泰用钱十千赎放之，行数十步，渔舟乃覆。其夕乃有五十人诣泰门，告其父母曰：贤郎附钱五十千，可领之。缗皆沾湿，父母怪之。及泰归，乃说赎龟之异。
    陈宏泰家富于财，有人假贷钱一万，宏泰征之甚急。其人曰：请无虑，吾先养蛤蟆万馀头鬻之，足以奉偿。泰闻之恻然，已其偿，仍别与钱十千，令悉放之江中。经月馀，泰因夜归，马惊不进，前视之，乃一金蛤蟆也。
    司法曾伯祖（行恕）卯角而孤，侍母徐氏就医嘉兴，留精严僧舍。值徐明反，扰乱一州，止不屠僧。母子俯伏于寺之夹衡下，众枪攒刺，命在须臾，默祷伽蓝神资善兴福明王，愿脱刀兵之难，世世子孙不忘香火，果得免死，至今奉事于灵云祖茔。司法生主簿（果），主簿生知县（季颖），相继登科。
    巫家丘氏世事邹法主，其家盛时，神极灵异。人有祷之者，能作人语，指其祸福，感应如响。家遂稍康。自后兄弟析居，神亦不复语，今其子孙尚以巫祝相传不绝。
    去东湖三四里有村曰杨墩，左右皆杨其姓者。有杨四九者以养鸭为生，数百为群，人有鬻之者，就令其打并。杨利于得钱，则每鸭必执其颈，碇以宛转于地，立死，前后不知其几矣。又得寻治之法，沃之以热汤而气未绝，随寻而身毛脱落。晚年得一疾，甚怪。每常浸浴缸中，妻孥频频添汤，极热而不觉，皮肤皆浸成白折。又令人以足跟踏心，至今尚存，而家事索然矣。人以为杨生活受镬汤地狱报云。
    秀州魏塘村方通判乳媪周氏，临安人，为人朴直，自信不虑人欺。村民或从假贷，不问识不识，随意与之。有蔡公者负最多，每督取，率托以他故。经数年，媪呼而责之，每以妄言答云：实负婆钱，累欲偿，辄为官事所荡，愿更宽，今岁如再背约，当为八乳牝狗以报。未几蔡死，而方家得一犬八乳。周媪常戏呼曰：汝是蔡公耶？即掉尾而前，自是闻呼即至，十年乃死。
    嘉兴府德化乡第一都钮七者，农田为业，常恃顽抵赖主家租米。嘉泰辛酉岁，种早禾八十亩，悉以成就收割，囤谷于柴齐之侧，遮隐无踪，依然入官诉伤，而柴与谷半夜一火焚尽。壬戌岁秋，其弟钮十二亦种早稻八十亩，藏谷于家，又且怨天尤地。忽日午间天宇昏暗，大风卷地，其家一火，灰烬无馀。呜呼！钮七、钮十二欺官瞒人，天网恢恢，疏而不漏，亦可畏也。
    眉山主簿高公有爱子眉郎，甚慧，不幸早夭，心甚悼之。公忽暴卒，复苏，言至阴府，初为二吏来召，引至一处如州城若官府所，俄见一人着道服，手持数珠而出。主簿熟视，乃其父也。责之曰：汝有不公当事，还曾知否？主簿曰：何事不公当也？父曰：断递铺杀人事，不穷其理，以直为曲，所以天夺汝爱儿眉郎，见亦在此，汝有阴骘，天未遽夺汝寿，汝今还世，切须事君则忠，事长则顺，不可为己营私，不可以直为曲，戒杀戒淫，戒嗔戒怒，但依吾教，则尽天年，不然则寿禄皆削也。
    海盐县蒋十八居士、蒋念二孺人，日诵大乘，断除嗜欲，一日洗漱更衣，烧香念佛，书颂而终。居士颂曰：这个幻身，四大合成。今日分散，各归其根。诸幻既灭，灰飞烟绝。如空中风，犹碧天月。既无障碍，又能皎洁。一切永断，无复言说。又云：直道而行，心不谄曲。四十年来，脱离嗜欲。唯阐大乘，朝读暮读。今朝摆手西归，自有现成果足。蒋孺人颂曰：看过莲经万四千，平生香火有因缘。西方自是吾归路，风月同乘般若船。
    江南平建州有大将余洪敬妻郑氏有绝色，为乱兵所获，献于裨将王建峰，遇以非礼，郑志不可夺，胁以白刃不屈。又命引所掠妇人，令郑杀以食之。谓郑曰：汝惧乎？曰：此身宁早充君庖，誓不可以非礼污我。竟不忍杀，以献大将军查文徽，将以荐枕。郑大骂曰：王师吊伐，义夫节妇，宜加旌赏。王司徒出于卒伍，固无足怪，君侯知书，为国上将，乃欲加非礼于一妇人以逞欲乎？愿速见杀。查大惭，求其夫而付之。郑氏节义凛凛，二将虎狼，终不敢犯。妇人之淫奔无耻者视此独不面乎？
    华亭人黄翁，世以卖香为业。后徙居东湖杨柳巷，世以卖香为生。每往临安江下收买甜头，归家修事为香货卖。甜头者，香行俚语也，乃海南贩到柏木及藤头是也。黄遂将此木断截挑棺，如笺香片子，与蕃香相和，上甑内蒸透，以米汤调合墨水，用茆帚蘸墨水就甑内翻洒，此香遍斑，取出摊干，上市货卖。淳熙年间，黄翁一日驾舟欲归华亭，留东湖湖口，泊船而宿，候晓即行。湖口有金山大王庙，灵威人皆敬畏之。是夜三鼓时，忽一人扯起黄翁，连拳殴之，谓曰：汝何作业造罪，货卖假香，可速去来。过更时许，方得苏醒。次日抵舍，病月馀而毙。一夕，其妻黄嫂梦至阴府，见二鬼以沸汤两桶洗一罪人，鬼遂叱黄嫂曰：婆子，此汝之夫黄某也，在世货卖假香，今受此报，汝今回世，说与诸子，速改此业。黄嫂寤，悲泣言及诸子，即饭僧修设功德，追救其夫，遂改业别为生理。
    海盐县倪生每用杂木碎М炒磨为末，号曰印香，发贩货卖。一夜烧薰蚊虫药爆，少火入印香箩内，遂起烟焰，事急，用水浇之。傍有切香，亦见焚煅，又用水浇之。磨上印香又燃。倪见火势难遏，即欲出户逃命，奈何遍室烟迷而不能出避。须臾，人屋一火而尽。
    嘉兴府周大郎每卖香时，才与人评值，或疑其不中，周曰：此香若不好，愿出门当逢恶神扑死。常以此誓为词。淳年间，忽日过府后桥，如逢一物绊倒。众即扶持，气已绝矣。呜呼！世人焚香，诚欲供养三界十方贤圣，黄翁、倪生与周大郎者，乃以废木为真，触秽神祗，岂得不遭诛戮哉！
    有人好道，不知其方。朝夕拜一枯树，辄云乞长生。如此二十八年不倦，一旦木生紫花，甘津如密，食之即仙去。
    黄觉旅舍见道士共饮，举杯之际，道士以箸蘸酒于案上写吕字，觉悟其为洞宾也，遂肃然起敬。道士又于袖中出大钱七、小钱三，曰：数不可益也。又与药寸许，岁旦以酒磨服之，可终岁无疾。如其言至七十馀，药亦尽。作诗云：床头历日无多了，屈指明年七十三。于是岁卒。
    陈元植好积阴德，禽鸟悉蒙其惠。每食，高原之上百鸟飞鸣就食。一夕梦绯衣人曰：汝有阴德及物，寿本不逾四十，延至九十九，无疾而终。
    周世宗毁铜佛像，曰：佛教以头目髓脑有利于众生，尚无所惜，宁复以铜像为爱乎？镇州大悲铜像甚有灵应。击毁之，以斧钺自胸破。其后世宗北征，疽发胸间，咸以为报应云。
    李主簿夜泊舟，临舷濯足，忽有物在水中掣其足，众力救之，李号呼曰：痛彻心骨，不可忍，吾宁死也。遂随入水，明日求其尸，不获。
    晋周兴死而复生，言天帝召见，升殿仰视，云气紫郁郁然。天帝面方一尺，问左右曰：是张天帝耶？答曰：上古天帝久已圣矣，此近曹明帝耳。
    李舟之弟患风，或云蛇酒治风。乃求黑蛇，生置瓮中，酝以曲ろ，数日蛇声不绝。及熟，香气酷烈，引满而饮，斯须之间化为水，惟毛发存焉。
    茅山有村儿牧牛，洗所著汗衫，曝于草上，牛食草之际，并食其衫。疑邻儿窃之，其父怒曰：生儿为盗，将安用之！即将儿投于水中。邻儿称冤呼天，才出水，父复投之。俄大雷雨震死其牛，汗衫自牛口中出。
    钱处士尝见一人，谓曰：尔天罚将及，可急告谢其人，曰：某平生无过，但昨日饮食不如意，弃于沟中。钱曰：是也，可急取食之。乃以水沃去其秽，俄雷电大震，钱曰：急，并秽食之。雷电果息。
    惠州一娼震死于市，胁下有朱书云：李林甫以毒虐弄权，帝命震死此女，盖偃月公后身也。元和六年六月某日。
    金蚕，蚕金色，食以蜀锦，取其遗粪置饮食中，毒人必死。喜能致他财，使人暴富，遣之极难，虽水火兵刃不能害。多以金银藏箧，置蚕其中，投之路隅，人或收之以去，谓之嫁金蚕。
    临江军惠历寺，初造轮藏成，僧限千钱则转一匝。有营妓丧夫，家极贫，念欲转藏以资冥福。累月辛苦，求舍随缘，终不满一千。迫于贫乏，无以自存，且嫁有日矣，此心眷眷不能已，乃携所聚之钱，号泣藏前，掷钱拜地，轮藏自转，阖寺骇异。自是不复限数矣。
    有赵小子纳凉水滨，见行贾掬水灌漱，俯身潭上，一鬼自潭引手至项上，三进三止。赵叫呼，鬼即随没。贾曰：头髻中有少雄黄辟邪之效也。
    南阳人侯庆有一铜像，欲卖牛妆金色，偶有急事，他用久矣。一夕庆妻忽梦像曰：卿夫妻负我金色，久不偿，今取卿儿丑以偿金色。至晓儿丑有病，像忽有金色，光照四邻，皆来观焉。
    零陵太守有女，悦父书吏，无计得偶。使婢取书吏所饮馀水饮之，因有娠，生一男。数岁太守莫知其所从来。一日使是男求其父，儿直入书吏幄中，化为水。父大惊，问其女，始言其故。遂以女妻之。
    有人好餐羊头，尝晨出，见一羊头人身，衣冠甚伟，曰：吾未位之神也，其属在羊。尔食羊头甚多，故来取汝。若辍食则已，不然吾将杀汝。其人惧，不复食羊。
    雷州西有雷公庙，百姓岁纳雷鼓车。人有以黄鱼与彘肉同食，立遭雷震。每大雷，人多于野中掘得{石}石，号雷公墨，光莹如漆。
    婺源公山二洞有穴，咸通末有郑道士以绳缒下百馀丈，傍有光，往视之，路穷水阻。隔岸有花木，二道士对棋，使一童子剌船而至，问欲渡否，答曰：当还。童子回舟去。郑复攀绳而出，明日穴中有石笋塞其口，自是无复入者。
    终南山中有一人，身无衣服，遍体生黑毛，飞腾不可及。为猎人所得，言秦宫人，避乱入山，有老翁教食松实。初甚苦涩，后稍便之，遂不饥。猎人以谷食之，初闻甚臭，吐逆数日乃安，身毛脱落，渐老而死。
    朱师古，眉州人，年三十时得疾不能食，闻荤腥即呕。用火铛旋煮汤沃淡饭，数数食之，医莫能治。史载之曰：俗辈不读医经而妄欲疗人，可叹也。君之疾正在《素问经》中，名食挂。凡人肺六叶，舒张如盖，下覆于脾，子母气和则进食，一或有戾则肺不能舒，脾为之蔽，故不嗜食。《素问》曰：肺叶隽热挂。遂授一方，买药服之，三日闻人食肉甚香，取而啖之，遂愈。
    欧阳文忠公庆历末水宿采石渡，舟人鼾睡，渐至月黑，公灭烛方寝，微闻呼声曰：去来。舟尾答曰：有参政船宿此，不可擅去，斋料幸携至。公私念曰：舟尾逼浦，且无从人，必鬼也。通夕不寐，五鼓闻岸上猎猎驰骤声，舟尾曰：斋料幸见还，且行。且答曰：道场不清净，无所得而归。公异之。后日游金山与长老瑞新语，曰：某夜有施主设水陆携室人至，方拜忽思卧，少顷乳一子，俄腥风灭烛，一众尽恐。乃公宿采石之夜也，公后果参大政。
    蔡元度适余杭，舟次泗州，僧伽吐光射其舟，万人仰瞻。有按呈露士大夫知元度不起矣，至高邮而没。世言元度乃木义后身云。
    有人得青石，大如砖，背有鼻，穿铁索，长数丈，循环无相断处，海商见之，以数十千易之，云此协金石。垂于海中，经夕引出，上必有金。
    西域胡僧咒人能生死，太宗令壮勇者试之，如言而死，如言而苏。傅奕曰：此邪法也，邪不犯正，若咒臣必不行。召僧咒，奕初无所觉，胡僧自倒，更不复苏。
    天复中陇右大饥，其年秋稼甚丰，将刈之间，太半无穗。有就田畔鼠穴求之，所获甚多，于是家家穷穴，有获五七斛者。相传谓之劫鼠仓，饥民皆出求食，济活甚众。
    夷陵有阴阳石，阴石常润，阳石常燥，旱则鞭阴石，雨则鞭阳石，皆应。
    韦思玄求炼金术，一日有居士辛锐来谒，病痈，溃血且甚，韦方会客，居士遂溺于筵上，客怒皆起，锐亦告去，忽不见。视其溺乃紫金液，光彩灿然，客有解者曰：辛属金，兑西方属金，锐其金精乎？
    南海小虞山有鬼母，一产千鬼，朝产之，暮食之。今苍梧有鬼姑神是也，虎头龙足，蟒目蚊眉。
    荆南都头李遇病困，摄至阴府，有一先物故者曰：常侍安得来？此乡有一人云进到李遇□□，见妻子环泣身下，卧一昼，人号替代云。
    王洙避暑神庙，见一老人佗背，及肋有搭，曰处，明日视之，乃橐驼也。昨夕所见岂其精耶？
