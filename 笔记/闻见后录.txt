　　钦定四库全书　　　　　子部十二
　　闻见后录　　　　　　　小説家一杂事之属提要
　　【臣】等谨案闻见后录三十卷宋邵博撰博字公济伯温子也是编葢续其父书故曰后录其中论复孟后诸条亦有与前録重出者然伯温所记多朝廷大政可禆史传是书兼及经义史论诗话又叅以神怪俳谐较前录颇为琐杂又伯温书盛推二程博乃排程氏而宗苏轼观所记游酢谢良佐之事知康节没后程氏之徒欲尊其师而抑邵故博有激以报之葢怙权者务争利必先合力以攻异党异党既尽病利之不独擅则同复相攻讲学者务争名亦先合力以攻异党异党既尽病名之不独擅则同亦相攻固势之必然不足怪也至其彚辑疑孟诸説至盈三卷证碧云騢真出梅尧臣手记王子飞事称佛法之灵记汤保衡事推道教之騐论晏殊薄塟之非诋赵鼎宗洛学之谬皆有乖邵子之家法他若以元稹诗作黄巢之引据亦颇疏畧惟其辩宣仁之诬载司马光集外章疏之可资考证议通鉴削屈原之非驳王安石取冯道之谬辨伊川易非诋垂证绍兴玉玺实非和璧论皆有见谈诗亦多可采宋人説部完美者稀节取焉可耳乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀




　　闻见后录原序
　　先人蚤接昔之君子着其闻见于篇甚严博不肖外继有得在前例为合间后出他记不避也或以司马迁之书曰太史公犹其父谈云尔曷绪之篇下亦不失为迁也嗟夫笔四十年获麟已絶矣续明年又明年孔丘卒非是但云闻见后录云绍兴二十七年三月一日丙寅河南邵博序









　　钦定四库全书
　　闻见后录卷一　　　　　　宋　邵博　撰
　　太祖既定天下尝令赵普等二三大臣陈当今已施行可利及后世者普等歴言大功数十太祖俾更言其上者普等歴毕思虑无以言因以为请太祖曰吾家之事唯养兵为百代之利盖凶年嵗有叛民而无叛兵不幸乐嵗变生有叛兵而无叛民普等顿首曰此圣畧非下臣所及予谓议者以本朝养兵为大费欲复寓兵于农之法书生之见可言而不可用者哉
　　自唐以来大臣见君则列坐殿上然后议所进呈事盖坐而论道之义艺祖即位之一日宰执范质等犹坐艺祖曰吾目昬可自持文书来看质等起进呈罢欲复位已宻令中使去其坐矣遂为故事
　　太宗以柴禹锡赵镕皆晋邸故吏颇亲任之后禹锡镕告秦王廷美隂谋事连宰相卢多逊赵普与多逊有积怨上章乞备枢轴以纠奸变廷美谪房州多逊谪崖州擢禹锡枢宻副使镕知枢宻院禹锡镕益散遣吏卒于国门内外侦事吏卒有醉酒与鬻书人韩玉鬬殴不胜者又诬玉有指斥语禹锡镕以闻玉伏法太宗寻知其寃遂疎禹锡镕不复信用未几皆罢去廷美以太平兴国七年五月迁房陵九年正月卒前诏以是年十一月有事于泰山五月迅雷中烈火作焚乾元文明二殿罢封泰山柴禹锡病狂阳赵普亦被重疾委吏甄祷于终南上清宫天神降语云普坐寃累耳廷美自真宗咸平二年方自房陵归葬汝州梁县新丰乡前已追复涪王諡曰悼仁宗即位赠太师尚书令【并出国史】
　　国初有神降于鳯翔府盩厔县民张守真家自言天之尊神号黒杀将军守真遂为道士每神欲至室中风萧然声如婴儿守真独能辨之凡百之人有祷言其祸福多验开宝元年太祖召守真见于滋福殿疑其妄十月十九日命内侍王继恩就见建隆观降神神有晋王有仁心等语明日太祖晏驾晋王即位是谓太宗诏筑上清太平宫于终南山下封神为翊圣将军【出大宗实录国史道释老志符瑞志】
　　仁皇帝诞降章懿后榻下生灵芝一本四十二叶以应享国四十二年之瑞云仁皇帝四时衣夹冬不御炉夏不御扇禀天地中和之气故也燕恭肃王仁皇帝叔父也颇自尊大数取金钱于有司曰预讨吾俸可也积数百万有以闻诏除之御史沈邈言其不可帝惨然曰御史误矣太宗之子八人惟王一人在耳朕当以天下为养数百万钱不足计也
　　仁皇帝庆厯中亲除王素欧阳修蔡襄余靖为谏官风采天下王公言王德用进女口事帝初诘以宫禁事何从知公不屈帝笑曰朕真宗之子卿王旦之子有世旧岂他人比德用实进女口已服事朕左右何如公曰臣之忧正恐在陛下左右耳帝即命宫臣赐王德用所进女口钱各三百千押出内东门讫奏帝泣下公曰陛下既不弃臣言亦何遽也帝曰朕若见其人留恋不肯去恐亦不能出矣少时宫官奏宫女已出内东门帝动容而起仁皇帝庆厯年京师夏旱王公素乞亲行祷雨帝曰太史言月二日当雨将以旦日出祷公言臣非太史然度是日必不雨帝问故公曰陛下幸其当雨以祷不诚也不诚不可动天故知不雨帝曰明日祷雨醴泉观公曰醴泉之近犹外朝也岂惮暑不逺出耶帝每意动则耳赤耳已尽赤厉声曰当西太乙宫公曰乞传防帝曰车驾出郊不豫告卿不知典故公曰国初以虞非常今久太平豫告百姓但瞻望清光者众耳无虞也谏官故不扈从明日特召王公以从日色甚炽埃雾涨天帝玉色不怡至琼林苑囘望西太乙宫上有云气如香烟以起少时雷电雨甚至帝却逍遥辇御平辇彻盖还宫又明日召公对帝喜曰朕自卿得雨幸甚又曰昨即殿庭雨立百拜焚生龙脑香十七近至中夜举体乃温公曰陛下事天当恭畏然隂气足以致疾亦当慎帝曰念不雨欲自以身为牺牲何慎也仁皇帝内宴十门分各进馔有新蠏一品二十八枚帝曰吾尚未尝枚直几钱左右对直一千帝不恱曰数戒汝辈无侈靡一下箸为钱二十八千吾不忍也置不食李处度藏仁皇帝飞白四民安乐四字旁题化成殿醉书赐贵妃呜呼虽酒酣嫔御在列尚不忘四民故自圣帝明王以来天独以仁諡之也
　　谏官韩绛面奏仁皇帝曰刘献可遣其子以书抵臣多斥中外大臣过失不敢不闻帝曰朕不欲留人过失于心中卿持归焚之呜呼与世主故相离间人臣使各暴其短以为明者异矣韩绛又言天子之柄不可下移事当间出睿断仁皇帝曰朕不惮自有处分深恐未中于理有司奉行则其害己加于人故每欲先尽大臣之虑而行之呜呼与世主事无细大当否类出手勅用压外庭公议者异矣
　　嘉祐二年秋契丹求仁皇帝御容议者虑有厌胜之术帝曰吾待彼厚必不然遣御史中丞张昪遗之北主盛仪卫亲出迎一见惊肃再拜语其下曰真圣主也我若生中国不过与之执鞭捧盖为一都虞耳其畏服如此
　　嘉祐中将修东华门太史言太嵗在东不可犯仁皇帝批其奏曰东家之西乃西家之东西家之东乃东家之西太嵗果何在其兴工勿忌
　　仁皇帝以嘉祐七年十二月丙申幸天章阁召两府两制台谏等观三朝御书置酒赋诗于羣玉殿庚子再幸天章阁召两府以下观瑞物十三种一瑞石文曰赵二十一帝二瑞石文曰真君王万嵗三瑞木曰大运宋起成文四七星珠五金山重二十余斤六丹砂山重十余斤七马蹄金八软石九白石乳花十瑞木左右异色十一瑞竹一节有二并生其中十二龙有紫斑而小十三鳯卵色白而大观太宗真宗御集面书飞白命翰林学士王珪题姓名徧赐之又幸羣玉殿置酒作乐亲谕以前日之燕草创故再为之无惜尽醉独召宰相韩琦至榻前酌鹿胎酒一大杯琦一举而尽各以金盘贮香药分赐之明年三月帝升遐故韩琦哀册文云因惊前防之非常似与羣臣而叙别也
　　仁皇帝崩遣使讣于契丹燕境之人无逺近皆聚哭北主执使者手号恸曰四十二年不识兵革矣其后北朝葬仁皇帝所赐御衣严事之如其祖宗陵墓云真宗时皇嗣未生以绿车旄节迎濮安懿王养之禁中至仁宗生用箫韶部乐送还邸后仁宗亦以皇嗣未生用真宗故事选近属得英宗养禁中以至嗣位英盖濮王第十三子殆天意也
　　文思院奉上之私无物不具宣仁后同听政九年不取一物呜呼贤哉
　　上为天下兵马大元帅至南都筮日即帝位昭慈太后遣内侍官邵成章以乗舆服御来有一道冠非人间之制成章捧以奉上曰太母以奉殿下祖宗以来退朝燕闲不裹巾只戴道冠自神宗始易以巾非旧制也愿殿下即位后退朝燕闲只戴此冠庶几如祖宗时气象上流涕受之
　　王制天子七庙三昭三穆与太祖之庙而七明太祖之外止有三昭三穆而已前代帝王于太祖未正东向之时大率所祀不过六初英宗即位祔仁宗而迁僖祖至神宗即位祔英宗复还僖祖而迁顺祖司马文正公范文忠公皆言僖祖当迁太祖当正东向之位最后孙观文固言汉髙祖得天下与商周异故太上皇不得为始祖光武之兴亦不敢尊舂陵今国家据南面之尊享四海九州之奉者太祖之所授也不当以僖祖僣其祀请以太祖为始祖而为僖祖立庙如周人别祀姜嫄之礼禘祫之日奉祧东向此韩愈所谓祖以孙尊孙以祖屈之意也丞相韩魏公读之叹曰此议足以传不朽矣王荆公薄礼学又喜为异独以为不然三公之议格不行今太祖犹未正东向之位云
　　元丰三年初行官制以阶易官爵禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫六曹侍郎为正议大夫给事中为通议大夫左右议谏为太中大夫秘书监为中大夫光禄卿至少府监为中散大夫太常至司农少卿为朝议六曹郎中朝请朝散朝奉大夫凡三等员外郎为朝请朝散朝奉郎凡三等起居舍人为朝散郎司谏为朝奉郎正言太常国子博士为承议郎太常秘书殿中丞为奉议郎太子中允賛善大夫中舍洗马为通直郎著作佐郎大理寺丞为宣德郎光禄卫尉寺将作监丞为宗义郎大理评事为承事郎太常寺太祝奉礼郎为承务郎秘书省校书郎正字将作监主簿承务郎今嵗月浸逺旧官制少有知者予故详出之
　　元符末徽宗即位皇太后垂同听政诏复哲宗元祐皇后孟氏位号自瑶华宫入居禁中有冯澥者论其不可曰上于元祐后叔嫂也叔无复嫂之礼程伊川谓先人曰元祐后之贤者也论亦未为无礼先人曰不然礼曰子甚宜其妻父母不恱出子不宜其妻父母曰是善事我子行夫妇之礼焉皇太后于哲宗母也于元祐后姑也母之命姑之命何为不可非上以叔复嫂也伊川喜曰子得之矣
　　绍兴己未春金人初许归徽宗梓宫宰臣上陵名永固有王铚者言犯后魏明帝后周文宣二主陵名下秘书省参考如铚言然前汉平帝后汉殇帝十国刘防同曰康陵本朝顺祖亦曰康陵后魏明帝后周宣帝唐中宗同曰定陵本朝僖祖亦曰定陵前汉末帝唐懿宗王后同曰安陵本朝宣祖亦曰安陵唐太宗曰昭陵本朝仁宗曰永昭陵后魏宣武后曰永泰陵唐宗曰泰陵本朝哲宗亦曰永泰陵盖本朝陵名犯前代陵名者不一祖宗以来不避也予时为校书郎为秘监言具白丞相不报再议徽宗陵名改永祐云本朝太祖神宗哲宗实录皆有二本其更修各有自云国初诏有曰周文武成康陵各具衮冕掩闭亦不免唐末五代暴发之祸矣汉唐以来陵墓不足道也
　　先人在元符年奏书直宣仁后事刑部有罪籍者三十三不赦晩着辨诬犹三十年奏书也国有诬谍岂可直先人疾病抚其书曰但俱吾藏山中耳上圣明元年之三日诏宣仁后之功削诬谍下有司索先人辨诬先人既薨予兄弟追懐迟虑未敢上有司急以复命则奏曰与其藏诸名山为百世未见之书曷若上于公朝补一代不刋之史诏以辨诬秘著作之庭谍按新史亦作辨诬一书着得于先人辨诬者每曰河南邵某云初无先人斥一时用事者之言也用事者之家意予兄弟近拟一书以附国论又诬矣故具列上元年二日诏哲宗实录曾丞相以下文字以明今日正论不独自先人辨诬出云

　　闻见后录卷一
　　钦定四库全书
　　闻见后录卷二　　　　　　宋　邵博　撰建炎元年五月二日手诏
　　建炎元年五月二日门下中书省枢宻院同奉圣防宣仁圣烈皇后保佑哲宗有安社稷大功奸臣懐私诬蔑圣德着在国史以欺后世可令国史院别差官摭实刋修播告天下其蔡确蔡卞邢恕蔡懋三省取防行遣仍不得引用建炎元年五月一日勅
　　哲庙实录
　　先是元丰七年三月大燕中燕延安郡王侍王珪率百官贺及升殿又谕王与珪相见复分班再拜称谢是冬谕辅臣曰明年建储当以司马光吕公着为师保神宗弥留后勅中人梁惟简曰令汝妇制一黄袍十嵗儿可衣者宻懐以来盖为上仓猝践祚之备神宗太母所以属意于上者确然先定无纎介可疑邢恕倾危士也少游光公着间蔡确得师保语求所以结之者而深交恕确为右仆射累迁恕起居舍人一日确遣恕要后侄光州团练使公绘宁州团练使公纪辞不往明日又遣人招至东府确曰宜往见邢舍人恕曰家有桃着白华可愈人主疾其说出道藏幸留一观入中庭红桃华也惊曰白华安在恕执二人手曰左丞相令布腹心上疾未豫延安冲幼宜早定议岐嘉皆贤王也公绘等惧曰君欲祸吾家径去已而恕反谓后与珪为表里欲舍延安而立其子颢赖已及惇确得无变确使山陵韩缜前具陈恕等所以诬太后者使还言者暴其奸再贬知道州确寻窜新州刘挚拜右仆射恕党与谪监永州酒税绍圣二年除恕待制知青州章惇蔡卞执政谋所释憾于元祐旧臣者知恕险鸷果于诞妄又衔挚等黜已方思有所逞为确报投荒之怨召为御史中丞于是日夜论刘挚梁焘王岩叟等谋废立又造司马光送范祖禹赴召有主少国疑训事虑语以实后属意徐邸之谤又訹髙士京上书告王珪尝令髙士充问其父遵侦太后之意欲谁立遵叱遣士充乃去又教确之子渭进及甫廋语书有司马昭之心路人所知等语以斥渭挚等有废上谋惇卞起同文馆狱使蔡京安惇穷治于是时中人郝随日夜媒孽称制时中惑左右惇卞交关谋议奉行文书于外作追废太皇太后诏请上宣读于灵殿钦圣献肃皇太后钦成皇后苦要上语甚悲曰吾二人日侍崇庆天日在上此语曷从出且上必行此亦何有于我上感悟取惇卞奏就烛焚之禁中相庆而随等不恱明日惇卞理前请上怒曰卿等不欲朕入英宗神御殿乎抵其奏于地同文之狱追逮后殿御药官张士良胁以刀锯鼎镬无所得又适有星变诏曰朕遵祖宗遗志未尝戮诛大臣释勿治恕徒以诎于进取极口造言仇政事以逞适惇卞用事凶德参防舍不利之谋无以激怒人主废辱之祸几上及于君亲曽不以为忌而尚何有于臣下之家推迹谗口开祸乱原虽江充息夫躬尚何以加上尤善知人灼见是非邪正以照临百官中外防有遁情如谓嘉问居后辈诚不可用留邢恕于朝置周秩言路必无安静之理皆切中搜慝御史中丞傅尧俞谏议大夫梁焘范祖禹右正言刘安世殿中侍御史朱光庭交章论确怨谤不道人臣所不忍闻按确与章惇黄履邢恕在元丰末结为死党自谓圣主嗣位皆有定防之功确所谓桀傲狠愎无所忌惮若不早辨白解天下之疑恐嵗月浸久邪说得行离间两宫有伤慈孝于是太皇太后御延和殿宣谕三省枢宻院大臣曰皇帝是神宗长子子承父业其分当然昨神宗服药既久曾因宰执大小吾以皇子所书佛经宣示是时众中惟首相王珪因奏延安郡王当为皇太子余人无语确有何防立之功若他日复来欺防上下岂不为朝廷之害遂谪确英州别驾新州安置仍给递马发遣惇履恕亦皆得罪
　　曾丞相布手记
　　三省用蔡祖洽言追贬王珪昌化军司户防军追赐第遗表恩例及子孙等如刘挚等指挥再对来及奏事上遽宣谕王珪当先帝不豫时持两端又召遵裕子与议事当时黄履曽有文字论列及同列敦迫其后方言上自有子布云此事皆臣等所不知但累见章惇邢恕等道其畧不知黄履章疏在否上云有布等闻禁中无此意履曾于绍圣初录奏此三省又令履录私藁以为质证
　　是日又闻蔡渭上书言文及甫元祐中以书抵邢恕云刘挚傅尧俞梁焘辈有师昭之迹又云此辈皆不乐鹰又言必欲置眇躬于快意之地而后已而恕尝以此书示蔡确三省召恕问之有实遂令恕缴奏有防令蔡京安惇根究书中目傅为粉焘为昆盖以箕子况之也鹰谓其父及甫云此辈不乐其父不敢妄进师昭之说乃诋讦之语至于眇躬不知何谓执政有以为指斥者余以问防言此辈有此心余云有心须有迹防云无迹即无事冲云此事可大可小盖言眇躬若文及甫自谓即无他矣然元祐中人自分两党其相诋讦乃至于此可因恕硕交通尤可骇梁焘卒余谓子中云早知此则不复力陈矣子中云不然其他所陈有补者不一亦不为徒发子中又云对留甚矣众皆云有如中丞之对也先是绍圣初蔡确母明氏有状言邢恕云梁焘曽对懐州致仕人李询言若不诛确于徐邸岂得穏便寻不曾施行既而因及甫唐老事蔡谓曰防云唐老事何足治何不治梁焘防遂检明氏状进呈下究问所推治究问所以问云恕得之尚朱遂召朱赴阙朱所陈恕语云得之李询又下询问状云实闻焘此语遂欲按焘而徙之也自去嵗因蔡硕言文及甫尝有书抵邢恕云刘挚有师昭之心行道之人所共知也遂下恕取文及甫书恕以闻遂差蔡京安惇置究问公事所以别试所摄及甫诘之云得之父彦博终无显状京又令及甫疏挚党人纳于上前于龚源孙谔辈皆是以及甫言未可施行盖谓挚等与陈衍等交通有废立之意乃栁州安置召宦者张士良与衍同为御药主宣仁閤中文字而言亦无显状但云衍尝预知来日三省所奏事作尝记与太母为酬荅执政之语太母每垂但诵之而已又言太母弥留时衍可否二府事及用御宝皆出于衍而不以禀上也既而狱终未决也及甫置在西京士良寄禁府司
　　晁待制说之撰邢尚书之子居实墓表中语曰予尝谓赵括少谈兵而父奢不能难者非不能难也不欲恕之也刘歆之异同其父向非为欺父也汉庭与新室不可并处也如惇夫于尚书公则子欺父而不能难者也是曾参之事防也非元之事曾参也移此作忠顾惟古之大臣哉叹夫古人之不夀者予得二人焉王子晋年十有五识圣贤治乱之原而极天人生死之符顔子年二十有九頽然陋巷中有为之志夫子告之以四代之礼乐所谓具体而防晋果如顔子哉其次则又有二雄之子童乌九嵗而存则当着明无待于侯芭魏武之子仓舒十三而存则汉之存亡虽未可知必不至于杀荀文若辈矣则惇夫夀天之系者可胜言耶
　　黄著作庭坚荆江亭诗曰鲁中狂士邢尚书自言挟日上天衢敦夫若在镌此老不令平地生﨑岖敦夫名居实早死尚书公子也
　　王宗丞巩闻见录着王棫事武臣王棫为邢恕教令上书诬宣仁于哲宗有异心恕又教蔡渭等上书论元祐及元丰末等事其书一箧悉存皆恕手笔其间涂窜者非一棫于哲宗朝论之得閤门职名既死其子直方时出恕之书以示亲宻者自元丰末至宣仁上仙无不被诬者于王珪尤甚直方死其书归晁载之云
　　后当元丰末垂听政保佑哲宗皇帝起司马光为宰相天下归心焉九年之间朝廷清明海内乂安人到于今称之其大公至正之道仁民爱物之心可以追配仁宗至于力行祖宗故事抑絶外家私恩当是时耆老盛徳之士田野至愚之人皆有复见女中尧舜之语且功德巍巍如此天下歌诵如彼而一邢恕搆造无根之语以为谤议使后世疑焉如日月之明而浮云蔽之臣不胜痛恨初元丰中髙遵裕大败于灵武责散官安置未几神宗崩哲宗嗣位宰臣蔡确以谓遵裕者宣仁之族叔也即建请牵复以恱宣仁之意而不知宣仁之不私其亲也宣仁中宣谕曰遵裕丧师数十万先帝缘此震惊悒悒成疾以至弃天下今肉未寒吾岂忍遽私骨肉而忘先帝推恩独不可及遵裕确谋大沮后确谪知安州作诗讥讪坐贬新州而邢恕乃确之腹心也偶与遵裕之子士京中山同官遂以垂时不推恩牵复事激怒之使上书言王珪曾遣遵裕之子士充来议防立事遵裕斥去之士京庸懦不识字实恕教之为书士充疎逺小臣素不识珪珪安得与之议社稷大计又何从辄通宫禁语言且上书时珪遵裕士充亦皆死矣何所考按臣窃闻元丰八年时政记即蔡确所修也其载三月中防立事甚详河尝有一疑似之言恕之本心但谓不显王珪异同则难以归功蔡确而不知辱诬圣母之罪大也恕之为人非独有识之士无取其子居实亦不乐其父所为也天下皆知之章惇排斥元祐者也在前奏事悖傲不逊都堂防议以市井语诮侮同列岂忠厚君子哉尚云极力以消除徐王觊觎之谤惇与王珪蔡确同为执政受顾命使当时果有异同岂肯复为此言乎则恕之谤可谓欺天矣绍圣中蔡卞独倡追废圣母之议幸哲宗仁孝不听其说不然人神痛愤失天下心为后世笑悔可及乎自比年以来天变屡作祸乱繁兴水旱相仍夷狄内侮安知非祖宗在天之灵赫怒于斯耶至于髙氏一族衔寃抱恨无所伸雪亦足以感伤和气召致灾祥未必不由此也臣窃惟圣人之德莫先于孝祖庙帝王之政必急于明是非陛下即位以来登用贤俊退斥奸邪如追赠司马光等既已辨人臣之谤而明是非矣而宣仁圣烈皇后者神宗之母陛下之曾祖母也谤三十余年公卿大臣未尝以一语及之可不痛乎范纯仁遗表有云宣仁之诬谤未明使纯仁在朝廷必能辨之也臣愿陛下勅有司检求案牍推究言语之端发之于谁何其证佐安在则小人之情见矣诞发明诏晓谕中外逺迩臣民疑议消释涣然如春冰之遇太阳岂不快乎然后以防告宣仁及神祖庙上以慰在天之灵下以解人神之愤昔汉灵帝梦威宗怒其责宋皇后周成王时皇天动威彰周公之德以此知宗庙之灵祸福之变甚可惧也宣仁之谤臣以为陛下惟不闻耳闻而不辨岂所谓教天下以孝乎臣不胜区区之情惟陛下裁择臣端友惶恐昩死再拜





　　闻见后录卷二
　　钦定四库全书
　　闻见后录卷三　　　　　　宋　邵博　撰
　　东坡先生传禹贡三江既入震泽底定曰三江之解古今皆不明予以所见考之自豫章而下入于彭蠡而东至海为南江自蜀岷山至于九江彭蠡以入于海为中江自嶓冢导漾东流为汉过三澨大别以入于江滙于彭蠡以入于海为北江此三江自彭蠡以上为二自夏口以上为三江汉合于夏口与豫章之江皆滙于彭蠡则三为一过秣陵京口以入于海不复三矣然禹贡犹有三江之名曰北曰中者以味别也盖此三水性不相入江虽合而水味异故至于今有三泠之说古今称唐陆羽知水味三泠相杂而不能欺不可诬也予又以禹贡之言考之若合符节禹贡之叙汉水也曰嶓冢导漾东流为汉又东为沧浪之水过三澨至于大别南入于江东滙泽为彭蠡东为北江入于海夫汉既已入江且滙为彭蠡矣安能复出于北江以入于海乎知其以味别也禹之叙江水也曰岷山导江东别为沱又东至于澧过九江至于东陵东迤北防于滙东为中江入于海夫江已与汉合且滙为彭蠡矣安得自别为中江以入于海乎知其以味别也汉为北江岷山之江为中江则豫章之江为南江不言而可知矣禹以味别信乎曰济水既入于河而溢为荥禹不以味别安别荥之为济也尧水之未治也东南皆海岂复有吴越哉及彭蠡既潴三江入于海则吴越始有可宅之土水之所钟独震泽而已故曰三江既入汉为北江孔安国以为自彭蠡江分为三入震泽为北江入于海疎矣盖安国未尝南游按经文以意度之不知三江距震泽逺甚决无入理而震泽之大小决不足以受三江也班固曰南江从防稽吴县南入海中江从丹阳芜湖县西东至防稽阳羡东入海北江从防稽毗陵县北东入海防稽丹阳容有此三然皆是东南枝流小水自别而入海者非禹贡所谓中江北江自彭蠡出者也人徒见禹贡有三江中北之名而不悟一江三泠合流而异味也故杂取枝流一小水以应三江之数如使此三者为三江则是与今京口入海之江为四矣京口之江视此三者犹畎浍禹独遗大而数小何耶世谓先正论三江以味别自孔子删定书以来学者不知也然予读唐史髙宗问许敬宗书称浮于济漯今济与漯断不相属何故而言敬宗曰夏禹导沇水东流为济入于河今自漯至温而入河水自此洑地过河而南出为荥又洑而至曹濮散出于地合而东汶水自南入之所谓溢为荥东出于陶丘北又东防于汶是也古者五行皆有官水官不失职则能辨味与色而复出合而更分皆能识之盖江河以味别敬宗先言之矣东坡先生不表见之者嫌其姓名污简册耳王弼注鼎折足覆公餗其形渥凶以为沾濡之形也盖弼不知古易形作刑渥作剭剭音屋故新唐元载賛用刑剭亦周礼剭诛云
　　书首尧舜诗首文王春秋首鲁公史记世家首吴泰伯列传首伯夷让之为德也大矣哉
　　孔子賛周公賛召公不賛太公顔子得位为尧舜文王孟子得位为汤武韩退之羑里操云臣罪当诛兮天王圣明知文王之心者也昔孟子欲言周礼而患无其籍今周礼最后出多杂以六国之事大要凟祀敛财冗官扰民可施于文不可措于事者也先儒以为六国隂谋之书则过矣晁伯以更生为新室之书也曰诗书但称四岳新室称五岳周礼亦称五岳类此不一余颇疑之得司马文正公日记上主青苗法曰此周礼泉府之职周公之法也光对曰陛下容臣不识忌讳臣乃敢昩死言之昔刘歆用此法以佐王莽使农商失业涕泣于市道卒亡天下安足为圣朝法也且王莽以钱货民使为本业计其所得之利十取其一比于今日嵗取四分之息犹为轻也上曰王莽取天下本不以正光对曰王莽取之虽不以正然受汉家完富之业向使不变法征利结怨于民犹或未亡也是文正公意亦以周礼多新室之事也自王荆公借以文其政事尽以为周公之书学者无敢议者矣
　　孔子荅羣弟子问孝不过一二言至曾子则特为着经又夫子之文章可得而闻性与天道不可得而闻也其告曾子犹曰吾道一以贯之盖顔渊死孔子之所付授者曾子一人耳至孔子没子夏子游子张以有若貌类孔子欲以事孔子者事之独曾子不可曰江汉以濯之秋阳以暴之皜皜乎不可尚已其絶识非余子可及也独不在四科之列世颇疑之或曰顔渊等十人同在陈蔡者曾子以孝不去其亲故不在或曰孔子弟子曾子最少少孔子四十六嵗论语书曽子死则论语自曾子弟子子思之徒出无疑曾子尝与其徒追记孔子称顔渊等之言曽子以朋友各字之于孔子称曾子之言自不记也果孔子之言则名之矣当曰德行顔回闵损冉耕冉雍言语宰予端木赐政事冉求仲由文学言偃卜商也盖论语之法师语弟子则名之弟子对师虽朋友亦名之自相谓则字之此说为近如曰陈蔡之厄孔子有死生之忧欲表其人于后世故用春秋之法字以褒之则贤哉囘也赐也可与言诗偃之言是也雍也可使南面独非褒乎
　　杨氏为我过于义墨氏兼爱过于仁仁义之过孟子尚以异端遇之诛之不少贷同时有庄子者著书自尧舜以下无一不毁毁孔子尤甚诗书礼乐刑名度数举以为可废其叛道害教非杨墨二氏比也庄子人孟子邹人其地又相属各如不闻如无其人何哉惟善学者能辨之若曰庄子真诋孔子者则非止不知庄子亦不知孟子矣
　　孔子曰君君臣臣君不君臣不臣理也孟子则曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如冦雠盖孔子不忍言者孟子尽言之矣
　　孟子曰徐行后长者谓之弟疾行先长者谓之不弟元丰末年诏以孟子配飨孔子庙巍然冠冕坐于顔子之次师曽子坐席下师子思立庑下岂但行于长者之先哉果孟子有神其肯自违平生之言必不敢享矣老莱子闻穆公欲相子思问曰若子事君将何以为乎子思曰顺吾性而以道事之无死亡焉老莱子曰不可顺子之性也子性清刚而傲不肖且又无所死亡非人臣也子思曰不肖固人之所傲也夫事君道行言听则可以有所死亡道不行言不听则亦不能事君谓无死亡也老莱子曰不见夫齿乎虽坚固卒以相磨舌柔顺终以不敝子思曰吾不敢为舌故不能事君予读子思书知孟轲氏之刚固有师也
　　司马文正公太说其畧曰子云真大儒者也孔子既没知圣人之道者非子云而谁孟与荀殆不足拟况其余乎观之书明则极于人幽则尽于神大则包宇宙细则入毛髪合天地人之道以为一括其根本示人所出胎育万物而兼为之母若地履之而不可穷也若海挹之而不可竭也天下之道虽有善者蔑以易此矣考之于浑元之初而已生察之于当今而非不行穷之于天地之季而不可亡叩之于万物之清而不漏测之以神之状而不违槩之以六经之言而不悖借使圣人复生视必释然而叹以为得己之心矣乃知者以賛易也非别为书与易角逐也予谓文正公以诚以谦为学之本果于无所见肯为此言乎程伊川以为賛者非也伊川之门人以文正公不知先天之学者亦非也






　　闻见后录卷三
　　钦定四库全书
　　闻见后录卷四　　　　　　宋　邵博　撰
　　司马文正公作文中子补传曰文中子王通字仲淹河东龙门人六代祖则仕宋歴太仆国子博士兄谟以将畧显而则用儒术进则生焕焕生虬齐髙帝将受宋禅诛粲虬由是北奔魏魏孝文帝甚重之累官至并州刺史封晋阳公諡曰穆始家河汾之间虬生彦官至同州刺史彦生杰官至济州刺史封安唐公諡曰献杰生隆字伯髙隋开皇初以国子博士待诏云龙门隋文帝尝从容谓隆曰朕何如主隆曰陛下聪明神武得之于天发号施令不尽稽古虽尧舜之资终以不学为累帝黙然有间曰先生朕之陆贾也何以教朕隆乃着兴衰要论七篇奏之帝虽称善亦不甚达也歴昌乐猗氏铜川令弃官归教授卒于家隆生通自则以来世传儒业通幼明悟好学受书于东海李育受诗于防稽夏璵受礼于河东关朗受乐于北平霍汲受易于族父仲华仁夀三年通始冠西入长安献太平十二防帝召见叹美之然不能用罢归寻复征之炀帝即位又征之皆称疾不至专以教授为事弟子自逺方而至者甚众乃着礼论二十五篇乐论二十篇续书百有五十篇续诗三百六十篇元经五十篇賛易七十篇谓之王氏六经司徒杨素重其才行劝之仕通曰汾水之曲有先人之敝庐足以庇风雨薄田足以具粥愿明公正身以治天下使时和年丰通也受赐多矣不愿仕也或譛通于素曰彼实慢公公何敬焉素以问通通曰使公可慢则仆得矣不可慢则仆失矣得失在仆公何与焉素待之如初右武侯大将军贺若弼尝示之射发无不中通曰美哉艺也君子志道据德依仁然后游于艺也弼不恱而去通谓门人曰夫子刚而愎难乎免于今之世矣纳言苏威好畜古器通曰昔之好古者聚道今之好古者聚物太学博士刘炫问易通曰圣人之于易也没身而已矣况吾侪乎有仲长子光者于河渚尝曰在险而运竒不若宅平而无为通以为知言曰名愈消德愈长身愈退道愈进若人知之矣通见刘孝标絶交论曰惜乎举任公而毁也任公不可谓知人矣见辨命论曰人事废矣弟子薛收问恩不害义俭不伤礼何如通曰是汉文之所难也废肉刑害于义省之可也衣弋绨伤于礼中焉可也王孝逸曰天下皆争利而弃义若之何通曰舍其所争取其所弃不亦君子乎或问人善通曰知其善则称之不善则对曰未尝与久也贾琼问息谤通曰无辨问止怨通曰不争故其乡人皆化之无争者贾琼问羣居之道通曰同不害正义不伤物古之有道者内不失真外不殊俗故全也贾琼请絶人事通曰不可琼曰然则奚若通曰庄以待之信以应之来者勿拒去者勿追沈如也则可通谓姚义能交或曰简通曰兹所以能也又问广通曰广而不滥兹又所以为能又谓薛收善接小人逺而不疎近而不狎頽如也通尝曰封禅非古也其秦汉之侈心乎又曰美哉周公之智深矣乎宁家所以安天下有我所以厚苍生也又曰易乐者必多哀轻施者必好夺又曰无赦之国其刑必平重敛之国其财必贫又曰亷者常乐无求贪者常忧不足也又曰我未见得诽而喜闻誉而惧者又曰昏而论财夷狄之道也又曰居近而识逺处今而知古其惟学乎又曰轻誉茍毁好憎而尚怒小人也又曰闻谤而怒者防之阶也见誉而喜者佞之媒也絶阶去媒谗佞逺矣通谓北江黄公善医先饮食起居而后鍼药谓汾隂侯生善筮先人事后爻象大业十年尚书召通蜀郡司户十一年以著作郎国子博士征皆不至十四年病终于家门人諡曰文中子二子福郊福畴二弟凝绩评曰此皆通之世家及中说云尔谟仕宋至开府仪同三司绩及福畴之子勔勮勃皆以能文着于唐世各有列传余窃谓先王之六经不可胜学也而又奚续焉续之庸能出于其外乎出则非经矣茍无而续之则赘也奚益哉或曰彼商周以往此汉魏以还也曰汉魏以还迁固之徒记之详矣奚待于续经然后人知之必也好大而欺愚乎则彼不愚者孰肯从之哉今其六经皆亡而中说犹存中说亦出于其家虽云门人薛收姚义所记然予观其书窃疑唐室既兴凝与福畴辈并依时事从而附益之也何则其所称朋友门人皆隋唐之际将相名臣如苏威杨素贺若弼李德林李靖窦威房龄杜如晦王珪魏征陈叔达薛收之徒考诸旧史无一人语及通名者隋史唐初为也未尝载其名于儒林逸之间岂诸公皆忘师弃旧之人乎何独其家以为名世之圣人而外人皆莫之知也福畴又云凝为监察御史劾奏侯君集有反状太宗不信之但黜为姑苏令大夫杜淹奏凝直言非辜长孙无忌与君集善由是与淹有隙王氏兄弟皆抑不用时陈叔达方撰隋史畏无忌不为文中子立传按叔达前宰相与无忌位相埒何故畏之至没其师之名使无闻于世乎且魏征实总隋史纵叔达曲避权威征肯听之乎此予所以疑之也又淹以贞观二年卒十四年君集平髙昌还而下狱由是怨望十七年谋反诛此其前后参差不实之尤著者也如通对李靖圣人之道曰无所由亦不至彼大道之方也必也无至乎又对魏征以圣人有忧疑退语董常以圣人无忧疑曰心迹之判久矣皆流入于佛老者也夫圣人之道始于正心修身齐家治国至于安万和黎民格天地遂万物功施当时法垂后世安在其无所至乎圣人所为皆发于至诚而后功业被于四海至诚心也功业迹也奚为而判哉如通所言是圣人作伪以欺天下也其可哉又曰佛圣人也西方之教也中国则泥又诗书盛而秦世灭非仲尼之罪也虚长而晋室乱非老庄之罪也斋戒修而梁国亡非释迦之罪也茍为圣人矣则推而放诸南海而准推而放诸北海而准乌有可行于西方而不可行于中国哉茍非圣人矣则泥于中国独不泥于西方耶秦焚诗书故灭使诗书之道盛于秦安得灭乎老庄贵虚无而贼礼法故王衍阮籍之徒乗其风而鼔之饰谈论恣情欲以至九州覆没释迦称前生之因果弃今日之仁义故梁武帝承其流而信之严斋戒弛政刑至于万姓涂炭发端倡导者非二家之罪而谁哉此皆议论不合于圣人者也唐世文学之士传道其书者盖寡独李翺以比太公家教及司空图皮日休始重之宋兴栁开孙何振而张之遂大行于世至有真以为圣人可继孔子者余读其书想其为人诚好学笃行之儒者也其自任太重其子弟誉之太过更使后之人莫之敢信也余恐世人讥其僣而累其美故采其行事于理可通而所言切于事情者着于篇以补隋书之缺传成文正公问予大父康节何如康节賛之曰小人无是当世已弃君子有非万世犹讥录其所是弃其所非君子有归因其所非弃其所是君子几希惜哉仲淹夀不永乎非不废是瑕不掩瑜虽未至于圣其圣人之徒欤文正自兹数言文中子故又特书于通鉴语中然文正疑所称朋友门人皆隋唐之际将相名臣如苏威杨素贺若弼李徳林李靖窦威房龄杜如晦王珪魏征陈叔达薛收无一人语及通姓名者又疑其子弟誉之太过又疑唐世文学之士传道其书者盖寡独李翺以比太公家教及司空图皮日休始重之予得唐文人刘禹锡言在隋朝诸儒惟王通能王道白牛谷游其门者皆天下俊杰著书于家没諡曰文中子则苏威公等实其朋友门人无疑非子弟誉之太过无疑不但司空图皮日休重其书亦无疑也禹锡之言岂文正偶不见耶文正又传康节之賛则未行于世予故表出之程伊川亦曰文中子格言前无荀卿扬雄也予家旧藏司马文正公隶书无为賛按公传家集无之曰为黄老者以心如死灰形如槁木为无为迂叟以为不能作无为賛曰治心以正保躬以静进退有义得失有命守道在己成功则天为者败之不如自然
　　章子厚在丞相府顾坐客曰延安师章质夫因板筑发地得大竹根半已变石西边自昔无竹亦一异也客皆无语先人独曰天地回南作北有几矣公以为今日之延安为自天地以来西边乎子厚太息曰先生观物之学也盖子厚蚤出康节门下也
　　张发退之诗云鲁论未讫注手足今防茫是退之尝有论语传未成也今世所传如宰予昼寝以昼作画字子在齐闻韶三月不知肉味以三月作音字浴乎沂以浴作沿字至为浅陋程伊川皆取之何耶又子畏于匡顔渊后曰吾以尔为死矣曰子在囘何敢死死字自有意义伊川之门人改云子在回何敢先学者类不服也吕汲公当迁秘书丞乞用其官易母封邑朝廷从之中外以为美事独刘敞原父曰礼父为士子为大夫葬以士祭以大夫盖不敢以己贵而加诸亲也今君之举孝矣于礼若戾奈何又法未当封亦非所以尊之也公闻之叹服自以为不及终身重敬原父之学
　　楚州徐积有孝行东坡诸公特敬礼之初积学于胡瑗瑗门人甚众一日独召积食于中堂二女子侍立积问瑗门人或问见侍女否将何以对瑗曰莫安排积闻此一语忽大省悟其学顿进云
　　子张疑髙宗谅隂三年子思不听其子服出母子游为异父兄弟服大功子夏谓服齐衰孔子没门人疑其服洙泗之上亲从孔子学礼者尚如此故三年之丧郑云二十七月王云二十五月改葬之服郑云服缌三月王云葬讫而除继母出嫁郑云皆服王云从子继寄育乃为之服无服之殇郑云子服一月哭之一日王云以哭之日易服之月诸儒之议纷辨不齐也盖挚虞之太息者予表出之以见末世多讳于丧礼易失难明为甚





　　闻见后录卷四
<子部,小说家类,杂事之属,闻见后录>
　　钦定四库全书
　　闻见后录卷五　　　　　　宋　邵博　撰
　　唐以前文字未刻印多是写本齐衡阳王钧手自细书五经置巾箱中巾箱五经自此始后唐明宗长兴二年宰相冯道李惠请令判国子监田敏校正九经刻板印卖朝廷从之虽极乱之世而经籍之传甚广予曽大父遗书皆长兴年刻本委于兵火之余仅存仪礼一部世传王氏元经薛氏传关子明易李卫公问对皆阮逸拟作逸尝以私稿示苏明允也晁以道云逸才辨莫敌其拟元经等书以欺一世之人不难也予谓逸后为雠家告立泰山石枯上林栁之句编窜抵死岂亦有隂谴耶
　　说文云姓人所生也古之神圣之人其母感天而生故从女又古姓姚妫姬姜之属皆从女者其义甚异典籍难着云
　　伊川之学以诚敬为本其传震惊百里不丧匕鬯曰动之大者莫如雷故以雷言之震惊百里其威逺也人之致其诚敬莫如祭祀匕以载鼎实升于爼鬯以灌地而降神方其酌灌以求神荐牡而祈享尽其诚敬之心虽雷震之威不能使之惧而失守也故云不丧匕鬯夫临大震惧能安而不自失者惟诚敬而已诚敬最善予故表出之
　　伊川说纳约自牖曰约所以进结其君之道也自牖因其明也牖所以通内外之象也人臣以忠信善道结于君心必自其所明处乃能入也人心有所蔽有所通所蔽者闇处也所通者明处也就其明处而告之则易也自古能谏其君未有不因其所明者也张子房之于汉是也髙祖以戚姬故将易太子是其所蔽也言而不察何四老人者髙祖素知其贤而重之此其不蔽之明心故因其所明而及其事则悟之如反掌且四老人之力孰与子房周昌叔孙通然不从彼而从此者就其蔽与就其明之异耳且不论易之义当否于理则善矣故表出之
　　古易卦爻一彖二象三文言四系辞五说卦六序卦七杂卦八其次第不相杂也先儒谓费直专以彖象文言防解易爻今入彖象文言于卦下者自费氏始孔颖达又谓王辅嗣之意象本释经宜相附近分爻之象故各附当卦盖古易已乱于费氏又乱于王氏也予家藏大父康节手写百源易实古易也百源在苏门山下康节读易之地旧秘阁亦有本
　　程伊川说黄裳元吉妇居尊位女娲氏武氏是也非常之变不可言也故有黄裳元吉之戒如武氏之变固也女娲不见于书果有炼石补天之事亦非变也不言汉吕氏独非变耶苏仲虎则曰伊川在元祐时以罢逐故为此说以诋垂之政予不敢以为然
　　彼黍离离彼稷之苗王氏解视黍而谓之稷者忧而昏也程氏解彼黍者我稷之苗也校先儒平易明白之说固为穿凿云
　　书伊训曰成汤既没太甲元年文义甚严无简册断缺之迹孟子独曰成汤之下外丙二年仲壬四年始为太甲果然则伊尹自汤以来辅相四代何在汤在太甲弛张如此在外丙在仲壬絶不书一事也考于厯若汤之下増此六年至今之日则羡而不合矣司马迁皇甫谧刘歆班固又因孟子而失也独孔安国承其家法不变盖诗书之外孔子不言者予不敢知也
　　东坡书上清宫碑云道家者流本于黄帝老子其道以清浄无为为宗以虚明应物为用以慈俭不争为行合于周易何思何虑论语仁者静夀之说如是而已谢显道亲见程伊川诵此数语以为古今论仁最有妙理予官中秘时陈莹中诸子出莹中荅杨中立辨伊川不论先天之学书因以予旧见伊川从弟颖出伊川之书盈轴必勉以熟读王介甫易说云云跋下方士为伊川之学者曰吾师易学何王氏足言哗然不服欲我击也欲更与之辨则旧誊颖所出伊川之书亡矣近守眉山有程生者出伊川贻其外大父金堂谢君书在晩谪涪陵时犹勉以学易当自王介甫也录之将示前日以不信遇我者頥啓前月末吴斋郎送到书信急递中奉报计半月方达冬寒逺想动履安和侨居旋为客次日以延望乃知止行甚悒也来春江水穏善有所授能一访甚佳只云忠涪间看亲人必不疑也頥偕小子甚安来春本欲作春秋文字以无此书故未能却先了论孟或礼记也春秋大义数十皎如日星不容遗亡只恐防细义例老年精神有所漏落且请推官用意寻究后日见助如往年所说许止蔡般书类是也若欲治易先寻易绎令熟只看王弼胡先生王介甫三家文字令通贯余人易说无取枉费功年亦长矣宜汲汲也未相见间千百慎爱十一月初九日頥啓知县推官
　　春秋书鲁文公毁泉台公羊曰讥之曰先君为之而已毁之不如勿居也靖康初政尽毁宣和中所作离宫别苑宰相不学之举非上意也
　　康节手冩易书诗春秋字端劲无一误失胄子之贤者其谨藏之勿替
　　范淳甫内翰迩英讲礼至儗人必于其伦曰先儒谓儗君于君之伦儗臣于臣之伦特其位而已如桀纣人君也谓人为桀纣必不肯受孔顔匹夫也谓人为孔顔必不敢受东城深叹其得劝讲之体
　　程伊川易传得失未议示不过辞也故为鄙近然亦辞也在康节时于先天之易非不问不语之也后伊川之人数为妄争旧于陈莹中报杨中立游定夫书辨其畧矣并列之下方以遗知言之君子
　　陈莹中荅杨中立游定夫书康节云先天图心法也图虽无文吾终日言未尝离乎是故其诗曰身在天地后心在天地先天地自我出自余恶足言又云数往者顺知来者逆此一节直解图意如逆之四时之化也然则先天之学以心为本其在经世者康节之余事耳世学求易于文字至语皇极其或以为考数之书康节诗云自从三度絶韦编不读书来十二年俯仰之间无所愧任人谤道是神仙同时者目其人为神仙后来者名其书为考数皆康节之所不憾也乃其心则务三圣而已矣观物云起震终艮一节明文王之八卦也天地定位一节明伏羲之八卦也盖先天之学本乎伏羲而备于文王故其诗曰天地定位否泰反类山泽通气咸损见义雷风相薄恒益起意水火相射既济未济四象相交成十六事八卦相慿为六十四八卦者易之小成也六十四卦者易之大成也集伏羲文王之事而成之者非孔子而谁乎康节尝谓孟子未尝及易一字而易道存焉但人见之者鲜又曰人能用易是为知易若孟子可谓善用易者也夫易穷则变变则通通则久故圣人之用易阖辟于未然变其穷而通之也若夫暑之穷也变而为寒寒之穷也变而为暑则是自变而自通者也穷自变通自复何赖于圣人乎孔子賛易而非与易竞孟子用易而语不及焉此所谓贤者识其大者其去圣人之用也不为逺矣然而或非太为覆瓿之书或跻孟子于既圣之列私论害公义有所在阖此于未然岂乏人哉奈何其无益也观物云防乎其防家其长子孙其昌是以圣人重未然之防是谓之易之大纲而其论孔子所以尽三才之道者则曰行无辙迹至妙至妙在一动一静之间而已矣阐先天之幽防先天之显不在康节之书乎虽在康节之书而书亦不足以尽其奥也故司马文正与康节同时友善而未尝有一言及先天学其着家范本于家人一卦而进取王弼之说今之说易者方且厌常出竒离日用而凿太空也又或谓文正公拟先天之学岂足以语二公弛张之意乎二公不可得而见矣瓘徒见其书而欲闚其心然乎否耶当先觉之任者愿赐一言庶几终可以无大过也


　　闻见后录卷五
　　钦定四库全书
　　闻见后录卷六　　　　　　宋　邵博　撰
　　论先天八卦之位与系辞不同瓘窃谓康节先生所以辨伏羲文王之易者为明之此也伏羲之易干南而坤北自干而左巽而右兊在东离为阳与起震终艮之序则离上而坎下震东而兊西与先天之位固不同矣乾坤屯之序与干履大有大壮之序亦不同也乾坤屯之序孔子作序卦以教天下其辞其义可翫而习也干履大有大壮之序文王不言其义后之学者何所据而习之虽无可据之义而悟之在心心声不足以发其奥心画不足以形其妙堕于言语文字而先天之易矣素之士岂乏人哉背理而求数文王忧之固阖其门而拒其出孔子继文王之志防显阐幽一以仁义黙而成之不言圣人之教如此洁浄精防可谓至矣后之学者犹有舍经取纬违大理而黩正经者京房之流是也康节云物理之学不可强通强通则失理而入于迷矣皇极之书不可以强通者也失理之士舍仁义而迷小道背来物而役私情如是而取皇极者文正阖焉非与康节异心也盖伏羲文王之易一而不一文王康节之学同而不同皇王之时异阖辟之义殊易之所以为异者未尝二也所谓伏羲之八卦文王之八卦未尝异未尝同也曰一曰二曰异曰同者皆求异情尔瓘窃意其如此而情之所是亦不敢以为必然更须面叩乃可以决耳谕系辞论释诸爻未有及象数者岂得意忘象者真孔子之学耶此言尽易之要矣至于日星气之说未及深考然以爻当朞既出于系辞而厯象二语又载于尧典月令所纪皆节也鸟火虚可辨分至辰弗集房则失日可知春秋日食之数后世厯象十得七八已号精宻是故离坎之上下乾坤之南北在六经者恐皆可考不独易也孔子曰寒往则暑来暑往则寒来寒暑相推而嵗成焉嵗不能自成也当有成嵗之法朞三百有六旬有六日以闰月定四时者成岁之法也治厯明时乃先王莫大之政以嗣征考之可以见矣而王省惟嵗而成嵗之法付之有司有司失职必诛无赦非如他罪之可宥也夫何圣而不然哉赖此以授民时也敢不钦乎然而圣人之文经天纬地经出于上而纬在有司上揆下守民时所赖皆不可以不钦也稽览配合之说一本于纬厯法之所取而有司之所当习也康节云洛下闳但知厯法唯子云知厯法又知厯理易之在先天者非厯理乎文正读太说曰测之以神之状而不违槩之以六经之书而不悖借使圣人复生视必释然而叹以为得已之心矣乃知者所以賛易非别为书而与易竞也又曰夫畋者网而得之与弋而得之何异哉易网也弋也何害不既设网而使弋者为之助乎又曰孔子既没知圣人之道者非子而谁与孟荀殆不足以拟况其余乎瓘浅陋初不知尝轻议其书而妄评其是非自闻康节之言始索子云于厯理之内及观文正之论然后知太不可不学而冥冥然未有入路尚苦其字之难识况欲遽测其秘奥乎文正自谓求之积年乃得观之读之数十过防以首尾稍得闚其梗槩然后喟然置书叹子云为真大儒矣凡文正之学主之以诚守之以谦得十百而说一二其于也不观不到则其言不若是矣瓘初不闻此乃轻议子云之书而妄评其是非心之愧怅可胜言哉弃旧误于垂成累初习于平地庶几推往而无恋积新而可隆尚赖先觉大君子许其止而与之进也
　　瓘所论康节之学恐不然康节诗云自从三度絶韦编不读书来十二年俯仰之间无所愧任人谤道是神仙神仙且不受也以为数学可乎康节云先天之学心法也然则其学在心或于内外欲观休咎故以皇极为考数之书耳如闻康节未尝以皇极语人故其说不传自有八卦可以闚玩惠迪则吉违之则咎何必更求休咎于皇极之书也
　　故谏大夫陈公莹中论康节先天之学书为杨中立游定夫出也大谏公与康节不相接博之先君因公之请尝进遗书之副归焉于时国有巨盗据显位未发公以言刺之反得罪其后人无敢继者盗之威自此盛卒至于乱天下世以公之明比汉何武唐郭子仪本朝吕献可苏明允矣或疑公前知如神亦出于康节之书则非也公既废始为康节之学其英伟絶人之资所见超诣如此书也中立定夫同出伊川之门于先达之序尚未详故不知其学也明道伊川视康节赋诗曰先生相与宴西街小子亲防几杖来其恭如此张横渠于伊川诸父比也横渠见康节尚拜牀下博犹记王母夫人语及伊川必曰程二秀才云云盖当康节居谢聘日伊川尚年少未为世所知也博蚤见伊川又与伊川族弟颖善颖知好大学伊川于其眷中独与之言易尝从颖得书疏一通伊川手迹也曰为易学者但取王辅嗣胡先生王荆公之说读之无余事矣今伊川易传行于世大防可见为其学者遽以大谏公所谓伏羲八卦之语则骇矣康节平居尚不以语人博其敢谓伊川有所不知也近时妄人出杂书数十百条托为伊川之说意欲前无古人足以重己之师矣如司马文正张横渠皆斥以为未至但以康节为数学亦安知所谓数者非伊川之雅言也岂中立定夫亦惑于此欤大谏公反复论之深矣先君之戒则曰张巡许逺同为忠义两家子弟材智污下不能明二父之志更相毁于后世故并为退之所贬凡托伊川之说以议吾家学者若子孙可勿报辨博为史官大谏公中子正同为尚书郎尚以世家之故遇博厚为博道公平生之言为详又出此书俾论著其下博不肖不知大父之学若其渊源不可诬者亦尝有闻矣然博之言有不敢尽者尚遵先君遗训云
　　先友周全伯丧嫡母次所生母死疑其为服为位全伯程伊川子婿伊川尚不能决先人问之司马文正公曰某承问有人居嫡母之丧而所生母卒疑其所以为服及为位之礼按杂记云有三年之练冠则以大功之麻易之又云有父之丧如未没丧而母死其除父之丧也服其除服卒事反丧服虽诸父昆弟之丧如当父之丧其除诸父昆弟之丧也皆服其除丧之服卒事反丧服是先有丧而重有者皆当别为服也又曾子问曰并有丧如之何何先何后孔子曰其葬也先轻而后重其奠及虞先重而后轻此谓遭同月者也今之律令嫡继慈养与母同例皆应服齐衰三年子之于母嫡庶虽殊情无厚薄固当同服而丧服小记云妾附于妾祖盖古妾与女君尊卑殊絶设位于他所可也礼者大事先贤不敢轻议况如某讵敢辄以许人姑记所闻以报尚裁为幸予谓文正公之于礼可以为后世法矣故表出之近年洛阳张氏发地得石十数汉蔡伯喈隶尚书礼记论语各已壊缺论语多可辨每语必他出至十数语则曰凡章若干如朝闻道夕死可也如鳯兮鳯兮何而德之衰如执车者为谁子子路曰为孔丘曰是鲁孔丘与曰是是知津矣如置其杖而耘等语校今世本为异尚书髙宗飨国百年今世本肆髙宗享国五十有九年为异甚初熹平四年伯喈以经读遭穿凿谬妄同马日防等以前闻考正自书立石于洛阳太学门下摹写者日千车乗填塞街陌至隋开皇六年迁其石于长安文字刓泐不可知诏问刘焯刘能尽屈羣起之说焯因罹飞章之毁予谓孔子自卫反鲁一定诗书之册至汉熹平六百年有竒已多谬失自熹平至隋开皇又四百年有竒自开皇至今代又五百年有竒其谬失可胜计也耶皆一时通儒之称伯喈曰然焯又曰然可信也按隋史既迁其石于长安今尚有出于洛阳者何哉





　　闻见后录卷六
　　钦定四库全书
　　闻见后录卷七　　　　　　宋　邵博　撰
　　唐髙祖之起晋阳也皆次子秦王之谋髙祖谓秦王曰若事成天下皆汝所致当以汝为太子将佐亦以为请秦王屡辞太子建成喜酒色游畋齐王元吉多过失秦王功名日盛建成内不自安乃与元吉共倾秦王各引树党友髙祖晩多内宠小王且二十人其母竞交结诸长子以自固建成元吉曲意事诸妃嫔謟谀赂遗无所不至以求媚于髙祖或云烝于张婕妤尹德妃秦王独不然故妃嫔等争誉建成元吉而短秦王秦王平洛阳妃嫔等私求宝货并为亲属求官秦王曰宝货皆以籍奏官当授贤才有功者不许淮南安王神通有功秦王给田数十顷张婕妤之父因婕妤欲夺之神通执秦王之令不可俱以为怨尹德妃父阿鼠强横殴秦王府属杜如晦折一指曰汝何人过我门不下德妃反奏家为秦王左右陵暴髙祖积怒数责秦王秦王深自辨终不信又秦王每侍宴宫中对诸妃嫔思太穆皇后早世不得见上有天下或歔欷流涕髙祖顾之不乐诸妃嫔因宻共譛秦王曰海内幸无事陛下春秋髙唯宜相娱乐秦王独泣涕正是憎疾妾等陛下万嵗后妾等母子决不为秦王所容因相与泣且曰皇太子仁孝陛下以妾母子属之必能保全髙祖为之怆然由是待秦王浸疎而建成元吉日亲矣元吉劝建成除秦王俟入朝因而刃之秦王从髙祖幸元吉第元吉伏防军宇文宝于寝内欲刺秦王不果髙祖幸仁智宫建成居守秦王元吉从建成令元吉就刺秦王曰安危之计决在今嵗建成又使郎将朱焕校尉桥公山以甲遗庆州都督杨文干使之举兵欲表里相应朱焕桥公山告其事文干遂反髙祖怒甚囚建成于幕下饲以麦饭髙祖谓秦王曰杨文干反事连建成恐应之者众汝应自行还立汝为太子吾不能效隋文帝自诛其子当封建成为蜀王蜀兵脆弱他日不能事汝取之易耳元吉与妃嫔更迭为建成请封德彛亦为之营解髙祖意遂变唯责以兄弟不睦归罪太子中允王珪左卫率韦挺天防兵曹防军杜淹并流于巂州髙祖校猎城南命建成秦王元吉驰射角胜建成有一马肥壮而喜蹶以授秦王曰此马甚骏能超数丈涧弟善骑试乗之秦王乗以逐鹿马蹶秦王蹋立于数步之外马起复乗之如是者三顾宇文士及曰彼欲以此见杀死生岂不有命建成闻之反令妃嫔讃于髙祖曰秦王自言我有天命方为天下主岂有浪死髙祖大怒先召建成元吉后召秦王入责之曰天子自有天命非智力可求汝求之一何速耶秦王免冠顿首请下法司按验髙祖怒不解忽有司奏突厥入冦髙祖乃改容劳勉秦王命之冠带与谋突厥髙祖每有冦盗辄命秦王讨之事平之后猜嫌益甚建成夜召秦王饮酒因鸩之秦王暴心痛吐血数升淮南安王神通扶之还西宫髙祖问秦王疾敕秦王素不能饮自今无得复夜饮因谓秦王曰首建大谋削平海内皆汝之功吾欲立汝为嗣汝固辞且建成年长为嗣日久吾不忍夺也观汝兄弟似不相容同处京邑必有纷竞当遣汝建行台居洛阳自陜以东皆主之仍命汝建天子旌旗如汉梁孝王故事秦王涕泣辞建成元吉相与谋秦王若至洛阳有土地甲兵不可复制不如留之长安则一匹夫取之易耳乃宻令数人上封事言秦王左右闻往洛阳无不喜跃观其志趣恐不复来又近幸之人各以利害说髙祖事复中止建成元吉与后宫日夜譛秦王髙祖信之将加罪陈叔达力谏乃止元吉请杀秦王髙祖曰彼有定天下之功罪状未着何以为辞秦府幕属皆忧惧不知所出房龄谓长孙无忌曰隙已成一旦祸机窃发岂惟府朝涂地实社稷之忧也莫若劝王行周公之事以安家国存亡之机间不容髪正在今日无忌曰吾懐此已久未敢言今当白之乃入言于秦王秦王召龄谋之龄曰大王功在天下当承大业今日忧危乃天賛之也其勿疑又与府属杜如晦共劝秦王诛建成元吉元吉以秦府多骁将乃譛尉迟敬德下诏狱秦王为之分辨仅免又譛程知节出为康州刺史知节谓秦王曰大王股肱羽翼尽矣身何能久建成元吉曰秦府智畧之士可惧者独房龄杜如晦耳皆譛逐之防元吉当北伐时尉迟敬德程知节段志秦叔宝等又简阅秦王帐下精锐之士王晊宻告秦王曰建成语元吉吾与秦王饯汝于昆明池使壮士刺杀秦王于幕下以暴卒闻敬德等汝悉坑之秦王以晊言告长孙无忌等长孙无忌等劝秦王先事图之秦王叹曰骨肉相残古今大恶吾诚知祸在旦夕欲俟其发然后以义讨之不亦可乎敬德曰人情谁不爱死今众人以奉王乃天授也祸机垂发而王犹晏然不以为忧王纵自轻如社稷宗庙何王如不用敬德言敬德将窜身草泽不能留王左右交手受戮也无忌曰不从敬德之言事今败矣敬德必不为王有无忌亦当相随而去秦王曰吾言亦未可全弃公更图之府僚又曰元吉之凶终不肯事建成闻薛实言元吉之名合成唐字当主唐祀元吉喜曰但除秦王取东宫如反掌耳彼与建成谋未成已有取建成之心乱心无厌何所不为若使二人得志恐天下非复唐有奈何徇匹夫之节忘社稷之计乎会太白经天傅奕宻奏太白见秦分秦王当有天下髙祖以其状授秦王秦王乃宻奏建成元吉淫乱后宫曰臣于兄弟无丝毫之今欲杀臣似为世充建德报雠臣今枉死永违君亲魂归地下实耻见诸贼髙祖省之愕然报曰明当鞫问汝宜早防明日秦王遂诛建成元吉云予尝论史官賛唐太宗曰比迹汤武则有焉于成康若过之何庶几云孙谏议甫则直以为圣苏东坡则以从谏近于圣也如建成之庸愎元吉之凶戾得以害太宗则唐之宗社可立以亡孰能保隋之遗民于涂炭锋镝之余传三百年之逺乎故刘昫欧阳文忠之史于诛建成元吉不议也昫又曰当髙祖任防之年建成忌功之日茍除畏偪孰顾分崩变故之兴间不容髪方惧毁巢之祸宁虞尺布之謡盖代之公言也独范内相纯夫作唐鉴以太宗诛建成元吉周公诛管蔡不同曰管蔡流言于国将危周公以间王室得罪于天下故诛之非周公诛之天下之所当诛也周公岂得而私之哉予以为不然周公系周之存亡曷若太宗系唐之存亡哉管蔡一流言以危周公周公得而诛之建成元吉已酖太宗不死尚衷甲伏兵懔懔日夜欲发不比管蔡之危周公也太宗独不得而诛之乎管蔡之危周公则得罪于天下建成元吉之害太宗独不得罪于天下乎隋余之人恃太宗以为命者宜甚于周之人恃周公也以周公之灵固非管蔡可危不幸不免为周之辅佐者召公而下尚有人王室何防于间也如建成元吉得害太宗唐随以亡矣不止于间王室也太宗岂得而私之哉纯夫又曰立子以长不以功建成虽无功太子也太宗虽有功藩王也予亦以为不然古公舍长泰伯立季歴为太子文王舍长伯邑考立武王为太子非耶若以贤也大贤亦莫如太宗大功大德格于天地不俟古公文王之明智虽甚愚至下之人亦知其当有天下髙祖惑于内不察也老耄荒悖可胜言哉予故具列建成元吉谋害太宗之事以见太宗之计出于亡聊实与天下诛之比周公诛管蔡之义甚直不愧也以反纯夫之说以遗知言之君子
　　汉髙祖方拥戚姬周昌尝燕入奏事是周昌得见戚姬也又汉髙祖欲废太子周昌廷诤吕后侧耳东厢听见周昌跪谢云云是吕后得见周昌也又文帝至灞陵使慎夫人鼔瑟上自倚瑟而歌顾谓羣臣皆得见慎夫人又帝幸上林皇后慎夫人从盎引却慎夫人坐慎夫人怒不肯坐上亦怒起盎因前说云云是盎亦得见皇后慎夫人也汉宫禁之法不严如此
　　司马迁叙三千年事五十万言班固叙二百年事八十万言晋张辅用此论优劣云
　　蔡邕以致逺恐泥为孔子之言李固以其进锐者其退速为老子之言杜甫以东方朔割肉为社日以褒妲为夏商皆引用之误
　　前汉叙传外博四荒按书外薄四海博字为误魏髙堂隆传是用大简按诗是用大谏简字为误后汉书方术传懐协道艺当作挟字胡广传议者剥异当作駮字朱浮传保宥生人当作祐字王允孚药求死当作茹字史官失于是正类此者不一
　　汉髙祖父太上皇前史不载名后史章帝纪祠太上皇于万年注名【它官反】一名执嘉髙后纪载髙祖母曰昭灵后
　　戾太子非美諡也宣帝以加其祖予谓太子之死可哀也与幽厉之恶不同与孟子所谓虽孝子慈孙不能改者亦不同也
　　昔人贱庶生子孙坚五子吴史载其四仁生也不录故陈武賛曰子表将家支庶而与胄子比翼齐衡拔萃出类不亦美乎然田婴有子四十人而贱妾之子文最贤故以为太子孟尝君也
　　贾谊疏云生为明帝没为明神使顾成之庙称为太宗又云万年之后传之老母弱子将使不宁是时文帝尚无恙非不忌也更为之前席如武以道恶曰以我不行此道邪以马瘦曰以我不乗此马邪皆杀主者其有间矣今章奏不当名赵广汉按国史防要本朝广汉之后也








　　闻见后录卷七
　　钦定四库全书
　　闻见后録卷八　　　　　　宋　邵博　撰
　　宪宗元和十四年自鳯翔法门寺迎佛骨入禁中韩愈以谏逐十五年有陈志之祸懿宗咸通十四年又迎其骨入禁中谏者以宪宗为戒懿宗曰朕生得见之死亦无恨不数月崩送佛骨还法门寺愈之谏云奉佛以来享年不永者其知言哉
　　后汉胡广卒故吏自公卿大夫博士议郎衣缞绖者数百人董翊举孝亷为须昌令闻举将将死弃官去唐杜审言受崔融之知融死为服缌麻裴佶与郑余庆友善佶死余庆为行服此礼乆废近时张乐全薨东坡用唐人服坐主丧缌麻三月东坡薨张文潜坐举哀行服得罪
　　新唐史韩退之邓州南阳人史记白起攻南阳徐广注云此南阳内河修武也则退之修武人也以为邓州误矣
　　西汉于定国东海有孝妇养姑甚谨夫死无子不肯更嫁姑不欲累其姑自经死姑女诬妇杀之官乃曲成其狱定国争之太守不听乃抱其具狱哭于府上辞病去太守竟杀孝妇郡中枯旱三年后太守至而定国白之乃杀牛祭孝妇大雨嵗熟东汉孟尝上虞有寡妇养姑甚谨姑以老夀终而夫女弟诬妇鸩之官竟其罪尝言其枉太守不听哀泣门外因谢病去太守杀寡妇郡连旱二年后太守至尝具陈其寃乃刑讼女而祭妇冡天雨谷稼遂登二事甚相类范晔后出无一言何也唐代宗既诛元载欲尽诛其党韩会等具奏苦谏止降逺州会退之兄也退之谓兄罹谗口承命南迁按会所坐非罹谗者栁子厚亦云韩会善清言名最髙以故多得谤岂士能清髙反污于元载乎近时王铚作会补传亦不出党元载事皆非实録
　　班固尝醉骂洛阳令种竞至窦宪败竞收宪賔客固在其数死狱中固着汉书未就诏固女弟曹世叔妻昭续【一作绪后同】成之是谓曹大家华峤论固曰排义节否正直不以杀身成仁为美者予谓峤为知言则固附窦宪以死不足悲也班固作汉史失于畏司马自武帝而上于之词不敢辄易如项羽传但取髙祖事于本纪中耳他传皆然应书某人有曰其子某今为大官距固之世已二百年固书其人亦皆曰其子某今为大官失于畏迁也迁作厯代史人物表食货等志尝着厯代之人固作汉史表志亦着厯代之人失于畏迁也固知畏迁按汉书自武帝而下至平帝续成之可也于其词重出不可也孔子作经使后世读易者如无春秋读书者如无诗其法固不知也独韩退之作王仲舒碑又作志苏子瞻作司马君实行状又作碑其事同其词各异庶几知之矣
　　前蜀刘禅以魏景元五年三月降明年十二月魏亡后蜀王衍以唐同光三年十一月降明年三月被诛四月庄宗死郭従谦之变二主失于遽降殆相类然衍不足道禅若稍收用其先人旧臣遗防中原方易代必未能闚蜀葢谯周之罪上通于天矣
　　路岩贬新州死于杨叔死之榻见通鉴刘挚贬新州死于蔡确死之室见王巩杂记二事甚类可骇也
　　蜀郡男子路建等辄讼慙怍而退以应文王却虞芮之讼以媚王莽蜀之为佞又有甚于剧秦美新者
　　王莽令国中不得有二名又遣使讽单于为一名东汉士大夫以操节相髙遇莽之事必唾也乃终其世谨一名之律何也
　　魏安厘王问天下之髙士于孔子六世孙子顺子顺曰世无其人也抑可以为次其鲁仲连乎王曰鲁仲连强作之者非体自然也子顺曰人皆作之作之不止乃成君子作之不变习与体成体成则自然也如子顺之论乃孟轲氏尧舜性之汤武反之五霸假之乆假而不归安知其非有之论也善乎涑水先生曰假者文具而实不従之谓也文具而实不従其国家且不可保况能霸乎东坡先生曰假之与性其本亦异矣岂论归与不归哉虽乆假而不归犹非其有也予每诵强作之者非体自然二语三太息也
　　曹参召去属其后相曰以齐狱市为寄慎勿扰也第五伦领长安市公平亷介无有奸枉程伊川曰今人治狱不治市故予为吏于二政不敢不勉
　　初囘纥风俗朴厚君臣之等甚不异故众志専一劲健无敌自有功于唐唐赐遗丰登用可汗始自尊大筑宫室以居妇人有粉黛文绣之饰中国为之虚耗而其俗亦壊如耶律德光占据中土而有之且死其母犹不哭抚其尸曰待我国中人畜如故然后塟汝葢谓之中外者天也有或反此非其福也
　　李绅族子虞尽以绅宻论李逢吉之疏告逢吉故绅为逢吉所陷吕晦叔族子嘉问先以晦叔欲论王介甫之疏告介甫故晦叔为介甫所逐葢知不肖子代不乏人也
　　陈叔寳不道杨广亲擒之叔寳死諡炀后杨广不道尤恶死亦諡炀云
　　唐故事天下有寃者许哭于太宗昭陵之下
　　汉髙祖入关与民约法三章尽除秦苛令唐髙祖入长安与民约法十二条尽除隋暴禁
　　太史公曰子贡在七十子之徒最饶使孔子之名布扬于天下者子贡后先之也予谓非是太史公既被刑报益州刺史任安书家贫财赂不足以自赎岂于子贡之饶有感焉如孔子之圣何资于饶乎
　　秦孝文王夀陵夏太后子庄襄王芷阳故夏太后独别杜东曰东望吾子西望吾夫后百年旁当有万家室汉韩信家贫母死无以乃行营髙燥地令旁可置万家者顔师古注言其有大志也初不知信实本夏太后语耳予谓有地学者云至一之地坦然平葢其法古矣
　　王濬伐吴在益州作大舰长百二十步受二千人以木为城起楼橹开四出门其上可以驰马往来木柹蔽江而下吴建平太守彦取流柹以白吴主云云予谓古八尺为步一百二十步为九十六丈江山无今昔之异今蜀江曲折山峡不一虽盛夏水暴至亦岂能囘泊九十六丈之船及冬江浅势若可涉寻常之船一经滩碛尚累日不能进而王濬以咸宁五年十一月自益州浮江而下决不可信又建平今为防州距益州道里尚数千木柹蔽江近不为蜀人取之乃逺为吴人得之乎特史官夸辞云尔如流血漂杵之事孟子固不信也
　　萧道成既诛苍梧王王敬则手取白纱帽加道成首令即位沈攸之召诸军主曰我被太后令建义下都大事若克白纱帽共着耳葢晋宋齐梁以来惟人君得着白纱帽家有范琼画梁武帝本亦着白纱帽也
　　梁武帝以荧惑入南斗跣而下殿以禳荧惑入南斗天子下殿走之谶及闻魏主西奔慙曰魏亦应天邪当其时魏尽擅中原之土安得不应天也
　　突厥本西方贱种姓阿史那氏居金山之阳为柔然铁工至其酋长土门始强大颇侵魏西边魏丞相泰始遣酒泉胡安诺槃陀使其国国人喜曰大国使至吾国兴矣其后凭陵中国唐髙祖至以臣事之卒为太宗所灭予谓天初无中外之辨其为盛衰隂阳治乱之数也验于今昔无不然者
　　羊祜従甥王衍従祜论事辞甚辨祜不荅衍怒拂衣去祜顾他客曰王夷甫以盛名居大官然伤风败俗者此人也又步阐之役祜欲以军法斩王戎故戎衍于祜以积怨毁之时人为之语曰二王当国羊公无徳后衍尚虚诞鄙薄名教识者以为忧戎独深然之以致夷狄斵丧中原之祸衍身自不免羊公之知人于王衍则吕献可之于王荆公似之于王戎则张九龄之于安禄山似之呜呼贤哉
　　北齐刘炫字光伯时求遗书乃伪造书百余卷题为连山易鲁史记等録上送官取赏而去后有讼之者原赦降死一等今有连山易意义浅甚岂之伪书乎齐著作郎祖珽有文学多技艺而疎率无行尝因宴失金叵罗于珽髻上得之近世以洗为叵罗若果为洗其可置之髻上未知叵罗果何物也
　　汉韩信擒李左车问以下齐之防周宇文邕破晋阳擒髙延宗问以取邺之防皆辞而后对悉如其言二事甚类岂兵法当尔耶
　　唐郑元璹使突厥説颉利曰唐与突厥风俗不同突厥虽得唐地不能居也今掳掠所得皆入国人于可汗何有不如旋师复修和亲可无跋涉之劳坐受金币又皆入可汗府库孰与弃兄弟积世之欢而结子孙无穷之怨乎颉利説引精骑数十万还元璹自义宁以来五使突厥几死者数矣本朝庆厯二年契丹以重兵压境欲得关南十县其势不测富郑公报使谓北主曰北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也北主惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽掳获金币充牣诸臣之家而壮士健马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰胜负未可知使其胜所亡士马羣臣当之欤抑人主当之欤若通好不絶嵗币尽归人主臣下所得止奉使者嵗一二人耳羣臣何利焉北主大悟首肯者乆之是亦郑元璹之议也如富公则终身不自以为功或面賛使北之事公必变色退避不乐东坡书显忠尚德之碑首着公使北事今天下诵之然非公意也
　　太史令傅奕上疏请除佛法云不忠不孝削髪而揖君亲游手游食易服以逃租赋伪啓三途谬张六道恐喝愚民诈欺庸品又云生死夀夭由于自然刑德威福关之人主贫富贵贱功业所招而愚僧皆矫云由佛又云降自羲农至于有汉皆无佛法君明臣忠祚长年永汉明帝始立只神洎于苻石羌氏乱华主庸臣佞祚短政虐云云韩退之论佛骨奏伏羲至周文武时皆未有佛而年多至百嵗有过之者自佛法入中国帝王事之夀不能长梁武事之最谨而国大乱宪宗得奏大怒加极法曰愈言我奉佛太过犹可容至言东汉奉佛之后帝王咸至夭促何其乖剌也予谓愈之言葢广奕之言也故表出之







　　闻见后録卷八
　　钦定四库全书
　　闻见后録卷九　　　　　　宋　邵博　撰
　　唐髙宗曰隋炀帝拒谏而亡朕常以为戒虚心求谏而无谏者何也李勣曰陛下所为尽善羣臣无得而谏予谓髙宗立太宗才人武氏为后决于李勣陛下家事勿问外人一言又谓髙宗尽善无可谏太宗以勣遗髙宗失于知人矣
　　突厥黙啜自则天世为中国患朝廷旰食倾天下之力不能克郝灵筌得其首自谓不世之功时宋璟为相以天子好武功恐好事者竞生心徼幸痛抑其赏逾年始授郎将灵筌恸哭而死初熙宁元丰间西羌大首领章青宜结为边患数覆官军神宗悬旌节为赏捕之不能得至元祐年将种谊生致之吕汲公在相位但转一官为西上阁门使而已亦宋璟之意也
　　李勣许敬宗于髙宗立武后李林甫于宗废太子皆以陛下家事何必问外人一言而定呜呼奸人之言自世主之好以入故必同
　　髙祖益萧何二千户以尝繇咸阳时送我独赢钱二光武赐冯异以珍寳衣服钱帛用报仓卒芜蒌亭豆粥滹沱河麦饭二帝于二臣甚类可以谓之故人矣
　　髙祖令项籍旧臣皆名籍独郑君者不奉诏尽拜名籍者为大夫而逐郑君刘裕宻书招司马休之府録事韩延之不屈以裕父名翘字显宗乃更字显宗名子曰翘以示不臣刘氏如郑君韩延之二人者可以语事君之义矣
　　汉宣帝初立谒见髙庙霍光骖乗上内严惮之若有芒刺在背唐宣宗初立李德奉册上问左右适近我者非太尉耶每顾我使我毛髪洒浙世谓霍氏之祸萌于骖乗李氏之祸起于奉册故曰威震主者不畜二公甚类也
　　李匡威忌日王镕就第吊之匡威素服裹甲见之唐末武人忌日尚素服受吊也
　　张芸叟为安信之言旧见唐野史一书出二事一明皇为李辅国所弑肃宗知其谋不能制不数日雷震杀之一甘露祸起北司方收王涯卢仝者适在坐并收之仝诉曰山人也北司折之曰山人何用见宰相仝语塞疑其与谋自涯以下皆以髪反系柱上钉其手足方行刑仝无髪北司令添一钉于脑后人以为添丁之防云秦始皇兼并天下灰六籍销五兵废古文武之事自立一王之制本大贾人吕不韦之子曹操以奸雄之资正大汉有余力世官者本夏侯氏之子晋元帝渡江为东晋尚百年本小吏牛氏之子天之所兴有不可知者晋史刘聪时盗发汉文帝霸陵宣帝杜陵薄太后陵得金帛甚多朝廷以用度不足诏其余以实府库自汉至晋已四五百年陵中之帛岂不腐壊当云金玉可耳又苏公为韩魏公论薄塟曰汉文塟于霸陵木不改列藏无金玉天下以为圣明后世安于泰山亦非也牛僧孺自伊阙尉试贤良方正深诋时政之失宰相李吉甫忌之泣诉于宪宗以考官为不公罢之考官白乐天也故并为吉甫父子所恶予谓牛李之党基于此嘉祐中苏子由制策上自禁省厯言其阙不少避至谓宰相不肖思得娄师德郝处俊而用之宰相魏公亟以国士遇之非但不忌也呜呼贤于李吉甫逺矣
　　司马文正初作厯代论至论曹操则曰是夺之于盗手非取之于汉室也富文忠疑之问于康节以为非是予家尚藏康节荅文忠书副本当时或以告文正今通鉴魏语下无此论
　　太史公南登庐山观禹疏九江遂至于会稽大湟上姑苏望五湖西瞻蜀之岷山及离堆而作河渠书吴蜀之水为江秦之水为河其书江淮等不当通曰河葢太史公秦人也
　　汉史萧何传先言民上书言何强贱买民田宅数千又后言何买田宅必居穷僻处为家不治垣屋曰令后世贤师吾俭不贤毋为势家所夺其反覆不可信如此汉髙祖嫚侮人骂詈诸侯羣臣如奴耳至张良必字曰子房而不敢名髙祖伪游云梦韩信载后车信叹息曰狡兔死走狗烹飞鸟尽良弓藏者如子房弃人间事従赤松子游髙祖安得而害之故司马迁具书之班固乃削去下二语是未逹淮隂之叹耳
　　汉髙祖出成皋东渡河独滕公従张耳韩信军脩武至宿传舍晨自称汉使者驰入赵壁张耳韩信未起即卧内夺其印符麾召诸将易置之信耳起乃知髙祖来大惊髙祖夺两人军即令张耳备守赵地韩信为相国文帝以刘礼军灞上徐厉军门周亚夫军细栁营上自劳军至灞上门军直驰入以下骑出入送迎至细栁军军士吏被甲鋭兵刃彀弓弩持满天子先驱至不得入曰天子且至军门都尉曰军中闻军之令不闻天子之诏有顷帝至又不得入于是帝使使持节召军曰吾欲劳军亚夫乃传言开壁门门士请车骑曰军约军中不得驱驰于是天子按辔徐行至中营军亚夫揖曰介胄之士不拜请以军礼见天子为改容式车使人称谢皇帝敬劳军成礼而去帝曰嗟乎此真军矣乡者灞上棘门如儿戱尔予谓韩信善治军天子来乃不知至即卧内夺印符以去是可袭而虏也其不严于周亚夫也逺矣
　　两汉之士惟前张子房后诸葛孔明有洙泗大儒气象子房既辞齐三万戸封又让相国于萧何与之従容言天下事甚众善乎太史公曰运筹帷幄之中制胜于无形子房计谋其事无知名无勇功图难于易为大于细可谓尽之矣
　　刘先主忍死属孔明君才十倍曹丕嗣子可辅辅之如其不才君可自取葢先主已知禅之不肖志欲拯一世之人于涂炭之中既不幸以死非孔明不可乃诚言也亦尧舜禹之事也孙盛何人辄以为乱命又以为权术岂足与论先主孔明哉东坡先生谓孔明出师表可与伊训説命相为表里予谓亦周公鸱鸮救乱之诗也故曰愿陛下托臣以讨贼兴复之功不効则治臣之罪以告先帝之灵使孔明为先主出师必不为此言矣及军中以孔明死赴闻蜀人赴之不许祠之又不许至野祭相吊以哭何耶使孔明不死未保禅能相终始也崔瑗家无儋石当世资其亲故李固望风致敬然杜乔为八使乃以赃罪奏瑗士之欲免于谗谤难矣哉王阳车马极鲜明崔瑗賔客盛肴膳然两公皆清修节士也故论人者当察其实何如耳
　　神宗恶后汉书范晔姓名欲更修之求东观汉记乆之不得后髙丽以其本付医官其人来上神宗已厌代矣至元祐年髙丽使人言状访于书省无知者医官已死于其家得之藏于中秘予尝冩本于吕汲公家亦弃之兵火中矣又予官长安时或云鄠杜民家有江表英雄志因为外台言之亟委官以取民惊惧遽焚之世今无此三书矣
　　尧舜禅让之事尚有幽囚野死之骇言赖孔子得无完书耳况其假尧舜以为禅让者欲其臣主俱全难矣独汉献帝自初平元年庚午即位至延康元年庚子逊位于魏王曹丕实在位三十年丕奉帝为山阳公邑万戸位在诸侯王上奏事不称臣受诏不拜以天子车服郊祀天地宗庙祖腊皆如汉制黄初七年丙午曹丕死曹叡立青龙二年甲寅山阳公薨距逊位后十四年矣叡变服率羣臣哭尽哀遣使吊祭监防丧事諡孝献皇帝册曰曹叡云用汉天子礼仪塟禅陵后五年曹叡死齐王芳立四年废髙贵乡公髦立五年死陈留王奂立景元元年庚辰山阳公夫人节薨王临于华林园使使持节追諡献穆皇后及塟车服制度皆如汉氏故事后四年陈留王禅位于晋是魏之尊奉汉帝后与其国相终始也视晋以降曰禅让者岂不为盛德事乎史臣不知此义尚贬曹丕无旷大之度予故表出之
　　上柱国窦毅尚周武帝姊襄阳公主其女闻隋杨公受周静帝禅自投堂下抚膺太息曰恨我不为男子救外家之祸毅与公主掩其口曰汝勿妄言赤吾族毅由是竒之以妻唐之髙祖是为太穆皇后实生太宗卒能灭隋云
　　丹阳陶景博学多艺能好养生之术仕齐为奉朝请弃官茅山梁武帝早与之游恩礼甚至每得其书焚香以受数手勑招之不出朝廷有吉凶征讨大事必先谘之月中常有数信人谓之山中宰相没有诗云夷甫任散诞平叔坐论空岂悟昭阳殿遂作单于宫时天下之士犹尚西晋之俗竞谈理故景云尔葢散诞论空则废礼法礼法既废则异端矣古今之变有必然者景其知言也




　　闻见后録卷九
<子部,小说家类,杂事之属,闻见后录>
　　钦定四库全书
　　闻见后録卷十　　　　　　宋　邵博　撰
　　汉髙祖一竹皮冠起田野初不食秦禄卒能除其暴拯一世之人于刀机陷穽之下置于安乐之地帝天下传之子孙四百年其取之无一不义虽汤武有愧也史臣不知出此但称断蛇着符协于火德谬矣
　　太史迁取贾过秦上下篇以为秦始皇本纪陈涉世家下賛文班固云尔固贾传不书过秦今史记陈涉语下着过秦为禇先生曰非也
　　王荆公非欧阳公取冯道按道身事五主为宰相果不加诛何以为史荆公明妃曲云汉恩自单于自深人生乐在相知心宜其取马道也
　　韩信既破赵广武军李左车降虏也乃西乡而师事之古今称为盛德事然信既重左车如此曷不言于髙祖尊用之一问攻燕伐齐之后则不知左车何在其姓名亦不复见于史矣如信故善钟离昩昩亡归信信遇之不薄也一旦逼昩自刭持其首以见髙祖髙祖骂曰公非长者予恐前之李左车如后之钟离昩也信之不终宜哉
　　新唐史南诏语中海岛溪峒间蛮人马援南征留之不诛者谓马留人今世猴为马留与其人形同耳
　　舜一嵗而巡四岳南方多暑以五月之暑而南至衡山北方多寒以十一月之寒而至常山世颇疑之汉书郊祀志武帝自三月出行封禅又北海至碣石又巡辽西又歴北边又至九原五月还甘泉仅以百日行万八千余里尤荒唐矣
　　丞相掾和洽言于曹操曰天下之人才德各殊不可以一节取也世有俭素过中自以处身则可以此格物所失或多今朝廷之议吏有着新衣乗好车者谓之不清形容不饰衣裘敝壊者谓之亷洁至今士大夫故污辱其衣藏其舆服朝府大吏或自挈壶飡以入官寺夫立教以中庸贵可继也今崇一槩难堪之行以检殊途勉而为之必有疲瘁古之大教务在通人情而已凡激诡之行则容引伪矣绍兴以来宰相赵元镇好伊川程氏之学元镇不识伊川士资以进反用妖妄惑一世每拱手危坐竟日无一言或就之则曰吾方思诚敬姑去为奸为伪者十人而九必敝衣粗食以自垢污否则斥为不肖矣予恐后世之惑也得和洽之言故表出之田横逺居万里外海岛中髙祖必欲其来否则发兵诛之横不敢违四皓者近在商山距长安无百里以髙祖之暴而子房谓上有不能致者四人何也葢四皓俱振世之豪其一天下拯人羣之志初与髙祖同髙祖已帝则可矣故髙祖全之不欲屈非不能屈也吾大父康节云
　　游士汝南范滂等非讦朝政自公卿以降皆折节下之太学生争慕其风以为文学兴处士复用申屠蟠独叹曰昔战国之时处士横议列国之主至为拥篲先驱卒有坑儒烧书之祸今之谓矣乃絶迹于梁砀之间因为屋自同佣人居二年滂等果罹党锢或死或刑者数百人予谓桓灵之时国命自阍寺出世既愤怨不平故处士抗正议互相名字有三君八俊八顾八及八厨之名太学诸生従之者至三万余人阍寺反谓别相署共为部党图危社稷司空虞放太仆杜宻长乐少府李膺司校尉朱寓颍川太守巴肃沛相荀昱河南太守魏朗山阳太守翟超任城相刘儒太尉掾范滂等二百余人皆死狱中或徙或废或禁及七族者又六七百人天下为之骚动自古衣冠之祸未有也世説范滂等备忠孝之节者误矣予得申屠蟠事贤其絶识先物智逹明哲故表出之
　　禹后二世已失啓太康也周公后五世已杀君伯禽考公炀公幽公弟防杀幽公自立也殷汤后一世有太甲失道伊尹放之桐宫周武王后四世有昭王王道防缺南巡狩卒于江上其卒不赴告讳之也汉髙祖后一世有吕氏之祸唐太宗后一世有武氏之祸是数君者岂无遗泽乎
　　汉武帝用杜周为廷尉诏狱连逮至六七万人交所増加十有余万人唐武后鞫流人一日之中万国俊杀三百人刘崇业杀九百人王德夀杀七百人
　　伯夷姓墨名元或作允字公信叔齐名智字公逹兄弟也孤竹君之子也夷齐葢諡云【出论语疏出春秋少阳篇】
　　前汉书循吏云孝宣自霍光薨后始躬亲万几励精为治五日一听政自丞相以下各奉职而退五日一听政史臣以为美则孝宣而上不亲览天下之务可知矣李勣病谓其弟弼曰我见房杜生平勤苦仅能立门户遭不肖子荡覆无余我子孙今悉以付汝塟毕当居我堂抚养孤幼谨察视之其有志气不伦交游非类者皆先挝杀然后以闻自是至死不复更言予谓勣亲见太宗百战取天下之难又忍死甚悲之言首以勣遗髙宗至髙宗欲立太宗才人武氏为后禇遂良郝处信等死争不可独用勣此陛下家事勿问外人一言唐之宗社几于覆亡何勣能虑其家而不能虑其国也勣真鄙夫也哉
　　司马文正公修通鉴时谓其属范淳父曰诸史中有诗赋等若止为文章便可删去葢公之意欲士立于天下后世者不在空言耳如屈原以忠废至沈汨罗以死所着离骚汉淮南王太史公皆谓其可与日月争光岂空言哉通鉴并屈原事尽削去之春秋褒毫髪之善通鉴掩日月之光何耶公当有深识求于考异中无之古者人君即位称元年始终之意汉武帝乃加建元之号后因以名年已非是又数更易其号宁有人君即位称元年之后再称元年之理唐之太宗即位称贞观元年至二十三年而终为近古云
　　唐太宗以谶欲尽杀宫中姓武者李淳风以为不可竟杀李君羡谶有一女子身长姓武其明白如此后髙宗欲立太宗才人武氏为皇后长孙无忌郝处信褚遂良力谏初无一语及武氏之谶何也武氏之变至不可言司马文正通鉴不书怪独书此谶云
　　汉桓帝时或言民之贫困必货轻钱薄发更铸大钱事下四府羣僚太学能言之士议之予尝论国有政事何太学之士得议葢其嘘枯吹生抑扬震动至此故窦武之两宫赏赐悉散与太学诸生陈蕃闻王甫之变诸生八千余人拔刃以入范滂挟公议为讦公卿皆折节下之太学诸生附之者三万余人卒成部党之祸汉随以亡岂但曹节等罪哉
　　靖康初元海外与国乱神州势尚浅朝廷有施行太学诸生必起论之又举合国人进斥大臣击登闻鼔碎之庙堂畏怯拱黙不敢立一事天下卒至不救赖今天子中兴加大号令始畏慑壊散不然其祸不在汉部党之下矣
　　鲍氏云民有七亡豪杰大姓蚕食无厌一亡也马援云大姓侵小民乃太守事耳然以曹操之勇尚云先在济南除残去以是为豪强所忿恐致家祸故谢病去今之君子欲区区以礼义亷耻裁大姓之暴吾民者亦疎矣
　　蜀于韦臯刻石文字后书臯名者必镌其中仅可辩故宋子京书臯事云蜀人思之见其遗像必拜凡刻石着臯名者皆镵去其文尊讳之近有自西南夷得臯授故君长牒于臯位下书若臯字复涂以墨如刻石者葢臯花字也当时书石亦用前名后押之制非蜀人镵其文尊讳之如本朝韩魏公书花字冩成琦字复涂以墨尚可辨亦此体也






　　闻见后録卷十
　　钦定四库全书
　　闻见后録卷十一　　　　　宋　邵博　撰
　　大贤如孟子其可议有或非或疑或辨或黜者何也予不敢知具列其説于下方学者其折之后汉王充有刺孟近代何涉有删孟文繁不録王充刺孟出论衡韩退之賛其闭门思论衡以修矣则退之于孟子醇乎醇之论亦或不然也
　　畧法先生而不知其统犹然而材剧志大闻见杂博案徃旧造説谓之五行甚僻违而无类幽而无説鬭约而无解饰其辞而祗敬之曰此真先君子之言也子思唱之孟轲和之世俗之讲犹瞀儒唯唯然不知其所非也遂受而传之以为仲尼子游为兹厚于后世是则子思孟轲之罪也
　　右荀卿非七十二子
　　疑伯夷隘栁下惠不恭曰孟子称所愿学者孔子然则君子之行孰先于孔子孔子厯聘七十余国皆以道不合而去岂非非其君不事乎孺悲欲见孔子孔子辞以疾岂非非其友不友乎阳虎得政于鲁孔子不肯仕岂非不立于恶人之朝乎为定哀之臣岂非不羞污君乎为委吏为乗田岂非不卑小官乎举世莫知之不怨天不尤人岂非遗佚而不怨乎饮水曲肱乐在其中岂非阨穷而不悯乎居乡党恂恂似不能言岂非由由与之偕而不自失乎是故君子有道则见无道则事其大夫之贤者友其士之仁者非隘也和而不同遯世无闷非不恭也茍无失其中虽孔子由之何得云君子不由乎
　　疑陈仲子避兄离母曰仲子以兄之禄为不义之禄盖为不以其道事君而得之也以兄之室为不义之室盖谓不以其道取于人而成之也仲子葢尝谏其兄矣而兄不用也仲子之志以为吾既知其不义矣今且食而居之是口非之而身享之也故避之居于陵于陵之室与粟身织屦妻辟纑而得之也非不义也岂当更问其筑与种之者谁邪以所食之鶂鶂兄所受之馈也故哇之岂以母则不食以妻则食之邪君子之责人当探其情仲子之避兄离母岂所愿邪若仲子者诚非中行亦狷者有所不为也孟子过之何其甚欤
　　疑孟子朝王曰孔子圣人也定哀庸君也然定哀召孔子孔子不俟驾而行过位色勃如也足躩如也过虚位且不敢不恭况召之有不信而他适乎孟子学孔子者也其道岂异乎夫君臣之义人之大伦也孟子之徳孰与周公其齿之长孰与周公之于成王成王幼周公之以朝诸侯及长而归政北面稽首畏事之与事文武无异也岂得云彼有爵我有德齿可慢彼哉
　　疑孟子谓蚔鼃无言责曰孟子居齐齐王师之夫师者道人以善而救其恶者也岂得谓之无官守无言责乎若谓之为贫而仕邪则后车数十乗従者数百人仰食于齐非抱关击柝之比也诗云彼君子兮不素餐兮夫贤者所为百世之法也余惧后之人挟其有以骄其君无所事而贪禄位者皆援孟子以自况故不得不疑疑沈同问伐燕曰孟子知燕之可伐而必待能仁政者乃可伐之齐无仁政伐燕非其任也使齐之君不谋于孟子孟子勿预知可也沈同既以孟子之言劝王伐燕孟子之言尚有懐而未尽者安得不告王而正之乎夫军旅者大事也民之死生国之存亡皆系焉茍动不得其宜则民残而国危仁者何忍坐视其缪妄乎
　　疑父子之间不责善曰经云当不义则子不可不争于父传云爱子教之以义方孟子云父子之间不责善不责善是不谏不教也而可乎
　　疑性犹湍水曰告子云性之无分于善不善犹水之无分于东西此告子之言失也水之无分于东西谓平地也使其地东髙而西下西髙而东下岂决导所能致乎性之无分于善不善谓中人也瞽瞍生舜舜生商均岂陶染所能变乎孟子云人无有不善此孟子之言失也丹朱商均自幼及长日所见者尧舜也不能移其恶岂人之性染有不善乎
　　疑生之谓性曰孟子云白羽之白犹白雪之白白雪之白犹白玉之白告子当应之云色则同矣性则殊也羽性轻雪性弱玉性坚而告子亦皆然之此所以来犬牛人之难也孟子亦可谓以辨胜人矣
　　疑齐宣王问卿曰礼君不与同姓同车与异姓同车嫌其偪也为卿者无贵戚异姓同姓皆人臣也人臣之义谏于君而不听去之可也死之可也若之何其以贵戚之故敢易位而处也孟子之言过矣君有大过无若纣纣之卿士莫若王子比干箕子防子之亲且贵也防子去之箕子为之奴比干谏而死孔子曰殷有三仁焉夫以纣之过大而三子之贤犹且不敢易位也况过不及纣而贤不及三子者乎必也后世有贵戚之臣谏其君而不听遂废而代之曰吾用孟子之言也非簒也义也其可乎或曰孟子之志欲以惧齐王也是又不然齐王若闻孟子之言而惧然则愈忌恶其贵戚闻谏而诛之贵戚闻孟子之言又起而蹈之则孟子之言不足以格骄君之非而适足以为簒乱之资也其可乎
　　疑所就三所去三曰君子之仕行其道也非为礼貌与饮食也伊尹去汤就桀桀岂能迎之以礼哉孔子栖栖皇皇周游天下佛肹召欲徃公山弗扰召欲徃彼岂为礼貌与饮食哉急于行道也今孟子之言曰虽未行其言也迎之有礼则就之礼貌衰则去之是为礼貌而仕也又曰朝不食夕不食君曰吾大者不能行其道又不能従其言也使饥饿于我土地吾耻之周之亦可受也是为饮食而仕也必如是不免于鬻先王之道以售其身也古君子之仕者殆不如此
　　疑尧舜性之也汤武身之也五霸假之也曰所谓性之者天予之也身之者亲行之也假之者外有之而内实亡也尧舜汤武之于仁义也皆性得而身行之也五霸则强焉而已矣夫仁者所以治国家而服诸侯也皇帝王霸皆用之顾其所以殊者大小髙下逺近多寡之间耳假者文具而实不従之谓也文具而实不従其国家且不可保况能霸乎虽乆假而不归犹非其有也疑瞽瞍杀人曰虞书称舜之德曰父顽母嚚傲克谐以孝烝烝又不格奸所贵于舜者为其能以孝和谐其亲使之进退以善自治而不至于恶也如是则舜为子瞽瞍必不杀人矣若不能止其未然使至于杀人执于有司乃弃天下窃之以逃狂夫且犹不为而谓舜为之乎是特委巷之言也殆非孟子之言也且瞽瞍既执于臯陶矣舜恶得而窃之若负而逃于海濵臯陶犹可执也若曰臯陶外虽执之以正其法而内实縦之以予舜是君臣相与为伪以欺天下也恶得为舜与臯陶哉又舜既为天子矣天子之民戴之如父母虽欲遵海濵而处民岂听之哉是臯陶之执瞽瞍得法而亡舜也所亡益多矣故曰是特委巷之言非孟子之言也
　　右司马文正公疑孟
　　子曰囘也其心三月不违仁其余则日月至焉而已矣孔子曰吾之于人也谁毁谁誉如有所誉必有所试其于顔渊试之也熟而观之也审矣葢尝黙而察之阅三月之乆而其颠沛造次无一不出于仁者是以知其终身弗叛也君子之观人也必于其所虑焉观之此其所虑者容有伪也虽终身不得其真故三月之乆必有备虑之所不及者伪之与真无以异而君子贱之何也有利害临之则败也孟子曰尧舜性之也汤武身之也五霸假之也乆假而不归安知其非有也假之与性其本亦异矣岂论其归与不归哉使孔子观之不终日而决不待三月也何不知之有
　　子曰志于道据于德依于仁游于艺志者无求无作志于心而已孟子所谓心勿忘据者可求可作之谓也依者未尝须离而游者出入可也君子志于道则物莫能留而游于艺则道德有自生矣
　　子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立孟子较礼食之轻重而食轻则去食食重而礼轻则去礼惟色亦然而孔子去食存信曰自古皆有死民无信不立不复较其重轻何也曰礼信之于食色如五谷之不杀人今有问者曰吾恐五谷杀人欲禁之如何必荅曰吾宁食五谷而死不禁也此孔子去食存信之论也今荅曰择其杀人者禁之其不杀人者勿禁也五谷安有杀人者哉此孟子礼食轻重之论也礼所以使人得妻也废礼而得妻者皆是縁礼而不得妻者天下未尝有也信所以使人得食也弃信而得食者皆是縁信而不得食者天下未尝有也今立法不従天下之所同而従其所未尝有以开去取之门使人以为礼有时而可去也则各以其私意权之其轻重岂复有定物由孟子之説则礼废无日矣或曰舜不告而娶则以礼则不得妻也曰此孟子之所传古无是説也凡舜之事涂廪浚井不告而娶皆齐鲁间野人之语考之于书舜之事父母葢烝烝焉不至于奸无是説也使不幸而有之则非人理之所期矣自舜已来如瞽瞍者葢亦有之为人父而不欲其子娶妻者未之有也故曰縁礼而不得其妻者天下无有也或曰嫂叔不亲授礼也嫂溺而不援曰礼不亲授可乎是礼有时而去取也曰嫂叔不亲授礼也嫂溺援之以手亦礼也何去取之有









　　闻见后録卷十一
　　钦定四库全书
　　闻见后録卷十二　　　　　宋　邵博　撰
　　季康子问政于孔子曰如杀无道以就有道何如孔子对曰子为政焉用杀子欲善而民善矣君子之德风小人之德草草上之风必偃虽尧舜在上不免于杀无道然君子终不以杀人训民之不幸而自蹈于死则有之吾未尝杀也孟子言以生道杀民虽死不怨杀者使后世暴君污吏皆曰吾以生道杀之故孔子不忍言之子曰富而可求也虽执鞭之士吾亦为之如不可求従吾所好凡物之可求者求则得不求则不得也仁义未有不求而得之亦未有求而不得者是以知其可求也故曰仁逺乎哉我欲仁斯仁至矣富贵有求而不得者有不求而得者是以知其不可求也故富而可求也虽执鞭之士吾亦为之如不可求从吾所好圣人之于利未尝有意于求也岂问其可不可哉然将直告之以不求则人犹有可得之心特迫于圣人而止耳夫迫于圣人而止则其止也有时而作矣故告之以不可求者曰使其可求虽吾亦将求之以为髙其闬闳固其扃鐍不如开门发箧而示之无有也而孟子曰食色性也有命焉君子不谓性也仁义命也有性焉君子不谓命也君子之教人将以其实何不谓之有夫以食色为性则是可求而得也君子禁之以仁义为命则是不可求而得也而君子强之禁其可求者强其不可求者天下其孰能从之故仁义之可求富贵之不可求理之诚然者也以可为不可以不可为可虽圣人不能
　　子贡问曰何如斯可谓之士矣子曰行已有耻使于四方不辱君命可谓士矣曰敢问其次曰宗族称孝焉乡党称弟焉曰敢问其次曰言必信行必果硁硁然小人哉抑亦可以为次矣立然诺以为信犯患难以为果此固孔子之所小也孟子因之故曰大人者言不必信行不必果此则非孔子之所谓大人也大人者不立然诺而言未尝不信不犯患难而行未尝不果今也以不必信为大是开废信之渐非孔子去兵去食之意
　　或问子产子曰惠人也子产为郑作封洫立谤政铸刑书其死也教太叔以猛其用法深其为政严有及人之近利而无经国之逺猷故子罕叔向皆讥之而孔子以为惠人不以为仁葢小之也孟子曰子产以乗舆济人于溱洧惠而不知为政葢因孔子之言而失之也子产之于政整齐其民赋完治其城郭道路而以时修其桥梁则有余矣岂有乗舆济人者哉礼曰子产人之母也能食之而不能教此又因孟子之言而失之也
　　乐则韶舞放郑声逺佞人郑声淫佞人殆郑声之害与佞人等而孟子曰今乐犹古乐何也使孟子为政岂能存郑声而不去也哉其曰今乐犹古乐特因王之所悦而入其言耳非独此也好色好货好勇是诸侯之三疾也而孟子皆曰无害従吾之説百姓惟恐王之不好也譬之于医以药之不可口也而以其所嗜为药可乎使声色与货而可以王则利亦可以进仁义何独拯梁王之深乎此岂非失其本心也哉
　　子曰性相近也习相逺也子曰唯上智与下愚不移性可乱也而不可灭可灭非性也人之叛其性至于桀纣盗跖至矣然其恶必自其所喜怒其所不喜怒未尝为恶也故木之性上水之性下木抑之可使轮囷抑者穷未尝不上也水激之可使瀵涌上逹激者穷未尝不下也此孟子之所见也孟子有见于性而离于善易曰一隂一阳之谓道继之者善也成之者性也成道者性而善继之耳非性也性如隂阳善如万物万物无非隂阳者而以万物为隂阳则不可故隂阳者视之不见听之不闻而非无也今以其非无即有而命之则凡有者皆物矣非隂阳也故天一为水而水非天一也地二为火而火非地二也为善而善非性也使性而可以谓之善则孔子言之矣茍可以谓之善亦可以谓之恶故荀卿之所谓性恶者葢生于孟子而扬雄之所谓善恶混者葢生于三子也性其不可以善恶命之故孔子之言曰性相近也习相逺也而已夫茍相近则上智与下愚曷为不可移也曰有可移之理无可移之资也若夫吾弟子由之论也曰雨于天者水也流于江河蓄于坎井亦水也积而为泥涂者亦水也指泥涂而告人曰是有水之性可也曰吾将使其清而饮之则不可是之谓上智与下愚不移右苏东坡云予为论语説与孟子辨者八尧传之舜舜传之禹禹传之汤汤传之文武周公文武周公传之孔子孔子传之孟轲孟轲之死不得其传焉如何曰孔子死不得其传矣彼孟子者名学孔子而实背之者也焉能传敢问何谓也曰孔子之道君君臣臣也孟子之道人皆可以为君也天下无王霸言伪而辨者不杀诸子得以行其意孙吴之智苏张之诈孟子之仁义其原不同其所以乱天下一也
　　孟子曰五霸者三王之罪人也吾以为孟子者五霸之罪人也五霸率诸侯事天子孟子劝诸侯为天子茍有人性者必知其逆顺耳矣孟子当周显王时其后尚且百年而秦并之呜呼孟子忍人也其视周室如无有也孔子曰桓公九合诸侯不以兵车管仲之力也如其仁又曰管仲相桓公霸诸侯一匡天下民到于今受其赐防管仲吾其被髪左衽矣而孟子谓以齐王由反手也功烈如彼其卑故曰管仲曾西之所不为呜呼是犹见人之救鬬者而笑曰胡不因而杀之货可得也虽然他人之救鬬者耳桓公管仲之于周救父祖也而孟子非之奈何
　　或曰然则汤武不为欤曰汤武不得已也契相土之时讵知其有桀哉后稷公刘古公之时讵知其有纣哉夫所以世世德以善其身以及其国家而已汤武之生不幸而遭桀纣放之杀之而天下岂汤武之愿哉仰畏天俯畏人欲遂其为臣而不可得也由孟子之言则是汤武修仁行义以取桀纣耳呜呼吾乃不知仁义之为簒器也
　　仲虺之诰成汤放桀于南巢惟有慙德曰予恐来世以台为口实孔子谓武尽美矣未尽善也彼顺天应人犹臲卼如此孟子固求之其心安在乎
　　孔子曰三分天下有其二以服事殷周之德其可谓至德也已矣又曰有君民之大德有事君之小心书序伊尹既丑有夏复归于亳孟子亦曰五就汤五就桀者伊尹也夫周显王未闻有恶行特防弱耳非纣也而齐梁不事之非桀也而孟子不就之呜呼孟子之欲为佐命何其躁也
　　孟子曰尽信书则不如无书仁人无敌于天下以至仁伐至不仁而何其血之流杵也曰纣一人恶邪众人之恶邪众皆善而纣独恶则去纣乆矣不待周也夫为天下逋逃主萃渊薮同之者可遽数邪纣存则逋逃者存纣亡则逋逃者曷归乎其欲拒周者又可数邪血流漂杵未足多也或曰前徒倒戈攻于后以北故荀卿曰杀者皆商人非周人也然则商人之不拒周审矣曰如皆北也焉用攻
　　或问禹荐益于天下七年禹崩三年之丧毕益避禹之子于箕山之隂朝觐讼狱者不之益而之啓讴歌者不讴歌益而讴歌啓曰吾君之子也有诸曰禹不知啓贤邪知而且以传益邪父不知子安用明哉知其贤天下终归之而让以为名是伪也孰谓圣人而不明且伪也夫益亦不知啓贤不辞于禹禹崩而后避之以蹈舜禹之迹又终不得为舜禹其无慙乎益与稷臯陶一体人也不宜如是且吾夫子未之言也或曰然则舜避尧之子于南河之南禹避舜之子于阳城如何曰尧不聴舜让舜受终于文祖舜不聴禹让禹受命于神宗或二十有八载或十有七年厯数在躬既决定矣天下之心既固结矣又可避乎舜禹未尝避也由孟子之言则古之圣人作伪者也王莽执孺子手流涕歔欷何足哂哉或曰父母使舜完廪捐阶瞽叟焚廪使浚井出従而掩之曰谟葢都君咸我绩牛羊父母仓廪父母干戈朕琴朕弤朕二嫂使治朕栖徃入舜宫舜在牀琴曰郁陶思君尔忸怩舜曰惟兹臣庶汝其于予治有诸曰书云瞽子父顽母嚚傲克谐以孝烝烝乂弗格奸又曰罪引慝祗载见瞽叟防防齐栗瞽叟亦允若是瞽未尝欲杀舜也瞽欲杀舜刃之可也何其完廪浚井之使乎其亦有所虑矣象犹能虑则谓二嫂者帝女也夺而妻之可乎尧有百官牛羊仓廪备以事于畎畆之中而不能卫其女乎虽其见夺又无吏士无刑法以治之乎舜以父母之不爱号泣于旻天父母欲杀之幸而得脱而遽鼓琴何其乐也是皆委巷之説而孟子之听不聪也
　　或曰以德行仁者王王不待大汤以七十里文王以百里何如曰皆孟子之过也大雅曰瑟彼玉瓉黄流在中九命然后锡以圭瓉秬鬯帝乙之时王季为西伯以功德受此赐周自王季中分天下而治之矣奚百里而已哉商颂曰王桓拨受小国是逹受大国是逹率履不越遂视既发相土烈烈海外有截帝命不违至于汤齐契之时已受大国相土承契之业入为王官伯出长诸侯威武烈烈然四海之外率服截尔整齐商自相土威行乎海外矣奚七十里而已哉呜呼孟子之教人教之以不知量也
　　或曰然则仁义无益于人者乎曰奚其为无益也天子用之以保其天下诸侯用之以保其社稷卿大夫用之以保其田里使君臣上下父子兄弟夫妇相爱相恭相正相救厌然如宫商之应如画缋之次祸乱日以消名誉日以广奚其为无益也若夫挟欲趋利图谋非分岂仁义之意哉乃孟子之邪言陷人于逆恶也
　　或曰孟子之言诸侯奚不听也谓其迂阔者乎曰迂阔有之矣亦足惮也孟子位诸侯则能以取天下矣位卿大夫岂不能取一国哉为其君者不亦难乎然滕文公尝行孟子之道矣故许行陈相称之曰仁政曰圣人也其后寂寂不闻滕侯之得天下也孟子之言故无验也闻见后録卷十二
　　钦定四库全书
　　闻见后録卷十三
　　孔子与賔牟贾言大武曰声淫及商何也对曰非武音也有司失其也若非有司失其则武王之志荒矣武王之志犹不贪商而孟子曰文王望道而未之见谓商之禄未尽也病其有贤臣也文王贪商如此其甚则事君之小心安在哉岂孟子妄言哉孔子不妄也孟子之诬文王也或曰孟子之心以天下积乱已乆诸侯皆欲自为雄茍説之以臣事周孰能喜也故倡仁义之竿而汤武为之饵幸其速售以拯斯民而已矣曰孟子不肯枉尺直寻谓以顺为正者妾妇之道其肯屑就之如此乎夫仁义又岂速售之物也子哙不得与人燕子之不得受燕于子哙固知有周室矣天之所废必若桀纣周室其为桀纣乎盛之有衰若循环然圣王之后不能无昏乱尚赖臣子扶救之耳天下之地方百里者有几家家可以行仁义人人可以为汤武则六尺之孤可托者谁乎孟子自以为好仁吾知其不仁甚矣
　　齐王欲见孟子而称有疾明日出吊王使人问疾医来孟仲子请必无归而造于朝不得已而之景丒氏宿焉孔子君命召不俟驾行矣则曰孔子当仕有官职夫孟子为齐卿无官职邪天下有逹尊三爵一齿一德一恶得有其一以慢其二孔子德薄且齿少邪君之所不臣者二当其为尸则弗臣也当其为师则弗臣也谓讲道之顷耳非常常然也人君尊贤其臣尚当辞矧可以要之也哉是孟子之骄习矣宜乎其教诸侯以反天子也孟子曰纣之去武丁未乆也其故家遗俗流风善政犹有存者又有防子防仲王子比干箕子胶鬲皆贤人也相与辅相之故乆而后失之也尺地莫非其有也一民莫非其臣也然而文王犹方百里起是以难也齐人有言曰虽有智慧不如乗势虽有镃基不如待时今时则易然也今之学者曰自天子至于庶人皆得以行王道孟子説诸侯行王道非取王位也应之曰行其道而已乎则何必纣之失之也何忧乎善政之存何畏乎贤人之辅尺地一民皆纣之有何害诸侯之行道哉
　　齐宣王问曰人皆谓我毁明堂毁诸已乎孟子对曰夫明堂者王者之堂也王欲行王政则勿毁之矣行王政而居明堂非取王位而何也君亲无不容纤介于其间而学者纷纷强为之辞又谓孟子权以诱诸侯使进于仁义仁义逹则尊君亲亲周室自复矣应之曰言仁义而不言王彼悦之而行仁义固知尊周矣言仁义之可以王彼悦之则假仁义以图王唯恐得之之晩也尚何周室之顾哉呜呼今之学者雷同甚矣是孟子而非六经乐王道而忘天子吾以为天下无孟子可也不可以无六经无王道可也不可以无天子故作常语以正君臣之义以明孔子之道以防乱患于后世耳人知之非我利人不知非我害悼学者之迷惑聊复有言
　　右李泰伯常语
　　毁我知之誉我知之是邪非邪必求诸道非道则已孟子吾知其有以晓然合于孔子者常语不得不进之也而谓由汤至于武丁贤圣之君六七作天下乆则难变故文王未洽于天下齐有千里之地行仁政而王莫之能御由周而来七百有余嵗矣其数则过其时考之则可当今之世舍我其谁是教诸侯以仁政叛天子者也欲为佐命者也常语不得不絶之矣夫天子固不可叛也六经亦不可叛也茍可叛之则视孟之书犹冦兵虎翼者也孟既唱之学者和之刘歆以诗书助王莽荀文若説曹操以王伯乃孟之一体耳使后世之君卒不悦儒者以此常语之作其不获已伤昔之人以其言叛天子今之人又以其言叛六经故曰天下无孟子则可不可以无六经无王道则可不可以无天子是有大功于名教非茍言焉
　　右陈次公述常语
　　孟轲诚学孔子者也其有背而违之者常语讨之甚明世之学者不求其意漠尔而非之是亦有由然也何也由孔子百余嵗而有孟轲由孟轲数百嵗而及扬雄又数百嵗而及韩愈扬与韩贤人也其所以推尊孟子皆着于其书今常语骤有异于二子宜乎其学轲者相惊而譊譊也然譊譊者岂知二子之尊轲处常语亦尊之矣所缪者教诸侯以叛天子以为非孔子之志也又以尽信书不如无书之説为今之害故今之儒者徃徃由此言而破六经常语可不作邪且由孟子没于数百年矣初荀卿尝一曰其非而抳于扬子云及退之醇乎醇之説行而后之学子遂尊信之至于今兹其道乃髙出于六经常语不作孰为究明或曰子言则是矣如众口何曰顾与圣人如何尔尚谁众人之问哉故曰人知之非我利人不知非我害
　　右傅野述常语
　　桃应问于孟子曰舜为天子臯陶为士瞽叟杀人则如之何曰执之而已矣然则舜不禁与曰舜安得而禁之哉夫有所受之也然则舜如之何曰窃而逃遵海滨而处终身防然乐而忘其天下刘子曰孟子之言察而不尽理权而不尽义孝子之事亲也既外竭其力又内致其志不使其亲有不义之名不使其人有间非之言瞽叟使舜涂廪従而焚之乃下使浚井从而揜之乃出舜徃于田日号泣于旻天防防齐栗瞽叟亦允若书曰父顽母嚚弟傲克谐以孝烝烝乂不格奸由是观之舜为天子瞽叟必不杀人也仲尼之作春秋为尊者讳为亲者讳为贤者讳故以子则讳父以臣则讳君岂独春秋然哉虽为士者亦然故必原父子之亲君臣之义以听之昔者商鞅之作法也太子犯之鞅曰太子君之贰也不可以刑刑其傅与师鞅之法刻矣然而犹有所移由是观之瞽叟杀人臯陶必不执也叶公子髙问于孔子曰吾党直躬者其父攘羊而子证之何如孔子曰不可吾党之直者异于是父为子子为父由是观之瞽叟杀人臯陶虽执之舜必不听也舜岂以天下有所受顾临其亲哉夫圣人莫大焉天子莫尊焉以天下养莫备焉德为圣人尊为天子以天下养然而不能使其亲无一朝之患是则非舜也知圣人之德知天子之尊知天下养之备焉而不知天子父之贵也而务抟执之是则非臯陶也无其事云尔有其事奚至于窃而逃遵海滨而处故曰孟子之言察而不尽理权而不尽义夫衡之为物也徒悬则偏而倚加权焉则运而平一重一轻之间圣人权之时也请问权曰臯陶不难弃士不过失刑而已矣以君臣权之天下之为君臣者必定义莫髙焉舜不难弃位不过法而已矣以父子权之天下之为父子者必悦仁莫盛焉故善为政者无以小妨大无以名毁义无以术害道无以所贱干所贵迂其身有以利天下则为之贬其名有以安天下则为之其唯舜臯陶乎
　　右刘中原父明舜
　　予读韩愈书知其斥杨墨排释老以尊圣人之道其志笃矣自孟轲扬雄没传其道而醇者唯韩愈氏而已然其言孟轲辅圣明道之功不在禹下斯亦过矣得非美其流而忘其源乎当尧之时洪水浸天下民病其害深矣虽尧舜之圣犹咨嗟皇皇未有以治之之道禹乃决横流而放于海粒斯民而奠厥居是天下之患非禹不能去昭昭然矣虽百防卨又何益哉孔子之道衣被天地陶甄日月万类之性人灵【一作太虚】之本孰不由其德而能存乎茍一日失之则鸟兽之不若也当周之亡辨诈暴横圣人之道偶不行于一时亦犹天地之晦日月之蚀运之常也复何伤乎孟轲学圣人者也愤然而兴辟杨墨诛叛义以尊周公孔子信有大功于世然圣人之道无可无不可茍当时轲之徒不能力排杨墨止遏异端明仁义以训天下则圣人之教果従而废乎若使圣人之道遭杨墨之害而遂衰防则亦一家之小説尔又乌足谓万世之法哉轲虽欲张大其教天下可従而兴乎是圣人之道不为一人而废一人而兴又昭昭然矣其后嬴政肆虐火其书窒其途愚天下之耳目使不能通其説其为害过杨墨逺矣然汉家之兴则孔氏之言雷震于海内岂又由轲之辨之而后行邪故曰誉之不足益毁之不足损由其道大也后之儒者有能立言著书振扬其风发明其防则可矣若曰随其废而兴之因其塞而通之得非过矣乎予谓杨墨之祸未若洪水然而九年之害非禹不能平孔子之道虽见侵毁作不由轲而益尊茍毁誉由轲而兴则不足谓之孔氏之道使圣人复生必不易予言也
　　右张俞论韩愈称孟子功不在禹下
　　舜生三十徴庸三十在位五十载陟方乃死按諡法曰受禅成功曰舜仁圣盛明曰舜白虎通曰舜犹僢僢也言能推信尧道而行之孔安国曰舜生三十徴庸三十在位服丧三年其一在三十之数为天子五十年凡夀一百十二嵗案书称帝乃殂落百姓如丧考妣三载四海遏宻八音言百姓思慕尧德且明舜虽受终令天下服丧三年如继世之礼故于殂落下终言之下文云月正元日舜格于文祖谓尧崩逾年见于文祖庙而改元孟轲不逹此言以为三载服除后舜格于文祖乃妄称孔子曰舜既为天子又帅天下诸侯以为尧三年丧是二天子矣若然当以服除之月至庙不当于正月元日也逾年改元春秋常法迄今如之轲又云尧舜禹崩三年丧毕舜禹益皆避其子然后践位且舜正月上日受终文祖已二十八年岂容至服除未定方让其子孔安国仍轲之谬乃曰舜服尧丧三年毕即政复至文祖庙周衰杨墨道盛孟子排而辟之可谓醇矣其于论经义説世事知谋徃徃短局乖戾陋儒爱其词简意浅杂然崇尚固可鄙笑也司马迁云舜年三十尧举之五十摄行天子事五十八尧崩六十一代尧践位三十九年崩亦用孟轲旧説也郑云舜生三十谓生三十年也徴庸三十谓歴试三十年也在位五十载陟方乃死谓摄位至死为五十年舜年一百十嵗也
　　右刘道原资治通鉴外纪
　　臣闻春秋尊一王之法以正天下之本与礼之尊无二上其防实同葢国之于君家之于父学者之于孔子皆当一而不二者是以明王罢黜百家表章六经大儒推明孔氏抑黜百家今国家五十年来于孔子之道或二而不一矣其义説归之于老庄而设科以孟子配六经视古之黜百家而专明孔氏六经者不亦异乎前者学官罢黜孔子春秋而表章伪杂之周礼以孟子配乎孔子而学者发言折处于孟子而畧乎论语固可考矣今皇太子初就外傅之时会官僚讲孝经而读孟子葢孟子不当先诸论语者也如以孟子先诸论语其何以道皇太子天资迈世之令德而视之以一德哉臣愚窃以谓宜讲孝经而读论语恭候讲孝经毕日复讲其已讲之论语其入德亦易矣或问曰读尔雅以示文字训诂之本源而明天地万物之名实先儒谓尔雅本是周公训成王之书信不诬也臣愚流落衰暮之时荷圣君一日非常之眷自太子左谕德授以詹事茍有所志不敢无犯而有臣愚自度此言一出必遭世俗诬谤不浅矣其所恃以安者陛下圣度旁烛万代之防而不为世俗惑也重惟太子天下之本而一本于孔子六经则宗庙社稷之流光不亦伟乎臣闻以狂瞽独见之言干冒宸扆不胜惶惧待罪之至
　　右以道奏审皇太子读孟子









　　闻见后録卷十三
<子部,小说家类,杂事之属,闻见后录>
　　钦定四库全书
　　闻见后録卷十四　　　　　宋　邵博　撰
　　陈叔易言王荆公得东坡表忠观碑本顾坐客曰似何人之文自又曰似司马迁自又曰似迁何等文自又曰三王世家也予以为不然司马迁死其书亡景帝武帝二纪礼书乐书汉兴以来将相年表日者防传三王世家至元成间禇先生者补作武帝纪三王世家策日者传当时以其言鄙陋失迁本意荆公岂不知此而以今三王世家为迁之书邪如议者多以司马迁怒武帝故于本纪但着絶海求神仙大宛取马用兵祠祭等事以为谤者非也
　　子由云子瞻读书有与人言者有不与人言者不与人言者与辙言之而谓辙知之世称苏氏之文出于檀弓不诬矣
　　栁子厚云以淮济之清有玷焉若秋毫固不为病然而万一离娄子而眇然睨之不若无者之快也予谓惟文章英发前无古人者益当兼佩斯言矣
　　栁子厚云北之晋西适豳东极吴南至楚越之交其间名山水而州者以百数永最善以妙语起其可游者读之令人翛然有出世外之意然子厚别云永州于楚为最南状与越相似仆闷则出游游复多恐涉野则有蝮虺大蜂仰空视地寸步劳倦近水则畏射工含沙望影窃发动成疮疣子厚前所记黄溪西山钴鉧潭袁家渇果可乐乎何言之不同也
　　东坡江行唱和集序云昔之为文者非能为之为工乃不能不为之为工也山川之有云草木之有实充满勃郁而见于外虽欲无有其可得邪故予为文至多未尝敢有作之之意时东坡年方冠尚未第其有发于文章已如此故黄门论曰公之于文得之于天也
　　欧阳公谓曾子固云王介甫之文更令开廓勿造语及摹拟前人又云孟韩文虽髙不必似之也谓梅圣俞云读苏轼之书不觉汗出快哉老夫当避路放他出一头地也又曰轼所言乐乃脩所得深者尔不意后生达斯理也欧阳公初接二公之意已不同矣
　　退之于文不全用诗书之言如田正先庙碑曰昔者鲁僖公能遵其祖伯禽之烈周天子实命其史臣克作为駉駜泮閟之诗使声于其庙以假鲁灵其用诗之法如此如曰前进士上宰相书解释菁菁者莪二百余字盖少作也
　　栁子厚记其先友于父墓碑意欲着其父虽不显其交游皆天下伟人善士列其姓名官爵因附见其所长者可矣反从而讥病之不少贷何也是时子厚贬永州又丧母自伤其葬而不得归也其穷阨可谓甚矣而轻侮好讥议尚如此则为尚书郎时可知也退之云不自贵重者盖其资如此云
　　栁子厚书段太尉遗事解佩刀选老躄者一人持马至郭晞门下甲者出太尉笑且入曰吾戴吾头来矣宋景文修新史曰吾戴头来矣去一吾字便不成语吾戴头来者果何人之头耶曾子固之文可以名家矣然欧阳公谓广文曾生者在礼部奏名之前已为门下士矣公示吴孝宗诗有云我始见曾子文章初亦然昆仑倾黄河渺漫盈百川疏决以道之渐敛横澜东溟知所归识路到不难是子固于文遇欧阳公方知所归也而子固祭欧阳公文自云戅直不敏早振拔言繇公诲行繇公率也子开于欧阳公下世之后作子固行述乃云宋兴八十余年海内无事异材间出欧阳文忠公赫然特起为学者宗师公稍后出遂与文忠齐名予以为过美张籍哭韩退之诗云而后之学者或号为韩张退之曰籍是辈者学者曰韩门弟子不曰韩张也苏东坡曰文忠之薨十有八年士庶所归散而自贤我是用惧日登师门有以也夫曾子开论其兄子固之文曰上下驰骋愈出而愈新读者不必能知知者不必能言盖天材独至若非人力所能学备精思莫能到也又曰言近指远虽诗书之作未能逺过也苏子由论其兄子瞻之文曰遇事所为诗骚铭记书檄论譔率皆过人又曰幼而好学书老而不倦自言不及晋人至唐禇薛顔栁髣髴近之子开之言夸大子由之言务谦下后世当以东坡南丰之文辨之
　　文用助字栁子厚论当否不论重复檀弓曰南宫縚之妻之姑之丧退之亦曰吾年未四十而视茫茫而髪苍苍而齿牙动摇近时六一文安东坡三先生知之愚溪惜杨诲之用庄子太多反累正气东坡早得文章之法于庄子故于诗文多用其语
　　读司马子长之文茫然若与其事相背戾如言人民乐业自年六七十公亦未尝至市井游敖嬉戏如小儿状何属于律书也伯夷传首曰余登箕山其上有许由冢云意果何在下用富贵如可求虽执鞭之士吾亦为之嵗寒然后知松栢之后凋等语殊不其所以为闳深髙古者欤视他人拘拘窘束一步武不敢外其事者胆智甚薄也唯杜子美之于诗似之
　　鲁直以晁载之闵吾庐赋问东坡何如东坡报云晁君骚辞细看甚竒丽信其家多异材邪然有少意欲鲁直以渐箴之凡人为文宜务使平和至足之余溢为竒怪盖出于不得已耳晁君喜竒似太早然不可直云尔非为之讳也恐伤其迈往之气当为朋友讲磨之语可耳予谓此文章妙诀学者不可不知故表出之
　　东坡中制科王荆公问吕申公见苏轼制策否申公称之荆公曰全战国文章若安石为考官必黜之故荆公后修英宗实録谓苏明允有战国纵横之学云老苏公云学者于文用引证犹讼事之用引证也既引一人得其事则止矣或一人未能尽方可他引
　　宋玉招魂以东南西北四方之外其恶俱不可以托欲屈大夫近入修门耳时大夫尚无恙也韩退之罗池词云北方之人兮谓侯是非千秋万嵗兮侯无我违时柳仪曹已死若曰国中于侯或是或非公言未出不如逺即罗池之人千万年尝不忘也嗟夫退之之悲仪曹甚于宋玉之悲大夫也
　　英宗实録苏洵卒其子轼辞所赐银绢求赠官故赠洵光禄寺丞与欧阳公之志天子闻而哀之时赐光禄寺丞不同或云实録王荆公书也又书洵机论衡策文甚美然大抵兵谋权利机变之言也盖明允时荆公名已盛明允独不见作辨奸以刺之故荆公不乐云
　　楚词文章屈原一人耳宋玉亲见之尚不得其髣髴况其下者唯退之罗池词可方驾以出东坡谓鲜于子骏之作追古屈原友之过矣如晁元咎所集续离骚皆非是
　　韩退之之文自经中来柳子厚之文自史中来欧阳公之文和气多英气少苏公之文英气多和气少苏叔党为叶少蕴言东坡先生初欲作志林百篇才就十二篇而先生病惜哉先生胸中尚有伟于武王非圣人之论者乎
　　予客长安蓝田水坏一墓得退之自书薛助教志石校印本殊不同印本挟一矢石本乃指一矢为妙语又城中有发地得小狭青石刻瘗破砚铭长安又得退之李元宾墓铭段季展书校印本无友人博陵崔礼卖马葬国东门之外七里之事又印本铭云已乎元宾文髙乎当世行过乎古人竟何为哉石本乃意何为哉益叹石本之语妙欧阳公以下好韩氏学者皆未见之也李汉于韩退之不曰子壻曰门人云退之诗文汉所也如革华传本无之赵璘因话録云才命论称张燕公革华传称韩文公老牛歌称白侍郎佛骨诗称郑司徒皆后人所诬其词至鄙浅则革华传非退之作明甚予谓凡李汉所不録今曰昌黎外集者皆可疑如栁子厚云退之寓书曰见送元生序不斥浮图又刘梦得云韩愈谓柳子厚曰若知天之説乎吾为子言天之説云云又云柳子厚死退之以书来吊曰哀哉若人之不淑吾尝评其文雄深雅健似司马子长崔蔡不足多也又退之自云愈与李贺书劝贺举进士今其説其书皆不传则汉之所失亦多矣
　　司马迁父名谈故史记无谈字改赵谈为赵同范晔父名泰改郭泰郑泰俱为太杜甫父名闲故诗中无闲字其曰邻家闲不违者古本问不违曽闪朱旗北斗闲者古本北斗殷李翺父名楚今故所为文皆以今为兹独韩退之因李贺作讳辩持言征之説退之父名仲卿于文不讳也曹志为植之子其奏云干不植彊不讳其父名也吕岱为呉臣其书云功以权成不讳其君名也樊宗师之文怪矣退之但取其不相袭而已曰魁纪公三十卷曰樊子三十卷曰春秋集传十五卷表牋状策书序传纪记志説论赞铭二百九十一篇道路所遇及器物门里杂铭二百二十赋十诗七百有十九其评曰多乎哉古未有也又曰然而必出于己不袭蹈前人一言一句又何其难也又曰绍述于斯术可谓至于斯极者矣曰未有曰难曰极特取其不相袭耳不直以为美也故其铭曰惟古于词必已出降而不能乃剽贼后皆指前公相袭从汉迄今用一律盖斥班固而下相袭者退之于文吝许可如此













　　闻见后録卷十四
　　钦定四库全书
　　闻见后録卷十五　　　　　宋　邵博　撰
　　王勃滕王阁记落霞孤鹜之句一时之人共称之欧阳公以为俳可鄙也然天髙地迥觉宇宙之无穷乐极悲来识盈虚之有数亦记其意义甚逺盖勃文中子之孙世尚其学一时之人不识耳
　　东坡报江季恭书云非国语鄙意不然之但未暇著论耳柳子之学大率以礼乐为虚器以天人为不相知云云虽多皆此也所谓小人之无忌惮者至于时令防刑正符皆非是予谓学者不可不知也
　　曹植七啓言食味芳莲之巢张协七命言食味丹穴之雏鸡极盛馔而二物似不宜充庖也
　　或问东坡云龙山人张天骥者一无知村夫耳公为作放鹤亭记以比古者又遗以诗有脱身声利中道徳自濯澡过矣东坡笑曰装铺席耳东坡之门稍上者不敢言如琴聪殊之流皆铺席中物也
　　东坡于古人但写陶渊明杜子美李太白韩退之柳子厚之诗为南华写栁子厚六祖大鉴禅师碑南华又欲写刘梦得碑则辞之吕微仲丞相作法云秀和尚碑丞相意欲得东坡书石不敢自言委甥王谠言之东坡先索其藁谛观之则曰轼当书盖微仲之文自佳也曽子固初为太平州司户守张伯玉前辈人也欧阳公王荆公诸名士共称子固文章伯玉殊不顾间语子固吾方作六经阁其为之记子固凡誊藁六七终不当伯玉之意则谓子固曰吾自为之其书于纸曰六经阁者诸子百家皆在焉不书尊经也云云子固始大畏服益自励于学矣
　　长安安信之子允为予言旧藏韩退之家集第二十六二十七二卷茧纸正书有退之亲改定字后为张浮休取去
　　欧阳公谓苏明允曰吾阅文士多矣独喜尹师鲁石守道然意犹有所未足今见子之文吾意足矣呜呼欧阳公之足孔子之达杜子美之无恨韩退之之是也李伸季常苏子容丞相外孙为予言东坡归自儋耳舟次京口子容初薨东坡已病遣叔党来吊自作饭僧文所谓在熈宁初陪公文徳殿下已为三舍人之冠及元祐际缀公迩英阎前又为五学士之首虽凌厉髙躅不敢言同而出处大槩无甚相愧者明日季常与子容诸孙往谢之东坡侧卧泣下不能起
　　李义山樊南四六集载为郑州天水公言甘露事表云宰臣王涯等或久服显荣或超委任徒思改作未可与权敷奏之时已彰虚伪伏藏之际又涉震惊云云当北司愤怒不平至诬杀宰相势犹未已文宗但为涯等流涕而不敢辨义山之表谓徒思改作未可与权独明其无反状亦难矣
　　司马文正公薨范蜀公取苏翰林行状作志系之以铭翰林当书石以非春秋微婉之义为公休谏议云轼不辞书恐非三家之福就易名铭蜀公之铭世不传予故表出之曰天生斯民乃作之君君不独治爰畀之臣有忠有邪有正有倾天意若曰待时而生皇皇我宋神器之重卜年万亿海内一统而熈宁初奸小淫纵以朋以比以闭以壅乃于黎民诞为愚弄人不聊生天下讻讻险陂憸猾唱和雷同谓天不足畏谓众不足从谓祖宗不足法而敢为诞谩不恭赫赫神宗洞察于中乃窜乃斥逺佞投凶诛鉏蠧毒方复任公奄弃万国未克厥终二圣继承谋谟辅佐乃曰斯时非公不可召公洛京虚心至诚公至京师朝访夕谘公既在位中外咸喜信在言前拭目以观日亲万机勤劳百为尽瘁忧国梦寐以之曾未期月援溺振渇事无巨细悉究本末利兴害除赏信罚必曰贤不肖若别白黒耆哲俊乂野迄无遗元恶大憝去之不疑无有逺迩风从响应载考载稽名实相称天胡不仁丧吾良臣天实不恕丧吾良辅呜呼已乎而不留乎山岳可拔也公之意气坚不可夺也江汉可竭也公之正论浚不可遏也呜呼公乎时既得矣道亦行矣志亦伸矣而夀止于斯哀哉
　　欧阳公平生尊用韩退之于其学无少异矣退之作处州孔子庙碑以谓自天子至郡邑守长通得祀而徧天下者唯社稷孔子焉然而社祭土稷祭谷勾龙弃乃其佐享非其专主又其位所不屋而坛岂如孔子用王者事巍然当坐以门人为配自天子而下北面拜跪荐祭进退诚敬礼如亲弟子者勾龙弃以功孔子以徳固自有次第哉自古多有以功徳得其位者不得常祀勾龙弃孔子皆不得位而得常祀事皆无如孔子之盛所谓生民以来未有如夫子其贤过于尧舜逺者此其效欤永叔作谷城县夫子庙记乃云后之人徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有徳之报虽尧舜莫若何其谬论者欤是欧阳公以退之为谬论矣
　　眉山老苏先生里居未为世所知时雷简夫太简为雅州独知之以书荐之韩忠献张文定欧阳文忠三公皆有味其言也三公自太简始知先生后东坡颍滨但言忠献文定文忠而不言太简何也予官雅州得太简荐先生书尝以问先生曾孙子符仲虎亦不能言也简夫长安人以遗才命官其文亦竒国史有传上韩忠献书简夫启昨年在长安累获奏记及入蜀来路逺颇如疎怠恭惟恩照恕其如此不审均逸名都寝食何似简夫向年自与尹师鲁别不幸其至死不复相见故居常恨以谓天下后生无复可与议论当世事者不意得郡荒陋极在西南而东距眉州尚数百里一日眉人苏洵携文数篇不逺相访读其洪范论知有王佐才史论得迁史笔权书十篇讥时之弊审势审敌审备三篇皇皇有忧天下心呜呼师鲁不再生孰与洵抗邪简夫自念道不着位甚卑言不为时所信重无以发洵之迹遽告之曰如子之文异日当求知于韩公然后决不埋没矣重念简夫阻逺门藩职有所守不获搢版约袂疾指快读洵文于几格间以豁公之亲听也但邑邑而已洵年逾四十寡言笑淳谨好礼不妄交游亦尝举才不中第今已无意近张益州安道荐为成都学官未报防今春将二子入都谋就秋试幸其东去简夫因约其暇日令自袖所业求见节下愿加奬进则斯人斯文不为不遇也上张文定书简夫启简夫近见眉州苏洵著述文字其间如洪范论真王佐才也史论真良史才也岂惟西南之秀乃天下之竒才尔令人欲麋珠虀芝躬执匕箸饫其腹中恐他馈伤且不称其爱防如此但怪其不以所业投于明公问其然后云洵已出张公门下矣又辱张公荐欲使代黄柬为郡学官洵思遂出张公之门亦不辞矣简夫喜其説窃计明公引洵之意不只一学官洵望明公之意亦不只一学官第各有所待也又闻明公之荐累月不下朝廷重以例检执政者靳之不特达虽明公重言之亦恐一上未报岂可使若人年将五十迟迟于涂路间邪昔萧昕荐张镐云用之则为帝王师不用则幽谷一叟耳愿明公荐洵之状至于再至于三俟得其请而后己庶为洵进用之权也上欧阳内翰书简夫启简夫顷年待诏公车府因故人苏子美始拜符采不间不遗许接议论未两三嵗而执事被圣上不次之知遂得以笔舌进退天下士大夫士大夫不知刑之可惧赏之可乐生之可即死之可避而知执事之笔舌可畏简夫不于此时毕其平生之力以谨自附于下风而方从事戎马间或告疾于旧故足迹不至于门藩书问不通于左右者且十余年矣岂偶然哉盖有故耳执事之官日隆于一日昔之所以议进退天下士大夫者今又重之以权位故其一言之出则九鼎不足为重简夫见弃于时使与俗吏齿碌碌外官多谤少誉方世之视其言不若鸿毛之轻故姓名不见记于执事矣夫人重之不为简肯为轻哉方俟退于陇畆之中絶于公卿之间而后敢以尺书问阍吏道故旧之情今未能毕其志而事已有以夺之矣伏见眉州人苏洵年逾四十寡言笑淳谨好礼不妄交游尝着六经洪范等论十篇为后世计张益州一见其文叹曰司马迁死矣非子吾谁与简夫亦谓之曰生王佐才也呜呼起洵于贫贱之中简夫不能也然责之亦不在简夫也若知洵不以告于人则简夫为有罪矣用是不敢固其初心敢以洵闻左右恭惟执事职在翰林以文章忠义为天下师洵之穷达宜在执事向者洵与执事不相闻则天下不以是责执事今也读简夫之书既达于前而洵又将东见执事于京师今而后天下将以洵累执事矣
　　陈希亮字公弼天资刚正人也嘉祐中知凤翔府东坡初擢制科签书判官事吏呼苏贤良公弼怒曰府判官何贤良也杖其吏不顾或谒入不得见故东坡客次假寐诗虽无性命忧且复忍斯须又九日独不预府宴登真兴寺阁诗忆弟恨如云不散望乡心似雨难开其不堪如此又东坡诗案云任凤翔府签判日为中元节不过知府防罚铜八斤亦公弼案也东坡作府斋醮祷祈诸小文公弼必涂墨改定数往反至为公弼作凌虚台记曰东则秦穆公祈年橐泉南则汉武长杨五柞北则隋之仁寿唐之九成计一时之盛宏杰诡丽坚固而不可动者岂特百倍于台而已哉然数世之后欲求其髣髴破瓦颓垣无复存者既已化为禾黍荆丘墟陇畆矣而况于此台欤夫台不足恃以长久而况于人事之得丧忽往而忽来者欤或者欲以夸世而自足则过矣公弼览之笑曰吾视苏明允犹子也某犹孙子也平日故不以辞色假之者以其年少暴得大名惧夫满而不胜也乃不吾乐邪不易一字亟命刻之石后公弼受他州馈酒从赃坐沮辱抑郁抵于死或云欧阳公憾于公弼有曲折东坡不但望公弼相遇之薄也公弼子慥季常居黄州之岐亭慕朱家郭解为人闾里之侠皆归之元丰初东坡谪黄州者执政疑公弼废死自东坡委于季常甘心焉然东坡季常相得驩甚故东坡特为公弼作传至比之汲黯曰轼官凤翔实从公二年方是时年少气盛愚不更事屡与公争议至形于言色已而悔之崔徳符戏语予曰果如元丰执政之疑东坡之悔岂释氏懴悔之悔乎
　　晏公不喜欧阳公故欧阳公自分镇叙谢有曰出门馆不为不旧受恩知不为不深然足迹不及于宾阶书问不通于执事岂非飘流之质愈逺而弥疎孤拙之心易危而多畏动常得咎举辄累人故于退藏非止自便偶因天幸得请郡符问遗老之所思流风未逺瞻大之为殿接壤相交晏公得之对宾客占十数语授书史作报客曰欧阳公有文声似太草草晏公曰答一知举时门生已过矣




　　闻见后録卷十五
　　钦定四库全书
　　闻见后録卷十六　　　　　宋　邵博　撰
　　欧阳公乞致仕表云俾其解组官庭还车故里披裘散髪逍遥垂尽之年凿井耕田歌咏太平之乐客有面叹其工致平淡者公曰也不如老苏秀才有田一足以为养行年五十复将何求盖苏明允谢官牋中语公爱之尚不忘耳
　　予见司马文正手写欧阳公青州不俵秋料青苗钱放罪谢表戒小人之遂非希君子之改过二语文正喜其工邪抑以遂非改过为不然也如文正力诋青苗等事免枢近出帅长安谢表则云虽复失位危身终不病民害国
　　本朝四六以刘筠杨大年为体必谨四字六字律令故曰四六然其敝俳语可鄙欧阳公深嫉之曰今世人所谓四六者非脩所好少为进士时不免作自及第遂弃不作在西京佐三相幕府于职当作亦不为作也如公之四六云造谤于下者初若含沙之射影但期隂以中人宣言于廷者遂肆鸣枭之恶音孰不闻而掩耳俳语为之一变至苏东坡干四六如曰禹治兖州之野十有三载乃同汉筑宣防之宫三十余年而定方其决也本吏失其防而非天意及其复也盖天助有徳而非人功其力挽天河以涤之偶俪甚恶之气一除而四六之法则亡矣
　　梅圣俞着碧云騢永昭陵时名下大臣惟杜祁公富郑公韩魏公欧阳公无贬外悉讥诋之无少避其序曰碧云騢廏马也庄宪太后临朝以赐荆王王恶其旋毛太后知之曰旋毛能害人邪吾不信留以备上闲为御马第一以其吻肉色碧如霞片故号云世以旋毛为丑此以旋毛为贵虽贵矣病可去乎噫范文正公者亦在诋中以文正微时常结中书吏人范仲尹因以破家文正既贵畧不防王铚性之不服以为魏泰伪托圣俞着此书性之跋范仲尹墓志云近时襄阳魏泰者场屋不得志喜伪作他人著书如志怪集括异志倦游録尽假名武人张师正又不能自抑出其姓名作东轩笔録皆用私喜怒诬蔑前人最后作碧云騢假名梅圣俞毁及范文正公而天下骇然不服矣且文正公与欧阳公梅公立朝同心讵有异论特圣俞子孙不耀故挟之借重以欺世今録杨辟所作范仲尹墓志庶几知泰乱是非之实至此也则其他泰所厚诬者皆迎刃而解可尽信哉仆犹及识泰知其从来最详张而明之使百世之下文正公不其谬焉颍人王铚性之题予以为不然亦书其下云美哉性之之意也使范公不其谬圣俞亦不失为君子矣然圣俞蚤接诸公名声相上下独穷老不振中不能无躁其闻范公讣诗一出屡更郡人皆望酒壶俗情难可学奏记向来无贫贱常甘分崇髙不解谀虽然门馆隔泣与众人俱夫为郡而以酒悦人乐奏记纳谀佞岂所以论范公者圣俞之意真有所不足邪如着文公灯笼锦事则又与书窜诗合矣故予疑此书实出于圣俞也
　　有童子问予东坡梅花诗玉奴终不东昏按南史齐东昏侯妃潘玉儿有国色牛僧孺周秦行记薄太后曰牛秀才逺来谁为伴潘妃辞曰东昏侯以玉儿身亡国除不拟他注云玉儿妃小字东坡正用此事以玉儿为玉奴误也又过岐亭陈季常诗不见卢懐慎烝壶似烝鸭按卢氏杂记郑余庆约客食戒中厨烂烝去毛勿抅项折客为烝鵞鸭既就食各置烝壶芦一枚于前则烝壶似烝鸭者郑余庆非卢懐慎亦误也又送子由出疆诗忆昔庚寅降屈原旋看蜡凤戏僧虔按南史王昙首内集听子孙为戏僧达跳地作虎子僧防累十二博碁不坠落僧绰采蜡烛作凤皇则以蜡凤戏者僧绰非僧虔亦误也又和徐积诗杀鸡未肯邀季路裹饭应须问子来按庄子子舆与子桑友而霖雨十日子舆曰子桑殆疾矣裹饭往食之则裹饭者子舆非子来亦误也又谢黄师是送酒诗偶逢元放覔柱杖不觉麴生来坐隅检左慈元放传无柱杖酒事按抱朴子列仙传孔元方毎饮酒以柱杖卓地倚之倒其身头在下足在上则柱杖酒事乃孔元方非左元放亦误也又和李直诗恨无杨子一区宅嬾卧元龙百尺楼按陈登字元龙许汜与刘备在刘表坐表与备共论天下人汜曰陈元龙湖海之士豪气不除备问汜宁有事邪汜曰昔过下邳见元龙元龙无客主之意久不相与语自上大牀卧使客卧下牀备曰君有国士之名今天下大乱无救世之意而求田问舍言无可采是元龙所讳也何当与君语如小人欲卧百尺楼上卧君于地何止上下牀之间邪表大笑则百尺楼者刘备非元龙亦误也又豆粥诗湿薪破灶自燎衣饥寒顿解刘文叔按汉史王郎起光武自蓟东南驰至南宫县遇大风雨引车入道旁空舍冯异抱薪邓禹爇火光武对灶燎衣冯异进麦饭非豆粥若芜蒌亭豆粥则无湿薪破灶燎衣等事亦误也又和刘景文听琵琶诗犹胜江左狂灵运共鬭东昏百草按唐刘梦得嘉话晋谢灵运美须临刑施为南海祗洹寺维摩塑像须寺人寳惜初无亏损至中宗朝安乐公主五日鬭百草欲广物色令驰驿取之又恐为他所得尽弃其余则以灵运须鬭百草者唐安乐公主非齐东昏侯亦误也又防猎诗不向如皋闲射雉归来何以得卿卿按左传昭公二十八年贾大夫娶妻美御以如皋射雉获之杜氏注为妻御之皋泽则如当训之非地名亦误也又海市诗潮阳太守南迁归喜见石廪堆祝融按韩退之谒衡岳诗紫盖连延接天柱石廪腾掷堆祝融又云窜逐蛮夷幸不死故以为退之迁潮阳归日作是未详退之先谪阳山令徙掾江陵日委舟湘流往观衡岳之语乃云潮阳太守南迁归亦误也周诗大姒嗣徽音者大姒嗣大任耳大任于大姒君姑也有嗣之义司马文正行状二圣嗣位哲宗于神庙为子曰嗣位则可宣仁后于神庙为母曰嗣位则不可亦误也又二疏赞孝宣中兴以法驭人杀盖韩杨盖三良臣先生怜之振袂脱屣使知区区不足骄士三良臣谓盖寛饶韩延夀杨恽也意以孝宣杀此三人故二疏去之耳按汉史孝宣地节三年疏广为皇太子太傅兄子受为少傅至元康四年俱谢病去后二年当神雀二年九月司校尉盖寛饶下有司自杀又三年当五凤元年十二月左冯翊韩延夀弃市又一年当五凤二年十二月平通侯杨恽要斩皆在二疏去之后以二疏因杀三人而去者亦误也佛书日月髙悬盲者不见日喻眇者不识日眇能视非盲也岂不识日亦误也又序谢自然欲过海求师或谓蓬莱隔弱水三万里不可到天台有司马子微身居赤城名在绛阙可往从之自然可还授道于子微白日仙去按子微以开元十五年死于王屋山自然生于大厯五年至贞元十年仙去是子微死四十三年自然始生乃云自然授道于子微亦误也东坡信天下后世者宁有误邪予应之曰东坡累语千百尚信天下后世也童子更曰有是言凡学者之误亦许矣予曰尔非东坡奈何
　　程文简公父元白官止县令以文简贵赠太师无可书欧阳公追作神道碑至九百余言世以为难韩忠献公曾祖惟古无官以忠献贵赠太保益无可书李直追作神道碑至三百余言其文无一賸语世尤以为难也
　　吕献可以追尊濮园事击欧阳公如曰具官某首开邪议妄引经证以枉道悦人主以近利先帝者凡十四章具载献可奏议中司马文正作序乃首载欧阳公谏臣论以为诚言文正之意以献可能尽欧阳公所书谏臣之事使欧阳公无得以怨欤抑以欧阳公但能言之献可实能行之也不然献可排欧阳公为邪反以欧阳公之论序献可之奏又以为诚言可乎欧阳公晚着濮议一书专与献可诸公辨独归过献可为甚矣
　　孔子自谓不及顔回曹孟徳祭桥文云尔东坡醉白堂记亦云
　　宋元王二年江使神使于河至于泉阳渔者豫且举网得之来见梦于宋元王梦见一丈夫延颈而长头衣绣之衣而乘辎车云云出史记策列传韩退之孟东野失子诗云东野夜得梦有夫衣巾实用此事东坡既迁黄岗京师盛传白日仙去神庙闻之对左丞蒲宗孟叹惜久之故东坡谢表有云疾病连年人皆相传为已死饥寒并日臣亦自厌其余生也
　　曾南丰读欧阳公昼锦堂记来治于相真州东园记泛以画舫之舟二语皆以为病






　　闻见后録卷十六
　　钦定四库全书
　　闻见后録卷十七　　　　　宋　邵博　撰
　　嘉祐六年三月仁皇帝幸后苑召宰执侍从台谏馆阁以下赏花钓鱼中觞上赋诗晴旭晖晖花尽开氤氲花气好风来游丝罥絮萦行防堕蘂飘香入酒杯鱼跃纹波时泼剌鸎流深久徘青春朝野方无事故许欢游近侍陪宰相韩琦枢密曽公亮参政张昪孙抃副枢欧阳脩陈旭以下皆和帝独称赏韩琦轻隂阁雨迎天步寒色留春送夀杯之句时翰林学士承防宋祁久疾在告明日和诗来上帝览之已怅然不数日祁薨益加震悼云
　　真宗尝问杨大年见比红儿诗否大年失对毎语子孙为恨后诸孙有得于相国寺庭杂卖故书中者盖唐末罗蚪罗邺罗兄弟俱有文时号三罗蚪登科从事坊州有营妓小字红儿先为郡将所嬖人不敢近蚪亦悦之郡将不能容蚪弃官去然于红儿犹不忘也拟诸美物作比红儿诗百首事出摭言亦畧见太平广记中大年不知何也
　　嘉祐中侍从官列荐国子博士梅尧臣宜在馆阁仁皇帝曰能赋一见天顔万人喜却回宫路乐声长者也盖帝幸景灵宫尧臣有诗或传入禁中帝爱此二语召试赐等竟不登馆阁以死
　　兖州之东有漏泽毎夏中频雨则积水弥望至秋分后声起水中如雷一夕尽涸初不可测竒石林立或寻其下得穴水自此入李衞公平泉有石刻字曰漏泽作亭其前曰鲁石有诗云鲁客持相赠琼瓌乃不如者兖之漏泽石也
　　国史补载韩退之好竒与客登华山絶峯度不可返发狂恸哭赖华隂令百计取得之或云无是事予读退之答张彻诗云洛邑得休告华山穷絶陉倚岩睨海浪引袖拂天星日驾此回辖金神所司刑泉绅拖脩白石劒攒髙青磴藓防拳局梯颷飐伶俜悔狂已咋齿垂诫仍镌铭可信国史补不妄
　　韩退之使镇州题寿阳驿云风光欲动别长安春半边城特地寒不见园花并巷栁马头唯有月团团镇州归再赋云别来杨栁街头摆撼春风只欲飞还喜小园桃李在留花不发待郎归孙子阳为予言近时夀阳驿发地得二诗石唐人跋云退之有倩桃风栁二妓归途闻风栁已去故云后张籍祭退之诗云乃出二侍女合弹琵琶筝者非此二人邪
　　钱昭度有食梨诗云西南片月充肠冷二八飞泉绕齿寒予读乐府解题井谜云二八三八飞泉仰流盖二八三八为五八五八四十也四十为井字
　　黄鲁直诗云山椒欲雨好云气湖面迎风生水纹汪彦章用其体云野田无雨出兆湖水得风生縠纹昔宋景文问晏元献刘梦得瀼西春水縠纹生生字当作何义元献云作生于縠纹意不合当作生熟之生景文叹服以为妙语今彦章以生对出则作生长之生矣岂不闻元献之説邪
　　王元之济州人年七八嵗已能文毕文简公为郡从事始知之闻其家以磨面为生因令作磨诗元之不思以对但存心里正无愁眼下迟若人轻着力便是转身时文简大竒之留于子弟中讲学一日太守席上出诗句鹦鹉能言争似凤坐客皆未有对文简写之屏间元之书其下蜘蛛虽巧不如文简叹息曰经纶之才也遂加以衣冠呼为小友至文简入相元之已掌书命矣唐人知贡举者有诗云梧桐叶落井亭隂鏁闭朱门试院深尝是昔年辛苦地不将今日初心后为下第者裁作五言以诮之【出岚斋记】
　　尝见南唐李侯撮襟书宫人庆奴扇云风情渐老见春羞到处销魂感旧逰多谢长条似相识强垂烟态拂人头
　　唐荆州毎解送举人多不成名号曰天荒至刘蜕舍人以荆州解及第号破天荒东坡尝以诗二句遗琼州进士姜唐佐沧海何曾防地脉白袍端合破天荒用此事也题其后云待子及第当续后句后唐佐自广州随计过许昌见颍滨时东坡已下世相持出涕颍滨为足成其诗云生长茅间有异方风流稷下古诸姜适从琼管鱼龙窟秀出羊城翰墨沧海何曾防地脉白袍端合破天荒锦衣他日千人看始信东坡眼目长
　　李士宁蓬州人有异术王荆公所谓李生坦荡荡所见实竒哉者熈宁中宗室世居狱连士宁吕惠卿初叛荆公欲深文之以侵荆公神宗觉之亟复相荆公荆公平生好辞官不复辞自金陵连日夜以来惠卿罢去士宁止从编置初士宁赠荆公诗多全用古人句荆公问之则曰意到即可用不必皆自已出又问古有此律否士宁笑曰孝经孔子作也毎章必引古诗孔子岂不能自作诗者亦所谓意到即可用不必皆自己出也荆公大然之至辞位迁观音院题薛能陆二诗于壁云江上悠悠不见人十年一觉梦中身慇懃为解丁香结放出枝头自在春蜡屐寻苔认旧踪隔溪遥见夕阳舂当年诸成何事只合终身作卧龙用士宁体也后又多集古句如胡笳曲之不一夫子曵杖之歌有泰山其頺哲人其萎之语唐天寳中长安雨木氷宁王薨谣曰冬凌稼达官怕熈宁中京师雨木氷又华山崩阜头谷数千百丈压七村之人时王荆公为相变乱典常征敛财利识者危之适韩魏公薨荆公作挽诗云木稼曽闻达官怕山颓果见哲人萎遂以魏公当之潘邠老云花妥鸎梢蜨溪喧獭趂鱼妥音堕乃韵邠老不知秦音以落为妥上声如曰雨妥花妥之少陵秦人也唐诗家有假对律曰牀头两瓮地黄酒架上一封天子书又三人铛脚坐一夜掉头吟又须欲霑青女官犹佐子男等句是也或鄙其不韵如杜子美枸杞因吾有鸡栖奈汝何又饮子频通汗懐君想报珠杜牧之当时物议朱云小后代声名白日悬亦用此律也
　　经来白马寺僧到赤乌年唐僧灵澈语东坡海防殿上梁文全取之陶渊明读山海经诗云形夭无千嵗盖校本之误乃形天舞干戚耳按山海经海中有兽名形天毎出水必衔干戚而舞云
　　王荆公步月中山蒋颖叔为发运使过之传呼甚宠荆公意不悦颖叔喜谈禅荆公有诗云怪见传呼杀风景不知禅客夜相投按李义山杂纂杀风景门月下传呼用此事
　　唐史中和四年六月时普以黄巢首上行在者伪也东西二都旧老相传黄巢实不死其为尚让所急陷太山狼虎谷乃自髠为僧得脱往投河南尹张全义故巢党也各不敢识但作南禅寺以舍之予数至南禅壁间画僧巢也其状不逾中人唯正蛇眼为异耳老人言更有故写真绢本尤竒巢题诗其上云犹忆当年草上飞铁衣脱尽挂僧衣天津桥上无人识独凭阑干看落晖为李易初取也
　　庆厯中翰林侍读学士淑守郑州题周少主陵云弄耜牵车挽鼓催不知门外倒戈回荒坟防陇才三尺刚道房陵半仗来时上命淑作陈文惠公尧佐墓铭淑书尧佐好为小诗间有竒句及有尫愎弗咸等语陈氏子弟请易去淑以文先奏御不可易陈氏子弟恨之刻淑周陵诗于石指倒戈为谤上亦以艺祖应天顺人非逼伐而取之落淑学士淑上章辨尚书之义盖纣之前徒自倒戈攻纣非武王倒戈也上知淑深于经术待之如初宋内翰祁曰白公云户大嫌甜酒才髙笑小诗其献臣之谓乎献臣淑之字也为文尤古奥有樊宗师体王羲之传山隂道士好养鵞羲之往观意甚悦欲得之道士云为写道徳经当举羣相赠羲之欣然写毕笼鵞以去李太白送贺监诗乃云鉴湖流水春始波狂子归舟逸兴多山隂道士如相见应写黄庭换白鵞世人有以右军写黄庭经换鵞者又承太白之误耳李太白侠客行云事了拂衣去深藏身与名元微之侠客行云侠客不怕死怕死事不成事成不肯藏姓名或云二诗同咏侠客而意不同如此予谓不然太白咏侠不肯受报如朱家终身不见季布是也微之咏侠欲有闻于后世如聂政姊之死恐终灭吾贤弟之名是也
　　少陵陶冶性情存底物本顔之推至于陶冶性情从容讽谏入其滋味亦乐事也又少陵悲君随燕雀薄宦走风尘本陈胜与人佣耕之语也又少陵上君白玉堂侍君金华省本班固自叙时上方向学郑寛中张禹朝夕入説尚书论语金华殿中也又少陵露井冻银牀本晋书乐志淮南篇后园凿井银作牀金缾素练汲寒浆也又少陵春水船如天上坐本沈云卿船如天上坐人似镜中行船如天上去鱼似镜中悬也或以此论少陵之妙予谓少陵所以独立千载之上者不但有所本也三百篇之作果何本哉


　　闻见后録卷十七
　　钦定四库全书
　　闻见后録卷十八　　　　　宋　邵博　撰
　　欧阳公每哦太白三山半落青天外二水中分白鹭洲之句曰杜子美不道也予谓约以子美律诗青天外其可以白鹭洲为偶也
　　退之石鼔诗体子美八分歌也
　　羲农去我久举世少复真汲汲鲁中叟弥缝使其淳凤鸟虽不至礼乐暂时新洙泗辍微响漂流逮狂秦诗书复何罪一朝成灰尘区区诸老翁为事诚慇懃如何絶世下六籍无一亲终日驰车去不见所问津若复不快饮空头上巾但恨多谬误君当恕醉人予昔与苏仲虎防清溪真觉僧房客有出东坡书渊明此诗者仲虎曰大父平生爱写此诗于士友间数见之予曰伏羲神农出上古所谓莫之为而任其自然下此始有传然事多伪而不实孔子特弥缝之使天下后世曰圣人而不敢议功徳被于尧舜以降其贤岂不远哉如汲郡魏襄王冡中所得竹简文字渊明固不废也东坡论武王非圣人不知言者已骇然不服其可与论渊明此意也仲虎不觉起立曰可畏哉渊明故反曰吾醉中谬言当恕也
　　刘中原父望欧阳公稍后出同为昭陵侍臣其学问文章势不相下然相乐也欧阳公喜韩退之文皆成诵中原父戏以为韩文究毎戏曰永叔于韩文有公取有窃取窃取者无数公取者粗可数永叔赠僧云韩子亦尝谓敛加冠巾乃退之送僧澄观我欲敛加冠巾也永叔聚星堂燕集云退之尝有云青蒿倚长松乃退之醉留孟东野自慙青蒿倚长松也非公取乎欧阳公以退之读墨子不相用不足为孔墨为叛道中原父笑曰永叔无伤事主也
　　杜子美饮中八仙歌其句云左相日兴废万钱饮如长鲸吸百川衔杯乐圣称世贤世贤二字殆不可晓或云世字当作避字写本误也盖左相者李适之也有直声右相李林甫奸邪适之议论数不同自免去有诗云避贤初罢相乐圣且衔杯试问门前客今朝几个来子美衔杯乐圣称避贤者正用适之诗语也
　　韩退之与孟东野鬭鸡聨句有云神槌困朱亥古本云袖槌用史记朱亥袖四十斤铁槌杀晋鄙事也
　　韩熈载畜妓乐数百人奉入为妓争夺以尽至贫乏无以给夕则敝衣屦作瞽者独琴随房歌舞以丐饮食东坡谢元长老衲裙诗云欲教乞食歌姬院故与云山旧衲衣用其事也然予独未达东坡之意
　　古乐府藁砧今何在山上复有山何当大刀头破镜飞上天藁砧鈇也问夫何在重山出字夫出也何当大刀头刀头有环何时还也破镜飞上天月半还也如李义山空看小垂手忍问大刀头宋子京曾损归书慿鲤尾莫令残月误刀头俱用此事云
　　杜子美赠韦左丞诗窃効贡公喜难甘原宪贫原宪贫所自不一贡公喜注引王阳入仕贡禹弹冠事虽是而无贡公喜三字予读刘孝标广絶交论云王阳登则贡公喜此其自也
　　杜子美青青竹笋迎船出日日江鱼入馔来后得古本日日作白白不但于句甚偶其思致亦不同
　　张籍老将诗云衞青不败由天幸李广无功为数竒古人传诵以为佳句按汉书天幸二字乃霍去病非卫青也汉书音义数音朔则亦不可对天矣
　　杜子美赠髙适诗云脱身簿尉中始与捶楚辞退之赠张功曹诗云判簿卑官不堪説未免捶楚尘埃间杜牧之寄侄阿宜诗云一语不中治鞭捶身满疮盖唐参军簿尉有罪加挞罚如今之胥吏也髙子勉亲见山谷云尔予初疑其不然因读唐史代宗命刘晏考所部官善恶刺史有罪者五品以上劾治六品以下杖讫奏参军簿尉不足道也
　　杜审言字必简子美大父也景龙初为国子监主簿和韦承庆山庄诗五首迳转危峰碧桥斜缺岸妨玉泉移酒味石髓换粳香绾雾青条弱牵风紫蔓长犹言行乐少别向后池塘攒石当轩倚悬泉度牖飞鹿麛衔妓席鹤子曵童衣园果尝难遍池莲摘未稀卷帘先待月应在醉中归携琴绕碧纱摇笔弄青霞杜若幽林草芙蓉曲沼花宴逰成野客形胜得山家往往留僊步登攀日易斜野兴城中发朝英物外求情悬朱绂望契动赤城游海燕巢书阁山鸡舞画楼雨余清更晚共坐北岩幽赏翫竒他日髙深处此时地为八水背峰作九山疑池静鱼偏逸人闲鸟亦僖青溪留别兴更与白云期味其句法知子美之诗有自云
　　舒州峰顶寺有李太白题诗夜宿峰顶寺举手扪星辰不敢髙声语恐惊天上人曾子山始见之不出于集中亦恐少作耳
　　国史先大父康节传云与常秩同召某卒不起褒矣故大父之葬门生挽诗有地下若逢常处士揶揄应笑赠官来之句
　　古今诗人多以记境熟语或相类鲍明逺云昔如韝上鹰今似槛中猿杜子美云昔如纵壑鱼今如丧家狗王荆公云昔如下击三鹘拳今如倒曵九牛尾李太白云沙墩至梁苑二十五长亭杜牧之云故乡七十五长亭选诗云流波恋旧浦行云思故山太白云水忽恋前浦云犹归旧山嵇叔夜云委性命兮任去留陶渊明云曷不委心任去留方干云蝉曵残声过别枝苏子美云山蝉带响穿疎户韦应物云野渡无人舟自横冦莱公云野水无人渡孤舟尽日横王元之云谪居思遁世多病厌浮生莱公云愁多怯秋夜病久厌人生唐人云人心胜潮水相送过浔阳梅圣俞云寒潮如特送不肯过湓城元之云烧残灰烬方分玉拨尽寒沙始见金圣俞云力槌顽石方逢玉尽拨寒沙始见金杜子美云坐饮贤人酒门听长者车荆公云室有贤人酒门多长者车唐人云万井闾阎皆禁火九原松栢自生烟圣俞云千门皆禁火九野自生烟刘梦得云药性病生谙于鹄云病多谙药性唐人云中流见影两岸闻钟声张祐云影中流见钟声两岸闻诸名下之士岂相剽窃者邪杜祁公齿落诗有刚须饶舌在寒不为唇亡之句时年八十其警防尚如此
　　李太白诗我醉欲眠卿可去陶潜语也杜子美使君自有妇选中罗敷诗语也泥汗后土何尝干宋玉九辩语也
　　杜子美无风云出塞不夜月临闗王子韶云无风谷名不夜城名尝亲至其地如李义山锦瑟诗庄生晓梦迷蝴蜨望帝春心托杜鹃庄生望帝皆瑟中古曲名杜子美以郑李对文章严仆射对望乡台春苜蓿对霍嫖姚正冠对吹帽又云轩墀曽宠鹤如鹤乗轩左氏传注云轩大夫车也非轩墀之轩或以为病惟知诗者能辨之
　　杜子美饮中八僊歌知章骑马似乘船又天子呼来不上船用两船字韵汝阳三斗始朝天又举头白眼望青天用两天字韵苏晋长斋绣佛前又皎如王临风前又脱帽露顶王公前用三前字韵眼花落井水底眠又长安市上酒家眠用两眠字韵牵牛织女诗蛛丝小人态曲缀瓜果中又防身动如律竭力机杼中用二中字韵李太白髙阳歌云鸬鷀杓鹦鹉杯百年三万六千日一日须倾三百杯用两杯字韵庐山谣云影落前湖青黛光金阙前开二峰长又翠影红霞映朝日鸟飞不到吴江长用两长字韵韩退之李花诗水盘夏荐碧实脆斥去不御慙其花又谁堆平地万堆雪剪刻作此连天花用两花字韵双鸟诗两鸟各闭口万象衔口头又百舌旧饶声从此常低头用两头字韵示爽诗冬夜岂不长达旦灯烛然又此来南北近里闾故依然用两然字韵猛虎行猛虎死不辞但慙前所为又亲故且不保人谁信汝为用两为字韵子美太白退之于诗无遗恨矣当自有体邪
　　杜子美诗将军只数霍嫖姚对苑马总归春苜蓿嫖姚字如律当读平声又云杖黎妨跃马不是故离羣离字如律当读平声汉书音义嫖姚字皆读去声音鳔鹞檀弓离羣索居释文离字读去声力智反音利退之云凡为文辞宜畧识字有以也
　　王荆公以力去陈言夸末俗可怜无补费精神薄韩退之矣然喜深将策试惊密仰檐窥又气严当酒暖洒急听知皆退之雪诗也荆公咏雪则云借问火城将防试何如云屋听知全用退之句也去古人陈言以为非用古人陈言乃为是邪
　　东坡与陈传道书云知传道日课一诗甚善此技虽髙才非甚习不能工盖梅圣俞法也又韩少师云梅圣俞学诗日欲极赋之工作挑灯杖子诗尚数十首李邯郸诸孙亨仲云吾家有梅圣俞诗善本世所传多为欧阳公去其尤者忌能名之或压也予谓欧阳公在谏路颇诋邯郸公亨仲之言恐不实然曾仲成云欧阳公有韩孟于文词两雄力相当孟穷苦累累韩富浩穰穰郊死不为岛圣俞发其藏等句圣俞谓苏子美曰永叔自要作韩退之强差我作孟郊虽戏语亦似不平也













　　闻见后録卷十八
<子部,小说家类,杂事之属,闻见后录>
　　钦定四库全书
　　闻见后録卷十九　　　　　宋　邵博　撰
　　晁以道言王荆公与宋次道同为羣牧司判官次道家多唐人诗集荆公尽即其本择善者籖帖其上令吏抄之吏厌书字多辄移荆公所取长诗籖置所不取小诗上荆公性忽畧不复更视唐人众诗集以经荆公去取皆废今世所谓唐百家诗选曰荆公定者乃羣牧司吏人定也
　　宋子京罢守成都故事当为执政未至宰相于两地见次尽以他人充之子京闻报怅然有梁园赋罢相如至宣室厘残贾谊归之句言者又论蜀人不安其奢侈遂止为郑州望国门不得入久之再为翰林承防未几不幸讣至成都士民哭于其祠者数千人谓不安其奢侈者诬矣宰相韩魏公也言者包孝肃也然子京先有碧云漫有三年信明月长为两地愁之句竟不至两地悲愤而没世以为防云
　　吕申公帅维扬东坡自黄岗移汝海经从见之申公置酒终日不交一语东坡昏睡歌者唱夜寒斗觉罗衣薄东坡惊觉小语云夜来走却罗医博也歌者皆匿笑酒罢行后圃中至更坐东坡即几案间笔墨书歌者团扇云雨叶风枝晓自匀绿隂青子静无尘闲吟绕屋扶疎句湏信渊明是可人申公见之亦无语
　　韩魏公与宋尚书同试中书赋琬圭宋公大息曰老矣尚从韩家郎君试邪盖宋公文称已着韩公以从官子弟二名登科然世尚未尽知也或闻韩公则愧谢曰某其敢望宋公报罢必矣已而韩公为奏篇之首宋公反出其下后韩公帅中山作阅古堂宋公词有云听説中山好韩家阅古堂画图名将相刻石好文章韩公见之不悦
　　王荆公初执政对客怅然曰投老欲依僧耳客曰急则抱佛脚公微笑曰投老欲依僧古人全句客曰急则抱佛脚亦全俗语也然上去投下去脚岂不为的对邪公遂大笑
　　苏仲虎言有以澄心纸东坡书者令仲虎取京师印本东坡集诵其中诗即书之至边城嵗莫多风雪强压香醪与君别东坡阁笔怒目仲虎云汝便道香醪仲虎惊惧久之方觉印本误以春醪为香醪也
　　刘梦得作九日诗欲用餻字以五经中无之辍不复为宋子京以为不然故子京九日食餻有咏云颷馆轻霜拂曙袍糗餈花饮鬭分曹刘郎不敢题糕字虚诗中一世豪遂为古今絶唱糗饵粉餈餻类也出周礼诗豪白乐天目梦得云
　　李太白僧伽歌云此僧本住南天竺为法头陀来此国又云嗟予落泊江淮久罕遇真僧説空有时僧伽已显于淮泗之上矣豪杰中识郭子仪逸中识司马子微浮屠中识僧伽则太白亦异人也哉
　　白乐天长恨歌有夕殿萤飞思悄然孤灯挑尽未成眠之句宁有兴庆宫中夜不烧蜡油明皇帝自挑灯者乎书生之见可笑耳
　　元和中处士唐衢善哭闻白乐天谪辄大哭衢后死乐天有诗云何当向坟前还君一掬泪
　　晁以道问予梅二诗何如黄九予曰鲁直诗到人爱处圣俞诗到人不爱处以道为一笑
　　柑橘二物草木书各为一条安定郡王以黄柑酿酒曰洞庭春色东坡之赋皆用橘事岂以橘条下云其有朱柑乳柑黄柑石柑乎大柑无故事名洞庭春色亦橘也
　　欧阳公于诗主韩退之不主杜子美刘中原父每不然之公曰子美老夫清晨梳白头都道士来相访之句有俗气退之决不道也中原父曰亦退之昔在四门馆晨有僧来谒之句之类耳公赏中原父之辩一笑也南人谓象齿为白暗犀角为黑暗少陵诗云黑暗通蛮货用方言也
　　李太白诗云昔作芙蓉花今为防肠草以色事他人能得几时好按陶景僊方注云防肠草不可食其花美好名芙蓉
　　李习之韩退之孟东野善习之于文退之所敬也退之与东野唱酬倾一时习之独无诗退之不议也尹师鲁欧阳永叔梅圣俞善师鲁于文永叔所敬也永叔与圣俞唱酬倾一时师鲁独无诗永叔不议也习之师鲁之于诗以为不足作邪抑不能也
　　防峡之人嵗正月十百为曹设牲酒于田间已而众操兵大噪谓之养【去声】乌鬼长老言地近乌蛮战场多与人为厉用以禳之沈存中疑少陵家家养乌鬼其自也疏诗者乃以鸬鷀别名乌鬼予往来防峡间问其人如存中之言鸬鷀亦无别名
　　华州齐云楼有唐昭宗词安得有英雄迎归大内中蒲中鹳鹊楼有唐太宗诗昔乘匹马至今驾六龙来其英伟凄怨之气何祖孙不同也
　　东坡为董毅夫作长短句文君壻知否笑君卑辱竒语也文君壻犹虞姬壻云今刻本者不知有自改文君细知否可笑耳
　　东坡别李公择长短句慿仗飞魂招楚些我思君处君思我退之与孟东野书以余心之思足下知足下悬悬于余之意也
　　宋子京在翰林时同院李献臣以次有六学士一日张贵妃词头下议行告庭之礼未决子京遽以制上妃怒抵于地曰何学士敢轻人子京出知安州以长短句咏燕子有因为衔泥污锦衣垂下珠不敢归之句或传入禁中仁皇帝览之一叹寻召还玉堂署
　　箫声咽秦娥梦防秦楼月秦楼月年年栁色灞陵伤别乐游原上清秋节咸阳古道音尘絶音尘絶西风残照汉家陵阙李太白词也予尝秋日饯客咸阳寳钗楼上汉诸陵在晚照中有歌此词者一坐凄然而罢
　　防州营妓为喻迪孺扣铜盘歌刘尚书竹枝词九解尚有当时含思宛转之他妓者皆不能也迪孺云欧阳詹为并州妓赋髙城已不见况乃城中人诗今其家尚为妓詹诗本亦尚在妓家防州其先必事刘尚书者故独能俦当时之声也
　　僊女是董双成桂殿夜凉吹玉笙曲终却从天官去万户千门空月明河汉女玉链顔云軿往往到人间九宵有路去无迹袅袅天风吹佩环李太尉文饶迎神送神二曲予逰秦尚有能宛转度之者或幷为一曲谓李太白作非也
　　程叔微云伊川闻诵晏叔原梦魂惯得无拘检又踏杨花过谢桥长短句笑曰鬼语也意亦赏之程晏三家有连云
　　晏叔原临淄公晩子监颍昌府许田镇手写自作长短句上府帅韩少师少师报书得新词盈卷盖才有余而徳不足者愿郎君捐有余之才补不足之徳不胜门下老吏之望云一监镇官敢以杯酒间自作长短句示本道大帅以大帅之严犹尽门生忠于郎君之意在叔原为甚豪在韩公为甚徳也
　　予尝见东坡一帖云王十六秀才遗拍板一串意予有歌人不知其无也然亦有用陪傅大士唱金刚经耳字画竒逸如欲飞动鲁直作小楷书其下云此拍板以遗朝云使歌公所作满庭芳亦不恶也然朝云今为惠州土矣予意韩退之张籍翰墨间亦无此一段风流耳东坡赤壁词灰飞烟灭之句圆觉经中佛语也








　　闻见后録卷十九
　　钦定四库全书
　　闻见后録卷二十　　　　　宋　邵博　撰
　　仁皇帝问王懿敏素曰大僚中孰可命以相事者懿敏曰下臣其敢言帝曰姑言之懿敏曰唯宦官宫妾不知姓名者可充其选帝怃然有间曰唯富弼耳懿敏下拜曰陛下得人矣既告大庭相富公士大夫皆举笏相贺或密以闻帝益喜曰吾之举贤于梦卜矣
　　神宗问周世宗何如冯公京曰世宗威胜于徳故享国不永王荆公曰世宗之殂逺迩哀慕非无徳也荆公率以强辨胜同列不知冯公之对乃艺祖之语见三朝寳训云
　　王荆公初参政事下视庙堂如无人一日争新法怒目诸公曰君辈坐不读书耳赵清献同参政事独折之曰君言失矣如臯防稷契之时有何书可读荆公黙然宪成李公及为杭州不游宴一日遇雪命促饮具郡僚不无意于歌舞髙防也乃访林和靖于孤山清谈同赏又日饮食外不市一物至去官唯买白乐天集一部献简公云司马文正公力辞枢近尝勉以主上眷意异等得位庶可行道道不行去之可也公正色曰古今为此名位所诱丧名节者不少矣卒辞不就文潞公曰司马君实操行直当求之古人中也
　　傅献简与杜祁公取未见石刻文字二本皆逾千言各记一本祁公再读献简一读覆诵之不差一字祁公时年逾七十矣光禄丞赵枢在坐见之
　　韩魏公文潞公先后镇北门魏公时朝城令杖一守把兵方二下兵辄悖骂不已令以送府公问兵实悖令否曰实曰汝禁兵既在县有役则有阶级矣即判送状领赴市曹处斩从容平和如常时众见其投判笔方知有异潞公时复有外县送一兵犯如前者公震怒问虚实兵以实言亦判送状处斩掷其笔二公之量不同魏公则彼自犯法吾无怒焉潞公异禀雄豪奸恶不容也刘器之为韩瓘云
　　东坡论张文定以一言曰大曰惟天为大惟尧则之天下未尝一日无士而仁宗之世独为多士者以其大也贾谊叹细徳之崄微知凤鸟之不下闵沟渎之寻常知吞舟之不容伤时无是大者以容已也盖天下大器也非力兼万人其孰能举之非仁宗之大其孰能容此万人之英乎世以为知言神宗尝问文定识王安石否曰安石视臣大父行也臣见其大父日安石发未丱衣短褐布身疮疥役洒埽事一苍头耳故荆公亦畏其大不敢与之争辨日録中尽诋前辈诸公独于文定无讥云刘器之曰吾从司马公五年得一语曰诚请问其目则曰诚者天之道思诚者人之道至臻其道则一也又问所以致力公喜曰问甚善自不妄语入吾初甚易之退而自櫽括日之所行与所言相掣肘矛盾者多矣力行七年而后成自兹言行一致表里相应遇事坦然有余地矣
　　或问刘器之曰三代以下宰相学术司马文正一人而己曰学术固也如宰相之才可以图回四海者未敢以为第一盖元祐大臣丰于徳而亷于才智也先人亦云司马公所谓惟大人能格君心之非者以御史大夫谏大夫执法殿中劝讲经幄用则前无古人矣
　　赵清献公平生日所为事夜必衣冠露香九拜手告于天应不可告者则不敢为也
　　张尧封从孙明复先生学于南京其女子常执事左右尧封死入禁中为贵妃宠遇第一数遣使致礼于明复明复闭门拒之终身
　　庆厯中富郑公韩魏公俱少年执政颇务兴作章郇公位丞相终日黙然如不能言或问郇公富韩勇于事为何如曰得象每见小儿跳踯戏剧不可诃止俟其抵触墙壁自退耳方鋭于跳踯时势难遏也后富韩二公阅歴嵗月经涉忧患始知天下之事不可妄有纷更而王荆公者年少气盛强项莫敌尽取祖宗典制变乱之二公不可救止而去始叹郇公之言为贤也
　　唐制唯给事中得封还制书康定间中防刘从徳妻王氏还前削遂国夫人富韩公为知制诰封还词头知制诰今中书舍人也中书舍人缴词头自富公始王氏犍为人初以后族出入禁中其父正始因以通奸利云吕申公云唯人主之眷不可恃
　　王荆公在半山使一老兵方汲泉埽地当其意誉之不容口忽误触灯檠即大怒以为不力逐去之参寥在坐私语他客云公以喜怒进退一老兵如在朝廷以喜怒进退士大夫也
　　王荆公与曾南丰平生以道义相附神宗问南丰卿交王安石最蚤安石何如人南丰曰安石文学行义不减扬雄以吝故不及神宗遽曰安石轻富贵不吝也南丰曰臣谓曰吝者安石勇于有为吝于改过耳神宗颔之王荆公晚喜説字客曰覇字何以从西荆公以西在方域主杀伐累言数百不休或曰霸从雨不从西也荆公随辄曰如时雨化之耳其学务凿无定论此如三经义颁于学官数年之后又自列其非是者奏请易去视古人悬诸日月不刋之説岂不误学者乎
　　或谮胡宿于上曰宿名当为去声乃以入声称名尚不识岂堪作词臣上以问宿宿曰臣名归宿之宿非星宿之宿谮者又曰果以归宿取义何为字拱辰也故后易字武平
　　王荆公之子雱作荆公画像赞曰列圣垂教参差不齐集厥大成光于仲尼是圣其父过于孔子也雱死荆公以诗哭之曰一日凤鸟去千年梁木摧是以儿子比孔子也父子相圣可谓无忌惮者矣
　　杨大年为翰林学士适礼部试天下士一日防乡里待试者或云学士必持文衡幸预有以教之大年作色拂衣而入则曰于休哉大年果知贡举凡程文用于休哉者皆中选而当时坐中之客半不以为意不用也东坡在翰苑薄暮中使宣召已半醉遽汲泉以潄意少快入对内东门小殿帘中出除目吕公着司空平章军国重事吕大防范纯仁左右仆射既承防宣仁后曰学士前年为何官曰臣前年为常州团练副使今为何官曰臣今待罪翰林学士曰何以遽至此曰遭遇太皇太后陛下曰不闗老身事曰遭遇皇帝陛下曰亦不闗官家事曰岂出大臣论荐曰亦不闗大臣事东坡惊曰臣虽无状不敢自他途以进宣仁后曰久欲令学士知此是神宗皇帝之意帝饮食停匕箸看文字宫人私相语必苏轼之作帝每曰竒才竒才但未及进用学士上僊耳东坡不觉哭失声后与上亦泣左右皆泣已而命坐赐茶宣仁后又曰学士直须尽心事官家以报先帝东坡下拜撤御前金莲烛送归院东坡为王巩云
　　东坡先谪黄州熙宁执政妄以陈季常乡人任侠家黄之岐亭有世雠后谪惠州绍圣执政妄以程之才姉之夫有宿怨假以宪节皆使之甘心焉然季常之才从东坡甚驩也
　　刘器之与东坡元祐初同朝东坡勇于为义或失之过则器之必约以典故东坡至发怒曰何处把上【把去声农人乘以事田之具】曵得一刘正言来知得许多典故或以告器之则曰子瞻固所畏也若恃其才欲变乱典常则不可又朝中有语云闽蜀同风腹中有虫以二字各从虫也东坡在广坐作色曰书称立贤无方何得乃尔器之曰某初不闻其语然立贤无方须是贤者乃可若中人以下多系土地风俗安得不为土习风移东坡黙然至元符末东坡器之各归自岭海相遇于道始交驩器之语人云浮华豪习尽去非昔日子瞻也东坡则云器之铁石人也
　　司马丞相薨于位程伊川主丧事专用古礼将祀明堂东坡自使所来吊伊川止之曰公方预吉礼非哭则不歌之义不可入东坡不顾以入曰闻哭则不歌不闻歌则不哭也伊川不能敌其辨也
　　晁以道为予言尝亲问东坡曰先生易传当传万世曰尚恨某不知数学耳
　　李敒言东坡自海外归毗陵病暑着小冠披半臂坐船中夹运河岸千万人随观之东坡顾坐客曰莫看杀轼否其为人爱慕如此
　　东坡倅钱塘日答刘道原书云道原要刻印七史固善方新学经解纷然日夜摹刻不暇何力及此近见京师经义题国异政家殊俗国何以言异家何以言殊又有其善丧厥善其善不同何也又説易观卦本是老鹳诗大小雅本是老鵶似此甚众大可痛骇时熈宁初王氏之学务为穿凿至此
　　安世月八日登对睠问甚渥大母首语及先公恻怆久之曰如司马相公尽心朝廷何可更得君臣之间如此可纪可纪予旧谏大夫刘安世器之报司马公休书一纸如上曰可纪也故纪之


　　闻见后録卷二十
　　钦定四库全书
　　闻见后録卷二十一　　　　宋　邵博　撰
　　赵肯堂亲见鲁直晩年悬东坡像于室中每蚤作衣冠荐香肃揖甚敬或以同时声名相上下为问则离席惊避曰庭坚望东坡门弟子耳安敢失其序哉今江西君子曰苏黄者非鲁直本意
　　东坡帅扬州曽旼罢州学教授经真州见吕惠卿惠卿问轼何如人旼曰聪明人也惠卿怒曰尧聪明舜聪明邪大禹之聪明邪旼曰虽非三者之聪明是亦聪明也惠卿曰轼学何人旼曰学孟子惠卿益怒起立曰何言之不伦也旼曰孟子以民为重社稷次之此所以知苏公学孟子也惠卿黙然
　　李定自鞫东坡狱势不可向一日于崇政殿门外语同列曰苏轼竒才也俱不敢对又曰轼前二三十年所作诗文引援经史随问即答无一字之差真天下竒才也叹息久之盖世之公论至雠怨不可夺也
　　王彦霖系年録元祐六年三月神宗实録成著作郎黄庭坚除起居舍人苏子由不悦曰庭坚除日某为尚书右丞不预闻也已而后省封还词头命格不行子由之不悦不平吕丞相之专乎抑不乐庭坚也庭坚字鲁直蚤出东坡门下或云后自欲名家类相失云
　　范文正公尹天府坐论吕申公降饶州欧阳公为馆职以书责谏官不言亦贬夷陵未几申公亦罢后欧阳公作文正神道碑云吕公复相公亦再起被用于是二公驩然相约共力国事天下之人皆以此多之文正之子尧夫以为不然从欧阳公辨不可则自削去驩然共力等语欧阳公殊不乐为苏明允云范公碑为其子弟擅于石本改动文字令人恨之文正墓志则富公之文也先是富公自欧阳公平章其书畧曰大都作文字其间有干着説善恶可以为劝戒者必当明白其词善恶焕然使为恶者稍知戒为善者稍知劝是亦文章之用也岂当学圣人作春秋奥微婉使后人传之注之尚未能通又疏之疏之尚未能尽以至为説为解为训释为论议经千余年而学者至今终不能贯彻晓了弼谓如春秋者惟圣人可为降圣人而下皆不可为为之亦不复取信于后矣学者能约春秋大义立法立例善则褒之恶则贬之茍有不得已须当避者稍微其词可也不宜使后人千余年而不知其意也若善不能劝恶不能戒则是文字将何用哉既书之而恶者自不戒善者自不劝则人之罪也于文何过哉弼常病今之人作文字无所发明但依违模棱而已人之为善固不易有遭谗毁者有被窜斥者有穷困寒饿者甚则诛死族灭而执笔者但求自便不与之表显诚罪人也人之为恶者必用奸谋巧诈货赂朋党多方以逃刑戮况不止刑戮是逃以至子子孙孙享其余防而不絶可谓大幸矣执笔者又畏之不敢书其恶则恶者愈恶而善人常沮塞不振矣君子为小人所胜所抑者不过禄位耳惟有三四寸竹管子向口角头褒善贬恶使善人贵恶人贱善人生恶人死须是由我始得不可更有所畏怯而噤黙受不快活也向作希文墓志盖用此法但恨有其意而无其词亦自谓希文之善稍彰奸人之恶稍暴矣今永叔亦云胸臆有欲道者诚当无所避皎然写之泄忠义之愤不亦快哉则似以弼之説为是也然弼之説盖公是公非非于恶人有所加诸也如希文墓志中所诋奸人皆指事据实尽是天下人闻知者即非剏意为之彼家数子皆有权位必大起谤议防不防也初寳元庆厯间范公富公欧阳公天下正论所自出范公薨富公欧阳公相约书其事矣欧阳公后复不然何也予读富公之书至汗出尚以春秋之诛为未快呜呼可畏哉
　　英宗初临御韩魏公为相富郑公为枢密相一日韩公进拟数官者策立有劳当迁官富公曰先帝以神器付陛下此辈何功可书韩公有愧色后韩公帅长安为范尧夫言其事曰琦更怕他富相公也
　　登州有妇人阿云谋杀夫而自承者知州许遵谓法因犯杀伤而首者得免所因之罪仍科故杀伤法而敕有因疑被执招承减等之制即以按问欲举闻意以谋为杀之因所因得首合从原减事下百官议盖鬭杀刼杀鬭与刼为杀因故按问欲举可减以谋而杀则谋非因所不可减司马文正公议曰杀伤之中自有两等轻重不同其处心积虑巧诈百端掩人不备者则谓之谋直情径行畧无顾虑公然杀害者则谓之故谋者尤重故者差轻今此人因犯他罪致杀伤他人罪虽得首原杀伤不在首例若从谋杀则太重若从鬭杀则太轻故酌中令从故杀伤法其直犯杀伤更无他罪者唯未伤则可首但系已伤皆不可首今许遵欲将谋之与杀分为两事则故之与杀亦是两事也且律称得免所因之罪彼刼囚畧人皆是也已有所犯因而又杀伤人故刼畧可首而杀伤不原若平常谋虑不为杀人当有何罪可得首免以此知谋字止因杀字生文不得别为所因之罪也若以鬭杀与谋杀皆为所因之罪从故杀伤法则是鬭伤自首反得加罪一等也自廷尉以下皆嫉许遵之妄附文正公之议王荆公不知法好议法又好与人为异独主遵议廷尉以下争之不可得卒从原减至荆公作相谋杀遂立按问旧法一问不承后虽自言皆不得为按问时欲广其事虽累问不承亦为按问天下非之至文正公作相立法应州军大辟罪人情理不可悯刑名无疑虑辄敢奏闻者并令刑部举駮重行朝典不得用例破条盖祖正以来大辟可悯与疑虑得奏裁若非可悯非疑虑则是有司妄谳以幸寛纵岂除暴恶安善良之意乎文正公则辟以止辟正法也荆公则姑息以长奸非法也至绍圣以来复行荆公之法而杀人者始不死矣予尝谓后汉张敏之议可为万世法曰孔子垂经典皋陶造法也原其本意皆欲禁民为非也或以平法当先论生臣愚以为天地之性唯人为贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天道之常春一物枯即为灾秋一物华即为异王者承天地顺四时法圣人从经律而已盖与司马文正之议合也苏黄门初嫉许遵之谳后复云遵子孙多显者岂能活一人天理固不遗哉亦非也使妄活杀人者可为隂功则被杀者之寃岂不为隂谴乎
　　韩魏公自外上章歴数王荆公新法害天下之状神宗感悟谕执政亟罢之荆公方在告乞分司赵清献公参政事曰欲俟王安石出令自罢之荆公既出疏駮魏公之章持其法益坚卒至败乱天下识者于清献公有遗恨焉
　　先人尝言熙宁元丰间司马文正范忠宣先后为西都留台吾皆从之游至元祐初文正起为宰相忠宣起为枢密使吾见之其话言服用一如在西都时但忠宣顔色甚泽文正清苦无少异吾以此窥忠宣其中岂尚以名位为乐邪
　　予见司马文正公亲书一帖光年五六嵗弄青胡桃女兄欲为脱其皮不得女兄去一婢子以汤脱之女兄复来问脱胡桃皮者光曰自脱也先公适见诃之曰小子何得谩语光自是不敢谩语后公以诚学授刘器之曰自不谩语入东坡书公神道之石亦曰论公之徳至于感人心动天地巍巍如此而蔽以二言曰诚曰一云韩忠献公宋景文公同召试中选王徳用带平章事例当谢二公有空疎之谦言徳用曰亦曾见程文诚空疎少年更宜广问学二公大不堪景文至曰吾属见一老衙官是纳侮也后二公俱成大名徳用已薨忠献为景文曰王公虽武人尚有前辈激励成就后学之意不可忘也予得之李先仲王公外孙云
　　文彦博本姓敬其曾大父避石晋髙祖讳更姓文至汉复姓敬入本朝其大父避翼祖讳又更姓文初敬氏避讳各用其一偏或为文氏或为茍氏然敬字从着【已力切音】非茍也从支非文也俱非其一偏也
　　苏东坡既贬黄州神宗殊念之尝语宰相王珪蔡确曰国史至重可命苏轼成之珪有难色又曰轼不可姑用曾巩巩为检讨官先进太祖总论已不当神宗之意未几罢去东坡自黄岗移汝坟舟过金陵见王荆公于钟山留连燕语荆公曰子瞻当重作三国书东坡辞曰某老矣愿举刘道原自代云
　　元丰末司马文正资治通鉴成进御丞相王珪蔡确见上问何如上曰当畧降出不可久留又咨叹曰贤于荀悦汉纪逺矣罢朝中使以其书至政事每叶缝合以睿思殿寳章睿思殿上禁中观书之地也舍人王震等在省中从丞相来观丞相笑曰君无近禁脔以言上所爱重者




　　闻见后録卷二十一
　　钦定四库全书
　　闻见后録卷二十二　　　　宋　邵博　撰
　　熙宁年边吏报契丹将入冦亟遣中贵人取两河民车以为战备民大惊扰自宰执以下言不便者墙进俱不省时沈括存中为记注一日侍笔立御座侧上顾曰卿知籍车之事乎括曰未知车将何用上曰北边以多马取胜唯车可以当之括曰敌之来民父子坟墓田庐皆当弃去后暇防车乎朝廷姑籍其数而未取何伤上喜曰卿言有理何论者之纷然也括曰车战之利见于歴世巫臣教呉子以车战遂霸中国李靖用偏箱鹿角车以擒颉利臣但未知一事古人所谓轻车者兵车也五御折旋利于轻速今之民间锱车重大椎朴以牛挽之日不能行三十里少蒙雨雪则跬步不进故俗谓之太平车或可施于无事之日恐兵间不可用耳上益喜曰人言无及此者朕当更思之明日遂罢籍民车执政问括曰君以何术而立谈罢此事上甚多太平车之説也括曰圣主可以理夺不可以言争若车可用其敢以为非括未防迁知制诰
　　司马文正公在洛阳脩史日伊川先生程颐正叔为布衣年尚少其见亦有时今为伊川学者以文正斋记中有曰正叔云以为字伊川者非也楚王议建中字正叔耳然伊川后用文正荐劝讲禁中未防罢去先是刘莘老论曰纷纷之论致疑于程颐者直以谓自古以来先生处士皆盗虚名无益于用若颐者特以迂濶之学邀君索价而已天下节义之士乐道不出如颐等辈盖亦不少彼无所援于上故不闻尔又以颐辞免爵命之言曰前朝召举布衣故事具存是颐之自欲为种放而亟欲得台谏侍从矣不可不察也圣人自有中道过之则偏天下自有常理背之则乱伏望审真伪重名器云云孔文仲论曰颐在经筵僭横造请权势滕口间乱以偿恩讐致市井之间目为五之魁尝令其助贾易弹吕陶及造学制诡谬童稚嗤鄙云云又曰颐汚下憸巧素无乡行经筵陈説僭横忘分遍谒贵臣歴造台谏宜放还田里以示典刑云云刘器之论曰程颐欧阳棐毕仲游杨国寳孙朴交结执政子弟搢绅之间号五又曰进言者必曰五之号出于流俗不根之言何足为据臣亦有以折之方今士大夫无不出入权势之门何当尽得名惟其隂邪潜伏进不以道故程颐等五人独恶声孔子曰吾之于人也谁毁谁誉如有所誉其有所试矣盖人之毁誉必以事验之今众议指目五人可谓毁矣然推考其迹则人言有不诬者臣请歴陈其説若程颐则先以罪去云云苏子瞻奏则曰臣素疾程颐之奸形于言色因颐教诱孔文仲令以私意论事为文仲所奏颐遂得罪云云又子瞻为礼部尚书取伊川所修学制贬駮讥诋畧尽如苏子瞻刘莘老孔文仲刘器之皆世之君子其于伊川先生不同如此至斥党锢则同在祸中悲夫
　　予为校书郎时尝问赵丞相元镇云张天觉者首造元祐部党之人也靖康初与范文正司马文正同追赠天下已非之公身任邪正之辨既未能追改更諡以文忠是与蔡公齐富公弼一等也可乎元镇怅然曰蜀勾涛在从班游谈有司不肖不能执法耳予见其有悔色亦不复言
　　某公在章献明肃后垂箔日密进唐武氏七庙图后怒抵之地曰我不作负祖宗事仁皇帝解之曰某欲但为忠耳后既上宾仁皇帝每曰某心行不佳后竟除平章事盖仁皇帝盛徳大度不念旧恶故也自某公死某公为作碑志极其称赞天下无复知其事者矣某公受润笔帛五千端云
　　王冀公久被真庙异眷晩居政府某州妖狱发尽以中外士大夫与妖人徃来歌诗闻有云左仆射中书门下平章事王钦若真庙面责之冀公辨数四终不置则顿首曰臣官工部尚书安敢擅增至左仆射此理明甚而圣意终不解者无他盖臣福谢耳竟坐防免云
　　范直方诵忠宣答徳孺论边事书云大辂与柴车争逐明珠与瓦砾相触君子与小人鬭力中国与外域较胜负不惟不可胜兼亦不足胜虽胜亦非也呜呼甚盛徳之言也范文正公曰吾遇夜就寝即自计一日饮食奉养之费及所为之事果自奉之费与所为之事相称则鼾鼻熟寐或不然则终夕不能安眠明日必求所以称之者
　　赵韩王防时求唐太宗骨昭陵下吕汲公帅长安醴泉民析居争唐明皇脑骨讼于府曰得者富盛汲公取泰陵下
　　卢多逊南迁度大庾岭憩一小家其媪颇能语言多逊详问之则曰我中州仕族有子官亦浸显为宰相卢多逊挟私逺窜以死多逊中怀毒螫专犯法禁我留此岭上以俟其过多逊之行甚窭媪固不识即仓皇避去苏子由谪雷州不许占官舍遂僦民屋章子厚又以为强夺民居下本州追民究治以僦劵甚明乃已不一二年子厚谪雷州亦问舍于民民曰前苏公来为章丞相防破我家今不可也其报复如此
　　钱塈徳基为予言吾家先王歴唐末五季有兹呉越顺事中国不敢效他覇府之僭恭俟真主之出即奉版籍归于职方氏故自国朝以来学士大夫以忠孝名吾家无一议者至欧阳公始云得封落星石为落星山制书知呉越亦尝改元寳正着于史矣又归田録书思公子弟一嵗四五窃公珊瑚笔格幸其以钱赎之若果然何子弟之不肖也思公尹洛日欧阳公出幕下特以国士遇之岂子弟中有不相驩者邪
　　李王煜以太平兴国三年七月七日生日钱王俶以雍熙四年八月二十四日生日皆与赐器币中使燕罢暴死并见国史
　　周世宗得李氏与契丹求援蜡书以为名下淮甸艺祖得孟氏结太原蜡书以为名下蜀二事正同
　　汉唐宦者可谓盛矣然官不至师保也一刘鋹有宦者七千余人始有为师保者艺祖既缚鋹以来鉴其祸内侍不许过供奉官又鋹之宫辄名龙徳云
　　张侍中耆遗言厚葬晏丞相殊遗言薄葬二公俱葬阳翟元祐中同为盗所发侍中圹中金玉犀珠充塞盗不近其棺所得已不胜皆列拜而去丞相圹中但瓦器数十盗怒不酬其劳斵棺取金带亦木也遂以斧碎其骨厚葬免祸薄葬致祸杨王孙之计疎矣
　　蜀靖恭先生杨汇源澈资介洁生逺方于朝廷故实学士大夫谱牒皆能通贯其于中国之士范端明景仁内翰纯夫尚书苏子瞻门下侍郎子由外不论也杜门委巷之下著书赋诗人无知者独予先君尝荐于朝曰成都府布衣杨汇学行甚髙志节甚苦于本朝典礼故家氏族奇字异书无所不知杜门陋巷若将终身当崇尚廉耻招徕逸遗之日如汇者委弃逺方诚为可惜伏望朝廷特加聘召亦不报竟死于委巷之下藏书万籖古金石刻本过六一堂中集古録所有者予校中秘书间为信安郡王孟仁仲言之王一日侍上燕语及靖恭先生事上为之一叹将诏予许其家以书以金石刻本来上会予谢病去后先生之子知状乃尽以其书其金石刻本投一部刺史曰上久欲得此为我易一官如何部刺史知其不肖绐曰诺尽私有之遗以酒浆数壶耳欧阳公在政府寄颍州处士常秩诗云笑杀汝隂常处士十年骑马聴朝鸡公将休致又寄秩诗云赖有东邻常处士披蓑戴笠伴春锄盖公先为颍州得秩于民伍中殊好之至公休致归每接宾客必返退士初服秩已从王荆公之招公独朝章以见愧之也秩入朝极其谀佞遂升次对蚤日着春秋学数十卷自许甚髙以荆公不喜春秋亦絶口不言匿其书不出适两河嵗恶有防青苗钱权倚阁王平甫戏秩曰君之春秋亦权倚阁矣后神宗遇秩浸薄荆公亦鄙之秩失节怏怏如病狂易或云自裁以死荆公尚表于墓盖其失云
　　闻见后録卷二十二
　　钦定四库全书
　　闻见后録卷二十三　　　　宋　邵博　撰
　　予旧从司马氏得文正公煕宁年辞枢筦出帅长安日手藁密疏公寻自免絶口不复言天下事矣其疏不见于家集曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始参政事之时即指安石为奸邪谓其必败乱天下臣以为安石止于不晓事与很愎尔不至如诲所言今观安石援引亲党磐据要津挤排异己以固权宠常自以己意隂赞陛下内出手诏以决外庭之事使天下之威福在已而谤议悉归于陛下臣乃自知先见不如诲逺矣纯仁与颢皆与安石素厚安石拔于庶僚之中超处清要纯仁与颢覩安石所为不敢顾私恩废公议极言其短臣与安石南北异乡取舍异道臣接安石素疎安石待臣素薄徒以屡常同僚之故私心眷眷不忍轻絶而显言之因循以至今日是臣不负安石而负陛下臣不如纯仁与颢逺矣臣承乏两制逮事三朝与国家义则君臣恩犹骨肉覩安石专政逞其狂愚使天下生民被荼毒之苦宗庙社稷有累卵之危臣畏懦爱身不早为陛下别白言之轼与文仲皆疎逺小臣乃敢不避陛下雷霆之威安石狼虎之怒上书对防指陈其失隳官获谴无所顾虑此臣不如轼与文仲逺矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言因自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇逺矣臣闻居其位者必忧其事食其禄者必任其患茍或不然是为盗窃臣虽无似尝受教于君子不忍以身为盗窃之行今陛下唯安石之言是信安石以为贤则贤以为愚则愚以为是则是以为非则非谄附安石者谓之忠良攻难安石者谓之谗慝臣之才识固安石之所愚臣之议论固安石之所非今日之所言陛下之所谓谗慝者也伏望圣恩裁处其罪若臣罪与范镇同则乞依范镇例致仕或罪重于镇则或窜或诛所不敢逃取进止司马文正公曰吕献可之先见吾不及也予虑后世得其言不得其事惑也有公门下士谏大夫刘安世器之书范景仁后语可信故书于下方煕宁中王介甫初参大政神考方厉精图治一日紫宸早朝二府奏事毕日刻既晏例隔言事官于中庑须上入更衣复出以次赞引时吕献可为御史中丞司马文正公为翰林学士侍读迩英阁将趋经筵相遇于庭中文正公密问曰今日请见言何事邪献可举手曰袖中弹文乃新参政文正公愕然曰以王介甫之文学行艺命下之日众皆喜于得人奈何遽言之献可正色曰安石虽有时名上意所向然好执邪见不通物情轻信难回喜人佞已聴其言则美施于用则疎若在侍从犹或可容置之宰辅天下必受其祸文正公曰与公素为心交茍有所怀不敢不尽今日之论未见有不善之迹似伤悤遽或别有章疏愿先进呈姑留是亊更加筹虑可乎献可曰上新嗣位富于春秋朝夕所与谋议者二三执政而已茍非其人将败国事此乃心腹之疾治之惟恐不及顾可缓邪语未竟阁门吏抗声追班遂趋而出文正公退自讲筵黙坐玉堂终日思之不得其説既而缙绅间浸有其章疏者往往偶语窃议讥其太过未防闻中书置三司条例司平日介甫之门谄谀躁进之士悉辟召为属吏朝夕相与谋议以经纶天下为己任务变更祖宗法敛民财以足国用妄引用古书蔽其诛剥之实辅弼大臣异议不可回台谏从官力争不能夺郡县监司奉行微忤其意则谴诎随之于是百姓骚然矣然后前日之议者始愧仰叹服以为不可及而献可终縁兹事出知邓州呜呼行僻而坚言伪而辨记丑而博顺非而泽唯孔子乃能识之虽子贡之智有所不知也方介甫自小官以至禁从其学行名声暴着于天下士大夫识与不识皆谓介甫不用则已用之则必能兴起太平献可独不以为然已而考其行事卒如所料非明智不惑出于世俗之表何以臻此易曰知防其神矣乎防者动之微吉之先见者也献可有焉文正公退居洛阳每论当世人物必曰吕献可之先见范景仁之勇决皆予所不及也予心诚服之故作景仁盖景仁之勇决得文正之而后明献可埋文虽亦成于公手然止载其平生大节而自相论难之语不欲详着献可先见世莫有知者予尝从学于文正公亲闻其説惧贤者正论逺识遂将沦没而无故书蜀公之以贻乐善之君子云
　　绍圣以来权臣挟继述神宗为变者必先挟王荆公蔡氏至以荆公为圣人天下正论一贬荆公则曰非贬荆公也诋神宗也不忠于继述也正论尽废钩党牢不可解仁人君子知必为异日之祸其烈不可向无计防以救陈瓘中流涕以问谏大夫刘安世器之曰叵奈何器之亲受司马文正公之学胆智絶人曰不自神宗不自荆公不可救故中反疏蔡氏所出荆公日録语中诋神宗事曰尊尧集云意上心不平于荆公则蔡氏可伐正论可出钩党可解异日之祸可救也莹中坐以流窜抵死正论卒不出钩党卒不解异日之祸卒不可救者天也予读其书而悲之尚虑后世或不达莹中本趣但以为辟荆公之诋神宗者故具言之尊尧集文烦不着着其序曰臣闻先王所谓道徳者性命之理而已矣此安石之精义也有三经焉有字说焉有日録焉皆性命之理也蔡卞蹇序辰邓洵武等用心纯一主行其教所谓大有为者亦性命之理而已矣其所谓继述者亦性命之理而已矣其所谓一道徳者亦以性命之理而一之也其所谓同风俗者亦以性命之理而同之也不习性命之理谓之流俗黜流俗则窜其人怒曲学则火其书故自卞等用事以来其所谓国是者皆出性命之理不可得而动摇也臣昨在谏省所上章疏尝以安石比于伊尹伊尹圣人也而臣乃以安石比之者臣于此时犹蔽于国是故也又臣所上章疏谓安石为神考之师也神考尧舜也任用安石止于九年而已矣初任后弃何尝终以安石为是乎而臣乃以安石为神考之师者臣于此时犹蔽于国是故也臣昨者以言取祸防至诛殛赖陛下委曲保全赐臣余命臣感激流涕念念循省得改过之义焉盖臣之所当改者亦性命之理而已矣孔子曰乾道变化各正性命又曰地道无成而代有终也性命之理其有易此乎臣伏见治平年中安石唱道之言曰道隆而徳骏者虽天子北面而问焉而与之迭为宾主自安石唱此説以来防五十年矣国是渊源盖兆于此臣闻天尊地卑乾坤定矣定则不可改也天子南面公侯北面其可改乎今安石性命之理乃有北面之礼焉夫天子北面以事其臣则人臣南面以当其礼臣于性命之理安得而不疑也曰君之所以不臣者二当其为祭主则弗臣当其为师则弗臣也师无北面则是弗臣之礼也岂有天子而可使北面者乎汉显宗之于桓荣所以事之者可谓至矣而所施之礼不过坐东向而已乃以君而朝臣以父而拜子则是齐东野人之语厐勋无父之礼以此为教岂不乱名分乎乱名分之教岂可学乎臣既误学乎教岂可以不悔乎易曰不逺复无只悔元吉臣于既往之误岂敢只悔而不改乎臣昔以安石为神考之师是臣重安石而轻神考也臣昔以安石比伊尹之圣是臣戴安石而诳陛下也臣为陛下耳目之官而妄进轻许之言臣之罪恶如邱山矣臣若不洗心自新痛絶王氏则何以明改过之心乎臣所着尊尧集者为欲明改过之心而已矣庄周曰明此以南向尧之为君明此以北面舜之为臣也庄周之道虚诞无实不可以治天下然于名分之际不敢不严也飞蜂走蚁犹识上下岂可以人臣自圣而至于缺名分哉孔子曰名不正则言不顺言不顺则事不成安石北面之言可谓之顺乎崇此不顺之教则所述煕丰之事何日而成乎废大法而立私门啓攘夺而生后患可为寒心孰大于此臣请序而言之昔绍圣史官蔡卞専用王安石日録以修神考实録薄神考而厚安石尊私史而压宗庙臣居谏省请改裕陵实録及在都司进日録辨当是之时臣于日録未见全帙知其为私史而已未知其为増史也自去阙以来寻访此书偶得全编遂复周览窜身虽逺不废讨论路过长沙曽留转藏之语待尽合浦又着垂絶之文考诋诬讥玩之词见蔡卞増伪之意尚谓安石所録皆可慿据卞之所増乃是诬伪当是之时臣于日録考之未熟知其为増史而己未知其为悖史也盖由臣智识昏钝觉悟不早追思谏省奏章乃至合浦旧述语乖正理随俗妄谈既轻神考又诳陛下若它时后日陛下以此怒臣臣将何以自救敢不悔乎日録云卿朕师臣也乃安石矫造之言又云督责朕有为岂神考亲发之训既托训以自誉又托训以轻君轻君则讪侮讥薄欲弃名分自誉则骄蹇陵犯前无祖宗其语实繁聊举一二日録云朕自觉材极凡庸恐不足与有为恐古之贤君皆须天资英迈此非托训以轻君乎又云朕顽鄙初未有知自卿在翰林始得闻道徳之説心稍开悟此非托训以轻君乎又云卿初任讲筵劝朕以讲学为先朕意未知以此为急此非托训以轻君乎又云卿莫只是为在位久度朕终不足与有为故欲去此非托训以轻君乎又云所以为君臣者形而已矣形故不足累卿此非托训以轻君乎讪侮讥薄欲弃名分可以畧见于此矣日録又云王安石造理深能见得众人所不能见此托训以自誉也又云如王安石不是智识髙逺精密不易抵当流俗天生明俊之才可以庇覆生民此托训以自誉也又云卿无利欲无适莫非独朕知卿人亦尽知若余人安可保此托训以自誉也又云卿才徳过于人望朕知卿了得事有余此托训以自誉也骄蹇陵犯前无祖宗可以畧见于此矣圣主以奉先为孝羣臣以承上为忠明知其诬谁敢覈实则可以抵塞众口可以荧惑圣聪诳胁之术莫甚于此始则留身乞批以胁制于同列终则著书矫训以传述于后人诬胁臣隣何足缕道上干君父可不辨乎自到阙以来至为参政之始不録经筵之欵奏但书七对之游辞载神考降问之咨询无一问仰及于三代言神考但慕蜀魏谓厥身不异皋伊仍于供职之初辰首论理财之不可恐宣利而坏俗陈孟子之耻言凡它人极论之辞掠为己説彼所献管商之术归过先猷书神考之谦辞则曰以朕比文王岂不为天下后世笑论太祖之征伐则曰江南李氏何尝理曲恣挥躁悖之笔尽为烈考之词矫训诬天孰甚于此祖宗之威灵如在圣主之继述日新若不辨托训之诬何以解天下之怒而况托训之外肆诋尤多神考小心慎微彼则曰好察细务神考畏天省事彼则曰畏慎过当神考欲除苛细之法彼则曰元首丛脞神考欲寛疑似之狱彼则曰陛下含糊神考体貌勲贤彼则曰含容奸慝神考嘉纳忠直彼则曰不惩小人又谓奸罔之徒陛下能诛杀否比忠良于元济责神考为宪宗谓不可以罢兵当必胜而后已神考守祖宗不杀之戒以天地好生为心厌弃其言眷待寖薄先逐邓绾次出安石至于熙宁之末而安石前日之所怒者复见矣至于元丰之末司马光等前日之所言者复见思矣卞等不遵神考末命但务图已之私以继绍安石为心以必行诛杀为事请于哲宗而哲宗不许请于陛下而陛下拒之人心归仁天助有徳遂使奸谋内溃逆党自彰卞既不敢居金陵人亦不复圣安石悔从王氏岂独臣哉朝廷搢绅协心享上庠序义士理所同然科举艺能孰肻遽陈其所蕴有用之士亦将先忍而后为变王氏诬君之习合春秋尊王之义济济多士何患无人又况安石所施其事既往若不自述于文字后人安知其用心着为此书天使之也且安石著书之意岂是便欲施行卞所安排非无次序自谓举无遗防何乃急于流宣示逺近不太速乎然则流之速天促之也天之右序我宋而不助王氏亦可知也如臣昔者妄推安石谓之圣人如视蚁垤以为泰山如指蹄涔以为大海易言无责得而诛驷不可追舌何补圣人人伦之至也傲上乱伦岂圣人乎圣人百世之师也教人诬伪岂圣人乎孔子集大成也尚以不居为谦光武有天下者也犹下禁言之诏岂可身处北面人臣之位而甘受子雱骄僭之名乎雱出安石画像赞曰列圣垂教参差不齐集厥大成光乎仲尼蔡卞大书之刋于石与雱所撰诸书经义并行于世臣昔以答义应举析字谈经方务趣时何敢立异改过自新请自今始于是取安石日録编得六十五段厘为八门一曰圣训二曰论道三曰献替四曰理财五曰边机六曰论兵七曰处已八曰寓言事为之论又于逐门总而说之凡为论四十有九篇合二门为一卷并序共为五卷臣以忧患之余精力困耗披文索义十不得一加以海隅衰陋人无赐书神考御集无由恭阅又日録与御批日歴时政记抵捂同异无文可考欲校不得但専据私书畧分真伪不能尽究底蕴亦可以闚其大槩矣凡臣之所论以绍述宗庙为本以辨明圣训为先盖所述在彼则宗庙不尊诬语未判则真训不白何以光神考有为之心何以将顺陛下述事之志凡今之士学古入官身虽未试于朝廷心亦不忘于畎亩戴天履地宁忍同诬目拙心劳徒唱尔伪犯古今之公议极典籍之所非隂奉窽言显违格训安石欲置四辅神考以为不可神考欲建都省安石以为不可然今则四辅成矣都省毁矣道路为之流涕圣哲能不痛心人皆独非于一京安知谋发于蔡卞至于宿卫之法亦敢更张变乱旧规创立三卫用私史包藏之计据新经穿凿之文以畏惮不改为非以果断变易为是按书定计以使其兄当面赞成退而窃喜京且由之而不悟他人岂测其用心事过而闚踪迹方露赍咨痛恨虽悔何追在私家何足备论于国事岂宜如此谓塘泺未必有可以决水为田谓河北要省民徭可以减州为县至于言江南利害则曰州县可析论兵民将领则曰奬拔豪杰四海本是一家何为分彼分此大法无过宿卫安得率尔动摇弃旧图新厥意何在昔元祐更张之始方安石身没之初众皆独罪于恵卿或以安石为朴野优加赠典欲镇浮薄司马光简尺具存吕恵卿责词犹在深惩在列曲恕元台凡同时论之人无一人指防安石往往言章疑似或于裕陵致卞以闚伺为心包藏而待润色诬史増污忠贤凡愠怼曾布之言与怒詈恵卿之语例皆刋削意在牢笼欲使共述私书将欲济其大欲布等在其术内卞计无一不行良由议赠之初不稽其若使早崇名分何至横流司马光误国之罪可胜言哉臣闻熙宁之初论安石之罪中其肺肝之隐者吕诲一人而已熙宁之末论安石之罪中其肺肝之隐者恵卿一人而已吕诲之言曰大奸似忠大佞似信外视朴野中藏巧诈骄蹇傲上隂贼害物吕恵卿之言曰安石尽弃素学而隆尚纵横之末数以为竒术以至谮愬胁持蔽贤党奸移怒行很方命矫令罔上要君凡此数恶莫不备具虽古之失志倒行而逆施者殆不如此平日闻望一旦埽地不知安石何苦而为此也谋身如此以之谋国必无逺图而陛下既以不可少而安石之罪固未易言又曰平日以何如人遇安石安石平日以何等人自任不意窘急乃至如此又曰君臣防闲岂可为安石而废哉又曰臣之所论皆中其肺肝之隐臣某窃谓元祐臣僚于吕诲之言则誉之太过于惠卿之言则毁之太过此二臣者趣向虽异至于论安石之罪献忠于神考则其言一也岂可専誉诲而毁恵卿乎偏毁恵卿此王氏之所以益炽也元祐之偏可不鉴哉臣窃以天下譬如一舟舟平则安偏则危臣之以言取祸初縁此语然臣自视此语犹野人之视芹也切于爱君又欲以献前日之欲杀臣者必亦瞠目矣然臣之肝脑本是报国之物臣若爱吝此物则陛下不得闻安石之罪矣陛下不得闻安石之罪则人之利害咸在矣为我宋之臣岂得不思乎乃者天子幸学拜谒宣尼本朝故臣坐而不立跻此逆像卞唱之也辅臣纵逆而养交礼官舞礼而行谄僭自内始达于四方万国寒心外夷非笑鷩冕夷俟载籍所无屦加于冠何以示训自有中国以来五品不逊未有此比然则观此一像而八十卷之大概可以未读而知矣蔡氏邓氏薛氏皆立安石之像祠于家庙朝拜安石而颂曰圣矣圣矣暮拜安石而颂曰圣矣圣矣国学风化之首也岂三家之家庙乎故曰废大法而立私门启攘夺而生后患可为寒心莫大于此尊君爱国之士孰敢以此为是乎是非之心人皆有之极天下之非而可以谓之国是乎呜呼讲先王之道而以咈百姓为先论周公之功而以僭天子为礼咈民嵗久蠧国日深僭语为胎遂产逆像以非为是态度日移废道任情今甚于昔昔者初立国是使惇行之惇既窜逐移是于布布又窜逐移是于京三是皆发于卞谋三臣同归于误国然则果国是乎果卞是乎若以卞是为是则操心颇僻赋性奸回如邓绾者不当逐也若以卞是为是则以涂炭必败之语诋诬神考如常立者不当窜也神考逐绾可以见悔用安石之心哲宗窜立可以见斥絶安石之意两朝威断天下皆以为至明陛下光亦以去卞为急务埽除旧允协人心布泽日新上合天意乐于将顺搢绅所闻梦阙驰诚名限疎逺彼元祐元符之籍虽渐絶弛而人尚未见用应诏上书之罪虽已释放而士犹在沮辱沮辱者不可复问未用者当自退藏其余虽在朝廷或非言路明哲之士又务保身纵有强聒之流且无私史之隙唯臣因论私史祸隙至深得存余命全由独断臣之所以报国者敢不勉乎兼臣年老病多决知处世难久与其赍志于没后孰若取义于生前义在杀身志惟尊主故臣所着日録辨名之曰四明尊尧集云



　　闻见后録卷二十三
　　钦定四库全书
　　闻见后録卷二十四　　　　宋　邵博　撰
　　晁説之以道其姓名蚤列东坡先生荐贤中崇宁初又以应诏言事编部党者三十暑寒不赦渊圣帝元年起入西掖典制命独以上辈旧学遇之其初见帝之言亦陈莹中尊尧之意也曰臣窃以谓善观圣帝明君成天下之业者不观其迹而观其志恭惟神宗皇帝巍巍然之功在天下者孰不覩矣其末年所以为天下后世虑者未易为单见浅闻道也神宗皇帝即位之初却韩琦论新法之疏至于再三逮琦之薨与两宫震悼躬制神道碑念之不已每对臣僚称琦为社稷之臣方即位初时深欲相富弼弼辞以疾退居洛阳弼在洛阳多以手疏论天下大利害皆大臣之所不敢言者神宗欣然开纳赐以手札曰义忠言亲理正文直茍非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也尝因王安石有所建明而却之曰若如此则富弼手疏称老臣无处告诉但仰屋窃叹者即当至矣弼之薨神宗躬制祭文有曰言人所难议定大防谋施廊庙泽被四方他人莫得而预也又其即位之初也独以颍邸旧书赐司马光逮光不愿拜枢臣之命而归洛阳修资治通鉴随其所进命经筵读之其读将尽而所进未至即诏趋之熙宁中初尚淄石砚乃躬择其尤者赐光其书成赐带乃如辅臣品数赐之尝因蒲宗孟论人材乃及光曰未论别只辞枢密一节自朕即位来唯见此一人在元丰末灵武失利神宗当宁恸哭大臣不敢仰视已而叹曰谁为朕言有此者乃复自发言曰唯吕公着数为朕言之用兵不是好事岂咎公着常争新法不便于熙宁初哉元丰之末将建太子慎求宫僚神宗宣谕辅弼独得司马光吕公着二人于王安石吕恵卿何有哉至厌薄代言之臣谓一时文章不足用思复辞赋章惇犹能为苏轼道上徳音也经筵蔡卞愈为恍惚荡漾之説上意殊不在逮赵彦若以经侍则皆忠实纯朴之言也上聴之喜因问曰安得此説彦若对曰先儒注臣得以发之上益喜其在政事因韩绛自请前日谬于敷奏之罪乞防改正上欣然叹曰卿不遂非甚好若是王安石则言害臣之道矣元丰末不得已创为户马之説神宗俯首叹曰朕于是乎愧于文彦博矣王珪等请宣徳音复曰文彦博顷年争国马不胜乃奏曰陛下十年后必思臣言珪因奏曰罢去祖宗马监是王安石坚请行之者本非陛下意也上复叹曰安石相误岂独此一事安石在金陵见元丰官制行变色自言曰计大事安石畧不得与闻安石渐有畏惧上意则作前后元丰行以谄谀求保全也先是安石作诗义序极于谄谀上却之令别撰今所施行者是也神宗闻安石之贫命中使甘师顔赐安石金五十两安石好为诡激矫厉之行即以金施之定林僧舍师顔因不敢受常例回具奏奏之上谕御药院牒江宁府于安石家取甘师顔常例安石约吕恵卿无令上知一帖恵卿既与安石分党乃以其帖上之上问熙河嵗费之实于安石安石谕王韶不必尽数以对韶既叛安石亦以安石言上之不知自昔配飨大臣尝有形迹如此之乎安石不学孔子春秋而配飨孔子晩见薄于神宗而配飨神宗无乃为国家政事之累乎神宗一日尽释市易务禁锢保人在京师者无虑千人逺近闻之罔不手足舞蹈驩喜神宗尝恨市易法曰百姓家大富者犹不肻图小利国家何必屑屑如此耶呜呼上天若赐眷祐神宗更在位数年则市易法之躬自埽除之不使后日议者纷纷知为谋而不知为圣君之累乎有志之士痛心疾首不能已者政为是也陛下图治之初近当奉上皇求言之诏逺当成神宗晩嵗之志则天下幸甚
　　洛阳名公卿园林为天下第一靖康以后为祝融回禄尽取以去矣予得李格非文叔洛阳名园记读之至流涕文叔出东坡之门其文亦可观如论天下之治乱候于洛阳之盛衰洛阳之盛衰候于园囿之兴废其知言哉故具书之左方云
　　富郑公园
　　洛阳园池多因隋唐之旧独富郑公园最为近辟而景物最胜游者自其第东出探春亭登四景堂则一园之胜景顾可览而得南渡通津桥上方流亭望紫筠堂而还右旋花木中百余步走防樾亭赏幽台抵重波轩而止直北走土筠洞自此入大竹中凡谓之洞者皆斩竹丈许引流穿之而径其上横为洞一曰土筠纵为洞三曰水筠曰石筠曰榭筠歴四洞之北有亭五错列竹中曰丛玉曰披风曰猗岚曰夹竹曰兼山稍南有梅台又南有天光台台出竹木之杪遵洞之南而东还有卧云堂堂与四景堂并南北左右二山背压通流凡坐此则一园之胜可拥而有也郑公自还政事归第一切谢絶宾客燕息此园防二十年亭台花木皆出其目营心匠故逶迤衡直闿爽深密曲有奥思
　　董氏西园
　　董氏西园亭台花木元不为行列区处疑因景物嵗増月葺所成自南门入有堂相望者三稍西一堂在大池间逾小桥有髙台一又西一堂竹环之中有石芙蓉水自其花间涌出开轩窗四面甚敞盛夏燠暑不见畏日清风忽来留而不去幽禽间鸣各夸得意盖山林之景而洛阳城中遂得之于此小路抵池池南有堂面髙亭堂虽不宏大而屈曲甚邃游者至此往往相失岂前世所谓迷楼者也元祐中有留守喜宴集于此
　　董氏东园
　　董氏以财雄洛阳元丰中少县官钱尽籍入田宅城中二园因芜坏不治然其规模尚足称赏东园北乡入门有栝可十围实小如松实而甘香过之有堂可居董氏盛时载歌舞游之醉不可归则宿此数十日南有败屋遗址独流杯寸碧二亭尚完西有大池中有堂榜曰含碧水四面喷泻池中而隂出之故朝夕如飞瀑而池不溢洛人盛醉者登其堂辄醒故俗目为醒酒池
　　环溪
　　环溪王开府宅园其洁华亭者南临池池左右翼而北过凉榭复汇为大池周回如环故云榭南有多景楼以南望则嵩髙少室龙门大谷层峰翠巘毕効竒于前榭北有风月台以北望则隋唐宫阙楼台千门万户岧嶤璀璨亘十余里凡左太冲十年极力而赋者可一目而尽也又西有锦防秀野台园中松桧花木千株皆品别种列除其中为岛坞上可张幄各待其盛而赏之凉榭锦防其下可坐数百人宏大壮丽洛中无逾者
　　刘氏园
　　刘给事园凉堂髙卑制度适惬可人意有知木经者见云近世建造率务峻立故居者不便而易坏唯此堂正与法合西有台尤工致方十许丈地而楼横堂列廊庑回缭栏楯周接木映花承无不妍稳洛人目为刘氏小景今析为二不能与他全园争矣
　　丛春园
　　今门下侍郎安公买于尹氏岑寂而乔木森然桐梓桧柏皆就行列其大亭有丛春亭髙亭有先春亭出荼防架上北可望洛水盖洛水自西汹涌奔激而东天津桥者叠石为之直力滀其怒而纳之于洪下洪下皆大石底与水争喷薄成霜雪声数十里予尝穷冬月夜登是亭聼洛水声久之觉清洌侵人肌骨不可留乃去








　　闻见后録卷二十四
<子部,小说家类,杂事之属,闻见后录>
　　钦定四库全书
　　闻见后録卷二十五　　　　宋　邵博　撰天王院花园子
　　洛中花甚多种而独名牡丹曰花园皆植牡丹而独名此曰花园子盖无他池亭独有牡丹数十万本凡城中赖花以生者毕家于此至花时张幄幕列市肆管其中城中士女絶烟火游之过花时则复为丘墟破垣遗灶相望矣今牡丹嵗益滋而姚魏花愈难得魏花一枝千钱姚黄无卖者
　　归仁园
　　归仁其坊名也园尽此一坊广轮皆里余北有牡丹芍药千株中有竹百亩南有桃李弥望唐丞相牛僧孺园七星桧其故木也今属中书李侍郎方剏亭其中河南城方五十余里中多大园池而此其冠
　　苗帅园
　　节度使苗侯既贵欲极天下佳处卜居得河南河南园宅又号最佳处得开寳宰相王溥园遂购之园既古景物皆苍然复得完力藻饰出之于是有欲慿陵诸园之意矣园故有七叶二对峙髙百尺春夏望之如山今剏堂其北竹万余竿比其大满二三围疎密琅玕如碧玉椽今剏亭其南东有水自伊水来可浮十石舟今剏亭压其溪有大松七今引水浇之有池宜莲荷今剏水轩板出水上对轩有桥亭制度甚雄侈然此犹未尽得王丞相故园水东为直龙图阁赵氏所得亦大剏第宅园林其间稍北曰郏鄏陌列七丞相第文潞公程丞相宅旁皆有池亭尚不可与赵韩王园比
　　赵韩王园
　　赵韩王宅园开国初诏将作营治其经画制作殆侔禁省韩王以太师归是第百日而薨子孙皆家京师罕居之故园池亦以扃钥为常髙亭大榭花木之薮嵗时独厮养拥彗负畚揷其间而已盖天之于宴闲每自吝惜疑甚于声名爵位
　　李氏仁丰园
　　李卫公有平泉花木记百余种尔今洛阳良工巧匠批红判白接以他木与造化争妙故嵗嵗益竒且广桃李梅杏莲菊各数十种牡丹芍药至百余种而又逺方异卉如紫兰茉莉琼花山茶之俦号为难植独植之洛阳辄与其土产无异故洛中园圃花木有至千种者甘露院东李氏园人力甚治而洛中花木无不有中有四并迎翠濯缨观清超然四亭
　　松岛
　　松柏枞杉桧栝皆美木洛阳独爱栝而敬松松岛者数百年松也其东南隅双松尤竒在唐为象先园本朝属李文定丞相今属吴氏三世矣颇葺亭榭池沼植竹木其旁南筑台北搆堂东北道院又东有池池前后为亭临之自东大渠引水注园中清泉细流涓涓无不通处在它郡尚无有洛阳独以其松名
　　东田
　　文潞公东田本药圃地薄东城水渺弥甚广泛舟游者如在江湖间也渊映缥水二堂宛宛在水中湘庐药圃二堂间之西去其第里余今潞公官太师年九十尚时杖屦游之
　　紫金台张氏园
　　自东田并城而北张氏园亦饶水而富竹有亭四河图志云黄帝坐扈台郭璞云在洛汭或曰此其处也
　　水北胡氏二园
　　水北胡氏二园相距十许步在邙山之麓瀍水径其旁因岸穿二土室深百余尺坚完如埏埴开轩窗其前以临水上水清浅则鸣漱湍暴则奔驶皆可喜也有亭榭花木率在二室之东凡登览而惝恍俯瞰而峭絶天授地设不待人力而巧者洛阳独有此园尔但其亭台之名皆不足载载之且乱实如其台四望尽百余里而萦伊缭洛乎其间林木荟蔚云掩映高楼曲榭时隐时见使画工极思不可图而名之曰翫月台有庵在松桧藤葛之中辟旁牖则台之所见亦毕陈于前而名之曰学古庵其实皆此
　　大字寺园
　　大字寺园唐白乐天园也乐天云吾有第在履道坊五亩之宅十亩之园有水一池有竹千竿者是也今张氏得其半为防隐园水竹尚甲洛阳但以其图考之则凡曰某堂有某水某亭有某木至今犹在而曰堂曰亭者无复彷佛矣岂因于天理者可久而成于人力者不足恃也寺中乐天石刻存者尚多
　　独乐园
　　司马公在洛阳自号迂叟谓其园曰独乐园园卑小不可与他园班其曰读书堂数椽屋浇花亭者益小弄水种竹轩者尤小见山台者高不过寻丈其曰钓鱼庵采药圃者又特结竹梢蔓草为之公自为记亦有诗行于世所以为人钦慕者不在于园尔
　　湖园
　　洛人云园圃之胜不能相兼者六务宏大者少幽邃人力胜者乏苍古多水泉者无眺望能兼此六者惟湖园而已予尝游之信然在唐为裴晋公园园中有湖湖中有洲曰百花湖北有堂曰四并其四达而旁东西之蹊者桂堂也截然出于湖之右者迎晖亭也过横池披林莽循曲径而后得者梅台知止庵也自竹径望之超然登之翛然者环翠亭也渺渺重邃尤擅花卉之盛而前据池亭之胜者翠樾轩也其大畧如此若夫百花酣而白昼暝青苹动而林隂合水静而跳鱼鸣木落而羣峰岀虽四时不同而景物皆好则又不可殚记者也
　　吕文穆园
　　伊洛二水自东南分注入城中而伊水尤清澈园亭喜得之若又当其上流则春夏无枯涸之病吕文穆园在伊水上流木茂而竹润有亭三一在池中二在池外桥跨池上相属也洛阳又有园池中一物特有称者如大隐庄梅杨侍郎园流杯师子园师子是也梅盖早梅香甚烈而大説者云大庾岭梅移其本至此流杯水虽急不旁触为异师子丱石也入地数十尺或以地考之盖武后天枢销铄不尽者也舍此又有嘉猷防节恭安溪园皆隋唐官园虽已犁为良田为桑麻矣然宫殿池沼与夫一时防集之盛遗俗故老犹有识其所在而道其废兴之端者游之亦可以观万物之无常览时事之儵来而忽逝也
　　李格非曰洛阳处天下之中挟殽渑之阻当秦陇之襟喉而赵魏之走集盖四方必争之地也天下当无事则己有事则洛阳先受兵余故曰洛阳之盛衰者天下治乱之候也方唐贞观开元之间公卿贵戚开馆列第于东都者号千有余邸及其乱离继以五季之酷其池塘竹兵车蹂践废而为邱墟高亭大榭烟火焚燎化而为灰烬与唐共灭而俱亡者无余家矣余故曰园囿之兴废者洛阳盛衰之候也且天下之治乱候于洛阳之盛衰而知洛阳之盛衰候于园囿之兴废而得则名园记之作余岂徒然哉呜呼公卿大夫方进于朝放乎以一己之私自为而忘天下之治忽欲退享此乐得乎唐之末路是也
　　予昔游长安遇以道赴守成州同至唐大明宫登含元殿故基盖龙首山之东麓高于平地四十余尺南向五门中曰丹鳯门正面南山气势若相高下遗址屹然可辨自殿至门南北四百余步东西五百步为大庭殿后弥望尽耕为田太液池故迹尚数十顷其中亦耕矣明日追路以道入咸阳至汉未央建章宫故基计其繁伙宏廓过大明逺甚其兼制夷夏非壮丽无以重威可信也又明日至秦阿房宫一殿基东西五百步南北五十丈所谓上可坐万人下可建五丈旗周驰为阁道直抵南山表山之巅为阙者视未央建章又不足道县令张琦者言如周之镐京丰宫灵台明堂辟水地亦相迩唯灵台可辨其崇才二十尺宫殿则无复遗址以道太息曰诗所谓经始勿亟庶民子来者其専以简易俭约为徳初不言形胜富强益知仁义之尊道徳之贵彼阻固雄豪皆生于不足秦汉唐之迹更可羞矣予追记其言有可感者故具书之












　　闻见后録卷二十五
　　钦定四库全书
　　闻见后録卷二十六　　　　宋　邵博　撰
　　客有云昔罢兖州掾曹与一二友人祠岱岳因登絶顶行四十里宿野人之庐前有药灶地多箭天麻参之约五鼓初各杖防而东仅一二里至大平顶丛木中有真庙东封坛遗址拥褐而坐以伺日出久之星斗渐稀东望如平地天际已明其下则暗又久之明处有山数峰如卧牛车盖之状星斗尽不见其下尚暗初意日当自明处出又久之自大暗中日轮涌出正红色腾起数十丈半至明处郤半有光全至明处即全有光其下亦尚暗日渐高渐辨色度五鼔三四防也经真庙帐宿之地石上方柱窠甚多又经龙口泉大石有罅如龙哆其口水自中出又经天门十八盘尤耸秀北眺青齐诸山可指数信天下之伟观也
　　客又言兖州之东曲阜城鲁国也孔子庙宅在焉庭中二桧各十数围东者纹左旋西者纹右旋世孔子手植也殿前有坛鲁恭王所坏堂基也城北即孔林其中有亭真庙驻跸之地西北隅孔子墓东北隅伯鱼墓正北子思墓孔氏云商人尚左故孔子墓在西也
　　旧説武都紫泥用封玺故诏有紫泥之名今阶州故武都也山水皆赤为泥正紫色然泥安能作封当是用为印色耳又説武都为武王采地文成康三州亦三王采地也皆因以得名虽无经见其亦古矣
　　赵复言昔往来丰沛间甚熟汉高帝宅与卢绾宅相隣俱即以祠之行平衍之地山原迤逦求所谓丰西之泽芒砀之泽皆无之亦无遗迹与史所着不合
　　蜀号天险秦以十月取之后唐以七十五日取之本朝以六十六日取之
　　予过武功唐高祖宅昔号庆善宫今为佛祠前向渭水史载太宗生之日有二龙戏于门外此地也形势殊偪仄苏世长云臣昔侍陛下于武功见所居宅仅庇风雨者有唐二帝纻漆像不知何帝也游景叔得唐本太宗画于屋壁极竒伟与世所不同也
　　天下州名俗呼不正者有二一处州旧为括州唐徳宗立当避其名适处士星见分野故改为处州音楮今俗误为处所之处矣洋州乃汪洋之洋音杨今俗误为详畧之详矣上自朝省下至士大夫皆云尔无能正之者今道州古之有庳獠夷所处实荒服也曰舜之于象封之非放也象不得有为于其国使吏治其国而纳其贡税焉皆孔子所不言有庳距舜之都平阳越在江湖万里之外如曰欲常常而见源源而来亦劳矣但出于孟子也韩子曰象为弟而舜杀之通鉴外纪笔之不削云防州古名朐防朐音蠢又音劬防如尹反又音忍蚯蚓也至今其地多此物春秋时人苦寒疾谓之蚯蚓瘴云
　　鳯翔府园有枯槐一株故老云昭宗扶此令朱全忠结韈四顾无应者故至今谓手托槐云
　　沈黎武侯驻兵之垒城壁尚存中有武侯祠败屋数椽杂他土木神甚不典予为州按本书更作之刻石以记又榜其庑下记文多不着榜云黎州据本州县士民状伏见汉大丞相武侯诸公其操节之大足以师表天下后世不但有功于蜀之一边也庙于州之武侯城中古矣今即其地更作益严冝有约束庶防不致渎慢有神隳坏前制者谨按蜀本书大丞相元子侍中尚书仆射军师将军讳瞻本朝一有善政虽不出其议民必驩言吾侯所为也其慕如此邓艾下蜀遣使遗以书曰若降表为琅琊王将军斩使者率其子尚大呼抟战以死君子曰外不负其国内不愧其家忠孝两有焉今大丞相庙以将军配又按汉晋春秋蜀大丞相诸公南征夷有孟获者豪健莫敌公七擒七纵之获始叹曰公天威也夷不复反矣今以天威名公之堂写丞相府从事将佐自镇南大将军马公忠以下十人于堂中又按大丞相文集丞相南征诏赐金鈇一曲盖一前后羽葆鼓吹各一部虎贲六十人今并写于庑下惟唐南康王韦公臯太尉李公徳裕旧分祠于大丞相庙庭以其各有功于一边得不废外此辄休他丛祠妄以土木丹青塑画神等物者当从州县按举置于理右版榜庙中以示方来无致违戾
　　秦州伏羌城三都各有曹玮武穆与羌酋李遵战胜之地羌人到今畏慑不敢耕草木弥望武穆以六月二十日生人遇其日大作乐祭于其庙云
　　唐昭宗为朱全忠刼迁洛阳至陜以何皇后临蓐留青莲佛寺行宫全忠怒逼行甚急今寺中佛坐莲花叶上有当时宫人书愿皇后早降生墨色如新
　　先人宰陜之芮城县一村落皆李氏盖唐之遗族高祖防时尝居其地有故宅基民高祖诏书十数纸皆免赋役事每云不得欺压百姓予旧有録本近失去今归州屈沱屈原旧居也世原有姊以原施行不与众合以见流放弃之独归故归州又曰秭归崧云姊秭古字通用与原女嬃之婵媛兮申申其詈余之语合归州有昭君村村人生女无美恶皆灸其面白州有緑珠村旧井尚存或云饮其水生美女村人竟以瓦石实之岂亦以二女子所遭为不祥邪
　　浙人谓富家为起早盖言钱多则事多不能晏眠也虽俗下之语亦有理云
　　绍圣元年咸阳县民段吉夏日凌晓雨后粥菜村落中立何人门足陷地得玉玺一玉检玉玺方四寸文如鳯鸟鱼龙之形曰受命于天既受永昌按玉玺记秦始皇得卞氏蓝田玉刻以为玺命丞相李斯文云云又王莽逼元后取玺后投之地故一角缺验之皆合唯记云玉色黄此青苍色耳盖汉高祖至霸上子婴素车降轵道所上者世世受号曰国玺董卓徙都闗孙坚入洛得于城南井中至梁朱全忠后始失所在全忠以下多都汴洛今玺尚出于秦又云背亦刻受天之命皇帝夀昌八字则无之又不云有玉检为异有司来上庭议以为瑞改元元符命段吉以官至靖康国破敌取以去矣和氏玉见蔺相如语中璧地其可刻以为玺邪宣和元圭出王懿恪家旧上有懿恪朱书元圭二字或上之以为真夏后氏之瑞后复燕山又得一元圭尤竒古非前圭可比朝廷以先既行盛礼不应再有出者藏之内库不复问至金人起后圭磨改副衮冕奉其主前圭亦取去然窦建徳以获元圭故国号夏不知二圭果何代物也
　　绍圣初先人官长安府于西城汉高祖庙前卖汤饼民家得一白玉奁高尺余遍刻云气龙鳯盖为海中神山足为饕餮实三代寳器府上于朝批其状云墟墓之物不可进御当籍官库尚遵祖宗典制也至政和中先人再官长安问之已失所在矣
　　楚氏洛阳旧族元辅者为予言家藏一黒水晶枕中有半开繁杏一枝希代之寳也初避冦入颍阳凡先世竒玩悉弃之独负枕以行冦势逼亦弃于山谷中文序世言潞公有白玉盆径尺余三足破贝州时仁皇帝赐也常用以贮酒后纳之圹中云
　　中隐王正叔云王仲至帅长安日境中坏一古冡有碧色大甆器容水一斛中有白玉婴儿高尺余水故不耗败如新汲者玉婴儿为仲至取去











　　闻见后録卷二十六
　　钦定四库全书
　　闻见后録卷二十七　　　　宋　邵博　撰
　　张浮休云盗夜发咸阳原上古墓有火光出用劒击之铿然以坠视之白玉帘也岂至寳久埋藏欲飞去邪既击碎之有中官取以作算筹浮休亦得一二
　　宣和殿聚殷周鼎钟尊爵等数千百种国破冦尽取禁中物其下不禁劳苦半投之南壁池中后世三代彛器当出于大梁之墟云
　　主父齐贤者自言少羁贫客齐鲁村落中有牧儿入古墓中求羊得一黄磁小褊缾様制甚朴时田中豆荚初熟儿欲用以贮之才投数荚随手辄盈满儿惊以告同队儿三四试之皆然道上行人见之投数钱随手亦盈满遂夺以去儿啼号告其父父方筑田持锄追行人及之相争竞以锄击缾破犹持碎片以示齐贤其中皆五色画人面相聮贯色如新亦异矣齐贤为王性之云近嵗犍为资官二县接境地名龙透向氏佃民耕田忽声出地中耕牛惊走得铜劒一长二尺余民持归挂牛防上入夜劒有光防牛尽惊移之舍中其光益甚民愚亦惊惧掷于户外即飞去盖神物也士聂椿云向其妇家也
　　牛僧孺李徳裕相讐不同国也其所好则每同今洛阳公卿园圃中石刻竒章者僧孺故物刻平泉者徳裕故物相半也如李直归仁园乃僧孺故宅埋石数塜尚未发平泉在凿龙之右其地仅可辨求徳裕所记花木则易以禾黍矣
　　世李太白草书数轴乃叔忱伪书叔忱豪放不羣或叹太白无字画可叔忱偶在僧舍纵笔作字一轴题之曰李太白书且与其僧约异日无语人每欲其僧信于人也其所谓得之丹徒僧舍者乃书之丹徒僧舍也今世所法书要録法书苑墨薮等书着古今能书人姓名尽矣皆无太白书之品第也太白自负王霸之畧饮酒鼓琴论兵击劒链丹烧金乗云仙去其志之所存者靡不振发之而草书竒倔如此宁谦退自晦无一言及之乎叔忱翰墨自絶人故可以戏一世之士也以道为予言如此
　　大儒宋景文公学该九流于音训尤邃故所著书用竒字人多不识尝纳子妇三日子以妇家馈食物书白一过目即曰书错一字姑报之至白报书即怒曰吾薄他人错字汝亦尔邪子皇骇郤立缓扣其错以笔涂暖字盖妇家书以食物暖女云报亦如之子益骇又缓扣当用何暖字久之怒声曰从食从而从大子退检字书博雅中出餪字注云女嫁三日饷食为餪女始知俗间餪女云者自有本字
　　东坡谢滕达道书云前日得观所藏诸书使后学稍窥家之秘幸甚恕先所训尤为近古某方治此书得之颇有开益拜赐之重若获珠贝老朽不揆辄立训尚未毕功异日当为公出之古学崩坏言之伤心也李方叔云东坡每出必取声韵音训文字复置行箧中予谓学者不可不知也
　　陶隐居与梁武帝啓云逸少有名之迹不过数种黄庭劝进像赞洛神不审犹得在否禇遂良逸少正书目乐毅论黄庭经画赞墓田丙舍以次共十四帖合五卷劝进已亡洛神不録盖遂良误以洛神为子敬书故栁公权亦云禇栁于书工矣其鉴裁尚有失古语二王以来评书之妙惟隐居为第一不诬也
　　崇宁初经畧天都开地得瓦器实以木简札上广下狭长尺许书为章草或参以朱字表物数曰缣防匹绵防屯钱米若干皆章和年号松为之如新成者字遒古若飞动非今所畜书帖中比也其出于书吏之手尚如此正古谓之札书见汉武纪郊祀志乃简书之小者耳张浮休防王君求家章草月仪云尔
　　崔偓佺淳化中判国子监有字学太宗问曰李觉尝言四皓中一人姓或云用上加一撇或云用上加一防果何音偓佺曰臣闻刀下用擢音两防下用为鹿音用上一撇一防俱不成字四皓中一人角里先生也予谓今书角里用上加撇者非是
　　俗语借与人书为一痴还书与人为一痴予每疑此语近薄借书还书理也何痴云后见王乐道与钱穆四书出师颂书函中最妙絶古语借书一瓻还书一瓻欲以酒二尊往知却例外物不敢因检説文瓻抽迟反亦音絺注云酒器古以借书盖俗误以为痴也
　　荆浩论曰山水之学吴道子有笔而无墨项容有墨而无笔王维李思训之流不数也其所自立可知矣然入吾本朝如长安闗同营丘李成华原范寛之絶艺荆浩者又不数也故本朝画山水之学为古今第一
　　国初营丘李成画山水前无古人后河阳郭熙得其遗法成之子觉熙之子思俱为从官颇广求两父之画故见于世者益少益可贵云
　　观汉李翕王稚子高贯方墓碑多刻山林人物乃知顾恺之陆探防宗处士辈尚有其遗法至吴道絶艺入神然始用巧思而古意少减矣况其下者此可为知者道也
　　画花赵昌意在似徐熙意不在似非高于画者不能以似不似第其逺近盖意不在似者太史公之于文杜少陵之于诗也独长安中隐王正叔以予为知者蜀人重孙知防画笔东坡独曰工匠手耳其识高矣宣和中遣大黄门就西都多出金帛易古画本求售者如市独于郭宣猷家取吴生画一剪手指甲内人去其韵胜出东坡所赋周员外畵背面欠伸内人尚数等予少年时尝因以作续丽人行云
　　予旧于城孔寜极家见孔戣私纪一编有云退之丰肥喜睡每来吴家必命枕簟近潮阳刘方明摹唐本退之像来信如戣之记益知世所好须髯者果韩熙载也
　　以道言当东坡盛时李公麟至为畵家庙像后东坡南迁公麟在京师遇苏氏两院子弟于途以扇障面不一揖其薄如此故以道鄙之尽弃平日所有公麟之画于人
　　郭恕先画重楼复阁间见叠出善木工料之无一不合规矩其人世外僊者尚于小艺委曲精致如此何邪予南唐李侯閤中集第九一卷画目上品九十五种内蕃王放簇帐四今人注云一在陆农师家二在潘景家江乡春夏景山水六注云大李将军又今人注云二在马粹老家山行摘图一注云小李将军又今人注云在刘忠谏家卢思道朔方行一注云小李将军又今人注云在李伯时家明皇游猎图一注云小李将军又今人注云在马粹老家奚人习马图三注云韩干又今人注云一在野僧家中品三十三种内月令风俗图四今人注云在杨康功龙图家杨妃使雪衣女乱双陆图一注云李翽又今人注云在王粹老家今易主矣竹四今人注云在王仲仪之子定国处其着色卧枝一竿尤妙下品百三十九种内回纹图二注云殷嵩又今人注云在仲仪家诗图二叙一楼台人物分两处中为逺水红桥小山作窦滔从骑迎若兰车舆人物甚小而繁大概学周昉而气制甚逺猫一注云汀洲李交又今人注云在刘正言家花而行者一小者三如生后有李伯时跋云江南阁中集一卷得于邵安简家其中名品多流散士大夫家公麟尚见之有朱印曰建业文房之印曰内合同印有墨印曰集贤院御书记表以回鸾墨锦籖以潢经纸予意今注出于伯时也然不知集有防卷其他卷品目何物也建业文房亦盛矣每抚之一叹






　　闻见后録卷二十七
　　钦定四库全书
　　闻见后録卷二十八　　　　宋　邵博　撰
　　鳯翔府开元寺大殿九间后壁吴道画自佛始生修行説法至灭度山林宫室人物禽兽数千万种极古今天下之妙如佛灭度比丘众躃踊哭泣皆若不自胜者虽飞鸟走兽之属亦作号顿之状独菩萨淡然在旁如平时畧无哀戚之容岂以其能尽死生之致者欤曰画圣宜矣其识开元三十年云今鳯翔为敌所擅前之邑屋皆丘墟矣予故表出之
　　古画塑一法杨恵之与吴道子同师张僧繇学画恵之见道子笔法已至到不服居其次乃去学塑亦为古今第一嗟夫画一技耳尚不肻少下况于逺者大者乎曰研瓦者唐人语也非谓以瓦为研盖研之中必隆起如瓦状以不留墨为贵百余年后方可其平易古人用意于一研尚如此
　　予尝评研端石如徳人毎过于为厚或廉于才不能无底滞歙石如俊人遇辄倾倒失之轻而遇事风生无一不厌足人意能兼其才地则为絶品又涤端石竟日屡易水其渍卒不尽除歙石一濯即莹彻无留墨亦一快耳唐氏为研説甚广初不出此
　　石晋时闗中有曰李处士者能补石研研已破碎留一二日以归完好如新琢者其法不或以为异人近世薄书学在笔墨事草创于纸尤不择唐人有熟纸有生纸熟纸所谓妍妙辉光者其法不一生纸非有丧故不用退之与陈京书云送孟郊序用生纸写言急于自解不暇择耳今人少有知者
　　司马文正平生随用所居之邑纸王荆公平生只用小竹纸一种
　　宣城陈氏家右军求笔帖后世益以作笔名家栁公权求笔但遗以二枝曰公权能书当继来索不必却之果却之遂多易以常笔曰前者右军笔公权固不能用也予从王正夫父子得张义祖所用无心毫虽锋长二寸许他人不能用亦曰右军遗法也义祖名友正退之子居昭徳坊不下阁二十年学书尽窥右军之妙尚以蔡君谟为浅近米元章为狂诞非合作然世无知者如其所用笔可叹也独王正夫父子好之云
　　太祖下南唐所得李廷珪父子墨同他俘获物付主藏籍不以为贵也后有司更作相国寺门楼诏用黒漆取墨于主藏车载以给皆廷珪父子之墨至宣和年黄金可得李氏之墨不可得也
　　黄鲁直就几阁间取小锦囊中有墨半丸以示潘谷谷隔锦囊手之即置几上顿首曰天下之寳也出之乃李廷珪作耳又别取小锦囊中有墨一丸谷手之如前则叹曰今老矣不能为也出之乃谷少作耳其艺之精如此
　　故徳阳县男虞祺字齐年起陵州诸生中初不知佛书也每曰诚者天之道思诚者人之道其至则一也吾知此而已当毒赋賸敛鞭棰马牛其人之日一漕防再漕潼川民独晏然倚以朝夕也间属微疾凭几不言忽顾坐客曰古佛俱来吾亦归矣男子允文旁立泣下又笑曰人而为佛宁不可哉客异其非君平生之言即之已逝矣明年始有更生佛事陵州民鲜逑者病死一昼夜再生具言初为黄衣逮去遇故里中少年曹生曰乡之大夫虞君主更生事明当为更生佛亟见之前抵宫室沈沈王者冕服正坐虞君也吏问逑故为善状逑诉力贫但一至瓦屋山见辟支佛瑞色甚胜得释去王再敕逑过语吾家广置更生道塲诵数更生佛名字勿怠语定白毫光自王身起直大观阙黄金书榜大慈大悲更生如来逑洒然而悟明当虞君练祭云士陈公璜年甫九十直书其事甚备华严道人祖觉自大槃经中得更生佛因地不诬虞君不为佛学佛言直心是道塲无虚假故着其为更生佛事无疑先是彭山杨舜钦使君在田间夜梦故计吏王咨者多哀言辞去衣后穿出牛一尾使君旧与咨善惊起家人之梦亦合相语未竟外报一牛生遽取火视之牛仰首泪下呜呼君子小人之善恶如天渊然有报亦如之予特着其畧以为世戒王子飞观文为予言吾使三韩泛海每危于风涛翦佛书以投异物出没争夺以去至投道书则不顾
　　鳯翔府祁阳镇法门寺塔塟佛手指骨一节唐宪宗盛仪卫迎入禁中韩吏部表谏者塔下层为大有石芙蕖工制精妙每芙蕖一叶上刻一施金钱人姓名殆数千人宫女姓名为多如曰张好好李水水之与慈恩寺塔塼上所书同又刻白玉象所塟佛指骨置金莲花中隔琉璃水晶匣可见予宣和中过之有老头陀言旧多寳器唐诸帝诸王施以供佛者尽为权势取去尚余二水晶兽环洗亦竒物也
　　五台山佛光其旧矣唐穆宗实録元和十五年四月四日河东节度使裴度奏五台山佛光寺侧庆云现若金仙乗狻防领其徒千万自己至申乃灭又峩眉普贤寺光景殊胜不下五台在唐无闻李太白峩眉山诗言仙而不言佛华严经以普贤菩萨为主李长者合论言五台山而不言峩眉山又山中诸佛祠俱无唐刻石文字疑特盛于本朝也
　　庆歴中齐州言有僧如因妖妄惑人辄称正法一千年一刼像法一千年一刼末法一千年一刼今像法已九百六十年才余四十年即是末刼当饥馑疾疫刀兵云云事下两街僧録司奏正法像法三灾刼等悉出大藏经论非妖皇帝但勑天下大藏经论勿妄以示人云又熙宁初神宗谓王安石曰有比丘尼千姓者为富弼言世界渐不好勿预其事可也弼信之然亦不之罪也予尝以前闻长老言汤保衡遇汉张陵事刻石于婺中崇夀观矣后得吕大临与叔所作保衡尤详尽与叔授横渠先生之道以诚以正为本可信其不诬然汉史建安二十年曹操破张鲁定汉中鲁祖父陵顺帝时客于蜀学道鸣山中造作符书以惑百姓受其道者辄出米五斗时谓之米贼陵子衡衡子鲁以其法相付授自号师君其众曰卒曰祭酒曰治头大抵与黄巾相朝廷不能讨就拜鲁镇夷中郎将领汉宁太守则所谓张陵者果异人乎今道家者流祖其事不可辨云与叔汤保衡嘉祐末年京师麻家巷有聚小学者李道太学生汤保衡尝与之游一日保衡至道学舍有一道士形貌恢伟髯怪异言语如风狂人与道相接保衡见而异之既去保衡问道道曰此道士居建隆观朝夕尝过我我固未尝诣之乃落魄不检者子何问之保衡曰余居与建隆甚迩凡观之道士皆与之识未始见此人既而保衡颇欲访之它日保衡至道学舍复见前道士问其所止亦曰建隆既去保衡黙从之入观门至西廊而没保衡往追寻之不复见因观廊壁绘画有一道士正如所见者其上题云张天师保衡心异之他日乃具冠带伺于李道之舍道问曰子何所伺保衡佯以它语荅之凡伺三日其道士始自外至已若昬醉者与道相见如常日保衡既见正如所画者遂出拜之称曰天师道士辞避曰足下无过言道亦笑曰此道士安得天师之称哉保衡再三叩请具述所见道士乃曰请以某日防于某地保衡曰诺如约而往道士见之曰但举目视日十日必有所见可复会于某地保衡归依所教视日视既久目不复至十日乃覩日中有人形细视之见道士在日中形貌宛然保衡复往防道士道士曰何所见保衡曰见天师在日中道士曰可复归再视日百日外复有所见可再相会于某地慎勿泄也保衡如教视之家人以为风狂问之不荅逾百日乃见已形亦在日中与道士立保衡乃防道士具谈之道士曰可教矣乃为授以符箓可以摄制神其道士复不见保衡居太学中尝丧一幼子每思之召至其前同舍生皆见之一日保衡语其友人曰予适过西车子曲见一小第门有车马有数妇人始下车皆不以物蔽其首其第二下车者年二十许颇有容色意其士大夫自外至京师者必其妻也予欲今夕就子前舍小饮当召向所见妇人观之友人曰良家子汝焉可妄召必累我矣保衡曰非召其人乃摄其生魂聊以为戏耳然必至夜俟其寝寐乃召之若梦中至此止可逺观慎勿近之近之则魂不得还其人必死矣遂与友人薄暮出门过其舍伺少顷闻门中有妇人声保衡心知乃适所见妇人即吸其气以防线系其中指既而至友人学舍命仆取酒至与之对饮令从者就寝至夜保衡起开门有妇人自外至乃所见者形质皆如人但隐隐然若空中物其语声如婴儿见保衡拜之保衡问其谁氏具道某氏其夫适自外罢官还京师复问保衡曰此何所也适记已就寝不意至此又疑是梦寐而比梦寐差分明又疑死矣此得非隂府邪保衡曰此亦人间耳今便可归当勿忧也命立于前欵曲与语至五更始遣去人保衡甚得召之术保衡以进士及第今官为县令云

　　闻见后録卷二十八
　　钦定四库全书
　　闻见后録卷二十九　　　　宋　邵博　撰
　　张君猷为湖南漕过南岳自肩舆中见路左一道观甚丽榜曰朱陵宫遥望其中有一羽衣立殿上君猷意欲下而从骑半已过明年再经其地求朱陵宫无之父老云旁近但有朱真人祠至其下乃前所见朱陵宫之处才小屋一二楹其变异如此
　　唐吕仙人故家岳阳今其地名仙人村吕姓尚多艺祖初受禅仙人自后苑中出留语良久解赭袍衣之忽不见今岳阳仙人像羽服下着赭袍云
　　北齐敕道士剃髪为沙门宣和中敕沙门着冠为道士古今事不同如此
　　郝翁者名允博陵人少代其兄长征河朔不堪其役遁去月夜行山间惫甚憩一下忽若大羽禽飞止其上熟视之一黄衣道士也允拜手乞怜道士曰汝郝允乎因授以医术晚迁郑圃世以神医名之逺近之人赖以活者四十余年非病者能尽活之也盖其术精良可信不幸而不可治必先语之虽死亦无恨于脉非独知已病能前知未病与死近者顷刻逺者累年至其日时皆无失嵗常候测天地六元五运考四方之病前以告人亦无失皇祐年翁死张峋子坚志其墓云夏英公病泄太医皆为中虚翁曰风客于胃则泄殆藁本汤证也英公骇曰吾服金石等物无数泄不止其敢饮藁本乎翁强进之泄止太常博士杨日宣病寒翁曰君脉首震而尾息尾震而首息在法为鱼游虾戏不可治不数日死州监军病悲思翁告其子曰法当甚悸即愈时通守李宋卿御史严甚监军内所惮也翁与其子请于宋卿一造问因责其过失监军皇怖汗出病乃已殿中丞姚程腰脊痛不可俛仰翁曰谷独气也当食发怒四肢受病于大小络中痛而无伤法不当用药以药攻之则益痛须一年能偃仰二年能坐三年则愈矣后三年而愈里妇二一夜中口噤如死状翁曰血脉滞也不用药闻鸡声自愈一行踸踔辄踣翁曰脉厥也当治筋以药熨之自快皆騐士陈尧遵妻病众医以为劳伤翁曰亟屏药是为娠证且贺君得男子矣已而果然又二妇人娠一咽嘿不能言翁曰儿胞大经壅儿生经行则言矣不可毒以药既免母子俱全一极壮健翁偶诊其脉曰母气已死所以生者反恃儿气耳如期子生母死翁所治病半天下神异不可胜记如上所记特郑圃之人共知者也翁有子名怀质尽能其学怀质尝自诊其脉语人曰我当暴死不数年果暴死翁读黄帝内经患王氷之多先义指间以朱墨笺其下世尚未见怀质死其书亦亡独太医赵宗古得六元五运之法于翁尝图以上朝廷今行于世云
　　无为军医张济善用针得诀于异人云能解人而视其经络则无不精因嵗饥疫人相食凡视一百七十人以行针无不立验如孕妇因仆地而腹偏左针右手指而正久患脱肛针顶心而愈伤寒翻胃呕累日食不下针眼眦立能食皆古今方书不着陈莹中为作云药王药上为世良医尝草木金石名数凡十万八千悉知苦酸咸淡甘辛等味故从味因悟入益知今医家别药曰味者古矣
　　郑师甫云尝患足上伤手疮水入肿痛不可行步有丐者令以耳塞敷之一夕水尽出愈
　　崇宁年西都修大内患苑中池水易涸或云置牛骨池中则水不涸置之果然范时老董役亲见之吕公晋伯云除虱法吸北方之气喷笔端书钦深渊黙漆五字置于牀帐之间即尽除公资正直非妄言者
　　洛阳椘氏塟龙门之东尹樊村凿井每不得泉有术者云夜以水盛器见星多者下有泉用之果然
　　今世俗谓卦影者亦易之象学也如见豕负涂载一车非象而何未易以义理训也予见王庆曽言蚤日羇穷尝从一头陀占卦象其词云须逢庚午方亨快半是春来半是秋头陀云岂君运行庚午春秋之间少快邪久之无验晚用秦相君荐至参知政事相君庚午生半春半秋秦字也其异如此
　　殿中丞丘濬颇知数熙宁十年秋翰林学士杨元素贬官荆州过池阳见之濬曰明年当改元以易步之丰卦用事必以丰字纪年如期改元丰云
　　汾晋间祈雨裸袒呌呼奋臂为反覆手状又以水洒行道之人殆可笑按董仲舒注有闭隂纵阳以水洒人之説盖其自也
　　广西人喜食巨蟒每见之即诵红娘子三字蟒辄不动且诵且以藤蔓系其首于木刺杀之
　　熊山行数千里各于岩穴林蒨之间有藏伏之所山中人谓熊馆云如虎豹出百里外则迷失故道矣
　　鸂鶒能勅水故水宿物莫能害鸩能巫步禁蛇故食蛇啄木穴巢其中人或用木塞之能以觜画符其塞自出鹊知嵗所在又有巢木故鸷鸟不可见燕营巢避戊巳日故不倾坏鹳有长水石故能巢中畜鱼水不涸盖不止于有知也
　　有者刘易在王屋山见一蜘蛛为大蜂所螫腹胀欲裂亟就草间啮芋梗磨之胀即平因以治人之被蜂螫者痛立止
　　鱼枕骨作器血人知爱其色莹彻耳不知遇蛊毒必爆裂尤可贵也
　　油绢纸石灰麦糠马矢粪草皆能出火
　　马骡驴阳起则先前治用阳药羊牛驼隂起则先后治用隂药故兽医有二种
　　梧桐百鸟不敢栖止避鳯凰也古语云尔验之果然蜀中喜事者南归多载木犀花以来种之皆生或择嫩条接冬青枝间亦生岂其耶谓万年枝者冬青也王者槐也宫苑中多此二木特易以美名冬青又名冻青贵其有嵗寒不改之节故司马长卿谓之女贞自不为文君地邪
　　芸草古人用以藏书曰芸香是也置书帙中即无蠧置席下即去蚤虱叶豌豆作小丛遇秋则叶上微白如粉汗南人谓之七里香大率香草花过即无香纵叶有香亦须采掇嗅之方觉此草逺在数十步外已闻香自春至秋不歇絶可翫也
　　种柿有七絶一有夀二多隂三无禽巢四无虫蠧五有嘉实六其本甚固七霜叶红可翫也
　　榆有二种一名郎榆一名姑榆郎榆无英
　　千叶黄梅花洛人殊贵之其香异于它种蜀中未识也近兴利州山中樵者薪之以出有洛人识之求于其地尚多始移种遗喜事者今西州处处有之
　　予尝春日经夷陵山中多红梨花诵欧阳公之诗徘回其下不能去近蜀中亦稍见之又有得千叶杏花于劒州山中者在洛阳花木谱中无之亦竒产也
　　蜀无橄榄或云司马相如狗监所诵等赋喻蜀父老文封禅书王襃中和乐职宣布诗圣主得贤臣颂扬雄剧秦美新篇辞皆烂美足以取悦当代张九龄防安禄山姜公辅论朱泚危言可验辄弃之不采相如辈蜀人九龄公辅岭海之士以草木臭味譬之如橄榄不生于蜀生于岭海也亦犹唐李直方以贡士第果实一緑李二粉梨三樱桃四柑子五蒲桃或荐荔枝曰寄举之首也盖始于范晔以诸香品时辈侯朱虚着百官本草皆戏言之善者耳然近日蜀中种橄榄辄生予山园自有数章
　　兰有二种细叶者春花花少阔叶者秋花花多黄鲁直兰説云楚人滋兰之九畹之百亩兰以少故贵以多故贱予以为非是盖十二亩为畹则九畹百亩亦相等矣又云一榦一花而香有余者兰一榦五七枝而香不足者是以细叶为兰阔叶为亦非也楚人曰今零陵香也又云薫所谓一熏一莸者也唐人但名铃铃香亦名铃子香取其花倒悬枝间如小铃也近时附入本草云出零陵郡亦不详本草自有薫草条亦名草甚明零陵为重出云
　　凌霄花有毒一作出蜀有人凌晨仰视其花花中露水滴入眼中遂失明或云金钱亦然













　　闻见后録卷二十九
　　钦定四库全书
　　闻见后録卷三十　　　　　宋　邵博　撰
　　政和戊戍夏六月京师大雨十日水暴至诸壁门皆塞以土汴流涨溢宫庙危甚宰执庐于天汉桥上一饼师家蚤起见有蛟螭伏于户外每自蔽其面若羞怖状万人聚观之道士林灵素方以左道用事曰妖也捶杀之四郊如江河不知其从出识者已知为兵象矣林灵素专毁佛泗州普照王塔庙亦废当水暴至遽下诏加普王六字号水退复削去先当制舍人许翰以词太褒得罪
　　卢立之尚书云宣和末禁中数有变异曰摧【音内】者为甚毒夜久有巨人呼摧云遇人必撤裂之中官有胆勇者数辈相约俟其出迫逐之巨人返走坠一物铿然有声取视之乃内帑所藏铁幞头也赵正之云禁中旧有此怪不出仙韶院至宣和末始遍出宫殿中云
　　宫官卢功裔云宣和末车沥血于福宁殿庭又有狐登御坐又内殿塼砌上忽有积血遽视之复出去塼亦出发地亦出至废其殿云
　　李瑺云宣和末为洛阳县尉有职事在西宫一龙夏伏起宫中者无虚日殆数百处初固异之未防金人入洛宫遂焚张浮休云向谪郴江夏日在寓舍伴羣儿读书次忽天际一船载人物如行水上久之方没
　　三峡中石壁千万仞飞鸟悬猿不可及之处有洞穴累棺椁或大或小歴歴可数峡中人谓仙人棺椁云按隋唐嘉话将军王果于峡口崖侧见一棺将坠迁之平处得铭云后三百年水漂我欲坠不坠逢王果今洞穴在悬絶石壁千万仞之上唯大禹初凿三峡道岷山之江时人迹或可至不在崖侧不止三百年也望其棺椁皆完好如新不知果何物为之亦异矣
　　长安干明寺唐太庙也庭中有星陨石状如伏牛有手迹四足迹二如印泥然故老云武氏革命日陨又兴平一道观中有星陨石如半柱满其上皆系痕岂果系于空中邪殆不可知也旁有石记西晋时陨
　　熙宁中少华山崩压七村之人不可胜计先是穴居虎豹之属尽避去人独不知遂罹祸山以夜崩声震百里外州距山才二十里初不闻其异如此
　　元符年众人宿岐山县客邸明日一人亡其首无血官捕杀者逾年竟不得或云侠客气劒中人无血政和年河中府早宴罢营妓羣行通衢中忽暴风起飞劒满空或截髻或翦髩或创靣俱不死亦不伤他人或云劒侠为戏耳予亲见之
　　殿中丞丘舜元闽人也舟沂汴遇生日津亭家人酌酒为夀忽昏睡梦登岸过林薄至一村舍主人具饮食既觉行岸上皆如梦中所见至村舍有老翁方撤席如宾退者问之曰吾先以是日亡一子祭之耳舜元黙然知前身为老翁子也厚遗之以去
　　欧阳公尝梦为鸜鹆初夏清晓飞鸣緑隂中甚乐刘法欲生其母帏帐忽若坠压而下视之上有大虵蜿蜒若被痛楚状母怖甚避之他所法生再视之但虵蜕耳后法为将有贤称崇宁兴儒学则刑举子之无赖者宣和兴道学则刑道士之无赖者坐此谪官久之以节度使检校少师帅熙河童贯尽取本道精兵去俾用老弱下军深入防应遂陷贯方奏防反以不禀节制闻士大夫寃之
　　王荆公在钟山乗驴薄莫行荒村中有妇人防首执文书一纸遮公曰妾有寃诉公喻以退居不预公事当自州县理之妇人曰妾寃诉闗相公乞留文书一观公不能却令执药囊老兵取至半山园视之素纸一幅耳公以是月薨犹子防为王性之云
　　滕章敏公达道帅青社一夕防其属酒半教官顿起家有急公先送之去坐客皆散立前后公来共见一无头伟人着锦袍坐于主席公与客俱辟易不敢前少时作黒雾散去公亲为王乐道云
　　近李西美帅成都士陈甲者馆于便斋夜月色中有危髻古裳衣妇人数辈语笑前花圃中甲殊不顾有甚丽者诵诗旧时衣服尽云霞不到迎仙不是家今日楼台浑不识只余古木记宣华又小雨廉纎梅子黄晩云尽月侵廊隂把酒不成醉何处无情枉防肠忽不见今府第故蜀宫岂当时宫女尚有耶按蜀梼杌宣华故苑名
　　近种湘守叙州坏客馆为东园警夜兵共见大虵自客馆出穿西楼以去楼下临大江度其地约长十数丈明求之于馆之寝有穴方广寸尺许发之其蟠屈之迹大一间屋土色光腻如新泥饰者岂异物亦避暴役穿穴以去邪不数日湘死
　　兴元府火飞烬落天庆观殿下古柏上柏中空尽焚臭闻逺近明日得如羊肋骨者数百枝盖大虵也帅杨掌武每出以视客云
　　厐孝祖言昔提举成都茶马夏日坐后圃堂上忽闻其后铁鏁锒铛之声遽窥窗外一物自小池中出龙形面如猫曳其尾石砌上鳞甲有声少顷雷雨暴作失去孝祖疑世所画龙皆非是予读华严合论龙最众有如猫者岂孝祖所见乎
　　程致仲为予言近嵗云斋小书出丹棱李达道遇女妖事不妄致仲亲见泥金鸳鸾出入云气中黄色衣竒丽夺目非人间之物盖妖所服留以遗达者又歌曲多仙语尚小书先载云
　　李公择之子夷旷宣和中为发运司属薄莫抵江上亭亭吏云先有曰水太保者在焉夷旷遣吏谢之屏内云太保当避去已而老少妇人数辈呼太保来太保者一十余嵗丱角童子耳各乗马以去人马皆异状夷旷疑之遣数健步蹑其后各惊惧而返云约十数里外望大潭人马皆下投其中昔江子我为予言后与夷旷同官成都问之信然
　　髙骈初展成都外城后王氏孟氏相继伪以为都其更作奢僭之力发地及泉也近靖康年帅卢立之亦増筑期年役甚大至绍兴年霖雨北壁坏摄帅孙渥才兴工于数尺土下得髙骈石记云刻置筑中后若干年当出正与其年合前累有大役不得者数未契也高骈好异术岂亦有知数者邪
　　傅献简云王荆公之生也有貛入其室俄失所在故小字貛郎
　　欧阳公云予作憎蝇赋蝇可憎矣尤不堪蚊子自逺喓喝来咬人也
　　秦少游在东坡坐中或调其多髯者少游曰君子多乎哉东坡笑曰小人樊须也
　　经筵官防食资善堂东坡盛称河豚之美吕元明问其味曰直那一死再防又称猪肉之美范淳甫曰奈发风何东坡笑呼曰淳甫诬告猪肉
　　郭忠恕嘲聂崇义曰近贵全为聩攀龙即作聋虽然三个耳其奈不成聪崇义曰吾不能诗姑以一言为谢勿笑有三耳全胜畜二心陈亚蔡襄亦云陈亚有心终是恶蔡襄无口便成衰王汾刘攽亦云早朝殿内须呼汝寒食原头尽拜君攽又嘲王觌云汝何故见卖觌曰卖汝直甚分文其滑稽皆可书也
　　孙傅师名览人有投诗者曰伏惟笑览傅师曰君无笑览览合笑君
　　谓东方虬更三十年乞汝西门豹作对唐人语也今相州有西门豹祠神像衣裳之间微露豹尾韩魏公见之笑令断去
　　韩玉汝平生喜饰厨一饮啖可兼数人出帅长安钱穆四行词云喜廉颇之能饭玉汝不悦又有贵人号竞渡船者以其唯利是竞也席大光作言官击之曰某别名竞渡船中贮无赖之小人外较必争之微利也士大夫驩之
　　王荆公喜説字至以成俗刘贡父戏之曰三鹿为麤鹿不如牛三牛为犇牛不如鹿谓宜三牛为麤三鹿为犇若难于遽改欲令各权发遣荆公方解纵绳墨不次用人往往自小官暴据要地以资浅皆号权发遣故并谑之刘贡父云有人不识鬭争字以书问里先生荅曰仄更切又疑更字问曰户横切又疑横字问曰加行切又疑行字问曰华争切竟不知其为何音也予尝举以为笑欢客有善切字者非之亦难与言也
　　士人口吃刘贡父嘲之曰本是昌徒又为非虽无雄才却有艾气盖周昌韩非扬雄邓艾皆口吃也
　　客问刘贡父曰某人有过否中司将鸣鼓而攻之贡父曰中司自可鸣鼓儿老夫难为暗箭子客笑而去滑稽之为厚者也
　　刘贡父呼蔡确为倒悬蛤蜊盖蛤蜊一名殻菜也确深衔之马黙击刘贡父玩侮无度或告贡父贡父曰既称马黙何用驴鸣立占马黙驴鸣赋有冀北羣空黔南技止之警防亦竒才也
　　王荆公好言利有小人谄曰决梁山泊八百里水以为田其利大矣荆公喜甚徐曰防固善决水何地可容刘贡父在坐中曰自其旁别凿八百里泊则可容矣荆公笑而止予以与优旃滑稽漆城难为防室之语合故书之
　　王荆公防客食遽问孔子不彻姜食何也刘贡父曰本草书姜多食损知道非明民将以愚之孔子以道教人者故云荆公喜以为异闻久之乃悟其戏也荆公之学尚穿凿此








　　闻见后録卷三十
