阅史郄视 清 李塨

　　阅史郄视五卷，吾友蠡吾恕谷先生则古昔经世务之所为作也。其于诸史中众人嚣嚣、置论不休者，都不滥及，而独措思于其要者、切者，若兵农诸大政，尤三致意焉。其忧深，其识远，其旨约，其言文，有天下者举斯编而措之，以比隆前古之盛，有余裕矣。自来汗牛充栋，群言满家，无足复陈也，石门吴先生亟称，以为有用之学。君子之言信而有征矣，愚受读浃旬，洋洋乎涉之而见其广且深，津津乎味之而觉其多且旨也。敬识简端，以劝当世之得读是书者。德州愚弟孙勷敬书
　　余每谓天下无无用之学，其学而无用者，惟佛老二氏与帖括秀才而已。盖空谈性命，则必以事功为粗迹；高语文章，则必以综理为琐务。自古及今，宇宙河决鱼烂，皆坐此病。今读恕谷先生所著阅史郄视五卷，实获我心。苟欲澄叙官方，振兴士类，以此书为正鹄，可也。石门弟吴涵谨跋

阅史郄视卷一 清蠡县李塨着
　　太公告武王曰：先谋后事者昌，先事后谋者亡。万世成败，尽此二言矣。
　　伊尹周公，德宜有天下者也，而屈于太甲成王，故殷以天子之礼葬伊尹，周以天子之礼祀周公，非过分也，宜也。且周公葬成周而天变，葬毕而安，此可见天道之公，不可得如周公之私情也。盖必欲以臣子自居者，伊尹周公之道也；而不敢以臣子待之者，殷后周王之道也。道各自尽而已矣［据尚书，风雷之变在公未殁之时，乃居东之日耳，故成王迎之。今乃以史记为据云］。
　　鲁桓公少，国人立隐公而奉之，后桓长，羽父请杀桓公，将以求太宰。公曰：为其少故也，吾将授之矣。使营菟裘，吾将老焉。羽父惧，反赞公于桓公而弒之。吁，可畏哉，君子之心常恕常厚，小人之心必险必刻。故君子每阴为小人所害而不知。彼见事之有利也，则欲以言啖我；见我之有怒于人也，则嫁我以起衅。君子虽立心有准不听其辞，然未必不以彼为爱我也，或以腹心告之矣。即不然，而未必恶之也；即恶之，而未必防之也。嗟乎，祸莫深于此矣！我不为利，则彼言者为利矣；我不害人，则彼之嫁我者害人矣。彼之险刻，肯居此贪名耶？不畏所害之人知而怨之耶？势必反害我之事，而起人之衅以害我，故挑我以利者，即加我以害者也；嫁我以害人者，即嫁人以害我者也。君子如有权焉，必斩除此辈；无权，则婉词以谢之，细心以防之可也。
　　孟尝君待客，屏风后尝有侍史，主记君所与客语，问亲戚居处。客去已，遣使献遗存问其亲戚。真一时之雄哉！曹孟德诗云：山不厌高，水不厌深，周公吐哺，天下归心。三复读之，有余味矣！
　　于文定公曰：魏文侯与田子方饮，文侯曰：钟声不比乎左高。子方曰：君明乐官，不明乐音。今君审于音，臣惧其聋于官也。盖凡人有大器者，于小事多不精察；小事精察者，多不能临大事。故晋文驾羊，曾子种米，孙权敖相楚三年不知轭在前卫在后。夫以数数米盐之察，不可以居大位，而况君人者乎？然此为好事琐小者言耳。若夫用兵者必尽晓兵之事，而后可以用兵；督农者必尽晓农之事，而后可以督农。至他经济亦然，又不可以不娴细小为辞、自居于迂疏也。
　　田单遇老人涉淄而寒，解裘而衣之，襄王曰：单之施于人，将以取我国乎？不早图，恐后之变也。左右顾无人，堂下有贯珠者，王呼而问之曰：汝闻吾言乎？对曰：闻之。曰：汝以为何如？对曰：王不如因以为己善。单有善而王嘉之，单之善亦王之善也。王说。郑小同诣司马师，师有密疏未屏，入厕还，谓之曰：卿见吾疏乎？对曰：否。师疑而鸩之。合观二事，可以知人之私语不当听，人之私书不当启矣。然使贯珠者不以闻对，则身必死；小同以见对，或尚可生。亦可以得待奸雄之道矣。故隰斯弥不伐树，王羲之卧处大吐，其智矣哉。
　　石建奏事上前，即有可言，屏人乃言极切；至廷见，如不能言者。上以是亲而礼之，此亦获君之一法也。观
　　汉文召冯唐，让曰：公众辱我，独无闲处乎？可以观矣。然职司谏垣者，又不可以此为例。
　　英布奉命归汉，汉王方踞床洗足，召布入见。布大悔，欲自杀，及出就舍，帐御饮食从官皆如汉王居，布又大喜过望。盖布雄杰暴骜，可以富贵邀者也，故简于礼以消其暴骜之气，厚以恩以收其雄杰之心。若以此待淮阴，则大不可，筑坛具礼，拜于上座，又是一番作用。知此可知高祖之将将矣。可知驾御英雄之道矣。
　　淮阴胯下之辱，固少年无识，亦必淮阴之骄情锐状有以致之也。夫英忽傲大之气，最足以误事，非阅历不能平，非挫折不能降。圯下之履，市上之胯，其磨砺英雄等耳。宜淮阴之既为楚王而壮之哉。然淮阴葅醢，卒以傲致之，则有愧于胯下者不尚多欤？
　　班史刑法志曰：天下既定，踵秦而置材官于郡国，京师有南北军之屯。至武帝平百粤，内增七校，外有楼船，皆岁时讲肄。汉宫仪曰：高祖定天下，选能引关蹶张、材力武猛者以为轻车骑士，材官楼船，常以秋后讲肄课试，各有员数。平地用车骑，山阻用材官，水泉用楼船。易祓曰：是时兵农未分，南北两军实调诸民，北军番上与南军等，南军卫士调之郡国，北军兵卒调之左右京辅。林駉曰：汉制南军卫宫，卫尉主之。北军护京，中尉主之。南军则有郎卫兵卫之别，如三署诸郎；羽林期门则皆郎卫也，如卫士令丞；诸屯卫侯则皆兵卫也。是卫也，非南军守宫之卫乎？北军则有调兵募兵之分，如三辅兵卒，则是调兵；而卫如八校胡骑，则是募兵而卫。是卫也，非北军护京之卫乎？此南北军之制也。汉调兵之制，民年二十三为正，一岁为卫士，二岁为材官骑士，习射御驰战阵，年六十五衰老乃得免为庶人，就田里。更有三品，有卒更，有践更，有过更。古者正卒无常人，皆迭为之，一月一更，为更卒也。如淳曰：卒更者，正身供正役也；践更者，以钱雇直代行者也；过更者，亦以钱雇直不行者输之县官以给代者也。苏轼曰：汉出征皆以虎符调发郡国之兵，事已则复其初。其余发兵散见于史者，有发关东轻锐士及郡国三百石吏能骑射者从军，有发殊死罪以下从军。后汉宿卫常选汉阳、陇西、安定、北地、上郡、西河凡六郡良家子弟补羽林郎，比三百石百一十八人，此汉之军制大略可考者如此。大抵犹有周秦之遗也，迁、固不知志兵，遂使一代戎制无从详考，可慨也哉。
　　汉吏皆言守某治，察得其绩乃为真，事亦可法。
　　季孙意如每有所居，必葺其墙垣而后行。薛宣思省吏职，下至财用笔砚，皆为设方略，利用而省费。郭有道逆旅居停必洒扫而行，岳鹏举宿兵造食，临行令士涤濯其什器。故王五公尝教我小事克勤，谓小事皆有次第节奏，然后大事可为也。
　　汉高击韩信还，令士卒从军死者为槥归其县，县给衣衾棺葬具，祠以少牢，长吏视葬，重之厚之如此。士真乐为死矣。
　　汉高大启九国，自雁门以东尽辽阳，为燕、代；常山以南，太行左转，度河、济，渐于海，为齐、赵；谷、泗以往，奄有龟、蒙，为梁、楚；东带江、湖，薄会稽，为荆、吴；北界淮濒，略庐、衡，为淮南；波汉之阳，亘九嶷，为长沙。诸侯北境周匝三垂，外接外国，天子自有三河、东郡、颍川、南阳，自江陵以西至巴蜀，北自云中至陇西，与京师、内史，凡十五郡，而公主列侯颇食邑其中。然当时不闻供亿之缺，至于文帝，粟红贯朽，后世版图一归天子，赋租及于锱铢，而每忧不足。可以观矣，可以思矣［所以然者，备多而费广也］。
　　周之支费浮于汉，以什一三十一见之，此中有大得失大机括在焉［亦由七国以来杀人多而户口少］。
　　汉宣帝追尊悼考为皇考，立寝庙，宋儒非之，非也，张永嘉继统不继嗣之说，乃千载不易之定论。礼：为人后者为其父母云者，犹以父母称之，为本生父母，不问亲疏，皆齐衰不杖期。则虽继嗣如汉哀帝、宋英宗，亦当异于诸王，致其特尊之典，但不可追称皇耳。至光武崛起中兴，而不追尊南顿，更失之矣。张文升曰：兴献入庙称宗，而竟居武宗之上，则不可也。
　　鼍错说文帝令民入粟于边，受爵免罪，边食可以支五岁，可令入粟郡县足支一岁以上，可时赦，勿收农民租，如此则贵粟务农，天下安宁。上从其言，公私皆足。此虽非圣王之政，若但加以虚爵、免其轻罪，亦后世蓄积之善术也。而今纳粟入监以折色，则非昔人本意矣［近则更成弊薮矣。然使用以救荒，犹为有实济］。
　　伍被知淮南谋叛之无幸，乃不引退，卒与其祸，是智而不勇者也。
　　贾长沙劝文帝众建诸侯而少其力，文帝谦让未遑。复上疏言诸国皆已强大，皇太子所恃者，梁王无后，惟淮阳、代二国耳［文帝三子］。代北边匈奴，与强敌为邻，能自完则足矣；而淮阳之大，比诸侯仅如黑子之着面，适足以饵大国耳。臣之愚计，愿举淮南地以益淮阳，而为梁王立后，割淮阳北边二三列城与东郡以益梁，不可者，可徙代王而都睢阳。梁起于新郪以北，着之河，淮阳包陈以南，揵之江，则大诸侯之有异心者，破胆而不敢谋，梁足以扞齐赵，淮阳足以禁吴楚，此二世之利也［言文帝及太子嗣位］。文帝乃徙淮阳王武为梁王，北泰山西至高阳，得大县四十余城，卒以御七国之变。使当时不从谊言，不立梁王，吴楚直趋洛阳，钲鼓震于长安，虽有亚夫，胜败正未可知耳。呜呼，行谊之次策犹足以定大难若此，则谊不惟汉之巨儒，亦汉之元勋也，乃不得与绛灌比功，惜哉！
　　平七国之功，长沙第一，条侯次之。
　　长沙眼界识见，高出汉人以上。
　　郑当时，字庄，陈人也。其先郑君，尝事项籍，籍死而属汉，高祖令诸故项籍臣名籍，郑君独不奉诏。诏尽拜名籍者为大夫，而逐郑君。郑君死，孝文时，当时以任侠自喜，脱张羽于阨，声闻梁楚间。孝景时，为太子舍人，每五日洗沐，常置驿马长安诸郊；请谢宾客，夜以继日，至明旦。常恐不徧，戒门下：客至，亡贵贱，亡留门下者，执宾主之礼。以其贵下人，性廉，又不治产，仰奉赐以给诸公，然其馈遗人不过算器食，每朝，候上间说，未尝不言天下长者。其推毂士及官属丞史，诚有味其言之也。常引以为贤于己，未尝名吏与官属，言若恐伤之。闻人之善言，进之上唯恐后。山东诸公以此翕然称郑庄，使视河决，自请治行五日。上曰：吾闻郑庄行千里不赍粮，治行者何也？贤哉，不亦宜乎！而郑君不名故君，尤可嘉焉。
　　李广素恨霸陵尉辱，拜右北平太守，请与俱，至而斩之，上书自陈谢罪。上报曰：振旅抚师，以征不服，怒形则千里悚，威震则万物伏，夫报忿以除害，损残去杀，朕之所图于将军也。若乃免冠徒跣，稽颡请罪，岂朕之指哉？武帝御将，荡佚不规常法，皆此类。所以北扫南平，东渐西被也。后人尾尾文法，何当焉。
　　孔光谏辄削草藁，有所荐，惟恐其人之闻知，沐日归休，兄弟妻子燕语，终不及朝省政事。或问光温室省中树皆何木也，光嘿不应，更答以他语。不泄如是，可以法矣。
　　汉官廪禄皆月给之，半钱半谷，制诚善也。
　　宋枭患凉州寇暴，欲多写孝经，令家家习之，庶或使人知义。盖勋谏以为不急静难之术，徒取笑朝廷，果如其言。宋明之儒，见多与宋枭类。陆秀夫于倥偬败亡之秋，犹日进大学衍义，与陈败而讲老子，梁亡而谈苦空，不同一可笑也哉！
　　韩信谓汉王曰：今东乡争权天下者，非项王耶？为人喑哑叱咤，千人皆废，然不能任属贤将，此特匹夫之勇耳；项王见人恭谨慈爱，悯人疾病，然有功当封爵者，印刓敝忍不能予。此妇人之仁耳；项王雄伯天下，不居关中而都彭城，所过无不残灭，天下多怨，百姓不亲附，特劫于威强耳。名虽为霸，实失天下心。今大王诚能反其道，任天下武勇，何所不诛？以天下城邑封功臣，何所不服？以义兵从思东归之士，何所不取？马援对隗嚣曰：前到朝廷，上引见数十，每接燕语，自夕至旦。才明勇略，非人敌也。且开心见诚，无所隐伏，阔达多大节，略与高帝同。经学博览，政事文辩，前世无比。嚣曰：卿谓何如高帝？援曰：不如也，高帝无可无不可，今上好吏事。动如节度，又不喜饮酒。嚣意不怿，曰：如卿言，反复胜耶？荀彧、郭嘉谓曹操曰：绍有十败，公有十胜，虽强，无能为也。绍繁礼多仪，公体任自然，此道胜也；绍以逆动，公奉顺以率天下，此义胜也；桓、灵以来政失于宽，绍以宽济宽，故不慑。公纠之以猛，而上下知制，此治胜也；绍外宽内忌，用人而疑之，所任惟亲戚子弟。公外易简而内机明，用人无疑，惟才所宜，不问远近，此度胜也；绍多谋少决，失在后事。公得策辄行，应变无穷，此谋胜也；绍高议揖逊，以收名誉，士之好言饰外者多归之。公以至心待人，不为虚美，士之忠直远见而有实者皆愿为用，此德胜也；绍见人饥寒，恤念之形于颜色，其所不见，虑或不及。公于目前小事时有所忽，至于大事，与四海接。恩之所加，皆过其望。虽所不见，虑无不周。此仁胜也；绍大臣争权，谗言惑乱。公御下以道，浸润不行，此明胜也；绍是非不可知，公所是进之以礼，所不是正之以法，此文胜也；绍好为虚势，不知兵要。公以少克众，用兵如神，此武胜也。合而观之，帝王英雄成败得失之机，了然目中矣！
　　光武既息兵革，天下少事，文书调役务从简寡。至乃十有一，民其得息肩矣。
　　昆阳之战，势如压卵，光武谋共拒御，诸将各欲分散。光武乃笑而起，尤来贼攻光武，追急，短兵接，光武自投高岸，遇突骑王丰下马授光武，光武抚其肩而上，顾笑谓耿弇曰：几为虏嗤。当此天动地岋之时，而谈笑应之，真人杰也！诸将策立更始，刘伯升恐赤眉复有所立，王莽未灭，宗室相攻，议且称王以号令诸将。若赤眉所立者贤，相率而从之；如无所立，破莽降赤眉，称帝未晚。此千古图中兴者之所当知也［明末诸藩惟不此之知也，故粤与闽、浙自斗于穴中，而王师得以乘其敝］！
　　刘秀击铜马，吴汉将突骑来会，悉上兵簿于莫府，请所付与。不敢自私若是，则韩、彭之祸奚至焉。
　　朱鲔降光武，封为扶沟侯。夫举大事者不忌小怨，光武所言，自是大略耳。然司徒之仇，当不反兵而鬬者，小云乎哉！孙策别袁术行，收兵告谕诸县：乐从军者一身行，复除门户；不乐者不强。大略哉！
　　萧望之案劾杀韩延寿，马融代疏杀李固，千载有余恨矣。二子乌可称哉［望之真庸人鄙夫耳，本无可称；若扶风者，又进退失据者也］！
　　孔融才疏意广，高谈可玩，而诵考实难可悉行，但能张磔网罗。而自理甚疏，造次能得人心，久久亦不愿附也。况所任又多剽轻小才耶？
　　李翼为兖州刺史，司马师遣使收之，翼妻荀氏曰：可及诏书未至赴吴，何为坐取死亡？左右可同赴水火者为谁？翼思未答，妻曰：君在大州，不知可与同死生者，虽去亦不免。乃止死。智哉荀氏也！人生在世，而无同生死之人，以之处患难颠沛之秋，其寄存幸耳。
　　曹公征刘晔、蒋济等五人，皆扬州名士，每至亭传，辄谋进见效论之具。晔独卧不言，人怪之，晔曰：对明主非精神不接，精神可学而得乎？此言有至理微机，非上智不知也。及进见，曹公问扬州先贤、贼之形势，四人争对。待次而言，再见如此，公每和悦，晔终不一言。四人笑之。后一见，公止无所复问，晔乃设远言以动公，公适知便止。若是者三。其旨趣以为远言宜征精神，独见以尽其机，不宜于揋坐说也。公探见其心，坐罢，寻以四人为令，而授晔以腹心之任。每有疑事，辄以函问，一夜数十至。观古人心腹之得君乃如此，彼媟媟婞然者何以为哉［晔所谓远言，盖舜禹之事耳。故以腹心任之也］？
　　陈寿志不惟略，亦不知经济，不能使一代兴乱之机昭然纸上。大抵当时曹魏之政，伤于苛虐，魏略载郡被书录寡妇，或有已相配嫁，皆录夺，啼泣道路。又记他书载将民妻女与士其好者入宫，故张悌言其刑烦役重，诸葛孔明言陷赤子于豺狼，陈羣言天下人民不过文景时一大郡，则享国之不永，宜哉。且待宗于太薄，亦大失策也。
　　魏取天下之策，得十之三四，而守则全无焉，晋取诸人之怀耳。取守两无可纪矣，然晋祚尚延于魏，则以其积泽于民较魏犹浮也。
　　吴蜀之和也，登坛歃血，声曹氏篡窃之罪告神，示民中分天下，使士民各知所归。此亦千古偏安者之一大兴会也。
　　鲁子敬好奇节，计天下将乱，学击剑骑射，聚少年猎，阴相部勒，讲武习兵。父老咸曰：鲁氏世衰，生此狂儿。后中州扰乱，乃命其属曰：淮泗间非遗种之地，惟江东可以避害。使细弱在前，强壮在后，男女三百余人，州骑追之，不敢偪而还。周瑜将数百人，故过候，并求资粮，遂指三千斛一囷米与之。一见孙权，即建鼎足江东、兼并荆楚、分据帝王之策，何其明也！及后破曹瞒、和关羽、借元德地，识见高出公瑾辈矣。且营垒整肃，令行禁止，路不拾遗，盖才德俱胜之豪杰也。
　　张温清浊太明，善恶太分，孔明以为败废之由。然后知华而不实者，怨之府也。
　　世说云：王丞相拜扬州，宾客数百人，并加沾接，人人有说色。惟有临海一客姓任，及数外国人为未洽。公因便还过到任边云：君出，临海便无复人。任大喜说。因过外国人前，弹指云：兰阇兰阇。外国人皆笑。四坐并欢。又晋阳秋曰：导接诱应会，少有牾者，虽疏交常宾，一见多输写款诚，自谓为导所遇，同之旧昵，真干济之宏才也。我之刚愎粗疏，其必以此为师而后可［或者不免巧言令色之讥耶？以丞相下士则可矣，非我辈所当学也］。
　　观六朝加九锡及禅授之文，语藻规模如出一手，惜哉。
　　袁淑尝诣彭城王义康，义康问其年，答曰：邓仲华拜衮之岁。又曰：陆机入洛之年。义康并不知。李延寿志之，讥其浅陋。义康固非全材，此非其短也。帝王卿相之学，自有要领，不在广览博记间也。霍光、张安世不失为桢干，沈约、沈佺期不失为邪佞。南北史才不逮古人，而学识亦愈下矣。
　　桂阳王休范自寻阳昼夜取道大雷，戍主杜道欣驰下告变，道欣至一宿，休范已至新林步。上攻新亭垒，分遣杜墨蠡、丁文豪等直向朱雀门，战胜入之。可谓迅雷疾电，知所向矣，乃以轻信伪降见杀，非战之罪也，萧道成之胜幸耳。
　　胡藩谓刘裕曰：豁达大度，功高天下，连百万之众，允天人之望，毅固以此服公；至于涉猎记传，一咏一谈，自许以雄豪，加以夸伐，搢绅白面之士，辐凑而归，此毅不肯为公下也。呜呼，毅之所长，乃幺么腐儒自求灭亡之具耳，乃不以服人乎？后车其鉴之。
　　刘道和内总朝政，外供军旅，决断如流，事无壅滞。宾客辐凑，求诉百端，内外谘禀，盈阶满室。目览词讼，手答笺书，耳行听受，口并酬应，不相参涉，皆悉赡举。又言谈赏笑，弥日亘时，未尝倦苦。裁有闲暇，手自写书，寻览篇章，相定坟籍。性奢豪，食必方丈，旦辄为十人馔，未尝独餐。真近古之人豪哉！王昆绳闻予言，曰：穆之固奇才，然非经理天下之大道也。君相要务，在知人善任使而已。事事自为，亦何为者？且因此而有矜才竞胜之心，则愈偾厥事矣。此论固可补予言之未备也。
　　谢灵运狂妄人耳，何足以言学？且已仕宋矣，而曰龚胜、李业，然乎哉？然乎哉？
　　南史宋齐以后，文人武士浪得虚名者，皆所谓小有才而未闻大道之人也。其覆败者十之八九，非不幸也。
　　览王谢诸子弟传，不终篇，即知其必败。既而果然。乃知放诞风流之习，可以败国、可以杀身也。而当时皆钦以为才望，国家安得不乱哉？呜呼，何、邓之祸，至五代而极，不惟无三代之英，并汉室人物，望之如在云端矣。盖读史必先得一代大势，方可论古。五代之速亡，非仅五代之罪也，自魏晋以来习尚气势驱迸而前，如颓波之东下，溃散颠倒所必至也。极则必反，至唐而变矣。
　　佛教虽自汉明入中华，然当时士大夫崇奉之者，百无一二。至晋，惟北朝时信崇之，南朝亦尚未闻。迄宋、齐后而渐盛矣。盖邪教必盛于乱世也。
　　柳元景令军中曰：鼓繁气易衰，叫数力易竭，但各衔枚疾战，一听吾营鼓音。此亦战之一道也。
　　梁武临雍州，命按行城西空地。将起数千间屋，多伐材竹，沈于檀溪，积茅盖若山阜，皆未之用。僧珍独悟其旨，私具橹数百张。及兵起，悉取檀溪材竹，装为船舰，葺之以茅，并立办。众军将发，诸将须橹甚多，僧珍乃出所具，每船付二张。亦智矣。
　　南史所载隐逸传，如刘慧斐、顾欢辈，惑溺佛老，比比而是。乃俱以隐逸称之，学衰道废，于斯极矣。
　　陈后主之败，江总、孔范诸狎客致之也。诗文之无用，而且以亡人国也，甚矣。
　　汉史外国传无信佛者，至南北史而外国始多佞佛者矣。乃知治乱之相寻，邪正之相胜，中外一耳。
　　史有纪传而无表志，则当时之天文地理、兵刑礼乐，缺焉泯焉。何以考其治乱乎？不可以言史矣。
　　高贺六浑军士有盗杀驴者，应死弗杀，将至并州决之。明日战，奔西军告贺六浑所在，西师尽锐来攻，众溃几不免。此以知军法言赏不过时、罚不踰刻，万世宜遵也。
　　高洋猖徉淫贼，近古未之有也，真非人类矣。至后主高纬，马及鹰犬乃有仪同郡君之号，鬬鸡亦号开府，一时纡青拖紫者与狗马仝班，亦汗颜哉。
　　梁中宗萧詧不入于南史，以继梁朝之统，乃入于北史，以备周附庸之数，何哉。
　　李延寿笔削史文，多有点金成铁处，为冯梦祯所标甚多，至尤难通句。屡曰：某人性好释学。夫佞佛乃由性生也哉？异矣。
　　李崇为兖州刺史，村置一楼，楼置一鼓。盗发之处，双槌乱击，四面诸村闻鼓，皆守要路，俄顷之间声布百里，其中险要悉有伏人。盗窃始发，便尔禽送。此合乡兵以弭盗之策也。然其妙在四面诸村各伏要路，今乃合团聚守，与贼死角，非策矣。
　　高洋苻生等传，人不可以不观。观之，则遭乱世而贪位慕禄之心息矣。
　　尔朱荣令侯深讨韩楼，配众甚少。或以为言，荣曰：深临机设变，是其所长。若总大众，未必能用。止给骑七百。深遂广张军声，率数百骑深入楼境，去蓟百余里。遇贼帅陈周马步万余，大破之，虏其卒五千余人。寻还其马仗，纵令入城。左右谏，深曰：我兵少不可力战，须为计以离隙之。深度其已至，遂帅骑夜进，昧旦叩其城门。韩楼果疑降卒为内应，遂遁走，追禽之。荣又言：尔朱兆虽勇，所将不过三千，多则乱。此知人才有长短用者，不可一丝紊也。
　　诵读诗文，非圣贤之学也，而人君效之，更速其败。梁主绎将降魏，焚古今图书十四万卷，以宝剑击柱，折之，叹曰：文武之道，今夜尽矣。或问何意，曰：读书万卷，犹有今日，故焚之。嗟乎，读书万卷，正当有今日耳！且绎并不知文武之道为何如者，而猥云尽，何也？周官周礼、礼乐兵农，可以易乱为治、易危为安，昭昭可行也。有教之日读书，而不知为政者乎？有教之敌兵临城，犹口占为诗、君臣倡和者乎？徒以书为文武之道，此文武之道所以亡也。
　　隋炀幸楡林，内史令元寿曰：汉武出塞，旌旗千里。今御营之外，请分为二十四军，日别遣一军发，相去三十里，旗帜相望，钟鼓相闻，首尾连注，千里不绝。此亦出师之盛者也。周法尚曰：不然，兵互千里，动间山川，卒有不虞，四分五裂；腹心有事，首尾未知。道阻且长，难以相救。虽是故事，此乃取败之道也。宜结为方阵，四面外拒，六宫及百姓家口并住其间。若有变起，当头分抗，内引奇兵，外出奋击。车为壁垒，重设句陈，此外与据城理亦何异。若战而捷，抽骑追奔；或战不利，屯营自固，乃牢固万全之策也。隋炀曰：善诚善也哉。

阅史郄视卷二 蠡县李塨着
　　唐高祖以有道伐无道，汤武之会也，乃听裴寂、殷开山邪说，准伊尹放太甲、霍光废昌邑故事，尊炀帝为太上皇，立代王为帝，自蹈纂逆之罪。不学无术莫甚于此。
　　国家有事求助于外兵，是饮鸩毒以疗恶疮也。唐之中叶，借兵回纥、土番可鉴已。高祖命刘文靖请兵突厥，私谓曰：彼骑入中国，生民之大蠹也，吾所以欲得之者，恐刘武周引之共为边患，聊借之为声势耳。数百人之外，无所用之。盖策在鼓行而西，使晋阳无内顾之忧而已。又突厥送马千匹互市，高祖择善者，止市其半。将士请以私钱市其余马，高祖曰：彼饶马而多利，其来将不止，恐汝不能市。此等识见，真英主也。
　　唐太宗曰：俗云生日可嘉乐，于吾之情翻成感思。君临天下而追求侍养，永不可得。泣下数行。羣臣皆掩泣。其言甚是。至于明皇之千秋节，肃宗之地平天成节，加以侈大之名，非礼也。且唐至五代，皆命缁黄讲经设斋，甚者令羣臣赴僧寺斋会，其祟邪害治，不已甚乎。王钦若册府元龟诞圣一则，不记太宗之语而记此等事，小人之无识如此［生日节于义理毫无所据，时俗相沿不可禁，贤者有所不免矣］。
　　天下有一法即有一弊，惟在权其弊之轻重何如耳。周行封建，其亡也以封建；汉重郡县，其亡也以郡县；唐有藩镇，其亡也以藩镇；秦、宋、明去封建、轻郡县、无藩镇，其亡也遂以匹夫矣。周弱于封建，而实延数百年之命于封建；汉亡于郡县，而亦延数十年之命于郡县；唐亡于藩镇，而亦延数十年之命于藩镇。固不若秦宋明之一败涂地、蹶然而尽也。孔子曰：先有司一邑且然，况天下乎。天下之权必欲总搅于一人，究之一人亦不能总揽，徒使天下之事善不即赏、恶不即诛，兵以需而败，机以缓而失，政以掣肘而无成。平时则簿书杂沓，资猾吏上下之手；乱时则文移延迟，启奸雄跳梁之谋而已矣。此郡县之权太轻，陈龙川所以窃叹也。宋与金之将亡也，乃议封建藩镇。余谓今日者，封建即难骤复，而郡县之权必宜如汉故事，使之得专生杀人，使之得操兵柄，使之有事直达天子，祇数年遣官一巡视，而不复设监司以弹压之，然后郡县之势强。郡县之势强，则朝廷强矣。
　　朝廷者天下之首也，天下者朝廷之腹背四肢也。世有腹背四肢疲病而元首康安者乎？秦始皇以私智取天下，恐天下之叛也，遂削兵坏城，诛豪俊、坑儒生，为弱天下之谋，而不知其亡也忽焉。何者？腹背四肢病，而元首亦随之以亡也。呜呼，愚矣。道德齐礼则民不忍为逆，乐乐利利则民不肯为逆；讲武练兵，即猝有逆者，而众可以拒御、可以削平，亦何必鳃鳃焉弱之哉？沿而后世，唐宋明以文艺取士，士坐老于章句间，文且为虚，武益不问，而士弱矣；承平之后不行古田猎之法，以时练兵，而兵弱矣；兵民分而民不知兵，而民弱矣；宋忌将得士心，明中叶以下文尊武卑，而将弱矣；郡县之权太轻，有事不得专决，而官弱矣。士弱兵弱民弱将弱官弱，而天下俱弱矣。朝廷安得而不削亡也哉！呜呼，君民一体也，有子曰：百姓足君孰与不足，百姓不足君孰与足。予曰：百姓强君孰与不强，百姓不强君孰与强？
　　李卫公言史官鲜克知兵，故兵制不传。余览汉史以至南北朝，良然。至唐书，乃专志兵，则欧阳诸公之识可谓卓越前人矣。王昆绳曰：唐书亦第载其制耳，兵法之不知，自若也。
　　武瞾增父在母服，韦庶人增出母服，卢履冰、褚无量力谏其非，有大识也夫。
　　封建郡县，柳陆诸人议各不同，唐史论云：救土崩之难莫如建诸侯，削尾大之势莫如置守宰。平论亦至论也。
　　读魏文贞谏章，及病革与太宗涕泣相对之语，不禁为之泣然泪下，不自止云。李纳遣使至汴，刘元佐盛饰女子进之，厚馈遗，皆得其阴谋。此所谓干戈起于袵席也。
　　唐自南诏入寇蜀，败杜元颖，而郭钊代之，病不能事民，失职无聊。李德裕至则完残奋怯，皆有条次。成都既南失姚协，西亡维松，由清溪下沫水，而左尽为蛮有。始韦皋招来南诏，复巂州，倾内资结蛮好，示以战阵文法。德裕以皋启戎资盗，养成痈疽，第未决耳，至元颖时遇隙而发，故长驱深入，蹂剔千里，荡无孑遗。今瘢痍尚新，非痛革弊不能刷一方耻。乃建筹边楼，按南道山川险要与峦相入者图之，右西道与吐蕃接者图之，右其部落众寡馈运远迩曲折咸具，乃召习边事者，与之指画商订。凡虏之情伪尽知之，又料择伏瘴旧獠，与州兵之任战者，废遣狞耄什三四，士无敢怨。又请甲人于安定、弓人河中、弩人浙中。由是器械犀锐，率户二百取一人使习战，贷勿事，缓则农急则战，谓之雄边子弟。其精兵曰南燕保义、保惠、两河慕义，左右连弩，骑士曰飞星、鸷击、奇锋、流电、霆声、突骑，总十一军。筑仗义城以制大度溪关之阻，作御侮城以控荣经掎角势，作柔远城以扼西山吐蕃，复卭崃关，徙巂州治台登，以夺蛮险。旧制岁抄运内粟赡黎巂州，起嘉眉道阳山江而达大度，乃分饷诸戌。常以盛夏至，地苦瘴毒，辇夫多死，德裕命转卭雅粟，以十月为漕，始先夏而至，以佐阳山之运，远民乃安。于是二蛮寖惧，南诏请还所俘掠四千人，西番维州将悉怛谋以城降。维距成都四百里，因山为固，东北由索丛领而下，二百里地无险，走长川不三千里直吐蕃之牙异，时戍之以制虏入者也。德裕既得之，即发兵以守，且陈出师之利，牛僧孺居中沮其功，命返悉怛谋于虏，以信所盟。德裕终身以为恨。夫唐相自李绛裴度而后，可人意者惟李文饶一人而已，乃以党邪制之，惜哉！
　　俭之自下则涓滴，俭之自上则邱山。开元天宝中，宫嫔至四万，宦官黄衣以上三千员，衣朱紫千余人，其侈靡可想见矣。
　　刘士安曰：善救病者不使至危惫，善救灾者勿使至赈给。名言也。
　　唐太宗勤劳庶政，其司门式曰：无门籍者有急奏，令监司与仗家引对，不得关碍；置立仗马二，须乘者听。受言之防壅蔽如此，贞观之治所以盛也。
　　平蔡之役，非李光颜苦战疾鬬，重致洄曲之兵，则李元直不能成夜半之绩。非李元直示弱招降，能速雪夜之入，则李光颜亦未必即奏荡平之功。二公者各擅其长，以交相成者也。
　　马燧字洵美，与诸兄学，辍策叹曰：方天下有事，丈夫当以功济四海，诟老一儒哉。更学兵书战策，后卒如其志。功成与李晟皆在朝，每晏乐，恩赐使者相衔于道。两家日出无鼓钟声，则金吾以闻。少选使者至，必曰：今日何不举乐？二公有济四海之功，其享受也固宜。
　　崔郾治虢以宽，经月不笞一人。及莅鄂，则严法峻诛一不贷。或问故，曰：陕土瘠而民劳，吾抚之不暇，犹恐其优。鄂土沃，民剽，杂以恶俗，非用威莫能治。知变如此，可与言政矣。
　　王君廓入朝，李道元寓书房元龄。君廓素与道元隙，发其书，不识草字，疑谋己，遂反。道元坐是流巂州。夫以一书而成大祸如此，则凡事体重大与嫌疑当避者，皆不可轻用草书，亦涉世者所当知也。
　　舜造漆器，禹雕其俎，谏者十余。不止古人之防奢戒侈乃如是哉。
　　傅奕一生斥佛，集魏晋以来与佛议驳者为高识篇，请除佛法。临终犹戒子习六经，拒妖胡。又尝上疏欲变虐隋制度，兴作礼乐。又请简省簿书。则其抱负经济，不止天文占验而已也。然以高祖之贤，不能新典章；以太宗之贤，且以崇佛法，而傅公遂不能究其用矣。病未尝问医，忽酣卧蹶然悟曰：吾死矣乎。即自志曰：传奕青山白云人也，以醉死。则其言固有所憾也夫！
　　苏定方谓裴行俭曰：吾用兵世无可教者，今子也贤，乃尽畀以术。后行俭在西陲屡立奇功，仪凤二年，十姓可汗阿史那都支及李遮匐诱蕃落以动安西，与吐番连和，朝廷欲讨之，行俭议曰：吐番叛涣方炽，敬元失律，审礼丧元，安可更为西方生事。今波斯王死，其子泥涅师质京师，有如遣使立之，即路出二蕃，若权以制事，可不劳而定也。帝因诏行俭册送波斯王，且为安西大食使，径莫贺延碛，风砾昼昏，导者迷，将士饥乏，行俭止营致祭，令曰：水泉非远，众少安。俄而云彻风恬，行数百步，水草丰美，后来者莫识其处，人以方汉贰师将军。至西州，诸蕃郊迎，行俭召豪杰千余人自随，扬言大热未可以进，宜驻军须秋。都支觇知之，不设备。行俭徐召四镇酋长，伪约畋，谓曰：吾念此乐未始忘，孰能从吾猎者？于是子弟愿从者万人。乃阴勒部伍，数日倍道而进，去都支帐十余里，先遣其所亲问安否，外若闲暇，非讨袭者。又使人趋召都支，都支本与遮匐计及秋拒使者，已而闻军至，仓卒不知所出，率子弟五百余人诣营谒，遂禽之。是日传契箭召诸部屯长悉来请命，并执送碎叶城。简精骑约赍袭遮匐，获遮匐使者，释之俾前往谕其主，并言都支已禽状，遮匐乃降，悉俘至京师，刻石碎叶城以纪功。是行也，提孤军深入万里，兵不血刃而叛党禽夷，与班超陈汤先后并烈，有非宋明所可及者。然后知作天下事，必有窍，得其窍则功易成。行俭能平都支，其才也；而立波斯王，其窍也。后之志于功名者，亦寻其窍而已。
　　裴行俭以为士先器识后文艺，讥王勃等浮躁衒露，非享爵禄之器。千古名言也。
　　齐澣谏宠王毛仲，且言君不密失臣，臣不密失身。及出饯麻察，因道谏语。察素奸佻，遽言状。明皇怒召澣入，曰：卿尚疑朕不密，而反告察谓何？贬高州良德丞。澣之浅暗固不足道，然亦可见居官涉世如履风波、如对敌国。出语交人，不可不慎之又慎也。孔光不答温室树，善矣。然士必伏处沈深有素，而后当路有成。不则平居道听涂说、轻浮浅露，当大任，未有不败者。
　　姚元之初见明皇，先设事以坚其意，阳不解，帝怪之。因跪奏十事。范希文初见仁宗，问以治道，恍恐不知所所对，退而上四事。二人高下可以见矣。
　　李德昭返唐之功，狄梁公之流亚也。至于吉顼，人固可訾，而以计说张易之兄弟，使返中宗。更为得窍矣。
　　魏元忠从盩厔江融学兵，尽其术。后上封事，谓今言武者先骑射，不稽之权略。言文者首篇章，不取之经纶。夫由基射能穿札，不止鄢陵之奔；陆机识能辨亡，无救河桥之败。其言剀切，可为万世取人者龟鉴，而后人覆辙相寻，谓之何哉！吴竞撰国史为则天本纪，沈既济奏议，以为则天当称后，不宜曰上。中宗宜称帝，不宜曰庐陵王。且则天僭革唐步，今以周厕唐列为帝纪，是谓乱名；中宗嗣位在太后前，而叙年制纪乃居其下，方之跻僖，是谓不智。宜省天后纪合中宗纪，每岁首必书孝和在所以统之，曰皇帝在房陵、太后行某事。纪称中宗而事述太后。至太后名氏才艺、崩葬日月，则入皇后传，乃为得宜。予谓武氏不可入帝纪，亦不可入皇后传，别立篡逆传可也。
　　张九龄与严挺之、萧诚善，挺之恶诚佞，劝绝之。九龄忽独念曰：严太若劲，然萧软美可喜。李泌在旁率尔曰：公起布衣，直道至宰相，而喜软美者乎？九龄惊，改容谢之，呼为小友。夫以子寿之贤而好侫，吾辈可不悚然哉。然佞固不可好，而直拒之、疏待之，必至于有祸。丁谓为寇准拂须，准笑曰：参政国之大臣，乃为官长拂须耶？谓大惭恨，遂成雠隙。故君子于佞人，苟有权则屏诸四夷，不则远之，而勿显拒可也。
　　韩思彦举下笔成章志烈秋霜科，韩琬举文艺优长贤良方正科，王缙举草泽文词清丽科。则唐取士之途亦尚多端矣。
　　王晙上言处降人河曲后，必内外表里为患，请至农隙令朔方军大陈兵，召酋豪告以祸福，啖以金缯，且言南方鱼米之饶，并迁置淮右河南宽乡，给之程粮。虽一时之劳，然不二十年渐服诸华，料以充兵则皆劲卒。其议甚是。友人张文升亦谓当迁降于南方柔脃之地、窎远之乡，然必使之渐染华风，久而自忘，乃为长策。若如今之犭回犭回，尚异其服习其教，犷悍难制，则又祸端也。
　　苏定方父邕，当隋季，率里中数千人为本部讨贼，定方骁悍有气决，年十五从父战，数先登陷阵。邕卒，代领其众，破剧贼张金称等，追北数十里。自是贼不舍境，乡党赖之。贞观中乃仕唐为匡道府折冲，卒成大将。此遭时团练乡村者之榜样也。
　　唐俗称举人为觅举，觅者自求也，贱之也。谓时之缉缀小文名曰策，学者无实用也。今又谓之，何哉？
　　宋璟挺挺二张间，固自跨厉百代。然天下事成于刚直廉峭之人少，成于宏襟伟抱之士多。张易之尝从容问自安之计于狄文惠，答曰：惟劝迎庐陵王可以免祸。使非平日天覆地载，贤奸仝在驾御间，何能使之听哉。后每以天性感动后，后悟，使人迎庐陵王于房州，王至后匿王帐中，召见文惠语庐陵事，文惠敷陈切至，涕下不能止，后乃使王出，曰：还尔太子。斯言也，一若还太子专为文惠者，一若太子为文惠之太子而还之者。至诚感人，乃能至是，千载下读之犹泫然交颐也。盖诚至，则虽行术亦诚也，故诚以术，而入术以诚而神。徒诚而愚，不可济也；徒术而谲，不可为也。事父母几谏，几即术也；谏君有五，惟讽谏为上。讽即术也。孟子曰仁术，其此之谓欤。
　　陆象先政尚仁恕，不事鞭扑。曰：天下本无事，庸人扰之为烦耳。第澄其源，何忧不治。千古名言也。
　　柳浑早孤，方十余岁，有巫告曰：儿相夭且贱，为浮屠道可缓死。诸父欲从其言，浑曰：去圣教为异术，不若速死。伟哉斯言！卒为唐名相，有以也夫。
　　鲁炅守南阳一年，斗米五十千，一鼠四百，贼不得剽乱江湖。张巡守睢阳，至杀爱妾以食，贼不得剽乱江淮。皆扼冲要以成保障，唐中兴之巨功也。
　　安禄山初反，高邈谋声进生口，直取洛阳，无杀太原尹杨光翙，天下当未有知者。何千年亦劝令高秀岩以兵三万出振武，下朔方，诱诸蕃取盐夏鄜坊使李归仁。张通儒以兵二万道云中，取太原。团弩士万五千入蒲关，以动关中，劝禄山自将兵五万，梁河阳，取洛阳，使蔡希德、贾循以兵二万绝海，收淄青以摇江淮，则天下无复事矣。禄山不能用。及禄山据洛阳，李泌告肃宗，谓贼之骁将不过史思明、安守忠、田干真、张忠志、阿史那承庆数人而已，今若令李光弼自太原出井陉、郭子仪自冯翊入河东，则思明、忠志不敢离范阳常山，守忠、干真不敢离长安，是以两军絷其四将也；从禄山者独承庆耳，愿敕子仪勿取华阴，留其两京之路，陛下以所征边兵军于扶风，与子仪、光弼互出攻之，彼救首则击其尾，救尾则击其首，至则避其锋，去则乘其弊，使贼往来数千里，疲于奔走。来春命建宁由塞北出，与光弼南北掎角以取范阳，覆其巢穴，然后大军四合而攻之，必成禽矣。此一策者，料天下事如在掌中，而唐亦不能用。天下事其败于庸人，盖不少也。
　　钱牧斋向言曰：唐之方镇始于肃宗，夹河五十余州，更立迭夺，或服或叛，遂与唐相终始。当安史之后，河北已非唐有，名为方镇，实则羁縻。元稹所谓五纪四宗，容受隐忍，岂得已哉。李纲于靖康建议，以为唐之藩卫拱卫京师，虽屡有变，卒赖其力。今莫若以太原、真定、中山、河间建为藩镇，择帅付之，许以世袭，收租赋以养将士，习战阵以资声援，金人何敢深入。又沧州与营平相直，隔黄河下流及小海，其势易以侵犯，宜分滨棣德博，建横海军一道如诸镇之例，则帝都有藩篱之固矣。宰执不可，建横海一军，以安抚使总之，而藩镇之议寝。金自贞佑迁汴，河北土人往往团结为兵，或为羣盗，苗道润诣南京求官封，宰相难其事，王扩曰：道润得众有功，因而封之，使自为守，策之上也。今不许，彼负其众，何所不可为。于是除道润同知顺天府军节度使事迁中都路经略使，前后抚定五十余城。道润死，靖安民代领其众，是后乃封建矣。兴定三年，太原不守，河北州县不能自立，议者以为宋人以虚名致李全，遂有山东实地。苟能统众守土，虽三公亦何惜焉。于是乃封沧海河间恒山高阳易水晋阳平阳上党东莒为九公，集创残饿羸之余以遏方张之敌。上党提孤军辟府马武（山名），以七州北捍者十二年。恒山中叛复归，终始十八年。元不能以一口吞河北。仅金存而后亡者，封建之力也。房管建分镇讨贼之议，诏下，禄山抚膺曰：吾不得天下矣。谋国者制置天下，犹奕棋然。从房管之议，可以救全局；从王扩之议，可以收残局。如其不然，未有不推枰敛手、坐视其全输者也。周之伐纣而归也，放牛归马，衅甲包戈，乃示天下以休息耳。其实田赋出兵搜苗狝狩之法，森然举行，何尝去兵，何尝一日而忘兵耶？唐之萧俛段文昌者，以两河略定谋销兵，奏议密诏天下有兵之处，每百人一年，限八人逃死。异哉，穆宗之时，岂销兵之时哉？而逼人以逃限人以死，自古亦未有如是之销兵者也。腐儒愚谬之极，乃至此耶！宜天下之叛乱四起，而不可制也。
　　五代之梁晋，罪状比肩。而石敬塘得罪天下尤甚。契丹册为皇帝文曰：咨尔子晋王，子视尔犹子，尔视予犹父。真留千古之笑骂也。

阅史郄视卷三 蠡县李塨着
　　宋艺祖恢阔大略，已与汉高帝唐太宗有间，至太宗，则又下矣。宜其终身不能混一宇内，而成一代阘茸之天下也。太祖纪诏郡国令佐察民有孝弟力田奇材异行或文武可用者，遣诣阙下。又诏民五千户举孝弟彰闻德行纯茂者一人，奇材异行不拘此限，闾里郡国递审联署以闻，仍为治装诣阙，不专以进士取人也。至太宗纪，则无闻焉。规模之大小，此亦一班也。
　　史官曰，宋自太宗幽州之败，恶言兵矣。盖统君臣朝野言之也。至真宗与契丹和，遂欣然大赦天下。宋之不竞也宜哉！
　　理宗教度宗甚严，而无救于乱亡者，则以讲性命、事诵读。所教者，已失帝王之正学矣［此恐未可厚非，当云徒事诵读耳］。
　　赵保吉之死也，国危子弱，众心未定。曹玮请假精兵出其不意禽送阙下，复河南为郡县，此真可乘之机也。朝议欲拟恩致德明，抑而不许。元昊未叛前，其部落山遇者归延州告其谋，时天章阁待制郭劝守延州，乃械锢还贼，示朝廷不疑之意，贼戮其族无遗类。由是西人怨惧，向化之心遂绝。宋人迂腐懦弱遂至于此，可叹也哉！
　　三代最重田猎，所以习武备也。太宗不好猎，诏除有司行礼外，罢近甸游畋，五坊所畜鹰犬并放之，腊日但命诸王略畋近郊，而太祖五坊之职废，宋之孱弱有自来矣。
　　差役即周之闾胥族师，汉之三老亭长也。东坡比唐之庸，误矣。差役变为雇役，雇役变为义役，盖由有司贪虐，迫之奔役包粮，势不得不然也。使知周汉之法，皆用士人贤才，隆以官秩，何至若此哉？然如今之所谓士人，惟解读书，不通世事，使之为之，亦未了了。是必选举学校，皆复古制而后可也［以读书应事为两件，则不知所读何书，亦风云月露之陋而已矣］。
　　东汉时选举辟召，皆可以入仕。以乡举里选循序而进者，选举也；以高材重名躐等而升者，辟召也。而辟召人尤荣之，如蔡邕辟司徒桥元府，周举辟司徒李合府，黄琼五府俱辟，陈纪四府并命，孙宝为京兆尹，故吏侯文以刚直不苟合，常称疾不仕，宝以恩礼请文为布衣交，文求受署为掾，进见如宾礼。任延为会稽都尉，吴有龙丘苌者，隐居太末，王莽时四辅三公连辟不受，延遣功曹奉书记，吏使相望于道，积一岁，苌乃乘辇诣府，遂署议曹祭酒。此法百世行之可也。乃至于隋，则海内一命之官，并出于朝廷。州郡不复辟署。唐仕者多由科目，而辟署亦时有之，其法不一。有既为王官而被辟者，若张建封之辟许孟容，李德裕之辟郑畋是也；有登第未释褐入任而被辟者，若董晋之于韩退之是也；有强起隐逸之士者，若乌重允之于石洪、温造，张搏之于陆龟蒙是也；有特招智略之士者，若裴度之于柏耆，杜慆之于辛谠是也。刘贡父言唐时诸侯自辟幕府之士，惟其才能，不问所从来。朝廷常收其俊伟以补王宫之缺。取人之道犹广。宋虽有辟法，然白衣不可辟，有出身而未历任者不可辟。其可辟者，复拘以资格，限以举主，长材屈于短驭，比比而是。迄明季，则绝无此矣，非科目无以得官，非铨曹无以授职，内外官难以独理，皆延请幕宾，然非宿登任版，则虽极知其才能，亦不能振拔以收其用。法网愈密，文墨愈严，而奇才异能愈漏网而去矣。
　　滕达道微时为范文正公馆客，常私就侠邪饮。范病之，一夕候其出，径坐达道书室，明烛读书以俟其至。达道大醉竟入，长揖，问范公读何书。曰：汉书。复问汉高帝何如人，范逡巡走入。然则文正固宋室书生之雄也，下此者不解矣。
　　宋仁宗诏：良民子弟或为人诱隶军籍、自今两月内父母诉官者，还之。此何说也夫！古之为兵者皆于齐民中选其材力出众者，使为君父捍患御灾，所以异而用之，非所以困而苦之也。汉选六郡良家子及郡国三百石吏为兵，犹有古意，故汉兵最强。今宋乃诏良民子弟不愿为军者退还，是以兵为辱也，示人以兵之苦也，是为兵者必皆不良之民而后可也。谁复有乐荷干戈而为君父敌忾者乎！至明发罪人充军，是等征戍于流放，宜人之恶而避之矣。古有出罪人为兵者，盖用其愧耻之心而开以洗涤之路，使之踊跃杀敌耳，岂因其有罪而置之死地也哉！南朝之兵孱，皆士大夫创立法度者学术不明之过也。
　　工虞水火，尧舜相传之治道也，神宗命司马光都大提举修二股河工役，吕公着言遣光相视董役，非所以褒崇近职、待遇儒臣。然则禹之四乘自轻耶？舜之使禹贱之耶？而胡为乎谆谆于治水之功德必以天下让之耶？自此言出，士之徒虚言而无实学者，不惟不愧，且以自高矣！
　　咸平四年杨亿上疏曰：国家忧铨拟不允，置审官之司；虑议谳或滥，设审刑之署；恐命令或失，建封驳之局。臣以为在于纪纲植立，不在于琴瑟更张。若辨论官材归于相府，即审官之司可废矣；详评刑辟属于司寇，即审刑之署可去矣；出纳诏命关于给事中，即封驳之局可罢矣。又言：唐之盛时，官奉甚厚。昔汉宣帝下诏云，吏能勤事而奉禄薄，欲其无侵渔百姓，难矣。遂加吏奉。今结发登朝，陈力就列，其奉也不能致九人之饱，不及周之上农；未尝有百石之入，不及周之小吏。若乃左右仆射，百僚之师长，位莫崇焉，月奉所及，不及军中千夫之帅，岂稽古之意哉？夫事不责所任而重置官，是东坡所谓廐长增立而马益癯者也；官不厚其禄而望以廉，是夏竦所谓衣食困于家、虽严父慈母不能制其子者也。亿之所陈，固后世两不可解之政也。
　　宋太祖即位，申明周显德三年之令，课民种树，定民籍为五等，第一等种杂树百，每等减二十，梨枣半之。男女十岁以下种韮一畦，阔一步，长十步。乏井者邻伍为凿之。令佐春秋巡视，书其数，秩满第其课为殿最。又诏所在长吏，谕民能广植桑枣、垦辟荒田者止输旧租。县令佐能招徕，使户增田辟者议赏。若风土不宜种艺者，不须责课，丰岁则谕民谨盖藏、第费用以备不虞。民伐桑枣为薪者罪之，剥桑三工以上［宋制四十二尺为一工］，为首者死，从者流三千里。不满三工者减死配役，从者徒。明太祖劝民稼穑树植之政，亦甚详悉。则知帝王开国，无不由于农事也，岂独成周而已哉。
　　宋至治平年间，天下垦田无虑三千余万项，而赋租所不入者十居其七。固见宋政之宽大，而亦可知继乱之治，垦荒为第一要政也。
　　东南水利，自钱镠而后，南宋浚治甚悉，宜其以半壁而御北方一二百年无脱巾之患也。然扬州古称下，下地之肥瘠，岂不以其人哉。
　　知袁州何蒙请以金折本州岛二税，真宗曰：若是，将尽废耕农矣。不许。绍熙元年臣僚言：古者赋租出于民之所有，不强其所无。今之为绢者，一倍折而为钱，再倍折而为银。银愈贵，钱愈艰，得谷愈不可售。使民贱粜而贵折，则大熟之后反为民害。愿诏州郡凡多取而多折者，重置于罚。今世之一条鞭，曷不思及此哉？徽宗爱书画修道观采花石，天下绎骚，然佛道寺观、骨董图画糜财至巨，为今时牢不可破之弊。不知何时乃一洗而去之也！
　　宰相见天子议大政事，必命坐面议之，从容赐茶而退。唐及五代皆行此制。范质等惮宋祖英睿，每事辄具剳子进呈，曰如此庶尽禀承之力、免妄庸之失。坐论礼遂废。庸愞之人，真不可以为宰相也！
　　宋初西北相抗，太祖注意于谋帅，命李汉超屯关南，马仁瑀守瀛州，韩令坤镇常州，贺惟忠守易州，何继勋领棣州，以拒北敌。又以郭进控西山，武守琪戌晋州，李谦溥守隰州，李继勋镇昭义，以御太原。赵赞屯延州，姚内斌守庆州，董遵诲屯环州，王彦升守原州，冯继业镇灵武，以备西夏。其族在京师者，抚之其厚。郡中筅榷之利，悉以与之，恣其贸易，免其所过征税，许其召募亡命以为爪牙。军事皆得便宜，来朝必召对，命坐，厚为燕赍。由是边臣能养死士为间谍，洞知敌情，多致克捷。盖宋帝之雄才大略者，惟艺祖。艺祖亡，而天下不能混一矣。
　　许骧父唐，值后唐季，知契丹将扰边，白其父信曰：今国政废弛，狄人乘衅而动，朔易之民不即去者必为所虏。信以厚资不乐他徙，唐遂潜赍百金而南。未几石晋果以燕蓟赂契丹，唐归路遂绝。有识之士遇乱世而不能自遂，父子阻越，诚可叹也。然保其宗嗣，累世贵显，不毙虎穴，是则孝之大者矣。
　　孔道辅论王德用得士心不宜久典机密，狄青亦以得士心为吕景初欧阳修等所论。嗟乎，选将者将选不得士心之人而用之耶？宋人如三尺童子，见一魁岸巨人，则愯愳号呼，不待其怒搏也。削也固宜。
　　小之敌大也以奇，非奇则情见势屈立致溃败。大之平小也以正，非正则疏虞偶失，坐损国威。李药师破突厥，马隆讨树机能，皆以正兵，是千古最知兵者。宋之征元昊，正当用此策，方轨徐进，来则抵战，去勿急迫，不求奇、不争利，直逼其穴。彼弹丸之地、蚁子之众，乌能当之哉？乃一时盈廷聚讼，言攻言守，毫无一是。
　　欧阳修赞王彦章尚悔西事不用奇用速。文人之不知兵乃尔。惟杨偕论八阵图，进神楯劈阵刀。其法外环以车，内比以楯，王吉用之败元昊于兔毛川，颇得制之之道矣。王昆绳曰：奇正因敌变化，不可方物，乌能先定哉？予曰：然。有方者所用无方，无方者乃所以成有方也。
　　太祖太宗既平天下，乃令江淮诸郡毁城隍、收甲兵、彻武备者二十余年。书生领州，大郡给二十人，小郡减五人以充常从，号曰长吏，实同旅人；名为郡城，荡若平地。所以盗贼敌国，一发则跳梁莫御，良由贻谋之未善也。
　　颜习斋先生曰：宋主以将得众心而窃天下，故销将权去藩镇，一闻士心服将则惧而销其位，而不知将缩兵弱，遂至于积衰而丧亡也。悲夫！
　　元昊反，张元为泾原路兵马钤辖知渭州，累迁右骐骥使忠州剌史，徙郦延路知墉州，上疏曰：旧制诸路总管钤辖都监，各不过三两员，余官虽高，止不过一路总管钤辖，不预本路事。今每路多至十四五，最少亦不减十员，皆兼本路分事，不相统制。凡有论议，互报不仝。按唐总管统军都统处置制置使，各有副贰。国朝亦有经略排阵使。请约故事别置使名，每路军马事止以三两员领之。又泾原一路自总管钤辖都监巡检及砦所城部六十余所，兵多者数千人，少者才千人。兵势既分，不足以当大敌。若敌以万人为二十队，多张声势以缀我军，后以三五万人大入奔突，则何以支？又比来主将与军伍移易不定，人马强弱配属未均。今泾原正兵五万，弓箭手二万，鄜延正兵不减六七万，若能预为团结，明定节制，迭为应援，以逸待劳，则乌合饥馁之众，岂能窥我浅深乎？请下韩琦范仲淹分按逐路，以马步军八千已上至万人择才位兼高者为总领，其下分为三将，一为前锋一为策前锋一为后阵，每将以使臣中佐三两人分屯要害之地，敌小入则一将出，大入则大将出。昨延州之败，盖由诸将自守，不相应援。宜令边臣定法，敌寇某所则某将为先锋、某将出某所为奇兵、某将出某所为声援、某城砦相近出敢战死士、某所设覆，都同巡检则各扼要害。又令邻路取某路出应，仍潜用旗帜为号。昨刘平救廷州，前锋陷贼者已二千骑，平犹不知；赵瑜步马军间道先进，而赵振与王逵趋塞门至高头，平路白马报敌张青盖驻山东，振麾兵掩袭，乃瑜也。臣在山外策应，未尝用本指挥旗号，自以五行支干别为引旗。若甲子日本军相遇，则先见者张青旗，后见者以绯旗应之，此是干相生，其干相克及支相生克亦如之。盖兵马出入，昼则百步之外不能相知，若不预为之号，必误军事。国家承平日久，失于训练，今每指挥艺精者不过百余人，余皆瘦弱不可用。且官军所恃者，步军与强弩尔。臣知渭州日，见广勇军彍弩者三百五十人，引一石二斗者仅百人，余仅及七八斗，正欲阅习时易为力尔。臣以跳镫弩试，皆不能张，阅习十余日，裁得百余人。又教以小坐法，亦十余日，又教以带甲小坐法，五十余日始能服熟。若安前弊以应新敌，安有胜理？又兵官务张边事以媒进邀赏，刘平之败，正繇贪功轻进，镇戎军最近贼境，每报贼骑至，不问多寡，凡主兵者皆出，至边壕则贼已去矣。盖权均势埒，各不相下，若不出，则恐得怯懦之罪。且诸路骑兵不能驰险，计其刍粟，一马之费，可养步军五人。马高不及格，宜悉还坊监，止留十之三，余以步兵代之。又比来禁卫队长，繇年劳换前班者，或为诸司使副，白丁试武技，亦命以官，而诸路弓箭手生长边陲，父祖效命，累世捍贼，乃无进擢之路，何以激劝边民？窃闻大帅议五路进师，自用兵以来屡出无功，若一旦深入，臣切以为未可也。山界部州城砦距边止二三里，夏兵器甲虽精利，其战斗不及山界部族，而财粮又尽出山界。若十月后令诸将分番出界，使夏人不得耕牧，然后出步兵，负十日粮，人日给米一升，马日给粟四升、草五分，贼界有草地，以半资放牧，亦可减挽运之半。王师既行，使唃厮啰及九姓回纥分制其后，必荡覆巢穴。初，元请乘驿入对，诏令手疏上之，后多施用。又奏边政失宜者十事，言：王师每出不利，岂非节制不立、号令不明、训练不至、器械不精？或中敌诡计，或自我贪功，或前后左右自不相救，或进退出入未知其便，或兵多而不能用，或兵少而不能避，或为持权者所逼，或因懦将所牵，或人马困饥而不能奋，或山川险阻而不能通。此皆将不知兵之弊也。未闻深究致败之由而为之措置，徒益兵马，未见胜术。一也；去春敌至延州，诸路发援兵，而河东、秦凤各逾千里，泾原、环庆不减十程。去秋贼出镇戎，远自鄜延发兵，千里远斗，锐气已衰，如贼已退，乃是空劳师旅。异时更寇别路，必又如此，是谓不战而自弊。二也；今鄜延副都总管许怀德兼管勾环庆军马，环庆副总管王仲宝复兼鄜延，其泾原、秦凤总管等亦兼邻路，虽令互相策应，然环州至延州十四五驿，径赴亦不下十驿；泾原至秦凤千里，若发兵互援，而山路险恶，人马之力已竭。三也；四路军马各不下五六万，朝廷罄力供亿，而边臣但言兵少，每路欲更增十万人，夫兵无节制一弊，无奇正二弊，无应援三弊，士将不一四弊，兵分势弱五弊。有此五弊，虽百万亦无益于事。四也；古之教习，须三年而后成，今之用兵已三年矣，将帅之材孰贤孰愚，攻守之术孰得孰失，累年败衄，而居边要者未知何谋。使更数年未罢兵，国用民力何以克堪。若因之以饥馑，加之以他寇，则安危之策，未知如何。五也；今言边事者甚众，朝廷或即奏可，或再详究以闻，或付有司。前条方行，后令即变，胥史有钞录之劳，官吏无商略之暇，边防军政一无定制。六也；夏竦、陈执中皆朝廷大臣，凡有边事，当付之不疑。今但主文书、守诏令，每有宣命，则翻录行下；如诸处申禀，则令候朝旨。如是则何必以大臣主事？七也；前河北用兵，减冗官以省费，今陕西日以增员，如制置青白盐使副、招抚蕃部使臣十余员，所占兵士千余人，请给岁约万缗。复有都大提举马铺器甲之类，诸州并募克敌、致胜、保捷、广锐、宣毅等兵，久未曾团结训练，但费军廪，无益边备。八也；今军有手艺者，管兵之官，每一指挥抽占三之一。如延州诸将不出，即有兵二万，除五千守城之外，其余止一万五千。若有警急，三日内不能团集，况四十里外便是敌境，一有奔突，何以备之？九也；陕西教集乡兵共十余万人，市井无赖，名挂尺籍，岂无奸盗杂于其中？苟无措置，他日为患不细。十也。既而复请面陈利害，不报。观此二疏，宋之朝议，宋之兵将，靡乱纷纠如在目前。其不能制元昊也固宜。夫元昊地小兵寡，而以种世衡之计，遂杀野利兄弟，则其智略亦未必大过人，乃宋人无具，坐恣横逆深，可叹哉！
　　张元谋击琉璃堡，使媟伏敌砦旁草中，见老羌方炙羊髀占吉凶，惊曰：明当有急兵，且趋避之。众笑曰：漠儿皆藏头膝间何敢。元知无备，夜引兵袭击大破之，夏人弃堡去。吁，宋人为小丑所轻笑如此，闻之能无汗颜乎。
　　元昊反，时一时材勇之士未见有出狄武裹右者。为人慎密寡言，其计事必审中机会而后发，行师正部伍、明赏罚，与士卒同饥寒劳苦，虽敌猝犯无一士敢后先者。尤喜推功与将佐。始与孙沔破侬智高，谋一出己，贼既平，经营余事悉以诿沔，退若不用意者。沔始叹其勇，既而服其为人，自以为不如也。贼尸有衣金龙衣者，众谓智高已死，欲以上闻，武襄曰：安知非诈耶？宁失智高，不敢诬朝廷以贪功也。始交趾愿出兵助讨智高，余靖言其可信，具万人粮于邕钦待之，诏以缗钱三万赐交趾为兵费，许贼平厚赏之。武襄既至，檄余靖无通使假兵，上奏曰：李德政赴援非其情实，且假兵于外以除内寇，非我利也。以一智高而横蹂二广，力不能讨，乃假兵蛮夷；蛮夷贪得忘义，因而启乱，何以御之？请罢交趾助兵。从之。真大将材也！使西事专委此一人，而以如张玉、种世衡、张元者为之偏禆，元昊可计日而平也。乃宋不能格外用人，而徒倚办于庞籍、范仲淹、韩琦诸文臣，何能制敌之死命哉！
　　狄武襄之讨侬智高也，未至广西，钤辖陈曙辄以步兵八千犯贼，溃于昆仑关，殿直袁用等皆遁。武襄曰：令之不齐，兵所以败。晨会诸将堂上，揖曙起，并召用等三十人，按以败亡状驱出军门斩之。孙沔、余靖相顾愕眙，诸将股栗。盖宋以文弱为习，赏罚悠柔，将卒怠玩，何以制胜？武襄此一着，已得平贼之本矣。
　　王德用狄青之流也，在元昊反时，名位尚未大着。德用则赫然有闻矣，乃自请讨之，而朝廷不许，何也？
　　夏国主秉常被篡，滕甫言：继迁死时李氏几不立矣，当时大臣不能分建诸豪，乃以全地王之，至今为患。今秉常失位，诸将争权，天以此遗升下，若再失此时，悔将无及。请择一贤将，假以重权，使经营分裂之，可不劳而定也。神宗奇其策，然不果用，何哉！
　　郭谘上平燕议曰：契丹之地，自瓦桥至古北口，地狭民少，自古北口至中原属奚契丹，自中原至庆州，道旁才七百余家。盖契丹疆土虽广，人马至少，傥或南牧，必率高丽渤海黑水女直室韦等国。其来既远，其粮匮乏，臣闻以近待远、以佚待劳、以饱待饥，用兵之善计。又闻得敌自至者胜，先据便地者佚。以臣所见，请举庆历之策，合众水于溏泊之北界以限戎马，然后以景德故事，顿兵自守，步卒十二万、骑卒三万、强壮三万，岁计粮饷百八十三万六千斛；又傍河郡邑可水运以给保州，然后以拒马车三千、陷马枪千五百、独辕弩三万，分选五将，臣可以备其一，来则战去则勿追，幽州粮储既少，敌不可久留。不半年间，当遁沙漠。则进兵断古北口砦松亭关，传檄幽蓟，燕南自定。且彼之所恃者惟马而已，但能多方致力，使马不获伸用，则敌可破，幽燕可取。仁宗壮其言而不能用。夫宋以天下之全力而制一隅之契丹，苟使强将劲兵各剳边要，练卒裕粮，用车为营，方轨徐进，得地守地，得城守城。彼兵寡财少，日不得暇，其何以支？不数年间直抵沙漠，易易耳！乃宋人视之如猛虎毒蛇，不可向迩；不则欲决胜负于一朝，真不知兵者也。
　　辽使萧禧来议疆事，神宗诏问羣臣。韩琦上言：近来朝廷举事，似不以大敌为恤。彼见形生疑，必谓我有复燕之意，故引先发制人之说，造为衅端，所以致疑。其事有七：招高丽朝贡，契丹必谓将以图我，一也；攻吐蕃之地建熙河，契丹必谓行将及我，二也；植榆柳于西山，制其蕃骑，三也；创团保甲，四也；筑河北城池，五也；置都作院，颁弓矢新式，大作战车，六也；置河北三十七将，七也。臣谓如将官之类，宜因而罢之，以释其疑。噫，荆公此数举，颇强人意，而魏公乃欲罢之耶？盖鳃鳃焉惟惧辽之败盟而已矣。夫辽使之来也，宜告之曰：论疆界非汝之利也，若正封疆，燕云十六州，古岂汝有哉！辽人特故造事端以震宋人耳。宋能自强，彼必不敢败盟也。如其败盟，我之训甲练兵何为者？正当声罪以讨，恢复先王疆宇，何为罢我制敌之策而求释其疑耶？每阅靖康时朝臣谓用李纲非金所喜，因罢李纲以谢金人，辄叹宋人恐惧颠倒至于如此！奈何如魏公者，乃已先有此种识见矣，又何怪于李邦彦之流乎！然荆公卒割东西七百里与辽，盖亦不免于震惧矣，使神宗安所倚赖哉？
　　辽之视宋小矣，夏益小矣。当日情事，譬如防风与侏儒持，防风畏动，侏儒好动，防风遂不胜其扰而自困耳。若使防风与侏儒一拳一脚，或后或先，不失节奏，则侏儒奉头抱腹号呼不暇矣，尚敢倔强哉。然辽之于宋，亦非好动也，但以动吓之，而宋人遂倒矣。异哉！
　　寇准劝幸澶渊之策，所谓相席行令也。使在汉唐，一将之任耳，安事天子自出哉？
　　神宗锐然有为，积财练兵，意在刷耻。一时才略之士，若熊本、萧注、陶弼、林广、王韶等，皆卓然立功戎间。但宋朝一代气习安于柔靡，羣臣异同，动多掣肘，故功业远逊汉唐耳。元佑初司马光无故欲弃河湟，幸赖孙路言而止，后卒用苏辙议，而不听游师雄之言，弃兰州米脂等五砦。宋人之偏激怯弱，不知远略，乃如此哉！今天下如川广云贵，朝廷不惟不享其赋入，而且有屯兵助饷之费。然使忽然弃之，则自生变故矣，乌乎可哉？
　　沈括笔谈云：范文正尝言，史称诸葛亮能用度外人，用人者莫不欲尽天下之才，常患近己之好恶而不自知也。能用度外人，然后能周大事。诚哉是言。
　　神宗以陈升之平章事，谓司马光曰：近相升之，外议如何？对曰：闽人狡猃，楚人轻易。今二相皆闽人，二参政皆楚人，必将援引乡里之士充塞朝廷，风俗何以更得醇厚？邵雍在天津桥闻杜鹃声，曰：天下治，地气自北而南；乱，地气自南而北。此后南人作相，天下多事矣。宋有南人不可为相之论，明有浙不入户、闽不入相之规。夫天之生才，何地蔑有？用人者本不必以南北拘，但北方风气刚劲，人常厚重；南方风气柔弱，俗易轻靡，其大概也。考廿一史，三代而上，南方不入中国版图无论已；汉唐时，宏功伟业多出北方来。自神宗以前，天下治平，大任十九北人。明太祖仁宗注意北人，杨东里、王忠肃亦皆言北人可倚赖。古人谅有所见，而岂皆偏哉。
　　金以孤军入汴，种师道请迟西师之至，待其惰归歼诸河上。李纲误听姚平仲之言，以为怯缓，使平仲斫营而败，金人长驱上党。种师中上言黏罕已至泽州，臣欲由邢相间捷出上党，捣其不意，当可以逞。朝廷疑而不用。后黏罕至太原，悉破诸县为琐城法困之，避暑云中，许翰误信觇者之言，以为将遁，责师中逗挠，遂进战而败。李许岂有心误国者，但以逢掖不知兵，动失机宜，国事以败。可叹也哉！
　　苏轼上议曰：性命之说自子贡不得闻，而今之学者耻不言性命。读其文，浩然无当而不可穷观。其貌超然无着而不可挹。此亦切中当时谈学者之病。
　　陆佃受经于王安石，及安石行新法，数谏诤之，不肯依阿。至哲宗时，修神宗实录，数与范祖禹、黄庭坚争辨，大要多是安石。庭坚曰：如公言，盖佞史也。佃曰：尽用君意，岂非谤书乎？观此，则何怪乎蔡卞之请重行刊定也。
　　宋自元佑而后，分党攻激此进彼退，迭改史文。则宋史固难以尽信矣。
　　元佑二年召彭汝砺为起居舍人，时相问新旧之政，对曰：政无彼此，一于是而已。今所更，大者取士及差役法，而士民皆病，未见其可。盖司马光德厚而才短，志诚而识闇，不能以虚明行之，所以卒互激递变而靡定也。
　　宋史记载甚滥，文章甚冗，论断亦无见解，非大删修不可成书也。
　　靖康敌退之后，吴敏等秉政，有八不管之谣云：不管太原，却管太学；不管防秋，却管春秋；不管炮石，却管安石；不管肃王，却管舒王；不管燕山，却管聂山；不管河界，却管举人免解；不管河东，却管陈东；不管二太子，却管立太子。腐儒之误国，为天下所传笑如此！
　　方腊将反，召其众谓曰：吾等起事，旬日之间万众可集，守臣闻之，固将招徕商议，未必申奏。延滞一两月，江南列郡可一鼓而下也。朝廷得报，亦未必决策发兵，迁延集议，调集兵食，非半年不可。是我起兵己首尾期月矣。二敌闻之，亦将乘机而入。我但画江而守，轻徭薄赋以宽民力，十年之间，终当混一矣。呜呼，郡县无权，簿书繁密，往来迟滞，为奸盗所窥伺如此。治天下者尚不知变计哉！
　　高宗初立，李纲请命张所为河北招抚使，傅亮为河东经略副使，有能全州复郡者如唐方镇，使自为守以保中原。又言巡幸之所，关中为上，襄阳次之，建康为下。又请暂驻南阳，乃还汴都。及高宗不用而南，又请于淮之东西及荆襄置三大帅以临之，皆石画也。高宗愚弱，动辄不用。可慨也哉！
　　岳飞命牛臬及王贵、董先、杨再兴、孟邦杰、李宝筹经略东西京、汝邹颖陈曹光蔡诸郡，又遣梁兴渡河，纠合忠义社，取河东北州县。未几李宝捷于曹州捷于宛亭捷于渤海庙，董先姚政捷于颖昌，刘政捷于中牟，张宪复颖昌淮宁府，王贵之将杨成复郑州，张应韩清复西京，牛皋及傅选捷于京西捷于黄河上，孟邦杰复永安军，其将杨遇复南城军，又与刘政捷于西京，梁兴会大行忠义及两河豪杰赵云李进董荣牛显张峪等，破金人于垣曲，又捷于沁水，追至孟州之邵原，金张太保成太保等以所部降。又破金高太尉兵于济源，乔握坚复赵州，李兴捷于河南府捷于永安军，梁兴在河北取淮卫二州，大破兀朮军，断山东河北金帛马纲之路，金人大扰。呜呼，燕云唾手可取矣，以奸臣败之，可恨也哉。
　　李迨具奏曰：臣尝考刘晏传，是时天下岁入缗钱千二百万，而管榷居其半。今四川榷盐榷酒岁入一千九十一万，过于晏所榷多矣。诸窠名钱已三倍刘晏岁入之数，彼以一千二百万赡中原之军而有余。今以三千六百万贯赡川陕一军而不足；又如折估及正色米一项通计二百六十五万石，止以绍兴六年朝廷取会官兵数计六万八千四百四十九人，决无一年用二百六十五万石米之理。数内官员一万一千七员，军兵五万七百四十九人，官员之数比军兵之数约计六分之一，军兵请给钱比官员，请给不及十分之一。是宂滥在官不在兵也。夫后世官宂权分、坐糜廪禄，凡职皆然，不独兵官也。至有明知其弊而恐庸才候选之人怨望，遂不敢议裁，何为也哉！
　　邓肃言外夷之巧在文书简，简故速。中国之患在文书繁，繁故迟。呜呼，此宋明之所以削也。
　　虞允文为相，籍人才为三等，有所见闻即记之，号材馆录。真宰相事也。
　　辛弃疾有宋一代奇伟之士也。何物王蔺沮其功业？然其初乃历城人，为耿京掌书记。耿京者，金主亮死，中原豪杰并起，聚兵山东，称天平节度使，节制山东河北忠义军马者也。宋时中原豪杰之大起也有三：宋始南渡一也，金主亮死二也，元人困金三也。此种人不惟忠义懔然，其才略必皆有大过人者。宋室君臣不能接济，胥以沦亡，宋之负中原豪杰甚矣！
　　宋末襄阳人有张惟孝者，襄乱后卜居江陵，至沙市，众舟大集不可涉，顷有峩冠张盖、从者数十，则宣抚姚希得之弟也，令曰：敢有争岸者投水中。惟孝睥倪良久，提剑驱左右而出，举白旗以麾令众船登岸，毋敢乱次。干官锺蜚英见而异之，以告唐舜甲，舜甲曰：吾故人也。具言惟孝生平。蜚英谓曰：今日正我辈趋事赴功之秋。惟孝不答。又叩之，则曰：朝廷负人。明日蜚英道希得罗致之，宴仲宣楼，蜚英酒酣，曰：有国而后有家，天下如此，将安归乎！惟孝跃然曰：从公所命！乃请空名帖三十以还。逾旬与三十骑俱拥甲士五千至，旗帜鲜明，部伍严肃，上至公安下及墨山，游踏相继。希得大喜，请所统姓名，惟孝曰：朝廷负人，福难祸易，聊为君侯纾一时之难，姓名不可得也。时鼎澧五州危甚，于是击鼓耀兵，不数日众至万人，数战俱捷，江上平。制使吕文德招之，不就而遁，物色之不可得。或云已趋淮甸，后不知所终。如此奇人，千载下闻之，令人悲歌叹想。宋以小朝廷不能用之，惜哉！
　　余玠言：今世冑之彦、场屋之士、田里之豪，一或即戎，即指之为粗人，斥之为哙伍。愿陛下视文武之士为一，勿令偏有所重。偏必至于激，文武交激非国之福。
　　宋明气习皆如此，欲不孱而亡得乎！朱子曰：去同甫事功始可入道。范希文曰：名教中自有乐地，何事于兵？呜呼，天下气习之靡，谁实倡之哉！
　　衡州有灵祠，吏民夙所畏事。胡颖至彻之，作来谂堂奉母居之。尝语道州教授杨允恭曰：吾夜必瞑坐此室察影响，咸无有。允恭曰：以为无则无矣。从而察之，则是又疑其有也。颖甚善其言。真最上理也。
　　朱熹尝谓，圣贤道统之传散在方册，圣经之旨不明，而道统之传始晦。于是竭力著书。夫谓圣贤之道寄于经书，未尝不是，然遂以注经为得道统，则叶公之画龙也。曷不观圣门之言道传，一则曰文不在兹乎，一则曰文武之道在人，贤者识大，不贤者识小。俱指礼乐法度而言乎。曷不竭力于此求之。
　　陈淳往见朱熹，陈其所得。熹曰：如今所学已见本原，所阙者下学之功耳。是上达而后下学也，毋乃非圣人之学教耶？
　　陈亮盖世奇才也，中兴诸论，字字石画。乃不惟举朝迂儒以为狂怪，天亦促其年。宋之日颓，岂气数使然耶？
　　江南初平，汰李氏时所度僧十减六七。胡旦曰：彼无田卢可归，将聚而为盗。悉黥为兵。亦一策也。
　　石介尝患文章之弊，佛老为蠹。着怪说中国论，言去此三者，乃可以有为。卓识哉！
　　尹源在仁宗时作唐说及叙兵十篇上之。其唐说略云：弱唐者诸侯也，既弱而久不亡者，诸侯维之也。其叙兵略云：唐自中世以来，凡有征伐，皆假诸侯外兵以集事，朝廷所出禁军，不过为声援而已。故所至有功。今患藩镇之强，兵俱萃于京师，虽滨塞大郡，籍兵不踰数千。每岁防秋，则戍以禁兵，将帅任轻而事分，军事往往中御。此可施于无事时，苟外入侵轶，未必能取胜也。何则？兵主于外则勇，主于内则骄。勇生于劳，骄生于逸。故唐失于诸侯之不治，非失于外兵之强，故有骄将，罕有骄兵。今失于将太轻，而外兵不足以应敌。内兵鲜得其用，故有骄兵，不闻有骄将。宜稍革旧制，大募豪勇，益外兵以备战，使内兵为声援，重边将之任，使得专一方之事。斯获近利而亡后患。此言切中当时之弊。夫京师兵重，固强干弱枝之意，然有事必发京军，远则不及，数则自惫，岂善策哉？而况以轻将而驭骄兵，安能奏指臂之功耶？
　　李全张林等南归，山东已为宋有。大豪杰干旋之，中原可图也，乃以庸才如贾涉许国者驾驭之，乌能制虎狼之命哉？徒招乱耳。

阅史郄视卷四 蠡县李塨着
　　辽太祖选三万骑以攻幽州，后述律氏指帐前树曰：无皮可以生乎？太祖曰：不可。述律氏曰：幽州之有土有民，亦犹是耳。吾以三千骑掠其四野，不过数年困而归我矣。夫三代之师诛暴而安民，即汉唐宋之兴，亦争城争野兵相杀戮耳，断不肯杀民也。而辽人乃建此策，不仁哉。然使如周之封建、汉之重郡县，处处皆兵，人人习战，则此策亦安能行哉？孟子曰仁者无敌，盖必仁者而始无术以敌之也。
　　辽累世子孙自相屠戮，金太宗子孙为海陵所杀无噍类，阿鲁补以罪杀挞懒，以逆图被杀，及其二子。兀朮子孙亦为海陵所诛。干离不二子京文以谋反诛，黏罕孙秉德共海陵弒熙宗，后海陵忌而杀之，遂尽杀黏罕子孙三十余人。皆所谓以杀启杀也。开国君臣，何为而不行仁耶。
　　金南渡后，至以二十五人为谋克，四谋克为猛安，除旗鼓司火头五人，任战者只十八人，不足成队伍，但务存其名而已。每下令签军民家丁男，或尽取无遗，号泣盈于道路。又尽籍山东河间大名猛安人为兵，老弱城守，壮者捍御。贞佑时，任子为监当者赴吏部选，宰执命取为监军官。元光末，备潼关黄河，又签军，自见居官外，无文武大小职事官皆充军，愤愠哀号卒不能行。嗟乎，弊之溃乱至此，得不亡哉。
　　金史曰：金初入中夏，民多流亡，土多旷闲，遗黎惴惴，何求不获。纵不能复井地沟洫之制，若用唐之永业口分以制民产，仿其租庸调之法以足国计，何至百年之内弊政纷纭、度支日匮乎？此言甚善。予尝谓，颜习斋先生曰：井田必于开创行之，盖谓斯也。
　　金刷官田与女直，其实皆民田也。如城燕子城之类，乃秦汉以来名称民业之不计其年矣，尽指以为官田而夺之，可哉？
　　种师道曰：女直不知兵，岂有孤军千里深入而能善其归者？岂知郭药师降金而从宗望南侵也，尽以宋事虚实告之，能逆测其不竞也乎。呜呼，宋以堂堂天下，为叛臣所料如此，一时君臣士大夫，千载而下有愧颜矣。
　　自古成功之士，史但记其得耳，其失多不载。如吴玠吴璘等败衂，不见于宋史者，金史书之。兀朮等败衂，不见于金史者，宋史书之。使非互考，安得而知之哉？然一胜一负兵家之常，为将终身，亦难以处处皆胜也。但当论其成耳。
　　宣宗迁汴，言者谓河朔受兵，群盗并起，宜严河禁以备不虞，凡自北来而无公凭者勿听渡。时河朔汾晋凶荒饥甚，又禁河南粟麦不许渡河，以至山东燕晋万里榛莽，真斯民之阨运也哉！
　　钱牧斋向言曰：金南渡之后，为宰执者上下同风，以苟安目前为乐。每北兵压境，君臣相对泣下，已而敌少退解严，则大张具会饮黄阁中矣。议事至危处，辄罢散曰：俟再议。已而复然。用人必择无锋铓、软熟易制者，曰：恐生事。正人君子多不得用，虽用亦未久而遽退。近侍谄谀成风，每奏四方灾异、民间病苦，必相谓曰：恐圣主心困。有人曰：今日恐心困，后日大心困矣。临时不肯分明可否，相习低言缓语互推让，号养相体。宣宗尝责丞相仆散七斤：近来朝廷纪纲安在。七斤退谓郎官：上问纪纲安在，汝等自来，何曾使纪纲见我。因循苟且，竟至亡国。呜呼，金源之君臣崛起海上，灭辽破宋，如毒火之燎原；及其衰也，乃化而为弱主谀臣，低眉拱手，坐而待其覆亡矣。噫！
　　钱牧斋向言曰：元人进金史表曰：劲卒捣居庸关，北拊其背；大军出紫荆口，南陇其吭，此燕都防患之明验也。梁干德二年，晋主李存勖命周德威出飞狐，与赵将王德明、义武将程岩会于易水，围涿州降之，进克瓦桥关，拔顺蓟州，命李嗣源攻山后武儒，诸州皆下之。德威逼幽州，拔平营瀛郑州，遂入燕，执刘守光父子以归。此出紫荆攻燕之一也。紫荆关北口浮图峪为飞狐之地，晋都太原，故由紫荆出师，与真定定州之军会于易水，既取山后及燕东西诸州，则燕京势孤不能立矣。同光三年，阿保机入寇，败周德威兵于新州，西出居庸关，围幽州，唐主遣李嗣源救之，辽人遁走。宣和四年，金主分道进兵，至居庸关，厓石自崩，戍卒多压死。阿骨打入燕，辽太后自古北趋天德，此出居庸关攻燕之二也。嘉定四年，蒙古铁木真攻克宣府，至怀来，金兵保居庸，不能入，乃留兵拒守，而自以大兵趋紫荆口，败金兵于五回岭，拔易涿二州，分命遮别将兵反自南，攻居庸破之，出古北，与外兵合，蒙古主留兵屯燕城北，乃分军为三，右军循太行，而南破保州中山邢洺磁相卫辉怀孟诸郡，径抵黄河，大掠于平阳太原之间；左军遵海而东，破滦蓟，大掠于辽西之地；蒙古主自将中军，与子拖雷破雄鄚清沧景献河间滨棣济南诸郡。此出紫荆攻燕之三也。宣德即宣府紫荆旁口，今五虎岭郎五回岭，元人败金兵之处。西北之山，东起医无闾，西接太行，其为要害之关，曰紫荆、居庸、倒马。居庸岩险易守，倒马去燕稍远，紫荆则夷于居庸而近于倒马。金人知守居庸不知阨紫荆，非失计耶？元之分军也，河北山西山东皆被兵，数千里之间杀僇殆尽，金帛子女畜产皆席卷去，长淮以北惟真定太名与山东青兖以南尚存，燕都终不下。责犒师以和出居庸，取所虏子女数十万坑之而去。金乘间迁汴元，复围燕都，又不下。明年乃破燕。元兵初抵燕京，乃守而不攻，三道抄寇者，非直贪利，盖以孤燕也诸郡不守，燕不攻自破，即辽人剥树皮之策也。呜呼惨哉！
　　元之信异端也，帝师天师倍极尊崇，至文宗立皇后，诏天下受佛戒于帝师，且詈僧者截其舌、殴僧者断其腕，事佛之谨如此。而揭竿称首者，则白莲会，烧香惑众，言弥勒下生之韩山童也。至芝麻李等，亦以烧香聚众而起，佛之福利安在哉？
　　元法攻城邑以矢石相加者，城下尽屠之。其攻燕也，三道杀掠，复杀所掠去数十万人于居庸关下。使非有耶律楚材之言，则真将悉杀汉人、空其地以牧马乎！世祖既平中原，黩武嗜杀，终无穷极，岂天心之不仁耶，抑中原之恶积贯盈而假手于元耶？
　　元世祖嗜杀黩货、谤圣轻儒、崇佛道、任奸回，秽政种种，史多讳而不书。盖佞史也，王祎等漫无订正，何以示信于后哉？
　　宪宗在蜀，郝经上议曰：国家开统以来垂五十年，一之以兵。遗黎残姓，游气惊魂，虔刘劘荡，殆欲歼尽。自古用兵未有如是之久且多也。嗟乎，汉五年而成帝业，唐六年而平四海。元自起兵以至灭宋，七十余年，无日不肆屠杀，惨哉！此时之乾坤气象奚似耶？郝经曰：并力一向，争地之术也；诸道并进，取国之术也。可谓知兵者矣。
　　元世祖总统东师，有得宋国奏议以献。其言谨边防守卫，要凡七道。下诸将议，郝经献议曰：彼之素论，谓有荆襄则可以保淮甸，有淮甸则可以保江南。先是我有荆襄有淮甸，上流皆自失之，今当先荆后淮、先淮后江，从彼所保以为吾攻，命一军出襄邓直渡汉水，造舟为梁，水陆济师，以轻兵缀襄阳，绝其粮路；重兵皆趋汉阳，出其不意以伺江隙。不然，则重兵临襄阳，轻兵捷出穿彻均房，远叩归峡，以应西师，如交广施黔选锋透出，夔门不守，大势顺流，即并兵大出，摧拉荆郢，横溃湘潭，以成犄角。一军出寿春，乘其锐气并取荆山，驾淮为梁，以通南北；轻兵抄寿春，而重兵支布锺离合肥之间，掇拾湖滦，夺取关隘，据濡须，塞皖口，南入舒和，西及于蕲黄，徜徉恣肆，以觇江口。乌江釆石广布戍逻，侦江渡之险易，测备御之疏密，徐为之谋，而后进师。所谓溃两淮之腹心，抉长江之襟带也。一军出维扬，连楚蟠互，蹈跨长淮，邻我强对；通泰海门，扬子江面，密彼京畿，必皆备御坚厚，当以重兵临维扬，合为长围，示以必取，而以轻兵出须泰，直塞海门瓜步全山柴墟河口，游骑上下，迟以岁月，以观其变。是所谓图缓持久之势也。三道并出，东西连衡，殿下或处一军为之节制，如是则未来之势变可弭，已然之失可救也。其后南下多用经策，此后世守江攻江者之大榜样也。然宋之奏议不能密秘，为敌国所得，遂倒其柄而击之，亦后车之鉴哉！
　　元漕东西以供燕京，运河溢涩，转输靡费。用朱清张瑄议，建海漕，初年四万六千余石，后乃至三百万。终元之世赖之。至正之季，征海运于江湖，张士诚输粟，方谷真具舟，输十一万石于京师，岁以为常。其后淛运不至，陈有定自闽输数十万，京师民始再活。明初海陆兼运，既而浚元会通河，遂罢海运。万历中，运河渐梗，王宗沐建议曰：唐都秦，右据岷凉，左通陕渭，有险则天宝兴元乘其便，无水则会昌大中受其贫。宋都梁，背负大河，面接淮泗，有水则景德元佑享其全，无险则宣和靖康受其病。国家都燕，北有居庸、医无闾以为城，南有大海以为池，天造地设，山环水卫，而自塞其利者，何也？都燕之受海，犹凭左臂从腋下取物也。置海漕而专力于河，一夫大呼，万橹皆停。腰脊咽喉之譬，先臣邱浚之谆复者，不可不虑也。富人之造宅也，旁启门焉，中堂有客，则肴核可自旁入也。忧河之梗而又难于通海，则计将安出哉？
　　说郛云：古今户口登耗不同，大抵易代之初常耗，而承平日久则豋。禹分九州岛时，民户［册府元龟户字作口］一千三百五十五万三千九百二十三，民口三千九百二十二万［册府元龟无此句］。周公相成王时，民户［册府元龟户字作口］一千三百七十一［册府元龟无一字］万四千九百二十三［册府元龟作三十二］，民口四千九百二十三万二千一百五十一［册府元龟无此句］。春秋时民口一千一百八十四万七千［七千册府元龟作一千九百三十三人］，汉平帝时［册府元龟作元帝］民户一千二百二十三万三千六十二［册府元龟无六十二三字］，民口五千［五千册府元龟作一千］九百五十九万四千九百七十八，此汉之极盛也。光武之兴，民户四百二十七万九千［册府元龟无九千二字］六百三十四，民口二千一百万七千八百二十，桓帝时民户一千六百七十万［七十册府元龟作七万七千］九百六，民口五千六万［六万册府元龟作六百四十八万］六千八百五十六。至三国鼎立之时，通计户一百四十七万三千四百三十三，口七百六十七万二千八百八十一。晋武平吴，天下户［册府元龟多二千二字］二百四十五万九千八百四十，口一千六百一十六万三千八百六十三。至隋大业中，户八百九十万七千五百三十六，口四千六百一万九千九百［册府元龟无九百二字］五十六。至府永徽中，户三百八十万，天宝中户八百九十一万四千七百九［册府元龟作户八百三十四万八千三百九十五］，口五千二百九十一万九千三百九［册府元龟作口四千五七十二］，此唐之极盛也。至大历中，户纔一百三十万，此古今最耗者。宋太祖定天下，户三百九万五百四。至真宗时，户七百四十一万七千五百七［宋史真宗大中祥符七年户九百五万五千七百二十九］，口一千六百二十八万二百五十四［宋史作二千一百九十七万六千九百六十五］。神宗时户一千七百二十一万一千七百一十三，口二千四百九十六万九千三百。徽宗宣和中，户二千八十八万二千二百五十八，口四千六百七十三万四千七百八十四，此宋之极盛也。元混一之初，户一千三百一十九万六千二百六，口五千八百八十三万四千七百一十一。至其末年，口五千九百八十四万八千九百六十四，此元之极盛也。明自洪武至嘉靖中，户九百三十五万一千九百七，口五千八百五十五万七千七百三十八，亦可谓盛矣。然明制军匠等户不分析，民户之入籍者十漏五六。不知汉唐时又何如也。张文升曰：通观历代，虽处极盛，口不满六千万，以下农夫计之不过千万家耳。而天下之田以方里而九顷计之，千里即九百万顷矣，纵除山川城邑，约可得五百万顷。禹贡云天下之为千里者九，何分田制禄之不可行乎？然今天下常苦人多而田少者，必荒芜者多也。独不观之雍豫齐蜀乎？可慨也夫！但历代户口之数未必甚清，呜呼，安得天下之户口土田真清册而筹之也！
　　史记一代政事之治乱、人才之消长，为后世鉴耳。廿一史之无关系而可削者甚多，至宋以后更为繁杂。如元史志表列传，琐卑宂滥，何其漫无所裁耶？圣人删诗书，而况后世之文与事哉？可删者多矣。

阅史郄视绩一卷 蠡县李塨着
　　明太祖谓羣臣曰：朕渡江以来，观群雄所谓非淫即贪，奢侈者溺，剽贼者鬬，朕始有救民之心。当时张士诚恃财，陈友谅恃兵，朕独无恃，恃不杀人、布信义、守勤俭而已，又恃卿等同心共济。其时二寇相持，人有言士诚切近，劝朕先击之，击友谅，士诚必乘后。朕谓友谅剽而轻，士诚狡而懦，击友谅，士诚必不能援；击士诚，友谅空国来矣。此朕所以取二寇之先后也。二寇既除，或劝朕荡平羣盗，乃取元都，或欲直趋元都，兼取陇蜀，皆未合朕意。夫先声既震，幽蓟自倾，朕所以命卿等先取山东，次及河洛，且朕亲至大梁，止潼关之兵者，张思道、李思齐、扩廓帖木儿三人，皆百战之余，未必遽降，是以出不意，反旆北行。元都既举，然后西征，张李望绝势穷，以故不劳而克，然扩廓帖木儿犹能力战相拒。向令未平元都，先与角力，彼人望未绝，胜负未可知矣。明祖料敌之明如此，而能禁杀掠、用贤才，此所以布衣崛起，直继汉高而称英主也！
　　太祖谕诸将校曰：朕昔下金华，有馆卒能言元时点兵事，使者问其主将曰：兵有乎，皆安在？将举佩囊片纸，指名曰：在此矣。及天下乱，以农夫市人战，汝等娱乐不练士，有急安使？元兵最强，而将亡时乃亦如此。有国家者练兵可不急哉？
　　太祖御制资世通训曰：士不识时务者，听世俗之谀誉，咬文嚼字以妨后学，询及行事，茫然矣。徒高谈而阔论，若是则君安用之？夫太祖之论士是矣，乃卒以帖括取士，非咬文嚼字而何？何乃自背其言也。
　　岢岚州学正吴从权、山阴教谕张恒以给繇见，上问民间所苦，皆对曰：不知也，而非职事。上曰：学官即勤教，岂有不与人接者？朔望休暇、四时节序、朋友往来，民情世务当亦谈及，夫其所学皆圣贤之道，固将用之，君虽不问犹且陈焉，概云不知，何者为教，何以用之？将来其窜之极边，榜谕于天下。考自洪武二年令天下皆立学，学者专治一经，以礼乐射御书数设科分教。夫六艺之学正在民情世务用功，非仅习其文也。吴张二人概云不知，其见罪也宜哉。但太祖言朔望节序、民情世务，亦当谈及。是终以诵读为正学、而经济为兼学也，亦明昧参半矣。盖太祖本可与言圣贤之学，但为前人词章所溷，而当时无明圣道之儒者以告之，所以志兴实学而不能就，遂使一代学教终不出文墨故辙也。可概也夫！
　　太祖定金陵后，立管领民兵万户府，谕行中书省臣曰：古者寓兵于农，有事则战，无事则耕，暇则讲武。今兵争之际，当因时制宜。所定郡县民间武勇之材，宜精加简拔，编缉为户，立民兵万户府领之，俾农时则耕，闲则练习，有事则用之，事平有功者一体升擢，无功者还为民。如此则民无坐食之弊，国无不练之兵。以战则胜，以守则固，庶几寓兵于农之意也。太祖此法甚善，不惟开创当行，守成亦当行之。今之乡兵，亦此法之余意也。
　　山西训导叶居升上言分封太侈，用刑太繁，求治太速三事，切中洪武开国之病，乃不见用，而反逮问死狱中。何哉？夫以太祖之英明，而独不能虚心受谏，甚可惜也。
　　解大绅洪武中大庖西上封事云：治历明时，授民作事，但伸播植之宜，何用建除之谬？方向、煞神甚属无谓，孤、虚、宜、忌亦且不经，东行、西行之论，天德、月德之云，臣料唐虞之历必无此等之文。所宜著者，日月之行、星辰之次、仰观俯察、事合逆顺，七政之齐，正此类也。颜习斋先生尝言：治历本以敬授民时，今与民时、国政无与矣。吕氏月令，或古历什一之存者，意正与绅论同。
　　建文元年，燕王起兵，上日召学士辈讨论周官法度，处便殿，弄柔翰。方孝孺书事诗曰：风软彤庭尚薄寒，御炉香绕玉栏干。黄门忽报文渊阁，天子看书召讲官。鸣呼，以太祖之英武，一傅而为读书论文之君臣矣！至所谓讨论周官法度者，方且拘文牵义，更张于琐屑之务，而所谓大经大略者，不知也。然则永乐岂能亡之哉，自亡耳！
　　永乐以臣篡君，罪无可逭。然实天开英武，继太祖以定一代国运。不然，如建文君臣迂腐之行，不一二世而即削弱靡溃矣！欲三百年金瓯天下，得乎？
　　仁宗谕杨士奇曰：近觉羣臣助我也，或快意行事，退思方悔。外间已进言。人主省过受谏如此，几于圣贤矣。
　　洪熙宣德之治也，以三杨；天顺之治也，以李贤、王翱、马昴；宏治之治也，以刘健、刘大夏。孟子曰：为天下，得人者，谓之仁。岂不信哉！
　　正统初，张太皇太后一日坐便殿，召张辅三杨入，怒责王振罪，女官刃加颈。已而释之。乃三杨不能乘此时，明太祖制度，窜逐殛戮，卒致土木之变，而一代阉寺弄权，始于此矣。夫大臣于国家事成败祸福，必宜为百世之计，而以身任之。岂可浮沈其间，而贻昔人遵养时晦之讥哉！韩琦之处任守忠，善矣！
　　李梦阳曰：夏蹇经纶悃愊，文皇北征，全国是属。三杨熙绩台省，坐臻太平，所谓代天之相也。英庙之遇文达，密画显断，万几精核，局体一变。成化间三原河州覃县封邱，居则岳屹，动则雷击，大事斧断，小事海蓄，帷幄佞幸，请剑必殛。使见之者畏、闻之者慑，斯其人死生富贵足动之哉！然较之天顺以前，则殊矣。时与位不同耶？委任权力殊耶？宏治中，华容洪洞钧阳灵宝阳曲卢氏金陵安福，咸称名卿，然志存纳约，行在精审，苟济其事，小枉安焉。局体又一变矣，虽形存罔暴义存骄直，亦运数然也。观北地此言，宏治以前大臣气象，历历可想。至正德而后，替矣！
　　刘文靖传曰：宏治以前，士攻举业，仕精法律、勤职事，鲜有博览词赋。间有之，众皆慕说，必得美。除孝宗在宥，朝政有常，冠佩委蛇，士各奋兴，健独教人看经穷理。李东阳以诗文气节，援引名流，健处之若不知者；吴宽文学著名，谢迁欲健荐之同相，健外示唯唯而已，强之则曰：待公柄事，与之同升。何景明年少有文，兼健同乡人，谓得选翰林无疑，健独嫌景明福薄也。夫明之初也，三物之学士，虽失于初服，而入仕以后精法律勤职事，犹然实业也。至宏治而后，士竞以文墨相高，分门别户，评古弹今，甚至弃职掌而专事浮靡，而国事日坏，沦胥以亡矣。东阳辈乌得辞其责哉！刘文靖所见，盖加于诸公一等矣。嗟乎，此明代盛衰之一大关也！
　　正德时，崔铣与罗圮论一时大臣孰堪内阁，玘曰：能割颈者，斯可矣。铣曰：孰当之？玘曰：若求其次，其傅邦瑞乎。夫宰臣以休休有容为主，不专以刚烈见长也。崔罗二公之言，盖慨正德朝宰执多依违羣小，国政浊乱，故思生死不渝者以主持之，所谓救时之论也。
　　王阳明寄杨邃庵书曰：身任天下之祸者，然后能揽天下之权；操天下之权，然后能济天下之患。而君子之致权也有道，本之至诚，以立其德；植之善类，以多其辅；示之以无不容之量，以安其情；扩之以无所竞之心，以平其气；昭之以不可夺之节，以端其向；神之以不可测之机，以摄其奸；形之以必可赖之智，以收其望。坦然为之下以上之，退然为之后以先之。此书乃阳明一生之作用也。
　　隆庆二年，大学士张居正上言：天下事虑之在详，行之在力，谋之在众，断之在独。今朝廷之间一事也，而甲是乙非一人也，而朝由暮跖、前后毁誉，自为矛盾。臣谓无全利无全害者事之形，有所长有所短者人之才，权衡斟酌、委任责成者君之道。今也未熟计，而以人言行；终也靡定持，又以人言罢。加以爱恶交攻，意见横出，谗言微中，蜚语流传，是以人怀疑贰，动见诪张，虚旷岁时，成功难覩。语云多指乱视、多言乱听，最当今患也。伏望皇上审事于初，既行以断，慎人于始，既任以专。一切章奏敕部院衙门务从明简，以仰体省事尚实之意，是谓省议论。比者上下姑息，百事委徇，摸棱而曰调停，迁就而曰善处，骤然振之，必将曰此拂人之情，务为操切者也。夫徇情顺情，名同实异；振作操切，事近用殊。伏祈皇上握宪贞度，不执乎私情，毋纷于浮议，是谓振纪纲。迩者天子号令，概从怠玩，伏望敕下部院诸臣，奉旨事务，数日之内即行题覆，若其了然易见，不用抚按议处者，便据理剖分，有合行议勘问奏者，酌缓急远近，严与为期注销，稽久以违制论，是为重诏令。今也称人才，不必试之以事；任人事，不必更考其成；偾事之时，又未必明正其罪椎。鲁少文以无用见讥，大言无当，以虚声叨誉，士大夫务为声称，舍其职事而思出位，建白条陈累牍连篇，核其本业，名实茫然。臣愿敕下吏部，用舍进退，一准功实，是谓核名实。皇上即位年，蠲赋一半，国用边费遂见萧然，不得已差四御史分道督赋，三都御史清理屯盐，皆一切权宜之计，民灾伤而不能赈，两广军兵供饷不支。臣谓民贫财尽，凡不急工程、无益征办，当一切停罢，仍敕吏部慎选良牧，上考必其端洁慈祥者，虽有才局，止与中考。贪污显著者，令所坐赃输边自纳，以为固圉一助。又今风俗侈靡，服舍无限，豪强兼并，赋役不均，奸徒欺公，侵损冒破，钱谷漫无稽实，吏胥因而滋奸。此皆耗财妨政之大者。若敕下户部，讲求堤防之术，何必索之劳苦之民、自惫国家之元气乎？是为固邦本。今事可虑者，莫重边兵，不患少也，患弱。若按籍征求，清查影占，募补训练，何患无兵？食不患不足也，患耗损无用不急之费，并其财力以抚战士，何患无财？将不患不得人也，患无以鼓舞之。悬之重赏，宽以文法，何患无将？至于选择边吏，团练乡兵，守墩堡、令民耕收，时简精锐捣其空虚，则目前之计也。是为饬武备。江陵作用，大略见于此疏，真救时之相也。然明季衰败之故，观此疏所陈弊端，亦可想而知矣。
　　诗云：谋夫孔多，是用不集。发言盈庭，谁敢执其咎。如匪行迈谋，是用不得于道。又云：维迩言是听，维迩言是争。如彼筑室于道，谋是用不溃于成。又云：具曰予圣，谁知乌之雌雄。明自万历以后，朝中气象酷似此而殆甚焉。文墨之士自以为自是以为忠，负气而争，鼓舌而辩，呼朋引类，号呼喧阗，各不相下。使听之者迷，当之者聩，而国是因之日乱矣。至今世呼生员曰雀嘴。又谚曰：秀才造反三年不剸，谓其聚聒而无实用也。前哲云：愚儒讘讠夹，多诵古先之书。盖书生之好浮议，自古以为叹矣。
　　吴宽当时号吴呆子，世人多传其迂腐事，今人概以书呆子指目读书之士。盖徒诵读而不通世务，诚为世所诟病也。
　　倪元璐曰：自神祖中叶以来，三四十年间，朝廷之局凡三变。其始天子静摄，听臣工羣类之自战，而不为之理，所谓鼠鬬穴中，将勇者胜耳。故其时其血元黄、时胜时败。其既阉寺擅权，宵人处必胜之地，正人亦戢心抟志而甘处不胜，不敢复言战。宵人亦不曰战，直曰禽馘之耳。然其时正人虽婴祸患，其心益喜，曰吾君子也。其后魁柄已振，百尔臣工皆怵然不敢穷战，而阴制以谋，故其时气战者败、谋战者胜，谋阳者败、谋阴者胜。凡明主所箝鞬以绳贪人者，宵人皆借之以穽正人，其正人既祸败，即无可自解，曰吾君子。其宵人亦不靳归名君子，而但使其无救于祸败。夫宵人阉寺无可言矣，而一时号为君子者，亦多不为国家计虑久远，结党负气，哓哓争辩，甚至自相攻击，而国是日溃，大厦不支矣。谓之何哉！
　　神庙末年，高攀龙、冯从吾等讲学京师，或邀鹿善继往，既而善继闻不言朝政、不谈职掌，曰：离职掌言学，则学为无用之学，圣贤为无用之人矣。遂不往。鹿公之见，卓矣哉。
　　文词与世道相为盛衰，世道盛则文词衰，文词盛则世道衰。唐初文陋，而盛于韩柳；宋初文陋，而盛于苏王；明初文陋，而盛于何李归唐。其陋也，世道皆盛；其盛也，世道渐衰。譬之治家然：祖宗勤俭创业，耕田凿井，日不暇给，乌覩所谓一觞一咏、咬文嚼字者乎？一觞一咏咬文嚼字而已者，衰其至矣！
　　高岱论明代法详之弊，曰：事有宜密，虽腹心不得闻也，而必须关白；人有可用，虽将相不为过也，而必循资格；钱谷出纳，有足以利民者，专之可也，而惮于稽考之严；刑狱重轻，有当以情处者，遂之可也，而涉于出入之议；赃仗未具，知其为盗而不敢诛也；符笺未下，知其为奸而不敢捕也；机当速应，固之者有留难之虞；势宜有待，促之者有迁延之谴；一金之费干历诸司，一令之行徧咨羣长；甲可乙否，此从彼违；图政理之志轻，而稽簿书之念重；敷治化之日少，而办文移之日多；少有荡轶，则下以废法而讦其非，上以悖法而重其谴。故君子不敢为善，殆甚于小人不敢为恶矣。三代而下，惟汉为禁网疏阔，故汲黯得以骄制而发仓粟，陈汤得以便宜而斩郅支，然当时不闻以法疏而多弊也。秦制日更而奸愈滋，隋令日下而乱益甚。法亦何以详为贵乎？明兴之初，虽国用重典，而人以意通，故功要其成、事观其利，不肖者以详而惧，贤者不以详而阻也。而何至如今日琐琐之甚乎？有味乎其言之也。盖上古法宽，后世法密；盛世法宽，衰世法密。有识者其知之也。
　　何乔远名山藏曰：承平日久，士大夫谈兵事所以弱，皆曰将非人也、士弗厉也、器弗精也、私门役使之也，朝廷以供土木之役也，而非其本也。夫今日之武将，非贿中官权门不得也，文臣与之处，必厚赔遗酬谢焉，抑而不敢声，若无口者也。甲冑弱于缕绣，靺鞈脃于屦绚，而将气已丧也。夫以是得居其官也，而又欲肥其家也，舍士卒之外，何人可脧削？士饥寒也老弱也，而后法不行矣。法不行则技不精勇、伍不充实，武吏不得而振之，文吏亦安得而问之也？予平居，闻督抚吮噆武将者十六七，犹云时平自怠弃。至于国家有事，犹然军事之成败、疆土之存亡，不寘念也。呜呼，弊乃至此乎，甚矣文武之不可分也！
　　明初令商输粟于边，官给盐与引货买以酬其劳，名曰开中。商贾自出财力，招游民就塞下垦荒种艺，自为保伍塞下之人，其勤者亦力耕岁收以待贸易，边备充足。至宏治中，户部尚书叶淇奏请折色，而边储大困矣。无识之人坏朝廷事如此。
　　明初令民养种马课驹，后民苦之。万历初张江陵当国，尽卖种马，纳价太仆。太仆出价买骟马而寄养于马户，一时马价充牣，而论者以为变祖宗法，万一有警，调发必阙。夫民间养马，不论如何行之，皆不甚便。古人騋牝三千、思马斯藏之咏，悉官养之。周之非子、唐之王毛仲，非明征乎？若于边荒置牧场，而以官领其事，岁课孳息，复佐以蕃人易茶之马，国何忧无马，而亦何必寄养于民乎？且也复三物取士之法，而以骑射当古之御，则士之养马者多矣。寓兵于农，则民之养马者多矣。此又不求天下之马蕃庶，而马自蕃庶之道也。中国亦何至鳃鳃焉以马少为虞哉？
　　锦衣卫镇抚司专主诘问奉旨对簿之人，兼得缉访辇毂下奸私，名曰天子诏狱，岁上功兵部，捕获多者为右职，至有起身小校、超阶勋臣。是以每每阴阳上意、影响人罪以邀爵秩，囚不胜榜录，延喘甘承。且访捕所及，家资若洗，甚至并其同室之有席卷以去，故京师被访之家称为刬，言若刬刮无余然者。威挟于近贵也。夫刑狱有司寇专之矣，又有三法司会审矣，镇抚司胡为者哉？真弊政也。
　　明之廷杖甚非刑不上大夫之意也。贤人君子，必多高蹈而不仕者矣。
