雨航杂录 明 冯时可

提要
卷上
卷下
 　 
 
提要

　　《雨航杂录》二卷，明冯时可撰。时可有《左氏释》，已著录。是书上卷多论学、论文，下卷多记物产，而间涉杂事。隆万之间，士大夫好为高论，故语录、说部往往滉漾自恣，不轨於正。时可独持论笃实，言多中理。如云汉人之於经，台史之测天也，不能尽天，而观象者不能废。宋人之於学，规矩之画地也，不能尽地，而经野者莫能违。又曰：子静之求心，而其徒弃经典。紫阳之穷理，而其徒泥章句。非教者之过，学者之失也。又曰：宋儒之於文也，嗜易而乐浅。於论人也，喜核而务深。於奏事也，贵直而少讽。皆平心静气之谈。其论王世贞悲歌碣石虹高下，击筑咸阳日动摇句，以为近於造作而远自然。正其一病。又引徐叔明语，论世贞为人作传志，极力称誉，如胶庠试最，乃至细微事而津津数说，此非特汉以前无是，即唐、宋人亦无此陋识。亦皆有见。惟其论《十三经注疏》立而西京诸儒之训亡，未免失之过高，偶涉当时习尚耳。  
卷上

　　柳宗元称陈京之文深茂古老，纪事朴实，不苟悦人。其学推黄炎以下，涉历代暨国之故，钩引贯穿，举大苞小，若太仓之蓄，崇山之载，浩乎不可既云。京文不多见，观柳所称如此，其人可知。近来志铭传记之作，惟务繁缛，极力赞述。苟悦子孙，无取月旦，即号为大家者尤甚。致使将来贤愚莫辩，信史无征，是文之大病也。昌黎云：“为文而使一世之人不好，吾悲其为文。为文而使一世之人好，吾悲其为人。”二公之言若此，其意皆欲以文维世，不徒逞膏馥为名美，务容悦为利媒者。予往时曾以直笔贾罪，遭豪者偏毁于诸贵人，以此龃龉末路。然予持其说不变，赵太史称予为文之董狐。因览柳语有感，漫笔于此。张子厚高而不荡，邵康节旷而不流。邵之谈数则旷而精微矣，张之崇礼则高而细谨矣。天运循环，何者非数；人身动作，何者非礼。 

　　吕与叔《祭李端伯文》，以为与人交，洞照其情，而终靡有争。于事如控六辔，逐曲舞交，周折毕如意。可谓善状端伯者矣。无争则心大，心大则于事何不如意。 

　　吴幼清赞朱文公曰：“义理玄微，蚕丝牛毛；心胸开豁，海阔天高。”知言哉！本朝所以久而治者，遵公之遗教如金科玉条。二百年来，士大夫为正而不为邪，为谨而不为荡，纯师纯法，谁之力哉！ 

　　生无可好以得所欲，死无可恶以失所欲。苟能无欲，则同死生、一得丧不难，非诞语也。 

　　陆九韶于形迹可疑，不轻信流言，滥溢不轻扬。处好恶之际，逆逊甘苦，一不能溺。嗟乎！作人如此，可以相天下矣。 

　　汉儒之于经，台史之测天也。不能尽天，而观象者莫能废。宋儒之于学，规矩之画地电。不能尽地，而经野者莫能违。 

　　子静之求心，而其徒弃经典。紫阳之穷理，而其徒泥章句。非教者之过，学者之失也，令相下不益哉！鹅湖论辩，无极往复，若虚若元者，然乎？永嘉陈君举答文公书，言刻画太精，所伤易简；矜持已甚，滋涉吝骄。盖讽之也。 

　　屈原之骚，庄生之书，司马子长之史，相如之赋，李杜之诗，韩苏之序记，驰骋纵逸，天宇不能限其思，雄矣哉！ 

　　宋儒之于文也嗜易而乐浅，于论人也喜核而务深，于奏事也粗翘拂篴，贵直而少讽。所以去古愈远，而不能经天下。 

　　六经无浮字，秦汉无浮句，唐以下靡靡尔。其词烨然，其义索然，譬则秋杨之华哉！去治象远矣。九奏无细响，三江无浅源，以谓文岂率尔哉！永叔侃然而文温，穆子固介然而文典，则苏长公达而文遒畅，次公恬而文澄蓄，介甫矫厉而文简劲。文如其人哉，人如其文哉！ 

　　汉文雄而士亦雄。宋文弱而兵亦弱。唐文在盛衰之间，其国势亦在强弱之际。 

　　太史公之文，与杜甫之诗，皆深浑高厚。其叙世隆污胜复，人惨舒悲喜之变，如口画指撝，咸其神化橐龠之也。迁有繁词，甫有累句，不害其为大家。迁翦其繁则经矣，甫加以穆则雅矣。 

　　春秋之文告，言伦脊而渐渍人心志。战国之说辞，气纵横而耸动人耳目。然去圣王之典训远矣。 

　　杨朱曰：“贤愚好丑，成败是非，无不消灭。矜一时之毁誉，焦苦其形神，要数百年中之余名，岂足润枯骨哉！”此语达矣，而非所以辅教。 

　　庄纵观大化，为汪洋浩肆，无端崖之言。自谓达道而无束于教，乃其弊也背道而伤教。邹子之赤县神州，其庄之绪论哉。 

　　“子华子五源之溪，天下之穷处也。鼯吟而鼬啼，旦哓而日映也。苍苍踟蹰，四顾而无有人声。虽然，其土膏脉以发其清流，四注无乏于濯溉。其苹藻之芼，足以供祭。其石皱栗烂如赭霞。葩草之芳，从风以扬。垄耕溪饮，为力也佚。而坐啸行歌，可以卒岁。”此数语词葩而乏混芒，东京以后笔也。 

　　西京之儒术衰于杨雄，为利禄也。东京之经师衰于马融，为奢淫也。经衰而节行振矣，节行摧而清谈起矣。世变之移，人实为之。 

　　孔子作《春秋》，削其事辞，革文而从忠也。左氏烨烨乎华繁，而实寡矣。其时先王之教不远，其所述诸贤议道讲礼，宪典陈法，犹有懿德大雅之风，但多言明变，近谲近诬。衰世之文，滥觞于兹矣。韩子以谨严称《春秋》，以浮夸加左氏，确矣哉。《战国策》或以为虞卿作，矫称蜂出，犹有兵气。申韩卑卑名实，事谲词巧，岻巇激肆，荡如于义矣。庄列之伦，离经畔常，皆乱世之文哉。汉斫雕为朴，反漓为淳，而春和诸令，穆如温如。以至贾、董、杨、马、诸贤，上者深淳浑灏，次者崭峻雄奇，彬彬乎盛矣。 

　　枚乘《七发》驰骋恢奇，祖屈原之骚，而变其体者乎？五言古诗，有三百篇之遗意，而近于哀伤乐淫者乎？相如当盛汉之隆，气旁魄而词最温丽，然已为六朝端倪矣。 

　　西汉简质而醇，东京新艳而薄，时之变也。班固赡郁而有体，左史之亚哉。此外寥寥矣。 

　　徐伟长曰：“鄙儒之博学也，务于名物，详于器械，矜于古训，摘其章句而不能统其大义，以获先王之心。”此何异女史诵诗，内竖传令？今之学史汉者大都然哉！ 

　　干之中论，可称论笃。当繁响嘈杂之际，而独朱絃疏越也，宁谐众耳哉！然其志则显矣。陈思王称其怀文抱质，恬淡寡欲，亦可验于斯。 

　　《十三经注疏》立，而西京诸儒之训亡矣。学士大夫取通解而止，不复攻坚扣应。所为帖括，椎朴浅近，能不诎于词赋乎？譬之布帛朽蠹，宁如刺绣？故有唐经术之不振，治经者之过也。 

　　《昭明文选》，唐人枕席沈酣其间，而六经如甲乙簿矣。易奇而法，诗正而葩，韩子独注心焉，所以其文高于一代。 

　　薛少保“阳林花已红，寒涧苔未绿。”有感于仕路淹速而作也。然人生游世，譬游园林，速则易过而不涉趣。与时浮沈，随处逍遥，亦何必速哉！末云：“伊余忽人事，萧寂无营欲。客行虽云远，玩之良自足。”其意超矣。晚岁怀禄不止，卒与窦怀贞之难。行不践言，惜哉！《陕郊》篇平淡而思深，宜子美取之也。 

　　退之《秋怀诗》：“窗前两好树，众叶光薿疑。秋风一披拂，策策鸣不已。微灯照空床，夜半偏入耳。愁忧无端来，感欢成坐起。天明视颜色，与故不相似。羲和驱日月，疾急不可恃。浮生虽多途，趋死惟一轨。胡为浪自苦，得酒且欢喜。”词雅淡而骨遒，上骎骎建安矣。 

　　退之《山石诗》：“山石荦确行径微，黄昏到寺蝙蝠飞。升堂坐阶新雨足，芭蕉叶大支子肥。僧言古壁佛画好，以火来照所见希。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿。”此诗叙游如画如记，悠然淡然，在《古剑篇》诸作之上。余尝以雨夜入山寺，良久月出，深忆公诗之妙。其“嗟哉吾党”二句，后人添入，非公笔也。 

　　初盛唐之诗，真情多而巧思寡，神足气完，而色泽不屑屑也。晚唐意工词纤，气力弥复不振矣。春鸟秋蛩，节变音迁，人乘代运，孰能知其然哉！刘文房“日华浮野雪，春色染湘波。”佳镜佳语，其他作皆深心自道，涕泪千古。所乏者，雄浑耳。 

　　韦苏州“春罗双鸳鸯”之作，近于典讽。《澧上》作“川寒流逾迅，霜交物初委。”《南池诗》：“烟草凝衰屿，星汉泛归流。”《南斋诗》：“春水不生烟，荒冈筠翳石。”《西斋诗》：“柳意不胜春，岩光已知曙。寝斋有单绨，灵药为朝茹。盥漱忻景清，焚香澄神虑。”皆高雅闲淡。朱子谓其气象近道，无声色臭味，信矣。史称其所至，焚香扫地而坐，超然高洁。余乎日闲居，亦与苏州好同。尝谓古人称晚食当肉，缓步当车。余亦谓焚香可以当栽花，扫地可以当营宅。白居易始终完节，心曲清妙，其为诗虽率意而不俗。《续古诗》云：“何意掌上玉，化为眼中砂。盈盈一尺水，浩浩千丈河。”寓意深矣。“月明无叶树，霜滑有风枝。夕照红于烧，晴空碧胜蓝。晴沙金屑色，春水曲尘波。”自是晚唐色相。至《古原草诗》：“野火烧不尽，春风吹又生。”儿希初唐乎？ 

　　莫方伯常称唐荆川先生诗，谓直追沈宋。其《送程翰林谪潮阳诗》：“白昼蛟珠落，青天蜃阁分。”又“啼猿三下泪，明月两离居。”《赠张相公诗》：“儒生东阁承颜色，酋长西羌识姓名。”《冰灯诗》：“出海蛟珠犹带水，满堂罗袖欲生寒。”置之初唐，真不易辨。伯兄尝从公陈渡草堂，夏月席藁，不施茵帐，即白鸟替肤不顾也。出则小艇一叶，仅容二人，常语学者：“人有富贵气，于诗文必不佳。”又言：“近来文章不以用世，而以媚世也。”名言哉！ 

　　高叔嗣“山河未可尽，行处与春长。空山悬日影，长路起风寒。”起语之绝佳者。“寒星出户少，秋露坠衣繁。”尘外语也。“孤心向谁是，直道匪今难。失路还为客，他乡独送君。”又《登寺阁诗》末句：“芳菲满眼心无奈，只上毗卢阁上看。”皆悽婉有余味。近陈太史伯求于燕京马上咏一联，云：“九陌风尘消短景，三江云树隔长安。”颇自得意，语予：“此似高叔嗣否？”余曰：“桓温之拟太真，稍有所恨。”陈怃然而去。 

　　刘子威称陈束诗：“长河风日损，高室鬼神怜。”盛唐语也，惜其警策者不多。“近水割鳞时供酒，远山啼鸟尽关人。”非不有趣。然已落晚唐格局矣。杨升庵诗甚为葩丽，而文甚弱，齿角各有分也。诗如“猿猱临客路，鸡犬隔仙家。星河分宇县，钟漏隔年华。”皆雅淡不类其别作。《华烛引流萤》篇，即使宾王操觚，亦当退避三舍。 

　　徐叔明《东湖驿诗》：“马蹄侵夕照，鸟语变春声。”《姚园诗》：“鸟声欢客至，花事怯春迟。”《丰乐驿诗》：“析懒偏宜客，砧疏不过门。”皆五律之佳者。七言稍弱于二王，然叔明甚不服二王，谓：“此皆秦声，初阅则惊，细嚼则厌。”赵太史言：“此二语评其文则无辞矣，诗则吾不知也。”较二王诗，次公为长。 

　　张将军元凯能诗而骄，初为王百谷所拔。其后稍见重有司，即谗媢百谷，谋野集中所称中山狼是也。其五言诗有“关山悲短笛，儿女忆长安。涧藤栖暝翠，山磬韵春潮。”能洗尽弁气味。 

　　杜子美《新婚别》云：“誓欲随君去，形势反苍黄。”《无家别》云：“存者无消息，死者为尘泥。”又“久行见空巷，日瘦气惨凄。”杏眇之极，足泣鬼神。 

　　杜诗五言古之佳者，如“夜雨剪春韭，新炊问黄梁。天涯歇滞雨，粳稻卧不翻。夜阑接软语，落月如金盆。”《苦雨诗》：“群木水光下，万家云气中。”《梦李白诗》：“死别已吞声，生别常恻恻。魂来枫林青，魂返关塞黑。落月满屋梁，犹疑照颜色。”《送樊判官诗》：“冰雪净聪明，雷霆走精锐。”《九成宫诗》：“苍山入百里，崖断如杵臼。”《晚登瀼上堂诗》：“春气晚更生，江流静犹涌。”《大云寺诗》：“灯影照无睡，心清闻妙香。梵放时出寺，钟残仍设床。”《西枝村诗》：“天寒鸟已归，月出山更静。土室延白光，松门耿疏影。”《北征诗》：“我行已水滨，我仆犹木末。鸱鸟鸣黄桑，野鼠拱乱穴。”皆足以轶徐庚而掩三谢。 

　　古者名以正体，字以表德。子弟称其师，子孙称其祖，皆以字。孔子称仲尼是也。近世有号，则字多所避，不以加于尊行。至文字间，尤以字为雅，而号为俗。然于从宜从俗之道，终有所未安。近有少年上书王司寇，称元美先生，司寇拂然口：“若竖子胡以元美我？”徐宗伯笑之，曰：“谁使汝开轻薄之端，为山入纨领袖，而今更恶其称耶？若我则未有以叔明称者。”大凡前辈于后生当以孝弟忠信勖勉，不当专以诗文之标举与会者导之，长其矜伐陵厉。宗伯所谓开轻薄之端，其语未为过也。 

　　《羌村诗》：“峥荣赤云西，日脚下平地。柴门鸟雀噪，归客千里至。妻孥怪我在，惊定还拭泪。世乱遭飘荡，生还偶然遂。邻人满墙头，感叹亦歔欷。夜阑更秉烛，相对如梦寐。”此诗情至之语，与唐风“绸缪章三星，在天今夕何夕”之旨相同，相对如梦寐，其思黯然，千载若在目前也。 

　　有摘弇州诗“悲歌碣石虹高下，击筑咸阳日动摇”，以为奇语。不知此正是弇州之病，近于匠作而远自然。岂如老杜“锦江春色来天地，玉垒浮云变古今”，王摩诘“云里帝城双凤阙，雨中春树万人家”之稳当耶？近吴明卿《岳阳楼诗》：“赤甲云生神女过，黄陵日落帝妃哀。”情思亦佳。 

　　《宋史》称，程明道平居气象清越，洒然如在事外。及遇事，则与贱者同起居饮食，能堪人所不堪。嗟乎！惟其能在事外，而后能与人同。天下事，断非著迹者所能辨也。 

　　程叔子谓，王介甫谈道，如说十三级塔上相轮，对望而谈，曰：“相轮如此如此，极是分明。某则辛勤攀援而上，虽犹未见相轮，却实在塔中。”其语直矣，而介甫不怒，盖生平服其忠信也。嗟乎！今之谈道者搏虚说影，指无为有，求其对望而谈者，亦鲜矣。 

　　孝弟之极，至于天明地察。孝弟之至也，非尧舜不能尽。今人或以一事一节为孝，而路人视其族属，善不推，惠不广者，亦何足以言孝。 

　　台州徐中行居乡，郡守以八行荐不应。有刺其要名者，中行曰：“人而无行，与禽兽等。吾以八行应，将孰为无行者？吾避名，非要名也。”嗟乎！古人耻独为君子，况本无行而冒焉为君子者乎？ 

　　江州陈氏，长幼七百余口，少事长，卑事尊，不畜婢仆供使，所以十三世而同居不变。余乡兄弟一两人，亦各分居，各有婢仆。生疑启衅，皆由于此。且一人而有数十或至百仆者，汰侈如此，俗恶能美？伦恶能悼？ 

　　曾子固事继母甚孝，竭饘粥之养。四弟九妹官学、婚嫁，皆其力。人有所长，奖励成就如弗及。守福州，旧有园疏钱三四十万，弃勿取。荆舒当事，势力能偃举世之人，从之而不少屈。其人如此，乃评者谓行谊不如政事，政事不如文章，则媢者词也。 

　　万历丁酉四月四日午后雨甚密，山人沈士能叹曰：“是旱征也。”徐别驾光训问其故，曰：“今日为甲子，不见占书云：‘夏雨甲子，赤地千里乎？’”徐曰：“非也。子为水位，雨于甲则水征。赤尺古字通用，言为水沮，则尺地举足若千里之艰耳。又五行书甲，遇单日为雄，遇双日为雌。今雨于四日则为雌甲，其何伤？古人云：‘老尚夸雌甲，狂宁作散仙。’雌雄之说其来久矣。”沈曰：“何以分雌雄？”曰：“单奇数也，双偶数也。天地之数贵阳贱阴，阴多变不能信也。” 

　　孔子以敬王二十三年甲辰去鲁适卫，自卫适陈，畏于匡，反卫。已去卫，过曹适宋，及郑至陈。已去陈如卫，去之晋至河而反。至楚敬王三十有六年丁巳，自卫反鲁。盖在外十有四年，而未有稼，宜乎来丧家狗之讥也。 

　　子华子曰：“仲尼天也，其可违物而奠处乎？其可绝物而自营乎？”日月不运宇宙，四方必迷所向，此深得夫子周流列国之心者。当时叔孙、武叔之毁，专以夫子急遇而轻去其乡。嗟乎！人之肝胆不相照，即仲尼犹莫能自明，况以中才而涉世之末流哉！其取媢取谗也何怪。 

　　东坡守胶西，仕宦十九年矣，而未有家。元丰己未，于吴兴被逮下狱。已得赦，安置黄州，寓定惠寺，迁林皋亭。故人马正卿为请故营地，使躬耕其中，所谓东坡也。明年筑雪堂以居。绍圣甲戌安置惠州，寓嘉祐寺。明年迁合江。又明年，得归善寺后隙地数亩，营白鹤新居。丁丑新居成，又移置昌化。初僦官屋，为有司迫逐，乃买地城南，偃息桄榔林。在儋四年，食芋度日。元符庚辰，赦归阳羡。有邵民瞻从学，为买一宅，卜菟裘焉，倾橐八十千与之。将卜吉入居，因步月至村落，闻妇人哭甚悲，问之，则售宅主也，焚券还之，不索其价。遂还毗陵，借顾塘桥孙氏居焉，竟卒于此。盖建中靖国辛巳年七月也。计东坡先后凡任三十二政，未尝归蜀，终身无一居，其清旷如此。彼或一二政而遂有脂田甲宅者，贤愚相去不啻霄壤哉！然当时豪贵赫奕，击钟鼎食之家，俱已烟消云灭，而公之清风直道，至今在天壤。有志者，亦胡能以彼易此！ 

　　叔明《麈谐》云：“子孙亦是众生，顾恋不可太深，责备不可太重。兄弟原同一体，事亲便欲相让，分财便至相争。”有感乎其言之也。然兄弟子孙，皆亲遗体，果何分别？乃末世有重爱子孙，而深忌兄弟者，何故哉？至科甲显晦之间，尤为侧目，吾不知其何心。自设科以来，进士无限，岂为尤物奇货，而屑屑若此。知泰伯以天下让，宁非至德。钱公辅甲科高第，王荆公作其母夫人墓铭不称，但云：“子官于朝，丰显矣。里巷之士以为太君荣。”公辅意不满，以书冀改。荆公不可，曰：“文自有意，不能改也。如得甲科，何足为太夫人荣。”一甲科即市井小儿粗知词赋者皆可得，何足道哉！故铭谓闾巷之士以为荣，明天下有识者不然也。”前见徐叔明云：“王元美为人作传志，极力称誉，如胶庠试最，乃至微细事，而津津数语。此非但汉以前无是，即唐宋人亦无此陋识。”其意相同。乃今宦途之轩甲而轾乙，遂如简珠之于沙砾，举刺因之而不公不核，则尤可叹也。 

　　《西溪丛语》载范文正守鄱阳，喜乐，藉一幼女，未几召还，作诗寄后政云：“庆朔堂前花自栽，为移官去未曾开。年年忆著成离恨，只托东风管领来。”到京以胭脂寄其人，题诗云：“江南有美人，别后常相忆。何以寄相思，赠汝好颜色。”文子悱谓：“范公决无此事，当时小人妒媢者为之，西溪不察而遂笔之也。”大都小人之谤君子，不能以财利污之，必以声色污之。二诗鄙浅，决非公笔。昔李赞皇门徒之倾牛奇章，至代为《周秦纪行》，何论诗也。 

　　柳子厚嘻笑之怒，甚于裂眦，或云：“当作嘻笑之讥。”今人谤人，或嘻或笑，若有意若无意，乃其恨深而媢之甚者也。若裂眦之骂，出自直发，此之谓怒，岂甚仇哉！譬如风焉，披云飞石，卷水倾木，而无伤于人之血脉。隙穴之风，毛发不摇，及中肌肤，以为深疾。噫嘻！今之为隙穴风者亦多矣。刘禹锡云：“骇机一发，浮谤如川。”二子皆身处妒媢之间，故其言有味如此。余亦有《解忌篇》。 

　　南渡后，秦桧为相十有九年，史弥远为相二十有六年，皆柄国久，皆封王，皆以功公终，无后患。人曰：“二相主和，不用兵，所全民命至多也。”小说称史卫、王浩为尉时，至补陀见大士云：“此文潞公后身，他时作宰相。官家要用兵，切须力谏。”其后浩两授节钺，遍历三公，寿八十九。尝曰：“吾口不言兵，后必有为宰相者。”弥远乃其次子，岂果活命报耶？然当绍兴三四年间，天下经乱久，将激于愤，士狎于战，中国兵益精，而张、韩、刘、岳如熊如罴，金人且方酣昵子女玉帛，气怠志骄，高宗君臣不乘将士之锋，奋而用之，苟安忘耻，以至不可复振，曾谓国有人乎？至隆兴以后，虎臣澌尽，国势益削，计不得不出于弥兵。故谈和议于绍兴中者，为奸为误；谈恢复于隆兴后者，为愚为罔。若桧、弥远之久相无患，乃天道将乱之时，又胡可以常理论。噫嘻！小人之富贵寿考者亦多矣。诗不云乎？“民今方殆，视天梦梦。”自古然哉。 

　　昔人云：“宇宙可臻其极，情性不知其穷。以有涯之身，驰无涯之念，其何异于夸父逐日，愚公移山也。”昔颜靖侯戒子侄仕宦不可过二千石，邴曼容居官不肯过六百石，皆为有见。吾在粤西曾与章孝廉书，云：“人生于学问事业有余，于功名富贵不足，不多取精用物于天地，则量不盈，而过可解。因思庄子逍遥榆枋之说，其亦智哉！”我乡宗伯公见而叹以为名言，大书于壁。余近者自楚移浙，过吴门旬日，检橐中装，仅余历年俸金五百钚，为儿纳采十去其五，亲党过吴门告急者复斥其三，又以百金走云间惠我宗族，而橐枵然罄矣。侍妾服饰，尽质诸子钱家，行装始备。乃亲朋中恩意未偏者，不免啧有烦言。家六兄杜陵公每相念，以为廉吏安可为，然余未尝不自适也。偶读《颜氏家训》，惓惓以少欲知足为戒。又云：婚姻勿贪势家，勿贪富家。”心窃服之。无论婚姻，即子孙福泽亦不可强图，但苟无绝文种，不必科第；苟无损善业，不必富厚。上无求多于天，下无求备于人，何用不臧，何用不适。《中庸》曰：“素富贵行乎富贵。”所谓行乎富贵者，尽我富贵当行之道。如毗主经邦，济世安民，随其分量而行之。若富求益富，贵求加贵，此之谓愿外，即使如其愿，尚且不能自得，而况未必如其愿乎？ 

　　刘邵《人物志》云：“观人察质，必先察其平淡，而后求其聪明。聪明者阴阳之精，阴阳清和，则中睿外明。圣人淳耀，能兼二美。知微知章，自非圣人莫能两遂。故明白之士，达动之机，而暗于玄虑。玄虑之人，识静之原，而困于速捷。犹火日外照，不能内见。金水内映，不能外光。”斯数语发前人所未发。曰：“何以能平淡？”曰：“抑躁则平，寡欲则淡。”人之常情，以与己同，则忘其百非，故矫驾可谓至孝，残桃可为至忠。以与己异，则弃其百善，故曲杖诬为匕首，葬盾称为反具。是皆惑于好恶者也。荆公之喜吕惠卿，魏公之恶李忠定，皆以同异为好恶，遂误国家之事。 

　　刘延明云：“君子尚让，故涉万里而涂清。小人好争，足未动而路塞。是以让为得，而争为失。”非君子之语让也，君子之让位也真，见其才不当位而让之。让财也真，见其分不当享而让之。岂其计夫通塞耶？史称延明为郭瑀弟子，瑀弟子五百余人，通经业者八十余人。瑀有女始笄，妙选良偶，遂别设一席，谓弟子曰：“吾欲觅快女婿，谁坐此席？”延明竟奋坐曰：“瑀其人也。”瑀遂以女妻之。嗟哉！娶妇以礼。延明杂五百余众之中，而奋然出坐，近于争矣，奚其让？故延明之坐席，何如逸少之坦腹？行不掩言，古人所深耻也。 

　　刘孔才云：“君子以推让为利锐，以自修为棚橹。静则闭嘿泯之玄门，动则由恭顺之通路。”嗟，嗟！处末世者，宜如此哉！孔才以文士处建安、黄初之际，能为党类所容，累跻通显，赐爵关内侯，而无祸患，其以是也。 

　　朱文公在浙东时，侍御史谢廓然、陈贯、秘书郎赵彦仲首攻之。后以提刑召对，人恐其遂涉清要，唆侍郎林粟极论之，谓其窃程、张绪余，为浮诞宗主，律以治世之法，则乱人之首。其后侂胄秉政，则御史林采、施康年首斥为伪学。是时台谏皆以文公为奇货，有御史胡纮者，故尝谒文公建阳山中，文公饭以脱粟，纮怒其不近人情，物色经年，条其过失，与太常少卿沈继祖共诋文公十罪。汪义端、余嚞又特请斩以绝伪学，京镗、何澹辈皆附和之，至谓文公讲学山中，弃母不养，使其乞食亲党。嗟哉！谗人之言至此极哉。宋之亡，宜也。方林粟论文公时，其友人止之，谓：“朱侍制当今圣贤，何仇而必欲痛诋？”林曰：“吾但见其面貌可憎，吾击邪人，非诋圣贤也。”友人曰：“不见昔人指孔子丧家狗者，想亦见其面貌可憎耳！”林曰：“使孔子而在，吾亦不辞为叔孙、武叔，矧此么麽乎？”嗟哉！小人之肆无忌惮若此，自古而然矣。 

　　楚志称百岁杨，不知何许人，常往来太和及荆襄间。人有见之，四十年前发已二毛，今更漆黑，口皆鲵齿，似重生者。杨自忆为天顺二年生，计百岁外矣。所居挟二姬，尝以御女术游诸贵豪家，自云：“吾贫不能得三姬，得三姬即不死。”士大夫慕长生者都与游，而曹中丞尤尊信。复市一姬与御之，术败而死。未几曹中丞亦以此术死，徐叔明先生作传刺焉。然叔明每谓神仙必无有，似非通儒之论。尝见荀颖川著论，以为人有变化，而仙者乃异也。非仙也，男化为女者有矣，死人复生者有矣。夫岂人之性哉！愚谓人之得仙，乃禀天地自然之气，如龟鹤之于蜉蝣，如松柏之于萝薜，岂其为异？但以御女求长生，则可断其必无。盖凡人欲动则精流，如蹶张之弩，孰能御之？己之精不能制而能采人之精乎？强制逆闭，蓄秽蕴热，为疽为肿。其蓄蕴至二三年者，一败则如决渠，死且不旋踵。如谭襄敏、周银台皆以过人之聪明，而溺于此。可鉴也。余友汝远亦喜谈此，余每辟之，则曰：“黄帝御万女，乘龙鼎湖，汝何知！”余曰：“黄帝尝药，一日吞七十毒而化。若能一日吞七十毒耶？”汝远无以应。 

　　荀颍川释“仁者寿”，言“内不伤性，外不伤物。上不违天，下不违人。处正居中，形神以和。故咎征不至，而休嘉集之。”余尝书于座右，或问：“何以不伤性？”曰：“无欲无慕。”问：“何以不伤物？”曰：“无怒无猜。”问：“何以不违天？”曰：“富贵贫贱无所择。”问：“何以不违人？”曰：“才学伎俩无所逞。” 

　　人主有公赋无私求，有公用无私费，有公役无私使，有公赐无私惠，有公怒无私怨，此数语可称五美。苟能如之，于从政乎何有？ 

　　一事逆而心憎，一言拂而心衔，树荆棘于灵台，障云雾于天门。嗟哉！胡其自隘而自戕乎？乃又经年怀之而不释，易世志之而不忘。若然者，四海之中无乐地，百年之内无泰时。甚矣哉！其惑也。 

　　女子有未嫁人而守节者，熙甫著论非之，曰：“女子无以身许人之道，未嫁而为夫死且不改适，是以身许人也。男女不相知名，婚姻之礼，父母主之。否则伯父世母，否则族长者。男女无自相婚姻之礼，所以厚别而重廉耻之防也。女子在室，惟其父母为之许聘，而己无所与。六礼既备，婿亲迎授绥，母送之门，共牢合卺，而后为夫妇。苟一礼不备而往，则为奔。女未嫁而为人死且守，是不待六礼，不待父母之命而奔者，非礼也。古者婿有三年之丧，则使媒致命女氏者，不得嗣为兄弟。女未庙见而死，则归葬于女子氏之党，示未成妇也。未成妇，则不系于夫也。不系于夫，而可以身死且不改适哉！”虽然，古者女子笄而许嫁，今或孩而许嫁，命之父母，告之宗庙，历十余寒暑，而女子久知其当适某氏矣。一旦不幸遭变故，遽改容而他适，于情于义亦有不安者。故嫁固不为妨礼，而守亦不为背礼，取节焉可也。夫人臣之朝不与，燕不坐而死节者，古以为过。然夷齐无禄位，而耻食周粟，孔子亦以为仁。与其过而流，无宁过而拘。 

　　养生有二端：曰持戒，曰修行。持戒而不修行，厚己薄人，则有外魔。修行而不持戒，利人亏己，则有内魔。要之，此二者亦近于吾道，四勿三戒，非持戒乎？立人达人，非修行乎？ 

　　贪嗔痴爱，人我是非，苟不放下，恶乎语道？忍辱耐恶，呼我牛马，牛马应之。此进道之基，亦处世之方也。 

　　邻脐三寸谓之关，言关藏呼吸之气，以禀授四体也。学道者常致气于关。《黄庭外景经》解“在脐下三寸”，“或云在脐之上三寸，非也。此为气海，非祖气也。”守气海者易于见功，故术家尝以此愈疾，然无益于长生。 

　　三焦者，水谷道路，气所终始也。上焦在心之下、胃口之上，所谓膻中也。中焦在胃中脘。下焦在脐下一寸。然此又非手少阳之三焦也。手少阳之三焦，所谓有名无形者也。 

　　药者疗也，所以疗疾也，无疾勿药可也。肉不胜食气，况药乎？药有偏效，而无全功。金石之药最为酷烈，其伤生最速。其他草木之药，近于热者皆能腊毒。古人服松脂而塞肠，服杏仁而致泄，服楮实而痿骨，服首经而消渴，服鹧鸪、鸠子而发咽喉之病，种种不可枚举。养生者最宜慎于此。 

　　按摩为养生之一术。劳役者资之，而血不越乱。佚惰者资之，而气不壅滞。若素养者何资哉？《内经》云：“冬不按跷，春不鼽衄。”盖冬月固密之时，引动枝节，阳气泄越，至生发之候，血遂妄行，故有鼽衄之疾。 

　　心苟无事则息自调，念苟无欲则中自守。 

　　手握固而气窒，目紧闭而神驰，搬运错而瘵成，注想深而中结，此养生者之过也。 

　　日念善而恶境不见，夜念善而恶梦不生，以和召和也。 

　　先廷尉少与徐文贞公客习同朝时，亦时相顾问。其后先廷尉以言谪戍，及赦归里，先后三十年，文贞公推毂不及，而先君亦无一牍通也。公伯子太常每以使归里，先君以父执自居，送迎不出产，太常不堪，其门客又从臾之，间隙遂生。已穆宗登极，诏起言事者，吏部以先君辈三十三名上请，得旨进用。而文贞公雅不欲先人入朝，乃语吏部曰：“建言中有望虽素著年力衰迟者，宜酌处。”时先君年七十五，竟以御史加大理丞致仕。同加者魏公良弼等六人。文贞弟侍郎公大不平，曰：“奈何为冯先生一人而遏五老哉？此辈皆天下人望，抑困数十年而不一起，非朝廷奖直拔滞之意。国家方延耆硕为表仪，非若有司以筋力奔走，此胡可以寻常年限也。况引年者，臣子自引，岂朝廷计其年而使之引哉！此举悖矣。”其后，不肖起废。公孙太常君与其党又多方排之。嗟乎！风威震怒，崇朝则解。乃齿颊余衅，至于两世，谗间之为害若此。然不肖行能无数，即久滞藩臬亦分所宜。而独惜先君恢博之才，正直之操，不获一试。此天下所为慨叹，非止愚兄弟附膺也。  
卷下

　　《诗》曰：“彼有旨酒，又有嘉肴。洽比其邻，婚姻孔云。”是时政乱崇贿，输金载玉，不知其几，而独以酒为言，诗人之温厚若此。嗟乎！苞苴之昌，末世尤甚。匪特用以媒进，且用以妨贤矣。诗人而在，不知当何浩叹。 

　　世道之衰，匪特士大夫无先辈典刑，即布衣岩穴风致，亦与前人远矣。余先君有友钱谷，号霁峰先生，少同学相善。先君既拜御史，钱先生时来宦邸，至经岁语不及私。其后先君家居，钱先生贫甚，每移之粟帛不却，第取用而止，过厚则必辞。终三十年，未尝居间一事也。既没而家徒壁立，先君为殡敛之。又有谢简者，字一默，先君延为馆师，诲余兄弟三人，岁馈米三十斛。先生晨而入馆，三商而归。五年如一日，未尝他适。自束修外，即一缣一钱亦固却不受。督学王公某与先人善，有谋入庠者，以五十金为先生寿，丐主人一言。先生曰：“主人不鄙夷我，而以子师我，我当以道义为之范硎，奈何营营阿堵，示之佻薄耶？”其人惭而去。又有张永思者，少失父，与母居。母守节数十年，至九十矣，永思亦年七十余，定省如儿时。每当酒筵，常辞不赴。间至，亦仅尝一味，曰：“此皆母所未啖，余何忍食。”先君觉其意，每召公，必更设一席以遗其母。公仅受数味堪以养老者，俟母既食而后至。夜则置褥母榻下，一闻謦欬，则蹶然起视，未尝一夕入内也。有司有与公厚者，遗之粟则拜而受，遗以金则必反。或说之：“此笺笺者但足糊其口，宁足实橐哉。事有不伤于义者，居间可也。”公闩：“此非但仆所耻为，亦老母所羞闻。”终其身竟无干谒。是三公者，皆先君友也。先君没后三十年，不肖辈所交布衣不少，曾有三公风度否？时俗益偷若此。余尝欲为《独行传》传三公，不能记其详，漫书于册以志慨。 

　　徐叔明甚厌山人，曰：“山人当岩居穴处，而奈何日置足朱门也？”汉时授侯者，皆遥授不之国。今诸山人，亦当称遥授山人。吾无计其诗词工拙，即揭其目，但有简某翰林、某给事等类者，吾不欲观之矣。有某郡守谓余曰：“子知吴下三厌耶？山人诗卷与士夫干请之书、僧徒募缘之册。”在坐者或笑曰：“此可称三党。夫山人之口誉于四方，谓之外党。士夫之口誉于中朝，谓之内党。”曰：“然则僧徒称何党耶？”曰：“今世士大夫有高名者多佞佛，施之可得其心，且有佛力为阴助，宁非党耶？此可称上党。”一座绝倒。虽然，山人中有如管宁、黄宪者，吾且执脯廷师之。有如孟浩然、陆龟蒙者，吾且执鞭凳随之。舍此则皆百尺楼下物也，远之可也。 

　　小雅者，天子逮下之诗。大雅者，天子述祖之诗。小雅之变者，哀怨刺讥之意多。大雅之变者，忧悯规正之词切。盖周太史所命，孔子删之，而未尝易其次也。诗有南雅颂，为天子所用乐章。其十三国之诗，止陈述以观风，不用之庙朝，惟列国自为歌咏而已。六义曰风、曰赋、曰比、曰兴、曰雅、曰颂，起于《周礼》，太师掌之。或以风为孔子所命，非也。 

　　夫先乎妇，故《关雎》求淑女。君先乎臣，故《鹿鸣》享嘉宾。诗为乐，乐主和。地天成泰，和之道也。故不温柔，不敦厚，不可以为诗。 

　　春为阳中，秋为阴中，春秋所自名也。尧舜用中以治天下，孔子用中以教天下。 

　　孔子赞易，古之聪明睿智，神武而不杀。称善人曰：“胜残去杀。”语季康子曰：“子为政，焉有用杀？”《大学》一书，于妨贤病国小人，深恶痛绝之，然止曰：“进诸四夷，不与同中国。”未尝言杀也。圣人之慎杀如此哉。 

　　孔子四教六艺，古圣王之教也。学者优游渐渍其中，上焉者以达，次焉者以立。此万世不与易也。王文成之即心即性，即心即经，本为支离者针砭，然其末流，未免虚而失实，内而遗外。甚者恣心顺意，糟粕其经，脱略于教，长游谈而废实学。此忧世者所深虑也。 

　　春秋，卿大夫交接，以微言相感。称诗以喻志，皆取风雅颂之辞，不必自赋。盖所以重先民，明退让，宗道德，略辞采。末世之诗，不以明志，于何可称？至乃酒食征召，刻烛分韵，流连光景，而古时雅会之风不可复睹矣。江左以来，又有酒令，庄士耻之。酒以令行，岂合欢之旨？诗以韵分，岂感物之义？ 

　　楚声杳渺，秦声雄高，汉因之而为乐府，其曲大备，然视二南之风化固已蔑矣。建安风骨遒上，而深浑不足，应徐辈之公宴诸作，靡丽之开源矣；陈思洛神之赋，淫艳之滥觞矣。知风之自微矣哉。 

　　孔与老同时，至从问礼，且称其犹龙，而未尝攻也。孟在老之后，其著书辟杨墨而不辟老。盖老子深矣，常无观妙，常有观徼，岂专于虚无耶？老氏没而得其传者寥寥，九还绝谷之术，非大患有身之旨也。役使鬼神之说，非以道莅天下，其鬼不神之旨也。自周以来，惟汉文帝得老之旨以治天下，而汉刑措。许旌阳得老之旨以治邑，而邑无讼。王、何之任诞，稽、阮之放旷，老之罪人也。始旌阳问道于女师谌母，母教之曰：“一念不欺为忠，一事不苟为孝。”其语约而尽，谌母以仙去，亦老氏之徒哉！ 

　　造字写经度僧，佛门敝法也。达摩目之为有漏果，为有为法。非真得释氏袈裟，何以确然持其说如此？廓然无圣一语，可谓佛门曾子矣。自性戒，自性定，自性慧，不离平等日用，而语益圆通。慧能亦得其宗者哉！或曰：“佛图澄来赵，鸠摩罗什来秦。天为杀机盛而生是人营之也，犹孔生春秋，孟生战国。”其然乎？ 

　　余乡居日，见有建水陆斋供浮屠治丧者，心窃非之，谓：“人生罪过，宁可以鸣梵诵偈释？此至愚者所为，非士君子所当循。”有盛生者，合掌语曰：“公何毁佛？”余曰：“余最信佛，若乃毁佛耳。释氏之教明心见性，心性茫昧，触为罪过。乃以一饭、一果、一经、一偈而求解脱，则心性可无明也。为恶一世，而取脱于一二日之斋，人亦何惮而不为恶？是释教为人开恶门，非为人导善路也。此岂瞿昙旨耶？”生以为然。忆余守郧时，曾下教有司，令其力禁，民风一变。有一生不能自已，以一比丘闭户而诵经，令请绳之，余曰：“治道去其太甚，所为禁者虑费民耳。苟无甚，容之可尔。”然格心之化，余有愧哉。 

　　海上鳞族异者，名章巨。大者名石拒，居石穴，人取之，能以脚粘石拒人故名。形如算袋，八足，长二三尺，足上磈礧戢戢如钉，每钉有窍。浮海砂中如死物，乌啄之即卷入水，嘘足钉啜之以饱。其小者名章举。又别一种生海涂中，名望潮。身一二寸，足倍之，土人呼涂蟢。又一种脚短而无钉者，名锁管，宁、台、温皆有之。余乡太仓、上海无有也，其名章巨，盖江东子弟所名。项羽引江东卒与秦战，秦将章邯拒之，卒为羽所降，故江东名是物章拒。人怯而负勇名者，亦号章巨。 

　　鲎形如覆釜，大如车，青褐色，其血碧色，口足皆在覆釜之下。足有十二，长五六寸。尾劲而尖，长二三尺，有刺能触伤人，尾中有珠如栗色黄。雄小雌大，置之水中，雄者浮雌者沈。南人或带其珠或磨饮之，云利市。壳坚硬，腰间横文一线，软可屈摺，每一屈一行。牝常负牡，牝牡相随。牝者背有目，牡者则无，牝去则牡死。故海上称妇女健壮操家者，号为鲎。是物在海中群行，辄相积于背，高尺余，如帆乘风游，人呼为鲎帆。其众如簰筏，名鲎簰。东夷取其壳为冠，尾为小如意。子如麻子，温人取以为酱甚美。王参知谷曾以饷予，馆客沈士能甚嗜之，余未尝举箸也。客语予：“此物得阴气，甚益人阴。”余笑曰：“蔬食饮水者，阴何尝不足。”顾余生平于奇物未尝入口，非特此也。 

　　阑胡如小鳅而短，大者如人指，长三五寸，头有班点如星。潮退，数千百跳踯涂坭中，土人施小钩取之。一名弹涂。以盂覆活者数百于地，旦发视之，皆骈首拱北，盖亦朝斗之意。玄修者忌食。唐制卖鲤者、卖蠡者，皆杖六十。盖鲤朝日，蠡朝星，食者皆有祸。阑胡虽小，头亦有星，故土人皆戒勿食。 

　　鯼鱼，即石首鱼也。小者曰■〈鱼某〉鱼，又名鰌鱼。最小者名梅首，又名梅童。其次名春来。初出水能鸣，夜视有光。土人以槐豆花卜其多寡，槐豆花繁则鱼盛。脑中有白石如棋子，取其石次以为器，或饮食遇毒则暴裂。脑漏者用其石烧灰，吹入鼻中即愈。又下石淋炙食之，主消瓜成水。至秋化为冠凫。又有■〈鱼居〉形相似，左右三牙如铁锯，或曰：“石首雄，■〈鱼居〉其雌也。”诸鱼有血，石首独无血。僧人谓之菩萨鱼，至有斋食而啖者。盖亦三净肉之意，不能忍口腹而姑为此说以自解，非正法也。 

　　黄驹，即■〈鱼规〉鱼，俗所谓河豚也。一名鲑，一名嗔，一名鮭，一名鸱夷，一名嗔鲐。腹无胆，头无腮，其肝最毒，独眼者尤甚。海上人得之，去其头尾，用橄榄、甘蔗煮之，然初出时可食，至后则其毒尤甚。谚曰：“芦青长一尺，不与河豚作主客。”予乡亦盛食之，春时延客，不得此为不敬，然往往有食而死者。或曰：“煮熟则无患。”多食亦发疡，厚生者所当戒。乐清人名为乌狼膏。 

　　魟鱼形圆似扇，无鳞，色紫黑，口在腹下，尾长于身如狸鼠。其最大曰鲛，其次曰锦魟，曰黄魟，曰班魟，曰牛魟，曰虎魟。魟字，或作■〈鱼共〉。《文选》所谓鲼鱼也。尾端有刺，甚毒。大抵诸鱼性热，而海鱼尤热，不可常餐。 

　　宅鱼，一名蜡，一名樗蒲，一名水母，俗所谓海蜇也。雨水多，则是物盛。其形如覆笠，以虾为目，虾动则沈。土人食之，皆以为去积，其实损脾。南人以为性暖，能治河鱼疾。 

　　王珧，一名蜃姚，所谓江瑶柱是也。其柱肉脆美，其甲可饰佩刀鞘，盖蜃之小者。 

　　海月大如镜，白色正圆，其柱如搔头。土人鳞次之为天窗。沈大参一中尝称其乡海错之美，如海月、江瑶柱，可敌三吴百味。乐清甚盛。 

　　石勃卒形短，圆三寸，长四寸，身赤腹泡急，其形勃卒，故名。一名来鱼，或曰石屑入水所化。 

　　牡砺言牡，非谓雄也。一言咸水结成，一言百岁蜩所化。道家以左顾者是雄，名牡砺，右顾者名牝砺。其生著石，磈礧相连如房，一名蠔山。初生才如拳石，四面渐长，有一二丈崭岩如山。每房有蠔肉一块，大小如房广狭。大房如马蹄，小房如人指面。每潮来则诸房皆开，有小虫入则含以充腹。海人取之，皆凿房以裂火逼开，取肉食之。渔者于海浅处植竹，扈竹入水，累累而生，斫取之，名曰竹蛎。《文选》“玄砺磈礧而碨■〈石亚〉”，注云：“长七尺，形如马蹄，又谓梅花蛎。”是物除热补伤，涩精益血。土人用以为酱，曰砺黄酱。乐清县新溪口有蛎屿，方圆数十亩，四面皆蛎，其味偏好。 

　　■〈虫咸〉■〈虫进〉似小蛤而长匾，壳有毛。是物行有前无却，故名。 

　　沙噀，块然一物，如牛马肠脏头，长五六寸，无目无皮骨，但能蠕动，触之则缩小如桃栗，徐复拥肿。土人以沙盆揉去其涎腥，杂五辣煮之，脆美为上味。乐清名沙蒜。 

　　西施舌，一名沙蛤，大小似车螯，而壳自肉中突出，长可二寸如舌。温州公尝与人食此，戏曰：“西施舌如此，亦不足美。”其人曰：“非也。舌长能搬弄，可称张仪舌。是物海燕所化，久复为燕。其性热。” 

　　■〈此上鱼下〉鱼，即刀鱼也，一名魮。《文选》所谓“鯼魮顺时而往还”是也。子多而肥，腹皆似刀。夏初曝干，可以致远。又名■〈制上鱼下〉鱼。《文字集略》，■〈制上鱼下〉亦作鰶，字音祭，又音制。炙食甘美，谚曰：“宁去累世田宅，不去■〈制上鱼下〉鱼额。” 

　　■〈鱼孱〉鱼身柔如膏，无骨鳞细，口阔齿多。一作■〈鱼戋〉。海上人目人弱者曰■〈鱼孱〉。 

　　比目鱼二鱼相合乃行。单则为王余竹夹鱼，似比目而肉坚，身圆尾尖，色青黑，一名土鳢。 

　　马鲛鱼形似鰫，味似鲳。一曰社交，以交社而生。绶鱼一名华脐，一名老婆。其腹有带如帔子，生附其上，形如科斗，大者如盘。或曰：“此《文选》所谓琵琶鱼也。”无鳞，冬初始出者俗重之，至春则味降矣。 

　　吐哺鱼名土附，以其附土而行也。或曰：“食物嚼而吐之，故名。” 

　　鮸鱼状似鲈而肉粗，三腮曰鮸，四腮曰茅。鮸，《乐清志》所谓鳘鱼是也，一曰茅狂。 

　　青鰶鱼，冬月肥美，海错之佳者。或以此敌松江之鲈，张汝远曰：“此如邾莒之于齐鲁，岂其方？” 

　　鲨鮀也，以皮有沙名。其小者大如指，圆而长，有墨点文，能吹沙。春正月辄至，鱼最先至者。海上鲨甚多，有白蒲鲨，有黄头鲨、白眼鲨、白荡鲨、青顿鲨、牛皮鲨、班鲨、鹿文鲨、狗鲨、■〈鱼孱〉鲨、燕尾鲨、虎鲨、犁头鲨、香鲨、熨斗鲨、了髻鲨、剑鲨、刺鲨、锯鲨、乌鲨、雷鲨，凡二十四种。 

　　■〈鱼昔〉鱼长二丈，大数围，小者圆广尺余。状如鳖无足，背簏错有文，皮皆鑢物。子小随母觅食，惊则还入母腹。一名鲛鱼。皮间有珠可饰剑。有横骨在鼻前如斤锯者，曰胡沙，性良肉美。 

　　箭鱼即鲥鱼也，腹下细骨如箭簇，首夏以时至而名。本朝甚贵之，何景明诗：“银鳞细骨堪怜汝，玉筋金盘敢望传。”《本草》称其补虚劳，稍发疳痼。肋似箭而小。 

　　海鹞鱼，即文鹞类也。形似鹞有肉翅，能飞上石，头齿如石板，出主风。又有白袋，似牛而白，白海入江则兆水泽。谚曰：“海鹞风伯使，白袋雨师奴。”鲻鱼似鲤，生浅海中，专食坭。身圆口小，骨软肉细。似鲻而大者曰■〈鱼居〉，介象与吴王共论鱼，以鲻鱼为上，取其益阴。 

　　蠞，即蟹也。经霜则有赤膏，曰赤蟹。无膏曰白蟹。蟹始穴沮洳，稻熟时，及出各执一穗朝其魁，或曰以输海神。入江则稍大，入海益大。《广雅》：“雄曰■〈鱼良〉■〈鱼岂〉，雌曰博带。”《酉阳杂俎》云：“其腹毛能杀人，性能败漆，烧之致鼠。”浙蟹有数种：一日蝤蛑，南人谓之拨棹，言力可拨棹也。两螯至强能与虎斗，虎不如。随大潮退壳，一退一长。一曰蟳，乃蝤蛑之大者，两螯无毛。一曰拥剑，一螯大，一螯小，常以大螯断，小螯食。又名桀步。一曰虎蟳，大者有虎斑文。一曰招潮，壳白，潮欲来出穴，举螯迎之。一曰滩涂。一曰石困。一曰蜂江。一曰蟛蜞，似蟹有毛而赤，性极寒。一曰彭越，即彭螖也。一曰竭朴，大于彭蜞，黑斑有文，以大螯障日，用小螯以食。一曰沙狗，穴沙中，见人则走。或曰沙钩，从沙中钩取之也，味甚美。一曰数丸，竞搏土作丸，满三百而潮至。一曰芦虎，两螯正赤不可食。一曰螠，似彭越而小。一曰蠘，肉壳而多黄，其螯最锐，断物如芟刈焉，食之行风气。凡蟹漆相合则化为水，服之长生。是物以解结散血得名，惟霜后可食。余节食之多致疾，孕妇尤忌。独螯、独目、四足、六足、两目相向者，皆有大毒，不可食。 

　　雁山五珍，谓龙湫茶、观音竹、金星草、山乐官、香鱼也。茶一枪一旗而白毛者名明茶，紫色而香者名玄茶，其味皆似天池而稍薄。观音竹，形小叶长，翠润夺目，植岩石上经冬不凋。金星草，叶上有星如金，根中有黑筋如发，用以浸油，能黑发、长发。山乐官似金雀，声如箫管。香鱼鳞细不腥，春初生，月长一寸，至冬月长盈尺，则赴潮际生子，生已辄稿。惟雁山溪涧有之，他无有也。一名记月鱼。土人朱太守素无宦情，尝曰：“岂以五斗易我五珍？” 

　　周书王会赤弈、阴羽之前，马有母儿，有乘黄，有兹白，羊有辉炫，犬有■〈鼠勺〉犬，鸟有皋鸡，异兽有尊耳等类，皆奇物。其于鱼曰：杨州解隃寇，其于东瓯载海蛤、蝉、蛇、文蜃，然如章拒等类，尤希不载也。王敬美言：“海错奇美，无过两浙。”然使他方远人见图经，必以为此兹白、尊耳之类，侈言哉！嗟乎！天壤之中，何所不有，知《山海经》非臆说也。 

　　黄精为药上品，服者得仙。自古志之，乃富贵人服者多不验。盖黄精色黄味甘，土气之精，野处辟谷者眼之，补脾益气，即不得仙，亦可延年。若富贵者思虑揉杂，五脏皆火，兼以膏粱助邪益秽，乃服加之甘温之药，是犹燃燎而济之风也，其伤愈甚，安得有验？余在锡穴值岁大饥，教穷民蒸曝餐之，皆得度岁。盖是物于藿食之肠尤宜耳。太和山每岁贡黄精笋尖数十扛于京师，本山所产无几，皆取之近山旁邑。内使、隶役往来需扰，封原禁隰，使民不得种植。孙中丞欲请罢贡而未果，然以无益害有益，则仁人所恻然也。 

　　王昭明先生者，娄江人。潜心圣学，非礼勿动。曾与罗念庵先生游，又尝客于江，与南城邓公元锡居数月。其所为《六经说》，多发前人所未发。惜既没而子孙贫甚，不能存其书，管公志道与周生道甫各得其一二，皆以为帐中之秘，未尝示人。即今邓南城所著《易纬》等书，大半取其语。又吴县王少湖先生，行谊无愧颜闵，其于学宗朱紫阳，然人亦罕有知者。晚岁袁宗伯洪愈荐诸朝，诏授国子博士，年垂八十矣。尝与周道甫语二王先生皆大贤也，然姓名不出里斥。而沈石田、王雅宜辈，以字画之技，传闻四远。甚矣！末世好德者之鲜也。然余见二先生，真所谓声为律，身为度，见善如不及，见不善如探汤。使在孔门，当不后于十哲。知不知乃其所遭也，子思不云乎？“君子依乎中庸，遁世不见知而不悔。”圣贤固不求人知也。道甫又与余言：“弇州四部，不如少湖数语。”余曰：“岂惟是哉！老杜诗千百篇，宁如武公《抑戒》、《宾筵》二篇，学者亦何必夸多斗靡为？” 

　　《淮南子》云：“昌阳去蚤虱而来蛉穷，去害小而来患大。”蛉穷，即蜒蚰也，闻人发脂油香，则入人耳及诸窍中。昌阳香酷，能召是物，故《淮南子》以为喻。是物好濡雨，升高则焦死，故曰蛉穷。一曰陵穷，乘陵则穷也。《宋史》：“小人居高位者，亦目蛉穷。” 

　　慰者，白蚁也。人家有之则败屋，故相吊慰。闻竹鸡声即化为水，竹鸡自呼为坭滑滑，海上谓之柱石鸡。 

　　蛓者，螯人虫也。身扁，绿色，似蚕而短，无足有毛。楚辞以喻谗人，《九思》所谓“蛓缘兮我裳”是也。常在林间花叶背，不知者辄为所刺。一名林蛓，虫之最恶者也。老则吐汁自裹，久渐坚凝如巴豆大，就其中作蛹，谓之蛅嘶。 

　　鼠于果熟时，窃取覆藏之。有人掘鼠穴，得栗橡百果多至石。故北人目善畜财者曰鼠。鼠首出穴，先观望前却，故谓之首鼠。北人目南人为鼠，以其善窥探也。鼷鼠在树上，名甘口。鼠啮物时不痛而甚毒，亦名林毒。鼹鼠乃伯劳所化，又能化为鴽，见日月光则死，盖阴物也。 

　　穷奇逢忠信之人，辄啮食之。逢邪人，捕禽兽饲焉。恶正向邪，物亦有之，何疑于人？故共工诬害盛德，比于穷奇。 

　　玃能盗妇女以为妻，■〈豸周〉能牵男子以为夫，然而生子仍为兽，不为人也。 

　　温州有乳柑，其味甚珍。陈将军曾以馈予，自温至锡穴数千里不变。问何以然，曰：“采时不去其枝叶，则气不泄。盛时以绿豆为末，剂其温性，则气不蒸。故久而不变。”若藏梨者多用沙，盖梨性寒恶湿热，沙能制湿故也。 

　　张福者，淮阴盐徒也，性悍恣不下人。一日乘凉树下，有一老僧同坐，老僧忽举手击张一掌，众皆为僧危之，谓：“此恶少，奈何犯虎口哉！”张默然。僧又击一掌不应，至三击则叩首曰：“吾解师意矣。”僧曰：“尔来。”至一庵与对坐旬日，语张曰：“若有得矣。须归富贵人有善根者为外护，若妻子请谢绝，勿念也。”张归舍，其妻方与他少年淫媾，其人自床投地请死，张曰：“若有缘也无恐，不知若有妻乎？”少年对曰：“未有。”张曰：“子请遂以为妻。”又呼其子与邻老未有子者子之，曰：“亟去，无来迹我。”乃竟往投万总戎鹿园，万问之，曰：“若何能？”曰：“请为阍者司出入。”万因置之门。万本大家，男妇常数百人，出入无忌。张日危坐于户，至晚必报主人，今日某某出，某某入，有戏豫无礼蹈法者必告。居三日，万氏门肃然无哗。又数月，万知其愿确可托也，命之守书舍，司金钱出纳，则铢两无爽。有不经者，必裁节之。一日，万自外归，见张坐其所坐处，呼闩：“若胡敢踞我坐！”张起而对曰：“将军胡无平等心也？”万登坐，觉坐席热如火，心异之。又一日，万自外来，则张寝其床，万又呼曰：“若何乃尔？”则又曰：“主人胡无平等心也？”万登床，觉床如火坑，大异之。时有吏部郎过淮，得瘵疾甚危，万以语张，张曰：“请为疗之。”乃相与背坐，吏部即觉背如火熨也，旬日而疗愈，遂往京去。一日张请于万曰：“小子修玄有微效矣，请一静室，求一姬为伴。”万乃呼婢数十人使择，张曰：“是皆不堪，请将军所幸姬。”万难之，已度其人非酒色徒也，何难一姬以妨大道，竟与之。张乃挈一姬一婢入室，凿墙而进饮食。居八月，以姬还万，万询婢，曰：“彼日与姬对坐，相去函丈，未尝近也。”姬亦素好道，平日闭户焚香扫地而坐，每以《悟真篇》问张，张不答，亦竟无一语也。”张自出关，则请主人白布数丈、金二两，又书字一纸缄之，与银布同置一箱，请以某日开。万如其言。居亡何，诣万前曰：“小子归矣。”叩头而出，万留之不得，使人亟走之。其行如飞不能及，已至故所遇老僧处，跌坐合掌而化。万乃开其所缄箱，则上书曰：“小子以某日行，请以布敛，以金制龛，主人亲封之。”万乃叹息，恨失至人也。居有顷，前吏部郎自长安以请急归，来谒万，万曰：“若知张福化乎？”吏部郎曰：“吾于济上遇之，谈笑竟日，胡遽有此？”万亟开龛，则仅有布在，其骸不见矣。万诸僮尝见之淮徐间。万本名将，晚岁好玄，每日静坐守中，张谓：“此有为法，非无上道。”万每叩其有别术，不语，但曰：“天下无有富贵神仙。孰能弃三公而荐天下贤者以泽苍生，孰能弃万金而施贫者以脱人于死，孰能割恩爱块然独处而与虚白为对？无是三者，请勿语道。”少司马许公孚远亦识其人，津津称之，曰：“世故有此异人也。” 

　　《离骚》：“秋之为气也，憭慄兮若远行，登山临水兮送将归。”是数语杳渺凄清，味之不穷。《古诗十九首》有“人生天地间，忽如远行客”句，祖此也。或曰：“‘洞庭波兮木叶下’，言秋灾之祖。”曰：“非也。‘秋日凄凄，百卉具腓。兼葭苍苍，白露为霜。’此言秋之祖也。”“王孙兮不归，春草生兮凄凄”，本之“何草不黄，何日不行，何人不将”，而诗语更深浑也。“春草秋更绿，公子未西归”，意祖于骚，而格调自下。 

　　《黄庭经》：“琴心三叠舞胎仙，九气映明出霄间。”琴和也，和其心，使丹田如叠物然，静之至也。而胎息之仙，融融活活，若舞若飞，岂有为注想之谓哉！三元九宫，气象炳焕，妙无方所，所谓出霄间也。 

　　“七莛玉签闭两扉，重掩金关密枢机”，言无视无听也，两目曰两扉，金关为口。 

　　史游《急就篇》，有“长乐无极老复丁”，本之黄庭“物物不干，泰而平悫矣，匪事老复丁。”物物不干，则淡然无欲矣，宁不反老为壮丁哉！ 

　　王次公之诗胜长公，而《关中集》尤佳。“稻花香里流温玉，水月空中出圣灯。”盛唐语也。“云屯远山白，气入高原疏。关山挂新月，枕簟如秋天。”初唐语也。“腰间有组休论贵，马首无山未是游。”似晚唐而有致。“中原草根尽，少妇木衣穿。有女偿官犊，无家问子钱。”近于风矣。 

　　郭相奎尝著《雪应丰年辩》曰：“雪系于地气，闽广无雪而宜五谷，戎地多雪而不生五谷。”《大戴礼》云：“天地积阴寒则为雪。”曾子曰：“阴气胜则为雪。”论雪者莫辩于此矣。故三尺雪十年丰，此世俗之语，君子不道也。愚谓雪者阴气所积，当冬而雪，阴得其令，亦丰之兆。若雪太多，阴气过盛，则为水征。诗云：“上天同云，雨雪雰雰，益之以霡霂。”注云：“冬有积雪，春而益以小雨，则润泽而饶洽。”雪之兆丰，自古然矣。惟是遗蝗入地千尺之说，则为谬妄。蝗本春夏间暑旱之气所生，至秋冬交则槁，未有遗于地而复生者也。或曰：“蝗乃鱼卯所化。春鱼遗子如粟没坭中，明年水及故岸，皆化而为鱼。遇旱干水缩，不及故岸，则其子为日所暴，生飞蝗。”其说近似。鱼子无入地之理。且雪虽盛，不能杀诸蛰，而奈何独生驱鱼子使之走地千尺？此真世俗语也。 

　　鳖与蛇相为牝牡，相为生化。有人发沙穴，尝见鳖与蛇俱。鳖暮出取食，迹在沙上，蛇辄出为灭之。鳖遗子，蛇嘘之辄成蛇，久复为鳖。三足者能，音台。天文斗奎下六星，两两而比者曰三能，鼎三足象之。能亦三足，在旁二，腹中一。甲虫之有神者，人食之化为水。郭相奎嗜鳖，行部泸州，吏以鳖进，验之三足，乃投诸江，作《活能说》，戒庖人毋再庖鳖，因著为家令。余亦有《戒鳖记》。 

　　坎为月为水，故蛤、蟹、螺、龟与月盛衰。月生明，则蚌珠生，螺肉充，蟹黄满。月死魄，则蛤珠焦，蟹黄虚，螺肉消。或曰：“水主智，龟知吉凶，水之德也。”道书龟为地甲，杀者夺寿，活者延年。宋仁宗问长生术于雁荡木叶老人，老人曰：“无他，广济贫民，禁天下捕龟。能斯二者，乃可语道。” 

　　毛氏者，昆山人，父为别驾，富于财，以女归侍郎周广之子周士淹。士淹举明经，承家业，又得毛氏资巨万，豪里中。然士淹尝从魏庄渠先生讲学，言动造次一依乎礼，不为贵介态也。毛氏归周，夫妻朝夕相敬如宾，又善治生，业日益拓。年三十余无子，语周曰：“吾闻古人娶妇取宜子者，今某奉巾帻久，未有一线之息，以为君忧，胡不纳副室以广胤嗣？”周初不可，曰：“命也，吾当有胤，一夔足矣。”毛强之出数百钚，纳二姬以进其夫。居岁余未有子，又谓周曰：“语不云乎？‘田广多谷，女广多子。’盍再求窈窕乎？”又市四姬以进。合毛共七人矣。副笄步摇之饰，嫡庶无二。每饭则合六人同侍其夫，饭已则挈之同游后园。已复曰：“毋已太康。”令之各事所业，或刺绣，或织布，身与同作，良久曰：“若且倦矣，且更游息。”夜则贯鱼以当夕，不独专也。士淹偕计卒于途，竟无子。毛氏以礼遣六妾，各赠百金而去，曰：“彼以好来，宜以好往，无为先夫羞。”诸妾既嫁，乃立其伯子为嗣，闭户独处，足不覆地，以终其身。归子遇尝与余言，妇人不妒不淫如毛者，真女中杰出，不可无记。端午前一日，漫书于署。 

　　吾郡文待诏先生，年九十，生平无二色。比部钱公有威亦然。公与其室宜人今皆逾七十矣。公生平目未尝视季女，宜人一日进二婢以尝公，公攫然曰：“女三为灿，康公且不敢当，况区区耶？亟去无益人罪过。”沈士能尝与予语，钱公与管登之皆信佛，然钱公此事真能信佛者也。余平生食不二味，用无长物，然所谓不二色者，则安能如待诏、比部哉！ 

　　皇甫涍《九日诗》：“鹍鸣入怨柱，蛩响切杂裯。枫落他乡早，尊寒故国秋。”又“河虚平夕雾，阁掩澹秋尘。素月升逾静，高霞敛更新。”又《新月诗》：“微晖不照倚，清汉欲生尘。”《雁山诗》：“遥霭引疏罄，群峰寒暮天。”四杰之概也。公负才傲倪，曾为春坊司直，卒以谗废。然郡中称其人甚介，谓皇甫白眉。 

　　皇甫汸《牛首山诗》：“斋关闭秋雨，寒磬落江潮。”《虎丘诗》：“草绿知春半，花飞觉雨深。”《蔡馆诗》：“户下鸣螿频带雨，湖边落木似催年。”《钱塘江渤》：“半帆布影悬初月，几处渔灯点落潮。”在唐盛中间，公以早废，所咏诗甚富。其诗名与王元美相累，吴下能诗者朝子循而夕元美。或问其优劣，周道甫曰：“子循如齐鲁变可至道，元美若秦楚强遂称王。”春和融融，仁之象也。秋气肃肃，义之象也。人心与天地万物神通脉接，常存此心，四时之气自备。 

　　文章，士人之冠冕也。学问，士人之器具也。节义，士人之门墙也。才术，士人之僮隶也。德行，士人之栋宇也。心地，士人之基址也。先君子尝以此教不肖，而谆谆然令其厚养心地。又曰：“用人以观察心地为正，以驾驭才术为权。”  
　 
