《四库全书　霏雪录》　　（明）镏绩

钦定四库全书 

　　子部十 

　　霏雪录 

　　杂家类三 

　　杂说之属 

　　提要 

　　臣等谨案霏雪录二卷明镏绩撰绩字孟熙山阴人先世自洛阳徙越其父涣通毛氏诗元时尝为三茅书院山长绩承家学与子师邵皆有才名此书多杂志旧闻及辨核诗文疑义绩尝与元末诸老游故议论颇有依据然随手缮录未加简汰又毎纪梦幻诙谐之事不能尽纯如称其逺祖马牧君事金太祖有纪信之节元修三史时史臣责赇于其祖不肯遂不得书此事论史者俱未之及然当时秉笔诸臣如欧阳玄等皆一时名士恐不至是或出于一家之私言未可槩信也此书成化间尝刋行有胡谧后序称绩所著尚有嵩阳稿诗律今俱不传云 

　　乾隆四十二年五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　霏雪録卷上 

　　（明）镏绩 撰 

　　余读史记秦本纪帝舜曰咨尔费赞禹功其赐尔皂游尔后嗣将大出乃妻之姚姓之玊女徐广引皇甫谧云赐之玄玉妻以姚姓之女也余以为不然按礼诸侯取天子之女辞曰请君之玉女与寡君共有敝邑事盖尊贵之耳何广谧皆不之考而妄为是臆说耶即为玄玉当与赐皂游连书何故于妻女之间赘一玉字世称太史公善叙事其深僻又如此哉 
　　人问谓门下士为桃李出处或举桃李不言答之非也史记李将军列传谚曰桃李不言下自成蹊说者谓桃李本不能言但以花实感物故人不期而往其下自成蹊径也以喻广虽不能出辞能有所感而忠心信物故也此桃李正指广耳狄仁杰荐姚崇张柬之等或曰天下桃李尽在公门此其出处也乐天和令公緑野堂诗有令公桃李满天下之句是唐人已用之矣 
　　李长吉诗七星贯断姮娥死七星北斗也贯相连属也姮娥指月而言其意谓七星不断姮娥不死期君之寿与造化同终犹云泰山如砺黄河如带耳吴西泉以七星为劔名失其旨矣 
　　起复者丧制未终勉其任用所谓夺情起复者也如欧公晏元献神道碑明年迁著作佐郎丁父忧去官已而真宗思之即其家起复命淮南发运使及史嵩之丧父经营起复是也今人不考例以服阕为起复误矣宋制衔上亦带书如起复左仆射中书门下平章事臣赵普是也 
　　嵇叔夜絶交书曰卧喜晚起而当关呼之不置注东观汉记曰汝郁再征载病诣公交车尚书勑郁自力受拜郁乘輂白衣诣止车门台遣两当关扶郁入拜郎中张诜曰汉置当关之职欲晓即至门呼人使起然当关盖司门之人也唐李商隐诗云当关莫报侵晨客义云不遣当关报早霜是使此也 
　　僧亦可称郎如支郎之类是也 
　　僧亦可称君如齐已送惠空北游云君向岘阳逰圣境又欧阳詹送闻上人逰嵩山云丹梯石路君先去之类是也 
　　谢灵运拟魏太子邺中集诗云哀哇动梁尘又云余哇彻清昊哇淫歌也不宜于魏太子用之 
　　魏文帝诗所忧非但一江淹杂体诗寻念非但一又契阔岂但一言非一端也 
　　魏文帝尝言三世长者知被服五世长者知饮食谚曰三世仕宦方会着衣吃饭本此 
　　诗人多用荳蔻梢头事葢比少女也本草荳蔻未开者谓之含胎花言少而娠也 
　　菆宫菆丛也谓用木丛棺而四面涂之也记曰天子之殡也菆涂龙輴以椁加斧于其上毕涂屋 
　　鲁哀公诔孔子曰天不遗耆老莫相予位焉呜呼哀哉尼父盖圣人之行巍巍荡荡岂容议而谥之哉但因其字而名之曰尼父而已耳 
　　物能复本形者则言化月令鹰化为鸠则鸠又化为鹰田鼠化为鴽则鴽又化为田鼠其不能复本形者则不言化如腐草为萤雉为蜃爵为蛤皆不言化也 
　　效贡效陈献也唯禽兽可言若记所谓效马效羊效犬之类虞文靖题黄筌夫容乳狗诗云西旅当年效贡来是也 
　　杯言挥者谓振去余沥记饮玊爵者弗挥是也渊明诗一觞聊可挥 
　　河中桑落坊有井每至桑落时取水酿酒美甚故呼为桑落酒后语讹为桑郎又转而为索 
　　郎洽恰唐人语也乐天樱桃诗云洽恰举头千万颗通作狎恰退之华山女诗云听狎恰排浮萍 
　　传神谓之写真亦谓之写照杨诚斋题刘敏叔所画三老图（周益公兄乘成居士周子中乙巳生益公丙午诚齐丁未郡人刘讷敏叔写为三老图）云刘郎写照妙通神 
　　脚婆即今之汤婆温足器也山谷诗云千金买脚婆夜夜睡天明曾文清茶山又易为锡奴 
　　少陵已上人茒斋六一居士谓僧齐已也按齐已南唐人姓胡氏家益阳出家于大伪山寺性耽吟咏而项有瘤■〈疒赘〉时号诗囊乐山水不事请谒与郑谷沈彬僧虚中同时去少陵逺甚欧公一代伟人不应如此谬误恐别是一人 
　　戴胜织纴之鸟一名戴鵀即头上胜也 
　　僧称支郎始于汉不特指支遁也髙僧传云优婆塞支谦一名越本月支国人来逰汉境初汉桓灵之世有支谶译出众经有支亮资学于谶谦又受笔于亮亮学异书通六国语时人语曰支郎 
　　尝见画古帝王手持一杖过头首施一物如银锤様因阅朱子语类云旧见外朝官以上前导一物用水晶为之谓之主斧 
　　诗伯氏吹埙仲氏吹篪盖伯仲是兄弟之字字伯者谓之伯氏字仲者谓之仲氏也传曰叔氏其忘诸乎又檀弓叔氏専以礼许人注云叔氏子游字以例言则字季氏者亦可谓之季氏欤 
　　北方风俗士女以正月十六日用旧厯日纸九道为绳乱结以首尾聨属如一者为兆谓之结羊肠诗人有结羊肠词南中亦然 
　　唐李商隐诗木棉花发鹧鸪飞又王叡诗纸钱灰出木棉花南中木棉树大盈抱花红似山茶黄蘂花片极厚非江南所艺者 
　　唐人悼亡妓诗断肠犹系琵琶弦琵字当读如丞弼之弼 
　　保辜字后汉时已有此语 
　　古人首服多用白如白皮弁白接■〈罒离〉白纶巾白氎巾之类初未尝讳也但以疏细为吉凶之别白皮弁以白鹿皮为之而加饰焉 
　　孔氏自子思以下同用子字子思之子白字子上子上之子求字子家子家之子箕字子京子京之子穿字子髙子髙之子字子慎子慎之次子字子襄然则王氏之之奚足讶哉 
　　尔雅山有穴为岫谢玄晖窓中列逺岫此用字之误也惟陶靖节云无心而出岫乃不背理耳 
　　借书四痴五说不同李济翁资暇集作痴玊府新书作嗤严有翼艺苑雌黄云当作瓻酒器也按山谷胡朝请借书目诗句云时送一鸱开鏁鱼当从严说为是鸱夷亦酒器 
　　今人言使酒者为有酒徳是本无逸酗于酒徳哉 
　　予携学生李英逰何鹤坡隐居适秦生武来语次谓予曰学而时习之注云学之为言效也某尝闻顾进士观曰北人学字皆作去声读学效声相近故着之为言字以别之徳之为言得也同例予语之曰非也先儒自有成说胡氏泳曰某某也正训也某犹某也无正训借彼以明此也某之为言某也前无训释特发此以明其义也为言谓其说如此也引经传文以证者此字义不可常训通也果如观言则政之为言正也不无之为言有也之类岂亦声相近耶武乃服予辨始悟观之妄也武又问唐彀斋文如何予曰唐君思精学博且又得乎家传人未易及也武曰顾谓唐君作髙氏墓庵记有子孙勃兴之语草木可言勃兴人岂可言勃兴此不考古之病也予复语之曰此自有来歴春秋内传云尧舜罪已故其兴也勃焉又昌黎诗有勃兴得李杜之语此其证也此观后生浅学正坐不读书之病反率尔讥评前辈非徒自妄又以罔人予特识之以为后进之戒 
　　世称丈夫者盖周制以八寸为尺十尺为丈人长八尺故曰丈夫周家十寸八寸皆为尺以十寸之尺起度则十尺为丈十丈为引以八寸之尺起度则八尺为寻倍寻为常 
　　尝见有作简谢卜地人其中用羊眠鹤飞事乃章得象母夫人练氏尝活建州一城之命其后子孙衣冠相继世传白羊眠处鹧鸪啼章家坟是也又孙锺设瓜三异人示锺葬地已而皆化白鹤飞去锺于其处葬其母后权亮休皓四世鼎峙于吴 
　　虞阁老题画古木诗云后主拨镫法盖江南李后主云书有七字法谓之拨镫法曰擫压钩揭抵导送也末句云空令没骨画乃徐熈子（阙）画花不用墨笔但以丹粉色传染而成谓之没骨图也镫读为灯杨铁厓与顾玉山聨句云书出拨镫侵茧帖 
　　戸钩钥属也今人亦用之谓之门钩李益有诣红楼院寻广宣不遇诗隔窗爱竹无人问遣向邻房觅戸钩 
　　三昧出释氏书乃梵语也此云调正直又云正定亦云正受圭峰疏云不受诸受名为正受又逺法师云夫称三昧者何专思寂想之谓也思专则志一不分想寂则气虚神朗气虚则智恬其照神朗则无幽不彻 
　　王摩诘诗云裁衣学水田谓袈裟也按章服仪云条堤之相事等田畴如畦贮水而养嘉苗譬服此衣生功徳也一作■〈段上毛下〉■〈沙上毛下〉音加沙葛洪字苑始改从衣耳具云迦罗沙曳此云不正色从色得名亦名壊色衣 
　　皮日休元逵上人种药诗云药名却笑桐君少按唐经籍志有桐君药録三卷葢桐君山名在严州昔有人采药结庐桐木下指桐为姓故山得名云 
　　箕踞者蹲也前汉史注谓伸其两脚而坐其形似箕又唐子西箕轩记箕踞者山间之容也拳腰茸肩抱膝而危坐伛偻局缩其圆如箕故古人谓之箕踞便于赋诗便于阅书便于长啸其势如蹲猿如投竿而渔者葢长松之下滩石之上放然而舍礼法者之所为也 
　　兄谓弟为舍弟老杜集有得舍弟消息诗又舍弟卑栖邑是也虽谓之家弟亦可 
　　唐栁公绰在太原致书于宰相李宗闵云家弟苦心辞艺先朝以侍书见用颇偕工祝心实耻之乞换一散秩乃迁右司郎中谓公权也亦有谓他人弟为家弟者尝见张外史天雨送料如川诗墨迹称如川之弟为家弟 
　　入合之礼按唐故事天子日御殿见羣臣日常叅朔望荐食诸陵寝有思慕之心不能临前殿则御便殿见羣臣曰入合宣政前殿也谓之衙衙有仗紫宸便殿也谓之合其不御前殿而御紫宸也乃自正衙唤仗由合门而入百官俟朝于衙者因随以入见故谓之入合然衙朝也其礼尊合宴见也其事杀自干符以后因乱礼阙天子不能日见羣臣而见朔望故正衙常日废仗而朔望入合有仗其后习见遂以入合为重至出御前殿犹谓之入合其后亦废至是而复然有司不能讲正其事凡羣臣五日一入见中与殿（后唐明宗殿也）便殿也此入合之遗制而谓之起居朔望一出御文明殿前殿也反谓之入合 
　　避家讳不为某官者五代时犹然如唐明宗崩崔居俭以故事当为礼仪使居俭辞以祖讳蠡冯道改居俭秘书监至于今士大夫守之不废若国初曾鲁得之以父讳顺不受中顺之阶是也 
　　押字谓之花字者盖唐人草书名为私记号为花书韦陟尝书陟字如五朶云时谓之五云体此花押之始也叶石林谓唐诰书名未见作楷字者如荆公亦只押石字作一横画左掠中作一圎圏详见燕语 
　　梵志翻着韈诗云梵志翻着韈人皆道是错乍可刺你眼不可隐我脚 
　　深樾出退之送文畅诗字书谓两木交阴之下曰樾 
　　舍利按佛书云室利罗或设利罗此云骨身又云灵骨即所遗骨分通名舎利光明经云此舍利者是戒定慧之所熏修甚难可得最上福田大论云碎骨是生身舍利经卷是法身舍利 
　　舍利有三种色白色骨舍利黑色髪舍利赤色肉舍利菩萨罗汉皆有三种佛舍利椎击不碎弟子舍利椎试即碎如试舎利子以童男女髪根可引缀髪上出法苑 
　　纵踊奨劝也纵踊从臾义一也皆音揔勇 
　　竹言上畨自是（阙）人方言上畨则成竹矣老杜诗会须上畨看成竹作去声读昌黎集和侯协律咏笋云庸知上几畨是则又可作平声岂唐人二声相通欤山谷笋看几畨成亦平声读 
　　蓝举作平声乐天蓝舁早晚入槐亭是也作上声蓝举不来乘晚凉又卧乘蓝举睡中归又陆乘蓝举水乘舟是也 
　　邮即今之驿故乐天棣华驿见杨八题梦兄弟诗云应有邮亭名棣华是也 
　　行人之装谓之装囊者盖行者赀贿盛以囊槖故也史思明执懐恩索其装囊是也 
　　世传七子入关图所乘杂牛马骡驴而巾服亦不等题者往往不知主名吾友唐君愚士博学强记亦尝题之云七骑从容出帝闉蹇驴骢马杂山犉瀛州学士参差出十八人中一半人似以为登瀛图之半也予偶阅元曹文贞公伯启集有题七子图诗曰清谭飘逸事凌迟七子髙风世所师公室倾危无砥柱服牛乘马欲何之是指晋世清谭之流按豫章黄太史题七子画曰眉山老书生作此七才子入关图作人物亦各有意态予以为赵子云之苗裔模写物象渐密而放浪闲逺则不逮也或谓七子者皆诗人此笔乃少丘壑耶山谷曰一丘一壑自须其人胷次有之但笔间那可得豫章以博洽名世其题七子止云云若此不知文贞果何所据而言之耶又虞文靖题孟浩然像云风雪髙堂破帽温七人图里一人存是则七子乃唐人也欤 
　　宋朝授官列衔以某阶守某官以某阶行某官者凡阶髙官卑则称行阶卑官髙则称守官以阶同则不必行守二字循唐制也 
　　楚辞离骚经第二章名均二韵不音韵终不叶须名音眉延反均居员反韵始叶不知如何不音 
　　胡饼今之蒸饼也髙似孙谓以胡麻着之故谓之胡饼崔鸿前赵録石虎讳胡改胡饼曰麻饼缃素杂记曰有鬻胡饼者不晓名之所谓易其名曰炉饼以为胡人所啖故曰胡饼也（出通鉴二百一十八卷） 
　　碪杵之制不同或削木为椎长尺咫许两手各持其一少陵新月犹悬双杵鸣是也古人以木为舂杵长及肩两头平拱而捣之张说只知抱杵捣秋砧是也予尝见周昉画捣练图如此宋内府所藏物也 
　　杼字韵书注机之持纬者即今俗所谓梭者是也簆扣音诗通释曹氏以为梭者非也韵书注梭织具所以行纬者固非杼矣吾友宛平任惟本云尝见北妪呼簆为杼此一证也庐陵张贠外昱题乘槎卷有织女弄机梭杼鸣非梭明矣又栁待制贯文集有双杼寒梭之语则愈明矣又坡翁诗亦有丝穿杼之语即指今之簆也 
　　骨董乃方言初无定字东坡尝作骨董羮用此二字晦庵先生语类只作汩董 
　　古王者之屋四柱太行山似之故有王屋之名（牧庵沣州庙记） 
　　世传江南李主作竹自根至梢极小者一一钩勒谓之铁钩鏁自云惟栁公权有此笔法黄山谷诗云江南铁钩鏁最许诚悬会 
　　长安御沟曰杨沟以植杨其上而名或曰羊沟所以隔羊抵触垣墙也 
　　石阙碑也古乐府石阙生口中衔悲不得语是也故司空图题裴晋公华岳庙题名云石阙莫教苔藓上分明认取晋公题 
　　刘阮遇仙天台山初无桃源字桃源乃秦人避世之所于刘阮事不相渉古今文人往往误用之如李渉赠长安小主人云上清真子玉童颜花态娇羞月思闲仙路迷人应有术桃源不必在深山岂以天台亦有桃花故牵合耳 
　　今人以半夜鸡为不祥此说相传已久故唐来鹏晓鸡诗云黯黯严城罢鼓鼙数声相续出寒栖不嫌惊破纱窗梦却怕为妖半夜啼 
　　唐韦居守晚年常有退休之志因署其居曰大隐洞命元稹赋诗稹诗云谢公潜有东山意已向朱门启洞门大隐犹疑恋朝市不如名作罢归园 
　　杭州天竺寺人传每岁秋中尝有月桂子堕余初未之信及观皮日休诗有云玉颗珊珊下月轮殿前收拾露华新至今不会天中事应是姮娥撒与人白乐天东城桂诗亦云子堕本从天竺寺根盘今在阖闾城当时应逐南风落落向人间取次生 
　　乐天尝持月斋其早春持齐诗云正月晴和风景新纷纷已有醉逰人帝城花笑长安客二十年来负早春又有出斋日喜皇甫十早访云三旬斋满欲衔杯平旦敲门门未开除却朗之携一榼的应不是别人来 
　　唐章孝标及第后尝寄淮南李绅相公一诗云及第全胜十政官金汤镀了出长安马头渐入扬州路为报时人洗眼看李答之云假金方用真金镀若是真金不镀金十载长安得一第何须空腹用髙心 
　　唐时妇女画眉尚阔故老杜北征云狼籍画眉阔或云言女幼不能画眉狼籍而阔耳余记张司业倡女词有轻鬓丛梳阔扫眉之句盖当时所尚如此谚曰宫中好广眉四方且半额 
　　狱名夏曰钧台殷曰羑里周曰圜土秦曰囹圄 
　　芥辣古人亦用之记见芥醤必知献鱼脍是也 
　　黄鹤楼以费祎登仙骑黄鹤憩此遂得名一曰费文祎王安石一日与明道论事其子雱蓬跣持妇人冠以出问曰适论何事安石曰青苗法阻不行故与伯淳计之其子箕坐大呌曰枭韩琦富弼头于市法即行耳此事怪甚其子如此则安石为人可知矣 
　　司马温公编通鉴时手槀绩尝见数幅如人名字各分代类写书久未成或言温公利餐钱故迟迟耳温公闻之遂急结末了故五代多繁冗小人害事往往如此 
　　宋渊圣登极三四日后昏雾四塞说者谓耿南仲邪说蒙闭之兆 
　　书之巾箱本起于北齐衡阳王钧常手自细书五经置巾箱中诸王争效之 
　　予性喜饮灰酒因读李长吉诗云酒喜沥春灰陆鲁望云社酒灰香似去年乃知唐人已有好之者 
　　张外史伯雨竹枝卧瓶髙笔塜用坡翁饮隽瓶屡卧语也 
　　刘义称韩愈鬻文之金为誉墓中人物攫而走之陈苌候阳城始请月俸尝称其钱帛之美月有获焉 
　　唐茅山紫阳观玄静先生碑秘书郎河东栁识撰文李阳氷篆额大理司立吴郡张从申书谓之三絶碑又鲁山令元徳秀墓碑李华撰文颜真卿书亦李阳氷篆额谓之四絶 
　　碑栁栁州集礼部贺嘉瓜表淛东观察使贾全所进越山阴县移风乡百姓王献朝园内产嘉瓜二实同蔕图今山阴县十有八乡无移风乡西小江北止有清风乡与安昌乡相并乡有寺俗名移风即（阙）寺也岂后人所改欤 
　　前人墓志未有书盖石者自栁子厚亡姊崔氏夫人墓志盖石文始云凡志于墓者琢磨盖石加于其上用敢附碑阴之义段兹石而书焉是也 
　　东坡尝有文尊义尊之目盖公在蜀时以巨竹尺许裁为双筒谓之文尊在黄州聚诸家酒于一罂谓之雪堂义尊 
　　栁子华公绰之伯父有知人之明公绰生三日视之谓其子温曰保养此儿福祚吾兄弟不能及兴吾门者此儿也因以起为公绰字又善摄生年八十余歩履轻便或祈其术曰吾初无术但未尝以元气佐喜怒气海常温耳 
　　明道先生尝憩一僧寺夜闻察察有声命火烛之乃鼠于佛脐中衔一书欲出先生取视之乃丹书也即手抄而纳旧本佛腹明日召塑工补其孔先生后如其法錬月余人见其屋有光以为火竞趋扑之非火也遂不复錬以将成之丹涂银器所涂处即成金或讽先生服之先生曰吾腹中安可着此一道士拟传之比至先生已易箦矣 
　　庆厯四年夏四月作太学五月帝谒孔子判国子监王拱辰田况王洙余靖言汉太学二百四十房千八百室生徒三万人唐学舍六千二百间今取才养士之法盛矣而国子监才二百楹制度狭小不足以容诏以锡庆院为太学置内舍生二百人 
　　宋故事天子谒孔子庙止行肃揖之礼庆厯四年五月仁宗特再拜赐直讲孙复五品服 
　　庆厯四年十二月遣尚书贠外郎张子奭充册礼使仍赐对衣黄金带银鞍勒马银二万两绢二万疋茶二万斤册以漆书竹册籍以天下乐锦金涂银印方二寸一分文曰 
　　夏国主印锦绶夏国使至京许就驿质卖宴坐朶殿 
　　说文酺王者布徳大饮酒也（阙）出钱为醵出食为酺赵武灵王灭中山酺五日是所起逺矣孝文本纪汉律三人已上无故羣饮罚金四两 
　　宣和间禁庶民称龙天君主等字 
　　宣和三年始罢辟雍省其司成以下官天下舍法皆罢复科举取士然斋课以八日试经义十八日试论二十八日试策 
　　宣和间学官鼓节昕三昏四讲五食六升堂七还斋八集九学门以昕鼓启昏鼓阖 
　　越絶云秦皇东逰之会稽以正月甲戍到大越舍都亭取钱唐岑石长丈四尺南北面广六尺三寸东面广四尺西面广尺六寸刻于越东山上其道九曲去越二十一里水经云秦始皇登稽山刻石纪功尚在山侧宋书竟陵王子良为会稽太守范云为主簿以山上有秦皇石刻三句一韵多作二句读之并不得韵又有字皆不详云夜取史记读之明日登山读之如流 
　　姚令威丛语云尝上会稽东山自秦望山之颠并黄茒无树木复自小径别至一山俗名鹅鼻山山顶有石如屋大插一碑于其中文皆为风土所剥隐约就碑可见缺画与禹庙没字碑之类不知此石果岑石欤非始皇之力不能插于石中此山险絶罕有至者 
　　张守节史记正义云会稽刻李斯书其字四寸画如小指圎镌今文字整顿是小篆也 
　　山谷次韵钱穆父赠松扇有云可怜逺度帻沟溇盖髙句骊汉时从玄莵郡受朝服衣帻筑小城置汉朝服衣帻其中名此城为帻沟溇东坡亦有和张耒髙丽松扇诗 
　　乐天崔晦云博陵崔晦叔与琴韵甚清蜀客姜发授秋思声甚澹故公有絶句云清夜调琴忽有情欲弹惆怅忆崔卿何人解爱中徽上秋思头邉八九声 
　　元稹之子名道护稹没时甫三岁 
　　湖州磁湖镇道士矶即唐张志和所谓西塞山前者也颜鲁公真卿与志和友善公刺湖州时与门客会饮唱和为渔父词志和首唱云云真卿与陆鸿渐徐士衡李成矩共唱和二十五首递相评尚 
　　胡穆秀才遗东坡古铜器似鼎而小上有两柱可以覆而不蹶疑饮器也有古篆五字坡亦不能识 
　　东坡尝作茶论曰除烦去腻一日之利暂佳积气侵精终身之患不少公惟以浓茶潄口齿间余肉因而脱去且齿性便苦漱之齿愈坚以故不饮茶一日因逰诸寺饮酽茶七盏有戱书懃师壁上云示病维摩元不病在家灵运已忘家何须魏帝一丸药且尽卢仝七椀茶 
　　绍兴郡学教授厅君子堂三大字宋魏了翁所篆其先本赵氏堂颜流落城东小家支以为榻洪武中教授王俊华见之舁致掲于此云 
　　杨廉夫先生之母夫人尝梦神人授金钱一枚吞之遂娠先生先生文章事业为一代伟人岂偶然哉先生卒钱君思复尝作挽诗云生前母应金钱梦死后人称铁笛仙 
　　龙虎山道士吴善渊谓余曰虞邵庵先生自云其母夫人尝梦羽人骑鹤抱一小儿来曰此南岳真官寄汝家养之既而诞先生 
　　虞文靖公初善写八分未工在（阙）时阳称疾谢客一月不下楼后出以示人无不叹伏 
　　绩之从祖祖父广信教授府君好鼓琴尝蓄一雅友琴以自娱府君卒因乱竟流落人间钱唐施彦昭牧州子也世以知琴名余尝质之彦昭曰寔良材也今在吴中士人家云 
　　丹厓唐先生蓄一紫小砚背有纵渠若剖竹竟砚不知何制度也先生铭之曰永之竒越余归四方尔携昌余辞 
　　宋朝以文徳殿为正衙元以大明殿为正衙有延春阁但有琉璃瓦饬檐脊 
　　元朝万岁山广寒殿内设一黒玉酒瓮玉有白章随其形刻鱼兽出没波涛之状其大可贮酒三十余石 
　　初无人以花药石刻印者自山农始也 
　　山农用汉制刻图书印甚古江右熊（阙）巾笥所蓄颇伙然文皆陋俗见山农印大叹服且曰天马一出万马皆喑于是尽弃所有 
　　柯博士九思在奎章阁尝取秦汉以还杂印子用越薄纸印其文剪作片子帖禙成帙或图其様如寿亭侯印双纽四环之类为二卷余尝见之 
　　永乐己丑八月虎入越城之蕺山指挥使王斯道命军士搏杀之 
　　粉笺书字不经久近年作者多卤莽不精不一二年字画已漫漶矣康伯可谓向芗林出李重光金花笺手书长短句岁久剥落其辞不全亦一证也古人于艺必精到尚复若此矧卤莽者乎 
　　富春（阙）寺碑文乃洪武丁巳夏一初仁公住普福时所譔俞紫芝书予时寓吴山普光精舍实见之譔书氏作铗岸松雪者伪耳 
　　吴兴富家某氏酷爱松雪书画重购而蓄之积至三四箧至正末盗贼骚动某氏嘱其子曰吾家赀贿颇丰尔不能全必弃之慎勿弃此箧中物也其子谨志之后因避乱浮家往来一日开箧视之皆松雪遗迹乃大悔欲尽弃之时掌事人在侧曰郎君茍不欲愿乞鄙人遂与之寄近僧寺后为寺僧日东生所有日庋藏之遇佳客则出玩其中一砚可二尺余衡可二尺石色如红玛瑙四縁皆刻作莲华瓣名莲叶砚本一富人家物公见而爱之管夫人以银器数事贸之富人以献公极便挥洒亦为日所得洪武间因回禄皆为灰烬惜哉 
　　滁州清流县菱溪本名荇溪避杨行密嫌名改为菱 
　　滁之琅琊山有六一泉盖公守滁时名之也杭之西山亦有六一泉在报恩院孤山之址公未尝至杭僧惠勤思之坡公因名此泉 
　　江西甘矮梅先生通五经四方从学者甚众一日其徒有行台御史者谒先生于家先生款语久之求退先生曰能少留蔬食否及设馔唯葱汤麦饭而已先生曰御史岂啖此者第老夫易办耳口占一诗畀之云葱汤麦饭丹田暖麦饭葱汤也可怜试向城楼髙处望人家几处未炊烟先生之意深矣 
　　熊太古先生在成均日初未尝有所指教诸生皆易之后一显官见先生惊曰先生乃在此耶因请说经先生正襟危坐论辨亹亹剖析玄奥殆无余藴诸生始叹服谢曰今日乃知为吾先生也 
　　洪武甲子冬眉山苏太史伯衡自钱塘校文回至越馆于郡庠余与夏元宾毛鼎臣唐愚士谒之先是太史与王先生好问钱博士子予王教授俊华坐于中南面司训余师坚张彦辉王彦益坐于东序西面北上太史以齿揖元宾并坐元宾谓尝请益于松瓢（好问先生别号）固辞乃与余四人坐于南序东面北上一时人物之盛揖让之礼雍容和乐有三代之遗风焉 
　　姑苏太平桥张茂卿家有故元诸名公合手作文会图一巨轴实竒物也盛子昭画松边伯京画墨竹张叔厚画人物王若水画鹤倪元镇画逺山赵仲穆作小序李子云书时王元中在坐亦列名其间 
　　至正间岁大风民以荒闻朝廷遣公按之信然秋稻复花民仍以熟首于公公不可曰汝百姓不知耳此稻花而不实譬之雪花冬则六出至春唯五出是岁果饥 
　　元帅谨斋夏公讳若水予从祖叔父允善之外祖父也居钱塘西湖之昭庆湾第宅百余间乃故宋谢太后歇凉亭如眉寿堂百花堂一碧万顷堂湖山清观等皆宏丽特甚又架船亭水中每元夕诸堂皆施玉色帘放华灯上下辉映极为伟丽士女纵观逹晓娃僮辈往往得遗簮堕珥 
　　元帅夏公之居昭庆湾诸以僧乐送葬者至第辄止过第如初后遂为故事 
　　戴君伯庸倜傥士也有大志喜谈兵言论风飞雷厉听者忘倦尝云人生一饱之外皆为长物至正末居姑苏贫甚至于割荐而爨鬻鞾而食叅政董公抟霄君故人也时持节调福州兵道由姑苏造君袖白金一铤饷之君受而不辞遂得以给朝晡友人有告急者君持其半与之其度量如此 
　　管夫人尝用银朱笔画悬崖竹一枝杨廉夫题絶句云网得珊瑚枝掷向篔筜谷明年锦■〈衤朋〉儿春风生面目 
　　绍兴山阴县西北六十里有仙人洞在越栖峰下乃九江葛秋岩庆龙逰息之所庆龙蚤年尝入匡庐学浮屠法称璹书记不乐遂归俗放浪江湖中名公巨卿酒徒劔客往往多与之逰好为诗落落有气槩遇风日清美乘笋舆逰天衣云门诸山岸帻披襟翛然如画中人物年逾七袠齯齿童颜终岁不澡沐肌体清洁衣垢不生蚤虱化去王君理得函其骨于石洞仍镌石为肖像并一鹤于洞中至正末为盗所发至今称葛仙洞其寄渔翁江南野道人又其自号云 
　　徐秋云宫词红锦只孙团晚风是以只孙为织成帷幛之类非也元故事亲王及功臣常侍宴者别赐冠衣制饬如一谓之只孙如玩斋贡公赵廉访家传赐金文只孙一袭是也又有缕皮傅金为织文谓之纳赤思衣皆国语也只读为枳 
　　秘阁石刻本新昌石金紫家故物会稽唐彦常丹崖先生之叔父也尝欲拂一本不得乃发愤曰我即得此石当与好事者共之后石氏求售彦常厚贾购之仍顾工拂施逹官过客求者甚众而彦常不倦顾以此耗其家云 
　　余从祖父廉使府君为御史时劾奏殿中侍御史哈玛尔及其弟舒蘓罪恶章三上忤上欲杀之时治书樊时中苦谏以为自古无杀諌臣之理如上必欲杀之臣愿纳印绶以故上意稍解 
　　樊公时中为淛江参政观潮尝题诗樟亭云烟波闪闪海门开平地潜生万壑雷大信不亏天不老浙江亭上看潮来公之志可见矣至正壬辰红巾贼乱公张弓抽矢驰射于其间贼应弦而毙者甚众自卯至申公矢尽竟死之 
　　逹实特穆尔公幼时尝有所执而入镇南王见而问曰汝手中何物也公曰笔且齐（阙）持白纸一畨达实特穆尔爱而取之笔且齐者国语谓吏人也王不言久之曰是子他日必眼黒也眼黒犹言贪墨耳及公镇浙果黩于货 
　　客省大使哈喇璋善啖右丞潘公尝邀早饭荡北羊背皮一烧鹅一东阳酒一坛饼子一箸先割羊鹅肉卷饼食尽却以余胾下酒饮尽又以煎鱼一巨脔吃水饭二器至正（阙）间于官舍坐逝时天气甚炽浴敛坐龛中三日容色如生观者啧啧 
　　虞文靖公集在翰林一夕梦两朱衣引至一官府见一人服王者服乃孔子也公跪于陛孔子谓曰汝集善为之公退至殿陛一跌而寤公恐遗忘口诵所言俄而闻叩门甚急亟起乃（阙）王召议事二使以上廐马翼公至承天殿朝臣及诸学士具集王曰（阙）上晏驾上都某（阙）欲窃神器伪使者赍诏且至卿等在廷曷以处之众无语公黙省梦中语乃进曰殿下为中令监国宜即大位于是定计谕中外初国玺在上都乃蜡为天子印章颁诏先遣使守古北口候伪使者杀之焚其书此临大事决大疑圣人假梦以坚公之志耳 
　　会稽王山农元章早负大志逰大都无所遇贳屋以居时临川危素为翰林学士居钟楼街山农尝见其文而不相识一日危骑而过山农所与之坐而不问其姓名徐曰君非钟楼街住耶危曰然更不出他语而罢人问之山农曰吾观其文有谲气目其人举止亦然料知必危太朴也 
　　山农居大都既不遇惟落落自放尝谓月鲁不华公曰余欲买一黄牛乘之挂书角上以逰会月鲁公南辕传闻士大夫间故有燕市骑牛之语而实未尝骑也 
　　康伯可工长短句其为人备见于其友吴兴（阙）君所为引谓其少时性豪放殆麒麟天马不可羁及挥麈剧谈浩歌满饮发为词章秀润风雅靖康间摄淮西帅幕尝上中兴十策不报南渡后落魄吴越间抱志郁郁以词章自娱且曰吾必追汉晋风流唐宋诸贤非我师也尝以小阕促苏养直赴雪夜溪堂之约即丑奴儿令者是也溪堂在荆州苏公报章其略云自秋晚迄今凡三作书并酒去今日雪后方辱报并以佳词见招数十年来无此风味某已装酒上船来日若晴须有月若溪堂闻横笛声即我至矣所谓莫掩溪门真成一段竒事予每想象二公风致手书此词并后湖书语与好事者玩之 
　　尚书贡公玩斋先生至正壬戍督漕于闽之三山逾年召还时风颿未顺暂居城西香严寺因故台基增筑之名曰髙风台辨章道隐公以钱为公庀工亭其上曰鸣鳯亭又得古泉于台东曰西泠泉时刘君子明遣其子中从公逰公又有秘书之命北还刘君构生祠六楹于台东仍抟土肖公像事之题曰思玩斋盖以公素号玩斋故也又益北轩曰乐善斋公平日宦逰皆有行窝若雪月若蚓窍若鸥室若粟春者是也刘君又作白云窝于乐善斋西且求时贤题咏以寓其悠然之思也非独公文章徳业有以系刘君之思而刘君父子拳拳不忘于公者何其勤且至哉刘君余获交焉惜其子已蚤世予不得见今余家藏公文槀若干卷则中手録也尚未完中字庸道 
　　洪武癸酉予寓萧山夏忽有河鱼之疾饮食不入口者信宿矣忽周君尚谦偕会稽文学缪庆元来访予蹶然欵坐久之缪以如京告别甚急周独留共酌是日疾遂已昔者檄与诗皆能愈疾况倜傥士哉 
　　元末有隐君子张南荣者读书善鼓琴时军帅有慕君一见而不可得者使数至君始往见之且曰知君妙于音固欲相凂君为作秋风亭皋等曲适帅疟作听毕醒然起曰吾病去矣是后疟遂除 
　　天台王中孚尝阅佛氏书以朱笔钩其玄人问之曰作释氏文章备用故耳 
　　顾过改之余先子同门友也其弟遇之不悌尝因事面犯改之改之言笑自如但云意不同耳何必怒也其弟喃喃愈甚久之亦但云便是意不同耳终不与辩 
　　魏国李文忠公孟字道复号秋谷至正间未贵时束书逰京师予先君之外王父中书平章益国杨公讳吉丁一见辄器重之荐之裕宗裕宗崩公乃延致家塾为诸子师 
　　段应奉天佑极清羸食不过数合稍多则不能安必令婢仆以槌其胷背尚不能安其寝如是者十余年人之体有不裕欲人槌拊之虽古人亦有之白傅诗云小奴槌我足小婢槌我背言老病也 
　　周左丞伯琦在姑苏时聴事中惟设一椅余无坐榻独杨孟载至始索坐子谭论久之仍召其门客谢某陪坐具小酌从容（阙）兴极乃休 
　　髙季廸启尝为饶介之叅政门客时唐处敬肃寓姑苏（阙）坊每日夕介之以一卒鞴马送季廸归经唐所居唐必预具酒馔待之季廸遂系马留连觞咏率至鼓絶乃无夕不尔时愚士侍侧饫闻绪论 
　　欧阳文公玄归于乡省墓交谒公应接纷纷一日令鞴马入隘巷问某人家访之乃治履者所居左右惊问公以其人亦尝谒见故答其意耳前辈不以徳位自髙如此 
　　吾从祖祖父教授府君居萧山时奉（阙）公出为浙东廉访使道萧山拜府君官自县令以下皆来候公府君以次延坐自坐门东时尚右奉（阙）公侍立府君侧亲为下茶执子弟礼令等不安席公曰官人辈安坐此则某叔父家也 
　　奉（阙）公为御史时居钱塘馨如坊第张潞公翥以应奉翰林代祠至杭一日来访僮马甚约门者易之不为通名公知之急策马追至清河坊及之乃延归刲羊设席尽欢而罢潞公去奉（阙）公召门者杖之 
　　赵松雪归吴兴尝见夫妇操弊舟丐以为活公识其人问之因恻然曰我衣食尔夫妇沤波亭供洒扫可乎夫妇欣然居之一日公从第缓歩至亭问其居此若何夫妇感泣以为得所惟忧身后无敛形之具耳公曰我适行间忆奎章阁一石甚竒命侍史取纸笔就亭图之神速特甚俾夫妇鬻以为身后计其人持至骆驼桥好事者以十千购之 
　　宋尚书子章在越中尝馆黄文献公于竹深荷静之轩公正构文忽厉声如怒状尚书惊问之知为乳雀喧啅乱其文思耳 

　　霏雪録卷上 

　　●钦定四库全书 

　　霏雪録卷下 

　　（明）镏绩 撰 

　　吴人有称雪庵居士者书刺谒赵松雪公公曰青莲居士耶香山东坡邪吾今未闻有此人也不许见公一日送客不觉出外门见一人伏于地公惊问之局蹐不敢言但致愿见之诚公徐曰尔非昨来雪庵居士者乎遂呼使入贽见之礼颇丰羊酒茶饵又出郴笔两枚王右丞雪里芭蕉一幅初献公未言公遽曰尔来欲吾题此画耶濡笔题而归之其人拜谢而去公为人敬慕如此 
　　勾曲张外史雨尝求黄文献公（阙）文乆而不得一日公来访外史先宻于书斋设文房之具甚精致乃延公入坐外史绐以它事出公黙坐久之援笔构文顷刻而成 
　　宜兴无锡歳歉道途多殍时官于僧寺假镬作糜食饥氓僧闭门不与曹文贞尝有诗云缁衣终日诵慈悲蝼蚁伤生亦皱眉一镬髙悬万人命贪嗔当畏老天知又云沴气无情若降灾饥民往往背如鲐微躯不惜填沟壑还我生前布施来可谓深中其贪狼之病矣 
　　济宁故老十余人莘士先生其一人也闲居寛衣博带以木绵制短■〈革勿〉鞾厚底拄过头杖修眉如雪长髯至腹容度舒迟谈论雄伟俨如商皓俦匹 
　　蒋氏姑苏巨家也有子甫八龄欲为求师慕郑明德先生具礼延之先生不屑往蒋亦跌宕者遂厚延铁崖杨先生具道郑不就之意时先生居吴淞放情山水日携宾客妓女以文酒为乐谓蒋曰能从三事则可币不足计也一无拘日课二资行乐费三湏卜别墅以贮家人蒋欣然从之铁崖竟留三年后其子亦有名于时 
　　元辨章哈尔吉布哈公凝重有廊庙器善调摄晨朝唯素食常蔬三四品春冬以虀同豆腐作羮秋夏冬瓜羮不御鱼肉午乃进丰饍 
　　公出莅江淛时常以盘荐一物覆以黄帕置案上人不知为何物乃英宗所赐玉尺也若曰玉有温润刚栗之质尺有方直裁制之体以表公之德是以恒置于前示不忘也叅政某因公如厕于掾史索观之误坠地为三段惶恐不自安公出具以故告且谢不谨公神色自若为言英宗眷顾之隆而已方进德未能之意以其一与叅政一与掾史一仍置盘中人益伏公雅量 
　　国初宋学士濂以文柄雄视四海曽礼部鲁博贯羣籍谈论风发雷厉严陵徐尊生尝曰南京有博学之士二人一以舌为笔一以笔为舌指二公也 
　　括苍张彦芳清敏有治才洪武间尝为令吏民伏其能时县事烦剧夜张灯阅吏牍虽百纸目视手批顷刻俱了喜宾客公私往来经其邑者慰问馆糓不失一人时李盘介石为丞才少劣于张亦谨愿以能称稍不如张意张即厉声责之李避席立令前张怒已李长揖谢罪往往如此可谓厚德人也张以抑奸强太甚众构祸害之后李亦以他事谪戍荆楚终夜手不释卷亦以守正不阿迕权门罹祸死惜哉 
　　太守李公益（阙）人洪武间在郡父老入见公曰非朔望且无他诸公何自来邪父老曰有某乙骂公某等不忿特来愬尔公曰父老辈差矣彼非骂我也父老又曰指公姓字而骂非敢诳公曰与我同姓字者知几人彼自骂他人非我也虽然徒勤父老待一茶而谢之人伏其度 
　　宋故事禁中处分事付外谓之内批又谓之御笔皆内夫人代书而所谓御寳批者或上批或内夫人批皆用御寳惟亲笔则上亲书押字不必用寳也 
　　前辈谦退不矜予幼承先泽得执泛扫搢绅先生前毎遇题品更相推让不肯相髙虽老成亦如此吴有璥上人者尝出牧羊图求先君题先子劙纸作小片子细书粘画上璥固求书之先君曰此名笔也俟观者韪之乃可写尔盖慎之也比年后生小子一有卷轴不问画之珍秘经何人品题遽尔大书乱道厕于其间污人好画恬不知愧大可畏也钱塘钱孟襄好事会稽王山樵为作过墙梅一小幅徐始丰贡南湖王玩艹三先生唐君愚士暨予各题七言絶句其上孟襄甚珍爱之尝悬书室中一日孟襄出时一老生客其所于纸隙处亦题一絶孟襄初不知及见大为懊恨亟欲劙去之此可为不自知者也昔太白鹦鹉洲云眼前有景道不得崔颢题诗在上头邵庵先天观图云不是三年不题句卷中为有范梈诗新学小子可以为戒 
　　湏溪刘会孟凡题识书画所书名中藏三代人物字伪署者輙易别宋太史濓云 
　　虞邵庵之子皋门初诞时邵庵方入朝至皋门适闻之故以为名（阙）至正间困顿乡里死于江西（阙）寺僧为行状葬之 
　　仇山村熙晦翁马虚中道士尝画为三笑图题从渠赞叹从渠骂如今只作虎溪看 
　　熊子仁名僧启歪头祭酒之子逹实特穆尔丞相之甥草书学羲献一童以小箧负文房具自随尝执笔画乌丝不用界尺细直而匀与太朴危公交善 
　　集贤冯海粟博学强记一日过宋子虚子虚出其槀视之冯疾读黙识遇佳句輙朗诵终卷而止明日为子虚序之一挥千余言昨所读者輙表而出之次第不差海粟平日豪隽亦可槩见矣 
　　坡公特能持俭与李公择帖云仆行年五十始知作活大要是悭尔而文以美名谓之俭素然吾侪为之则类俗人真可谓淡而有味者口体之欲何穷之有每加节俭亦是惜福延寿之道又与王定国帖云湏少俭啬轻用钱物一是逺地恐阙乏不继二是灾难中节用自贬亦消厄长福之一端又云廪入虽不继痛云云自节俭毎日限用百五十自月朔日取钱四千五百足系作三十块挂屋梁上平明以画义挑取一块即藏去画义以大竹筒别贮用不尽者可谓至俭然犹每每日一钱此间物贱故也此公平日自谓长策不敢独用而尝告于朋友者予虽乐此然时时犯戒乃伏公力量不可及也 
　　铁厓杨君居吴淞一日路义道招顾仲瑛与厓同饮以璚花珠月二妓纠席因举酒征诗令曰诗不成者浮白莲杯三厓诗云月满十分珠有价花开第一玉无瑕谓二妓也又仲瑛尝买百花船舣山塘桥招厓与张叔厚渥于彦成立游虎阜以璚花翠屛侍行俄以雪霰不果厓寄玉山诗云桃花港口小蛮娘腰身杨柳随风扬翡翠屏深未肯出蹋歌直待踏春阳末云小蛮约伴合吹笙解道江南有于鹄盖以鹄比彦成也又有和章唯玉山殊有思致其畧云仙人手挥白玉觞双双侍女歌春阳一声两声莺出谷三声四声未成曲朝来更约逍遥逰月底吹笙跨黄鹄可谓一时人物风流之盛也仲瑛有玉山草堂厓又有书画船亭燕顾仲瑛李仲虞为小璚花聫句诗云鳯髻新妆小步揺（李）画船低倚铁龙箾（杨）眉边粉蝶何由褪（顾）臂上守宫犹未消（杨）玊笋行春歌窈窕（李）金莲舞雪步妖娆（顾）春风吹醒璚花梦鹤背何湏廿四桥（杨） 
　　神仙修炼之说有无虽不可究然或因此致疾者斯又不可不知也元有张性虚者尝叅东门老其法专守下丹田属纩之际下田结块痛而絶又一人守上田鼻中终日涕浓 
　　樊昌髙八舍家轩墀之间畜龟数年生育至百余其家产子四五人皆龟胷伛偻盖孕妇感其气所致古人胎教可不谨哉 
　　至正末越有夫妇于大善寺金刚神侧陈苇席而居其妇产一子首有两（阙）孔昻缩类所谓夜义者盖产妇依止上偶便禀得此形 
　　陈白云家篱援间植决明家人摘以下茶生三女皆短而跛而王氏女甥亦跛予皆识之又会稽民朱氏一子亦然其家亦尝种之悉拔去 
　　会稽王（阙）家雄于赀至正间困于徭役门户零落一术士以六物推人祸福主其家礼遇甚厚无何与其人散步园中其人指池水谓王曰君家积德何厚池中水皆银也吾能炼之用银二三镒作六釜俟吾西游还试之如期而至取池水炽炭瀹之涸则益以水如是者一月别以药投之釡中皆成银王氏异之厚赠其人别去期再至竟不来矣权其釜大亏铢两所得之银即釜也富家弟子愚騃而贪为妄人侮惑如此大可为戒 
　　木鳖不可服蓟门一人生二子皆切爱之恣其食啖遂成痞疾其父得一方以木鳖煮猪肉食之其幼子当夜死明日长者死愚人不谨轻信妄为至杀其二子悲哉友人马君文诚得方书一帙亦载此方因评注其事于左以为戒此仁之一端也 
　　一童子头有疡遇人以药傅之童子头痒不可忍爬搔见血至以头触柱至夕竟死盖其药有砒见血即害人矣吾闻之文诚云 
　　越皮生者尝为山阴吏时京卫官子弟给符出州县没民间赀产皮与掌文书某卫某官之子某（阙）至山阴知皮妻美而艳佯与皮宻强其妻出见恱之竣事诬奏皮擅出入官物皮竟死非命妻果配诬者礼女子出门必拥闭其面有理也夫 
　　君子其潜如龙非迅雷烈风不起其翔如鳯非醴泉甘露不食此王伯厚甫之言也观此则贪滥禄就污位者独何心哉 
　　朱子尝云人不可无戒慎恐惧底心庄子说庖丁解牛神妙到那心必然为之一动然后解去心动便是惧处余谓人事事当惧不惧便蹉跌了只一惧字包多少利害在里许 
　　房室之戒多矣而天变为尤月令先雷三日奋木铎以令兆民曰雷将发声有不戒其容止者生子不备必有凶灾谓其渎天威也今人生子而形残体缺者又安知其不犯斯禁耶为人父母者宜识之噫迅雷风烈必变岂有是哉 
　　前汉长信少府檀长卿于许伯仁座中为沐猴舞盖寛饶劾奏唐祝钦明为八风舞卢藏用叹曰五经扫地晋谢尚为鸜鹆舞宋冦莱公舞柘枝无人讥弹何邪（当类补） 
　　世说陆玩拜司空曰以我为三公天下无人矣又郑綮拜相曰歇后郑五为宰相天下事可知矣后世庸材叨重禄据显位者几何人使闻此语安知不内愧而面颈发赤哉 
　　唐李义山以劈琴煮鹤为杀风景曹子建七启搴芳莲之巢龟龟与鹤亦可谓杀风景矣至于张协七命丹穴之雏斯不止于杀风景而已记曰不麛不卵而鳯凰至近世规丹穴之肉者多矣鳯之不至宜哉 
　　山与水本末不同山一本而万殊水万殊而一本 
　　陶靖节百世髙士也其逹生死忘荣辱非纒縳世故者所可比也自作祭文挽诗正假此以写胸中之廓然者耳岂真以槩于中哉黄秋畦翁尝自书墓志松乡任士林叔实跋其后云老畦翁阅世熟矣独死生未有所属手为志文以遗其子介亦逹矣然东坡尝追诮刘伯伦以为未忘骸骨者翁亦当一笑云予观近世好名之徒预恐执笔者少已多自志其墓又往往援当世名公硕儒为交友粉泽之以诬将来予毎见此等未尝不为之甲颜汗背也 
　　史不足信乆矣董狐之后不复有人焉司马迁轻杀身成仁乃不为纪信立传视左氏牖下华泉之载固已失之矣然以私害公者不为不多晋陈寿为武侯佐尝被挞百下后论武侯云应变将畧非其所长又尝觅百斛米于丁仪之子不与竟不为乃翁立传若此类甚多予之鼻祖长马牧府君事金武元有纪信节其事昞昞元之史臣修辽金宋史责赇于吾祖父御史聚诸族谋咸曰吾始祖事显且史笔以劝善惩恶为务为一代信书而可赂耶即与之安知后世不为口实乎遂止终不得书呜呼以此观之视圣人麟经皆罪人耳静修刘公尝有诗云纪録纷纷已失真语言轻重在词臣若将字字论心术恐有无穷受屈人旨哉名言乎 
　　黄秋江者与秋谷有布衣之旧一日至京师谒之比归秋谷赠以诗曰君钓秋江月我耕秋谷云迯名君笑我伴食我惭君 
　　坡翁尝云退之以磨蝎为身宫仆以为命宫平生得谤誉皆以此磨蝎丑宫也予身命皆躔斗宿虽不望二公之誉而谤寔倍之是必磨蝎所致也坡翁岂欺我哉 
　　文字有简短而意思无穷者如荆公读孟尝君传凡八十八字而文势四转老泉名二子说凡八十一字而文势九转字数愈少曲折愈多议论明洁笔力遒徤非老手不能到也 
　　古人文章有用字繁不为重复者先軰尝论之矣如战国策苏代自齐献书于燕王一段尤奇曰臣之行也固知将有口事故献御书而行曰臣贵于齐燕大夫将不信臣臣贱将轻臣臣用将多望于臣齐有不善将归罪于臣天下不攻齐将曰善为齐谋天下攻齐将与齐兼贸臣臣之所重处重留也凡八十余言而用十臣字七将字文势曲折读之不觉其多亦至文也欤 
　　史记爱用泣数行下韩长孺列传凡两见之余所见尤多 
　　前軰所譔神道碑文书事迹只书元年二年三年累去不再书某年某甲子或事在本年春夏秋冬则书某年春夏秋冬如此书则易见不书某年某甲子亦为书甲子有改移故也亦有累书事迹而不书年者况甲子乎史记孔子世家某年下又书甲子盖圣人之出处所当谨故如此书难以为例始丰徐先生云 
　　古人文字有同书一事而辞不相袭者如韩文公贬阳山令李翱作行状则曰出守连州阳山令政有惠于下及公去百姓多以公之姓以命其子皇甫持正神道碑则曰行为连州阳山令阳山民至今多以先生氏字呼其子孙祖无择表州庙记则曰贬连州阳山令在阳山有善政既去人懐其惠生子悉以韩名唐书本传则曰德宗怒贬阳山令有爱在民民生子多以其姓字之其论佛骨表李翱则曰佛骨自鳯翔至传京师诸寺时百姓有烧指与顶以祈福者皇甫持正则曰宪宗盛仪卫迎佛骨士女纵观倾城祖无择则曰佛骨至自鳯翔百姓火肌肤为奉倾京师唐书则曰宪宗遣使者往鳯翔迎佛骨入禁中三日乃送佛祠王公士人奔走膜呗至为夷法灼体肤委珍贝腾沓道路 
　　唐愚士稻颂是学晋传玄羽钥舞歌文法魏野黄一篇是学柳柳州铙歌文法稽山采药图赋是学孔稚圭北山移文文法此又是将古人文字步骤音节画定様子做 
　　元元明善善学庄子观其虚室拟槎亭等作可见 
　　苏太史伯衡善学人文字如周书补亡补范宣子复郑子产轻币书师俭畏慎等训极似古人言语辞理皆到 
　　吾友蔡惟中谓予曰苏平仲文脱不得他家纵横气习元（阙）间阎学士复草加封孔子制云盖闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也可谓事核而语工 
　　余忠宣公阙艹加封孟子制云观乎七篇之书拳拳乎致君泽民之心凛凛乎拔本塞源之论尤为亲切 
　　晦庵朱子亦尝戏作禅家语跋周益公杨诚斋送甘叔懐诗文卷后云退傅精勤小物无有入于其间老监纵横妙用诸相即是非相且道二公用处是同是别叔懐于此卷中直下荐得不妨奇特如或未然待汝一口吸尽西江水即向汝道 
　　邵氏闻见后録云子厚书段太尉遗事云吾戴吾头来矣宋景文公修史曰吾戴头来矣去一吾字便不成语吾戴头者何人之头邪眉山苏太史伯衡作唐应奉肃墓志曰尤工篆楷深得笔意宻庵谢元功指笔意上曰此处似阙二字惟中愚士问阙何字符功曰当添古人二字不然得何人笔意邪此即吾戴吾头例也二君服其论予谓此例经有之如泰誓朕梦恊朕卜语吾日三省吾身孟子我善养吾浩然之气之类特未有人拈出耳 
　　临江守李侯倜为部使者所劾他使者力辨其诬后终于大官当得谥其家求于谥议中无及临江事太常博士栁公贯曰着其事而白其非辜安可没乎其子乃叹服此纪事之法今人有讳其事遂隠而不书反不白邪 
　　前軰文章大家为文不恤改窜今之学力浅浅者反以不改为髙欧公毎为文既成必自窜易至有不留初本一字者其为文章则书而粘之屋壁出入观省之至尺牍单简亦必立槀其精审如此每一篇出士大夫皆传写讽诵惟覩其浑然天成莫究斧凿之痕也 
　　郑子经衍极言辞极髙古是学法言文章 
　　歙赵汸云袁公伯长问于先师虞公伯生曰为文当何如虞公曰子淛人也子欲知为文当问诸淛中庖者予川人也何足以知之袁公曰庖者何用知文乎虞公曰川人之庖也麄块而大脔醲酰而厚酱非不果然属厌也而饮食之味微矣淛中之庖者则不然凡水陆之产皆择取柔甘调其滋味治之有方而洁之不已视之泠然水也五味之和各得所求羽毛鳞介之珍不易其性故予谓为文之妙惟淛中庖者知之袁公矍然称善 
　　晦庵朱子因熟读孟子知作文之法 
　　诗文不厌改少陵六一二公皆一代伟人制作未尝不改如少陵桃花细逐杨花落黄鸟时兼白鸟飞有得其手槀初作桃花欲共杨花语后乃更定如此公尝有诗云新诗改罢自长吟此类是也又有得欧公醉翁亭记槀初云滁州四面有山累数十字后只作环滁皆山也五字而文意自足盖公平日作文毕粘之墙壁坐卧观之改正尽善方出示人二公以诗文雄视海内所作不能无改定今之浅浅者往往伸纸濡毫一挥而就自以为快其妄作如此又从而称道之大可发笑有人得白傅诗草数纸点窜涂抹及其成篇殆与初作不侔也 
　　余读城南聫句朝馔已百态春醪又千名初若不经意者及读文选陆士衡诗有海物错万类陆产尚千名乃知韩孟师陆语也殊不知陆语又出张衡南都赋曰酸甜滋味百种千名 
　　齐东野语谓杜少陵父名闲故诗中无闲字余按公诗有曽闪朱旗北斗闲或云当作殷又有娟娟戱蝶过闲幔之语故蔡梦弼曰岂非临文不讳乎 
　　王驾晴景诗云雨前初见花间叶雨后兼无叶底花蛱蝶飞来过墙去应疑春色在邻家有无限意思荆公临川集以初作不兼作全蛱蝶飞来作蜂蝶纷纷却改此六字殆壊了王驾也渔隠又从而粉饰之诚可发笑 
　　昌黎七言古诗句法有以上三字而下四字成之者如送区弘南归云落以斧引以纒徽差我道不能自肥子去矣时若发机是也五言亦有以上三下二为句脉者如徒展转在床之类是也 
　　五言古诗昌黎以上三下二为句如徒展转在床之类是也文选有出郭门直视则昌黎以前已有此法耳 
　　诗云日之夕矣羊牛下来说者曰日夕则羊先归而牛次之如欧阳詹题王明府郊亭云山城要得牛羊下便文耳诗人之词岂拘常例哉 
　　诗有近鄙俗而理足以动人者如白傅思子台有感二诗云曽家机上闻投杼尹氏园中见掇蜂但以恩情生隙罅何人不解作江充又云闇生魑魅蠧生虫何异谗生疑阻中但使武皇心似烛江充不敢作江充呜呼使汉武早闻此语则望思何劳而筑哉 
　　称时君曰上诗家亦有用者如老杜张后不乐上为忙张佑回望秦川上轸忧泣话伶官上许归妃子偷行上宻随莫说夫人上涕零之类是也 
　　唐人絶句有迭用两韵者如髙适玉真公主歌常言龙德本天仙谁谓仙人每学仙 
　　唐人诗一家自有一家声调髙下疾徐皆合律吕吟而绎之令人有闻韶忘味之意宋人诗譬则村鼔岛笛杂乱无伦 
　　或问予唐宋人诗之别余答之曰唐人诗纯宋人诗驳唐人诗活宋人诗滞唐诗自在宋诗费力唐诗浑成宋诗饾饤唐诗缜宻宋诗漏逗唐诗温润宋诗枯燥唐诗铿锵宋诗散缓唐人诗如贵介公子举止风流宋人诗如三家村乍富人盛服揖宾辞容鄙俗 
　　许彦周诗话云作诗浅易鄙陋之气不除大可恶斯言得之矣及客问何从去之乃曰熟读李义山诗与黄鲁直诗而深味之则去也何言之陋哉 
　　唐人咏物诗于景意事情外别有一种思致不可言传必心领神会始得此后人所以不及唐也如陆鲁望白莲诗云素蘤多蒙别艳欺此花真合在瑶池还应有恨无人觉月晓风清欲堕时妙处不在言句上宋人都晓不得如东坡咏荔支梅圣俞咏河豚此等类非诗特俗所谓偈子耳 
　　卫有七子之母犹不能安其室而凯风乃曰母氏圣善我无令人楚懐昏闇之君也而离骚乃曰闺中既以邃逺兮哲王又不寤何则臣子之事君亲分当如是耳商纣之恶尤甚退之作拘幽操为文王之辞也乃曰臣罪当诛兮天王圣明可谓深得诗骚之旨矣 
　　唐人絶句有重复字而不恤者如杜常华清宫云晓风残月入华清又曰朝元阁上西风急皇甫冉酬张继云落日阴以问音信又曰寒潮惟带夕阳还此等别是一例 
　　陶渊明采菊东篱下悠然见南山识者称之不容口今之云然者不过如野人议璧随和称好耳求其真识亦几人哉或以为望南山此又所谓曲士不可以语道者也虽乐天犹不免此失独韦应物有采菊露未晞举头见秋山为近之然粘皮骨矣呜呼渊明妙处岂可以意识求哉 
　　唐人作诗尽一生心力为之故能名世传后如吟安一个字捻断数茎须如句向夜深得心从天外归如尽日觅不得有时还自来如两句三年得一吟双泪流如欲识吟诗苦秋霜若在心如吟成五字句用破一生心如纔吟五字句又白几茎须如蟾蜍影里清吟苦舴艋舟中白发生如为人性僻耽佳句语不惊人死不休如诗思入冥搜如搜天斡地觅诗情如夜吟晓不休苦吟鬼神愁如何不自闲心与身为仇之类是也惟知者可以语此今人以卤莽灭裂之心率尔出言便欲过人恐无此理 
　　王涯与甘露之祸乐天适逰香山寺有诗云当君白首同归日是我青山独往时章子厚谓其有幸灾之心斯言过矣独东坡不然曰乐天岂幸人之祸也哉盖悲之也余以乐天之心因苏公之言始白 
　　宋诸贤论唐以前诗多有得其肯綮者至论本朝人诗便失其本心此俗所谓护短者也 
　　绩年十一二时尝侍家君誊诗藁有门外江深水没扉之句绩进曰江深焉得没扉不若潮来为胜家君遽投笔惊叹曰吾儿可与言诗矣遂定为潮来字自是命绩学诗 
　　杜牧之赤壁诗云东风不与周郎便铜雀春深鎻二乔诗意正谓瑜尽力一战止以得二乔为功而忘逺大之业盖讥之也许彦周谓措大不识好恶正痴人前不可说梦耳 
　　韩文公以道学文章自任独于诗推尊李杜累累见诸篇什如城南聫句云蜀雄李杜拔如荐士云勃兴得李杜万彚困凌暴如酬卢云夫望秋云髙揖羣公谢名誉逺追甫白感至諴如石鼓云少陵无人谪仙死才薄将奈石鼓何之类此可见公不自髙处 
　　古今人诗尚质者或失之枯燥尚华者或失之轻浮唯渊明则不然质而甚腴华而甚典学之不造其妙如绘日月形体虽具而精彩蔑如也 
　　太史公曰国风好色而不滛小雅怨诽而不乱左丘明曰春秋之称微而显志而晦婉而成章尽而不污今之工诗文者知此则善矣 
　　东坡谓孟襄阳诗韵髙而才短如造内法酒手而无材料耳余不然之襄阳诗如玄酒至味存焉总有材料亦着些子不得 
　　虞文靖公集在宜黄时尝倚楼吟诗有五更鼔角吹残雪之句忽隔溪一童揖而言曰角可吹鼓不可吹公亟命召之已失所在盖诗鬼也余谓老杜塞上风云接地阴云可言阴风不可言阴李长吉豸角鸡香早晚含豸角岂可含耶此自有流例不必泥也如宋玉赋岂能与之料天地之髙哉后汉阳厚传耳目不明记曰大夫不可造车马此类甚多 
　　柳柳州渔翁夜傍西岩宿晓汲清湘燃楚竹烟消月出不见人欸乃一声山水緑回看天际下中流岩上无心云相逐东坡乃截去尾两句 
　　太白诗清水出芙蓉天然去雕饰只一出字便是去雕饰也 
　　乐府载采葛妇歌曰尝胆不苦味若饴令我采葛以作丝按呉越春秋不止此二句也勾践归国外传云采葛妇伤越王用心之苦乃作苦之诗（或作若何之歌或作何苦之诗）曰葛不连蔓分台台（音贻）我君心苦命更之尝胆不苦甘如饴令我采蔓以作丝（文选注引此诗此下有饥不遑食四体疲一句）女工织兮不敢迟弱于罗兮轻霏霏号絺素兮将献之越王恱兮忘罪除吴王欢兮飞尺书増封益地赐羽奇机杖茵褥诸侯仪羣臣拜舞天颜舒我王何忧能不移 
　　学诗家数如传神始得毫发不肖则为它人矣 
　　严沧浪之于诗刻意古作卓然不为流俗所染五言絶句如闺怨云昨夜中秋月含愁顾影频空留可怜影不见可怜人如懊侬歌云君子如白日愿得垂末光妾心如萤火安得乆照郎船在下江口逆风不得上结束作男儿与郎索百丈又朝亦出门啼暮亦出门啼蛛网挂风里遥思无定时五言八句如从军行云翩翩双白马结束向幽燕借问谁家子邯郸侠少年弯弓随汉月拂劔倚呉天堂方公所赠石匣云多谢林僧亦好奇新遗石匣我酬诗鹤胎收却云封褁付嘱山灵木客时又云云常镇洞有时开石匣中藏化鹤胎千歳不湏华表柱飞鸣南向洞山来 
　　杜少陵好用经中全句为诗如病橘云虽多亦奚为（阙）闷云致逺思恐泥又如丹青不知老将至富贵于我如浮云之类 
　　洪武初王青霞叔润谢宻庵元功一日在上虞柳仲几家露坐谈咏忽见地有光如磷乍明乍灭二公怪而抇之于础下得旧石刻唐孟东野送行诗一篇云青山碾为尘白日无闲人自有乘车者争利入西秦王门与侯门待富不待贫空懐一束书去去将谁亲呜呼岂东野平生刻意于诗兹石乆蔽闻二公谈笑其精爽于兹有感而发也欤 
　　蒲庵复公尝诵二句云青山碾为尘白日无闲人全室泐公问何人所作复以为已作公闭目揺手云非非公不能出此等语复乃云孟郊诗耳二公相持大笑可谓知言矣 
　　昔有二道士争小忿相殴一人祼体跳躅一人执棒从阁上木阶奔下其侪作诗嘲之其一聫云歘火步罡行月孛魁星踢斗下天坛虽出一时戱剧亦可谓工矣 
　　予观金华邵原性西山别墅槀其诗全未有悟处盖师心自匠而孟浪者耳以苏君平仲胡君龙臣薛君正言诸公视原性之作固当骇目而悸心矣以杨铁厓张一笑髙君季廸王君叔润诸作者观之欲求惬其心者盖亦寡焉自青田刘公基金华宋公濂而下所为叙引识跋称许之不啻若自其口出者无乃是过欤余以其集考之原性洪武初年纔二十余其诗题往往直以姓字呼先辈殊无谦牧之意其人得非悻悻自好者乎否则其徒金清辈编録时欲尊其师而自改易之未可知若然则又求全之毁也予非好诋鄙见如此不敢雷同耳 
　　洪景卢唐絶句载无名氏乐府二十五首截王维风劲角弓鸣前四句为戎浑截扬子谭经处前四句为昆仑子不知何也 
　　前人注书过求而害理者往往而见如老杜望岳诗岱宗夫如何齐鲁青未了不烦求索而理甚易晓而（阙）乃引禹贡海岱惟青州为指齐鲁青三州而言不惟不成语且使此一篇麄野拙陋而光彩顿失成何语耶可笑可笑 
　　诗题长者乃小序也如老杜集中咏假山诗其题云云故（阙）鹤注曰此亦诗之序也不当为题合题曰假山是也 
　　唐人七言絶句有上五字下二字成句者此类甚多如乐天重宿驿感题云羡君犹梦见兄弟王建题蔡中郎碑云不向图经中旧见郎士元闻吹杨叶者云此时应卷尽惊沙司空图白菊云今朝第七十重阳鲍溶懐仙云曽见周灵王太子齐已偶作寄毛秘书云借问秘书郎此意裴诚添声杨柳枝词云愿作琵琶槽那畔成文干柳枝词云艹泽无人处也新漠州朱衣人题崇圣寺云缅想十年前往事贾岛送于揔持归京云别来二十一春风之类也此亦一例 
　　七言絶句有上三字下四字成句者退之纔到城闻打鼓声禹锡添垆火欲薫衣麝是也 
　　唐人七言絶句首句第七字用也字法如徐凝回施先辈见寄云紫河车里丹成也是也五言絶句落句第五字用也字法如王昌龄题灞池云垂纶几年也是也 
　　有士子问于予曰昔邵庵虞公以送袁待制扈从上京诗示清江范太史清江谓其失律而不语之故公经年不解徐叩之清江乃曰后聫上句第七字不当同声也予谓此初学小子之谈耳非清江语也世以虞杨揭范并称目公为唐临晋帖顾不知律乎脱有是言则清江平日之作必无犯此者而集中七言第一首正月节日上珤厯寺行礼云朝叅不见承明庐梦想三更尚是初杳杳重山遮列炬泠泠流水逐行车柴关响接羣僧磬草泽心驰上帝居圣寿延长天广大固应涵养及樵渔又赠王主事如上都云天官幕府盛诸卿又从皇舆赴上京解后同为逺道客比邻犹有故乡情秋风响近弹琴峡夜月悬当直斗城湏记今年上马日麟蒲杯里试长生又寄友人云绣衣行部直南州幕府英名蚤歳収如此一台兼二妙令人万里破千愁桄榔叶暗潮声莫薜荔花悬岳影秋此去三湘宁乆住近天须应玺书求此三诗毎聫上句第七字皆同声且后章莫与住又同韵者何耶二公皆法老杜者杜集秋尽一篇云秋尽冬行且未回茅斋寄在少城隈篱边老却陶潜菊江上徒逢袁绍杯雪岭独看西日落劔门犹阻北人来不辞万里长为客懐抱何时独好开又赤甲云卜居赤甲迁居新两见巫山楚水春炙背可以献天子美芹由来知野人荆州郑薛寄书近蜀客郄岑非我邻笑指郎中评事饮病从深酌道吾真又郑驸马潜曜宅宴洞中云主家阴洞细烟雾留客夏簟青琅玕春酒杯浓琥珀薄氷浆碗碧码碯寒误疑茅堂过江麓已入风磴霾云端自是秦楼压郑谷时闻杂佩声珊珊此三诗亦皆同声而麓与谷又同韵然则虽老杜亦不恤也予每每与人辩而人不之信故笔之于此以塞士子好事者之口云 
　　天随没鹘低秦树江学巴蛇入楚流李著作孝光题鳯凰台诗也天随去鸟低平楚水学惊蛇到大江张翠屏以宁九江庙晚眺诗也二诗措意造语相类然优劣如辩黒白学诗者于此灼有所见则可与言诗矣否则更与三十棒 
　　少陵秦州诗云鼓角縁边郡川原欲夜时秋听殷地发风散入云悲咏皷角也下得殷字最好戎马之际四方皷角之声殷殷而起渐听渐振因风激之而入云悲也只此一字其边愁暝色盖可想见公之用字可谓入冥搜矣曲江钱思复登拱北楼一聫云风云壮气来尊爼天地哀声入皷■〈皷上卑下〉至正间红巾苖獠横行吴楚间生民荼毒予幼尝亲见之毎诵此聫几欲泪堕 
　　清江范太史尝逰蕃禧观古今所题琼花诗篇什甚富独丁仲容一首云天风已消白玉姿晓日淡在青瑶枝昔人种树已千载作意看花来几时羽衣仙人夜月冷锦缆帝子秋云悲明年更待春香满烂醉东庭何九馗九馗观中道士也 
　　陈景升尝以欧阳率更书邕禅师塔铭即所谓化度寺碑者惠刘后村阙后三行后十年始补完之后村有诗云端平曽叹阙三行淳佑重来为补亡收拾一碑劳十载此生凡事不湏忙予谓此诗絶似乐天 
　　唐人诗亦有不拘韵者如王建凉州歌云三秋陌上早霜飞羽猎平田浅草齐锦背苍鹰初出按五花骢马喂来肥齐字不在微韵 
　　子尝记前軰评诸家诗口诀说得极当如评岑嘉州云岑参句法诸家别流出肺腑俊兼拙其中锦绣出天然大忌雕饰起与结李长吉云水月镜镫诡怪艳涩温飞卿云风里娇娆烟中茉莉比贺辞娇与商语异韦应物云急流中勇退若此等学者当体认之 
　　杜少陵颂椒添讽咏禁火卜欢娱吕（阙）谓不说歳节但云颂椒不说寒食但云禁火亦文章之妙予谓老杜非有意于奇而为之也势当然尔若直曰歳朝添讽咏寒食卜欢娱成何等语耶雕虫蒙记忆烹鲤问沈绵同一律也 
　　山谷谢黄从善司业（降）寄惠山泉云锡谷寒泉撱石俱并得新诗虿尾如急呼烹鼎供茗事清江急雨看跳珠是功与世涤膻腴令我屡空长晏如安得左轓清颍尾风垆煮茗卧西湖 
　　东坡读尽天下书持文柄睥睨四海而独推尊李杜二公以次韵张安道读杜诗云谁知杜陵杰名与谪仙髙扫地收千轨争标看两艘诗人例穷苦天意敢奔逃巨笔屠龙手微官似马曹又简牍仪刑在儿童篆刻劳今谁主文字公合抱旌旄数语观之公可谓知言矣 
　　朋友往复有以诗代书者故刘梦得和乐天云欲传千里意书札不如诗 
　　坡次韵田国博部夫南京云深红落尽东风恶柳絮榆钱不当春亦有思致 
　　集古人诗前此未有王介甫始盛为之多者数十韵孔毅父尝集古诗以赠东坡 
　　近世施则天诗号饮水余味用白乐天饮氷食蘗字言清苦也 
　　饭颗山事西蜀赵次公彦材谓太白讥子美龌龊言甫之为诗如砌饭为山也此岂次公臆说欤按李杜二公集中唱和诸诗考之相推尚不暇太白岂独为此恶喙之人邪以势言之饭颗必是山名耳 
　　东坡次韵刘贡父春日赐旛胜诗条字第三首押条桑之条他雕反然非本字也此不可为例 
　　东坡少时过一邨院见题壁云夜凉疑有雨院静似无僧不知何人作也予谓似唐人语 
　　东坡一絶句有风人意格云莲子擘开湏见忆楸枰着尽更无期破衫却有重逢处一饭何曽忘却时 
　　秋光都似宦情薄山色不如归兴浓此张公咏在蜀时一録事叅军老病废事公责之曰何不归明日作此诗留别求去公谢曰同僚有诗人而吾不知遂留而慰荐之惜不得其名诗亦止传此两句斯人也可谓有识而断者欤 
　　东坡送黄师是赴两淛宪有白首沈下吏緑衣有公言之句时人皆不解乃问公公答曰吾家朝云每见师是恠其官职不迁耳然后知緑衣乃指朝云也盖緑衣乃诗篇名妾之服也 
　　魏野闲居即事云成家书满屋添口鹤生孙有闲逸之趣 
　　坡贺子由生第四孙斗老诗有云无官一身轻有予万事足之句可谓名言矣 
　　坡逰法华山诗云不将新句纪兹逰恐负山中清净债以文滑稽也 
　　僧清昼皎然九日诗一首弘秀集不载漫録于此重阳荆楚尚髙会此难陪偶见登龙客同逰戱马台风文（阙）水迭云势拥歌回持菊还相问含情愧不才 
　　径山长老无畏大士继琳湖之武康人也在常州以诗问东坡疾云扁舟驾兰陵自愞旧风物君家有天人雄雄维摩诘我口吞文殊千里来问疾若以嘿相酬露柱皆笑出 
　　周焘逰天竺观激水有诗云拳石耆姿色雨青竹龙驱水转山鸣夜深不见跳珠碎疑是檐间滴雨声坡尝次其韵坡则五言也 
　　青衫白发老叅军旋籴黄梁换酒尊但使有钱留客醉也胜骑马过人门乃卢秉诗 
　　坡有避谤诗寻医畏病酒入务之句注医谓不作诗也酒入务谓止酒不饮也 
　　老杜诗苦遭白发不相放按字书放置也纵也舍也即杜牧所谓公道世间惟白发贵人头上不曽饶之谓乐天亦有红颜今日虽欺我白发他年不放君自是唐人语也 
　　东坡作诗多信笔而成畧不经思故无流例此一病也如正月十六日与客散步野人家杂花盛开扣门求观主人林氏媪出应白发青裙少寡独居三十年矣感叹之余作诗记之此坡自序如此盖嘉其志也至诗卒章云主人白发青裙袂子美诗中黄四娘彼黄四娘者何人哉而以比林语似不伦又赵伯成于坡为乡人赵有丽人次韵春雪之作云知道文君约青鎻梁园赋客肯言才以故人之姬侍乃用挑文君事为未安又自注云聊答来句义取妇人而已罪过罪过 
　　坡偶与客饮孔常父见访方设席延请忽上马驰去已而有诗坡戱用其韵答之畧云主人有酒君独辞蟹螯何不左手持岂复见吾横气机遣君追君君絶驰 
　　古人作诗命题亦不茍如老杜丽人行本王无功三月三日赋聚三都之丽人 
　　僧仲璋念奴娇一阕见兰谷先生天籁集其辞语亦雅徤可爱因録于此消磨九日筭年年唯有黄花白酒把酒簮花能有几七十光阴回首人恨难期酒杯有限花色应如旧花醲酒酽问君着甚消受（阙）彭泽千古英雄有花能折有酒能倾否万事悠悠输一醉花酒休教离手明月西风阑珊酒尽憔悴花枝瘦酒肠花眼正宜年少时候 

　　霏雪録卷下 

附录： 

刘绩嵩阳集（字孟熈山阴人隐居不仕人称西江先生）又穿云集（四库全书·史部·目录类·经籍之属·千顷堂书目卷十八） 

刘绩 
绩字孟熙绍兴山阴人隐居不仕人称西江先生有嵩阳集（顾玄言云孟熙会稽名家属兴豪华才思雄健） 
（诗话残雪未消双凤阙新春先入五侯家晚唐张蠙诗也孟熙易残以霁易新春以春风攘为巳作遂以此得名人或少之然竹影横斜水清浅桂香浮动月黄昬非江为诗乎林君复易疎暗二字竟成千古名句所云一字之师与活剥生吞者有别也张作全诗不称不若刘之首尾相当其自题诗本云幼小工刺绣极知针线难祗缘花様古不耐俗人看是时人争学温李宜其以拔俗为嫌耳）（四库全书·集部·总集类·明诗综卷二十二） 

刘绩（列朝诗集传字孟熙山阴人涣之子贡友初之甥也教授乡里不干仕进家贫转徙无常地所至署卖文榜于门有所得輙市酒乐宾客缘手而尽尝有客至呼名久不出怪之其妻方拾破纸以代爇薪一笑而已家有西江草堂人称为西江先生）（四库全书·史部·地理类·都会郡县之属·浙江通志卷一百九十二）
