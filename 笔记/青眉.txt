青眉　浩歌子


　　【浩歌子，或称长白浩歌子，乾隆间满族作家，真实姓名及生平不详。所著《萤窗异草》是仿效《聊斋志异》而较有新意的作品。】

　　皮工竺十八，邑之鄙人也。年仅弱冠，貌姣好如女子，虽居市廛，里之美少年，莫之能掩，以故有俊俏之号。其室曰青眉，色尤殊丽，见者疑为画图。初诘其所自，坚讳不言。后乃稍稍露之，则实北山之狐也。

　　盖竺少佣于乡，始学裁皮，年甫十六耳。师嗜酒，夜出恒不归。肆中惟竺一人，缝纫至中宵，然后就寝，率以为常。一夕，师又出，竺方夜作，闻弹指声，意为比邻取履者，隔扉询之。则答曰：“侬。”其音绝娇细，竺大骇。且虑为市中恶女侦其师不在，来寻断袖欢，心益惴惴。乃绐之曰：“已卧矣，客请明日来。”外又曰：“侬非暴客，实邻女也。盍开，我与若一言。”竺不得已，从板缺觇之，果似女人垂鬟立于檐下，因启之。女径掩笑入。竺视其貌，容光照映斗室，虽少小，心亦不能无动。遂靦然诘所自来，答曰：“家居距此咫尺，缘夜绩，烛为风火，特来乞取新火，非有他也。”竺素醇谨，慨然与之，不敢交一言。女亦持炬径上。竺虽未通情话，而心颇爱好，冀其复来。乃师归，女竟不再至。日夕坐肆中伺之，亦杳无其迹。无何，师又他往，女则又来乞火，两情渐稔，欣然延入与坐谈。女以年岁询竺，答曰：“一十有六矣。”女微笑曰：“阿侬适与君同庚。”竺亦询女之居址，答曰：“久当自悉。”絮语移时，犹无去志。竺亦贪其貌，眷恋勿舍，四目痴凝，将不可解。女忽回顾衽席，谓竺曰：“此即君之卧榻耶？恐逼仄不足以容二人。”竺会其意，乃答曰：“卿试先卧，看能容否？”女笑而起曰：“来夕当试之。”又复去。竺终靦觍，弗能挽留，然心志已蛊惑矣。晨起，无心操作，惟冀其师不归，得以成此佳会。而师果为麴蘖所羁，向晦不复，心益悦。及昏，明灯兀坐，形状类痴，亦不再捆履。漏下二鼓，女果来。启户款之入，则靓妆艳服，迥异昨之朴素。询之，笑而不答，径登竺榻面壁卧。竺知其惧羞，乃先解己衣，熄火就枕。及寤，而东方已白。竺尚流连，女早揽衣先起曰：“乐正未央，不可使他人窥见底里。”乃去。

　　竺起而师返，女绝不来，竺亦不以为讶。阅数夕，乘师之出，又复欢会，款洽且倍于初。起谓竺曰：“依自见君，顿为情系，以故不以自坚，致有前宵之事。今幸两相欢爱，生死勿渝，君能不弃，即以妾为糟糠妇乎？”竺嗫嚅良久，始答曰：“阿谁不愿？但予幼失怙恃，育于兄嫂，今从师习此末艺，将来尚未知若何，谁有余资为予纳妇耶？且年齿尚卑，尤未敢漫然启口。”女曰：“然依侬计之，君能辞师出游，妾自能相君立业，奚为仰人眉睫，使我燕尔不欢？”竺恍然，乃诘之曰：“若言有家在，岂无父母而可自主耶？”女笑曰：“妾初绐君，今乃悟乎？侬字青眉，居北山，实狐也。羡其玉貌，故假邻女以相就，岂真有高堂为予束缚者？”竺年幼，且贪新欢，茫不知惧。唯曰：“闻狐恒为人害，信然否？”女曰：“亦信有之，而妾非其伦也。妾不爱君，亦不屑至此；爱之而复杀之，宁能见容于天地乎？”因侃侃鸣誓，竺亦相信不疑。临去，授竺以策。竺如其教，启于师曰：“昨闻里人言，予嫂病且危殆。予少受其抚育，请给假一归省视。”言已泣下。师亦微闻其嫂病，见其悱恻，心甚悯焉。乃自营肆务，遣之行。竺出肆未及里许，女早迎于道周，问之曰：“君将奚适？”竺曰：“将归予家。”女大笑曰：“君误矣！若往汝家，有兄嫂在，其何能从之？”竺曰：“为之奈何？”女曰：“侬视之，君业虽未游刃有余，而尚可以进乎技。妾幸有薄资，请与君游于外郡，自立生计，必有以愈于为人佣，君以为何如？”竺本漫无主裁，欣然从之。女出白金一锭，觅舟南行。竺与女倡随甚乐，亦不念及乡族。

　　舟抵常熟，女犹欲前进，竺不愿，乃僦居邑之北门。女又以金半笏为营肆具，遂开设于市中。其后为居室。女以竺齿尚稚，不令合人生理。凡竺所不能制者，女皆代庖为之，式甚新奇，名乃大噪，邑中之履咸归焉。女亲操井臼，治饔飧，暇则织屦相夫子，怡怡然无怨色，竺益心德之。明年，竺已十七，家小裕，志遂少荒，数从无赖游。女禁之，弗听。通常熟有富家子，性佻达，尤好龙阳君。时来肆中市履，见竺之色，深悦之。会竺与无赖交，乃以重金啖诸无赖。值望后，月色甚明，置酒于邑中慈觉寺，邀竺为长夜饮。竺以他故绐女，遂从无赖行。至则富家子亦在座，极致款曲。竺素限于量，饮未毕，已不胜酒力，众引至别室，使其小憩，实则以计嬲之也。竺方转侧欲眠，忽闻人小语曰：“舍妾孤栖，君乃在此高卧耶？”竺亟张目视，则青眉立于榻侧。因诘其何以至此，女曰：“君之危，若履虎尾，犹问乎？请即从妾归。”竺内惭，因诈以醉辞。女以气噀竺面，冷若觱栗之风，酒顿醒，强起随之行。女曰：“君未得其实，归将怨妾，盍少留，当有笑柄供君解颐。”随捉一矮凳置床头以待，麾之，倏成人形，衣缕面容，与竺无差别。竺亦莫测其意，惟伫伺之。有顷，见富家子与众嘻笑而入，狎亵之状，不可胜言。竺面赤汗流，始悟众等恶计。女以纤腕相握曰：“去，去。”遂悄然出走，恍若梦寐，而身早在空中矣。既归，女延之坐，长跪且数之曰：“妾携君远离故里，虽不敢望君大成，亦宜自爱。今君数作游荡，几以丈夫之躯，陷入妾妇之队。使狡谋果遂，不独妾羞为弥子之妻，君又有何面目归向桑梓乎？”语甚悲咽，泣下数行。竺愧悔无以自容，颜色沮丧，莫措一词。女恐其过惭，乃起以温言慰藉曰：“后勿复然，过，贵于能改也。”遂仍欢好，不再言。乃富家子视之，竺之迹渺然，大惊，疑竺为妖，与众共首于县。时，巴陵苏荩臣以进士宰常熟。素稔富家子有邪行，不欲究其事。然因马朝柱一案，逮捕妖术甚亟，爰命役拘竺。竺至，公见其少小，且事涉暧昧，略加研诂，竟笑遣之。

　　竺归肆，女忽渭之曰：“是地不可复居，将有祸至。”遂货其器具，束装北行，徙家于瓜步间，爰卜山阳之南郭而居之。女以竺少不更事，前因多资，致荡其心，遂不复设肆，日令竺荷担入市，所得者，仅足餬口。己乃茅屋数椽，纺绩相助，此外别无赢余。竺渐不能堪。每出，窃与市儿赌。始以获采，少助杖头，遂以为欣欣得意。故女知而不问。一日，女出汲，突遇同巷某，瞥见之，惊以为神仙中人。盖某素业赌博，以博得罪于势豪，方切优惧。见女，居为奇货，顿思假此为释憾之计，献媚于豪。因乘间以言  竺曰：“子业此，欲赡两口，势必有所不能，且男子远离乡井，亦当思奋身立业，始可归见里族。若仅日觅蝇头，竟同株守，不第不能归，归亦何颜也。”竺闻言，适中所患，乃咨嗟曰：“君言良是，但无处措资，业何由立？”某又佯为踌躇，徐曰：“此事亦非大难，某同辈中某某，均以博起家，获资巨万。闻子采兴甚高，战无不利，盍为此不母而子之策，白手可致素封，犹愈于坐操会计多多矣。”竺本以此自负，又不禁歆羡之私，遽攘臂曰：“君能贷我十缗我当试一为之，看花骨子非我如意珠耶？”某慨然许诺。暮又偕一人来，曰：“予适小匮乏，贷于此兄，幸如数，请即署券。”竺素不能书，女虽能，又不敢以告，即倩某捉刀。其名实即某豪，竺不及知也。其一人得券，即以资付竺，匆遽而去。竺亦未及致诘，，径携资就某家赌。其始小胜，后乃大亏，比及鸡鸣，早已万钱立罄。众哄然散去，竺亦垂首而归，抵家倦卧。女故悉其所为，亦不致诘。又明日，竺诣某处，与商背城之策，数往皆不遇。瞬息月余，某忽偕数人至，衣帽甚都，前人亦在内。某谓竺曰：“积欠猝未能清，其子可偿也。”竺为此故，已私蓄千钱，毅然曰：“息几何矣？”答曰：“五十缗耳。”竺骇曰：“其母仅十千，其子何反数倍耶？”众哗曰：“语都不类。”亟出券令竺自阅，则已千缗实书其上矣。竺不觉颈赤，与某力争，某亦不相下，手口交加。众咸怒曰：“逋欠者亦敢肆虐耶？”遂群殴之，几毙而后去。邻人有怜竺者，扶掖入室。女为之抚摸疮痍，毫无诟谇，人益贤之。诘朝，豪仆又来取索，且风示其指曰：“能以妇偿，百缗尚可得。”竺大詈之。其人即返，又引前数人来，挝门秽辱，比邻俱掩耳恶闻。女背竺出，亟止之曰：“若勿尔尔，若之意，在人不在资，侬已知之。但竺为侬夫，今甚狼狈，伉俪之情，不忍遽绝。归与若主言，果相悦，俟竺愈，径来相迎，侬固不惜此一身。”豪仆闻之皆喜，敬诺而去。里中有聆其言者，俱以女为缓攻汁，即竺亦不疑其有去心。浃旬，竺已复初，惟忧豪家来索逋，已而果至，女出与之约，竺亦不能尽知。晚间，女置酒室中为竺庆。少酣，女起，满酌而语之曰：“妾为君妇，三载于兹，不克有所裨益，既致君离其乡里，骨肉不通笑言，今义以蒲柳之庸姿，辱君于狂奴之毒手，心实怍焉。刻下积逋无偿，进退维谷，君将何以处之？”竺默然，既而叹曰：“予诚不肖，重负吾卿，豪家之事，情甘与之涉讼，他复何言。”女泫然曰：“君奚固执若此？君以异乡之身，与豪右相较，危可翘足而待。若整装急旋故土，上可广先人之祀，下可酬兄嫂之恩，计诚莫逾于此。”竺已喻其指，因曰：“我归，子将若何？”女曰：“豪之所图者，色也。妾以色事君，即以色事豪，渠必不追吾夫矣。”竺艴然色异曰：“是何言也？予宁死，不以妻抵债！”女遂不再言。及寝，又以利害说之，竺方首肯。女即起为之治装，促之行，曰：“不可缓，迟则祸至矣。”竺尚流连，女强之出门，以手鹰之，竺遂不能自由，大奔若狂，直至百里外，始复其故步。暮投旅店，计去山阳已二日程。竺终以女为念，止不复前，将以探其耗。

　　阅五日，果有自淮上来者，且其熟识也。见竺，即尤之曰：“子诚负心！捐妻子而远遁，令其死于强暴，情何以堪？”竺故预料有此，乃大恸。诘其颠末，人曰：“尊阃至豪家，涕泣不食，夜出缢于其门，尸重不能举。官知之，检其怀中，得血状，具诉其冤。官将逮子，莫知所往，因执豪于法，并诱子者亦得罪，邻里咸称快。予来时，狱将具矣。”竺心又少慰，乃市楮镪祭之于野，痛哭至呕血。病卧传舍，时时饮泣，旋复述惘。沉顿问，女忽歘然入，就榻抚视。且笑曰：“妾已得生，君何为欲死耶？”竺愕然曰：“闻卿已殉节，今至此，得毋学桂英来索王魁命乎？予诚负心，殁亦无憾。”女又笑曰：“年已如许大，何犹菽麦不辨？呱呱作小儿啼哉！妾本狐仙，宁无自全之策？向之殁者，特江间一片石，岂侬亦效痴妇人，作投缳鬼哉？”竺夙知其灵异，欣喜不胜。而病已甚惫，女投之以药，遂霍然。女又谓竺曰：“妾不可露形于此，致人疑怪，当仍往前途候君，君亦勿久滞。”乃先行。竺至次日亦就道。至夕，与女重圆于旅次。竺谋他适，女不可，曰：“前因一时孟浪，屡踬于他乡，今而知安乐莫如故土也。请即偕归，不再与君作汗漫游矣。”于是，出金为竺制衣履并已之妆饰，遂返本邑。

　　初，竺之兄不见弟，欲讼其师，乡人有见竺远行者，力止之。而兄嫂恒思忆不置。一旦，见竺携艳妻复其邦族，咸惊喜。竺诡言娶于它邑，人亦不疑。女以资授竺，使仍设肆于市，而迎其嫂与兄奉养于家。曰：“为我约束狂郎，妇虽智，灾难钳制夫也。”自此，竺与女力作，家以日裕。余初见青眉，深异其非常人，因再三诘，竺甫肯缅陈其概。更谓予曰：“微君之文，予妻将湮没毕世矣。”余亦喜其相夫之智，持节之坚，遂援笔而为之传。

　　外史氏曰：青眉固功之首，而亦罪之魁。其非诱竺远出，何至屡濒于险？幸而归老首丘，差可自盖。然亦竺之嗜饮嗜赌，自贻伊戚。岂真妇有长舌，为厉之阶哉？温柔乡人慕，而慕醉乡，宜其有兔脱之厄；恩爱海不贪，而贪苦海，宜其有鼠窜之危。故罪不可不专责之青眉，究亦不能末减于竺皮。

　　本篇选自《萤窗异草》初编卷三。

