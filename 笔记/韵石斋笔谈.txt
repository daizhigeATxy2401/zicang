   《四库全书 韵石斋笔谈》　　（明清）姜绍书 撰
　　钦定四库全书

　　子部十

　　韵石斋笔谈

　　杂家类四

　　杂品之属

　　提要

　　（臣）等谨案韵石斋笔谈二卷国朝姜绍书撰绍书有无声诗史已着録是书仿周宻云烟过眼録记所见古噐书畵及诸竒玩惟宻书以收藏之人标题此书即以其物标题宻书但记其名此书并详其形模及诸家授受得失之始末其体例小异耳其天成太极图一条不过石中圆理偶尔黒白相间遂执以驳朱子太极无形之说殊为迂谬延陵十字碑一条力辨孔子未尝至吴之说引后世书墓志者不必皆至墓门为证然墓之建碑自是汉以下事越国数千里乞人表墓自是唐宋以下事以例三代殆恐不然至其辨黄氏文王鼎为附会博古图辨天启甲子所得玉玺非秦物辨河庄淳化帖为宋人所重刻非王着原摹辨句容崇明寺藏经有宋元佑五年张晖潘泽题名无斗神幻书之事辨宋徽宗山居图董其昌误以为王维辨宋藏经多仿苏黄字体非必二人真迹皆凿然有理其它亦多可资考证犹近代说部之可观者其上卷秘阁藏书永乐大典名贤著述朝鲜人好书四条下卷晚季音乐白兎沙鸡文臣玉帯四条杂说他事于全书为不类盖随笔记録偶失刋削以原夲所有仍并存之焉

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●韵石斋笔谈原序

　　人之所以卫身者道而已道之为物清宁平夷不尨不竞故达人必于近道者寄吾意焉则气不烦而虑澄视不壅而志旷然后可以居高明而康强也今之涂亦棘矣奔车荡舟尘惊涛骇持颠不暇而晏如姜公独能怡情于游息之具风雅之林斯其度越俦俗为深逺也葢公少而种学长益博综竹书蝌蚪多所研究锺王顾陆苏米倪黄之流日与拱揖进退于几席之上故胸无俗趣口无鄙言虽当雄艶之剧而若忘乎人间神解玄契之若斯也昔岁作噩举国狂酣走权幸如鹜公独先几解组弃鸠署归寂寥希夷以全其天弥复肆力于考鉴宅东有园林木蓊蔚溪流潺湲虚亭一楹幽翳不见日时与余把臂入焉抚残楮掇断缣推论得失搜考同异别白真赝有伦有脊意之所极梦亦同趣几于昌歜之嗜者然而公知道者也翫物而不溺于物娱意而不滞于意于其所著韵石斋笔谈见之举其中数端如黄石以定鼎陨躯文泉以玉杯系狱项氏以多蔵被掠程生以善墨致倾乃至秦玺无救于陆沈唐钱悉毁于铸局宋帖仍归于煨烬凡以见多贿之焚身而金玉之非寳也盛衰之靡常而聚散之有数也物之尤者应如烟云过眼斯言亮不欺我至于辩核精详通涉淹雅特其余事非公澄怀观道之幽指耳时余寄席于公之鹤皋别业接公手札以所著见示且索叙言因述其大较如此同里蒋清序

　　韵石斋笔谈原序

　　●钦定四库全书

　　韵石斋笔谈卷上

　　丹阳姜绍书 撰

　　天成太极图

　　余祖养讷公乃石云孙先生馆甥曾随石云过鬻古之肆见一圆石莹润精彩摇之则中空而有声孙君疑为璞玉以数镮易之命玉工剖开乃天成太极图也黑白分明阴阳互位边萦红线绚若明霞天地灵竒藴于此石濓溪图之于先石云剖之于后较河图洛书更为明显因知世有此理即有此象朱子谓太极无形是未覩此神物耳
　　是图石云传于乃子龙池龙池弗克象贤仅得百金售于杨文襄公之孙鹤庆君以袭荫诣京馈分宜严相严氏籍没已入内府

　　秘阁蔵书

　　内府秘阁所蔵书甚寥寥然宋人诸集十九皆宋板也书皆倒折四周外向故虽遭虫鼠啮而未损但文渊阁制既庳狭而牖复暗黑抽阅者必秉炬以登内阁辅臣无暇留心及此而翰苑诸君世所称读中秘书者曾未得窥东观之蔵至李自成入都付之一炬良可叹也
　　杨文贞士竒有文渊阁书目十四卷此乃永乐至宣徳间所裒后渐散逸不能如旧数矣

　　永乐大典

　　成祖敕儒臣纂修永乐大典一部系胡广王洪等编辑征召四方文墨之士累十余年而就计二万二千八百七卷一万一千九十五册目録六十卷因卷帙浩繁未遑刻板止写原本至弘治间蔵之金匮嘉靖某年大内回禄世宗亟命那救书幸未焚敕阁臣徐文贞阶复令儒臣照式摹抄一部当时供誊写者一百八名每人日抄三页自嘉靖四十一年起至庆隆元年始克告竣

　　名贤著述

　　昭代蔵书之家亦时聚时散不能悉考就其著述之富者可以类推时则有若宋文宪【濓】刘诚意【基】杨文贞【士竒】李文正【东阳】王文恪【鏊】呉文定【寛】史明古【鉴】陆文裕【深】程篁墩【敏政】丘文荘【浚】邵文荘【寳】杨文襄【一清】林见素【俊】王文成【守仁】杨升庵【慎】李空同【梦阳】顾东桥【璘】文衡山【征明】杨南峰【循吉】郑澹泉【晓】雷司空【礼】王凤洲【世贞】王麟洲【世懋】唐荆川【顺之】先少保凤阿【讳寳】薛方山【应旗】李沧溟【攀龙】冯北海【琦】黄葵阳【洪宪】胡元瑞【应麟】何元朗【良俊】茅鹿门【坤】焦澹园【竑】顾邻初【起元】袁中郎【宏道】王损庵【肯堂】屠赤水【隆】汤若士【显祖】李温陵【贽】董文敏【其昌】何士抑【三畏】陈眉公【继儒】冯元成【时可】李本宁【维桢】冯具区【梦祯】黄贞甫【汝亨】朱平涵【国祯】李君实【日华】谢在杭【肇淛】锺伯敬【惺】陈明卿【仁锡】文湛持【震孟】俞容自【彦】张天如【溥】以上诸公皆当世名儒翱翔艺苑含英咀华尚论千古其所储典籍纵未必有张茂先之三十乗金楼子之八万卷然学海词源博综有自亦可见其插架之多矣

　　朝鲜人好书

　　朝鲜国人最好书凡使臣入贡限五六十人或旧典或新书或稗官小说在彼所缺者日出市中各写书目逢人遍问不惜重直购回故彼国反有异书蔵本也余曽见朝鲜所刻皇华集乃中朝册封使臣与彼国文臣唱和之什镂板精整且茧纸莹洁如玉海邦缃帙洵足称竒

　　文王鼎【附彛炉　雷纹觚】

　　修吾李公节镇淮阴博综竒玩遣中翰黄黄石罗致名品以千三百金得文王鼎于梁溪嵇少峰家曾挂弹章于是寳鼎之名闻天下迨修吾物故乃郎视为常物此鼎仍归黄石黄又别购彛炉花觚蔚为三絶雄视飞鳬韩太史芹城见而爱之徘徊叹赏几同米颠礼石弘光间黄石流寓曲阿贺日献为居停主笈中所携咸寄贺室日献于黄石固有乳水之契然雅玩非其好也黄石懋迁起家虽仕至玺卿而会计之精微羣贾推为领袖日献素拥厚资牙筹营运惟日孳孳两意相孚贺出千金授黄将列肆于金阊而逐什一也不意黄石届苏而殁贺往吊唁兼理前赀伊妾程姬匿之偿以古玩于是彝鼎花觚悉为贺有乙酉夏日余避暑于先宗伯义荘与日献家宻迩恒过晤言因出三器示余鼎方而浅四面飞戟足镂蜼文觚则雷纹细花翠色欲滴为周器无疑彛则上下花纹两瓣乃汉器也芹城注念此鼎多方求购贺意将允韩适北辕因而中止韩太史遇王宪副仲和于燕邸赞述此鼎诧为希觏仲和心仪之宪副乃觉斯先生弟与余留都有倾盖之雅戊子嘉平月赴任金衢停骖过晤兼询鼎蔵何所余酬帖于邮亭出观王摩诘山水一轴李希古万松金阙图汉玉双印【严分宜物没入内府】青緑商彛其余秦汉佩环暨猫睛祖母緑俱璀璨琳琅如入县圃有歙人王君正求见备陈贺氏之鼎愿効居间斯时岁聿云暮风雨载途贺既抱病杜门王亦征书期迫各分手河梁未几日献云亡君正闻讣遄报仲和请图此鼎仲和命之赍金悬购而鼎与觚俱属金衢矣
　　按宣和博古图所载文王鼎铭七字曰鲁公作文王尊彛史记鲁世家云武王徧封同姓功臣戚者封周公旦于少昊之墟曲阜是为鲁公以是推之此鼎当为周公作祭文王之器考之鲁颂云乃命鲁公俾侯于东则实伯禽就封制于宗庙以享其祖者也今观鼎内篆止三字亦无文王之欵且轻重大小与宣和所蔵迥异祗縁鼎足髣髴于图乃强名之为文王鼎耳古器命名皆据铭文所有而题之如子父举鼎南宫鼎之类不一而足今飞鳬家见鼎之方而古者即指为文王鼎焉习矣不察宁直见马呼韩见牛呼戴而已

　　周举鼎考

　　按■古举字也三代彛鼎有此文者颇多宋之僖公名举楚有大夫伍举皆周人今验其名欵非宋僖公则伍大夫也观其文质相宣翡翠欲滴为周器无疑

　　周乳钟

　　戊子春余得古钟于京口高四寸五分钮高二寸阔二寸八分横五寸三分重三斤十二两无铭钮蟠双螭乳三十有六乃周器也文镂典雅色裹翠羽扣之其声铿铿颇乏霜中清越之响葢厯年既久化铜成碧虽莹玉质未振金声如至人忘言神观充悦徳音中函莫可端倪余悬之架上于数千禩后尚存鳬氏典型祗以娯意而不以审音庶几陶靖节之无弦琴耳
　　余既得乳钟佐以泗濵浮磬击之锵金戞玉余韵悠扬钟音淳古大叩小应反逊石音桓宣武云丝不如竹竹不如肉今乃知金不如石也

　　金罍

　　邑先辈锺减亭【鸣陛】为河南永城令乡民发古墓得金罍二后事发追之罍为减亭所得其子继声不才终风且暴剥其金而用之虽蜗涎蠡蚀尚存典型未为弃物继声荡子摴蒱售之史玉池太史此万厯间事崇祯壬申春仲余因袭荫驱车北行至金陵而暂憩焉过晤于参将王澄海见其案上金罍充耳鼎足饰以金银其小可置诸掌襄嵌云雷细纹丝萦发缕且质地精湛青緑内函外如玄玉璇玑文欵绣错云灿霞明竒器之竒莫竒于此余把翫良久心赏神怡元章袖中石岂可令杨次公见乎乃集诗铭之曰我有旨酒酌彼金罍充耳琇莹如璋如圭于万斯年莫不静好适我愿兮与子偕老
　　余按罍之式有五山罍金罍大罍小罍水罍也诸侯大夫饰以黄金缕为云雷取博施之象礼记曰宗庙之上罍尊在阼牺尊在西其为列侯上卿宴享之器无疑

　　古玉奁

　　天壤间神竒之器其函葢之合虽遗失千秋终当复遇不但延津双剑已也兴化李彬斋太保石麓公孙有古玉奁乃商周间物其未出土时曾近铜器緑渖数片侵入玉中融酥凝碧妙夺化工其式熊足充耳葢蟠三螭骧首于云纹中蜿蜒生动雕琢之工玲珑古雅神彩陆离石麓传之彬斋祗有奁而缺其葢彬斋宦游燕邸携以自随遇中州估人以古玉一囊求售皆琛璧佩觽零星瑰异中有玉葢一枚与所蔵之奁色泽惟肖彬斋见而跃然持入内室取奁合之浑然天成了无携二惊喜逾涯不论直收之于是琬琰之名闻于遐迩迨彬斋有若敖之戚李氏羣从争欲得之议久不决旋归季因是而剖分其价焉余获观于因是斋中当为竒器甲观

　　宣和玉杯记

　　宋宣和御府所蔵玉杯三其一内外莹洁絶无纤瑕杯口耸出螭头小螭乗云而起夭矫如生名教子升天真神物也二名八面玲珑三则单螭作把外多花纹钩碾精工莹白过于教子而神彩稍逊其一其三向在云间朱尚书旅溪家尚书之孙文岩及少愚各分得之文岩不能守以教子杯典呉门三百金已而从兄太史文石公讳大韶念玉杯为旅溪公故物倍价赎归其单螭杯之在少愚处者久之亦归文石文石居平晨起即科头坐快阁上用五色笔批评古书数页巾栉后即把玩古彛鼎展名画法书薄暮则设席欵客令歌僮度曲出所珍双玉佐以文犀竒窑诸爵琳琅溢目坐客常满与内弟平湖陆仲仁尤为亲昵常对陆君云此杯乃宣和御苑所珍阅五百余年而双璧宛然供余玄赏不惟竒器良亦竒縁陆亦摩娑久之不忍释手虽私艶慕不敢如米颠据舷也文石捐馆无子立弟太学文泉子为嗣诸寳玉器则夫人平湖陆氏贮之熊祥阁中谨司筦钥外人不敢窥也万厯壬午七月忽白光一道从阁上冉冉南去识者知为寳玉将散之兆未几陆夫人暴殂陆宗族无不垂涎其家业者夫人之侄陆怡石妄称陆氏中毒乃讼文泉于浙平湖刘令逮置圜扉众瓜分其有时仲仁已为显宦把持其间曰两玉杯至文泉还矣于是亟取献之杯至之夕文泉之室胡氏忿然曰夫君之祸此为祟耳睨杯欲掷之地左右失色请曰如主公何胡曰且休矣犹当辱之乃出钱二十五文沽村醪一罇斟杯中遍饮侍儿臧获明日纳之于陆遂议和而出文泉于狱越夕张筵欵文泉即将玉杯劝饮文泉归而恨絶图所报复力有不能惟严课其子冀以成名伊子果中甲榜仕为平湖令天启间陆之子锺奇少年任侠游于酒人因叶朗生谋叛罣议爰书将罹危法正属朱令鞫狱生死悬于笔端朱陆旧系内姻不欲终置于理遣人谓锺竒曰吾两家久属肺腑奈何因酒鎗微器而辱我先人楚弓不还则我先人含恨地下终无已也锺竒逼在危迫且为雠家所执费及数万金此杯虽则家传非其好也亟还之朱君乃致祭于家庙令陆生手捧玉爵晋之几席祼酒三巡泣告于祖考曰而今而后可雪耻于九原矣并语陆生兹乃尤物吾两家溺之几陷叵测无贻患于后人也取椎击之碎若迸珠仍保全锺竒缓其吏议锺竒改行从善仕为执金吾

　　翡翠砚

　　崇祯丙子余参南中府军事枢务萧闲与同寅诸君以登临觞咏为事丁丑初春偕何青丘杨献可郝东星观梅灵谷时零雨初霁山水明秀玉雪亭亭芬馥十里夹道古松樛枝盘郁山径幽邃如行空翠中八功徳水涓涓始流漱之清寒沁齿金陵蒋生为地主携榼集花下出碧玉杯劝饮青丘谓坐客曰余家蔵翡翠砚与此杯同色磨之以金霏霏成屑如砚中墨渖先君【湖广随州人内阁学士讳宗彦】所遗世固稀有惜未携来与君辈玩之未几随州破于流寇青丘之家荡然矣
　　欧文忠公归田録云家有一玉罂梅圣俞以为碧玉真宗朝老内臣见而识之曰此寳器也谓之翡翠禁中有翡翠盏一只所以识之公偶以金环磨于罂腹金屑纷纷而落始知翡翠之能屑金也正与青丘所蔵同

　　定窑鼎记

　　定窑鼎乃宋器之最精者成弘间蔵于吾邑河荘孙氏曲水山房有李西涯篆铭镌于炉座曲水七峯昆仲乃朱阳赏鉴家与杨文襄文太史祝京兆唐解元称莫逆西涯亦其友也孙于嘉靖间值倭变产日益落所蓄珍玩俱已转徙兹鼎为京口靳尚寳伯龄所得毘陵唐太常凝庵负博雅名从靳购之遂归于唐唐虽竒玩充牣此鼎一至诸品逊席自是海内评窑器者必首推唐氏之白定鼎云吴门周丹泉巧思过人交于太常每诣江西之景徳镇仿古式制器以眩耳食者纹欵色泽咄咄逼眞非精于鉴别鲜不为鱼目所混一日从金阊买舟往江右道经毘陵晋谒太常借阅此鼎以手度其分寸仍将片楮摹鼎纹袖之旁观者未识其故解维以往半载而旋袖出一炉云君家白定炉我又得其一矣唐大骇以所藏较之无纤毫疑义盛以旧炉底盖宛如辑瑞之合也询何所自来周云余畴昔借观以手度者再葢审其大小轻重耳实仿为之不相欺也太常叹服售以四十金蓄为副本并藏于家万厯末年淮安杜九如贾而多赀以钓竒为名高出累千金购求竒玩董玄宰之汉玉章刘海日之商金鼎咸归之浮慕唐氏定炉形于寤寐太常之孙君俞豪华好客杜赍千金为寿必求兹鼎一观以慰生平君俞出赝鼎戏之杜谓得未曾见如见帝青天寳强纳千金以二百金酬居间者携鼎以去君俞虽尚侠哉而居心颇愿良不忍欺遣门下士告之曰吾子所取者赝鼎也真者尚在遵太常公戒不轻以示人子既捐千金而保赝品若虽不知余宁不愧于心乎杜反护前以为悔盟持之愈坚客曰子如不信请列二鼎并观可乎杜犹疑信者半唐出真鼎示之若虬髯之遇文皇虽各具龙虎之表而神彩焕发自与常异也由此知九如不过叶公之好原非真赏君俞襟度过人逺矣九如没传于伊子生之有王廷珸者字越石惯居竒货以博刀锥瞷杜生游平康以八百金供纒头费逆料其无以偿且示意不欲酬金而欲得炉也炉竟归之诡称其值万金求售于徐六岳徐恶其谲拒不纳乃转质于人十余年间旋质旋赎纷如举棋又求其族属之相肖者方圆数种并置箧中多方垄断泰兴季因是企慕唐炉廷珸乃以一方者诳之售直五百季君以为名物而愉快焉毘陵赵再思旧游于唐稔知此鼎偶过泰兴晤季季云近得一竒器乃唐氏名物方期请政而子适来诚良縁也赵生唯唯季问唐家定窑方鼎君曾见否赵生大笑曰唐之定鼎体圆而足三公云方鼎何居季废然入内久不出赵生屏息以俟至暮出谓生曰此獠欺我南科屈静源吾中州所取士今致书静源道其事当为我处之屈君属有司追理廷珸抱头鼠窜挽人讲解另以伪物偿季仅免犴狴焉而黄黄石之事起黄石名正宾以赀郎建言廷杖凭借声气游于缙绅颇蓄鼎彛画画与廷珸同籍徽州称中表互博易骨董以为娯正宾有倪云林山水一幅估价百廿金托廷珸转售仍暗记花押于隠处廷珸心艶倪画属高手临换待正宾取时即以橅本还之殊不知其有黙记也正宾遣苍头佛元取画装潢宛然惟失花押佛元黠人也谬云主人不惟遣来取画兼欲观定炉且议价耳廷珸方授炉佛元而正宾亦至谓廷珸曰画久不售应以原物归我奈何作狡狯伎俩廷珸搏颡发誓正宾诘之曰吾有私记今安在正诮让间佛元从傍执鼎兼以左右指抠鼎耳以示无还理廷珸夺之鼎堕地如裂瓦廷珸恨絶头撞正宾伤胁时正宾被逐于弘光帝郁郁不乐又遭廷晤之侮越夕奄逝廷珸宵遯潜踪于杭尔时潞藩寓杭闻定炉名遣承奉俞启云谘访遇廷珸于湖上出赝鼎夸耀把臂甚欢恨相见晚引谒潞藩酬以二千金承奉私得四百以千六百金畀廷珸潞藩时在播迁之时主蔵吏命一厨役司筦钥其人颇椎卤居无何王欲观鼎厨役启匣取鼎戛然有声忽折一足厨役惧投水死已而有一承奉沈废鼎于钱塘江中
　　野史氏曰鼎乃重器以备清庙明堂之仪商周以来典型具在若夫越窑秘色昉于后周而三代无传焉奈何以瓦缶之微与天球弘璧抗衡邪或曰虞之陶不在商周上乎然土硎污樽昭其俭也非以示珍今宣成之器又将与定瓷竞胜好事者趋之若狂良不可解

　　中州玉玺

　　天启四年秋河南临漳县学生王思极王灿同乡民邢一秦耕于漳河之濵忽风起水涌红光旋绕视之地间闪出一玉古色璀璨黄白相宣重一百二十两方各四寸面厚一寸二分高一寸八分龙钮龟形乃传国玺也其文曰受命于天既寿永昌龙飞凤翥神彩陆离抚臣程绍具表进之副使张梦鲸则赍表官也梦鲸印成绢本携至京师其时董玄宰为少宗伯得绢本蔵之以为珍异进玺之日则十一月十三日天子御皇极殿受朝贺传视廷臣颁赉抚臣以下有差得玺者仅赏银五两魏忠贤欲令天下有司赴京庆贺时同节家伯讳志礼为尚寳卿职掌符玺力阻其议大拂忠贤之意乃令科臣以年老劾归同节虽硁执己见忤于权珰然免王程之驱驰省驿递之搔扰为益多矣
　　秦以蓝田玉制传国玺命李斯篆文王莽簒位使安阳侯王舜迫太后求之太后怒骂投之殿阶一角微缺递传而至宋室靖康之变鼎彛圭璧荡然一空元成宗时御史台通事库库楚得之于故同知通政院事拾得家后被顺帝携入沙漠秦玺化为乌有先生久矣中州所得方棱无缺似非秦汉所传或曰秦玺有六此其一也抑汉唐以来仿而制之邪夫嬴秦受命仅垂两叶中州呈瑞随见陆沈于传国乎何有惟善为寳侯服且然况君天下者哉临漳古邺地魏都于此玺或曹氏所制

　　秦汉印

　　上海顾氏所蔵汉铜玉印最多有印谱行世而实始于河荘之孙嘉靖间外大父石云孙君好古博雅蔵秦汉玉印三十余方铜印七十余方其钮各异有龟钮駞钮鼻钮又有阴阳子母等印石云于秦汉魏晋六朝篆文类能辨之后为上海顾氏购得复次第购印三千有竒盖由孙氏始也余曾见淮安杜九如家玉印二百余方各甚精好中有无篆之章而钮极佳亦因其钮而存之耳俞容自先生有印癖收蔵古印颇多参考最详彚为印谱近俱散逸矣

　　明印章

　　印章之制始于秦而盛于汉然秪记姓名及官阶耳至宋元始有斋名及别号迨明时风雅之士博综篆籀鸟迹蜗涎游泳上古铁笔之妙莫过于文三桥【彭】何雪渔【震】三桥如汉庭老吏字挟风霜雪渔如绛云在霄舒巻自如徐髯仙【霖】许高阳【初】周公瑕【天球】皆系书家旁及篆体印文章法心画精竒李长蘅【流芳】归文休【昌世】以吐凤之才擅雕虫之技银钩屈曲施诸符信典雅纵横梁千秋【襄】受业于何雪渔奏刀运腕饶有慧心亦后来之秀

　　节慎库铜缸

　　崇祯间余承乏南起部郎曾绾库篆见节慎库中铜缸二只云是沈万山家物其形四方外多花纹色纯黑如漆若世传姜铸之式

　　鼎鸣

　　余既解组归偃卧林麓视旧游为畏途丙戌秋因羣从赴南闱之试亦策蹇于秣陵逍遥登眺晤旧同寅董君【徳镛】闲谈间始知别后适值兵兴水衡之钱日应军需犹虞不给且川湖道梗陡缺铜商凡内帑铜器悉充鼓铸间有古色陆离者董君心知竒器然亦未敢议留有巨鼎三座俱重六七百斤辇至铸厂将投炽炭命吏守之静夜鼎各长鸣如虬吟幽壑头陀文璞闻而惜之纠众僧募铜赴部请易乃于碧峯报恩两刹暨圆觉庵各置一鼎焉由此千秋重器脱火坑而登莲域永镇檀那矣

　　石壁题名

　　外大父七峯孙君吾阳高士也与唐六如祝希哲杨邃庵陈石亭张石川诸名彦称莫逆交相思命驾羣贤毕集往往见之图咏流传人间孙氏所居之南山石壁竒峭屹立江湄正徳庚辰岁七峯与诸君修褉于石壁之下题名岩表镌之以纪胜游其悬崖挥翰者乃杨文襄也唐六如图之兼题长歌于帧首虽西园雅集不是过也余追慕渭阳遣人搨之其磨崖之刻已半漶于风雨惟六如图咏尚焜耀于天壤间七峯之藉以不朽者不在金石而在缣缃矣石壁题名诗六如集中未载今録于此以俟桑梓之彦如葛常之着韵语阳秋者采掇七峯山上多石壁虎踞龙蹲兼卧立有时斜迭波涛文藓固苔封半干湿主人乗兴恣登临不速长携二三客台阁山林半相杂一时谑浪皆文墨梯高蹑险不肯辞淋漓每洒如扛笔深镌浅刻动椎凿从此长年费工力我也从旁记姓名太岁庚辰年正徳虽然汗漫一时事百年转眼存旧迹试聴夜深风雨中应有鬼神惊且泣
　　余和六如先生韵云石骨嶙峋露苍壁一点芙蓉天外立江涛逆浸翠微寒云气长封苔藓湿七峯高士嵇阮俦四座琳琅偏好客客星毎动太史占雅集西园欣洒墨飞梯悬磴记芳名黄鹤灵芝携铁笔六如仙子染缃素五百年来扛鼎力画图三见岁庚辰曾并磨崖传正徳千秋应有六丁护玉躞金题存旧迹只恐夜深风雨中虹光射斗蛟龙泣浪漱云根惊峭壁灵鹫飞来江上立霜凝危岫薜萝寒露坠空林松桂湿南山小隠真竒士北海清樽供上客烧余竹沥只烹茶磨遍松煤堪泼墨伯虎前身顾虎头兴酣盘礴方留笔掣管迅如风雨来骥渴鸿惊凭腕力石泐墨晶垂琬琰风雅不孤征有徳纪元前度是庚辰惊喜百年传旧迹云峦勾出蝌蚪文苍颉书成鬼应泣

　　南山小隠

　　正徳庚午祝京兆为河荘孙氏作南山小隠记文体华整书法端荘有雅人深致此亦吾乡文献足征者卷乃素绫所书今蔵文学孙家

　　灵巗子石记

　　余性好石尤好灵岩子石此种出六合灵巗山之磵中而聚于金陵余屐齿每及雨花桃叶间必博访其上乘者贮之奚囊携归以古铜盘挹水注之日夕耽玩心怡神赏如坐蓬瀛见蛟蜃吐气结成五色珠玑绚烂莫可名状此石初为山灵所秘人未之知或樵夫牧竖过而拾之玩弄俄顷旋复弃掷惟与晓烟暮霭出没于潺湲中而已万厯丙申岁米友石尹于兹邑簿书之暇觞咏于灵巗山见溪流中文石累累遣舆台褰裳掇之则缤纷璀璨髪缕丝萦其色白如霏雪紫若蒸霞緑映逺山之黛黑洄瀚海之波黄琮可荐于虞廷赤文曾蔵于禹穴更有天成鱼鸟竹石暨大士应真如镜涵影自然成文友石得未曾有诧为竒观更具畚锸采之重渊邑令所好风行景从源源而来多多益善自兹以往知音竞赏珍竒琳琅想米颠袖中无此一种坡老怪石供不必取之齐安江上矣

　　瑞云峯

　　震泽洞庭之麓产竒石焉宣和中朱勔得神运峰于鼋山广百围高六仞殚东南民力运入汴京为艮岳羣峰之长今姑苏徐氏园之瑞云峰亦其流亚也峯峦秀拔巗■〈山上咢下〉嵌空苍润嶙峋耸立林表初在王文恪别墅后归太仆徐君徐营菟裘于吴门移置此石聨舟载之既至湖心风狂浪涌舟败石沈于是寒波万顷遥浸月华素练千层倒沈云影狰狞渊底恒惊跃浪之鲸突兀波心长为秋水之骨犀然牛渚孰窥水府神竒剑入龙津莫测波臣变化徐君素有平泉之癖反为望石之夫广募渔人泅于浩淼若蜑戸之探珠类舟人之求剑忽觉洪涛中崔巍影现彷佛似之乃编巨筏设绞车千夫竞拽登之水湄则块然如盘非复故物就而视之即斯石之座也徐君得鱼思筌仍百计旁求冥搜于蛟阙渔人复于深潭揣得石骨越壑穿巗足指几裂益以千寻絙索挽而出之如巨鳌载山横截波面宛然原石也乃知神物会集确有机縁云峯不沈盘石不出珠还璧合夫岂偶然

　　韵石斋笔谈卷上

　　●钦定四库全书

　　韵石斋笔谈卷下

　　丹阳姜绍书 撰

　　延陵十字碑

　　曲阿延陵里季子墓在焉夫子书十字碑曰呜呼有呉延陵君子之墓籀体竒伟冠絶古今且石碣巨丽足表圣谟碑阴张从申书圆润遒逸辉映翠琰淳化阁帖亦勒孔书十字小如弹丸不类丰碑之制此必王着辈欲藉先圣之迹以重阁本乃缩而小之若玉枕兰亭耳或谓孔子未尝至呉是否俱不可考此岂其然葢夫子于昔让国诸贤未尝不心仪而神合焉故称泰伯曰至徳称夷齐曰得仁兹则称季札曰君子因嗟悼其亡而表扬其墓夫复奚疑今之人欲志圹石尚不逺千里而征文岂秉笔者皆造墓门方染翰邪唐李阳冰书篆初学峄山碑后见孔书季札墓字便变化开合如虎如龙劲利豪爽风行雨集是知阳冰之篆法得所宗矣

　　圣教序【附述圣记】

　　唐玄奘法师贞观三年八月往五印度取经至十九年正月复至京师先翻瑜珈师地论成进御太宗制大唐三蔵圣教序褒之皇太子治又制述圣记有弘福寺沙门怀仁集王右军字勒二文于石今考序内自显扬圣教起其文乃高宗在青宫时所述葩藻典雅可与太宗序颉颃岂即所谓述圣记邪
　　鴈塔初成褚遂良书二帝记序镌两碑置塔间自是鴈塔为进士题名及游人燕集之所褚河南圣教序碑乃永徽四年十二月建较之怀仁集右军书更觉风骨清劲匠心独运尤为可珍

　　瘗鹤铭

　　瘗鹤铭在焦山断崖中笔法之妙为书家冠冕今已剥蚀于惊涛怒浪不复存其髣髴矣论者以华阳真逸为顾况道号又以为王逸少书又以为陶贞白书又以为唐人王瓉书纷纷揣摩奚啻兰亭聚讼余审其结体苍劲楷隶相参且铭词古隽其出于六朝名手无疑岁久石泐传诸简册者文多缺略友人徐若水有唐摹本乃是全文余喜而録之
　　瘗鹤铭井序华阳真逸撰鹤寿不知其纪也壬辰岁得于华亭甲午岁化于朱方天其未遂吾翔寥廓邪奚夺之遽也乃裹以玄黄之币蔵乎兹山之下仙家有立石旌事篆铭不朽词曰
　　相此胎禽浮丘着经乃征前事出于上真余欲无言纪尔岁辰玄门去鼓华表留声我惟髣髴事亦微冥尔将何之解化惟宁后荡洪波前固重扃右割荆门未下华亭爰集真侣瘗尔作铭上皇樵人逸少书夆山征士丹阳外仙尉江阴真宰立石

　　升元帖

　　宋太宗万几之余留意翰墨淳化三年出御府所蔵墨迹命侍书王着镂板禁中集为法帖十巻惟大臣登二府者得赐故法帖谱系以阁本为祖然江南李后主命徐铉以所蔵古今法帖入石名升元帖此在淳化以前当为法帖之祖
　　按石刻三代及秦汉即有之皆丰碑及磨崖也法帖之成帙而可置案头者自升元淳化帖始

　　绍兴米帖

　　宋高宗聴政之暇垂情文藻尝自书礼部韵略五卷如千尺文锦卷舒有余于米元章书尤所笃好绍兴辛酉集元章墨迹刻之禁中余得宋搨第三卷于袁寰中皆擘窠书秀伟竒杰掩映缥缃

　　河荘淳化帖

　　淳化阁帖碑板不知何年入于禁中正徳间吾邑河荘七峯孙中翰好古博雅游于京师颇善内臣萧敬武宗翠华巡幸敬常居守其时功令颇寛敬引七峯观大内至一小殿见殿角堆积碑板七峯谛视之徘徊不去敬曰内庭万尸千门即西苑一隅非竟日可歴君津津于朽木何为者哉七峯曰此宋刻淳化帖也余爱其结体清拔转折飞动有风旋电激之势冠絶外庭诸本是以观耳敬谓子欲之乎当为谋之孙谢不敢敬有心人也亦善草书岁暮大雪传旨扫除敬启御前云内庭有废材并宜移出帝可其奏敬即以帖板致之七峯七峯惊喜逾涯以锦囊宻贮携之归里当时善书如文征仲祝希哲诸公鉴定可与宋搨阁帖方驾求者填门呉中为之纸贵京口杨文襄与孙为姻家戒之曰碑板出自禁庭纷纷传搨倘为人指摘祸且叵测窃为君危之七峯笃好此板不忍付之水火亟以原搨另刻十卷以应求者谓之二号帖宋刻则称上号焉后因家僮夜博不戒于火两本俱失流传人间者真同吉光片羽而上号尤为赏鉴家所重
　　淳化间太宗以前代墨迹命王着镂板禁中集为阁帖十卷非登二府者不得赐人间以官帖为难得其搨用李廷珪墨色浓而无银锭纹者上也后来板渐拆裂墨色稍淡有银锭纹者次也河荘帖标格清劲结体圆宻有纯绵裹铁之致无银锭纹此乃宋刻上乗而非王着所摹明矣至于次号存为评脚可也孙氏曾经倭变帖传稀如星凤其上号将与宋搨并驱非上海顾氏本所可望也陆文裕云兰亭无下搨吾于阁帖亦云

　　陈少阳纶诰

　　吾邑陈少阳先生蚤有隽声俶傥负气丹诚贯日九死不移于钦宗高宗两朝疾邪秉正屡上弹文劾蔡京王黼朱勔童贯黄潜善诸奸鹰鹯之击不遗余力终遭潜善构陷与欧阳彻同斩于市绍兴四年思陵追悔前非赠先生朝奉郎秘阁修撰所颁诰轴尚蔵其家先孝廉曾刻之石今録于左以存桑梓典故其文曰呜呼古之人愿为良臣不愿为忠臣以为良臣已荷美名君都显号忠臣身婴祸诛君陷昏恶呜呼惟尔东尔彻其殆将有意欲为忠臣乎繇朕不徳使尔不幸而不为良臣也虽然尔藉不得已不失为忠而顾天下后世独谓朕何此朕所以八年于兹一食三叹而不能自已也通阶美职岂足为恩以塞予哀以彰予过使天下后世考古之饰非拒谏之主殆不如是魂而有知享朕兹意

　　北斗书蔵经辨

　　句容崇明寺有斗书蔵经年久散落人间楮素完好展之墨色映人眼睫信毘卢法寳也相传寺僧欲延请名流书经满蔵忽有全真七人至寺俱渥颜飘髯风度冲逺谓僧曰吾能书此何必倩人主僧允之扃闭一室至明启扉閴无其人止有七鸽冲霄而去剡藤贝叶缮写无遗锋颕端荘如出一手始悟北斗神显化建斋以谢余舞象之年闻其说而异之留意采访后先凡得三卷皆朱丝界行纸莹洁如玉书体颇类眉山其一为大云经宋元佑五年庚午七月钱塘张晖书其一为般若经亦庚午年张晖书其一为法轮经元佑五年庚午七月□山潘泽书想元佑庚午乃写经起首之期也姓名岁月班班可考何乃神其说而谓北斗降灵之迹乎

　　徽宗高士图

　　徽宗模卫贤高士图贉首瘦金御书所图高士展对间须睂生动俨若古贤晤语后有蔡京题跋崇祯壬申余见于燕邸无十五城之价不能留之每往来于怀不胜赵明诚牡丹图之感不知何由转徙呉中为韩古洲所得己卯秋日余会古洲于京口追述燕中所见古洲掀髯曰世兄欲观此卷乎余曰长安逺在日边止可作京华客梦耳古洲即于行笈中取出此卷暨黄庭内景经皆烜赫名迹内景经亦有宣和小玺兹卷印记若合符节余既出春明门自分永隔高士仪表何期复见于古洲书画舫中怃然如遇古人也

　　危楼日暮

　　余于金陵见册页一帙上多名迹中有山居图一幅谛视之乃宣和御笔丘壑全法王右丞御题左方云危楼日暮人千里欹枕秋空一鴈声董文敏鉴定为王摩诘非也葢宣和内府所蔵多右丞真迹帝熏习之久故渲染似之

　　宣和宸翰

　　乍觉生风喜雨凉农家得地发田穰却縁暑退秋光满点滴高梧似漏长右宣和殿书为鹤林寺僧藏

　　宪圣皇后翰藻

　　宋宪圣慈烈皇后呉姓高宗之配工于词翰书法絶类高宗四明楼璹为于潜令绘耕织图进呈农事自浸种至登廪凡二十有一蚕事自浴种至剪帛凡二十有四逐段有宪圣题字余曾见后题徐熈牡丹图云吉祥亭下万千枝看尽将开欲落时却是双红有深意故留春色缓人思题芍药云秾李夭桃扫地无眼明惊见玉盘盂扬州省识春风面看尽羣花总不如

　　杨妹子

　　杨妹子乃宋宁宗恭圣皇后妹其书类宁宗凡御府马逺画多令题咏余曾见马逺松院鸣琴小幅杨娃题其左方云闲中一弄七弦琴此曲少知音多因澹然无味不比郑声淫松院静竹楼深夜沉沉清风拂轸明月当轩谁会幽心词寄诉衷情波撆秀颕妍媚之态映带缥缃

　　山谷书法华经辨

　　戊子夏日观张修羽所蔵黄山谷书法华经七巻以朱丝界行楮素精好真宋迹也然断以为涪翁书则不能无疑结体虽出双井颇乏灵骨秀韵尝阅苏黄墨迹即赫蹏数行未有不识欵及岁月者岂手书至七卷之多而不落一欵不钤一印恐涪翁之铲迹逃名不至是也此必赵宋高僧深于黄体者所书若李怀琳之仿嵇叔夜耳余每见宋书蔵经结体多是眉山形模宛肖若遽谓东坡真迹则不然矣修羽所蔵乃檀那珍品而非墨池竒迹
　　徐若水有赵文敏书法华经七卷乃三怀讲师故物后多名人题跋虽有子昂欵余亦谓非赵笔凡名贤书以韵为主字如算子了无天趣何能上下五百年纵横一万里哉

　　米海岳画

　　米海岳人物英迈裁鉴清深翰绘轶羣有迈往凌云之致所写云烟山树虽宗王洽泼墨实法董源皴染且其临摹古画往往乱真图晋唐间忠臣义士像得顾陆标格自写海岳庵及净名斋图巗壑深秀曾于纸上横写松稍针芒千万攅错如铁又自写照三本其一蔵绍兴御府想寳晋斋中盘礴之迹必有极精工者其墨戏云山乃米画之一种耳

　　郭河阳御屏粉本

　　古之画藁谓之粉本不经意处天真烂漫生趣勃然良足珍重余见郭河阳玉华殿屏风图兼李营丘董北苑风骨熈宁间奉旨画玉华殿后苑御屏经营画格以应宣召乃粉本之佳者欵则八分书结体古雅生平仅见

　　界画楼阁述【附发绣】

　　画家宫室最难为工须位置无差乃称合作世传界画之工致者咸目之为李将军殊不知唐之尹继昭五代之胡翼卫贤皆擅国能至郭恕先而人品既高构思精宻游于规矩凖绳中而不为所窘余曾见其避暑宫图千榱万桷纤毫不遗诚行家絶艺也胜国王孤云能接武恕先而更加细润其仙山楼阁及端阳竞渡图结构邃宻笔若悬丝刻画精整几无剰义其徒李公又其次也复有夏永字明逺者以髪绣成滕王阁黄鹤楼图细若蚊蜨侔于鬼工唐季女仙卢眉娘于一尺绢上绣法华经七卷明逺之制庶几近之余遍考博雅家言无所谓夏明逺者絶技如此而姓字不传可乎因附着之
　　精于界画者不但以笔墨从事兼通木经算法方能为之空绣之制至明已失其传若仇十洲之精工秀丽几于棘猴玉楮然须规抚旧本方能誉擅出蓝非匠心独运也尝观呉文中所画台榭车马种种臻妙即复阁重楼次第不紊北宋画格于此君尚存典型且兼人物山水非若恕先孤云之専门宫室也

　　黄子久天池石壁图

　　黄子久画旧笔之韵溢于毫素为士气建幢石田玄宰两先生绘事由此发脉此天池石壁图乃烜赫有名之迹流传多赝本其真迹旧蔵金沙王宇泰家董思翁于万厯甲辰岁游茅山过访宇泰批阅此图极其欣赏以为烟云生动林壑虚闲诚笃论也弘光间余与董长公孟礼同仕于朝获观其所携书画亦有天池石壁图经思翁标题与此夐异殊乏蒨秀之色故容台集评石壁图不大许可葢指所授孟礼本也董公见法书名画随笔品题即为人蔵弆鉴裁余韵往往散现于金题玉躞中集之所载十一耳若以评驳别本之语强拟此图不为黎丘之恨者几希

　　黄子久画

　　国朝绘事不啻家骥人璧矣至于气韵生动应推沈石田董玄宰遡两公盘礴之源俱出自黄子久子久画秀润天成每于深逺中见潇洒虽博综董巨而灵和清淑逸羣絶伦即云林之幽淡山樵之缜宻不能胜也当时松雪虽为前辈惟以精工佐其古雅第能接轸宋人若夫取象于笔墨之外脱衔勒而抒性灵为文人建画苑之帜吾于子久无间然矣今之画史稍知舐笔辄署欵云仿大痴此不过望尘逐影已耳亦曾窥其遗迹之一斑否乎然不如是不足以见子久画道之弘逺也
　　论曰昔人谓书能使人逺非逺心人乌能办此子久每欲濡毫则登高楼望云霞出没以挹其胜故其所写逸气磅礴风神玄逺千载而下犹足想见其人世传八十六不知所终皆以为仙去云

　　子昂子固画品

　　观子昂画泓颍秀拔嫣然宜人如王孙芳草欣欣向荣观子固墨梅水仙则雪干霜枝亭亭独立如岁寒松柏歴变不离志士宁为子固弗为子昂

　　王叔明

　　叔明为赵文敏甥画师王右丞书法锺太傅不涉鸥波蹊径然灵秀之韵得之宅相为多极重子久奉为师范一日子久至斋中焚香瀹茗从容出已得意画请教子久为山樵从其匠心处复加点染为林峦秋色图遂觉烟云生动世传为黄王合作

　　倪云林

　　云林画以荆浩为宗萧萧数笔神仙中人也间有林壑似李成而写人物及着色者百中之一耳其盘礴之迹寓深逺于玄淡清颖潇洒得自先天非后人所能髣髴

　　梅道人

　　余见元画挥染之余题咏于帧首者不一而足凤翥鸦涂妍媸并列亦是文人习气惟梅道人画秀劲拓落运斤成风欵则墨渖淋漓龙蛇飞动即缀以篇什亦摩空独运旁无赘词正如狮子跳踯威震林壑百兽敛迹尤足称尊

　　董文敏孙文介书品

　　阮千里善弹琴人闻其能多往求聴不问贵贱老幼皆为弹之神气冲和不知向人所在余曰此董文敏书品也戴安道亦善鼓琴武陵王晞使人召之安道对使者破琴云戴安道不作王门伶人余曰此孙文介书品也然安道之峻不如千里之达

　　书家余派

　　晋唐而下书家烜赫者无如苏长公赵松雪董玄宰然三公同时皆有临池余派以演其传如优孟之于叔敖抵掌谈笑并其神情似之能仿东坡书者则有高述述丹阳人名不甚朗朗与坡公同时书法惟肖乃附之以传子昂玄灯则有郭天锡天锡名畀京口人尝手书松雪斋诗一帙遒逸精紧宛入鸥波三昧其它诗文题跋散见于卷册中骎骎与松雪并驱元季工赵体者未能或之先也玄宰门下士则有呉楚侯楚侯名翘后改名易以能书荐授中翰为诸生时思翁颇拂拭之书称入室弟子崇祯癸酉余游燕都适思翁应宫詹之召年八十余矣政务闲简端居多暇余时过从而楚侯恒左座隅长安士绅祈请公翰墨无虚日不异素师铁门限公倦于酬应则倩楚侯代为之仍面授求者各满志以去楚侯之寓堆积绫素更多于宗伯架上焉虽李怀琳之拟右军不是过也惟知交之笃及赏鉴家公乃自为染翰耳此三人者皆亲炙名贤而八法之绪如岁之有闰焉

　　项墨林收蔵

　　项元汴墨林生嘉靖隆庆之世资力雄赡享素封之乐出其绪余购求法书名画及鼎彛竒器三呉珍秘归之如流王弇州与之同时主盟风雅搜罗名品不遗余力然所蔵不及墨林逺甚墨林不惟好古兼工绘事山水法黄子久倪云林兰竹松石饶有别韵每得名迹以印钤之累累满幅亦是书画一厄譬如石卫尉以明珠精镠聘得丽人而虞其它适则黥面记之抑且遍黥其体使无完肤较蒙不洁之西子更为酷烈矣复载其价于楮尾以示后人此与贾竖甲乙帐簿何异不过欲子孙长守纵或求售亦期照原直而请益焉贻谋亦既周矣百余年来嘉禾被燹项氏累世之蔵尽为千夫长汪六水所掠荡然无遗讵非枉作千年计乎物之尤者应如烟云过眼观可也

　　火浣布

　　东方朔神异经所载南荒之外有火山书夜火然其中有鼠重百余斤毛长二尺许可作布鼠常居大火中时出外以水逐而沃之方死取其毛缉织为布或垢浣以火则净魏文帝常着论谓世言异物皆未必真有之至明帝时有以火浣布至者是知天壤间何所不有耳目未接固未可断以为必无也戊子岁友人高文伯自金陵来示余火浣布一方色微白以手抚之则余粉染指如弄蝶翅投之炽火中移刻布与火同色然后取出则洁白如故了无所损嗅之微有膻气正类鼠毛织成

　　开元钱

　　余幼时见开元钱与万厯钱参用轮廓圆整书体端荘间发青緑朱斑古雅可玩峕有指甲痕相传杨妃以爪拂蜡模形如新月天启三年南工部郎白绍光职掌鼔铸建议前朝旧钱非时王之制不应互用致钱壅滞悉宜追毁以裕国储大司空以为能严禁民间无得以开元钱贸易凡有存者俱作废铜归炉改铸白君虽一时之见规画利权遂使八百余年流传泉贝销于烟烬深可痛惜

　　晚季音乐

　　崇祯末年不惟文气芜弱即新声词曲亦皆靡靡亡国之音阮圆海之所度燕子笺春灯谜双金榜牟尼合诸乐府音调旖旎情文宛转而凭虚凿空半是无根之谎殊鲜博大雄豪之致杨仲修见周藩乐器因创为提琴哀弦促柱佐以箫管僮子以曼声和歌纒绵凄楚如泣如愬聴之使人神情一往萧索声音之道关于气运岂曰偶然

　　白兔

　　白兔瑞物也有一种相类者来自闽广畜其雄雌颇能生育遇竹木器则啮之如鼠损物识者曰此沙鼠也宋祚将终此物颇多崇祯末亦然今则罕覩矣

　　丝灯记畧

　　丝灯之制始于云南弘治间邑人潘凤号梧山善丹青有巧思随杨文襄公至滇中见料丝灯悦之归而炼石成丝如式仿制于是丹阳丝灯达于海内畲歴北平金陵维扬苏杭素称繁华之地屡逢灯节遍阅千门火树碧映珠辉访及云南丝灯稀如星鳯岂因梯航万里艰于邮致乎灯虽种种唯料丝之光皎洁晶莹不啻明珠照乘寰中之点缀上元者曲阿称最焉近日里中王又玄巧翻新样镂玉裁云妍雅精工出人意表可称絶技然梧山乃造灯鼻祖云

　　宋砚

　　建炎己酉宋髙宗避兵航海凡上方所储贡砚载以自随拍浮沧波徘徊岛屿于斯时也风鹤传警阳侯震荡随行舳舻往往飘没砚之沦于波臣者不知凡几厥后渔人蜑户偶或得之流传闽广奚啻天吴紫鳯嘉靖间福建许姓者常估于姑苏过文征仲玉兰堂见案上一砚文颇珍重许曰此砚闽广是处有之文笑曰此宋贡砚也乃端溪旧坑岂易得哉许知其说逾岁即携宋贡砚二十方过姑苏文见大骇因叹至寳何以若是之多也文易其四士人争购之颇得髙价嘉靖乙卯许复携三十方欲仍往姑苏以觊厚直时海上倭冠猖獗乃客于金陵为都中士大夫所贸询其所自皆由古寺中得之或见于乡村训塾盖宋室将衰迁于南海故闽粤是处有之不但髙宗所携也

　　墨考

　　古延州石墨可磨汁而书晋陆云与兄笺云三台上藏曹公石墨数十万斤烧之可用然烟观此语则石墨未必可磨亦如松节之然脂作墨也至汉始有隃糜之名唐始有松烟之制至李廷珪始用脑麝张遇始用金箔廷珪父超乃奚姓唐末与其子自易水徙居于歙遂为歙人南唐赐姓李氏则歙墨之源其来久矣珪弟廷寛寛子承宴宴子文用皆世其业唐则祖敏奚鼎奚鼐陈朗王君得宋则潘谷潘衡张遇朱知常叶茂寔叶世英刘士先皆良工也宣和帝以苏合油搜烟和墨杂以百寳金章宗购之毎两值黄金一斤欲仿不能叹为墨妖绍兴间髙宗命戴士衡造复古殿墨识以双角龙文乃侍郎米友仁笔宋多右文之主而徽庙思陵称最焉元朱万初全用松烟葢取二三百年摧朽之余精华不泯者毓日月而饱风霜非凡材也虞奎章赠以诗云霜雪摧残涧壑非深根千岁斧斤违寸心不遂飞烟化还作玄云绕紫微国朝则方正邵格之罗小华皆擅能墨薮小华名龙文新安人严分宜当国为其子大符幕宾授中书舍人严败伏法所制墨糜玉屑金珠以为珍异神宗游情翰藻访及罗氏墨中涓重赀争购等于圭璧焉厥后织造内臣孙隆制精谨堂墨欵式精巧剂料极一时之选曾进尚方神宗爱重之新安方于鲁程君房以治墨互相角胜方所彚墨谱倩名手为图刻画妍精细入毫发程作墨苑以矫之两家遗编至今传为清玩葢于鲁微时曾受造墨之法于君房仍假馆而授粲焉程有妾颇美丽其妻妒而出之正方所慕也乃令媒者展转谋娶程讼之有司遂成隙末未几程坐杀人系狱疑方阴嗾之故墨苑内画中山狼传以诋方然以墨品人品论程终不能胜方耳赵驾部青阳造遥香草堂墨可与方程并驱近时吴去尘颇以墨称余在金陵见去尘墨真者十一赝者十九锦囊漆匣徒以眩观于临池奚当焉

　　墨考绪言

　　葢自蝌蚪漆书变为隶体而墨尚矣庄子谓宋元君将画众史皆至舐笔和墨汉尚书令仆丞郎月给隃糜墨大小二枚至韦仲将而捣烟和胶之法始备萧子云云仲将之墨一点如漆想不虚也有祖氏者居易水为唐之墨官虽他氏之墨必藉其姓而传之廷珪之父奚超亦易水人也故易水之墨以久特闻若太行济源王屋亦多佳墨焉古法烟必松焰胶必糜角葢墨工之良咸萃于名山大川明兴新都独以墨鸣他方无能胜之者余尝试宣庙龙香但馥而不黝尚逊新都中驷也讵非珠麝浮于桐烬乎昭代砚不及唐笺不及宋即笔亦无宣州毫之圆隽惟墨之道超潘驾李差足为艺林吐气余纵不工八法每遇名墨则喜而藏之虽蹈李公择磨人之诮所不辞耳
　　石墨出南雄府始兴县沈散小溪巨细短长一如墨式以端砚发之可写字可画睂

　　韵石斋笔谈卷下 
