《颜乐堂记》 明 杨士奇 
　　
　　庐陵胡则颜名其所居堂曰颜乐，其志固望希于大贤君子之地乎！间求记于余。嗟乎，其可以易言哉！夫颜之乐，极其学之所至，心与道一，而于出处动静从容安适，无往而不得，斯其所为乐也，其可以易言乎？然颜之乐，虽乐其在己者，其心盖未尝一日而忘利民也。孟子称禹、稷、颜子同道，道在是，即心在是，得其心，而后可以言其乐也。 
　　
　　则颜诗书故家，其为人敦厚详慎，外和而内夷，志在利人。善医，闻人有急，虽风雨寒暑昏莫，趋赴恐不及。比以名医征诣京师，京师士大夫家闻则颜善医，奔走迎致，无虚日。则颜为医，不局于一科，其所治无不良效。其或一见曰“此不可治”，即不治而去，虽更他良医治，终不治。 
　　
　　翰林沈修撰一弟，甚爱之，忽病目，求诸专科之医。一医曰：“疾本深矣，不可责近效，药之半岁，其或庶几也。”一医曰：“当施大药，非百缗直不可。”言已，皆竟去不顾。沈修撰惧，遍求医之良，得则颜。则颜视之，曰：“此风毒所侵耳，即治，不过五日愈。”药之五日，愈。胡学士女兄之夫病伤寒，时在舟中，求他医往治。医问所病证，曰：“此殆死也。”不肯行。胡公百方强之，且约厚赀谢，始行。明日还报曰：“其果死也。”更求则颜。则颜往脉之，曰：“此病欲解矣。”施两剂而愈。继复病，数剂愈。司经芮洗马病目，其剧如沉氏，往求则颜。则颜曰：“此可三日愈。”药之三日，愈。翰林周编修得痿疾剧，初朝廷命蒋御医治，未几，蒋有使命出外，他医弗能继也。则颜继之，竟愈。既而周之家人皆疾，他医皆难之，迎则颜，则颜皆愈之。庶吉士刘孟铎暴病，亟甚，恒所往还亲爱者环视之，悚然。则颜素厚孟铎，脉之，摇手曰：“易易耳，无怪也。”施数剂，愈。进士曾用常两足肿，则颜曰：“当急扶元气，肿不足治也。”他医曰：“当急治肿。”曾信他医，则颜争不得，数日卒。翰林庶吉士陈孟京始得疾，则颜视之，怆然曰：“不及矣。”众未信之，走致数医治，卒不治。 
　　
　　余在京师，目见其治效彰彰如此，每愈一疾，辄自喜，而人德之与否不计也。即知其不可治，辄忧形于面。此其心之所存可知矣。夫其心之所存与志之所慕者苟不相倍，因是勉勉自修，积诚而不已，则大贤君子之地，未有不可几及焉者。孟子曰：“颜何人哉！”则颜归而求之可也。 
　　
　　则颜与余同郡，故为记其所能与其所存者如此，使勉焉。
　　
