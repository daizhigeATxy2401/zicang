
香莲品藻   清 方绚 撰
 
　　宋张功父著《梅品》一帙，疏梅花之宜称，憎疾，荣宠，屈辱凡五十八事。闲思莲足纤妍，花堪解语，更无凡卉得与追踪。至有历百折而不回，贯四时而不改，则唯寒梅、翠竹、苍松差堪接武。乃或遇人不淑，有女仳离，空谷幽兰，不知凡几，在女子以缠足为容，譬之君子修身俟命，岂有怨尤？然读“采封采菲，无遗下体”之诗，能无三叹？因仿其意，纂香莲宜称、憎疾、荣宠、屈辱，亦得五十八条。别疏香闺韵事，及步莲三昧所未及者，凡二十余类，总汇一卷，签曰《品藻》，愿因风寄语金屋主人，倘阿娇步步生莲，幸加意护持，万勿敝屣视之，庶几享香莲清福于无既也。
　　香莲宜称二十六事
　　为对新月行缠，为芙蓉鞋褥，为明珠凤串，为湘裙半展，为鸳被勾春，为佯羞娇踢。为蹑足传情，为就裙底画字，为指点坐卧间器物，为女伴并足比较短长，为勾丝紾线，为空廊响屧。为掌上舞，为蹴踘，为蹋灯，为闻歌点拍，为银炉借火，为红锦地衣，为秋千画板，为锦鞯银鐙，为屐齿衔红，为莎痕衬绿，为床上屑香，为看梅踏雪，为女冠步斗，为妙伎蹋绳。
　　香莲憎疾十四事
　　为鹅头（脚背丰隆，江以南谓之鹅头脚），为鸡眼，为行缠缀接，为不裙不袜，为放慢跟（履尾不缝合，别用线绊织，谓之慢跟），为鞋头缀圆月，为高底，为彩画膝衣，为结袜垂丝蕤，为以足小取名金莲，为以草纸剪鞋样，为熏履袜用芸香枣核，为著履登床，为恶诗组织袜浅鞋弓等。
　　香莲荣宠六事
　　为怯缠病足，檀郎着意搓摩；为欲濯沧浪，庭花开放；为寒夜香消，逢倩怀中取暖；为佳句品题，为撷履飞觞；为以弓样，夹入宋椠书籍中辟蠹。
　　香莲屈辱十一事
　　为郎君不解轻怜，为蠢婢误踹，为用粗布行缠，为履袜破碎，为行不择路践踏汗秽，为经年不洗，为泥途跋涉，为人海追踪，坠鞋徒跣；为半路出家，为伏侍大脚夫人，为芒屩，为瓦盆冷水濯足。 
　　香莲五式
　　家家踏月，户户凌波。然践规判矩，毁方瓦合，譬诸草木，区以别矣。
　　约略莲式，总不越此五等：莲瓣、新月、和弓、竹萌、菱角。
　　香莲三贵
　　瘦则寒，强则矫，俗遂无药可医矣。故肥乃腴润，软斯柔媚，秀方都雅。然肥不在肉，软不在缠，秀不在履，且肥软可以形求，秀但当以神遇。《鲁论》曰：“君子所贵乎道者三，不以三隅反，吾不求也。
　　肥、软、秀。
　　香莲十八名
　　莲之品类，种种不同。妇足之长短攸分，情伪错出，亦有人心如面之异。乃审厥象，肇赐佳名。
　　四照莲（端端正正、窄窄弓弓，在三寸四寸之间者。）锦边莲（四寸以上至五寸，虽缠束端正，而非劲履，不见棱角者。）钗头莲（瘦而过长，所谓竹萌式也。）单叶莲（窄胝平跗，所谓和弓式也。）佛头莲（丰跗隆然，如佛头挽髻,所谓菱角式，江南之鹅头脚也。）穿心莲（着里高底者。）碧台莲（着外高底者。）并头莲（将指钩援，俗谓之里八字。）并蒂莲（锐指外扬，俗谓之外八字。）同心莲（侧胼让指，俗谓之里拐。）分香莲（欹指让胼，俗谓之外拐。）合影莲（如侑坐欹器，俗称一顺拐。）缠枝莲（全体纡回者。）倒垂莲（决踵蹑底，俗称坐跟。）朝日莲（翘指向上，全以踵行。）千叶莲（五寸以上，虽略缠粗缚，而翘之可堪供把者。）玉井莲（锐是鞋尖，非关缠束,昌黎诗所谓“花开十丈藕如船”者也。）西番莲（半路出家，解缠谢缠者。较之玉井莲，反似有娉婷之致焉。）
　　香莲十友
　　伊人在水，澹如君子之交，似兰斯馨臭合同心之味，此诚不以一贵一贱，乃见交态一富一贫，乃见交情者，洵为好合良朋，奚止香莲益友，别有图铭，载在莲府。
　　益友（罗纨）、艳友（弓鞋）、梦友（伴奴）、执友（绣曳）、净友（锦袜）、直友（弇履，即蔽履）、殊友（彩綦，即彩扣）、香友（莲褥）、清友（矾粉）、媚友（高底）。
　　香莲五容
　　“嘤其鸣矣”，《小雅》歌求友之意章：“絷之维之”，《周颂》赓有客之什。盖晨夕过从，固曰每有良朋，信宿招邀，则亦于焉嘉客也。《易》曰：“不速”，其是之谓需乎？
　　佳客（凤舄）、冷客（鸾靴）、野客（鸳屐）、韵客（翚屐）、隐客（锦袇）。
　　香莲九品
　　刻玉缠香，裁云镂月，群分类聚，品物流形。世尊趺坐九品莲台，指青叶莲花，迦叶所以呵呵微笑也。
　　神品上上：秾纤得中，修短合度，如捧心西子，颦笑天然。不可无一，不能有二。
　　妙品上中：弱不胜羞，瘦堪入画，如倚风垂柳，娇欲人扶，虽尺璧粟瑕，寸珠尘颣，然希世宝也。
　　仙品上下：骨直以立，忿执以奔，如深山学道人，餐松茹柏，虽不免郊寒岛瘦，而已无烟火气。
　　珍品中上：纡体放尾，微本浓末，如屏开孔雀，非不绚烂炫目，然终觉尾后拖沓。
　　清品中中：专而长，皙而瘠，如飞凫延颈，鹤唳引吭，非不厌其太长，差觉瘦能免俗。
　　艳品中下：丰肉而短，宽缓以荼，如玉环《霓裳》一曲，足掩前古，而临风独立，终不免“尔则任吹多少”之诮。
　　逸品下上：窄亦稜稜，纤非甚锐，如米家研山，虽一拳石，而有崩云坠崖之势。
　　凡品下中：纤似有尖，肥而近俗，如秋水红菱，春山遥翠，颇觉戚施蒙璆，置之鸡群，居然鹤立。
　　赝品下下：尖非瘦形，踵则猱升，如羊欣书所谓“大家婢学夫人”，虽处其位，而举止羞涩，终不似真。 
　　香莲三十六格
　　既别洪纤，易形好丑，然而平奇浓淡，姿态迥殊。莲府中正，不得不广为悬格，以待闺革也。
　　平：胝若悬衡，跗如置矩。正：测表影圭，无反无侧。圆：束指削胼，磨礲浸润。直：引绳就墨，如矢如弦。曲：规旋矩立，磬倨钩悬。窄：细骨柔肌，角俏利。
　　纤：骨清神正，瘦中有力。锐：以尔钩援，自求辛螫。稳：结构平正，举止端祥。称：骨肉停匀，秾纤合度。轻：踏月有痕，试香无迹。薄：片玉浮香，瓣莲贴地。
　　安：雍容大雅，绝不矜持。闲，骅骝轻驾，范我驰驱。妍：新月初升，名花欲吐。
　　媚：芙蕖含露，轻燕受风。艳：珠围翠绕，雅欲共赏。韵：翩跹婀娜，意态天然。
　　弱：庭花苑柳，怯露倚风。瘦：鹤立乔松，长而不短。腴：气足神充，香温玉软。
　　润：精神调畅，肌理细腻。隽：丰采焕发，骨气无双。整：团合密致，无懈可击。
　　柔：靡靡绵绵，有若无骨。劲：千钧之弩，引而不发。文：含英咀华，珠圆玉润。
　　武：回戈挽戟，辟易众人。爽：步骤俊快，如嚼哀梨。雅：神如秋水，不染欲氛。
　　超：气度高妙，卓而不群。逸：丰致潇洒，姿态横生。洁：秋水春山，露珠冰镜。
　　静：圆月沉珠，湛然莹澈。朴：周尊秦彝，古致鸯然。巧：规矩从手，造化在心。
　　香莲九锡
　　橐弓偃革，厥有成绩。念兹崇功，车服以庸。故有《春妍君九锡》以志之。
　　红罗缠、鸳鸯舄（副以凤衔珠纽）、生香卧履、芙蓉鞋褥、菊花袜钩、红藕猩覆（副以锦带）、锦文湘靴、湘筠屐、金莲花盆、莲香散金剪银针。
　　香莲十六景
　　妙人对妙景，已是二难。不若妙景中妙人，斯为合璧。然犹未若妙人生妙景，则右丞画、工部诗、兼而有之矣。顾此景家家家中悬之，汤临川《牡丹亭》云：“锦屏人忒看得这韶光贱。”谓之何哉？
　　缠足；濯足；制履；试履；挑灯剥茧；倚槛兜鞋；花阴蹴踘；闲庭踢犍；对月看花，凭栏胡跪；观书抛卷、抱膝微吟；凤鞋污泥、偎人强剔；缠春韫玉、顾步徘徊；误踏春弓含嗔欤捻；戏拈绣履、作意打人；欹枕屏调白玉猧儿；丁香阶结鸳鸯袜系。
　　附：
　　夏闺六景
　　浴竟、憩风、掩膝、抱膝、易缠、初倦。
　　花乡四景
　　翘足、足颤、拳足、擎足。 
　　香莲三影
　　色即是空，空即是色。一切有为法，皆作如是观。
　　花间蹴踘苔上影、临流浣濯水中影、春宵一刻灯前影。
　　香莲四印
　　泡影波流，踪痕风扫。唯有情痴，可以悟道。
　　香屑、苔阶、沙堤、雪径。
　　香莲四宜赏
　　玉溪生云，雾夕咏芙蕖，何郎得意初。此时谁最赏？沈、范两尚书。匊匊弓弓，岂必梦入巫山、始是赏心乐事？然以此时谁最赏？质之金屋阿娇，当必哑然曰：“阿谁？”
　　对名花宜赏其艳，对新月宜赏其妍，对雪宜赏其幽静，对酒宜赏其谨饬。
　　香莲四合
　　绣凤眠鞋，博山睡鸦，荀令风流，与凌波君气味相投。然温柔主人，当审所宜，幸勿为范蔚宗所笑。
　　缠足宜焚旃檀，濯足宜烧沉水，薰履袜宜蓺（下应有灬）龙涎。贮履袜宜和椒兰。
　　香莲三上、三中、三下
　　太平老人袖中锦言，妇人三上、三中、三下，皆易为人。余于香莲，亦复云尔。（三上者，墙上、马上、楼上。三中者，旅中、醉中、日中。三下者，花下、灯下、月下也）
　　掌上、肩上、秋千板上；被中、镫中、雪中；帘下、屏下、篱下。
　　香莲五观
　　观水有术，必观其澜。观莲有术，必观其步。然小人闲居工于撰著，操此五术，攻其无备，乃得别裁伪体，毕露端倪。
　　临风、踏梯、下阶、上轿、过桥。
　　选莲三胜地
　　匊匊春弓，只将贴地。纤纤缺月，何自生天？而余游踪所至，有三胜地，月痕弓影，皆可仰窥，无须俯察。天下名山福地，裙屐丛集，自必别有胜区。请俟他年，蜡屐所经，当再选胜。
　　苏州虎丘三山门前、金坛茅山王天君殿后、扬州平山堂桂花树底。
　　香莲二幸
　　石勒卧听人读《汉书》，至高祖立六国后，矍然曰：“是法当失。”及闻留侯借箸，乃笑曰：“赖有此耳。”
　　丑妇幸足小，邀旁人誉。猥妓幸足小，得众人怜。
　　香莲不幸
　　龙不隐鳞，凤不藏羽。实命不犹，曷有其极！悠悠苍天，此何人哉！
　　不幸嫁逐村郎，终身延俗手把握。不幸堕落风尘，终夜受醉汉肩架。不幸俗尚高底，终朝踹跷。不幸生长北地，终岁褰裳。不幸身为侍婢，终日奔驰。不幸贫为匄妇，终年踵决。
　　香莲四忌
　　美玉有瑕，不在大也。白圭之玷，尚可磨也。勿以善小而不为，勿以恶小而为之，旨哉言也！
　　行忌翘指，立忌企踵，坐忌荡裙，卧忌颤足。
　　香莲三反
　　翩其反矣，小大由之。胡不惴焉，自反而缩。
　　巨足缠迫则痛，而弱足缠缓反痛。巨足行多盘辟，而弱足行反便捷。巨足行必(臬危）（兀危），而弱足立反卓尔。 
　　附：缠足、濯足时候
　　晴昼、灯下、薄醉、出浴、梦醒、欲睡、倦行、试履、花前、月下。
　　缠足、濯足十二宜
　　宜枕屏前、宜芙蓉帐底、花前宜曲栏、宜小山石上、月下宜近水楼台、宜临砌、迎凉宜竹院、宜松窗、听雨宜荷亭、宜水榭、避寒宜暖阁地炉、惊颸宜重帘绣幕。
　　缠足、濯足三不可无
　　不可无名香炷鼎、不可无好花侑座、不可无知心青衣趋承左右。
　　缠足、濯足四不可言之妙
　　屏间私窥、暗里闻香、水中看影、镜中见态。
　　濯足三适
　　和血适缠、柔肌适履、去茧适步。
　　右《品藻》一帙，晴窗无事，戏墨偶成。未免刻划春弓，殊不尽香莲雅趣。引伸触类，踵事增华，跋予望之温柔乡主人矣。旃蒙大渊献小春，既望方绚纪。  
