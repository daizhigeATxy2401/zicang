高坡异纂 明 杨仪

　高坡异纂 
　　二卷（江西巡抚采进本） 
　　明杨仪撰。仪有《螭头密语》，已著录。是编乃志怪之书。前有自序，谓高坡者京邸之寓名。案明张禹《坊巷前衕集》，东城有高坡胡同，盖即所居也。钱希言獪园称杨仪礼部素不信元怪之谈，因闻王维贤亲见倘人骑鹤事，始遂倾心，著有《高坡异纂》行於世。然书中所记，往往诞妄。如黄泽为元末通儒，赵汸之所师事，本以经术名家，而仪谓刘基入石壁得天书，从泽讲授，直可谓齐东之语。至谓织女渡河，文曲星私窥其媟狎，织女误牵文曲星衣，上帝醜之，手批牵牛颊，伤眉流血竟，公然敢於侮天矣。小说之诞妄，未有如斯之甚者也。 
　　---出《四库总目提要》 
　　螭头密语 
　　一卷（两江总督采进本） 
　　旧本题明杨仪撰。仪字梦羽，常熟人。嘉靖丙戌进士。官至山东按察司副使。其书杂记明代时事，仅二十馀条，而语多不经。如建文帝从隧道出亡，仁宗中毒，宣宗微行，皆里巷无稽之谈。所志孝宗武宗佚事，尤涉鄙俚。《常熟志》载仪所著有《南官集》、《高坡异纂》，独无此书。疑或出於伪托也。 
　　---出《四库总目提要》

高坡异纂　　（明）杨仪 撰 

　　●序 

　　予少日读书，凡编简中所载神仙诡怪之说，心窃厌之，一见即弃去。虽读之，亦多不能终其辞。正德嘉靖间，两见邑中怪事，始叹古人纪载未必皆妄天地造化之妙。有无相乘，终始相循。梦想声色，倏忽变幻，皆至理流行。特其中有暂而不能久变而不能常者，人自不能精思而详察之耳，岂可尽谓诞妄哉！及居京师，文字交游，殆遍天下皆世之大贤君子也。其所言神怪异常之事，或本于父老之真传，或即其耳目之睹记，凿凿皆有依据。时因休沐祥符高氏子业繁昌，谢氏凤仪日来问讯，每举所闻以解予病怀。因以新旧所得去其鄙亵，凡陋荒昧难凭者，十之五六录成三卷，题曰《高坡异纂》。聊以著造物之难测，证古人之不诬也。高坡者，京坻之里名，异纂者，琐屑谀谈不足于立言云耳。嘉靖壬辰仲秋六日。 

　　●高坡异纂卷上 

　　周颠仙不知其名，自言建昌人，年十四。忽患心疾，突入南昌府。长身奇貌，持瓢乞食市中。每新官至，必进谒曰：告太平。人习知之，不甚异也。高皇帝定南昌，颠仙谒于道旁，左右扶之去。帝归建业，颠仙亦来，隐语嫚词，为帝所厌。又自言入火不热，入水不溺。上命以巨缸覆之，束垆炬五尺，围缘缸举火，芦尽不死。益至一束半，又不死。益至二束半，火灭发缸视之，烟在缸底，若张绵状，颠仙端坐凛然。若在冰雪中终不能伤。尝以手画地成圈，日破一桶，成一桶，乃令寄食蒋山寺中。月余，主僧奏颠仙与沙弥争食，因不食半月矣。帝亲往察之，颠仙广步来迎，殊无饥色。帝具馔于翠微亭，召赐同燕。将还，密诏主僧绝其饮食。积二十三日，帝又往赐之食，则复食。未几，将西征陈友谅，问之。颠仙仰面上视，良久，正色摇手曰：“天命不在，友谅可征也。”已而举杖导帝马前，奋迅疾行，为壮士挥戈之势，以示必胜。因令从征，师抵小孤山，见江豚戏水中，忽出谬说，言水怪见损人多。帝恶之，命将士引去，弃湖口水中，不能溺。明日复从诸卒至，求食于帝。食既，整装而行，自是不复来见矣。更数年，颠仙遣天池寺赤脚僧至京师求见帝，帝以诗二首寄之。又四年帝偶不豫，赤脚僧复至，言天眼尊者及颠仙从庐山竹林寺遣送药来。帝强起视药，一曰温良药两片，一曰温良石一块。令置金盒中，揩背上。帝如法并服之，其夜疾良愈。赤脚僧复言，前上寄诗。二神俱有和篇，书山中石上。帝命录二诗呈览（天眼尊者诗曰：圣主祥瑞合天基，如影随形总是痴。奉天门下洪福大，生灵有难不肯□。非非想处方出定，金轮即位四海居。明君有道乾坤广，等闲一智声如雷。周颠仙诗曰：初见圣主广天基，一时风来一时痴。逐片俱来箍一统，浩大乾坤正此时。人君自此安邦定，齐天洪福谢恩驰。我王感得龙颜喜，大兴佛法当此时）。帝大喜，御制赐赤脚僧诗曰：“跣足慇懃事有秋，空苦颠际孰为俦。愆销累世冤魂断，幻脱富时业海愁。方广昔闻仙委迹，天池今见佛来由。神怜黔首增吾寿，丹饵来临久疾瘳。”御制周颠仙人传，刻石匡庐白鹿异仙台。是岁洪武二十六年癸酉九月也。赤脚僧，湖口人，姓沈氏，幼名住得，法名觉显。早孤出家，洪武初居莲花寺。跣足不食五味。云游各寺，后入庐山天池寺修道。 

　　张三丰，辽东懿州人，张仲安第五子也。有仙术，所言时事，悉征验，由是人多崇信之。元末居宝鸡金台观，忽留颂而逝。土民杨軏山买棺敛之，临窆，觉棺中层动有声，发视之，乃复生。以小鼓一腔，留其家。去入秦游蜀，登武当山。时至襄邓间，洪武二十四年，诏求之，不得。永乐中，上遣礼科都给事中胡濙、道录任一愚、岷州指挥杨永吉，遍诣天下名山访之。又敕正一道士孙碧云，建宫武当候之，终不遇。天顺三年，诰赠为通微显化真人。天顺末，或隐或见，有亲■问以大道者，专以仁义劝人。事皆先见，叩之响应。后往来鹤鸣山中，将半载，竟失所在。常至甘州张指挥家，遣一中袖，及葫芦。天顺间，镇守甘肃总兵官王敬患中满疾。诸医不能疗，以中袖火煅服之愈。成化初，定西侯蒋琬为总兵官。宴守臣于幕下，集伶人搬演三度城南杂剧。时座客有谈及三丰者，因出葫芦传玩之。忽自震碎所留杨氏小鼓，虽戛大镛，不能混其声，后亦亡去。尝游扬州琼花观，有题琼花诗曰：“璚枝玉树属仙家，未识人间有此花。清气不沾凡雨露，高标犹带古烟霞。历年既久何曾老，举世无双莫漫夸。便欲载回天上去，拟从博望借仙槎。”语意清旷，若自况也。 

　　余书三丰事，乃是懿州志中旧传。因其词近鄙拙，稍为删润入录。初疑邋遢张别是一人，子业又持灵济宫道士所藏刻本文皇御书示予。但称玄玄子，而不称三丰先生。其时有张举人维，乃尚质之弟也。自海南内徙当涂，其人酷慕神仙，亦云，不能知，故不敢入并邋遢张亦不复别出。近读《玉堂漫笔》载其说，晋蜀荆湘，皆文裕公，宦游之地，所知必真，续录于左。其中但曰：天师之后，与懿志不合，岂仲安即其苗裔耶？存疑可也。 

　　《玉堂漫笔》云，相传永乐初，遣胡忠安公巡行天下，以访邋遢张仙人。即张三丰，名通，号玄玄子。天师之后，寓居凤翔宝鸡县之金台观修炼。洪武壬申，常应蜀献王之召，辞还山，金时人也。都太仆玄敬尝为予言，苏城人家有三丰手笔，盖与太保刘秉中，冷协律起敬，同学于沙门海云者。南阳张朝用尝记三丰遗迹云，三丰陕西宝鸡人，元时于鹿邑之太清宫学道，与朝用高祖毅相识，往来其家为亲密。亦爱朝用之父叔廉，元末兵乱，叔廉避地宝鸡。洪武中，三丰亦来宝鸡，与西关李道士白云先生交契相厚。朝用时方年十三，三丰见之，问曰：“汝谁家子？”答曰：“吾父杜城张叔廉也，兵乱徙家于此。”三丰曰：“我张玄玄也，昔祏城时多扰汝家名毅者为谁？”答曰：“吾高祖也。”三丰曰：“吾曾见其始生时，童子其勉力读书。后当官至三品。”越月，朝用与李白云送之北去。见其行足不履地云，朝用官詹事府，主簿。忠安公以其常识三丰。荐之为均州知州。与同往寻访，竟无所遇而还。十五年，文皇再遣宝鸡。医官苏钦等，斋香书遍访名山求之。又遣龙虎山道土奉书云：皇帝致书真仙张三丰足下，朕久仰真仙，渴思亲承仪范，尝遣使致香奉书，遍诣名山虔请。真仙道德崇高，超乎万有，体合自然，神妙莫测。朕才质疏庸，德行菲薄，而至诚愿见之心，夙夜不忘，敬再遣龙虎山道士，谨至香奉书虔请，拱候云车夙驾，惠然降临。以副朕拳拳仰慕之怀。敬奉书，或云，此举实托之以别有所为。忠安固别有密敕云，又淮安王宗道，字景云，学仙，尝与三丰往来游从。永乐三年，国子助教王达善以宗道识三丰荐。文皇召见文华殿，赐金冠鹤氅。奉书香遍访于天下名山，越十年足迹满天下，竟无所遇，而还复命。 

　　冷谦，字启敬，湖湘人。国初为协律郎，郊庙乐章，多所撰定。谦有故人贫不能自存，知谦得异术，求济于谦。谦曰：“汝命薄，吾指汝一所，有赢金二锭，可以资助。但勿过取，不听吾戒，吾与汝皆不利也。”乃于壁间，画一门，一鹤守之。令其人敲门，门忽自开。入其室，金玉烂然盈目，其人恣取以出，而不觉遗其引。他日内库失金，守藏吏获引以闻。执其人讯之，词及谦，因并逮谦。谦将至城门，谓逮者曰：“吾死矣，安得少水以救吾渴。”守门者以瓶汲水与之，谦遽以足插入瓶中，其身渐隐。守者惧罪遂携瓶至御前，上问之，辄于瓶中奏对。上曰：“汝出见朕，朕不杀汝。”谦自言臣有罪，不敢出。上怒碎其瓶片片皆应，终不知所在（与左慈事总相类）。上按籍录库中金，果余二锭。张三丰尝跋谦画蓬莱仙弈图，有所谓画鹤之诬者，即此事也。并录其辞曰：蓬莱仙弈图者，龙阳子湖湘冷君所作。君武陵人，名启敬，龙阳其号也。中统初与刑台刘秉忠仲晦从沙门海云，书无不读，尤遂于易。及邵氏经世天文地理律历，以至众技多通之。至元中，秉忠恭预中书省事，君乃弃释从儒游霅川与故宋司户参军赵孟頫于昂，于四明史卫王弥远府，睹唐李思训将军画顷然发之胸臆，遂效之不月余，其山水人物窠石等，无异将军。具笔法傅彩尤加纤细，人品幻出，由此以丹青鸣。当时隶淮阳，遇异人授中黄大丹，出示平叔悟真之旨，颖然而悟，如已作至至正间，则百数岁矣。其绿发童颜，如方壮不惑之年。时值红巾之暴，君避地金陵，日以济人利物，方药如神。天朝维新，君有画鹤之诬，隐壁仙逝，则君之墨本绝迹矣。此卷乃至元六年五月五日为余作也，吾珍藏之。吾将访冷君于十洲三岛，恐后人不知冷君胸中丘壑三昧之妙，不识其奇仙异笔混之凡流，故识此。特奉遗元老太师淇国丘公，览此卷则神清气爽，飘然意在蓬瀛之中。幸珍袭之，且以为后会云，时永乐壬辰孟春三日，三丰遁老书。 

　　蔡敞，字士弘，别号毅斋。上世本昆山人，永乐中徙居北京。敞好少游，常遇异人于歌楼，自称王先生，相与甚善。一夕乘月步都市，时夜禁甚严，逻卒交错于道，无所诘问。敞心异之，至东徼头，复遇二三客控马以待。异人至，客前请行。异人曰：“我携郎君步月至此，诸君能更备一骑与同游乎。”须臾，又控一马至。甚雄俊，拥敞乘之。嘱使闭目，虽甚苦，忽妄窥视。敞如教，耳边但闻风涛声，然寒极不能禁，言之甚力，异人叹曰：“此去四十里有罡风，过此即得上仙，恨子福浅耳。”即令开目，乃在一野寺前。供帐甚盛，就树下诸客纵谈，皆非尘世间事，敞亦不有知也。因问此为何地，异人曰：“此去句容县十五里某寺也。”敞纵观，蹴起一石子，戏纳金刚口中。酒数行，复与诸客乘马还都市而别，漏下方四筹耳。居数日，异人告别，以一木杖赠敞。勉敞读书进修，后当再会，珍重而去。敞后以翰林秀才四举不第，选中书，历官员外郎，出守衢州府，道经丹阳。因至句容寻访此寺，则固旧游处也。遣人视金刚口中，石子犹在焉，始信王先生为神仙。既莅衢，好道愈笃。忽一日有道士进谒，敞留饮入夕。道士遣一童子去席百步，解衣而立。时方隆冬，道士遥吐气嘘之，即汗出淋漓，暖如盛夏。既而口出风吹之，寒气袭人，便欲僵仆。敞惊起曰：“此庭中瓦砾山积，欲去之久矣，然未暇也，君能除之乎？”道士曰：“此易耳。”即令闭门，尽屏侍从，但闻庭中若人马声甚众，瞬息声止，闭门视阶砌如扫矣。众叹服，乘月送之。将别，乃以异人所留木杖授道士，令暂执。道士亦大惊云：“杖热如火，不能执。”后不复见，敞后官止衢州，异人亦不复至，年七十六终。 

　　程济，朝邑人，有仙术，不知何所承授。尝为四川岳池县教谕，地相去数千里，旦暮寝食未尝离家，而日治岳池事不废。革除中上书言西北方兵将起，当预为之备。朝廷以其言妖妄惑世，系至京，将滇重典。济曰：“陛下幸且赦臣，及期五验就戮未晚也。”及期，靖难师起，遂赦出之。使护军北行，战于徐州大捷，会曹国公师退。文皇至江上，济亡命不知所终。初徐州之捷，诸将立石纪功，具载姓名。济夜潜往祭之，人莫测其意。文皇过徐见之，命击碑。一再击，遽曰止止，为我录碑来既正位，按碑尽族诸将。济姓名正当初击处字缺不能辨，独得免。曩者之祭，盖禳之也。 

　　卓敬字惟恭，温州瑞安人。卓本瑞安臣姓，所居地因名卓奥，犹唐之称杜曲也。敬幼警悟绝人，读书能十行俱下，过目终身不忘。七岁时从群儿游，有异人过而见之曰：“此儿滑法非常，后日当为名公卿。惜血不华色，恐不能善其终耳。”年十五，读书宝香山中，常夜归遇暴风雨，避大树下。水至，展转迁徙，晦暝中竟迷归路。遥见林外有火光，急趋赴之，乃一小院落。内有读书声，敬心稍自慰，叩其门，有一童子应声而出曰：“先生知郎君将来，使吾候之于此。”敬仰视其门，有大书“体玄”二字为匾，遂相携而入。见一老翁坐长明灯下，敬往揖之。翁起相劳苦曰：“深山中昏夜遇风雨，得无疑惧乎。”敬曰：“归省，吾晨昏之常，恐贻吾亲忧，虽甚劳困无恨，但得一烛寻路，即可归矣。”翁笑曰：“山中那得有烛，但有少枯叶，郎君且燎湿衣。”徐为之计，敬起解衣，问向童子曰：“翁为谁，何姓？”童子曰：“先生不欲人知其姓，每向人自称逍遥翁。”又问汝何名，曰吾名少孤。敬疑其为隐君子也，修谨进曰：“敬家只在山下，往来山中甚熟，未闻有体玄之院，亦未闻有逍遥翁之名，敢以为请。”翁曰：“昔体玄先生常居逍遥谷中，吾世业为医，往来中条山中，后因避难，闻陶隐居有丹室在此，因采药南来，结庵少憩，不觉遂淹岁月，不久亦还故山耳。”又问体玄为何人，翁曰：“此吾先世事，郎君亦无用知也。”顷之燎衣乾，敬又恳乞还家。翁起谓敬曰：“郎君既不肯留以待旦，吾有一牛，可骑之而归。”昏夜泥淖，当有所恃，无惧也。敬大喜过望，即命少孤牵牛出，又呼一童名少逸曰：“汝可将吾旧笼来。”就笼中出一僧帽，谓敬曰：“既不能留款，以此帽为赠。”敬辞曰：“吾为书生，平生志气，将期匡济天下，翁为长者，既蒙训教，安得以此相戏。”翁曰：“吾昔亦尝有志斯世，后因所辅非材，不用吾谋，祸几不测，得此一笼，始获解脱，不然，岂复能生出宜秋门乎。郎君第收此帽，他日当自理会也。”敬坚却之，翁但再三叹息而已。敬远窥笼中诸物，悉是箍桶工匠所用，及僧家衣钵耳。两童送至门外，敬乘牛致谢而别。方出林，牛行甚驶，势若飞禽，不复能控制，身亦安稳无恐，须臾已及门矣。遥从牛背呼其家，家人已就寝。惊起隔墙应之曰：“夜已向阑，郎君安得以此时冒风雨独归耶？”敬答曰：“吾得遇隐君子，借一牛骑归，不然，今夕必不能还矣。”举火将牵牛入，牛忽抖擞咆嗥，化为一黑虎而去。室中人尽震惊而出，比明寻访体玄山居，不可得。数日后乃在县西四十里，陶弘景丹室故基旁有一古庙，仿佛是雨夜所经行者，其壁有潘阆夏日宿西禅院诗，即东坡少日所见夜凉疑有雨院静若无僧之笔也。笔墨犹新，循其路归，见虎踪历历尚存焉。 

　　按潘阆，字逍遥，大名人。通《易》、《春秋》，尤以《诗》知名。为王继恩所荐，太宗召见赐进士第。寻察其狂妄，追诏罢之。又多出入卢相多逊门下，多逊尝遣吏赵白交通秦王，阆预有谋焉，多逊败，宅随毁废。阆时方在讲堂巷药肆中，闻之，知事将连逮，即奔入多逊邻家曰：“万无搜近之理，所谓弩下逃箭也，其邻匿之墙中。”阆作诗曰：“不信先生语，刚来帝里游。清宵无好梦，白日有闲愁。”捕稍解，服僧服髡须，五更持磬出宜秋门。变姓名入中条山，朝廷图形下诸路事之不得。潜居一寺中，题诗钟楼上。县令见之，此必潘逍遥句也。命召之，又逃去，投故人阮道。时为秦理掾，讽秦帅曹武惠上言大宗，赦其罪，以四门助教招之乃出。真宗朝，王继恩败，籍其家。其中缄题往来，诗题满门，事连宫禁，上恶其朋结，祸将不测。阆自疑将逃去，京兆尹先收系狱。上闻之，诏中外臣僚与王继恩交识及通书尺者，一切不问，释阆罪，以为滁州参军，卒泗上。 

　　按敬登洪武壬辰进士，除给事中迁宗人府经历，建文君登极，上疏言燕藩宜徙封内地，以消其萌，上不听。靖难师起，悔之升户部侍郎。文庙继统，执敬数其罪系狱。将赦之，卒以姚广孝之言，不得免祸，私谥忠贞。 

　　愚谓阆之素行，本无足观，其辅卢相之事亦不可与卓忠贞同日语。然始末大略，则颇近之。岂宝香山灵先知圣人之将兴，悯忠贞忠孝天性，假阆事以发公求生之谋乎。然阆之生，终不及忠贞之死，忠贞亦将无憾于地下矣。鬼神恍惚，难以臆决，谨备录，所闻如此。 

　　祥符县人高彦节，去家里许，有别业，屋破败无人居。忽一男子自称岳嵩，寄居其中，无行李仆从亦不知何许人也。更岁余，周世子闻其人，遣使召之，不至，世子怒，令官校围其居，尽日不闻人声，乃破垣入。惟闻旁室内有伸吟声，就视之，见一人以旧白布衣覆身，卧颓壁下，创甚，流血被面，瞬息将绝。容貌亦不似嵩，余屋皆无一物，乃舍之而去。既入暮，嵩忽叩彦节，言世子求我急，欲避之。久赖居停，恨未有以报，就其家求得铁烛剪半股，铜筋一枝，置火炉中，闭户独坐。良久，从帽檐中出药一粒粟，许投之，即启关出再拜而别。彦节入视之，二物皆成良金。后五十年高氏之甥周镛，为柏乡槐水驿丞。一日迎官入深山中，遥见嵩戴笠持药囊来。镛犹识之，相对劳苦问讯如平生，且自言今已易姓名为丘山，偶寻友经此山中，仓卒别去。已而镛惊悟嵩颜色不衰，欲追之，已无及矣。彦节者，高司勋子业祖也，子业有诗纪其事。 

　　刘知府伟，朝邑人。初以乡举令文水，擢御史，所至皆不严而治，以厚德称。父丧，庐墓三年，人称其孝。生好神仙，比疾病，命其子曰：“即死，毋埋葬我。”及死，其乡人有自远方还者，多从道中见之。寄问及其家，其子因不敢葬。今都御史韩公邦奇，刘氏甥也，独不信，屡促其子襄大事，子亦未忍违父命。久之，韩公为山西佥事，方视事，忽阍人持伟名纸入报，韩惊起，宪使张公琏问之。韩公备言舅氏死已久，人传仙去。某未之信，今通名纸者，即其人也。宪使问状，阍人言此人戴古毡笠，青绢袍，一童子扶之，肩布囊，立门外，遂命延入，从中道缓步而前。韩公遥识之，遽起迎候，于是同僚悉下阶揖入。起居无异平生，但简言，问之则对。坐定手接茶而不饮，坐中亦莫敢先发言。韩公起邀就旁室中相劳苦，答曰：“久别特远来视汝。”语及家事，颇作悲泣之状。韩留款，不可，即起别去。谓韩曰：“汝弟邦靖，可速令归矣。”出门复携童子步行去，僚友相视骇愕，令人踪迹之，至一远寺中止。明日韩公访之，寺僧曰：“昨暮有刘知府寄居方丈中，早言进谒韩公去矣。”求之竟不见，邦靖不久养病归卒。刘氏闻之，发棺视，惟一履在焉。张廉，字孟介，湖州人，以都御史镇云南。日尝宿军中，深夜偶携灯出，顾见一美妇人在侧，遽以灯授之，令前行，还入帐房。心颇疑惧，取《大明律》危坐读之，至五鼓，妇人掷灯而隐。 

　　黄钟，江阴米商也。有女年及笄，忽为妖所凭。一日，以一物遗女，其质类石，而圆小如弹丸，谓女曰：“此神丹也，人死以熨胸腹上，当复生。自宜宝之，以济危急，虽父母死，勿妄用也。”女谨收之，会其伯母死，女以丹试置尸上，即蹶然而起，若梦觉然。神至，怒谓女曰：“何乃妄用神物。”遂夺丹去，神亦绝响。 

　　左都御史耿清，陕西真宁人。少赴举，过淳化县，宿逆旅。主人有女，夙为妖所凭，是夜妖不至。清旦发，妖即复来。女诘之，答曰：“避耿秀才耳。”女以闻于父，父追清告之，清书“耿清在此”四字，令揭于门，妖遂灭。文庙继统，清行刺不果而死。 

　　武功伯，徐有贞，奉斗极诚，每日必北向四十九拜，寒暑无间。阖门不食豕肉，自秘其术，不轻示人。后以罪下制狱，引镜鉴面，色灰败。惊曰：“吾定不免。”乃日拱手默诵所奉斗母咒。又数日，复就镜，喜曰：“吾今知免矣。”狱既具，论决之日，风雷大作，承天门灾。晦冥中锦衣卫堂上，有物如豕蹲者七事间上，得免死，谪戍金齿，时人疑为斗神也。处士沈周因间请其术，公笑曰：“子欲试之乎？”公所珮有人发作一圈束臂上，适庭中有卧犬，公取圈置堂中，指旋左，犬忽若有物扼其吭者，展转嗥叫欲绝。指旋右，犬即帖然安卧，竟莫知其何如也。 

　　杨廉夫《题临海王节妇诗》曰：“介马驮驮百里程，青枫后夜血书成。只应刘阮桃花水，不似巴陵汉水清。”后廉夫无子，一夕梦一妇人谓曰：“尔知所以无后乎？”曰：“不知。”妇人曰：“尔忆题王节妇诗乎？尔虽不能损节妇之名，而心则伤于刻薄，毁谤节义，其罪至重，故天绝尔后。”廉夫既寤大悔，遂更作诗曰：“天随地老妾随兵，天地无情妾有情。指血啮开霞峤赤，苔痕化作雪江清。愿随湘瑟声中死，不逐胡笳拍里生。三月子规啼断血，秋风无泪写哀铭。”后复梦妇人来谢，未几果得一子。 

　　李茂元，字惟大，洛阳人。初名源，其师曰：“昔省元有同姓名者。”其父曰：“然则名茂元何如？”其师复曰：“此亦近岁本省发解第二人名也。”父曰：“岂以二人故至废名耶。”逐以茂元名，后果亦乡试名第二。正德辛巳登进士，拜行人，尝使陕，浴于故华清宫温泉。其池中石座上，有红斑文，俗讹传为杨妃入月痕也。茂元见之，心动，浴罢登舆，幨帷外有一妇人手，熟视之忽不见。夜宿公馆，有妇人至，容貌绝世，而肌肉颇丰，自称太真。言君一念所及，幽冥相感，不能忘情，遂惑之。自是辄迹所历，每夜必至，百方遣之，不能去。心志丧乱，以疾告归，久之方绝，历南京户部郎，终陕西佥事。 

　　毛孔域，福清人，嘉靖乙酉正月朔旦，出贺节于亲友。中途顾见其家楼中有一妇人，越窗登楼脊，身坐红被上。心异之，驰归召其二子验视无所见，楼亦扃钥如故。其年子秉铎领乡荐，名第十八，明年登进士第。 

　　正德戊寅五月十五日，有龙见于余邑西北，自大墅桥东入于海。所经民居，牛马柱础碓磨之类，悉飞荡空中如燕雀。凡林木虽联抱，性脆者中绝坚者株拔，莫有免者。人徒步遇之，或数里而堕。在舟中遇之，并舟飘举，或数十百步而后堕。烟云缭绕，天地晦黑，掣电中见一白龙，目如双炬，玉光闪烁，蟠亘无际。前有二黑龙差小，若导之者，然自后霖雨凡五昼夜不止，江南灾。人有遇之而堕者，自言如在梦中，初不自知也。有僧结一佛堂在水之南，僧偶出，雨霁僧还，乃徙在水北壁落如故，封钥宛然，此尤可怪也。守臣虽尝具奏，而未尽其变怪之详，此亦特其略耳。 

　　常州府，城北数里，地名石柱头富民范广，死数日，忽自外来。家人初不信，呼为妖怪。广厉声叱之，举其死后数事，训戒其妻子，各有实据，始悉伏罪，因荐酒肴，虽见广饮食之状，而物不加损，人近之，则屡却，不能及其身。虽妻子亦令勿亲我，余与生时无异也。自是日坐厅事，处分家事毕，即忽不见。及举其丧，凡葬埋馈奠，亦自临之。一日谓其子曰：“明日吾有小事，诣武进县，有公差二人至，汝可预备钱二百为赠，慎勿多与。”其子如教，明日果有二卒来。子述其事，卒不信，益钱至四百始去。中途遇广谓曰：“吾嘱吾子宿具钱，足备二子取酒之费矣，奈何欺幼稚多取索耶？”欲挽二卒还，卒惧弃钱水中走，自是内外悚畏，盗贼不及其门者数年。家以大治，久渐不见。举人陈瑷旧尝主其塾，闻其事，往访之。隔座举茶杯曰：“幽明相隔，不能亲奉也。”予正德丁丑下第，与瑷同舟南还，言之甚详。 

　　李通判一宽，邑人也。宅故多怪，一日会客满堂，余先大夫亦与焉。方行酒，忽众客巾帽，一时皆自脱。上附梁栋左右，飘荡如飞鸟。客皆习知，不惧也，独先大夫冠如故，因拱手祝曰：“主人以好会客，吾辈固莫测汝为何等神怪，使汝为邪祟，不宜侮弄君子，若正神也，奈何以冠裳为戏。”祝已，巾帽一一各复本人首，如肃整者。及予舅氏汤润，一日雨中遣使至其家，置伞于门外而入，言事于堂上。语毕出，取伞，则已失矣。遍求之，不获。更岁余，其家一故柜，封识已数年，偶发之，伞在焉。展转取之，不能出，断其柄，始能出之。 


　　●高坡异纂卷中 

　　诚意伯刘基，少读书青田山中。忽见石崖豁开，公弃手中书亟趋之，闻有呵之者曰：“此中毒恶，不可入也。”公人不顾，其中别有天日。见石室方丈，周遭皆刻云龙神鬼之精文，精妙可爱。后壁正中一方白如莹玉，刻二神人相向，手捧金字牌云，卯金刀持石敲。公喜，引巨石撞裂之，得石函。中藏书四卷甫出，壁合如故。归读之不能通其辞，乃多游深山古刹，访求异人。久之，至一山室中，见老道士凭几读。公知其隐君子也，再拜恳请。道士举手中书厚二寸许授公，约旬日能背记，乃可授教，不然，无益也。公一夕至其半，道士叹曰：“天才也。”遂令公出壁中书，道士览之，笑曰：“此书本十二卷，以应十二月，分上中下以应三才。此四卷特其粗者，应人事耳。”乃闭门讲论，凡七昼夜，遂穷其旨。公拜请益，道士笑曰：“凡天人授受，因材而笃，力薄而任重，鲜不仆矣。昔子房孔明，并得其六，予得其八。子今得其四，亦足以澄清浊世矣。若夫穷神知化，出有入无，此天地之玄机，造化之至理，天固不轻畀于人，人亦岂得而轻相授受哉。”遂别去，后公佐高皇帝定天下。间语及道士，驿召至阙下，年八十余矣。时方议建宫阙，令道士为图以进，与诚意伯张铁冠所进图悉合。诏欲留备顾问，答曰：“刘基天资过臣，臣学且悉传基无庸留臣也终不奉诏，放还山，不知所终，或谓道士即九江黄楚望也。又公为高安丞闻县人曾公有奇术，往师之，得异书甚多，银河棹亦其一也。其中载天文最悉，今传世者恨不全耳。 

　　丘文庄公濬，初与戚编修澜字文湍同馆友善。戚公以母丧归，所居在余姚县长亭港，服阕，将入都，夜过峡山桥塔子岭前，遥见灯烛人马，夹岸而至。戚公方醉寝舟中，人告之，戚公起推蓬谓之曰：“君等为迎我来者，即当前驱，不为迎我来者，宜自散去。”一时所见恍惚皆前行，既远渐不见。戚公至钱塘疾作死，杭有神降，自称戚编修，死为钱塘潮神，人敬祀之。弘治甲寅，琼山夫人吴氏至京师。道出鄱阳，夜梦戚揖之，且告以来日将有风波之阨，戒勿行。比明，天极晴朗，夫人故以他事缓之。同舣之数十舟，行无何，皆遇暴风雨漂没，独夫人舟无恙。至京以告公，公为诗文遣官赍御酒香帛至浙江，属布政使李赞望钱塘祭之。其诗曰：“幽显殊途隔死生，九原犹有故人情。曼卿真作蓉城主，太白常留翰苑名。念我明明来入梦，哀君恻恻每吞声。朝回坐对黄封酒，怅叹鸡坛负旧盟。”其序曰：“文湍先生，别我去也，二十余年矣。夫人鬼殊途，于故人妻子，尚有怜顾之意，况生为人乎。余因老妻述其梦中所见，感叹者久矣。曰，不但今世无此人，亦未闻古有此神也。古诗有云，莫凭无鬼论，终负托孤心。予愧于君也多矣，故抆泪书此八句，以达之君，神游八极，幸勿笑曰。我不识世间人作何等语，虽然，余年逾七望八，在人世几何时哉，冥冥之中，相见盖有期也。明年乞骸南还，道钱塘江，求一帆风以相送，不知肯于梦中一会晤否耶。”其祭文略曰：“呜呼文湍，刚劲之姿，英迈之气，高义弘达，直上薄于云天。巨眼空阔，每下视夫尘世。老妻南来，舟次江澨，梦中仿佛如见，告以风波将至，既而果如所言，卒免颠踬，人传君之为神。莅胥涛而享祀，即其所至而徵之，母乃兼司夫江湖之事云云。明年，公薨，夫人扶柩归，经钱塘，时赞犹在任，仍设祭江浒以戚公配享。” 

　　东溪先生杨浩然，讳集。髫龀时父谷堂徵士，讳宗，字叔振，命早过邻家黄氏。其家门尚未启，从门外呼之。有一人闻扣门声，暗中呼先生，将与语，先生心惧不应。急扣而入，论事毕天已明。黄氏子式送出门，其人犹在，注目良久。问曰：“汝为谁氏子。”旁人谓曰：“杨姓。”其人曰：“惜哉，吾闻其声，法当位极人臣，名满天下，故伫立伺之。今观其貌，与声不称，后日官亦至五品。然其声洪远，当获福宏长，不在其身，子孙必有兴者。”又谓黄氏曰：“此儿亦不凡，位当七品。”言毕竟去。徵士闻其事，遣人追访之，其人乃袁忠彻也。东溪先生年十八，为县学生。尝赍诏至福山巡司，例有款赠银五两。同行者又二人，皆长年庠友也，尽取之，止以款筵食品送先生。先生以二人皆前辈，口虽不言，而心甚不平。其地滨江，迳向江独步而去。二人疑先生有后言，徐蹑听之。先生至江濯手，欣然笑曰：“巡司赍诏，岂吾志哉，愿此辈常享例赠矣。”二人窃闻之，从后遽推先生入水。先生两手下拒入沙土中，持一物起，视之，乃银一锭。此银入水，久为波浪洗啮，光润莹白，传玩可爱，适与巡司赠礼轻重相符。人共骇异。酾酒临江，欢燕而别。后先生以景泰五年会魁及第，观政兵部，以章纶钟同事上书言之，进一级，除安州知州。后亦下制狱去位，我朝进士五品出守自此始，寿七十八终。黄式以岁贡官至知县，忠彻神鉴并验云。 

　　赵涓，宁波人。其姑少从诸女郎入山中游。人迹既远，忽遇二女子在松下对奕。赵就问之，二女子稍为指示行子侵绰联断之说，初亦不知弈为何事也，归以告其父母。心异之，从亲戚家借得棋子试之。又无人可与为敌，乃以意授兄子涓，涓仅得其概。数日间名著郡中，虽素号国手者，对涓便缩数子。当时鄞人楼得达，江阴相子先，皆以棋知名，得入供奉宪庙初涓至京，并召人与二人弈。每以金盛赏银，多少无定数，胜者叩头启盒取之。二人连日不能胜，夜出私叩涓曰：“吾以棋取上宠，顾今君累胜名已著矣，若数局不一复，且将得罪。计上盒子中赏银虽多，不过三两。今愿以银一锭为君寿，乞诈败以示与君能相上下。”涓许之明日入楼先对局，涓诈败。楼叩头启盒中乃补锦衣百户空名御札，及一牙牌也。帝初意欲官涓，涓竟不得。帝叹曰：“敦谓天子能造命哉，卒官楼。”后范洪亦得涓分数，视涓姑高下，益悬绝矣。 

　　李孜省，南昌人。初为小吏至都下，以雷法动宪庙与僧季晓同被宠幸。孜省为太常日，有御史巡按江西。将行，孜省嘱之曰：“吾婿龚正弼乡人皆以抡魁拟之，岁当大比，幸为属意。”御史许诺，凡各省秋试临场，巡按察院例有堂考，遂以正弼名置第一实为秋闱地也。至初场正弼不至，御史遣人传呼于门，门吏追访于其家，略无踪迹。至巳刻，始锁院降题，迨二场日将晡，正弼忽自外归。家人惊喜问之，曰：“吾携卷赴院时，有数人相持而行，心志昏愤，迳入城隍庙，置我于神像后。耳目闻见无异平生，心亦了了。神前祈祷之人，其语言一一皆能记忆。晨昏钟鼓，亦悉闻之，但口中不能言，手足不能动耳。吾窃计今日已过二场，默祷求归，遂脱然能行矣。乃知国家之事，莫重于进用贤才，当自有鬼神司之，岂一奸邪小人所能干挠哉。”初孜省喜房中术，又能巧为淫媟之具惑人，及以雷法进幸。上于内禁建立皇坛，二人得日入诵经礼神。宠渥既深，权倾一时。弘治初，孜省虽已伏诛，而坛内供用物料器具久犹未除。弘治五年六月初四日，户科给事中丛兰、河南道御史彭程，会本言其事。兰疏奉旨造作皇坛家火，并支给工价数目。着光禄寺便查来看，该部知道，程疏奉旨先帝被李孜省等所误。事已往了，这御史却又归咎先帝。锦衣卫拿送镇抚司，好生打着问二疏同时一事，而批答迥异如此，亦甚异也。 

　　先大夫讳舫为莒日，莒小吏尉玉家产一马，白色骝也。州常有公事，欲申青州府。府去州三百六十里，事急莫可遣者，玉自陈有良马，一日可达。遂遣之，行数十里，有郡盗见玉马。邀之，玉绐曰：“固吾愿相易，然马有良驽，请先试之。”于是郡盗马与玉马并发，未数里，玉马前至一村巷，出公文示村民曰：“吾莒吏也，有群盗欲夺吾马，来避于此。”民匿之，俄而盗至，将尽杀村民求马。玉知盗在外杀人，策马越数重墙出，直走府中，日尚未午，至是马名大著。先大夫以重价取之，每有事白府，则一日能往返。后归吴中，死厩下。又常修莒城，莒民马良得一瓦函。上并列二穴，一穴有水，清彻无滓，一穴有一剑，良持归，置榻下。夜有光，洞照一室。乃以纸布裹数重，绳绕其外，光如故。明旦视之，布绳皆两离，剑脱刃而出矣。良惧，掘地埋之。尝持示余，余时年甫十岁，不知其奇也，后莫知所在。 

　　唐文，字仪卿，上世华州人，徙居河东。文少从父宦城阳，城阳君初无子，晚独生文。然性质鲁钝，日课读唐人五言诗二十字，师口授数十百过，令自诵即茫然不能举一辞。城阳君怒，日挞之，不能进。乙卯岁，延庠生章敬教之。敬患文鲁钝，托以秋将大比，请入定林寺温习故业。定林寺者，去城阳西十五里山中古寺也，前有大树巨围，阴蔽数十亩，盖胜境也。城阳君遣文从行，是秋敬下第，九月未望。一日再至寺，文以父命邀敬还。初文之从章读书寺中也，寺故有梓潼像，颇著灵异，士子多来祈请。文旦暮焚香拜礼，乞稍慧，以全父子之爱。是日早食毕，文独出坐，树西石床上，见有美女子从树东来，意甚闲静，文问之，女曰：“予文曲辅星之精，子之配也。”文不省，女又曰：“今世人所共见七星旁，各有一小星，文曲旁小星，即吾也。子即文曲星之精，往者岁在戊申，紫微初御世，土气掩斗，故子蒙尘下谪，今盖八载矣。凡贵星有谪者，法当聪慧，大魁天下，位极人臣，子孙满前，出入殿陛者，多至五六十年，少亦不下三四十年，但子于下谪时，值牛女交会之夕，潜窥天汉中戏狎之象，又愆期五百九十刻，被诉于天帝，天帝大怒，减福之半，故暂令子鲁钝，不出三四年，复本性矣。”文亦不省，谓女子曰：“何物二人，能令吾不慧，伤吾父子，吾且必报之矣。”女子笑曰：“子真所谓下愚者，彼天神耳。子今下谪尘世将奈彼何哉？虽然，无庸报也，畴昔之事，有犯尘缘，亦终与子会矣。方子潜窥时，天孙误以子为牵牛，揽子衣渡河，天帝知而丑之，亦谪尘中。天孙谪时，执牵牛手，不忍别，帝又大怒，以为牵牛恋天孙，批其颊，伤左眉中，血流被体，并谪牵牛矣。特贯索躔牛女度，当缓十六年乃发，又牵牛法不得同行，后天孙一载耳。”文曰：“然则汝为少妇，行空山中，将何为？”女曰：“吾不见子久，请于天帝，即得下从子矣。”然山中秋气早肃，得无寒乎。口中吐五色云，手捧云掣拽之，成锦蜕，长丈余，辉光灿烂，覆文身，视之目眩。忽女子上树杪，文惊异，呼寺中人出，共观之，已不见女子，惟见彩云南飞，隐隐如闻音乐之声。章备记其事，及为长歌刻石寺中（已上皆敬文后事，长歌石已毁，不能复记。先大夫遵谷府君为莒守日，犹及见其抄本，以下并得之土民相传）。文后果大开悟，文名倾海内。年二十三，前夫人钱氏死，明年再娶于清河张氏，少文七岁。问其生，即见神女时也，心异之。又五年而发解，又十年而登进士，以使事携家属入吴。其冬北还至毗陵，冰合，舟不能进，乃舍舟陆行。道中见一童子称牛郎，愿自鬻文。遂携之以北。牛郎事文甚谨，文抚之殊厚，若其子易其名曰寿安。久之，自言有家祸请暂归省。文曰而县尹武元功，吾同年友也，吾为若致书与尹，尹当有以处汝矣。遂发书遣归，文夫人在毗陵，为文置一妾，名玉英，甚彗丽。冰解，偕行至京，文亦宠之。先是元功为尹政今严肃，部中有胡氏子名朝者负官缗亡去，亲戚皆逮系。事连其妇兄成进，进曰：“吾妹尚未有行，朝自甲申夏窜，历五年矣，奈何事及我。”辨于县尹，遂判牒付进，许其妹别嫁。朝归，以书进尹。尹初欲脱朝罪或说尹曰，朝妻公已判别嫁矣，若脱朝朝必求故妻于进。是公吐权贵而食牒辞也，有二失焉。尹以为然，遂正朝罪，流陕州。文之再入朝也，又使山东。将行时微闻其妾有夫，嘱夫人使访其亲戚。还之，文行适夫人母死，弟幼莫恃以为葬，遂携妾还河东。思还妾计无由求妾亲戚，欲得南士人嫁之时，朝既流关内间游河东，唐公僮仆中无识朝者，朝亦无由见夫人。独媒氏知朝与妾同乡里，卒嫁与之。欢会之夕，各道乡邑父母姓名。妾即进妹，朝前所聘妻未行者也，相向悲泣，明日俱至夫人家陈谢。愿服勤至死，文归。因诘寿安者，即朝。其生以乙丑，牛为丑神，故小字牛郎。妻又果先牛郎一年生，朝之初窜时，父怒甚，以斧伤右眉间，痕固在焉。乃私叹天人之际，虽若玄穆，而兆命不渝，章敬石记。悉有征焉，文讳言其事，使山东时自毁其石，故时罕传焉。 

　　阳永贞，吉水人，精易卜。成化末其县有商人将贸易蜀中，求卜于允贞。允贞曰：“是行也，遇不测之险，获无穷之利。”商人素熟西南诸夷橐中有利剑以药淬之，佩以自卫。所经蜀中一山多丰蛇猛兽，百二十余里无居民行，且半见一巨象伏大树下，若有所甚畏者。遥窥之，树上有巨蟒张口吐舌，舌长数尺，将下吞象。商人巨甚，自度进退无所据。乃挺剑直走树下，仰斫蟒数刃急趋避之。蟒初若不知，须臾闻有声，若山摧谷应，林木皆震，心丧力殚颓然倚石。顾盼间，则蟒舍象来逐，仅隔数十步，药发而毙。良久，又见象来。渐近，商人计莫能脱。遥指叱象曰：“汝厄巨蟒，吾脱汝蟒口而顾困我耶。”象进伏商人前，双泪并落，若有叩谢之状。商人会其意，坐象背上，象即走山谷中，以鼻掘地，有蜕牙无算，商人尽取以归遂成富翁。 

　　成化中，济宁城东古木深巷，破屋二三间，一老人居之。日惟啖枣栗数枚或菜数茎，饮水而已。人见之已数十年，白发被颐，肌肤莹白如少壮。初不知何人也，济宁有指挥王宣往见之，问其姓名履历。自言我王士能也，本海州人，生元至正甲辰。少慕神仙入蜀，闻雪山有异人，往求之。见一人披毡卧山洞中石床上，身三尺余，仅如婴儿。座侧悬一囊，中有物如粉而色黑。时取啖之，或掬饮涧水，士能以囊中物苦涩不能入，拾山果食之。执役左右三年不懈，老人一旦谓曰：“子可以语道矣。”遂授以摄生炼气之要。学既成，辞出居此忽复一周甲子矣。不久亦将往访之耳，宣大惊曰：“吾固海州人也，闻吾祖言，上世有叔祖名士能，好道出家得无是乎。”又问家世之详，言悉与宣世谱合。由是居人信慕往来使客尊官贵人多就见之，事闻朝廷，命守臣具安车送入京师召见，便殿赏赉甚厚，遣归不知所之。 

　　正统戊辰，宝坻县民周本家马生一角，长二寸，本纵逸之。明年己巳八月八日，太阳将入地犹有余照，金星见于月中。月色淡而星光甚大，时车驾北征未回。至十五日，遂有土木之变，景泰中先大夫知安州以事至宝坻，问生角马何在，本言虏骑至，驱之北去矣。 

　　镇蜀太监李文中还京师，偶会皇甫子中裘汝温巫汝功于途，三人皆楚之英俊。文中一见，极加礼遇，联舟同行。至采石，有袁生者自称蜀人，携一弟二侄，诣三人舟中求附。仪文俊雅，情辞款曲三人皆自失。遂令携行李入舟，其长曰：“幼儿无知，误犯镇蜀李监，今李公还京，槛付舟中，将顺途哀恳，冀全余生，倘不见悯，一度长淮，风土失宜，父子兄弟，便无全理。前所附舟，至此已泊。访之邻舟人，知三君高义。雅为李公所重，或幸以此脱吾儿耳。”言毕潸然泪下，率弟侄罗拜。三人皆为之动容，悯之曰：“李公虽粗相识，然亦未知贤郎事体，未审重轻，俟缓图之时侦重九，天犹未晚，因共步于江岸。见长林中有一亭甚幽绝，欣然同造命舟人具酒肴。亭主人亦携一友至，将行酒进肴核，袁生起曰：“堂上有老母，舟中有罪儿，我辈远来，皆戒肉食祈福，若赐菜果，则可，若鱼肉也，则请辞，恐重得罪，不敢不预告也。”子中笑曰：“孰谓敏达俊爽如四子，亦信奉夷鬼教耶。”欢饮之次，月色在地，情兴悠然，汝功请各赋诗纪胜。主人遽起曰：“吾二人皆贱商，幸遇贵客，得厕坐隅，若酒肴则请倾囊奉欢，诗固不能也。家有故书，颠揭韵，佐成诸君新篇耳。”众又大喜，命其仆持一册书至，乃杜律也。主人起，对客一举，得送李八秘书七言，以首句青帘白（莒州府君家讳）益州来为韵。汝温笑曰：“主人出韵中事固高才也，孰谓南丰不长韵语耶。”袁得青字云：“月华映袍碧，江影度帆青。”次子中得帘字云：“夜色月万倾，秋香风一帘。”次袁生弟得白字云：“藉子黄金杯，寒江吊李白。”次汝温得（家讳字）云：“开尊集群英，伐皷和官。”（讳舫）次袁氏长侄得益字云：“岂谓万里途，邂逅逢三益。”次侄得州字云：“迢迢出采石，郁郁见黄州。”最后次汝功得来字云：“蜀船三峡来，两岸猿声哀。”陈未竟，四袁生皆色动，起曰：“咄咄逼人乃尔。”遂去不复顾。诸客大惊愕追留之，叫啸入林薄中，不知所在。乃诣李监船问槛京师罪人袁氏，无所得，独前舟有一猴子在阱中。三人归舟，发其行李，惟橡栗三箧而已。共诣李详言其事，李监悯然，开阱纵之。 

　　南京王指挥敏，初无子，以运粮把总至京。过济宁，买一妾，色美而贤。内外宗姻，咸敬爱之，生一子。未几，夫与正室相继死，妾治家教子，极有法度。既而子袭官，复为把总。部运北上，恳请其外家所在，但言嫁时年幼，已忘之矣。妾之归王氏者三十余年，早起必梳沐于榻上帏幕中，至老愈严肃。子妇晨省，立于户外，伺其自出，然后敢前谒拜。近侍有二婢，亦未尝见其梳沐也。一日晨兴颇迟，二婢立榻前，忽风动帐开，乃见一无头人坐帐中，持髑髅置膝上，妆饰犹未竟。见二婢，仓皇举髑髅加颈，不及，身首俱仆。婢惊呼，子妇入，则固一枯骨也，人因呼其子为鬼头王。 

　　江西副使周宪，字时敏，湖广安陆州人。正德六年，赣州华林山马脑岩贼乱，周与参将赵越督兵捕之。南昌府知府李公承勋时以他事偶至赣，闻土人陈枚善以符水召将，言未来事甚验。其法作符咒毕，锁笔砚于空室中，须臾闻阁笔声，开扃视之，则纸上诗成矣。读毕，即投诸火，不许留一字。周赵二公召枚至，招李夜会，初亦不甚信也，但密置纸笔于东室，而封识枚于西室，三入夜张灯宴于中堂，周善笑，谑浪恣肆，略无敬礼。其夜天无纤云，忽震雷击案，庭烛尽灭，盘盂皆中裂。三公辟易而起，枚从西室排户出。暗中伏地请罪，启东室视之，纸上但有“周钥如何好笑”六字。因共敬礼，各书姓名，封宪如故。而修谨以伺，周公求得诗落句云“千金难买汝心肝。”未几，周遇贼，同其子干策马以进，为士卒先，大战于桐梓岭。援兵不至，为贼所擒，父子俱死，剖食其心。贼既平，李公复求诗，于红纸上作字甚佳。李公欲收其笔，因以别纸色似者对枚付火，而以诗纸密藏书帙中。明旦，忽书中烟起，发视之，惟纸灰，一幅宛然书无纤毫熏灼痕也。周既死后，有以其事奏闻，谥节愍，旌其门。 

　　嘉靖初年，灵寿县民刘月家雄鸡生卵。县令不肯信，缚鸡至官衙，晚亦生一卵，但壳软耳。嘉靖七年七月十五日，其县雨雹大者如牛头，小者如杯盘。有人拾得二雹，正如鹅卵，积数日不消，置水中不沉，观者日众，县尉不能禁。遂击破之，其中皆水，更无他异。 

　　成化间，河南省下有渔人得一龙卵于黄河边苇箔中，大容一升许。有一商人以数疋布易之，送于官置诸延庆观，居民异之，观者如堵。时卢龙周斌字国用，知开封府命击破之，中包碧水，余无所有。数日后忽大风扬沙，黑云自观中起，势甚猛，庭前有两树，都司前一大树皆拔去。左布政章绘宅内有楼，飘去其半。楼上有一大铜盆，亦从空飞去。 

　　正德三年夏旱，予邑大和里农人皆灌苗于野。日在未申，忽有云从西来，冉冉渐近。云中有紫袍人乘白马而行，马足半以下云拥之，不能见。人皆喧呼从之，云中人回顾良久，渐至虞山顶灭。又王秋官惟贤，四川人。自言尝见两翁驾鹤而飞于云表，东西相遇，各驻立下鹤而揖，偶语良久乃去。 

　　嘉靖二年，邑庠生吕玉家五渠村端阳日入城，值微雨。其家前庭有废屋基，忽云中二舟，各长丈余，堕发基上。行舟人皆长二尺余红帽，杂色襦袴，手持篙往来，行甚疾。玉家塾中书生十余人，悉惊趋视之。红帽人掷篙走地上，引手前掩书生口，一时口鼻皆黑，噤不能语。返走室中避之，从窗隙窥见舟中，有一人拥卫如尊官，结束如居士，与一僧同起居，自推篷左右顾盼，云渐拥舟起，墙外里许，吕氏墓也，复堕其中。舟既去，书生口鼻亦悉如故，方共骇异。玉归闻之，持枪入墓中，无所见。越五日，玉以暴疾死。 



　　●高坡异纂卷下 

　　于子仁，湖广武冈州人。有隽才，多异术，举洪武乙丑进士，历官知登州府。部内有虎患，遣卒持牒入山焚之。明日虎自入府，伏庭下。子仁数其罪，杖百下，历声叱出之，虎复循故道去。或以妖术闻，诏下子仁狱数日，瘐死狱中，弃其尸。忽夜归家，家人悉以为鬼物，闭门拒之。子仁自言，吾时在狱实逃出谓死诈耳。门内人多方辨验，无他，始纳之。后居家不自韬晦，日与故旧游宴，或泛舟逆水而上，不用帆橹。或音乐供帐，无人自具，以此为乐。其仇家刘氏絷之，白知州伍芳请奏闻，芳不从，刘自诣阙告之。命官按状，未至州。一日，失子仁所在，惟遗铁索而已，刘竟坐欺罔死。子仁自号七十二峰道人，父尝为梓人，或以子仁为梓人，讹也。词翰清妙，人多有藏之者。 

　　新建伯初被谪至杭寓胜果寺，恐逆瑾议其后，托投江死，留题于壁。其序略曰：“予余姚王守仁也，以罪南谪。道钱塘以病且暑，寓居江头之胜果寺。”一日有二校排闼而入，直抵予卧内，挟余而行。有二人出自某山蒙茸中，其来甚速，若将尾予者既及。执二校，二校即挺刃厉声曰：“今日之事，非彼即我，势不两生。吾奉吾主命，行万余里至谪所，不获，乃今得见于此，尚可少贷，以不毕吾事耶。”二人请曰：“王公今之大贤，令死忍下，不亦难乎？”二校曰诺，即出绳丈余，令予自缢。二人又请曰：“以缢与刃，其惨一也。无已，令自溺江死何如？二校曰：“是则可耳。”将予锁江头空室中，予从窗谓二人曰：“予今夕固决死，为我报家人知之。”二人曰：“使公无手笔，恐无所取信。”予告无以作书，二人则从窗隙与我纸笔。予为诗二首，告终辞一章授之，以为家信。诗曰：“学道无闻岁月虚，天乎至此欲何如。生曾许国惭无补，死不忘亲恨有余。自信孤忠悬日月，岂论遗骨葬江鱼。百年臣子悲何极，日夜潮声泣子胥。”其二曰：“甘将世道一身担，显被天刑万死甘。满腹文章方有用，百年臣子独无惭。涓流裨海今真见，片雪填沟旧齿谈。昔代衣冠谁上品，状元门第好奇男。”其告终辞曰：“皇天茫茫降殃之无凭兮，窅莫知其所。自予诚何绝于幽明兮，羌无门而生诉。臣得罪于君兮，无所逃于天地。固党人之为此兮，予将致命而遂志。委身而事主兮，夫焉吾之可有。狥声色以求容兮，非前修之所守。吾岂不知直道之殒躯兮，庶予心之不忘。定予志讵朝夕兮，孰颠沛而有忘。上穹林之杳杳兮，下深谷之冥冥。白刃奚其相向兮，盼予视若飘风。内精神以渊静兮，神气泊而冲容。固神明之有志兮，起壮士于蒙茸。奋前持以相格兮，曰孰为事刃于贞忠。景冉冉以将夕兮，下释予之颓宫。曰受命以相及兮，非故于子之为攻。不自尽以免予兮，夕予将浮水于江。呜呼噫嘻，予诚愧于明哲保身兮，岂效匹夫而自经。终不免于鸱夷兮，固将溯江涛而长征。已矣乎，畴昔之夕予梦坐于两楹兮，忽二伻来予觌。曰予伍君三问之仆兮，跽陈辞而加璧。启缄书若有睹兮，恍神交于千载。曰世浊而不可居兮，子奚不来游于溟海。郁予怀之恍怆兮，怀故都之拳拳。将夷险惟命之从兮，孰君亲而忍捐。呜呼噫嘻！命苟至于斯，亦予心之所安也。固昼夜以为常矣，予非死之为难也。沮阴壁之岑岑兮，猿猱若受予长条。虺结蟠于圯垣兮，山鬼吊于岩嗷。云冥冥而昼晦兮，长风怒而江号。颓阳条其西匿兮，行将赴于江涛。呜呼噫嘻！一死其何之兮，念层闱之重伤也。予死之奄然兮，伤吾亲之长也。羌吾君之明圣兮，亦臣死之宜然。臣诚有憾于君兮，痛谗贼之谀便。构其辞以相说兮，变黑白而燠寒。假游之窃辟兮，君言察彼之为残。死而有知兮，逝将诉于帝庭。去谗而远佞兮，何幽之不赞于明。昔高宗之在殷兮，赉良弼以中兴。申甫生而屏翰兮，致周宣于康成。帝何以投谗于有北兮，焉能启君之衷。扬列祖之鸿庥兮，永配天于无穷。臣死且不朽兮，随江流而朝宗。呜呼噫嘻！大化屈伸兮，升降飞扬。感神气之风霆兮，溘予将反乎帝卿。骖玉虬之蜿蜒兮，凤凰翼而翱翔。从灵均与伍胥兮，彭咸御而相将。经申徒之故宅兮，历重华之陟方。降大壑之茫茫兮，登裂缺而怨予。怀故都之无时兮，振长风而远去。已矣乎，上为列星兮，下为江河。山岳兴云兮，雨泽滂沱。风霆流形兮，品物咸和。固正气之所存兮，岂邪秽而同科。将予骑箕尾而从传说兮，凌日月之巍峨。启帝阙而簸清风兮，扫六合之烦苛。乱曰予童颛知罔知兮，姿狂愚以冥行。悔中道而改辙兮，亦伥伥其焉明。忽正途之有觉兮，策予马而遥征。搜荆其独往兮，忘予力之不忍。天之丧斯文兮，不畀予于有闻。矢此心之无谖兮，毙予将求于孔之门。呜呼，已矣乎复奚言。予耳兮予目，予手兮予足。澄予心兮，肃雍以穆。反乎大化兮，游清虚之廖廓。”诗下有隙纸，篆书自注云，二人一姓沈，一姓殷，俱住江头，必报吾家，必报吾家。纸尾又有篆书云，阳明公入水沈玉殷计报。是岁正德丁卯仲秋，当三试之后，举子毕集于杭。一日忽失王公所在，舍人见所寓僧舍壁上有二纸，或又得其双履于江上，以为真死矣，告诸其弟伯敬。因而省中皆闻之，执僧四出追访，士子聚观前诗辞，随毁於众人之手。有一士子与其弟同舍，见之最先，故得全录其辞，并得二诗，其序则但一过目，不及毕录，而群手至矣。前序略盖写其意，予为点窜数字，令成文可读。今人止能知其前诗一首，余并不复知也。王公七日后至广信府，自言入江有神人救之。一日漂至漳州府境登岸，有中和堂主人邀归山室中，赠以诗曰：“十五年前始识荆，此来消息最先闻。君将性命轻毫发，谁把纲常重一分。寰海已知夸令德，皇天终不丧斯文。武夷山下经行处，好对青尊醉夕曛。”公自言从漳至广信所经寺观驿舍，皆有留题。其说甚奇，人颇知其意，不复细验也，又公记梦诗并序并附入。 

　　正德庚辰八月二十八日夕，卧小阁，忽梦晋忠臣郭景纯氏，以诗示予。且极言王导之奸谓世之人，徙知王敦之逆而不知王导实阴主之其言甚长，不能尽录，觉而书其所示诗于壁，复为诗以纪其略嗟。今距景纯若干年矣，非有实恶深冤郁结而未暴，宁有数千载之下，尚怀愤不平若是者耶。 

　　秋夜卧小阁，梦游沧海滨。海上神山不可到，金银宫阙高嶙峋。中有仙人芙蓉巾，顾我宛若平生亲。欣然就语下烟雾，自言姓名郭景纯。携手历历诉衷曲，义愤感激难具陈。切齿又深怨王导，深奸老猾常欺人。当年王敦觊神器，导实阴主相缘夤。不然三问三不答，胡忍使敦杀伯仁。寄书欲拔太真舌，不相为谋敢尔云。敦病已笃事已去，临哭嫁祸复卖敦。事成同享帝王贵，事败仍为顾命臣。几微隐约亦可见，世史掩覆多失真。袖出长篇再三读，觉来字字能书绅。开窗试抽晋史阅，中间事迹颇有因。因思景纯有道者，世移事往千余春。若非精神果有激，岂得到今犹愤嗔。无成之语以筮戒，敦实气沮竟殒身。人生生死亦不易，谁能视死如轻尘。烛微先几炳易道，多能余事非所论。取义成仁忠晋室，龙逢龚胜心可伦。是非颠倒古多有，吁嗟景纯终见伸。御风骑气游八垠，彼敦之徒，草木粪土臭腐同沉沦。 

　　晋忠臣郭景纯自述诗，盖予梦中所得者，因表而出之。 

　　我谙阳明道，故知未来事。时人不我识，遂传耽一技。缅思王导徒，神器良久觊。诸谢岂不力，伯仁见蕴底。所以敦者佣，罔顾天经与地义。不然百口未负托，何忍置之死。我于斯时知有分，日中斩柴市。我死何足悲，我生良有以。九天一人抚膺笑，晋室诸公亦可耻。举目山河徒叹非，携手登亭空洒泪。王导真奸雄，千载人未议。偶感君子谈中及，重与写真记。固知仓卒不成文，自今当与频谑戏。倘其为我一表扬，万世万世万万世。 

　　张金箔，山西人，性机敏。山西俗素不善治金箔，张至杭见之，归擅其艺，常经行济源，观于神祠。神素号灵异，能随人意所需，即自水底浮出。张笑曰：“此伏机耳，非神也。”归凿池设机，神异悉如济源，客至辄引为戏。忽有道士来游池上，因曰：“吾亦有小术请试之，君宜过我。”张许诺。明日天未曙，有二童子乘一龙，手控一龙，从空中下其家，言道士令我二人召张君。张就龙欲乘之，龙不服，腾骧吼啸，势将飞变。两童子夹鞭之，张乃得乘。须臾至一山中，见茅屋数间，道士坐其中。张再拜请教，道士指庭中曰：“此有丹，子宜自取之。”张寻索再三，无所见，惟见东南角草中有粪堆。道士叹曰：“子无缘，当留形住世间耳。”居月余，颇有所得。一日偶出游遂迷其处，寻路出，乃在大同城外，既归，时乘驴至杭。治金箔如故，旦暮能数千里。或缚草为龙，乘之而行，归则挂檐下，亦时作戏术娱人。李陵君闻之，召至阙下，斥以妖术聚众。张顿首谢曰：“臣非妖术，特戏术耳。”欲试之，张出袖中小铜瓶，注以沸汤，中出五色云，充满殿庭空。上悦，上欲尽其术。时方隆冬，索乾莲子，撒金水河冰上。顷刻冰解，花叶满河，香艳可爱。复索纸剪作一小舟，身入舟中，鼓棹放歌，往来花间，忽入岸中，失其所在，荷花亦不复见。河中固层冰积雪，寒燠风景迥异矣。 

　　巡检常中孚得异术，能煮铜为白金。凡宝玉之器有损者，补之，器完好如新。后以术动宣庙，升授吏部郎中，每用其术，必引入便殿，屏绝左右为之，虽亲嬖不得视也。 

　　骆用卿为南海令日，有道士翁藏拙从武当来，寄居白雪山寺中。凡七日一食，食必兼数人之物，余六日饮水而已，以此为常。用卿叩之，天文地理，修炼服饵之术，无不精晓。会岁大旱结坛祷雨，如期沾足，赠以金帛悉不受。用卿间以黄白之事为请，道士即以足就地蹴泥淖置火中，随意以钢铁投之，悉化金液流出。一日用卿方论道，坐中遽起言适有紧急公文，将移新会。顾偶忘之道士即请收公文，及用卿手书纳怀中。时新会令为徐乾默坐移时，探怀中出乾报缄及印信公文俱在焉。用卿始大骇异。旦暮虔拜请教道士曰：“君惟地理一事，稍可指授，若天文则有国禁。修炼则剥丧既多，且必不能弃人间事，无徒自苦也。”遂携用卿登山，指示龙脉沙水，起伏向背之势，其言甚略。不久用卿以朝觐至京，道士亦去不复至。后用卿遂以地理之术名天下，尝至武当物色之，竟无知藏拙者。 

　　正德庚午，太仓州有人买一鳖三足。令其妻炰食之，顷之寻其夫不获，惟见地上遗发一缕，冠履衣服如蝉蜕焉。事闻，集其邻右赴官。或疑其妻杀之，将置于法。知州黄庭宣独疑之，以为鳖有三足，为类当异，理不可测。乃悉集渔人求鳖三足者，立限以须。卒得之，廷宣召妇人烹调如初。出重囚与食，方引还狱。觉腹痛仆地，身渐缩小，顷之形骨俱销，妇冤遂白。初渔人求鳖，举网两得肉块如人形，而无手足，蠕动可畏，弃之。既而群渔祷于水神，历数日，始得之。然尔雅山海经并称三足鳖为能（奴来切），未尝言食之，能销人形骨。惟字书言蜮如鳖，三足，名短孤，能以气射杀人，岂其是乎。又不知肉块如人形者，何物也。东方朔所称肃伏盖近之，若能者，岂古人虽知其名，而未尝食耶。抑太仓滨海，偶随潮而入网者乎。 

　　韩神医，洪峒人。初业医，不甚精。元末避兵入岳阳山中，遇一老僧传示方药，遂以医名山西。遥见人之颜色即知祸福生死，时刻不爽。其孙肃生三岁，误吞一钉，家人皆惊哭，顷刻待尽。神医视之曰：“此子决不死，然必待三年，钉乃得出。”人莫有信者，遂定时日书壁间以俟。肃果不死，但每作腹痛，必绝而复苏。久渐黄赢骨立，及期，旦起戒家人曰：“儿疾将瘳，势必大作，虽绝勿惧。宜先具一铜盆，煮少粥饮以伺之。”既而果至时腹大痛，一叫而绝。良久吐铜盆中，钉出，锐尽刓，又复绝。至午时始苏，岁余获安，即忠定公父也，寿七十一卒。又神医女嫁庞氏，尝为人送亲。路经神医门，神医遥见之，大惊曰：“女死矣。”急遣人谕令归家，其夜忽心痛而死。 

　　海盐祝主事家一童子，牧羊田间。有道士过之，出怀中药一丸，大若龙眼，而色润黑。令童子吞之，戒之曰：“勿语人也。”自是数日不复饥，亦不思食。主人知之，复遣二童子与俱，伺于牧地。曰：“若复见道士，一人挽之，一人急归告我。”道士果复至，谓向童子曰：“吾怜而饥食而大枣何为漏言，不奉吾戒也。”以一手支其颔，一手击其顶，黑丸忽自口中跃出，复收囊中藏之。主人闻报，急趋至，道士双脚俱陷入地中。稍近益下，仅露其首，既而并首亦不见，地上亦无窍穴。惊顾间，道土已在隔岸，高揖而去。 

　　凌汉章，湖州人，少学针灸。三杀人，乃弃其针于水中，针皆上浮水面。汉章曰：“天命我矣。”拜而受之。遂精研其术，名动天下。尝至常熟，偶寓东海汤礼家。早起，闻其邻徐叔元家哭甚哀。往问之，乃其子妇以产难死，叔元以为不祥，将舁出付火葬，汉章急止之。命其夫发棺，揣胸前尚微温，出针下数穴，良久，子下，妇得生。又一跛翁扶杖过之，自言少多疮疡，有庸医误折针膝中，今杖行二十年，莫能愈。汉章为从肩臂上针三四穴，折针从患处突出，弃杖再拜而去。 

　　吴县盛应璧家，有二石狮置庭中，其来已久。嘉靖九年十月间，啜茶于旁，暂置瓯狮腹下。忽觉石狮身摇动，惊呼而入。家人悉出视之，则已越厅事入中堂矣。共击碎之，出视西庭石狮，亦已离去旧处数尺，遂并击碎弃水中，其家讳之甚密。余家仆杨鎏妻出盛氏，因得其真，且见马抑之记武清县民家，碡碌与磨石相斗。其邻有生员以木格之，两石前却，触木尽碎，火星迸裂四出，人力无所施，至暮乃自息。其家以磨石置污池中，以碡碌沉井底，明日复自出斗，□□□□□□乃止。抑之且言亲见生员道之，嘉靖辛丑岁五月十二日，北亭灵济宫前石狮左眼上生眉九根，色黄，且端黑色，若结一蕊之状，经数日脱落。 

　　木生字元经，少有俊才。时康陵朝以乡荐人太学，与龚司谏喧有场厔之旧。屡欲以生才艺上闻，生曰：“人各有时，若锥处囊中，颖当自脱，宁待援手他人乎。尚果荐上，元经惟有被发入山耳。”司谏不能强，生亦谢去。携琴遨游齐鲁间，揽结诸英俊。或眺览名山水，往来两都，时人莫能窥其际也。尝登泰山观日出，夜宿秦观峰。梦有老妇携一女子，相见甚欢，如有平生之分。既又遗一诗扇，展诵未终，忽晓钟鸣，惊悟而起。其所梦经行道路第宅，历历皆能记忆。明年将入都，道出武清。散步柳阴中，过一溪桥。道旁有遗扇在草中，收视之，上有诗云：“烟中芍药朦胧睡，雨底梨花浅淡妆。小院月昏人定后，隔墙遥辨麝兰香。”仿佛是梦中所见者，珍袭藏之。行未几，遥见一女郎从二女侍游树下。迤■〈辶里〉将近，生趋避之。时为三月既望，新雨初霁，微风扇暖。女郎徐邀二侍，穿别径，结伴而去。生伫立转盼，但觉带袂飘举，环佩锵然，百步之外，异香袭道，绰约若神仙中人。遂以所佩错刀，削树为白，题一绝句曰：“隔江遥望绿杨斜，联袂女郎歌落花。风定细声听不见，茜裙红入那人家。”倚徙弥望，乃行前至野店中。问诸村民，或曰，此去里许，有田将军园林，岂即其家眷属乎。生明日又往树下，竟日无所遇，惟见溪水中落花流出。复题一绝句，续书于树曰：“异鸟娇花不奈愁，湘帘初卷月沉钩。人间三月无红叶，却放桃花逐水流。”自后不复相闻，然前所得遗扇，每遇良辰胜会，未尝不出入怀袖，把玩讽咏，爱如珙璧。壬午，圣人嗣统，数载间文恬武熙，天下无事，思得贤士，与之共兴礼乐。司谏时已历通显，尝因燕对奏上曰：“臣所知有木元经者，才合春卿，名收贾董，陛下必欲更定礼乐，非其人不可。”上遂命收入选部。时朝廷将大营建，隶名工曹。曹长师丹心善生，每事暇，辄邀生同游。当春牡丹盛放，且所司有器皿厂，约生明日会厂中，同出土桥诸名园赏之。生至期达旦，偶以他事后期，厂中皆上供御器，非主者至，不得入，生因勒马以俟。道旁有井，马渴，绝衔奔水。生恐下马，马逸，左右皆前逐马，生就立井旁民舍。其家以贵客在门，召一邻翁至，延生入。初经重屋，仅庇风日，似一中下民居。再起一关，则高堂藻饰，别一景象。又西过曲径，越小院，其中楼台阙楯，金碧耀辉，恍非人世。生稍憩，便欲辞出。翁曰内人乃老夫寡妹年亦逾五矣，幸暂留。伺马至行，无伤也。生起挥扇逍遥，历览画壁，翁从旁见其扇，进曰：“此扇何从得之？”生曰：“吾十年前，过武清所得，道旁遗弃也。”翁借观，遽持入内。顷之，出告生曰：“天下事萍梗遭逢，固有出于偶然者矣。适见扇头诗，疑为吾甥女手笔，入示吾妹，固非误也。”生初入其室庐，皆若梦中，故所经行者心固已异之矣。及闻翁言，愈疑之。再引入一曲室，帏幄鲜丽，金玉烂然。至其几榻整洁，琴瑟静好，莫能名状。须臾，一老妇出拜。自言姓钱氏，先夫田忠义，官至上轻车都尉。往岁扈从西征，为流矢所中，舆疾归武清。小女涓涓，时年十四，随侍汤药，偶遗此扇，不意乃入君子之手。今夫亡三载矣，睹物兴怀，不觉遂生伤感。然当时溪树上有二绝句，不知何人所书。小女因寻扇再至其地，经览而归，至今吟哦不绝于口。生请诵之，即其旧题也。老妇因请命娟娟出见，传呼良久不至。母自入谓女曰：“客即树上题诗人也。”娟娟强起，严服靓妆，与母相携而出。至则玉姿芳润，内美难征，俨然秦观峰梦中所见也。生又以梦告母，共相嗟异。久之马至，珍重辞谢而去。明日邻翁以娟母命来曰，未亡人有二女，其少先行矣，娟最爱，将赖以终未亡人身。然幽赞以神明协以人，未亡人尚敢吝其爱女乎，请以弱女为君子侍。生辞之，翁申母命曰：“先将军无遗育，弱息仅存，使君子不以下体是遗。家虽亡，得婿公瑾，亡人且无憾矣。”生乃请卜之，得解之凡二卜者曰；“田获三狐，姓著占辞，事无不济。但三狐得矢，恐不能永终贞吉耳。”生犹豫未决，翁致三命曰：“吾闻古之君子，处大事必假于梦卜。梦生于心，卜决于人。今婚媾及事矣，乃不内决于心，而顾取决于人耶。”终不得辞，卒以其年四月戊寅成礼。娟娟妙解音律，通贯经史，凡诸戏博杂艺，靡不精晓。情好甚笃，未阅月，大工皇木至潞河，生将督运南行，势不能留，室内又少亲干，乃锁院而去。母先亦暂至武清遣人问娟娟，从门隙中附诗于母，寄生曰：“闻郎夜上木兰舟，不数归期只数愁。半幅御罗题锦字，隔墙里赠玉搔头。”是夕生适自潞还，娟出迎。生曰：“方从马上得诗，未有以复，即口占赠娟曰：“碧窗无主月纤纤，桂形扶疏玉漏严。秋浦芙蓉倚丛叶，半妆斜映水晶檐。”生他日偶得乡人书，独坐深思。娟以诗解之曰：“碧玉杯中琥珀光，灯前把劝阮家郎。不须更忆人间世，千树桃花即故乡。”其冬十月，生以太夫人忧去职，河冰既合，娟适病，不能偕行。生存亡抱恨，计无所出，邀母与娟同居，约以冰解来迎，相与悲姻而别。明年春，娟病转剧，遣翁子钱即。以诗寄生曰：“楚天风雨绕阳台，百种名花次第开。谁遣一番寒食信，合欢廊下长莓苔。”生遣使往迎比至，则不起匝月矣。辛卯冬生再入都，过母家，见娟娟画像，题诗其上曰：“人生补过羡张郎，已恨花残月减光。枕上游仙何迟速，洞中乌兔太忽忙。秦娘似比当时瘦，李卫惭多旧日狂。梅影横斜啼鸟散，绕天黄叶倚绳床。”时多传诵焉。 

　　尹蓬头名继先，临洮人。目见徽钦北狩时事，至元得礼部度牒为僧。遇异人授以接命之术。元末常乘黑驴游燕云间接命于真定，遇群盗夺其驴，刀伤其身面二三处。遂入滇南山中避乱，泰中时往来荆襄陕洛间，人尚未之知也。成化末过江西，有宗室扣其术不答。宗室怒杖之垂死，令左右置棺中舁出，生焚之。尹密告舁棺人曰，死则死矣，幸微露窍穴少便呼吸。其人怜而许之，及举火，特空棺耳。游南都成国公见所佩元朝羊皮度牒，始共骇异，知其年且二百余矣。遣一妇人侍之，将私叩其术也。弘治末，复在南京接命。浙江镇守太监刘瑾召之，夜过无锡高桥巡司诘问，不答，被缚，明日出度牒示之，得释。未几，将还南都，道经苏州，从而拜礼者，日无算。知府林世远收系狱。月余，瑾闻遣使至，释之。正德初，太监赖义掌东厂，召至入京。刘瑾时方窃权，欲以威劫其术。尹终无言，瑾怒，遂以妖言惑众，缉送法司议死。时闵公珪为刑书，止令招年九十，免死押发原籍钳束，后居铁鹤馆中。一日，土民修殿发土，土中得铁鹤。士女悉集观之，尹笑抚之曰；“自我埋汝忽复二百年矣，幸再相见也。”跨铁鹤背飞上殿脊，对众高揖而去。守臣惧秘其事，初在刑部问官叩其术合用妇人否，颔之而已或再三问之，自言每一接命必得奇祸是狱也，岂有余殃乎。对问官惟请死期，略无惧色。一食能尽胡饼数十，酒数斗。或数日不与亦未尝告饥，平居惟单衣袍隆冬不寒。及遣发日，忽向人求纩袄，或给之，甫出门脱付解人，且曰：“秦地苦寒，特求此赠耳。”前所佩羊皮度牒，刘瑾收之，瑾死，用以殉葬。 

　　当今神仙家所共知而目睹者，有赤肚子，不知何许人。正德末，忽自密云就人家屋檐下居。冬月虽大风雪，身无寸丝，惟以毡方尺余蔽其前后。或一食能兼数人，或数日不食。两手指掌，拳曲不舒，人问之不答。一日，有道士乘驴过之，赤肚遽起，随入一野庙中，相对悲泣。道士曰：“我以汝为死矣，乃尚在耶。”讲论通夕而别。偏胡子姓许，善相术。比老遇异人令之相，许答曰：“子神清气清骨清，神仙相也。”异人笑拂其须，凡经掌握处，明日皆黑。因此遂名，后入终南山求道。今人多在齐鲁运河中见之，若王野极宪庙封为太玄真人。今上御极初，前星未耀，或荐之，召至京，不两月死，其死亦甚异。太监刘琅，镇守湖广。日聚敛酷虐，尤好炼丹。有祖母绿绦环一事，原用金一千二百五十斤得之。秦陵朝降香武当山，琅从行。私欲有所祷，烧檄不举，心疑之，问于道士。时道士中有挟邪术者，欲以术取其环。对曰：“太监第自思，心有最爱而难割者，奉之于神，则神韵而举檄矣。”琅仰思良久曰：“惟绦环则竭一生之财，得之，庶几是乎。”因积诚再启坛设醮虔拜毕，就腰间解置火中。须臾，随檄冉冉而上，渐出云表而灭。琅叹异，又出金施舍而行。后数年，琅守备南京，道士以绦环稍加拂拭，略变本形，卖与之，得价亦如初。谢子象以诗诮之臼：“堆金积玉等邱山，犹自贪心学炼丹。空里得来空里去，玉皇原不系绦环。” 

　　高坡异纂 
