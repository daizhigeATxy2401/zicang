鸡肋　宋　赵崇绚撰
　　
　　余嗜书如简中之蠧鱼，读书如瀛莫之谩画。性根弗灵，无强记能，寘一编于几砚间，随笔録之，久而成卷，以类抄聚，其可去者十一，亦有可观者焉，别为一卷，名曰鸡肋。古汴赵崇绚元素云
　　
　　纵理入口目有重瞳之异
　　汉周亚夫纵理入口，竟以饿死。南史有水军都督禇萝，面甚尖危，纵理入口，竟保衣食而终。舜目重瞳，项羽亦重瞳子，而死垓下。隋鱼俱罗目有重瞳，为炀帝所忌，斩东都市。
　　羊侃勇力
　　南史：羊侃膐力絶人，所用弓至二十石，马上用六石弓。尝于兖州尧庙蹋壁直上至五寻，横行得七。迹泗桥有数石人，长八尺大十围，侃执以相击，悉皆破碎。少时仕魏为郎，以力闻。魏帝尝谓曰：郎官谓卿为虎，岂羊质虎皮乎？试作虎状。侃因伏以手抉殿没指。后归梁。髙祖幸乐游苑，侃预宴，时少府奏新造两刃矟成，长二丈四尺围一尺三寸，帝令赐侃试之，执矟上马，左右击刺，特尽其妙，观者登树。帝曰：此树必为侍中折矣。俄而果折，因号此矟为折树矟。侃性豪侈，姬妾列侍，儛人张净琬，腰围一尺六寸，能掌上舞。又有孙荆玉，能反腰帖地，衔得席上玉簪。
　　肉飞僊
　　北史：沈光仕隋太子勇，引署学士。骁捷跅弛，禅定寺中幡竿髙十余丈，适值绳，絶非人力所能及。光因取索，口衔拍竿而上，直至龙头。系绳毕，手足皆放，透空而下，以掌拓地，倒行十余步。观者嗟异。时人号为肉飞僊。
　　萧詧恶见妇人
　　南史：梁王萧詧尤恶见妇人。相去数步，遥闻其臭。经御妇人之衣，不复更着。
　　刘邕嗜疮痂
　　南史：刘邕嗣南康郡公，性嗜疮痂，以为味似鳆鱼。尝诣孟灵休，灸疮痂落床上，邕取食之。灵休大惊，邕荅云：性之所嗜。灵休疮痂未落者，悉禠取以饴邕。邕既去，灵休与何朂书曰：刘邕向见噉，遂举体流血。南康国吏二百许人，不问有罪无罪，递互与鞭疮痂常以给饍。
　　到彦之初担粪
　　南史：到彦之初以担粪自给，后以功至南豫州刺史，封建昌县公。
　　妇人有须
　　唐李光弼母有须数十，长五寸许，封韩国太夫人。二子。光弼封临淮郡王，光进封武威郡王，皆为名将。死葬长安南原，将相祭奠凡四十四幄。
　　男子乳生湩
　　后汉李善本南阳李元苍头，元家疾疫相继死，惟有孤儿续始生数旬。诸奴婢欲杀续分财，善潜负续逃，亲自哺养，乳为生湩。唐元徳秀兄子，襁褓丧亲，无资得乳媪，乃自乳之，数日湩流。能食乃止。
　　累世有列传
　　晋吕虔有佩刀，工相之，以为必登三公可服此刀，以与王祥。祥临薨以刀授弟览曰：汝后必兴，足称此刀。览后奕世多贤才，览孙导至十一世孙褒，歴两晋宋齐梁陈后周，凡七十余人，皆有列传。如羲之、献之、徽之、弘、僧达、昙首、僧绰、僧虔、俭，皆有孙裔。此史传所无也。若河东裴十代有传，非一祖流传。又晋谢氏及南史江氏亦数代有传，皆不及也。
　　千里驹
　　汉刘德　魏曹休　晋傅咸　刘曜　苻朗　宋张敷　梁萧暎　王规　刘杳　王茂　任昉　齐丘仲孚　袁昻　北魏李孝伯　袁跃　北齐冯翊　王润　崔昻　元文遥　后周杜杲　隋张干威　唐李暠　成王千里
　　知囊
　　史记：秦樗里子号知囊。汉鼌错以辩号知囊。东汉鲁恭祖父匡，王莽时为羲和，有权数，号知囊。晋宣帝举兵废曹爽，桓范出赴爽，宣帝曰：知囊往矣。杜预号知囊。
　　八达
　　魏曹爽传：李胜明帝时人曰胜堂有四窗八达各有主名　诸葛诞八人号八达　晋光逸与胡母辅之谢鲲毕卓等八人祼袒酣饮谓八达　晋宣帝兄弟八人俱以达为字时号八达
　　万石君
　　汉石奋号万石君　冯扬宣帝时为弘农太守，八子皆二千石，号万石君　东汉秦彭与羣从同时为二千石者五人，三辅号万石秦氏　唐张文瓘髙宗时为侍中，四子皆至三品，人谓之万石张家　又西汉严延年兄弟五人皆至大官，东海号其母曰万石严妪
　　佩六印
　　苏秦佩六国相印　汉五利将军佩六印谓五利：天士地士大通天道五将军、乐通侯凡六印　战国犀首亦佩五国相印　唐王忠嗣为河西陇右节度使权朔方河东节度使佩四将印
　　噀酒救火
　　后汉栾巴噀酒救成都火　郭宪噀酒救齐国火　晋佛图澄噀酒救幽州火
　　水镜
　　蜀龎德公以司马徳操为水镜　晋卫瓘竒乐广曰此人之水镜　北史蔡大宝见栁庄叹曰襄阳水镜复在于兹
　　扑镜
　　魏夏侯惇为流矢伤左目，每照镜恚怒，辄扑镜于地　蜀张裕晓相术，每举镜自知刑死，未尝不扑镜于地　吴孙策杀于吉后，被创方差，引镜自照，见吉在镜中，因扑镜大叫，创裂而死
　　倒用印
　　唐朱泚伪迎天子，段秀实倒用司农印以追其兵。五代刘皇后遣人杀郭崇韬，李崧倒用都统印以定人心。
　　大人迹
　　史记：始皇时有大人见临洮，脚迹六尺　汉武帝求神僊，公孙卿至东莱，言见大人长数丈，迹甚大　魏咸熙二年大人见襄武县，迹长三尺二寸　唐则天长安元年司刑寺囚伪作大人迹五尺，改元大足
　　猨臂善射
　　汉李广　吴太史慈　前赵刘渊　后唐李存孝
　　垂手下膝
　　蜀先主　晋武帝　后周太祖　陈武帝宣帝　前赵刘曜　秦苻坚　后秦姚苌　南燕慕容垂　五代南汉刘龑　蜀王衍　南史陈桞皇后皆垂手下膝又北魏李祖升南史宋王元初隋刘元进手垂过膝皆以诛死
　　口吃人
　　韩非　司马相如　扬雄　周昌　鲁恭主　魏明帝　邓艾　宋孔顗　后周卢柔　郑伟　隋卢楚　唐李固言　南唐孙盛
　　古人嗜好
　　文王嗜菖蒲　武王嗜鲍鱼　吴王僚嗜鱼炙　屈到嗜芰　曾晢嗜羊枣　公仪休嗜鱼　王莽嗜鳆鱼　王右军嗜牛心　宋明帝嗜蜜渍鱁鮧　齐宣帝嗜起面饼鸭臛　髙帝嗜肉脍　陈后主嗜鲈肉　齐萧颖胄噉白肉脍至三斗　后魏辛绍先嗜羊肝　唐陆鸿渐嗜茶　魏明帝好槌凿声
　　梦笔
　　江淹梦五色笔　王珣梦人与大笔如椽　纪少瑜尝梦陆倕以一束青镂管笔授之　唐李峤梦人遗之双笔　李白梦笔生花
　　军中有女子
　　梁湘东王尝出军，有人将妇从者，王曰：才愧李陵，未能先诛女子；将非孙武，遂欲驱战妇人。徐君蒨为咨议参军，幼聦朗，应声曰：项籍壮士，犹有虞兮之爱；纪信成功，亦资姬人之力　北魏太武令古弼征冯弘，髙丽救军至，弘令妇人披甲居中，其精卒及髙丽兵陈于外，遂东奔髙丽　唐韩弘恶李光颜忠，力思有以抗蔑之，乃饰名姝遗光颜。光颜大合将校，置酒，使者引侍姝至，秀曼都雅，一军惊视。光颜徐曰：我去室家久，以为公忧，诚无以报德。然将士皆弃妻子，蹈白刃，奈何独以女色为乐。厚赂使者遣之，将卒感激　王智兴破姚海，获美妾三人，智兴曰：军中有女子，安得不败。即斩以徇　隋文帝以韦孝寛为元帅击尉迟逈，孝寛有疾，每卧帐中，遣妇人传教命　唐柴绍：吐谷浑党项冦边，勅绍讨之，虏据髙射绍军，绍安坐，令人弹琵琶，使二女舞。虏疑之休射观，绍伺其懈，以精骑冲击虏，大溃败
　　古人酒量
　　汉于定国为廷尉，食酒至数石不乱。冬月治请谳饮酒，益精明　郑康成饮酒一斛　卢植能饮一石　晋周顗饮一石　刘伶一石五斗解酲　前燕皇甫真饮石余不乱　后魏刘藻一石不乱　南齐沈文季饮酒至五斗，妻王锡女，饮酒亦至三斗。对饮竟日而视事不废　邓元起饮至一斛不乱　北史桞謇之饮一石不乱　陈后主与子弟日饮一石，孔珪饮酒七八斗
　　汉两张禹
　　前汉张禹字子文，成帝时为丞相，封安昌侯。后汉张禹字伯达，和帝时为太傅，安帝时以定策功封安乡侯
　　晋两刘毅
　　一字仲雄，公正峭直，武帝时为尚书左仆射。一字希乐，与刘裕起义兵讨桓玄，为豫州刺史
　　唐两李光进
　　其先皆蕃部人，皆为名将，建节钺。一乃光弼之弟，一乃光颜之兄
　　玉环
　　明皇杂録：唐睿宗所御琵琶曰玉环　杨贵妃小名曰玉环
　　玉楼
　　李贺为白玉楼记　集僊传：王母所居龟台有玉楼十二　又道家以两肩为玉楼，故坡诗：冻合玉楼寒起粟光揺银海眩生花
　　银河
　　道家以目为银河　干巽子：裴钧大宴，有银河，受一斗。饮器也
　　白鸟
　　陆玑诗：踈鹭谓之白鸟　夏小正：闽蚋谓之白鸟
　　玄驹
　　尔雅云：驹小马也　夏小正谓：蚁曰玄驹　古今注谓：黑鲤为玄驹
　　夜光
　　邹阳传：夜光之璧　古今注：萤火一名夜光　淮南子：月名夜光
　　司花女
　　南部烟花记：炀帝令袁宝儿持花，号司花女　续僊传：鹤林寺杜鹃花开，有红裳女子游花下，谓殷七七。曰：妾久司此花，今为道者开之
　　绕梁
　　列子：韩娥歌音绕梁　乐书：绕梁乐器也，与箜篌相似，宋武帝大明中沈怀逺为之，怀逺亡，其器亦絶矣。又楚庄王琴名绕梁
　　莫难
　　古今注：莫难珠色黄，出东夷。邺中记：扇之竒巧者名莫难
　　小蛮
　　白乐天诗：杨栁小蛮腰。即白公侍儿也。若晚春酒熟寻梦得云：还携小蛮去，试觅老刘看。即酒榼也。
　　忽雷
　　洽闻记：鳄鱼一名忽雷。乐府杂録：文宗朝内库琵琶号大忽雷小忽雷
　　
　　
　　
　　
