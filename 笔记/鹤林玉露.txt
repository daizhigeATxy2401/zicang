鹤林玉露 宋 罗大经


甲篇
 卷一
 卷二
 卷三
 卷四
 卷五
 卷六
乙篇
 卷一
 卷二
 卷三
 卷四
 卷五
 卷六
丙篇
 卷一
 卷二
 卷三
 卷四
 卷五
 卷六

　　●甲编 卷一
　　《孟子》释《公刘》之诗曰：“故居者有积仓，行者有裹囊也，然后可以爰方启行。”释《蒸民》之诗曰：“故有物必有则，民之秉彝也，故好是懿德。”只添三两字，意义粲然。六经古注，亦皆简洁，不为烦辞。朱文公每病近世解经者推测太广，议论太多，曰：“说得虽好，圣人从初却元不曾有此意。”虽以吕成公之《书解》，亦但言其热闹而已，盖不满之辞也。后来文公作《易传》、《诗传》，其辞极简。
　　唐张参为国子司业，手写九经，每言读书不如写书。高宗以万乘之尊，万几之繁，乃亦亲洒宸翰，遍写九经，云章烂然，终始如一，自古帝王所未有也。又尝御书《汉光武纪》赐执政徐俯，曰：“卿劝朕读《光武纪》，朕思读十遍不如写一遍，今以赐卿。”圣学之勤如此。
　　《史记》：张仪论韩地险恶曰：“民之食大抵饭菽藿羹。”此倒句也。昌黎文：“春与猿吟兮，秋鹤与飞。”“淮之水舒舒，楚山直丛丛。”亦此类。
　　《春秋》：“星陨如雨。”释者曰：“如，而也。”欧阳公《集古录》载《后汉郭先生碑》云：“其长也，宽舒如好施，是以宗族归怀。”东坡得古镜，背有铭云：“汉有善铜，出白杨，取为镜，清如明。”皆训“如”为“而”也。
　　昌黎《汴州诗》云：“母从子走者为谁？大夫夫人留后儿。昨日乘车骑大马，坐者起趋乘者下。庙堂不肯用干戈，呜呼奈汝母子何！”为汴州之乱、留后陆长源遭杀作也。方董晋帅汴，昌黎在幕中。晋专行姑息，知军骄难制，变在旦夕。且死，遗戒丧车速发。及长源代之，绳以严急，军果乱，官属多死之。昌黎随晋丧已去汴，获免。夫长源固失矣，晋不能酌宽猛之中，潜消事变，乃以姑息偷免其身，使相激相形，产后来之祸，又不能先以一语忠告长源，乌得无罪？昌黎在幕中，盖亦与有责矣。此诗末句，似有愧于中，而为自解之辞。
　　《左氏传》：鞍之战，邴夏御齐侯，逢丑父为右。齐师败绩，丑父与公易位，为晋韩厥所及，丑父使公下，如华泉取饮而逃。韩厥献丑父，献子将戮之，呼曰：“自今无有代其君任患者，有一于此，将为戮乎！”子曰：“人不难以死免其君，我戮之不祥。赦之，以劝事君者。”此与纪信诈乘汉王之车，以免高祖者何异？晋宥丑父，而楚焚纪信。项氏之不长也，宜哉！
　　张魏公贬零陵，有书数笈自随，谗者谓其中皆与蜀士往来谋据西蜀之书。高宗命遣人尽录以来。临轩发视，乃皆书册，虽有尺牍，率皆忧国爱君之语。此外唯葛裘布衾，类多垢敝。上侧然曰：“张浚一贫如此哉！”乃遣使驰赐金三百两。秦桧令宣言于外，谓赐浚死。门生从者闻之，垂泣告公。公曰：“浚罪固当死，若果如所传，朝服拜命，就戮以谢国家可也，何以泣为？”问使者为谁，曰：“殿帅杨存中之子也。”公曰：“吾生矣。存中吾故部曲，朝廷诚欲诛浚，必不遣其子宋。”已而使者拜于马前，乃获赐金之命。公之在秦也，开幕延贤，铸铜为印，形迹似稍专，故有以来谗者之口。然反因此得以自明，又赖赐金以自活，天果不佑忠贤乎？
　　古诗云：“人生不满百，常怀千岁忧。”而渊明以五字尽之，曰“世短意常多”是也。东坡云“意长日月促”，则倒转陶句尔。
　　《吕氏春秋》云：“今兹美禾，来兹美麦。”注云：“兹，年也。”《公羊传》云：“诸侯有疾曰负兹。”注云：“兹，新生草也。”一年草生一番，故以兹为年。古诗云：“为乐当及时，何能待来兹。”《左氏传》“五稔”，杜诗“十暑岷山葛”，皆此意。
　　桓温雄猛盖一时，宾僚相从燕赏，岂应有失礼于前者？孟嘉落帽，恐如祢正平亵服掺挝嫂侮曹瞒之意。陶渊明，嘉之甥也。为嘉作传，称其在朝仗正顺，门无杂宾。则嘉亦一时之望，乃肯从温，何也？温尝从容谓曰：“人不可无势，我乃能驾驭卿。”亦颇有相靳之意。辛幼安《九日》词云：“谁与老兵供一笑，落帽参军华发。莫倚忘怀，西风也解，点检尊前客。凄凉今古，眼中三两飞蝶。”意谓嘉不当从温，故西风落其帽以贬之，若免冠然。
　　周瑜赤壁、谢安淝水、寇莱公澶渊、陈鲁公采石，四胜大略相似。杜牧云：“东风不与周郎便，铜雀春深锁二乔。”意亦著矣。谢安围棋别墅，真是矫情镇物，喜出望外，宜其折屐。澶渊之役，毕士安有相公交取鹘仑官家之说，高琼有好唤宰相来吟两首诗之说，则当时策略，亦自可见。“天发一矢胡无酋”，荆公句意与杜牧同。采石之师，若非逆亮暴急嗜杀，自激三军之变，亦未驱攘。是时亮虽遭戕，虏师北归，纪律肃然，无一人叛亡，此岂易胜之师乎！朱文公曰：“谢安之于桓温，陈鲁公之于完颜亮，幸而捱得他死尔。”要之吴、晋乃天幸，宋朝真天助也。
　　张仪云：“兵不如者，勿与挑战；粟不如者，勿与持久。”二语用兵者所当知。
　　守城必劫寨。刘信叔守顺昌，以数千人摧兀术数十万众，是劫寨之力也。守城不劫寨，是守死尔。
　　楚公子微服过宋，门者难之。其仆操棰而骂曰：“隶也不力！”门者出之。晋王之败，沙门昙永匿其幼子华，使提衣囊自随。津逻疑之，永诃曰：“奴子何不速行！”捶之数十，由是得免。宇文泰与侯景战河上，马逸坠地，李穆见之，以策扌失泰背曰：“笼东军士，汝曹主何在，而尚留此！”追者不疑其为贵人，与之马，与俱还。三事相类，若郭子仪杀羊而裴劾之，李诉进马而温造弹之，亦此意也。
　　淳熙中，范至能使北，孝宗令口奏金主，谓河南乃宋朝陵寝所在，愿反侵地。至能奏曰：“兹事至重，合与宰相商量，臣乞以圣意谕之，议定乃行。”上首肯，既而宰相力以为未可，而圣意坚不回。至能遂自为一书，述圣语。至虏庭，纳之袖中。既跪进国书，伏地不起。时金主乃葛王也，性宽慈，传宣问使人何故不起。至能徐出袖中书，奏曰：“臣来时，大宋皇帝别有圣旨，难载国书，令臣口奏。臣今谨以书述，乞赐圣览。”书既上，殿上观者皆失色。至能犹伏地。再传宣曰：“书词已见，使人可就馆。”至能再拜而退。虏中群臣咸不平，议羁留使人，而虏主不可。至能将回，又奏曰：“口奏之事，乞于国书中明报，仍先宣示，庶使臣不堕欺罔之罪。”虏主许之。报书云：“口奏之说，殊骇观听，事须审处，邦乃孚休。”既还，上甚嘉其不辱命。由是超擢，以至大用。至能在燕京会同馆，守吏微言有羁留之议，乃赋诗曰：“万里孤臣致命秋，此身何止一沤浮。提携汉节同生死，休问羝羊解乳不。”
　　范文正公云：“常调官好做，家常饭好吃。”余谓人能甘于吃家常饭，然后甘于做常调官。
　　郑注召对浴堂门，彗长三尺；韩琦赐第集英殿，云见五色。君子小人之进，天象昭昭如此。
　　《五代史》：汉王章为三司使，征利剥下。缗钱出入，元以八十为陌，章每出钱陌，必减其三，至今七十七为官省钱者，自章始。然今官府于七十七之中，又除头子钱五文有奇，则愈削于章矣。
　　唐初，萧铣据荆襄，败于李靖，诸郡皆降，而所召援兵至者犹十万人。李煜据江南，其亡也，亦有援兵十数万。本朝靖康之祸，勤王之师，至者绝少。纵有之，率皆望风奔溃，不敢向贼发一矢。盖五代以前，兵寓于农，素习战斗，一呼即集。本朝兵费最多，兵力最弱，皆缘官自养兵。绍兴中，张魏公在川陕，奏以王庶帅兴元，制置利、夔两路军事。于兴、洋、金、蓬、开、达诸州，令县选强壮。两丁取一，三丁取二，户与免物力钱二百五十千。五十人为一队，置队长。以知县为军正，尉为军副。月阅于县，春秋阅于郡。不半月，有兵二十万。乾道初，宿毫之役，禁旅多出征，江上之备空虚。陈福公首献民兵之策，及登庸，亟欲推行，会罢相，遂格。然两淮已用其法，而荆襄尤有成规。开禧用兵，禁旅多败，而两淮山水寨万弩手率有功，特为官军所嫉，无以慰其心尽其力耳。丙寅，虏大举南牧，围安、襄以撼荆、鄂。宣司檄召诸处兵，与湖北义勇俱往救。诸郡兵不待见敌而溃，所过钞略，甚于戎寇。独义勇随其帅进退，不敢有秋毫犯，盖顾其室家门户故也。张宣公帅荆州，与朱文公书云：“郭杲尝献缓急保江之策，某折之曰：‘刘信叔、刘共父皆尝有此论，真谬计也。纵贼入肝脾里，何以为国？上付公以北门，当尽力报国，要军要粮，此间当应副，事苟不济，守臣仗节而死尔。’郭闻之悚然。某之所恃者，有义勇二万六千人也。”
　　孝宗命吕成公诠择国朝文章，成公尽翻三馆之储，逾年成编，赐名《文鉴》。周益公承制撰序云：“建隆、雍熙之际，其文伟；咸千、景德之际，其文博；天圣、明道之词古；熙宁、元之词达。虽体制互兴，源流间出，而气全理正，其归则同。”成公为此书，朱文公、张宣公殊不以为然，谓伯恭无意思承当，此事便好截下，因以发明人主之学。昔温公作《资治通鉴》，可谓有补治道，识者尚惜其枉费一生精力，况《文鉴》乎？
　　辛幼安《晚春》词云：“更能消、几番风雨，匆匆春又归去。惜春长恨花开早，何况乱红无数。春且住。见说道、天涯芳草迷归路。怨春不语。算只有殷勤，画檐蛛网，尽日惹飞絮。长门事，准拟佳期又误。娥眉曾有人妒。千金纵买相如赋，脉脉此情谁诉？君莫舞，君不见玉环飞燕皆尘土！闲愁最苦。休去倚危栏，斜阳正在，烟柳断肠处。”词意殊怨。“斜阳”、“烟柳”之句，其与“未须愁日暮，天际乍轻阴”者异矣。使在汉唐时，宁不贾种豆种桃之祸哉！愚闻寿皇见此词，颇不悦。然终不加罪，可谓至德也已。其《题江西造口》词云：“郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁予，山深闻鹧鸪。”盖南渡之初，虏人追隆太后御舟至造口，不及而还。幼安因此起兴。“闻鹧鸪”之句，谓恢复之事，行不得也。又《寄丘宗卿》词云：“千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛祠下，一片神鸦社鼓。凭谁问：廉颇老矣，尚能饭不？”此词集中不载，尤隽壮可喜。朱文公云：“辛幼安、陈同甫，若朝廷赏罚明，此等人皆可用。”
　　古今称大人，其义不一。《左氏传》：子服昭子曰：“夫必多有是说，而后及其大人。”《孟子》曰：“有大人之事，有小入之事。”此以位言也，所谓王公大人是也。《孟子》曰：“养其大者为大人。”昌黎《王适墓志》曰：“翁大人不疑。”此以德望言也，所谓大人君子是也。若《易》之“利见大人”，则兼德位而言之。今人自称其父曰“大人”。然疏受对疏广曰：“从大人议。”则叔父亦可称大人。范滂将就诛，与母诀曰：“大人割不忍之爱。”则母亦可称大人。
　　俗语称利市，亦有所祖。《左氏传》：郑人盟商人之辞曰：“尔无我叛，我无强贾，尔有利市宝贿，我勿与知。”
　　杨诚斋为零陵丞，以弟子礼谒张魏公。时公以迁谪故，杜门谢客。南轩为之介绍，数月乃得见。因跪请教，公曰：“元符贵人，腰金纡紫者何限，惟邹至完、陈莹中姓名与日月争光。”诚斋得此语，终身厉清直之操。晚年退休，怅然曰：“吾平生志在批鳞请剑，以忠鲠南迁，幸遇时平主圣。老矣，不获遂所愿矣！”立朝时，论议挺挺。如乞用张浚配享，言朱熹不当与唐仲友同罢，论储君监国，皆天下大事。孝宗尝曰：“杨万里直不中律。”光宗亦曰：“杨万里也有性气。”故其自赞云：“禹曰也有性气，舜云直不中律。自有二圣玉音，不用千秋史笔。”
　　胡澹庵见杨龟山，龟山举两肘示之曰：“吾此肘不离案三十年，然后于道有进。”张无垢谪横浦，寓城西宝界寺。其寝室有短窗，每日昧爽，辄执书立窗下，就明而读，如是者十四年。洎北归，窗下石上，双趺之迹隐然，至今犹存。前辈为学，勤苦如此。然龟山盖少年事，无垢乃晚年，尤难也。
　　欧阳公居永奉县之沙溪，其考崇公葬焉，所谓泷冈阡是也。厥后奉母郑夫人之丧归合葬，载青州石镌阡表。石绿色，高丈余，光可鉴，阡近沙山太守庙。襄事祷于庙，祝板犹存。曰：“大事有日，阴云屡兴，假以三日之晴，则拜神之赐，其敢忘报！”执政得立功德寺，公素排佛教，雅不欲立寺。崇公讳观，又不可立观，乃立青阳宫。然公自葬郑夫人之后，不复归故乡。其作《吉州学记》云：“幸余他日，因得归荣故乡。将见吉之士，皆道德明秀，而可为公卿。问于其俗，而婚丧饮食，皆中礼节。入于其里，而长幼相孝慈于其家。行于其郊，而少者扶其羸老，壮者代其负荷于道路。然后乐学之道成，而得时从先生耆老，席于众宾之后，听乡乐之歌，饮献酬之酒，而以诗颂天子太平之功。周览学舍，思咏李侯之遗爱，不亦美哉！”虽有此言，而迄不践。乐颖昌山水，作《思颖》诗，退休竟卜居焉。前辈议其无回首敝庐、息间乔木之意。近时周益公归休，尹直卿以诗贺之云：“六一先生薄吉州，归田去作颖昌游。我公不向螺江住，羞杀青原白鹭洲。”
　　寿皇在宫中，常携一漆拄杖，宦官宫妾莫得睨视。尝游后苑，偶忘携焉，特命小黄门取之。二人竭力曳以来，盖精铁也。上方有意中原，故阴自习劳苦如此。
　　东坡赞文与可梅竹石云：“梅寒而秀，竹瘦而寿，石丑而文，是为三益之友。”席子择遭丧，山谷怜其贫，纠合同志者助之，其辞云：“富者不仁，理难共语，仁者不富，执难独成。百足之虫，至死不僵，以扶之者众也。愿与诸君同力振之。”二帖余皆见其真迹，坡、谷集所不载。
　　太学蕴道斋有小池，忽一鸥飞来，容与甚久。一同舍生题诗云：“朝来池上有斯事，火急报教同舍知，昨夜雨余春水满，白鸥飞下立多时。”读者赏其酝藉。



　　●甲编 卷二
　　周益公参大政，朱文公与刘子澄书云：“如今是大承气证，渠却下四君子汤，虽不为害，恐无益于病尔。”呜呼！以乾淳之盛，文公犹恨当国者不用大承气汤，况下于乾淳者乎！然历考往圣，如孔子相鲁，而下大承气汤，固是对证。大舜继尧，亦不免下大承气汤。信矣，文公之为名言也。益公初在后省，龙大渊、曾觌除阁门，格其制不下，奉祠而去，十年不用，天下高之。后入直翰林，觌以使事还，除节钺，人谓公必不草制，而公竟草之。其词云：“八统驭民，敬故在尊贤之上。”宜其不敢用大承气汤也。
　　欧阳子曰：“隐公非摄也，使隐果摄，则《春秋》不称公。《春秋》称公，则隐公非摄，无疑也。”此论未然，《春秋》虽不书隐公居摄，而于两书仲子之事，自隐然可见。夫母以子贵，世俗之情也。使桓不将立，则仲子特一生公子之妾耳，周王何为而归其<贝冒>，鲁国何为而考其官？今也归<贝冒>而不嫌渎乱之讥，考官而加严事之礼，徒以桓之将为君也。桓将为君，则隐之摄着矣。或曰，隐摄则何以称公？东坡曰：“周公摄而克复子者也，故不称王。隐公摄而不克复子者也，故称公。史有谥，国有庙，《春秋》独得不称公乎？”此论亦未然，周公之摄也，诰命之际曰“周公曰’、“王若曰”，曷尝自称王乎？窃意鲁史旧文，必蕾隐公摄位之实，去摄而书公，乃仲尼之特笔，一以耆隐之不当逊，一以着桓之不当立，二者皆非也。欧公论隐公、赵盾、许止事，皆未明《春秋》之旨。《春秋》之所以为《春秋》者，正当显微阐幽，若但直书其事，则夫人能之矣，何为游、夏不能措一辞哉！
　　本富为上，末富次之，奸富为下。今之富者，大抵皆奸富也，而务本之农，皆为仆妾于奸富之家矣。呜呼，悲夫！
　　一顾倾城，再顾倾国，色也。大者倾城，下者倾乡，富也。货色之不祥如此哉！
　　《吴子》之正，《孙子》之奇，兵法尽在是矣。《吴子》似《论语》，《孙子》似《孟子》。
　　朱文公《与庆国卓夫人书》云：“五哥岳庙，闻尊意欲为五哥经营干官差遣，某切以为不可。人家子弟多因此坏却心性，盖其生长富贵，本不知艰难，一旦仕宦，便为此官，逐司只有使长一人可相拘辖，又多宽厚长者，不欲以法度见绳。上无职事了办之责，下无吏民窃伺之忧。而州县守令，执反出己下，可以陵轹，故后生子弟为此官者，无不傲慢纵恣，触事懵然。愚意以为可且为营一稍在人下职事、吃人打骂差遣，乃所以成就之。若必欲与求干官，乃是置之有过之地，误其终身。”前辈爱人以德，至于如此。卓夫人乃少傅刘公子羽之妃，枢密共父之母，五哥即平甫，朱与刘盖姻娅。初，文公之父韦斋疾革，手自为书，以家事属少傅。韦斋殁，文公年十四，少傅为筑室于其里，俾奉母居焉。少傅手书与白水刘致中云：“于绯溪得屋五间，器用完备，又于七仓前得地，可以树，有圃可蔬，有池可鱼，朱家人口不多，可以居。”文公视卓夫人犹母云。
　　《五代史》：汉王章不喜文士，尝语人曰：“此辈与一把子，未知颠倒，何益于国！”子，本俗语，欧公据其言书之，殊有古意。温公《通鉴》改作“授之握，不知纵横”，不如《欧史》矣。
　　农圃家风，渔樵乐事，唐人绝句模写精矣。余摘十首题壁间，每菜羹豆饭饱后，啜苦茗一杯，偃卧松窗竹榻间，令儿童吟诵数过，自谓胜如吹竹弹丝。今记于此：韩云：“闻说经旬不启关，药窗谁伴醉开颜。夜来雪压村前竹，剩看溪南几尺山。”又云：“万里清江万里天，一村桑柘一村烟。渔翁醉着无人唤，过午醒来雪满船。”长孙佐辅云：“独访山家歇还涉，茅屋斜连隔松叶。主人闻语未开门，绕篱野菜飞黄蝶。”薛能云：“邵平瓜地接吾庐，谷雨干时偶自锄。昨日春风欺不在，就床吹落读残书。”韦庄云：“南邻酒熟爱相招，蘸甲倾来绿满瓢，一醉不知三日事，任他童稚作渔樵。”杜荀鹤云：“山雨溪风卷钓丝，瓦瓯蓬底独斟时。醉来睡着无人唤，流下前滩也不知。”陆龟蒙云：“雨后沙虚古岸崩，渔梁移入乱云层。归时月落汀洲暗，认得妻儿结网灯。”郑谷云：“白头波上白头翁，家逐船移浦浦风。一尺鲈鱼新钓得，儿孙吹火荻花中。”李商隐云：“城郭休过识者稀，哀猿啼处有柴扉。沧江白石渔樵路，薄暮归来雨湿衣。”张演云：“鹅湖山下稻粱肥，豚栅鸡栖对掩扉。桑柘影斜春社散，家家扶得醉人归。”
　　唐人柳诗云：“水边杨柳绿烟丝，立马烦君折一枝。惟有春风最相惜，殷勤更向手中吹。”朱文公每喜诵之，取其兴也。
　　宋文帝时，司徒义康颛总朝权，四方馈遗，皆以上品荐义康，而以次品供御。上尝冬月啖柑，叹其形味并劣，义康曰：“今年柑殊有佳者。”遣人还东府取柑，大供御者三寸。上浸不能平，义康旋以罪废。唐代宗谓李泌曰：“路嗣恭献琉璃盘九寸，乃以径尺者遗元载，须其至议之。”赖泌一言，嗣恭免罪，而元载竟诛。吕许公不肯多进淮白鱼，盖惩此也。秦桧之夫人，常入禁中。显仁太后言近日子鱼大者绝少。夫人对曰：“妾家有之，当以百尾进。”归告桧，桧咎其失言，与其馆客谋，进青鱼百尾。显仁拊掌笑曰：“我道这婆子村，果然！”盖青鱼似子鱼而非，特差大耳。观此，贼桧之奸可见。
　　魏鹤山《天宝遗事》诗云：“红锦绷盛河北贼，紫金盏酌寿王妃。弄成晚岁郎当曲，正是三郎快活时。”俗所谓“快活三郎”者，即明皇也。小说载，明皇自蜀还京，以驼马载珍玩自随，明皇闻驼马所带铃声，谓黄幡绰曰，“铃声颇似人言语。”幡绰对曰：“似言三郎郎当，三郎郎当也。”明皇愧且笑。
　　逆亮窥江，刘已病，亦同捍御。未几，亮歼，亦殂，特赠太尉。周益公行词云：“岑彭殒而公孙亡，诸葛死而仲达走。虽成功有命，皆莫究于生前；而遗烈在人，可徐观于身后。”读者服其的切。益公常举似谓杨伯子曰：“起头两句，须要下四句议论承贴，四六特拘对耳，其立意措词，贵于浑融有味，与散文同。”
　　绍兴中，刘光世在淮西，军无纪律。张魏公为都督，奏罢之，命参谋吕祉住庐州节制。光世颇得军心，祉，儒者，不知变，绳束顿严，诸军忿怨。统制郦琼率众缚祉，渡淮归刘豫。魏公方宴僚佐，报忽至，满座失色。公色不变，徐曰：“此有说，第恐虏觉耳。”因乐饮至夜分，乃为蜡书，遣死士持遗琼，言“事可成，成之，不可，速全军以归。”虏得书，疑琼，分隶其众，困苦之，边赖以安。南轩言：“符离之役，诸军皆溃，唯存帐下千人。某终夕彷徨，而先公方孰寝，鼻息如雷。先公心法，如何可学！”
　　游诚之，南轩高弟。尝言：“《易》有太极，而周子加以无极，何也？试即吾心验之，方其寂然无思，万善未发，是无极也。虽云未发，而此心昭然，灵源不昧，是太极也。”闻者服其简明。其诗亦可爱，如“春风未肯催桃李，留得疏篱浅淡香”，“平生意思春风里，信手题诗不用工”，“闲处漫忧当世事，静中方识古人心”，皆有味。
　　齐封田婴于薛，号靖郭君，专齐之权。尝欲城薛，客谓曰：“君不闻海大鱼乎？网不能止，钩不能牵，砀而失水，则蝼蚁制焉。今齐亦君之水也，君长有齐，奚以薛为？苟有失齐，虽隆薛之城至于天，庸足恃乎！”乃不果城。董卓积金帛于坞，曰：“事成，雄据天下，事不成，守此坞足矣。”人之智愚相远乃如此。
　　上蔡先生云：“透得名利关，方是小歇处。今之士大夫何足道，真能言之鹦鹉也。”朱文公曰：“今时秀才，教他说廉，直是会说廉，教他说义，直是会说义，及到做来，只是不廉不义。”此即所谓能言鹦鹉也。夫下以言语为学，上以言语为治，世道之所以日降也，而或者见能言之鹦鹉，乃指为凤凰，惟恐其不在灵台灵圃间，不亦异乎？
　　黄伯庸代宰相贺雪表云：“招来众彦，无昼卧洛阳之人；激励三军，有夜入蔡州之志。”词意壮切，真宰相事也。李公甫表云：“汉使啮毡，未必得匈奴之要领；楚军挟纩，惟当坚祈父之爪牙。”语虽巧，颇牵强。
　　唐李商隐《汉宫诗》云：“青雀西飞竟未回，君王犹在集灵台。侍臣最有相如渴，不赐金茎露一杯。”讥武帝求仙也。言青雀杳然不回，神仙无可致之理必矣。而君王未悟，犹徘徊台上，庶几见之，且胡不以一物验其真妄乎？金盘盛露，和以玉屑，服之可以长生，此方士之说也。今侍臣相如，正苦消渴，何不以一杯赐之，若服之而愈，则方士之说，犹可信也，不然，则其妄明矣。二十八字之间，委蛇曲折，含不尽之意。
　　《汉 食货志》云：“冬，民既入，妇人同巷相从夜绩，女工一月得四十五日。”注谓每日又得半夜，为四十五日也。然则农之宵尔索，儒之短檠夜诵，岂可少哉！胡澹庵书遗从子维宁曰：“古之君子，学欲其日益，善欲其日加，德欲其日起，身欲其日省，体欲其日强，行欲其日见，心欲其日休，道欲其日章。以为未也。”又曰：“日知其所亡，日见其所不见，一日不使其穷亻免焉。其爱日如是是矣，犹以为未也，必时习焉，无一时不习也。必时敏焉，无一时不敏也。必时术焉，无一时不术也。必时中焉，无一时不中也。其竞时如是，可以已矣，犹以为未也，则曰：夜者日之余也，吾必继晷焉，灯必亲，薪必然，膏必焚，烛必秉，蜡必濡，萤必照，月必带，雪必映，光必隙，明必借，暗则记。呜呼！如此极矣，然而君子人曰，终夜不寝，必如孔子，鸡鸣而起，必如大舜，坐以待旦，必如周公，然则何时而已耶？范宁曰：‘君子之为学也，没身而已矣。’”
　　晏子一狐裘三十年，长孙道生一熊皮障泥数十年，盖贵而能俭。若渊明“十年着一冠”，则言其贫也。
　　敖器之善察脉，尝言心脉要细、紧、洪，备此三者，大贵大贤也。赵季仁举似谓余曰：“此非论脉，乃是论学。”余曰：“小心翼翼，细也。务时敏，紧也。有容乃大，洪也。”季仁曰：“正是如此。”
　　汉高祖谓项羽曰，“吾翁即若翁”，此语理意甚长。《左氏传》：齐败于鞍，晋人欲以萧同叔子为质，齐人曰：“萧同叔子者，非他，寡君之母也。若以匹敌，则亦晋君之母也。”《孟子》曰：“杀人之父者，人亦杀其父。然则非自杀之，一间耳。”高祖之语，与此暗合。史谓不修文学，而性明达，此类是也。项羽迄不杀太公，有感于斯言矣。乃知鸷猛之人，胸中未尝无天理，特在于有以发之耳。
　　“九金聚粹，共图魑魅之形；孤剑埋光，尚负斗牛之气。”此吕惠卿表也。邪人指正人为邪如此，人主于何以辨之？
　　卫青少服役平阳公主家，后为大将军，贵显震天下。公主仳离择配，左右以为无如大将军。公主曰：“此我家马前奴也，不可。”已而遍择群臣，贵显无逾大将军者，迄归大将军。丁晋公起甲第，巨丽无比。军卒杨杲宗躬负土之役，劳苦万状。后杲宗以外戚起家，晋公得罪贬海上，朝廷以其第赐杲宗，居之三十年。世事翻覆，何所不有！杨诚斋诗云：“君不见河阳花，今如泥土昔如霞。又不见武昌柳，春作金丝秋作帚。人生马耳射东风，柳色桃花却长久。秦时东陵千户侯，华虫被体腰苍ギ。汉初沛邑刀笔吏，折腰如磐头抢地。萧相厥初谒邵平，中庭百拜百不应。邵平后来谒萧相，故侯一拜一惆怅。万事反覆何所无，二子岂是大丈夫！穷通流坎皆偶尔，抟扶未必贤抢榆。华胥别是一天地，醉乡何尝有生死，侬欲与君归去来，千愁万恨付一杯。”
　　朱文公云：“二苏以精深敏妙之文，煽倾危变幻之习。”又云：“早拾苏张之绪余，晚醉佛老之糟粕。”余谓此文公二十八字弹文也。自程苏相攻，其徒各右其师。孝宗最重大苏之文，御制序赞，特赠太师，学者翕然诵读。所谓人传元祜之学，家有眉山之书，盖纪实也。文公每与其徒言，苏氏之学，坏人心术，学校尤宜禁绝。编《楚辞后语》，坡公诸赋皆不取，惟收《胡麻赋》，以其文类《橘颂》。编《名臣言行录》，于坡公议论，所取甚少。
　　陈了翁日与家人会食，男女各为一席，食已，必举一话头，令家人答。一日问曰：“并坐不横肱，何也？”其孙女方七岁，答曰：“恐妨同坐者。”
　　魏鹤山云：“某尝以吕文穆《夹袋册》，韩忠献《甲乙丙丁集》，吕正献《掌记》，曾宣靖《雌黄公议》，司马公《荐士编》，陈密《学章稿》，范文献《手记》，近世虞忠肃《翘材馆录》之类，粹为一编，名《达贤录》，亦使士大夫识得行己用世规模，须是推诚心，布公道，集谋虑，广忠益，不惟资人辅己，济一旦之用。往往居德养才，流风所被，薰习演迤，逮乎数世，乃是先知先觉职分当然。”鹤山此论可谓任重道远。然荐士非难，识土为难。卞和之识玉，九方皋之识马，此岂有法之可传哉！若识鉴未至，徒以偏驳锢滞之意见，称量摸索，其不为王荆公者几希！荆公尝曰：“当今可望者，惟吕惠卿一人。”又曰：“章子厚才极高，但为流俗所毁耳。”呜呼！《翘材》之所延，《夹袋》之所载，使尽如荆公之选抡，则是蛇虺之渊，虎狼之薮也，其流毒可胜道哉！故量足以容君子，识足以辨小人，可以为大臣矣。
　　有日者谒黄直卿，云善算星数，知人祸福。直卿曰：“吾亦有个大算数，《书》曰：‘惠迪吉，从逆凶。作善，降之百祥，作不善，降之百殃。’《大学》曰：‘言悖而出者，亦悖而入。货悖而入者，亦悖而出。’此个数，亘古今不差，岂不优于子之算数乎？”
　　真西山论菜云：“百姓不可一日有此色，士大夫不可一日不知此味。”余谓百姓之有此色，正缘士大夫不知此味。若自一命以上至于公卿，皆是咬得菜根之人，则当必知其职分之所在矣，百姓何愁无饭吃。
　　高适五十始为诗，为少陵所推。老苏三十始读书，为欧公所许。功深力到，无早晚也。圣贤之学亦然，东坡诗云：“贫家净扫地，贫女巧梳头。下士晚闻道，聊以拙自修。”朱文公每借此句作话头，接引穷乡晚学之士。
　　徐渊子《九日诗》云：“衰容不似秋容好，坐上谁怜老孟嘉？牢裹乌纱莫吹却，免教白发见黄花。”时一朝士和云：“呼儿为我整乌纱，不是无心学孟嘉，要摘金英满头插，明朝还是过时花。”二诗兴致皆佳，未易优劣。
　　豫章旅邸，有题十二字云：“愿天常生好人，愿人常做好事。”邹景孟表而出之，以为奇语。吾乡前辈彭执中云：“住世一日，则做一日好人；居官一日，则做一日好事。”亦名言也。
　　自古盗贼，如黄巢、侬智高，败绩之后，皆能脱身自免。巢髡发为僧，题诗自赞，有“铁衣着尽着僧衣”之句，智高败后，惟金龙衣在，或谓入海，或谓奔大理国。淳熙间，江湖茶商相挺为盗，推荆南茶驵赖文政为首。文政多智，年已六十，不从，曰：“天子无失德，天下无他衅，将以何为？”群凶不听，以刃胁之，黾勉而从。文政知事必不集，阴求貌类己者一人，曰刘四，以煎油糍为业，使执役左右。辛幼安为江西宪，亲提死士与之角。困屈请降，文政先与渠魁数人来见，约日束兵。既退，谓其徒曰：“辛提刑瞻视不常，必将杀我。”欲遁去，其徒不可。则曰：“宁断吾首以降，死先后不过数日耳。”其徒又不忍，乃斩刘四之首，使伪为己首以出，而文政竟遁去，官军迄不知其首级之伪也。
　　嘉定间，加史丞相实封，制云：“天欲治，舍我谁也，负孟轲济世之才；民不被，若己推之，挺伊尹佐王之略。”用经句而帖妥，然过谀失体。勋德如韩魏公，荆公草加官制不过曰：“保兹天子，进无浮实之名；正是国人，退有顾言之行。”或谓荆公素不满于魏公，故无甚褒之词，非也，王言之体当然耳。



　　●甲编 卷三
　　庆元初，赵子直当国，召朱文公为侍讲。文公欣然而至，积诚感悟，且编次讲义以进。宁宗喜，令点句以来。他日文公请问，上曰：“宫中常读之，大要在求放心耳。”公因益推明其说曰：“陛下既知学问之要，愿勉强而力行之。”退谓其徒曰：“上可与为善，若常得贤者辅导，天下有望矣。”然是时，韩胄自谓有夹日之功，已居中用事。公因进对面谏，又约吏部侍郎彭子寿请对，面发其奸。且以书白赵丞相，云当以厚赏酬其劳，勿使干预朝政。胄于是谋逐公。忽一日御批云：“朕闵卿耆老，当此隆冬，难立讲，已除卿宫观。”内侍王德谦径遣付下，宰相执奏，台谏给舍争留，皆不从。时子寿出护使客，回则公已去矣，即上章攻胄云：“昔元符间，向宗良兄弟止缘交通宾客，漏泄机密，陈抗章劾之。谓自古戚里侵权，便为衰世之象，外家干政，即是亡国之本。亦如州县之政，只要权出守令，若子弟亲戚交通关节，则好人鼓舞，良民怨咨。如此言，不可不察。今胄所为，不止如宗良，而朝无陈，莫能出力排之。在太上皇朝，始用姜特立，大臣尚能逐之使去。后用袁佐，谏官尚能论之使惧。不谓陛下初政清明，有臣如此，乃无一人敢出一语，则其声可知矣。”上甚嘉纳，谓宰相曰：“胄是朕亲戚，龟年是朕旧学，极是难处。”宰相进两留之说，且谓龟年性刚，乞宣谕留之。上曰：“此人质直，兼是随龙旧僚，四人两人罢，一人忧去，只有龟年，有事肯来说，如此区处甚好。”其晚忽降省札，直批彭龟年予郡，宰相亦不知也，自是众君子皆逐矣。上始初虽为诧胄所误，然三十一年敬仁勤俭如一日。天文示变，斋心露祷。禁中酒器，以锡代银。上元夜尝荧烛清坐，小黄门奏曰：“官家何不开燕？”上愀然曰：“尔何知，外间百姓无饭吃，朕饮酒何安？”尝幸聚景园，晚归，都人观者争入门，蹂践有死者。上闻之深悔，自是不复出。文公格心之效，终不可泯。陈正甫草保安赦文云：“朕寅畏以保邦，严恭而事帝。虽不明不敏，有惭四海望治之心。然无怠无荒，未始纵一毫从己之欲。”真能写出宁宗心事，天下诵之。
　　杜陵诗云：“桑麻深雨露，燕雀半生成。”后山诗云：“辍耕扶日月，起废极吹嘘。”或谓虚实不类。殊不知生为造，成为化，吹为阴，嘘为阳，气势力量，与日月字正相配也。
　　观李斯《逐客》之书，则秦固以客兴；观齐人《松柏》之歌，则齐又以客亡。客何所不有哉？在吾所择耳。子思、孟轲、荀卿、子顺，亦当时之客也，如时君之不用何？用之，则秦之客又何足道！
　　先君竹谷老人，早登庆元诸老之门，晚年以其所自得者，著《畏说》一篇。其词曰：“大凡人心不可不知所畏，畏心之存亡，善恶之所由分，君子小人之所由判也。是以古之君子，内则畏父母，畏尊长，《诗》云‘岂敢爱之，畏我父母’，又曰‘岂敢爱之，畏我诸兄’是也。外则畏师友，古语云‘凛乎若严师之在侧’，逸《诗》曰‘岂不欲往，畏我友朋’是也。仰则畏天，俯则畏人，《诗》曰‘胡不相畏，不畏于天’，又曰‘岂敢爱之，畏人之多言’是也。夫惟心有所畏，故非礼不敢为，非义不敢动。一念有愧，则心为之震悼；一事有差，则颜为之忸怩。战兢自持，日寡其过，而不自知其入于君子之域矣。苟惟内不畏父母尊长之严，外不畏朋侪师友之议，仰不畏天，俯不畏人，猖狂妄行，恣其所欲，吾惧其不日而为小人之归也。由是而之，习以成性，居官则不畏三尺，任职则不畏简书，攫金则不畏市人。吁！士而至此，不可以为士矣，仲尼所谓小人之无忌惮者矣。夫人之所以必畏乎彼者，非为彼计也，盖将以防吾心之纵，而自律乎吾身也。是故以天子之尊，且有所畏，《诗》曰‘我其夙夜，畏天之威’，《书》曰‘成王畏相’，孰谓士大夫而可不知所畏乎！以圣贤之聪明，且有所畏，《鲁论》曰：‘君子有三畏：畏天命，畏大人，畏圣人之言。’孰谓学者而可不知所畏乎！然则畏之时义大矣哉！余每以此自警，且以效切磋于朋友云。”先君此说出，一时流辈潜心理学者，咸以为不可易。余同年欧阳景颜跋云：“造道必有门，伊洛先觉，以持敬为造道之门，至矣，尽矣。盖敬，德之聚也。此心才敬，万理森列。此身才敬，四体端固。繇勉强至成熟，此心此身，敛然法度中，可以为人矣。然世之作伪假真者，往往窃持敬之名，盖不肖之实，内虽荏，而色若厉焉，行无防检，而步趋若安徐焉。识者病之，至有效前辈打破敬字以为讪侮者，又有以高视阔步，幅巾大袖，而乞加惩绝者。一世杰立之士，欲哀救之而志不能遂。近世叶水心作《敬亭后记》，至不以张思叔之言为然，谓敬为学者之终事。仆深疑焉。近因校文至澧阳，谒竹谷罗先生，以所著《畏说》见教，仆醒然若有所悟。呜呼！畏即敬也，使人知畏父母，畏尊长，畏天命，畏师友，畏公论，一如先生所言，欲不敬，得乎？每事有所持循而畏，则其敬也，莫非体察在己实事，见面盎背，临渊履冰。以伪自盖者，能之乎？高视阔步，幅巾大袖，假声音笑貌以为敬，求之于父母兄长师友之间，多可憾焉，人其以敬许之乎！盖先生以实而求敬，故其敬不可伪。世人以虚而求敬，故其敬或可假。是说也，羽翼吾道，其功岂浅浅哉！至此，则敬不可伪为，而攻持敬者，当自息矣。
　　绍熙甲寅，太学诸生拟《劝行乐表》云：“周公欺我，愿焚《酒诰》于通衢；孔子空言，请束《孝经》于高阁。”以劝为讽，字字有来历。
　　苗刘之乱，张魏公在秀州，议举勤王之师。一夕独坐，从者皆寝，忽一人持刃立烛后。公知为刺客，徐问曰：“岂非苗傅、刘正彦遣汝来杀我乎？”曰：“然。”公曰：“若是，则取吾首以去可也。”曰：“我亦知书，宁肯为贼用？况公忠义如此，岂忍加害！恐公防闲不严，有继至者，故来相告尔。”公问：“欲金帛乎？”笑曰：“杀公何患无财！”“然则留事我乎？”曰：“我有老母在河北，未可留也。”问其姓名，俯而不答，摄衣跃而登屋，屋瓦无声。时方月明，去如飞。明日，公命取死囚斩之，曰：“夜来获奸细。”公后尝于河北物色之，不可得。此又贤于Θ矣。孰谓世间无奇男子乎？殆是唐剑客之流也。
　　张宣公《题南城》云：“坡头望西山，秋意已如许。云影度江来，霏霏半空雨。”《东渚》云：“团团凌风桂，宛在水之东。月色穿林影，却下碧波中。”《丽泽》云：“长哦伐木诗，伫立以望子。日暮飞鸟归，门前长春水。”《濯清》云：“芙蓉岂不好，濯濯清涟漪。采去不盈把，惆怅暮忘饥。”《西屿》云：“系舟西岸边，幅巾自来去。岛屿花木深，蝉鸣不知处。”《采菱舟》云：“散策下亭舸，水清鱼可数。却上采菱舟，乘风过南浦。”六诗闲澹简远，德人之言也。
　　陶渊明《赠长沙公族祖》云：“同源分派，人易世疏。慨然寤叹，念兹厥初。”老苏《族谱引》云：“服始乎衰，而至于缌，而至于无服。无服则亲尽，亲尽则情尽。情尽则喜不庆，忧不吊。喜不庆，忧不吊，则涂人也。吾所与相视如涂人者，其初兄弟也。兄弟其初，一人之身也。悲夫！”正渊明诗意，诗字少意多，尤可涵泳。
　　胡澹庵乞斩秦桧得贬，卢溪先生王廷，字民瞻，以诗送之曰：“痴儿不了公家事，男子要为天下奇。”亦贬辰阳。太府寺丞陈刚中，字彦柔，以启贺之云：“屈膝请和，知庙堂御侮之无策；张胆论事，喜枢庭经远之有人。身为南海之行，名若泰山之重。”又云：“谁能屈大丈夫之志，宁忍为小朝廷之谋。知无不言，愿请尚方之剑；不遇故去，聊乘下泽之车。”亦贬安远宰。卢溪晚年，孝宗召赴阙，除直秘阁，一子扶掖上殿，亦予官，寿逾九十。寺丞竟死安远，无子，其妻削发为尼。幸不幸之不同如此。吉州吉水县江滨有石材庙，隆太后避虏，御舟泊庙下。一夕，梦神告曰：“速行，虏至矣！”太后惊寤，即命发舟指章贡。虏果蹑其后，追至造口，不及而还。事定，特封庙神刚应侯。寺丞南行，题诗庙柱云：“疏爵新刚应，论功旧石材。能形文母梦，还讶佞入来。海市为谁出，衡云岂自开。乞灵如见告，逐客几时回。”卒不如其愿，悲夫！
　　杨诚斋初欲习宏词科，南轩曰：“此何足习，盍相与趋圣门德行科乎？”诚斋大悟，不复习，作《千虑策》，论词科可罢曰：“孟献子有友五人，孟子已忘其三。周室去班爵之籍，孟子已不能道其详，孟子亦安能中今之词科哉！”晚年作诗示儿云：“素王开国道无臣，一榜春风放十人。莫羡榜头年十八，旧春过了有新春。”
　　昌黎《记梦》诗末句云：“我宁屈曲自世间，安能从汝巢神山。”朱文公定“宁”字作“能”字，谓神仙亦且护短凭愚，则与凡人意态不殊矣。我若能屈曲谄媚，自在世间可也，安用巢神山以从汝哉！正柳下惠“枉道而事人，何必去父母之邦”之意。只一字之差，意味天渊复别。
　　张耳、陈余，魏之名士。秦闻此两人名，购求张耳千金，陈余五百金。二人变名姓之陈，为里监门。里吏尝笞余，余欲起，耳蹑之，使受笞。吏去，耳引余之桑下数之曰：“始吾与公言何如？今见小辱而欲死一吏乎？”耳之见，过余远矣。余卒败死抵水上，而耳事汉，富贵寿考，福流子孙，非偶然也。大智大勇，必能忍小耻小忿。彼其云蒸龙变，欲有所会，岂与琐琐者校乎？东坡论子房，颍滨论刘、项，专说一“忍”字，张公艺九世同居，亦只是得此一字之力，杜牧之云“包羞忍耻是男儿”。
　　舜命契敷五教，孟子以为君臣、父子、夫妇、兄弟、朋友是也。《左氏传》：晏子曰：“君令臣共，父慈子孝，兄爱弟敬，夫和妻柔，姑慈妇听。”去朋友而言妇姑。又曰：“君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉。”五者之中，唯兄弟妇姑专主于和顺，至于君，虽得以令臣，而不可违于理而妄作，臣虽所以共君，而不可贰于道而曲从。父慈其子，必教以义方。子孝其父，必箴其阙失。夫以和倡妇，尤当制之以义。妻以柔从夫，尤当自守以正。盖三者乃三纲也，所系尤重，故于睦雍敬爱之中，必有检方规正之道，庶几各尽其分，而三纲立矣。
　　国家一统之业，其合而遂裂者，王安石之罪也。其裂而不复合者，秦桧之罪也。渡江以前，王安石之说，浸渍士大夫之肺肠，不可得而洗涤。渡江以后，秦桧之说，沦浃士大夫之骨髓，不可得而针砭。
　　朝廷一有计较利害之心，便非王道。士大夫一有计较利害之心，便非儒学。绍兴间，张登为尤溪宰。视事之日，请邑之耆老人士相见，首问“天”字以何字对，皆曰“地”。又问“日”字以何字对，皆曰“月”。又问“利”字以何字对，皆曰“害”。张曰：“误矣，人只知以利对害，便只管要寻利去，人人寻利，其间多少事！‘利’字，只当以‘义’字对。”因详言义利之辩，一揖而退。
　　豺能杀虎，鼠可害象；一夫足以胜禹，三户可以亡秦。
　　范雎、蔡泽皆辩士，太史公以之连传。然雎倾危，泽明坦。雎幽险诡秘，危入骨肉，全是小人意态。泽方入关，便宣言欲代雎。至其所以告雎者，皆消息盈虚之正理，雎必俟泽反覆以祸福晓之，乃肯释位。泽为秦相数月，即告老，为客卿以终。进退雍容，过雎远甚。虽然，后之君子固权吝宠，如狡兔之专窟，如猩猩之嗜酒，老死而不知止，受祸而不之觉者，是又在范雎下矣。
　　孟浩然诗云“江清月近人”，杜陵云“江月去人只数尺”，子美视浩然为前辈，岂祖述而敷衍之耶！浩然之句浑涵，子美之句精工。
　　陆羽《茶经》，裴汶《茶述》，皆不载建品。唐末，然后北苑出焉。本朝开宝间，始命造龙团，以别庶品。厥后丁晋公漕闽，乃载之《茶录》。蔡忠惠又造小龙团以进。东坡诗云：“武夷溪边粟粒芽，前丁后蔡相笼加，吾君所乏岂此物，致养口体何陋耶！”茶之为物，涤昏雪滞，于务学勤政，未必无助。其与进荔枝桃花者不同，然充类至义，则亦宦官宫妾之爱君也。忠惠直道高名，与范、欧相亚，而进茶一事，乃侪晋公，君子之举措，可不谨哉
　　皇间，吴中大饥。范文正公领浙西，乃纵民竞渡，与僚佐日出燕湖上，谕诸寺以荒岁价廉，可大兴土木。于是，诸寺工作鼎新。又新仓廒吏舍，日役千夫。监司劾奏杭州不恤荒政，游宴兴作，伤财劳民。公乃条奏所以如此，正欲发有余之财以惠贫者，使工技佣力之人，皆得仰食于公私，不至转徙填壑。荒政之施，莫此为大。是岁，惟杭饥而不害。近时莆阳一寺，规建大塔，工费巨万。或告侍郎陈正仲曰：“当此荒岁，寺僧剥敛民财，兴无益之土木，公为此邦之望，盍白郡禁止之。”正仲笑曰：“子过矣，建塔之役，寺僧能自为之乎？莫非佣此邦之人为之也。敛之于富厚之家，散之于贫窭之辈，是小民藉此以得食，而赢得一塔耳。当此荒岁，惟恐僧之不为塔也，子乃欲禁之乎？”
　　东坡希慕乐天，其诗云：“应似香山老居士，世缘终浅道根深。”然乐天酝藉，东坡超迈，正自不同。魏鹤山诗云：“湓浦猿啼杜字悲，琵琶弹泪送人归。谁言苏白名相似，试看风骚赤壁矶。”此论得之矣。
　　杨诚斋在馆中，与同舍谈及晋于宝，一吏进曰：“乃干宝，非于也。”问何以知之，吏取韵书以呈，“干”字下注云：“晋有干宝。”诚斋大喜曰：“汝乃吾；一字之师。”
　　绍兴省试：《高祖能用三杰赋》。一卷文甚奇，而第四韵押“运筹帷帐”。考官以《汉书》乃“帷幄”，非“帐”字，不敢取。出院以语周益公，公曰：“有司误，非作赋者误也，《史记》正是‘帷帐’，《汉书》乃作‘幄’。”
　　寿皇问王季海曰：“‘聋’字何以从‘龙耳’？”对曰：“《山海经》云：‘龙听以角，不以耳。’”荆公解“蔗”字，不得其义。一日行圃，见畦丁莳蔗横瘗之，曰：“它时节节皆生。”公悟曰：“蔗，草之庶生者也。”字义固有可得而解者，如一而大谓之天，是诚妙矣，然不可强通者甚多。世传东坡问荆公：“何以谓之波？”曰：“波者，水之皮。”坡曰：“然则滑者，水之骨也？”荆公《字说》成，以为可亚六经。作诗云：“鼎湖龙去字书存，开辟神机有圣孙。湖海老臣无四目，漫将糟粕污修门。正名百物自轩辕，野老何知强讨论。但可与人漫酱瓿，岂能令鬼哭黄昏。”盖苍颉四目，其制字成，天雨粟，鬼夜哭。漫瓿之句，言知者少也。
　　胡忠简公为举子时，值建炎之乱，团结丁壮，以吊乡井。隆太后幸章贡，虏兵追至，庐陵太守杨渊声城走。公所居曰芗城，距城四十里，乃自领民兵入友固守。市并恶少乘间欲攘乱，斩数人乃定。张榜责杨渊弃城之罪，募人收捕。渊惧，自归隆，隆赦之，降敕书谕胡铨。事定，新太守来，疑公有他志，不敢入城。公笑曰：“吾保乡井耳，岂有他哉！”即散遣民兵，徒步归芗城。杨忠襄公少处郡庠，足不涉茶坊酒肆。同舍欲坏其守，拉之出饮，托言朋友家，实娼馆也。公初不疑，酒数行，娼艳妆而出。公愕然，疾趋而归，解其衣冠焚之，流涕自责。人徒见忠简以一编修官乞斩秦桧，甘心流窜，忠襄以金陵一ヘ唾骂兀术，视死如归，岂知其自为布衣时，所立已卓然矣。
　　王梅溪守泉，会邑宰，勉以诗云：“九重天子爱民深，令尹宜怀侧隐心。今日黄堂一杯酒，使君端为臣民斟。”邑宰皆感动。真西山帅长沙，宴十二邑宰于湘江亭，作诗曰：“从来官吏与斯民，本是同胞一体亲。既以脂膏供尔禄，须知痛痒切吾身。此邦素号唐朝古，我辈当如汉吏循。今日湘亭一杯酒，便烦散作十分春。”盖祖述梅溪而敷衍之。
　　惠民之法，莫善于常平。司马温公云：“此三代圣人之法，非李悝、耿寿昌所能为也。”陈止斋曰：“《周礼》以年之上下出敛法，盖年下则出，恐谷贵伤民也，年上则敛，恐谷贱伤农也，即常平之法矣。”《孟子》曰：“狗彘食人食而不知检，途有饿殍而不知发。”“检”字，一本作“敛”，盖狗彘食人食，粒米狼戾之岁也，法当敛之。途有饿殍，凶岁也，法当发之。由此而言，三代之时，无常平之名，而有常平之政，特废于衰周耳，真非耿、李所能为也。
　　郭冲晦谓刘信叔曰：“处事当以简易，何则？简以制繁，易以制难，便不费力。乾坤之大，所以使万物由其宰制者，不过此二字，况于人乎！”冲晦此论，可谓洞见天地万物之理。且以用兵言之，韩信多多益办，只是一简字。狄武襄夜半破昆仑关，只是一易字。
　　寥德明，字子晦，朱文公高弟也。少时梦谒大乾，梦怀刺候谒庙庑下，谒者索刺，出诸袖，视其题字云“宜教郎廖某”，遂觉。后登第，改秩，以宣教郎宰闽。请迓者及门，思前梦，恐官止此，不欲行。亲朋交相勉，乃质之文公。公曰：“待徐思之。”一夕，忽叩门曰：“得之矣。”因指案上物曰：“人与器物不同，如笔止能为笔，不能为砚；剑止能为剑，不能为琴；故其成毁久速，有一定不易之数。惟人则不然，虚灵知觉，万理兼该，固有朝为跖而暮为舜者，故其吉凶祸福，亦随之而变，难以一定言。今子赴官，但当充广德性，力行好事，前梦不足芥蒂。”子晦拜而受教。后把麾持节，官至正郎。



　　●甲编 卷四
　　嘉定间，当国者惮真西山刚正，遂谓词科人每挟文章科目以轻朝廷，自后，词科不取人。虽以徐子仪之文，亦以巫咸一字之误而黜之，由是无复习者。内外制，唯稍能四六者即入选。殊不知制诰诏令，贵于典重温雅，深厚恻怛，与寻常四六不同。今以寻常四六手为之，往往褒称过实，或似启事谀词，雕刻求工，又如宾筵乐语，失王言之体矣。胡卫、卢祖皋在翰苑，草明堂赦文云，“江淮尽扫于胡尘”。太学诸生嘲之曰：“胡尘已被江淮扫，却道江淮尽扫于。”又曰：“传语胡、卢两学士，不如依样画胡卢。”端平初，患代言乏人，乃略更其制，出题明注出何书，仍许上请，中选者堂除教官。然名实既轻，习者亦少。昔孝宗朝，议者欲科举取士，以论策共为一场，制诏表章为一场，上欣然欲行之，而周益公等不主其说，遂不果行。余谓若行此法，则举子无不习王言者。习者既多，自有精工者出于其间，他时选拔而用之，何患丝纶之不雅正乎！
　　杨诚斋丞零陵日，有《春日》绝句云：“梅子留酸软齿牙，芭蕉分绿与窗纱。日长睡起无情思，闲看儿童捉柳花。”张紫岩见之曰：“廷秀胸襟透脱矣！”
　　与敌对垒，必分兵以扰之，设诈以疑之。扰之，则其力不给；疑之，则其心不安。力不给，则败；心不安，则遁。
　　李绩临终，谓其弟德曰：“吾子孙若有志气不伦，交游非类者，必先挝杀之而后以闻。”其言严厉如此。《酉阳杂俎》载，绩孙敬业，年十许岁，勇悍异甚。绩心患之，伺其入林猎兽，纵火焚林，敬业见火至，刳所乘马，入其腹中。火过，浴血而出，迄不能害。临终之戒，为敬业发也。厥后则天之祸，敬业起兵，所谓“一А之土未干，六尺之孤何在”者，名义固正，亦狂率矣，卒歼其宗。然武氏之立，大臣力争之，以绩家事一语而定。唐之子孙，半为血肉，歼宗之祸，非天报耶？
　　徐渊子诗云：“俸余拟办买山钱，却买端州古砚砖。依旧被渠驱使在，买山之事定何年？”刘改之贺其除直院启云：“以载鹤之船载书，入觐之清标如此；移买山之钱买砚，平生之雅好可知。”渊子词清雅，余尤爱其《夜泊庐山》词云：“风紧浪淘生，蛟吼鼍鸣，家人睡着怕人惊。只有一翁扪虱坐，依约三更。雪又打残灯，欲暗还明。有谁知我此时情？独对梅花倾一盏，还又诗成。”
　　杜陵诗云：“孤雁不饮啄，飞鸣声念群。谁怜一片影，相失万重云。望断似犹见，哀多如更闻。野鸦无意绪，鸣噪自纷纷。”又云：“独鹤归何晚，昏鸦已满林。”以兴君子寡而小人多，君子凄凉零落，小人尊沓喧竟。其形容精矣。
　　世传《满江红》词云：“胶扰劳生，待足后何时是足？据见定随家丰俭，便堪龟缩。得意浓时休进步，须知世事多翻覆。漫教人白了少年头，徒碌碌。谁不爱，黄金屋；谁不羡，千钟禄。奈五行不是、这般题目。枉费心神空计较，儿孙自有儿孙福。也不须采药访神仙，惟寡欲。”以为朱文公所作。余读而疑之，以为此特安分无求者之词耳，决非文公口中语。后官于容南，节推翁谔为余言，其所居与文公邻，尝举此词问公。公曰，非某作也，乃一僧作，其僧亦自号“晦庵”云。又《水调歌头》云：“富贵有余乐，贫贱不堪忧。那知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。鸱夷子，成霸业，有余谋。收身千乘卿相，归把钓鱼钩。春昼五湖烟浪，秋夜一天云月，此外尽悠悠。永弃人间事，吾道付沧洲。”此词乃文公作，然特敷衍隐括李杜之诗耳。
　　嘉泰中，邓友龙使金，有赂驿吏夜半求见者，具言虏为鞑之所困，饥馑连年，民不聊生，王师若来，势如拉朽。友龙大喜，厚赂遣之。归告韩胄，且上倡兵之书，北伐之议遂决。其后王师失利，胄诛，友龙窜。或疑夜半求见之人，诳诞误我。然观金虏《南迁录》，其言皆不诬。此必中原义士，不忘国家涵濡之泽，幸虏之乱，潜告我使。惜乎将相非人，无谋浪战，竟孤其望，是可叹也。
　　杨诚斋自秘书监将漕江东，年未七十，退休南溪之上。老屋一区，仅庇风雨。长须赤脚，才三四人。徐灵晖赠公诗云：“清得门如水，贫唯带有金。”盖纪实也。聪明强健，享清闲之福十有六年。宁皇初元，与朱文公同召。文公出，公独不出。文公与公书云：“更能不以乐天知命之乐，而忘与人同忧之忧，毋过于优游，毋决于遁思，则区区者，犹有望于斯世也。”然公高蹈之志，已不可回矣。尝自赞云：“江风索我吟，山月唤我饮，醉倒落花前，天地为衾枕。”又云：“青白不形眼底，雌黄不出口中。只有一罪不赦，唐突明月清风。”
　　绍熙甲寅，寿皇不豫，光宗以疾不能过宫，然犹日临内朝，宰相率百官固请，不从。尝降出一草茅书，言建储事，宰相袖进取旨，上变色曰：“储不豫建，建即代矣。朕第欲卿知其妄耳。”越数日，宰执再以请，御批有“历事岁久，念欲废闲”之语。寿皇升遐，上不能丧，群臣相率攀上衣裾泣曰：“寿皇死也，陛下合上辇一出。”随至福宁殿，不退。上亦泣曰：“此非卿等行处也。”急还内，裤纟或为裂。时中外讹言汹汹，或言某将辄奔赴，或言某辈私聚哭。朝士有潜遁者，近幸富人，竞匿重器，都人皇皇。赵忠定在西府，密谋内禅，念莫可达意于寿圣者。韩胄，寿圣甥也，乃令ト门蔡必胜潜告之。胄遂因知省关礼白寿圣。议始定，忠定令工部尚书赵彦逾戒殿帅郭杲、敕宿卫起居舍人彭龟年告嘉邸备迸发。七月甲寅，礻覃祭，寿圣引宰执至帘下，谕曰：“皇帝疾，至今未能执丧，自欲退闲，此御笔也。嘉王可即皇帝位于重华宫，躬行丧礼。”嘉王却避再三，胄、必胜扶抱登御榻，流涕被面。命泰安宫提举杨舜卿往南内请八宝，初犹靳予，舜卿传奏云：“官家儿子做了。”乃得宝出。事定，《胄意望节钺，忠定不与。知ト刘弼乘间言曰：“此事胄颇有功，亦合分些官职与他。”忠定曰：“渠亦有何大功！”弼语胄，胄未信，谒忠定以探其意，忠定岸然不交一谈。胄退而叹曰：“刘知ト不吾欺。”于是邪心始萌，谋逐忠定矣。
　　李公甫谒真西山，丐词科文字，西山留之小饮书房。指竹夫人为题曰：“蕲春县君祝氏，可封卫国夫人。”公甫援笔立成，末联云：“吁戏！保抱携持，朕不忘两夜之寝。展转反侧，尔尚形四方之风。”西山击节。盖八字用《诗》、《书》全语，皆妇人事，而形四方之风，又见竹夫人玲珑之意。其中颂德云：“常居大厦之间，多为凉德之助。剖心析肝，陈数条之风刺；自顶至踵，无一节之瑕疵。”
　　柳子厚文章精丽，而心术不掩焉，故理意多舛驳。余尝书其《骂尸虫文》后云：尸虫伏人骸窍间，狙伺隐匿，上诉之帝，意求饮食，人以是多罹咎谪，柳子憎而骂之。余谓尸虫未果有也，果有之，疑帝借以为耳目，未可骂也。世之人唯不知有尸虫，世之人而知有尸虫，则岂特摩牙奋距、昂昂然以凶毒自名者削迹于世哉！色厉内荏，声善实狠，若共、兜、少正卯辈当亦少衰矣。故余谓尸虫之有裨于世教甚大，帝之福善祸淫，有藉于尸虫甚切。帝之饮以饮食也，初非赏谗；尸虫之哓哓上诉也，亦非以谗故。仁人君子谓宜彰尸虫之功于天下，俾警焉可矣。骂者何也？且柳子何畏乎尸虫？谨修而身，宅而心，七情所动，不违其则，虽有尸虫，将焉攸诉？彼若鼓其谗颊，咀毒衔锋，谓巢由污，龙逢、比干佞，谓周、孔不仁，则帝之聪明，将怒殛之矣。奚听信以降割于我民！设或循其首以至踵，未能无面热汗下，徒憎其不为己隐，申之以骂焉，余恐祗益其诉帝之说而已。
　　张宣公帅江陵，道经澧，澧之士子十数辈，执文书郊迎。公喜见须眉，就马上长揖，索其文观之，乃举刘郡守政绩。公掷其文于地曰：“诸公之来，某意其相与讲切义理之是非，启告闾阎之利病，有以见教。今乃不然，是特被十只冷馒头使耳！”跃马径去，澧守上谒，亦不请见。
　　嘉定间，山东忠义李全，跋扈日甚。朝廷择人帅山阳，见大夫无可使，遂用许国。国，武人也，特换文资，除大府卿以重其行。国至山阳，偃然自大，受全庭参，全军忿怒，囚而杀之。幕客杜子，诗人也，亦死焉。初，国之换文资，乔寿朋以书抵史丞相曰：“祖宗朝，制置使多用名将。绍兴间，不独张、韩、刘、岳尝为之，杨沂中、吴、吴珙、刘、王燮、成闵、李显中诸人亦为之。不特制置使可为，枢密、处置、宣抚等使，亦可为也，岂必尽文臣哉！至于文臣任边事，固有反以观察使授之者，如韩忠献、范文正、陈尧咨是也。今若就加本等之官，以重制帅之选，初无不可，乃使之处非其地，遽易以清班，彼必修饰边幅，强自标置，求以称此。人心固未易服，恐反使人有轻视不平之心，此不可不虑也。”庙堂不能从。未几，果败。李全自此遂叛。尝曰：“吾不患兵不精，唯患财不赡。”有士人教之以依朝廷样式造楮券，全从之，所造不胜计，持过江南市物，人莫能辨。其用顿饶，而江南之楮益贱，上下共以全为忧。辛卯上元夜，酒酣，自提兵攻维扬，忽陷于城外淖中而死。
　　朱文公云，古者男子拜，两膝齐屈，如今之道拜。杜子春注《周礼》奇拜，以为先屈一膝，如今之雅拜，即今拜也。古者妇女以肃拜为正，谓两膝齐跪，手至地，而头不下也，拜手亦然。南北朝有乐府诗说妇人曰：“伸腰再拜跪，问客今安否。”伸腰亦是头不下也。周宣帝令命妇相见皆跪，如男子之仪。不知妇人膝不跪地，而变为今之拜者，起于何时？程泰之以为始于武后，不知是否。余观王建《宫词》云：“射生宫女尽红妆，请得新弓各自张。临上马时齐赐酒，男儿跪拜谢君王。”则唐时妇女拜不跪可证矣。
　　诸葛孔明征蛮，马谡曰：“攻心为上，攻城为下，心战为上，兵战为下。”其论高矣。街亭之败，用秦穆宥盂明故事可也。蜀日倾，蜀才日少，而乃流涕斩谡，过矣。夫法立必诛，而不权以古人八议之仁，此申、韩之所为也。前辈谓子房之学出于黄、老，孔明之学出于申、韩，信矣。近世张魏公之斩曲端、赵哲，乃效孔明所为，尤非也。
　　唐子西立朝，赋《梅花》诗云：“桃花能红李能白，春深无处无颜色。不意尚有数枝梅，可是东君苦留客？”“向来开处是严冬，桃李未在交游中。只今已是丈人行，勿与年少争春风。”执政者恶其自尊，一斥不复。后以党祸谪罗浮，作诗云：“说与门前白鹭群，也须从此断知闻。诸公有意除钩党，甲乙推求恐到君。”殊有意味。又云：“鹤归辽海悲人世，猿入巴山叫月明。唯有蛊沙今好在，往来休傍水边行。”《抱朴子》云，周穆王南征，一军皆化，君子化为猿鹤，小人化为蛊沙。诗意言君子或死或贬，唯小人得志，深畏其含沙射影也。
　　士大夫若爱一文，不直一文。陈简斋诗云：“从来有名士，不用无名钱。”杨伯子尝为余言：“士大夫清廉，便是七分人了。盖公忠仁明，皆自此生。”伯子，诚斋冢嗣，号东山先生，清节高文，趾美克肖。其帅番禺，将受代，有俸钱七千缗，尽以代下户输租。有诗云：“两年枉了鬓霜华，照管南人没一些。七百万钱都不要，脂膏留放小民家。”又《别石门》诗云：“石门得得泊归舟，江水依依别故侯。拟把片香投赠汝，这回欲带忘来休。”盖晋吴隐之守五羊，不市南物，归舟有香一片，举而投诸石门江中，用此事也。其帅三山，不请供给钱，以忤豪贵劾去。作诗贻先君云：“与世长多忤，持身转觉孤。夤缘新齿舌，收拾老头颅。我已诃泷吏，君谁诵《子虚》。同归灯火读，家里石渠书。”时先君与之同入闽故也。陈肤仲作《玉壶冰》、《朱丝弦》二诗送之。林自知《送行》诗云：“公来无琴鹤，公去有芒鞋。”又一幕官诗云：“从渠腰下有金带，何处山中无菜羹？”真西山入对，主上问当今廉吏，西山既以赵政夫为对。翌日又奏曰：“臣昨所举廉吏未尽，如崔与之之出蜀，唯载归サ之图籍，杨长孺之守闽，靡侵公帑之毫厘，皆当今之廉吏也。”
　　东坡守杭守颍，皆有西湖，故《颍川谢表》云：“入参两禁，每玷北扉之荣；出典二州，辄为西湖之长。”秦少章诗云：“十里薰风菡萏初，我公所至有西湖。欲将公事湖中了，见说官闲事亦无。”后谪惠州，亦有西湖。杨诚斋诗云：“三处西湖一色秋，钱塘汝颍及罗浮。东坡元是西湖长，不到罗浮便得休。”
　　胡文定《春秋传》，作于渡江之初。其论国灭也，曰：“《春秋》灭人之国，其罪则一，而见灭之君，其例有三：以归者，既无死难之节，又无克复之志，贪生畏死，甘就执辱，其罪为重，许斯、顿之类是也；出奔者，虽不死于社稷，有兴复之望焉，托于诸侯，犹得寓礼，其罪为轻，弦子、温子之类是也；若夫国灭死于其位，是得正而毙焉者矣，于礼为合，于时为不幸，若江、黄二国是也。”其旨严矣，如刘禅、愍、怀，皆《春秋》之罪人也。近时鞑虏入蔡，残金之主守绪，乃能聚薪自焚，义不受辱，庶几于江、黄。
　　陆务观，农师之孙，有诗名。寿皇尝谓周益公曰：“今世诗人亦有如李太白者乎？”益公因荐务观，由是擢用，赐出身为南宫舍人。尝从范石湖辟入蜀，故其诗号《剑南集》，多豪丽语，言征伐恢复事。其《题侠客图》云：“赵魏胡尘十丈黄，遗民膏血饱豺狼。功名不遣斯人了，无奈和戎白面郎。”寿皇读之，为之太息。台评劾其恃酒颓放，因自号“放翁”。作词云：“桥如虹，水如空，一叶飘然烟雨中，天教称放翁。”晚年为韩平原作《南园记》，除从官。杨诚斋寄诗云：“君居东浙我江西，镜里新添几缕丝。花落六回疏信息，月明千里两相思。不应李杜翻鲸海，更羡夔龙集凤池。道是樊川轻薄杀，犹将万户比千诗。”盖切磋之也。然《南园记》唯勉以忠献之事业，无谀辞。晚年诗和平粹美，有中原承平时气象，朱文公喜称之。
　　古人席地而坐，登席则去履袜。《左氏传》：褚师声子袜而登席，卫侯怒其无礼。如簋豆笾，高不逾尺，便于取食。今世夫子庙塑像，巍然高坐，而祭器乃陈于地，殊觉未安。朱文公云：“先君尝过郑国列子庙，见其塑像，以石为席，而坐于地，先圣像设，亦宜仿此。”
　　杨东山言：《道藏经》云，蝶交则粉退，蜂交则黄退。周美成词云“蝶粉蜂黄浑退了”，正用此也。而说者以为宫妆，且以“退”为“褪”，误矣。余因叹曰，区区小词，读书不博者，尚不得其旨，况古人之文章，而可臆见妄解乎！
　　唐司空图诗云：“昨日流莺今日蝉，起来又是夕阳天。六龙飞辔长相窘，更忍乘危自着鞭。”戒好色自戕者也。杨诚斋善谑，尝谓好色者曰：“阎罗王未曾相唤，子乃自求押到，何也？”即此诗之意。
　　廖子晦为小官，遭长官以非理对移，殊不能堪。朱文公以书晓之云：“吾人所学，正要此处呈验，已展不缩，已进不退，只得硬脊梁与他厮捱，看如何？自家决定不肯开口告他，若到任满，便作对移，批书离任，则他许多威风都无使处矣，岂不快哉！此间有吴伯起者，不闻讲学，后闻陆子静说话，自谓有所得。及作令，被对移他邑主簿，却不肯行，百方求免。某尝笑之，以为何至如此。若对移作指使，即逐日执杖子去知府厅前唱喏。若对移作押录，即逐日抱文书去知县厅前呈覆。更做耆长壮丁，亦未妨与他去做，况主簿乎？”文公之意，盖谓心无愧作，则无入而不自得；心无贪恋，则无往而不自安。此不在于临事遇变之时，而在于平居讲学之际。讲之素精，见之素定，真知夫进退得丧、死生祸福之不足以累吾心，则虽鼎镬刀锯，视之如寝饭之安矣，况于一升黜予书之间者哉！韩昌黎云：“夫儒者之于患难，苟非其自取之，其拒而不受于怀也，若筑河堤而障屋雷；其容而消之也，若水之于海、冰之于夏日；其玩而忘之以文辞也，若奏金石以破蟋蟀之鸣、虫飞之声；况一不缺于考功盛山一出入息之间哉！”此最善形容处。
　　唐人诗云：“三条烛尽钟初动，九转丹成鼎未开，明月渐低人扰扰，不知谁是谪仙才。”此唐试进士见烛之验也。白乐天奏状云：“礼部试进士，例许用书册，兼得通宵。”盖亦不禁怀挟矣。



　　●甲编 卷五
　　白乐天诗云：“为问长安月，谁教不相离。”“相”字下自注云：“思必切。”乃知今俗作“厮”字者，非也。
　　秦桧少游太学，博记工文，善干鄙事，同舍号为“秦长脚”。每出游饮，必委之办集。既登第，又中词科。靖康初，为御史中丞。金人陷京师，议立张邦昌。桧陈议状，大略谓：赵氏传绪百七十年，号令一统，绵地万里，子孙蕃衍，布在四海，德泽深长，百姓归心。只缘奸臣误国，遂至丧师失守，岂可以一城而决废立哉！若必欲舍赵氏而立邦昌，则京师之民可服，而天下之民不可服；京师之宗子可灭，而天下之宗子不可灭。望稽古揆今，复君之位，以安天下。”虏虽不从，心嘉其忠，与之俱归。桧天资狡险，始陈此议，特激于一朝之谅。既至虏廷，情态遂变，谄事挞辣，倾心为之用。兀术用事，侵扰江淮，韩世忠邀之于黄天荡，几为我擒。一夕凿河，始得遁去。再寇西蜀，又为吴败之于和尚原，至自髡其须发而遁。知南军日强，惧不能当，乃阴与桧约，纵之南归，使主和议。桧至行都，绐言杀虏之监己者，奔舟得脱。见高宗，首进“南自南，北自北”之说，时上颇厌兵，入其言。会诸将稍恣肆，各以其姓为军号，曰“张家军”、“韩家军”。桧乘间密奏，以为诸军但知有将军，不知有天子，跋扈有萌，不可不虑。上为之动，遂决意和戎，而桧专执国命矣。方虏之以七事邀我也，有毋易首相之说，正为桧设。洪忠宣自虏回，戏谓桧曰：“挞辣郎君致意。”桧大恨之。厥后金人徙汴，其臣张师颜者作《南迁录》，载孙大鼎疏，备言遣桧间我，以就和好。于是桧之奸贼不臣，其迹始彰彰矣。方其在相位也，建一德格天之阁，有朝士贺以启云：“我闻在昔，惟伊尹格于皇天；民到于今，微管仲吾其左衽。”桧大喜，超擢之。又有选人投诗云：“多少儒生新及第，高烧银烛照娥眉。格天阁上三更雨，犹诵《车攻》复古诗。”桧益喜，即与改秩。盖其胸中有慊，故特喜此谀语，以为掩覆之计，真猾夏之贼也。余观唐则天追贬隋臣杨素诏曰：“朕上嘉贤佐，下恶贼臣，尝欲从容于万机之暇，褒贬于千载之外。矧年代未远，耳目尚存者乎！”夫杨素异代之奸臣，则天一女主，尚知恶而贬之。矧如桧者，密奉虏谋，胁君误国，罪大恶极，上通于天，其可赦乎！开禧用兵，虽尝追削，嘉定和戎，旋即牵复，是可叹也。
　　洪容斋云：“《易》乾坤之下，六卦皆有坎，此圣人防患备险之意也。”余谓屯、蒙，未出险者也，讼、师，方履险者也，戒之宜矣。若夫需者，燕乐之象；比者，亲附之象，乃亦有险焉。盖斧斤鸩毒，每在于衽席杯觞之间，而诩诩笑语，未必非弯弓下石者也。于此二卦，其戒尤不可不严焉。
　　王荆公新法烦苛，毒流寰宇，晚岁归钟山，作《放鱼》诗云：“物我皆畏苦，舍之宁啖茹。”其与梁武帝穷兵嗜杀，而以面代牺牲者何殊？余尝有诗云：“错认苍姬六典书，中原从此变萧疏，幅巾投老钟山日，辛苦区区活数鱼。”
　　唐宣宗遗诏立夔王，而中尉王宗实等迎郓王立之，是为懿宗。上尝出宦官请郓王监国奏，令宣徽使杨公庆持示宰相杜曰：“当时宰相无名者，皆以反法处之。”惊谓公庆及两枢密曰：“主上新践阼，当以仁爱为先，岂得遽赞成杀宰相事！若习与性成，则中尉枢密，岂得不自忧乎？”公庆色沮而去，帝怒亦释。庆历中，劫盗张海过高邮，知军晁仲约令百姓敛金帛牛酒劳之。海悦，径去，不为暴。事闻，富郑公欲诛仲约，范文正不可。富公愠曰：“方今患法不举，欲举法而多方沮之，何以整众？”范公曰：“祖宗以来，未尝轻杀臣下，此盛德事，奈何欲轻坏之？他日主上手滑，吾辈亦未敢自保也。”富公终不以为然。其后自河北还朝，不许入国门，未测朝廷意，终夜旁徨，不能寐，思范公语，绕床叹曰：“范六丈，圣人也。”文正之言，与杜略同，皆至言也。李斯劝胡亥以烦刑，而身具五刑以死，为人臣者，可以监矣。建炎初，维扬之祸，谏官袁植乞诛黄潜善等九人，高宗不可，曰：“朕方责己，岂可归罪股肱？”宰相吕颐浩曰：“我朝辅弼大臣，纵有大罪，止从贬窜，故盛德足以祈天永命。植发此言，亏陛下好生之德。”乃出植知池州。大哉！高宗之德。至哉！颐浩之论。当时若从植言，潜善等固死有余罪，然此门既开，厥后秦桧专国，必借此藉口，以钮善类，其产祸，宁有极乎！
　　张文潜云：“《诗》三百篇，虽云妇人女子、小夫贱隶所为，要之非深于文章者不能作。如‘七月在野’以下皆不道破，至‘十月入我床下’，方言是蟋蟀，非深于文章者能之乎？然是诗乃周公作，其超妙宜矣。荆公绝句云：‘昏黑投林晓更惊，背人相唤百般鸣。柴门长闭春风暖，事外还能见鸟情。’盖祖此法。”
　　王景文云：“有心于避祸，不若无心于任运。”斯言固达矣，然必自反无愧，自尽无憾，乃可安之于命。伊川曰：“人之于患难，只有一个处置，尽人谋之后，却须泰然处之。”东坡曰：“知命者必尽人事，然后理足而无憾。物之有成必有坏，譬如人之有生必有死，而国之有兴必有亡也。‘虽知其然，而君子之养身也，凡可以久生而缓死者，无不用；其治国也，凡可以存存而救亡者，无不为；至于不可奈何而后已，此之谓知命。”
　　伊川谪涪，渡江，风浪大作，舟中之人皆失色。伊川正襟端坐，神色泰然。既及岸，有樵夫问曰：“公是达后如此，是舍后如此？”伊川登岸，欲与之言，已去不可追矣。余谓惟达故舍，惟舍故达，达是智，舍是勇。夫子曰：“朝闻道夕死可矣。”使未闻道，必有贪生怖死之心，安能夕死而可哉！可者，委顺而无贪怖之心也。“朝闻道”是达，“夕死可矣”是舍，达须是平时做工夫，舍则临事自然如此。
　　周益公作《胡忠简神道碑》云：“武王一戎衣而天下定，义士犹或非之，孔子奚取焉，为万世计也。”盖忠简力诋和议，乞斩秦桧，而绍兴终于和戎，故以忠简比夷齐，以高宗比武王，可谓回护得体。
　　康节邵子云：“夫子定《书》，以《秦誓》缀《周》、《鲁》之后，知周之必为秦也。”前辈颇不然其说。余尝思之，亦自有理。盖说者皆谓取穆公悔过一念，故特录其书。然作誓之后，彭衙、令狐、汾曲之师，贪忿愈甚，乌在其为真悔过！夫子奚取焉？况二百余年，千八百国之诸侯，岂无一君之贤、一言之几于道，奚独于西戎之君有取哉？盖当是时，周已不可为，而列国又皆不自振，惟秦始大。夫子知周之亡也，诸侯必折而入于秦，故定《书》之末，特收此篇，以微见其意。或曰，圣贤言理不言数，若尔，则夫子亦言数乎？曰，此非数也，势也。夫子尝曰：“如有用我者，吾其为东周乎？”乎者，疑词也，谓吾道若获用，则西周之美可寻，不止乎东周而遂已也。此正欲以理而回其势也。及历聘无逢，自卫反鲁，则道不获行，而势之所趋，有不可挽者矣，安得不悯然寓意于定《书》之末乎！考秦之强，实自穆公始，秦以割地毙列国，非特战国时为然，在春秋时已然矣。《左氏传》曰：“赂秦伯以河外列城五。”又曰：“秦始征晋河东，置官司马。”此皆薪不尽、火不灭之兆也。周亡而秦兴，已粲然在目中矣，孰谓夫子而不知乎！且非特定《书》为然也，其删《诗》亦然。十五国风，莫非中国之诗也，吴楚流而入于夷狄，则削而不录。秦与吴楚等也，独存其诗。今观列国之风，大抵流荡昏淫，有日趋于亡之势，惟秦始有车马礼乐，其诗奋厉猛起，已有招八州毕六王之气象，夫子存而不删，岂无意乎？
　　王荆公少年，不可一世士，独怀刺候濂溪，三及门而三辞焉。荆公恚曰：“吾独不可自求之六经乎！”乃不复见。余谓濂溪知荆公自信太笃，自处太高，故欲少摧其锐，而不料其不可回也。然再辞可矣，三则已甚。使荆公得从濂溪，沐浴于光风霁月之中，以消释其偏蔽，则他日得君行道，必无新法之烦苛，必不斥众君子为流俗，而社稷苍生将有赖焉。呜呼！岂非天哉！
　　秦虎视山东，蚕食六国，不知六国未灭，而秦先灭矣。何也？始皇乃吕不韦之子，则是赢氏为吕氏所灭也。司马氏欺人孤寡，而夺之位，不知魏灭未几，而晋亦灭矣。何也？元帝乃牛金之子，则是司马氏为牛氏所灭也。《春秋》书莒氏灭鄙，义正如此。胡致堂欲用《春秋》法，于《始皇纪》便明书吕氏，《元帝纪》便明书牛氏，以从其实。
　　景公千驷，不及夷齐。颜子一瓢，乃同禹稷。孔孟垂教，深切著明，而后世利欲之私，至于包括天地，蔽遮日月。太史公曰：“天下攘攘，皆为利往，天下嘻嘻，皆为利来。”吁！可哀也哉！
　　舜诛四，周公诛二，赵广汉诛一原褚而颖川服，尹翁归诛一许仲孙而东海服。赵、尹固不足道，而所以用刑者，则舜与周公之术也。彼渭水尽赤，血流波道者，独何为哉？
　　学不必博，要之有用；仕不必达，要之无愧。学而无用，涂车刍灵也；仕而有愧，鹤轩虎冠也。
　　楚不以白珩为宝，而观射父之作训辞，左史倚相之道训典，乃楚之至宝也。齐不以径寸之珠为宝，而檀子之守南城，分子之守高唐，黔夫之守徐州，种首之备盗贼，乃齐之至宝也。故忠贤才识之士，谓之宝臣。若无宝而不之求，得宝而不之识，有宝而不之重，弃荆玉而喜燕石，贱周璞而藏郑鼠，国之不亡者，幸也。
　　杨诚斋云：“人皆以饥寒为患，不知所患者，正在于不饥不寒尔。”此语殊有味。乞食于野人，晋重耳之所以霸。燎衣破灶而啜豆粥，汉光武之所以兴。况下此者，其可不知饥寒之味哉！
　　张子韶对策，至晡未毕，貂促之。子韶曰：“未也，方谈及公等。”故其策曰：“阉寺闻名，国之不祥也。尧舜阉寺不闻于典谟，三王阉寺不闻于誓诰。竖刁闻于齐而齐乱，伊戾闻于宋而宋危。”
　　杜陵《咏鸥》云：“江浦寒鸥戏，无它亦自饶。却思翻玉羽，随意点春苗。雪暗还须落，风生一任飘。几群沧海上，清影日萧萧。”言浦鸥闲戏，使无他事，亦自饶美，奈何不免口腹之累，故闲戏未足，已思翻玉羽而点春苗，为谋食之计，虽风雪凌厉，有所不暇顾。末言海鸥之旷逸，清影然不为泥滓所点染，非浦鸥所能及。以兴士当高举远引，归洁其身如海鸥，不当逐逐于声利之场，以自取贱辱若浦鸥也。
　　苏养直之父伯固，从东坡游，“我梦扁舟浮震泽”之词，为伯固作也。养直“属玉双飞水满塘”之句，亦见赏于坡，称为吾家养直作此诗时，年甚少，而格律己老苍如此。绍兴间，与徐师川同召，师川赴，养直辞。师川造朝，便道过养直，留饮甚欢。二公平日对弈，徐高于苏，是日养直拈一子，笑视师川曰：“今日须还老夫下此一着。”师川有愧色。游诚之跋养直墨迹云：“后湖胸中本无轩冕，是以风神笔墨，皆自萧散，非慕名隐居者比也。士生斯世，苟无功利及人，区区奔走，老死尘埃，不如学苏养直。”
　　《五代史》：汉刘铢恶史弘肇、杨，于是李业讠二人于帝而杀之。铢喜，谓业曰：“君可谓偻锣儿矣。”偻亻罗，俗言狡猾也。《欧史》间书俗语，甚奇。
　　《韵书 释豉》云：“配盐幽菽。”四字甚工。
　　北魏主问博士李先曰：“天下何物最益人神智？”先曰：“莫若书。”王荆公诗曰：“物变有万殊，心思才一曲。读书谓已多，抚事知不足。”言非读书不足以应事也。然新法之害，岂不读书之过哉！其过正在于读书也。夫书不可不读，尤贵于善读。方荆公与诸君子争新法也，作色于政事堂曰：“安石不能读书，贤辈乃能读书耶！”夫着一能读书之心，横于胸中，则锢滞有我，其心已与古人天渊悬隔矣，何自而得其活法妙用哉！吕东莱解《尚书》云：“《书》者，尧、舜、禹、汤、文、武、周公之精神心术尽寓其中，观《书》者不求其心之所在，夫何益！然欲求古人之心，必先求吾心，乃可见古人之心。”此论最好，真读书之法也。当时赵清献公之折荆公曰：“皋、夔、稷、契，有何书可读？”此亦忿激求胜之辞，未足以服荆公。夫自文籍既生以来，便有书。皋、夔之前，《三坟》亦书也；伏羲所画之卦，亦书也；太公所称黄帝、颛帝之《丹书》，亦书也；孟子所称《放勋》曰，亦书也；岂得谓无书哉？特皋、夔、稷、契之所以读书者，当必与荆公不同耳。当时答荆公之辞，只当曰：“公若锢于有我之私，不能虚心观理，稽众从人，是乃不能读书也。”呜呼！荆公往矣，后之君子，穷而讲道明理，达而抚世酬物，谨无着一能读书之心，横在胸中也哉！秦朝松封大夫，陈朝石封三品。李诚之《咏松》云：“半依岩岫倚云端，独立亭亭耐岁寒。一事颇为清节累，秦时曾作大夫官。”荆公《三品石》云：“草没苔侵弃道周，误恩三品竟何酬？国亡今日顽无耻，似为当年不与谋。”夫松石无知之物，一为二朝名宠所点染，犹不免万世之包弹，矧士大夫其于进退辞受之际，可苟乎哉！
　　吴孙秀曰：“讨逆弱冠以一校尉创业，今后主举江南而弃之。”唐李翱曰：“神尧以一旅取天下，后世子孙不能以天下取河北。”忠臣志士之叹，古今一也。
　　吾郡陈国材诗曰：“红日晚天三四雁，碧波春水一双鸥。”周益公、杨诚斋盛称之。
　　荆公《题舒州山谷寺石牛洞泉穴》云：“水泠泠而北出，山靡靡以旁围，欲穷源而不得，竟怅望以空归。”晁无咎编《续楚词》，谓此诗具六艺群书之余味，故与其经学典策之文俱传。朱文公编《楚词后语》，亦收此篇。
　　五代时，扈载有文名，尝游相国寺，见庭竹可爱，作《碧鲜赋》题壁间。周世宗命小黄门录进，览之称善。王朴尤重之，荐之宰相李谷。谷曰：“非不知其才，然薄命恐不能胜。”朴曰：“公为宰相，以进贤退不肖为职，何言命耶？”乃拜知制诰，为学士。居岁余，果卒。余谓谷言陋矣，不幸而中。若朴者，真宰相之言也。近时周益公长身瘦面，状若野鹤，在翰苑多年。寿皇一日燕居，叹曰：“好一个宰相，但恐福薄耳。”盖疑其相也。一老在傍徐奏曰：“官家所叹岂非周必大乎？”上曰：“尔何知？”曰：“臣见所画司马光像，亦如必大清癯。”上为之一笑。未几，遂登庸，为太平宰相，与闻揖逊之盛。出镇长沙，退休享清闲之福十有余年。
　　陶渊明《神释形影》诗曰：“大钧无私力，万理自森着。人为三才中，岂不以我故。”我，神自谓也。人与天地并立，而为三才，以此心之神也；若块然血肉，岂足以并天地哉！末云：“纵浪大化中，不喜亦不惧，应尽便须尽，无复独多虑。”乃是不以死生祸福动其心，泰然委顺养神之道也。渊明可谓知道之士矣。
　　元中，东坡知贡举，李方叔就试。将锁院，坡缄封一简，令叔党持与方叔，值方叔出，其仆受简置几上。有顷，章子厚二子曰持曰援者来，取简窃观，乃“扬雄优于刘向论”一篇。二章惊喜，携之以去。方叔归，求简不得，知为二章所窃，怅惋不敢言。已而果出此题，二章皆模仿坡作，方叔几于阁笔。及折号，坡意魁必方叔也，乃章援。第十名文意与魁相似，乃章持。坡失色。二十名间，一卷颇奇，坡谓同列曰：“此必李方叔。”视之，乃葛敏修。时山谷亦预校文，曰：“可贺内翰得人，此乃仆宰太和时，一学子相从者也。”而方叔竟下第。坡出院，闻其故，大叹恨，作诗送其归，所谓“平生漫说古战场，过眼空迷日五色”者是也。其母叹曰：“苏学士知贡举，而汝不成名，复何望哉！”抑郁而卒。余谓坡拳拳于方叔如此，真盛德事。然卒不能增益其命之所无，反使二章得窃之以发身，而子厚小人，将以坡为有私有党，而无以大服其心，岂不重可惜哉！
　　韩、柳文多相似，韩有《平淮碑》，柳有《平淮雅》。韩有《进学解》，柳有《起废答》。韩有《送穷文》，柳有《乞巧文》。韩有《与李翊论文书》，柳有《与韦中立论文书》。韩有《张中丞传叙》，柳有《段太尉逸事》。至若韩之《原道》、《佛骨疏》、《毛颖传》，则柳有所不能为。柳之《封建论》、《梓人传》、《晋问》，则韩有所不能作。韩如美玉，柳如精金；韩如静女，柳如名姝；韩如德骥，柳如天马。欧似韩，苏似柳。欧公在汉东，于破筐中得韩文数册，读之始悟作文法。东坡虽迁海外，亦惟以陶、柳二集自随。各有所悟入，各有所酷嗜也。然韩、柳犹用奇字重字，欧、苏唯用平常轻虚字，而妙丽古雅，自不可及，此又韩、柳所无也。
　　光尧之丧，金虏来吊祭，京仲远以检正假礼部尚书为报谢使，康元弼馆伴。虏锡燕汴京，仲远与郊劳使康元弼言，请免燕，不许。请撤乐，如告哀遗留使，亦不许。至期，虏促入席，传呼不绝。仲远曰：“若不撤乐，有死而已，不敢即席。”元弼等知不可夺，乃传言曰：“请先拜酒果之赐，徐议撤乐。”仲远方率其属拜受。北典签者连呼曰：“北朝燕南使，敢不即席！”声甚厉，仲远趋退复位，甲士露刃闭门，仲远命左右叱曰：“南使执礼，何物卒徒，乃敢无礼！”排闼而出，元弼等以闻其主。仲远留馆俟命，赋诗曰：“鼎湖龙驭去无踪，三遣行人意则同。凶礼强更为吉礼，夷风终未变华风。设令耳与笙镛末，只愿身糜鼎镬中。已办淹留期得请，不辞筑馆汴江东。”越七日，竟获免乐之命。既还，孝宗劳之曰：“卿能执礼，为朕增气，何以赏卿？”对曰：“虏畏陛下威德，非畏臣也。正使臣死于虏，亦常分也，敢觊赏乎！”上喜，谓宰相曰：“京镗，今之毛遂也。”除权侍郎，以至大用。
　　嘉定和戎，湖南帅曹彦约贺表云：“过也更也，何伤日月之明；赦之宥之，式彰天地之大。”一时传诵。吾郡罗蓬伯之词也。
　　土卒畏将者胜，畏敌者败；爱将者胜，爱身者败。畏将则不畏敌，畏敌则不畏将。爱将则不爱身，爱身则不爱将。畏将在将之威，爱将在将之恩。有李光弼斩张用济之威，则三军股栗矣，何患其不畏将？有吴起吮士疽之恩，则赴死如归矣，何患其不爱将？虽然，戮一不用命，诛一不循律，则威振矣，不必数数然也。至若抚循之恩，则终始有所不可废。《东山》之诗，昵昵儿女语，此周之所以长。潼关之败，唐几亡矣，而仆射如父兄，识者以是占中兴焉。谋帅择将者，则何以哉？



　　●甲编 卷六
　　汪圣锡代言温雅，朱文公推许之，有《玉山词章》。如赐四川宣抚虞允文辞召命不允诏云：“惟汝一德，既咨裴度而往厘；于今三年，复念周公之久外。”赐知绍兴府史浩乞宫观养亲不允诏云：“尹兹东夏，非徒昼锦之荣；循彼南陔，盖便晨羞之养。”赐陈俊卿辞左相不允诏云：“应事几之纠纷，大车以载；阅世俗之变化，直道而行。民具尔瞻，已公论之胥庆；帝赉予弼，岂宠章之敢私。”赐虞允文辞右相不允诏云：“以梦营求，孰若验事功之已试；以言寤合，孰若察志节之所安。”赐大将成闵复节钺诏云：“不以一眚掩大德，既当念功；安得壮士守四方，岂若求旧。”除郭振节度使制云：“不显亦世，尚继汾阳之休；无兢维人，孰云充国之老。”皆可喜也。
　　李太白一斗百篇，援笔立成。杜子美改罢长吟，一字不苟。二公盖亦互相讥嘲，太白赠子美云：“借问因何太瘦生，只为从前作诗苦。”苦之一辞，讥其困雕镌也。子美寄太白云：“何时一樽酒，重与细论文。”细之一字，讥其欠缜密也。昌黎志孟东野云：“刿目钅术心，刃迎缕解，钩章棘句，掏擢胃肾。”言其得之艰难。赠崔立之云：“朝为百赋犹郁怒，暮作千诗转遒紧。摇毫掷简自不供，顷刻青红浮海蜃。”言其得之容易。余谓文章要在理意深长，辞语明粹，足以传世觉后，岂但夸多斗速于一时哉！山谷云：“闭门觅句陈无已，对客挥毫秦少游。”世传无已每有诗兴，拥被卧床，呻吟累日，乃能成章。少游则杯觞流行，篇咏错出，略不经意。然少游特流连光景之词，而无已意高词古，直欲追踪《骚》、《雅》，正自不可同年语也。
　　吾郡胡季昭，宝庆初元为大理评事，应诏上书言济邸事，窜象郡。建人翁定送行诗云：“应诏书闻便远行，庐陵不独诧邦衡。寸心只恐孤天地，百口何期累弟兄。世态浮云多变换，公朝初日盍清明。危言在国为元气，君子从来岂愿名！”于江杜来诗云：“庐陵一小郡，百岁两胡公。论事虽小异，处心应略同。有书莫焚稿，无恨岂伤弓。病愧不远别，写诗霜月中。”太学生胡炎诗云：“一封朝奏大明宫，嘘起庐陵古直风。言路从来天样阔，蛮荒谁使径旁通。朝中竞送长沙傅，岭表争迎小澹翁。学馆诸生空饱饭，临分忧国意何穷。”先君竹谷老人诗云：“好读床头《易》一编，盈虚消息总天然。峥嵘齿颊皆冰雪，肯怕炎方有瘴烟。”“频寄书回洗我愁，莫言无雁到南州。长相思外加餐饭，计取承君旧话头。”季昭之兄子建，弟国宾，皆博学能文，怀奇负气。兄弟友爱最隆，不蓄私财，有无尽费于朋友。得罪之日，囊无一钱，子建挈家归，卖文以活。国宾奋然徒步，从其兄于贬所。国宾先没，季昭继之。端平更化，诏许归葬，赠朝奉郎，官其一子。洪舜俞草赠官制词云：“朕访落伊始，首下诏求谠直，盖与谏鼓谤木同意。以直言求人，而以直言罪之，岂朕心哉！尔风裁峭洁，志概激壮，徭尉廷平，上书公车，言人之所难言。方嘉贯日之忠，已堕偃月之计。问途胥口，访事泷头，曾无几微见于颜面，何气节之烈也。仁祖能全介于远谪之余，孝祖能拔铨于投荒之后。抚今怀往，魂不可招，潦雾堕鸢，悲悔何及。陟阶员外，仍官厥子。用旌折槛之直，且识投杼之过。尔虽死，可不朽矣。”
　　《史 货殖传》曰：“贪贾三之，廉贾五之。”夫贪贾所得宜多，而反少，廉贾所得宜少，而反多，何也？廉贾知取予，贪贾知取而不知予也。夫以予为取，则其获利也大。富商豪贾，若恶贩夫贩妇之分其利，而靳靳自守，则亦无大利之获矣。巨贾吕不韦见秦子异人质于赵，曰：“此奇货可居。”遂不吝千金，为之经营于秦，异人卒有秦国，而不韦为相。此其事固不足道，而其以予为取，则亦商贾之雄也。汉高帝捐四万斤金与陈平，不问其出入，裂数千里地封韩、彭，无爱惜心，遂能灭项氏有天下。刘晏造船，合费五百缗者，给千缗，使吏胥工匠，皆有赢余，由是舟船坚好，漕运无亏，足以佐唐之中兴。是皆得廉贾之术者也。东坡曰：“天下之事，成于大度之士，而败于寒陋之小人。”
　　高登，字彦先，漳浦名儒，志节高亮。少游太学，值靖康之乱，与陈东上书陈六贼之罪，且言金虏不可和状。绍兴间，对策鲠直，有司拟降文学，高宗不可，调静江府古县令。时秦桧当国，桧父尝宰是邑，帅胡舜陟欲立祠逢迎，彦先毅然不从。舜陟欲以危法中之，逮系讯掠，迄无罪状可指。校文潮阳，出“则将焉用彼相赋”，“直言不闻深可畏论”，策问水灾。桧闻之大怒，谓其阴附赵鼎，削籍流容州，死焉。桧没，诸贤遭诬陷者皆昭雪，彦先以远人下士，无为言者。乾道间，梁克家始为之请。傅伯寿、朱文公守漳，又连为之请，皆格不下。余为容法曹掾，容士犹能言其风猷，传其文墨。偶摄校宫，遂为立祠于学宫。同时有吴元美者，三山文士，作《夏二子赋》，讥切秦桧。其家立潜光亭、商隐堂，其怨家摘以告桧曰：“亭号潜光，盖有心于党李；堂名商隐，本无意于事秦。”李，谓泰发也。亦削籍流容州，死焉，因并祠之。彦先有《修学门庭》传于世，元美有《游勾漏洞天记》，载《容州志》。
　　陈应求尝告孝宗曰：“近时宰相罢去，则所用之人，不问贤否，一切屏弃。此钩党之渐，非国家之福。”赵温叔为相，多引蜀士，及罢相，有为飞语以撼蜀士者，王季海言：“一宰相去，所用者皆去，此唐季党祸之胎也，岂圣世所宜有哉！”蜀士乃安。二公之论善矣，然此为平时宰相善罢者言也，若权奸之去，则正当洗肠涤胃。若借温太真之事，为小人开一线之路，借范尧夫之言，为君子忧后来之祸，则失之矣。
　　《战国策》：苏代曰：“齐，紫败素也，而贾十倍。”言外美而中腐，如以败素染紫也，与蜡鞭之说正相似。
　　王龟龄年四十七魁天下，以书报其弟梦龄、昌龄曰：“今日唱名，蒙恩赐进士及第，惜二亲不见，痛不可言，嫂及闻诗、闻礼可以此示之。”诗、礼，其二子也。于十数字之间，上念二亲，而不以科名为喜，专报二弟，而不以妻子为先，孝友之意皆在焉。为御史，首弹史丞相浩，乞专用张浚。上为出浩帅绍兴，龟龄又上疏，言舜去四凶，末闻使之为十二牧。与胡邦衡并为左右史，相得最欢。奏补先弟而后子。尝赋《不欺》诗云：“室明室暗两奚疑，方寸常存不可欺，莫问天高鬼神恶，要须先畏自家知。”其自吏部侍郎出帅夔门也，有临安录事参军祝怀，抗疏银台，谓：“王十朋忠义謇谔，借令不容于朝，亦合置之近藩，缓急呼来，无仓卒乏使之忧，今遣往万里外，非计之得也。”虽不报，时论韪之。
　　孝宗之末，诏皇太子参决庶务。杨诚斋时为官僚，上书太子曰：“民无二主，国无二君，今陛下在上，而又置参决，是国有二君也。自古未有国贰而不危者，盖国有贰，则天下向背之心生；向背之心生，则彼此之党立；彼此之党立，则谗间之言启；谗间之言启，则父子之隙开。开者不可复合，隙者不可复全。昔赵武灵王命其子何听朝，而从傍观之，魏太武命其子晃监国，而自将于外，间隙一开，四父子皆及于祸。唐太宗使太子承乾监国，旋以罪废。国朝天禧亦尝行之，若非寇准、王曾，几生大变。盖君父在上而太子监国，此古人不幸之事，非令典也。”当时诸公，皆甚其言。至绍熙甲寅，始服其先见。
　　胡澹庵为清节先生制师之服，张魏公为张无垢制友之服。
　　胡澹庵上书乞斩秦桧，金虏闻之，以千金求其书。三日得之，君臣失色曰：“南朝有入。”盖足以破其阴遣桧归之谋也。乾道初，虏使宋，犹问胡铨今安在。张魏公曰：“秦太师专柄二十年，只成就得一胡邦衡。”
　　自陈、黄之后，诗人无逾陈简斋。其诗繇简古而发纤。值靖康之乱，崎岖流落，感时恨别，颇有一饭不忘君之意。如“凉风又落宫南木，老雁孤鸣汉北洲”，“乾坤万事集双鬓，臣子一谪今五年”，“天翻地覆伤春色，齿豁头童祝圣时”，“近得会稽消息不？稍传荆渚路歧宽”，“东南鬼火成何事，终藉胡锋作争臣’，“龙沙此日西风冷，谁折黄花寿两宫”，皆可味也。
　　太史公《伯夷传》，苏东坡《赤壁赋》，文章绝唱也。其机轴略同，《伯夷传》以“求仁得仁，又何怨”之语设问，谓夫子称其不怨，而《采薇》之诗犹若未免于怨，何也？盖天道无亲，常与善人，而达观古今，操行不轨者多富乐，公正发愤者每遇祸，是以不免子怨也。虽然，富贵何足求，节操为可尚，其重在此，则其轻在彼。况君子疾没世而名不称，伯夷、颜子得夫子而名益彰，则所得亦已多矣，又何怨之有！《赤壁赋》因客吹箫而有怨慕之声，以此设问，谓举酒相属，凌万顷之茫然，可谓至乐，而箫声乃若哀怨，何也？盖此乃周郎破曹公之地，以曹公之雄豪，亦终归于安在？况吾与子寄蜉蝣于天地，哀吾生之须臾，宜其托遗响而悲怨也。虽然，自其变者而观之，虽天地曾不能以一瞬；自其不变者而观之，则物与我皆无尽也，又何必羡长江而哀吾生哉！矧江风山月，用之无尽，此天下之至乐，于是洗盏更酌，而向之感慨风休冰释矣。东坡步骤太史公者也。
　　绍兴壬子冬，刘豫入寇，赵元镇当国，请高宗亲征。行次姑苏，喻子才谓元镇曰：“相公此举，有万全之策乎？亦赌彩一掷也？”元镇曰：“利钝亦安能必？事成则幸，不成则死之尔。”子才曰：“今若直前，万一蹉跌，退将安托？要须留后门，则庶几进退有据。”元镇曰：“诚有之，则甚善，计将安出？”子才曰：“张枢密在福唐，若除闽浙江淮宣抚使，则命到之日，便有官府军旅钱谷，彼之来路，即我之后门也。”元镇大以为然，于是魏公复用。余谓銮辂亲征，事大体重，固宜进退有据。若论兵法，则置之死地而后生矣，岂预留后门哉？留后门，则士不死战矣。项羽救赵，既渡，沉船破甑，持三日粮，示士必死无还心，故能破秦。
　　光宗即位，谢艮斋为文昌，进《十铭》云：“业成而难，其败或易。兢兢保之，常恐失坠。道甚简易，在尊所闻。帝王之学，匪艺匪文。畏天之威，主德为最。水旱雷风，天之仁爱。存心公正，治之所起。毫厘之私，患及千里。妄赏不劝，妄罚不畏，赏罚大权，以妄为忌。贪吏虐民，戒石莫听。奖廉以激，捷于号令。民之疾苦，幽远难知，日访日问，犹恐或遗。财在天下，理之以义，未闻刻敛，其罪在吏。乱之所生，非止夷狄，奸回谀说，尤害于国。自治十全，乃可理外。重乃驭轻，轻动为戒。”辞简理明，时人以比李卫公《丹箴》。又作《劝农》诗云：“莫入州衙与县衙，劝君勤理旧生涯。池塘多放聊添税，田地深耕足养家。教子教孙须教义，栽桑栽柘胜栽花。闲非闲是都休管，渴饮清泉困饮茶。”又云：“仕宦之人，南州北县。商贾之人，天涯海岸。争如农夫，六亲对面。夏绢新衣，秋米白饭。鹅鸭成群，猪羊满圈。官税早输，逍遥散诞。似此之人，直千直万。”词旨平易，足以谕俗，然其言农夫之乐，想乾淳间有之，今则甚于聂夷中之诗矣，宁复有此气象哉！
　　作诗要健字撑拄，要活字斡旋，如“红入桃花嫩，青归柳叶新”，“弟子贫原宪，诸生老伏虔”。“入”与“归”字，“贫”与“老”字，乃撑拄也。“生理何颜面，忧端且岁时”，“名岂文章著，官应老病休”。“何”与“且”字，“岂”与“应”字，乃斡旋也。撑拄如屋之有柱，斡旋如车之有轴，文亦然。诗以字，文以句。
　　荆公诗云：“岂无他忧能老我，付与天地从今始。”朱文公每喜诵之。
　　魏鹤山诗云：“远钟入枕报新晴，衾铁衣棱梦不成。起傍梅花读《周易》，一窗明月四檐声。”后贬渠阳，于古梅下立读易亭，作诗云：“向来未识梅生时，绕溪问讯巡檐索。绝怜玉雪倚横参，又爱清黄弄烟日。中年《易》里逢梅生，便向根心见华实。候虫奋地桃李妍，野火烧原葭出。方从阳壮争出门，直待阴穷排闼入。随时作计何太痴，争似此君藏用密。”推究精微，前此咏梅者未之及。
　　韩信未遇时，识之者惟萧何及淮阴漂母尔。何之英杰，固足以识信，漂母一市媪，乃亦识之，异哉！故尝谓子房狙击祖龙，意气过于轻锐，故圯上老人抑之。韩信俯出市胯，意气邻于消沮，故淮阴漂母扬之。一翁一媪，皆异入也。唐子西作《淮阴贤母墓铭》曰：“项王喑呜，范增谋谟，信来不呼，信去不追，坐视信逋，反噬其躬，匹妇区区，而知信乎？吁！”
　　唐明皇时，教坊舞马百匹，天宝之乱，流落人间。魏博田承嗣得之，初不识也，尝燕宾僚，酒行乐作，马忽起舞，承嗣以为妖，杀之。昭宗养一猴，衣以俳优服，谓之“侯部头”。朱温既篡，引至坐侧，猴忽号掷，自裂其衣，温叱令杀之。呜呼！明皇之马，有愧于昭宗之猴矣。
　　朱文公守漳，将行经界，王子合疑其扰。公答书曰：“经界一事，固知不能无小扰，但以为不若此，则贫民受害无有了时。故忍而为之，庶几一劳永逸耳。若一一顾恤，必待人人情愿而后行之，则无时可行矣。绍兴间，正施行时，人人嗟怨，如在汤火中，但讫事后，田税均齐，田里安静，公私皆享其利。凡事亦要其久远如何耳。少时见所在所立土封，皆为人题作李椿年墓，岂不知人之常情，恶劳喜逸，顾以为利害之实，有不得而避者耳。禹治水，益焚山，周公驱猛兽，岂能不役人徒而坐致成功？想见当时亦须有不乐者，但有见识人，须自见得利害之实，知其劳我者乃所以逸我，自不怨耳。子合议汉事甚熟，曾看高祖初定天下，萧何大治宫室，又从娄敬策，徙齐楚大姓十数万于长安，不知当时是几个土封底工夫，而不闻天下之不安，何也？”文公此论，可谓明确。盖自商鞅有成大事者不和于众之说，卒以灭宗。故后之为政者，每畏拂人情，不知人情固不可拂，亦不可徇。唯当论理之是非，事之当否尔。商之迁毫，周之迁洛，何尝不拂人情？及其事久论定，然后知拂之者，乃所以爱之也。司马相如曰：“世必有非常之人，然后有非常之事；有非常之事，然后有非常之功。夫非常者，固常人之所异也。故曰非常之元，黎民惧焉；及臻厥成，天下晏如也。”亦见得此理。东坡嘉间作《思治论》曰：“所谓从众者，非从众多之口也，从其不言而同然者耳。”其说最好。然厥后荆公行新法，公上书争之，乃曰：“为国者未论行事之是非，先观众心之向背。”其说却有病，天下岂有悖理伤道之事，可以众心之所向而姑为之乎！宜其不足以服荆公，而指为战国纵横之学也。
　　南轩质责虞丞相并甫不当用张说，至以京、黼面斥并甫，并甫曰：“先丞相亦有隐忍就功名处，何相非之深也。”南轩曰：“先公固有隐忍处，何尝用此等狎邪小人？”并甫拱手曰：“某服矣，某服矣。”《语录》中载谏并甫事，无此数语。南轩亲与诚斋言之。
　　胡澹庵上章，荐诗人十人，朱文公与焉。文公不乐，誓不复作诗，迄不能不作也。尝同张宣公游南岳，唱酬至百余篇。忽瞿然曰：“吾二人得无荒于诗乎？”杨宋卿以诗集求品题，公答之曰：“诗者，志之所之，岂有工拙哉！亦观其志之高下如何耳。是以古之君子，德足以求其志，必出于高明纯一之地，其于诗固不学而能之。至于格律之精粗，用韵属对比事遣词之善否，今以魏晋以来诸贤之作考之，盖未有用意于其间者，而况于古诗之流乎！近世作者，乃始留情于此，故诗有工拙之论，葩藻之词胜，言志之功隐矣。”又曰：“古今之诗凡三变。盖自《书传》所载，虞夏以来，及汉魏，自为一等。自晋宋间颜谢以后，下及唐初，自为一等。自沈宋以后，定著律诗，下及今日，又为一等。然自唐初以前，其为诗者，固有高下，而法犹未变。至律诗出，而后诗之与法始皆大变，以至今日，益巧益密，而无复古人之风矣。故尝妄欲抄取经史诸书所载韵语，下及《文选》汉魏古词，以尽乎郭景纯、陶渊明之所作，自为一编，而附于《三百篇》、《楚辞》之后，以为诗之根本准则。又于其下二等之中，择其近于古者，各为一编，以为之羽翼舆卫。其不合者，则悉去之，不使其接于吾之耳目，而入于吾之胸次。要使方寸之中，无一字世俗言语意态，则其诗不期于高远而自高远矣。”又曰：“来喻欲漱六艺之芳润，以求真澹，此诚极至之论。然亦须先识得古今体制，雅俗向背，仍更洗涤得尽肠胃间夙生荤血脂膏，然后此语方有所措。如其未然，窃恐秽浊为主，芳润入不得也。近世诗人，只缘不曾透得此关，而规规于近局，故其所就，皆不满人意，无足深论。”又曰：“作诗须从陶、柳门庭中来乃佳，不如是，无以发萧散冲澹之趣，无由到古人佳处。”又曰：“作诗不学六朝，又不学李杜，只学那奚底，便学得十分好后，把作什么用！”公之论诗，可谓本末兼该矣。公尝题广成子像云：“陈光泽见示此像，偶记李太白诗云：‘世道日交丧，浇风变淳源，不求桂树枝，反栖恶木根，所以桃李树，吐花竟不言。大运有兴没，群动若飞奔，归来广成子，去入无穷门。’因写以示之。今人舍命作诗，开口便说李、杜，以此观之，何曾梦见他脚板耶？”又言：“余平生爱王摩诘诗云：‘漆园非傲吏，自缺经世具，偶寄一微官，婆娑数株树。’以为不可及，而举以语人，领解者少。”观此，则公之所取，概可见矣。公尝举似所作绝句示学者云：“半亩方塘一鉴开，天光云影共徘徊。问渠那得清如许，为有源头活水来。”盖借物以明道也。又尝诵其诗示学者云：“孤灯耿寒焰，照此一窗幽。卧听檐前雨，浪浪殊未休。”曰：“此虽眼前语，然非心源澄静者不能道。”观此，则公之所作，又可概见矣。
　　孝宗时，近习梁俊彦请税两淮沙田，以助军饷。上大喜，付外施行。叶子昂为相，奏曰：“沙田者，乃江滨出没之地，水激于东，则沙涨于西；水激于西，则沙复涨于东。百姓随沙涨之东西而田焉，是未可以为常也。且辛巳兵兴，两淮之田租并复。至今未征，况沙田乎？”上大悟，即诏罢之。子昂退至中书，令人逮俊彦至。叱责之曰：“汝言利求进，万一淮民怨咨，为国生事，虽斩汝万段，岂足塞责！”俊彦皇汗免冠谢，久乃释之。子昂此举，颇有申屠嘉困辱邓通，韩魏公以头子勾任守忠之遗意。大率近习畏宰相，则为盛世，宰相畏近习，则为衰世。



　　◎乙编
　　或曰：“子记事述言，断以己意，惧贾僭妄之讥奈何？”余曰：“樵夫谈王，童子知国，余乌乎僭？若以为妄，则疑以传疑，《春秋》许之。”时宋淳辛亥四月，庐陵罗大经景纶。



　　●乙编 卷一
　　高庙配享，洪容斋在翰苑，以吕颐浩、赵鼎、韩世忠、张俊四人为请。盖文武各用两人，出于孝宗圣意也，遂令侍从议。时宇文子英等十二人以为宜如明诏，而识者多谓吕元直不厌人望，张魏公不应独遗。杨诚斋时为秘书少监，上书争之，以欺、专、私三罪斥容斋，且言魏公有社稷大功五：建复辟之勋，一也。发储嗣之议，二也。诛范琼以正朝纲，三也。用吴以保全蜀，四也。却刘麟以定江左，五也。于是有旨再令详议。越数日，上忽谕大臣曰：“吕颐浩等配享，正合公论，更不须议。洪迈固是轻率，杨万里亦未免浮薄。”于是二人皆求去，容斋守南徐，诚斋守高安，而魏公迄不得配食。诚斋诗云：“出却金宫入梵宫，翠微绿雾染衣浓。三年不识西湖月，一夜初闻南涧钟。藏室蓬山真昨戏，园翁溪友得今从。若非朝士追相送，何处冥鸿更有踪。”又云：“新晴在在野花香，过雨迢迢沙路长。两度立朝今结局，一生行客老还乡。犹嫌数骑传书札，剩喜千峰入肺肠。到得前头上船处，莫将白发照沧浪。”此去国时诗也，可谓无几微见于颜面矣。其冢嗣东山先生伯子跋其《论配享书稿》云：“覆羹真得皂囊书，锦水元来胜石渠。但宝银钩并铁画，何须玉带与金鱼。”盖苗刘作乱时，矫隆诏贬窜魏公，高宗在升宫方啜羹，左右来告，惊惧，羹覆于手，手为之伤。既复辟，见魏公，泣数行下，举手示公，痕迹犹存。左次魏和伯子诗云：“銮坡蓬监两封书，道院东西各付渠。乾道圣人无固必，是非付与直哉鱼。”词意亦佳，但当途乃江东道院，容斋守南徐，非当途也。
　　渡江以来，士大夫始衣紫窄衫，上下如一。绍兴九年，诏公卿长吏毋得以戎服临民，复用冠带。论者以为扰，于是士大夫皆服凉衫。乾道中，李献之上言：“会聚之际，颜色可憎，今陛下上承两宫，宜服紫衫为便。”上从之。盖人情乐简便久矣。昔节孝先生徐仲车事母至孝，一日，竦然自省曰：“吾以衤阑幞谒贵人，而不以见母，是敬母不如敬贵人也，不可。”乃日具衤阑幞揖母，人皆笑之。节孝行之终身。近时静春先生刘子澄，朱文公高弟也，守衡阳，日以冠裳莅事。宪使赵民则尝紫衫来见，子澄不脱冠裳见之。民则请免冠裳，子澄端笏肃容曰：“戒石在前，小臣岂敢！”民则皇恐，退具冠裳以见，然由是不相乐。夫衤阑幞揖母，冠裳临民，常事也，而世俗且笑之，且难之。至于紫窄袖衫，乃戎服也，出于兵兴一时权宜，而相承至今不能改，然则古道何时而可复乎？
　　李泰伯著《常语》非孟子，后举茂材，论题出“经正则庶民兴”，不知出处，曰：“吾无书不读，此必《孟子》中语也。”掷笔而出。晁说之亦著论非孟子，建炎中，宰相进拟除官，高宗曰：“《孟子》发挥王道，说之何人，乃敢非之！”勒令致仕。郑叔友著《崇正论》，亦非孟子曰：“轲，忍人也，辨士也，仪、秦之流也。战国纵横捭阉之士，皆发冢之人，而轲能以诗礼者也。”余谓孟子以仪、秦之齿舌，明周、孔之肺肠，的切痛快，苏醒万世，此何可非！泰伯所以非之者，谓其不当劝齐、梁之君以王耳。昔武王伐纣，举世不以为非，而伯夷、叔齐独非之。东莱吕先生曰：“武王忧当世之无君者也，伯夷忧万世之无君者也。”余亦谓孟子忧当世之无君者也，泰伯忧万世之无君者也。此其特见卓论，真可与夷、齐同科，至于说之、叔友拾其遗说而附和之，则过矣。
　　平原、盂尝君养天下客，而未尝得一客。张汤、公孙弘接天下士，而未尝得一士。鲁仲连固不肯与鸡鸣狗盗者伍也，汲长孺固不肯与奴颜婢息者齿也。若得一鲁仲连，则一客可以敌千客。若得一汲长孺，则一士可以埒千士。故山谷诗曰：“匹士能光国，三孱不满隅。”
　　不主痈疽、瘠环，所以为孔子。不礼臧仓、王欢，所以为孟子。宋不与内侍交语，明皇深加奖叹。杜不从监军请选娼女入宫，武宗知其有宰相才。范纯夫为谏官，东邻宦官陈衍园亭在焉，衍每至园中，不敢高声，谓其徒曰：“范谏议一言到上前，吾辈不知死所矣。”此其所以为范纯夫也，此其所以为元也。王黼为宰相，与宦者梁师成邻居，密开后户往来。徽宗幸黼第，徘徊观览，偶见之，大不乐。此其所以为王黼也，此其所以为崇、观、政、宣也。
　　东坡于世家中得王定国，于宗室中得赵德麟，奖许不容口。定国坐坡累，谪宾州。瘴烟窟里五年，面如红玉，尤为坡所敬服。然其后乃阶梁师成以进，而德麟亦谄事谭稹。绍兴初，德麟主管大宗正司，有旨令易环卫官，宰相吕颐浩奏曰：“令峙读书能文，苏轼尝荐之，似不须易。”高宗曰：“令峙昔事谭稹，为清议所薄。”竟易之。士大夫晚节持身之难如此。余观屈平之《骚经》曰：“兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也！”朱文公释之曰：“世乱俗薄，士无常守，乃小人害之。而以为莫如好修之害者，何哉？盖由君子好修，而小人嫉之，使不容于当世，故中材以下，莫不变化而从俗，则是其所以致此者，反无有如好修之为害也。”呜呼！其崇、观、政、宣之时乎，宜二子之改节易行也。
　　张无垢在越上作幕官，不请供给钱；在馆中进书，不肯转官，人皆以为好名之过。无垢曰：“既请月俸，又受供给，偶然进书，又便受赏，于我心实有不安，此亦本分事，何名之好！贪者往往不曾寻思，此心病也。心有病，人安得知？我知之，当自医。别人既不自知病，反恶人医病，犹妇人妒者，非特妒其夫，又且妒人之夫，其惑甚矣。”无垢此喻甚切。世降俗薄，贪浊成风，反相与嗤笑廉者。谀佞成风，反相与嗤笑直者。软熟成风，反相与嗤笑刚者。竞进成风，反相与嗤笑恬退者。侈靡成风，反相与嗤笑俭约者。傲诞成风，反相与嗤笑谦默者。贾子云：“莫邪为钝兮，铅刀为。”东坡云：“变丹青于五莹兮，乃反谓子为非智。”风俗至于如此，岂不可哀！
　　安子文与杨巨源、李好义合谋诛逆曦，矫诏之词曰：“惟干戈省厥躬，朕既昧圣贤之戒；虽犬马识其主，尔乃甘夷虏之臣！邦有常刑，罪在不赦。”词旨明白，乃好义姊夫杨君玉之词也。曦年十许岁时，其父挺尝问其志，曦有不臣之语，其父怒，蹴之炉火中，灼其面，号“吴巴子”云。
　　魏鹤山云：“古人称字，最不轻。《仪礼》：子孙于祖祢皆称字。孔门诸子，多称夫子为仲尼。子思，孙也，孟子，又子思弟子也，亦皆称仲尼。虽今人亦称之，而人不为怪。游、夏之门人，皆字其师。汉初唯子房一人得称字，中世有字其诸父，字其诸祖者，近世犹有后学呼退之，儿童诵君实之类。”观鹤山此说，古人盖以称字为至重。今世唯平交乃称字，稍尊稍贵者，便不敢以字称之，与古异矣。鲁哀公诔孔子亦曰尼父，则君亦可以字臣。周益公谓先君曰：“寿皇每称东坡，唯日子瞻而不名，其钦重如此。”
　　大凡应大变处大事，须是静定凝重，如周公之“赤舄几几”是也。汉武帝因不移步识霍光，因不转ツ识金日，亦是窥见他静定凝重处，故逆知其可以托孤寄命。韩魏公之凝立，亦此类也。欧阳公所谓“垂绅正笏，不动声色，而措天下于泰山之安”，形容得最好。然魏公亦只是天资。至如司马公则加以学力，尤不可及。如更新法，傅钦之、苏子瞻劝其防后患，公起立拱手，仰视厉声曰：“天若祚宋，必无此事。”此惟有大力量，方能为此言。张宣公云：“使某当时应答，不过曰：‘苟利社稷，遑恤其他！’只如此说已自好，安能如公之言，更不论一己利害。想其平日所养，故临事发言，能如是中理，虽圣人不过如此说，近于终条理者矣。”
　　绍熙甲寅，光宗以疾不能过宫，吾郡尹德邻初参太学，帘引诗题出“问寝龙楼晓”，德邻诗云：“父母人皆有，仪刑自冕旒。问安趋燕寝，拂晓过龙楼。鹤驾严晨卫，鸡人彻夜筹。慈闱天语接，飞栋月华收。万姓齐呼舞，三宫款献酬。小儒忧国切，几白九分头。”学官击节，一时传诵。
　　象山与罗春伯书云：“宇宙无际，天地开辟，本只一家。来书乃谓自家屋里人，不亦陋乎！谓之自家，不知孰为他家？古人但问是非邪正，不问自家他家。君子之心，未尝不欲其去非而就是，舍邪而适正，其怙终不悛，则当为之上六矣。舜于四凶，孔子于少正卯，亦治其家人耳。”象山此论，可谓浑厚高明。且以我朝言之，自庆历以前，无君子小人之名，所谓本只一家者也，故君子不受祸。自庆历以后，君子小人之名始立，则有自家他家之分矣。故君子之受祸，一节深于一节。
　　丁常任，毗陵人，淳熙间为郎。冬至日，上殿奏对。玉音曰：“晓来云物甚奇，卿曾见否？”常任实不曾见，即对曰：“岂惟臣见之，四海万姓皆见之。”孝宗大喜曰：“卿对甚伟。”命除淮漕。
　　诗家有以山喻愁者，杜少陵云“忧端如山来，Е洞不可掇”，赵嘏云“夕阳楼上山重叠，未抵春愁一倍多”是也。有以水喻愁者，李颀云“请量东海水，看取浅深愁”，李后主云“问君都有几多愁？恰似一江春水向东流”，秦少游云“落红万点愁如海”是也。贺方回云：“试问闲愁知几许，一川烟草，满城风絮，梅子黄时雨。”盖以三者比之愁多也，尤为新奇，兼兴中有比，意味更长。
　　宣和中，大盗方腊扰浙中，王师讨之。命陈亨伯以发运使经制东南七路财赋。因建议如卖酒、鬻糟、商税、牙税与夫头子钱、楼店钱，皆少增其数，别历收系，谓之“经制钱”。其后卢宗原颇附益之。至翁彦国为总制使，仿其法，又收赢焉，谓之“总制钱”。靖康之初，尝诏罢之。军兴，议者再请施行，色目浸广，视宣和有加焉。以迄于今，为州县大患。初，亨伯之作俑也，其兄闻之，哭于家庙，谓剥民产，怨祸必及子孙。厥后叶正则作外台，谓必尽去经总钱，而后天下乃可为，治平乃可望。然中兴百年，非无圣君贤相，未闻有议及此者，是独何也？
　　杜少陵诗云：“小儿学问止《论语》，大儿结束随商贾。”盖以《论语》为儿童之书也。赵普再相，人言普山东人，所读者止《论语》，盖亦少陵之说也。太宗尝以此语问普，普略不隐，对曰：“臣平生所知，诚不出此。昔以其半辅太祖定天下，今欲以其半辅陛下致太子。”普之相业，固未能无愧于《论语》，而其言则天下之至言也。朱文公曰：“某少时读《论语》便知爱，自后求一书似此者卒无有。”
　　林勋，贺州人，绍兴中登进士第。尝进《本政书》，欲渐复三代井田之法。大略谓：五尺为步，步百为亩。亩百为顷，顷九为井。井方一里，井十为通，通十为成。成方十里，成十为终，终十为同。同方百里，一同之地，提封万井，实为九万顷。三分去二，为城郭市井、官府道路、山林川泽，与夫硗确不毛之地。定其可耕与为民居者三千四百井，实为三万六百顷。一顷之田，二夫耕之。夫田五十亩，余夫亦如之，总二夫之田，则为百亩。百亩之收，平岁为米五十石，上熟之岁，为米百石。二夫以之养数口之家，盖裕如矣。总八顷之税，为米十有六石，钱三贯二百文，此之谓什一。井复一夫之税，以其人为农正，掌劝督耕耨赋税之事，但收十有五夫之税，总计三千四百井之税，为米五万一千石，为钱一万二千贯，以此为一同之率。一顷之居，其地百亩，十有六夫分之。夫宅五亩，总十有六夫之宅，为地八十亩。余二十亩以为社学场圃，一井之人共之，使之朝夕群居，以教其子弟。然贫富不等，未易均齐，夺有余以补不足，则民骇矣。今宜立之法，使一夫占田五十亩以上者为良农，不足五十亩者为次农，其无田而为闲民，与非工商在官而为游惰末作者，皆为驱之使为隶农。良农一夫以五十亩为正田，以其余为羡田。正田毋敢废业，必躬耕之。其有羡田之家，则无得买田，唯得卖田。至于次农，则无得卖田，而与隶农皆得买羡田，以足一夫之数，而升为良农。凡次农隶农之未能买田者，皆使之分耕良农之羡田，各如其夫之数，而岁入其租于良农。如其俗之故，非自能买田及业主自收其田，皆毋得迁业。若良农之不愿卖羡田者，宜悉俟其子孙之长而分之，官毋苛夺以贾其怨。少须暇之，自合中制矣。其书大略如此。朱文公、张宣公皆喜其说，谓其有志复古。然今时欲行经界，尚以为难，况均田乎？
　　横渠《西铭》曰：“大君者，父母之宗子。”其说本于召公。《召诰》曰：“有王虽小，元子哉！”又曰：“皇天上帝，改厥元子。”元子即宗子也。武王誓师之辞曰：“聪明，作元后，元后作民父母。”余谓父母之说，不如元子宗子之说意味深长。盖谓之元子宗子，则天父地母，临之于上，诸弟之颠连无告者，责望于下，非特侧然于同胞之爱，且有所严惮而不敢隳其职分矣。
　　李强父为昭文相，尝出六和塔，题诗云：“往来塔下几经秋，每恨无从到上头。今日登临方觉险，不如归去卧林丘。”强父为相清正，谨守规矩，自奉如寒士，书卷不释手，薨于位，谥文清。
　　嘉定间，杨伯子为湖州守，弹压豪贵，牧养小民，治声赫然，为三辅冠。郡之士相与肖像祠于学宫，与工部尚书戴少望并祠。伯子意不悦，会除浙东庾节，将行，辞先圣先师礼毕，与教官诸生坐于讲堂，命取所祠画像来，题诗其上云：“面有忧民色，天知报国心。三年风月少，两鬓雪霜深。更莫留形迹，何曾废古今。不如随我去，相伴老山林。”遂卷藏而行。当时士子有戏和其诗者，末句云：“可怜戴工部，独树不成林。”
　　陆士规布衣工诗，秦桧喜之。尝挟秦书干临川守，馈遗不满意，升堂骂。守惧，以书白秦自解。秦怒陆甚，陆请见，不出。然犹令其子小相者见之，问其近作。陆诵其《黄陵庙》一绝云：“东风吹草绿离离，路入黄陵古庙西，帝子不知春又去，乱山无主鹧鸪啼。”小相入诵之。秦吟赏再四，即命请见，待之如初。
　　宗杲论禅云：“譬如人载一车兵器，弄了一件，又取出一件来弄，便不是杀人手段。我则只有寸铁，便可杀人。”朱文公亦喜其说。盖自吾儒言之，若子贡之多闻，弄一车兵器者也。曾子之守约，寸铁杀人者也。
　　杜少陵诗云：“风含翠筱娟娟净，雨襄红蕖冉冉香。”上句风中有雨，下句雨中有风，谓之互体。杨诚斋诗云“绿光风动麦，白碎日翻池”亦然，上句风中有日，下句日中有风。
　　韩文公作《欧阳詹哀词》云：“詹，闽人也，父母老矣，舍朝夕之养以来京师。其心将以有得于是，而归为父母荣也。虽其父母之心亦然，詹在侧，虽无离忧，其志不乐也。詹在京师，虽有离忧，其志乐也。”山谷《送秦少章从苏公学》云：“斑衣儿啼真自乐，从师学道也不恶。但使新年胜故年，即如常在郎罢前。”后山云：“士有从师乐，诸儿却未知。欲行天下独，信有俗间疑。秋入川原秀，风连鼓角悲。目前豚犬类，未必慰亲思。”二诗皆用韩意，而后山之味永。陆象山云：“男子生而以桑弧蓬矢，射天地四方，示有四方之志，此其父母教之望之第一义也。颜子之家，一箪食，一瓢饮，在人不堪忧之地，而其子乃从其师周游天下，履宋、卫、陈、蔡之厄，而不以为悔。此岂俚俗之人、拘曲之士所能知其义哉！盖诚使此心无所放失，无所陷溺，全天之所予而无伤焉，则千万里之远，无异于亲膝。不然，虽日用三牲之养，犹为不孝也。”象山此说，尤更精透。
　　有僧住山，或谋攘之。僧乃挂草鞋一双于方丈前，题诗云：“方丈前头挂草鞋，流行坎止任安排。老僧脚底从来阔，未必枯髅就此埋。”余谓士大夫去就亦当如此。杨诚斋立朝时，计料自京还家之裹费，贮以一箧，钥而置之卧所。戒家人不许市一物，恐累归担，日日若促装者。余又闻昔有京尹，忘其名，不携家，唯弊箧一担，每晨起，则撒帐卷席，食毕，则洗钵收箸，以拄杖撑弊箧于厅事之前，常若逆旅人将行者。故击搏豪强，拒绝宦寺，悉无所畏。余曩在太学，尝馆于一贵人之门。一日，命市薪六百券，有卒微哂，谓其徒曰：“朝士今日不知明日事，乃买柴六百贯耶！”余因窃叹：士大夫之见，有不如此卒者多矣。
　　刘平国云：“奏疏不必繁多，为文但取其明白，足以尽事理，感悟人主而已。”此论极好，如《伊训》、《说命》、《无逸》、《立政》所未论，只如诸葛孔明《前》、《后出师表》，何尝费词！近时如张宣公自都机入奏三札，陆象山为删定官轮对五札，皆可法。
　　自古士之闲居野处者，必有同道同志之士相与往还，故有以自乐。陶渊明《移居》诗云：“昔欲居南村，非为卜其宅。闻多素心人，乐与数晨夕。”又云：“邻曲时来往，抗言谈在昔。奇文共欣赏，疑义相与析。”则南村之邻，岂庸庸之士哉！杜少陵在锦里，亦与南邻朱山人往还，其诗云：“锦里先生乌角巾，园收芋栗不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相送柴门月色新。”又云：“相近竹参差，相过人不知。幽花欹满迳，野水细通池。归客村非远，残尊席更移。看君多道气，从此数追随。”所谓朱山人者，固亦非常流矣。李太白《寻鲁城北范居士误落苍耳中》诗云：“忽忆范野人，闲园养幽姿。”又云：“还倾四五酌，自咏《猛虎词》。近作十日欢，远为千岁期。风流自簸荡，谑浪偏相宜。”想范野人者，固亦可人之流也。
　　《列子》曰：“仲尼废心而用形。”渊明诗云“形迹凭化往，灵府长独闲”，说得更好。盖其自彭泽赋归之后，洒然悟心为形役之非，故其言如此。果能行此，则静亦静，动亦静，虽过化存神之妙，不外是矣。谓渊明不知道，可乎？



　　●乙编 卷二
　　常州宜兴县黄土村，东坡南迁北归，尝与单秀才步田至其地。地主携酒来饷曰：“此红友也。”坡曰：“此人知有红友，而不知有黄封，可谓快活。”余尝因是言而推之，金貂紫绶，诚不如黄帽青蓑；朱毂绣鞍，诚不如芒鞋藤杖；醇醪养牛，诚不如白酒黄鸡；玉户金铺，诚不如松窗竹屋。无他，其天者全也。
　　韩平原尝为南海尉，延一士人作馆客，甚贤而文。既别，音问杳不通。平原当国，常思其人。一日，忽来上谒，盖已改名登第数年矣。一见欢甚，馆遇极厚。尝夜阑酒罢，平原屏左右，促膝问曰：“某谬当国秉，外间议论若何？”其人太息曰：“平章家族危如累卵矣，尚复何言？”子原愕然问故。对曰：“是不难知也，椒殿之立，非出于平章，则椒殿怨矣。皇于之立，非出于平章，则皇子怨矣。贤人君子，自朱熹、彭龟年、赵汝愚而下，斥逐贬死，不可胜数，则士大夫怨矣。边衅既开，三军暴骨，孤儿寡妇之哭声相闻，则三军怨矣。并边之民死于杀掠，内地之民死于科需，则四海万姓皆怨矣。丛是众怨，平章何以当之？”平原默然久之曰：“何以教我？”其人辞谢再三。固问，乃曰：“仅有一策，主上非心黄屋，若急建青宫，开陈三圣家法，为揖逊之举，则皇子之怨可变而为恩，而椒殿退居德寿，虽怨无能为矣。于是辅佐新君，涣然与海内更始，曩时诸贤，死者赠恤，生者召擢。遣使聘虏，释怨请和，以安边境。优犒诸军，厚恤死士，除苛解匿，尽去军兴无名之赋，使百姓有更生之意。然后选择名儒，逊以相位，乞身告老，为绿野之游，则易危为安，转祸为福，或者其庶几乎！”平原犹豫不能决，欲留其人，处以掌故。其人力辞，竟去。未几祸作。
　　杜少陵诗云“鸥行炯自如”，形容甚妙。如《召南》大夫节俭正直，而退食委蛇；彼都人士，行归于周，而从容有常，皆炯自如者也。
　　杜少陵诗云：“莫笑田家老瓦盆，自从盛酒长儿孙。倾银注玉惊人眼，共醉终同卧竹根。”盖言以瓦盆盛酒，与倾银壶而注玉杯者同一醉也，尚何分别之有。由是推之，蹇驴布鞯，与金鞍骏马同一游也；松床莞席，与绣帷玉枕同一寝也。知此，则贫富贵贱，可以一视矣。昔有仆嫌其妻之陋者，主翁闻之，召仆至。以银杯瓦碗各一，酌酒饮之。问曰：“酒佳乎？”对曰：“佳。”“银杯者佳乎？瓦碗者佳乎！”对曰：“皆佳。”主翁曰：“杯有精粗，酒无分别，汝既知此，则无嫌于汝妻之陋矣！”仆悟，遂安其室。少陵诗意正如此。而一本乃以“玉”字作“瓦”字，失之矣。
　　李太白《去妇词》云：“忆昔初嫁君，小姑才倚床。今日妾辞君，小姑如妾长。回头语小姑，莫嫁如兄夫。”古今以为绝唱。然以余观之，特忿恨决绝之词耳，岂若《谷风》去妇之词曰“毋逝我梁，毋发我笱”，虽遭放弃，而犹反顾其家，恋恋不忍乎！乃知《国风》优柔忠厚，信非后世诗人所能仿佛也。古今赋昭君词多矣，唯白乐天云：“汉使却回凭寄语，黄金何日赎蛾眉？君王若问妾颜色，莫道不如宫里时。”前辈以为高出众作之上，亦谓其有恋恋不忘君之意也。欧阳公《明妃词》自以为胜太白，而实不及乐天。至于荆公云“汉恩自浅胡自深，人生乐在相知心”，则悖理伤道甚矣。杜子美儒冠忍饿，垂翅青冥，残杯冷炙，酸辛万状，不得已而去秦，然其诗曰，“尚怜终南山，回首清渭滨”，恋君之意，蔼然溢于言外。其为千载诗人之冠冕，良有以也。魏鹤山云：“处人伦之变，当以《三百五篇》为正。《考盘》、《小宛》之为臣，《小弁》、《凯风》之为子，《燕燕》、《谷风》之为妇，《终风》之为母，《柏舟》之为宗臣，《何人斯》之为友，皆不遇者也。而责己重以周，待人轻以约，优柔谆切，怨而不怒，忧而不敢疏也。东坡在黄在惠在儋，不患不伟，患其伤于太豪，便欠畏威敬怒之意。如‘兹游最奇绝，所欠唯一死’之类，词气不甚平，又如《韩文公庙碑》诗云：‘作书诋佛讥君王，要观南海窥衡湘。’方作谏书时，亦冀谏行而迹隐，岂是故为诋讦，要为南海之行。盖后世词人多有此意，如‘去国一身，高名千古’之类，十有八九若此。不知君臣义重，家国忧深。圣贤去鲁去齐，不若是恝者，非以一去为难也。”此论精矣。
　　武惠妃薨，明皇悼念不已，后宫数千，无当意者。或言寿王妃杨氏之美，绝世无双。帝见而悦之，乃令妃自以其意乞为女官，号“太真”，更为寿王娶韦昭训女。潜纳太真宫中，宠遇如惠妃，册为贵妃，与卫宣公纳之妻无以异。白乐天《长恨歌》云：“杨家有女初长成，养在深闺人未识。天生丽质难自弃，一朝选在君王侧。”为尊者讳也。近时杨诚斋《题武惠妃传》云：“桂折秋风露折兰，千花无朵可天颜。寿王不忍金宫冷，独献君王一玉环。”词虽工，意亦未婉。唯李商隐云：“龙池赐酒敞云屏，羯鼓声高众乐停。夜半宴归宫漏水，薛王沉醉寿王醒。”其词微而显，得风人之体。
　　士大夫危言峻节，迁谪凄凉，晚岁收用，衰落惩创，元刂方为圆者多矣。吕子约谪庐陵，量移高安，杨诚斋送行诗云：“不愁不上青霄去，上了青霄莫爱身。”盖祖杜少陵送严郑公云：“公若居台辅，临危莫爱身。”然以之送迁谪流徙之士，则意味尤深长也。
　　晁以道与陈叔易俱隐嵩山，叔易被召出山，以道作诗云：“处士何人为作牙，尽携猿鹤到京华。故山岩壑应惆怅，六六峰前只一家。”籍溪胡原仲除正字，朱文公寄诗云：“先生去上芸香阁，阁老新峨豸角冠。留取幽人卧空谷，一川风月要人看。”二诗相似，然以道后亦出山，时人反以此诗嘲之。文公卷舒以道，难进易退，高节全名，师表百世，乃知终南、少室之流，与有道之士，正不可同年语也。
　　东坡批答吕大防辞免恩命云：“卿有夷狄盗贼之虞，仓廪礼乐之叹，阴阳风雨之忧，此三者，诚当今之大计。孟子曰：‘责难于君谓之恭。’夫既以责其君，而不以身任之，非仁人也。”盖援其所自言者以勉之。近时真西山批答参政楼钥乞致仕不允云：“夫七十致仕，虽著于经，二三大臣，难拘此制。卿昔代言，尝以是却臣邻之请矣，岂今日遂忘斯谊乎？”此又切矣。
　　颍滨释《庄子》曰：“鱼不畏网罟，而畏鹈鹕，畏其天也。”物之畏其天，诚有可怪者。余里中一村童，尝见大蛙十数，聚于污池丛棘之下。欲前捕之，熟视，乃一巨蛇蟠棘下，以恣啖群蛙，群蛙凝立待啖，不敢动。又村叟见蜈蚣逐一蛇，行甚急，蜈蚣渐近，蛇不复动，张口以待，蜈蚣竟入其腹。逾时而出，蛇已毙矣。村叟弃蛇于深山中，逾旬往视之，小蜈蚣无数食其腐肉。盖蜈蚣产卵于蛇腹中也。余又尝见一蜘蛛，逐蜈蚣甚急，蜈蚣逃入篱抢竹中。蜘蛛不复入，但以足跨竹上，摇腹数四而去。伺蜈蚣久不出，剖竹视之，蜈蚣已节节烂断如鲎酱矣。盖蜘蛛摇腹之时，乃洒溺以杀之也。物之畏其天有如此者。夫蛇之恣啖群蛙，自以为莫己敌矣，而不知蜈蚣之能涉其腹也。蜈蚣之毙蛇育子，自以为莫吾御矣，而不知蜘蛛之能醢其躯也。世之人昂昂然以凶毒自多者，可以观矣。且蛙之不能敌蛇，固也。蜈蚣小于蛇矣，而能制蛇。蜘蛛小于蜈蚣矣，而能制蜈蚣。物岂专以小大为强弱哉！
　　诗用助语，字贵妥帖。如杜少陵云：“古人称逝矣，吾道卜终焉。”又云：“去矣英雄事，荒哉割据心。”山谷云：“且然聊尔耳，得也自知之。”韩子苍云：“曲槛以南青嶂合，高堂其上白云深。”皆浑然帖妥。吾郡前辈王才巨云：“并舍者谁清可喜，各家之竹翠相交。”曾幼度云：“不可以风霜后叶，何伤于月雨余云。”亦佳。
　　李泰发忤秦桧，贬海上，雷州守王彦恭存问周馈甚至。桧闻之，贬彦恭。辰阳陆升之，泰发侄婿也，告讦泰发家事，得删定官。桧死，彦恭复官，升之贬雷州。胡澹庵谪岭南，士大夫多凌蔑之，否则畏避之。方滋字务德，本亦桧党，待之独有加礼。澹庵深德之。桧死，其党皆逐。务德入京，谋一差遣不可得，栖栖旅馆。澹庵偶与王梅溪语及其事，梅溪曰：“此君子也。”率馆中诸公访之，且揄扬其美，务德由此遂晋用。由此观之，君子赢得做君子，小人枉了做小人。
　　朱文公晚年，以野服见客，榜客位云：“荥阳吕公，尝言京洛致仕官与人相接，皆以闲居野服为礼，而叹外郡之不能然。其旨深矣！某已叨误恩，许致其事，本未敢遽以老夫自居，而比缘久病，艰于动作，遂不免遵用旧京故俗，辄以野服从事。然上衣下裳，大带方履，比之凉衫，自不为简。其所便者，但取束带足以为礼，解带足以燕居，且使穷乡下邑，得以复见祖宗盛时京都旧俗如此之美也。”余尝于赵季仁处见其服，上衣下裳：衣用黄白青皆可，直领，两带结之，缘以皂，如道服，长与膝齐。裳必用黄，中及两旁皆四幅，不相属，头带皆用一色，取黄裳之义也。别以白绢为大带，两旁以青或皂缘之。见侪辈则系带，见卑者则否。谓之野服，又谓之便服。
　　宝庆初元，洪舜俞为考功郎，应诏言事，词旨剀切。真西山谓陈正甫曰：“读洪考功封事，某殊有愧色。”其封事中论台谏失职云：“月课将临，笔不敢下，称量议论之异同，揣摩情分之厚薄，可否末决，吞吐不能。其相率勇往而不顾者，恭请圣驾款谒景灵宫而已。”台臣摘以为言，谓祗见宗庙，此重事也，而洪某乃言“款谒景灵宫而已”，词语易，有轻宗庙之意。遂遭罢黜，仍镌三官。舜俞有诗云：“不得之乎成一事，却因而已失三官。”
　　庶人之仇，释《礼记》者谓可尽五世，矧有天下者乎！齐襄复九世之仇，《春秋》大之。我国家之于金虏，盖百世不共戴天之仇也。开禧之举，韩胄无谋浪战，固可罪矣。然乃至函其首以乞和，何也？当时太学诸生之诗曰：“晁错既诛终叛汉，于期已入竟亡燕。”此但以利害言耳，盖未尝以名义言也。譬如人家子孙，其祖父为人所杀，其田宅为人所吞，有一狂仆佐之复仇，谋疏计浅，迄不能遂，乃归罪此仆，送之仇人，使之甘心焉，可乎哉？
　　韩昌黎上大尹李实书云：“愈来京师，于今十五年，所见公卿大臣，不可胜数，皆能守官奉职，无过失而已。未见有赤心事上忧国如阁下者。今年以来，不雨者百有余日。种不入土，野无青草，而盗贼不敢起，谷价不敢贵，百坊百二十司、六军二十四县之人，皆若阁下亲临其家。老奸宿赃，销缩摧沮，魂亡魄丧，影灭迹绝。非阁下条理镇服，布宣天子威德，其何能及此！”其后作《顺宗实录》乃云：“实谄事李齐运，骤迁至京兆尹，恃宠强愎，不顾邦法。是时大旱，畿甸乏食，实一不以介意，方务聚敛征求，以给进奉。每奏对辄曰：‘今年虽旱，而谷甚好。’由是租税皆不免。陵轹公卿，勇于杀害，人不聊生。及谪通州长史，市里欢呼，皆袖瓦砾遮道伺之。”与前书一何反也。岂书乃过情之誉，而史乃纪实之辞耶？然退之古君子，单辞片语，必欲传信，宁可妄发！而誉之过情，乃至于此，是不可晓也。近时汪彦章投李伯纪启云：“孤忠贯日，正二仪倾侧之中；凛气横秋，挥万骑笑谈之顷。”又云：“士讼公冤，咸举幡而集阙下；帝从民望，令免胄以见国人。”其赞美至矣。及居翰苑，草伯纪谪词，乃云：“朋奸罔上，有虞必去于兜；欺世盗名，孔子先诛于正卯。”又云：“专杀尚威，伤列圣好生之德；信谗喜佞，为一时群小之宗。”与前启又何反也！伯纪真君子，而丑诋至此。嘻！其甚矣。当时亦有以此问彦章者，彦章云：“我前启自直一翰林学士，而彼不我用，安得不丑诋之！”是可笑也。退之之于李实，岂亦若是耶？然李实真小人，与伯纪不同。退之失于前之过誉，彦章失于后之过毁。誉犹可过也，毁不可过。
　　杜少陵绝句云：“迟日江山丽，春风花草香。泥融飞燕子，沙暖睡鸳鸯。”或谓此与儿童之属对何以异。余曰，不然。上二句见两间莫非生意，下二句见万物莫不适性。于此而涵泳之，体认之，岂不足以感发吾心之真乐乎！大抵古人好诗，在人如何看，在人把做什么用。如“水流心不竞，云在意俱迟”，“野色更无山隔断，天光直与水相通”，“乐意相关禽对语，生香不断树交花”等句，只把做景物看亦可，把做道理看，其中亦尽有可玩索处。大抵看诗，要胸次玲珑活络。
　　韩世忠尝议买新淦县官田，高宗闻之，御札特以赐世忠。其词云：“卿遇敌必克，克且无扰。闻卿买新淦田为子孙计，今举以赐卿，聊旌卿之忠。”故其庄号旌忠。盖当时诸将，各以姓为军号，如张家军、岳家军之类，朝廷颇疑其跋扈。闻其买田，盖以为喜，故特赐之。世忠之买田，亦未必非萧何之意也。“克且无扰”四字，可谓要言。如王全斌辈，非不克，奈扰何？信能行此四字，虽古名将，何以加诸！
　　汉惟一赵充国，唐惟一王忠嗣，本朝惟一曹彬，有三代将帅气象。唐人诗云：“泽国山河入战图，生民何计乐樵苏。凭君莫话封侯事，一将功成万骨枯。”读之可为酸鼻。
　　杜少陵诗云：“彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。”即尔俸尔禄，民膏民脂之意也。士大夫诵此，亦可以悚然惧，恻然思矣。余尝见州郡迓新者，设饰甚费。因成诗云：“赤子须摩抚，红尘几送迎。幕张云を匝，车列鉴鲜明。岂是腹民血，空教适宦情。忍闻分竹者，竭泽自求盈。”
　　兖王假山成，请宫僚观之，姚坦熟视曰：“此血山耳。”开宝塔成，田锡上疏曰：“众以为金碧荧煌，臣以为涂膏衅血。”
　　诸葛孔明曰：“吾心如秤，不能为人作轻重。”至哉言乎。信能此，则吾心即造化也。杀之而不怨，利之而不庸，己不劳而万物服矣。乃知孔明长啸草庐时，其所讲不在伊吕下。杜少陵云：“伯仲之间见伊吕，指挥若定失萧曹”，可谓识孔明心事矣。或谓既比之以伊吕矣，又比之以萧、曹，何也？余曰，不然，下句盖惜其指挥未定而死耳，使其指挥若定，则虽萧、曹且不能当，况司马仲达乎！指挥盖措置经画也，如兵民杂耕，留屯久驻之类。失犹无也，故末句有志决身歼之叹。
　　郭仲晦云，用兵以持重为贵。盖知彼知己，先为不可胜以待敌之可胜，此百战百胜之术也。昔韩、范二公在五路，韩公力于战，范公则不然，曰：“吾唯知练兵选将，积谷丰财而已。”余观《东轩笔录》载，韩公欲五路进兵，以袭平夏，范公不可。韩公遣尹师鲁至庆外，约进兵，范公曰：“我师新败，士卒气沮，但当谨守，以观其变，岂可轻兵深入！”师鲁叹曰：“公于此乃不及韩公。韩公尝云，大凡用兵，当先置胜负于度外。公何区区过慎如此？”范公曰：“大军一动，万命所悬，乃可置于度外乎？”师鲁不能强而还。韩公遂举兵，次好水川。元昊设伏，我师陷没，大将任福死之。韩公遽还，至半途，亡者之父兄妻子数千人，号于马首，持故衣纸钱，招魂而哭曰：“汝昔从招讨出征，今招讨归，而汝死矣，汝之魂识，亦能从招讨以归乎！”哀恸之声震天地。韩公掩泣，驻马不能进。范公闻之，叹曰：“当是时，难置胜负于度外也。”国朝人物，当以范文正为第一，富、韩皆不及。富公欲诛晁仲约，其见亦不逮范公。余尝有诗云：“奋髯要斩高邮守，攘臂甘驱好水军。到得绕床停辔日，始知心服范希文。”
　　刘元城贬梅州，章辈必欲杀之。郡有土豪，凶人也。以赀得官，往来京师，见章，自言能杀元城。大喜，即除本路转运判官。其人驱车速还。及境，郡守遣人告元城。元城略处置后事，与客笑谈饮酒以待之。至夜半，忽闻钟声，问之，则其人已呕血死矣。秦桧晚年，尝一夕秉烛独入小阁，治文书至夜半。盖欲尽杀张德远、胡邦衡诸君子凡十一人。区处既定，只俟明早奏行之。四更忽得疾，数日而卒。桧父尝为静江府古县令，守帅胡舜陟欲为桧父立祠于县，以为逢迎计。县令高登，刚正士也，坚不奉命。舜陟大怒，文致其罪，送狱锻炼，备极惨毒，登几不能堪。未数日，舜陟忽殂，登乃获免。近时大理评事胡梦昱，以直言贬象郡，过桂林，帅钱宏祖欲害之。未及有所施行，亦暴亡。呜呼！谓天不佑忠贤，可乎？
　　朱文公云：“齐人归女乐，说者谓爱女乐必怠于政事，故孔子遂行。然以《史记》观之，又似夫子惧其谗毁而去。如曰“彼妇之口，可以出走”是已。鲁仲连论帝秦之害，亦曰：“彼又将使其子女谗妾为诸侯妃，处梁之宫，梁君安得晏然而已乎？”想当时列国多此等事，故夫子不得不星夜急走。余谓齐人但欲蛊鲁君之心，君心既蛊、则所谓怠于政事、听谗嫉贤之事，自然色色有之。杨诚斋云：“人主之治天下，必先正其治之之主，人臣之相其君，必先正其入主之主。而小人敌国之欲倾人之国也，必先败其人主之主而已。”齐人惩于夹谷而谋鲁也，不以齐谋鲁也，以鲁谋鲁也。鲁以女乐罢朝而孔子行，则先败其用孔子之主也，孰谓用孔子之主，非鲁君之心乎？
　　苗傅、刘正彦之乱，张魏公在秀州，谋举勤王之师。苗、刘伪诏至，大赦，厚犒诸军。公潜于府库中寻旧诏书，令人驰往十数里外，易其诏。既至，令僚属宣诏，但为抚谕之词，略张于谯楼，旋即敛之。大犒诸军，群情赖以不摇。时张俊亦在秀州，公深结之。会韩世忠舟师亦至，公与世忠对哭。因飨俊、世忠将士，呼诸将校至前，抗声问曰：“今日之事，孰逆孰顺？”皆对曰：“贼逆我顺。”又曰：“若浚此举违天悖人，可取浚头归苗傅，不然，一有退缩，悉以军法从事！”众皆感愤。遂勒兵行次临平，逆党屯拒不得前。世忠等搏战，大破之。傅、正彦遁入闽，追获斩首。拜公知枢密院事，时年才三十三。
　　杨诚斋《赠抄经头陀》诗云：“刺血抄经奈若何，十年依旧一头陀。袈裟未着言多事，着了袈裟事更多。”今世儒生，竭半生之精力，以应举觅官。幸而得之，便指为富贵安逸之媒，非特于学问切己事不知尽心，而书册亦几绝交。如韩昌黎所谓“墙角君看短檠弃”，陈后山所谓“一登吏部选，笔砚随扫除”者多矣。是未知着了袈裟之事更多也。余同年李南金登第后，画师以冠裳写其真。南金题诗云：“落魄江湖十二年，布衫阔袖裹风烟。如今各样新装束，典却清狂卖却颠。”虽一时戏语，然知绅裳之束缚，非韦布比，而加意检束，亦自有味。



　　●乙编 卷三
　　先友李衍进之有隽才，于书无所不读，不幸年逾二十而死。吾党惜之，以比王逢原、邢居实。进之尝以《三百五篇》诗名作《陈子衿传》。其辞曰：陈子衿，《宛丘 北门》人也。其先居《甫田》，世有《清人》，当汉时，《缁衣》为县令者甚众。及进士设科，《绿衣》登第，累累而有，于《都人士》中为最盛，雍雍如也。《子衿》母名《静女》，封《硕人》，尝《采》《汝坟》。《风雨》暴至，殷《殷其雷》，有《小星》坠于怀，《载驰》而归。《出车》《思齐》，祷于《清庙》，遂生《子衿》，正《十月之交》也。生时《东方未明》，设《庭燎》以举之，《鼓钟》于宫，以飨贺客，《宾之初筵》，《晨风》和畅，瓶列《白华》，盘有《木瓜》，纫《芄兰》，焚《蓼萧》，《绸缪》沾洽。《有客》《既醉》，《击鼓》歌曰：“《椒聊》之蕃衍兮，《葛ぱ》之《绵》绵，《猗嗟》盛哉，其大君门。惊人瑞世，《驺虞》《麟趾》。”歌阕，主人谢曰：“今日之集，薄具《无羊》，幸《南有嘉鱼》，荐俎《式微》，诸君亮之。”客皆《假乐》，至“鸟鸣》乃罢。《硕人》教养《子衿》，欲令三才并通，故试之《泮水》，使学《烈文》；置之《灵台》，使观《云汉》；出之《旄丘》，使知《民劳》；行则《君子阳阳》，《狡童》不得伍；居则《衡门》《闷宫》，《巧言》无从入。《日月》既久，问学《大明》。《硕人》卒，《子衿》哀毁甚，《素冠》庐《墓门》，朝夕《瞻》。读“劬劳”之诗，三复哀恸，门人为之废《蓼莪》。于是念《烈祖》之绪，覃思文典，而家窭《无衣》，《丰年》乏食，《葛屦》履霜。门人或为之《伐木》，或为之《采葛》，或为之《采菽》《采苓》，以供衣食薪蒸，尝喟然叹曰：“《噫嘻》！非《天保》我，其谁《闵予小子》乎？《我将》《时迈》四方，冀昌厥志，必不获遂，则《采薇》首阳，追踪夷、齐耳。”乃《正月》《吉日》，《出其东门》，《载驱》而行，《遵大路》，过《株林》，度《陂泽》。《褰裳》以济《溱洧》，则思子产之乘舆；《狼跋》而登《终南》，则念杜陵之秀句，《信南山》之雾豹，想《崧高》之降神。《瞻彼洛矣》，则概然有击楫之志；杭彼《河广》，则跃然有焚身之思。过《东山》而想谢傅之风流；涉《渭阳》而叹西平之勋烈。《访落》帽于龙山，吊《文王》于毕郢。登高怀远，凄然无归，因著《青蝇》赋以讥切当世。乃济《沔水》，逾《韩奕》，复入《南山》，《节南山》而西，寄食于《公刘》之家，《南山有台》，下墩《大田》；彼《黍离》离，延及《南陔》；《楚茨》《或朴》，《つ木》《蒹葭》，蓊密罗结；《黄鸟》《玄鸟》，《绵蛮》差池；《桑扈》《鸳鸯》，飞鸣自适。《葛生》其中，《载芟》载刘，规为《小宛》，以供游观。《破斧》《伐檀》，《大东》方之地。以筑《新台》，植以《桃夭》，樊以《菀柳》，罗以《甘棠》，环以《泉水》，东则《东门之杨》，《东门之》，骈翠交青；北则《山有扶苏》，《野有蔓草》，葱蔚可爱；俯视则《隰有苌楚》，《瓠有苦叶》，《菁菁者莪》，《皇皇者华》，纷红骇绿，错布如锦。其《桑中》则桑叶可拈，《采绿》之女，《行露》沾衣；其《下泉》则《鱼藻》交加，《凫鹭》上下，《振鹭》《鸿雁》，或集或翔。又有《渐渐之石》，可以《考盘》。《扬之水》则清流激湍，多《采蘩》之《氓》，《竹竿》垂纶，《鱼丽》于钓，《东门之池》，《葛覃》其上，《苡》《卷耳》，《瓠叶》《瓠杜》之属尤多。其《中谷有{艹推}》，其《丘中有麻》，其《防有鹊巢》，其《墙有茨》，其《园有桃》，其《В有梅》，其《汾沮洳》，则有《裳裳者华》，与《苕之华》隐映于《行苇》之间。其中野则《鹿鸣》呦呦，《鹤鸣》革革，终日不绝。其《隰桑》之下，则《棠棣》《黍苗》，敷荣秀实，《有大之杜》，幢幢如盖，《匪风》而凉。《公刘》日与其友《召》，弟《小曼》、《小弁》、及《子衿》，号五公子，酣饮其中。《子衿》虽羁穷，《公刘》心知其非《民》比，敬爱无，《采芑》杀《羔羊》，射鸠雉，《洞酌》流泉，所以奉《子衿》者甚至。顷之《子衿》欲有所适，《公刘》赠以《白驹》，送以《候人》。《子衿》乃历《东门之单》，入《旱麓》，过《北山》，山之神移文招之，《子衿》亦乐其幽邃，往从其招，作歌曰：“《北山》有枢，为吾之居；《北山》有竹，箨兮；山之《卷阿》，《凯风》何多；山之《崇丘》，《谷风》；《何草不黄》，阴翕而藏；《何彼衤农矣》，青阳韶美。”朝夕歌之，声满天地。山多鸟兽《草虫》，有《关雎》、《鸨羽》、《尸鸠》、《鸱》、《螽斯》、《蜉蝣》、《硕鼠》之类，杂出其间，其《野有死》，其有《兔爰》爰，其《鹑之奔奔》，俄而有《鹊巢》其屋，《有狐》出其窦，《子衿》抚然曰：“鸟兽不可与同群”，于是还魏，《陟岵》山适楚。至《江有汜》，得《柏舟》济《汉广》，与楚人《巷伯》、《祈父》，《二子乘舟》。二子知《子衿》抱负不群，谓之曰：“《君子于役》，既乏《臣工》，又无《车[B144]》，《羔裘》将敝，《<攴页>弁》萧条，《般》《桓》《江汉》，只影无俦。泛观《生民》，莫不有《十亩之间》以耕，一《版》之屋以处。方春之时，《ぐ》载见，膏雨将降，《东方之日》《小明》，则《女曰鸡鸣》，士曰昧旦，或《将仲子》，与《叔于田》，或《伯兮》居守，或《大叔》《于田》，蓑笠在身，《良耜》在手，长幼暨暨，或饣盍或耘。《四月》《六月》，《雨无正》时，引渠灌输，俾苗怒长，《七月》既秋，《华黍》将收，《大车》以载，《月出》，方归，及夫《定之方中》，农隙多暇，则呼《卢令》，携《兔置》，挟《角弓》，张《九》，施《敝笱》，以猎以渔。其富者，或驾《驷铁》，乘《四牡》，《有车辚辚》，《有必》驷驷，《车攻》原野，网交《淇奥》，酾风《湛露》，角胜校获，何其乐也！至有得时遇主，取相封侯，入赉《彤弓》，出建《干旄》，被《丝衣》，曳纨绔，《武》夫前呵，莫敢《执竞》，《有女同车》，有手其姿，窈窕《由仪》，思与《君子偕老》。如《燕燕》于飞，彼《何人斯》，踵其《常武》，岂子之所难哉！夫盖世勋名，《权舆》一念，傅说胥靡相《殷武》丁，《天作》尚父，《文王有声》，虽《维天之命》，亦有志竟成，今子幸遭时清平，《下武》右文，不能《小毖》于心，奋取富贵，而《维清》泉白石以自洁，《终风》苦露以自隐，不与贤登于朝，而顾与《我行其野》，徒叹《吴天有成命》之不可易，而不知所欲之必从也，以期于世，不亦左乎！藉曰无意斯世，则《相鼠》有穴，况于人乎！一区未辩，脱有《小戎》寇，子将奚归，唯君《简兮》，毋谓我生流坎，由庚甲之利不利也。”《子衿》曰：“诺哉！二子行矣，我将思之。”赞曰：异哉！《子衿》之为人也。其孔北海、李太白之流乎？观其抗志青云之上，睥睨宇宙，犹以为小，而不免为旅人。谚曰：“用之则为虎，不用则为鼠。”若《子衿》者，岂以用不用异其心哉！
　　赵昌父云：“古人以学为诗，今人以诗为学。”夫以诗为学，自唐以来则然。如呕出心肝，掏擢胃肾，此生精力尽于诗者，是诚弊精神于无用矣。乃若古人，亦何尝以学为诗哉！今观《国风》，间出于小夫贱隶妇人女子之口，未必皆学也，而其言优柔谆切，忠厚雅正。后之经生学士，虽穷年毕世，未必能措一辞。正使以后世之学为诗，其胸中之不醇不正，必有不能掩者矣。虽贪者赋廉诗，仕者赋隐逸诗，亦岂能逃识者之眼哉！如白乐天之诗，旷达闲适，意轻轩冕，孰不信之？然朱文公犹谓：“乐天人多说其清高，其实爱官职，诗中及富贵处，皆说得口津津地涎出。”可谓能窥见其微矣。嗟夫！乐天之言，且不可尽信，况余人乎！杨诚斋云：“古人之诗，天也；后世之诗，人焉而已矣。”此论得之。
　　古人观理，每于活处看。故《诗》曰：“鸢飞戾天，鱼跃于渊。”夫子曰：“逝者如斯夫，不舍昼夜。”又曰：“山梁雌雉，时哉时哉！”孟子曰：“观水有术。必观其澜。”又曰：“源泉混混，不舍昼夜。”明道不除窗前草，欲观其意思与自家一般。又养小鱼，欲观其自得意，皆是于活处看。故曰：“观我生，观其生。”又曰：“复其见天地之心。”学者能如是观理，胸襟不患不开阔，气象不患不和平。
　　陆象山在荆门，上元不设醮，但合士民于公厅前，听讲《洪范》“皇极敛时五福”一段，谓此即为民祈福也。今世圣节，令僧升座说法祝圣寿，而郡守以下，环坐而听之，殊无义理。程大昌、郑丙在建宁，并不许僧升堂说法。朱文公在临漳，且令随例祝香，不许人问话。余谓若祖象山之法，但请教官升郡庠讲席，讲《诗 天保》一篇，以见归美报上之意，亦自雅驯。
　　《庄子》谓“至人入水不濡，入火不热”。如周公遭变，而赤舄几几；孔子厄陈，而弦歌自如；皆至人也。不濡不热，其言心耳，非言其血肉之身也。
　　杜陵诗云：“不分桃花红胜锦，生憎柳絮白如绵。”初读只似童子属对之语，及细思之，乃送杜侍御入朝，盖锦绵皆有用之物，而桃花柳絮，乃以区区之颜色而胜之，亦犹小人以巧言令色而胜君子也。侍御，分别邪正之官，故以此告之。观“不分”、“生憎”之语，其刚正疾邪可见矣。
　　韩平原作南园于吴山之上，其中有所谓村庄者，竹篱茅舍，宛然田家气象。平原尝游其间，甚喜曰：“撰得绝似，但欠鸡鸣犬吠耳。”既出庄游他所，忽闻庄中鸡犬声，令人视之，乃府尹所为也。平原大笑，益亲爱之。太学诸生有诗曰：“堪笑明庭鸳鹭，甘作村庄犬鸡。一日冰山失势，汤Ь镬煮刀。”
　　岳武穆家《谢昭雪表》云：“青编尘乙夜之观，白简悟壬人之谮。”甚工。
　　王荆公论末世风俗云：“贤者不得行道，不肖者得行无道；贱者不得行礼，贵者得行无礼。”其论精矣。嗟夫！荆公生于本朝极盛之时，犹有此叹，况愈降愈下乎？
　　荆公诗云：“卧占宽闲五百弓”，盖佛家以四肘为弓，肘一尺八寸，四肘，盖七尺二寸，其说出《译梵》。
　　绍熙甲寅，孝宗升遐，光宗疾，不能丧，中外人情汹汹。襄阳兵官陈应祥，归正人也，欲乘此为变，结约已定。其间一卒，买卜于市所谓白羊先生者。卜者诘之曰：“此卜将何用？观所占，是要杀爷杀娘底事，大不好，莫做却吉。”其人色动，时都统冯湛帐前适有一人在傍知见，遂潜迹之。至一茶肆，与之语，绐以己得罪于湛，倘有所谋，愿预一人之数。卒始不肯言，再三问之，乃以实告，但深以卜不吉为疑。其人曰：“若疑其不吉，当与汝同首，可转祸为福。”卒然之，然恐无验，乃引其人诣陈曰：“此人都统帐前人也，近偶得罪，可为内应。”陈始不信，再三言之，乃与以白巾一，告以期约。其人与卒急诣湛告变。时张定叟作帅，湛携首状告定叟。时定叟方卧，起与湛密议定，复就寝，徐令具酒肴与客饮，遣数人请陈及其他一二兵官同来，面以首状及白巾诘之。陈辞屈，乃集众于教场射杀之。二人及白羊先生皆补富。
　　《庄子》之文，以无为有。《战国策》之文，以曲作直。东坡平生熟此二书，故其为文，横说竖说，惟意所到，俊辨痛快，无复滞碍。其论刑赏也，曰：“当尧之时，皋陶为士。将杀人，皋陶曰‘杀之’三，尧曰‘宥之’三，故天下畏皋陶执法之坚，而乐尧用刑之宽。”其论武王也，曰：“使当时有良史如董狐者，则南巢之事，必以叛书；牧野之事，必以弑书。而汤、武，仁人也，必将为法受恶。周公作《无逸》，曰：殷王中宗，及高宗及祖甲，及我周文王，兹四人迪哲，上不及汤，下不及武王，其以是哉！”其论范增也，曰：“增始劝项梁立义帝，诸侯以此服从，中道而弑之，非增意也。夫岂独非其意，将必力争而不听也。不用其言，而杀其所立，羽之疑增，自此始矣。”其论战国任侠也，曰：“楚、汉之祸，生民尽矣，豪杰宜无几，而代相陈从车千乘。萧、曹为政，莫之禁也。岂惩秦之祸，以为爵禄不能尽縻天下之士，故少宽之，使得或出于此也耶！”凡此类，皆以无为有者也。其论厉法禁也，曰：“商鞅、韩非之刑，非舜之刑，而所以用刑者，则舜之术也。”其论唐太宗征辽也，曰：“唐太宗既平天下，而又岁岁出师，以从事于夷狄。盖晚而不倦，暴露于千里之外，亲击高丽者再焉。凡此者，皆所以争先而处强也。”其论从众也，曰：“宋襄公虽行仁义，失众而亡。田常虽不义，得众而强。是以君子末论行事之是非，先观众心之向背。谢安之用诸桓，未必是，而众之所乐，则国以安。庾亮之召苏峻，未必非，而势有不可，则反成危辱。”凡此类，皆以曲作直者也。叶水心云：“苏文架虚行危，纵横倏忽，数百千言，读者皆如其所欲出，推者莫知其所自来，古今议论之杰也。”
　　叶水心云：“唐时道州西原蛮掠居民，而诸使调发符牒，乃至二百函。故元结诗以为贼之不如。杜少陵遂有‘粲粲元道州，前贤畏后生’之语。盖一经兵乱，不肖之人妄相促迫，草芥其民。贼犹未足以为病，而官吏相与亡其国矣。”至哉言乎！古今国家之亡，兆之者夷狄盗贼，而成之者不肖之官吏也。且非特兵乱之后，暴驱虐取吾民而已，方其变之始也，不务为弭变之道，乃以幸变之心，施激变之术，张皇其事，夸大其功，借生灵之性命，为富贵之梯媒。甚者假夷狄盗贼以邀胁其君。辗转滋蔓，日甚一日，而国随之矣。
　　唐太宗相房玄龄二十三年，用魏征相及十八年，此外惟李林甫、元载最久。国朝魏野赠王文正诗云：“太平宰相年年出，君在中书十二秋。”盖以为最久矣。至蔡京、秦桧，皆及十八九年。近时史卫王独专国秉至二十六年，此古今所无。至晚年得末疾，犹专国秉数年，尤古今所无。故洪舜俞诗云：“阴阳眠燮理。”
　　周益公退休，欲以“安乐直钱多”五字题燕居之室，思之累日，未得其对。一士友请以“富贵非吾愿”为对，公欣然用之。
　　花门尚留，杜拾遗以为忧；吐蕃既回，陆宣公以为喜。
　　东坡谪儋耳，道经南安。于一寺壁间作丛竹丑石，甚奇。韩平原当国，札下本军取之，守臣亲监临，以纸糊壁，全堵脱而龛之以献。平原大喜，置之阅古堂中。平原败，籍其家，壁入秘书省著作庭。辛卯之火，焚右文殿道山堂，而著作庭幸无恙，壁至今犹存。坡之北归，经过韶州月华寺，值其改建法堂，僧丐坡题梁。坡欣然援笔，右梁题岁月，左梁题云：“天子万年，永作明主，敛时五福，敷锡庶民，地狱天宫，同为净土，有性无性，齐成佛道。”右梁题字，一夕为盗所窃。左梁宇尚存。余尝见之，墨色如新。坡归，至常州报恩寺，僧堂新成，以板为壁，坡暇日题写几遍。后党祸作，凡坡之遗墨，所在搜毁。寺僧亟以厚纸糊壁，涂之以漆，字赖以全。至绍兴中，诏求苏黄墨迹。时僧死久矣，一老头陀知之，以告郡守。除去漆纸，字画宛然。临本以进，高宗大喜，老头陀得祠曹牒为僧。
　　刘禹锡作《九日》诗，欲用“糕”字，以其不经见，迄不敢用。故宋子京诗云：“刘郎不敢题糕字，虚负诗中一世豪。”然白乐天诗云：“移坐就菊丛，糕酒前罗列”，则固已用之矣。刘、白唱和之时，不知曾谈及此否？
　　张子房欲为韩报仇，乃捐金募死士，于博浪沙中以铁椎狙击始皇，误中其副军，始皇怒，大索三日不获。未逾年，始皇竟死。自此陈胜、吴广、田儋、项梁之徒，始相寻而起。是褫祖龙之魄，倡群雄之心，皆子房一击之力也，其关系岂小哉！余尝有诗云：“不惜黄金募铁椎，祖龙身在魄先飞。齐田楚项纷纷起，输与先生第一机。”
　　李太白云：“戋刂却君山好，平铺湘水流。”杜子美云：“斫却月中桂，清光应更多。”二公所以为诗人冠冕者，胸襟阔大故也。此皆自然流出，不假安排。
　　《左氏传》：王子朝之乱，晋命诸侯输周粟，宋乐大心不可，晋士伯折之，乃受牒而归。今世台府移文属郡曰“牒”，盖春秋时，霸主于列国已用之矣。
　　今江湖间，俗语谓钱之薄恶者曰“悭钱”。按贾谊疏云：“今法钱不立，农民释其宋耜，冶熔炊炭，奸钱日多。”俗音讹以“奸”为“悭”尔。
　　《左氏传》：吴师在鲁，微虎欲宵攻王舍，择卒三百，有若与焉。叶水心曰：“有若尚劫寨，何况他人？”余谓吴师压鲁，鲁亡无日，有若视父母之邦阽危如此，义气所激，愿与宵攻之列，使诚因是而死，得死所矣，岂不贤于子路之死乎！水心以为劫寨，过矣。
　　《周易》“燕”皆作“无”。王述曰：“天屈西北为无，”盖东南为春夏，阳之伸也，故万物敷荣。西北为秋冬，阳之屈也，故万物老死，老死则无矣。此《字说》之有意味者也。
　　庐陵士友藏朱文公一小简真迹云：“便中承书，知比日侍奉安佳。吾子读书，比复如何，只是专一勤苦，无不成就。第一更切检束操守，不可放逸。亲近师友，莫与不胜己者往来，熏染习熟，坏了人也。景阳想已赴省，季章当只在家，凡百必能尽心苦口，切须承禀，不可有违。谚云：成人不自在，自在不成人。此言虽浅，然实切至之论，千万勉之。《大学说》漫纳试读之，不晓处可问季章也。未即相见，千万为门户自爱。”此简盖与其亲戚卑行也，《大全集》所不载。后生晚进，能写一通，置之座侧，朝夕观省，何患不做好人！景阳姓许，名子春，季章姓刘，名黼，皆庐陵醇儒，从文公学。季章后为特奏第一人。
　　开禧用兵，诸将皆败，唯毕再遇数有功。虏常以水柜败我，再遇夜缚藁人数千，衣以甲胄，持旗帜戈矛，俨立成行。昧爽，鸣鼓，虏人惊视，亟放水柜。旋知其非真也，甚沮。乃出兵攻虏，虏大败。又尝引虏与战，且前且却，至于数四。视日已晚，乃以香料煮黑豆布地上，复前搏战，佯为败走。敌乘胜追逐，其马已饥，闻豆香，皆就食，鞭之不前，我师反攻之，敌人马死者不胜计。又尝与虏对垒，度虏兵至者日众，难与争锋。一夕拔营去，虑虏来相追，乃留旗帜于营，并缚生羊，置其前二足于鼓上，击鼓有声。虏不觉其为空营，复相持竟日。及觉欲追，则已远矣。近时沅州蛮叛，荆湖制司遣兵讨之，蛮以竹为箭，傅以毒药，略着人肉血濡缕，无不立死。官军畏之，莫敢前，乃祖再遇之智，装束藁人，罗列耀。蛮见之，以为官军也，万矢俱发，伺其矢尽，乃出兵攻之，直捣其穴，一战而平。
　　近时赵紫芝诗云：“一瓶茶外无只待，同上西楼看晚山。”世以为佳。然杜少陵云：“莫嫌野外无供给，乘兴还来看药栏。”即此意也。杜子野诗云：“寻常一样窗前月，才有梅花便不同。”世亦以为佳。然唐人诗云：“世间何处无风月，才到僧房分外清。”亦此意也。欲道古人所不道，信矣其难矣。紫芝又有诗云：“野水多于地，春山半是云。”世尤以为佳。然余读《文苑英华》所载唐诗，两句皆有之，但不作一处耳。唐僧诗云：“河分冈势断，春入烧痕青。”有僧嘲其蹈袭云：“河分冈势司空曙，春入烧痕刘长卿。不是师兄偷古句，古人诗句犯师兄。”此虽戏言，理实如此。作诗者岂故欲窃古人之语，以为己语哉！景意所触，自有偶然而同者。盖自开辟以至于今，只是如此风花雪月，只是如此人情物态。
　　伯夷“不立于恶人之朝，不与恶人言”，可谓离世绝俗矣。然不念旧恶，未尝流于刻薄也。柳下惠视“袒裼裸裎”，“焉能冫免我”，可谓和光同尘矣。然不以三公易其介，未尝流于苟贱也。此其所以为百世师欤？东汉徐孺子矫矫特立，诸公荐辟皆不就。然及荐辟者死，炙鸡渍酒，万里赴吊。于清高不混俗之中，有忠厚不忘恩之意，其为东汉人物之冠冕，不亦宜乎！
　　山谷题《玄真子图》词，所谓“人间底是无波处，一日风波十二时”者，固已妙矣。张仲宗词云：“钓笠披云青嶂晓，橛头细雨春江渺。白鸟飞来风满棹，收纶了，渔翁拍手樵童笑。明月太虚同一照，浮素泛宅忘昏晓，醉眼冷看朝市闹，烟波老，谁能惹得闲烦恼。”语意尤飘逸。仲宗年逾四十即挂冠，后因作词送胡澹庵贬新州，忤秦桧，亦得罪。其标致如此，宜其能道玄真子心事。
　　自古夷狄盗贼之祸，所以蔓延滋长，日深一日，其终或至于亡国者，皆将帅之臣玩寇以自安，养寇以自固，誉寇以自重也。故杜少陵诗，其于王室播迁之祸，每每深责将帅。如云：“将帅蒙恩泽，兵戈有岁年。至今劳圣主，何以报皇天？”又云：“登坛名绝假，报主尔何迟？”又云：“天地日流血，朝廷谁请缨。”又云：“独使至尊忧社稷，诸公何以答升平。”皆是意也。然将帅之不用命，实由于朝廷驾御操纵之无法。古人云，譬如养鹰，饱则扬去。我太祖之御诸将，有守边一二十年而不迁官者，盖谓御免侵轶，特仅不失职耳。非有战胜攻取，官固不可妄迁也。至于曹彬之平江南，功亦不细矣，然使相之除，终至吝惜，止于赐钱百万而已。夫太祖岂食言之君，而曹彬亦岂饱则扬去之人哉！英君谊辟远虑微权，众人固不识也。近世以来，将帅守边，仅免侵轶，及至岁终，则论功行赏，屡迁不一迁，不知使其能扫清关河，哭单于于阴山，又将何以赏之？少陵诗云：“今日翔麟马，先宜驾鼓车。无劳问河北，诸将觉荣华。”言虽翔麟之马，亦必先使之驾鼓车，由贱而后可以致贵。今诸将骤登贵显，如马之未驾鼓车，而遽驾玉辂，安于荣华，志得意满，无复驱攘之志。河北叛乱，决难讨除，无劳问也。又云：“杂虏横戈数，功臣甲第高”，亦此意。



　　●乙编 卷四
　　韩魏公曰：“养兵虽非古，然亦自有利处。议者但谓不如汉、唐调兵于民，独不见杜甫《石壕吏》一篇，调兵于民，其弊乃如此。后世既收拾强悍无赖者，养之以为兵，良民虽税敛良厚，而终身保骨肉相聚之乐，父子兄弟夫妇免生离死别之苦，此岂小事？”魏公此论，可谓至当。余观梅圣俞宝元间为叶县宰，诏书令民三丁籍一，立校与长，号弓箭手，以备不虞，田里骚然。圣俞作《田家》诗云：“谁道田家乐？春税秋未足，里胥叩我门，日夕苦煎促。盛夏流潦多，白水高于屋。水既害我菽，蝗又食我粟。前月诏书来，生齿复版录。三丁籍一壮，恶使操弓。州符令又严，老吏持鞭扑。搜索稚与艾，唯存跛无目。田闾敢怨嗟，父子各悲哭。南亩焉可事，买箭卖牛犊。愁气变久雨，铛缶空无粥。盲跛不能耕，死亡在迟速。我闻诚所惭，徒尔叨君禄。却咏归去来，刈薪向深谷。”又《汝坟贫女》云：“汝坟贫家女，行哭音凄怆。自言有老父，孤独无丁壮。郡吏来何暴，县官不敢抗。督遣勿稽留，龙钟去持杖。勤勤嘱四邻，幸愿相倚傍。适闻闾里归，问讯疑犹强。果闻寒雨中，僵死壤河上。弱质无以托，横尸无以葬。生女不如男，虽存何以当。拊膺呼苍天，生死将奈向？”观此二诗，与《石壕吏》等篇何以异？当是时，乃太子极盛之时，而一有籍民为兵之令，便觉气象与天宝相似。乃知养兵之制，实万世之仁，而魏公之说不可易也。然魏公既知籍民为兵之害矣，而陕西义勇之制，实出于公。虽司马温公极言其不便，竞不为止，又何与前言相戾也？
　　杜诗云：“江莲摇白羽，天棘梦青丝。”下句殊不可晓。说者曰，天棘，柳也。或曰，天门冬也。梦，当作弄。既无考据，意亦短浅。谭浚明尝为余言，此出佛书，终南长老入定，梦天帝赐以青棘之香。盖言江莲之香，如所梦天棘之香耳。此诗为僧齐已赋，故引此事。余甚喜其说，然终未知果出何经。近阅叶石林《过庭录》，亦言此句出佛书，则浚明之言宜司信。
　　山谷晚年作日录，题曰《家乘》，取《孟子》晋之《乘》之义。谪死宜州。永州有唐生者从之游，为之经纪后事，收拾遗文。独所谓《家乘》者，仓忙间为人窃去，寻访了不可得。后百余年，史卫王当国，乃有得之以献者。卫王甚珍之，后黄伯庸帅蜀，以其为双井之族，乃以赆其行。
　　建炎中，大驾驻维扬，康伯可上《中兴十策》：“一请皇帝设坛，与群臣、六军缟素戎服，以必两宫之归。二请移跸关中，治兵积粟，号召两河，为雪耻计，东南不是立事。三请略去常制，为马上治。用汉故事，选天下英俊，日侍左右，讲求天下利病，通达外情。四请河北未陷州郡，朝廷不复置吏，诏土人自相推择，各保乡社。以两军屯要害，为声援。滑州置留府，通接号令。五请删内侍百司州县冗员，文书务简实，以省财便事。六请大赦，与民更始。前事一切不向，不限文武，不次登用，以收人心。七请北人避胡挈郡邑南宋以从吾君者，其首领皆豪杰，当待之以将帅，不可指为盗贼。八请增损保甲之法，团结山东、京东西、两淮之民，以备不虞。九请讲求汉、唐漕运，江、淮道途置使，以馈关中。十请许天下直言便宜，州郡即日缴奏，置籍亲览，以广豪杰进用之路。”时宰相汪、黄辈，不能听用，而伯可名声由是益著。余观其策，正大的确，虽李伯纪、赵元镇亦何以远过！然厥后秦桧当国，伯可乃附会求进，擢为台郎。值慈宁归养，两宫燕乐，伯可专应制为歌词，谀艳粉饰，于是声名扫地，而世但以比柳耆卿辈矣。桧死，伯可亦贬五羊。
　　《楞严经》：“佛告波斯匿王，汝年十三时，见恒河水与今无异，是汝皮肉虽皱，见精不皱，以明身有老少，而见精常存。身有死生，而本性常在也。”晁文元尝问隐者刘海蟾以不死之道，海蟾笑曰：“人何尝死？而君乃畏之求生乎？所可死者，形尔；不与形俱灭者，固常在也。”此理本常理，但异端说得黏皮着骨。如《易》曰：“精气为物，游魂为变。”孟子曰：“所过者化，所存者神。”伊川曰：“尧舜几千年，其心至今在。”横渠曰：“物物故能过化，性性故能存神。”又曰：“存吾顺事，没吾宁也。”说得多少混融。
　　杨诚斋《月下传杯》诗云：“老夫渴急月更急，酒落杯中月先入；领取青天并入来，和月和天都蘸湿。天既爱酒自古传，月不解饮真浪言；举杯将月一口吞，举头见月犹在天。老夫大笑问客道：月是一团还两团？酒入诗肠风火发，月入诗肠冰雪泼。一杯未尽诗已成，诵诗向天天亦惊。焉知万古一骸骨，酌酒更吞一团月！”余年十许岁时，侍家君竹谷老人谒诚斋，亲闻诚斋诵此诗。且曰：“老夫此作，自谓仿佛李太白。”
　　徐思叔《题贫乐图》诗首句云：“乃翁画灰教儿书，娇几赤玉雪肤。厥妻曝日补破襦，弊筐何有金十奴？”杨伯子和云：“三间破屋一床书，锦心绣口冰肌肤。自纫枯叶作裤襦，此君便是长须奴。”王才臣和云：“大儿阻饥颇废书，小儿忍寒粟生肤。妇纵有无一襦，不敢缘此相庸奴。”三诗皆佳，而后出者尤奇。
　　松柏之贯四时，傲雪霜，皆自拱把以至合抱。惟竹生长于旬日之间，而干霄入云，其挺特坚贞，乃与松柏等。此草木灵异之尤者也。白乐天、东坡、颍滨与近时刘子论竹甚详，皆未及此。杜陵诗云：“平生憩息地，必种数竿竹。”梅圣俞云：“买山须买泉，种树须种竹。”信哉！
　　虞雍公初除枢密，偶至陈丞相应求阁子内，见杨诚斋《千虑策》，读一篇，叹曰：“东南乃有此人物！某初除合荐两人，当以此人为首。”应求导诚斋谒雍公，一见握手如旧。诚斋曰：“相公且仔细，秀才子口头言语，岂可便信？”雍公大笑，卒援之登朝。诚斋尝言，士大夫穷达，初不必容心。某平生不能开口求荐。然荐之改秩者，张魏公也。荐之立朝者，虞雍公也。二公皆蜀人，皆非有平生雅故。雍公有《翘馆录》，载当世人物甚详。
　　诗莫尚乎兴，圣人言语，亦有专是兴者。如“逝者如斯夫，不舍昼夜”，“山梁雌雉，时哉时哉”，无非兴也，特不曾隐括协韵尔。盖兴者，因物感触，言在于此，而意寄于彼，玩味乃可识，非若赋比之直言其事也。故兴多兼比赋，比赋不兼兴，古诗皆然。今姑以杜陵诗言之，《发潭州》云：“岸花飞送客，樯燕语留人。”盖因飞花语燕，伤人情之薄，言送客留人，止有燕与花耳。此赋也，亦兴也。若“感时花溅泪，恨别鸟惊心”，则赋而非兴矣。《堂成》云：“暂止飞乌将数子，频来语燕定新巢。”盖因乌飞燕语，而喜己之携雏卜居，其乐与之相似。此比也，亦兴也。若“鸿雁影来联塞上，飞急到沙头”，则比而非兴矣。
　　荆公诗云：“谋臣本自系安危，贱妾何能作祸基。但愿君王诛宰，不愁宫里有西施。”夫妲己者，飞廉、恶来之所寄也。褒姒者，聚子、膳夫之所寄也。太真者，林甫、国忠之所寄也。女宠蛊君心，而后忄佥壬阶之以进，依之以安。大臣格君之事，必以远声色为第一义。而谓“不愁宫里有西施”何哉？范蠡霸越之后，脱屣富贵，扁舟五湖，可谓一尘不染矣。然犹挟西施以行，蠡非悦其色也，盖惧其复以蛊吴者而蛊越，则越不可保矣。于是挟之以行，以绝越之祸基，是蠡虽去越，未尝忘越也。曾谓荆公之见而不及蠡乎？惟管仲之告齐桓公，以竖刁、易牙、开方为不可用，而谓声色为不害霸，与荆公之论略同。其沦商鞅曰：“今人未可非商鞅，商鞅能令政必行。”夫二帝三王之政，何尝不行，奚独有取于鞅哉？东坡曰：“商鞅、韩非之刑，非舜之刑，而所以用刑者，则舜之术也。”此说犹回护，不如荆公之直截无忌惮。其咏昭君曰：“汉恩自浅胡自深，人生乐在相知心。”推此言也，苟心不相知，臣可以叛其君，妻可以弃其夫乎？其视白乐天“黄金何日赎娥眉”之句，真天渊悬绝也。其论冯道曰：“屈己利人，有诸佛菩萨之行。”唐质肃折之曰：“道事十主，更四姓，安得谓之纯臣？”荆公乃曰：“伊尹五就汤，五就桀，亦可谓之非纯臣乎？”其强辨如此。又曰：“有伊尹之志，则放其君可也。有周公之志，则诛其兄可也。有周后妃之志，则求贤审官可也。”似此议论，岂特执拗而已，真悖理伤道也。苟卿立“性恶”之论、“法后王”之论，李斯得其说，遂以亡秦。今荆公议论过于苟卿，身试其说，天下既受其毒矣。章、蔡祖其说，而推演之，加以凶险，安得不产靖康之祸乎！荆公论韩信曰：“贫贱侵陵富贵骄，功名无复在刍荛。将军北面师降虏，此事人间久寂寥。”论曹参曰：“束发山河百战功，白头富贵亦成空。华堂不着新歌舞，却要区区一老翁。”二诗意却甚正。然其当国也，偏执己见，凡诸君子之论，一切指为流俗，曾不如韩信之师李左车，曹参之师盖公，又何也？
　　杨子幼以“南山种豆”之句杀其身，此诗祸之始也。至于“空梁落燕泥”之句，“庭草无人随意绿”之句，非有所讥刺，徒以雕斫工巧，为暴君所忌嫉，至贾奇祸，则诗真可畏哉！贾至谪岳州，严武谪巴州，杜少陵寄诗云：“贾笔论《孤愤》，严君赋儿篇。定知深意苦，莫使众人传。贝锦无停织，朱丝有断弦。浦鸥防碎首，霜鹘不空拳。”盖深戒之也。刘禹锡种桃之句，不过感叹之词耳，非甚有所讥刺也，然亦不免于迁谪。近世蔡持正，数其罪恶，虽两观之诛，亦不为过，乃以《车盖亭》绝句谓为讥刺，贬新州。夫小人レ抉君子之诗文以为罪，无怪也，君子岂可亦レ抉小人之诗文以为罪乎？东坡文章，妙绝古今，而其病在于好讥刺。文与可戒以诗云：“北客若来休问事，西湖虽好莫吟诗。”盖深恐其贾祸也。乌台之勘，赤壁之贬，卒于不免。观其《狱中》诗云：“梦绕云山心似鹿，魂飞汤火命如鸡。”亦可哀矣。然才出狱便赋诗云：“却对酒杯疑是梦，试拈诗笔已如神。”略无惩艾之意，何也？晚年自朱崖量移合浦，郭功父寄诗云：“君恩浩荡似阳春，海外移来住海滨。莫向沙边弄明月，夜深无数采珠人。”其意亦深矣。渡江以来，诗祸殆绝，唯宝、绍间，《中兴江湖集》出，刘潜夫诗云：“不是朱三能跋扈，只缘郑五欠经纶。”又云：“东风谬掌花权柄，却忌孤高不主张。”敖器之诗云：“梧桐秋雨何王府，杨柳春风彼相桥。”曾景建诗云：“九十日春晴景少，一千年事乱时多。”当国者见而恶之，并行贬斥。景建，布衣也，临川人，竟谪舂陵，死焉。其往舂陵也，作诗曰：“杖策行行访楚囚，也胜流落峤南州。鬓丝半是吴蚕吐，襟血全因蜀鸟流。径窄不妨随茧栗，路长那更听钩。家山千里云千叠，十口生离两地愁。”
　　自古豪杰之土，立业建功，定变弭难，大抵以无所为而为之者为高。三代人物，固不待言。下此如范蠡霸越，而扁舟五湖。鲁仲连下聊城，而辞千金之谢，却帝秦，而逃上爵之封。张子房颠羸蹶项，而飘然从赤松子游，皆足以高出秦、汉人物之上。左太冲诗云：“功成不受赏，长揖归田庐。”李太白诗云：“事了拂衣去，深藏身与名。”而世降俗末，乃有激变稔祸，欺君误国，杀人害物，以希功赏者，是诚何心哉？是诚何心哉？
　　汉高帝晚岁，欲易太子，盖以吕后鸷悍，惠帝仁柔，为宗社远虑，初非溺于戚姬之爱，而为是邪谋也。苏老泉谓帝之以太尉属周勃，及病中欲斩樊哙，皆是知有吕氏之祸，可谓识帝之心者矣。子房，智人也。乃引四皓为羽翼，使帝涕泣悲歌而止。帝之泣，岂为儿女子而泣耶？厥后赵王以鸩亡，惠帝以忧死，向非吕后先殂，子、勃交欢，则刘氏无噍类，而火德灰矣。杜牧之所谓“四老安刘是灭刘”者，诚哉是言也！夫立子以长，固万世之定法，然亦有不容拘者。泰伯逊而周以兴，建成立而唐几危，一得一失，盖可监也。夫子善齐桓首止之盟，而美泰伯为至德。盖善齐桓者，明万世之常经也；美泰伯者，示万世之通谊也。
　　安子文与杨巨源、李好义合谋诛逆曦，旋杀巨源而专其功。久之，朝廷疑其跋扈，俾帅长沙。子文尽室出蜀，尝自赞云：“面目皱瘦，行步[B243]苴，人言托住半周天，我道一场真戏耍。今日到湖南，又成一话靶。”在长沙，计利析秋毫，设厅前豢豕成群，粪秽狼籍，肥盾则烹而卖之。罢镇，捆载归蜀。厥后杨九鼎在蜀，以刻剥致诸军之怨，军士莫简倡乱，杀九鼎，剖其腹，实以金银曰：“使其贪腹饱饫。”时子文家居，散财结士，生擒莫简，剖心以祭九鼎，再平蜀难。
　　余三十年前，于钓台壁间尘埃漫漶中得一诗云：“生涯千顷水云宽，舒卷乾坤一钓竽。梦里偶然伸只脚，渠知天子是何官！”不知何人作也，句意颇佳。近时戴式之诗云：“万事无心一钓竽，三公不换此江山。当初误识刘文叔，惹起虚名满世间。”句虽甚爽，意实未然。今考史籍，光武，儒者也，素号谨厚，观诸母之言可见矣。子陵意气豪迈，实人中龙，故有“狂奴”之称。方其相友于隐约之中，伤王室之陵夷，叹海宇之横溃，知光武为帝胄之英，名义甚正，所以激发其志气，而导之以除凶剪逆，吹火德于既灰者，当必有成谋矣。异时披图兴叹，岸帻迎笑，雄姿英发，视向时谨敕之文叔，如二人焉。子陵实阴有功于其间。天下既定，从容访帝，共榻之卧，足加帝腹，情义如此。子陵岂以匹夫自嫌，而帝亦岂以万乘自居哉！当是之时，而欲使之俯首为三公，宜其不屑就也。史臣不察，乃以之与周党同称。夫周党特一隐士耳，岂若子陵友真主于潜龙之日，而琢磨讲贯，隐然有功于中兴之业者哉！余尝题钓台云：“平生谨敕刘文叔，却与狂奴意气投，激发潜龙云雨志，了知功跨邓元侯。”“讲磨潜佐汉中兴，岂是空标处土名，堪笑吏臣无卓识，却将周党与同称。”
　　修水深山间有小溪，其渡曰来苏。盖子由贬高安监酒时，东坡来访之，经过此渡。乡人以为荣，故名以来苏。呜呼！当时小人媒蘖摧挫，欲置之死地，而其所经过之地，溪翁野叟亦以为光华，人心是非之公，其不可泯如此！所谓“石压笋斜出”者是也。
　　张乖崖为崇阳令，一吏自库中出，视其鬓傍巾下有一钱，诘之，乃库中钱也。乖崖命杖之，吏勃段曰：“一钱何足道，乃杖我耶？尔能杖我，不能斩弟也！”乖崖援笔判曰：“一日一钱，千日一千，绳锯木断，水滴石穿。”自仗剑，下阶斩其首，申台府自劾崇阳人至今传之。盖自五代以来，军卒凌将帅，胥曳凌长官，余风至此时犹未尽除。乖崖此举，非为一钱而设，其意深矣，其事伟矣。
　　冯京，字当世，鄂州咸宁人。其父商也，壮岁无子。将如京师，其妻授以白金数笏曰：“君未有子可以此为买妾之资。”及至京师，买一妾，立券偿钱矣。问妾所自来，涕泣不肯言，固问之，乃言其父有官，因纲运欠折，鬻妾以为赔偿之计。遂侧然不忍犯，遣还其父，不索其钱。及归，妻问买妾安在，具告以故。妻曰：“君用心如此，何患无子！”居数月，妻有娠，将诞，里中人皆梦鼓吹喧阗迎状元，京乃生。家贫甚，读书于山僧舍，僧有犬，京与共学者烹食之。僧诉之县，县令命作《偷狗赋》，援笔立成。警联云：“团饭引来，喜掉续貂之尾；索牵去，惊回顾兔之头。”令击节，释之，延之上座。明年遂作三元。有诗号《山集》，皆其未遇时所作。如“琴弹夜月龙魂冷，剑击秋风鬼胆粗”。“吟气老怀长剑古，醉胸横得太行宽”。“尘埃掉臂离长陌，琴酒和云入旧山”。“丰年足酒容身易，世路无媒着脚难”。皆不凡。
　　真西山帅长沙，郡人为立生祠。一夕，有大书一诗于壁间者，其辞云：“举世知公不爱名，湘人苦欲置丹青。西天又出一活佛，南极添成两寿星。几百年方钟间气，八千春愿祝修龄。不须更作生祠记，四海苍生口是铭。”
　　庐陵苗斛，元额三十六万，承平时，民户纳苗一斛，官支与盐二斗五升，盖优之也。龙泉、太和两县，去郡差远，添支一升。渡江以来，非惟官不支盐，反勒民户纳盐。由是输苗一斛者，并盐为一斛二斗五升，而两县亦皆增纳一升。今世和买官，不支钱而白取，已为可怪。若盐者，乃以其予民之数，而为取民之数，抑又甚矣。然前后牧守不知几人，曾无一人侧然动心，为之敷奏蠲阁者，是可叹也。
　　东山先生杨伯于尝为余言：“某昔为宗正丞，真西山以直院兼玉牒宫，尝至某位中，见案上有近时人诗文一编，西山一见掷之曰：‘宗丞何用看此？’某悚然问故，西山曰：‘此人大非端士，笔头虽写得数句诗，所谓本心不正，脉理皆邪，读之将恐染神乱志，非徒无益。’某佩服其言，再三谢之。因言近世如夏英公、丁晋公、王岐公、吕惠卿、林子中、蔡持正辈，亦非无文章，然而君子不道者，皆以是也。”
　　叶石林云：“杜工部诗，对偶至严，而《送杨六判官》云：‘子云清自守，今日起为官’，独不相对，切意‘今日’字当是‘令尹’字传写之讹耳。”余谓不然，此联之工，正为假“云”对“日”。两句一意，乃诗家活法，若作“令尹”字，则索然无神，夫人能道之矣。且送杨姓人，故用子云为切题，岂应又泛然用一令尹耶？如“次第寻书札，呼儿检赠篇”之句，亦是假以“第”对“儿”，诗家此类甚多。
　　道家之教宗老庄，其后乃有神仙形解飞升之说，方士炼丹葆形之术。然《老子》云：“吾有大患，为吾有身；吾既无身，而有何患？”《庄子》云：“予恶乎知悦生之非惑耶？予恶乎知恶死之非弱丧而不知归者邪？丽之姬，艾封人之子也，晋国之始得之也，涕泣沾襟，及其至于王所，与王同匡床，食刍豢，而后悔其泣也。予恶乎知夫死者不悔其始之蕲生乎？”又髑髅谓庄子曰：“子欲闻死之说乎？死无君于上，无臣于下，亦无四时之事，从然以天地为春秋，虽南面王，乐不能过也。”庄子不信曰：“吾使司命复生子形，为子骨肉肌肤，反子父母妻子，闾里知识，子欲之乎？”髑髅深宾蹙额曰：“吾安能弃南面王乐，而复为人间之劳乎？”是老庄之意，以身为赘，以生为苦，以死为乐也。今神仙方士，乃欲长生不死，正与老庄之说背而驰矣。佛家所谓“生灭灭已，寂灭为乐”，乃老庄之本意也。故老庄与佛，元不为二。欧阳公云：“道家乃贪生之论，佛家乃畏死之论。”此盖未尝深考二家之要旨者也。老庄何尝贪生？瞿昙何尝畏死？贪生畏死之说，仅足以排方士而已。韩文公、欧阳公皆不曾深看佛书，故但能攻其皮毛。唯朱文公早年洞究释氏之旨，故其言曰：“佛说尽出老庄，今道家有老庄书不看，尽为释氏窃而用之，却去仿效释氏作经教之属。如《清净》、《消灾》、《度人》等经，模拟可笑，而《北斗经》尤鄙俚。譬如巨室弟子，所有珍宝悉为人盗去，却去收人家破瓮破釜。”此论窥见其骨髓矣，然非特文公之言为然，唐傅奕曰：“佛入中国，千儿幼夫模象庄老以文饰之。”则固已知其出于庄老矣。
　　唐武后断王后萧妃之手足，置于酒瓮中，曰：“使此二婢骨醉。”萧妃临死曰：“愿武为鼠吾为猫，生生世世扼其喉。”亦可悲矣。今俗间相传谓猫为天子妃者，盖本此也。予自读唐史此段，每见猫得鼠，未尝不为之称快，人心之公愤，有千万年而不可磨灭者。尝有诗云：“陋室偏遭黠鼠欺，狸奴虽小策勋奇。扼喉莫讶无遗力，应记当年骨醉时。”
　　杨东山云：“凡处事须是心如转丸，手如鸣镝。”



　　●乙编 卷五
　　福州启运宫，在开元寺，有七祖御容塑像，乃西京陵寝之旧。南渡之初，迎奉于此。时金兵ㄈ扰，仓忙之间，载以篮舆七乘，至今犹存。别造朱辇七乘，列于殿庑。专差中官一员主香火，谓之“直殿”。节序，朝廷遣快行家赍送香烛，帅守与直殿同致祭。每位用朱盘列食十数晶，酒三献云。临安净慈寺后有望祭殿，每岁寒食，朝廷差官一员，望祭西京诸陵。差升朝官读祝版。其词云：“历正仲春，感戴濡于雨露；心驰西洛，怅遐阻于山川。恭惟某祖某宗，灵鉴在天，圣谟传后。秩上陵之典礼，徒切望思；绝寓祭之权宜，愈深怆慕。”其礼用盘食，茶汤，三献酒。余观柳子厚云：“每遇寒食，田野道路，士女遍满。皂隶庸丐，皆得上父母丘墓，马医夏畦之鬼，无不受子孙追养者。”今以万乘之主，乃不获遂此志，至于寓祭，此前古之所未有也。端平初，金虏既灭，朝廷亦尝遣使修朝陵之礼。荆襄以兵五千护之，未至西京，谍报敌骑且至，兵不敢进。使者潜偕数骑星驰而往，行礼而还。其诸陵之无恙与否，皆不可究诘也。
　　吾郡罗椿，字永年，诚斋高弟也。清贫入骨，一介不取，颇有李方叔、谢无逸风味。累年举于礼部，竟不第。自号就斋。尝访诚斋于毗陵，诚斋作诗送之归曰：“梅萑{艹含}香边蹋雪来，杏花影里带春回。明朝解缆还千里，今日看花更一杯。谁遣文章太惊俗，何缘场屋不遗才。南溪鸥鹭如相问，为报春吟费麝煤。”庆元初，诚斋与朱文公同召，诚斋力辞。永年寄诗云：“不愁风月只忧时，发为君王寸寸丝。司马要为元起，西枢政坐寿皇知。苦辞君命惊凡子，清对梅花更与谁？梦绕师门三稽首，起敲冰砚诉相思。”诚斋击节。又《送永丰汪令》诗云：“锦缆梅花浦，江南作县归。新来荐鹗牍，惊动衮龙衣。岁晚情难别，心亲事却违。恐君天上去，扶病出烟霏。”颇有少陵意态。他如“露湿看花脚，莺啼欲晓山”，“春消千嶂雪，清逼五湖秋”等句，皆佳。
　　本朝大臣赐家庙者：文彦博、蔡京、郑居中、邓洵武、余深、侯蒙、薛昂、白时中、童贯、秦桧、杨存中、吴、虞允文、史弥远，凡十四人。《国风》云：“岂无膏沐，谁适为容。”又云：“予发曲局，薄言归沐。”盖古之妇人，夫不在家，则不为容饰也。其远嫌防微，至于如此。杜陵《新婚别》云：“自嗟贫家女，久致罗襦裳。罗襦不复施，对君洗红妆。”尤可悲矣。《国风》之后，唯杜陵不可及者，此类是也。
　　古人立碑，庙以系牲，墓以下棺。厥后乃刻岁月，或识事始末，盖亦因而文之耳。若《汤盘铭》、《太公丹书》所载诸铭，亦因所用器物著辞以自警，未尝为徒文也。后世特立石以纪事述言，而谓之碑铭，与古异矣。杜元凯铭功于二石，一置岘山之上，一沉汉水之中。韩退之谓张愉曰：“丐我一片石，载二妃庙事，且令后世知有子名。”后世好名之弊，至于如此。
　　赵韩王为相，置二大瓮于坐屏后。凡有人投利害文字，皆置其中，满即焚之于通衢。李文靖公曰：“沆居重位，实无补万分，唯中外所陈利害，一切报罢之，惟此少以报国尔。朝廷防制，纤悉备具，或犭旬所陈请，施行一事，即所伤多矣。”陆象山云：“往时充员敕局，浮食是惭。惟是四方奏请，廷臣面对，有所建置更革，多下看详。其或书生贵游，不谙民事，轻于献计，不知一旦施行，片纸之出，兆姓蒙害。每与同官悉意论驳，朝廷清明，常得寝罢。编摩之事，稽考之勤，顾何足以当大官之膳，或庶几者，仅此可以偿万一耳。”凡此皆至论。夫子曰：“仍旧贯，何必改作？”古人曰，利不什，不变法。甚言更革建置之不可轻也。或曰，若是，则将坐视天下之弊，而不之救欤？余曰，不然，革弊以存法，可也；因弊而变法，不可也。不守法则弊生，非法之足以生弊也。若韩、范之建明于庆历者，革弊以存法也；荆公之施行于熙宁者，因弊而变法也。一得一失，盖可睹矣。或曰，荆公有志于二帝三王之法度，岂可厚诽乎？余曰，有志于二帝三五，当自格君心始，不当自变法度始。有尧舜之君，则有尧舜之治，有禹汤之君，则有禹汤之治，法度云乎哉！否则，王莽之井田，房之车战，适足以贻千古之诮耳。朱文公云：“浙间学者，推尊《史记》，谓《夏纪赞》用行夏之时事，《商纪赞》用乘殷之辂事，至《高祖纪赞》则曰：朝以十月，黄屋左纛。讥其不用夏时商辂也。迁之意，诚恐是如此。但若使高祖真能行夏时、乘商辂，亦只是汉高祖，终不可谓之禹汤。”
　　潘良贵，字子贱，自少有气节，崇观间为馆职，不肯游蔡京父子间。使淮南，不肯与中官同燕席。靖康召对，力论时宰何、唐恪误国。未几，言皆验。建炎初，召为右司谏，首论乱臣逆党，当用重法以正邦典，壮国威，且及当时用事者奸邪之状，大为汪、黄所忌。书奏三日，左迁而去，复召为右史。从臣向子湮奏事，高宗因与论笔法，言久不辍。子贱举笏近前，历声曰：“向子湮以无益之言，久渎圣听！”叱之使下。左右皆胆落，由是又去国。晚年力量尤凝定，秦桧势正炎炎，冷处一角，笑傲泉石。作《三戒说》，深以在得之规，痛自警励。秦虽令人致语，亦不答。自少至老，出入三朝，而前后在官不过八百六十余日。所居仅蔽风雨，郭外无尺寸之田。经界法行，独以丘墓之寄，输帛数尺而已。有《磨镜帖》行于世，言读书者，将以治心养性，如用药以磨镜也。若积药镜上，而不加磨治，未必不反为镜累，张禹、孔光是已。其大意如此，世以为名言。子贱自号默成居士。
　　伊尹，禄之以天下，不顾也；系马干驷，弗受也。天下信之久矣，故事汤事桀，废辟复辟，不惟天下不以为疑，而桀与太甲亦无一毫疑忌之心。东坡论之曰：“办天下之大事者，有天下之大节者也。立天下之大节者，狭天下者也。夫以天下之大，而不足以动其心，则天下之大节有不足立，而大事有不足办者矣。”此论甚当。后世唯诸葛武侯有伊尹风味。其草庐三顾而后起，与耕莘聘币，已略相类。观其告后主曰：“臣成都有桑八百株，薄田十五顷，子弟衣食，自有余饶。臣身在外，别无调度，不别治生，以长尺寸。若死之日，不使库有余帛，廪有余粟，以负陛下。”观此言，则其视富贵为何等物！故先主临终谓之曰：“嗣子可辅，辅之；如其不然，君可自取。”非先主照见孔明肝胆，其肯发此言！虽然先主、孔明鱼水相得，发此言无难也，此言之发，后主与左右固皆闻之矣。后主非明君也，左右非无谗慝也，孔明所谓请有作奸犯科者，宜付外廷论刑，所以绳束左右者，非不甚严也。而当时曾无一人敢兴单辞之谤，后主倚信，亦卒无纤芥之疑，何哉？只缘平时心事暴白，足以取信上下故也。自三代而后，可谓绝无而仅有矣。后之君子，争一阶半级，虽杀人亦为之。自少至老，贪荣嗜利如飞蛾之赴烛，蜗牛之升壁，青蝇之逐臭，而曰我能立大节，办大事，其谁能信之！
　　杨东山尝为余言：“昔周益公、洪容斋尝侍寿皇宴。因谈肴核，上问容斋：‘卿乡里何所产？’容斋，番阳人也。对曰：‘沙地马蹄鳖，雪天牛尾狸。’又问益公。公庐陵人也，对曰：‘金柑玉版笋，银杏水晶葱。’上吟赏。又问一侍从，忘其名，浙人也，对曰：‘螺头新妇臂，龟脚老婆牙。’四者皆海鲜也，上为之一笑。某尝陋三公之对。昔某帅五羊时，漕仓市舶三使者，皆闽浙人，酒边各盛言其乡里果核鱼虾之美。复问某乡里何所产，某笑曰：‘他无所产，但产一欧阳子耳。’三公笑且惭。”
　　杨东山言：“某初筮为永州零陵主簿，太守赵谧字安卿，丞相元镇子也。初参之时，客将传言，待众官退却请主簿。客退，赵具冠裳，端坐堂上。凡再请，某不动，三请，某解其意，遂庭趋一揖，上阶禀叙，逐一还他礼数。既毕，立问何日交割，禀以欲就某日。答云：‘可一面交割。’一揖径入，更不与言延坐。某退，而抑郁几成疾。以书白诚斋，欲弃官而归。诚斋报曰：‘此乃教诲吾子也，他日得力处当在此。’某意犹未平，后涉历稍深，方知此公善教人，尚有前辈典刑。”朱文公曰：“人家子弟，初出仕宦，须是讨吃人打骂底差遣，方是有益。”亦此意。
　　汉昭帝时，夏阳男子成方遂居湖，有故太子舍人谓之曰：“子貌甚似卫太子。”方遂利其言，乃乘黄犊车诣北阙，自称卫太子。公卿以下，莫敢发言。隽不疑后至，叱吏收结，竟得其奸。靖康之乱，柔福帝姬随北狩。建炎四年，有女子诣阙，称为柔福，自虏中潜归。诏遣老宫人视之，其貌良是，问以宫禁旧事，略能言仿佛，但以足长大疑之。女子颦蹙曰：“金人驱迫如牛羊，跣足行万里，宁复故态哉？”上侧然不疑其诈，即诏入宫，授福国长公主，下降高世荣。汪龙溪行制词云：“彭城方急，鲁元尝困于面驰；江左既兴，益寿宜充于禁脔。”资妆一万八千缗。绍兴十二年，显仁太后回銮，言柔福死于虏中久矣，始知其诈。执付诏狱，乃一女巫也。尝遇一宫婢，谓之曰：“子貌甚类柔福。”因告以宫禁事，教之为诈。遂伏诛。前后请给锡赉计四十七万九千缗。古今事未尝无对，成方遂遇隽不疑，故其诈不行。此女巫若非显仁之归，富贵终身矣。
　　荆公行新法，鬻坊场河渡，司农又请并祠庙鬻之。官既得钱，听民为贾区，庙中秽杂喧践，无所不至。张安道知南京，上疏言：“宋王业所基也，而以火德王。阏伯封于商丘，以主大火，微子为宋始封，此二祠者，独不可免于鬻乎？”神考览之震怒，批曰：“慢神辱国，无甚于斯！”于是天下祠庙皆得免鬻。近时豫章尝于孺子亭卖酒，刘潜夫题诗云：“孺子亭前插酒旗，游人那解荐江蓠。白鸥欲下还飞起，曾见当年解榻时。”帅闻之，亟令住卖。嘉定间，临安西湖上三贤堂亦卖酒，太学士人题诗云：“和靖东坡白乐天，几年秋菊荐寒泉。如今往事都休问，且为官司趁酒钱。”府尹闻之，亦愧而止。
　　嘉定辛巳三月，金人围黄州，诏冯时援蕲黄。时迁延不进，黄州守何大节，字中立，召僚佐告之曰：“城危矣，而救不至，诸君多有亲老，且非守土之臣，可以死，可以无死。”乃各予以差出之檄，使为去计。自取郡印佩之，誓以死守。一夕，舆兵忽奔告曰：“城陷矣！”拥之登车，才出门，虏兵已纷集，大节竟自沉于江。未一月，又陷蕲州。守李诚之，字茂钦，手杀其妻子奴婢，然后自杀，官属多死之。朝廷褒赠诚之，且为立庙。而《宁宗帝纪》书“大节弃城遁”。二人皆出太学。刘潜夫诗云：“淮Й便合营双庙，太学今方出二儒。”又云：“世俗今犹疑许远，君王元未识真卿。”盖为中立解嘲。然等死耳，茂钦果决，是以全节。中立迟懦，是以败名。忠臣义士，可以鉴矣。
　　李若谷为长社令，日悬百钱于壁，用尽即止。东坡谪齐安，日用不过百五十。每月朔，取钱四千五百，断为三十块，挂屋梁上，平旦用画叉挑取一块，即藏去。又以竹筒贮用不尽者，以待宾客。云：“此贾耘老法也。”又与李公择书云：“口腹之欲，何穷之有！每加节俭，亦是惜福延寿之道。”张无垢云：“余平生贫困，处之亦自有法。每日用度不过数十钱，亦自足，至今不易也。”有客自耒阳来，言郑亨仲日以数十钱悬壁间，椒桂葱姜皆约以一二钱。曰：“吾平生贫苦，晚年登第，稍觉快意，便成奇祸。今学张子韶法，要见旧时齑盐风味甚长久也。”仇泰然守四明，与一幕官极相得。一日问及：“公家日用多少？”对以“十口之家，日用一千”。泰然曰：“何用许多钱？”曰：“早具少肉，晚菜羹。”泰然惊曰：“某为太守，居常不敢食肉，只是吃菜，公为小官，乃敢食肉，定非廉士。”自尔见疏。余尝谓节俭之益非止一端。大凡贪淫之过，未有不生于奢侈者，俭则不贪不淫，是可以养德也。人之受用，自有剂量，省啬淡泊，有久长之理，是可以养寿也。醉Ο饱鲜，昏入神志，若疏食菜羹，则肠胃清虚，无滓无秽，是可以养神也。奢则妄取苟求，志气卑辱，一从俭约，则于人无求，于己无愧，是可以养气也。故老氏以为一宝。
　　吴请成于越，勾践欲许之，范蠡不可。楚求和于汉，高帝欲许之，张良不可。此霸王成否之机也。二子亦明决矣哉。故曰，懦者事之贼。又曰，当断不断，反受其乱。
　　桓玄窜位，登御床，地忽陷，群臣失色。殷仲文曰：“良由圣德深厚，地不能载。”玄大悦。南燕汝水不冰，燕王超恶之，李超曰：“良由逼带京城，近日月也。”燕王亦大悦。下谄上愚，可发一笑。
　　朱文公有足疾，尝有道人为施针熨之术，旋觉轻安。公大喜，厚谢之，且赠以诗云：“几载相扶藉瘦筇，一针还觉有奇功。出门放杖儿童笑，不是从前勃翁。”道人得诗径去。未数日，足疾大作，甚于未针时。亟令人寻逐道人，已莫知其所往矣。公叹息曰：“某非欲罪之，但欲迫索其诗，恐其持此误他人尔。”
　　《礼记 檀弓》：子贡曰：“泰山其颓，则吾将安仰？梁木其坏，哲人其萎，则吾将安仿？”吾郡刘尚书美中家有古本《礼记》，“梁木其坏”之下，有“则吾将安仗”五字。
　　朱文公尝病《女戒》鄙浅，欲别集古语成一书。立篇目曰《正静》，曰《卑弱》，曰《孝爱》，曰《和睦》，曰《俭质》，曰《宽惠》，曰《讲学》。且言如杜诗云，“嗟汝未嫁女，秉心郁忡忡，防身动如律，竭力机杼中”。凡此等句，便可入《正静》，他皆仿此。尝以书属静春先生刘子澄纂辑，迄不能成。公盖欲以配小学书也。
　　庆元间，周益公以宰相退休，杨诚斋以秘书监退休，实为吾邦二大老。益公尝访诚斋于南溪之上，留诗云：“杨监全胜贺监家，赐湖岂比赐书华？回环自辟三三径，顷刻能开七七花。门外有田供伏腊，望中无处不烟霞。却惭下客非摩诘，无画无诗只谩夸。”诚斋和云：“相国来临处士家，山间草木也光华。高轩行李能过李，小队寻花到浣花。留赠新诗光夺月，端令老子气成霞。未论藏去传贻厥，拈向田夫野老夸。”好事者绘以为图，诚斋题云：“平叔曾过魏秀才，何如老子致元台。苍松白石青苔径，也不传呼宰相来。”用魏野诗翻案也。厥后诚斋冢嗣东山先生伯子，端平初累辞召命，以集英殿修撰致仕家居，年八十。云巢曾无疑，益公门人也，年尤高，尝携茶袖诗访伯子。其诗云：“褰衣不待履霜回，到得如今亦乐哉！泓颍有时供戏剧，轩裳无用任尘埃。眉头犹自怀千恨，兴到何如酒一杯？知道华山方睡觉，打门聊伴茗奴来。”伯子和云：“雪舟不肯半途回，直到荒林意盛哉！篱菊苞时披宿雾，木犀香里绝纤埃。锦心绣口垂金薤，月露天浆贮玉杯。八十仙翁能许健，片云得得出巢来。”其风味庶几可亚前二老云。无疑博学工文，尤精考订，有《本朝新旧官制考》行于世。以隐逸召为秘阁校勘，吾党之士多劝其毋出，而无疑竟出。先君竹谷老人送以诗云：“泰华山人上赤墀，上嗟安在见何迟。老于尚父投竿日，少似辕生对策时。怨鹤惊猿辞旧隐，鞭鸾笞凤总新知。早陈经国平边策，归领云巢旧住持。”无疑立朝逾年，除大社令，未及有所开陈，奉祠而归，年九十乃终。
　　周益公云：汉二献皆好书，而其传国皆最远。士大夫家，其可使读书种子衰息乎？
　　杜陵诗云，“色难臭腐食风香”。色难臭腐，用仙家王方子事。独“食风香”三字，解者不注所出。余观佛书云，凡诸所嗅风与香等。意杜陵用此。
　　宋高祖留葛灯笼、麻蝇拂于阴室，唐太宗留柞木梳、黑角篦于寝宫，以此示后，后世犹奢。
　　西汉诸儒，扬子云独称识字。韩文公云：“凡为文者，宜略识字。”则识字岂易乎哉？晁景廷晚年日课识十五字。杨诚斋云：“无事好看韵书。”
　　唐李渤问归宗禅师曰：“须弥纳芥子，仆即不疑。芥子藏须弥，恐无是理。”归宗曰：“人言学士读万卷书，是否？”渤曰：“然。”归宗曰：“是心如椰子大，万卷书从何处着？”荆公诗云：“巫医之所知，瞽史之所业，载车必百两，独以方寸摄。”即归宗之意。余谓一心具一太极，前辈谓鹏抟运，不足计其高深，日升月沉，不足计其广狭。万卷百车，又何足道！
　　汤、武应天顺人之举，实出于伊尹、太公。汤五遣伊尹适夏，意亦可见。伊尹既丑有夏，遂相汤伐桀，《诗》曰：“实维阿衡，实左右商王。”不言汤用伊尹也。《书》之誓有以地言者，《甘誓》是也。有以人言者，《汤誓》是也，有以国言者，《秦誓》是也。《傣誓》，《左传》、《孟子》皆谓之《太誓》，古字“泰”“太”通。前辈谓伐商之谋，实本于太公，故以名誓。《诗》曰：“维师尚父，时维鹰扬。凉彼武王，肆伐大商。”不言武王用太公也。汤、武非富天下之志，于此可见。虽然，夫子则不以是而恕汤、武也。序《书》之词曰汤胜夏，曰武王胜殷杀受，未尝分其罪于伊尹、太公。此与《春秋》书许世子止赵盾同一笔也。东坡《海外论》可谓深识周孔之心矣。余尝疑商之取夏，周之取商，一也。汤崩而太甲不明，甚于成王之幼冲矣。然夏人帖然，未尝萌蠢动之心。及武王既丧，商人不靖，观《鸱》、《小毖》之诗，悲哀急迫，岌岌然若不可以一朝居，何也？汤放桀于南巢，盖亦听其自屏于远方而终耳，未至如以黄钺斩纣之甚也。故夏人之痛，不如商人。夫以怀王之死，楚人尚且悲愤不已，有“楚虽三户，亡秦必楚”之语，况六百年仁恩之所渗漉者哉！当是时，若非以周公之圣，消息弥缝于其间，则周之复为商也决矣。且汤既胜夏，犹有惭德，栗栗危惧，若将陨于深渊。至于武王，则全无此等意思矣。由是论之，汤、武亦岂可并言哉！朱文公云：“成汤圣敬日跻，与盘铭数语，犹有细密工夫，至武王，往往并不见其切己事。”
　　《诗》曰：“高山仰止，景行行止。”景，明也。谓所行之光明也。世俗有“景仰”、“景慕”之语，遂失其义。妄以“景”训“仰”，多取前贤名姓，加“景”字于上以为字。如景周、景颜之类，失之矣。前史王景略，近世范景仁，何尝以景为仰哉？真西山旧字景元，后悟其非，乃改为希元云。
　　始皇为楚所败，尚能谢王翦；袁绍为魏所败，乃至杀田丰。欲不亡，得乎？
　　杜陵诗云：“万里悲秋常作客，百年多病独登台。”盖万里，地之远也。秋，时之惨凄也。作客，羁旅也。常作客，久旅也。百年，齿暮也。多病，衰疾也。台，高迥处也。独登台，无亲朋也。十四字之间，含八意，而对偶又精确。



　　●乙编 卷六
　　法昭禅师偈云：“同气连枝各自荣，些些言语莫伤情。一回相见一回老，能得几时为弟兄。”词意蔼然，足以启人友于之爱。然余尝谓人伦有五，而兄弟相处之日最长。君臣之遇合，朋友之会聚，久速固难必也。父之生子，妻之配夫，其早者皆以二十岁为率。惟兄弟或一二年，或三四年，相继而生，自竹马游嬉，以至鲐背鹤发，其相与周旋，多者至七八十年之久。若恩意浃洽，猜间不生，其乐岂有涯哉！近时有周益公以太傅退休，其兄乘成先生以将作监丞退休，年皆八十，诗酒相娱者终其身。章泉赵昌甫兄弟，亦俱隐玉山之下，苍颜华发，相从于泉石之间，皆年近九十，真人间至乐之事，亦人间希有之事也。
　　严州乌石寺在高山之上，有岳武穆飞、张循王俊、刘太尉光世题名。刘不能书，令侍儿意真代书。姜尧章题诗云：“诸老凋零极可哀，尚留名姓压崔嵬。刘郎可是疏文墨，几点胭脂ネ绿苔。”
　　大凡临事无大小，皆贵乎智。智者何？随机应变，足以弭患济事者是也。张乖崖守蜀，兵火之余，人怀反侧。一日，大阅方出，军众忽嵩呼。乖崖亦下马，随众东北望三呼，揽辔复行，众不敢欢。真宗不豫，李文定公以宰相宿内祈禳。时太子尚幼，八大王元俨者，颇有威名，问疾留禁中，累日不出，执政患之。偶翰林司以金盂贮熟水过。问之，曰：“王所需也。”文定取案上墨笔搅水中，尽黑。王见之大骇，意其为毒也，即上马去。文潞公知成都，大雪，会客帐下。卒有谇语，共拆井亭，烧以御寒，军将以闻。公徐曰：“今夜诚寒，亭弊矣，正欲改造，更有一亭，可尽拆为薪。”乐饮如常，明日乃究问先拆亭者，杖而流之。前辈如此类甚多，皆所谓智也。小而文潞公幼年之浮球，司马公幼年之击瓮，亦皆于仓卒之中，有变通之术。世传赵从善尹临安，宦寺欲窘之。一日，内索朱红桌子三百只，限一日办。从善命于市中取茶桌一样三百只，糊以清江纸，用朱漆涂之，咄嗟而成。两宫幸聚景园回，索火炬三千枝，限以时刻。从善命于娼家取竹帘束之，顷刻而办。辛幼安在长沙，欲于后圃建楼赏中秋，时已八月初旬矣。吏白：“他皆可办，唯瓦难办。”幼安命于市上每家以钱一百赁檐前瓦二十片，限两日以瓦收钱，于是瓦不可胜用。嘉熙间，江西峒丁反，吉州万安宰黄炳，鸠兵守备。一日五更，探报寇且至，炳亟遣巡尉领兵迎敌，众皆曰：“枵腹柰何？”炳曰：“第速行，饭即至矣。”炳乃率吏辈，携竹箩木桶沿市民之门曰：“知县买饭！”时人家晨炊方熟，皆有热饭熟水，厚酬其直，负之以行。于是士卒皆饱餐，一战破寇，由此论功，擢守临川，兼庾节。
　　杜陵诗云：“雨晴山不改，晴罢峡如新。”言或雨或晴，山之体本无改变，然既雨初晴，则山之精神焕然乃如新焉。朱文公《寄籍溪胡原仲》诗云：“瓮牖前头翠作屏，晚来相对静仪刑。浮云一任闲舒卷，万古青山只麽青。”胡五峰见之，以为有体而无用，乃赓之曰：“幽人偏爱青山好，为是青山青不老，山中云出雨乾坤，洗出一番青更好。”文公用杜上句意，五峰用杜下句意，然杜只是写物，二公则以喻道。
　　善师者不陈，善陈者不战。琴以不鼓为妙，棋以不着为高。
　　子家羁不欲昭公与季氏立异，子家羁岂党季氏者乎？陈平、周勃不与吕氏立异，平、勃岂党吕氏者乎？狄仁杰不与武氏立异，仁杰岂党武氏者乎？处事变者，须识此意。虽然，夫子三都之堕，王陵庭争之语，骆宾王举兵之檄，亦不可少也。声大义者，张胆而明日；定大策者，潜虑而密谋。
　　绍兴间，黄公度榜第三人陈修，福州人，解试“四海想中兴之美赋”，第五韵隔对云：“葱岭金堤，不日复广轮之土；泰山玉牒，何时清封禅之尘。”时诸郡试卷多经御览，高宗亲书此联于幅纸，粘之殿壁。及唱名，玉音云：“卿便是陈修？”吟诵此联，凄然出涕，问卿年几何，对曰：“臣年七十三。”问卿有几子，对曰：“臣尚未娶。”乃诏出内人施氏嫁之，年三十，赀奁甚厚。时人戏为之语曰：“新人若问郎年几，五十年前二十三。”其年第五人方翥，兴化人，解试“中兴日月可冀赋”。一联云：“伫观僚属，复光司隶之仪；忍死须臾，咸泣山东之泪。”亦经御览，亲笔录记。唱名日，特命加一资。上恢复初志，随寓发见，感愤如此，而卒于不遂。秦桧之罪，可胜诛乎！
　　淳熙间，庐陵有恶少子曰晏先，以杀人减等流岭南。行有日，逢其党二人于市，晏目之曰：“盍免我乎？”二人不应而去。行数日，送徒者节其饮食，有害之之意。一夕，止旅舍，二人者忽来，为酒馔飨晏及送徒者，尽夕歌呼，至晓偕行。过荒林间，二人以白金一笏掷于地，抽刃言曰：“晏，吾兄弟也，汝能释使逃，请以此金为谢，不然，不能俱生矣！”送徒者欣然破械纵去，为疑冢道傍而反。越三十年，晏自淮驾巨舰来归，赀货钜万。访二人，皆死矣，妻子方贫，不能自活。晏哭祭其墓，尽哀，厚遗其妻子乃去。郑毅夫《过朱亥墓》诗云：“高论唐虞儒者事，卖君负国岂胜言。凭君莫笑金椎陋，却是屠沽解报恩。”谅哉！
　　《韩子》：“管仲、隰朋从桓公伐孤竹，春往而冬反，迷惑失道。管仲曰：‘老马之智可用也。’乃放老马而随之，遂得道焉。”杜陵诗云：“古来存老马，不必取长途。”用此事也。东坡代滕达道疏云：“自念旧臣，譬之老马，虽筋力已衰，不堪致远，而经涉险阻，粗识道路。”又用杜诗意。
　　唐太宗末年，谶家明言女主昌，又明言为武氏，又明言其人已在宫中，乃以疑似杀李君羡，过矣。则天当时特一宫嫔，诚无可疑之迹，然史载太宗有骏马曰“师子骢”，极猛悍，太宗亲控驭之，不能驯。则天时侍侧曰：“惟妾能制之。”太宗问其术，对曰：“妾有三物，始则捶以铁鞭，不服，则击以铁挝；又不服，则以匕首断其喉尔。”由此观之，其英烈猛厉之气，亦自发露，特太宗不之觉耳。则天后来驾驭群臣，专用此术。
　　袁和叔云：“非木非石，无思无为。”杨敬仲深爱其语，故铭其墓曰：“和叔之觉，人所未知。非木非石，无思无为。”盖以为造极之语也。然余观苏颍滨《论语解》云：“火必有光，心必有思。圣人无思，非无思也。外无物，内无我，物我既尽，心全而不乱。物至而知可否，可者作，不可者止。因其自然，而吾未尝思，未尝为，此所谓无思无为也。如使顽然不动，与木石为偶，而谓之无思无为，则亦何以通天下之故哉！”此说即和叔之说也，岂敬仲未之见耶？禅家去昏散病，绝断常坑，盖昏与断，则如木如石矣；散与常，则妄思妄为矣。又云：“贵真空，不贵顽空，盖顽空，则顽然无知之空，木石是也。若真空，则犹之天焉，湛然寂然，元无一物，然四时自尔行，百物自尔生，粲为日星，氵翁为云雾，沛为雨露，轰为雷霆，皆自虚空生，而所谓湛然寂然者，自若也。”颍滨深味禅说，故其论亦此意。
　　内缮己性，当如纪氵省之养鸡；外顺物性，当如颜阖之养虎。
　　渊明诗云：“既来孰不去，人理固有终。居常待其尽，曲肱岂伤冲。”此修身俟死之意也，可谓了死生矣。谢溪堂诗云：“渊明从远公，了此一大事。”余谓渊明性资高迈，岂待从远公而后了？况其言曰：“得知千载外，上赖古人书”；又曰：“羲农去我久，举世少复真，汲汲鲁中叟，弥缝使其淳。”则其于六经孔孟之书，固已探其微矣，于了死生乎何有？
　　晚唐诗绮靡乏风骨，或者薄之，且因王维、储光义辈，而并薄其人。然气节之士，亦往往出于其间。昭宗末年，朱温篡形已成。韩在翰林，苏检数为经营入相，怒曰：“公不能有所为，今朝夕不济，乃欲以此相污耶！”昭宗欲相，辞，而荐赵崇。崔胤怒，使温谮而逐之。昭宗与之泣别，泣曰：“臣得远贬，及死乃幸，不忍见篡弑之辱也。”司空图初为礼部员外郎，弃官隐居王官谷，累征不起，柳璨以诏书征之，图惧，诣洛阳入见，佯为衰野，坠笏失仪。乃下诏以为傲代钓名，放还山。罗隐乾府中举进士十上不第，黄巢乱，归依钱谬。及朱温篡，诏至，痛哭劝谬举义，谬不能从。温闻其名，以谏议大夫招之，不就，事Α终于著作佐郎。若三子者，又可以晚唐诗人薄之乎？
　　诗有一句叠三字者，如吴融《秋树》诗云“一声南雁已先红，ベベ凄凄叶叶同”是也。有一句连三字者，如刘驾云“树树树梢啼晓莺，夜夜夜深闻子规”是也。有两句连三字者，如白乐天云“新诗三十轴，轴轴金玉声”是也。有三联叠字者，如古诗云“青青河畔草，郁郁园中柳，盈盈楼上女，皎皎当窗牖，娥娥红粉妆，纤纤出素手”是也。有七联叠字者，昌黎《南山》诗云“延延离又属，叛还遘，喁喁鱼闯萍，落落月经宿，りり树墙垣，架库厩，参参削剑戟，焕焕衔莹，敷敷花披萼，屋摧ニ，悠悠舒而安，兀兀狂以狃，超超出犹奔，蠢蠢骇不懋”是也。近时李易安词云：“寻寻觅觅，冷冷清清，凄凄惨惨戚戚”，起头连叠七宇，以一妇人，乃能创意出奇如此。
　　无可无不可，应世法也。有为有不为，守己法也。
　　绍兴中，王铁帅番禺，有狼藉声。朝廷除司谏韩璜为广东提刑，令往廉按。宪治在韶阳，韩才建台，即行部诣番禺。王忧甚，寝食几废。有妾故钱塘娼也，问主公何忧，王告之故。妾曰：“不足忧也，璜即韩九，字叔夏，旧游妾家，最好欢。须其来，强邀之饮，妾当有以败其守。”已而韩至，王郊迎，不见，入城乃见，岸然不交一谈。次日报谒，王宿治具于别馆，茶罢，邀游郡圃，不许，固请，乃可。至别馆，水陆毕陈，伎乐大作，韩不安。王麾去伎乐，阴命诸娼淡妆，诈作姬侍，迎入后堂剧饮。酒半，妾于帘内歌韩昔日所赠之词，韩闻之心动，狂不自制，曰：“汝乃在此耶！”即欲见之，妾隔帘故邀其满引，至再至三，终不肯出，韩心益急。妾曰：“司谏曩在妾家，最善舞，今日能为妾舞一曲，即当出也。”韩醉甚，不知所以，即索舞衫，涂抹粉墨，踉跄而起。忽跌于地，王亟命索轿，诸娼扶掖而登，归船昏然酣寝。五更酒醒，觉衣衫拘绊，索烛览镜，羞愧无以自容。即解舟还台，不敢复有所问。此声流播，旋遭弹劾，王迄善罢。夫子曰：“枨也欲，焉得刚？”韩璜之谓矣。
　　太公之鹰扬，伯夷之叩马，道并行而不相悖也。太公处东海之滨，进而以功业济世。伯夷处北海之滨，退而以名节励世。二老者，天下之大老也。故各为世间办一大事，可谓无负文王之所养矣。使伯夷出而任太公之事，则太公亦必退而为伯夷之事，所谓易地则皆然。切意二老受文王之养，平居暇日，同堂合席，念王室之如毁，固欲起而救乱，思冠冕之毁裂，又恐因而阶乱，故水火相济，盐梅相成，各以一事自任。如三仁之自献自靖，或杀身以全节，或归周以全祀，或佯狂以全道，均不失本心之德而已矣，岂故相矛盾者哉！观伯夷之谏，太公扶而去之曰义士，意可见矣。
　　绍兴乙卯，以旱祷雨。谏议大夫赵霈上言：“自来祈祷，断屠止禁猪羊，今后请并禁鹅鸭。”时胡致堂在西掖，见之笑曰：“可谓鹅鸭谏议矣，闻虏中有龙虎大王，请以鹅鸭谏议当之。”嘉定中，察院罗相上言，越州多虎，乞行下措置，多方捕杀。正言张次贤上言：“八盘岭乃禁中来龙，乞禁人行。”太学诸生遂有罗擒虎、张寻龙之对。
　　胡澹庵十年贬海外，北归之日，饮于湘潭胡氏园，题诗云：“君恩许归此一醉，傍有梨颊生微涡。”谓侍妓黎倩也。厥后朱文公见之，题绝句云：“十年浮海一身轻，归对黎涡却有情。世上无如人欲险，几人到此误干生。”《文公全集》载此诗，但题曰“自警”云。余观《东坡志林》载张元忠之说曰：苏子卿啮雪啖毡，蹈背出血，可谓了死生之际矣。然不免与胡妇生子，而况洞房绮绣之下乎？乃知此事未易消除。文公之论澹庵，亦犹张元忠之论苏子卿也。近时刘叔友论刘、项曰：项王有吞岳渎意气，咸阳三月火，骸骨乱如麻，哭声惨怛天日，而眉容不敛，是必铁作心肝者。然当垓下诀别之际，宝区血庙，了不经意，惟眷眷一妇人，悲歌怅饮，情不自禁。高帝非天人欤？能决意于太公、吕后，而不能决意于戚夫人。杯羹可分，则笑自若。羽翼已成，则欷不止。乃知尤物移人，虽大智大勇不能免。由是言之，“世上无如人欲险”，信哉！
　　尧不以天下与丹朱而与舜，世皆谓圣人至公无我，知爱天下而不知爱其子。余谓帝尧此举，固所以爱天下也，尤所以爱丹朱也。异时云行雨施，万国咸宁，虞宾在位，同其福庆，则安家而厚苍生，两得之矣。若使其以傲虐之资，轻居臣民之上，则毒四海，不有南巢之放，必有牧野之诛，尚得为爱之乎？曾子曰：“君子爱人以德。”庞德公曰：“吾遗子孙以安。”尧舜之于子，亦不过爱之以德，遗之以安耳。故爱子者，入之常情也，尧舜岂外人之常情以为异哉？故其书曰“典”。
　　项平甫作《信美楼记》云：“王仲宣之言曰：‘虽信美非吾土兮，曾何足以少留。’自仲宣至今，千有余年，文士一词，曰‘此思归之曲也’。曾未有考其文而论其心者。盖仲宣，汉贵公孙也。少依王室，世受国恩，虽遁身南夏，而系志西周，彼以为抚清、漳、曲、沮之流，不若灞、氵产、泾、渭之速清也；览昭丘、陶牧之胜，不若终、、吴、华之亟平也。冀道路之一开，忧日月之逾迈，故戛然以是为不可久留。盖士之出处不齐久矣。充仲宣之赋，当与子美《岳阳楼》五言，太白《凤凰台》长句同帙而共编，不当与张翰思吴之叹，班超玉门之书，马援浪泊西里之念，杂然为一议状也。”平甫此论，得仲宣之心矣。仲宣不依曹、黄、二袁，而依刘表，意亦可见。故仲宣之忠于汉，陶渊明之忠于晋，罗昭谏之忠于唐，皆诗人文士之识大义有气节者。楼乃胡仲方为荆南抚干时所建，杨诚斋题诗云：“大资孙子大参孙，磊隗胸中万卷横。楼上已堆千古恨，晚潮更作断肠声。”“古有仲宣今仲方，二楼分贮一秋江。散怀幸有杯中物，莫下南窗下北窗。”亦平甫之意也。
　　朱温父诚，以五经教授乡里，号朱五经。温为节度使，其母王氏犹佣食萧县刘崇家。始迎以归，温举觞为寿，启曰：“朱五经平生读书，不登一第，有子为节度使，无忝于先人矣。”母侧然良久，曰：“汝能至此，可谓英特，然行义未必如先人也。”贤哉此媪，深哉此言。其于朱五经之学，必概尝有闻矣。温篡位之日，与宗戚饮博。酒酣，其兄全昱，忽投琼击盆中进散，睨曰：“朱三，尔砀山一百姓，从黄巢为盗，天子用汝为四镇节度使，于汝何负？而灭唐家三百年社稷！吾行见汝赤其族矣，何以博为？”全昱此言，亦甚贤也。然则温之父贤，母又贤，兄又贤，独温凶德耳。苟卿谓人性恶，其然，岂其然乎？
　　杜诗有反言之者，如云“久扌弃野鹤如双鬓”，若正言之，当云“双鬓如野鹤”也。又云“黄鹄高于五尺童，化为白凫似老翁”，若正言之，当云“五尺童时似黄鹄，化为老翁似白凫”也。他如“红豆啄残鹦鹉粒，碧梧栖老凤凰枝”亦然。《左氏传》曰“室于怒，市于色”，曾南丰曰“室于义，涂于叹”，皆如此类。



　　◎丙编
　　余为临川郡从事逾年。考举粗足，侍御史叶大有忽劾余罢官。临汝书院堂长黄景亮曰：“鹤林纵未通金闺之籍，殆将增《玉露》之编乎？”余谢不敢当也。还山数月，丙编遂成。时宋淳壬子，庐陵罗大经景纶。



　　●丙编 卷一
　　朱文公告陈同父曰：“真正大英雄人，却从战战兢兢、临深履薄处做将出来，若是气血粗豪，却一点使不着也。”此论于同父，可谓顶门上一针矣。余观大禹不矜不伐，愚夫愚妇皆谓一能胜予，而凿龙门，排伊阙，明德美功，被于万世。周公不骄不吝，劳谦下士，而东征三年，赤舄几几，履谗历变，卒安周室。孔子恂恂于乡党，在宗庙朝廷，似不能言者，而却莱夷、堕三都、诛少正卯，便有一变至道气象。此皆所谓真正大英雄也。后世之士，残忍克核、能聚敛、能杀戮者，则谓之有才。闹邻骂坐、无忌惮、无顾藉者，则谓之有气。计利就便、善捭阖、善倾覆者，则谓之有智。一旦临利害得丧、死生祸福之际，鲜有不颠沛错乱、震惧陨越而失其守者，况望其立大节，弭大变，撑住乾坤，昭洗日月乎！此无他，任其气禀之偏，安其识见之陋，骄恣傲诞，不知有所谓战战兢兢、临深履薄之工夫故也。
　　东坡《大悲阁记》云：“观世音由闻而觉。始于闻，而能无所闻。始于无所闻，而能无所不闻。能无所闻，虽无身可也。能无所不闻，虽千万亿身可也，而况于手与目乎！虽然，非无身无以举千万亿身之众，非千万亿身无以示无身之至。”又云：“吾将使世人左手运斤，而右手执削，目数飞鸿，而耳节鸣鼓，首肯旁人，而足识梯级，虽有智者，有所不暇矣，而况千手异执，而千目各视乎？及吾宴坐，寂然心念凝默，湛然如大明镜，人鬼鸟兽，杂陈乎吾前。色声香味，交通乎吾体。心虽不起，而物无不接，必有道耶？千手之出，干目之运，虽未可得见，而理则具矣。彼佛菩萨亦然，虽一身不成二佛，而一佛能遍河沙诸国，非有他也，触而不乱，至而能应，理有必至，而何独疑于大悲乎？”东坡之论明畅，大概千手千眼，以理言，非以形言也。昔有僧折臂作偈云：“大悲千眼并千手，大丈夫儿谁不有。老僧今日折一支，尚存九百九十九。”《庄子》：“鲁有兀者叔山无趾，踵见仲尼。仲尼曰：‘子不谨，前既犯患若是矣。虽今来，何及矣！’无趾曰：‘吾惟不知务而轻用吾身，吾是以亡足。今吾来也，犹有尊足者存，吾是以务全之也。’”尊足，即此性也，僧偈正此意。佛本于老庄，于此尤信。孝宗皇帝喜球马，偶伤一目。金人遣贺生辰使来，以千手眼白玉观音为寿，盖寓相谑之意。上命迎入径山，邀使者同往。及寺门，住持僧说偈云：“一手动时千手动，一眼观时千眼观。幸自太平无一事，何须做得许多般。”使者闻之惭。太史公所谓谈言微中，亦足以解纷，信矣。余尝即吾儒之说推之，人主以一身立乎巍巍之上，以一心运乎茫茫之中，不出户而知天下，不下堂而理四海。前旒蔽明，若无见也，而无所不见；高拱穆清，若无为也，而无所不为。自九族睦、百工时，极而至于兆民安、万物育、四夷来，天地两间，裁成参赞，无一欠缺，非千手千眼乎！
　　孙何帅钱塘，柳耆卿作《望海潮》词赠之云：“东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮，竞豪奢。重湖叠清佳。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。”此词流播，金主亮闻歌，欣然有慕于“三秋桂子、十里荷花”，遂起投鞭渡江之志。近时谢处厚诗云：“谁把杭州曲子讴？荷花十里桂三秋；那知草木无情物，牵动长江万里愁。”余谓此词虽牵动长江之愁，然卒为金主送死之媒，未足恨也。至于荷艳桂香，妆点湖山之清丽，使士夫流连于歌舞嬉游之乐，遂忘中原，是则深可恨耳。因和其诗云：“杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。”盖堵康之乱，有题诗于旧京宫墙云：“依依烟柳拂宫墙，宫殿无人春昼长。”
　　《楚辞》云：“餐秋菊之落英。”释者云：落，始也。如《诗 访落》之落，谓初英也。古人言语多如此，故以乱为治，以臭为香，以扰为驯，以慊为足，以特为匹，以原为再，以落为萌。
　　岳阳有酒香山，相传古有仙酒，饮者不死。汉武帝得之，东方朔窃饮焉。帝怒，欲诛之。方朔曰：“陛下杀臣，臣亦不死，臣死，酒亦不验。”遂得免。方朔数语。圆转简明，意其窃饮以发此论，盖风武帝之求长生也。
　　高宗尝问张魏公：“卿儿想甚长成？”魏公对曰：“臣子┉年十四，脱然可与语圣人之道。”及隆兴初，张魏公督师，南轩以内机入奏，引见于德寿宫。首问魏公起居饮食状，又问卿几岁，对曰：“臣年三十一。”又问卿母安否，对曰：“久失所恃。”上愀然久之，曰：“朕记卿父再娶时，以无继嗣，曾来商量。卿父曾奏，欲令卿来见，今次方得见卿。朕与卿父，义则君臣，情同骨肉，卿行奏来，有香茶与卿父为信。”呜呼！君臣相与，其恩意乃至是哉！或者乃谓高宗晚年追悼明受，不满于魏公，至有“宁失天下，不用张浚”之言，殆不然也。
　　杜陵《病楠》诗曰：“犹含栋梁具，无复霄汉志。良工古昔少，识者出涕泪。”伤贤者之老病而不获用也。又曰：“种榆水中央，成长何容易！截承金露盘，袅袅不自畏。”言少不更事之人，无所涵养，而骤膺拔擢，以当重任，力绵才腐，凛凛危亡，而曾不知畏也。又《舟中上水遣怀》诗云：“篙工密逞巧，气若酣杯酒。歌讴互激烈，回斡明授受。善知应触类，各藉颖脱手。古来经济才，何事独罕有？”盖叹舟人操舟，尚有妙手，而整顿乾坤，独未见妙手也。盖方天宝间，杜陵少壮之时，虽乱离瘼矣，而人才尚多，故《洗兵马行》曰：“成王功大心转小，郭相谋深古来少。司徒清鉴悬明镜，尚书气与秋天杏。二三豪俊为时出，整顿乾坤济时了。”又云：“张公一生江海客，身长九尺须眉苍。征起适遇风云会，扶颠始知筹策良。”盖幸其所以支撑世变者，尚有人也。及杜陵晚岁，《八哀》之诗既作，则一时豪杰，或老或死，而后来者，未有其人。此病楠、种榆之叹，舟师妙手之叹，意益婉而词益哀。呜呼！此唐室所以终不振乎！本朝元丰间，洛阳诸老为耆英会，图形赋诗，一时夸为盛事。而识者悲之曰，此皆仁宗所养之君子，至是而皆老矣。升降消长之会，过此甚可畏也。时林行己曰：“天将祚其国，必祚其国之君子。观其君子之众多如林，则知其国之盛；观其君子之落落如晨星，则知其国之衰；观其君子之康宁福泽、如山如海，则知其为太平之象；观其君子之摧折顿挫，如湍舟，如霜木，则知其为衰乱之时。”又曰：“天将使建中为崇宁，则不使范忠宣复相于初元；天将使宣和为靖康，则不使刘陈二忠肃遗于数岁。”皆至论也。
　　诗家用“遮莫”字，盖今俗语所谓“尽教”者是也。故杜陵诗云，“已扌弃野鹤如双鬓，遮莫邻鸡下五更”，言鬓如野鹤，已扌弃老矣。尽教邻鸡下五更，日月逾迈，不复惜也。而乃有用为禁止之辞者，误矣。
　　洛阳人谓牡丹为花，成都人谓海棠为花，尊贵之也。亦如称欧阳公、司马公之类，不复指其名字称号。然必其品格超绝，始可当此。不然，则进而君公，退而尔汝者多矣。
　　卫灵公与夫人夜坐，闻车声辚辚，至阙而止，过阙复有声。公问夫人曰：“知此为谁？”夫人曰：“此蘧伯玉也。”公曰：“何以知之？”夫人曰：“妾闻礼，下公门，式路马，所以广敬也。夫忠臣与孝子，不为昭昭信节，不为冥冥惰行。蘧伯玉，卫之贤大夫也，仁而有智，敬于事上，此其人必不以暗昧废礼，是以知之。”公使人视之，果伯玉也。《中庸》曰：“君子之所不可及者，其唯人之所不见乎！”伯玉可谓真君子矣。细考《论语》，夫子所与友者，仅见伯玉一人。伯玉使人于夫子，而夫子问其起居。则金石交情，可以略见。伯玉之躬行纯一如此，宜夫子乐与之交也。夫人即南子也。南子有淫行，然观其所言，醇粹正大，有后世老师宿儒之所不能道者。且知伯玉之贤，而又知伯玉之所以贤，何其明也。乃知以卫灵之无道、南子之淫，奚而不丧者，非止仲叔圉、祝它、王孙贾辈之功而已。又知夫子之所以见南子者，盖以见识议论如此，倘能改行，或者尚可辅卫灵公以有为。子路不说，是未知夫子之心也。然南子知贤者不为冥冥惰行，而卒不能回光内照，改其淫。灵公因南子之言，固宜识伯玉之为忠臣矣，然卒不授之以政。信乎，知善非难，行善为难；知贤非难，用贤为难也。
　　有良家女流落可叹者，余同年李南金赠以词曰：“流落今如许。我亦三生杜牧，为秋娘著句。先自多愁多感慨，更值江南春暮。君看取，落花飞絮。也有吹来穿绣幌，有因风飘堕随尘土。人世事，总无据。佳人命薄君休诉。若说与，英雄心事，一生更苦。且尽尊前今日意，休记绿窗眉妩。但春到，儿家庭户。幽恨一帘烟月晓，恐明年，雁亦无寻处。浑欲倩，莺留住。”此词凄婉顿挫，不减古作者。《南史》：齐范缜谓竟棱王子良曰：“人生如树花同发，随风而散，或拂帘幌坠茵席之上，或关篱墙落粪溷之中。坠茵席者，殿下是也；落粪溷者，下官是也。”此词前阕，盖祖此说。南金自号三溪冰雪翁，尤工于诗。有《江头吟》云：“儿时盛气高于山，不信壮士有饥寒。如今一杯零落酒，风雨蚀尽征袍单。侧立昆奴面铁色，楚客不言未吹笛。关山有月无人声，自是江头渚花发。渚花春少未得妍，凝立青山围水天。杜鹃故态不识事，尽情叫入青风烟。壮士未握边头槊，旄头如月几时落。如今世界不爱贤，看取青峰白云角。呜呼一歌兮歌已怨，壶中无酒可续咽。”盖模拟少陵之作，词旨清婉可爱。
　　岭南人以槟榔代茶，且谓可以御瘴。余始至不能食，久之，亦能稍稍。居岁余，则不可一日无此君矣。故尝谓槟榔之功有四：一曰醒能使之醉。盖每食之，则醺然颊赤，若饮酒然。东坡所谓“红潮登颊醉槟榔”者是也。二曰醉能使之醒。盖酒后嚼之，则宽气下痰，余酲顿解。三曰饥能使之饱。盖饥而食之，则充然气盛，若有饱意。四曰饱能使之饥。盖食后食之，则饮食消化，不至停积。尝举似于西堂先生范叟。曰：“子可谓‘槟榔举主’矣。然子知其功，未知其德，槟榔赋性疏通而不泄气。禀味严正而有余甘。有是德，故有是功也。”
　　曲端在陕西，甚有威望。张魏公宣抚，首擢用之。金人万户娄室与撤离曷等寇州，端击败之。至白店原，又大败之。撤离曷乘高望师，惧而号哭，金人因目之为“啼哭郎君”。后以端恃功骄恣，废不用。又惧其得士心，竟杀之。自端之死，众心稍离。金再入，战于富于。我师诈张端以惧敌。娄室知端已死，拊掌笑曰：“何绐我也。”于是尽锐力攻，我师败绩，自是陕西非我有矣。淳熙间，议高庙配享，洪景卢举此为魏公罪，迄不得侑食。昔孔明斩马谡，已为失计。魏公袭其事，几于自坏万里长城。至于诈张端，尤为拙谋，徒足以召敌人之笑，沮我师之气耳。端亦知书，尝作诗云：“破碎山河不足论，几时重到渭南村。”昔人诗：“欲挂衣冠神武门，先寻水竹渭南村”，此事也。
　　市璞宝燕石，煮箦食蟛蜞。识者少也。
　　孟子言求放心，而康节邵子曰：“心要能放。”二者天渊悬绝。盖放心者，心自放也。心放者，吾能放也。放心者，如鸡豚出于埘栅，不求则不得。心放者，如鹰隼翔于云霄，而绦镟固在吾手也。众人之心易放，圣贤之心能放。易放者流荡，能放者开阔。流荡者，失其本心。开阔者，全其本心。
　　余家藏山谷八大字云：“作德日休，为善最乐。”摘经史语，混然天成。可置座右。
　　《周礼注》：六谷：余、黍、稷、粱、麦、。六清：水、浆、醴、京、曾、酏。七菹：韭、菁、茆、葵、芹、、笋。六兽：麋、鹿、熊、、野豕、兔。六禽：雁、鹑、、雉、鸠、鸽。五药：草、木、虫、石、谷。
　　陆象山少年时，常坐临安市肆观棋，如是者累日。棋工曰：“官人日日来看，必是高手，愿求教一局。”象山曰：“未也。”三日后却来，乃买棋局一副，归而悬之室中。卧而仰视之者两日，忽悟曰：“此《河图》数也。”遂往与棋工对，棋工连负二局。乃起谢曰：“某是临安第一手棋，凡来着者，皆浇一先。今官人之棋，反饶得某一先，天下无敌手矣。”象山笑而去。其聪明过人如此。其子弟每喜令其着棋，尝与包敏道书云：“制子初时与春弟颇不能及，今年反出春弟之下，近旬日棋又甚进，春弟又少不逮矣。凡此，皆在其精神之盛衰耳。”
　　汉文帝以七月己亥崩，乙巳葬，才七日耳。与窭人之家，敛手足形还葬者何以异？景帝必不忍以天下俭其亲，此殆文帝之顾命也。虽未合中道，见亦卓矣。文帝此等见解，皆白黄老中来。
　　欧阳公问一僧曰：“古之高僧，有去来然者，何今世之鲜也？”僧曰：“古人念念在定慧，临终安得而乱？今人念念在散乱，临终安得而定？”公深然之。此说却是正理，如吾儒易箦结缨之类，皆是平日讲贯得明，操守得定，涵养得熟，视生死如昼夜，故能如此不乱。静春先生刘子澄，朱文公高弟也。病革，周益公往拊之曰：“子澄澄其虑。”静春开日微视曰：“无虑何澄？”言讫而逝。
　　或问杜陵诗云“日月笼中鸟，乾坤水上萍”，何也？余曰，此自叹之词耳。盖拘束以度日月，若鸟在笼中，漂泛于乾坤间，若萍浮水上。本是形容凄凉之意，乃翻作壮丽之语。东坡《雪》诗“冻合玉楼寒起粟，光摇银海眩生花”，亦此类。
　　文章一小技，于道未为尊，此论后世之文也。文者，贯道之器，此论古人之文也。天以云汉星斗为文，地以山川草木为文，要皆一元之气所发露，古人之文似之。巧女之刺绣，虽精妙绚烂，才可人目，初无补于实用，后世之文似之。
　　尹穑，字少稷，博学工文，杜门读书，不汲汲于仕进。诸公荐之，与陆务观同赐出身。少稷言行有法，又通世务，时论翕然归重。尝论减年赏典，当与实历对使。孝宗用其说，至今行之。后乃附丽汤思退，力排张魏公，以是除谏议，公论始薄之。厥后贬岭南累年，蒙恩北归。周益公素与之善，便道来访。谓益公曰：“某三十年闭户读书，养得少名望，思之不审，所得于彼者几何？而破坏扫地，虽悔何及！”怅然者久之。益公每举以为士大夫之戒。张文潜作《陈汤沦》，末云：“昔有韩患秦之无厌也，下令曰：‘有能得秦王者，寡人与之国。’大夫皆谏曰：‘赏不可以若是其重也。’。韩王笑曰：‘得秦王而寡人与之国，是赏有再乎？且得秦王矣，寡人其忧无国哉？”一本云：“昔者魏国患河，其边之臣起徙而决之赵。魏王大喜，赏其臣以十县。其相谏曰：‘守边而徙河，犯官也。从而赏之，王之臣无守职者矣。’魏王笑曰：‘子忧过矣，有功于魏者，有比于徙河者乎？魏无二河，则徙河之赏无再也。’”二事皆切，而徙河之事尤胜。盖徙河犯官，有矫制之意。
　　世传吕洞宾，唐进士也。诣京师应举，遇钟离翁于岳阳，授以仙诀，遂不复之京师。今岳阳飞吟亭，是其处也。近时有题绝句于亭上云：“觅官千里赴神京，钟老相传盖便倾。未必无心唐事业，金丹一粒误先生。”余酷爱其旨趣，盖夫子告沮溺之意也。
　　四方以西为尊。王者之庙，太祖坐西，所谓正太祖东向之位是也。三昭则坐北面南，故谓之昭。昭，明也，向南面之明也。三穆则坐南面北，故谓之穆。穆，幽也。向北面之幽也。今朝廷之上，群臣皆自东阶而升，不敢升自西阶，非特嫌。若宾主敌体，亦以西为尊也。班孟坚《西都赋》曰“左戚右平”。左，东也，东则为戚。若世所谓涩道，乃群臣所由登降之阶也。右，西也，西则为平，而不为城也。凡宾主之席，主东而宾西，亦所以尊宾也。非谓东尊于西，而使宾次主也。故礼客降一等，则就主人之阶。盖客不敢自西阶为宾主礼，欲自东阶随主人而升也。主人辞，客乃复位。盖主人不许，客然后自西阶升也。
　　唐狄归昌诗云：“马嵬烟柳正依依，重见銮舆幸蜀归。泉下阿蛮应有语，这回休更罪杨妃。”杜陵诗云：“朝廷虽无幽王祸，得不哀痛尘再蒙。”盖幽王以褒姒而致犬戎之祸，明皇以妃子而致禄山之变，正相似也。今无妃子之孽矣，而銮舆乃再蒙尘，何哉？此其胎变稔祸，必有出于女宠之外者矣，是不可不哀痛而悔艾矣。诗意与狄归昌同。而其侧怛规戒，涵蓄不露，则大有迳庭矣。
　　自大舜称禹，不过勤俭两字，况下于禹者，可以不勤不俭乎？余于《乙编》尝论俭有四益。勤亦有三益。盖民生在勤，勤则不匮。一夫不耕，必受其饥；一妇不蚕，必受其寒。是勤可以免饥寒也。农民昼则力作，夜则颓然甘寝，故非心淫念，无从而生。晋公父文伯之母曰：“瘠土之民，莫不向义，劳也。”渊明诗曰：“田家岂不苦，弗获辞此难，四体诚乃疲，而无异患干。”是勤可以远淫辟也。户枢不蠹，流水不腐，周公论三宗文王之寿，必归之《无逸》。吕成公释之曰：“主静则悠远博厚，自强则坚实精明，操存则血气循轨而不乱，收敛则精神内守而不浮。”是勤可以致寿考也。
　　何斯举云：壬寅正月，雨雪连旬，忽尔开霁，闾里翁媪相呼贺曰：“黄绵袄子出矣！”因作歌以纪之。此名甚新，但所以作歌未甚惬人意。乃更为补作一绝句云：“范叔绵袍暖一身，大裘只盖洛阳人。九州四海黄绵袄，谁似天公赐予均。”白乐天诗云：“安得大裘长万丈，与君都盖洛阳人。”
　　渡江初，吕元直为相，堂厨每厅日食四千，至秦会之当国，每食折四十余千。执政有差，于是始不会食。胡明仲侍郎曰：“虽欲伴食，不可得矣。”



　　●丙编 卷二
　　叶水心曰：“国初宰相权重，台谏侍从，莫敢议己。至韩琦、范仲淹，始空贤者而争之，天下议论相因而起，朝廷不能主令而势始轻。虽贤否邪正不同，要为以下攻上，为名节地可也，而未知为国家计也。然韩、范既以此取胜，及其自得用，台谏侍从方袭其迹，朝廷每立一事，则是非蜂起，哗然不安。昔郑子孔为载书，诸司门子弗顺，将杀之，子产止之。人请为之焚书，子孔不可。子产以为众怒难犯，专欲难成，迄焚而后定。然及子产自为相，却不知此，直云礼义不愆，何恤人言。盖韩、范之所以攻人者，卒其所以受攻而无以处此，是以虽有志而无成也。至如欧阳修，先为谏官，后为侍从，尤好立沦。士之有言者，皆依以为重，遂以成俗。及濮园议起，未知是非所在，而倾国之人，回戈向之。平日盛美，一朝隳损，善人君子，化为仇敌。然则欧阳氏之所以攻之者，亦其所以受攻而不自知也。”水心之论如此。余谓国初相权之重，自艺祖鼎铛有耳之说始。赵韩王定混一之谋于风雪凌厉之中，销跋扈之谋于杯觞流行之际，真社稷臣矣。雷德骧何人，乃敢议之，宜艺祖之震怒也。乃若持盈守成之时，则权不可以不重，亦不可以过重。东坡所谓奸臣之始，以台谏折之而有余，及其既成，以干戈取之而不足，则台谏侍从之敢言，乃国势之所恃以重也，岂反因此而势轻哉？水心之说，乃张方平之遗论也。方平之论，前辈固已深辟之矣。范公当国不久，韩公当国时，最被司马温公激恼，然韩公包容听受，无几微见于颜面。常朝一不押班，王陶至便指为跋扈，而公亦无愠色。盖己为侍从台谏，则能攻宰相之失；己为宰相，则能受侍从台谏之攻。此正无意无我、人己一视之道，实贤人君子之盛德，亦国家之美事也。岂有己则能攻人，而人则不欲其攻己哉！谚云：“吃拳何似打拳时。”此言虽鄙，实为至论。惟欧阳公为谏官侍从时，最号敢言。及为执政，主濮园称亲之议，诸君子哗然起而攻之，而欧阳公乃不能受人之攻，执之愈坚，辩之愈激，此则欧公之过也。公自著《濮议》两篇，其间有曰：“一时台谏谓因言得罪，犹足取美名，是时圣德恭俭，举动无差。两府大臣，亦各无大过，未有事可以去者，惟濮议未定，乃曰，此好题目，所谓奇货不可失也，于是相与力言。”欧公此论，却欠反思。若如此，则前此己为谏官侍从时，每事争辩，岂亦是贪美名、求奇货、寻好题目耶！余尝作《濮议》诗云：“濮园议起沸乌台，传语欧公莫怨猜。须记上坡持橐日，也曾寻探好题来。”
　　告命自九品而上，角轴二等，以大小别之，此其卑也。染牙以为经，凡五等，升朝历数而上也，而穗草为尊。锦票其端，凡四等，而细球之锦配穗草。告身皆制绫为之。玳瑁轴素绘二等，而绘为尊。告身五彩，而又有紫丝法锦囊其外。其小异者，锦之红绿耳。犀轴亦二等，藻绘虽同，而大小有别，三品通用也。丝囊如玳瑁，而锦票又不同，告身亦如之，而加以金缕，此人臣一品之极也。宫掖之严，帝姬之亲，大略七等。镌犀为轴，雕玉以为龙，告身五彩丝囊，票首纯红，而绘如雕玉者最高，以近君也。犀轴丝囊为最高，而绘皆云凤者次之。玳轴者又次之。绘事如玳瑁，而告纸损其三者又次之。自此而下，三等皆紫丝法锦，虽有差次，始浸卑矣。宰相亲王赠封，视紫丝高者。执政赠封，视次者。其上四等，明有尊，不敢迩也。丝囊之制，以小铃十系之。按式名曰“分钅沓”，黄金、途金、白金三等。外廷之系，惟白金耳。侍从庶僚所封，视其官。蕃官祠宇所封，从其秩。合而陈之，二十有八等，品位愈高，则物采愈华。此游默斋所记本朝之制也，甚详明。
　　范晔作东汉史，为方士立传，如左慈之事，妖怪特甚，君子所不道，而乃大书特书之，何其陋也。曹子建《辨道论》曰：“世有方士，吾王悉所招致。甘陵有甘始，庐江有左慈，阳城有郄俭，善辟谷，悉号数百岁。所以集之魏国者，诚恐此人挟奸宄以欺众，行妖恶以惑民，岂复欲观神仙于瀛洲，求安期于边海，释金辂而顾云舆，弃文骥而求飞龙哉？”子建此论，其识过范哗远矣。汉武帝刻意求仙，至以爱女妻方士，可谓颠倒之极。末年乃忽悔悟曰：“世岂有仙者？节食服药，差可少病耳。”此论却甚确。近时刘潜夫诗云：“但闻方士腾空去，不见童男入海回。无药能令炎帝在，有人曾哭老聃来。”
　　卢景亮言：“足食足兵而人才足用，则天下不难理矣。”著论曰《三足记》。
　　范叟为广西宪，会僚属小酌，曰：“今日之集，非特不谈风月，亦且不论文章，只说政疵民病。”众皆唯唯。余从容曰：“若谈夫子、孟轲之文章，以浇光风霁月之胸次，则民吾同胞，物吾同与也。痒こ疾痛，举切吾身，施之有政，当有本末先后，而民病庶乎有瘳矣。”叟甚喜，不以为忤。叟号西堂先生，开明练达，遇事如破竹。性刚介，有不可，必达其意而后止。在广西岁余，丐祠归养亲。发奏牍之日，即出台治，寓僧舍，不请俸给钱。将漕湖南，总所专人来索钱，在庭咆哮无礼，命杖而黥之。既毕，上章自劾，乞归田里，总所迄不敢害。朝廷为颁召命，然竟卒于湖南。其将卒也，请僚属入卧内，命吏取案牍来，处榻判结数事。既毕，又曰：“某县有母诉其子者，此关系风教，不可不施行。”命取来，又判讫。略言及身后事，与僚属揖别，须臾已逝矣。其精爽不乱如此。有《对越集》百卷行于世，皆其历任判断之语也。近年门生故吏合辞请于朝，特谥清敏。余初任为容南法掾，才数月，偶留帅幕。叟忽袖中出职状一纸畀余，余辞以未书一考，不当受。叟曰：“固也，子亦漫收之，若书一考，而某未以罪去，则可以放散。不然，亦聊见某具一只眼耳。”又曰：“非特不必以诗文相惠，明日亦不必到客位。”因言近日来谀风可羞，长官招僚属一杯。其初招也，则有所谓谢请。其既毕也，又有所谓谢会。一杯之酒，两至客位，行之者不以为耻，此何等风俗耶！小官不足责，推其原，皆由长官无见识，妄自尊大，遂成此风。此虽小事，然摧坏小官气节，关系却大。”
　　《周礼》：“庖人共祭祀之好羞。”郑康成注云：好羞，谓四时所谓膳食。若荆州之蟹鱼，扬州之蟹胥。陆德明音释云：蟹、酱也。山谷诗云：“蟹胥与竹萌，乃不美羊腔。”
　　或曰，用兵之法，杀人如刈草，使钱如使水。余曰，军无赏，士不往；军无财，士不来。使钱如使水可也，乃若杀人如刈草，则非至论。夫军事固以严济，然礼乐慈爱，战所蓄也。所以不得已而诛不用命者，盖一有逗挠乱行，则三军暴骨矣。诛一人，所以全千万人，岂以多杀为能、以嗜杀为贵哉？若如所言，则赵充国、王忠嗣、曹彬反不若白起辈矣。
　　杨东山尝谓余曰：“文章各有体，欧阳公所以为一代文章冠冕者，固以其温纯雅正，蔼然为仁人之言，粹然为治世态音，然亦以其事事合体故也。如作诗，便几及李杜。作碑铭记序，便不减韩退之。作《五代史记》，便与司马子长并驾。作四六，便一洗《昆》体，圆活有理致。作《诗本义》，便能发明毛、郑之所未到。作奏议，便庶几陆宣公。虽游戏作小词，亦无愧唐人《花间集》。盖得文章之全者也。其次莫如东坡，然其诗如武库矛戟，已不无利钝。且未尝作史，藉令作史，其渊然之光，苍然之色，亦未必能及欧公也。曾子固之古雅，苏老泉之雄健，固亦文章之杰，然皆不能作诗。山谷诗骚妙天下，而散文颇觉琐碎局促。渡江以来，汪、孙、洪、周，四六皆工，然皆不能作诗，其碑铭等文，亦只是词科程文手段，终乏古意。近时真景元亦然，但长于作奏疏。魏华甫奏疏亦佳，至作碑记，虽雄丽典实，大概似一篇好策耳。”又云：“欧公文，非特事事合体，且是和平深厚，得文章正气。盖读他人好文章如吃饭，八珍虽美而易厌，至于饭，一日不可无，一生吃不厌。盖八珍乃奇味，饭乃正味也。”
　　绍定辛卯临安之火，比辛酉之火加五分之三，虽太庙亦不免，而史丞相府独全。洪舜俞诗云：“殿前将军猛如虎，救得汾阳令公府，祖宗神灵飞上天，可怜九庙成焦土。”时殿帅乃冯时也，人言籍籍，迄今不免责。
　　韩蕲王之夫人，京口娼也。尝五更入府，伺候贺朔。忽于庙柱下见一虎蹲卧，鼻息ぴぴ然，惊骇亟走出，不敢言。已而人至者众，往复视之，乃一卒也。因蹴之起，问其姓名，为韩世忠。心异之，密告其母，谓此卒定非凡人。乃邀至其家，具酒食，至夜尽欢，深相结纳，资以金帛，约为夫妇。蕲王后立殊功，为中兴名将，遂封两国夫人。蕲王尝邀兀术于黄天荡，几成擒矣。一夕，凿河遁去。夫人奏疏言世忠失机纵敌，乞加罪责。举朝为之动色，其明智英伟如此。
　　乾道间，林谦之为司业，与正字彭仲举游天竺。小饮论诗，谈到少陵妙处，仲举微醉，忽大呼曰：“杜少陵可杀！”有俗子在邻壁闻之，遍告人曰：“有一怪事，林司业与彭正字在天竺谋杀人。”或问所谋杀者为谁，曰：“杜少陵也，不知是何处人。”闻者绝倒，喧传缙绅间。余谓此言亦不足怪，若曹操之于杨德祖，隋炀之于薛道衡，盖真杀之矣。
　　姜尧章学诗于萧千岩，琢句精工。有诗云：“夜暗归云绕柁牙，江涵星影雁团沙。行人帐望苏台柳，曾与吴王扫落花。”杨诚斋喜诵之。尝以诗《送江东集归诚斋》云：“翰墨场中老斫轮，真能一笔扫千军。年年花月无虚日，处处江山怕见君。箭在的中非尔力，风行水上自成文。先生只可三千首，回视江东日暮云。”诚斋大称赏，谓其冢嗣伯子曰：“吾与汝弗如姜尧章也。”报之以诗云：“尤萧范陆四诗翁，此后谁当第一功。新拜南湖为上将，更差白石作先锋。可怜公等皆痴绝，不见词人到老穷？谢遣管城侬已晚，酒泉端欲乞疏封。”南湖谓张功父也，尧章自号白石道人。潘德久赠诗云：“世间官职似樗蒲，采到枯松亦大夫。白石道人新拜号，断无缴驳任称呼。”时黄岩老亦号白石，亦学诗于千岩，诗亦工，时人号“双白石”云。
　　淳熙中，王季海为相，奏起汪玉山为大宗伯知贡举，且以书速其来。玉山将就道，有一布衣之友，平生极相得，屡黜于礼部，心甚念之。乃以书约其胥会于富阳一萧寺。与之对榻，夜分密语之曰：“某此行，或者典贡举，当特相牢笼。省试程文《易》义冒子中，可用三古字，以此为验。”其人感喜。玉山既知举，搜《易》卷中，果有冒子内用三古字者，遂竟批上，置之前列。及拆号，乃非其友人也，私窃怪之。数日，友人来见，玉山怒责之曰：“此必足下轻名重利，售之他人，何相负乃如此！”友人指天誓日曰：“某以暴疾几死，不能就试，何敢漏泄于他人？”玉山终不释然。未几，以古字得者来谒，玉山因问之曰：“老兄头场冒子中用三古字，何也？”其人泯默久之，对曰：“兹事甚怪，先生既问，不敢不以实对。某之来就试也，假宿于富阳某寺中，与寺僧闲步庑下，见室中一棺，尘埃漫漶，僧曰：‘此一官员女也，殡于此十年矣，杳无骨肉来问，又不敢自葬之。’因相与默然。是夕，梦一女子行庑下。谓某曰：‘官人赴省试，妾有一语相告，此去头场冒子中可用三古字，必登高科，但幸勿相忘，使妾朽骨，早得入土。’既觉，甚怪之。遂用前言，果叨前列，近已往寺中葬其女矣。”玉山惊叹。此事冯此山可久为余言，虽近于语怪，然亦不可不传，足以祛人二蔽：一则功名富贵，信有定分。有则鬼神相之，无则虽典贡举者欲相牢笼，至于场屋亦不能入，此岂人之智巧所能为乎？一则人发一念，出一言，虽昏夜暗室，人所不知，而鬼神已知之矣。彼欲自欺于冥冥之中，而曰莫予云觏者，又惑之甚者也。
　　隆兴初，张真父自殿中侍御史除起居郎，孝宗玉音云：“张震知无不言，言皆当理。”令载之训词。大哉王言！”真台谏之金科玉条也。
　　张循王之兄保，尝怨循王不相援引，循王曰：“今以钱十万缗、卒五千付兄，要使钱与人流转不息，兄能之乎？”保默然久之，曰：“不能。”循王曰：“宜弟之不敢轻相援引也。”王尝春日游后圃，见一老卒卧日中，王蹴之曰：“何慵眠如是！”卒起声喏，对曰：“无事可做，只得慵眠。”王曰：“汝会做甚事？”对曰：“诸事薄晓，如回易之类，亦粗能之。”王曰：“汝能回易，吾以万缗付汝，何如？”对曰：“不足为也。”王曰：“付汝五万。”对曰：“亦不足为也。”王曰：“汝需几何？”对曰：“不能百万，亦五十万乃可耳。”王壮之，予五十万，恣其所为。其人乃造巨舰，极其华丽。市美女能歌舞音乐者百余人，广收绫锦奇玩、珍羞佳果及黄白之器；募紫衣吏轩昂闲雅若书司、客将者十数辈，卒徒百人。乐饮逾月，忽飘然浮海去，逾岁而归。珠犀香药之外，且得骏马，获利几十倍。时诸将皆缺马，惟循王得此马，军容独壮。大喜，问其何以致此，曰：“到海外诸国，称大宋回易使，谒戎王，馈以绫锦奇玩。为具招其贵近，珍羞毕陈，女乐迭奏。其君臣大悦，以名马易美女，且为治舟载马，以珠犀香药易绫锦等物，馈遗甚厚，是以获利如此。”王咨嗟褒赏，赐予优渥。问能再往乎，对曰：“此戏幻也，再往则败矣，愿仍为退卒老园中。”呜呼！观循王之兄与浮海之卒，其智愚相去奚翅三十里哉！彼卒者，颓然甘寝苔阶花影之下，而其胸中之智，圆转恢奇乃如此。则等而上之，若伊吕管葛者，世亦岂尽无也哉！特莫能识其人，无繇试其蕴耳。以一弊衣老卒，循王慨然捐五十万缗畀之，不问其出入，此其意度之恢弘，固亦足以使之从容展布以尽其能矣。勾践以四封之内外付种、蠡，汉高皇捐黄金四十万斤于陈平，由此其推也，盖不知其人而轻任之，与知其人而不能专任，皆不足以有功。观其一往之后，辞不复再，又几于知进退存亡者，异哉！
　　百宫殿门侍班幕次，台谏皆设倚，余官则各以交床自随。周益公自殿院除起居郎，徐淳立戏曰：“罚却倚子矣。”
　　春秋之时，天王之使交驰于列国，而列国之君如京师者绝少。夫子谨而书之，固以正列国之罪，而端本澄源之意，其致责于天王者尤深矣。唐之藩镇，犹春秋之诸侯也。杜陵诗云，“诸侯春不贡，使者日相望”，盖与《春秋》同一笔。
　　太学古语云：“有发头陀寺，无官御史台。”言其清苦而鲠亮也。嘉定间，余在太学，闻长上同舍言，乾淳间，斋舍质素，饮器止陶瓦，栋宇无设饰。近时诸斋，亭榭帘幕，竞为靡丽，每一会饮，黄白错落，非头陀寺比矣。国有大事，鲠论间发，言侍从之所不敢言，攻台谏之所不敢攻，由昔迄今，伟节相望。近世以来，非无直言，或阳为矫激，或阴有附丽，亦未能纯然如古之真御史矣。余谓必甘清苦如老头陀，乃能摅鲠亮如真御史。
　　濂溪、明道、伊川、横渠之讲道盛矣，因数明理，复有一邵康节出焉。晦庵、南轩、东莱、象山讲道盛矣，因数明理，复有一蔡西山出焉。昔孔、孟教人，言理不言数。然天地之间，有理必有数，二者未尝相离。《河图》、《洛书》，与“危微精一”之语并传。邵、蔡二子，盖将发诸子之所未言，而使理与数粲然于天地之间也，其功亦不细矣。近年以来，八君子之学，固人传其训，家有其书，而邵、蔡之学，则几于无传矣。
　　杜陵诗云：“新松恨不长千尺，恶竹应须斩万竿。”言君子之孤难扶植，小人之多难驱除也。呜呼！世道至于如此，亦可哀矣。
　　唐薛能诗云：“山屐经过满径踪，隔溪遥见夕阳春。当时诸葛成何事，只合终身作卧龙。”王荆公晚年喜诵之。然能之论非也，孔明之出，虽不能扫清中原，吹火德之灰，然伸讨贼之义，尽托孤之责，以教万世之为人臣者，安得谓之成何事哉！荆公诵此，盖以自喻。然孔明开诚心，布公道，集谋虑，广忠益，其存心无愧伊、吕，“出师未捷身先死”，此天也。荆公刚愎自任，新法烦苛，毒流四海，不忍君子之见排，甘引小人以求助，卒为其所挤陷，此岂天也哉！自古隐士出山，第一个是伊尹，第二个是傅说，第三个是太公，第四个是严陵，第五个是孔明，第六个是李泌，皆为世间做得些事。虽以四皓之出，或者犹议其安刘是灭刘，况如樊英辈者乎！
　　吾辈学道，须是打叠教心下快活。古曰无闷，日不愠，曰乐则生矣，曰乐莫大焉。夫子有曲肱饮水之乐，颜子有陋巷箪瓢之乐，曾点有浴沂咏归之乐，曾参有履穿肘见、歌若金石之乐。周程有爱莲观草、弄月吟风、望花随柳之乐。学道而至于乐，方是真有所得。大概于世间一切声色嗜好洗得净，一切荣辱得丧看得破，然后快活意思方自此生。或曰，君子有终身之忧；又曰，忧以天下；又曰，莫知我忧；又曰，先天下之忧而忧。此义又是如何？曰：圣贤忧乐二字，并行不悖。故魏鹤山诗云：“须知陋巷忧中乐，又识耕莘乐处忧。”古之诗人有识见者，如陶彭泽、杜少陵，亦皆有忧乐。如采菊东篱，挥杯劝影，乐矣，而有平陆成江之忧；步さ春风，泥饮田父，乐矣，而有眉攒万国之忧。盖惟贤者而后有真忧，亦惟贤者而后有真乐，乐不以忧而废，忧亦不以乐而忘。
　　宝庆初，当国者欲攻去真西山、魏鹤山，朝士莫有任责，梁成大独欣然愿当之。遂除察院，击搏无遗力。当时太学诸生曰，大字傍宜添一点，曰“梁成犬”。余谓犬之狺狺，不过吠非其主耳，是有功于主也。今夫不肖之台谏，受权贵之指呼，纳豪富之贿赂，内则翦天子之羽翼，外则夺百姓之父母，是有害于主也，吾意犬亦羞与为伍矣。



　　●丙编 卷三
　　朱文公云：“豪杰而不圣贤者有矣，未有圣贤而不豪杰者也。”陆象山深以其言为确论。如周公兼夷狄，驱猛兽，灭国者五十，孔子却莱人，堕三都，诛少正卯，是甚手段，非大豪杰乎！其次如诸葛孔明，议论见识，力量规模，亦真豪杰。惟房次律声誉隆洽，一出便败事，然至今儒者之论，皆称其贤。如此，则是天下有不豪杰之圣贤矣。端干间，真西山参大政，未及有所建置而薨。魏鹤山督师，亦未及有设施而罢。临安优人，装一儒生，手持一鹤，别一儒生与之邂逅。问其姓名，曰：“姓钟名庸。”问所持何物，曰：“大鹤也。”因倾盖欢然，呼酒对饮。其人大嚼洪吸，酒肉靡有孑遗，忽颠仆于地，群数人曳之不勘。一人乃批其颊大骂曰：“说甚《中庸大学》，吃了许多酒食，一动也动不得！”遂一笑而罢。或谓有使其为此以姗侮君子者，京尹乃悉黥其人。余谓优人之姗侮君子，诚可罪也。西山、鹤山之抱负，诚未可厚诬也。然吾儒于此，亦不可以不戒。刘平国尝言：“若将真景元与余景瞻并用，必有可观。”余尝疑其说，西山负一世之望，岂必待余景瞻而后可以有为乎？世传洪舜俞在蜀，尝谓崔菊坡曰：“先生丰于德而啬于才，他日不宜独当重任。”菊坡深然之，故晚年力辞宰辅。此说余尤疑之，若分才德为两事，则是天下果有不豪杰之圣贤矣。
　　婺州州治，古木之上有鹰巢，一卒探取其子。郡守王梦龙方据案视事，鹰忽飞下，攫一卒之巾以去。已而知其非探巢之卒也，衔巾来还，乃径攫探巢者之巾而去。太守推问其故，杖此卒而逐之。禽鸟之灵识如此。其攫探巢者之巾，固已异矣。于误攫他卒之巾，复衔来还，尤为奇异。世之人举动差谬，文过遂非，不肯认错者多矣，夫子所谓可以人而不如鸟乎？
　　余同年李南金云：“《茶经》以鱼目涌泉连珠为煮水之节。然近世瀹茶，鲜以鼎镬，用瓶煮水，难以候视，则当以声辨一沸二沸三沸之节。又陆氏之法，以未就茶镬，故以第二沸为合量而下，未若今以汤就茶瓯瀹之，则当用背二涉三之际为合量。乃为声辨之诗云：‘砌虫唧唧万蝉催，忽有千车捆载来。听得松风并涧水，急呼缥色绿瓷杯。’”其论固已精矣。然瀹茶之法，汤欲嫩而不欲老，盖汤嫩则茶味甘，老则过苦矣。若声如松风涧水而遽瀹之，岂不过于老而苦哉！惟移瓶去火，少待其沸止而瀹之，然后汤适中而茶味甘。此南金之所未讲者也。因补以一诗云：“松风桧雨到来初，急引铜瓶离竹炉。待得声闻俱寂后，一瓯春雪胜醍醐。”
　　黄龙寺晦堂老子尝问山谷以“吾无隐乎尔”之义，山谷诠释再三，晦堂终不然其说。时暑退凉生，秋香满院。晦堂因问曰：“闻木犀香乎？”山谷曰：“闻。”晦堂曰：“吾无隐乎尔。”山谷乃服。晦堂此等处，诚实脱洒，亦只是曾点见解，却无颜子工夫，此儒佛所以不同。
　　蝗才飞下即交合，数日，产子如麦门冬之状，日以长大。又数日，其中出如小黑蚁者八十一枚，即钻入地中。《诗》注谓螽斯一产八十一子者，即蝗之类也。其子入地，至来年禾秀时乃出，旋生翅羽。若腊雪凝冻，则入地愈深，或不能出。俗传雪深一尺，则蝗入地一丈。东坡《雪》诗云“遗蝗入地应千尺”是也。蝗灾每见于大兵之后，或云乃战死之士冤魂所化。虽未必然，但余曩在湖北，见捕蝗者虽群呼聚喊，蝗不为动。至鸣击金鼓，则耸然而听，若成行列。则谓为杀伤诊气之所化，理或然也。
　　漳河上有七十二冢，相传云曹操疑冢也。北人岁增封之。范石湖奉使过之，有诗云：“一棺何用冢如林，谁复如公负此心。岁岁蕃酋为封土，世间随事有知音。”四句是两个好议论，意足而理明，绝句之妙也。
　　今世有一样古钱，其文曰半两，无轮郭，医方中用以为药。考之《史记》，乃汉文帝时钱也。当时吴濞、邓通皆得自铸钱，独多流传，至今不绝。其轻重适中，与今钱略相似。视五铢货泉，又先一二百年矣。五铢货钱，比今钱却稍轻。
　　赵季仁谓余曰：“某平生有三愿：一愿识尽世间好人，二愿读尽世间好书，三愿看尽世间好山水。”余曰：“尽则安能，但身到处莫放过耳。”季仁因言朱文公每经行处，闻有佳山水，虽迂途数十里，必往游焉。携樽酒，一古银杯，大几容半升，时引一杯。登览竟日，未尝厌倦。又尝欲以木作《华夷图》，刻山水凹凸之势，合木八片为之，以雌雄笋相入，可以折，度一人之力，足以负之，每出则以自随。后竟未能成。余因言夫子亦嗜山水，如“知者乐水，仁者乐山”，固自可见。如“子在川上”，与夫“登东山而小鲁，登泰山而小天下”，尤可见。大抵登山临水，足以触发道机，开豁心志，为益不少。季仁曰：“观山水亦如读书，随其见趣之高下。”
　　范石湖诗云：“朝霞不出门，暮霞行千里。今晨日未出，晓氛散如绮。心疑雨再作，眼转云四起。我岂知天道，吴侬谚云尔。古来占滂沱，说者类恢诡。飞云走群羊，停云浴三。月当天毕宿，风自少女起。烂石烧成香，汗础润如洗。逐妇鸠能拙，穴居狸有智。蜉蝣强知时，蜥蜴与闻计。垤鸣东山鹳，堂审南柯蚁。或加阴石鞭，或议阳门闭，或云逢庚变，或自换甲始。刑鹅与象龙，聚讼非一理。不如老农谚，影响捷于鬼。哦诗敢夸博，聊用醒午睡。”此诗援引占雨事甚详可喜。谚有云：“日出早，雨淋脑；日出晏，晒杀雁。”又云：“月如悬弓，少雨多风；月如仰瓦，不求自下。”二说尚遗，何也？余欲增补二句云：“日占出海时，月验仰瓦体。”
　　靖康之乱，元皇后手诏曰：“汉家之厄十世，宜光武之中兴；献公之子九人，唯重耳之独在。”事词的切，读之感动，盖中兴之一助也。建炎登极之诏曰：“万机，难以一日而旷位；皇皇四海，讵可三月而无君。”又曰：“圣人何以加孝，朕每怀问寝之思；天子必有所尊，朕欲救在原之急。嗟我文武之列，若时忠义之家。不食而哭秦庭，士当勇于报国；左袒而为刘氏，人咸乐于爱君。期一德而一心，伫立功而立事。同两宫之复，终图万世之安。”其词明白，亦占地步。昔唐明皇幸蜀，肃宗即位灵武。元次山作颂，谓自古有盛德大业，必见于歌颂。若今歌颂大业，非老于文学，其谁宜为？去盛德而止言大业，固以肃宗即位为非矣。伊川谓非禄山叛，乃肃宗叛也。山谷云：“抚军监国太子事，胡乃趣取大物为。”此皆至论。今二圣蒙尘远狩无还期，高宗不得已而即位，今又出于元皇后之命，与唐肃宗天渊不同，似亦可以无说。然胡致堂万言书首论此事，谓：“建炎以来，有举措大失人心之事，今欲收复人心而图存，则既往之失，不可不迫，不可不改。一昨陛下以亲王介弟，受渊圣皇帝之命，出帅河北。二帝既迁，则当纠合义师，北向迎请。而遽膺翊戴，亟居尊位。遥上徽号，建立太子。不复归觐宫阙，展省陵寝。斩戮直臣，以杜言路。南巡淮海，偷安岁月。此举措失人心之最大者也。今须一反前失，亟下诏曰：‘继绍大统，出于臣庶之谄而不悟其非；巡狩东南，出于侥幸之心而不虞其祸。今义不戴天，志思雪耻。父兄旅泊，陵庙荒残，罪乃在予，无所逃责。’以此号召四海，耸动人心，不敢爱身，决意讲武。然后选将训兵，戎衣临军。天下忠义之士，必云合而影从。凡所欲为，孰不如志？”致堂此论，明白正大，惜其说之不行也。然唐肃宗即位，何尝有一人敢言其非？今致堂能言之，而高宗能受之，已为盛德事矣。中兴以来，致堂、澹庵二书，关系最大。
　　江西自欧阳子以古文起于庐陵，遂为一代冠冕。后来者，莫能与之抗。其次莫如曾子固、王介甫，皆出欧门，亦皆江西人。老苏所谓执事之文，非孟子之文，而欧阳子之文也。朱文公谓江西文章如欧永叔、王介甫、曾子固，做得如此好，亦知其皓皓不可尚已。至于诗，则山谷倡之，自为一家，并不蹈古人町畦。象山云“豫章之诗，包含欲无外，搜抉欲无秘，体制通古今，思致极幽眇，贯穿驰骋，工夫精到，虽未极古之源委，而其植立不凡，斯亦宇宙之奇诡也。开辟以来，能自表见于世若此者，如优钵昙华，时一现耳。”杨东山尝谓余云：“丈夫自有冲天志，莫向如来行处行。”岂惟制行，作文亦然。如欧公之文，山谷之诗，皆所谓“不向如来行处行”者也。
　　杨诚斋云：“诗固有以俗为雅，然亦须经前辈化，乃可因承。如李之‘耐可’、杜之‘遮莫’、唐人‘里许’、‘若个’之类是也。唐人寒食诗，不敢用‘饧’字，重九诗，不敢用‘糕’字，半山老人不敢作梅花诗，彼固未敢轻引里母田父，而坐之平王之子、卫侯之妻之侧也。”余观杜陵诗，亦有全篇用常俗语者，然不害其为超妙。如云：“一夜水高二尺强，数日不可更禁当。南市津头有船卖，无钱即买系篱傍。”又云：“江上被花恼不彻，无处告诉只颠狂。走觅南邻爱酒伴，经旬出饮独空床。”又云：“夜来醉归冲虎过，昏黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不寐谁能那？”是也。杨诚斋多效此体，亦自痛快可喜。
　　禅家有观白骨法，谓静坐澄虑，存想自身血肉腐坏，唯存白骨，与吾相离，自一尺以至寻丈，要见形神元不相属，则自然超脱矣。余观《庄子》：子舆有疾，子祀往问之。曲偻发背，颐隐于齐，肩高于顶，句赘指天，阴阳之气有，其心间而无事，趼解而鉴于井。曰：“嗟乎！夫造物者，将以予为此拘拘也。”子祀曰：“汝恶之乎？”曰：“亡。予何恶？浸假而化予之左臂以为鸡，予因此求时夜。浸假而化予之右臂以为弹，予因以求炙。浸假而化予之尻以为轮，以神为马，予因而乘之，岂更驾哉！”浸，渐也。假，借也。盖积渐假借，化此身为异物，则神与形离，超然无所往而不可矣，又何疾又何病于拘拘哉！视白骨之法，盖本于此。佛法出于老庄，于此尤信。
　　伊尹墓在空桑北一里，相传墓傍生棘，皆直如矢。范石湖使北过之，有诗云：“三尺黄垆直棘边，此心终古享皇天。《汲书》猥述流传妄，剖击嗟无咎单篇。”盖《汲冢书》妄载伊尹谋篡，为太甲所杀也，事见杜元凯《左氏传 后叙》。
　　古诗多矣，夫子独取《三百篇》，存劝戒也。吾辈所作诗，亦须有劝戒之意，庶几不为徒作。彼有绘画雕刻，无益劝戒者，固为枉费精力矣。乃若吟赏物华，流连光景，过于求适，几于诲淫教偷，则又不可之甚者矣。白乐天《对酒》诗曰：“蜗牛角上争何事？石火光中寄此身。随富随贫且欢喜，不开口笑是痴人。”又曰：“百岁无多时壮健，一春能几日晴明？相逢且莫推辞醉，听唱《阳关》第四声。”又曰：“昨日低眉问疾来，今朝收泪吊人回。眼前见例君看取，且遣琵琶送一杯。”自诗家言之，可谓流丽旷达，词旨俱美矣。然读之者，将必起其颓堕废放之意，而汲汲于取快乐，惜流光，则人之职分与夫古之所谓三不朽者，将何时而可为哉！且如《唐风》、《蟋蟀》之诗，盖劝晋僖公以自虞乐也，然才曰“今我不乐，日月其除”，即曰“无已太康，职思其居”，吕成公释之曰：“凡人之情，解其拘者，或失于纵；广其俭者，或流于奢；故疾未已，而新疾复生者多矣。”信矣！《唐风》之忧深思远也。乐天之见，岂及是乎？本朝士大夫多慕乐天，东坡尤甚。近时叶石林谓：“乐天与杨虞卿为姻家，而不累于虞卿；与元稹、牛僧孺相厚善，而不党于元稹、僧孺；为裴晋公之所爱重，而不因晋公以进；李文饶素不相乐，而不为文饶所深害。推其所由，惟不汲汲于进而志在于退，是以能安于去就爱憎之际，每裕然而有余也。”此论固已得之，然乐天非是不爱富贵者，特畏祸之心甚于爱富贵耳。其诗中于官职声色事，极其形容，殊不能掩其恋谬之意。其干生所善者，元稹、刘禹锡辈，亦皆逐逐声利之徒，至一闻李文饶之败，便作诗畅快之，岂非冤亲未忘，心有偏党乎？慕乐天者，爱而知其疵，可也。
　　作诗必以巧进，以拙成。故作字惟拙笔最难，作诗惟拙句最难。至于拙，则浑然天全，工巧不足言矣。古人拙句，曾经拈出，如“池塘生春草”，“枫落吴江冷”，“澄江静如练”，“空梁落燕泥”，“清晖能娱人，游子澹忘归”，“大江流日夜，客心悲未央”，“明月入高楼，流光正徘徊”，“采菊东篱下，悠然见南山”，如此等类，固已多矣。以杜陵言之，如“两边山木合，终日子规啼”，“野人时独往，云木晓相参”，“喜无多屋宇，幸不碍云山”，“在家长早起，忧国愿年丰”，“若无青嶂月，愁杀白头人”，“百年浑得醉，一月不梳头”，“一径野花落，孤村春水生”，此五言之拙者也。“春水船如天上坐，老年花似雾中看”，“迁转五州防御使，起居八座太夫人”，“竹叶于人既无分，菊花从此不须开”，“莫思身外无穷事，且尽生前有限杯”，“雷声忽送千峰雨，花气浑如百和香”，“秋水才添四五尺，野航恰受两三人”，“酒债寻常行处有，人生七十古来稀”，此七言之拙者也。他难殚举，可以类推。杜陵云，“用拙存吾道”，夫拙之所在，道之所存也，诗文独外是乎？
　　绍兴辛巳，亮既授首，葛王篡位，使来修好，洪景卢往报之。入境，与其接伴约用敌国礼，伴许诺。故沿路表章，皆用在京旧式。未几，乃尽却回，使依近例易之。景卢不可。于是扃驿门，绝供馈，使人不得食者一日。又令馆伴者来言，顷尝从忠宣公学，阳吐情实，令勿固执，恐无好事，须通一线路乃佳。景卢等惧留，不得已，易表章授之，供馈乃如礼。景卢素有风疾，头常微掉，时人为之语曰：“一日之饥禁不得，苏武当时十九秋。传与天朝洪奉使，好掉头时不掉头。”
　　数穷于九，九者，究也。至十，则又为一矣。此蔡西山之说。
　　伊川每见学者能静坐，便叹其善学。余谓静坐亦未可尽信，固有外若静而中未免胶扰者，正所谓坐驰也。尝闻南岳昔有住山僧，每夜必秉烛造旃林，众生打坐者数百人，或拈竹篦痛棰之，或袖中出饼果置其前，盖有以窥其中之静不静，而为是惩劝也。彼异端也，尚能洞察其徒心术之隐微，而提撕警策之，吾儒职教者有愧矣。
　　近时胡仲方《落梅》诗云：“自孤花底三更月，却怨楼头一笛风。”亦有思致。自古才德之士，方其少也，不使得以展布，及其飘零衰老，乃拳拳叹息之，亦已晚矣。烛之武曰：“臣之少也，尚不如人，今老矣，无能为也。”亦寓此意。唐人诗曰：“朝廷欲论封禅事，须及相如未病时。”杜陵《病冉》诗意亦如此。陈后山挽司马公曰：“政虽随日化，身已要人扶”，益可悲矣。
　　孝宗受禅赦文云：“凡今者发政施仁之日，皆得之间安视膳之余。”天下诵之，洪景严笔也。
　　洪容斋曰：文贵于达而已，繁与简各有当也。《礼记 檀弓》：“石骀仲卒，有庶子六人，卜所以为后者，曰：‘沐浴佩玉则兆。’五人者，皆沐浴佩玉。石祁子曰：‘孰有执亲之丧，而沐浴佩玉者乎？’不沐浴佩玉。石祁子兆，卫人以龟为有知也。”盖连用四“沐浴佩玉”字，使今之为文者，必曰：“沐浴佩玉则兆，五人者如之，石祁子独不可。曰：‘孰有执亲之丧而若此者乎？’”似亦足以当其事，省其词，然古意衰矣。又云：《史记 卫青传》：“校尉李朔，校尉赵不虞，校尉公孙戎奴，各三从大将军，以千三百户封朔为涉轵侯，以千三百户封不虞为随成侯，以千三百户封戎奴为从平侯。”至班固作《汉书》乃省其词曰：“校尉李朔、赵不虞、公孙戎奴，各三从大将军，封朔为涉轵侯，不虞为随成侯，戎奴为从平侯。”比《史记》五十八字中，省二十三字，然终不若《史记》朴赡可喜。余谓诗亦有如此者，古《采莲曲》云：“鱼戏荷叶东，鱼戏荷叶西。”杜子美《杜鹃行》：“西川有杜鹃，东川无杜鹃，涪南无杜鹃，云安有杜鹃。”若以省文之法论之，似可裁减，然只如此说，亦为朴赡有古意。
　　谥者，死后易名者也。而《左传》卫侯赐北宫喜谥曰“贞子”，赐析朱Θ谥曰“成子”，盖生前预赐之也，曾不以为不祥。今人不达，畏死畏祸，百种忌讳。古人皆不然，只看《檀弓》季武子成寝，杜氏之葬在西阶之下，许之合葬，又许之哭。伯高死于卫，孔子以为由，“赐也，见我”，遂哭诸赐氏，命子贡为之主，来者拜之。子夏丧明，曾子曰，“朋友丧明则哭”。遂往哭，子夏亦哭。曾子与客立于门侧，其徒趋而出曰：“吾父死，将出哭于巷。”曾子曰：“反哭于尔次。”因北面而吊焉。季武子寝疾，乔固不说齐衰而入见曰：“士唯公门说齐衰。”武子曰：“善哉！”盖未始如今人之多忌讳也。
　　《玉牒》修书，始于大中祥符，至于政、宣而极备。考定世次枝分派别而归于本统者，为《仙源积庆图》。推其所自出、至于子孙而列其名位者，为《宗藩庆系录》。具其官爵、功罪、生死及若男若女者，为《类纪》。同姓之亲而序其五服之戚疏者，为《属籍》。编年以纪帝系，而载其历数及朝廷政令之因革者，为《玉牒》。
　　苏武在匈奴十九年，魏于什门在燕二十一年，近时洪忠宣在金亦几二十年。
　　冰蚕不知寒，火鼠不知热，蓼虫不知苦，螂蛆不知臭。
　　濂溪、明道似颜子，伊川、横渠似孟子，南轩似颜子，晦庵似孟子。
　　《书》曰：“思曰睿”，“睿作圣”。《扬子》曰：“神心惚恍，经纬万方。”《孔丛子》曰：“心之精神是谓圣。”《管子》曰：“思之思之，又重思之，思之而不通，鬼神将通之，非鬼神之力也，精诚之极也。”邵子曰：“天向一中分造化，人从心上起经纶。”或曰：《易》言“何思何虑”，何也？曰：始于思，终于无思，非不思也，不待思也。此不识不知而顺帝则，从心所欲而不逾矩，庖丁之解牛，轮扁之斫轮，<疒句>偻之承蜩，岂更待于思乎？
　　周益公家藏欧阳公家书一幅，纸斜封，乃冷寿光牒。其词云：“具位某。猪肉一斤，右伏蒙颁赐，领外无任感激，谨具牒谢。谨牒。年月日。具位某牒。”盖改牒为状，自元丰始，日趋于谀矣。且前辈交际，其馈止于如此，未尝过于丰侈也。



　　●丙编 卷四
　　蔡攸尝赐饮禁中，徽宗频以巨觥宣劝之。攸恳辞不任杯杓，将至颠踣。上曰：“就令灌死，亦不至失一司马光也。”由是言之，则上之尊光而薄攸至矣。然光已死，不免削夺，而攸迄被眷宠，是可叹也。
　　唐子西在惠州，名酒之和者曰“养生主”，劲者曰“齐物论”。杨诚斋退休，名酒之和者曰“金盘露”，劲者曰“椒花雨”，尝曰：“余爱椒花雨，甚于金盘露”，心盖有为也。余尝谓，与其一于和劲，孰若和劲两忘。顷在太学时，同舍以思堂春合润州北府兵厨，以庆远堂合严州潇洒泉，饮之甚佳。余曰：不刚不柔，可以观德矣；非宽非猛，可以观政矣。厥后官于容南，太守王元邃以白酒之和者，红酒之劲者，手自剂量，合而为一，杀以白灰一刀圭，风韵顿奇。索余作诗，余为长句云：“小槽真珠太森严，兵厨玉友专甘醇。两家风味欠商略，偏刚偏柔俱可怜。使君袖有转物手，鸬鹚杓中平等分。更凭石髓媒妁之，混融并作一家春。季良不用笑伯高，张竦何必讥陈遵。时中便是尼父圣，孤竹柳下成一人。平虽有智难独任，勃也未可嫌少文。黄龙丙魏要兼用，姚宋相济成开元。试将此酒反观我，胸中问学当日新。更将此酒达观国，宇宙皆可归经纶。书生触处便饶舌，以一贯万如斫轮。使君闻此却绝倒，罚以太白眠金尊。”
　　《书》曰：“若作和羹，尔惟盐梅。”《诗》曰：“В有梅，其实七兮。”又曰：“终南何有？有条有梅。”毛氏曰：梅，楠也。陆玑曰：“似杏而实酸。盖但取其实与材而已，未尝及其花也。至六朝时，乃略有咏之者，及唐而吟咏滋多，至本朝，则诗与歌词，连篇累牍，推为群芳之首，至恨《离骚》集众香草而不应遗梅。余观《三百五篇》，如桃李芍药棠棣兰之类，无不歌咏，如梅之清香玉色，出桃李之上，岂独取其材与实而遗其花哉！或者古之梅花，其色香之奇，未必如后世，亦未可知也。盖天地之气，腾降变易，不常其所，而物亦随之。故或昔有而今无，或昔无而今有，或昔庸凡而今瑰异，或昔瑰异而今庸凡，要皆难以一定言。且如古人之祭，炳萧酌郁鬯，取其香也。而今之萧与郁金，何尝有香？盖《离骚》已指萧艾为恶草矣。又如牡丹，自唐以前未有闻，至武后时，樵夫探山乃得之。国色天香，高掩群花。于是舒元舆为之赋，李太白为之诗，固已奇矣。至本朝，紫黄丹白，标目尤盛。至于近时，则翻腾百种，愈出愈奇。又如荔枝，明皇时所谓“一骑红尘妃子笑”者，谓泸戎产也，故杜子美有“忆向泸戎摘荔枝”之句。是时闽品绝未有闻，至今则闽品奇妙香味皆可仆视泸戎。蔡君谟作谱，为品已多，而自后奇名异品，又有出于君谟所谱之外者。他如木犀、山矾、素馨、茉莉，其香之清婉，皆不出兰芷下，而自唐以前，墨客椠人，曾未有一语及之者，何也？游成之曰：“一气埏埴，孰测端倪，乌知古所无者，今不新出，而昔常见者，后不变灭哉！人生须臾，即以耳目之常者，拘议造物，亦已陋矣。”余闻秦中不产竹，昔年山崩，其下乃皆钜竹头。由是言之，古固产竹矣。晋葛洪欲问丹砂，求为勾漏令。勾漏县隶容州，余尝为法曹，亲至其地，求所谓丹砂者，颗粒不可得。岂非昔有而今无哉！盖非特物然也，巴邛、闽峤，夙号荒陋，而汉唐以来，渐产人才，至本朝益盛。古称山西出将，山东出相。又曰汝颍多奇士，燕赵多佳人，其说拘矣。
　　或曰：“以德报怨何如？”子曰：“何以报德？以直报怨，以德报德。”佛经载，释迦佛在山中修行，歌利王入山猎兽，问佛兽何在，佛不忍伤生，不应。歌利王怒，截落佛左手，又问，不应，又截落右手。佛是时即发愿曰：“我若成佛，先度此人，无令枉害众生。”其后成佛，即先度之。十大弟子中，陈忄高如尊者是也。余谓释迦佛好一个阔大肚肠，好一个慈愍心性，人能将此段公案降伏其心，则省得冤冤相报，沙界众生悉成佛矣，何至干戈斧钺如林而起哉！然以儒教论之，是乃以德报怨，非以直报怨也。夫以德报怨，可论慈悲广大，孤高卓绝，过人万万矣。然夫子不取者，谓其不可通行于世也。吾儒之道，必欲其可通行。故曰中庸，又曰近人情。
　　绍兴辛巳，金主亮南侵，高宗下诏亲征。其词云：“惟天惟祖宗，既共扶于基运；有民有社稷，敢自逸于燕安！”又云：“岁星临于吴分，定成淝水之勋；斗士倍于晋师，可决韩原之胜。”洪容斋笔也。车驾次平江，亮授首，遂班师。次年壬年内禅，孝宗即位。锐意规恢，起张魏公督师。南轩以内机入奏，引见德寿宫，时卢仲贤使金，高宗问曾见仲贤否。对曰：“臣已见之。”又问卿父谓如何，莫便议和否。对曰：“臣尝谓金人必衰败，国家必隆兴。”上曰：“何如？”对曰：“太上皇帝仁孝之德，上格于天，又传位圣子，虽古唐虞无以过，而金人不道，篡夺相仍，无复君臣父子，不知天心国家乎？金人乎？臣有以知其然也。”上曰：“极是，今日金人诚衰乎？”对曰：“自亮送死之后，士马物故甚众，诸国背叛，人心怨离，金诚衰矣。”上曰：“自亮死，非特金人衰弱，吾国亦未免力弱。但仲贤等既回，何以应之？”对曰：“臣父职在边隅，战守是谨，此事看庙堂如何议，但愿审处而徐应之，无贻后悔。”上曰：“只是说与卿父，今日国家须更量度民力国力，早收拾取。闻契丹与金相攻，若契丹事成，他日自可收卞庄子刺虎之功。若金未有乱，且务恤民治军，待时而动可也。”高宗惩于变故，意不欲战，且闻金人议欲尊我为兄，故颇喜之。孝宗初年，规恢之志甚锐，而卒不得逞者，非特当时谋臣猛将凋丧略尽，财屈兵弱未可展布，亦以德寿圣志主于安静，不思违也。厥后蓄积稍羡，又尝有意用兵，祭酒芮国器奏曰：“陛下只是被数文腥钱使作，何不试打算了得几番犒赏。”上曰：“朕未知计也，待打算报卿。”后打算只了得十三番犒赏，于是用兵之意又寝。乃知南北分合，自有定数，虽英明之主，不能强也。
　　元次山避水于高原，糇粮不继，遂饿而死。陈后山为馆职，当侍祠郊丘，非重裘不能御寒，后山止有其一。其内子与赵挺之之内，亲姊妹也。乃为赵假一裘以衣之。后山问所从来，内以实告。后山曰：“汝岂不知我不着他衣裳耶！”却去之，止衣一裘，竟感寒疾而死。呜呼！二子可谓“志士不忘在沟壑”者矣。充二子之才识德望，曳丝乘车，食养贤之鼎，其谁曰不宜？然志节清亮，宁甘于饿死冻死，而不肯少枉其道，少失其身，此所以皓皓乎不可尚也。陆龟蒙《杞菊赋》曰：“我岂不知屠沽儿有酒食耶？”亦略有二子风味。扬子云曰：“古者高饿显，下禄隐。”杨诚斋曰：“李杜饥寒能几日，却教富贵不论年。”
　　《楞严经》曰：“将此深心奉尘刹，是则名为报佛恩。”由是言之，今之释子，大半是释迦佛之罪人。文中子曰：“通也，受夫子罔极之恩。”《孟子》曰：“不失其身而能事其亲者，吾闻之矣。失其身而能事其亲者，吾未之闻也。”由是言之，今儒者，大半是吾夫子之罪人。
　　岁将饥，小民餐必倍多。俗谚谓之作荒。此天地之气先馁也。开禧兵兴之先，江西草木秋冬生花，有山矾而生栀子花，桃树而生李实者，村落铁釜生金花或神佛像，此天地之气先乱也。冯此山为余言，谓其家尊厚斋之说。
　　唐子西诗云：“山静似太古，日长如小年。”余家深山之中，每春夏之交，苍藓盈阶，落花满径，门无剥啄，松影参差，禽声上下。午睡初足，旋汲山泉，拾松枝，煮苦茗啜之。随意读《周易》、《国风》、《左氏传》、《离骚》、《太史公书》及陶杜诗、韩苏文数篇。从容步山径，抚松竹，与は犊共偃息于长林丰草间。坐弄流泉，漱齿濯足。既归竹窗下，则山妻稚子，作笋蕨，供麦饭，欣然一饱。弄笔窗间，随大小作数十字，展所藏法帖、墨迹、画卷纵观之。兴到则吟小诗，或草《玉露》一两段。再烹苦茗一杯，出步溪边，邂逅园翁溪友，问桑麻，说粳稻，量晴校雨，探节数时，相与剧谈一饷。归而倚杖柴门之下，则夕阳在山，紫绿万状，变幻顷刻，恍可人目。牛背笛声，两两来归，而月印前溪矣。味子西此句，可谓妙绝。然此句妙矣，识其妙者盖少。彼牵黄臂苍，驰猎于声利之场者，但见衮衮马头尘，匆匆驹隙影耳，乌知此句之妙哉！人能真知此妙，则东坡所谓“无事此静坐，一日是两日，若活七十年，便是百四十”，所得不已多乎！
　　予少年时，于钟陵邂逅日本国一僧，名安觉，自言离其国已十年，欲尽记一部藏经乃归。念诵甚苦，不舍昼夜，每有遗忘，则叩头佛前，祈佛阴相，是时已记藏经一半矣。夷狄之人，异教之徒，其立志坚苦不退转至于如此。朱文公云：“今世学者，读书寻行数墨，备礼应数，六经《语》《孟》，不曾全记得三五板，如此而望有成，亦已难矣。”其视此僧，殆有愧色。僧言其国称其国王曰“天人国王”，安抚曰“牧队”，通判曰“在国司”，秀才曰“殿罗罢”，僧曰“黄榜”，砚曰“松苏利必”，笔曰“分直”，墨曰“苏弥”，头曰“加是罗”，手曰“提”，眼曰“媚”，口曰“窟底”，耳曰“弭弭”，面曰“皮部”，心曰“毋儿”，脚曰“又儿”，雨曰“下米”，风臼“客安之”，盐曰“洗和”，酒曰“沙嬉”。
　　史言蜀诸贤凋丧，孔明身当军国之务，罚二十以上皆亲之，以劳瘁致毙。此真儿童之论也。夫孔明不死，则汉业可复，礼乐可兴。孔明死，则为五胡乱华，为六朝幅裂，其所关系大矣。中营陨星之变，天意盖可知矣，岂因罚二十以上皆亲之而致毙乎？且孔明死时，年才五十四，初非癃老不任劳苦之时。况以孔明之明达，岂不能量事之小大，身之劳逸，而顾弊精神于琐琐，以自殒其躯乎？此决无之理也。杜少陵知之，故曰：“伯仲之间见伊吕，指麾若定失萧曹。福移汉祚难恢复，志决身歼军务劳。”言孔明之死，乃汉福已移，汉祚已终，大数不可支持耳。志决身歼，岂因军务之劳乎？盖不然史臣之说也。
　　龙洲刘改之诗云：“退一步行安乐法，道三个好喜欢缘。”真西山喜诵之。或曰，退一步行，可也，至于道三个好，乃随俗徇情耳，何足言乎？余曰，古人直道而行。理之所在，蓦直行将去，仕止久速，莫不皆然，乌有所谓退一步者？自后世贪荣竞进，争一阶半级，至于杀人，于是始以退一步行为安乐法矣。古人是则曰是，非则曰非，明白正直，曾何回护？自后世恶直好佞，以直言贾祸者，比比皆是，于是始以道三个好为喜欢缘矣，此处衰世之法也。盖万事称好，不特司马德操为然，而吾夫子固有危行言孙之说矣。好尽言以翘人之过，此国武子所以见杀也，可不戒哉！
　　裴休《圆觉经序》云：“终日圆觉，而未尝圆觉者，凡夫也。欲证圆觉，而未极圆觉者，菩萨也。具足圆觉，而住持圆觉者，如来也。”盖言凡夫日用饮食而不知，菩萨精思勉行而未至，如来备道全美而无亏耳。近时禅家，又作一转语曰：“终日圆觉，而未尝圆觉者，岂凡夫哉！正是如来境界也。”此意又高。盖此有二意：文王不识不知顺帝则，夫子从心所欲不逾矩，此一意也。文王望道而未之见，夫子丘未能一，又一意也。盖必如是，然后周万有而不劳，历万变而不息，儒者之事也。佛者之教，其等级次第，皆与吾儒同，特其端异耳，故曰异端。
　　孝宗御字，高宗在德寿，光宗在青宫，宁宗在平阳邸，四世本支之盛，亘古未有。杨诚斋时为官僚，贺光宗诞辰诗云：“祖尧父舜真千载，禹子汤孙更一家。”读者服其精切。又云：“天意分明昌火德，诞辰三世总丁年。”盖高宗生于丁亥，孝宗生于丁未，光宗生于丁卯也。丁年字出李陵书，借用亦佳。
　　张子房盖侠士之知义、策士之知几者，要非儒也。故早年颇似荆轲，晚岁颇似鲁仲连。得老氏不敢为天下先之术，不代大匠斫，故不伤手，善于打乖。荆公诗云：“汉业存亡俯仰中，留侯于此每从容。固陵始议韩彭地，复道方谋雍齿封。”盖因机乘时，与之斡旋，未尝自我发端，故消弭事变，全不费力。朱文公云：“子房只是占便宜，不肯自犯手做，如为韩报秦，撺掇高祖入关，及项羽杀韩王成，又使高祖平项羽，两次报仇，皆不自做。后来定太子事，他亦自处闲地，又只教四老人出来做。后来诛﹃功臣时，更讨他不着。邵康节之学，亦与子房相似。康节本是要出来有为之人，又不肯深犯手做。凡事直待可做处，方试为之，才觉难，便拽身退。如《击壤集》中以道观道等语，是物各付物之意，盖自家都不犯手，又凡事只到半中央便止，如‘春花切勿看离披’是也。”
　　世之言仙者曰蓬莱，言佛者曰天竺。蓬莱，东也；天竺，西也。《抱朴子》曰：自齐州至日出之所，号曰“太平地”。而佛经亦谓西方为“极乐世界”。太干极乐，独称于东西，何也？自古战争，惟曰南北，而罕曰东西。惟汉高皇与项羽，宇文泰与高欢是东西相距，然不过一二十年耳。
　　杨诚斋夫人罗氏，年七十余，每寒月黎明即起，诣厨躬作粥一釜，遍享奴婢，然后使之服役。其子东山先生启曰：“天寒何自苦如此？”夫人曰：“奴婢亦人子也。清晨寒冷，须使其腹中略有火气，乃堪服役耳。”东山曰：“夫人老，且贱事，何倒行而逆施乎？”夫人怒曰：“我自乐此，不知寒也。汝为此言，必不能如吾矣！”东山守吴兴，夫人尝于郡圃种伫，躬纺缉以为衣，时年盖八十余矣。东山月俸，分以奉母。夫人忽小疾，既愈，出所积券，曰：“此长物也，自吾积此，意不乐，果致疾。今宜悉以谢医，则吾无事矣。”平居首饰止于银，衣止于绸绢。生四子三女，悉自乳，曰：“饥人之子，以哺吾子，是诚何心哉？”诚斋父子，视金玉如粪土。诚斋将漕江东，有俸给仅万缗，留库中，弃之而归。东山帅五羊，以俸钱七千缗，代下户输租。其家采椽土阶，如田舍翁，三世无增饰。东山病且死，无衣衾，适广西帅赵季仁馈缬绢数端。东山曰：“此贤者之赐也，衾材无忧矣。”史良叔守庐陵，官满来访。入其门，升其堂，目之所见，无非可敬可仰、可师可法者，所得多矣，因命画工图之而去。诚斋、东山清介绝俗，固皆得之天资，而妇道母仪所助亦已多矣。《左传》：文伯之母老而犹绩，文伯曰：“以蜀之家而主犹绩乎？”其母叹曰：“鲁其亡乎！使僮子备官而未之闻也。居，吾语汝！民劳则思，思则善心生；逸则淫，淫则恶心生。沃土之民不才，淫也；瘠土之民莫不向义，劳也。是故王后亲织玄统，公侯之夫人加以纟延，卿之内子为大带，命妇成祭服，列士之妻加之以朝服，自庶士以下，皆衣其夫。社而赋事，而献功，男女效绩，愆则有辟，古之制也。吾冀而朝夕修曰：‘必无废先人。’尔今曰：‘胡不自安。’以是承君之官，予惧穆伯之绝嗣也。”因是观诚斋夫人，乃知古今未尝无烈女，未尝无贤母。



　　●丙编 卷五
　　自文籍既生，学者固不可不读书。子路有何必读书之说，夫子斥之。至于学《诗》学《易》学《礼》，与夫“志在《春秋》，行在《孝经》”之说，拳拳为其子及门人言之，晚而归鲁，删定系作，其功至贤于尧舜。则后之欲学圣人者，舍书则何以哉！然是时词章之名未立，科举之法未行，士之读书者，上则取之以抚世酬物，又次则取之以博识多闻，下至苏秦之刺股读书，专为揣摩游说之计，固已陋矣。然亦视书为有用之具，固未有入耳出口，如后世之甚者也。盖至于今，士非尧、舜、文王、周、孔不谈，非《语》、《孟》、《中庸》、《大学》不观，言必称周、程、张、朱，学必曰“致知格物”，此自三代而后所未有也，可谓盛矣。然豪杰之士不出，礼义之俗不成，士风日陋于一日，人才岁衰于一岁，而学校之所讲，逢掖之所谈，几有若屠儿之礼佛，娼家之读礼者，是可叹也。昔子贡问子石子不学《诗》乎，子石子曰：“吾暇乎哉！父母求吾孝，兄弟求吾弟，朋友求吾信，吾暇乎哉！”子贡曰：“请投吾《诗》，以学于子。”公明宣学于曾子，三年不读书。曾子曰：“宣子居参之门，三年不学，何也？”对曰：“安敢不学？宣见夫子居亲庭，叱咤之声，未尝至于犬马，宣说之，学而未能。宣见夫子之应宾客，恭俭而不懈惰，宣说之，学而未能。宣见夫子之居朝廷，临下而不毁伤，宣说之，学而未能。宣安敢不学而居夫子之门乎？”若子石子、公明宣之说，今之学者，诚不可以不知也。
　　楚吕臣奉己而不在民，于是晋文无复忧色。呜呼！自三代衰，民不见先王之治，日入于乱，皆上下之间，怀此一念，有以致之，岂独一芳吕臣哉！此无他，古学不讲，不识一个“仁”字而已。本朝大臣，最是范文正公、司马温公见得此个字分明。
　　苏子瞻谪儋州，以“儋”与“瞻”字相近也。子由谪雷州，以“雷”字下有“田”字也。黄鲁直谪宜州，以“宜”字类“直”字也。此章子厚谑之意。当时有术士曰：“儋”字，从立人，子瞻其尚能北归乎！“雷”字，“雨”在“田”上，承天之泽也，子由其未艾乎！“宜”字，乃“直”字，有盖棺之义也，鲁直其不返乎！后子瞻北归，至毗陵而卒。子由退老于颍，十余年乃终。鲁直竟卒于宜。
　　山东义士张林告淮阃曰：“土地归本朝，铜钱将安往？”此说尽是。余欲添二句云：“人心归本朝，土地将安往？”
　　光、禹之罪，浮于王氏。六臣之罪，浮于朱温。人人皆王陵，则吕氏不敢动矣。人人皆王章，则王氏不敢动矣。
　　东坡云：“养猫以捕鼠，不可以无鼠而养不捕之猫；畜犬以防奸，不可以无奸而蓄不吠之犬。”余谓不捕犹可也，不捕鼠而捕鸡则甚矣。不吠犹可也，不吠盗而吠主则甚矣。疾视正人，必欲尽击去之，非捕鸡乎？委心权要，使天子孤立，非吠主乎？
　　桂林石山怪伟，东南所无。韩退之谓“山如碧玉簪”，柳子厚谓“拔地峭起，林立四野”，黄鲁直谓“平地苍玉忽テ峨”，近时刘叔治云，“环城五里皆奇石，疑是虚无海上山”，皆极其形容。然此特言石山耳，至于暗洞之瑰怪，尤不可具道，相传与九疑相通。范石湖尝游焉，烛尽而反。余尝随桂林伯赵季仁游其间，列炬数百，随以鼓吹，市人从之者以千计。巳而入，申而出。入自曾公岩，出于栖霞洞。入若深夜，出乃白昼，恍如隔宿异世。季仁索余赋诗纪之。其略曰：“瑰奇恣搜讨，贝阙青瑶房。方隘疑永巷，俄敞如华堂。玉桥巧横溪，琼户正当窗。仙佛肖仿佛，钟鼓铿击撞。左顾龟，狺狺欲吠。丹灶俨亡恙，芝田蔼生香。搏噬千怪聚，绚烂五色光。更无一尘洗，但觉六月凉。玲珑穿数路，屈曲通三湘。神鬼工剜刻，乾坤真混茫。入如夜漆暗，出乃日珠光。隔世疑恍惚，异境难揣量。”然终不能尽形容也。又尝游容州勾漏洞天，四面石山围绕，中平野数里，洞在平地，不烦登陟。外略敞豁，中一暗溪穿入，因同北流令结小桴，秉烛坐其上，命篙师撑入。诘屈而行。水清无底，两岸石如虎豹猱攫，森然欲搏。行一里许，仰见一大星炯然，细视乃石穿一孔，透天光若星也。溪不可穷乃返。洞对面高崖上，夏间望见荷叶田田，然峻绝不可到。土人云，或见荷花，则岁必大熟。
　　宜春傅公谋词云：“草草三间屋，爱竹旋添栽。碧纱窗户，眼前都是翠云堆。一月山翁高卧，连雪水村清冷，木落远山开。唯有平安竹，留得伴寒梅。家童开门看，有谁来。客来一笑，清话煮茗更传杯。有酒只愁无客，有客又愁无酒，酒熟且徘徊。明日人间事，天自有安排。”此词清甚，末句尤达，可歌也。许及之为分宜宰，公谋作《贺雨》诗云：“狮子关前半篆烟，二龙飞下卓篙泉。银河掣电连霄雨，绿野翻云四月天。便觉春生花一县，会看秋熟米三钱。何时卓鲁登黄阁，都与寰区作有年。”及之击节。公谋尤工作酸文，尝作无遮榜语云：“红旗渡口，凄凉芳草夕阳天；白纸山头，惨淡落花寒食节。”甚工。
　　自古夷狄交侵，中国衰微，必人主真有哀痛之诚，将帅真有愤切之志，然后可以言恢复。杜陵《冬狩行》曰：“草间狐兔尽何益，天子不在咸阳宫。”规警将帅也。又曰：“朝廷虽无幽王祸，得不哀痛尘再蒙。”规警人主也。然人主者，本也。人主果有兴衰拨乱之志，其谁敢不从？故又曰：“乌乎！得不哀痛尘再蒙。”所以深规警人主也。
　　大凡举事轻捷则易成，繁重则难济。春秋时，宋人杀楚使者，楚子闻之，投袂而起，屦及于窒皇，剑及于寝门之外，车及于蒲胥之市，何其轻捷也。澶渊之役，寇准与真宗论亲征。上欲入，准曰：“陛下不可入，入则不出矣。”于是高琼在殿下大呼逍遥子，即拥以行，亦何其捷疾。举事须如此，乃能压难成功。此却非仓卒所致，须平时有备有谋，规模定，号令明，然后临事之时，上下始能相应，盖亦不出易简二字而已。东坡云：“千钧之牛，制于三尺之童子。弭耳而下之，曾不如狙猿之奋掷于山林。”大抵易简则轻捷，繁难则重滞。
　　朱文公于当世之文，独取周益公，于当世之诗，独取陆放翁。盖二公诗文，气质浑厚故也。
　　人之狂惑失其本心，有大可笑者。《南史》：范云初为陈武帝属官，武帝九锡之命在旦夕，云忽感寒疾，恐不获预庆事，召徐文伯诊视，以实恳之曰：“可便得愈乎？”文伯曰：“欲便瘥甚易，政恐二年后不复起耳。”云曰：“朝闻道，夕死犹可。况二年乎？”文伯乃以火烧地，布桃叶设席，置云其上，顷刻汗解，裹以温松，翌日有瘳。云喜甚，文伯曰：“不足喜也。”越二年，果卒。夫老子曰：“身与名孰亲？”况于荣贵外物，有道之士，盖视为尘垢秕糠。藉曰所见未超，未能忘情，则亦必有此身，乃可有此荣贵也。今云欲预九锡之庆，乃甘心促寿愈疾以从之，所谓皮之不存，毛将安傅？岂不愚惑之甚哉！且其言曰朝闻道夕死可矣，夫辅人以篡夺，而分其富贵，是果何道哉？末世之士，不知世间香臭至于如此，亦可哀矣。东坡云：“刘聪闻为须遮国王，则不复畏死。”人之爱富贵，有甚于生者。月犯少微，吴中高士求死不得。人之好名，有甘于一死者，此固皆可笑矣，然未若范云可笑之甚也。
　　杜成己为相，以为宰相日见宾客，疲神妨务，无益于事，乃不复见客。但设青柜于府门，有欲言利害者投之。越旬日，并柜撤去。有题一联于府门者曰：“杜光范之门，人将望而去矣；撤暗投之柜，我且卷而怀之。”夫题门者，则已薄矣，而成己此举，亦未之思也。
　　《考工记》：殳长寻有四尺。注云：八尺曰寻，殳长丈二。刘潜夫挽左次魏云：“少日一编书，中年丈二殳。”摘用亦佳。
　　杨慈湖诗云：“山禽说我胸中事，烟柳藏他物外机。”又云：“万里苍茫融妙意，三杯虚白浴天真。”又六言云：“净几横琴晓寒，梅花落在弦间。我欲清吟无句，转烦门外青山。”句意清圆，足视其所养。
　　殿帅杨存中有所亲爱吏，干居赐予无算。一旦无故怒而逐之，吏莫知得罪之由，泣拜辞去。存中曰：“无事莫来见我。”吏悟其意，归以厚赀俾其子入台中为吏。居无何，御史欲论存中干没军中粪钱十余万。其子闻知，告其父。其父奔告存中。存中即具札奏，言军中有粪钱若干桩管某处，唯朝廷所用。不数日，果以为言，高宗出存中札子示之，御史坐妄言被黜，而存中之眷日隆。存中之逐吏，亦兵法之余智也。然御史可谓不密矣。
　　渊明《雪》诗云：“倾耳无希声，在目皓已结。”只十字，而雪之轻虚洁白，尽在是矣，后来者莫能加也。
　　士岂能长守山林，长亲蓑笠，但居市朝轩冕时要使山林蓑笠之念不忘，乃为胜耳。陶渊明《赴镇军参军》诗曰：“望云惭高鸟，临水愧游鱼，真想初在襟，谁谓形迹拘。”似此胸襟，岂为外荣所点染哉！荆公拜相之日，题诗壁间曰：“霜松雪竹钟山寺，投老归欤寄此生。”只为他见趣高，故合则留，不合则拂袖便去，更无拘绊。山谷云：“佩玉而心若槁木，立朝而意在东山。”亦此意。
　　许由不受尧之天下，逃诸逆旅，逆旅人疑其窃皮冠。伯夷、叔齐适周，周使叔旦往见之曰：“加富二等，就官一列，血牲而盟之。”二子相视而笑。此虽寓言，然人识见相远，奚啻九牛毛！其不知心者，亦往往类此。
　　元载败时，告狱吏乞快死。狱吏曰：“相公今日不奈何吃些臭。”乃解袜，塞其口而卒。余尝有诗曰：“臭袜终须来塞口，枉收八百斛胡椒。”
　　陆象山家于抚州金溪，累世义居。一人最长者为家长，一家之事听命焉。逐年选差子弟分任家事。或主田畴，或主租税，或主出纳，或主厨爨，或主宾客。公堂之田，仅足给一岁之食。家人计口打饭，自办蔬肉，不合食。私房婢仆，各自供给，许以米附炊。每清晓，附炊之米交至掌厨爨者，置历交收。饭熟，按历给散。宾至，则掌宾者先见之，然后白家长出见。款以五酌，但随堂饭食，夜则卮酒杯羹，虽久留不厌。每晨兴，家长率众子弟致恭于祖祢祠堂，聚揖于厅，妇女道万福于堂。暮，安置亦如之。子弟有过，家长会众子弟，责而训之。不改，则挞之。终不改，度不可容，则告于官，屏之远方。晨揖，击鼓三叠，子弟一人唱云：“听听听听听听听，劳我以生天理定。若还惰懒必饥寒，莫到饥寒方怨命。虚空自有神明听。”又唱云：“听听听听听听听，衣食生身天付定。酒肉贪多折人寿，经营太甚违天命。定定定定定定定。”又唱云：“听听听听听听听，好将孝弟酬身命。更将勤俭答天心，莫把妄思损真性，定定定定定定定，早猛省。”食后会茶，击磬三声，子弟一人唱云：“凡闻声，须有省，照自心，察前境，若方驰骛速回光，悟得昨非由一顷，昔人五观一时领。”乃梭山之词也。近年朝廷始旌表其门闾。其词曰：“张公忍字，睦九世于唐朝；陈氏义居，专一门于江左。若稽前美，允谓鲜能。抚州青田陆氏，代有名儒，德在谥典。聚其族逾三千指，合而爨将二百年。异时流别籍之私，存学者齐家之道。询于州里，既云十世可知；登之简书，奚止一乡称善。视昔为盛，于今为难。部使转以上闻，仪曹请为褒别。事关风教，须议指挥。”
　　懒妇蟋蟀，见崔豹《古今注》。张功父诗云：“自笑吟秋如懒妇。”
　　王梅溪文学行义，著于乡里。执经从之者，常百余人。其所居之巷，有大井。一夕，井中如流星者千百，光彩上烛。又一夕，山下有白虹，长亘山，烂然如昼。未几，入太学，遂魁天下，盖文字之祥也。唱名之日，卫士亦皆欢舞，谓为得人。翌日有旨，宫中不得以销金为饰，行其对策之言也。
　　前贤咏题，如太白《凤凰台》，崔顾《黄鹤楼》，固已佳矣。未若近时刘改之《题京口多景楼》，尤为奇伟，真古今绝唱也。其词云：“壮观东南二百州，景于多处却多愁。江流千古英雄泪，山掩诸公富贵羞。北府只今唯有酒，中原在望莫登楼。西风战舰成何事，只送年年使客舟。”盖言多景可喜，而乃多愁何也？自古南未有能并北者，是以英雄泪洒长江，抱此遗恨。然推其所由，实当国者偷取富贵，宴安江沱之所致，是可羞也。晋人言，北府酒可饮，兵可用。今上下习安，玩仇忘寇，北府仅有酒可饮耳，而干戈朽，斧钺钝，士卒脆弱，未闻有可用之兵也，则中原腥膻，决无可洗涤之日，忍复登楼以望之乎！末言西风战舰，不为进取之图，而送使客之往来，反为奉币事仇之计，则益可悲矣。改之又尝作《塞下曲》十余篱，尤悲壮感慨。尝携以谒陆放翁，放翁击节。赠诗云：“君居古荆州，醉胆天宇小。尚不拜庞公，况肯依刘表。””胸中九渊蛟龙蟠，笔底六月冰雪寒。有时大叫脱乌帻，不怕酒杯如海宽。放翁八十病欲死，相逢尚能刮眼看。李广不生楚汉间，封侯万户宜其难。”
　　广右深僻之郡，有所谓丁钱。盖计丁输钱于官，往往数岁之儿即有之。有至死而不与除豁者，甚为民病。故南人之谣曰：“三岁孩儿便识丁，更从阴府役幽魂。”读之可为流涕。范西堂为广西宪，尝力请于朝，乞罢去，虽获从请，然诸郡多藉此为岁计，往往名除而实未除也。大概近来州郡赋税失陷，用度月增，其无名之征，未必皆官吏欲以自肥，往往多为补苴支撑之计。朝廷若欲除无名之征以宽民，须是究实一郡盈虚，有以补助之，使岁计不乏，然后实惠乃可及民。不然，亦徒为空言而已。
　　胡忠简乞斩秦桧之书，既具稿矣，迟疑未上。以示所亲厚，其人畏懦，力止之曰：“公有老母，讵可为此？”以其稿寸裂之。忠简愈疑。有书吏杨其姓者，请间曰：“编修此书，外间已籍籍传诵，庙堂计亦知之矣。今书上亦得罪，不上亦得罪。书上而得罪，其去光华。不上而得罪，其去暧昧，且其祸恐甚于不上也。”忠简大悟，亟缮写投进，乘夜潜诣逆旅，托其所亲厚以老亲妻子。其后□词，犹以誊稿四传为其罪。且曰：“倘有心于为国，自合输忠；惟诡道以取名，故兹惑众。”乃知天下事，不可不密，不可不断。此吏真忠简之忠臣，其识见如此，士大夫不如者多矣。



　　●丙编 卷六
　　绍兴中，孝宗初入宫，宰执赞光尧盛德，真尧、舜用心。上曰：“尧、舜之事甚不难。”盖脱徙之意，先定于此时矣。厥后受禅之议定，宰执称贺，且致恋轩之意。上曰：“朕在位久，失德甚多，更赖卿等掩覆。”大哉言乎！何其谦尊而光也。不知尧禅舜时，有此言否？邵康节诗曰：“五事历将前代数，帝尧而下固无之。”岂知中兴内禅之盛美，虽尧亦不能及也。谓之光尧，信矣，其有光于尧矣。舜、禹受禅之后，其所以事尧、舜者，当必尽道。然要之君臣，而非父子也。文王受武王之养，盖方伯耳。汉高五日一朝太公，太公亦非身有天下者也。惟唐肃宗之于明皇，乃父子帝王。然灵武即位，已几于篡，内外牵制，孝道大亏。山谷之诗曰：“事有至难天幸耳，上皇局还京师。内间张后色可否，外间李父颐指挥。南内凄凉几苟活，高将军去事尤危。”潘老之诗曰：“天下宁知再有唐，皇帝紫袍迎上皇。神器仓忙吾取惜，儿不终孝听五郎。父子几何不豺虎，君臣宁能责胡虏！南内凄凉谁得知，人家称节作端午。”至今读者为之凄楚。惟我光尧为天下得人，而孝宗以舜、禹之资，躬曾、闵之行，彩衣煌，参侍游遨于湖山之间，赋诗饮酒，承颜适志，以天下养者二十四年，此开辟以来所未有也。杨诚斋《庆寿口号》曰：“长乐宫前望翠华，玉皇来贺太皇家。青天白日仍飞雪，错认东风转柳花。”“春色何须羯鼓催，君王元日领春回。牡丹芍药蔷薇朵，都向千官帽上开。”“双金狮子四金龙，喷出香云绕殿中。太上垂衣今上拜，百王曾有个家风。”“帝捧瑶觞玉座前，彩衣三世祝尧年。天皇八十一万岁，休说《庄》椿两八千。”“大父晨兴未出房，君王忍冷立风廊。忽然鸣跸珠帘卷，万岁传声震八荒。”“花外班行雾外天，何缘子细望龙颜。小窥玉色真难老，底用瞿仙九转丹。”“甘露祥风天上来，今回恩数赛前回。都将四海欢声沸，酿作慈皇万寿杯。”“尧舜同时已甚都，祖孙四世古今无。谁将写日摹天手，画作《皇王盛事图》。”光尧晚岁尤康强，孝宗尝谓周益公曰：“太上极善将摄，终日端坐不倦，全不饮酒。晡时即入寝阁，五更便起。多服疏利药，服牵牛圆至四五十粒。其异禀如此，他人如何及。圣寿登八十一”云。
　　凡作文章，须要胸中有万卷书为之根柢，自然雄浑有筋骨，精明有气魄，深醇有意味，可以追古作者。若作诗，只就诗中探撷；作四六，只就四六中斗凑；作古文，只就《史》、《汉》、韩、柳中取其奇字硬语，模拟而为之；如此岂能如《霓裳》一曲，高掩前古哉，王荆公谓今之作文者，如拾奇花之英，掬而玩之，虽芳馨可爱，而根柢蔑如矣。虽然，岂独文哉！近时讲性理者，亦几于舍六经而观语录。甚者将程、朱语录而编之若策括策套，此其于吾身心不知果何益乎！魏鹤山答友人书云：“须从诸经字字看过，思所以自得，不可只从前贤言语上作工夫。”又云：“要作穷理格物工夫，须将三代以前模规在胸次，若只在汉晋诸儒脚迹下盘旋，终不济事。”又云：“向来多看先儒解说，近思之，不如一一自圣经看来。盖不到地头亲自涉历一番，终是见得不真。又非一一精体实践，则徒为谈辨文采之资耳。来书乃谓只须祖述朱文公诸书，文公诸书，读之久矣，政缘不欲于卖花担上看桃李，须树头枝底方见活精神也。”鹤山此论，学者不可不佩服。余尝辑《心学经传》十卷，序发之辞有曰：“学者不求之周、程、张、朱固不可，徒求之周、程、张、朱，而不本之六经，是舍祢而宗兄也。不求之六经固不可，徒求之六经，而不反之吾心，是买椟而弃珠也。”
　　杜陵《花卿歌》末云：“人道我卿绝世无，既称绝世无，天子何不唤取守京都。”此诗全篇形容其勇锐有余而忠义不足，故虽可以守京都，而天子终不敢信用之。语意涵蓄不迫切，使人咀嚼而自得之。可以亚《国风》矣。或曰，末句乃恨天子不用之之词，非也。
　　范二员外、吴十侍御访杜少陵于草堂，少陵偶出，不及见，谢以诗云：“暂往比邻去，空闻二妙归。幽栖诚简略，衰白已光辉。野外贫家远，村中好客稀。论文或不愧，重肯款柴扉。”陈后山在京师，张文潜、晁无咎为馆职，联骑过之。后山偶出萧寺，二君题壁而去。后山亦谢以诗云：“白社双林去，高轩二妙来。排门冲鸟雀，挥壁带尘埃。不惮升堂费，深愁载酒回。功名付公等，归路在蓬莱。”杜、陈一时之事相类，二诗酝藉风流，亦未易可优劣。
　　姚镛为吉州判官，以平寇论功，不数年擢守章贡。为人疏隽，喜作诗，自号雪蓬。尝令画工肖其像：骑牛于涧谷之间。索郡人赵东野题诗，东野题云：“骑牛无笠又无蓑，断陇横冈到处过。暖日暄风不常有，前村雨暗却如何？”盖规切之也。居无何，忤帅臣，以贪劾之。时端平更化之初，施行特重，贬衡阳，人皆服东野之先见。
　　齐景公有马千驷，死之日，民无德而称焉。伯夷、叔齐饿死首阳之下，民到于今称之。扬子云作《法言》，蜀之富人载钱五十万求书名其间，子云不可。李仲元、郑子真不持钱，子云书之，至今与日月争光。余观韩退之《送穷文》，历述穷鬼之害，至末乃云：“吾立子名，百世不磨。”是到底却得穷鬼力。夷、齐、李、郑，亦所谓得穷鬼力者也。
　　俗语云：“但存方寸地，留与子孙耕。”指心而言也。三字虽不见于经传，却亦甚雅。余尝作《方寸地说》，其辞云：或问方寸地何地也？亦有治地之法否乎？余曰：伟哉问！世之人固有无立锥地者，亦有跨都兼邑者，有无贫富相绝也。惟此方寸地，人人有之，敛之其细无伦，充之包八荒，备万物，无界限，无方体。甚矣！其地之灵也。然此地人人有，而治地之力，不人人能施，治地之法，不人人能知。故芜秽不治者，有此地而不能治。治而不知其法者，虽治此地，亦犹不治此地。是故孔子、孟轲，治地之农师圃师也；六经、《语》、《孟》，治地之《齐民要术》也；良知良能，恻隐羞恶，是非辞逊之端，嘉种之诞降者也；博文约礼，仰观俯察，求辅仁切亻思之功，资直谅多闻之益，培粪灌溉法也；时时习，日日新，暗室屋漏守之密，视听言动察之精，封植长养法也；忿必惩，欲必窒，惰必警，轻必矫，无稽之言必不听，便佞之友必不亲，芟蕹耘锄法也。优游而厌饮之，固守而静俟之，不躐等，不陵节，不求闻，不计获，乃宋人之不揠苗，郭橐驼之善种树也。诚如是，则信善而大化，笃实而辉光，通神明，赞化育，乃实颖实栗之时，参天溜雨之日也。治地至此，始可言善治地矣。道家有寸田尺宅之说，养生引年者取之；里谚有留方寸地与子孙耕之说，种德食报者取之。其言未为无理，要皆堕于一偏。若从孔、孟治地之法，则仁者必寿，善者必福，清明之志气如神，厚德之流光浸远。道家、里谚之说，在其中矣。虽然，是地也，嘉种固所素有，恶种亦易以生。嘉种每难于封殖，恶种常至于蔓延。其或认贰棘为美贾，认ㄗ稗为良苗，则天之沃沃，恶种日见其猥大而嘉种微矣。呜呼噫嘻！可惧也哉！然则如之何？曰：在早辨。
　　绘雪者不能绘其清，绘月者不能绘其明，绘花者不能绘其馨，绘泉者不能绘其声，绘人者不能绘其情，然则言语文字，固不足以尽道也。
　　古诗云：“一日看除目，三年损道心。”余谓人患道心不存耳，道心果存，岂看除目所得损哉？彼慕膻嗅饵之念，洗涤未净，往往身寄山林，而心存朝市，迹履泉石，而意系轩冕，视山林泉石，反若笼槛桎梏，宜其看除目而心为之损也。特所损者，人心耳，岂道心哉！伊川曰：百官万务，金革百万之众，曲肱饮水，乐在其中矣。万变皆在人，其实无一事。朱文公云：艮其背，是止于止；行其庭，是止于动；不获其身，是无与于己；不见其人，是亦不见人。无人无己，但见是此道理，各止其所也，止而至于如此，其谁能动之！昔有僧居深山中，山鬼百计害之，或诱以淫声美色，或眩以珍羞玩好，或惧以奇形异物，或胁以刀锯炮烙，僧皆不为之动，久之乃寂然无有。或问其故，僧曰：“山鬼之伎俩有尽，老僧之不闻不见无尽。”此即所谓不获其身，不见其人者也。心安如是，又岂除目所能损哉！
　　有士夫于京师买一妾，自言是蔡太师府包子厨中人。一日，令其作包子，辞以不能。诘之曰：“既是包子厨中人，何为不能作包子？”对曰：“妾乃包子厨中缕葱丝者也。”曾无疑乃周益公门下士，有委之作志铭者，无疑援此事以辞曰：“某于益公之门，乃包子厨中缕葱丝者也，焉能作包子哉！”
　　全州士人滕处厚，贻书魏鹤山云：“汉人谓士修于家，而坏于天子之庭。夫能珠于天子之庭者，必其未尝修之于家者也。”可谓至论。然余观柳子厚《河间传》，非不修于家也，及窃视持己者甚美，左右为不善者，己更得适意，鼻息弗然，则虽欲不坏于天子之庭，得乎！要之不坏于天子之庭，乃特立独行者也。若夫中人，虽修于家，其不坏于天子之庭者，鲜矣。
　　马燧讨李怀光，夜宿一村，问田父，此何村也，曰：“名埋怀村。”燧大喜曰：“吾诛怀光必矣！”澶渊之役，亦以宋捷为吉兆。岳飞讨杨么，时么据洞庭，出没不可测。偶获一谍者，问其巢穴，对曰：“险阻安可入？惟飞乃能入耳。”飞大笑曰：“天遣汝为此言，吾必破其巢穴。”三军大喜，迄严之。盖用兵行师，倘得吉兆，亦足以壮三军之气。重耳出奔，乞食于野人。野人与之块，此本相戏，而子犯乃曰天赐也，却说从吉兆上去。盖以坚从亡者之心。如狐鸣鱼书之类，至诈为吉兆以动众。若老妪赤帝之称，芒砀云气之瑞，昭灼如此，安得使豪杰之不景从乎！
