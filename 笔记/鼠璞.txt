鼠璞     宋 戴埴
    ○媵妾
    《江有汜 序》有嫡媵之说，郑引《公羊》：“诸侯一娶九女，二国媵之”及引《昏礼注》：“古者女嫁，侄娣送之”。晦翁以此诗不见劳而无怨之说，以序为疑。予固不敢妄议，然考经传：媵，特送昏之名，犹丧之与赙。《史记》载伊尹为有莘媵臣，古史载汤婚有莘，乃以伊尹为媵送女。《春秋》载公子结媵陈妇于鄄与执虞公及井伯以媵秦穆姬。晋将嫁女于吴，齐侯使析归父媵之。伊尹、公子结、虞公、井伯、析归父皆尝为媵。初不言某国之女为某国之媵妾也。《左氏》：同姓媵之，异姓则否。不过谓同姓至亲，可讲馈送嫁女之礼，异姓则可略也。然《春秋》书“齐人来媵”与卫晋无异辞，书人不书女，其事甚明。矧当时鲁为弱国，尝为齐晋所凌，犹恐不屑以女为媵，齐晋大国，肯以女为鲁女从妾乎？古有一娶九女之事与否，皆不可知。考之经传，断不以妾训媵。《楚辞 九章》云：波滔滔兮来迎，鱼鳞鳞兮媵予。晦庵注：媵，举也。波来迎，鱼来送。《易 咸》卦象曰：咸其辅颊舌、滕口说也。《释文》云：滕，达也。郑康成、虞翻作“媵”而亦训为送。以此证媵为送，益明。《尔雅》曰：媵，将送也。注：远于将之，释曰：谓从行。孙炎曰：将行之送也。即不指为妾。《公羊》：于太庙，用致夫人，称姜氏，贬也，讥以妾为妻胁于齐媵之先者。《汉志》谓董仲舒以嫠娶于楚而齐媵之，胁公立为夫人，此乃汉儒之论，恐因《诗》序而讹。自后记传所载，妾媵纷然矣。
    ○去国
    世以去朝廷为去国，用孔子去父母国出处。然今与列国时不同，春秋之世，去鲁之齐、去秦之晋可言去国。既天下一家，非能北走胡、南走越，虽辞荣阙庭，退藏岩谷，何地非王土也。
    ○呼父为爹
    梁萧忄詹刺荆州还，人歌曰：始兴王，人之爹。赴急如水火，何时来哺乳我。《传》谓：爹，徒我反，荆土方言。今浙人以父为爹，字同音异，亦随土声而变。《广韵》：爹，陟斜切。注：羌呼父，徒可切。注北方呼父，其说甚明。{父者}，正奢切，注：吴人呼父。爷，以遮切，注俗为父。声音大率相似，隋回纥传以父为多，亦此类。
    ○驺虞
    以驺虞为兽，始于相如《封禅书》“囿驺虞之珍群”。欧公引贾谊《新书》“驺，文王囿名；虞，虞人之官”以辟之。汉儒尚符瑞，以龙、麟、凤、龟为四灵，后增驺虞以配五行，曰：龙，仁兽；凤，礼兽；驺虞，义兽；龟、麟，知与信兽。诬罔可知。驺虞为兽不见他书，谊以虞为官，得之矣。以驺为囿则又穿凿。考之《传》：驺虞、乐官备也。又曰：天子田猎，七驺咸驾。是虞固山泽之官，而驺亦官也。意文王田猎，虽驺从与虞人之贱俱有仁心，诗人于是叹美之。如宣王行狩，必言徒御；齐侯于沛，必招虞人。驺虞并称于经旨无碍。若不食生食，不践生草之说，予不敢信。
    ○篙师
    海ヂ呼篙师为长年。按杜诗：长年三老歌声里，白昼摊钱高浪中。《古今诗话》谓川陕以篙手为三长老，盖推一船之最尊者言之。
    ○泮宫
    鲁泮宫，汉儒以为学。予观《菁菁者莪 序》谓乐育人才，而诗叙教养之盛，中阿中陵孰不知为育才之地。惟《泮水 序》止曰：颂僖公能修泮宫。而诗言“无小无大，从公于迈”，则征伐之事，言“顺彼长道、屈此群丑”则克敌之功，言“淮夷攸服”、“既克淮夷”、“淮夷卒获”则颂淮夷之服。借曰受成于学，“献馘”、“献囚”，可也。于此受“琛”、“元龟”、“象齿”、“大赂南金”之毕集，何也？或曰：“济济多士，克广德心”，此在泮之士，然不言教养之功，而继以“桓桓于征，狄彼东南”，不过从迈之多贤，何也？又曰：“载色载笑，匪怒伊教”，此公之设教，然不言教化及于群才，而先以“其马跷跷，其音昭昭”，不过宴游之和乐，何也？合序与诗，初无养才之说，其可疑一也。《春秋》二百四十二年所书莫大于复古，僖公登台望气，小事也，左氏犹详书之。学校久废而乍复，盖关吾道之盛衰，何经传略不一书，其可疑二也。《ぁ 序》言史克作颂以修伯禽之法，足用爱民、务农、重谷数事，使果能兴崇学校，克何不表而出之，以侈君之盛美，其可疑三也。上庠，虞制也；东序、西序，夏制也；左学、右学、东胶、虞庠，商周之制也。《孟子》言庠、校、序皆古之学，使诸侯之学果名泮宫，何他国略无闻焉，其可疑四也。记《礼》多出于汉儒，其言判宫，盖因《诗》而讹。郑氏解《诗》：泮言半，诸侯之学，东西门以南通水，北无。其解《礼记》：判言班，以此班政教。使郑氏确信为学，何随字致穿凿之辞，其可疑五也。有此五疑，予意僖公不过作宫于泮地，乐成之际，诗人善祷，欲我公戾止，于此“永锡难老”而服戎狄，于此昭假孝享而致伊祜，于此献囚献馘而受琛贡。此篇与宣王考室之诗相表里，特周为居处之室，鲁为游从之宫，祝颂有不同。予按：《通典》言鲁郡乃古鲁国，郡有泗水县，泮水出焉。然后知泮乃鲁水名，僖公建宫于上。《诗》言“翩彼飞，集于泮林”，林者，林木所聚。以泮水为半水，泮林亦为半林乎？泮为地名，与楚之渚宫、晋<厂虎>祁之宫无以异。于是又求之《庄子》言历代乐名：黄帝、尧、舜、禹、汤、武王、周公有《咸池》、《大章》、《韶》、《夏》、《》、《武》；中曰文王有辟雍。是以辟雍为天子学，亦非也。《诗》言：“于论鼓钟，于乐辟雍”，又云：“镐京辟雍，无思不服”，亦无养才之意。《庄子》去古未远，必有传授。汉儒因解泮水复言辟雍，求之义不可得，故转辟为璧，解以员水。
    ○正、五、九三长月
    今俗人食三长月素，按释氏《智论》：天帝释以大宝镜照四大神州，每月一移，察人善恶。正、五、九月照南瞻部洲。唐人于此三月不行死刑，曰三长月，节镇因戒屠宰，不上官。是以天帝释为可欺也，妄诞可笑。然《月令》于春孟言：无伤胎卵，毋聚大众，不可称兵；于仲夏言：君子斋戒，必掩身毋躁，薄滋味，节嗜欲，静事毋刑；于季秋言：命众百官，无不务内，以会天地之藏，无有宣出。岂时令当然耶？
    ○左氏筮《易》
    《易》说变卦起于左氏，如郑伯廖论公子曼为卿，自《丰》上六变为《离》；晋师救郑，自《师》初六变《临》；子展论楚子之死，自《复》上六变为《颐》；蔡墨论龙见于绛，自《乾》初九变为《后》，曰：潜龙勿用。九二变为《同人》，曰：见龙在田。九五变为《大有》，曰：飞龙在天。上九变为《剥》，曰：亢龙有悔。纯《乾》变纯《坤》，曰：见群龙无首，吉。《坤》上九变为《剥》，曰：龙战于野。其说变卦，往往不过一爻及一卦，泛立议论，固可。若以筮法言，自六爻皆有变动。左氏所载占筮，悉不出一爻之变。陈敬仲之筮，《观》六四变《否》；毕万之筮，《屯》初九变《比》；季友之筮，《大有》六五变《乾》；晋伯姬之筮，《归妹》上六变《暌》；卜偃勤王之筮，《大有》九三变《暌》；齐棠姜之筮，《困》六三变《大过》；鲁穆子之筮，《明夷》初九变《谦》；周始生之筮，《屯》初九变《比》；南蒯叛之筮，《坤》六五变《比》；晋救郑之筮，《泰》六五变《需》。此十事更无重爻以上变者，惟晋伐郑之筮遇《复》。以全卦言，而季武子报聘之筮，《艮》八之《随》以六二不变爻，取义岂一卦与一爻变与不变者，其象纯一，可以立论，姑假是致附会之言。不然《春秋》二百四十二年之间，筮占之应何无两爻以上变者可书耶？左氏失之诬，予于此得之。
    ○探花郎
    《摭言》载：唐进士赐宴曲江，置团司年最少为探花郎。本朝胡旦榜冯拯为探花，太宗赐诗曰：二三千客里成事，七十四人中少年。蔡宽夫《诗话》亦言：期集，择少年为探花，是杏园赏花之会使少年者探之，本非贵重之称。今以称鼎魁，不知何义。《东轩笔录》谓期集，选年少三人为探花，使赋诗。熙宁余中为状元，乞罢宴席、探花以厚风俗，从之。恐因此讹为第三人。
    ○彭经
    俗以素女术出于彭，予考《列仙传》，云：上士别床，中士异被，服药百裹，不如独卧。后人集其采纳之术，号《彭祖经》。是之采纳，以存真葆卫为先务，与世之论大相反。所谓丧四十九妻、五十四子，特欲形容八百岁之寿且久耳。《汉 艺文志》有房中八家百八十六卷，且谓圣王制外乐，不禁内情，为之节文，乐而有节，则和平寿考。迷者弗顾，以生疾而陷命，即此类也。
    ○扶桑
    《离骚》云：饮马咸池，总辔扶桑。《东京赋》云：登天光于扶桑。谢庄《月赋》云：擅扶桑于东沼，嗣若英于西冥。张衡《思玄赋》：凭云遐逝，夕宿扶桑。东坡云：一醉扶桑瞰，半夜扶桑开。《淮南子》曰：日出谷，拂于扶桑。注曰：东方之野。《山海经》曰：谷有扶桑，十日所浴，九日居下枝，一日居上枝，皆戴乌。如此则扶桑在沉寥之表。及观南齐《扶桑传》沙门慧深来说云：扶桑在大汉东二万里，土多扶桑木，叶似桐，初生如笋，国人食之，实如梨，绩其皮为布锦及纸。其地乃在中国东，或谓日出扶桑以日自东方出耳，犹倭自谓日出处天子耳。《山海经》多诞，不足为据。杨ぁ《浑天赋》谓扶桑临于大海。李白诗谓：西海栽若木，东溟植扶桑。竟以扶桑为日。《西京赋》复与汜对说。
    ○俗字
    俗字皆有所出，释常谈载之详矣。予复得数字，晋挚虞较古尺曰：“度量之由生，皆纟圭阂（上，胡话反；下，胡爱反）而不通”，即今之纟圭阂字。《晋 礼仪志》有《懊侬（上，乌浩反；下，奴浩反）歌》，即今之懊侬字。卫恒说字势曰：“或<黑知><黑主>（上纸下主）点<黑南>，状似连珠”，即今之<黑知><黑主>字。王沉《释时论》曰：鼻<鼻><鼻>（上寥下吊）而刺天。成公绥《啸赋》曰：訇盖劳曹。即今之<鼻><鼻>、劳曹字。古人用此等字，不见为俗，何耶？
    ○虎石蛇杯
    大率奇事易失实。虎石、蛇杯意义略同，皆有二出。《汉书》：李广出猎，见虎，射之，没矢，视之石也。射不入矣。《韩诗外传》：熊渠子夜见虎，射之，没金饮羽，下视知石，复射，矢摧无迹。《晋书》：乐广赐客酒，杯中有蛇，既而疾。广意厅壁角影，复置酒，客顿愈。《风俗通》：应郴请杜宣酒，杯中如蛇，宣得疾。后于故处设酒，蛇乃弩影耳，意遂解。二事于人名俱不合，未知孰是。
    ○次对
    今人以唐百官入阁待制次对，以次对呼待制。然唐初京官五品以上清官，每日一两人随仗以备顾问。正元七年于常参日引见二人次对，访以政事。元和间武元衡有请，合而为一。唐之待制非若本朝之有此官。建隆诏：每内殿起居，文班朝臣及翰林学士等以次轮对。淳化诏：百官次对，遇起居日常参官两人次对。皇诏：两制、两省、台谏、三馆、带职省府推判官次对。是次对即轮对，非待制之职也。本朝侍从本与百官轮对，元以王存奏罢之，复行于绍圣四年，绍兴中用吕祉奏，始有巳见请对之制。是则次对、轮对本无别议。
    ○琉璃
    琉璃，自然之物，彩泽光润，逾于众玉，其色不常。《魏略》云：大秦国出绿、缥、青、绀、赤、白、黄、黑、红、紫十种琉璃。《西京杂记》载：武帝以白光琉璃为鞍，暗室照十馀丈，如昼是也。今用青色琉璃，皆销冶石汁以众药灌而成之，始于元魏，月氏人商贩到京能铸石为琉璃，采矿铸之，自此贱不复珍，非真物也。《广雅》以琉璃为珠，近之。
    ○馄饨
    《续释常谈》引《资暇录》云：馄饨以象浑沌，不正书混沌，从食。不载故事。《事物纪原》并无此名件。《唐逸史》载：李宗回客知人饮馔，将同谒华阴令，客曰：与公吃五般馄饨。及见果然。《酉阳杂俎》云：今衣冠家有萧家馄饨，漉去汤肥，可以瀹茗。是旧有此名。《本草》载艾叶疗一切鬼气，炒作馄饨，吞三五枚，以饭压之。取混沌之义，信矣。俱从食边，何耶？
    ○鬻爵
    今之鬻爵泛滥，极矣。多咎晁错之作俑。余谓今之弊非鬻爵也，鬻官也。鬻爵所鬻者，虚利归于上。鬻官所鬻者，实利归于下。鬻爵虽非正论，然晁错令募天下入粟得以拜爵，六百石爵上造，四千石为五大夫，万二千石为大庶长。不过予之虚爵以免罪，初非任以官事。文帝时张释之以赀为郎，武帝令吏入谷补官，郎至六百石。此不徒鬻爵而鬻官。至灵帝鸿都榜卖公卿，及州郡黄散、段、张温、崔烈虽有功勤名誉，亦以货贿得之。晁错复生必大为所笑。
    ○傲骨
    唐人言李白不能屈身，以腰间有傲骨。予观世俗如脂如韦之人，亦本气质之自然。《诗》曰：蘧，口柔也，不能俯；戚施，面柔也，不能仰；夸毗，体柔也，卑屈以柔顺人。天苟赋以此质，望其刚毅自立，可乎？
    ○大人堂
    四明大人堂在子城内府治北，俗呼曰阚相公祠。侍郎高闶撰记谓节度使钱亿祠，土人不敢称其名，尊曰大人。《新志》疑之，以其义不明也。按亿吴越王做弟，自汉乾二年判明州，乾德五年终于仕，首尾二十三年。时ㄈ据吴越，亿在镇久，官府即家也。自乾德五年至开宝七年，虽莫考所继之人，然亿以前如铧元、翟元皆钱氏子弟，亿死非子世袭，置家庙于府治，则开宝八年侄惟治为节度使，创为祠，以奉香火。盖大人之名特子弟尊称诸父之通号。《家语》曾子曰：参得罪大人。《汉书》高帝曰：始大人常以臣亡赖。疏受答叔广曰：从大人议。以大人名祠，钱氏子及侄惟治祀亿甚明，谓之堂即祠堂也，以便于往来，立祠于府治内。矧亿浚湖筑塘、修它山堰等，有功于民，建奉国节度自亿始，与泛为郡守不同。亿既久任，惟治在镇又五六年，继此遂列祠于五庙。若谓阚燔，燔无显功，且吴越家臣，无缘钱氏子弟肯奉祠于治所。以大人称之，无嫌也。今所谓阚相公者，以燔乃钱氏臣，曾守此土，从祀其旁，民有祈祷者不敢渎其尊而请于阚，后遂知有阚，不知有亿。今又有阚相公五通神之号，尤可笑。或讹为吴太傅阚泽，泽慈水人，不曾守此土，郡未移治，不应先有此祠。大人之名，益为无据。
    ○姓从省文
    古人姓氏省文多矣，如谢、射，落、洛，束、束，蔓、{艹禺}，姒、似，莘、辛，桥、乔，熊、能，随、隋，止十馀姓。惟去邑者多，如邾、朱，阝、，、谷，曾阝、曾，邵、召，鄣、章，背阝、背。亦有分为二姓，微有添减，则{非邑}去邑从衣，郇去邑添草，郜去邑添水。大率古人用字务省繁文。姓字从邑者多，或谓避地、避难、避仇，未必皆然。
    ○旗纛将军
    《唐 百官志》：节度使辞日赐双旌双节，行则建节立六纛，入境筑节楼，迎以鼓角。本朝有六纛旌节门旗二，受赐藏之公宇私室，号节堂。朔望次日祭之，号衙日。盖有旌节则有神祀，今节镇重此，祠节堂衙礼废矣。
    ○《诗》《书》篇名
    《书》篇名所谓分大禹、皋陶、益稷为三，特竹简不能多载，不得不分。以有暨益暨稷之辞，名曰益稷，犹《论语》、《孟子》篇名，孔以不忘益稷之功，则求文义太过。《诗》篇名之例不一，《关雎》、《葛覃》之类，取其首章；《权舆》、《驺虞》之类，取其末章；《召》、《韩奕》之类，取一章之义合而成文；《氓》与《丰》、《荡》与《绵》之类，取章中一字；《维天之命》、《昊天有成命》则取章中一句。惟《雨无正》、《酌》、《赉》于诗无所取，毛氏强为之辞曰：雨自上下，曰赉予也。曰：酌先祖之道，中心不安。虽支辞强辩，与《诗》绝不类。亦有例同而名异者，“绵绵瓜瓞”与“绵绵葛ぱ”同，一取《绵绵》之义，一以《葛ぱ》为名，“绵蛮黄鸟”与“交交黄鸟”同，一取《绵蛮》之义，一以《黄鸟》为名。意编《诗》者谩取以为名耳。
    ○穆生疏广知机
    师儒所以明道出处，尤当知机。穆生因醴酒不设，楚将钳我于市，遂称疾，而申生受胥靡之罚。疏广见元帝不慧，谓官成名立不去，将后悔，遂移病，而望之受牢狱之祸。于是知穆、疏、萧优劣。
    ○香药卓
    坡公《与章质夫帖》云：公会用香药皆珍物，极为番商坐贾之苦，盖近造此例，若奏罢之，于阴德非小补。予考坡仙以绍圣元年抵五羊为帅，广通舶出香药，时好事者创此，它处未必然也。今公宴香药别卓为盛礼，私家亦用之，作俑不可不谨。
    ○魏相许伯
    士大夫出处如浑金白玉，不可玷阙。魏相，贤相也，始奏封事及白去副封，乃借径于许伯，于是霍氏杀许后之谋乃得闻。即诏相给事中。给事中，近习之官也，汉初不加诸士大夫，相安受之，浸居相位。何始进之不正也。用平恩以护太子家，疏广能言，相谓非臣所及，相岂念不到此，感汲引之恩，不敢谏耳。王吉言许史贵宠，谢病归而相不能留。汉以外戚中绝，是相启之，秉汉史直笔者当书曰：汉由外戚取相位，自相始。
    ○六曹尚书为文昌
    今以六曹尚书为文昌，按《天官书》：斗魁戴匡六星曰文昌宫，上将、次将、贵相、司命、司禄、司灾。《后汉志》谓出纳王命，敷奏万机乃文昌。天府李固云：尚书犹天之北斗，令及左丞，总领纲纪。仆射、右丞，分掌廪谷是也。汉又有录尚书事，令、录、仆、丞总以尚书言之，即今尚书省，古纳言职也。本朝令、录不置，有二仆二丞，自更官制，以左右仆射、左右丞为宰执，即中兴后之左右相及参政。六曹分职，既非尚书省长贰，乃称曰文昌，是文昌宫之将相反为列曹之属矣。
    ○麟趾
    今称宗寺曰麟寺，玉牒曰麟牒，宗英曰麟趾之秀，盖本于《诗序》，言衰世公子信厚如麟趾。《注》谓：后世虽衰，宗犹振振信厚。前辈谓：文王化行，虽商衰世之公子亦信厚，与有商孙子侯于周服同。二说皆有衰世之辞，亦是语忌王言宣布，似不可用。
    ○星履曳履
    六曹尚书用星履、曳履熟事也，二出处皆不可用。汉郑崇为尚书仆射，曳革履，上曰：我识郑尚书履声。乃仆射事。唐韦见素为吏部侍郎，杜甫诗曰：持衡留藻鉴，听履上星辰。乃吏部侍郎事。
    ○绿野堂白莲社
    闲居用绿野，乃裴度于文宗时留守东都治堂，虽野服萧散不问事，时尚保留台，非闲居事也。宫观用莲社，乃白居易致仕，与僧如满在香山修净土，号白莲社，是致仕后事。
    ○雁塔题名
    予得唐雁塔题名石刻，细阅之，凡留题姓名，僧道士庶前后不一，非止新进士也。唐进士特于曲江宴赏之暇有此会，犹今北使过钱塘，例于浙江观潮、天竺烧香耳。若泛以雁塔题名为登第庆贺之辞，则观潮烧香亦可专言穹庐之来使乎？
    ○防海
    舟师始于吴越，惟曹刘赤壁为大战，南北分境，仗以防江。建炎南渡始有防海之说，沈与求言虏造海舟，虑为虚声以惧我。议者多欲于明州向头设备，闻海舟自京东入海，必由泰州港口、通州料角，东则通明镇等，次至平江而北洋，次至金山，次至向头。料角水势湍险，一失水道，舟必沦溺，得沙上水手方转。料胡人舍马不能有所为，一舟容几马，可谓至当之论。绍兴末年，李宝放苏州洋，三日风怒，舟散漫不能收。酹酒自誓，风止，退泊明州关奥，追集散舟，浃旬后方复故。欲乘机速发而风作，波涛如山，经月不得进。南人谙海道者也，于舟楫非不便利，犹艰阻如此，况北人乎？胶西之战，女真在船匍匐而睡，略不能动。采石之胜，亦以女真不谙江道，能施放弓箭者，每舟不过数人，尽死于中流。今人不考本末，北风一警即湍湍于海道。予尝询之并海篙工，谓北舟皆枣，诸杂木遇咸水多湿且重滞，登莱一带惟平底可用过，料用尖底，既非一潮可到，必有栖泊之处，船少则无以取胜，多则一放大洋，岂能成踪钱塘。同时发渡迟速上下犹不可必，其能并力以相援乎？使船中皆习水，尚彼此不相保，况仗篙师欲一举入吾腹心以全取胜，决无此理。昔叶义问谓土豪谙练海道，凭恃海食之利，能役船户，欲于江海要处分寨以为豪主。使土豪挠于舟楫之间，官兵扼于塘岸之上，则官无虚费，民无横扰。此策甚善。盐城、石港、料角等处，皆可举行，近浙则各屯大军，规摹已备，不必虑也。
    ○丽正门名
    今行在内南门名曰丽正，本取重离丽正之义，然丽正乃唐集贤院名，张说谓丽正乃礼乐之司。丽正书院，开元五年建，十三年改为集贤院。
    ○中书见胡旦
    《湘山野录》载：胡旦乞入见，王沂公奏旦瞽废，乞送中书问求见之。因至堂，沂公与诸相具诸生礼列拜，旦长揖而坐。中书堂，宰相治事之地，表仪百辟者在是，外臣乞对，送中书引问，自有公礼，何暇讲师生之私敬。旦于都堂巍然受诸相之拜而不辞，决无此理。
    ○一字师
    《南唐野史》载张迥《寄远诗》：蝉鬓凋将尽，虬髭白也无。齐己改为：虬髭黑在无，迥拜为一字师。陶岳《五代史补》：齐己携诗诣郑谷，咏早梅云：前村深雪里，昨夜数枝开。谷曰：数枝非早也，未若一枝。齐己拜谷为一字师。一谓张迥礼齐己，一谓齐己礼郑谷，岂一事讹为两人，将齐己以其师人者还为人师耶？然改白也为黑在，则是两字师也。陈辅之《诗话》云：萧楚才知溧阳，乖崖作牧，有一绝云：独恨太平无一事，江南闲杀老尚书。萧改恨作幸，一字师也，此却用前故事。
    ○温公申公议论
    司马温公与吕申公友善，同召试知制诰，温公试而申公辞，改天章阁待制。温公以为不及，命下力逊谓：同召而独就，是公著廉逊而臣无耻，遂亦除此职。予意温公借此以辞宠耳，士大夫立身行己，各有规绳，一进一退，惟心之安，岂在苟同。范景仁与温公为异姓兄弟，心未尝不合，元出处各行其志，不失为同也，人安得议其优劣。
    ○中涓
    今人通竿椟言典签，王府官也，记府、掌记，幕府官也，已难用之书吏。中涓之称尤更为僭，汉石奋为中涓，受书谒，此岂臣下之所宜用。
    ○桂玉
    马存子长游谓子游：京师薪如束桂，膏肉如玉。世以桂玉之地为京师。按《战国策》苏秦曰：楚国食贵于玉，薪贵于桂，谒者难见如鬼，王难见如天帝。乃楚国故事。
    ○家道
    圣贤言家道，如齐家、御家、闲有家，皆有肃然不犯之意。妫之嫔虞必曰：刑于二女。文王之于大姒，必曰：刑于寡妻。齐、御、闲、刑皆以严为主，《易 家人卦》：家人高高，妇子嘻嘻。终吝治家之道，与其失于宽宁过于严。严虽觉防范太过，无宽裕气象，终则吉。宽则纵溢放肆，纲纪荡然矣。故家之将兴，父子、夫妇济济有礼，于肃正之中自然雍穆。一失治家之节，则宽纵太过，父不父，子不子，夫妇不成夫妇，乱伦败度，靡所不有，乖争凌犯之风反自此起。故曰：王假有家。假亦正也。
    ○《橄榄诗》
    东坡《橄榄诗》云：待得微甘回齿颊，已输崖蜜十分甜。注引杜诗：崖蜜松花落。《本草》：崖蜜，蜂黑色作房于岩。崖，高峻处，然坡诗与橄榄对说，非真蜜也。《鬼谷子》曰：崖蜜，樱桃也。它无经见。予读《南海志》：崖蜜，子小而黄，壳薄味甘，增城、惠阳山间有之。虽不知与樱桃为一物与否，要其类也。注坡诗者引小说橄榄与枣争，枣曰：待你回味我已甜。特坡公换崖蜜作对耳。山谷咏橄榄云：想共馀甘有瓜葛，苦中真味晚方回。坡公取其味相反，山谷取其味相投，李义山《蜂诗》：红壁寂寥崖蜜尽。此但作蜜用，非是。
    ○寓钱
    《法苑珠林》载：纸钱起于殷长史。唐《王传》载：汉来皆有瘗钱，后里俗稍以纸寓钱，王乃用于祠祭。今儒家以为释氏法，于丧祭皆屏去。予谓不然，之死而致死之，不仁；之死而致生之，不知。谓之明器，神明之也。汉之瘗钱，近于之死而致生，以纸寓钱，亦明器也，与途车刍灵何以异？俗谓果资于冥途，则可笑。
    ○恩科
    《闻见录》载：至和间富公当国，立一举三十年推恩法。盖公与段希元、魏升平同场屋相善，不欲私之，故为天下之制，世以推恩法始于富公。予谓不然，仁宗开天章阁，召范、富条当世务，方以止侥幸、澄汰不才吏为说，无缘以私意创此科。考本朝开宝三年诏礼部阅进士十五年以上，司马浦等赐出身。祥符八年诏进士六举以上，虽不合格并奏赐，特奏名七十八人。天圣二年以特奏名李道宗等为匠簿，四年诏进士实应三举免取解，景元年诏进士五举年五十，虽试不合格以名闻。自此率以为常。宝元元年被恩赐者九百八十四人。至和中李柬之以校年累举，不责词艺，谓之恩泽四五百人，欲革之，孙汴等条具将上。嘉元年诏罢特奏名，时公正当国也。嘉二年复赐特奏名及诸科二百十四人。恐一时诏罢特奏，庙堂因行裁减耳。然嘉三年再详定科举条制，亦不该载一举三十年法，何也？
    ○獬豸
    吴薛综谓孙权曰：日南男女裸体，可谓虫豸。五代卢程骂任圜曰：尔何虫豸。按《尔雅》：有足谓之虫，无足谓之豸，豸字合丈尔反。十二獬韵豸字下亦云：虫无足。侯思止曰：獬豸但能触邪？按《说文》：獬，チ兽也。古者决讼，令触不直。鹿字合丈蟹反。然四纸韵チ字下亦注：獬豸，兽名。然则腐与豸义本互通，若有獬字，下虽丈尔切，亦兽也。如止一字，纵丈蟹反，亦虫也。今人见御史旧有獬豸冠，单呼为豸，可笑。
    ○正衙常参
    唐文武职事，官九品以上望朔朝。文官五品以上及两省供奉、监察御史、员外、太常博士日朝，为常参。武官三品以上，三日一朝，为九参。五品以上及折冲当番，五日一朝，为六参。三日不趁常参即横行参假。时多御宣政，正衙立仗，廊飧而退。开元以朔望上宗庙牙盘，避正殿，移御紫宸，即唤仗及俟正衙者自东上阁门入，谓之入阁。唐末乱离，既不常御外朝，入阁亦废。常参官赴正衙对立，宰臣押班，传不坐即退。后唐明宗令五日一度，赴内殿起居。自此宣政不御。省台寺监应在京厘务官以妨职事，求免，宰臣内朝奏事，中书聚厅，无暇押班，不废正衙，独待次及辞谢官、武班诸卫无本品，摄以使臣十员。元丰间始罢常参，日参则左右史及尚书、侍郎、御史大夫以上；六参则三省及御史台官、寺监、长贰以上；两参则寺监丞、大理评事以上；月参则寄禄官通直郎以上；除朔望参外，每以初五、十一、廿一、廿五为参日。渡江后虽有日参官，正衙既不日御，又无入阁之制，内殿废起居之礼，四参日分或大暑、祈寒、风雨、沾湿及假，故向车驾诣德寿或国┰中行宫中之仪多免常朝，参日无几。嘉定末年臣僚申严此制，寄禄官通直郎以上既不比承平之时，一入国门即破白，直及马。虽欲趁赴朔望，不可得，参日多免，犹前日也。
    ○陈东伏阙
    靖康孙觌论太学生陈东诱众伏阙为乱，建炎黄潜善辈置东极刑。觌、潜善不足道也。张魏公亦奏胡呈笔削东书，欲使布衣挟进退大臣之权，几至召乱。遂以讽谕狂生，规摇国是，将呈追勒编置。或谓魏公乃潜善客，理则李纲客也，因借此去之。公为一代人物宗主，亦复有此失。所言六贼及荐李纲、去潜善辈乃天下之公言，呈果笔削之，其心皆止于爱君。乃不论所言之是非，以草莱之士挟权为罪，瞽诵工谏，何所逃谴？使建炎果用东言，必无渡淮航海之事。然高宗特以靖康之为惧，不欲伏阙，却不以言罪人。它日赠东官，祭东墓，赡其家而官其后，以生前布衣为身后法从，于东亦无憾。尝曰：朕即位，听用非人，至今痛恨之，赠官推恩未足称朕悔过之意，死者不可复生，追痛无已。圣心恻怛如此，予深为魏公惜之。
    ○十五国风、二雅、三颂
    风雅之正变，以治言：自邶至曹，治固多变；、卫、郑、秦，有美有刺；太王治豳，风化所基，何皆言变风？《节南山》至《鱼藻》，治固变矣；《六月》、《车攻》、《斯干》诸诗，何以言变小雅？《民劳》至《桑柔》，治固变矣；《嵩高》、《韩奕》、《民》、《江汉》诸诗，何以言变大雅？或曰：卫、郑与秦皆国人私美其君，不合于治之正。豳以周公遭变，宣王功业不终，悉难曰正风正雅。然《六月 序》言小雅尽废，四夷交侵，中国微矣。宣王出而周道粲然复兴，变雅不始于厉王而始于宣王，何也？若专以治言，则溢美其君岂得为诗，夫子安得存之？《周礼 章》歌豳诗、豳雅、豳颂，豳治未纯于正，胡用之于乐章？况《七月》陈王业与公刘戒民事无以异，一系正雅，一系变风，何也？《诗》大小雅以治言，则受命作。周代商继伐为政之大，宴群臣嘉宾、宴兄弟朋友为政之小，《嘉鱼》、《山台》、《菁莪》、《卷阿》、《或朴》均为养才用才之诗，何以分政之小大？《六月》、《采芑》、《车攻》、《江汉》、《常武》均为宣王中兴之诗，何以分政之小大？周、鲁、商三颂以盛德成功为主，则周颂之荐宗庙、告神明，称述祖宗功业，极其形容，自称曰：“惟予小子”、“闵予小子”、“曾孙笃之”，皆谦冲退托。而商颂言“假祖之孝”，曰“汤孙奏假”，言“赫赫之功”，曰“於赫汤孙”，言“奉祀之诚”，曰“汤孙之将”，言“天命之久”，曰“在武丁孙子”，不过颂美主祭之君。周颂简严，商颂敷畅，已非一体。鲁颂称美之辞益侈，以衰微不振之鲁，奔走于霸主之号令，惴惴自保不暇，乃谓其惩荆舒、服戎狄、修复伯禽之法度，与经传大率相戾。圣人合商周与鲁并以颂称，又何也？谓言天下之事，形四方之风，则豳何以有雅？谓美盛德、告成功，则豳何以有颂？予谓求《诗》于《诗》，不若求《诗》于乐。夫子自卫反鲁，然后乐正，雅颂各得其所，及言《关雎》之乱，洋洋盈耳。以乐正《诗》，则风雅与颂以声而别。古者诗存于乐，延陵季子观乐于鲁，使工为之歌，乃于五声和，八风平，节有度，守有常。《记礼》言：郑、宋、卫、齐之音与声淫及商和，非武音，歌、颂、大小雅以为声歌，各有所宜。《书》：诗言志，歌永言，声依永，律和声。《周礼》教六诗，以六律为之音。《左传》：晋得楚囚，问其族，曰伶人也。与之琴，操南音。《文子》曰：乐操土风，不忘旧也。有之北音，涂山之南音，夏之东音，周之西音，专以音乐为主，声相形，故生变。五音，乐之正也；应钟为变宫，蕤宾为变徵，乐之变也。后之言乐有三宫、二十一变，乐有正声，必有变声。夫子正《诗》于乐，岂独风雅有正声而无变声哉？故国风，十五国之土歌，土歌之正为正风，土歌之变为变风，采诸者以声别之。列国非无正音，散而不传耳。豳风、秦风，周之变音。周南、召南，周之正音。其雅乐之正变也，亦然。瞽诵工歌，既别其声之正变，复析为小雅、大雅，亦不过雅音之大者为大乐章，大燕享用之；雅音之小者为小乐章，小宴享用之。《春秋》：穆子如晋，晋侯享之，金奏《肆夏》，歌《文王》，俱不拜，歌《鹿鸣》而后拜。韩子以舍其大、拜其细为问，对曰：《三夏》，天子所以享元侯，《文王》，两君相见之乐，皆不敢当。《鹿鸣》所以嘉寡君，敢不拜嘉。足见雅音小大即乐章之小大也。以言于颂，周颂虽简，商鲁之颂虽繁，周颂虽敬惧而谦恭，商鲁之颂虽侈丽而夸大，其音苟合，何往非颂。人不以言求《诗》而以乐求《诗》，始知风雅之正变、小大与三颂之殊途同归矣。孔颖达云：取大雅之音，歌其政事之变者，谓之变；小雅言政而参以音。其论得之矣。盖乐与政通，谓无关于政固不可，悉以政事解之，则有不可解者。今之乐章至不足道，犹有正调、转调、大曲、小曲之异，风、雅、颂既欲被之弦歌，播之金石，安得不别其声之小大、正变哉？
    ○王俭红莲
    庾杲之为王俭卫将军，长史萧纟丐与俭书曰：盛府元僚，实难其选，庾景行泛绿水，依芙蓉，何其丽也。今台郡幕客多用红莲故事，始此。按齐卫将军实预朝政，犹汉三公开府，岂泛常僚属可比用之。枢、宰、掾则其类也，不然则用于诸戎之干官，却无害。
    ○庙议
    本朝以太祖、太宗开基，真宗、仁宗、神宗配古三宗，非英宗则裕陵无自而继，高宗又有中兴之功，于义皆百世不迁庙祧，未可轻议。宝庆庙议，竟无定论。予考郑康成、王肃辈议论虽详，朱震惟取刘歆之说，谓天子三昭三穆，与太祖之庙而七七者，其正法可常数也，宗不在此数，宗变也。苟有功德，则宗之不可预为设数，于商太甲为太宗，太戊为中宗，武丁为高宗，《无逸》举商三宗，宗无数也。劝帝者之德博矣。《礼》：功施于民则祀之，以劳定国则祀之，能救大则祀之。异姓有功德犹且特祀，况先祖乎？又说：中宗、高宗，宗其道而毁其庙，名与实异，非尊德贵功之意也。以歆议观之，太祖庙固在七庙之内，而三宗庙则在七庙之外，不然则商祖契而宗汤。今太甲、太戊、武丁已为五庙，岂有身为天子而祀不及曾祖者。前汉守祖有功、宗有德之说，凡尊之为宗，则万世不毁，不待集议于迁易之时而尊谥之。始其论已定，光武既为中兴之祖，其后宗名世为陵寝号，庙制不可行矣。蔡邕以和帝而下，功德无殊，不应为宗，及馀非宗者皆奏毁。是既宗其功德则不可祧，欲祧则当如邕议，省去其号方可。本朝圣明相继，宗以虚名而复毁其庙，于理未允。
    ○鬻熊孟尝
    鬻熊年九十见周文王，曰：老矣。鬻子曰：捕虎逐麇，臣已老矣。使坐而策国事，尚少也。盂尝谓楚丘先生：春秋高，多遗忘矣。楚丘曰：使拔距投石、追车赴马，何暇见老。深谋远计，役精神而决嫌疑，吾始壮矣。周家尊事黄者，不过乞言，非劳其筋力，强之以事也。大夫七十致仕，礼之常也。间有特异之贤，尊而礼之，任其德而不任其力也。使鞭钝策朽以尽瘁于群有司，何补于其国哉？
    ○姓氏改易
    世之改姓氏如庄为严、殷为戴、恒为元、为盛，以义改也。理为李、求为仇、舅为咎、籍为席、弘为洪、朝为晁，以音改也。棘为枣、疏为束、仲为种、为暨、熊为能、曾阝为曾、慎为真、刘为金、胙为作、敬为文为苟，以字改也。蔓、落、姒、莘、桥、邾、阝、郐、鄣、背阝、成阝、邵、随、藤，为万、洛、似、辛、乔、朱、、会、章、背、成、召、隋、滕，合音与字而改也。亦有因一事为万世不易之姓，田千秋乘小车改为车，谢服出征改射氏，仪以民无上改为是，刘遵考以忠谏，比伍员改为员，犹有源流可考，逃难山谷，强氏曰潜，遂失本姓。一姓改为数姓者，如{夭目}横四子守坟墓者改为是，居徐者为{夭目}，居幽者为桂，居华阴者为娃，此四姓同一{夭目}也。勾姓本避高宗讳，勾涛则仍字更音，钩光祖则加金，纟句纺则加丝，苟谌则加草，句思则易字，勾龙如渊则加龙，此六姓同一勾也，后世昏姻何自而辨。又有因二音而讹者，员音运。俞，敕救反，叶音摄，今从正音。甄音坚，宣和唱名以坚呼之不应，讹为真矣。缪或为穆，遂成二姓。岂源流之固异耶？复姓多北人，而中国望族不可以义通者，乃因所居而增。诸葛则诸县之葛，申屠则屠原之申，胡则丘之胡，闾丘则顿丘之闾，所谓同门而异户也。
    ○楮券源流
    券书听称责以传别，特民间私相称责以为符验，公家未尝为之。汉皮币，王侯贵人用相朝觐，遇聘享载以荐璧，民间未用。唐宪宗时商贾至京委钱诸道，轻装趋四方，合券取之。裴武欲禁，卢坦请于三司，飞钱给据，更相兑为钞。祥符中张咏镇蜀，患铁钱之重，设质剂法，一交一缗，以三年为界，使富民十六户主之，资产寝耗不能即偿。薛田请官为置务。天圣元年寇守益，置益州交子务。绍兴间钱端礼议令榷货务给降诸军见钱，公据关子三百万，及以分数给朝士俸。于市肆要闹处置五场同见钱收换，每一千别输钱十，以为吏卒用，总不过四百馀万。商贾入纳，外郡纲运，悉同见钱，无欠数，贴偿脚乘之费，竞欲得之，有不止用官价者。其后所造稍多，价渐亏损。乾道三年出内库银二百万两，易楮币焚之。孝宗谓：朕以会子，十年睡不着。淳熙间至二千四百万，令宰相叶衡用钱收换。曰：会子少则重，多则轻。可谓讲究本末，详且悉也。庆元后券日增，开禧所出益夥，第十一界三千六百三十二万六千二百，第十二界四千七百五十八万九百，第十三界五千五百四十八万，几及一亿四千万，其价浸损。朝廷始诏江浙诸道，必以七百七十行用，终非令之所能禁。嘉定初顿损其半，法禁并行，令既严而价未定，持空楮于市无有肯售者，公私大弊。旱蝗求言，用太学生吴幼存等封事，还籍没富室之产，悉弛其禁，楮价反增。虽七百六百，诸处不等，不至十分折阅，以楮稍损于开禧，自然而然也。后无以为廪给忠义及庆宝之费，且谓青齐皆可通用，遂广行印造。盱楚江闽用兵所费日广，十四界十一千二百六十三万，十五界十一千六百九十八万，几及三亿三千万，盖溢开禧之数。郁攸为灾，土木费多，所印第十六界本为换易之用，不免权宜出之。至绍定癸巳，岁用过九千四百馀万，一界计一亿十三千三百五十五万，止三千九百万未支出。以三亿二千万之数，欲强以七百七十之价，人知其难。孟冬易相，惩创两贯换一之非，高折金银及以官诰度牒与第十七界新券贴换，徒据榷货务旧数纽算，都不知十四、十五两界旧多破损，屡尝换易，积于封椿，未及焚毁，又复移用，其数遂不可计。伪造者不与焉。虽可易旧为新，而换两界旧券者，止第十七界及用物贴换，不能悉偿。凡州郡椿积与七月所纳之券，悉为干没，设有水旱、盗贼，县官既已无备，且有兵事，悉取办于楮。两界之用于东南已逾二亿，所造日增，常患不给，乃以州郡不能秤提为病。予谓钱与楮犹权衡也，有轻重则有低昂，分毫之力不与焉。盖钱与楮皆本无用，可以贸有用之物则人用之。使如古所谓粟易械器，械器易粟，有无可以相易，则何资于钱？如古所谓治田百亩，岁用千五百之类，小大粗足于日用，何资于楮？自物货难以阜通，于是假圜法以流转，故言钱则曰平准，所以见有是钱必有是物，而后可准平也。钱多易得，则物价贵踊。此汉唐以后议论也。自商贾惮于般挈，于是利交子之兑换，故言楮则曰秤提，所以见有是楮必有是钱，以秤提之也。楮多易得，则金钱贵重。此绍兴以后议论也。准平、秤提皆以权衡取义，而低昂有在于重轻，明矣。陆贽谓：钱多则轻，必作法以敛之。赵开谓：楮多则轻，必用钱以收之。今日病在楮多，不在钱少。如欲钱与楮俱多，则物益重矣。且未有楮之时，诸物皆贱，楮愈多则物愈贵，计以实钱，犹增一倍。盖古贸通有无，止钱耳。钱难得则以物售钱而钱重；钱易得则以钱售物而钱轻。复添楮以佐钱，则为贸通之用者愈多而物愈贵。古人惟重本政，谷、粟、桑、麻及诸用物、食物，食物，本也，钱，末也，楮又末之，末楮惟便于商贾。今乃强之收藏，价必用七百三十，使刑禁可行，则庆元、开禧、嘉定尝用之，既无验而复效尤焉。且曰：奸民销毁也，蕃商般贩也。吁！此弊久矣，固所当禁，而不足以救目前之急。盖自王安石罢铜，禁奸民销钱为器，边防海舶不复议钱之出，非特今日。今之所虑在楮日益而不知止耳。柳宗元言平衡曰：增之铢两则俯，反是则仰。此秤提大术也，今日悉欲取法孝宗独楮币一事，与孝宗议论相反，何耶？
    ○无恙
    《战国策》赵威后问齐使：岁无恙耶？王亦无恙耶？晋顾恺之《与殷仲堪笺》：行人安稳，布帆无恙。隋日本遣使称：日出处天子致书，日没处天子无恙。《风俗通》云：恙，毒虫也，喜伤人，古人草居露宿，相劳问曰无恙。《神异经》：去北大荒中有兽，咋人则病，名曰犭恙。犭恙，恙也，常入人室屋，黄帝杀之。北人无忧病谓无恙，苏氏《演义》亦以无忧病为恙。恙之字同，或以为虫，或以为兽，或谓无忧病。广干《禄书》兼取忧及虫。《事物纪原》兼取忧及兽。予看《广韵》，其义极明，于恙字下云：忧也，病也，又噬虫，善食人心也。于犭恙字下云：犭恙兽，如狮子，食虎豹及人。是犭恙与恙为二字，合而一之，《神异经》诞矣。
    ○前席
    前席事不止贾谊，谊之前则商鞅见孝公，与语，不自知膝之前席。谊之后则苏绰见周文帝，陈申韩之道，帝不觉膝之前席。鞅绰言杂霸，贾谊言鬼神，感动主听则均，今独取宣室事，何耶？
    ○飞庙
    《四明旧图经》称：飞庙昔有碑，今亡。神姓氏无传。《淮南子》云：荆飞渡江，两蛟夹挠，拔剑断蛟。金翊《纂异》记唐开元改鄞为明，郡名奉化，军号飞。考此盖军将有功而人祠之。《九域志》引《淮南子》事，乃非是之非，非飞走之飞。今庙榜称，荆飞侯，岂好事者附会以荆字欤？《新志注》：有蛟池，镇以庙。又云：唐末刺史黄晟初为飞都副兵马使，保护乡井，设而祠之。是新旧图、志皆无定论。非事始见于《吕春秋》。按汉《百官表》，武帝更左弋射为飞。注：周时渡江，越人在船下，将覆之，飞入水杀之。与《吕春秋》、《淮南子》人与蛟小异。以非为飞则已久矣。古字初未尝拘，《隶释》载藁长《蔡君颂》曰：飞陶唐其孰能。非与飞其义自通，何必有是非、飞走之疑。汉军号既取荆飞之武勇，如宣帝发飞射士诣金城，元帝发飞射者击羌。隋大业改左右卫所领军士名飞。唐建飞军于明，节镇之号，乃遣卫士留屯，若今飞虎、虎翼军耳。郡有城隍，军有主宰，当时飞屯军于明必建本军香火，以荆飞侯王为额，如今东三班之祠关王，秘书省之祠苍史王及各建天王堂之类。军废，此祠遂存，庙碑无改。所信者，额及《九域志》耳。《旧志》指额为附会，又以名字不同，疑《九域志》，遂有军将之说。《新志》因刺史黄晟尝为兵马使，又讹为晟自建军，为使凡几入，安知为晟？何不言黄刺史而言荆飞侯王？庙额已久，既以侯王为称，决难迁就。又自蛟池立说，尤为臆度。既立飞之庙，必凿池以象其事。或旧有池因庙而讹，若因池建庙，古之斩蛟如周处、许旌阳之类甚多，何独取于飞，人与军名相合耶？
    ○发人私柬
    唐穆宗时钱徽掌贡举，段文昌、李绅以书属所善士，不从，言于上曰：今岁礼部不公，皆关节得之。乃贬徽刺江州。或劝徽奏所属书，徽曰：苟无愧心，得丧一致，奈何奏人私书。取而焚之。本朝皇元年六月，台谏李兑等言：比岁臣僚有缴交亲往还简尺，遂成告讦之俗，自今非情涉不顺，毋得缴简尺以闻。从之。缴奏私书，非特士君子不为，亦法令所禁。
    ○教官称冷官
    唐玄宗爱郑虔之才，以不事事为置广文馆，以虔为博士而无曹司。杜甫诗：诸公衮衮登台省，广文先生官独冷。非以学馆为冷及以登台省为进用，盖言诸公日趋局，独广文无职掌耳。今以教导之职为冷官，意正相反。广文馆与四门、太学、国子并列，亦郡文学之职。
    ○巾箱本
    今之刊印小册谓巾箱本，起于南齐衡阳王钧手写五经，置巾箱中。贺曰：家有《坟》、《素》，何须蝇头细书？答曰：检阅既易，且手写不忘。诸王从而效之。古未有刊本，虽亲王亦手自抄录。今巾箱、刊本无所不备。嘉定间从学官杨之奏，禁毁小板，近又盛行，第挟书，非备巾箱之藏也。
    ○《抑》之《诗序》
    《诗序》以《抑》为卫武公刺厉王，亦以自警。予考《史记 诸侯年表》：宣王十六年卫武公共和元年，在位五十五年，平王十四年卒。《卫世家》：侯二十八年，周宣王立，四十二年，武公立，犬戎杀幽王，武公将兵佐平戎，命为公，五十五年卒。温公《稽古录》悉用《史记》纪年，刘恕《通鉴外纪》用汲冢纪年，以为武公宣王十五年立，平王十三年卒。前后止差一年，以此改武公即位，宣王之十三年，中间又有共和之十四年，是厉王之后二十七年公即位也。《国语》云：武公年九十五犹箴于国，作懿诗以自警。注曰：懿诗，大雅《抑》篇也。武公之自警在于耄年，去厉王之世几九十载，谓此诗为刺厉王，深所未晓。
    ○世事未尝无对
    《唐宋遗史》载：张崇帅庐州不法，民苦之。既入觐，人谓渠伊必不来。崇计口率渠伊钱。再入觐，人不敢言，捋须相庆，崇率捋须钱。《五代史补》载：赵在礼自宋移永兴，人曰眼中拔却钉矣。在礼乞还，每日率拔钉钱。方镇不法，信非一处，此二事雅可为对。
    ○唐进士贬官
    唐以进士为重，入仕为轻，《缃素杂记》及《禹锡嘉话》载贾岛事，一谓累举不第，文宗时坐飞谤贬长江簿；一谓岛为僧，居法乾寺，宣宗微行，于案上取诗卷览之，岛攘臂夺去，帝惭恧，遂除岛长江簿。《唐宋遗史》所载略同。程有“夺卷忤宣宗”之句。《摭言》载开成中温庭筠以文为货，执政恶其搅扰场屋，黜随州方城尉，裴坦为责词有泽畔长沙之比。《北梦琐言》载：制辞孔门，以德行为先，文章为末，徒负不羁之才，罕有适时之用。夫士子起布衣为簿尉，今为异恩矣，时则为贬黜，何唐士之贵且重也。《卢氏杂说》云：文宗言进士之盛，时宰对举场中云：乡贡进士不博上州刺史。此实录也。
    ○燕巢诗
    《云溪友议》载：元和下第士人多为诗刺主司，独章孝标为《归燕诗》留献侍郎庾承宣云：旧累危巢泥已落，今年故向社前归。连云大厦无栖处，更望谁家门户飞。承宣吟讽，恨遗才，及重典礼闱，孝标擢第。《青琐高议》载：唐僖宗时干化成依中丞蔡授门馆，一日告去，作《燕离巢诗》，主人复留之，与前章一同，但改落字为隳，岂化成窃孝标之旧什，将《青琐》所传之谬耶？
    ○蓄米
    古窖藏多粟，次以谷，未尝蓄米，载于经史可考。武王发巨桥之粟，廪人掌九谷之数，仓人掌粟之藏，廪人继粟。晋饥，秦输之粟。李斯入仓，见鼠食积粟。太仓之粟，陈陈相因。敖仓藏粟甚多。赵充国日月用粮谷十九万九千六百三十斛。郑吉田渠犁积谷。魏太祖许下屯田，所在积谷，以太仓谷千斛，垣下谷千斛赐袁涣家。晋《天文志》谓：三星，天厨主藏廪五谷也。南四星，天庾积厨粟所也。虽谷粟言其大概，然藏米绝少。唐太宗置常平令：粟藏九年，米藏五年，下湿之地粟五年，米三年。吴会并海，卑湿尤甚，且盖藏无法，不一二载即为黑腐，三年之令不复举行，何耶？
    ○御屏隔座
    今人用御屏隔坐之事，以吴尚书令纪亮与子中书令骘朝会，以御屏隔坐。然隔坐不始于亮。后汉郑弘为太尉，举第五伦为司空，班次在下，每朝见，弘曲躬自卑，上遂听置云母屏分隔其坐。由此为故事，是隔坐发端于门生坐主也。
    ○唐进士无耻
    《唐摭言》载：裴思谦从仇士良求状头，高锴庭谴之。次年锴知举，诫门下不得受书题。思谦怀士良一缄，易紫衣趋阶下曰：军容有状荐裴思谦。书中与求巍峨，锴欲略见之，思谦曰：卑吏便是。思谦人物堂堂，锴见改容，从之。《集异录》载：王维文章音律为岐王所重，时公主已荐张九皋为解头，王令维衣锦绣、赍琵琶同诣主，第诸伶旅进。维妙年都美，主顾问，王答曰：知音者也。令独奏新曲，主询名，维曰：郁轮袍。大奇之。王曰：此生词学无出其右。维献诗卷，主惊曰：皆我所习，常谓古人佳作，乃子之为乎？因令更衣，升之客右，召试官至第，遣宫婢传教维作解头，一举登第。此二事无廉耻甚矣，虽得一名，何足为重？纪载以为盛事，何耶？
    ○左右
    汉以右为尊，谓贬秩为左迁，仕诸侯为左官，居高位为右职。周昌相赵，高帝曰：吾极知其左迁。陈平以右丞相逊周勃，位第一，平为左丞相，位第二。谓左戚右贤、居客之右、朝廷无出其右，皆此意也。本朝官制如左右仆射、左右丞相、左右丞、左右司、左右曹、左右谏议、左右司谏正言皆不以右为尊，犹以右文为秘省殿名，何耶？
    ○程苏争致斋
    《东坡年谱》载：程、苏当致斋，厨禀造食荤素，苏令办荤，程令办素，苏谓致斋在心，岂拘荤素，为刘者左袒。时馆中附苏者令办荤，附程者令办素。予谓不然，斋之禁荤见于法令。乃禁五辛，虑耗散人之气，间其精诚，与禁饮酒、听乐、嗜欲、悲哀一同，欲其致一之妙通于神明耳。二公未免以荤为鱼肉，徒有是非之辨。《庄子》载颜回不饮酒，不茹荤。谓祭祀之斋是也。
    ○桃符
    《风俗通》曰：黄帝书称上古之时，有兄弟二人荼与郁，用度朔上桃树以制百鬼。于是县官以腊除饰桃人，垂苇索。《岁时记》：桃者，五行之精，压伏邪气，制百鬼。《本草经》曰：枭桃在树不落，杀百鬼。《山海经》云：东海度朔山有大桃树，蟠屈三千里，其东北曰鬼门，万鬼出入也。有二神曰神茶，曰郁垒。黄帝象之，立桃版于户。《淮南子》曰：羿死于桃。注云：，大杖，以击煞羿，由是鬼畏桃。今人以桃梗作代，岁旦植门以辟鬼。《后汉 礼仪志》曰：代有所尚，周人木德，以桃为更，言气相梗。梗，更也。《庄子》曰：插桃枝于户，童子不畏而鬼畏之。桃之制鬼见于传记者不一，而六经亦自可考。《檀弓》曰：君临臣丧，以巫祝桃。《传》曰：楚人使公视礻遂，公使巫以桃先祓，殡。《周礼》：戎右赞牛弭桃。郑司农于《丧祝》云：丧，祝与巫以桃厉执戈，在王前以桃茇除。虽圣人不废，例以巫家之说而鄙之，可乎？
    ○艾子
    世传艾子为坡仙所作，皆一时戏语，亦有所本。其说一蟹不如一蟹，出《圣宋掇遗》。陶奉使吴越，因食蝤蛑，询其族类忠懿，命自蝤蛑至蟹凡十馀种以进，曰：真所谓一代不如一代也。
    ○令甲
    汉令甲、令乙、令丙乃篇次也。宣帝诏令甲：死者不可生。《江亢传注》：令乙：骑乘车马，行驰道中。章帝诏曰：令丙：长有数。当时各分篇次，在甲言甲，在乙言乙，在丙言丙，今例以法律为令甲，非也。此与言乙夜之览不同，古人虽以更数为甲、乙、丙、丁之分，却有唐太宗甲夜观事、乙夜观书出处可用。
    ○东阁
    今人以宰相子为东阁，按：公孙弘为丞相，开东阁，不过招延宾客之地，于子弟初无预。今之引用，乃李商隐《九日诗》：郎君官贵施行马，东阁无由再得窥。上言郎君乃令狐，下言东阁犹是令狐楚之旧馆。东坡《九日诗》因引此事合而言之：闻道郎君闭东阁，且容老子上南楼。此虽使令狐绝义山故事，然东阁之开闭于郎君何预。又云：南屏老宿闲相过，东阁郎君懒重寻。以郎君加于东阁下，犹言宰相子也。与汪龙溪云：东阁郎君之未有用之，皆无病。今竟以东阁呼郎君，岂为父者不能专招贤之责，子得以盗其权耶？
    ○严更
    《西都赋》：卫以严更之署。注：严更，督夜行鼓也。此卤部中所谓严更警长也。严与发严及中严外办，同唐制。日未明七刻槌一鼓，为一严，侍中奏开宫门、城门；五刻槌二鼓，为再严，侍中版奏请中严，群臣五品以上俱集朝堂；未明一刻槌三鼓，为三严，侍中、中书令以下俱诣西阁奉迎。严即严肃之义，今以办严为办装，因讳而改，恐难例论。
    ○鼯鼠五技
    《本草》谓蝼蛄为鼠，即《荀子》鼯鼠五技而穷者，谓之鼠，而引鼯鼠事，全不可晓。《荀子注》称：鼯，能飞，不能上屋；能游，不能渡谷；能缘，不能穷木；能走，不能及人；能穴，不能覆身。许氏《说文》言：今河东有硕鼠，大能人立，前两脚于头上跳舞。善鸣，食人禾黍。逐则走入空树中，有五技。《本草》之论，其果然耶？《尔雅》于馨日：天蝼也。不闻有鼯、之说。疏曰：一名硕鼠。疏作于本朝诸公，非正文也。于鼠注虽引蔡邕蝼蛄之说，郭璞以为形大如鼠，头似兔，尾有毛，青黄色，好在田中食粟豆，关中呼为鼠，则与蔡说不同。于鼯鼠夷岫注云：似蝙蝠，肉翅，飞且乳，亦名飞生，音如人，食火烟。又与不类。郭璞《鼯鼠赞》曰：鼯之为鼠，食烟栖林，载飞载乳，乍兽乍禽，反藉孕妇，人为大任。《鼠赞》曰：五能之鼠，伎无能执，应气而化，翻飞驾集，诗人歌之，无食我粒。是鼯、判然二物，非β明矣。前辈诗用鼯处极多，韩愈诗：猿呼鼯啸鹧鸪啼；蛟龙出没猩鼯号。李白诗：鼯啼桂方秋；饥鼯呻。杜甫诗：抨弓落<鼠页>鼯；饥鼯诉落藤。苏诗：の鼯号古戍；饥鼯嗅空案。俱不及于五技。黄诗虽云：五技鼯鼠笑鸠拙。亦不以为馨，前辈尝以蔡说为非，《本草》必因邕而附益之。不然则蝼蛄之五技偶与鼯同，因以名之。若鼠头、兔尾、人立、跳舞与飞乳、人音，决非蝼蛄，明矣。
    ○樊迟学稼
    樊迟学稼学圃，子曰：不如老农老圃，且谓小人哉樊须也。有大人之事，有小人之事，夫子固以须无志于大而鄙之。然夫子所谓不如农圃则是真实之辞。古者人各有业，一事一物皆有传授，问乐必须夔，问刑必须皋，农事非后稷不可。禾、麻、菽、麦、、丕、糜、芑各有土地之宜，方芑种褒、发秀颖粟，各有前后之序，本末源流，特概见于《生民》、《七月》。《周礼》职事曰：稼、穑、树、及任农以耕事、任圃以树事，是各有职。老农、老圃，盖习闻其故家遗俗，穷耕植之理者也，此许行所以学农家。今以所传《齐民要术》，亦可想农圃之梗概。《管子 地员》一篇载土地所宜，比《禹贡》尤详悉。亢仓子说农道大有意义，稼容足，耨容，耘容手，谓之耕道。人耨以旱，使地肥而土缓。稼欲产于尘而殖于坚，其种勿使数，亦无使疏，施土无使不足，亦无使有馀，畎欲深而端，亩欲沃以平，下得阴，上得阳，然后盛生。吾苗有行，故速长；强弱不相害，故速大。苗其弱也欲孤，其长也欲相与居，其熟也欲相扶，其耨也长其兄而去其弟。树肥无扶疏，树尧不欲专生而独居。肥而扶疏则多秕，尧而专居则多死。其说禾、黍、稻、麻、菽、麦得时失时尤详且悉，与《吕氏春秋》大概略同。昔李斯请史官非秦纪皆烧，所不去者医药、卜筮、种树之书，《艺文志》神农二十篇，野老十七篇，宰氏十七篇，董安国十六篇，尹都尉十四篇，赵氏五篇，汜胜之十八篇，王氏六篇，蔡葵一篇，九家百十四篇，要之各有传授，不可例以夫子鄙须，遂谓无此学也。
    ○倚门
    俗说母之望子曰倚门。按：《战国策》王孙贾事闵王，王走，失王之处，其母曰：汝朝出晚而来，则吾倚门望汝；汝暮出而不还，吾倚闾望汝。朝暮之出入固可言倚门，若出稍久当言倚闾，盖门不可久倚故也。今人但用倚门事，岂以暮出不还为俗忌耶？
    ○张范议论仁恕
    唐裴先得罪，张嘉正请杖之。张说曰：刑不上大夫，为其近于君，故士可杀不可辱。嘉正不悦，说曰：若国之大臣皆可笞辱，但恐行及吾辈。庆厉中晁仲约得罪，富公议欲诛之，范公曰：事有可恕，戮之非法意也。富公愠。范曰：轻导人主以诛戮，它日手滑，虽吾辈未敢保。张范二公可谓仁人君子之言，然谓恐及吾辈与吾辈未敢保，意借以开释同列耳。若预为己计而故纵，则不可。昔豫让报国士之知曰：将以愧后世为臣怀二心者。高允不欺于君曰：恐负翟黑子事上以忠臣之节也。由己由人乎哉？如唐武宗欲诛杨嗣复，李珏、杜见李德裕曰：天子年少，不宜手滑。此语却无病。
    ○临安金鱼
    坡公《百斛明珠》载旧读苏子美《六和塔寺诗》：氵公桥待金鲫，竟日独迟留。初不谕此语，及ヘ钱塘，乃知寺后池中有此鱼如金色，投饼饵，久之略出，不食，复入。自子美至今四十年，已有迟留之语，苟非难进易退不妄食，安得如此寿。观此则金鲫始于钱塘，惟六和寺有之，未若今之盛。南渡驻跸，王公贵人园池竞建，豢养之法出焉。有金银两种鲫鱼，金鳅时有之，金餐为难得。鱼子多自吐吞，往往以萍草置池上，待其放子，捞起曝干，复换水，复生鱼黑而白，始能成红。或谓因所食红虫而变，然投之饼饵，无有不出，能不食复入者盖寡。岂习俗移人，虽潜鳞犹不能免耶？
    ○蚕马同本
    唐《乘异集》载：蜀中寺观多塑女人披马皮，谓马头娘，以祈蚕。《搜神记》载女思父，语所养马：若得父归，吾将嫁汝，马迎得，父见女辄怒，父杀马，曝皮于苞中，皮忽卷女飞去。桑间俱为蚕俗，谓蚕神为马明菩萨，以此。然《周礼》：马质禁原蚕，注：天文，辰为马，《蚕书》，蚕为龙，精月直大火，蚕马同气，物不能两大，禁再蚕者为伤马。旧祀先蚕与马同祖，亦未可知。
    ○盐
    《西汉 中食货志》：猗顿用盐。注：，盐池也，于造盐，故音古。予观《采薇》注：王事靡。，不坚固也。颉羽注：不攻致。《周礼》：盐人共其苦。盐，杜子春读为，谓盐直用不练治。以《诗》《礼》注观之，则为不攻致及不练治，以《食货志》注观之，则乃盐池，二说似异，然海盐练治后成其为盐也，难坏；池出水即成其为盐也，易坏。其理一也。
    ○传注
    《艺文志》：《易经》二十九篇，《传》四十一篇，《毛诗》三十九篇，《毛诗故训传》三十卷，《周官经》六篇，《周官传》四篇，《春秋经》十一卷，《左氏传》三十卷，《公羊传》十一卷，《梁传》十一卷。先汉经自为经，传自为传，自马融注《周礼》省学士之两读，以传连经。杜预为《经传集解》亦合为一。然于一年之首必以一字别之，读者固知其彼为经而此为传也。《易》有文王、周公、孔子之辞，初未尝乱，《乾》之卦，首篇繇辞，次以爻与彖象；它卦以彖系于繇辞下，以象系于逐爻之下，均为圣人之言，一之犹可。欧阳公以十翼非夫子所作及言“有何谓也”与“子曰”乃讲师对答之辞。所谓元、亨、利、贞四句，鲁穆姜之言，必讲师引以伸其说。《诗序》旧以为夫子、子夏所作，然郑康成解《诗》于经谓笺。笺，重也，以经文既有毛注，郑则重为发明。于序则直注之，使序非毛公之文，则毛公岂得无注，毛苟有注，则郑亦必言笺。《丝衣 序》云高子曰“灵星之尸也”与《定之方中注》云仲梁子曰“初立楚宫也”，《宫注》云孟仲子曰“媒宫也”，无以异，一系之序，一见之注，讲师附益可见。《十月之交》、《雨无正》、《小宛》、《小》四诗序谓刺幽王，郑谓刺厉王之诗，序谓卫庄姜送归妾，郑于《礼》之《坊记》为定姜之诗。使序出于夫子、子夏，康成其敢为异同之论乎？经传既混而为一，其间或有夫子及子夏之辞，亦不可辨。晦庵解《诗》，纯用正经，盖有见于此。
    ○温公蜀公议乐律
    予观范蜀公《与司马温公议乐律书》，蜀公谓房庶赤法古本《汉书》：度起于黄钟之长，以子谷黍中者一黍之起，积一千二百黍之广度之，九十分黄钟之长，一为一分，今文脱“之起积一千二百黍”八字，故累黍为赤，纵置太长，横置太短，新赤横置之，不能容一千二百黍，则大其空径四厘六毫，是以乐声太高，皆由谈以一黍一分，不若以一千二百黍实管中，随其长短断之为黄钟九寸之管，九十分其长一分，取三分以度空径，数合则律正，是度由量起。温公据《汉书》正本谓律法以一黍之广定为度之九十分，得黄钟之长，是度由律起。予谓先王吹ㄍ竹以听凤鸣，六律六吕生焉。天地未尝无自然之中声，复惧其中声之不传，于是因十二以制律，而验之于气，气之应有浅深，管之入地有长短，验子于黄钟，验未于林钟，验寅于太簇，气至则灰飞，管差则不验，律建而天地之中声有所考。复起于黄钟之长，取子谷黍中者一黍之广度之，凡十分黄钟之长，一为一分，寸、尺、丈、引定而度生焉，度立而黍之长短有所考。复起于黄钟之龠，以子黍中者千有二百实其龠，以井水准其概，合、升、斗斛定而量生焉，量立而黍之小大有所考。复起于黄钟之重，一龠容千二百黍，重十二铢，两、斤、钧、石定而衡生焉，衡立而黍之轻重有所考。四者具存，或自源而徂流，如先王以律起度、量、衡可也。或自流寻源，因度、量、衡以起律，亦可也。四者既亡，周汉之议已为不同，司马迁、刘歆、班固以为一上一下，刘安、京房、郑康成以蕤宾为重上生，吕不韦以大吕为重下生，或代律以准，或代律以钟，或代律以笛，卒无一定之论。况二公当汉唐五代之后，欲争《律历志》之全脱，以定一代之制，人固知其为难。然主蜀公之说者，但当辨子中者一黍之广度之，九十分黄钟之长，一为一分之有合于度与否，不必曰度之起律非也。主温公之说者，但当辨一千二百黍积实管中为九寸，取其三分以为空径，果有合于量与否，不必曰量之起度非也。天文局观天而验历，太史局算历以测天，所得苟精，未尝不合。倘温公因《律历志》之元本取为度以作律，验之于气灰飞，苟应则度可为律。蜀公因《律历志》之古本取为量以作律，验之于气灰飞，苟应则量可为律。盖有天地之中土，则有天地之中气，而中声应焉。律、度、量、衡者，起于黄钟，《月令》于中央土有律中黄钟宫之说，是律吕之出于自然，岂有古今之殊，不能求律于人而求律于天，气验则律验，度、量、衡亦于是而论定矣。正不待较古本、今本之异同也。
    ○义役
    今之义役，朝臣以为便，奏欲通行之。予谓此法在民则为义，在官则大不义。义役莫如周，比长察奇袤，闾师、县师征赋贡，皆以上中下士为之，不以役名也。秦汉三老掌教化，有秩、啬夫收税赋，游徼巡盗贼，无秩。无秩则以非义，徒役之矣。元魏取乡之强谨为三长，皆有复。汉唐胥吏有公廨钱加役者免租调，民犹乐于趋义。本朝以乡户为胥役，不堪衙前之破荡。熙宁令出钱助役，雇吏正长复除。然当时计物力差耆长曰役法，以收税赋；计户籍差正长曰保甲法，以巡盗贼。后废县之五等而都为之等，以正长收税而两法俱弊。绍兴取雇役钱封椿之，隶经总司，胥吏多无缘，始虐正长代输，追捕与官吏往来科配供给之费皆取办焉。正长有破荡之患，于是众鸠金买田以供役，盖出于大不得已。不咎官吏以非义虐正长，乃谓率钱以饱溪壑之欲者，可通行于天下，可乎？夫力役之出庸并于两税，继有徭役之雇钱以隶经总司，复使率钱为义役，是三出钱而不免役，以为义，未见其为义也！
    ○性善恶
    世之论性者二，善恶而已，人往往取《孟》而辟《荀》。予合二书观之，《孟子》自天性见所谓善，必指其正大者欲加持养之功，《大学》诚其意之谓也；荀卿自气性见所谓恶，必指其谬，戾者欲加修治之功，《中庸》强哉矫之谓也。气性与天性不同，苟非上圣，得无过与不及之病。荀卿于是名之为恶，曰柔胆猛戾也，曰齐给便利也，曰庸众驽散也。或柔之以调和，或一之以易良，或辅或节，或抗或劫，力指其用力之要。然则孟子之学澄其清而滓自去，荀子之学去其滓而水自清，有补于后觉则一。
    ○瓜戍
    今人到官，贺谢语必言瓜戍。按：齐侯使连称、管至之戍葵丘，瓜时而往，及瓜而代。期戍，公问不至，请代，弗许，遂作乱弑齐侯。此岂好出处，矧戍役比之官则为猥贱，尤难用之于庆贺。
    ○太公《六韬》
    武王问周公曰：诸侯攻天子，胜之有道乎？公曰：攻礼为贼，攻义为残，失民为匹夫，王攻失民者也，何天子乎？此即诛独夫纣，未闻弑君之说。虽出传记，于理无害。孟子说至仁伐不仁，何至血流漂杵。于武、成取二三策，盖恐失武王征伐之初意。《六韬》之书，凡文武反覆问难无非由奸诈以倾覆人国，如言养其乱臣以迷之，近美女淫声以惑之，亲其所爱以分其威，赂其左右以得其情，八符阴秘，三部分书，诡伏设奇，远张诳诱。少知道者不为，文、武、太公其为之乎？果尔，则文、武岂为仁义之师，太公岂为王者之佐。刘恕作《通鉴外纪》亦惑之，至谓文王与太公阴谋以倾商政，其事多兵权奇计。然《汉书 艺文志》注谓吕望为周尚父，本有道者，或有近世以太公术者所增加。汉时已尝疑之，今反使右科习为正经，可耶？
    ○《麦秀》、《黍离》之歌
    箕子过故殷墟，感宫室生禾黍，作《麦秀歌》曰：麦秀渐渐兮，禾黍油油，彼狡僮兮，不与我好兮。周大夫过故宗庙，宫室尽为禾黍，闵其颠覆，作《黍离诗》曰：彼黍离离，彼稷之苗，悠悠苍天，此何人哉？所以咎亡国之君与言狡僮无以异。第箕子之歌简而直，周人之诗微而婉，体有不同耳。旧传靖康渊圣狩虏营，有人作《忆君王辞》云：依依宫柳拂宫墙，宫殿无人春昼长。燕子归来依旧忙，忆君王，独立黄昏人断肠。语意悲凄，读之令人泪堕，真爱君忧国之语也。
    ○高帝封雍齿
    高帝未封，诸将往往坐沙中语，留侯欲帝封平生所憎以安之，遂封雍齿为什方侯。群臣喜曰：雍齿尚侯，我属无患矣。留侯此策亦有所本，古史载：晋文公过曹，里凫须盗其资而亡，公馁，介子推割股以食之，至是，里凫须请见曰：君去国久，民臣多过自危，凫须为贼大矣，君诚使骖乘游于国中，百姓见之自安。文公悦而从之，民臣皆曰：里凫须不诛，吾何惧也。岂留侯之策与此暗合耶？
    ○盐法
    前辈谓欧阳公作罢茶盐法，诏言：私藏盗贩，实繁有徒，严刑重诛，情所不忍，是于江湖外数千里设陷井而陷吾民也。每叹息以为真王言，是时虽未至设陷井以陷民，其弊必至于此。自崇宁初蔡京作茶盐钞，初俾商人先输钱请钞，赴产盐郡授盐。已而变易对数，买新钞带给旧钞之半。季年又变为循环法，未几复令贴钱给盐。凡三输钱始获一值之货，民无赀更钞，已纳钱悉干没。商贾破荡，盗贩者多，追捕日繁而盗贼炽矣。皆老奸之误国也。后之议臣乃祖述其说，对折带发，更易不常，近因易楮令，贴纳钱越次打发，非惟商贾，无可贴纳者多，钞盐贵则私贩行，不免严追捕之令，利之所趋，何所顾藉，数十为群，易至生变。予尝询之亭丁，谓：仓台给降本钱以一万缗计之，使司退三千缗为敖底盐钱，二千缗为官吏费，止有五千缗到场，移借侵用之馀，散及亭户者无几，每斤必双秤，所请本钱莫偿灯卤买薪之费，非藉私鬻，破家荡产，岂足供官，惟有逃窜而已。盐贾盐丁窘困如此，不思救其本而欲禁私贩，只生事以激变耳。绍兴间何溥请禁科卖仓盐，高宗曰：盐虽居民间常用之物，科卖则为大害；朕在京东目击之，其后盗由此起，今当严禁之。大哉王言也。
    ○封章
    俗谓章奏为囊封本于汉，凡章奏皆启封，至言密事，不敢宣泄，则用皂囊重封以进，若州县之紫袋。刘向惧恭显之倾危上，乃上封章以谏疏，其末云：臣谨重封，昧死上。汉漏泄之法极重，师丹使吏书奏，丁传得其草，以告廷尉，劾治策免。本朝于章奏，凡论治大体及有关于圣躬者，往往留中不出。太宗得田锡谏疏，悉类聚于禁中，是也。今例从内降付中书，虽泛言敬天修德之类，往往批依以入报，非故事也。
    ○东宫东朝
    今以太后为东朝，盖用《叔孙通传》惠帝东朝长乐事。然颜延年诗曰：君彼东朝，金昭玉粹。东朝则太子朝也。今以太子为东宫，盖用《班彪传》东宫初建事。然成帝报许后曰：皇后其孝东宫，毋阙朔望。东宫则太后宫也。此皆随地以言，初无定论，后世以东朝为太后，以东宫为太子，可谓拘泥。
    ○萱堂
    俗谓母为萱堂，考之《诗》云：焉得谖草，言树之背，愿言思伯，使我心。注云：背，北堂也。笺云：忧以生疾，恐将危身，欲忘之。是诗既以君子行役为王前驱而作，以忘忧解之，极通，于母有何干预？坡诗“我非儿女萱”却是鄙之之辞，或引用树萱事，则不可用《诗》注之北堂。
    ○柳子厚文
    柳子厚，文坛之雄师，世谓以作《河间传》不入馆阁。然亦有所本，《汉书 原涉传》涉曰：子独不见家人寡妇耶？始自约敕之时，意乃慕宋伯姬及陈孝妇，不幸壹为盗贼所污，遂行淫行，知其非礼，然不能自还，吾犹此矣。其意正相类。
    ○《月令》
    《月令》陆德明以为《吕氏春秋》，后人删为此记。蔡邕、王肃以为周公所作。先儒以赞杰俊、遂贤良、举长大、行爵出禄非太尉之职，太尉，秦官，决非周公之书。予谓不然，《月令》之书自大挠作甲子占斗所建，伶伦制十二律以节四时之度，尧命羲和敬授人时，分四仲以定中星，析、因、夷、奥验之于人，孳尾、希革、毛<毛先>、毛占之于鸟兽，东作、南讹、西成、朔易应之于事，终之以允百工，庶绩咸熙，此夏时之所由起。《夏小正》之书，辞简理明，固已备《月令》之体，周以农开国，犹以时令为先务，大概具见《七月》，周公制礼作乐，得无一代之成书？使此书尽出不韦之手，不应以十二令为纪，各以数篇解释于后，合为六十一篇。太尉固秦官，所命冢宰、司徒、司空、司徒与太史、乐正、乐师、泽人、虞人、四监之类皆周官也。予意不韦不过改司马为太尉耳。盖赞杰俊、遂贤良、与行爵出禄虽非太尉之职，而设仪辨位、进贤兴功、制畿分封则大司马之任也。大率周公增益《夏小正》，不韦增益周公之书，其间岂得无改窜。《淮南 时则训》比吕氏十二纪又有异同，此可为证。
    ○椒房
    应劭《汉官仪》曰：皇后称椒房，取其实蔓盈升。予考之《江充传》：先治甘泉宫，转至未央椒房。《上官桀传》：将军有椒房中宫之重。《刘辅传》：于是减省椒房掖廷用度。及马援以椒房不预云台之次。椒房殿为后所居，固分明。师古注：椒房谓以椒和泥涂，取其温而芳。却有此理。《诗》曰：贻我握椒。注：椒，芬香也。男女相悦，交情好也。其义恐出此。《离骚经》云：“播椒房兮成堂”与石崇涂屋以椒，不过取其芬香，于蔓行盈升初无关涉。成帝宠赵昭仪，复建椒风殿以居之。今例以椒风为皇后事，非是。
    ○宣帝宪宗励精
    宣帝励精而汉中兴，卒任许、史、恭、显辈以基谗佞用权之祸；宪宗励精而唐中兴，卒任梁守谦、王守澄、陈志玄辈肇太和甘露之变。自昔英主政自己出，虽不任群臣，耳目必有所寄。宫阃之内，非在外戚，则在官寺，势所必至，要之人主之职在论一相，如挈裘振领，但当选择贤德以任之。本朝托股肱于宰执，付耳目于台谏，寄心膂喉舌于侍从。百执事所以通下情、绝壅蔽，其纪纲极正。委任一偏，犹有弄权于廊庙之上者，况宦寺外戚乎？
    ○士气
    本朝南渡后，宰相得政最久且专者二，一以威权劫制天下士，诛窜愈多而士气愈振，无异东汉之季；一以爵禄豢养天下士，容受愈广而士气愈衰，无异西汉之季。绍兴易相之后，一时人才，彬彬辈出，天下犹可为，不至举一世之人团揉如绵，悉入笼络驾驭之中，委靡成风，如灯消膏，浸微浸灭，精神气焰索然无馀也。于此时欲振起之，以致励精之治，可乎？
    ○袁张相术
    唐《定命录》：李峤昆弟皆年三十卒，母忧之，问天纲，答曰：神气清秀，寿苦不永。又请连榻而寝，视峤睡无喘息，候其出入，在耳中，遂贺曰：必大贵寿，是龟息也。《广异记》云：魏元忠谒张ぁ藏，待之甚薄，质通塞不答，公怒，拂衣去。ぁ藏遽曰：君相在怒中，当位极人臣。袁张天下奇术也。袁非得之睡，将以寿为夭；张非得之怒，将以贵为贱。见人于目睫间，欲断平生祸福，诚难。又有因人事而变者，如《芝田录》载：葫芦生始不许白中令之贵，后因还妇人所遗宝带，谓近种阴德，位极人臣。《遁斋闲览》载；胡僧始言大宋不失甲科，后因渡蚁，谓丰神顿异，如活数百万命，小宋今岁首捷，公不出其下。今人尽以祸福委之定命，可乎？
    ○金
    观书不可先立议论，只当平平看去。《金》孔谓请命之书，藏于柜，缄以金石，不欲人开，二公倡王启之，故见此书。伊川亦谓二公导之如此，欲成王悟周公也。予反覆读之，二公初不知周公有此事，自武王疾，二公始欲穆卜。周公有代武王之说，只得自以为功。史乃册，祝以命于元龟，乃卜三龟，一习吉。启龠见书，入并是告。启龠即启金之龠也。太史占筮之书藏于金柜，既取此书以观筮文而未缄，迨公归乃纳册于金。以公归二字细味之，则诸史自将所祀册与所占书，并藏于柜，公亦未知其并藏此册也。既云自以为功，二公安得而知？至群叔流言，周公但告二公以我之弗辟，无以告我先王。亦不言此举以明其心，至天大雷电以风，王与大夫尽弁，命史开龠取占书以观灾祥，忽见周公所自为功代武王之说，二公及王乃始问诸史与执事，对曰：信有此册，公命，我勿敢言。古人质直，无缘二公知之诈，以问诸史，诸史尝以告二公诈，言我勿敢言也。王执书以泣曰：始欲卜天变之灾祥，今不必穆卜。周公勤劳如此而我不及知，此固天大动威以彰公之德。于是翻然悔悟。天应昭格，大抵君臣不交则为否，君臣交则为泰，精既孚，呼召和气在一念之间。使成王非自然而感悟，岂能致天应如此其速，前后本末分明如此，首尾以二公为辞，盖言周公不令二公知我之心，二公亦不知周公有此举也。成王之知公，天实启之，使二公果知周公有此事，何必迟迟二年之后待至天灾巧为设计，启王开之，虽先儒有此说，予不敢信。
    ○东坡非武王
    《坡公志林》以武王非圣人，且谓孔子曰：大哉，尧舜禹无间然。盖不足于汤武，曰：《武》尽美矣，未尽善也。又曰：三分天下，服事殷，可谓至德。夷齐谓武王为弑君。夫子予之，其罪武王甚矣。周公作《无逸》，上不及汤，下不及武王，亦有以哉！坡公藉是立万世训则可，所取证据则非也。子曰：汤有天下，选于众，举伊尹，不仁者远矣。使夫子以放桀罪汤，则伊尹不仁之尤者，何以取之？《尧曰》载二帝三王之道，皆孔子所常言。自三圣及汤武历述昭告之辞，有《汤誓》所不载者，复摭《泰誓》、《武成》语以颂美之，可见尧舜咨命、汤武誓师同归一道，夫子得邦家，犹是也。卫公孙朝问仲尼，学于赐，赐以文武之道为答。盖夫子平日以此自任，门弟子之所熟闻，未始有文武之别。其言三分事殷，盖明周家之应天顺人，出于不得已耳。其说《武》尽美矣，未尽善也，则传注之讹。《乐记》载孔子与宾牟贾言《武》之声淫及商，对曰：非《武》音，有司失其传也。若非失传，武王之志荒矣。夫子谓苌弘亦有是言，宾牟贾却间《武》迟之又久，子曰：乐，象成者也。总干山立，武王之事也，发扬蹈厉，太公之志也。《武乱》皆坐周公之治也，以及周道四达，礼乐交通，无非称美武王之德业。夫子特谓《韶》乐美矣，而音声不失，又为尽善。《武》乐固美，而音声失传，未为尽善。使有惭德而象之武，岂得为尽美耶？夫子称夷齐，盖以二子弃其国封与不食周粟而死。视景公有马千驷，贫富不同，而民之所称则在此，不在彼。它日言不降其志，不辱其身，必终之以我则异于是，无可无不可。因夫子予夷齐便谓加罪于武王，可乎？周公之作《无逸》，大抵以享国之久长为言，中宗七十五年，高宗五十九年，祖甲三十三年，文王五十年，皆享国之久者。成汤即天子位止十三年，武王在位止十一年，所以终篇不及汤武。公之告君以成汤受命，则伊尹格于皇天，武王诞将天威，惟四人昭武王冒，丕单称德。言伊尹四人之功，则汤武可知。《立政》之告嗣王：及成汤丕帝命，武王率惟敉功，不敢替厥义德。且欲扬武王之大烈，周公之告成王果不及汤武乎？兴灭国，继绝世，此天下所以归心。坡公乃以立武庚非武王本意，谓武庚之必叛，不待知者而后知。复引弃父事仇为证，如此则舜之殛鲧用禹，亦有可议者矣。
    ○权行守试
    本朝职事官并以寄禄官品高下为权行守试。侍郎、尚书始必除权，即真后始除试守行。予考之汉试守即权也。《年纪》：令吏二百石以上满秩如真。如淳曰：诸官吏初除皆试守，一岁为真，食全俸。赵广汉守京兆，韩延寿守冯翊，尹翁归守扶风，皆满岁为真。是守试即权，未得为真也。权字唐始用之，韩愈权知国子博士，三岁为真。今以权与守试分真假，全无意义。
