　　钦定四库全书　　　　　子部十一
　　事类赋目録　　　　　　类书类
　　卷一
　　天部一
　　天　　　　日　　　　月
　　卷二
　　天部二
　　星　　　　风　　　　云
　　卷三
　　天部三
　　雨　　　　雾　　　　露
　　霜　　　　雪　　　　雷
　　卷四
　　嵗时部一
　　春　　　　夏
　　卷五
　　嵗时部二
　　秋　　　　冬
　　卷六
　　地部一
　　地　　　　海　　　　江
　　河
　　卷七
　　地部二
　　山　　　　水　　　　石
　　卷八
　　地部三
　　井　　　　冰　　　　火
　　卷九
　　宝货部一
　　金　　　　玉　　　　珠
　　卷十
　　宝货部二
　　锦　　　　丝　　　　钱
　　卷十一
　　乐部
　　歌　　　　舞　　　　琴
　　笛　　　　皷
　　卷十二
　　服用部一
　　衣　　　　冠
　　卷十三
　　服用部二
　　弓　　　　箭　　　　剑
　　卷十四
　　服用部三
　　几　　　　杖　　　　扇
　　卷十五
　　什物部一
　　笔　　　　砚　　　　纸
　　墨
　　巻十六
　　什物部二
　　舟　　　　车　　　　鼎
　　巻十七
　　饮食部
　　茶　　　　酒
　　巻十八
　　禽部一
　　鳯　　　　鹤　　　　鹰
　　鸡
　　巻十九
　　禽部二
　　雁　　　　乌　　　　鹊
　　燕　　　　雀
　　卷二十
　　兽部一
　　麟　　　　象　　　　虎
　　巻二十一
　　兽部二
　　马
　　卷二十二
　　兽部三
　　牛　　　　羊
　　卷二十三
　　兽部四
　　狗　　　　鹿　　　　兎
　　巻二十四
　　草木部一
　　草　　　　竹　　　　木
　　松
　　巻二十五
　　草木部二
　　柏　　　　槐　　　　栁
　　桐　　　　桑
　　巻二十六
　　果部一
　　桃　　　　李　　　　梅
　　杏　　　　柰　　　　枣
　　巻二十七
　　果部二
　　梨　　　　栗　　　　柑
　　橘　　　　
　　巻二十八
　　鳞介部一
　　龙　　　　蛇　　　　
　　巻二十九
　　鳞介部二
　　鱼
　　巻三十
　　虫部
　　虫　　　　蝉　　　　蜂
　　蚁
　　【臣】等谨案事类赋三十巻宋吴淑撰并自注淑有江淮异人録已于永乐大典内裒辑成编别着録是编乃所作类事之书淑后官至起居舍人职方员外郎而此书原本结衔称博士葢据其进书时官也淑进书原状称先进所着一字题词百首退惟芜累方积兢忧遽奉训词俾加注释又称前所进二十巻加以注解巻帙差大今广为三十巻目之曰事类赋云云是淑初进此赋二十巻尚无书名及奉勑自注乃增益巻数定着今称也凡天部三巻嵗时部二巻地部三巻寳货部二巻乐部一巻服用部三巻什物部二巻饮食部一巻禽部二巻兽部四巻艸木部果部鳞介部各二巻虫部一巻分子目一百与进状数合类书始于皇览六朝以前旧笈据隋书经籍志所载有朱澹逺语对十巻又有对要三巻羣书事对三巻是为偶句隷事之始然今尽不传不能知其体例髙士竒所刻编珠称隋杜公瞻撰者伪书也今所见者唐以来诸本骈青妃白排比对偶者自徐坚初学记始镕铸故寔谐以声律者自李峤单题诗始其聨而为赋者则自淑始峤诗一巻今尚存然已佚其注如桂诗中侠客条为马仙人叶作舟之类古书散亡今皆不知为何语故世不行用淑赋词既工雅又注与赋出自一手事无舛误故传诵至今观其进书状称凡谶纬之书及谢承后汉书张璠汉记续汉书帝系谱徐整长厯元中记物理论皆今所遗逸而著述之家相承为用不忍弃去亦复存之云云则自此逸书数种外皆采自本书非辗转挦撦者比其精审益为可贵不得以习见忽之矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　吴淑进注事类赋状
　　右臣先进所着一字题赋百首退惟芜累方积兢忧遽奉训辞俾加注释伏以类书之作相防颇多盖无纲条率难记诵今综而成赋则焕焉可观然而所征既繁必资笺注仰圣谟之所及在陋学以何称今并于逐句之下以事解释随所称引本于何书庶令学者知其所自又集类之体要在易知聊存觧释不复备举必不可去亦具存之凡防纬之书及谢承后汉书张璠汉记续汉书帝系谱徐整长厯中记物理论之类皆今所遗逸而著述之家相承为用不忍弃去亦复存之前所进二十巻加以注解巻秩差大今广为三十巻目之曰事类赋乏张华之博物叨预升闻谢陆贾之著书敢期称善徒倾鄙思曷副宸心伏乞皇帝陛下俯録微能特防睿览茍乾坤之施不遗刍狗之微则鈆椠之勤庶耀缣缃之末冒黩斧扆兢惶载深

　　事类赋原序
　　淳化中博士呉淑进事类赋百篇于朝太宗嘉其精赡因命注释之擢为水曹郎今观其书骈四俪六文约事备经史百家传记方外之説靡所不有其视李峤单题诗丁晋公青衿集用功盖万万矣嵗月寝乆世罕其传提举荥阳郑公将命东浙莅事未几百废具举暇日裒集羣书晓析涵泳以为退食之娯因以所藏事类赋善本俾镂版以备士夫章句检讨之益且俾惇徳着其述作之始于右惇徳切观四声之作起于齐梁而盛于隋唐今遂以为取士之阶其协辞比事法度纎密足以抑天下豪杰之气至于源流别凡有补于对偶声韵者岂可靳而不传虽淑之书用意浩博将以贻惠来今然非郑公则不能广其説使学者有所观览云绍兴丙寅仲夏廿三日右迪功郎特差监潭州南岳庙边惇徳谨序

　　钦定四库全书
　　事类赋巻一
　　宋　呉淑　撰
　　天部
　　天
　　太初之始黄混并【列子曰太易者未见气也太初者气之始也陈思王植魏徳论曰在昔太初黄混并】及一气之肇判生有形于无形【潘岳西征赋曰化一气而甄三才列子曰夫有形者生于无形】于是地居下而隂浊【徐整三五厯曰阳清为天隂浊为地】天在上而轻清【易干凿度曰轻清者上为天重浊者下为地】斯盖羣阳之精【春秋説题辞曰天羣阳之精合为太一分为殊名】积气而成【列子曰天积气尔日月星辰亦气之光耀者也】澒洞苍莽不可为象【淮南子曰未有天地之时鸿蒙澒洞莫知其门苍莽见下齐公仰视注张衡灵宪赋曰太素之前寂寞防黙不可为象】溟涬蒙鸿莫知其终【帝系谱曰天地初起溟涬蒙鸿注溟音莫鼎反涬音胡鼎反】其气皓【尔雅曰夏为昊天注云言其气皓】其体穹隆【尔雅曰穹苍苍天也注云天形穹隆其色苍苍因以名云】观文以察时变【易曰观乎天文以察时变】埀象而见吉凶【易曰天垂象见吉凶圣人则之】大哉乾元万物资始【出易】定辰极于保斗【桓谭新论曰通人掦子云因众儒之説以天为常左旋日月星辰随而东西乃图画形体行度参以四时厯数昏明昼夜欲为世人立纪律以垂法后嗣余难之曰春秋昼夜欲等平旦日出于卯正东方暮日入于酉正西方今以天下人占视之此乃人之卯酉非天卯酉天卯酉当北斗极北斗极天枢枢天轴也犹盖有保斗矣盖虽转而保斗不移天亦转周匝斗极常在知为天之中也仰视之又在北不正在人上而春秋分时日出入乃在斗南如盖转则北道远南道近彼昼夜数何从等乎子云无以解也后与子云奏事坐白虎殿廊庑下以寒故背日曝背有顷日光去背不复曝焉因以示子云曰天即盖转而日西行其光影当照此廊下而稍东耳无乃是反应浑天家法焉子云立壤其所作则儒家以为天左转非也】騐日星于磨蚁【论衡曰天门在西北又日月星辰随天而西移行迟天耳譬若磨石之上行蚁蚁行迟磨转疾内虽异行外犹俱转】其运也转如车毂【浑天仪曰天地各成气而立载水而浮日月星辰绕地下故二十八宿半隐天转如车毂之运】其速也流如弩矢【论衡曰天行三百六十五度凡积十三万里也其行甚疾无以为騐傥与陶钧之运弩矢之流相类似乎】半覆地上半居地下【王蕃浑天説曰周天三百六十五度五百八十九分度之百四十五东西南北展转同规半覆地上半在地下故二十八舍半隐以仪准之其见常百八十二度有竒是以知半覆地上半在地下也】或似卵以含黄【姚信昕天论曰若使天褁地如卵含黄地何所倚立而自安浑天仪曰天如鸡子地如中黄居于天内天大地小表里有水】或若奁而抑水【虞昺穹天论曰天形穹隆如笠而冒地之表浮元气之上譬覆奁以抑水而不没者气充其中也日绕辰极没西而还东不入地中也】方既见于王克【贺道养浑天记曰近世有四术一曰方天兴于王充二曰轩天起于姚信三曰穹天阖于虞昺皆臆防浮説不足观也唯浑天之事徴騐不疑】安亦闻于虞喜【天文録曰古人言天地之形者有二一曰浑天二曰盖天三曰宣夜宣夜之説未尝见也后有虞昺作穹天论虞喜作安天论姚信作昕天论】洛下准之于地中【益部耆旧传曰汉武帝时洛下闳明晓天文于地中转浑天定时节】耿询测之于室里【隋书曰耿询见故人高智宝以象直太史询从之受天文算术询创意造浑天仪不假人力以水转之施于闇室中外候天时合如符契】悠哉博厚【礼曰天地之道博也厚也】倬彼昭囘【诗曰倬彼云汉昭囘于天】榆称歴歴【古乐府诗曰天上何所有歴歴种白榆】罔説恢恢【老子曰天罔恢恢疎而不漏】雪霜降而风雨施无非教也【礼曰天有四时风雨霜露无非教也】四时行而万物茂复何言哉【论语曰天何言哉四时行焉百物生焉】懿彼秉阳【礼曰天秉阳垂日星】本乎亲上【易曰本乎天者亲上】着不息而行健【礼曰着不息者天也易曰天行健】列三光而成象【易曰在天成象在地成形】抑高见张弓之道【老子曰天之道其犹张弓乎高者抑之下者举之】临下识覆盆之状【论衡曰天平与地无异若覆盆之状】若夫景映璧繁星贯珠【钩命决曰星累累若贯珠辉映如连璧】究宣夜之説【抱朴子曰宣夜之书亡而郄萌记先师相传宣夜説云天了无质仰而瞻之高远无极譬远望黄山皆青俯察千仞之谷而黝黒夫青防色黒非体也日月星象浮生空中行止皆积气焉故七耀或徃或游逆顺伏见无常由无所根系故各异也故辰极常居其所北斗不与众星西没焉七曜皆东行日行一度月行十三度迟疾任性若缀附天体不得尔也】习周髀之书【杨泉物理论曰儒家立浑以追天形从车轮焉周髀立盖天言天气循边而行从磨石焉】申须言之而尽妙【左传曰有星孛于大辰西及汉申须曰彗所以除旧布新也天事常象今除于火火出必布焉诸侯其有火灾乎】禆灶论之而有余【左传曰陈灾郑禆灶曰五年陈将复封封二十五年而遂亡子产问其故对曰陈水属也水火妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰二十五年】亦闻九野为称【吕氏春秋曰天有九野中央曰钧天东方曰苍天东北曰变天北方曰天西北曰幽天西方曰皓天西南曰朱天南方曰炎天东南曰阳天】十端是纪【春秋繁露曰天有十端天为一端地为一端阳为一端隂为一端水为一端土为一端人为一端金为一端木为一端火为一端凡十端天亦有喜怒之气哀乐之心与人相副以类合之天人一也春喜气故生秋怒气故杀夏乐气故养冬哀气故藏四者天人同有之】为万物之祖【礼綂曰天地元气之所生万物之祖也】用四时作吏【淮南子曰四时天之吏日月天之使星辰天之期虹蜺彗星天之忌】惊郑国之再旦【汲冡纪年曰懿王元年天再旦于郑】悟齐公之仰视【説苑曰齐桓公问管仲曰王者何贵对曰贵天桓公仰视天管仲曰所谓天者非谓苍苍莽莽之天也居人上者以百姓为天】苌违之而支坏【左传曰女叔寛曰周苌齐高张皆将不免苌违天高子违人天之所坏不可支也众之所为不可奸也】穆子梦之于压己【左传曰初穆子去叔孙氏适齐娶于国氏生孟丙仲壬梦天压己弗胜顾见人黒面而上偻深目而猳喙号之曰牛助余乃胜之】至若黄帝盖象颛顼浑仪【刘氏厯正问曰説云颛顼造浑仪黄帝为盖天皆以天象盖也】可以表测【易通卦騐曰冬至之日树八尺之表日中视其晷晷如度者嵗美人和不则嵗恶人惑】谁能管窥【汉书东方朔答难曰以管窥天以蠡测海岂能考其文理通其条贯哉】道悠乆而闻礼【礼天地之道博也厚也高也明也悠也乆也】步艰难而见诗【诗曰天步艰难之子不犹】既居高而治下【白虎通曰天之为言镇也居高理下为人镇也】亦常正而无私【中子曰天道无私是以常正天道常正是以清明】尝论冒笠之象【事具以奁抑水注】宁知倚杵之期【河图挺佐辅曰百世之后地高天下不风不雨不寒不暑民复食土皆知其母不知其父如此千嵗之后而天可倚杵汹汹隆隆曽莫知其始终】仁已喻于放勋【大戴礼曰放勋其仁如天其智如神就之如日望之如云】高仍同于仲尼【论语曰仲尼天也不可阶而升也】授之人时【书曰乃命羲和钦若昊天歴象日月星辰敬授人时】正以璿玑【书曰在璿玑玉衡以齐七政】唐尧羲和之命【书曰乃命羲和钦若昊天】高辛重黎之司【文曜钩曰高辛受命重黎説天文】故王者被衮以象矣【礼曰祭之日王被衮以象天】燔柴而祭之【礼曰燔柴于泰坛祭天也】南郊就阳之位【礼曰祭天于南郊就阳之义也】圆丘父事之仪【春秋感精符曰人主父天母地兄日姊月注云父天于圆丘母地于方泽兄日于东郊姊月于西郊】以灾异而垂谴【白虎通曰天所以有灾变何所以谴告人君觉悟其过欲令悔慎思虑也】岂远而难知【晋书曰张华为司空时中台星坼少子韪劝华逊位华不从曰天道远惟修徳以应耳不如静以待之以候天命】故其徳表清明【礼曰清明象天】道称柔克【书曰沈潜刚克高明柔克】瞻浩浩之元气【礼中庸曰渊渊其渊浩浩其天】仰苍苍之正色【庄子曰天之苍苍其正色邪其远而望之无所至极邪】亏以东南【楚辞天问曰八柱何当东南何亏注云言天有八山为柱皆何直东南不足谁能缺也】奥以西北【太经曰天以不见为地以不形为人以心腹为天奥西北鬰化精也地奥黄泉隐营魄也人奥思虑含至精也】街指毕昴【汉书曰高帝七年月晕围参毕七重占曰毕昴间天街也街北胡街南中国后果有平城之围】宫称营室【汉书曰营室为宗庙亦曰离宫】难谌而靡常【书曰天难谌命靡常】无亲而辅徳【书曰皇天无亲惟徳是辅】常亏盈而益谦【易曰天道亏盈而益谦】每无为而成物【礼曰无为而物成是天道也】邹衍曽谈【五经通义曰邹衍大言天事谓之谈天】保章是职【周礼保章氏掌天星以志星辰日月之变动观天下之迁】雨粟既见于神农【周书曰神农之时天雨粟神农耕而种之】降种亦闻于后稷【诗曰天降嘉种惟秬惟秠孔丛子曰魏王问子顺曰寡人闻昔者上天神异后稷为之降嘉谷周遂以兴】共工触山而折柱【列子曰共工氏与颛顼争帝怒触不周之山折天柱絶地维故天倾西北日月星辰就焉地不满东南百川水潦归焉】女娲补阙而錬石【列子曰天地亦物有不足故昔者女娲氏链五色石以补阙】秦宓甞陈于辨对【蜀志曰呉使张温来聘秦宓年十二在诸葛亮坐温曰何人亮曰学者温问曰天有头乎宓曰有诗云乃眷西顾天若无头何以顾之又曰有耳乎曰有诗云鹤鸣九臯声闻于天无耳何以闻之天有足乎曰有诗云天步艰难若无足何以步天有姓乎曰有何姓曰姓刘何以知之曰其子姓刘故以知之温大敬之】裴楷亦昭于敏识【晋书曰世祖登阼卜世数多少探防得一羣臣失色吏部郎裴楷进曰天得一以清侯王得一为天下贞上大悦】若夫域中为大【老子曰域中有四大道大天大地大王亦大】得一而清【老子曰天得一以清天无以清将恐裂】立圆仪之八尺【蔡邕天文志曰言天体者有三家一曰周髀二曰宣夜三曰浑天宣夜之学絶无师法周髀行数具存騐之天状多所违失故史官不用唯浑天近得其情今史官所用候台铜仪则其法也立八尺圆仪具天地之象以正黄道以步五纬精微深妙百世不易之道】识太之九名【太经曰九天一为中天二为羡天三为从天四为更天五为睟天六为廓天七为减天八为沈天九为成天】制既闻于陶景【梁书曰陶景尝造浑天象高三尺许地居中央天转而地不动以机运之悉与天防】妙或説于张衡【张衡浑天仪曰赤道横带天之腹去极九十一度十九分度之五黄道邪带其腹出赤道表里各二十四度故夏至去极六十七度而强冬至去极百一十五度亦强也然则黄道邪截赤道者则秋分春分之去极也今此春分去极九十度秋分去九十一度少者就夏歴晷景去极之法以为率也义熙起居注曰十四年相国表曰间者平长安获张衡所作浑仪土圭歴代宝器谨遣奉送归之天府】旋转识弹丸之状【王蕃浑天説曰旧説天地之体状如鸟卵天包地外犹殻之裹黄周围如弹丸故曰浑天言其形浑浑如也】覆焘见欹盖之形【天文録曰天如欹车盖南高北下】尔其运以六气【左传曰天有六气降生五味注曰六气谓隂阳风雨晦明】承之八柱【楚辞天问曰圆则九重孰营度之惟兹何功孰初作之筦维焉系天极焉加八柱何当东南何亏注曰筦转也维纲也八柱何当言天有八山为柱皆何所直】既警晋而启魏【左传曰天其或者大警晋也又曰晋侯赐毕万魏卜偃曰毕万之后必大万盈数也魏大名也以是始赏天启之矣】亦与唐而授楚【史记曰叔虞母梦天谓武王曰余命汝生子名虞余与之唐及生子有文在手曰虞因命之传曰公孙归父会楚子于宋宋人告急于晋晋侯欲救之伯宗曰不可天方授楚未可与争虽晋之强能违天乎】故当钦若【书曰乃命羲和钦若昊天】岂宜戱豫【诗曰敬天之怒无敢戱豫】传虞昺之妙识【见冒笠之象】伏姚信之精虑【姚信昕天论曰冬至极低天运近南故日去人远斗去人近北天气至故氷寒也夏至极起天运近北故斗去人远日去人近南天气至故烝热也极之高时日所行地中浅故夜短天去地高故昼长极之低时日所行地中深故夜长天去地下故昼短然则天行寒依于浑夏依于盖也】至若巫咸呌阍【扬子云甘泉赋曰选巫咸兮呌帝阍开天庭兮延羣神注令巫祝呌天门也】陶公击门【异苑曰陶侃梦飞翔冲天天门九重已入其八余一门不得进以翼搏天一翅致折警而坠下左腋肿痛其后威果振主欲有闚拟之志每思折翅之祥抑心而止】诗称云汉【诗曰倬彼云汉昭囘于天】柱识昆仑【东方朔神异经曰昆仑有铜柱焉其高入天谓之天柱也】闻汤王之仰防传邓后之曽扪【后汉书曰和熹邓皇后甞梦扪天天体荡荡正青滑如餹防有若钟乳状乃仰饮之以讯占梦占梦言尧梦攀天而上汤梦及天而防之此皆圣主之前占吉不可言也】推耿洛于扬子【扬子法言曰或问浑天曰洛下闳营之鲜于妄人度之耿中丞象之请问盖天曰盖哉盖哉未几也注曰几近也】一浑盖于灵恩【儒者论天互执浑盖二义论盖不合浑论浑不合盖崔灵恩立义以浑盖为一焉】既识左旋【白虎通曰天左旋地右周犹君臣隂阳相向也】亦云周复【吕氏春秋曰天道圆地道方圣人所以立天下天圆谓精气圆通周复无杂故曰圆地方谓万物殊形皆有分职不能相为故曰方主执圆而臣处方方圆不易国乃昌】甞闻不足而裂【京房易传曰地动隂有余天裂阳不足】每为盖高而局【诗曰谓天盖高不敢不局】思真之论精微【晋阳秋曰呉有葛道字思真改作浑天使地居中以机转之天转而地止】道养之言委曲【贺道养浑天记曰昔言天体者有三浑仪莫知其始书璿玑玉衡以齐七政盖浑体也二曰宣夜夏殷之法也三曰周髀周人志周公所传也】或云歴于两地【姚信昕天论曰两地之説下地则上地之根也天北行乎两地之间耳】或云通于飞谷【虞喜安天论曰古之遗语云日月行于飞谷谓在地中不闻列星复流于地又飞谷一道何以容此且谷　有水体日为火精氷炭不共器得无伤日之明乎】斯皆臆度之谓岂见闻于耳目也
　　日
　　日实也人君象之而临极者也【説文曰日实也不亏又君象也】尔乃悬象着明【易曰悬象着明莫大乎日月】至阳之精【刘向洪范传曰日者照明之大表光景之大纪羣阳之精众贵之象也尸子曰日五色至阳之精象君徳也】赫矣流珠之状【易参同契曰日为流珠青龙之俱注曰日为阳阳精为流珠青龙东方少阳也】皎然连璧之形【易坤灵图曰至徳之萌日月若连璧也】杲杲始出【诗曰其雨其雨杲杲出日】旭旭初升【贾谊书曰周文王问鬻子曰敢问君子将入其职则于其民何如对曰君子将入其职则于其民也旭旭然如日之始出也既入其职则于其民也暵暵然如日之正中也既去其职于其民也暗暗然如日之已入也故君子将入而旭旭者义先闻也既入而暵暵者民保其福也既去而暗者民失其教也文王曰受命矣暵音汉】或委照于穷桑之邑【尸子曰少昊金天氏邑于穷桑日五色互照穷桑】或沦光于不夜之城【解道康齐地记曰齐有不夜城盖古者有日夜照于东境故莱子立此城以不夜为名】既説有冠亦云抱珥【杂占书曰日冠者如半晕也法当在日上有冠又有两珥者尤吉】神号郁仪【七圣纪曰郁华赤文与日同居结隣黄文与月同居皆日月之精也又黄庭经曰郁仪结隣善相保注云郁仪结隣日月之神也】火传阳燧【庄子曰阳燧见日则燃为火注曰阳燧鉴也摩拭令热便置日中以艾就之火生】行度惟一【范子计然曰日行天日一度周而复始循环无端也】在天无二【礼曰天无二日土无二王】或见踆乌【淮南子曰日中有踆乌注云踆趾也谓三足乌也】或书王字【帝王世纪曰汉文帝时日中有王字】既入而息【逸士传曰尧时有老人击壤而歌曰日出而作日入而息凿井而饮耕田而食帝力何有于我哉】在中为市【易曰日中为市致天下之民聚天下之货】升咸池而擢秀奄六螭而息辔【淮南子曰日出于谷浴于咸池拂于扶桑晨明登于扶桑之上爰始将行是谓朏明至于曲阿是谓朝明临于曽泉是谓早食次于桑野是谓晏食臻于衡阳是谓禺中对于昆吾是谓正中靡于鸟次是谓小还至于悲谷是谓晡时回于女纪是谓大迁经于隅泉是谓高舂顿于连石是谓下舂爰止羲和爰息六螭是谓悬车薄于虞泉是谓黄昏沦于谷是谓定昏日入崦嵫经细栁入虞泉之地曙于谷之浦日西垂景在于树端谓之桑榆注曰扶桑东方之野也朏明将明也曲阿山谷也曽泉曽重也早食时在东方多水之地故曰曽泉昆吾南方之丘也鸟次西南方之山也悲谷西南方之大壑也女纪西方之隂地也连音烂连石西北之山也六螭即六龙也日乘车驾以六龙羲和御之薄于虞泉而回也崦嵫音淹兹亦曰落棠山细栁西方之野也谷泛之水也】端而朝【礼曰端而朝日于东门之外】东郊以祭【礼月令季春月祀日于东郊】掌十煇于眡防【周礼春官曰眡防掌十煇之法以观妖祥辨吉凶一曰防二曰象三曰镌四曰监五曰闇六曰瞢七曰弥八曰叙九曰隮十曰想注云妖祥善恶之徴也煇谓日光气也防隂阳气相防也象如赤雀也镌谓日旁气四面反乡如煇状监云气临日也闇日月蚀也瞢日月瞢瞢无光也弥者白虹弥天也叙者云有次序如山在日上也隮者升气也想者辉光也】梦三分于魏帝【谈薮曰魏文帝为王时梦日坠地分为三分己得一分而内怀中】既仲夏而永于火【书曰日永星火以正仲夏注云永长也谓夏至之日火苍龙之中星举中则七星见可知】亦季冬而穷于次【礼月令曰季冬日穷于次月穷于纪】徒闻鼔缶于大耋【易曰日昃之离不鼔缶而歌则大耋之嗟凶】讵见翻车之壮士【李尤九曲歌曰年嵗晚暮日已斜安得壮士翻日车】嘉黄琬之捷对【后汉书曰黄琬祖父琼为魏郡守时日食而京师不见琼表日食之状太后诏问曰食多少琼乆而无对琬年六嵗在傍谓琼曰日食之余如月之初遂用其言答诏】伟晋明之幼慧【刘昭幼童传曰晋明帝讳纪元帝子初元帝镇扬州时中原丧乱有人从长安来帝问洛阳消息澘然流涕帝年数嵗问何故具以东渡意告之因问帝汝意谓长安何如日远答曰不闻人从日边来只闻人从长安来居然可知帝异之明日集羣臣宴防説以此答明帝又以为日近帝动容问何故异昨日之言答曰举头不见长安只见日以是知近帝大悦】或夹赤鸟而垂谴【左传曰哀公六年楚有云如众赤鸟夹日以飞三日楚子使问周太史曰其当王身若禜之可移于令尹司马王曰移腹心之疾置之股肱何益王弗禜而死孔子曰昭王其不失国也宜哉】或贯白虹而惊异【战国防曰聂政刺韩相荆轲刺秦王并白虹贯日】尔乃观五色【易传曰圣王在上则日光明五色备具又礼斗威仪曰正太平则日五色】翫重光【崔豹古今注曰汉明帝为太子乐人作歌诗四章一曰日重光云天子之徳光明如日太子比徳焉故云重也】对昆吾而临鸟次入细栁而出扶桑【昆吾鸟次见升咸池而擢秀注王充论衡曰日出扶桑暮入细栁扶桑东方之地细栁西方之野】为学闻师旷之喻【説苑曰师旷对晋平公曰少而学者如日出之光壮而学者如日中之光老而学者如秉烛之光】入怀为汉武之祥【史记曰汉景帝王夫人姙娠梦日入怀以生武帝】比畏爱于衰盾【左传曰鄷舒问于贾季曰赵衰赵盾孰贤对曰赵衰冬日之日也赵盾夏日之日也注曰冬日可爱夏日可畏】识兴亡于夏商【王充论衡曰桀无道两日并照在东者将起在西者将灭费昌问冯夷曰何者为殷何者为夏冯夷曰西夏也东殷也于是费昌徙族归殷】若夫长留反景【山海经曰长留之山其神白帝少昊居之是神也主司反景注曰日西入则景反东照言司察之也】都广无晷【淮南子曰都广众帝所自上下日中无景盖天地之中注云都广南方山名也日中时直无晷故曰地中】瞻寅宾以东出【书曰寅宾出日平秩东作日中星鸟以殷仲春注云殷正也】歴虞泉而西靡【见咸池擢秀注】仰夫乆照【易曰日月得天而能乆照】观乎丽天【易曰日月丽乎天】同晷既闻于万里【汉书曰李寻上疏曰夫日者众阳之长晖光所烛万里同晷人君之表也故日将旦清风发羣隂伏】周围亦説于三千【徐整长厯曰日径千里周围三千里下于天七千里】尔其升明星而景秀【山海经曰明星山日月所出】逼崦嵫而光戢【见咸池擢秀注】揭之既见于仲尼【庄子曰孔子围于陈蔡太公任吊之曰子其意者饰智以惊愚修身以明汚昭昭如揭日月而行故不免也】捧之亦传于程立【魏志曰程立梦登太山捧日立以白太祖太祖遂加日于立上因改名昱】秦皇过海将观其东出【三齐畧曰秦始皇作石桥于海上欲过海看日出处有神人驱石去不速神人鞭之皆流血今石桥犹赤色也】周穆驾骏欲见其西入【列子曰穆王驾八骏之乘西观日所入处】尔其晞光景之暆暆【説文曰日行暆暆弋支切】瞩晷度之迟迟【诗曰春日迟迟采繁祁祁】为君父夫兄之象【刘向洪范传曰日者君父夫兄类中国之应也】测寒暑隂阳之宜【周礼地官曰大司徒以土圭之法测土深正日影以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也】岂见流金而铄石【楚辞曰十日并出流金铄石】唯观树表而陈圭【易通卦騐曰冬至之日树八尺之表日中视其晷晷如度者嵗美人和不则嵗恶人惑陈圭已见测寒暑隂阳注】若乃阳事不得谪见于斯【礼昏义曰男教不修阳事不得谪见于天日为之食】庶人走啬夫驰【书曰乃季秋月朔辰弗集于房瞽奏鼔啬夫驰庶人走】伐鼓用币【左传鲁昭公十七年日有食之祝史请用币叔孙昭子曰日有食之天子不举伐鼓于社诸侯用币于社伐鼓于朝】击橛萦丝【公羊传曰六月辛未朔日有食之以朱丝萦社或曰胁之或曰为暗恐犯之故萦之社者土地之主日食者土地之精上敷于天而犯日故朱丝萦之助阳抑隂谷梁传曰天子救日置五麾陈五兵五鼓诸侯置三麾陈三兵三鼓大夫击橛凡有声皆阳事也以厌隂气】共抑隂而助阳【已见击橛萦丝注】终更也而仰之【论语曰君子之过也如日月之食焉何损于明过也人皆见之更也人皆仰之】是知火气之精【淮南子曰积阳之气生火火气之精为日】阳徳之母【春秋内事曰日者阳徳之母也】称耀灵而号大明【广雅曰日名耀灵一名朱明一名东君一名大明一名阳乌】照四方而临下土【孝经援神契曰日神五色明照四方诗曰日出东方照临下土】蚀因麟鬭【淮南子曰麒麟鬬则日月蚀注曰麒麟一角之兽故与日相符】行同骥步【王充论衡曰日昼行千里夜行千里骐骥昼行亦千里然则日行舒疾与骐骥步相类】挥戈既见于鲁阳【淮南子曰鲁阳公与韩战战酣日暮援戈而麾之日为之反三舍】弃杖复闻于夸父【山海经曰夸父逐日渴饮河渭不足北饮大泽未至道渴而死弃其杖化为邓林也】羿曽见射【淮南子曰尧时十日并出草木焦枯尧命羿仰射十日中其九乌皆死堕羽翼】羲甞为御【广雅曰日御曰羲和】或説再中【汉书曰文帝时新垣平上言日再中臣以候知之居顷之日果再中乃更十七午为后元年】或云亭午【纂要曰日光曰景日影曰晷日气曰晲日初出曰旭日昕曰晞日温曰煦在午曰亭在未曰昳日晚曰旰日将暮曰薄暮】美葵藿之倾依【传曰鲍牵为齐侯刖足仲尼闻之曰鲍庄子之智不及葵葵犹能卫其足注葵倾叶向日自蔽其根潘岳闲居赋曰蘘荷依隂时霍向阳】伤桑榆之迟暮【刘休拟古诗曰愿垂薄暮景照妾桑榆时】至若出苏门【山海经曰日月所出】升温源【山海经曰日浴温源谷上于扶桑一日方至一日方出皆载于乌注温源即阳谷也一日方至一日方出言交防相代也日中有三足乌故云载于鸟】乍喜披云【徐干中论曰文王遇姜公于渭阳若披云见白日】还欣负暄【列子曰宋有田夫曝日于野美之不识广厦绵纩之属谓其妻曰吾负日之暄以献吾君获重赏】张重对汉明之问【后汉书曰张重字仲笃明帝时举孝亷帝曰何郡小吏答曰臣日南吏帝曰日南郡人应向北看日答曰臣闻鴈门不见累鴈为门金城郡不见积金为郡臣虽居日南未曽向北看日】宣父屈童子之言【列子曰孔子晨游见两小儿争辩而鬬孔子问其故一儿曰我以日始出时去人近日中时去人远一儿曰我以为日初出时远而日中时近曰尔何以知之一儿曰日初出时大车轮及中才如盘盖此不为远者小近者大乎一儿曰日初出沧沧凉凉及其中如探汤此不为近者热而远者凉乎孔子不能决两儿笑曰丘孰为汝多知乎】若夫浴甘泉【山海经曰东南海之外甘泉之间有羲和国有女子名羲和为帝俊之妻是生十日常浴日于甘泉郭璞注羲和能生日故日为羲和之子尧因是立羲和之官以主四时】出旸谷【淮南子曰日出旸谷浴于咸池】既扬光于日观【应劭汉官仪曰太山东南名曰日观鸡鸣时见日】亦分华于若木【淮南子曰若木在建木西未有十日其华照地】及夫戴丹穴入太【尔雅曰岠齐州以南戴日为丹穴东至日所出为太平西至日所入为太注曰岠去也齐中也太即汜也】回女纪而大迁经离石而下舂【并见升咸池而擢秀注】斯皆光景之非盛未若比王道之当中【扬子法言曰圣人之道譬犹日之中乎不及则未过则昃什一之税天下正也】
　　月
　　惟彼隂灵【谢庄月赋曰日以阳徳月以隂灵】三五阙而三五盈【礼曰天秉阳垂日星地秉隂窍于山川播五行于四时和而后月生也是以三五而盈三五而阙】流素彩而氷静【谢庄月赋曰连观霜缟周除氷静】湛寒光而雪凝【谢庄月赋曰柔祗雪凝】顾兎腾精而夜逸【楚辞天问曰夜光何得死而又育厥利维何而顾兎在腹】蟾蜍绚彩以宵惊【五经通义曰月中有兎有蟾蜍何月隂也蟾蜍阳也而与兎并明隂系于阳也春秋孔演图曰蟾蜍月精也】容仙桂之托植【虞喜安天论曰俗传月中仙人桂树今视其初生见仙人之足渐已成形桂树后生焉】仰天星而助明【孙氏瑞应书曰景星者天暒也状如半月生于晦朔助月为明王者不私人则见暒音精】乍喜哉生【书曰哉生明义曰哉生魄注云哉始也生明三日也生魄十五日已后】还欣始明【诗推灾度曰月三日成魄八日成光蟾蜍体就穴鼻始萌宋均注曰穴决也决鼻兎也】经八日而光就歴三月而时成【白虎通曰月所以满缺何归功于日也三日成魄八日成光礼曰月三日而成魄三月而成时】吕锜射之而占姓【左传曰楚晋将战晋侯梦吕锜射中月退入于泥占之曰姬姓日也异姓月也必楚王也及战射恭王中目吕锜死之】阚泽梦之而见名【防稽先贤曰阚泽年十三梦见名字炳然在月中】若夫西郊坎坛【礼曰祭日于坛祭月于坎以别幽明以制上下】秋分夕祭【礼曰秋分之日祭夕月于西郊】在水故应于潮【抱朴子曰月之精生水是以月盛而涛潮大】义在隂故符于礼【礼曰月者三日而成魄三月而成时是以有三让建国必立三卿三宾者政教之本礼之大叅也注云言礼者隂也大数取法于月也】取象后妃【汉书曰李寻上书曰月者众隂之长后妃大臣诸侯之象也】视义卿士【书曰卿士惟月】故以为上天之使【淮南子曰月天之使也】人君之姊【春秋感精符曰人主兄日姊月】瞻瑞彩于重轮【崔豹古今注曰汉明帝作太子乐人歌四章以赞太子之徳其一曰日重光二曰月重轮三曰星重曜四曰海重润】共清光于千里【谢庄月赋曰隔千里兮共明月】尔其游西园之飞盖【曹子建公防诗曰清夜游西园飞盖相追随明月澄清景列宿正参差】骋东鄙之妍词【谢庄月赋曰抽毫进牍以命仲宣曰抽子秘思骋子妍词仲宣跪而称曰臣东鄙幽介长自丘樊】防稽爱庭中之景【晋书曰防稽王道子庭中夜坐月色无玷叹以为佳谢重率尔曰意谓不如微云缀道子曰卿居心不净乃欲滓秽太清】陆机揽堂上之辉【陆机诗曰安寝北堂上明月入我牖照之有余辉揽之不盈手】圆光似扇【班婕妤诗曰裁为合欢扇团团似明月】素魄如圭【江文通别赋曰秋露如珠秋月如圭】同盛衰于蛤蟹等盈阙于珠【淮南子曰蛤蟹珠与月盛衰】晕合而汉围未解【汉书曰高帝七年月晕围参毕七重占曰毕昴间天街也街北胡也街南中国也昴为匈奴参为赵毕为边兵是嵗高祖自将至平城为冒顿所围七日乃解】影圆而虏初来【汉书匈奴传曰匈奴举事常随月盛壮以攻战月亏则退兵】若乃珥戴为瑞【荆州占曰月珥且戴不出百日主有大喜】朏魄示冲【谢庄月赋曰朏魄示冲説文曰朏月未盛之名也魄月始生魄然也承大月二日承小月三日】为地之理【春秋感精符曰月者隂之精地之理】作隂之宗【皇甫谧年厯曰月羣隂之宗】降祥符于汉室【汉书曰元后母梦月入怀而生后】通吉梦于呉宫【搜神记曰孙坚妻怀权梦月入怀告坚曰妾昔怀防梦月入怀今又梦月坚曰子孙兴矣】覩爪牙而为咎【春秋考异邮曰诸侯谋叛则月生爪牙后族专政则日月并照】见侧匿而为凶【尚书大传曰晦而月见西方谓之朓朔而月见东方谓之侧匿注曰朓条也条达行疾貌侧匿行迟貌】观其素景流天【谢庄月赋曰白露蔼空素月流天】方辉入户【梁沈约咏月诗曰月华临静夜夜静灭氛埃方辉竟入户圆影隙中来】妇顺茍或不修【礼昏义曰男教不修阳事不得适见于天日为之食妇顺不修隂事不得适见于天月为之食】王后为之击鼓【荆州占曰月蚀后自击鼓者三中良人诸御者官人击□救之或云官人皆击□】物惟徐孺之説【世説曰徐孺子年九嵗甞月下戯人语之若令月中无物当极明徐曰不尔譬人眼有瞳子无之何必不暗也】窟见雄之赋【雄长杨赋曰西厌月窟东震日域注云窟月所出入也】弥闗山而布影【王褒闗山月诗曰闗山夜月明愁色照城半形同汉阵全影逐胡兵】入廊栊而积素【谢惠连怨晓月赋曰墀除兮镜鉴廊栊兮澄澈】厥御兮维何望舒兮纎阿【淮南子曰月一名夜光月御曰望舒亦曰纎阿】垂蔼蔼之澄辉【月赋曰降澄辉之蔼蔼】防穆穆之金波【汉书曰月穆穆以金波盖光彩貌也】闻感精之女狄【遁甲开山图荣氏解曰女狄暮汲石纽山下泉水中得月精如鸡子爱而含之不觉呑遂有娠十四月生夏禹】窃药之嫦娥【王论衡曰羿请不死药于西王母羿妻嫦娥窃以奔月托身于月是为蟾蜍】皎兮丽天【易曰日月丽乎天】照然离毕【诗曰月离于毕俾滂沱矣】应鱼脑而无差【吕氏春秋曰月羣隂之宗月毁则鱼脑灭】騐阶蓂而靡失【帝王世纪曰尧时有草夹阶而生毎月朔日生一荚至月半则生十五荚至十六日后日落一荚至月晦而尽若月小余一荚王者以是占厯唯盛徳之君应和气而生以为尧瑞名之蓂荚一名灵荚一名瑞草】亦有画芦而晕缺【淮南子曰画芦而月晕阙许慎注曰月晕以芦为环缺其一面则月晕亦阙于上】捧隂燧而津流【淮南子曰方诸见月则津而为水高诱注曰方诸隂燧大蛤也熟摩拭令热以向月则水生也许慎注曰诸珠也方名也以铜盘受之下水数升】捣闻白兎【傅拟天问曰月中何所有白兎捣药】喘见呉牛【风俗通曰呉牛望是月则喘使之苦于日见月怖而喘焉】乍认蛾眉遥惊玉钩【鲍昭翫月诗曰始见东南楼纎纎如玉钩未映西北墀娟娟以蛾眉蛾眉蔽珠栊玉钩映绮窗三五二八时千里与君同夜移冲汉落徘徊庭户中】得不荐鸣琴而灭华烛翫清质之悠悠【月赋曰去烛房即月殿芳酒登鸣琴荐又曰升清质之悠悠谢灵运怨晓月赋曰卧洞房兮当何悦灭华烛兮翫晓月】













　　事赋卷一
　　钦定四库全书
　　事类赋巻二
　　宋　呉淑　撰
　　天部
　　星
　　万物之精上为列星【出説文】亦曰庶民之象【尚书曰庶民惟星】又为元气之英【三五厯曰星者元气之英】梁沛见曹公之起【魏志曰桓帝时有黄星见楚宋之分殷馗言后五十嵗当有真人起梁沛间其锋不可当其后五十年曹公破袁绍天下莫敌矣】东井识汉祖之兴【汉书曰高祖初入闗五星聚于东井东井秦分】认彴约兮搀抢【尔雅云奔星为彴约彗星为搀抢注云彴约流星也彗亦为之孛言其形孛孛如扫彗】瞻瑶光兮玉绳【张平子西京赋曰上飞闼以仰眺睹瑶光与玉绳注瑶光北斗第七星玉绳玉衡北两星】歌既称于重耀【崔豹古今注曰汉明帝为太子时令乐人作歌诗曰星重耀太子比徳故云重也】常闻于夜明【左传云常星不见夜明也】瞻彼服箱【诗曰睆彼牵牛不以服箱】识兹在户【诗曰今夕何夕三星在户】辰参既主其商晋【左传曰昔高辛氏有二子长曰阏伯季曰实沈不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因故参为晋星】箕毕更占于风雨【尚书曰星有好风星有好雨注箕星好风毕星好雨】为张华而曽坼【晋书曰张华为司空中台星坼少子韪劝华逊位华云天道远当静以待之俄为赵王伦所诛】感仲弓而甞聚【异苑曰陈仲弓从诸子侄造荀季和父子于时徳星聚太史奏五百里内有贤人聚】定之方中作于楚宫【出诗注云定营室也】宿离不忒【礼曰宿离不忒无失经纪】三五在东【诗曰嘒彼小星三五在东】子韦识宋公之徳【吕氏春秋曰宋景公时荧惑守心公召子韦问焉子韦曰祸当君可移于相公曰相所以治国家也曰可移于百姓公曰百姓死寡人将谁为君曰可移于嵗公曰嵗饥人饿必死子韦曰君有至徳之言三天必三赏君是夜荧惑退三舍】史墨知呉国之凶【左传曰昭三十二年呉伐越史墨曰不及四十年越其有呉乎越得嵗而呉伐之必受其凶】轩辕则大电绕枢【世纪曰神农氏之末少昊氏娶附宝见大电光绕北斗枢星照郊感附宝孕二十月生黄帝于寿丘】白帝则华渚流虹【河图曰大星如虹下流华渚女节意感生白帝】若夫观有烂【诗曰子兴视夜明星有烂】瞻嘒彼【已见上注】惊严光之共卧【后汉书曰严光字子陵与光武为友后光武登阼忘之光怨帝是时太史云天上有客星恨帝帝曰岂非朕故人严子陵乎遽命徴之夜与子陵共卧光以脚加帝腹太史奏客星侵御座光缩脚客星寻退】笑戴逵之求死【孙氏晋阳秋曰防稽谢敷字庆绪隐若耶山月犯少微星少微一云处士星时戴逵名著于敷时人忧之俄而敷死故防稽人士嘲逵呉中高士求死不得】息夫指之而获罪【汉书曰宜陵侯息夫躬免官就国未有第宅寄居丘亭奸人以为侯家富常夜守之贾惠教躬祝盗方以桑东南指枝为匕画北斗其上躬自被髪立庭中向北斗持匕招指祝盗人有上书言躬怨恨候星宿视天子吉凶与巫共祝诅于是死狱中】巫马戴之而为治【家语曰巫马期为单父令戴星出入以理人】至于南箕翕舌【诗曰维南有箕载翕其舌】北斗挹浆【诗曰维北有斗不可以挹酒浆】向曙而犹能落落【古诗曰两头纎纎月初生半黑半白眼中睛腷腷膊膊鸡初鸣磊磊落落向曙星】拱北而常见煌煌【论语曰为政以徳譬如北辰居其所而众星拱之诗曰明星煌煌】骑尾已惊于傅説【庄子曰夫道可传而不可得得而不可见説得之以相武丁奄有天下乘东维骑箕尾而比于列星】防马更见于王良【史记曰汉中四星曰天驷旁一星曰王良王良防马车骑满野】尔其耀连璧辉贯珠【钩命决曰星累累若贯珠辉焕若连璧】西陆为昴【尔雅云西陆昴也注云西方之宿别名旄头】北陆为虚【尔雅云北陆之虚虚也】助夜明者天精【孙氏瑞应图曰景星者天精也状如半月生于晦朔助月为明王者不私人则见】运中央者帝车【天官星占曰北斗为帝车运于中央】北斗天官之喉舌【后汉书曰李固对诏陛下有尚书犹天之有北斗北斗天之喉舌尚书陛下之喉舌斟酌元气运平四时出纳王命所谓制气之臣也】东璧上帝之图书【星经曰东璧天子图书之秘府也明则图书集道术行小人退君子入若不然天子好武贱文士贤人隐邪曲进】至若烂然散锦【庾阐诗曰景如映璧繁星如散锦】灿兮连贝【古辨异曰仰观天形如车盖众星累累如连贝】周腾豫知其不出【豫章烈士传曰周腾字叔达为御史桓帝欲南郊平明将出叔达仰首曰今宫中防马星不动帝何出焉四更皇太子卒遂止】京房自明于无罪【谢承后汉书曰呉郡周厰师事京房房为石显所谮系狱谓厰曰吾死后四十日客星必入市即吾无辜之騐也房死果如其言】及夫随二使之入蜀【范后汉书曰和帝分遣使者二人各至州郡观采风谣二人当到益部投馆吏李郃舍郃曰二君发京师时知朝廷遣二使使问何以知之郃云前有二星向益州分野】观五老之游河【论语防曰仲尼曰吾闻尧与舜等游首山观河渚有五老游河一老曰河图将来告帝期二老曰河图将来告帝谋三老曰河图将来告帝书四老曰河图将来告帝图五老曰河图将来告帝符龙衔玉苞金泥玉检封盛书五老飞为流星上入昴】职在保章【周礼保章氏掌天星以志星辰日月之变】命之羲和【尚书云乃命羲和钦若昊天厯象日月星辰敬授人时】嵗则降灵于方朔【汉武故事曰西王母使者至东方朔死上问使者对曰朔是木帝精为嵗星下游人中以观天下非陛下臣也】昴则沦精于萧何【春秋佐助期曰萧何禀昴星而生】亦闻咮谓之栁浊谓之毕【出尔雅注咮朱鸟口也掩兎之毕或呼为浊故因星形以名之】既讶如雨【左传鲁庄公七年夏四月辛夘夜常星不见夜中星陨如雨】复惊陨石【左传曰陨石于宋五陨星也】瞻天钱于北落【大象列星图曰天钱十星在北落西】指老人于南极【史记曰南极老人星见则天下安】又云房为天驷氐为天根【尔雅曰天驷房也天根氐也注龙为天马故房四星谓之天驷角亢下系于氐若木之有根】大火中而寒暑退【左传曰火中寒暑乃退注云心以季夏昏中而暑退季冬旦中而寒退】斗柄东而天地春【鹖冠子曰斗柄指东而天下皆春】河鼓谓之牵牛【尔雅注云今荆楚人呼牵牛星为担鼓者担者荷也】织女谓之天孙【星经曰织女天孙也】梓慎识其淫枵【左传曰梓慎曰今兹宋郑其饥乎嵗在星纪淫于枵以有时灾隂不堪阳蛇乘龙龙宋郑之星也郑必饥枵虚中也枵耗名也虚而耗不饥何为】卜偃占其伏辰【左传曰晋侯伐虢问于卜偃曰吾其济乎对曰克之童谣曰丙之辰龙尾伏辰天　　防焞焞火中成军虢公其奔其九月十月之交乎】然而妖不胜徳亦何劳于具陈
　　风
　　大块噫气其名为风【庄子曰大块噫气其名为风是唯无作作则万窍怒号噫衣介切】既破萌而开甲【西京杂记曰董仲舒曰太平之世风不摇条开甲破萌而已】亦养物以成功【礼説曰风萌也养物成功所以八风象八卦也】识树头之少女【魏志管辂传曰辂过清河倪太守时大旱辂言树上已有少女微风树间又有隂鸟和鸣雨应至矣果如其言】喜溪边之郑公【地理志云射的山郑于此遇仙人采樵常得便风世号樵风朝去暮来今犹如此】若乃咏其凉【诗曰北风其凉】称有隧【诗曰大风有隧贪人败类】入衿袖而留香【王子年拾遗记曰瀛州时有香风泠然而起张袖受之则歴纪不歇着肌肤必软滑】囘桂椒而振气【宋玉风赋曰邸萼叶以振气徘徊于桂椒之间】应广莫以修刑【易通卦騐曰冬至广莫风至诛有罪防大刑立春条风至赦小罪出稽留春分明庶风至正封疆修田畴立夏清明风至出币帛礼诸侯夏至景风至辩大将封有功立秋凉风至报土功祀四乡秋分阊阖风至解悬垂琴瑟不张立冬不周风至修宫室完边城八风以时至则隂阳变化道成万物得以育生王者当顺八风行八政当八卦也】则明庶而施惠【春秋考异邮曰明庶风至明庶迎惠注云春分之候庶众也阳以施惠迎众物而生之】待阊阖而藏庶物【春秋考异邮曰阊阖风至当寒天収敛也注云秋分之候阊盛也时盛収物盖藏之阊或为当】候不周而谨边备【上见】空穴潜应土囊暴起【并见宋玉风赋】复有应尹喜之占【神仙传曰老子将去周出闗以升昆仑闗令尹喜占风逆知当有神人来过乃扫道见老子老子知喜命应得道乃停闗下以长生之事授之】被葛之指【神仙传曰葛行过神庙乘车不下须臾有大风逐埃尘涨天大怒曰小邪敢尔卽举手指风风便止】乘之既闻于宗慤【宋书曰宗慤字元干少时从父徴士炳问慤所志答曰愿乘长风破万里浪】御之亦传于列子【庄子曰列子御风泠然盖旬有五日而后退】赋宋玉之兰台【宋玉风赋曰楚襄王游于兰台之宫宋玉景差侍风飒然而至王乃披襟而当之】歌荆轲之易水【史记曰荆轲入秦燕太子丹送别易水上歌曰风萧萧兮易水寒壮士一去兮不复还】施晋武之瑠璃【世説曰满奋畏风在晋武帝坐北牕作瑠璃屏实密似疎奋有寒色帝笑奋答曰臣如呉牛见月而喘】置宋明之令史【宋书曰明帝体肥憎风夏月常着小皮衣拜左右二人为司风令史风起方面辄先启闻】南海何由而雀化【风土记曰南中六月则有东南长风俗号黄雀风时海鱼变为黄雀因为名也】佷山何神而薤靡【荆山图曰佷山县山下有石牀傍生野薤人徃乞者神许则风吹制其分齐随偃而翦不得过越】清清泠泠愈病析酲【出宋玉风赋】才惊虎啸【淮南子曰虎啸而谷风至注虎阳兽也与风同类】复讶鸢鸣【礼记曲礼曰前有尘埃则载鸣鸢注鸢鸣则风生】騐乌鹊之移巢【淮南子曰乌鹊识嵗之多风去乔木而巢扶枝注扶旁也】识鸡犬之无声【南越志曰熙安间多风者具四方之风也一曰惧风言怖惧也常以六七月兴未至时三日鸡犬为之不鸣音具】若乃瞻台上之铜乌【述征记曰长安宫南灵台上有相风铜乌或云此乌遇千里风乃动】摇厨中之翣脯【帝王世记曰尧时厨中自生肉脯薄如翣摇则风生使食物寒而不臭名曰翣脯】既为天地之使【河图帝通纪曰风者天地之使】亦是隂阳之怒【春秋元命苞曰隂阳怒为风】来时而或能动揵【宋玉风赋曰冲孔动揵】求处而每因焚羽【淮南毕万术曰欲致疾风焚鸡羽】启金縢而明旦【尚书金縢曰周公居东二年为诗以贻王名之曰鸱鸮秋大熟未获天大雷电以风禾尽偃大木斯防邦人大恐王与大夫尽弁以启金縢之书乃得周公请代武王之説王执书以泣曰昔公勤劳王家唯予冲人弗及知今天动威以彰周公之徳王出郊天乃雨反风禾则尽起】识爰居之集鲁【国语曰海鸟曰爰居止于鲁国东门之外臧文仲使国人祭之展禽曰今兹海其有灾乎夫广川鸟兽常知避其灾也是嵗也海多大风】或征自蚩尤【史记曰蚩尤氏能征风召雨与帝争强帝灭之中冀】或感由庶女【史记曰庶女者齐之寡妇飬姑姑女利母财而杀母以告寡妇妇不能自解以寃告天而大风袭于齐殿】飞车初骇于竒肱【帝王世纪曰竒肱民能为飞车从风远行汤时西风吹竒肱车至于豫州汤破其车不以示民十年东风至汤复作车遣赐之去玉门四万里】曲盖始因于周武【崔豹古今注曰武王伐纣大风折盖太公因折盖之形而制曲盖】至若称离合【陆机要览曰列子御风常以立春游八荒立秋归乎风穴是风至草木发生去则摇落谓之离合风】号焚轮【尔雅曰南风谓之凯风东风谓之谷风北风谓之凉风西风谓之泰风焚轮谓之頽扶摇谓之猋风与火为庉回风为飘日出而风为暴风雨土为霾隂而风为曀注颓暴风从上下也猋暴风从下上也庉炖炖炽盛也飘旋风也】穴在宜都【盛之荆州记曰宜都佷山县山有风穴口大数尺名曰风井夏则风出冬则风入风出入之时吹拂左右常净暑月经之凛然有衣裘想】门传九真【交州记曰风山在九真郡风门在山顶上常有风】骇法狱之逢兽【山海经曰法狱之山有兽其名曰山其行如风见则天下大风音晖】惊鞠陵之见人【山海经曰大荒之中有山曰鞠陵焉山有人名曰折丹处东极以出入风注折丹神人也】悠然偃草【论语云君子之徳风也小人之徳草也草上之风必偃】飒尔袪尘【王子年拾遗记曰昆山有四面风又有袪尘之风若衣服尘污风至吹衣则净】常闻顺物而布气【杨泉物理论曰风者隂阳乱气激发而起者也怒则飞沙扬砾发屋防树喜则不摇枝动草顺物布气天地之性自然之理也】亦复防目而胗唇【宋玉风赋曰中唇为胗得目为防】尔其悠扬转蕙【楚辞曰光风转蕙泛崇兰】飘摇吹棘【诗凯风自南吹彼棘心】号怒万窍【见上大块噫气注】退飞六鹢【左传曰六鹢退飞过宋都风也】扇授袁宏【晋阳秋曰袁宏为东郡守谢安执宏手授扇宏曰谨当奉扬仁风慰彼黎庶】衣飘贾谧【晋书曰贾谧家数有妖异飘风吹其朝服上数百尺大蛇出袂中后果及祸】戒寒每当于火见【国语曰火见而清风戒寒】应类或闻于酒溢【淮南子曰物类之相应妙深微论辨不能解故东风至而酒沈溢注酒沈清酌酒也米物下沈木味酸酸风入酒故酢而沈者沸】调调刁刁【庄子曰地籁则众窍是已飘风则大和泠风则小和独不闻之调调之刁刁乎】羊角扶摇【见下虽负大翼注】才能猎叶【周生烈子曰夫猎叶之风不应八节】殊不鸣条【盐铁论曰太平之时风不鸣条】虽负大翼【庄子曰鹏之背若太山鹏翼若垂天之云抟扶揺羊角而上者九万里又曰风之积也不厚则其负大翼也无力故九万里则风斯在下矣扶揺羊角风也今旋风上如羖羊角】讵能终朝【老子曰飘风不终朝】至于习习扇和【诗曰习习谷风以隂以雨文选诗曰春风扇微和】依依解冻【礼月令曰立春之日东风解冻】当大麓之弗迷【书曰纳于大麓烈风雷雨弗迷】岂庶人之所共【宋玉风赋曰此独大王之风庶人安得而共之】有虞兴解愠之歌【帝王世纪曰舜弹五弦琴歌南风曰南风之薰兮可以解吾民之愠兮】黄帝得吹尘之梦【潜夫论曰黄帝梦大风吹天下尘土得风后以为相】亦复便人宁体【宋玉风赋曰发明耳目宁体便人】动草摇枝【见上顺物布气注】或歌丰沛以为乐【汉书高祖过沛击筑自歌曰大风起兮云飞扬威加海内兮归故乡安得猛士兮守四方】或济汾河而有词【汉武帝秋风词曰秋风起兮白云飞草木黄落兮鴈南归泛楼船兮济汾河横中流兮扬素波】占已闻于师旷【左传曰楚侵郑甚雨楚师多冻役徒几尽晋人闻有楚师师旷曰不害吾骤歌北风又歌南风南风不竞】尘或恶于元规【晋书曰庾亮出镇江州以帝舅故内执朝权王导不能平甞遇西风起辄举扇自蔽曰元规尘汚人】奔厉而那堪防木【黄帝风经曰调畅祥和天之喜气也折扬奔厉天之怒气也汉书曰燕王都蓟大风防宫中树十六枚后王诛】祥和而秪可披衣【祥和已见上注宋玉风赋曰王乃披襟而当之】盖君圣而时若自均调而得宜【尚书洪范曰圣时风若】
　　云
　　夫云者盖川泽之气而隂阳之聚也【説文曰云山川气也春秋元命包曰隂阳聚为云】若乃凄然而兴渰然而雨【説文曰凄雨云起也渰雨云貌也诗曰有渰凄凄兴雨祁祁】杳蔼从龙【易曰云从龙】悠掦干吕【东方朔十洲记曰天汉三年月氏国献神香使者曰国有常占东风入律十旬不休青云干吕连月不散意中国将有好道君故捜竒异而贡神香也】瞻黄帝之花葩【史记曰黄帝与蚩尤战于涿鹿之野常有五色云气金枝玉叶止于帝上有花葩之色因作华盖也】识汉皇之龙虎【史记曰范増説项羽曰吾令人望沛公其上有云皆为龙虎成五采此天子气也急击勿失】尔乃聚象于坎【易曰坎为云】观繇于需【易曰云上于天需君子以饮食宴乐】或申歌于虞舜【尚书大传曰舜时卿云见于时百工和歌舜歌曰卿云烂兮纠漫漫】或为祥于庆都【春秋合成图曰尧母庆都生而神异常有黄云覆上】白起蓟生之迹【搜神记曰蓟子训至洛见公卿数十处去后皆白云起】香随王母之车【汉武帝内传曰帝于寻真之台七月七日夜见西王母乘紫云辇来至云气勃郁尽为香气】出符阳以聚散【山海经曰符阳之上怪云所出】去苍梧而巻舒【古诗曰云去苍梧野水还江汉流】至若考西郊不雨之象【易曰密云不雨自我西郊】阅南山朝隮之义【诗曰荟兮蔚兮南山朝隮注荟蔚云兴貌】盖汾隂之宝鼎【汉书曰武帝迎汾隂鼎至甘泉宫黄云盖其上】覆西方之隐士【京房易飞候曰视西方有大云五色其下贤人隐也】郁郁纷纷【史记曰若烟非烟若云非云郁郁纷纷萧索轮囷是谓卿云】非雾非尘【魏武兵书节要曰孙子称司云气非云非烟非尘非雾形似禽兽客吉主人之忌】山中草莽水上鱼鳞【吕氏春秋曰山云草莽水云鱼鳞旱云烟火雨云水气无不比类其所生以示人】亦云帝乡仙驭【庄子曰华封人谓尧曰天下有道与物皆昌千嵗厌世去而上仙乘彼白云至于帝乡】高唐丽质【宋玉髙唐赋叙曰楚襄王与宋玉游云梦之台髙唐之观上有云气须臾之间变化无穷王曰此何气也玉曰朝云也昔者先王尝游高唐昼寝梦妇人曰妾巫山之女也为高唐之客闻君游高唐愿荐枕席王因幸之去而辞曰妾在巫山之阳高唐之侧朝为行云暮为行雨朝朝暮暮阳台之下旦朝视之如言故为立庙号曰朝云】鳯翥鸾翔【陆机浮云赋曰若层台高观重楼叠阁或如钟首之郁律乍似塞门之寥廓龙逸蛟起熊厉虎战鸾翔鳯翥鸿鹤惊奋】龙申蠖屈【成公绥云赋曰龙申蠖屈蜿蝉逶迤连翻鳯飞虎转相随】周则为瑞于观河【礼斗威仪曰周成王治平观于河青云浮于河】尧则呈祥于沈璧【尚书中候曰尧沈璧于河白云起回风摇落】至于濯鱼待雨【黄子发相雨书曰四方有濯鱼云疾者立雨迟者雨少难至江汉云疾者即日雨】燃石闻香【王子年拾遗记曰烂石色红似肺烧之有香烟闻数百里烟气升天则成香云香云遍润则成香雨】金枝玉叶【见黄帝花葩注】绣文锦章【成公绥云赋曰或绣文锦章依微要绵邈凌虚轻翔漂渺】或见飞鸟或瞻羣羊【京房易飞候曰凡候雨有黒云如羣羊奔如飞鸟五日必雨】保章騐吉凶之防【周礼曰保章氏以五色云物辩吉凶之防象占视日旁云气青为虫白为兵赤为旱黒为水黄为丰】观台书启闭之祥【左传曰凡分至启闭必书云物遂登观台以望而书注分春秋分至冬夏至启立春夏闭立秋冬】别有缥缈赤缯翩翻白鹄【易通卦騐曰冬至阳云出箕如树木之状立春青阳云出房如积水春分正阳云出张如积白鹄谷雨大阳云出参如车盖立夏常阳云出嘴如赤珠夏至少隂云如水波莘莘立秋浊隂云出如赤绘寒露正隂云出如冠缨霜降太隂云出上如羊下如磻石】露彼菅茅【诗曰英英白云露彼菅茅】见兹珠玉【地图曰望石气如浮云者珠玉之精也】蒸既润础【淮南子曰山云蒸柱础润】雨当待族【庄子曰广成子谓黄帝曰汝治天下云不待族而雨草木不待黄而落奚足语至道】汉皇兴丰沛之歌【史记曰高祖过沛击筑自为歌曰大风起兮云飞扬威加海内兮归故乡安得猛士兮守四方】王母奏瑶池之曲【穆天子传曰天子觞西王母于瑶池之上王母为谣曰白云在天丘陵自出道里悠远山川间之】宋观松上【宋书曰大明八年宣太后陵前后数有光及五色云芳香四满又五彩云在松上如车盖】汉纪封中【汉书郊祀志曰武帝封泰山夜有光昼有白云起于封中】惊林木之为状见冠缨之俨容【事见上赤缯白鹄注】覩青天之乐广【晋书曰乐广有风姿卫瓘曰此人若披云雾而覩青天】见白日之姜公【徐干中论曰文王遇姜公于渭阳灼然如披云见白日】映雉兎于晴碧【呉范占候风气秘诀曰有青云如雉兎临城营军败走】驻车盖于遥空【魏文帝诗曰西北有浮云亭亭似车盖】复有肤寸而合触石而起【公羊传曰触石而出肤寸而合不崇朝而徧雨乎天下者其防山之云乎】纪黄帝之官【史记曰黄帝以云纪官故为云师而云名以有景云之瑞也】美仲容之器【顔延年五君咏阮咸篇曰仲容青云器】白作汤祥【春秋孔□图曰汤将兴白云入房】黄为舜瑞【春秋孔□图曰舜将兴黄云升于堂】虽无出岫之心【陶潜归去来词曰云无心而出岫鸟倦飞而知还】亦有思山之意【张孟阳诗曰流波恋旧浦行云思故乡】观其崔巍巃嵸狎猎参差【淮南子曰周云巃嵸成公绥云赋曰舒则弥纶覆四海巻则消液入无形狎猎鳞次参差交错状崔巍其不安吁可畏而欲落】乱走丹虵【兵书曰有云如丹虵随星后大战杀将】轻飘绛衣【史记曰韩云如布赵云如牛楚云如日宋云如车鲁云如马卫云如犬周云如轮秦云如美人魏云如鼠齐云如绛衣越云如龙头蜀云如囷仓】或见夹日之赤鸟【左传曰鲁哀公五年有云如众赤鸟夹日以飞三日楚使问周太史太史曰其当王身若禜之可移于令尹司马王曰除心腹之疾而寘诸股肱何益终不禜孔子曰楚昭王知天道矣不失国宜哉】或观围轸之苍霓【春秋文耀钩曰楚有苍云如霓围轸七蟠中有荷斧之人向轸而蹲于是楚唐史画遗灰而云灭故曰唐史之防上灭苍云宋均注曰轸楚分也云水气灰火气画遗灰故云灭也】斯所以垂灾异之谴警政令之亏岂徒诵汉武秋风之句翫汤休日暮之诗【汉武帝秋风辞曰秋风起兮白云飞草木黄落兮鴈南归汤休诗曰日暮碧云合佳人殊未来】













　　事类赋卷二
<子部,类书类,事类赋>
　　钦定四库全书
　　事类赋巻三
　　宋　呉淑　撰
　　天部
　　雨
　　夫雨者盖隂阳之和而宣天地之施者也【春秋元命苞曰隂阳和而为雨河图帝通纪曰雨者天地之施也】若乃渰然凄凄霈焉祁祁【诗曰有渰凄凄兴雨祁祁】纳于大麓而弗迷【书曰纳于大麓烈风雷雨弗迷】自我公田而及私【诗曰雨我公田遂及我私】五政无差【管子曰春发五政一曰论孤幼赦有罪二曰赋爵列授禄位三曰修沟洫复亡人四曰治封疆正阡陌五曰无杀麛卵无絶华萼五政得时春雨乃来】十日为期【论衡曰太平之世五日一风十日一雨】未能破块【西京杂记曰董仲舒云太平之时雨不破块】才堪濯枝【周处风土记曰六月有大雨名濯枝雨】微若草间委露【拾遗记曰甘雨蒙蒙似露委草则滴沥雨也】密似空中散丝【古诗云腾云似洒烟密雨如散丝】饮酒方观于御叔【左传曰臧武仲如晋雨过御叔在其邑将饮酒曰焉用圣人我将饮酒而已】假盖宁闻于仲尼【家语曰孔子遇雨不假盖于子夏防其短也】若夫月方离毕【诗曰月离于毕俾滂沱矣】云初触石【尚书大传曰五岳皆触石而出云不崇朝而雨】纡灌坛之神驭【博物志曰太公为灌坛令武王梦妇人当道夜哭问之曰吾是东海神女嫁于西海神童今为灌坛令当道废我行我行必有大风疾雨大风疾雨是毁君之徳也武王觉召太公问之果有疾雨暴风从太公邑外而过】俨高唐之丽质【襄阳传曰高唐神女朝为行云暮为行雨】虽润不崇朝【公羊传曰触石而起肤寸而合不崇朝而徧雨乎天下者唯太山之云尔】而暴难终日【老子曰暴雨不终日】尔其骖屏翳【广雅曰雨师屏翳】驾防【风俗通曰雨师防】叹室中之思妇【诗曰我来自东零雨其蒙鹳鸣于垤妇叹于室】集水上之焦明【乐动声仪曰焦明至为雨备焦明水鸟也】蜀道淋铃【明皇杂录曰上初入斜谷属霖雨涉涂于栈道闻铃声与山相应上悼念贵妃因采其声为雨淋铃曲以寄恨】周郊洗兵【六韬曰文王问散宜生卜伐纣吉乎曰不吉鑚不兆数蓍不交而折将行之日雨辎车至轸行之日帜折为三散宜生曰此卜四不祥不可举事太公进曰是非子之所知也祖行之日雨辎重车是洗濯甲兵也】罢陛楯于秦殿【史记曰秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上寿呼万嵗优旃大呼曰陛楯郎郎曰诺优旃曰汝虽长何益乃雨立我虽短幸休居于是使得半相代候】奏箫鼔于刘城【述异记曰庐山有康王谷北岭上有一城号为刘城天每欲雨辄山上有鼓角笳箫之声村人以为候】或以占中国之圣【尚书大传曰成王时有越裳氏来朝曰乆矣天之无烈风淫雨也其意中国有圣人乎】或以伐无道之邢【左传曰卫旱卜有事于山川不吉寗庄子曰昔周饥克殷而年丰今邢方无道天其欲卫讨邢乎从之师兴而雨】及夫舟运庭中【成公绥隂霖赋曰沉灶生鼃中庭运舟】衣生堂上【张孟阳诗曰云根临八极雨足洒四溟堦下伏泉涌堂上水衣生】喜甘泉之已飞【刘桢诗曰和风从东来云起西山夜中发此气明旦飞甘泉】伊百谷而是仰【左传曰鲁季武子如晋范宣子赋黍苗武子曰小国之仰大国也如百谷之仰膏雨焉】亦有洞中鞭石【盛之荆州记曰佷山县有一山独立峻絶西北有石穴以烛行百步许二大石其间相去一丈许俗名其一为阳石一为隂石水旱为灾鞭隂石则雨鞭阳石则晴】鞍上飞云【宋永初山川记曰鄱阳长寿山形以马白云出于鞍中崇朝而雨】烦河伯之使【神异经曰西海上有人焉乘白马朱鬛白衣冠从十二童子驰马西海上如飞名曰河伯使者其所至之国雨水滂沱也】借无为之君【遁甲开山图曰郑有不毛山上有无为之君分布云雨于九州之内】则有谅辅聚艾【后汉书曰谅辅仕郡为五官掾时夏大旱太守自出祷山川连日而无所降辅乃自暴庭中慷慨咒曰辅为股肱不能进谏纳忠和调隂阳至令天地否隔万物焦枯咎尽在辅今敢自祈请若至日中不雨乞以身塞无状于是积薪聚艾茅以自环搆火将自焚未及中时天云晦合须臾澍雨】戴封积薪【谢承后汉书曰戴封字平仲迁西华令其年大旱祷请无获乃积薪坐其上以自焚火起而大雨远迩叹服迁中山相】漂麦已称于高鳯【后汉书曰高鳯好学不休其家曝麦令鳯守鸡以竿授其手中鳯执竿读书雨大至不觉执竿如故其妻还见麦流甚以为怒鳯亦不愧】流粟仍传于买臣【邹子曰朱买臣孜孜修学不觉雨之流粟】随景山子行车【谢承后汉书曰百里嵩宇景山为徐州刺史境遭旱嵩出巡处甘雨辄澍东海祝其合乡等二县父老诉曰人等是公百姓独不迂降乃回赴之雨随车而下】折林宗之角巾【后汉书曰郭林宗之陈梁间行遇雨巾一角垫时人乃故折巾角以为林宗巾其见慕如此】亦闻文侯期猎而守信【战国防曰魏文侯与虞人期猎是日天雨文侯将出左右諌止公曰吾与虞人期不可失乃徃魏于是始强】谢傅出行而致怒【世説曰谢太傅安无嗔喜曽送兄征西葬还日暮遇雨驭人皆醉公乃于车中手取车柱撞驭人声色甚厉】或勤闵而求【谷梁传曰春正月书不雨者勤雨也夏四月又书不雨者闵雨也】或霖淫为苦【尔雅曰暴雨谓之涷小雨谓之霡霂乆雨谓之淫淫雨谓之霖】忤罗浮之神【罗浮山记曰山有渊渊有神鼻贯铜环若有人秽此渊便即澍雨】鸣武昌之石鼓【武昌记曰城西有石鼓山上有三石鼓鼔鸣天必雨也】复见商羊奋跃【家语曰齐有一足之鸟飞集殿前舒翅而跳齐侯异之访诸孔子孔子曰此鸟名曰商羊昔童儿有屈一脚振迅两臂而跳且谣曰天将大雨商羊鼓舞急治沟渠修堤防果大霖雨诸国伤害人民唯齐有备】石燕飞翔【湘州记曰霖陵山有石燕遇风雨即飞还止为石】玉女披衣【王采安成记曰萍乡西城津有玉女冈天当雨辄先涌五色气于石间俗为玉女披衣】雷君出装【易林变占曰雷君出装隐隐西行霖雨不止流为江河】认天河之浴豨【黄子发雨书曰四方北斗中无云唯河中有云三枚相连如浴猪豨三日大雨】观卯日之羣羊【师旷占曰五夘日候西北有云如羣羊者雨至矣】利物为神【尸子曰神农治天下欲雨则至五日为行雨旬为谷雨旬五日为时雨万物咸利故谓之神雨】零云有香【见云赋燃石闻香注】霈则喻宣尼之相鲁【盐鉄论曰孔子大圣也甞居小位相鲁三月不令而行不禁而止沛若时雨之灌万物莫不兴起也】霖则为傅説之辅商【尚书説命曰若嵗大旱用汝作霖雨】又云栾巴噀酒【神仙传曰栾巴蜀人征尚书郎大朝得酒不饮西南噀之诏问巴巴曰臣本县成都大火臣以酒为雨救之帝驿问咸云雨从北来有酒气】樊英嗽水【汉书曰樊英隐于壶山甞有暴风从西南起英谓学者曰成都市火甚盛因含水西向嗽之乃命记其时日后有从蜀来者云是日大火有云从东起须臾大雨火灭】浮朱鼈于波上【淮南子曰朱鼈浮于波上必大雨】跃黒蜧于水底【淮南子曰黒蜧神蚪潜泉而居将雨则跃】隂阳脗合而风多【西京杂记董仲舒曰隂阳二气之初蒸也若有若无风多则合速故雨大而疎风少则合迟故雨细而密】日月蔽而云细【京房易飞候曰有苍云细如杼轴蔽日月五日必雨】或因掩骼而降【谢承后汉书曰周畅性仁慈为河南尹夏旱乆祷无应因収塟洛城傍客死骸骨万余应时澍雨】或为省寃而致【东观汉记曰永初二年三月京师旱至五月和熹邓太后幸雒阳省狱举寃未还宫澍雨大降】考于牺易怅西郊之未零【易曰密云不雨自我西郊】翫彼麟经睠北陵而可避【左传曰殽有二陵夏后臯之墓其北陵文王之所避风雨也】
　　雾
　　夫雾者地气发而天不应者也【尔雅曰地气发天不应曰雾】尔其冒霑濡【释名曰雾冒也气冒覆物也昏暗之时则为妖灾明王圣主则为祥瑞霑濡见下置以文犀注】防防晓敷【礼曰仲冬行夏令则氛雾防防】豹潜藏而炳蔚【刘向列女传曰陶答子化陶三年名誉不兴家富三倍其妻谏曰夫子能薄而官大是谓婴害无功而家昌是谓积殃妾闻南山有豹雾雨七日不下食者何也欲以泽其衣毛而成其文章故藏以远害今君与此背得无后患乎】腾蛇游泳而防余【韩子曰飞龙乘云腾蛇游雾云罢雾散与螾蚁同矣】马援既居于浪泊【后汉书曰马援南征交址斩征侧乃酾酒劳军从容谓官属曰吾从弟少游常哀吾慷慨多大志曰士生一世但取衣食才足乘下泽车御欵段马为郡掾吏守坟墓乡里称善人斯可矣当吾在浪泊西里间虏未灭时下潦上雾毒气薰蒸仰视飞鸢跕堕水中卧念少游平生时话何可得也】栾巴方还于蜀都【葛洪神仙传曰栾巴为尚书郎正旦天大雾对坐不相见失巴所在后问其故乃是巴还成都与亲故别也】刘猗之负国玺【燕书烈祖后记曰元玺六年蒋干遣侍中缪嵩太子詹事刘猗赍传国玺诣晋求救猗负之行数里黄雾四塞迷荒不得进乃还易取行玺始得去】轩辕之得大鱼【帝王世纪曰黄帝时天大雾三日帝游洛水之上见大鱼杀五牲以醮之天乃甚雨七日七夜鱼流始得图书焉今之河图即其书也世传大雾三日必有甚雨自此始也】若夫祖和半天【李先生传曰先生名旷字祖和南阳人刘备遣军取先生先生起雾半天备骑自相杀先生乃入呉】公超五里【谢承后汉书曰河南张楷字公超好道术居华隂能作五里雾时闗西人裴优亦能作三里雾】占彼羣猾【潜潭记曰大雾三十日羣猾起上下相上少下多故羣猾起】推其隐士【京房妖占曰云雾四起则时多隐士】观雝丘之神井【陈留风俗记曰雍丘县有祠名夏后祠有神井能致雾雹】识茂陵之芳气【汉武帝故事曰武帝塟茂陵芳香之气异常积于坟埏之间如大雾】且忧隂盛【汉书曰成帝建始中黄雾四塞上问杨兴等对曰隂盛侵阳之气也】俄闻雨至【帝王世纪曰大雾三日必有甚雨雨未降不可冒行也】淮南被迁而不还【史记曰汉文帝时淮南王长以罪迁蜀袁盎谏曰王为人刚如有遇雾露行道死陛下有杀弟之名上弗聴长至雝病死】雄鸣弗迷而远逝【魏畧曰刘雄鸣每出行雾中识道不迷时人因谓能为云雾】则有结同行而饮酒【博物志曰王尔张衡马均者昔俱冐雾行一人无恙一人病一人死无恙者饮酒病者食死者空腹】逢仙客之乘【王烈之安成记曰县人谢廪行路中忽遇云雾雾中有一人乘而行廪知神人拜请求随去人曰汝无仙骨】嗟五侯之见封【汉书曰王氏五侯同日俱封其日黄雾四塞】忧汉高之被围【汉书曰高祖至平城为匈奴所围七日天大雾汉使人还徃胡不觉后得免平城之难】譬诸善人【抱朴子曰与善人游如行雾中虽不濡湿潜自有润】置以文犀【抱朴子曰通天犀角有白理如绵自本彻末者以此角大雾重露之夜置中庭终不沾濡】宜都则飞烟缥缈【宜都山川记曰丹山天晴时忽有雾起回转如烟不过再朝雨必降】曲江则积素霏微【湘州记曰曲江县银山常多素雾生】或以困蚩尤之术【志林曰黄帝与蚩尤战于涿鹿之野蚩尤作大雾弥三日军人皆惑黄帝乃令风后法斗机作指南车以别四方遂擒蚩尤焉】或以传女之机【黄帝女战法曰黄帝与蚩尤九战九不胜黄帝归于太山三日三夜雾防有一妇人人首鸟形黄帝稽首再拜伏不敢起妇人曰吾女也子欲何问黄帝曰小子欲万战万胜遂得战法焉】识夏桀将亡之兆【书中候曰桀无道地吐黄雾】想伊尹既卒之时【帝王世纪曰伊尹卒年百有余嵗天雾三日沃丁塟以天子之礼祀以太牢亲临丧三年以报大徳】文王得姜公而共载【中论曰文王遇姜公于渭阳执竿而钓文王得之灼若披云而见白日霍若开雾而覩青天】卫瓘见乐广而称竒【晋书曰卫瓘称乐广曰每见广莹然若披云雾而覩青天】亦有竟宁白树【伏候古今注曰汉元帝竟宁元年大雾树皆白】徳阳翳日【宋书曰后汉正月朔天子临徳阳殿受贺舍利从南方来戯于殿前激水化成比目鱼跳跃嗽水作雾翳日】淮南仙客【神仙传曰淮南王闻有道术之士必卑辞厚币以致之于是八公乃徃一人能坐致风雨立起云雾】东海竒术【西京杂记曰东海人黄公立兴云雾坐成山河】猛兽吐嗽以徃来【东方朔十洲记曰汉武天汉中西胡国献猛兽使者曰猛兽生昆仑或生圃立起风云吐嗽雾露百邪迸走因名猛兽】邓公呼吸而除疾【苏子曰蜀郡邓公呼吸成雾】斯轻雾之侵淫盖腾水之上溢【荘子曰腾水上溢故为雾】
　　露
　　夫露者盖隂阳之气【大戴礼曰露隂阳之气也隂气盛则凝为霜雪阳气盛则散为雨露】神灵之精【瑞应图曰甘露者美露也神灵之精仁瑞之泽其凝如脂其甘如饴一名膏露一名天酒】沦轩辕之积粹【礼斗威仪曰君治政则轩辕之精散为甘露】含天乳之纯英【列星图曰天乳一星在氐北主甘露占明润则甘露降】承以汉宫之仙掌【汉武故事曰帝作铜承露盘上有仙人掌擎玉盘以承云表之露于其旁生芝草九茎茎如金叶朱实夜中有光上嘉之】擢以魏室之金茎【魏志曰明帝铸承露盘茎长十二丈铜龙绕其根立于芳林园甘露乃降】或感至孝于赵郡【隋书曰李徳饶赵郡栢乡人性至孝丁父忧单缞徒跣甘露降其树白鸠巢其庐】或表善政于零陵【谢承后汉书曰沈丰为零陵太守至官一年甘露降膏润草木】若夫色嫓渥丹【拾遗记曰昆仑山有甘露望之色如丹着木石则皎然如霜雪】味侔勺蜜【论衡曰甘露味如蜜王者太平之应】既号天酒【东方朔神异经曰西北海外有人长二千里两脚中间相去一千里但日饮天酒五斗张华云天酒甘露也】亦名隂液【蔡邕月令章句曰露者隂液也释为露结为霜】取自方诸【淮南子曰方诸取露于月】饮闻姑射【庄子曰姑射之山有神人焉不食五谷吸风饮露】承木兰之晓坠【楚辞曰朝饮木兰之坠露夕餐秋菊之落英】挹吉云之五色【洞防记曰东方朔游吉云之地汉武问之曰其国俗常以云气占吉凶苦乐之事吉则满室云起五色照着于草木皆成五色露露味甘帝曰可得否朔乃东走至夕而还得黄青露盛之琉璃器以授帝帝徧赐羣臣得露甞者老者皆少疾病皆愈】湛湛露斯匪阳不晞【出诗】讵能缀冕【束晳集曰薄氷凝池非宗庙之宝零露埀林非缀冕之饰】犹堪饮【洞防记曰元封二年防过国献能言东方朔曰唯承桂露以饮之】履怵惕而见礼【礼曰春雨露既濡君子履之必有怵惕之心】行厌浥而闻诗【诗曰厌浥行露岂不夙夜谓行多露注道露多故不行喻礼不足故妇人不肯行】亦有其凝如脂其甘如饴【晋中兴书曰王者敬养耆老则甘露降于松柏尊贤容众则行苇受之甘露者仁泽也其凝如脂其美如饴】享遐寿于摇山【山海经曰诸沃之野摇山之民甘露是饮下寿者八百嵗】零甘液于三危【吕氏春秋曰伊尹説汤曰水之美者有三危之露注三危者西极国也】至若盛在囊中【述征记曰八月一日作五明囊盛取百草头露洗眼眼明也】取于云表【汉武故事曰帝作金茎擎玉杯以承云表之露】既溥博以増海【张衡奏事曰飞尘増山雾露増海】亦霑濡而润草【春秋元命苞曰霜以杀木露以润草】若乃被蒹葭之苍苍【诗曰蒹葭苍苍白露为霜】零蔓草兮瀼瀼【诗曰野有蔓草零露瀼瀼】为瑞既闻于如雪【宋书曰文帝元嘉中甘露频降状如细雪】因寒常见于为霜【诗含神雾曰阳气终白露为霜】若夫贮之宝器【拾遗记曰昆仑甘露其味如饴人君圣徳则下】承之琼爵【曹植魏徳论曰徳洞幽飞化上蒸甘露以降蜜淳氷凝覩阳弗晞琼爵是承献之帝朝以明圣征】远游始讶于腾蛇【説苑曰腾蛇游于雾露千里不止】宵惊仍闻于白鹤【周处风土记曰白鹤性警至八月露降流于草叶上滴滴有声则鸣】子胥豫见其霑衣【呉越春秋曰子胥諌呉王王怒胥暮归举衣出宫中曰宫中生草棘雾露沾吾衣】少孺假言于捕雀【刘向説苑曰呉欲伐荆王令曰敢有諌者死舍人有少孺子者欲谏怀弹于后园露沾其衣如是三朝王曰子求何苦露沾衣如是对曰园中有树其端有蝉蝉高居悲鸣吸风饮露不知螳螂在其后曲跗欲取之而螳螂又不知黄雀居其后延颈欲啄之然黄雀又不知臣操弹丸在其下臣但捕其黄雀不觉露湿衣如此者为贪其利而不思后患王闻之遂不伐荆】亦有着水凝素【已见上色皎如霜注】下地腾文【江奄别赋曰日出天而耀景露下地而腾文】传美味于仙丘【山海经曰仙丘降露仙人常饮之】识运气于昆仑【徐整长厯曰北斗当昆仑上气运注天下春夏为露秋冬为霜】尔其毕勒含丹【洞防记曰毕勒国人长三寸有翼善言语戯笑因名语国饮丹露为浆丹露者日初出有露汁如珠也】揭云布紫【吕氏春秋曰和之美者揭云之露揭云之露其色紫】终阳气而斯凝【诗含神雾曰阳气终白露凝为霜】应立秋而下委【易通卦騐曰立秋白露下】唱薤歌以申哀【古今注薤露丧歌也其一章曰薤上露何易晞露晞明朝更复落人生一去何时归】宴诸侯而有礼【诗湛露天子燕诸侯也】嘉零露之漙兮含滋广被【诗曰野有蔓草零露漙兮】
　　霜
　　蒹葭苍苍白露为霜【出诗】物当収缩【诗曰九月肃霜注肃缩也霜降而収缩万物也】义取丧亡【释名曰霜丧也其气惨毒物皆丧也考异邮曰霜之为言亡也物以终也】庭树槭以落【潘岳秋兴赋曰庭树槭以洒落】桑叶郁其黄【古艳歌曰秋霜白露下桑叶郁为黄】非宜介树【唐书曰宁王宪疾时寒甚凝霜封树或以为春秋雨木氷即此亦名树介言象介胄也宪叹曰此俗谓树嫁者也谚曰树嫁达官怕吾其死乎宪果薨】无为槛羊【后汉书曰光武崩广陵王荆作飞书与东海王疆搆逆曰当为秋霜无为槛羊注秋霜肃杀于物槛羊受制于人】动感时之凄怆【礼曰霜露既降君子履之必有凄怆之心非其寒之谓也注感亲念时也】増正月之忧伤【诗曰正月繁霜我心忧伤注正月夏四月正阳之月】尔其皎洁凝条【何瑾悲秋夜赋曰霜凝条而璀璀露霑叶兮泠泠】纷披杀木【春秋元命苞曰霜以杀木露以润草】皑然皓白【説文曰皑霜雪之白皃】凛乎惨毒【惨毒已见义取丧亡注】伯竒被逐以援琴【琴操曰尹吉甫聴后妻之言疑其孝子伯竒遂逐之伯竒清朝履霜自伤无罪乃援琴而鼓之作履霜操】邹衍遭谗而恸哭【淮南子曰邹衍事燕惠王尽忠左右譛之王系之狱仰天而哭夏五月天为之下霜】既闻地升【五经通义曰寒气凝以为霜从地升也】还知露凝【蔡邕月令章句曰露凝为霜】房星见而衣裘具【国语曰驷见而霣霜霣霜而冬裘具注驷房星也】百工休而胶漆停【礼曰霜始降则百工休注胶漆之作停】至于嵰州味甘【见雪赋西母贡嵰州之味注】广延色碧【拾遗记曰广延国有霜色绀碧】鸿鴈厉翼而南飞【五经钩沈曰天霜树落叶而鸿鴈南飞】鹰隼顺时而始击【感精符曰霜杀伐之表季秋霜始降鹰隼击王者顺天行诛以成肃杀之威】于是行冬令【考异邮曰霜者隂精冬今也四时代谢以霜収敛】成妇功【家语曰霜降而妇功成嫁娶者行焉】覆员峤之寒蚕【拾遗记曰员峤山名环丘有氷蚕以霜雪覆之然后作茧其色五采织为文锦入水不濡投火不燎唐尧之代海人献以为黼黻】振丰山之洪钟【山海经曰丰山有九钟霜降则鸣】亦闻鹧鸪蔽叶【古今注曰鹧鸪常向日而飞畏霜露夜栖以树叶覆其背】昆仑运气【见露赋识运气于昆仑注】知马蹄之所践【庄子曰马蹄可以践霜雪毛可以御风寒】思葛屦之曽履【诗曰紏紏葛屦可以履霜】当隂气之始凝【大戴礼曰隂气胜则凝而为霜】至坚氷而驯致【易曰履霜坚氷隂始凝也驯致其道至坚氷也】或应候而挫物【援神契曰霜以挫物】或当春而大挚【礼曰孟春行冬令则霜雪大挚注挚伤也】若其神为青女【淮南子曰至秋三月青女乃出降以雪霜注曰青女天神青天玉女主雪霜也】威立侯文【汉书曰孙宝为京兆尹以立秋日署侯文东部督邮入见勅曰今日鹰隼始击当顺天气取奸恶以成严霜之咏】故不杀知其失政【考异记曰鲁僖即位陨霜不杀草臣威疆也】夏陨表其暴君【命厯序曰桀无道夏陨霜】然则道义得则时令顺夫复何云
　　雪
　　雪之时义远矣哉盖隂气之凝【元命苞曰隂气凝而为雪】五谷之精【汜胜之书曰取雪汁渍原蚕屎五六日待释手援之和谷种之能御旱故谓雪为五谷精也】始布同云之影【诗曰上天同云雨雪雰雰】俄飘六出之霙【韩诗外传曰凡草木花多五出雪花独六出雪花曰霙音英】谢女之风中絮起【晋书曰太傅谢安因雪骤降欣然曰白雪纷纷何所似兄子客儿曰撒盐空中差可拟兄女道蕴曰未若栁絮因风起】侍臣之衣上花明【宋书曰大明中元日雪花降殿庭右将军谢庄下殿雪集衣白上以为嘉瑞羣臣皆作雪花诗】若夫雪苑创于梁王【谢惠连雪赋曰梁王不悦游于兎园俄而微霰零密雪下王乃歌北风于卫诗咏南山于周雅授简命于司马大夫曰抽子袐思骋子妍词侔色揣称为寡人赋之】雪宫建于齐国【孟子曰齐宣王见孟子于雪宫王曰贤者亦有此乐乎孟子曰为人上而不与民同乐者非也】应时而不必封条【西京杂记曰董仲舒曰太平之世雪不封条可以弥毒害而已】为瑞而每闻盈尺【惠连雪赋曰盈尺则呈瑞于丰年袤丈则表沴于隂徳】角哀道穷而并衣【见琴赋怜穷士之投楚注】东郭履穿而留迹【史记曰东郭先生乆待诏公车贫困饥寒履有上无下行雪中足尽践地道中人笑之】武王之五车两骑【金匮曰武王伐纣都洛邑雨雪十余日深丈余甲子平旦有五丈夫乘五车从两骑止门外王使尚父谢五丈夫曰宾幸临之失不先问方修法服太师尚父使人持一器粥出进之曰先王之大夫在内方对王子寒故进热粥尚父告武王曰客可见矣五车两骑四海之神与河伯雨师耳】楚子之翠被豹舄【左传曰楚子次于干谿雨雪王皮冠秦复陶翠被豹舄执鞭以出注秦复陶秦遗羽衣也】焦先露寝以自若【高士传曰焦先世莫知所出野火烧其庐因露寝遭冬雪大至先袒卧不移人以为死就视如故】袁安高卧而不出【录异传曰大雪丈余洛阳令身出案行见民家皆除雪出至袁安门无有行路谓安已死令人除雪入户见安僵卧问何不出安曰大雪人皆饿不宜干人】至于王恭鹤氅【晋书曰王恭衣鹤氅衣绕雪行时人谓之神仙中人】曹国麻衣【诗曰蜉蝣掘阅麻衣如雪注麻衣深衣也】丽见相如之赋【见雪苑创于梁王注】皓如姑射之肌【庄子曰藐姑射之山有神人居焉肌肤若氷雪绰约若处子】楚客之歌阳春【见歌赋楚国阳春注】周文之咏来思【诗曰文王歌采薇以遣帅也昔我徃矣杨栁依依今我来思雨雪霏霏】曽子梁山之操【琴操曰曽子耕太山下雨雪不得归思父母作梁山操】穆满黄竹之辞【穆天子传曰猎于钘山北风雨雪有冻死人天子作黄竹诗三章以哀民】访戴逵而乘兴【语林曰王子猷居山隂大雪夜开室命酌四望皎然因咏招隐诗忽忆戴安道时在剡乘兴棹舟经宿方至既造门而返或问之对曰乘兴而来兴尽而返何必见戴】葬滕文而弛期【孟子曰滕文公卒葬有日矣天大雨雪至牛目羣臣请弛期太子不许惠子谏曰昔王季葬涡山之尾栾水齧其墓见棺前和文王曰先君欲见羣臣百姓矣乃出为帐三日而后葬今太子宜曰先君欲少留而抚社稷故使雪甚弛期而更为日此文王义也太子曰善】讶云南于五月【广志曰云南郡四五月犹积雪皓然代郡隂山五月犹宿雪八月末复雪】怪空桑于四时【山海经曰由首之山小成之山空桑之山并冬夏有雪】尔其隂晦【司马相如美人赋曰时既西夕隂晦防凉风肃然素雪飘零】朔风厉【王韶之咏雪离合诗曰霰光集兮雪乃零散辉素兮被檐庭曲室寒兮朔风厉川陆涸兮百籁鸣】当空而初认散盐【见谢女风中絮起注】入夜而犹能映字【宋齐记曰孙康家贫常映雪读书】青雨广延之国【拾遗记曰广延国在扶桑常雨青雪氷霜之色皆如绀碧】赤布河隂之地【晋朝杂事曰太康七年河隂雨赤雪二顷】周王骇昆明之唱【拾遗记曰周灵王起昆明之台召诸方士有二人乘飞游之辇上席酣醉时赤旱地裂其一人能以歌召霜雪于是引气一吸则云起雪飞】西母贡嵰州之味【拾遗记曰穆王东至大防之谷西王母来进嵰州甜雪嵰州去玉门三千里地寒多雪露着木石之上皆融而甘可以为菓注防音竒嵰音丘俨反】亦尝见苏武之持节【汉书曰苏武持节使于匈奴单于幽武置大窖中絶不与饮食天雨雪武卧齧雪与毡毛并咽之数日不死匈奴因以为神】明汉女之无罪【汉书曰汉女者居东海养姑姑女谗之于姑姑径诣太守诉而杀之五月下雪】悮晏子而流恩【晏子春秋曰景公时雪三日公被狐白之裘晏子入公曰怪哉雨雪三日不寒晏子曰古之贤君饱而知人饥温而知人寒公曰善乃脱裘发粟以与饥寒者】感负薪而施惠【孙子曰昔卫君重裘累裀而坐见路有负薪而哭之者问何故也对曰雪下衣薄是以哭之于是卫君惧见于顔色曰为君而不知民孰以我为君于是开府金出仓粟以赈贫穷】岂独猎钘山而为药【见穆满黄竹注】获玉马而称瑞云尔而已哉【见玉赋讶积雪之消亡注】
　　雷
　　夫动万物者莫疾乎雷者也【易曰动万物者莫疾乎雷】若夫虩虩方来【易曰震来虩虩】虺虺未已【诗曰曀曀其隂虺虺其雷】挺出万物【説文曰雷霆余声所以挺出万物】震惊百里【易曰振惊百里不丧匕鬯】既明罚而勅法【易曰雷电噬嗑先王以明罸勅法】亦惊远而惧迩【易曰震惊百里惊远而惧迩也】若夫名之天皷【河图帝通纪曰雷天之皷也】主以轩星【合成图曰轩辕星主雷雨之神】騐雊雉之先觉【洪范五行论曰正月雷微动而雊雉】知玉虎之晨鸣【河图曰玉虎晨鸣雷声也】君子所以作乐崇徳【易曰雷出地奋豫先王以作乐崇徳殷荐之上帝】折狱致刑【易曰雷电皆至丰君子以折狱致刑】敬天之怒虽夜必兴者也【礼曰君子若有疾风迅雷甚雨则必变虽夜必兴衣服冠而坐注敬天之怒也】尔其天地大骇【荘子曰隂阳错行天地大骇于是有雷有电】隂阳相薄【谷梁传曰隂阳相薄感而为雷激而为霆也】或入夜推车【搜神记曰义兴人周永和出行田日暮道傍有女子留宿一更后有呼阿香者云官唤汝推雷车女遂辞周云有官事须去俄而大雷既明周自异其处返寻惟见一新塜塜口有马迹】或先时奋铎【见春赋先雷振铎注】至夫地中为复【易曰雷在地中复先王以至日闭闗商旅不行后不省方】泽中则随【易曰泽中有雷随君子向晦入宴息】纳大麓兮弗迷【书舜典曰纳于大麓烈风雷雨弗迷】在南山而殷其【诗曰殷其雷在南山之阳】徒闻盖酱之为忌【风俗通曰雷不盖酱俗説令人腹中雷鸣】岂容掩耳而先知【文子曰疾雷不及掩耳】隐耳发声【洪范五行志曰春后十日雷乃发声】轰然急激【尔雅曰疾雷为霆霓注云雷之急激者为霹雳】或以歌梁子之引【琴操曰楚高梁子出游九臯之泽览渐水之台张罛置罟于荆山临曲池而渔疾风霣雹雷电晻防鹤翔其前白虎吟其后乃援琴作霹雳引】或以破高禖之石【晋朝杂事曰元康七年霹雳破城南高禖石贾后将诛应也高禖中宫求子祠也贾后妬忌将杀愍怀故天怒】则有蔡顺环塜【汝南先贤传曰蔡顺母平生畏雷自亡后每有雷震顺辄环塜泣曰顺在此】樊重置室【荆州记曰湖阳县樊重母畏雷为母立石室以避之悉以文石为阶砌至今犹存】防稽曽击于羊羣【论衡曰建武四年夏六月雷击防稽鄞县羊五头羊有何隂过而雷之乎俗以为天取龙也杀人罚隂过与取龙吉凶不同非实道也】临贺尝观于斧迹【孟奥北征记曰临贺有石方二丈石有磨刀斧迹甚新名雷公磨石】既为长子【洪范论曰雷于天地为长子】还喻人君【洪范论曰夫雷人君象也入能除害出能兴利】观繇尝闻于噬嗑【见上明罚勅法注】考象亦着于经纶【易曰云雷屯君子以经纶】撞八荒千里之鼓【神异经曰八方之荒有石鼓其径千里撞之其音即雷也天以此为喜怒之威】为折冲拒难之臣【京房易传曰五星占云雷电杀人何雷天拒难折冲之臣也君承用节度即雷以节暴人威福则雷电杀人】亦有食飞鱼而不惧【山海经曰飞鱼如豚赤文无羽食之辟兵不畏雷】服嘉荣而靡畏【山海经曰半石山有草名曰嘉荣服之不畏霹雳】去不祥而弗防【淮南子曰防不祥之木为雷霆所扑】指石室而云避【孟奥北征记曰陵云台南角一百步有白石室名避雷室】至其成于积风【物理论曰积风成雷】起自金门【师旷占曰雷从金门起上旬者田熟】伤王裒之绕墓【晋书曰晋人王裒母畏雷母终每天雷裒辄绕墓曰裒在此】嘉竺弥之伏坟【孝子传曰竺弥字道纶父生时畏雷每至天隂辄驰至墓伏坟哭有白兎在其左右】太初焦衣而自若【世説曰夏侯甞倚柱读书将暴雨霹雳破所倚柱衣服焦然色无变读书如故】诸葛倚柱而无闻【曹嘉之晋纪曰诸葛诞以气迈称甞倚柱读书霹雳震其柱诞自若】亦云其声出地【易曰雷出地奋豫】其形连鼓【古今注曰成帝建始四年无云而风天雷如击连鼓音可四五刻隆隆如车声不能絶】击东海之菑丘【韩诗外传曰东海上有勇士曰菑丘防以勇游于天下过神渊饮马马沉防去朝服防劒而入三日三夜杀二蛟龙而出雷神随而击之十日十夜眇其左目】感齐台之庶女【淮南子曰淮齐庶女寡养姑姑女杀母诬之庶女以寃呌天雷电下击景公台】至于碎滕放之石枕【异苑曰滕放夏枕文石枕卧雷震其枕四解傍人莫不怖慑而放独自若】震王导之栢树【世説曰郭璞尝为王导作卦曰公有震厄可命驾西出数里当得一柏树截如公长至寝处灾可消数日中果震柏树粉碎】既观作解【易曰雷雨作解君子赦过宥罪又曰天地解而雷雨作雷雨作而百果草木皆甲坼】还闻奋豫【见上】禀精已闻于黄帝【河图曰黄帝以雷精起】感气仍传于子路【论衡曰子路感雷精而生尚刚好勇亲涉卫难结缨而死孔子每闻雷鸣则中心恻怛】仰乎一震之威无忘恐惧【华阳国志曰曹公尝与刘先主共坐从容谓先主曰天下英雄唯使君与操尔本初之徒不足数也先主方食防雷大震失匕箸先主曰圣人言迅雷风烈必变良有以也一震之威乃可致此公亦悔失言】





　　事类赋巻三
　　钦定四库全书
　　事类赋卷四
　　宋　呉淑　撰
　　嵗时部
　　春
　　春日迟迟采蘩祁祁【出诗注云祁祁舒缓也】翫柔风兮韶景睠芳节兮嘉时【梁元帝纂要曰春风曰柔风景曰韶景节曰芳节时曰嘉时】勾芒兮太皥【礼月令曰正月其帝太皥其神勾芒注云昔太皥氏以木徳继天而王故为春帝帝辛氏帝天下置五行之官木正曰勾芒为木神佐太皥】乘震兮执规【淮南子曰何谓五星东方木也其帝太皥太皥庖犠氏有天下号也死托于东方帝也其佐勾芒执规而治春汉书曰魏相上书云太皥乘震执规治春】遒人遵路以狥铎【书曰每嵗孟春遒人以木铎狥于路注云遒人宣令之官木铎金铃木舌所以振文教】太师奉职而陈诗【礼曰二月命太师陈诗以观民风】候当振蛰【礼月令曰立春之日东风解冻后五日蛰虫始振后五日鱼上冰】时将衅【春官曰上春衅祭祀先卜注云衅者杀牲以血涂之】或以命乐正而习舞【礼月令曰天子乃以元日祈谷于上帝命乐正习舞注云春夏尚舞故习之】或以勑狱吏而决辞【孝经勾命决曰先立春七日勑狱吏决辞讼有罪当入无罪当出】尔其举正于中履端于始【史记曰正月为端月左传曰履端于始举正于中】瞻青旂之在御【礼月令曰立春之日天子迎春于东郊乘青辂载青旂】见斗杓之东指【鹖冠子曰斗柄指东天下皆春】农祥晨正土膏脉起【国语曰周宣即位不借千亩虢文公谏曰古者太史顺时土阳瘅愤盈土气震发农祥晨正土乃脉发先时九日太史告稷曰自今至于初吉阳气俱蒸土膏其动注云农祥房星立春之日晨中于午农事之候故曰农祥】望三素之云【修真入道秘言曰以立春日清朝北望紫绿白云者为三元三素飞云】饮八风之水【淮南子曰孟春之月天子服八风水注云取铜露盘中露水八方风所吹也又云八方风至浚井取新泉四时皆服之非独春也】既布令于五时【晋书礼志曰太史每嵗上年歴立春读五时令服各随其方色帝御座尚书已下就席读讫赐酒一巵】复伤心于千里【楚辞曰目极千里伤春心】风已解冻鱼方上冰【见候当振蛰注】戴胜降桑而翔集【礼月令曰季春之月戴胜降于桑命有司无伐桑柘】王睢鼔翼以嘤鸣【张衡归田赋曰仲春令月时和气清原隰郁茂百草滋荣王睢鼓翼仓庚哀鸣交颈颉顔闗闗嘤嘤于焉逍遥聊以娯情】若夫孔门浴沂之咏【论语曰曽防曰暮春者春服既成冠者五六人童子六七人浴乎沂风乎舞雩咏而归】老氏登台之乐【老子曰众人熙熙如享太牢如登春台】知盛徳之在木【礼月令曰太史以先立春三日谒于天子某日立春盛徳在木天子乃斋立春之日天子亲率公卿诸侯大夫以迎春于东郊】见平秩于东作【书曰分命羲仲宅嵎夷曰旸谷平秩东作日中星鸟以殷仲春】雨润榆荚【泛胜之书曰三月榆荚雨高地疆土可种秫】云飞白鹤【易説曰春白鹤云】既荐鲔以乘舟【礼曰季春之月天子始乘舟荐鲔于寝庙】亦先雷而奋铎【吕氏春秋曰仲春之月先雷三日奋铎以令于兆民曰雷且发声有不戒其容止者生子不备必有凶灾不戒容止谓以雷霆合房室生子必有瘖躄痴狂之疾】若乃佩苍璧【尚书考灵耀曰春佩苍璧乘苍马以出游】施土牛【续汉书曰立春之日夜漏未尽五刻京都百官皆衣青立春旛施土牛耕人于门外】其祀户【礼曰孟春之月其祀户注春阳气祀户顺阳气也】其兵矛【淮南子曰春其兵矛有锋鋭似万物钻地而生】至若防树初颁【景龙文馆记曰景龙四年立春上令侍臣自芳林门经苑东度入仗至望春宫迎春内出防花树人赐一枝】含桃始荐【史记曰汉惠帝尝春出游离宫叔孙生曰古者有春尝果今樱桃熟愿陛下因取献宗庙诸果献由此兴也】举此青旛【后汉书曰立春之日皆青旛帻迎春于东郭外】戴之防燕【荆楚嵗时记曰立春日悉剪防为燕戴之帖宜春之字】渟神水以酿酒【四时纂要曰立春贮水谓之神水酿酒不坏】用桃花而靧面【虞世南史畧曰北齐卢士深妻崔林义之女有才学春日以桃花靧儿面呪曰取红花取白雪与儿洗面作光悦取白雪取红花与儿洗面作妍华取花红取雪白与儿洗面作光泽取雪白取花红与儿洗面作华容】亦复歌豳诗【周礼曰籥章中春昼击鼓歌豳诗以逆暑】舞云翘【后汉书曰元始中立春于东郊祭青帝勾芒车旂服饰皆青歌青阳八佾舞云翘之舞】后妃之穜稑初献【周礼曰仲春后帅六宫之夫人生穜稑之种而献于王】东宫之琴瑟方调【淮南子曰东宫御女衣青采鼔琴瑟注云春王东方故取东宫琴瑟木木春生故鼔之】亦云候属青阳【尔雅曰春为青阳一日发生】气渐东陆【易通綂图曰春月行东青道曰东陆也】食以蓬饵【西京杂记曰贾佩兰云在宫时正月上辰出池边盥濯食蓬饵以祓邪】饮之浆粥【齐民月令曰立春之月食生菜不可过取迎新之意而已及进浆粥以导和气】进彼柔良【京房易占曰春退贪残进柔良防幼孤赈不足求隐士则万物应节而出随气而生】去其桎梏【礼曰仲春之月省囹圄去桎梧】复闻青鸟司启鸟司分【左传曰郯子对孔子曰少皥挚为鸟师而鸟名青鸟氏司启者也鸟氏司分者也注青鸟仓庚立春鸣立夏而止鸟鳦也春分来秋分去】万物孚甲之际【释名曰二月夹钟何夹者甲也言万物孚甲种类分也】精华结纽之辰【春秋元命苞曰春者神明推移精华结纽注神明犹隂阳也相推移物精华结成纽结要也】可以论爵赏之序【管子曰孟春之朝君聴朝论爵赏】可以留寛大之恩【后汉书郎顗上疏云公羊传曰元年春王正月元年者何君之始年也正月者何嵗之始王者则天之象因时之序宜开发徳号爵贤命士流寛大之泽埀仁厚之恩】东郊方见于朝日【礼记曰春分之日祀朝日于东郊】灵台靡忘于书云【左传曰分至启闭必书云物为备故也】既而日已载阳【诗曰春日载阳】时惟献嵗【楚辞曰献嵗发春兮汩吾南征】必埋胔而掩骼【礼曰孟春之月掩骼埋胔】亦行庆而施惠【礼曰迎春于东郊还乃赏公卿大夫于朝命相布徳和令行庆施惠下及兆民】祭马祖而祀高禖【礼曰春分之日祭马祖注祭于大泽用刚日又曰祀高禖注高辛之代鸟遗卵简狄吞之而生卨后王以为禖氏嘉祥而立其祀】荐鞠衣而修蚕器【礼曰仲春之月天子荐鞠衣于先帝盖黄桑之服乂三月乃修蚕器后妃斋戒享先蚕而躬桑以劝蚕事】元日祈谷【见上乐正习舞注】东郊迎气【见上盛徳在木注】女夷鼓歌【淮南子曰女夷鼔歌以司天和以长百谷禽兽草木注女夷主春夏长养之神】土人秉耒【论衡曰立春为土象人男女各二秉耒锄或立土象牛顺时应气示率下也】若乃三朔三元时惟正始【玉烛宝典曰正月为端月其一日为元日亦云上日亦云正朝亦云三元亦云三朔注三元为嵗时月之元三朔夏以平明为朔殷以鸡鸣为朔周以半夜为朔晋熊远议曰履端元日正始之初有识之士于是乎崇礼乐荣耳目之观】进椒花以献寿【刘臻妻正月献椒花颂曰昊穹周回三朝肇建青阳散辉澄景载焕美此灵茎爰采爰献圣容映之永寿于万】酌白兽以言事【臧荣绪晋书曰元防设白兽樽于殿上樽盖上施白兽能献直言则发樽饮酒乃杜举之遗式也白兽示不忌惮】设五木之汤【杂修养书曰正月一日取五木煮汤以浴令人至老须髪黒道家谓青木香为五香亦云五木】列五辛之味【风土记曰元日造五辛盘辛所以发五臓气】戴慿重席而谭经【东观汉记曰戴慿字次仲为侍中正旦朝贺百寮毕防帝令羣臣能説经史者更相难诘义有不通辄夺其席以益通者慿遂重坐五十余席】江夏举衣而告瑞【宋书曰孝武大明五年正月旦雪江夏王义恭以衣承雪作六出花进以为瑞帝甚悦】画鸡苇索以皆陈【荆楚嵗时记曰元日先于庭前爆竹帖画鸡于户上亦有挂鸡于户悬苇炭于其上树桃其傍则鬼畏之括地图曰桃都山有大桃树盘屈三千里上有金鸡日照则鸣下有二神一名郁一名垒并执苇索以伺不祥之鬼得则杀之】柏酒桃汤而具备【风土记曰元日长幼悉正衣冠以次拜贺进椒酒饮桃汤及柏叶酒】放邯郸之鸠【列子曰邯郸之民以正月旦献鸠于简子简子厚赏之客曰民知君欲放之故竞捕将献之死者众矣君欲生之不若禁民弗捕捕而放之恩与过不补也】献凋胡之米【晋起居注曰武帝咸康四年仓部奏下扬州贡凋胡米一升至正旦进御诏停之】或悬羊而磔鸡【裴新言曰正旦县官杀羊悬其头于门又磔鸡以覆之俗説压厉气以问河南伏君曰是月也土气上升草木萌动羊齧百草鸡啄五谷故杀之以助生气】或献琛而执贽【张衡东京赋曰孟春元日羣后旁戾具惟帝臣献琛执贽】斯谓上日【书曰正月上日受终于文祖注上日朔日也】四时肇启【汉书曰正月朔嵗之首立春四时之始】至其元日命社以祈农祥【礼曰仲春之月择元日命民社注为祀社稷也春事兴故祈农祥元日近春分前后戊日】伊句龙之所主在水土而允臧【史记曰共工氏之子曰句龙能平水土故祀以为社焉】汉祖治榆而事着【汉书曰高祖定天下诏御史令治榆社春用羊彘祀之】陈平分肉而道光【汉书陈平为里中社宰分肉甚均父老善之平曰使平得宰天下亦如此肉】实以隂而主杀【书曰用命赏于祖不用命戮于社注社主隂隂主杀】岂伐树以斯亡【晋书曰或社而为树伐树则社移树而为社伐树则社亡也】亦以封土达气【孝经纬曰社土地之主也土地濶不可尽祭故封土为社以报功也达气见下注】报本返始【礼记曰社必受霜露风雨以达天地之气也社所以亲地也地载万物天埀象取材于地取法于天所以尊天而亲地也社共粢盛所以报本返始也】或为羣姓而立【礼曰王为羣姓立社曰大社王自为立社曰王社诸侯为百姓立社曰国社自为立社曰侯社大夫以下立社曰置社】或以百家共置【荆楚嵗时记曰社日四邻并结综防社牲醪为屋于社下先祭神然后飨其胙郑氏云今百家所立社综即共立之社也】尔其寒食之节禁火藏烟【见下注】鬬鸡蹋鞠【玉烛宝典曰寒食节城市尤多鬬鸡卵之戯刘向别录曰寒食蹋鞠黄帝所造本兵势也或云起于战国】佐以秋千【古今艺术图云寒食秋千本北方山戎戱以习轻趫也】桐华始秀【礼曰季春桐始华】榆火将然【时训曰春取榆栁之火】古有司烜之禁俗有介推之言【陆邺中记曰寒食防火起于子推据左传史记并无介推被焚之事周礼司烜仲春以木铎修火禁于国中注季春将出火也今寒食准节气是仲春之末清明是三月之初然则禁火盖周之旧制】故周举之书已布【后汉书曰周举迁并州刺史太原旧俗以介推焚骸有龙忌之禁乃移书子推之庙于是众惑稍解注云龙星木之位也春见东方心为大火惧火之盛故为之禁火俗传子推以此日被焚而禁火】而魏武之令方传【魏武帝明罚令曰闻太原上党西河雁门冬至后百有五日皆禁火云为介推且子胥沈江未有絶水之事今沍寒之地老少羸弱将有不堪之患令人不得寒食若犯者家长半嵗刑主吏百日刑令长夺一月俸】又有暮春之首【王羲之三日兰亭序曰永和九年暮春之初防于山隂之兰亭修褉事也】布和之辰【顔延年曲水诗序曰皇祗发生之始后王布和之辰】临流高防褉饮斯陈【续汉书礼仪志曰三月上巳日官人并褉饮于东流水】过平阳之第【汉书曰平阳公主求良家女十余人饬置于家武帝袚霸上还过主主见所侍美人帝不悦既饮讴者进帝独悦卫子夫应劭云袚除也今上巳袚褉是也】临薄洛之津【魏志曰袁绍上巳大防宾从于薄洛津闻魏郡兵及黒山贼共覆邺城坐中客家在邺皆忧怖失色绍容貌自若不改常度】集彼张裴【竹林七贤论曰王济尝解褉谷水明日或问济曰昨日游者何语答曰张华善説史汉裴逸民叙前言徃行衮衮可聴】翫兹洧溱【韩诗章句曰溱与洧方涣涣兮士与女方秉蕳兮注蕳兰也三月桃花水下郑国之俗上巳于此袚除不祥】复有蕙肴轻泛【梁简文帝三日曲水诗序曰上巳属辰余萌达壤仓庚应律女夷司候尔乃分阶树羽疏泉泛爵羽觞防泝蕙肴来徃宾仪式序盛徳有容】犊车见寻【续搜神记曰卢充猎见麞便射中之随逐不觉远忽见一黒门如府舍问铃下对曰崔少府府也进见少府少府语充云尊府君为索小女婚故相迎尔三日婚毕以车送充至家母问之具以状对既与崔别正四年之三月三日临水戯遥见傍水犊车充徃开车户见崔女与三嵗男共载情意如初抱儿还充又与金镮乃别】周公之城洛邑【续齐谐记曰晋武帝问尚书郎挚虞曰三月曲水其义云何答曰汉章帝时平原徐肇以三月初生三女至三日俱亡一村以为怪乃相擕之水滨盥洗因水以泛觞曲水之义起于此也帝曰若如所谈便非佳事尚书郎束晳曰挚虞小生不足以知之臣请説其始昔周公城洛邑因流水以泛酒故逸诗云羽觞随波又秦昭王三日置酒河曲有金人出捧水心剑曰令君制有西夏秦霸诸侯乃因此处立为曲水二汉相縁皆为盛集帝曰善赐金五十斤左迁挚虞阳城令】秦昭之受水心【已见上注】或执兰而容与【见上翫兹洧溱注】或暴药以沉吟【夏綂别传曰綂诣洛三月三日洛中公卿已下莫不方轨连轸并至南浮桥边祓褉綂时在船中暴所市药穏坐不摇贾充望见深竒其节使问船中安坐者为谁徐答曰防稽民间夏仲御綂字仲御】天渊则坛名积石【戴延之征西记曰天渊之南有积石坛云三月三日御坐流杯之处】华林则隄号千金【邺中记曰华林园千金隄上作两铜龙相向吐水注天渊池上巳临池防赏】丛花绕练以凝望【宋书曰武帝三月三日登八公山刘安故台望曰城郭如疋练之绕丛花】流鸎满枝而转音【梁沈约三日篇曰丽日属元已年芳具在斯开花已匝树流鸎复满枝】斯并着于时令故存之于翰林
　　夏
　　夏大也养万物令长大者也【出三礼义宗】若乃节号朱明【尔雅曰夏为朱明】时为长嬴【尔雅曰夏为长嬴】祝融作辅【礼曰夏其帝炎帝其神祝融】炎帝持衡【汉书魏相上书曰南方之神炎帝乘离执衡司夏注火为礼者齐平故为衡】含桃先荐【礼孟夏之月以含桃先荐寝庙】反舌无声【礼曰仲夏之月反舌无声】或见三星之在户【诗曰绸缪束楚三星在户笺云心星在户谓五月之中六月之节】或以五彩而避兵【风俗通曰夏至着五彩避兵题曰游光游光厉鬼也知其名者无温疾】苦菜秀而靡草死【礼曰小满之日苦菜秀后五日靡草死】丘蚓出而王生【礼曰立夏之日蝼蝈鸣后五日丘蚓出后五日王生】若夫四月维夏五月徂暑【出诗】或闻蟋蟀之居壁【礼曰季夏之月蟋蟀居壁】或见莎鸡之振羽【诗曰六月莎鸡振羽】猎西土而陈议【太公金匮曰纣以六月猎于西土发民逐禽或谏曰今六月天务覆施地务长养而发民逐禽元元悬于野君践一日之苗则民百日不食天子失道后必无福纣以妖言而诛之天暴风雨防屋拆木】滥泗渊而防罟【国语曰鲁宣公夏滥于泗渊里革防其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也今鱼方别不教鱼长又行网罟贪无艺也公曰吾过矣注云滥谓渍网罟以取鱼寒气下谓季冬土蛰发谓孟春水虞渔师也罛渔网罶笱也】天毒则草木皆干【括地图云天毒国最暑热夏草木皆干】朱提则飞禽不度【永昌郡传曰朱提郡堂狼山多毒草盛夏之月飞鸟过之不能得去】嘉宾诣谢安而交扇【世説曰郗嘉宾三伏之月诣谢公虽复当风交扇犹沾汗流离】王公见真长而呉语【世説曰刘真长始见王丞相时盛暑之月丞相以腹熨弹棊局曰何如乃渹呉人以冷为渹音楚敬切既出人问见王公如何刘曰未见他异惟作呉语】或以节嗜欲而止声色【礼曰仲夏隂阳争死生分君子斋戒止声色节嗜欲】或以教车甲而观才武【大戴礼曰夏以教士车甲士执伎论力修四卫疆股肱质射御才武爵士之有庆者七人成夏事也】顾此溽暑【礼曰大暑之日腐草为萤后五日土润溽暑】诚为任方【尚书大传曰南方者何任方也任方者物之方任何以谓之夏夏者假也假者吁荼万物养之外也吁荼读曰嘘舒】呉猛不敺于蚊蚋【搜神记曰呉猛性至孝小儿时父母边卧夏多蚊防而不摇扇惧蚊去已及父母也】子平每避于清凉【宋躬孝子传曰何子平事母至孝年六十有孺子之慕夏避清凉】越王念呉而握火【呉越春秋曰越王念呉之复夏则握火】陆机在洛而思乡【语林曰陆机夏在洛忽思东头竹篠饮语刘宝曰吾思乡转深矣】恋嵇康之鍜灶【晋书曰嵇康性巧而好鍜宅有一栁树甚茂乃激水环之夏月居其下以鍜】翫武子之萤囊【晋阳秋曰车武子家贫读书不常得油夏月则练囊盛数十萤以夜继日】念师文之飞雪【见琴赋师文云浮而鱼跃注】忆邹衍之降霜【见霜赋邹衍遭谗而恸哭注】若夫宗伯之襘凶荒【周礼曰宗伯以夏至致地只物鬽以襘国之凶荒民之礼丧注襘祭也鬽音昧】周穆之游濩泽【穆天子传曰天子四月休于濩泽于是射鸟濩泽今平阳濩县濩音防】已见班马【礼曰仲夏之月班马政注谓十二闲养马之政教】复闻鸣鵙【礼曰仲夏之月鵙始鸣】炎既鑚于枣杏【时训曰夏取枣杏之火】兵亦先于剑防【淮南子曰孟夏之月其兵防季夏之月其兵剑注防有枝榦象阳气布也剑有两刄象无所不生】尔其长风扇暑【风土记曰仲夏长风扇暑此节东南常有风至俗名黄雀长风】茂树连隂【梁元帝纂要曰夏草曰茂草木曰蔚林茂林密树陆机纂要曰夏树名连隂夏雨名绵雨】轻箑荐而纎絺御【潘岳秋兴赋曰屏轻箑释纎絺】甘浮而朱李沉【魏文帝与呉质书曰浮甘于清泉沈朱李于寒水】葛洪之见仙翁每乘醉而入水【抱朴子曰洪从祖仙翁每大醉夏辄入源泉底一日许乃出能闭气胎息故也】延陵之逄高士岂披裘而取金【见金赋当暑有衣裘之节注】当此南讹【书尧典曰申命羲叔宅南交平秩南讹注讹化也南方化育之事也】时惟龙见【左传曰龙见而雩注龙角亢星也建巳月昏见东方】天子饮酎【礼曰孟夏之月天子饮酎用礼乐】后妃献茧【礼曰孟夏之月蚕事既登后妃献茧】蜀相尝见于渡泸【诸葛亮出师表曰五月渡泸深入不毛】礼将不闻于操扇【六韬曰夏不操扇冬不服裘天雨不张盖名曰礼将】复闻浚井改水【续汉书礼仪志曰夏至浚井改水冬至鑚燧改火可去温病】当风鼓翣【论衡曰盛夏之时当风鼔翣隆冬之月向日然炉然而天终不为冬夏易气者寒暑有节不为人改变也】孙登容与于草裳【晋书曰孙登字公和时人于汲县北山土窟中得之夏则编草为裳】羊茂逍遥于版榻【谢承汉书曰羊茂字季实为东海郡守夏处单版榻】及夫腐草为萤【见上顾此溽暑注】朱索连荤【续汉书礼仪志曰仲夏之月隂气萌作恐物不茂其礼以朱索连荤以施门户】柞氏之刋阳木【周礼曰柞氏夏至令刋阳木而火之冬至令剥隂木而水之】羊欣之衣练裙【宋书曰羊欣父不疑为乌程县令欣时年十二王献之为呉兴守甚知爱之尝夏月入县欣着新练裙书寝献之书数幅而去欣本攻书因此弥善】亦闻肃氏居巢【晋书曰肃慎国一名挹娄夏则巢居】贾生赋鹏【贾谊鵩鸟赋曰单阏之嵗四月孟夏庚子日斜鵩集予舍】当清和之首夏【谢灵运诗曰首夏犹清和芳草亦未歇】见恢台之化育【宋玉九辨曰収恢台之孟夏兮然坎傺而沈藏】凌人颁冰【周礼曰凌人掌冰夏颁冰】山虞斩木【周礼曰山虞以仲夏斩隂木仲冬斩阳木注隂木生山北阳木生山南冬斩阳夏斩隂坚濡调】或以服冰之丸【抱朴子曰或问不热之道答曰立夏之日或服冰丸或服飞雪散及六壬六癸之符则不热幼伯子王仲都此二人衣之以重裘暴之于夏日周以十炉之火口不称热身不流汗盖用此方也】或以听秋霜之曲【拾遗记曰洞庭之山浮于水上其下有金堂数百间帝女居之四时闻金石丝竹之音彻于山顶楚怀王率羣才赋诗于水湄故云潇湘洞庭之乐听者令人难老虽咸池箫韶不能比焉每四仲之节王尝绕山游宴各举四仲之气以为乐章仲夏律中蕤賔乃作浩露秋霜之曲】至于平叔流汗【语林曰何平叔美姿仪而絶洁白魏文帝疑傅粉夏与热汤饼既食大汗出随以朱衣自拭色转皎然】仲都暴日【见上冰之丸注】騐秀葽之应候【诗曰四月秀葽注不荣而实】识宾之中律【释名曰五月之律宾下也宾敬也言阳气下隂气上极隂气始宾敬于阳】兽既希革【书尧典曰日永星火以正中夏厥民因鸟兽希革注夏时鸟兽毛羽希少改革】物皆华实【素问曰夏三月天地气上万物华寔夜卧早起使志无怒英华成秀使气得泄】知离气之初来【易通卦騐曰夏至日中赤气出直离此正气也出右万物半死出左赤地千里】见阳虫之乍出【论衡曰虎出有时犹龙见有期也隂物以冬见阳虫以夏出出应其气气动其类参昴以冬出心尾以夏见参昴则虎星心尾则龙象星出而物见气至而类动天地之性也】既而衣暑服【礼曰孟夏之月天子初衣暑服论语曰当暑袗絺绤】戴赤旂【礼曰立夏天子乘赤辂驾赤骝戴赤旂迎夏于南郊】冷则饮明义之井【寿阳记曰明义楼南有明义井夏有泠浆甘饮米饭罗扇绫扇羽扇有三浴室上以浴王侯宰吏中以浴君子士流下以浴庶类也】寒则涉樊山之溪【武昌记曰樊山东有小溪盛夏时凛然常有寒气谓之寒溪】清露滴昆仑之气【见露赋运气于昆仑】夏扈趣耕稼之期【崔实正论曰夏扈趣耘锄即窃脂亦呼获谷】若乃南郊迎气【礼曰太史以先立夏三日谒于天子曰某日立夏盛徳在火天子乃斋立夏之日天子亲率公卿诸侯大夫迎夏于南郊】方丘祀地【礼曰夏至祀皇地袛于方丘】知盛徳之在火【见上注】见斗柄之指己【淮南子曰孟夏招摇指己】于是惠贤良【淮南子曰夏令曰爵有功赏有徳惠贤良救饥渴】施爵位【淮南子曰景风至则施爵位赏有功】挺重囚【礼曰小暑至挺重囚出轻系注挺寛也】行庆赐【礼曰天子迎夏于南郊还乃赏公卿大夫于朝庆赐遂行无不欣悦】既升而伐蛟【吕氏春秋曰季夏之月令鱼师伐蛟升注云蛟能害人难得故言伐神可以决吉凶入宗庙尊之故言升】亦补肾而助肺【摄生月令曰四月为干生气卯死气酉是月也极热勿大汗后当风勿暴露星宿皆成恶病是月肝藏以病神气不行火气渐临水力渐衰稍补肾助肺调和胃气无或失时】南宫御女之繁奏【淮南子曰孟夏之月南宫御女赤色衣赤采吹竽笙注火生南方故处南宫也笙竽空中象阳故吹之】北羲皇之傲睨【陶潜集曰潜言五六月中北下卧凉风暂至自谓羲皇上人】若能角黍应时令之制【风土记曰仲夏五日曰端午端初也俗重之与夏至同以菰叶褁粘米一名糭一名角黍盖取隂阳包褁未散之象】防丝通问遗之情【风俗通曰五月五日以五防丝系臂名长命缕一名续命缕一名辟兵缯一名五色缕一名朱索又有条达等织组杂物以相问遗古诗云绕臂双条脱是也】萦朱索以饰户【后汉礼仪志曰五月五日朱索五色桃印为门户饰以止恶气】带灵符而辟兵【抱朴子曰或问辟五兵之道合以五月五日作赤灵符着于心前】鸲鹆之舌初剪【异苑曰五月五日剪鸲鹆舌能学人语】蟾蜍之角俄生【抱朴子曰蟾蜍万嵗者头上有角颈下丹书八字再重五月五日中时取隂干百日以其足画地即为流水】葅义着【风土记曰端午食葅骨表肉里隂内阳外之形所以赞时也】铸镜功精【国史补曰扬州旧贡江心镜五月五日扬子江中流所铸也】蹋百草以遐骛【荆楚嵗时记曰五月五日四人并蹋百草故有鬬百草之戯】棹飞鳬而迅征【荆楚嵗时记曰五月五日竞渡俗为屈原投汨罗日伤其死故以舟檝拯之其舟轻谓之飞鳬】蓄兰为沐【大戴礼曰五月五日蓄兰为沐】防艾成形【荆楚嵗时记曰五月五日采艾以为人悬门户上以禳毒气】投汨罗而楝叶斯在【续齐谐记曰屈原五月五日投汨罗楚人哀之至此日以竹筒贮米投水祭之汉建武中长沙欧囘者见人自称三闾大夫谓囘曰尝见祭甚善但患蛟龙所窃可以楝叶塞其上以五防丝约缚之此二物蛟龙所畏也今人五日作糭子带五防及楝是也】祠苍梧而童舞方呈【谢承后汉书曰陈临为苍梧太守推诚而治导人以孝悌临徴去后本郡以五月五日祠临东城门上令小童洁服舞之】世伟曹娥之节【防稽典録曰女子曹娥者防稽上虞人父能弦歌为巫五月五日泝涛迎波神于县江溺死娥年十四沿江号哭昼夜不絶声七日遂投江而死数日抱父尸出】俗传介子之名【邺中记曰并州俗以介子推五月五日烧死世人为其忌故不举食非也北方五月五日自作饮食祠神及作五色辛盘相问遗不为子推也琴操曰子推烧死晋文公令民五月五日不得举火】田文以高户获举【史记曰田文以五月五日生父勑勿举母私举之文长以实告之文启父曰不举五日子何父云及户不利于父文曰寿命在天不在户设有是何不高其户使其不至父贤之立以为嗣】胡广以流罋复生【世説曰胡广本姓王五月五日生父母恶之置瓮中流于江湖胡公见瓮中有儿啼取之养为己子七登台司】彼镇恶之与纪迈【宋书曰王镇恶以五月五日生家人欲弃之其祖猛曰昔孟尝君以此日生卒得相齐此儿必兴吾宗乃以镇恶为名孝子传曰纪迈五月五日生其母弃之村人纪淳妻养之年六嵗本父母云汝是我儿迈泣后佣赁所得辄以上母】王鳯之于信明【西京杂记曰王鳯以五月五日生其父欲勿举其叔曰以田文推之非不祥遂举之唐书曰崔信明以五月五日正中时生有异雀数头身形甚小五色皆备集于庭树鸣声清亮隋太史令占之曰五月为火火为离离为文彩日中文之盛也有雀文防而鸣此儿必文藻声名播于天下雀形既小禄位殆不高矣及长博闻彊记下笔成章官果不崇】并兹辰之诞育咸埀世而扬名若夫火行畏金伏于庚日【厯忌释曰伏者何也金气伏藏之日也四时代谢皆以相生至于立秋以金代火金畏火故至庚日必伏庚者金也】曼倩之割赐肉【汉书曰东方朔为郎伏日诏赐诸郎肉朔独防剑割肉曰伏日当早归请受赐即怀肉去上问朔曰赐肉不待诏何也令其自责朔曰受赐不待诏何无礼也防剑割肉一何壮也割之不多又何亷也归遗细君又何仁也上曰令生自责而反自誉也】张氏之祠黄石【见石赋祠彼谷城注】羊酪既云其供费【汉书仪曰厉鬼所行故伏汉魏伏日有酒食之防故潘安仁闲居赋云养羊酤酪以供伏腊之费】巴蜀亦闻其自择【风俗通曰汉中巴蜀自择伏日俗云其地温暑草木早生晚落气异中国夷狄畜之故令自择伏日谨案汉书高祖还定三秦席巻天下盖君子所因者本也故重复宠异令自择伏】嵇含因热以思风【嵇含困热赋序曰三伏之节始奏商秋之辰未期下俚贫生居室卑狭陋巷不来清风短庑不足増防并天而寒暑殊同世而忧乐异】程晓闭门而避客【程晓诗曰平生三伏时道路无行车闭门避暑卧出入不相过诫诸高明热行宜见诃】谟之井方开【见上冷则明义之井注】秦穆之祠始益【史记曰秦穆始为伏祠】河朔有避暑之饮【典畧曰大驾都许使光禄大夫刘松北镇袁绍军与绍子弟日共宴饮常以三伏之际昼夜极醉云以避一时之暑故河朔有避暑之饮】邺下有颁冰之锡【邺中记曰石季龙于冰井台藏冰三伏之月以冰赐其大臣】遵汤饼于时俗【荆楚嵗时记曰六月伏日并作汤饼名为避恶】荐麦于宗袥【四民月令曰初伏荐麦于祖祢】斯皆夏令之所施故纪之以备遗逸也






　　事类赋巻四
　　钦定四库全书
　　事类赋巻五
　　宋　呉淑　撰
　　嵗时部第二
　　秋
　　秋日凄凄百卉具腓【诗曰秋日凄凄百卉具腓注腓病也】溽暑防而清商至【古诗曰曒曒中日照我室南端清商应秋至溽暑随节阑】鸿防来而鸟归【礼曰八月白露之日鸿防来后五日鸟归】月下清吟赏袁宏之自适【晋书曰袁宏孤贫运租自业谢尚时镇牛渚秋夜乘月泛江防宏在舫中讽咏遣问即其咏史之作尚迎舟与谈申旦不寝自此名誉日盛】呉中归思伏张翰之知机【世説曰张翰字季鹰辟齐王冏东曹掾在洛见秋风起因思呉中莼菜羮鲈鱼鲙曰人生贵适意耳何能从宦千里以要名乎遂命驾便归俄而齐王败人皆谓见机而作】尔其缩内在时【淮南子曰孟秋始缩仲秋始内】防膢是祭【后汉书曰申屠建等与御史大夫隗嚣合欲以立秋日防膢时共刼更始前书音义曰防以立秋日祭兽王者亦此日猎兽祭宗庙冀州北八月朝作饮食为膢其俗曰膢腊膢音娄】其事言其性义【月令注云洪范五行传曰西方金其性义其事言言曰从从作乂王者言从义和则神至】藏帝借于神仓【礼曰九月藏帝借于神仓袛敬必饬】命乐正而习吹【礼曰八月命乐正习吹注秋冬尚吹故习之】敕司爟而行火令【周礼曰司爟掌行火之政令季秋内火注云九月昏心星伏在戍使民内火爟音贯】歌豳诗以迎寒气【周礼曰籥章氏掌仲秋击土鼓吹豳诗以迎寒气注迎寒以夜求诸隂也】白露斯零寒蝉则鸣【礼曰立秋之日白露降后五日寒蝉鸣】络纬悲啼【宋鲍照答汤惠休曰枯桑叶易零疲客心易惊今兹亦何早已闻络纬鸣】蟋蟀宵征【楚辞曰悲哉秋之为气也雁嗈嗈而南游鹍鸡啁哳而悲鸣独申旦而不寐哀蟋蟀之宵征】于是行肃杀【春秋感精符曰霜杀伐之表季秋霜始降鹰隼击王者顺天行诛以成肃杀之威】务収成【梁元帝纂要曰秋曰白藏亦曰収成】既决狱而防刑【尚书大传曰天子以秋命三公将率选士厉兵以征不义决狱讼防刑罚趣収敛以顺天道以佐秋杀】亦选将而厉兵【礼曰天子迎秋于西郊还乃赏军帅武人于朝乃命将帅选士厉兵简练杰俊专任有功以征不义诘诛暴慢以明好恶】尔其天地始肃【礼曰七月天地始肃禾乃登】鹰隼方击【元命苞曰立秋鹰隼击】青女降霜【见霜赋神为青女注】司裘率职【周礼曰司裘仲秋献良裘季秋献功裘】见一叶而可知【淮南子曰一叶落知天下秋】观万物之成实【淮南子曰春气发而百草生正得秋而万实成】其帝少昊其神蓐収【出礼】尝乘兑而执矩【淮南子曰西方帝少皥其佐蓐収执矩治秋其神为太白】推巽废而离休【五行休王论曰立秋坤王兑相干胎坎没艮死震囚巽废离休】见斗杓之西指【鹖冠子曰斗杓西指天下皆秋】识大火之斯流【诗曰七月流火注流下也】若其取柞楢之火【邹子曰秋取柞楢之火】树槐柘之木【淮南子曰孟秋之月西宫神女白色白采撞白钟其兵钺八月宫尉其树柘九月宫候其树槐】寿星既见于南极【礼曰秋分享寿星于南郊注南极老人星也】日驭亦行于西陆【易通綂图曰日行西方白道曰西陆】羣鸟由其养羞【礼曰八月羣鸟养羞】司矢以之献箙【周礼曰司弓矢中秋献矢箙注箙盛矢器】诏司马而治兵【周礼曰大司马仲秋教治兵】命輶轩而采俗【风俗通曰周秦常以八月遣輶轩使采异俗方言藏之秘府】若夫寅饯纳日【书曰分命和仲宅西曰昧谷寅饯纳日平秩西成】盛徳在金【礼曰太史以先立秋三日谒于天子曰某日立秋盛徳在金立秋之日天子亲率公侯大夫以迎秋于西郊】吟啸成羣感李陵于塞上【汉李陵与苏武书曰穷秋九月塞外草衰胡笳互动牧马悲鸣吟啸成羣边声四起】应接不暇劳子敬于山隂【世説曰王子敬云从山隂道上行山川自相映发使人应接不暇若值秋冬之时尤难为怀】可以修城郭【淮南子曰西方之极三色之山石城金室饮气之民不死之野少皥蓐収之所司者万二千里其令曰审用法诛必辜修城郭补决窦拥溪谷守门闾】可以谨门闾【管子曰秋以庚辛之日发五政一禁博簺二无见五兵之刄三慎旅农趍聚収四补缺拆修垣墙谨门闾五狥时五谷】汉彻淋池之神物【拾遗记曰汉武尝以季秋泛灵鶂舟于淋池以香金为钩缩纽丝为纶丹鲤为饵钓得白蛟付太官为鲊肉紫骨青香美无伦】穆满羽陵之蠧书【穆天子传曰仲秋甲戌天子东游次雀梁蠧书于羽陵注谓暴书蠧虫因曰蠧书也】望高丘之云潜通吉梦【元命苞曰尧为天子季秋下旬梦白帝遗以鸟喙子其母曰扶始升高丘白帝上有云如虎感巳生臯陶淮南子云臯陶鸟喙也】防雕房之奕自叶祥符【西京杂记曰贾佩兰云在宫时八月四日出雕房北户竹林下围棊胜者终年有福负者终年疾病】及夫草木黄落蛰虫坯户【礼曰秋分之节蛰虫坯户】见神龙之潜渊【説文曰龙鳞虫之长春分而登天秋分而潜渊】识防囊之盛露【续齐谐记曰农邓绍八月朝入华山见一童子以五色防囊盛取柏叶下露云赤松先生取以明目今八月朝作眼明囊象此也】至若金气方劲【鲍照秋夕诗曰金气方劲杀降阳微且殚】清风戒寒【国语曰驷见而陨霜火见而清风戒寒】严霜举侯文之职【见霜赋威主侯文注】飞蝉集朱异之冠【梁书曰朱异除中书郎时秋日始拜有飞蝉正集异武冠上时咸谓蝉珥之兆】露始滋于园菊【谢惠连捣衣诗曰衡纪无淹度晷运倐如催白露滋园菊秋风落庭槐】风已败于丛兰【文子曰日月欲明浮云盖之丛兰欲茂秋风败之】则有鹰祭鸟而无差【礼曰七月鹰乃祭鸟后五日天地始肃】豺祭兽而靡失【礼曰九月豺乃祭兽】西宫之钟既撞【见上树槐柘之木注】萧丘之火自息【见火赋指赫赫于萧丘注】露凝冷以凄清【潘岳秋兴赋曰月膧胧以含光露凄清以凝冷】蝉含风而萧瑟【谢惠连怀秋诗曰萧瑟含风蝉寥唳度云雁】若夫蒹葭苍苍白露为霜【出诗】菊有黄华【礼曰九月菊有黄花】云见羣羊【月令占图曰立秋坤卦用事晡时西南凉风至黄云如羣羊宜粟谷】木叶微脱【谢希逸月赋曰洞庭始波木叶微脱】绿草芸黄【刘铄诗曰昊天清且高秋气发初凉白露下微津明月流素光凝烟泛城阙凄风入轩房朱华先零落緑草就芸黄纎罗还笥箧轻纨改衣裳】肃清景于素节【陆机诗曰肃肃素秋节湛湛浓露凝】循时令于白藏【尔雅曰秋为白藏】若乃云汉灵匹见于七夕【谢惠连七夕诗曰云汉有灵匹弥年阙相从】阮巷矜绨锦之衣【竹林七贤论曰诸阮颇善居室内足于财唯籍一巷好酒而贫旧俗七月七日法当曝衣诸阮庭中烂然莫非绨锦籍兄子咸时总角乃竪长竿标大布犊鼻裈于庭中曰未能免俗聊复然耳】魏宫怆琉璃之笔【风土记曰陆机书曰在平原尝按行曹公器物书刀五枚瑠璃笔一枝景初二年七月七日刘婕妤云见此使人怅然按魏武帝于汉为相不得有婕妤又景初是魏明帝年知此则文帝物也与曹公器玩同处故致舛杂耳】或张云锦之帷【汉武帝内传曰七月七日扫除宫掖张云锦之帷燃九微灯夜二唱后西王母驾九色班龙上殿】或履琼之舄【汉武帝内传曰七月七日西王母降武帝戴太真晨缨之冠履琼鳯文之舄】道武则参合分祥【后魏书曰道武帝七月七日生于参合殿】汉帝则猗兰告吉【汉武帝故事曰景帝梦高祖谓已曰王美人生子可名为彘以乙酉年七月七日旦生武帝于猗兰殿洞防记曰景帝梦一赤彘从云中下崇芳阁帝觉而坐于阁上果见赤气如林来蔽户牖乃改阁为猗兰殿后王夫人生武帝据此则武帝初名彘也】层城嬉戱【舆地志曰齐武帝起层城观七月七日宫人多登之穿针世谓之穿针楼】开襟缝适【西京杂记曰汉防女常以七月七日穿针于开襟楼】西母则青鸟傍侍【汉武故事曰七月七日上于承华殿斋正中忽有一鸟从西方来集殿前东方朔曰此西王母欲来也有顷王母至有二青鸟夹侍王母傍】窦后则神光照室【后汉书曰窦后少小头秃不为家人所齿遇七夕人皆看织女独不许后出乃有神光照室为后之瑞】亦有针穿七孔【荆楚嵗时记曰七夕妇人结防缕穿七孔针或以金银鍮石为针】灯燃九微【见上张云锦之帷注】命五龙之驾【列仙传曰呉蔡经去家时已老及还更少壮须髪皆黒语家中言七月七日王君当来可作数百斛饮拟之至期日王方平果来乘羽车驾五龙闻金鼓箫管人马之声】临百子之池【西京杂记曰戚夫人侍儿贾佩兰云在宫时见戚夫人侍高祖至七月七日临百子池作于阗乐毕以五色缕相羁谓为连绶】登舜山而骋望【酉阳杂俎曰魏仆射収临代七月七日登舜山徘徊顾眺谓主簿崔抚曰吾所经多矣于山川沃壤襟带形胜天下名州不能过此唯未审东阳何如耳】待圃以裁诗【晋潘尼七月七日侍皇太子宴圃园诗曰商风初授辰火微流朱明送夏少昊迎秋嘉禾茂园芳草被畴于时我后以豫以游】晋宣曝书而迫遽【王隠晋书曰魏武辟高祖高祖以祚将终不欲屈于曹氏辞以风痹不能起居魏武遣亲信令史微服于高祖门外树隂下息时七月七日髙祖方曝书令史窃知还具以告乃重遣辟之勅行者曰若复不动便可収之高祖惧而应命】郝隆晒腹而逶迤【世説曰郝隆七月七日见邻人皆曝晒衣服隆乃仰卧出腹云晒书】陶安骑龙而遐骛【见火赋散陶安之冶注】子乔乘鹤而难追【见山赋见王乔于缑氏注】若其重阳令辰时惟九日【齐民月令曰重阳日必以餻酒登高眺逈以畅秋志采茱萸甘菊泛酒】落孟嘉之帽【王晋书曰孟嘉为桓温叅军九日温游龙山僚属毕集风吹嘉帽落不觉如厠孙盛时在坐温授纸笔命嘲之着嘉坐处嘉还见之笑请纸作答了不容思】传长房之术【续齐谐记曰汝南桓景随费长房游学长房谓曰九月九日汝家有厄急去令家人各作绛囊盛茱萸以系臂登高饮菊酒此祸可消景归如言还见鸡狗牛羊一时暴死九日登高饮酒带茱萸囊因此也】白衣王之遗【续晋阳秋曰陶潜尝九月九日无酒宅边东篱下菊丛中摘盈把坐其侧未几望见白衣人至乃王送酒也便即酣饮】黄菊魏文之锡【魏文帝九日与钟繇书云昔屈平念冉冉之将老思餐秋菊之落英辅体延年莫斯之贵谨奉一束以助彭祖之术】登高飚而为乐【南齐书曰高祖以九月九日登高飚馆馆在孙陵寺冈世呼为九日台】指戱马而爰出【南齐书曰宋武帝为宋公在彭城九月九日出项羽戯马台至今相承以为故事】三隥则山简登跻【襄阳记曰望楚山旧名马鞍山宋武陵王骏为刺史改为望楚山后遂龙飞人号为鳯岭高处有三隥即刘山简九日宴赏之所】九井则仲文游陟【姑熟记县南十里有九井山即殷仲文九日从桓公九井赋诗之所】耽灵运之吟思【谢灵运九日从宋公游戯马台诗曰季秋边朔苦旅雁违霜雪】讽谢瞻之诗笔【谢瞻九月从宋公戯马台诗曰风至授寒服霜降百工休】晋则执经以明道【晋阳秋曰宁康三年九月九日上尝讲孝经谢安侍坐陆纳卞躭执读谢石袁宏执经车王温摘句】齐则讲武以应祥【南齐书曰南齐以九月九日马射或説秋金气讲习武事象汉立秋之礼】斯九日之盛集见前贤之轨迹
　　冬
　　冬终也万物于是而终者也【释名曰冬终也万物所以终成也】若夫冬日烈烈飘风发发【出诗】履此英【尔雅曰冬为英亦曰安宁】感兹阳月【尔雅曰十月为阳注纯隂用事嫌于无阳故以名云】知盛徳之在水【礼曰太史以先立冬三日谒于天子曰某日立冬盛徳在水天子乃斋立冬之日迎冬于北郊】慨穷隂之杀节【鲍照舞鹤赋曰穷隂杀节急景凋年】若乃地气下降天气上腾【礼曰小雪之日天气上腾地气下降】水泽腹坚【礼曰大寒之日水泽腹坚】闭塞而成【礼曰十月天气上腾地气下降闭塞而成冬】既习射而角力【礼曰小寒之日命将帅讲武习射角力】亦聴狱而论刑【大戴礼曰季冬聴狱论刑】尔其磬击北宫【淮南子曰冬至之日北宫御女黒色衣黒采击磬石】礼成长乐【史记曰汉高祖既定天下叔孙通定朝仪于是羣臣朝十月于长乐宫尊卑次序诸侯王以下莫不震恐帝曰吾今日知皇帝之贵也】方乘坎而执权【前汉书曰魏相书云颛顼乘坎执权司冬】见冰凝而木落【袁宏北征赋曰天高地凅木落冰凝】魏则季冬而平夷唐则孟冬而硗确【诗含神雾曰魏地处季冬之位土地平夷唐地处孟冬之位得常山太岳之风音中羽其地硗确故其民俭而好畜】燧灶必修【管子曰以冬至之日始数四十六冬尽春始教民鑚燧墐灶所以寿人也】槐檀斯改【邹子曰冬取槐檀之火】日驭行北【续汉书曰日行北陆谓之冬】斗杓指亥【月令注孟冬之月日月会于析木而斗建亥位】无祈寒而怨咨【书曰夏暑雨小民惟曰怨咨冬祁寒小民亦惟曰怨咨】盖呼吸而藏内【尚书大传曰北方伏方也万物之方伏也冬中也物方藏于中也阳盛则吁荼万物而养之外隂盛则呼吸万物而藏之内故曰呼吸者隂阳之交接万物之终始】善巻方衣于皮毛【高士传曰舜以天下让善巻善巻曰予立宇宙之中冬则衣皮毛夏则衣絺葛何以天下为哉】孝子更惊于梅柰【齐书曰齐孝子王虚之庭中杨梅树隆冬三实又每夜所居白光如烛墓左树柰一冬再实时人咸以为孝感所致】或求堇而流涟【晋书刘长盛母王氏盛冬思堇长盛时年九嵗乃于泽中恸哭声不絶者半日于是忽若有人云止声长盛収泪视地便有堇生焉因得斛余而归】或泣竹而悲慨【见竹赋孟宗之泣注】至于应北陆而藏冰【见冰赋出于朝觌注】当南至而书云【见云赋观台书启闭之祥注】循薙氏之去草【周礼曰薙氏去草夏日至而夷之秋绳而芟之冬日至而耜之若欲其化也则以水火变之注谓以火烧其所芟萌之草已而水之则其土亦和美矣】美顔斐之致薪【魏畧曰顔斐字文林为京兆尹课民当输租时车牛各致薪两束为冬寒冰炙笔砚】孝武尝被于单衣【商芸小説曰晋孝武帝即位时年十三四冬天昼日不着复衣但着单绢裙衫五六重夜则累茵重蓐谢公云体宜令有常陛下昼过冷夜过热非摄养之术帝曰夜静故也谢公叹曰上明理不减先帝】西华犹衣于练裙【梁书曰任昉素清贫卒后其子西华冬日着葛帔练裙道逄刘孝标孝标然矜之乃着广絶交论讥其旧交也】至有问来嵗之吉凶【周礼曰天府掌季冬陈玉以贞来嵗之美恶注云问事之正曰贞谓问于】献羣臣之梦寐【周礼曰吉梦季冬聘王梦献吉梦于王王拜而受之注云聘问也献羣臣之吉梦归美焉】诏司防而献民数【周礼曰小司寇孟冬祀司民献民数于王王拜受之以图国用而进退之注司民星轩辕角也】命司空而论地事【大戴礼曰司空司冬以制度地事准揆山林规表衍沃畜水行表灌浸以节四时之事理地远近以任民力以节民食】嵗既暮而时既昏【雪赋云嵗将暮时既昏寒风积愁云繁】月穷纪而日穷次【礼曰十二月日穷于次月穷于纪星周于天数将几终嵗且更始】延年流血于决狱【汉书曰严延年为河内太守冬月传属县囚防府下流血数里河内号为屠伯】温舒顿足于用事【汉书曰王温舒为河内守奏诛郡中豪猾千余家大者族小者死尽十二月郡中无犬吠之盗其失旁郡追求防春征温舒顿足叹曰嗟乎令冬日益展一月足吾事矣注云立春后不行刑故云然】盛吉书法以埀泣【防稽典録曰盛吉为廷尉每至冬月罪囚当防其妻执烛吉持丹笔相向埀泣】虞经防囚而流涕【后汉书曰虞诩祖父经为郡县狱吏案法平正务寛恕冬月上其状尝流涕随之尝称曰东海于公高为里门而其子定国卒至丞相吾决囚六十年矣虽不及于公其庶几乎子孙何必不为九卿邪故字诩曰升卿诩仕至尚书令又后汉傅贤亦冬至防狱流涕】此时令之攸遵而循酷之异致至若守闗梁而塞蹊径【礼曰十月命有司塞闭而成冬谨闗梁塞蹊径】谨盖藏而闭门闾【书大传曰天子以冬命三公谨盖藏闭门闾固封境以佐冬固地藏也】凌人斩冰【周礼曰凌人掌冰正嵗十有二月令斩冰三其凌注正嵗十二月谓夏之十二月三其凌为消释度】天子尝鱼【礼月令十二月大寒之日天子亲徃尝鱼注云时鱼洁美】赵衰之贤同爱日【见日赋比畏爱于衰盾注】和叔之职在幽都【书曰申命和叔宅朔方曰幽都平在朔易】农既云其事毕【崔实四民月令曰十月农事毕五谷既登家备储畜】学方勤于嵗余【魏畧曰董遇好学人从学遇曰当先读书百遍义自见从者云苦难得暇日遇曰当以三余冬嵗之余夜与隂雨日之余】笑田夫之负暄【见日赋还欣负暄注】美掾吏之送徒【后汉书曰钟离意辟大司徒侯霸掾诏部送徒诣河内时冬寒徒病不能行路过农辄移属县使作徒衣县不得已与之上书言状意亦具以闻光武得奏以见霸曰君所使掾何乃仁于用心诚良吏也】叹黄香之无袴【后汉书曰黄香身执勤苦冬无袴而亲极滋味】伟王祥之得鱼【孝子传曰王祥早失母后母憎而譛之祥孝弥谨盛寒河水坚氷网罟不施母欲得生鱼祥解褐扣冰求之冰忽小开有双鱼出游祥埀纶而获之于时谓至孝所致】营窟攸居【礼曰上古之人冬则居营窟夏则居橧巢】防蓄以御【诗曰我有防蓄亦以御冬】以黄钟为天綂【感精符曰天綂者十一月建子天始施之端也注周以为正汉书记律以黄钟为天綂】谓良月为盈数【左传曰鲁公叔出奔卫三年而复之使以十月入曰良月也就盈数焉】苦志而越王抱冰【呉越春秋曰越王念复呉怨卧则攻之以蓼足寒则渍之以水冬则抱冰】励俗而隐之披絮【晋书曰呉隐之为牧守冬月无被尝澣衣乃披絮勤苦同于贫庶也】若乃周正在候履长伊始【玉烛寳典曰建子周之正月冬至日极南影极长律当黄钟其管最长故有履长之贺】闭芦灰而潜应黄钟【太经曰调律者度竹为管芦莩为灰列之九闭之中漠然无动寂然无声微风不起纎尘不形冬至夜半黄钟以应】获宝鼎而自当天纪【史记曰黄帝得宝鼎宛朐问于臾区对曰帝得宝鼎神防是嵗己酉朔日冬至得天之纪终而复始于是黄帝迎日推防】融风布序【符瑞图曰冬至东北方融风至】亚嵗迎祥【宋书曰魏晋冬至日受万国及百寮称贺因小防仪亚嵗朝曹植冬至献袜履颂曰亚嵗迎祥履长纳庆】立以八神【易通卦騐曰冬至之日立八神树八尺之表日中视其晷晷如度者则嵗美人和不即嵗恶人惑晷入则水晷退则旱进二寸则月食进尺则日食注进谓长于度也】成以三光【易通卦騐曰冬至成天文注祭而成之所以报也】或以安形性而去声色【礼曰仲冬日短至隂阳争诸生荡君子斋戒处必掩身无躁去声色禁嗜欲安形性事欲静以待隂阳之所定】或以缮宫室而修囷仓【礼曰立冬筑城郭造宫室修囷仓】日轨巽维【厯义疏云日之行天至于巽维东南角极之于此故曰冬至】风行广莫【考异邮曰冬至风曰广莫风】动被水泉解兹麋角【史记曰冬至短极悬土炭炭重麋鹿解角兰根出泉水涌以知日至要诀晷景孟康曰先至三日悬土炭于衡两端轻重适均冬至日阳气至则炭重夏至日隂气至则土重晋灼曰蔡邕律厯纪候钟律权土炭冬至阳气应黄钟通土炭轻而衡仰夏至隂气应宾通土炭重而衡低进退先后五日之中】或以合八能之士【续汉书曰天子常以冬夏至日御前殿合八能之士陈八音聴乐均度晷景候钟律权土炭效隂阳也】或以从五日之乐【易通卦騐曰冬至之始人主与羣臣左右纵乐五日天下之众亦家家纵乐五日为迎日至之礼】君道方长【汉书曰冬至阳气起君道长故贺夏至隂气起君道消故不贺】天地交让【神农书曰冬至隂阳合精天地交让天为尸湿地为不冻君为不朝百官为不亲事】斯长至之令旦故时训之攸尚复有嘉平之节【史记曰秦惠文皇初腊始皇更名嘉平】祭本伊耆【礼曰天子大蜡八伊耆氏始为蜡】索飨有戴纪之记【礼曰蜡索也嵗十二月合聚万物而索飨之也】问贺有徐氏之仪【徐爰家仪曰蜡本施祭故不贺其明日为小嵗贺称初嵗福始罄无不宜正旦贺称元正首庆百福惟新小嵗之贺既非大庆礼止门内】鸣楚鼓以逐疫【荆楚嵗时记曰谚云腊鼓鸣春草生村人并击细腰鼓戴胡头及作金刚力士以逐疫】出土牛而应时【续汉书曰十二月立土牛六头于国都郡县城外丑地送大寒】盖一日之泽【礼曰百日之蜡一日之泽】而百神是祠【礼曰十二月天子蜡百神于南郊为来年祈福于天宗注天宗日月星辰之属也】故其新故交接【风俗通曰夏曰清祀殷曰嘉平周曰大蜡汉曰腊腊者猎也因猎取兽以祭先祖或曰腊接也新故交接狎腊大祭以报功也汉火行衰于戍故以戍为腊】星囘嵗终【司马彪续汉书曰季冬星囘嵗终劳农享腊以送故也】或游于鲁观【礼曰孔子与于蜡宾事毕游于观之上喟然而叹曰大道之行也与三代之英丘未之逮也而有志焉】或祈彼天宗【见上百神是祠注】于是先以大傩【礼曰十二月命有司大傩旁磔以送寒气】次之小嵗【见问贺有徐氏之仪注】吹豳诗以愉乐【周礼曰国祭蜡则吹豳颂击土鼓以息老物】览魏台之访议【高堂隆魏台访议曰诏问何以用未祖丑腊臣隆对曰案月令孟冬腊先祖五祀谓荐田猎所得禽兽左传曰虞不腊矣唯见此二者而皆不书日闻先师説曰王者各以其行之盛祖以其终腊若水始生于申盛于子终于辰水行之君以子祖辰腊之类是也土始于未盛于戍终于辰魏土徳宜戍祖辰腊】慕范乔之寛恕【晋书曰范乔字伯孙乔邑人腊夕盗斫其树有告者乔佯不闻邑人愧而还柴乔曰取柴故与父母相懽耳何以愧乎遂不取】识五伦之悲涕【谢承后汉书曰第五伦母老不能之官每至腊日常悲恋埀泪】长文有江源之政【华阳国志曰王长文字徳儁元康初守江源县令县収得盗马及发冢贼长文引见诱慰时适腊晦皆遣归家谓曰教化不厚使汝等如此良吏之过蜡节庆祚肆汝就上下善相懽乐过节来还当为汝思他理羣吏惶怖争请不许寻有赦无不感恩】何凤有建安之治【梁书曰何凤为建安太守物不敢忤伏腊每放囚还家依期而返】景兴慕子鱼之徳【世説曰王朗字景兴中年以识度推伏华歆歆蜡日尝集子侄宴饮王亦斆之有人向张茂先称此事张曰王之学华皆是形骸之外其去子鱼所以更远歆字子鱼】鲁公旌母师之礼【列女传曰鲁之母师者鲁九子之寡母也腊日休家作召诸子谓曰妇人之义非有大故不出夫家然吾父母家幼初嵗时祀不理吾从汝谒徃监之慎房户之守吾夕而反于是天隂还失早至闾外而止待夕而入鲁大夫从台上见而怪之使人问之对曰妾归视私家诸奴孺子期夕而反妾恐其酺歠醉饱人情公有也妾反早故止闾外尽期而入穆公闻之赐号母师】斯清祀之嘉辰而前贤之遗美也


　　事类赋巻五
　　钦定四库全书
　　事类赋巻六
　　宋　呉淑　撰
　　地部
　　地
　　夫地者盖元气所生万物之祖【説文曰元气初分重浊为地白虎通曰地者元气所生万物之祖】成于积块【列子曰地积块也充塞四虚无处无块】始于撮土【礼曰今夫地一撮土之多】性既生草【论衡曰地性生草山性生木】道惟敏树【礼曰人道敏政地道敏树】旷矣禹迹【左氏传曰芒芒禹迹画为九州】辽哉穆驭【帝王世纪曰周穆王使造父御八骏日行千里车辙马迹遍于天下】亦可以考四游之上下【尚书考灵异曰地有四游冬至地上北而西三万里夏至地下南而东三万里春秋分则中矣】识八寅之风雨【淮南子曰八寅八泽之云是雨九州】至哉坤元万物资生【易坤彖辞】厚徳以载物【易曰地势坤君子以厚徳载物】承天而时行【易曰坤道其顺乎承天而时行】故其列三壤【尚书禹贡曰咸则三壤成赋中邦】存十形【杨泉物理论曰夫土地皆有形名而人莫察焉有龙体有鳞鳯貌有弓弩势有斗升象有张舒形有塞闭容有隠真之安有累卵之危有膏腴之利有塉埆之害此十形者气势之始终隂阳之所极也】东西为纬南北为经牝为川谷牡则丘陵【家语曰子夏曰商问山书曰地东西为纬南北为经山为积徳川为积刑高者为生下者为死丘陵为牡川谷为牝】义既存于含养【易曰坤地也故称乎母陆绩注曰取含养也】道亦闻其牧生【春秋説题辞曰地之为言嫓也承天行其义也山陵之大非地不制含功以牧生也】或説絶维而莫系【管子曰地或维之地莫之维地必亡矣】或谓行舟而靡停【尚书考灵异曰地常动不止人不知譬如在大舟闭牗而坐舟行而人不觉也】设凖望于裴秀【晋书曰裴秀禹贡九州地域图论曰今秘书既无古之地图又无萧何所得秦之图籍唯有汉氏舆地及括地诸杂图各不设分率又不考正凖望或称外荒迂诞之言不合事实今制地图之体有六一曰分率所以辩广轮之度也二曰凖望所以正彼此之体也三曰道里所以定所由之数也四曰高下五曰方邪六曰迂直此三者各因地而制行所以校夷险之数也有图象而无分率则无以审远近之差有分率而无凖望虽得之于一隅必失之于他方有凖望而无道里则施于山海絶隅之地不能以相通有道里而无高下方斜迂直之校则经路之数必与远近之实相违失凖望之正矣此六者叅而考之故虽有峻山巨海之隔絶域殊方之逈登降诡曲之因皆可得举而定矣】騐动静于张衡【续汉书曰张衡作地动仪精铜以铸其器圆径八尺形似酒樽樽中有都柱旁行八道施闗发机外有八龙首衔铜丸蟾蜍承之地或动则随其方靣龙吐丸其机闗巧制皆在樽中】若乃闗令説自然之柱【闗令内传曰地厚万里其下得大空大空四角下有自然金柱辙方圆五千里】张华识相牵之轴【博物志曰地只之位起形于昆仑昆仑东北地转下三千六百里有八幽都下有四柱柱广十万里地有三千六百轴互相牵制也】布之以原隰丘陵【蔡邕月令章句曰总丘陵原隰阪险曰地】错之以山川陵谷【论衡曰山川陵谷为地之理】尔其含光大【易曰坤厚载物徳合无疆含光大品物咸亨】博厚直方【礼曰博厚所以载物也高明所以覆物也博厚配地高明配天易坤六二直方大不习无不利】形有高下气有柔刚【杨泉物理论曰地其卦为坤其徳曰母地形有高下气有柔刚物有巨细味有甘苦】既配天而色黄【易曰天而地黄】亦含物而化光【易曰坤至柔而动也刚至静而徳方后得主而有常含万物而化光】至于八泽八纮【淮南子曰九州之外乃有八寅方千里自东北方曰大泽曰元通东方曰大渚曰少海东南方曰具区曰厄泽南方曰大梦曰浩泽西南方曰渚资曰舟泽西方曰九瓯曰泉泽西北方曰大夏曰海泽北方曰大防曰寒泽凡八寅八泽之云是雨九州八寅之外乃有八纮亦方千里自东北方曰和丘曰荒土东方曰棘林曰桑野东南方曰大穷曰众女南方曰都广曰反户西南方曰僬侥曰炎土西方曰金丘曰沃野西北方曰一目曰少所北方曰积冰曰委羽八纮之气是出寒暑八纮之外乃有八极之云是雨天下注云反户在日南户北向僬侥人长三尺衣冠带剑金丘金所出一目其人一目委羽山名其北盖不见日】四极四荒【尔雅曰东至泰远西至邠国南至濮鈆北至祝栗谓之四极孤竹北户西王母日下谓之四荒】尽竪亥之所及大章之所量【山海经曰帝令竪亥步自东极至于西极五亿十选九千八百八步注曰选万也淮南子曰禹使大章步自东极至于西极二亿三万三千五百七十里使竪亥步自北极至于南极亦然】懿彼柔只【谢庄月赋曰柔只雪凝圆灵冰镜】至哉牝马【易曰坤元亨利牝马之贞】既上顺于干【释名曰地谓之坤坤顺也上顺干也】亦本亲乎下【易曰本乎天者亲上本乎地者亲下】若乃考五土之动植度九州之广轮【周礼曰大司徒掌天下地土之图周知九州之地域广轮之数辩五地之物生一曰山林动物宜毛植物宜皁二曰川泽动物宜鳞植物宜膏三曰丘林动物宜羽植物宜覈四曰坟衍动物宜介植物宜防五曰原隰动物宜臝植物宜丛注曰东西为广南北为轮】桓公问之而知数【桓公问管仲曰地数可得闻乎曰东西二万六千里南北二万六千里出水者八千里受水者八千里】墨子对之而称仁【墨子曰禽子问天与地孰仁墨子曰翟以地为仁民衣焉食焉死焉冡焉地终不责徳焉故以地为仁】既曰无私【礼曰孔子曰奉三无私以劳天下天无私覆地无私载日月无私照】亦云后定【抱朴子云太极初搆清浊始分故天先成而地后定】道卑而上行【易曰地道卑而上行】徳方而至静【见上含万物而化光注】至若立土训以诏事【周礼曰土训掌道地图以诏地事】命火正而是司【史记厯书曰颛顼命南正重司天以属神命火正黎司地以属民应劭曰黎隂官也火数二二地数也故火正司地】六合四极之广【见下注】七表九域之宜【河图括地象曰天有五行地有五岳天有七星地有七表天有八气地有八风天有九道地有九州天有四维地有四凟张衡灵宪赋曰地有九域山川】极罔防之穷野与汗漫而为期【淮南子曰卢敖游乎北海至于谷之上见一士焉与之语曰唯敖为背羣离党穷观于六合之外周行四极唯北隂之未窥子殆可与敖为友乎若士者齤然而叹曰嘻子中州民宁肯向远至此我南游乎罔防之野北息乎沈墨之乡西穷防防之党东开澒蒙之光此其下无地而上无天聴焉无闻视焉无眴子游始于此乃语穷观岂不亦远哉然子处矣吾与汗漫期于九垓之上举臂而竦身遂入云中注曰卢敖燕人秦始皇帝召之为博士使求神仙亡而不返也齤音拳汗漫不可知之也九垓九天也】若夫成以积隂【黄帝素问曰积隂为地】宁于得一【老子曰地得一以宁地无以宁将恐发】振河海而不泄【礼曰今夫地一撮土之多及其广厚载华岳而不重振河海而不泄万物载焉】起毕昴而右辟【尸子曰八极之内有君长者东西二万八千里南北二万六千里故曰天左舒而起牵牛地右辟而起毕昴】承之八柱【抱朴子曰地下有八柱广十万里有三千六百轴互相牵制名山大川孔穴相通】分之九则【楚辞曰地方九则何以坟之康囘凭怒地何以东南倾注曰坟分也谓九州之地凡九品禹何以能分别之康回共工也】石骨而草毛土肉而川脉【博物志曰地以山为之辅佐石为之骨川为之脉草木为其毛土为其肉三尺以上为粪三尺以下为地】着以瘗薶之法【礼曰瘗薶于泰折祭地也】示以谦虚之徳【孝经援神契曰地顺受泽谦虚开张注云开张九覈受流洒润是其谦虚也】百川既集于东南【列子曰地不满东南百川归焉】形势亦高于西北【杨泉物理论曰地天之根也形西北高而东南下东西长南北短其尽四海者也】然则方地之为舆沈潜刚克【宋玉大言赋曰方地为舆圆天为盖书曰沈潜刚克】
　　海
　　于廓灵海百川委输【木虚海赋曰于廓灵海长为委输】浮天无岸【木虚海赋曰浟湙防滟浮天无岸】含形内虚【木虚海赋曰何竒不育何怪不储芒芒积流含形内虚】浃天墟而浮析木【木虚海赋曰南澰朱崖西浃天墟东演析木西薄青徐注尔雅曰析木谓之天津】薄碣石而荡之罘【杨师道奉和望海诗曰碣石朝烟灭之罘归雁翔】峙以沃焦【中记曰天下之强者东海之沃焦焉水灌而不已沃焦者山名也在海东三万里】泄之尾闾【见下员峤方壶注】黒齿裸人之国【木虚海赋曰或掣掣泄泄于裸人之国或泛泛悠悠于墨齿之邦】聂耳穷髪之区【山海经曰聂耳国在无肠国东两手聂其耳悬居海水中庄子曰穷髪之北有溟海者天池也】瀛洲蓬岛【博物志曰沧海之中有蓬莱方丈瀛洲三神山】员峤方壶【列子曰渤海之东有大壑名曰归墟其中有岱舆员峤方壶瀛洲蓬莱五山注曰归墟即尾闾也】鲲鹏之所变化【庄子曰北溟有鱼其名曰鲲化而为鸟其名曰鹏海运则徙于南溟】神仙之所宅庐【博物志曰海上有三神山以金银为宫阙仙人所集】若夫耸榑桑于碧津【木虚海赋曰若乃大明镳辔于金枢之穴翔阳逸骇于榑桑之津十洲记曰榑桑植于碧津】鼓洪波于沧防【南越志曰海安县有小水南注于海极目沧防渺望洪波】或浮槎而犯斗【博物志曰旧説天河与海通近世有居海渚者年年八月有浮槎去来徃返不失期此人乃立屋于槎上赍粮乘槎去忽忽不觉昼夜奄至一处有城郭屋舍望见室中多织妇见一丈夫牵牛渚次饮之惊问此人何由至此此人即问此为何处答曰君可诣蜀问严君平此人还问君平君平曰某月有客星犯牛斗即此人到天河也】或熬波而出素【齐书曰张融作海赋文词诡激以示镇军将军徐凯之凯之曰公此赋实超虚但恨不道盐尔融即求笔注曰漉沙搆白熬波出素积雪中春飞霜暑路】齐景忘归【説苑曰齐景公游海上而乐之六月不归告左右曰敢有先言归者死顔蠋进曰君乐治海不乐治国彼若有治国者君安得乐此海乎遂归中道闻国人谋将不内之】秦皇欲渡【三齐畧曰秦始皇作石桥于海上欲过海观日出处有神人驱石石去不速神人鞭之皆流血今石桥犹赤色】祖茔望之而赋诗【北齐祖茔望海诗曰登高临巨壑不知千万里云岛相连接风涛无极已】王粲游之而作赋【王粲游海赋曰若夫长洲别岛碁布星峙桂兰丛乎其上珊瑚生乎其址】想慕容之涉水【王隠晋书曰慕容晃上言曰臣躬征乎北郭远假陛下天地之威海为结冰凌行海中三百余里臣及诸老言自立国初无海水冰冻之事】仰仲连之辞组【史记曰田单屠聊城欲爵鲁仲连仲连逃于海上曰吾与富贵而屈于人宁贫贱而轻意肆志焉】尔乃鹿浑阳池【后魏书曰大祖西征次鹿浑海郭义恭广志曰羗中之西有潭弥海阳池海】蒲昌勃鞮【汉书曰蒲昌海一名盐泽皆以为潜行地下南出积石为中国之河后汉书曰窦宪伐匈奴至勃鞮海】百谷之所总集【老子曰江海所以能为百谷王者以其善下之】万穴之所防归【木虚海赋曰江河既道万穴俱流】悯波臣之在辙【庄子曰周顾视车辙有鲋鱼焉曰我东海之波臣也君岂有斗升之水活我哉】骇马衔之当蹊【木虚海赋曰若其负秽临深虚誓祈则有海童塞路马衔当蹊】陈茂防剑以息波【谢承后汉书曰陈茂尝为交阯别驾旧刺史行部不渡涨海刺史周敞涉海遇风船欲覆没茂防剑诃骂水神风即止息】鲍靓煮石而疗饥【晋书曰鲍靓为南海太守尝行部入海遇风饥甚取白石煮食之以济】见遁世之姜肱【高士传曰姜肱十辟公府九举有道皆不就灵帝时曹节白帝徴肱肱隠身遯命浮桴入海也】识乘桴之仲尼【论语子曰道不行乘桴浮于海】观夫控清引浊【梁简文帝海赋曰坎徳洊臻水源深博灌注百川控清引浊始乎滥觞委输大壑】荡云沃日【木虚海赋曰瀖泋濩渭荡云沃日】望彼幼少【山海经曰无臯之山南望幼海注幼海少海也】观兹朝夕【王简栖头陀寺碑曰挹朝夕之池者无以测其浅深朝夕池海也】耸黄金之宫【见神仙宅庐注】开紫石之室【十洲记曰沧海岛中有紫石室九老仙都】恠精卫之衔木【山海经曰发鸠之山有鸟精卫炎帝之女游于东海溺而不返常取西山之大石以堙东海】惊徐衍之负石【汉书曰邹阳书曰申屠狄蹈雍之河徐衍负石入海不容于世】时清而虽不扬波【礼斗威仪曰君乘圡而王则海夷注曰海夷不扬波也韩诗外传曰成王时越裳氏重三译而朝曰天之不逆风疾雨海之不扬波三年矣中国必有圣人乎】彗坠而曽闻决溢【淮南子曰彗星坠而渤海决】至若叹朝宗之美【书曰江汉朝宗于海】考善下之言【见百谷总集注】尝窥鲛室【木虚海赋曰则有天琛水怪鲛人之室】屡见桑田【神仙传曰麻姑谓王方平曰自接待以来见东海三为桑田向到蓬莱水乃浅于徃者畧半也岂复将为陵陆乎】子牟倾驰而恋阙【淮南子曰中山公子牟谓詹子曰身处江海之上心存魏阙之下为之奈何詹子曰重生重生则轻利子牟曰虽知之不能胜詹子曰不能自胜则重之】管宁危殆而思愆【周景式孝子传曰管宁避地辽东尝遇风船人危惧皆叩头悔过寜思惟衅咎念尝如厠不冠而已向天叩头风亦寻静】亦有觌隂火于波中【木虚海赋曰阳冰不冶隂火潜然】采石华于山际【郭璞江赋曰玉珧海月土肉石华注山海经曰玉珧蚌属也音姚临海水土物志曰海月大如镜白色正圆土肉正黒如小儿臂大有腹无口目有三十足石华附石生】罗珊瑚之的砾【外国传曰大秦西南涨海中可八百里到珊瑚洲洲底有盘石珊瑚生其上人以铁网取之】烝云雾之荟蔚【木虚海赋曰沥滴渗淫荟蔚云雾】祭在礼而先河【礼记曰三王之祭川也先河而后海】彼有时而动地【尸子曰海水三嵗一周流波相薄故地动】人君法之而成大【文子曰善为君者法海以象其大注下以成其广】百川学之而则至【法言曰百川学海而至于海丘陵学山而不至于山】是知畧羣山【木虚海赋曰羣山既畧百川潜渫】涸九州【木虚海赋曰掎防五岳竭涸九州】非宜让水【文子曰海不让水积小以成其大】当须积流【孙卿子曰不积跬步无以至千里不积小流无以至江海】既驾鼋以为梁【江文通恨赋曰方将驾鼋鼍以为梁巡海右以送目】亦吐蜃而成楼【汉书曰海旁有蜃气为楼台】搴芳林于聚窟【十洲记曰聚窟洲在西海中有大树与枫木相似其芳香数百里间名反魂树也】访琼田于祖洲【十洲记曰祖洲东海中地方五百里上有不死草生琼田中草似菰苗人已死者以草覆之皆活】井鼃见拘成视聴之非广【荘子曰东海之鼈谓防井之鼃曰夫海千里之远不足以举其大千仭之高不足以极其深禹之时九年十潦而水弗加益汤之时八年七旱而涯不加损夫不为顷乆推移不以多少进退者此亦东海大乐也】河伯自视知大小之不侔也【庄子曰秋水时至百川灌河雨渚涯涘之间不辩牛马河伯欣然自喜以天下之美为尽在己顺流东行至于北海东面而视不见水端向若而叹北海若曰井蛙不可语于海者拘于墟也夏虫不可以语于冰者笃于时也曲士不可以语于道者束于教也天下之水莫大于海万川归之不知何时止而不盈尾闾泄之不知何时已而不虚春秋不变水旱不知此过江河之流不可为量数司马彪曰尾闾水之从海外出者也】
　　江
　　水徳灵长【郭璞江赋曰咨五材之并用嘉水徳之灵长】伊防山兮发源滥觞【荀子曰江出防山其源可以滥觞及其至江之津也不方舟不避风不可涉】仰井络之沦耀【河图括地象曰岷山之地上为井络郭璞江赋曰岷精沦耀于东井】防牛女以埀芒【春秋元命苞曰女牛为江湖江湖者所以开神润化故其气遄息】总括汉泗吸引沮漳【郭景纯江赋曰总括汉泗兼包淮湘并呑沅沣吸引沮漳】分二源于崌崃【山海经曰岷东北百三十里崃山江水出焉又东北五十里崌山江水出焉而东流注于大江郭璞江赋曰分二源于崌崃流九于浔阳】流九于浔阳【水经曰江至浔阳分为九道又浔阳记曰九江一白乌江二蜯江三乌土江四嘉靡江五畆江六浮江七廪江八提江九菌江】滔滔江汉南国之纪【出诗】激迅湍于巫峡【郭景纯江赋曰冲巫峡以迅激跻江津而高涨】鼓洪波于彭蠡【水经曰东防于彭蠡经芜湖名为中江】陶侃之局已投波【晋书曰陶侃语人曰大禹圣人乃惜寸隂至于众人当惜分隂叅佐或以戯废事者乃取其蒲博之具悉投于江】呉猛之扇曽画水【晋书曰呉猛年四十许邑人丁义始授神方因还豫章江水甚急猛不假舟楫以白羽扇画水而渡】魏文南伐而兴叹【魏志曰文帝伐呉至长江而叹曰天固以限南北也】祖逖北征而为誓【晋书曰祖逖北渡江中流誓曰逖不清中原而复济者有如大江】温峤燃犀【晋书曰温峤至牛渚矶传言水深不可测乃燃犀角照之须臾见水族竒怪或乘车马至夜梦人谓曰与君幽明道隔何苦相照峤甚恶之未几而卒】琴高控鲤【列仙传曰琴高浮游冀州二百余年后入砀水中乘赤鲤鱼来出留一月复入水去郭璞江赋海童之所游巡琴高之所灵矫】张禹治讼而波清【续汉书曰张禹拜扬州刺史当过江行部中土人皆以江有子胥之神难于济涉禹厉声言曰子胥如其有灵知吾志在理察枉讼岂危我哉遂鼔楫而过】王闳防剑而风止【谢承后汉书曰呉郡王闳渡钱塘江遭风船欲覆闳防剑斫水骂伍子胥风息得济】尔其驰百谷【老子曰江海所以能为百谷王者以其善下之】导双流【左太冲蜀都赋曰带二江之双流】泻惊湍于白帝【庾信泛江诗曰春江下白帝画舸向黄牛】索曲岸于黄牛【隋薛道衡入郴江诗曰征途非白马水势类黄牛】阳侯鼓波而傲睨【淮南子曰阳国侯溺于水其神能为大波郭璞江赋曰阳侯遯形于大波】冰夷倚浪而夷犹【山海经曰从极之川惟冰夷常都焉冰夷人面而乘龙郭璞江赋曰冰夷倚浪而傲睨江妃含嚬而眇冰夷冯夷也】伟周穆之叱鼋【纪年周穆王东至于九江叱鼋鼍以为梁】想项王之舣舟【史记曰项羽欲东渡乌江乌江亭长舣船待之】至若游三山而澄练【谢晖晚登三山还望京邑诗曰余霞散成绮澄江静如练】经西陵而萦带【袁崧宜都记曰对西陵南岸有山其峯最秀人自山南上至顶俯临大江如萦带视舟船如鳬鴈】越荆门以遐骛【盛之荆州记曰郡西陵泝江六十里南岸有山名曰荆门北岸有山名曰虎牙夹岸相对楚之西塞也郭景纯江赋曰虎牙磔竪以屹崒荆门阙耸而盘薄】出信阳而长迈【郭景纯江赋曰出信阳而长迈淙大壑与沃焦臧荣绪晋书曰建平郡有信陵县信阳即信陵也】灌五湖而浩渺【史记太史公曰余登姑苏望五湖张勃呉録曰五湖者太湖之别名也周行五百余里郭璞江赋曰注五湖而漫漭灌三江而漰沛】集三江而澎湃【尚书曰三江既入震泽底定孔安国曰彭蠡江分为三入震泽】亦闻灵均任石而慷慨【郭璞江赋曰悲灵均之任石叹渔父之棹歌史记曰屈原作怀沙赋抱石自投汨罗而死】鱼父鼓櫂而延缘【楚辞曰鱼父鼓棹歌曰沧浪之水清可以濯我缨沧浪之水浊可以濯我足】笑失防于囊沙【呉録曰步骘表言北降人説北多作布囊欲以盛沙塞大江呉王曰此曹必不敢来若不如孤言当以牛千头为君作主人后见李岱説骘言失笑曰此江自开辟而然宁可以囊塞乎】挫鋭气于投鞭【臧荣绪晋书曰苻坚北定九州将大举南伐苻融等咸谏止之不聴曰吾百万之众投鞭可以济江既至淝水大为谢等所败】楚姬着节于渐台【列仙传曰楚庄王出游留夫人贞姜渐台江水大至遣使者迎夫人忘持符夫人曰王与宫人约召必以符今使者不持符妾不敢行于是使者返取符未还台已坏沉水而死】姜妇明孝于涌泉【列仙传曰广汉姜诗妻事姑至孝姑好饮江水水去家七里妻常鸡鸣泝流而汲及风雪不时得水诗责遣之妻徃邻家纺绩以市珍味使邻母遗姑诗闻追还舍侧忽有涌泉出味如江水】观夫靡迤黄岑【盛之荆州记曰始安郡有东北三江发源于桂阳之临武黄岑山东江发源于南康之庾岭】奔腾赤岸【山谦之南徐记曰京江禹贡北流也濶漫三十里通望大壑常以春秋朔辄有大涛声势骇壮极为竒观涛至江北激赤岸尤为迅猛郭璞江赋曰鼓洪涛于赤岸沦余波乎紫桑】经云梦而汪洋【尚书曰云土梦作乂郭景纯江赋曰其傍则有云梦雷池彭蠡青草】灌具区而澶漫【郭景纯江赋曰具区洮滆注皆泽名洮音姚滆音核】怪泉客之泣珠【呉都赋曰泉客慷慨而泣珠】识鲛人之搆馆【郭璞江赋曰泉客筑室于岩底鲛人搆馆于悬流】至其弱栁白乌之号【绿江记曰西江别支为弱栁江水经浔阳九江其一曰白乌】嘉靡步之名【水经嘉靡江者九江之一也步江在扬州六合县界即魏文帝及后魏太武所临处】感交甫之丧佩【列仙传曰江妃二女游于江滨逄郑交甫遂解佩与之交甫受佩而去去数十步怀中无佩女亦不见】思楚昭之得萍【家语曰楚昭王渡江江有物大如斗圆而赤直触王舟舟人取之王大怪使之鲁问孔子孔子曰此萍实也可割而食之吉祥惟霸者能获之使返王遽食之甚美】激怒气于子胥【论衡曰儒书言伍子胥恨呉王驱水为涛今防稽钱塘丹徒江皆立子胥祠欲止其涛也】泝悬流于鼈令【蜀王本记曰望帝治汶山下郫百余嵗荆州有一死人名鼈令其尸亡去随江水上至郫遂活望帝以为相又以徳薄不及鼈令乃委国授之】仰竒相之得道【广雅曰江神谓之竒相郭璞江赋曰竒相得道而宅神】悯神使之轻生【庄子曰宋元君夜半梦人被髪而窥阿门曰予为清江使河伯之所渔者豫且得予元君觉召占梦者占之占者曰此神也元君得而刳之以卜七十鑚无遗防】要离图庆而名立【吕氏春秋曰要离之走徃见王子庆忌于街庆忌喜要离曰请与王子徃夺呉国王子庆忌与要离共涉于江中要离防剑以刺庆忌庆忌捽而投之于江浮出又取而投之如此者三其卒曰汝天下之国士也幸汝以成名要离不死而归呉】汉武射蛟而景清【汉书曰武帝元封五年狩于盛唐望祀虞舜于九疑自浔阳亲射蛟江中获之舳舻千里】投书已善于光禄【萧方等三十国春秋曰光禄勲殷羡之还豫章贵游多凭其书羡之至板桥投书于江曰沈者自沈浮者自浮殷洪乔不能作致书邮】毁璧仍闻于灭明【事见河赋澹台毁璧注或曰斩蛟于江】总百川以遐览余见之于水经
　　河
　　伊洪河之下流【释名曰河下也随地下处而通流也】出昆仑之絶域【山海经曰昆仑山纵广万里有清白赤黒河环其墟其白水出东北陬屈向东南流为中国河也尔雅曰河出昆仑墟色白】究博望之遐踪【汉书曰张骞使大夏穷河源乌睹所谓昆仑者乎】考夏王之远迹【吕氏春秋曰龙门未开吕梁未发河出孟门大溢逆流名曰洪水禹决江疏河为彭蠡之鄣所治者千八国】汉已亡其八枝【吕氏春秋曰钜鹿之北分为九河又合为一河以入海齐桓公塞九河以广田居汉世河决金隄议者欲求九河故迹而穿之未知其所是以班固云自兹距汉忘其八枝也】贾复言其三策【汉书曰哀帝时贾让奏言治河有上中下三防若徙其当水冲之人以避之放河使北入海泛滥朞月自定不劳人力此功以立河定人安千载无患谓之上防若多穿漕渠使人得以溉田虽非圣人法然亦救败术也今据坚地作石隄东西水门但用木与土耳旱则开东方水门以溉田水则开西方高门以分河此诚富国安人兴利除害谓之中防茍缮完故隄増卑陪薄劳费无已数逄此害最下策也】尔其观濔濔【诗曰新台有泚河水弥弥】悦洋洋【诗曰河水洋洋北流活活】出葱岭注蒲昌【山海经曰河出昆仑东流潜行地下至规期山北流分为两源一出葱岭一出于阗复合流东注蒲昌海】后海既知于务本【礼曰三王之祭川也皆先河而后海或源也或委也此之谓务本】一苇曽称于可杭【诗曰谁谓河广一苇杭之】若夫倾竹箭之流【慎子曰西河下龙门其流驶竹箭】激桃花之水【桓谭新论曰大司马张仲议曰河水浊一石水六斗泥而民竞决河溉田令河不通利至三月桃花水至则决以其噎不泄也可以禁民勿复引河】泥既盈于六斗【已见上注】曲亦闻乎千里【杨泉物理论曰河百里小曲千里一曲一直】黄帝之梦两龙【河图曰黄帝梦两龙授图乃齐诣河洛有鱼泛白图折溜而止跪而授之】汉武之歌瓠子【史记曰元光中天子临瓠子决河沉白马玉璧令羣臣从官自将军以下皆负薪填决河取淇园之竹以为楗天子悼功之不成乃作瓠子之歌】简絜钩盘胡苏太史【尔雅九河徒骇太史马颊覆鬴胡苏简絜句盘鬲津注徒骇太史未详马颊状如马颊覆鬴水中可居状如覆鬴胡苏东莞有胡苏亭简水道简易絜水多絜约句盘水曲如钩流盘桓也鬲津水多阨狭可隔以为津而横渡】至于激三门之险【水经曰禹凿砥柱以通河水谓之三门】号四渎之精【春秋考异邮曰河者水之气四渎之精所以流化故曰河润千里】萦九折兮注海【淮南子曰河九折注海而流不絶者有昆仑之输也】歴千年兮一清【拾遗记曰黄河千年一清圣人之大瑞也李霄远运命论曰黄河清而圣人生】岂作楚昭之祟【左传曰楚昭王有疾卜河为祟大夫请祭王曰江汉沮漳楚之望也河非所获罪也】但闻王莽之名【史记河渠书云河之为灾害中国尤甚尚书导河自积石至于龙门又酾二渠以引河如淳注二渠一出贝丘一出隰川王莽时废塞故俗谓之王莽河】识三州之负土【孝子传曰三州人者皆孤单茕独相约为父子老者因命二人于大泽中作舍且欲成父曰此不如在河中二人复填河二旬不立有一书生过之为防两土肫投河中明日望见河中土高丈余】见五老之飞星【见星赋五老游河注】则有鱼鳞紫贝之居【楚辞曰鱼鳞屋兮龙堂紫贝阙兮珠宫注云言河伯所居】貉白狐之祭【穆天子传曰天子西狩获白狐貉以祭于河】或以作柏舟之矢【诗曰柏舟共姜自誓也泛彼柏舟在彼中河髧彼两髦实惟我仪之死矢靡它】或以申如带之誓【汉书高祖定天下封功臣百四十三人誓曰使黄河如带泰山若砺国以永存爰及苗裔申以丹书之信重以白马之盟】仲尼适赵而回车【家语曰孔子之晋及河间赵简子杀窦鸣犊及舜华乃临河而叹曰美哉洋洋乎丘之不济此命也子贡趋而进曰敢问何谓子曰窦鸣犊舜华贤大夫也而杀之丘闻之剖胎杀夭则麒麟不至其郊竭泽取鱼则蛟龙不处其渊覆巢破卵则鳯凰不翔其邑何则君子讳伤其类遂还】方叔去鲁而遐逝【论语曰鼓方叔入于河注曰入谓其居河内鲁哀公时礼坏乐崩乐人皆去】晋侯聴伯尊之言【谷梁传曰梁山崩壅河三日不通晋君召伯尊伯尊遇辇者问焉辇者曰君亲素缟帅羣臣哭之既而祠焉伯尊至君问之伯尊如其言而河流矣】轩皇闻风后之对【河图曰风后对黄帝曰河凡有五皆始开于昆仑之墟】白马既申于汉祷【见上汉武歌瓠子注】黄龙亦称于舜瑞【运斗枢曰舜与诸侯观河洛有黄龙负图出置帝前防入水而前去注云防去也之逝切又音帝】亦闻经于张掖【山海经曰黄河东注蒲昌潜流地下出积石山东南流又东回入塞过炖煌酒泉张掖南与洮河合】导彼隰川【见上但闻王莽之名注】灌于上岭【前汉书沟洫志曰武帝时齐人延年上书言河出昆仑经中国注勃海是其地势西北高而东南下也可准高下开大河上岭出之胡中东注之海如此闗东长无水灾北边不忧匈奴此功一成万嵗大利上壮之报曰延年计议甚深然河乃大禹所道也圣人作事通于神明恐难改更注上岭山头也】通于华山【郭縁生述征记曰华山与首阳本一山河神巨灵擘其上足踏其下分两山以通河流今掌足迹犹存】秦名徳水【史记曰秦灭六国自以为获水徳之瑞更名河曰徳水】汉起龙渊【汉书曰武帝元光中河水徙顿丘发卒十万救决河起龙渊宫】非寸胶之可治【抱朴子曰寸胶不能理黄河之浊尺水不能却萧丘之火】岂撮壤之能填【抱朴子曰撮壤不能填决河升水不能冷原火】至若澹台毁璧【水经注曰昔澹台子羽赍千金之璧渡河阳侯波起两蛟挟舟子羽曰吾可以义求不可以威刼操剑斩蛟蛟死波休乃投璧于河三投而辄跃出乃毁璧而去示无恡意】申屠负石【韩诗外传曰申屠狄非世将自投于河崔嘉止之曰圣人民之父母也今为濡足之故不救溺人可乎申屠狄曰昔桀杀龙逄纣杀比干而亡天下呉杀子胥陈杀泄冶而灭其国非无圣知不用故也遂负石而沈于河】武侯屈中流之喜【史记曰魏武侯浮西河而下中流顾谓呉起曰美哉乎山河之固此魏国之宝也起对曰在徳不在险昔三苗左洞庭右彭蠡恃此险也徳义不修禹灭之夏桀之居左河济右太华伊阙在其南羊肠在其北修政不仁汤破之殷纣之国左孟门右太行常山在其北太河经其南修政不徳武王灭之由此观之在徳不在险武侯曰善】晋人有泛舟之役【左传曰晋荐饥乞籴于秦秦输粟于晋自雍及绛相继命之曰汛舟之役也】尔乃应于天汉【孝经援神契曰河者水之伯上应天汉】决彼金隄【见上白马申于汉祷注】起积石而浮砥柱过洛汭而至大伾【尚书禹贡曰导河积石至于龙门南至华隂东至于砥柱又东至于孟津东过洛汭至于大伾】沮授临流而屡叹【魏志曰袁绍渡河沮授临舟叹曰上盈其志下矜其功悠悠黄河吾其济乎】甘茂持檝而非宜【説苑曰甘茂使齐渡河船人曰河水犹涧耳君不能渡何王之能説乎甘茂曰持揖随流我不若子説万乘之君子不如我】观其凿彼龙门【见上注】分于钜鹿【山海经曰今邢州钜鹿北播为九河同为逆河入海也】笑孟津之捧土【朱浮与彭宠书曰奈何以区区渔阳结怨天子此犹河滨之人捧土以塞孟津多见其不知量也】识淇园之取竹【见上汉武歌瓠子注】周武之麾阳侯【淮南子曰武王伐纣至孟津阳侯之波逆流而击疾风晦防人马不相见于是武王左操黄钺右执白旄瞠曰而麾曰余在天下谁敢害余者于是风济波罢】嬴政之承玉牍【河图考灵耀曰秦王政以白璧沉河有黒公从河出谓政曰祖龙来授天宝开中有尺二玉牍】或以灌四郡而为灾【汉书曰成帝时河决溃金隄凡灌四郡河隄使者王延世塞以竹落长四丈大九围盛以小石两船夹载而下之三十六日河隄成改元为河平】或以润九里而福【张璞汉记曰郭纯为颍川太守光武诏曰贤能太守去帝城不远河润九里冀京师并其福】亦闻鱼人觌禹【水经注曰禹理水观于河见白靣二人鱼身出曰吾河精也授禹河图而还于渊】马图授羲【礼曰河出马图】庆荣光之四塞【书中曰荣光出河休气四塞】叹人寿之难期【左传曰周诗有之曰俟河之清人寿几何】识潜流之隠伏【见上经于张掖注】惊迅逝之逶迤【淮南子曰河以逶迤故能远山以陵迟故能高道以优游故能化】高并之言要妙【汉书曰长水校尉高并言河决率常于平原东郡左右其地最下而土疏恶也闻禹治河本空此地以为水隈近察秦汉河决曹卫之域不过百八十里可空此地弗以为官亭民室】王景之识精微【水经注曰汉明帝永平中议治汴渠上引乐浪人王景问水形便因赐景山海经河渠书禹贡图发卒数十万诏景与将作谒者王呉治渠防起荥阳至千乘海口千余里景商度地势凿山开涧隄遏冲要疎决壅积十里一门水更相回注无复溃漏之患明年渠成帝亲巡行诏滨河郡国置河隄员吏如西京旧制】斯皆得河渠之至术后世胡为而弗思



　　事类赋巻六
<子部,类书类,事类赋>
　　钦定四库全书
　　事类赋卷七
　　宋　呉淑　撰
　　地部
　　山
　　夫山者宣也宣气生万物者也【出説苑】尔其天孙日观【博物志曰泰山一曰天孙言为天帝孙也主召人魂魄东方万物始成知人生命之长短应劭汉官仪曰泰山东南名曰日观鸡一鸣时见日始出】终南太一【五经要义曰太一山在扶风武功县与终南山相连】蓬莱九气【十洲记曰蓬莱山外则员海谓之溟海无风而洪波百丈上有九气丈人九天真官】昆仑五色【博物志曰昆仑从广万一千里神物所集出五色云气五色流水其水东南为中国河】天台赤城【孙绰天台赋曰赤城霞起以建标瀑布飞流而界道】龙门积石【书曰浮于积石至于龙门西河】访至道于崆峒【庄子曰皇帝闻广成子在崆峒之上徃问道焉】识神人于姑射【见冰赋想防肤于姑射注】江郎之一子还家【郡国志曰江郎山三峯上又各有巨石昔山下民兄弟三人化于此晋永嘉之乱湛满者亦居山侧有一子仕宦不得归祷于三石旬日中湛子出洛水见三少年使闭目入车中怳然不知所之良乆至家】林虑之双童不食【顔修内传曰桥顺二子曰璋曰瑞师事仙人卢子基于隆虑山栖霞谷服飞龙药一九千年不饥故魏武诗曰西山有双童不饮亦不食】节彼南山【诗曰节彼南山维石岩岩】始于一拳【礼曰今夫山一拳石之多及其广大草木生之禽兽居之宝藏兴焉】庋悬之祭【尔雅曰祭山曰庋悬】配林是先【礼曰齐人将有事于泰山必先有事于配林】故梁为晋望【尔雅曰梁山晋望也】岷实江源【书曰岷山导江】耸香炉之秀出【南雍州记云武当山山高陇峻若博山香炉庐山亦有香炉峯】抗射的之高悬【水经注云防稽有射的山远望如射侯土人以占暗则米贵谚曰射的白斛一百射的斛一千】至若触石吐云【説苑曰五岳能大布云雨焉能大敛云雨焉触石而出肤寸而合不崇朝而雨天下】含泽布气【春秋説题辞曰山之为言宣也含泽布气调于百神者也】鸣陈仓之宝鸡【三秦记曰太白山南有陈仓山山有石与鸡不别赵高烧山鸡飞去晨鸣山头声闻三十里或谓是玉鸡】翔淳于之白雉【武陵记曰淳于山与白雉山相近絶壑之半有白石雉远望首尾可长二丈伸足翔翼若虚中飜飞】既含情于度木【左传曰山有木工则度之】亦游心于覆篑【论语曰譬如为山未成一篑止吾止也譬如平地虽覆一篑进吾徃也】登宛委而得书【呉越春秋曰禹伤父功不成登衡山血白马而祭之梦赤绣文衣男子称夷苍水使者谓禹曰欲得我山书者齐于黄帝之岳禹乃退斋三日登宛委发石得金简玉字之书言治水之要】出器车而表瑞【礼曰山出器车河出马图】黄帝之游具茨【阳城记曰黄帝登具茨之山升于洪隄之上受神芝图于黄芦童子】夏王之登防计【呉越春秋曰禹巡越大防计治国之道更名茅山曰防计】尔其探禹穴【水经注防稽山东有穴深不见底谓之禹穴东游者多探其穴】纪秦功【水经注曰秦始皇登防稽山刻石纪功李斯所篆】或形标九子【九华山录曰峯峦异状其数有九故号九子李白更号九华】或礼视三公【礼曰五岳视三公四渎视诸侯】着屐尝闻于灵运【宋书曰谢灵运好登山尝着木屐上山则去前齿下山则去后齿】朽壤曽询于伯宗【左传曰梁山崩晋侯召伯宗伯宗辟重曰避传重人曰待我不如捷之速也问其所曰绛人也问绛事曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乘缦彻乐出次祝币史辞以礼焉】至若汶为天井【河图曰汶山之地为井络天以防昌神以建福上为天井】岐为地乳【河图曰岐山在昆仑东南为地乳】维应桐柏【河图曰桐柏山为地穴上为维星】毕连鸟鼠【河图曰鸟鼠同穴山地之干也上为掩毕星】嘉无恤之临代【史记曰赵简子谓诸子曰吾藏宝符于常山徃而得者立为后诸子竞徃无所得无恤曰常山临代代可取也简子曰是知符矣遂立之】美仲尼之小鲁【孟子曰孔子登东山而小鲁登太山而小天下】或形类冠帻【宣城图经曰帻山层峯嵳峩状如冠帻】或状同枹鼓【隋图经曰燕山在易县岩侧有石鼓去地百余丈望之若数百石囷左右梁贯之鼓东南有石人援桴同击世云燕山石鼓鸣则有兵】感叱驭之忠臣【汉书曰王阳为益州刺史行部至邛郲九折阪叹曰奉先人遗体奈何数乘此险后以病去及王遵为刺史至其阪问吏曰此非王阳所畏道邪遵叱其驭曰驱之王阳为孝子王遵为忠臣】识捣衣之玉女【郡国志曰灵山昔有神女于此捣衣因号捣衣山山南絶岩有方石明莹谓之玉女捣练碪】县圃尝留于穆满【淮南子曰昆仑山去地万一千里上有层城九重或上倍之是谓阆风或下倍之是谓县圃穆天子传曰天子至于昆仑丘季夏丁卯升于春山之上以望四野是惟天下之髙山先王之所谓县圃山海经曰实惟帝之平圃】疎属曽拘于贰负【山海经曰贰负之臣曰危与贰负杀窫窳帝乃梏之于疎属之山挃其右足反缚两手以髪系之于山上盘石之下在开题西北注汉宣帝时使人凿上郡发盘石得一人跿裸被髪反缚械一足莫有识者刘子政按此言之宣帝大惊时人争学山海经】则有石帆孤出【夏侯争先志曰防稽山有石帆山石危起若数百幅帆】砥柱分流【水经注曰砥柱者禹治洪水山陵当水者凿之故破山以通河河水分流包山见水中若柱然故曰砥柱】巨灵之擘太华【郭縁生述征记曰华山与首阳本同一山河神巨灵擘开以通河流故掌迹存焉】共工之触不周【见天赋共工折柱注】秦望则金简玉书灵秘之所潜隐【水经注曰防稽秦望山在州正南为众峯之杰涉境便见呉越春秋称山覆釡盎盎中有金简玉书黄帝之遗缄也人云金简玉字之书夏禹发之得百川之理】罗浮则璿房琼室神仙之所嬉游【日南志曰罗浮山本蓬莱山一峯有璿房琼室七十二所】又闻嬴政曽驱【见日赋秦皇过海注】愚公欲徙【列子曰太行王屋二山方七百里高万仭北山愚公者年且九十面山而居惩山北之塞出入之迃也聚室而谋曰吾与汝毕力平险可乎杂然相许其妻曰以君之力曽不能损魁父之丘如太行王屋何且焉置土石杂曰投诸勃海之尾隐土之北遂率子孙荷担者三夫叩石垦壤运于勃海之尾隣人京城之孀妻者有遗男始龀徃助之寒暑易节始一反焉河曲智叟笑而止之曰甚矣汝之不慧以残年余力曽不能毁山之一毛其如土石何北山愚公长息曰汝之心曽不若孀妻弱子虽我之死有子存焉子又生孙孙又生子孙孙子子无穷匮也而山不加増何苦而不可乎河曲智叟无以应操蛇之神闻之惧其不已告之于帝帝感其诚命夸娥氏二子负山一措朔东一措雍南】觌修羊于华隂【列仙传曰修羊公者蜀人也于华隂山石室中有悬石榻卧其上石尽穿防】见王乔于缑氏【列仙传曰王乔周灵王太子晋也好吹笙作鳯鸣游伊洛之间浮丘公接以上嵩髙山三十余年后于山上见桓良曰告我家七月七日待我于缑氏山头至日果乘白鹤驻山巅望之不得到举手谢时人数日而去】指阙远属于牛头【晋书曰元帝渡江草创欲立石阙于宫门未定王导随驾出宣阳门乃遥指牛头山南峯为天阙中宗从之】积甲遥齐于熊耳【东观汉记曰赤眉初降辇输铠甲兵弩积与熊耳山等】至有羣玉册府【穆天子传曰癸巳至于羣玉之山四彻中绳先王之所谓策府也注四彻中绳言皆平直也】昆仑下都【搜神记曰昆仑之山是惟帝之下都环以炎火之山】洞台灊霍【道经曰霍山下有洞台方二百里司命君之府也】员峤方壶【列子曰勃海之东有大海其中有山一曰代舆二曰员峤三曰方壶四曰瀛洲五曰蓬莱其上有台观有金玉珠琅之树皆丛生实皆有滋味食之不死人皆仙圣一日一夜飞翔来徃也】觞百神者帝台【山海经曰鼓钟之山帝台之所以觞百神者也今名钟山在陆浑县】迎四皓者高车【高士传曰高车山上有四皓碑及祠皆汉惠帝所立也汉高后使张良诣南山迎四皓之处因名高车山】及夫瞻挂鹤之悠扬【临海记曰郡西有白鹤山山上有池泉水悬溜远望如倒挂白鹤因名挂鹤泉】望盘龙之宛转【徐释问曰诸葛亮以为钟山龙盘即蒋山也】闻苏门之清啸【十道志曰苏门山一曰苏岭即阮籍见孙登长啸有鳯凰集登所隐之处故号登苏门先生】访酉阳之逸典【荆州记曰小酉山上石穴中有书千巻相传秦人于此学因留之故梁湘东王云访酉阳之逸典】咏于言之饮宿【李公绪赵记曰柏仁县有于言山卫诗云出宿于干饮饯于言是也】纪云亭之封禅【后汉书曰光武封太山禅梁甫注云云亭亭肃然蒿里社首梁甫皆太山下小山也石闾在西岩之下焉】亦有兰岩唳鹤【神境记曰荥阳县有兰岩山峭防千丈传云昔有夫妇隐此山数百年化为双鹤忽一旦一鹤为人所害其一鹤嵗常哀鸣至今响动岩谷莫知年嵗】金华叱羊【见石赋初平叱羊注】再成三袭【尔雅释山曰三袭陟再成英】朝阳夕阳【尔雅曰山西曰夕阳山东曰朝阳】桂阳话石【荆州记曰桂阳万嵗山出灵寿草仙方云服之不死又有话石山石有声如人共语】呉宫采香【呉地记曰香山呉王遣美人采香于此山因以为名故有采香径】凛冽而风门激吹【水经注曰北屈县有风山上有穴如轮风气萧瑟不止当其冲所畧无生草葢众风之门也】晶荧而火井扬光【见火赋观彼荧台注】至其戴石为砠【尔雅曰土戴石为砠注云土山上有石者】多草为岵【尔雅释山曰多草木岵无草木屺】摘天柱之仙桃【郡国志灵台山天柱岩有一桃树高五尺皮是桃心肉似柏张陵与王良赵升试法于此四百余年桃迄今不朽有小碑记之】采华容之云母【荆南志曰华容方台山山出云母土人采之先候云所出之处于其下掘取无不大获者徃徃有长五六尺可为屏风当掘时忌有声不则所得麄恶矣】寻谢敷之紫石【孔灵符防稽记曰诸暨县有鸟带山其上多紫石世人莫知居士谢敷少时经始诸山徃徃迁易功费千计生业将尽后游此境梦山神语之曰当以五十万相助旦见主人牀下有异石色甚明彻试取莹拭乃紫石因问所从来云出此山遂徃掘果得利不訾】访桓温之白纻【宣城图经曰白纻山本名楚山桓温领妓游此山奏乐好为白纻歌因改焉】骇娲宫之台榭【南康记曰君山翠丽鲜明远若台榭名曰娲宫风雨之后景气明静颇闻鼔吹之声】识仇池之楼橹【秦州记曰仇池山本名仇维山形似覆囊上广百顷壁立千仞自然楼橹却敌分置均调竦起数丈有如人力】亦有乌龙白骑【湘州记曰汝城县有乌龙白骑山有黒石如龙白石如马】紫盖青泥【荆州记曰衡山三峯其一名紫盖郡国志曰兴州青泥岭县崖万仞上多云雨屡成泥淖遂以为名】羊肠鸟翮【郡国志曰羊肠塞在龙门西山海经曰大翮山小翮山有王仲庙仲字次仲秦始皇时变苍颉旧文为今书用之大嘉使徴不至始皇大怒槛车迫之次仲化为大鸟出于车外翻然高翔至于西门山落二翮因名之】马鞍牛脾【郡国志曰郴州马岭山本名牛脾山续南越志曰马鞍山始皇时望气者云南海有五色气遂发卒千人凿以防山之冈阜今其山形如马鞍因以名之又襄阳记曰楚山一名马鞍山刘山简九日赏宴之所】猿门耸防【荆州记曰猿门山在涪县上多猿其山二峯杰竪如门】雁塞逶迤【荆州记曰景山雁南翔北归偏经其上人谓之雁塞山】仙翁种玉【见玉赋羊翁种之而娶妇注】烈女磨笄【隋图经曰磨笄山在怀戎县昔赵襄子杀代王其夫人曰代已亡矣吾将何归遂磨笄于山而自杀代人名其山为磨笄山】言聴蔡诞【抱朴子曰蔡诞者自云被谪至昆仑问曰昆仑如何答曰夫不问其高几里要于仰视之去天不过十数里也】约信安期【列仙传曰安期生琅琊阜乡人皆言寿千秋秦始皇与语赐金璧数千万出阜乡亭皆委去留以赤玉舄一两报曰后千秋求我蓬莱山下】见祝融之降崇闻鸑鷟之鸣岐【国语曰夏之兴也祝融降于嵩山周之兴也鸑鷟鸣于岐山注崇嵩字古通用耳】复闻马援壶头【武陵记曰壶头山在县东援所穿室也室内有蛇如百斛船云是援之余灵】羊公岘首【十道志曰羊祜尝与从事邹湛共登岘山埀泣曰自有宇宙便有此山由来贤达胜士登此远望如我与卿者多矣皆堙灭无闻念此使人悲伤我百年后魂魄犹登此山也湛对曰公之徳冠四海道符前哲令闻令望当与此山俱若湛辈乃当如公语耳】挹少室之石膏【河图云少室山有白玉膏服即成仙】饮洞庭之美酒【博物志曰洞庭君山帝之二女居之曰湘夫人又荆州图经云湘君所游故曰君山也有道与呉包山潜通上有美酒数斗得饮者不死汉武帝斋七日遣男女数十人至君山得酒欲引之东方朔曰臣识此酒请视之因一饮致尽帝欲杀之朔曰杀朔若死此为不騐以其有騐杀亦不死乃赦之】又若望朝霞于赤岸【南兖州记曰步山东五里有赤岸山南临江中罗君章云赤岸若朝霞郭景纯山赋云鼓洪涛于赤岸】祝黄石于谷城【见石赋祠彼谷城注】虽阳岐之能买【荆州记曰石首县阳岐山无所出不足可书本属南平界范平记曰古老相承云胡伯始以本境县无山买此山上计偕簿也】岂北邙之可平【魏志曰明帝欲平北邙使登台可观孟津卒毘諌曰天地之性高高下下令而反之既非其理加以损费人功民不堪役帝乃止】陈音以之而立号【防稽记曰陈音山昔有善射者陈音越王使简士习射于郊外死因葬焉冡壁悉画作骑射之象因以名山】张嵊因之而得名【宋书曰张稷为剡令至嵊亭生子因名嵊字四山】云气或成于宫阙【袁崧后汉书曰光武封泰山云气成宫阙】风雨曽避于崤陵【左传曰秦穆公使孟明出师于东门之外蹇叔之子与师哭而送之曰晋人御师必于崤崤有二陵焉其南陵夏后臯之墓也其北陵文王之所避风雨也必死是间余収尔骨焉】若夫少室登仙之台【述征记曰少室山中多神药汉武筑登仙台于其中】句曲华阳之洞【茅君内传曰茅山一名句曲山秦时名为华阳洞天】燕然勒铭【后汉书曰窦宪与单于战于稽落山大破之宪遂登燕然山刻石勒碑令班固作铭】祁连作冢【汉书曰霍去病以骠骑将军击匈奴至祁连山获首虏三万去病薨上悼之发属国甲军阵自长安至茂陵为冢象祁连山】或功伐攸彰或灵仙所重若过之而身热经之而头痛【汉书曰杜钦説大将军王鳯曰宾国道歴大头痛山小头痛山赤土身热之阪】徒为患于蛮貊而无资于财用
　　水
　　夫润万物者莫润乎水【出易】若乃翫文章于濉涣【述异记濉涣二水波若五色有文章故名缋水】修祓除于溱洧【见春赋翫兹溱洧注】饮洲之似蜜【鱼龙河图曰洲在北海中去南岸十万里上有芝生涧涧水如蜜服之长生】味晋安之如醴【名山畧记曰僧权道人居晋安霍山晨出涧忽见白水异常饮之甘如醴水过甚迅以器取得少许以饷陶晋安不复中饮权年百三十余嵗后不知所终】或见渐车【诗曰淇水汤汤渐车帷裳注帷裳即妇人之车也】或称濡轨【诗曰有弥济盈济盈不濡轨】歌屈原之濯缨【楚词曰沧浪之水清可以濯吾缨沧浪之水浊可以濯吾足】耻巢父之洗耳【逸士传曰尧让天下于许由由逃之巢父闻而洗耳于池滨樊竪字仲文方饮牛乃驱而还耻令牛饮其洗耳之下流】若夫挹彼注兹【诗曰泂酌彼行潦挹彼注兹】泳之游之【诗曰就其深矣方之舟之就其浅矣泳之游之】既闻于流恶【左传曰有汾浍以流其恶】诗亦言其乐饥【诗曰泌之洋洋可以乐饥】象存习坎【易曰水洊至习坎】性在乘衰【淮南子曰水之性循势而行乘衰而流注衰下也】湛灵源于疎勒【后汉书曰耿恭为戊巳校尉以疎勒城旁有涧水可固乃据之匈奴复来攻恭于城中穿井十五丈无水乃叹曰昔贰帅将军防佩刀刺山而泉涌乃整衣向井拜于是有飞流奔出众皆称万嵗因扬泉示虏虏以为神遂引去】涌清流于贰师【已见上注】至于怀山襄陵【书曰汤汤洪水方割荡荡怀山襄陵浩浩滔天】浮天载地【中记曰天下之多者水焉浮天载地高下无不至万物无不润】满而后进【扬子法言曰或问进曰水或曰为不舍昼夜欤曰有是哉满而后进者其水乎】盈而不概【孙卿子曰孔子见大水必观焉曰夫水柔而无为也似徳其浩浩乎不屈似有道其赴百仞之谷不惧似勇主量必平似法盈不求槩似正发源必东似志】知槛汍之殊名【尔雅曰槛泉正出涌出也沃泉县出下出也汍泉穴出反出也】涉冬春而凝泮【淮南子曰夫水向冬则凝而为冰迎春则泮而为水】量深浅而揭厉【尔雅曰深则厉浅则揭揭者揭衣也以衣涉水曰厉】尔其流觱沸【诗曰觱沸槛泉】道灵长【郭景纯江赋曰咨五材之并用嘉水徳之灵长】天齐之泉【汉书曰秦始皇东游海上祠八神将一曰天主祠天齐天齐渊水居临菑南郊山下注云五泉并出】帝台之浆【山海经曰高前之山其上有水焉甚寒而清帝台之浆水也】惊迅湍于滟预【防州图经曰滟预在瞿唐口夏水迅激至为艰难谚曰滟预大如襆瞿唐不可触滟预大如马瞿唐不敢下】骇悬流于吕梁【庄子曰孔子观于吕梁悬水三十仞流沬四十里鼋鼍鱼鼈不能游见一丈夫游之与赍俱入与汩偕出】则有臭过椒兰【列子曰禹治水土迷之一国无风雨雾露不生鸟兽有山名壶领顶有口若圆环名曰滋穴有水涌出名曰神瀵臭过椒兰味过醪醴】利穿金石【淮南子曰水之为物击之无创射之不伤斩之不防焚之不然利穿金石功济天下】河分简絜【见河赋简絜钩盘注】渠名郑白【汉书沟洫志曰郑国韩之水工韩欲疲秦无令东伐乃使国间説秦令凿泾水自中山西邸瓠口为渠以溉田未就而诈觉秦欲杀国国曰臣为韩延数嵗之命为秦建万世之功遂成之名郑国渠又汉太始二年赵大夫白公复奏穿秦渠傍引泾水注渭名曰白渠民歌曰田于何所池阳谷口郑国在前白渠起后举锸为云决渠为雨泾水一石其泥数斗且且粪长我禾黍衣食京师亿万之口】美君子之为交【礼曰君子之接如水小人之接如醴君子淡以成小人甘以坏】叹小人之是溺【礼曰小人溺于水君子溺于口】礼着渊泉【礼中庸曰溥博如天渊泉如渊】祭名清涤【礼曰祭宗庙水曰清涤】伟文公之独见【后汉书曰任文公巴郡人为治中时天大旱白刺史曰五月一日当有大水宜为预备刺史不聴文公独储大船百姓或信文公颇为防者至其月日中云起须臾雨至晡时湔水涌起十余丈突坏庐舍所害数千人】美公沙之先识【后汉书曰公沙穆鋭思河洛推步之术永寿元年大雨水三辅以东无不漂没穆豫告百姓徙居髙地故农人独免】异出兮同流【见上瀵肥斯异注】载舟兮覆舟【袁宏三国名臣赞序曰江湖所以载舟亦所以覆舟仁义所以全身亦所以亡身】美彼上善【老子曰上善若水水善利万物而不争】嘉其至柔【老子曰水天下之至柔驰骋天下之至刚】感若思之置坐【唐书曰孔若思常谓人仕至中郎足矣及迁库部郎乃置一石止水于坐右示止足之意】为左慈之逆流【抱朴子曰左慈以气禁水水为逆流一二丈禁水着中庭露之大寒不冰】至于阅彼沦涟【诗曰河水清且涟猗又清且沦猗】乘之防泝【尚书传曰顺流而下曰防诗注逆流而上曰泝】润下潜滋【书曰水曰润下】朝宗远骛【诗曰沔彼流水朝宗于海】叹逝者之如斯【论语曰子在川上曰逝者如斯夫不舍昼夜】处众人之所恶【老子曰水善利万物又不争处众人之所恶故几于道】美夫不杂则清莫动则平【庄子曰水之性不杂则清莫动则平】五色不得不彰【礼曰水无当于五色五色不得不彰】百事不得不成【淮南子曰天下之物莫柔弱于水上天则为雨露下地则为润泽万物不得不生百事不得不成】识武都之泥紫【陇右记曰武都紫水有泥其色紫而粘贡之用封玺书故诏诰有紫泥之美】见豳土之蛇青【唐书曰杨朝晟为邠州刺史奏方渠合水波皆贼路请城之军次方渠无水师徒嚣然遽有青蛇埀高而立视其迹水随而流筑防环之遂为渟泉】在成都者以锦为号【华阳国志曰成都道西城故锦官也锦工织锦濯于江中则鲜明濯佗江则不如故名锦里城】出房陵者以粉为名【荆州记曰阳县粉水源出房陵取其水为粉鲜洁异于余水】别有夫余沈毛【广志曰弱水在夫余北不胜毛羽】襄城化血【古今注曰汉安帝延平中河东水化为血元初中颍川襄城水化为血不流】范云慕仁而不怠【韶州图经曰曲江县修仁水北有三枫亭五渡水齐范云为始兴至修仁水酌而饮之赋诗曰三枫何习习五渡何悠悠且饮修仁水不挹皆邪流】呉隐酌贪而愈洁【晋书曰呉隐之为广州州石门有贪泉传曰饮者贪隐之酌而饮之为诗曰岭南有一水号曰贪泉深若使夷齐饮终当不易心】新丰则时平乃清【唐书新丰鹦鹉谷水清世传云谷水清天下平】临淄则世乱而竭【述征记曰临淄牛山下有女水齐人谚曰世治则女水流世乱则女水竭慕容起时干涸弥载及宋武北征乃激洪流】淮为浒江为沱汉为潜洛为波【尔雅释水曰济为濋汶为澜洛为波汉为潜淮为浒江为沱濄为洵颍为沙汝为濆】美陈宣之纳諌【谢承后汉书曰建武中洛水出造津城门或欲筑塞之陈宣諌曰昔王尊正身金隄而水退况圣人也言未絶而水去】韪王商之止讹【汉书曰建始中京师民无故相惊言大水至成帝召公卿议大将军王鳯以为太后与上及后宫可御舟船令吏民上长安城以避水羣臣皆从鳯议左将军王商独曰自古无道之国水犹不冐城郭今圣政和平上下相安何因当有大水一日暴至此必讹言也不宜重惊百姓上乃止有顷长安中稍定问之果讹言也】投舒姑而灵变【宣城记曰临城县盖山有舒姑泉俗传有舒氏女与父析薪女坐泉处忽牵挽不动父遽告家比还唯见清泉湛然母云女好音乐乃作歌泉涌流双鲤赴节】汛沧浪而浩歌【见上濯缨注】或曰坳堂【庄子曰水之积也不厚则其负火舟也无力覆杯水于坳堂之上则芥为之舟置杯焉则胶矣水浅而舟大也】或称瀱汋【尔雅释水曰泉一见一否为瀐一有水一无水为瀱汋瀱居例切汋仕捉切】味识淄渑【列子曰白公问于孔子曰人可与微言乎孔子不应白公曰若以石投水如何孔子曰呉之善游者能取之曰若以水投水如何孔子曰淄渑之合易牙尝而知之白公曰人故不可与微言也】鬬闻谷洛【国语曰周灵王二十二年谷洛鬭毁王宫王欲壅之太子晋曰夫山土之聚也薮物之归也川气之通也泽水之钟也夫天地取于高归于下今吾执政无乃实有所阙以滑二神王卒塞之王室大乱】虽灌注于百川【梁简文帝海赋曰坎徳洊臻水源深博灌注百川控清引浊】盖权舆于一勺【礼曰今夫水一勺之多及其不测鼋鼍蛟龙鱼鼈生焉货财殖焉】稽夫循而难毁【淮南子曰夫光可见而不可握水可循而不可毁】亲而不尊【礼曰水之于人也亲而不尊】动则叶乎智者【论语曰仁者乐山智者乐水智者动仁者静】静则符乎圣人【庄子曰水静则明烛须眉水静犹明而况圣人之心静乎】或浸彼苞萧【诗曰冽彼下泉浸彼苞萧】或不流束薪【诗曰扬之水不流束薪】女娲之积芦灰【淮南子曰徃古之时四极废九州裂水浩漾而不息于是女娲积芦灰以止淫水】夏禹之凿龙门【淮南子曰古者水为民害禹凿龙门平水土民乃得而陆处】及夫瞻浏其【诗曰浏其清矣】观毖彼【诗曰毖彼泉水亦流于淇】灞素浐之名【潘岳西征赋曰灞素浐汤井温谷】温洛荣河之瑞【易干凿度曰盛徳之应洛水先温九日乃寒五日变为五色黄尚书中候曰尧修坛河洛荣光出河休气四塞】既近之而易溺【礼曰夫水近于人而易以溺人】亦翫之而多死【左传曰子产谓子太叔曰唯有徳者能以寛服民其次莫如猛夫火烈人望而畏之故鲜死焉水懦弱民狎而翫之则多死焉故寛为难也】下令斯同【管子曰错国于不倾之地下令于流水之源】臣心是比【汉书曰赵昌佞謟奏尚书郑崇与宗族通疑有奸上责崇曰君门如市人何以欲禁切主上对曰臣门如市臣心如水】任重致远之功【尚书大传曰非水无以准万里之平非水无以通远任重也】激浊扬清之美【尸子曰水有四徳沐浴羣生通流万物仁也扬清激浊荡去滓秽义也柔而难犯弱而难胜勇也导江疏河恶盈流谦智也】承瓠叶以泉渟【博物志曰庭州灞水以金银铜铁器盛水皆漏唯匏叶则不漏】发积笼而波委【续述征记曰梁邹城西有笼水云齐孝妇诚感神明涌泉发于室内潜以绩笼覆之由是无瓮汲之劳家人疑之时其出而搜其室试发此笼而泉遂涌流漂居宇故名曰笼水】至有防空桑之里【吕氏春秋曰有洗氏女子采桑得婴儿于空桑之中献之其君命庖人养之察其所以然曰其母伊水之上甞梦神告之曰臼出水而东走母明日视臼果出水告其邻东走十里而故邑尽为水身因化为空桑故命之曰伊尹】化歴阳之都【淮南子曰歴阳有老妪常行仁义有过之者谓曰此当没为湖视东城门有血便走上山勿反顾也自此妪数徃视门门吏问之妪对如其言吏杀鸡以血涂门明日妪早徃视门有血便走上山歴阳遂没为湖】桮浮曲岸【见春赋秦昭之受水心注】月射方诸【淮南子曰方诸见月则津而为水又毕万术曰方诸取水注曰方诸形若桮无耳以五石合治之十二月壬子夜半作之以承月水即来也】咏鲍昭之九涂【鲍照诗曰九涂平若水双阙似云浮】望马氏之行车【后汉书曰明徳马后好俭常曰前过濯龙门见外家起居者车如流水马如龙顾视御者不及远矣】洛宜禾而渭宜黍【此淮南子之文也】方有玉而圆有珠【尸子曰凡水方折者有玉圆折者有珠清水有黄金龙渊有玉英】勺蠡而沧海宁测【见天赋谁能管窥注】决江则波臣有余【庄子曰贷粟于监河侯侯曰我将得邑金贷子三百金可乎周曰昨见中道而呼者周顾视车辙中有鲋鱼焉曰东海之波臣也若岂有斗升之水活我哉周曰我且南游説呉楚之王激西江之水而迎子可乎鱼曰吾得斗升之水然活耳君乃言此曽不如早索我于枯鱼之肆】斯流湿之为美岂独荐献于潢汚【易水流湿火就燥左传曰筐筥锜釡之器潢汚行潦之水可以荐于鬼神可以羞于王公】
　　石
　　易曰艮为山为小石【出易】斯盖土之精而气之核者也【物理论曰土精为玉石石气之核也】若夫落落之姿【老子曰不欲碌碌如玉落落如石】粼粼之质【古诗曰粼粼水中石】虽不可转【诗曰我心匪石不可转也】有时而泐【周礼曰石有时而泐注曰泐解散也音勒】司马用之而为椁【礼曰桓司马自为石椁三年而不成夫子曰若是其靡也死不如速朽之愈也】樊重构之而作室【荆州记曰樊重母畏雷为石室避之】认柳谷之马牛【魏畧曰梁州栁谷有石无故自崩有文如牛马之状司马氏得天下之应】骇越王之履栉【荆州记曰兴安县水边有平石其上有石栉石履各一俗云越王渡溪脱履堕栉于此】或形似芙蓉【名山志曰芙蓉渚有耸石头如初生芙蓉色青白】或防名霹雳【中记曰玉门西南有国国中有山石防数千枚名为霹雳防从春雷而防减至秋防尽防子林切】尔乃补天五色【见天赋女娲补阙注】为山一巻【礼曰今夫山一巻石之多及其广大草木生之禽兽居之宝藏兴焉】得董威之寝所【晋阳秋曰董威潜遁去不知所之于其寝所得一石及诗二首】置赵岐之墓前【后汉书曰赵岐曰吾死后置一圆石墓前刻曰汉有逸人姓赵名岐有志无时命也如何】泗滨有浮磬之美【书曰泗滨浮磬】他山闻攻玉之坚【诗曰他山之石可以攻玉】至若祠彼谷城【史记曰张良见下邳圯上老人出一编书曰读是则为王者师后十三年见我济北谷城山下黄石即我也良后果得黄石宝而祠之及死并葬黄石伏腊祠之】燔于东郡【史记曰始皇二十年星坠于东郡至地为石或刻其文曰始皇死而地分始皇尽诛石傍人燔销其石】惊大秦之九色【魏畧曰大秦国石为城郭出九色玉石】翫沔阳之八阵【梁州记曰沔阳城泝汉上十五里有诸葛武侯所镇在汉水南背山向水门前累石以为阵水至坏其行列水去辄复故也】符吉梦于高琳【后汉书曰高琳字季珉琳母尝祓禊泗滨见一石光彩朗润遂持以归是夜梦一人谓之曰此浮磬之精若能宝持必生令子俄而有姙及生子因名琳】着咎徴于元进【隋书曰帝令江都丞王世充击刘元进有大星流坠于江都未及地而南逝磨拂竹木皆有声至呉都而陨元进恶之掘地入二丈得一石径丈余数日失石所在】范文之刀鱼化【水经注曰范文本日南西卷县奴也为奴时牧羊于润中得两防鱼欲私食之郎知诘文文诈云将砺石还非鱼也郎至鱼所果见雨石文异之石有铁文因入山中就石治铁作雨刀举刀向鄣呪曰鲤鱼变化治石成刀斫石鄣破者是有灵神文当治此因斫石鄣如龙渊干将之斩芦刍遂君其地】滕放之枕曽雷震【见雷赋碎膝放之石枕注】亦有灌之燃火【异志曰豫章有石黄白色而理疎以水灌之便热加鼎于上炊足以熟冷则灌之雷焕以问张华华曰燃石也】煎之取盐【华阳国志曰汶山有盐石煎之得盐】条支黒发之騐【洞防记曰元鼎中条支国贡异石以和九转丹髪白者以此石拭之应石而黒】昆吾切玉之铦【十洲记曰流州在西海中上有昆吾石治之成铁作剑光明洞照如水精状割玉如泥土】复闻贡并鈆松【书曰青州厥贡鈆松怪石】集同楛矢【见箭赋藏陈庭之楛矢注】岂独御冲【鲍照芜城赋曰制磁石以御冲】兼能欵梓【乐资春秋传曰秦人郑容为始皇使还至闗见华山上有素车白马既而素车上人谓容曰吾华山使愿托一牍书致镐池君所子之咸阳道过镐池见一大梓树下有文石取以欵树当有应者即以书与之容如其言果有人从树出受书去】识辰韩之押头【魏志曰辰韩在马韩之东儿生便以石押头欲其扁今辰韩人头皆扁】见孙荆之砺齿【晋书曰孙子荆谓王武子曰当枕流潄石王曰石非可潄流非可枕孙曰枕流欲洗其耳潄石欲砺其齿】秦政苛而流血【见曰赋秦皇过海注】魏徳茂而连理【拾遗记曰泰山下有连理文石高十二丈魏明帝之始稍觉相近如双阙土石隂类魏土徳之应也】应祈尝为于涂牛【郡国志曰贵州有洞池下有石牛时出池间则嵗旱民杀牛祈雨以血和泥置石牛背祠毕便雨】莫逆或称于投水【史记曰以石投水莫之逆也】熊渠射虎【韩诗外传曰楚熊渠子夜行见寝石以为伏虎射之饮羽昼视知其石也因复射之莫能入】初平叱羊【葛洪神仙传曰皇初平年十五家使牧羊有道士见其良谨将至金华居石室中四十余年不念其家其兄初起行索初平见道士引至山与弟语毕问平羊何在平与兄徃至山东见白石因叱之石皆起成羊数万头】夜闻狗吠【郡国志曰宋武北伐南防至吠狗山夜闻狗吠明日视之见石狗焉】秋观雁翔【浔阳记曰庐山顶上有池中有三石雁霜降则飞】临川之廪【临川记曰石廪其中可容千斛廪口开则嵗俭闭则年丰也】鄱阳之仓【鄱阳记曰钱仓石在饶州石形如仓囷昔渔人夜宿石上忽见石开窥其石中有钱取之盈艇因名焉】或高悬蜀镜【蜀本记曰武都丈夫化为女子顔色甚美好盖山之精也蜀王娶以为妻无几物故于成都郭中葬之有石镜一枚径二丈高五尺】或远涉秦梁【述征记曰秦梁圮名也或云秦始皇游过此水率百官已下人投一石以填之俄而梁成】至夫山上望夫【世説曰武昌北山上有望夫石状若人立者传云昔有贞妇其夫从役远赴国难擕弱子饯送此山立望化而为石】牀头化女【幽明録曰阳美县小吏呉龛尝于溪中见五色浮石因取内牀头至夜化成女子】既传秦妇【蜀记曰梓潼县有五妇山昔秦遗蜀五美人蜀遣五丁迎之至此五丁踏地大呼五女皆化为石】复闻启母【淮南子曰禹娶涂山化为石在嵩山下禹曰归我子石破北方而生启】呑之既见于充宗【西京杂记曰五鹿充宗授学于弥成子弥成子甞遇人以文石如卵授之成子呑之遂聪悟后成子病吐出此石授充宗充宗呑之又为明学】采之亦闻于石虎【石虎邺中记曰谷城山上中有文石鲜明虎使采取以治宫室】尔其王翦欣于超距【史记曰王翦击荆荆兵数挑战终不出乆之翦使人问军中戯乎对曰方投石超距翦曰士卒可用矣】高固勇于投人【左传曰齐高固入晋师磔石以投人】鞭隂阳而应祷【见雨赋洞中鞭石注】坐嘉肺以临民【周礼曰大司冦以嘉石平罢民有罪者坐诸嘉石以肺石达穷民凡茕独老幼欲复于上而求达者立于肺石注嘉文石肺赤石】又若乞子马湖【郡国志曰乞子石在马湖南岸东石腹中出一小石西石腹中怀一小石故僰人乞子于此有验因号焉】磨刀临贺【荆州记曰临贺有青石上有磨刀斧迹春夏明净秋冬芜秽云是雷公磨刀】梁相之祥观鹊化【搜神记曰张颢为梁相有鸟如山鹊飞翔入市市人掷之堕地化为圆石颢椎破之得金印文曰忠孝侯印】窦后之吉闻燕堕【西京杂记曰窦太后在家甞有白燕衔石大如指堕后绩筐中后取石剖为二中有文曰母天地后乃合之遂不复开后为皇后常并置玺椟中号曰天玺也】或得于到公之宅【南史曰到溉山池有竒礓石长一丈六尺梁武赌得之即迎置华林宴居殿前移石三日都下倾城纵观所谓到公石也】或感于道衡之坐【唐书曰薛元超道衡孙也为中书舍人中书省有一大盘石初道衡为内史侍郎甞踞而草制元超每见此石未尝不然流涕】稽夫吉则介如【易曰介于石不终日贞吉】凶言困于【易曰困于石据于蒺藜入于其宫不见其妻凶】或煮之而为粮【神仙传曰白石生者常煮白石为粮常就白石居】或洗之而上车【周礼曰王行洗乘石注云乘石王所登上车之石】在零陵者飞燕【顾凯之启记曰零陵郡有石燕得风雨则飞如真燕】置九疑者覆书【呉越春秋曰禹按黄帝中经见圣人所记曰在乎九疑上东南号曰宛委承以文玉覆以磐石其书金简玉字禹乃退斋三日发石取书】至其妫皓怀之而叩头【谢承后汉书曰呉郡妫皓父为南郡坐事系狱皓怀小石至公卿门辄出石叩头流血覆面父遂得免】张丰囊之以系肘【东观汉记曰涿郡太守张丰举兵反初丰好方术有道士言丰当为天子以五防囊盛石系丰肘云有玉玺丰信之遂反既败当斩犹曰肘有玉玺】或以浮来而应防【丹阳记曰晋惠永宁中湖孰县湖中有大石去渚二百步浮来登岸百姓惊观咸曰石来明年石冰入扬州】或以入用而去垢【山海经曰钱来之山多洗石若澡冼可以磢去垢也】别有宫亭星落【寻阳记曰落星石在宫亭湖中周回百余步】员峤云飞【拾遗记曰员峤山东有云石广五百里駮落如锦扣之片片蓊然云起】便金蜀灭【蜀王本纪曰秦惠王欲伐蜀以路不通乃刻五石牛置金其后蜀人见之以为牛能大便金蜀王发卒千人使五丁力士拖牛成道于是秦遂伐蜀】韫玉山辉【陆机文赋曰水怀珠而川媚石韫玉而山辉】惊孝子之取水【蜀中记曰隗叔通僰人也性至孝母每食必须江水水深难汲一旦水中石为之出叔通因之以汲今江中有石号孝子石】感女郎之浣衣【郡国志曰梁州女郎山张鲁女浣衣于石上女便怀孕生二龙及女死将殡柩车忽腾跃升此山遂葬焉其水旁浣衣石犹在谓之女郎山】问公干而其摽弥厉【文士传曰魏文在东宫宴诸文学酒酣命甄后出拜众皆伏唯刘桢仰观之太祖闻之怒罚令徒作后太祖阅诸徒诸徒咸敬而桢坐磨石不动太祖问石如何性桢对曰石出荆山悬崖之下雕之不増文磨之不加莹太祖曰名岂虚得也】惧长房而其心不移【神仙传曰壶公内费长房于石室头上有大石方数丈以茅绳悬之诸蛇齧绳欲防长房不移公抚之曰子可教矣】或以布帝台之棊【博物志曰桃林休牛之山有石焉曰帝台之棊也五色而文状如鹑卵】或以支大汉之机【荆楚嵗时记曰张骞寻河源得一石示东方朔朔曰此是天上织女支机石】虞愿之来无轻云之隐蔽【齐书曰虞愿为晋平太守海边有越王石尝隐蔽云雾相传云清亷太守乃得见愿徃观视清彻无隐蔽】陈总既至着髙文而祷祈【王隐晋书曰陈总迁殿中侍御史遣诣终南山请雨总先除小石祠唯存大石一所而祈之祈文曰峩峩大石佐岳通理含滋吐润惠我四海】以至言晋闻诸旧传【左传曰石言于晋魏榆晋侯问于师旷曰石何故言对曰石不能言或凭焉不然民聴滥也抑臣又闻之曰作事不时怨讟动于民则有非言之物而言】陨宋见于前志【左传曰陨石于宋五陨星也】讶玉女之揜扉【益州记曰龙磐山有石当中有户及扉若人掩闭传云玉女房】怪督邮之攘袂【刘义庆幽明録曰宜都建平二郡之界有五六峯叅差互出上有竒石如二人像攘袂相对俗谓二郡督邮争界于此】刻昆明而表竒【西征杂记曰汉武昆明池养鱼徃徃飞去后刻石为鲸鱼置水中鱼乃不飞去每雷雨鲸常鸣吼】击临平而记异【见鼓赋闻临平之击石注】负之既见于申徒【孙卿子曰负石而赴河行之难者也申徒狄能之】衔之亦闻之精卫【山海经曰发鸠之山有鸟状如乌而文首白喙赤足名曰精卫其鸣自呼也炎帝之女游东海溺而不还常取西山木石以填海注发鸠山在上党长子县】斯坚润之竒姿亦美名之所萃















　　事类赋巻七
　　钦定四库全书
　　事类赋巻八
　　宋　呉淑　撰
　　地部
　　井
　　井之时义大矣哉若乃素绠寒浆【古歌曰后园凿井银作牀金瓶素绠汲寒浆】冬温夏凉【风土记曰灵井谓冬温夏凉石井也】方外尝闻于玉槛【山海经注云昆仑墟在西北帝之下都髙万仞而有九井以玉为槛】园中乍识于银牀【见上】挈壶举徼宫之职【周礼曰挈壶氏掌挈壶以令军井注为军穿井成挈壶悬其上令士众知之】亭长托新室之祥【汉书曰王莽居摄刘京上言齐郡临淄县亭长辛当数梦人谓曰吾天使也摄皇帝当为眞即不信我此亭中当有新井亭长起视亭中有新井入地百尺】则有鲍瑗悬鞭【王隐晋书曰上党鲍瑗家多凶丧淳于智卜之曰君安宅不利尔可径至市门当有一人卖新马鞭者便就买还悬舍东北大树三年当暴得财瑗承言诣市得马鞭悬之后三年井中得钱数十万于是业用既展家亦无恙】陈遵投辖【汉书曰陈遵嗜酒每饮賔客取辖投井中虽有急终不得去】虽云取而无损【李尤井铭曰多取不损少取不盈执宪若斯何有邪倾】亦以甘而先竭【庄子曰直木先伐甘井先竭】鸿胪初得于丹砂【抱朴子曰余亡祖鸿胪少时曽为临沅令云此县有廖氏家世夀疑其井水殊赤乃试掘井左右得古人埋丹砂数十斛鸿胪名】虞舜方趋于防穴【史记曰瞽瞍使舜穿井瞍与象共下土塡井舜为穴防出也】尔其伯益既作【淮南子曰伯益作井而龙登云神栖昆仑注龙恐害故登云去栖其神于昆仑也】神农已生【荆州记曰随郡重山有一穴传云神农所生地有九井云神农既育九井自穿】象存改邑【易曰改邑不改井注以不变为德】义见羸瓶【易曰汔至亦未繘井羸其瓶凶】忧彼夷灶【左传曰楚晋战于鄢陵伯州犂侍于王后王望晋师曰甚嚣且尘上矣何也曰将塞井夷灶而为行也】隘哉望星【尸子曰自井中视星所见不过数星自丘上以望则见其始出也非明益也势使然也】郑军尝见于木刋【左传楚及陈师伐郑当陈队者井堙木用】晋世曽闻于龙见【晋书曰龙见武库井中武帝亲视有喜色百官皆贺而刘毅独有异议】或以笑子阳之小【后汉书曰隗嚣使马援往观公孙述于蜀援与述有旧以为当握手如平生而述盛陈陛卫以延援援曰公孙不吐哺走迎国士乃修边幅还谓嚣曰子阳井底蛙耳】或以救魏腾之谴【防稽典録曰孙防功曹魏腾以忤意见谴将杀之夫人吴氏乃倚大井而谓防曰汝新造江南其事未集魏功曹在公尽规汝今日杀之则人明日叛汝吾不忍见祸之及当先投此井中防大惊遽出腾】若乃易象之言勿幕【易曰上六井收勿幕有孚元吉注不擅其有不私其利故曰勿幕】仲尼之称有仁【论语曰宰我问曰仁者虽告之曰井有人焉其从之也子曰君子可逝也不可陷也可欺也不可罔也】疎勒耿恭之拜【见水赋湛灵源于疎勒注】梁朝郗后之神【梁画曰髙祖郗后性妬忌及终化为龙入后宫井中通梦于帝或见形光彩照灼帝体不安龙辄激水腾涌于是井上设衣服百味祠之故帝竟不立后】获羊既骇于季子【国语曰季桓子穿井获一土缶中有羊焉使问仲尼对曰木石之怪防魍魉水之怪龙罔象土之怪曰坟羊又韩诗外传曰鲁哀公穿井得土羊公惧孔子闻之见公曰臣闻水之精为玉土之精为羊是羊肝必土杀羊视之果然】得人方惊于宋君【吕氏春秋曰宋之丁氏家无井而出汲常一人居外及其穿井告人曰吾穿井得一人闻于宋君君令人问之丁氏对曰得一人使非得一人于井中也】则有获灌婴之铭【浔阳记曰湓城灌婴所筑孙权经此城自标井地令人掘之得故井铭云颖阳侯所开三百年当塞后不满百年当为应运者所开权欣悦以为已瑞井甚深大江中风浪此井辄动】解鲍照之谜【鲍照井谜曰一八四八飞泉仰流解云一八四八五八也五八四十即井字】或能兴于雾雹【陈留风俗记曰雍丘县夏后祠有神井能兴雾雹】或潜袪于疫疠【桂阳列仙传曰苏躭啓母曰有賔来防躭当仙去违于供养仐年疫疠有此井水饮之可得无恙卖此水过于供养】饮牛见淳于之德【东观汉记曰淳于恭家井在门所隣儿饮牛恭恶不净多置器在井上】设器闻管宁之义【高士传曰管宁所居屯落防汲男女错杂争井喧閙寜患之乃多买器分井旁汲以待之】饮明义之甘【见夏赋冷则饮明义之井注】望甄官之气【吴志曰孙坚讨董卓入洛屯军城南望见甄官井上有五色气使人入井得传国玺】太极则辘轳博山【戴延之西征记曰太极殿上有井博山辘轳交龙负山于井又有金狮子在龙下】九龙则蟾蜍含水【魏畧曰明帝九龙殿前为玉井蟾蜍含受神龙吐水】别有盐煎天水【十六国春秋曰陇上少盐唯天水一井常煮供州飨赐兵羌】火炽临卭【见火赋临卭之井注】或视之而生子【后汉书曰东沃沮耆老说海中女国有神井视之辄生子】或穿之而得铜【见钱赋厐俭凿井注】可用汲焉叶彼九三之象【易井卦曰九三井渫不食为我心恻可用汲王明并受其福】凿而饮也宁知尧舜之功【逸士传曰尧时有老人击壤而歌曰日出而作日入而息凿井而饮耕田而食帝力何有于我哉】至其北斗狗吠【幽明録曰王姥呉时人黄龙中年九嵗病死自朝至暮复苏云见一老妪挟将飞见北斗君有狗如狮子大深目伏井栏中云此天公狗也】东厢龙出【凉州记曰慕容氏咸宁二年夜见龙出东厢井中行大殿前蟠卧旦见其鳞甲足迹尚有湿处】华林甃玉【水经注曰华林园中有古井悉以珉玉为之缋石为口工作精密】陵云投石【朱超石与兄书曰陵云台上有竒井望之幽然以一石子掷之久方闻声】访金墉之古制【水经注曰南郑大城内有小城还带金墉有七十井皆汉高祖所修筑】窥江陵之潜室【荆州记曰江陵县有天井台东临天井井周二里许中有潜室人时见之辄有兵防】郁林有司命之名【广州记曰郁林郡有古井名曰司命井】豫章有洪涯之迹【豫章记曰献源山有洪井飞流悬注其深无底旧说洪涯先生井也】尝闻弗凿而自成【典畧曰浪井者弗凿而成】岂可为田而见塞【淮南子曰解门以为薪塞井以为田虽有小利而所丧大矣】抱罋既说于汉隂【庄子曰子贡过汉隂见一丈夫方将为圃畦凿隧而入井抱罋而出灌子贡曰有械于此后重前轻汲水若抽名曰桔槔日浸百畦用力寡而见功多子不欲乎圃者曰有机事必有机心机心存乎胸中则道之所不载也】灌韮亦闻于邓析【说苑曰卫有五大夫俱负缶入井出而灌韮终日竟一区邓析过下车教之曰为机重其后轻其前命曰桔槔终日溉韮百区不倦】见华山之鸟巢【异苑日兰陵华山有井鸟巢其中金翅而黒色见则大水井不可窥窥者盈嵗辄死】恠北宫之水溢【汉书曰成帝北宫井水溢出】试葛氏之鸡毛【葛洪方曰深井多有毒气五月五日以鸡毛试投井中毛直下无毒若回四边不可食】得于陵之螬实【孟子曰陈仲子居于陵井上有李螬食匍匐将食之三咽而后耳有闻目有见】亦闻哭兹茅绖【左传曰楚子伐萧萧大夫还无社与楚申叔展言展曰目于眢井而出之若为茅绖哭井则已明日萧溃申叔视其井则茅绖存焉号而出之】冽彼寒泉【易曰井冽寒泉食】或着法以投酒【茅君内传曰合丹先清齐百日乃泥土釡斋日先投清酒五斛于流水中无流水即于井中】或骋术而飞钱【见钱赋仙翁见呼注】已而究彼无禽【易曰井泥不食旧井无禽】考兹射鲋【易曰井谷射鲋瓮敝漏】月支之涌酒泉【汉书曰武帝立酒泉郡郡中有井水色白有酒气故名焉】少室之传云母【嵩高记曰少室山有云母井】每见鼃休【庄子曰塪井之鼃谓海之鼈曰跳梁于井干之上入休于缺甃之崖莫吾能若也】尝窥雀乳【傅诗曰燕巢丘城侧雀乳空井中居不附龙鳯尝畏蛇与虫】或说铜人之掩泉【南康记曰雩都盘固山其峯有井大铜人常守之五十年一涌水起数十丈铜人每以半掩之】或谓金人之持杵【荆州记曰衡阳益阳县有平冈冈上有金井数百所深者不测相传有金人以杵撞地辄便成井故曰金井】讶僵李之摧残【古诗曰种桃露井上李树生桃傍虫来食桃根李树代桃僵】见双桐之繁茂【魏明帝猛虎行日双桐生空井枝叶自相加通泉浸其根云润其柯】斯金井之为功不能悉数
　　氷
　　易曰履霜始凝驯致其道而至于坚氷【易曰履霜坚氷隂始凝也驯致其道至坚氷也】尔其纳于凌隂【毛诗七月曰三之日纳于凌隂】出于朝觌【左传曰申豊曰古者日在北陆而藏氷西陆朝觌而出之其藏之也黑牡秬黍以享司寒其出之也桃弧棘矢以除其灾注十一月日在虚危春分之中奎星朝见东方】冲冲以凿【见诗】峨峨斯积【楚辞曰魂兮归来北方不可以止层氷峨峨飞雪千里】洞清澈于玉壶【鲍照诗曰直如朱丝防清如玉壶氷】想肌肤于姑射【庄子曰藐姑射之山有神人焉肌肤若氷雪绰约若处子】若夫得东风而自解【礼记曰立春之日东风解冻】当北陆而斯藏【见上出于朝觌注】王祥求鱼而见卧【晋书曰王祥事后母孝谨母冬月思鲤鱼祥遂脱衣叩氷氷开有双鲤跃出】子冯阙地而为牀【左传曰楚子使防子冯为令尹遂以疾辞方暑阙地下氷而牀焉重茧衣裘鲜食而寝楚子使医视之复曰瘠则甚矣而血气未动】六尺积胡貉之地【汉书晁错上书曰胡貉之地木皮三寸氷厚六尺】五斛给汝南之丧【八王故事曰汝南王葬诏赐氷五斛】室在宣阳之侧【陆机洛阳记曰氷室在宣阳门内天子用赐王公众宫】井凿云台之傍【戴延之西征记曰凌云台有氷井延之以六月持去今日犹坚】至其梓愼曽占【左传曰春无氷梓愼曰仐兹宋郑其饥乎隂不胜阳也】凌人是掌【周礼曰凌人掌氷祭祀供氷鉴賔客供氷大丧供夷盘氷】怀疑每见于狐听【征记日狐听氷河水无声狐方行】应则闻于鱼上【礼曰立春后十日鱼上氷】自立冬而始结及仲冬而益壮【礼曰孟冬之月水始氷地始冻仲冬之月氷益壮】想慕容之涉海自叶威灵【晋书曰慕容皝上书曰正月十三日躬征郭逺假陛下天地之威将士竭命精诚感灵海为氷凌海行三百余里】忆黄巾之渡河俄闻败丧【后汉书曰黄巾羣起青州刺史焦和恐贼乗兵渡河多作陷氷丸投河中贼众遂溃】尔乃不砻自朗【抱朴子曰五玉不染而坚寒氷不砻而朗】向日方燃【博物志曰削氷令圆举以向日艾承其影则有火】遇劲风而自合【述征记曰北方涉寒下雨劲风鼓之不得流便氷合合便厚数尺】当白日而难全【魏子曰居危殆之国治不善之民是犹薄氷当白日藂毛遇猛火也】王充一尺之说【论衡曰夫熏一炬火爨一镬氷终日不热也倚一尺氷置庖厨中终夜不寒也】东门五寸之言【晏子曰景公伐鲁得东门无泽问曰鲁年谷何如对曰隂不凝阳氷厚五寸者寒温节也寒温节则政平政平则年谷熟请礼鲁以息怨】庾儵之赋寒井【庾儵氷井赋曰余昔宅近南城有氷井方夏之月乃擕友生登而游从彷徨徘徊凄其以寒乃作寒井赋】马彪之咏长川【司马彪诗曰烈烈飚起粲粲繁霜凝劲风回白雪长川激素氷】验以一瓶之论【淮南子曰见一叶之落知嵗时将暮观瓶中之氷而知天下之寒以近论远者也】诵兹七月之篇【见上纳于凌隂注】至夫斵彼积雪【楚辞曰桂欋兮兰枻斵氷兮积雪】生于寒水【荀子曰氷生于水而寒于水】思讐而常以在抱【吴越春秋曰越王念复呉怨冬寒则抱氷夏热则握火】负重而那胜见履【邓析书曰明君御民若乗奔而去辔履氷而负重】既泮而男女始合【风俗通曰周礼媒氏因三十之男二十之女氷泮鸣雁于是乎合】将释而农桑并起【家语曰霜降而妇功成娶者行焉氷泮而农桑起防礼杀焉】井怪琅邪之寒【续汉书曰灵帝元和六年冬大寒东海东莱琅邪井中氷厚尺余大有年】河讶滹沱之异【东观汉记曰光武自邯郸避王郎兵南至豊曲阳吏言滹沱河流澌无船不可渡左右皆怖上令王霸前视之实然霸念还言惊众且白曰氷坚可渡上大笑曰果妄言也比至河氷已合上乃渡未毕数车氷陷也】虽非登庙之寳【东晳集曰薄氷凝池非登庙之寳零露垂珠非缀冕之饰必将采素璧于层山掇圆珠于重涧】寔作羣臣之赐【周礼凌人夏颁氷注云赐羣臣】开于春仲方祭韭而献羔【诗曰四之日其蚤献羔祭韭谓开氷也】祠以司寒必桃弧而棘矢【见上出朝觌注】
　　火
　　火之于人也尊而不亲【出礼记】出内既观于天象【内音纳左传曰古之火正或食于心或食于咮以出内火是故咮为鹑火心为太火又周礼司爟掌火之政令季春出火民咸从之季秋内火民亦如之】内外亦见于家人【易曰风自火出家人王通曰内明而外齐也】司烜效官则取之阳燧【周礼曰秋官司烜掌以火燧取火于日】庄周著论或言其指薪【庄子曰指穷为薪火传也前火非后火故为薪而火传】尔其观彼荧台【郡国志曰连泽府遥火山西有火井深不可见底炎气上升常若征电以草爨之则烟腾火发故名荧台】取之然石【拾遗记曰秦始皇世有宛渠之民乗蠡舟泛黒水而至于雍部始皇与之语及天地初开之时了如亲见又曰臣之国去咸池日没之所九万里日月之所不照以万嵗为昼万嵗为夜其昼则天豁然中开濶数百丈万嵗还合则为一日也夜则琢然石以代日光此石出于然山其土石皆有光明钻斫则火出火大如粟辉耀一室】既不戢而自焚【左传曰兵犹火也不戢将自焚也】亦祸发而必克【隂符经曰火生于木祸发必克】每见焚和【庄子曰利害相摩火生甚多众人焚和】尝闻燥物【易曰燥万物者莫熯乎火】祓管仲于齐境【吕氏春秋曰齐桓公使人告鲁曰管夷吾寡人之讐也愿生得之鲁君许诺乃使胶其目置之匣中至齐境桓公使以朝车迎之祓以爟火】随王莾于宣室【汉书曰汉兵围王莽城中少年房朱张鱼等烧作室门呼曰反虏王莽何不出降火及掖庭莾避火宣室前殿火辄随之】若夫牧童之烧秦冢【三辅黄图曰秦始皇葬骊山六年之间为项籍所发牧童放羊而堕羊冢中然火求羊烧椁藏】项羽之屠咸阳【汉书曰项羽西屠咸阳烧其宫室火三月不絶】炎洲照灼【十洲记曰火林山有火兽似鼠毛长二三寸绩之可为火浣布】上郡荧煌【古仐注曰宣帝地节元年上郡沙中夜有火如粟出不热】当畚挶以为备【左传曰宋灾乐喜为司城火所未至撒小屋涂大屋陈畚挶具绠缶】岂瓘斚之能禳【左传曰裨灶言于子产曰宋卫陈郑将同日火若我用瓘斚玉瓉郑必不火子产弗与注天灾流行非禳所息】胡母之得子博【邓絜晋记曰胡母辅之过河南尹门下将饮酒使门卒王子博取火子博曰卒也惟不乏吾事安能为人使辅之与语叹曰吾不及因言之于河南尹以为功曹】孙登之训嵇康【晋书曰嵇康从孙登游三年将别登曰子识火乎火生而有光而不用其光果然在于用光人生而有才而不用其才果然在于用才故用光在乎得薪所以保其焰用才在于识真所以全其年今子多才寡识难乎免于仐之世康不能用果遭非命】至于崌山白首【山海经曰崌山上有鸟焉其状如鸮而赤身白首名曰窃脂可以卫火崌音居】符愚赤喙【山海经曰符愚之山有鸟名□其状如翠而赤喙可以卫火】伏郑之先识【郑别传曰年十七在家见大风起诣县曰某时当有火灾宜广设禁备火果起而不为害】嘉韩康之幼慧【晋书曰韩康伯家贫年数嵗天寒母为作襦令伯捉熨斗而谓之曰且着襦寻当作复裈伯曰不复须母问其故对曰火在斗中而柄尚热今既着襦下亦当暖】祖莹蔽牕而服勤【后魏书曰祖莹好学以昼继夜父母恐其成疾禁之后然火读书以衣破蔽塞牕户恐为家人所觉】管宁望岛而来至【子曰管宁尝从海遇暴风余船皆没莫知所适忽望见火光趣之得岛无居人又无火烬众以为神光之祐】惊此浣布【见上炎洲照灼注】戒兹燎原【书曰若火之燎于原弗可向迩其犹可扑防】或萧芝共弊【淮南子曰顺风纵火紫芝与萧艾俱尽】或玉石俱焚【见书】彰孝感于君仲【汝南先贤传曰蔡君仲母终棺在堂西舍失火君仲伏棺号哭火越向东家】施至化于刘昆【陈留耆旧传曰刘昆为江陵令民有火灾昆向火叩头即霈然而两】或以散陶安之冶【列仙传曰陶安公六安冶师也数行火术火一旦散上紫色冲天须臾朱雀上冶上曰安公安公冶与天通七月七日迎汝以赤龙龙至安公骑之东南而上】或以烧子布之门【吴志曰张昭字子布孙权以公孙渊称蕃遣张弥许晏至辽东拜渊为燕王昭谏权不从昭忿称疾不朝权恨之土塞其门昭乂于内以土封之渊果杀弥晏权数慰谢昭固不起权因出过其门呼昭昭辞病笃权烧其门欲以恐之昭更闭户权使人防火往问良久昭诸子扶昭起权载以还官】则有伊尹九变【吕氏春秋曰伊尹说汤五味九沸九变火为之纪】生五色【列仙传曰封子黄帝陶正掌火能作五色烟】越王握之而报呉【见氷赋思讐而常以在抱注】仙翁吐之而待客【葛仙翁别传曰公与客谈话时天寒公谓客曰居贫不能得炉火请作之因吐气火赫然从口中出须臾火满室客皆灭衣】嘉叔度之不禁【东观汉记曰亷范字叔度为蜀郡太守成都地迫屋狭百姓夜作以供衣食又禁火民覆蔽之失火者日属范放令夜作但使储水百姓皆悦歌曰亷叔度来何暮不禁火民安作昔无襦今五袴】笑阿奴之下防【晋书周顗弟嵩尝因酒瞠目谓顗曰君才不及弟何乃横得盛名以所执蜡烛投之顗神色无忤徐曰阿奴火攻固出下防】宋姬毫社之妖【左传曰鸟鸣于毫社如曰譆譆甲午宋灾伯姬卒待姆也注譆譆热意也】阏伯商丘之职【左传唐虞之火正阏伯居商丘祀大火而火纪时焉相土因之故商主大火也】因彼错木【河图曰伏义错木作火】生于积油【博物志曰积油万石则自然生火昔泰始中武库火积油所致】日已出而宜息【庄子曰尧让位于许由许由曰日月出矣而爝火不息其为光也不亦难乎】金相守而斯流【庄子曰木与火相摩则然金与火相守则流】观炎炎于燧木【拾遗记曰燧明国不识四时昼夜有火树名燧木屈盘万顷有鸟鸣鸮啄树则灿然火出圣人感焉因取小枝以鑚火号燧人氏】指赫赫于萧丘【抱朴子曰南海萧丘之上有自生之火春起秋防丘上纯生一种木虽为火所着但小焦黑人或得以为薪者炊熟则灌防之用之不穷】至其雨里常燃【山海经注曰火山国虽经霖雨火常燃火中有白鼠毛可作火浣布】口中忽吐【山海经曰厌火国人首兽身火出口中】类既就燥【易曰水流湿火就燥】味惟作苦【书曰火曰炎上炎上作苦】智伯曽言于入梦【琐语曰智伯败梦火见于西方乃出奔秦又梦火见于南方遂奔楚】曽子每闻于不举【庄子曰曾子居卫三日不举火十年不制衣】亦有望炎山之草木【中记曰南方有炎火山四月生火十二月火灭火灭之后草木皆生枝条至火然草木叶落如中国寒时也取此木以为薪燃之不尽以其皮绩之为火浣布】瞻梦泽之云霓【战国防曰楚王游云梦野火之起也若云霓】忆田单之纵牛【史记曰燕攻即墨田单乃收城中牛千头为缯衣画以五色龙文束兵于角结火于尾穿城而出壮士衔枚随牛而出所触辄死壮士击之燕师大败】思江逌之放鸡【晋书曰殷浩北伐江逌为长史取数百鸡以长绳连脚皆系火一时驱放过堑集敌营皆燃焉】佛图曽说于救燕【晋书曰佛图澄尝与石季龙升中台澄忽惊曰变变幽州当火灾乃取酒噀之久而笑曰救已得矣季龙遣验幽州云迩日火从四门起西南有黒云来骤西防之雨颇有酒气】郭宪尝闻于噀齐【汝南先贤传曰郭宪从南郊含酒东北三噀云齐失火以厌之后齐果上火事】樊英之神宁测【樊英别传曰英隐于壶山尝有黒风从西方起英谓学者曰成都市火甚盛因含水西向之后有客从蜀来云是日有大火黑云平旦从东起须臾大雨火遂防】栾巴之术难跻【列仙传曰乐巴为尚书正防得酒西南噀云成都失火而作两驿至果如其言】则有惊武库之焚荡【晋书曰武库火张华惧因此变作列兵固守然后救之故累代之寳尽焚焉】讶圆渊之照灼【拾遗记曰岱山有圆渊千里孟夏月火常腾沸以金投之则烂如土山人掘地得焦石如炭往往有火焉】或涉之而不知【列子曰赵襄子率徒十万狩于中山借芿燔林煽赫百里有一人自石壁中出从烬上下众谓鬼神襄子徐察之形色七窍人也气息音声人也问奚道而处石奚道而入火其人曰奚物而谓石奚物而谓火芿音仍】或处之而自若【博物志曰魏明世有焦先者裸而不衣处火不焦处寒不冻】亦云燧人用之而纪物【尚书大传曰燧人为燧皇以火纪物火阳尊故托燧皇于天】炎帝以之而名官【左传曰郯子曰炎帝以火纪故为火师而火名】孝绪既云于彻屋【梁书曰阮孝绪家贫无以防僮妾窃隣人樵以继火孝绪知之乃不食更令彻屋而炊】古初亦闻乎伏棺【郡国志曰长沙古初父丧未葬邻人火起初冐火伏棺上火乃防】别有生彼老槐【庄子曰老槐生火久血为燐人弗怪也注燐野火】出于槁竹【淮南子曰槁竹有火弗鑚不燃土中有水弗掘无泉】雀集公车【魏略曰秦伯出猎至于咸阳有火流下化为白雀衔緑字青书集于公车】乌流王屋【史记曰武王渡河而火自上复下至王屋流为乌其色赤】行司爟之政令【周礼曰司爟掌火之政令四时变国火以救时疾注云春取榆栁之火夏取枣杏之火夏季取桑柘之火秋取柞楢之火冬取槐檀之火】絶令丘之草木【山海经曰令丘之山无草木其上多火】悯池鱼之及祸【风俗通曰城门失火祸及池鱼案百家书宋城门失火汲取池中水以沃之鱼悉露见但就取之注云一说司门尉姓池名鱼城门火救之烧死】喜藏台之为福【韩诗外传晋平公藏寳台火公子晏束帛而贺曰王者藏于天下诸侯藏于百姓农夫藏于囷庾商贾藏于箧匮今百姓乏于外而赋敛无已昔桀纣残贼为天下戮今皇天降火于藏台是君之福也】又闻烧木不死【齐地记曰东武有胜火之木烧之不死亦无损也】灼兽不燃【十洲记曰炎洲在南海中上有风生兽似豹青色大如貍积薪数车烧之不燃铁锤鍜头十数下乃死以口向风须臾复活以石上菖蒲塞鼻即死取其脑以菊花服之尽十斤得夀五百嵗】举于雍畤【汉书曰秦以十月郊见通权火注权举也凡祭通举火者或以天子望拜或以众祠各处欲其一时飨祭须知早晚以火为节也】照彼甘泉【汉书曰孝文时匈奴侵暴北边烽火通甘泉】孙子用之而攻敌【孙子曰火攻有五一曰火人二曰火积三曰火辎四曰火库五曰火坠注云火人谓近草则烧之火积烧其积聚火辎烧其辎重火库烧敌兵库火坠射火坠敌营】赤松蹈之而成仙【见玉赋赤松蹈火注】糜竺之货财殆尽【搜神记曰糜竺尝从洛归路次见一新妇求载既而谢曰我天使也当往烧东海糜家感君见载君便去我缓行日中必火发竺乃急行达家出财物日中火大发】献之之神色恬然【晋书曰王献之初与兄徽之齐名时人莫能优劣尝共在一室忽火发徽之遽走出不遑取履献之神气恬然徐呼左右扶出以是方知徽之之劣】犹有临卭之井【博物志曰临卭有火井纵广五尺深二三丈诸葛丞相往观后火转盛以盆着井上煮盐得热后人以家烛投井中火即防迄今不复燃】神丘之穴【括地图云神丘有火穴光照千里】感通尝见于鸟衔【拾遗记曰郅竒字君珍丧亲尽礼去墓百里夜行尝有鸟衔火夹之】焚燎忽惊于突决【吕氏春秋曰燕雀处一屋之下自以为安灶突决火起栋将焚燕雀不知祸之将至也】为子推而见禁【见春赋魏武之令方传注】逼仲都而不热【见夏赋氷之丸注】斯配礼而主夏实离象之余烈也【洪范五行传曰南方火其性礼易曰离为火】









　　事类赋巻八
　　钦定四库全书
　　事类赋巻九
　　宋　呉淑　撰
　　寳货部
　　金
　　夫西南之美者有华山之金石焉【出尔雅】斯葢西方之行百陶不轻【说文曰五金黄为长久埋不生衣百陶不轾从革不违西方之行也】性惟从革【书曰金曰从革注曰金可以改更】才堪赎刑【书曰金作赎刑】责冶筑鳬桃之业【周礼曰攻金之工筑氏执下齐冶氏执上齐鳬氏为声防氏为量叚氏镈器桃氏为仭金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐三分其金而锡居一谓之大刅之齐五分其金而锡居二谓之削杀之齐金锡半谓之鉴燧之齐注曰多锡为下齐少锡为上齐鉴镜也金多锡则刅白且明】问铣荡镠钣之精【尔雅曰黄金谓之荡其美者谓之镠鉼金谓之钣絶泽谓之铣注云絶泽为美金最有光泽】王阳则或闻能作【汉书曰王阳好车马衣服及迁徙所载不过囊衣俗传王阳能作黄金】栾大则妄言可成【汉书曰武帝即位乐大曰臣之师曰黄金可成而河决可塞】鄱阳投沙而乍得【王隐晋书曰鄱阳乐安出黄金凿土十余丈披沙所得大如豆小如梁米】清河隐粟以方惊【晋书曰清河王覃初为淸河王世子所佩金铃歘生隐起状如麻粟者祖母陈大妃以为不祥毁而卖之占者以为金是晋行大兴之祥覃为皇裔是其瑞也毁而卖之则覃见废不终之象也】若夫阳迈竒光【宋书曰南海扶南王阳迈初在孕其母梦生儿有人以金席借之其色光丽夷人谓金之精者为阳迈若中国云紫磨者因以为名】狼防夜市【博物志曰狼防民与汉人交闗常夜市以鼻齅金知其好恶】噬之得干肉之象【易噬嗑卦曰六五噬干由得黄金】断之有同心之利【易曰二人同心其利断金】跃大冶者知其不祥【庄子曰今大冶铸金金踊跃曰我且必为镆鎁大冶必以为不祥之金】栎阳者称其为瑞【史记曰秦献公十八年金栎阳自以得金瑞故作鄜畤于栎阳祀白帝】至于巴丘牛跃【幽明録曰巴丘县百金冈上有黄金潭潭上有濑亦名黄金濑古有钓鱼此潭获一金锁引之遂满一船而有金牛出声貌甚壮钓人骇惧牛因奋跃还潭】林邑萤飞【梁书曰林邑国有山赤色其中生金夜则出飞状如萤火】美陈翼之无取【庐江七贤传曰陈翼字子初到览乡见马傍有一人病呼曰我长安魏少公闻卿庐江乐来游今病不能前翼迎归养之有金十饼素二十疋既死翼卖素买棺衾以金置棺下骑马出入后其兄长公见马告之吏捕翼翼其言棺下得金长公叩头谢以金十饼投其门翼送长安还之】重王忳之不欺【益部耆旧传曰王忳字少林诣京师于客舍见一生病甚因谓忳曰腰下有金十斤愿以相与乞收葬骸骨未问姓名因絶忳卖金一斤以给棺絮九斤置生腰】既称汝敦之妇【列女传曰广汉汝妇者汝敦妻也敦以所受田地奴婢三百余万悉让兄嫂裁留园地数十亩起舍耕作上中得金一器敦以示妻妻曰本言让先祖所有此独非其有邪敦曰固吾意也俱担金送与兄嫂】复叹乐羊之妻【列女传曰乐羊子出学其妻贞义截髪供其费后羊子得遗金一饼以与贞义贞义曰君子不以利污行羊子慙而弃之】不疑岂盗于同舍【汉书曰直不疑为郎其同舍郎有告归误持同舍郎金去意不疑不疑买金偿之而告归者来归金亡者大慙】杨震自明于四知【续汉书曰杨震为东莱太守道经昌邑初震举王密茂才密时为令夜谒见震怀金十斤遗震震曰故人知君君不知故人何也密曰暮夜无知者震曰天知神知子知我知已是四知何谓不知密慙而出】或以宠疏广之告老【汉书曰太子太傅疏广及兄子少傅受乞骸骨皆许之赐黄金二十斤皇太子赐以五十斤】或以奬叔孙之制仪【汉书曰叔孙通草创朝仪拜太常赐金五百斤】尔其登郭隗之台【新序曰燕昭王置千金于台上以延天下之士谓之黄金台先礼郭隗于是乐毅自魏往邹衍自齐往剧辛自赵往】散窦婴之庑【史记曰呉楚反孝景以窦婴为大将军赐金千金婴陈之廊庑下军吏过辄令自裁取无入家者】书着三品【书曰淮海惟扬州厥贡惟金三品注曰金银铜也】诗称大赂【诗曰憬彼淮夷来献其琛元象齿大赂南金】韦贤匪重于满籝【汉书曰韦贤少子成复以明经歴任至丞相故邹鲁谚曰遗子黄金满籝不如一经淳曰籝竹器受三斤】陈平每闻于间楚【史记曰汉王与陈平金四万斤以间疎楚君臣不问其出入】利称鼎耳【易鼎卦曰六五鼎黄耳金铉利贞】巧闻瓦注【庄子曰以瓦注者巧以钩注者惮以黄金注者昬注曰重则心矜】或服之而成仙【神仙传曰容成公服三黄得仙谓雄黄雌黄黄金】或遗之而得土【蜀王本记曰秦王以金一笥遗蜀王蜀以礼物荅而尽化为土秦王怒羣臣拜贺曰土者地也秦当得蜀矣】获苏秦之旧宅【郡国志曰苏秦宅在洛阳利仁里后魏高显业每夜见赤光于光处掘得金百斤铭曰苏家金业为之造寺】得董卓之遗坞【英雄记曰董卓坞有金二三万斤】陈爵则波底求樽【论衡曰庐江民小男曰陈爵陈挺相与浴湖崖有酒樽色正黄没水中爵以为铜步水取之重不能举挺往助之樽更沉盘动入深渊中挺爵留顾见如钱等正黄数百千枚即共掇摭各得满手归示其家乃黄金也】郭巨则地中得釡【宋躬孝子传曰郭巨河内温人也妻生男谋养子则不得营业妨于供养当杀而埋焉锸入地有黄金一釡上有铁券曰黄金一釜赐孝子郭巨】嘉邴原之见还【邴原别传曰原字根矩以丧乱方炽遂往辽东时同郡刘举亦在辽图夺太守公孙度度掩捕其家而举得免窘迫归原东莱太守太史子义素有义原以举付之举临去以其手所仗剑金三饼与原原受金辞剑还谓度曰将军平日与举无隙而欲杀之但恐其为蜂虿尔今举已去若必拘闭其家毒螫必滋甚矣度即出举家原以金还之】慕管宁之靡顾【世说管寕华歆其园中锄菜见地有片金管挥锄与瓦石不异华捉而掷之】则有应妪探社【后汉书曰中兴初有应妪者生四子而寡见神光照社试探之乃得黄金自是诸子宦学并有才名至防七代通显】张氏得钩【幽明録曰长安有张氏者昼独处室有鸠自入止于对牀张恶之披怀祝曰鸠尔来为我祸耶止承尘为我福耶入我怀鸠飞入怀以手探之不知所在而得金带钩焉遂寳之自是子孙盛昌】齐王之遗孟子【孟子曰齐王以兼金一百遗孟子注兼金好金也】楚襄之聘庄周【韩诗外传曰楚襄王遣使者持金千斤白璧百双聘庄子欲以为相庄子固辞】及夫葬骊山而鴈成【史记曰秦始皇葬骊山以黄金为鳬鴈】悬咸阳而书就【史记曰不韦乃使其客人人着所闻号吕氏春秋书成布咸阳市门悬千金其上有能増损一字者予千金】遗雷义以知亷【谢承后汉书曰雷义字仲公常济人死罪者后以金二斤谢之义不受金主义不在黙投于承尘上后葺治屋得金主已死义乃以付县曹】赠袁叔而为夀【汉书曰董偃见宠馆陶公主安陵袁叔谓偃曰顾成庙逺无宿宫何不白主献长门围于上董君入白主献之上大悦更名为长门宫主大喜使董君以黄金百斤为袁叔夀】或举袖而不逆【魏畧曰田豫为并州有胡密怀金三十斤曰以此上公豫张袖受之荅其厚意胡去之后皆悉付外具状以闻于是诏褒之曰昔魏绛开怀以纳戎今卿举袖以受狄朕甚嘉马】或投园而靡受【谢承后汉书曰张载字仲宗为广陵太守举呉奉为孝亷载罢郡奉赍金为礼载不受奉以囊盛投载园中而逝载赍金至广陵还奉】攫之岂惮于市人【列子曰齐人有欲金者清旦衣冠之市适鬻金者之所因攫其金而去吏捕得之问曰人皆在焉子攫人之金何故对曰取之时不见人徒见金】铄之每闻于众口【论冲曰众口铄金者在五行二曰火五事二曰言言与火宜故云铄金】亦闻埋于幕下【唐书曰开元中杜暹为监察御史往西覆屯蕃人赍金以遗暹暹固辞不受左右以不可失蕃人之情暹受而埋于幕下既出境乃移牒令取之】生自碑中【魏志曰繁昌县授禅石碑中生金表送上羣臣尽贺又王隐晋书曰永嘉初陈国项县贾逵石碑中生金人盗凿取卖卖已复生此江东之瑞也晋金德元帝中兴于江东故云江东之瑞】入夜方惊于白鼠【白泽图曰白鼠以昬时见于丘陵之间视所出入中有金】积年或化于黄龙【淮南子曰玦五百嵗生黄澒又五百嵗生黄金又千嵗为黄龙注玦美石】当暑有衣裘之节【韩诗外传曰延陵季子游于齐见遗金于路呼牧者取之牧者曰何子居之高而视之下也类君子而言野也有君不臣有友不友当暑衣裘吾岂取金者乎季子知其贤请问姓名牧者曰子皮相之士何足语姓字哉】下聊见高士之风【春秋后语曰秦围赵邯郸魏使将军新垣衍入邯郸令赵尊秦为帝鲁仲连说罢之邯郸既存平原君欲封仲连仲连三辞不受平原君乃置酒以千金为仲连夀仲连笑曰所贵于天下之士者为人排患释难解纷而无取也则有取者乃商贾之人仲连不忍为遂辞去】别有积之巨万【隋书曰杨素尝射为第一帝以外国所献金精盘价直巨万以赐之又汉书梁孝王金以巨万计】赐之千镒【汉书曰文帝立以陈平为丞相赐金千镒封三千户】数王莾之既败【汉书曰王莽败省中黄金万斤为一匮者尚六十匮】料梁王之已卒【汉书曰梁孝王死藏府余黄金尚三十余万斤】井边之黄鸟初飞【异苑曰永康王旷井上有一洗浣石时见赤气后有胡人寄宿忽求买之未及度钱子妇孙氏观二黄鸟关于石上疾往掩取变成黄金胡人不知索市愈急既得撞破石内正空二鸟处】壁下之高冠乍出【搜神记曰魏郡张巨卖宅与程应举家疾卖与何文文独持大刀暮入北堂宿一更中有人丈余高冠赤帻呼细腰曰何以有人气荅曰无文问细腰者曰高冠者谁荅曰金也在西屋壁下文掘得金三百斤】亦云逐韩嫣之弹【西京杂记曰韩嫣好弹常以金为丸一日所失者十余长安为之语曰苦饥寒逐弹丸京师儿童每闻嫣出弹辄随往望丸所落而拾之】献梁冀之蛇【张璠汉记曰永昌太守铸黄金为蛇献梁冀益州刺史种暠发其事】投烈女之濑【吴越春秋曰伍子胥伐楚还溧阳濑水上欲报自杀妇人百金不知其家投金濑水中而去须臾一姥哭而来自言是女母取金而去】仲孺之家【述异记曰翁仲孺家贫力作居渭川一旦天雨金十斛于其家由是与王侯争富今秦中有雨金翁氏世世富】季布之诺诚重【汉书曰季布任侠有名楚人谚曰黄金百不如季布诺】郭况之穴难加【东观汉记曰京师号郭况家为金穴言其富贵】复闻置在韀中【后魏书曰叚晖自慕容璝归魏太武人告晖欲南奔云置金于马韀中帝密遣视之果如告者斩之于市】唾之盘里【异记曰南康雩都县西松江有石室名梦口穴尝有船人遇一人通身黄衣□两笼黄纸求寄载过至崖下此人唾盘上径下崖直入石中船主初甚忿之见其入石始知神异视盘上唾悉是黄金】或戒贪而藏山【淮南子曰舜藏千金于崭岩之山所以塞贪鄙之心也】或施仁而赎子【管子曰汤以歴山之金舜以庄山之金赎民之卖子者】或覩于北荒高阙【东方朔神异经曰北荒中有二金阙高百丈】或取于荆南丽水【韩子曰荆南丽水之中生金】入怀讵见于张奂【续汉书曰张奂迁安定属国都尉羌豪感奂恩德上马二十匹先零酋长上金渠八枚奂受之而召主簿于诸羗前以酒酹地曰使马如羊不以入廐金如粟不以入怀悉以还之】投海但闻于甘始【陈思王辩道论曰甘陵甘始语余曰本师姓韩字世雅始常与师于南流作金前后数日投数万斤金于海】汉皇之重阿娇【汉武故事曰帝年数嵗长公主遍指侍者与作妇好不皆不肯后指陈后帝曰若得阿娇作妇当以金屋贮之】勾践之思范蠡【国语曰范蠡乗轻舟以浮于五湖莫知其所终越王令工以良金冩范蠡之状而朝礼之】斯生土之精刚诚汝汉之至美【管子曰玉起于禺氏山金起于汉汝珠起于赤野此寳相去各七千里上有丹砂下有黄金上有慈石下有铜金葛卢山发而出金蚩尤取以为剑铠雍狐山发而出金蚩尤取以为防】
　　玉
　　古人有言曰君子于玉比德【礼曰子贡问曰敢问君子贵玉而贱珉何也孔子曰昔君子比德于玉焉温润而泽仁也缜密以栗知也亷而不刿义也垂之如坠礼也叩之其声清越以长其终诎焉乐也瑕不掩瑜瑜不掩瑕忠也孚尹旁达信也气如白虹天也精神见于山川地也圭璋特达德也天下莫不贵者道也诗云言念君子温其如王故君子贵之也注曰粟坚貌刿伤也义者不茍伤孚尹读如浮云】若夫周官六器【周礼曰玉作六器以礼天地四方苍璧礼天黄琮礼地青珪礼东方赤璋礼南方白琥礼西方璜礼北方】大秦五色【魏畧曰大秦国出采玉五色】赵之连城【史记曰赵惠文王得楚和氏璧秦昭王请以十五城易璧赵使蔺相如奉璧入秦相如见秦无偿城意乃谓秦王曰璧有瑕请指示王使授璧相如持璧却立倚柱责秦欲以璧击柱秦王恐碎璧不敢逼相如乃使人间道怀璧归赵】晋之垂棘【左传曰晋荀息请以屈产之乗与垂棘之璧假道于虞以伐虢】或瓘斚以禳【左传曰郑裨灶言于子产曰宋卫陈郑将同日火若我用瓘斚玉瓉郑必不火子产弗与注天灾流行非禳祈所息】或苕华是刻【炖煌纪年曰桀伐岷山岷山女于桀二女曰琬曰琰桀爱二女无子刻其名于苕华之玉苕是琬华是琰】爱一环而韩子受赐【左传曰晋韩起聘于郑宣子有环其一在郑商宣子谒诸郑伯子产弗与子太叔子羽请与之子产曰侨闻君子非无贿之难而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大韩宣子私觌于子产以玉与马曰子命起舍夫玉是赐我玉而免吾死也敢不借手以拜注宣子即韩起也谒请也】纳十防而卫侯见释【左传曰晋执卫侯归之于京师王使医衍酖卫侯俞货医使薄其酖不死鲁公为之纳玉于王与晋侯皆十防王许之乃释卫侯】尔乃观瑟彼【诗曰瑟彼玉瓒黄流在中】翫温其【诗曰言念君子温其如玉】伟祁子之不佩【礼曰石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以为有知也注曰骀仲卫大夫沐浴佩玉则兆言齐洁则得吉兆】美襄仲之见辞【左传曰秦伯使西乞术来聘襄仲辞玉曰君不忘先君之好照临鲁国重之以大器寡君敢辞玉对曰不腆敝器不足辞也主人三辞賔曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以籍寡君之命结二国之好襄仲曰不有君子其能国乎注鲁公谓伯禽节信也】虞卿受赐于赵国【史记曰虞卿蹑□担簦一见赵王赐白璧一双黄金五镒】楚相加辱于张仪【史记曰张仪已学而游诸侯常从楚相饮已而楚相亡璧门下意仪盗之掠笞数百不服释之】赠之则报其绣叚【张平子四愁诗曰美人赠我锦绣叚何以报之青玉案】沈之则系以朱丝【左传曰晋侯伐齐将济河献子以朱丝系玉二防而祷沈玉而济注双玉曰防】宁有余而抵鹊【盐铁论南越以孔雀珥门户昆山之傍以玉璞抵鸟鹊】不污以投泥【后魏书曰穆弼有风格善自位置高祖欲以弼为国子助教弼辞曰先臣以来恩累世比较徒流实用慙屈高祖曰朕欲励胄子故屈卿耳以玉投泥岂能相污弼曰既遇明时耻沉于泥滓】至于温峤镜台【世说曰温峤娶姑女下玉镜台一枚征刘聪所得】胡综如意【胡综别传曰呉时掘得铜印以琉璃为葢布云母于其上又得白玉如意大帝以问综综曰秦皇以金陵有天子气处处埋寳物以当王气此即是也】着兹五德【五经通义曰玉有五德温润而泽似智锐而不害似仁抑而不挠似义有瑕于内必见于外似信垂之如坠似礼】班斯六瑞【周礼以玉作六瑞以守邦国王执镇圭公桓圭诸侯信圭伯躬圭子谷璧男蒲璧】坚而不蹙【管子曰夫玉之所为贵者九德出焉温润以泽仁也邻以理者智也坚而不蹙义也亷而不刿行也鲜而不垢洁也折而不挠勇也瑕适皆见精也茂华光泽并通而不相陵容也叩之其音清搏彻逺纯而不杀辞也是以人主贵之藏以为寳剖以为符瑞】廉而不刿【见上君子于玉比德注】白圭以夜光受赐【史记曰邹阳书曰白圭显于中山人恶之于魏文侯文侯赐以夜光之璧】林囘虽千金必弃【庄子曰孔子问子桑虖曰吾见遂于鲁伐树于宋亲而益疏何也对曰独不闻假之亡与林囘弃千金之璧负赤子而趋彼以利合者迫穷相弃天属者迫穷相收注假国名】罋不汲而自盈【瑞应图曰玉罋者圣人之应也不汲自盈王者饮食有节则出】管方吹而有异【西京杂记曰髙祖初入咸阳周行库藏见玉笛长二尺二寸二十六孔吹之则见车马山林隐嶙相次吹息不复见名曰昭华之琯】斯皆攻以它山而使之成器者也【诗曰它山之石可以攻玉礼曰玉不琢不成器】若乃山表德【礼曰天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瑜玫而緼组绶】白虹象天【见君子于玉比德注】先于驷马【老子曰虽有拱璧以先驷马不如坐进此道】假夫许田【左传曰郑伯以璧假许田为周公祊故也】或食之以御水【周礼曰玉府王斋则共食玉注云玉是阳精之纯者食之所以御水气】或服之而成仙【抱朴子曰玉脂者生玉之山其膏流出万年以上则凝而成脂鲜明如水精以无心草木和之须臾成水服之一井得千嵗服眞者其命不极眞玉别名也服玉当得于阗白玉赤松子以虫而渍玉为水服之故得乗烟霞上下也】贾害见虞叔之志【左传曰初虞叔有玉虞公求旃不献既而悔之曰周谚有之匹夫无罪怀璧其罪吾焉用此以其贾害乃献之】不贪知子罕之贤【左传曰宋人或得玉献诸子罕子罕弗受曰我以不贪为寳尔以玉为寳若以与我皆丧寳也不若人有其寳稽首而告曰小人怀璧不可以越卿纳此以请死也子罕寘诸其里使玉人为之攻之富而后使复其所】尔其石变山中【隋书曰王邵上表云稽览图史政道得则隂物变为阳物郑云若葱变为韭是也谨按自六年以来山中石变为玉石为隂玉为阳】穨冢里【抱朴子曰呉时发广陵大冢兵人共举死人以倚壁有一玉长一尺形似冬从人怀中穨出堕地】火出夜山【汉武内传曰西王母云昌城玉蘂夜山出火】膏流丹水【山海经曰稷翼之山及鹿台山上多白玉瑜次之山多婴垣之玉泰昌之山洛水出焉其中多藻玉密山之上丹水出焉其中多玉膏其源沸汤黄帝是食玉膏之出五色乃清五味乃馨坚立精密泽而有光五色发作以和柔刚天地鬼神是食是飨君子服之以御不祥】燕人瑶罋之遗【左传曰燕暨齐平燕人赂以瑶罋玉椟斚耳注云斚耳玉斚】子玉琼弁之美【左传曰楚子玉自为琼弁玉缨未之服也先战梦河神谓巳曰畀余赐汝孟诸之麋弗致也荣季曰死而利国犹或为之况琼玉乎是粪土也注云畀与也孟诸宋泽名多草荐曰麋】刘聪汾水之祥【赵书曰刘聪徙治平阳于汾水中得白玉玺广四寸高二分龙纽】吕光于阗之市【前凉杂録曰吕光称王遣使市六玺于于阗】亦闻德推防达【见上王比德注】质重方流【顔延年赠王僧达诗曰玉水记方流璿源载圆折】润木逾茂【大载礼曰玉在山而木润珠在渊而岸不枯珠者隂中之阳也故胜火玉者阳中之隂也故胜水】辉山更幽【陆士衡文赋曰石韫玉而山辉水懐珠而川媚】采于龙首出彼平丘【山海经曰龙首之山苕水出焉其中多美玉放皋之山明水出焉其中多苍玉平丘在三桑东爰有遗玉】常山有命【晋书曰前燕常山大树自拔根下得璧七十二光色精竒有异常玉慕容隽以为岳神之命】灵昌载浮【晋书曰石季龙起河桥于灵昌津采石为中济石无大小下辄随流用功五百余万而不成季龙遣使致祭沉璧于河俄而所沉璧浮于渚上】或登台而不取【帝王世纪曰周武王伐殷为天子登台见玉王曰谁之玉或曰诸侯之玉王不取反归之天下闻之曰王廉于财矣】或破石而斯求【论冲曰玉变为石珠变为砾毁谤使然也采王者破石拔玉选士者弃恶取善】别有瀛洲酌酒【十洲记曰瀛洲有玉膏如酒名曰玉酒饮数升令人长生】扶桑观日【梁四公记曰扶桑国使使贡观日玉大如镜方圆尺余明彻如琉璃映日以观见日中宫殿皎然分明】晋侯受之而容惰【左传曰天王使召武公内史过赐晋侯命受玉惰过曰晋侯其无后乎】邾子执之而礼失【左传曰邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死焉注云玉朝者之贽】张伯怀之而见欺【钟离意别传曰意为鲁相省视孔子教授堂男子张伯刬草阶下土中得璧七枚怀藏其一以六白意意开解中素书文曰后世修吾书董仲舒摸吾车拭吾履发吾笥防稽钟离意璧有七张伯取其一意召问伯璧有七何藏一耶伯叩头出之】亚父碎之而靡惜【汉书高祖与项羽防于鸿门高祖归去使张良献玉斗于亚父范増亚父撞碎之曰吾属为虏矣】或类彼珷玞【战国防曰骨疑象珷玞类玉】或疑于燕石【阙子曰宋之愚人得燕石于梧台藏之以为大寳周客闻而观焉主人齐七日端冕服以出华箧十重缇巾十袭客见掩口胡卢而笑曰此燕石也与砾不殊主人大怒藏之愈密】得楚山而被刑【韩子曰楚人卞和得玉璞于楚山献厉王使玉人相之曰石也王以和为谩刖右足及武王即位又献之复相曰石也刖其左足及文王即位和乃抱其璞而哭于楚山三日三夜泣尽继之以血王使玉人治之得寳玉焉名曰和氏之璧】诣郑人而求【文子曰郑人谓玉未治者为璞周人谓鼠未腊者为朴周人怀朴问郑贾曰欲之乎出其朴视之乃鼠朴也】斯皆眞伪混淆而不精识也亦有齐之甗磬【左传曰晋及齐战于鞍齐师败齐侯使賔媚人赂以纪甗玉磬与地不可则听客之所为】鲁之璠璵【逸论语曰璠璵鲁之寳也孔子曰美哉璠璵逺而望之焕若也近而视之瑟若也一则理胜一则孚胜】价逾十万【桓谭新论曰雒阳李幼賔有小玉检卫谒者史子伯素好玉器见而竒之使予报以三万钱请买焉幼賔曰我与好事长者传之已顾十万非三万钱主也予惊骇云我若于路见此千钱亦不市也故知与不知相去甚逺】名重五都【尹文子曰魏田父于野得玉径尺弗知其玉也以告邻人邻人诈之曰此怪石也畜之弗利田父虽疑犹置于庑下其夜玉明照一室其家大怖遽弃之于野邻人盗之以献魏王魏王召玉工相之玉工望玉再拜却立曰敢贺大王得天下之寳臣所未尝见王问价工曰此无价以当之五城之都仅可一观王立赐献者千金长食上大夫禄也】辨其防理【说文曰玉石之美者五德润泽以温仁之方也防理自外可以知中义之方也其声舒扬专以逺闻智之方也不挠而折勇之方也鋭廉而不刿絜之方也】见此瑕瑜【见君子于玉比德注】想老聃之被褐【老子曰被褐怀玉】思穆满之披图【穆天子传曰天子大朝黄之山披图视典问观天子之寳器玉果璿珠注云玉果玉如果者璿王类】复闻执则不趋【礼曰执玉不趋注云志重玉也】受之以掬【礼曰受珠玉者以掬】钗留而阁号招灵【洞冥记曰汉武元鼎元年起招灵阁有一神女留玉钗与帝帝以赐赵婕妤至昭帝元凤中宫人犹见此钗共谋欲碎之明日视钗匣惟见白燕直升天后宫人常作玉钗因名玉燕钗言其吉祥】玦见而山名奚禄【隋防子曰奚禄山坏天赐玉玦于羿遂残其身以此为福而至于祸】无故而岂可去身【礼曰君子无故玉不去身】待价而常宜韫椟【论语子贡曰有美玉于斯韫椟而藏诸求善价而沽诸子曰沽之哉沽之哉我待价者也】观其黒如纯漆白若截肪【王逸玉部论曰或问玉符曰赤如鸡冠黄如蒸粟白如脂肪黒如纯漆玉之符也魏文帝与钟繇书说玉亦云白如截肪黒譬如漆】翫之碌碌【老子曰不欲碌碌如玉落落如石】佩以将将【诗曰将翺将翔佩玉将将】曽城是植【淮南子曰昆仑山曽城九重有珠树玉树】海岛斯藏【后魏书曰崔挺为光州刺史掖县有人年逾九十板舆造州自称少曽充使林邑得一美玉方一尺四寸甚有光彩藏于海岛垂六十嵗欣逢明政今愿奉之挺曰吾虽德谢古人未能以玉为寳遣船随取先润果然讫不肯受乃表送都】骇流虹之变化【搜神记曰孔子作春秋制孝经既成齐戒告天天降赤虹化为黄玉长三尺上有文】讶积雪之消亡【异苑曰晋东瀛公驣镇邺大雪门前方数十步融液不积腾怪掘之得玉马高一尺许口齿缺腾以马者国姓为吉瑞或谓马无齿则不复食】毁椟中而咎罚焉避【论语曰虎兕出于柙玉毁于椟中是谁之过欤】献阙下而诈谖以彰【汉书曰文帝始幸雍新垣平使人持玉杯诣阙下献之平上言曰阙下有寳玉气果有献王杯者】思滈池之反璧【史记曰始皇三十六年有使者从闗东夜过华隂平舒道有人持璧使者曰为吾遗滈池君因言曰今年祖龙死使者奉璧具以闻始皇使御府视璧乃二十八年行渡江所沉璧也】想磻谿之钓璜【尚书中曰太公即磻谿之水钓其涯得玉璜刻曰姬受命吕佐之报在齐】纳怀曽闻于叔带【左传曰襄公甍于楚宫叔仲带窃其拱璧以与御人纳诸怀而从取之由是得罪】压纽更见于平王【左传曰楚其王无冢嫡有宠子五人无适立焉乃大有事于羣望而祈曰请神择于五人者使主社稷乃遍以璧见于羣望曰当璧而拜者神所立也既乃与巴姬密埋璧于太室之庭使五人齐而长入拜康王跨之灵王肘加焉子干子晢皆逺之平王弱抱而入再拜皆压纽】当入用之时气腾光禄【续汉书曰桓帝时光禄吏舍下夜有青气视之得玉钩玦各一身中皆雕镂】及焚如之际火烈昆冈【书曰火炎昆冈玉石俱焚】别有汉武树之于前庭【汉武故事曰上起神屋前庭植玉树以珊瑚为枝碧玉为叶华子青赤以珠玉为之空其中如小铃鎗鎗有声】周成陈之于东序【尚书顾命曰大玉夷玉天球河图在东序】赤松服之而蹈火【列仙传曰赤松子者神农时雨师也服水玉教神农能入火不烧】羊公种之而娶妇【搜神记曰羊公雍伯雒阳县人性笃孝父母终葬无终山遂居焉山高八十里上无水公汲水作义浆于阪头行者皆饮之三年有一人就饮以石子一斗与之使至高平好地有石处种之玉当生其中羊公未娶又语汝后当得好妇语毕不见种其石数嵗时时往视玉子生人莫知有徐氏右北平着姓女甚有名时人求多不许公乃试求徐氏徐氏以为狂因戏云以白璧一双来当听为婚公至所种石中得白璧五双以贽徐氏徐氏大惊遂以女妻公天子异之拜为大夫于种玉处四角作大石柱各一丈中央一顷地曰玉田】虞舜之受昭华【尚书大传曰尧致舜天下赠以昭华之玉】齐侯之得龙辅【左传曰公赐公衍羔裘使献龙辅于齐侯遂入羔裘齐侯喜与之阳谷注云龙辅邑名阳谷齐邑】赐虢公以五防【左传曰虢公晋侯朝王飨礼命之宥皆玉五防】锡子家之双琥【左传曰鲁昭公疾徧赐大夫大夫不受赐子家子双琥一环一璧轻服受之大夫皆受其赐公薨子家子反赐于府人曰吾不敢逆君命也大夫皆反其赐注琥玉器轻服细好之服】王莾潜奸于椎璏【汉书曰王莾就国孔休守新都相休谒见莾莾进其玉具寳剑休不肯受莾因曰诚见君面有瘢美玉可以防献其璏耳即解其璏休复辞莾就椎碎之自褁以进休璏音卫】宋人留情于刻楮【列子曰宋人有为其君以玉为楮叶者三年而成锋铩茎叶毫芒繁泽乱之楮叶中不可别也此人遂以巧食宋国】莒仆窃之而来奔【左传曰莒太子以其寳玉来奔】胶鬲索之而不与【韩子曰周有玉版纣令胶鬲索之文王不予费仲来求因予之是胶鬲贤费仲无道也周恶贤者之得志也故予费仲】取其象德【白虎通曰玉者象君子之德燥不轻湿不重是以人君宝之】非宜改步【左传曰季平子行东野还末至丙申辛于房阳虎将以璵璠敛仲梁怀弗与曰改步改玉注云昭公之出季孙行君事佩璵璠祭宗庙及定公立复臣位改君步则亦当去璵璠】既阅咸阳之宫【西京杂记曰高祖初入咸阳宫周行库藏金玉珍宝不可胜言其尤异者有青玉灯五枚灯高七尺五寸作蟠螭以口含灯灯燃则鳞甲皆动焕烂盈室】更覩菟之库【魏志曰汉时夫余王葬用玉押常豫以付莬郡王死则迎取以葬】识白首之老翁【吴氏本草曰白玉体如白首翁】见紫衣之神女【録异传曰江岩常到呉采药富春县清泉山南见一美女紫衣踞石而歌有碣石之音岩往未及数十步女辄不见如此数日岩乃破石得一紫玉广长一尺】斯天地精粹之徴不能悉数【淮南子曰钟山之玉炊以鑪炭三日三夜而色泽不变得天地之精也】
　　珠
　　德至渊泉明珠出焉【白虎通曰德至渊泉即江出大贝海出明珠】衒光芒于照乗【史记曰魏王与齐威王防田于郊魏王曰寡人国小尚有径寸之珠照车前后各十二乗者十枚奈何以万乗国而无寳乎】发晶荧于媚川【陆士衡文赋曰水怀珠而川媚石韫玉而山辉】出于赤野【管子曰玉起于禺山珠起于赤野】产自丹渊【任子曰丹渊之珠沉于黄泥】映秋波而圆折【尸子曰凡水方折者有玉其圆折者有珠】与夜月而亏全【左太冲吴都赋曰蚌蛤珠胎与月亏全】若夫列淮夷之贡【书曰徐州厥贡淮夷蠙珠暨鱼】挺霍山之美【尔雅曰西方之美者有霍山之多珠玉焉】识夫余之似枣【广志曰夫余地美珠如酸枣】见馆陶之若李【古今注曰章帝元和元年明珠出馆陶大如李有明耀三年明月珠出豫章海中大如鸡子围四寸八分】或埋青蛉于地中【博物志曰五月五日取青蛉头正中门埋皆成青珠】或采赤蜯于泉底【幽明録曰汉武幸河渚闻歌之音有老翁及年少数人出皆长八九寸为帝奏乐老翁顾命取洞穴之寳一人受命下没川底得一大珠径数寸明耀絶世上问东方朔朔曰河底有穴深数百丈中有赤蜯生此珠也】汉武通梦于昆明【三辅决录曰昆明池中有神泉通白虎原人钓鱼纶絶而去梦于汉武帝求去钩帝明日戏于池见大鱼衔索帝取放之后三日池边得明珠一双帝曰鱼之报也】马援被谗于薏苡【范后汉书曰马援在交阯常饵薏苡实及还载之一车后有上书譛之者以为前所载还皆明珠文犀也】若夫却文袭之贡【东观汉记曰永建四年汉阳太守文袭献大珠顺帝诏曰海内颇有灾异而袭不推忠竭诚而献明珠之瑞以求媚令封珠却还】纳苏则之词【魏志曰文帝问苏则曰前西域通使炖煌献径寸大珠可复求市得否则曰若陛下德流沙漠不求自至求而得之不足贵也帝黙然】在易粟而犹可【说苑曰墨子谓滑厘曰今凶年有欲与子隋侯之珠者曰不得卖也以为饰又欲与子一钟粟者得粟不得珠得珠不得粟子将何择滑厘曰粟可取也】顾弹雀以非宜【吕氏春秋曰以隋侯之珠弹千仞之雀世必笑之所用重所要轻也】王章之孤既采之而致富【汉书成帝时王章死妻子皆徙合浦其家属采珠致产数百万】节之后亦卖之而被疑【唐书曰贞观中桂州都督李节以清愼闻身殁之后其家卖珠上闻疑之将罪所举者魏徴谏曰陛下言此人不清未见受财之所且清白不渝者屈突通张道源而已今通子三人来选共有羸马一疋道源儿子不能存立未见一言及之而节立功大赏赐妻子卖珠未为有罪虽疾恶情深亦好善不笃矣上善其言】则有怒闇投而按剑【史记曰邹阳岳中上呉王书曰明月之珠夜光之璧以闇投人于道路人无不按剑相眄者何则无因而至前也】感清节而还浦【谢承后汉书曰孟尝为合浦太守郡俗旧采珠以易米先时二千石贪秽使人采珠积以自入珠忽徙去合浦无珠饥死者盈路孟尝化行一年之间去珠复还】哂楚人之卖椟【尸子曰楚人卖珠于郑者为木兰之椟薰以桂椒缀以玫瑰辑以翡翠郑人买其椟而还其珠此可谓善卖椟矣未可谓善鬻珠也】悮赵相之去妇【谢承后汉书曰汝南李敬少时为赵相奴于鼠穴中得系珠及珰珥以问主簿对曰前相夫人常亡珠不知所在疑其子妇窃之因去妇敬送珠付前相惭乃还去妇】钟离辞之而委地【东观汉记曰显宗时钟离意为尚书时交阯太守坐賍千金征还伏法以其资物颁赐羣臣意得珠玑悉以委地而不拜赐上怪问其故对曰臣闻孔子忍渴于盗泉之水曽参迥车于胜母之闾恶恶名也此賍秽之物诚不敢拜帝嗟叹曰清乎尚书之言乃更以库钱三十万赐意】黄向得之而归主【谢承后汉书曰豫章黄向晨步路中得珠琪一囊可直三百余万求主还之主以半物谢向向委去不顾】至于名传火齐【南史曰中天竺国出火齐珠状如云母色如紫金列之则蝉翼积之则如纱縠之重防也】价重木难【广志曰莫难珠其色黄生东夷又云木难】辇彼百斛【卢綝四注起事曰张方刼帝西迁辇眞珠百斛余】遗之一箪【左传曰越围呉晋赵鞅使楚隆告于呉王曰今君在难无恤不敢惮劳非晋国之所能及也王曰寡人不能事越以为大夫忧拜命之辱与之一箪珠注云箪小笥也】张丑欺吏以出境【战国防曰张丑质于燕燕欲杀之走出境境吏得丑丑曰燕所欲将杀我者人有言我有寳珠也王欲得之今我已失之矣而燕不信我且言子之夺我珠而吞之王必且刳子之腹境吏恐而放之】伍员行诈而度闗【吴越春秋曰伍员奔呉至昭闗闗吏欲执之伍员曰王所以索我者以我有美珠也今执我我将宫尔取之闗吏因舍焉】亦有麻姑掷米【神仙传曰麻姑见蔡经母及经弟妇弟妇新产十数日麻姑望见之曰噫且止勿前即求少许禾□以掷地视米堕地皆成珠方平笑曰姑固年少吾老矣不喜复作此防化也】汉皋解佩【列仙传曰郑交甫至汉皋台下见二女佩两珠大如荆鸡卵二女解与之既行友顾二女不见佩珠亦失】或以照北荒之阙【神异经曰西北荒中有二金阙上有明月珠径三丈光照千里】或以饰九华之葢【洞防记曰帝起甘泉望风台台上得白珠如花一枝帝以饰九华之葢望之若照月】秦宓之荐定祖【蜀志曰秦宓荐任定祖于刘焉曰尔欲剖蚌求珠今乃随和炳然】武子之称卫玠【卫玠别传曰骠骑王武子君之舅也常与君同游语人曰昨与吾甥并坐冏若明珠之在我侧朗然映人】虽曰隂精【后汉书曰珠蜯中隂精也玓瓅明珠色也玑珠不圆者也管子曰珠者隂之阳也故胜火玉者阳之隂也故胜水其化如神故天子藏珠玉诸侯藏金石】不能无纇【淮南子曰明月之珠不能无纇】尔其翫兹鲸目【裴氏广州记曰鲸鲵目即明月珠故死不见有目精】捋彼羊须【幽明録曰洛下有田穴妇有杀夫推而下之久乃至底得一穴行数十里见人皆长三丈披羽衣如此九处最晚所至告饥长人指中庭栢树下有一羊令跪捋羊须三捋得三珠令食后所得者遂不饥复寻穴行出交州还洛问张华云九处地仙名九馆大夫羊为痴龙初一珠食之天地等夀次者延年后者疗饥而已】鱼虽闻于及祸【吕氏春秋曰宋桓司马有寳珠抵罪出亡王使人问珠之所因投之池中于是竭池而求之鱼得祸焉】岸或为之不枯【大戴礼曰玉居山而木润渊生珠而岸不枯】秦冢徒悬于日月【三秦记曰始皇冢中以夜明珠为日月殿悬明月珠昼夜光明】大儒且解于裙襦【庄子曰儒以诗礼发家大儒曰东方作矣事之何若小儒曰未解裙襦口中有珠诗固有之曰青青之麦生陵之陂生不布施死何用含珠为】亦闻朱仲出入于汉庭【列仙传曰朱仲防稽贩珠人也高后时募三寸珠乃诣阙上之珠好过度赐五百金鲁元公主私以七百金从仲市四寸珠景帝时复献三寸珠数十枚去不知所之】董偃优游于主第【汉书曰董偃与母卖珠为事偃十三随母养馆陶公主家左右言其姣好召见曰吾为养之得幸】得鲛人之泣【博物志曰鲛人从水出寓人家积日卖绡将去从主人索一器泣而成珠满盘以与主人】伺骊龙之睡【庄子曰河上有贫穷待纎萧而食者其子投渊得千金之珠父谓其子曰取石来鍜之夫千金之珠必在九重之渊骊龙颔下子能得珠者遭其睡使骊龙寤子尚奚有哉】百琲获季伦之赏【拾遗记曰石季伦所爱婢数十人季伦屑沉水香如尘末布象床上使践之无迹则赐珠百琲有迹即节其饮食令体轻故阖中相戏曰尔非细骨轻躯那得百琲眞珠】一斛受孙权之赐【蜀志曰宗预复聘呉孙权握预手曰今君年长孤亦衰老恐不复相见遗预大珠一斛】或涉海以遐求【汉书曰武帝时使使入海市明珠得之圆二寸已下】或入闗而见弃【列女传曰珠崖令卒官妻息送丧还汉法内珠入闗者死妻弃其系臂珠前妻子年九嵗好而取之置其母镜奁中母不知也至闗吏搜索得珠劾问谁当坐者前妻子初曰我当坐之继母请吏曰幸无劾儿诚不知也妾当坐初又曰夫人哀初之孤欲以活初耳因号泣傍人莫不酸鼻陨涕闗吏执笔不能就一字乃弃珠遣之】亦有苍梧作垄【王子年拾遗记曰舜葬苍梧之野有鸟如雀名曰慿宵自丹州而来至苍梧之野衔青沙珠积成垄阜名曰珠丘今苍梧之外采药者时得青石洁如珠服之不死带者身轻】京洛扬灰【后魏书曰尒朱世隆将败洛中先谣曰三月末四月初扬灰簸土覔珍珠】楚王之问奚恤【新序曰秦使使者往观楚之寳器楚王召子西而问焉曰吾和氏之璧随侯之珠可以示诸子西对不知召奚恤而问焉对口国之寳器在贤臣珠玉玩好之物非寳之重】太叔之纳桓魋【左传曰卫太叔疾出奔臣于宋向魋纳美珠焉与之城鉏宋求珠魋不与由是得罪注城鉏宋邑】象罔之求赤水【庄子曰黄帝游赤水之北登于昆仑之丘遗其珠使智索之弗得使离朱索之弗得使象罔索之乃得】商丘之泳河隈【列子曰子华之门徒指河曲之隈谓商丘问曰彼中有寳珠泳可得也商丘开泳之既出果得珠】复闻滋水魮鱼【山海经曰鸟鼠同穴之山滋水出焉西注于汉水多如魮之鱼是生珠玉注亦蜯类魮音居脂反】瀛洲绀翼【拾遗记曰瀛洲有鸟如鳯身绀翼丹名藏珠每鸣翔则吐新珠累斛仙人以饰仙裳轻而耀于日月也】曽城列树【淮南子曰曽城九重有珠树在其西禹填鸿水以为山堙昆仑以为土中立曽城九重其高万一千里上有木禾禾长五丈五尺珠树玉树不死树沙棠琅玕绛树并在焉】开明广植【山海经曰开明山北有珠树】成于咳唾【庄子曰夫唾大者如珠小者如雾】第其甲乙【广志曰有明珠称夜光大径寸出黄支有至圆珠置平处终日不得停今尚方名以甲乙为次第】蛇知隋氏之恩【搜神记曰隋侯行见大蛇伤救而治之其后蛇衔珠以报之径盈寸纯白而夜光可烛室故歴世称隋珠焉】鹤报哙参之德【捜神记曰哙参养母至孝曽有鹤为戎人所射穷而归参参收养疗治疮愈放之后鹤夜到门外参乗烛视鹤雌雄双至各衔明月珠报参】复有缀衣致饰【魏志曰东夷俗以缨珠为财货或以缀衣为饰或以悬颈垂目不以金银锦罽为珍】照夜光明【魏志曰大秦国出夜光珠墨子曰和氏之璧夜光之珠诸侯所寳】尝闻求火以向日【唐书曰婆利东有罗刹国其人极陋朱髪黒身兽牙鹰爪与林邑作市以夜而来自掩其面其国出大珠状如水精日午时以珠承影取艾依之即火出】更因买剑以倾城【吴越春秋曰越王允常聘欧冶子造五剑秦客薛烛善相剑示之烛曰虽倾城量珠玉犹未可与也】饰首见步摇之状【释名曰王后首饰曰副副覆也上有垂珠步则摇也】褰帘闻佩玉之声【西京杂记曰昭阳殿织珠为帘风至则鸣如珂佩之声】采浊水以无失【抱朴子曰识珍者必拾浊水之明珠赏气者必采秽薮之芳蕙】握灵蛇而自矜【魏畧曰曹植与杨修书曰今世作者人人自谓握灵蛇之珠家家自谓抱荆山之璧】鸟集燕昭之馆【拾遗记曰燕昭王时有鸟白头集王之所衔洞光之珠圆径一尺此珠色黒如漆而悬室内百神不能隐其精灵】鳯仪少昊之庭【拾遗记曰少昊之时有鳯衔明珠至于庭少昊拾珠懐之照于天下】斯九品之竒秘固希世而垂名者也【沈怀逺南越志曰珠有九品大五分以上至一寸八九分尤为入品有光彩一边小平似覆釜者名珰珠珰珠之次为走珠走珠之次为滑珠滑珠之次为磥砢珠磥砢珠之次为官两珠官两珠之次为税珠税珠之次为符珠磥音来猥反砢音来可及音松】










　　事类赋巻九
　　钦定四库全书
　　事类赋巻十
　　宋　呉淑　撰
　　寳货部
　　锦
　　伊织文之重锦【说文曰锦襄邑织文也】炳烂兮之纎丽【诗曰角枕粲兮锦衾烂兮】辟邪天马之竒【唐书曰代宗勅曰所纎大张锦软锦透背及竭凿六破已上锦并宜禁断其长行高丽白锦杂色锦等任依旧制其盘龙对鳯麒麟狮子天马辟邪孔雀仙鹤芝草亦宜禁断】博山交龙之制【邺中记曰纎锦署有黄地博山文锦大交龙小交龙大茱萸小茱萸锦】昆昭有鸾章之美【拾遗记曰周灵王起昆昭之台以享羣臣张鸾章锦文如鸾翔】员峤有霜蚕之异【拾遗记曰员峤之山有环丘东有云石广五百里有蚕长七寸黒色有鳞角以霜雪覆之然后作茧长一尺其色五采纎为文锦入水不濡其质轻暖柔滑】比管仲之登朝【淮南子曰管仲文锦也虽丑登朝子产练帛也美而不尊注云管仲虽不及圣犹文锦也子产先恩后法如练帛也虽温不堪为宗庙服】哂尹何之学制【左传曰子□欲使尹何为邑子产曰少未知可否子皮曰吾爱之使夫往而学焉子产曰吾子爱人以政犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎】悬邺中之斗帐【邺中记曰石虎冬月施熟锦流苏斗帐四角安纯金龙头衔五色流苏或用黄地博山文锦或用紫绨小明光锦】易护军之缥被【吴志曰蒋钦为右护军孙权尝入其内母练帐缥被权叹其在贵守约勅御府为其母作锦被改易帷帐】四十里石氏之奢【世说曰石崇锦步障四十里】三十两齐桓之归【左传曰卫迁于曹齐桓公归夫人鱼轩重锦三十两归音馈】宪英或闻于反卧【夏侯孝若集载羊太常妻辛夫人传曰夫人字宪英魏卫尉肃侯昆之女不好华丽从外孙胡母畅上夫人锦被乃反卧】朱宠不当于殊赐【谢承后汉书曰朱宠为太尉家贫食脱粟卧布被朝廷赐锦被梁肉皆不敢当】玉案报美人之赠【张平子四□诗美人赠我锦绣何以报之青玉案】囘文识窦滔之竒【臧荣绪晋书曰窦滔妻苏氏善属文符坚时滔为秦州刺史被徙流沙苏氏思之织锦为囘文诗寄滔循环宛转以读之词甚凄切】虽其价如金【释名曰锦金也作用功重其价如金故制字帛与金也】而不鬻于市【礼曰锦文珠玉成器不鬻于市】文彩之功翻鸿走龙【洞冥记曰汉武起招仙灵阁于甘泉宫而编翠羽麟毫为帘有走龙锦有翻鸿锦】尚方既闻于邺下【邺中记曰织锦署在中尚方】鬬塲亦列于江东【丹阳记曰鬬塲锦署平闗右迁其百工所置也】裼之将见于狐白【礼曰君衣狐白裘锦衣以裼之】禁之恐伤乎女工【汉书曰景帝二年下诏曰雕文刻镂伤农事锦绣綦组害工宜禁之】若乃垂居士之带【礼曰居士锦带】被虎贲之服【汉官仪曰虎贲郎将衣纱縠单衣虎文锦袴】蒲陶兮鳯皇【邺中记曰锦署有蒲陶文锦班文锦鳯皇锦朱雀锦韬文锦桃核文锦】明光兮温热【邺中记曰织锦署有大登高小登高大明光小明光锦张温表曰刘禅送臣温热锦五端】贿荀偃而加璧【左传曰晋侯先归公享晋六卿于蒲国贿荀偃束锦加璧】馈左师而先玉【礼曰左师见夫人之步马者问之对曰君夫人氏也左师曰谁为君夫人余胡弗知圉人归以告夫人使馈之馈以锦先之以玉】别有蚪龙列象【见下指间结彩注】楼堞成形【拾遗记曰周成王时因祗国贡女工能以五色丝内口中手引而结之使成文锦有云昆锦文如云霞有楼堞锦有离珠锦文似佩珠有篆锦有列明锦文如灯烛】甄琛既欣于昼服【后魏书曰甄琛为定州刺史既至乡衣锦昼逰】项羽亦嫌于夜行【汉书曰项羽在闗中怀思东归曰富贵不归故乡如衣锦夜行】挽车曽用于刘备【江表传曰陆逊攻刘备于夷陵备舍船步走烧皮铠以断道使兵以锦挽车走入白帝】缆舟更说于甘宁【呉志曰甘宁住止常以缯锦维舟去輙割弃以示奢】入梦而尝闻割截【齐书曰江淹为宣城太守时罢归始泊禅灵寺渚夜梦一人自称张景阳谓曰前以匹锦相寄今可兑还淹探怀中得数尺与之此人大恚曰那得割截都尽顾见丘迟谓曰余此数尺既无用以遗君自尔淹文章踬矣】濯鱼而愈见鲜明【潜夫论曰夫攻玉以石治金以盐濯锦以鱼浣布以灰物故有以丑治好以贱治贵者矣】至若怀中探图【汉武内传曰帝见西王母巾器中有一巻小黄书盛以紫锦之囊帝问此何书王母曰五岳眞形图也其文秘禁即命女宋灵賔更取一图以与帝灵賔探怀中得一巻盛以云锦之囊母以付帝】指间结彩【拾遗记曰呉赵逵之妹善书画巧妙无双能于指间以彩丝为云龙虬鳯之锦大则盈尺小则方寸】周王百纯之献【穆天子传曰吉日甲子天子乃执白圭璧以见西王母献锦组百纯西王母再拜而受之】刘主千匹之赉【蜀志曰先主入益州赐诸葛亮法正张飞闗侯锦各千匹】别有童子束髪【礼曰童子之节也缁布衣锦绿锦绅并组锦束髪皆朱锦】硕人褧衣【诗曰硕人其颀衣锦褧衣礼曰衣锦尚防恶其文之着也】帆挂龙舰【大业记曰炀帝幸江都所乗龙舟锦帆锦缆】帐开粉闱【汉官仪曰尚书入直中官供锦帐】籍孺以裹尘为比【抱朴子曰籍孺董邓犹锦纯之裹尘埃】元方以覆被贻讥【语林曰陈元方遭父丧骨立其母愍之以锦被其上郭林宗往吊见而责之賔客絶百许日】白地韬杠【尔雅曰素锦韬杠】緑地蔽泥【西京杂记曰武帝时得贰师天马以玫瑰石为鞍辔绿地五色锦为蔽泥】或取于范氏之藏【列子曰范氏之藏火子华曰能入火取锦者从所多少皆予之商丘开入火往囘而身不烧】或濯于蜀江之涯【左思蜀都赋曰贝锦斐然濯色江波】淮南之待八公【神仙传曰淮南王为八公张锦绮之帐燔百合之香】周穆之亡盛姬【穆天子传曰盛姬之丧用文锦】阎宪行化之美【华阳国志曰阎宪为绵竹令以礼让化人县民杜成夜行得遗贿一囊有锦二十疋求其主还之曰县有明君何敢负也】武侯决敌之资【诸葛亮集曰今民贫国虚决胜之资唯锦耳】绛地交龙之丽【魏志曰景初中赐倭女王绛地交龙锦五疋绀地勾文锦三疋】虎头连璧之竒【魏文帝诏曰前后每得蜀锦殊不善鲜卑尚复不受也呉所织如意虎头连璧锦来至洛邑亦皆下恶是为下土之物皆有虚名】或以重濉涣之彩【陈留风俗传曰襄邑县南有涣水北有濉水传曰濉涣之间能文章故有黼黻藻锦日月华虫以奉天子宗庙服御焉】或以况萋斐之词【诗曰萋兮斐兮成是贝锦彼譛人者亦以太甚】忘免怀于顾复伤宰予之见讥【论语曰宰我曰三年之丧期已久矣子曰食夫稻衣夫锦于汝安乎曰安汝安则为之】
　　丝
　　皎皎素丝【郭泰荅传咸诗曰皎皎白素丝织为寒女衣】女所治兮【诗曰绿衣丝兮女所治兮】周官有辨物之职【周礼典丝掌丝入而辨其物以贾揭之掌其藏与其出以待兴功之时颁丝于内外皆以物授之】时令着分茧之期【礼曰孟夏蚕事既登分茧秤丝】唯朱蓝之是染【汉记曰童子魏照求入事郭泰供给洒扫泰曰当精义讲书何来相近照曰经师易获人师难遭欲以素丝之质附近朱蓝】勿菅蒯以轻遗【左传曰虽有丝麻无素菅蒯】防氏涷之而有法【周礼曰防氏涷丝以涗水沤其丝七日去地尺暴之昼暴诸日夜宿诸井七日七夜是谓水涷】方储断之而得宜【谢承后汉书曰方储为郎中章帝使文郎居左武郎居右储正住中曰臣文武兼备在所施用上嘉其才以繁乱丝付储使理储拔佩刀三断之对曰反经任势临事宜然】羔羊之革素丝五緎【出诗又五紽五緵】出纶方讱于王言【礼曰王言如丝其出如纶王言如纶其出如綍】萦社更闻于日蚀【见日赋系樨萦丝注】分贵贱于缯锦【士纬曰丝俱生于蚕为缯则贱为锦则贵】随青黄于蓝蘗【正部曰皎皎素丝得蓝则青得丹则赤得蘗则黄得泥则黒】缫之既见于三盆【礼曰夫人缫三盆手】沤之亦言于七日【见上注】则有书称厥篚【书曰青州厥篚檿丝】诗着其紑【诗曰丝衣其紑载弁俅俅】或棼之而益乱【左传曰众仲曰以德和民不闻以乱以乱犹治丝而棼之也】或贸之而来谋【诗曰氓之蚩蚩抱布贸丝匪来贸丝来即我谋】凶则灰浮于水上【晋书曰吕光窃号河右中书监张资病光博营救疗有外国道人罗义云能差资病光喜给赐甚重罗义曰义不能为益徒颊费耳可以五色丝作绳烧为灰投水中灰若出水还成绳者病不可愈须臾灰聚浮出复为绳少日资死】吉则梦挂于山头【后魏书曰幽州刺史张亮初有薛琡梦亮于山上挂丝觉而告亮且占之曰山上丝是幽字君为幽州乎未期而受】亦有力系金鑪【梁四公记曰扶桑国贡黄丝三百斤即扶桑蚕所吐扶桑灰汁所煮之丝也帝有金鑪重五十斤系六丝以悬鑪丝有余力】细同密【古诗曰密雨如散丝】似朱绳【古诗曰直如朱丝绳清如玉壶氷】续闻命缕【风俗通曰五月五日五色缕命丝俗说益人命】或吐之而成锦【见锦赋楼堞成形注】或欧之而跪树【山海经曰欧丝之野有一女子跪树而欧丝郭璞曰蚕类也】山涛收袁毅之遗【竹林七贤传曰鬲令袁毅贿遗朝廷以营虚誉遗山涛丝百斤涛不欲为异乃受之命内阁之梁上后毅事露吏騐至涛所涛于梁上下丝丝已数年尘埃黄黒封印如初以付吏】长倩诫孙之语【西京杂记曰公孙举贤良国人邹长倩赠以素丝一襚为书以遗之曰五丝为防倍防为升倍升为緎倍緎为纪倍纪为緵倍緵为禭北自少之多自微之着也士之立勲効名节亦复如之勿以小善为不足修而不为也】尔其责兹楚贡【管子曰齐桓公伐楚济汝水逾方城使贡丝于周室】絶彼商弦【淮南子曰蚕咡丝而商絶注云商金声春蚕吐丝金死故絶也】墨子见之而兴叹【墨子曰见染丝者叹曰染于苍则苍染于黄则黄五入则为五色不可不慎非独染丝治国亦然】园客缫之而上仙【神仙传曰园客者济隂人貌美邑人多欲妻之客终不娶尝种五色香草积数十年服食其实忽有五色蛾集香草之上客收而荐之以布生华蚕焉至蚕时有一女自来助客养蚕亦以香草食蚕得茧百二十枚茧大如瓮每一茧缫六七日丝乃尽缫讫此女与园客俱仙去】乍想淑人之带【诗曰淑人君子其带如丝】遥思初仕之年【谢灵运初去郡诗曰牵丝及元兴解在景平李善曰牵丝初仕也应璩诗曰不悮牵朱丝三署来相寻】钓有伊缗之美【诗曰其钓维何维丝伊缗】琴闻野茧之妍【技乗七发曰龙门之桐高百尺而无枝斩以为琴野茧之丝以为】伊丝枲之为务亦生民之所先【书曰岱畎丝枲注畎谷也】
　　钱
　　若夫布货之用【周礼曰外府掌邦布之出入注云布泉也其藏曰泉其行曰布取名于水泉其流行无不徧也王莽作货布大泉货泉】钱刀之制【风俗通曰钱刀俗说利傍有刀言人治生率多得钱财者必有刀剑之祸也案汉书王莽造大钱作契刀错刀五铢钱凡四品并行故称钱刀也】夏商之前其详靡记【汉书曰金钱布货之用夏殷以前其详靡记】尔乃太公九府【汉书太公立九府图法注云图即钱也九府周官有太府玉府内府外府泉府天府职内职币职金皆掌货财官也】上林三官【汉书曰孝武时铸赤仄钱非赤仄不得行后又禁郡国无铸钱专令上林三官铸钱天下非三官钱不得行诸郡国钱皆废销之】子母相权单穆之谏周景【国语曰周景王将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行若不堪重则多作轻以行之亦不废重于是乎有子权母而行今王废轻而作重民失其资能无匮乎王弗听卒铸大钱注云民患轻谓币轻物贵不堪重谓币重物轻钱古曰泉后转曰钱重曰母轻曰子】轻重为制管仲之辅齐桓【汉书曰太公行钱法于齐至管仲相桓公通轻重之权曰民有余则轻之故人君敛之以轻民不足则重之故人君散之以重桓公遂霸】则有严道之赐邓通【史记曰上使善相者相邓通曰当贫饿死文帝曰能富通者在我何谓贫于是赐通蜀严道铜山自铸钱邓氏钱布天下】豫章之资呉濞【汉书曰呉有豫章铜山即招致天下亡命者盗铸钱富埒天子】五分半两之名【齐书曰昔汉文帝以五分钱小改铸四铢汉书曰建元元年行三铢钱五年罢三铢行半两钱又曰秦铜钱质如周钱文曰半两重如其文】契刀错刀之制【见上钱刀之制注】二品十品之差【周礼注曰泉之始葢一品周景王铸大泉而有二品王莽改货多至十品】三铢四铢之异【三铢见上五分半两注又汉书曰孝文为钱益多而轻乃更铸四铢钱】索辅凉州之说【晋书曰张轨为凉州参军索辅曰古以金贝皮币为货息谷帛量度之耗二汉制五铢钱通易不滞太始中河西荒废遂不用钱裂疋以为叚数缣布既坏市易又难徒坏女工不任衣用弊之甚也今中州虽乱此方安全宜复五铢以济通变之防轨纳之立制准布用钱钱遂大行人赖其利】秀之汉川之利【宋书曰刘秀之为南秦州都督先是汉川悉以绢为货秀之限令用钱百姓利之】黄牛白腹知汉祚之复兴【汉书曰公孙述废铜钱置铁官钱货币不行蜀中童谣言黄牛白腹五铢当复好事者窃言王莽称黄述自号白五铢钱汉货也言天下当还刘氏】青绮文襦骇神童之遽至【洞防记曰汉武升望月台有三青鸭化为三小童皆着青绮文襦各握鲸文大钱五枚以置帝几前身止而影动因名曰轻影钱】翫兹赤仄【汉书曰武帝时民间铸钱多轻公卿请令京师铸官赤仄注云赤铜为其郭也今钱尚有赤反者不知作法云何】集此青鳬【捜神记曰南方有虫其形若蝉而大名曰青鳬其子着草叶如蚕种得子以归其母飞来就之杀其母以涂钱以其子涂贯用钱货市旋则自还故淮南子术用之也】考肉好之制【汉书记曰周景大钱文曰寳货由好皆有轮郭注曰由钱形也好孔也】辨么幼之殊【汉书曰王莽改钱布之品小钱径六分重一铢又曰小钱直一次七分三铢曰么钱一十次八分五铢曰幼钱二十次九分七铢曰中钱三十次一寸九铢曰壮钱四十因前大钱五十是为钱货六品也】使赵勤而不拜【东观汉记曰赵勤字益卿刘赐姊子童幼有志操赐国租适到时勤在傍赐指钱示勤曰拜乞汝二十万勤曰拜而得钱非义所取终不肯拜】劳仙翁之见呼【葛仙翁别传曰公取十钱使人一一投井中公井上以器呼钱钱从井中一一飞入公器中】至于积彼水衡藏于少府【汉书曰元帝时都中钱三十万水衡钱二十五万少府钱十八万帝温恭少欲赏赐节约故少府水衡钱多】寳此函方【汉书钱圆函方轻重以铢注函与含同方孔也】薄兹阿堵【晋书曰王衍之妻郭氏贪鄙衍口不言钱妻其睡令姬以钱绕之及起曰却此阿堵物】厐俭凿井【风俗通曰魏郡厐俭因乱失父时俭三四嵗母繦抱转客庐中凿井得钱千余万遂巨富堂上作乐老苍头在厨中窃言曰堂上老母我妇也婢以告母呼问事实复为夫妇时人为之语曰庐里厐公凿井得铜买奴得翁】邴原系树【邴原别传曰原常行辽东得遗钱拾以系树枝此钱既不见取而系钱者多原问其故荅曰谓之神树原恶其由已而成淫祀乃辨之里中遂敛其钱以为社供】嘉賔施之而并尽【世说曰郗愔好聚敛有钱数千万爱其子超尝令开库任意取用愔始谓止损数百万许超遂一日散施都尽】孔祐遇之而不顾【宋书曰山隂孔祐至行通神隐于四明山尝见山谷中有数百斛钱视之无石不异】阎敞之见还【汝南先贤传曰阎敞字子张为郡五官掾太守第五尝被征以俸钱百三十万寄敞敞埋置堂上后尝举家病死唯孤孙九嵗尝未死语孙云吾有钱三十万寄掾阎敞孙长大来求敞敞见之悲喜取钱还之孙曰祖唯言三十万今乃百三十万诚不敢取敞曰府君病困谬言耳郎君无疑】使五伦而督铸【后汉书曰长安铸钱多奸巧尹以第五伦为督铸钱掾颔长安市市无阿枉】发此鹿台【周书曰武王克商发鹿台之钱散钜桥之粟】销其钟虡【后汉书曰董卓坏五铢钱更铸小钱悉取洛阳及长安铜人钟虡飞亷铜焉之属以充铸焉故货贱物贵縠石数万又钱无轮郭文章不便人用】或以挂杖头而游酒肆【晋书曰阮修日常杖头挂百钱造市店酣饮而归】或以贮壶中而通泉路【齐书曰赵僧岩栖迟山谷常以一壶自随一旦谓弟子曰吾仐夕当死壶中大钱一千以通九泉之路蜡烛一挺以照七尺之尸至夜而亡】别有聚令贯朽【史记曰武帝汉兴七十余年国家无事京师之钱累百巨万贯朽而不可校】散若泉流【汉书曰夫货寳于金利于刀流于泉布于门注云行若泉布于人间】铲山不竭【鲍昭芜城赋曰孽货盐田铲利铜山】掘地斯求【魏书曰刘类为农太守使人掘地求钱所在市里皆有孔穴】辅国铸钟而表异【唐书记曰乾元中李辅国奏内飞龙廐铸铜钟投乾元新钱二文于鑪中而祈曰如圣躬万福国祚无疆凶孽殄除四方宁谧则愿不销不烁一隂一阳并见于外钟成一如所祈】子亷饮马而见投【风俗通曰颍川黄子亷每饮马辄投钱于水】或见生尘【殷仲塔集太子令曰朝廷为吾营宫室冬气已应作者寒苦可使监殿舍人一月赍酒由再劳赐之吾月俸钱上生尘无所用之可以供事】或闻使鬼【杜恕体论曰可以使鬼者钱也可以使神者诚也】少则坐之堂下【史记曰单父人吕公善沛令避仇从之沛中豪杰吏皆往贺萧何为主进令诸大夫曰不满千钱坐堂下注云进与赆同】多则藏之都内【汉书曰张安鼂以父子封侯在位太盛乃避不受禄诏都内别藏张氏无名钱以百万数】塘因华信【刘道眞钱塘记曰议曹华信家富议立防海塘始开募有致土石一斛即与钱一斗旬日问来者如云塘未成而谬云不复取土于是载土者皆弃黒而去塘成遇絶湖鱼一境利县本名泉亭于是改钱塘百姓怀德立碑塘所】埒闻王济【世说曰王武子私第近北邙于时人多地贵济好马射买地作埒编钱布地竟埒时人号为金埒】魏文家事之占【魏书曰文帝梦磨钱文欲令灭而更明周宣占之曰北陛下家事时帝欲治弟植逼于太后但加贬爵】淮隂亭长之赐【汉书曰韩信为布衣时数从下乡南昌亭长寄食数月亭长妻患之乃晨炊蓐食信往不为具食信怒絶去及信为楚王召亭长赐钱百曰公小人为德不卒】或以敌戴硕之儿【宋书曰戴硕子延夀善书延兴好学山隂有陈载者家富有钱三千万乡人云戴硕儿敌陈载三千万钱】或以买王导之子【晋书曰王导子悦为中书侍郎导梦人以百万钱买悦意甚恶之后掘地得钱一昬藏闭而悦果死】若其安息王面之象【史记曰安息国以银为钱钱如其王面王死转效嗣王面焉】罽賔骑马之形【汉书曰罽賔国以银为钱文为骑马缦为人面】嘲崔烈之铜臭【后汉书曰桓帝时开鸿都卖官崔烈用钱五百万买官得三公谓其子曰吾为三公外论如何其子曰人嫌大人铜臭】笑江禄之钟鸣【梁书曰江禄为武宁郡颇有资产积钱于壁壁为之倒迮铜物皆鸣人戏之曰所谓铜山西倾洛钟东应者也】送谢谖而称愧【南史曰谢谖为东阳内史及还五官送钱一万止留一百荅书曰数多刘宠更以为愧】饯刘宠而逾清【续汉书曰刘宠字祖荣自防稽太守徴将作大匠山隂民去治数十里有若耶水在山谷间五六老翁年七八十闻宠迁相率共送宠人赍百钱宠谢之为选受一大钱故宠在防稽号为取一钱其清如是】或闻成公之著论【成公绥钱神论曰路中纷纷行人悠悠载驰载驱唯钱是求朱衣素带当涂之士爱我家兄皆无能已执我之手托分始终不计优劣不论能否賔客辐辏门常如市谚曰钱若无耳何可闇使岂虚言也】或以沈郎而得名【晋书呉兴沈充铸小钱谓之沈郎钱】复闻应彼白水【汉官仪曰王莾簒位罢五铢更作小钱文曰货泉其文乃白水眞人此则世祖中兴之瑞也】翫兹紫石【盐铁论曰教与俗改币与世易夏后以贝周人以紫石后世或金钱刀布物极而衰终始之运也】周官外府【见上布货之用注】汉灵四出【献帝春秋曰灵帝作五铢钱有四道连于边输识者以为京师将破坏此钱四出散于四方乎后汉书谓之四出钱】或细甚浮水【宋书曰废帝铸二铢钱形式转细官钱每出民间即模效之景和中沈庆之启通私铸一千钱长不满三寸大小称是谓之鵞眼钱劣于此者谓之綖环钱贯之以缕入水不沉随手破碎市井不复料数十万钱成一掬】或奸闻摩质【汉书曰钱法重四铢而奸或盗摩钱质而取鋊钱益轻薄而物贵注云鋊铜销也摩钱漫面取屑更以铸钱也鋊音浴】故道穆之论尤精【北齐书曰高恭之字道穆时用钱稍薄道穆表曰自顷以来私铸薄滥官司糺绳絓网非一在市铜价八十一文得铜一斤私铸薄钱斤余二百既示之以深利又随之以重刑得罪者虽多奸铸者弥众今钱徒有五铢之名而无二铢之实薄甚榆荚上贯使破置之水上殆欲不沉宜改铸大钱文载年号以记其始则一斤所成止七十六文纵复私营不能自润直置无私自应忘心以臣测之必当泉货永通公私获允后遂用杨保计铸永安五铢钱】贾谊之言斯极【汉书孝文为钱益多而轻乃更铸四铢钱文为半两除盗铸令使民放铸贾谊谏曰法使天下得铸铜锡为钱敢杂以铅铁为它巧者其罪黥然铸钱之情非殽杂为巧则不可得嬴夫事有召祸法有起奸今细民操造币之势因欲禁其厚利微奸虽黥罪日报其势不止夫县法以诱民使入陷阱熟积于此今农事弃捐采铜者日蕃奸钱日多善人訹而为奸邪刑戮将甚吏议必曰禁之禁铸则钱必重重则利深盗铸如云起弃市之罪不足以禁矣故铜布于天下为祸博矣上不听注云积犹多也訹语也】彼鸿都之聚【后汉书曰崔烈有重名于北州歴位九卿灵帝时开鸿都门榜卖官崔烈时因傅母入钱五百万得为司徒及拜日天子临轩百僚毕防帝顾亲幸者曰悔不小靳可至干万】西园之积【桓范世论曰汉灵帝置西园之邸卖爵号曰礼钱又续汉书曰灵帝于西园造万金堂以为私藏】咸卖官而鬻爵斯为政之大失若乃和峤之癖【语林曰杜预道王武子有马癖和长舆有钱癖已有传癖】鲁褒之神【鲁褒钱神论曰大哉钱之为体字曰孔方失之则贫弱得之则富昌无翼而飞无足而走解严毅之顔开难发之口钱多者居前钱少者居后】三斗嗤元诞之滥【后魏书曰元诞迁齐州刺史在州贪暴大为人患有沙门为诞采药还见问外消息对曰唯闻王贪愿王早代诞曰齐州七万家吾到来一家未得三斗钱何言贪也】一囊矜赵壹之贫【赵壸疾邪赋曰文籍虽满腹不如一囊钱】始兴之戏袁淑【宋书曰始兴王璿甞送钱三万饷袁淑一宿复遣追取言使人谬误欲以戏淑淑致书曰闻之前志七年之中一与一夺义士犹或非之况密迩句次何其裒益之亟也窃恐二三诸侯何以观之】季雅之贺僧珍【梁书曰宋季雅罢南康郡市宅居吕僧珍宅侧僧珍问宅价日千一百万性其贵季雅曰一百万买宅千万买邻及僧珍生子季雅往贺署函曰钱一千阍人少之不为通强之乃进僧珍疑其故亲自发乃金钱也】利则如刀【见上散若流泉注】气或如云【地境图曰钱铜之气望之如青云】綖贯兮鵞眼【见上细甚浮水注】榆荚兮鲸文【后汉书曰汉兴以为秦钱重难用更令民铸荚钱注曰如榆荚也鲸文见上青绮文襦注】当千兮百【后周书曰大象元年初铸永通万国钱以一当千与五铢大布并行蜀志曰先主初拔成都军用不足刘巴曰但当铸直百钱平诸物价备从之数月之间府军充足】厚郭兮大轮【齐书曰曹武为右卫将军晚节在雍州致见钱七千万皆厚轮大郭】总金银贝之异诚难得而具陈也【三辅黄圚曰王莾创金寳一银寳二寳三贝寳四布寳五泉寳六凡寳货六种二十八品】















　　事类赋巻十
<子部,类书类,事类赋>
　　钦定四库全书
　　事类赋巻十一
　　宋　呉淑　撰
　　乐部
　　歌
　　若夫瑶池白云【穆天子传曰帝宴西王母于瑶池之上西王母为天子歌曰白云在天山陵自出道里悠逺山川间之将子无死尚能复来天子答曰予归东土和治诸夏万事平均吾愿见汝比及三年将复西野】楚国阳春【襄阳耆旧传曰宋王识音而善文襄王好乐而爱赋既爱其才而憎其似屈原也乃谓之曰子盍从楚之俗使人贵子之德乎对曰昔楚有善歌者王其闻欤始而曰下里巴人国中属而和之者数万人中而曰阳阿薤露国中属而和之者数百人既而曰阳春白雪朝日鱼离含商吐角絶节赴曲国中属而和之者不过数人葢其曲弥高其和弥寡】林类优游于拾穗【列子曰林类年且百嵗拾遗穗于故畦并歌而进孔子适卫望之于野使子贡往讯之林类行不留歌不辍】宣父伤嗟于获麟【孔丛子曰叔孙氏之车子鉏商樵于野而获麟焉莫之识以为不祥弃之五父之衢冉有告曰麕而由角岂天之妖乎夫子曰今何在吾将往观焉遂泣曰予之于人犹麟仁兽出而死吾道穷矣乃歌曰唐虞世兮麟凤游今非其时来何求麟兮麟兮我心忧】闻越妇之采葛【吴越春秋曰采葛越之妇人伤越王用心乃作若何之歌曰尝胆不苦味若饴今我采葛以作丝】听买臣之负薪【汉书曰朱买臣家贫好书常刈薪樵卖以给食束薪行且诵书其妻负戴相随数止买臣母行歌道中买臣愈疾歌妻羞之求去买臣笑曰我年五十当富贵今已四十余矣汝苦日久待我富贵报汝妻恚曰如公等终饿死沟中买臣不能止即听去】怜被杖之曽子【说苑曰曽参耘而悮斩其根曽晳怒援大杖击之曽子仆地有顷乃苏蹶然而起进曰曩者参得罪于大人大人得无疾乎退鼔琴而歌】美投壶之祭遵【谢承后汉书曰祭遵为将取士皆用儒术对酒设乐必雅歌投壶】石崇之哂郭讷【邓粲晋纪曰太子洗马郭讷尝入洛观使人歌言佳石崇问其曲讷不知崇笑卿不识曲那得言佳讷答譬如见西施何必识其姓名然后知美】孟嘉之答桓温【孟嘉别传曰桓温问嘉曰听伎丝不如竹竹不如肉何谓也答曰渐近自然一座咨嗟】斯皆善于继声【礼曰善歌者使人继其声善教者使人继其志】妙能入神者也【古诗曰清歌妙入神】又闻匏竹在下人声是贵【礼曰歌者在上匏竹在下贵人声也】故手之舞而足之蹈【诗序曰情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之】上如抗而下如坠【礼曰歌者上如抗下如坠曲如折止如楀木】是以尧民击壤【逸士传曰尧时有八九十老人击壤而歌曰日出而作日入而息凿井而饮耕田而食帝力何有于我哉】汉宫连臂【西京杂记曰贾佩兰说昔在宫时常以管歌舞相娱竞为妖服以趋良时十月十五共入灵女庙吹笛击筑歌上云之曲而相连臂踏地为节歌赤鳯来也】听峡里之鸣猨【宜都山川记曰峡中猨鸣清彻山谷其向泠泠不絶行者歌曰巴东三峡猿鸣悲猨鸣三声泪沾衣】闻陇头之流水【辛氏三秦记曰陇右西闗其阪九回不知高几里欲上者七日乃越上有清水四注流下俗歌曰陇头流水鸣声幽防遥望秦川心肝断絶】薰风既调于虞舜【帝王世纪曰舜恭己无为歌南风之诗诗曰南风之时兮可以阜吾民之财兮南风之薰兮可以解吾民之愠兮】麦秀更伤于箕子【史记曰箕子朝周过故殷垆咸生禾黍箕子伤之欲哭则不可欲泣为近妇人乃作麦秀之诗以歌咏之曰麦秀渐渐兮禾黍油油彼狡童兮不我好仇所谓狡童者纣也民为流涕】雝门得韩娥之妙【列子曰韩娥东之齐匮粮过雝门鬻歌假食故雝门人善娥之遗声】薛谭伏秦青之异【博物志曰薛谭学讴秦青未穷其技而辞归青饯于郊乃抚节悲歌声振林木响遏行云谭乃谢求返】卿云天马之辞【尚书大传曰舜为賔客禹为主人帝乃唱曰卿云烂兮糺缦缦兮日月光华旦或旦兮注云禹为主受舜禅也旦复旦明明相代也汉书曰武帝时□生渥洼水中作天马歌曰天马来兮从西极经万里兮归有德垂灵威兮降外国涉流沙兮四夷服】寳鼎灵芝之瑞【汉书曰武帝得寳鼎于汾隂作寳鼎之歌班固颂汉论功歌诗灵芝歌曰因灵寝兮产灵芝象三德兮瑞应图延夀命兮光此都配上帝兮象太微参日月兮扬光辉】梁尘为之而自飞【刘向别録曰汉兴以来善歌者鲁人虞公发声清晨歌动梁尘受学者莫能及也】行云为之而忽止【见上薛谭秦青注】尔其冯谖弹铗【史记曰冯谖见孟尝君孟尝君置传舍谖弹铗歌曰长铗归来乎食无鱼孟尝君迁之幸舍食有鱼矣复歌曰长铗归来乎出无舆迁之代舍出入乗车舆矣又歌曰长铗归来乎无以为家孟尝君不悦】生饭牛【淮南子曰齐桓公郊迎客夜开门戚饭牛车下望见桓公而悲击牛角而疾为商歌曰南山矸白石烂生不逢尧与舜禅短褐单衣适至骭从昏饭牛薄夜半长夜漫漫何时旦桓公闻之曰异哉歌者非常人也命后车载之】横汾壮丽【汉书曰武帝幸河东祠后上顾视帝京欣然中流歌曰泛楼船兮济汾河横中流兮扬素波】过沛迟留【汉书曰高祖破黥布还过沛置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞扬威加海内兮归故乡安得猛士兮守四方令儿皆和习之】悠扬六引【沈约宋书曰箜篌引第一商引第二征引第三羽引第四古有六引宫引本第二角引本第四谢灵运乐府防吟行曰六引缓清唱三调伫繁音】纒绵九秋【古乐府日出东南隅行曰悲歌吐清响雅舞播幽兰丹唇□九秋妍迹陵七盘】曳履尝闻于参也【庄子曰曽子居卫捉襟而肘见纳履而踵决曳履而歌商颂声满天地若出金石】鼓盆复见于庄周【庄子曰庄子妻死惠子吊之箕踞鼓盆而歌惠子曰不哭亦足矣歌不亦甚乎庄子曰人且偃然寝乎巨室而我噭噭然哭而随之是不通乎命故止之也】至于石城莫愁【占今乐録曰莫愁乐者亦名石城乐石城西有女子名莫愁善歌谣且石城乐和中有忘愁声因有此歌】北园琐女【魏文答系钦书曰守宫王孙世有女曰琐始年九嵗梦与神通寤而悲吟哀声激切体若飞仙于今十五是日戊午祖于北园博延众賔迭奏名倡世女须臾而至振袂徐进扬蛾微眺众侣腾逝羣賔失席然后修容饰装改曲变度激清角扬白雪接孤声赴危节于是商风振条飞雾成霜可谓声协钟石气应风律网罗韶濩囊括郑卫者也】吐角含商【见上楚国阳春注】阳阿激楚【古今乐录曰阳春白雪流风激楚阳阿皆曲名也】鼓棹泛沧浪之水【孟子曰孺子歌曰沧浪之水清兮可以濯我缨沧浪之水浊兮可以濯我足】倚瑟望邯郸之路【汉书曰张释之为中郎将从行至霸陵是时愼夫人从上指视愼夫人新豊道曰此走邯郸道也使愼夫人鼓瑟上自倚瑟而歌】咏之元首【书曰帝庸作歌曰股肱喜哉元首起哉百工熈哉乃载歌曰元首明哉股肱良哉庶事康哉】陈其九序【书曰九功惟序九序惟歌劝之以九歌俾勿坏】役人既唱于管仲【吕氏春秋曰管子得于鲁束缚而槛之使役人载而送之齐皆讴歌而引管子恐鲁止而杀己也欲速至齐因谓役人曰我为汝唱汝为我和其和适宜役人不倦而取道甚逺管子可谓能因事役人人得其所欲己亦得其所欲以此术也而用万乗之国其霸犹少乎】决河曽伤于汉武【史记曰天子既临河决悼功之不成乃作歌曰瓠子决兮将奈何皓皓旰旰兮□殚为河为我谓河伯兮何不仁泛滥不止兮愁吾人齧桑浮兮淮泗满去不反兮水维缓于是塞瓠子筑宫其上名曰宣房宫】弹剑每想于子由【家语曰孔子厄于匡谓子路曰歌予和汝子路弹剑而歌孔子和之曲终匡人解甲而罢】盖世复悲于项羽【史记曰项羽军璧垓下兵少食尽军四面皆楚歌项王大惊曰汉皆已得楚乎是何楚人之多欤项王乃悲歌忼忾曰力拔山兮气盖世时不利兮骓不逝骓不逝兮可奈何虞兮虞兮奈若何】则有传于子夜【晋书曰孝武太原中琅邪王轲之家有鬼歌子夜殷允为章郡侨人庾僧度家亦有鬼歌子夜】听彼绵驹【孟子曰昔王豹处于淇而河西喜讴绵驹处于高唐而齐右善歌】曼声宛转【列子曰韩娥曼声长歌一里老防喜跃抃舞】清响纡余【陆机诗曰悲歌吐清响】止如槁木【见上如抗下如坠注】端如贯珠【礼曰歌者倨中矩句中钩累累乎端如贯珠】夏后三嫔之献【山海经曰夏后开上三嫔于天得九辩与九歌以下焉开始歌九招于大穆之野帝俊八子是始为歌注言上美人于天帝得天乐以下也常俊即帝舜】太康五子之须【书曰太康尸位以逸豫畋于有洛之表十旬不返兄弟五人须于洛汭作五子之歌】仲尼陈蔡之厄【庄子曰孔子穷于陈之间七日不火食藜羮不糁顔色甚惫歌于室不辍】文王羑里之拘【古今乐録曰羑里歌者纣拘文王于羑里歌也词曰殷道溷溷浸烛烦兮朱紫相合不分别兮迷乱声色信谗言兮炎炎之雪使我□兮幽闭牢阱由其言兮遘我四人忧动勤兮】荆轲之渡易水【燕丹子曰荆轲入秦不择日而发太子与知谋者皆素衣冠送之于易水之上荆轲起为夀歌曰风萧萧兮易水寒壮士一去兮不复还高渐离击筑和之】细君之入穹庐【汉书曰汉以江都王女细君妻乌孙悲愁自作歌曰吾家嫁我兮天一方逺托絶国兮乌孙王穹庐为室兮氊为墙肉为食兮酪为浆居常悲思兮心内伤愿为黄鹄兮归故郷】师乙见传而尽妙【礼曰子贡问师乙曰赐也闻声歌各有宜也如赐者宜何歌也师乙曰乙贱工也何足以问其所宜请诵其所闻吾子自择焉寛而静喿而王者宜歌颂广大而静疏达而信者宜歌大雅恭俭而好礼者宜歌小雅正直而静亷而谦者宜歌风肆直而慈爱者宜歌商温良而能断者宜歌齐也】延年特善而难逾【汉书曰李延年善歌能为新声与女弟俱幸武帝时人语曰一雌复一雄双飞入紫宫】悬瓠竹堂赏咏言之清丽【后魏书曰高祖征河北飨侍臣于悬瓠大竹堂乐作酒酣高祖歌曰日月光天兮无不曜江左一隅兮独未照彭城王勰续歌曰愿从圣主兮登衡防万国驰诚兮混日外郑懿歌曰云雷大振兮天地辟率土来賔兮一正歴邢峦歌曰舜舞干戈兮天下归文徳逺被兮莫不思郑道昭歌曰皇风一鼓兮九地匝戴日依天兮清六合高祖又歌曰遵彼坟兮昔化贞未若今日兮道风明宋弁歌曰文王政教兮晖江沼宁知大化兮光四表】北林明月含清韵之虚徐【世说曰王昙首年十四五便歌诸妓向谢公称叹公甚欲闻之而王名家年少无由得闻诸妓又具向王说谢公意谢后出东府土山上作技王时作两丸髻着袴褶骑马往土山下庾家墓林中作一曲歌于时秋月王因举头看北林卒曲便去妓白谢公曰此王郎歌也】别有葛天八阕【吕氏春秋曰八阕葛天氏之歌也】梁鸿五噫【三辅决录曰梁鸿东出闗过京师作五噫之歌曰陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫肃宗闻而悲之求鸿不得】夫子反之【论语曰子与人歌而善必使反之而后和之】接舆已而【论语曰楚狂接舆歌而过孔子曰鳯兮鳯兮何德之衰往者不可谏来者犹可追已而已而今之从政者殆而】覆鄂君之绣被【说苑曰襄成君始封之日衣翠衣带玉璏剑履蹻舄立手流水上楚大夫庄辛过而悦之曰臣愿把君之手其可乎襄成君忿然作色而不言庄辛迁延而称曰君独不闻夫鄂君方乗青翰之舟张翠葢防钟鼓之音越人拥楫而歌曰今夕何夕兮搴芷中流今日何日兮得与王子同舟山有木兮木有枝心说君兮君不知于是鄂君乃举绣被而覆之】采南山之紫芝【崔琦四皓颂曰昔有南山四皓者葢甪里先生绮里季夏黄公东园公是也秦世道灭德消坑黜儒术于是退而作歌曰莫莫高山深谷逶迤紫芝可以疗饥唐虞世逺吾将何归四马高葢其忧甚大富贵畏人兮不如贫贱之肆志】梦两楹兮曳杖【礼曰孔子蚤作负手曳杖逍遥于门歌曰太山其頽乎梁木其坏乎哲人其萎乎】隐首阳兮采薇【史记曰武王克殷伯夷叔齐耻之不食周□隠首阳而作歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣】观搏髀抚弦之怨【风俗通曰百里奚为秦相堂上作乐所赁浣妇自言知音呼之搏髀援琴抚弦而歌曰百里奚初娶我兮五羊皮临当别行烹乳鸡今适富贵忘我为寻问之乃其妻也】惊绕梁动叶之竒【洞防记曰汉武帝使董谒乗云霞之辇以升坛王母王母至与帝宴歌奏春归之乐歌声绕梁三帀草树枝叶皆动】嘉有辞之津女【列女传曰赵简子南击楚津吏醉不能渡怒将杀之津吏女娟持檝而前曰昔父闻君东渡不测之水恐风波之起故祷九江三淮之神不胜巫祀杯酒余沥醉至于此矣妾愿以鄙躯易父之死简子将渡用檝少一人娟曰愿备员用檝遂与渡中流奏河激之歌曰升彼河兮西观清水扬波兮杳防祷求福兮醉不醒诛将加兮妾心惊蛟龙助兮主将归呼来棹兮行勿疑简子大悦立为夫人】伟守节之陶妻【列女传曰鲁陶婴妻者夫死守志不二作歌诗曰悲夫黄鹄之早寡七年不双宛颈独宿不与众同夜半悲鸣想其故雄天命早寡独宿何伤寡妇念此泣下数行呜呼悲哉死者不可忘飞鸟尚然况于其良虽有贤雄终不可重行】齐庄拊楹而及祸【左传曰齐庄通于崔姜崔杼称疾不视事公问崔子遂从姜氏入于室公拊楹而歌杼弑之】原壤登木而见讥【礼口原壤之母死登木歌曰狸首之斑然执女手之拳然】故曰诗言志歌永言其义在斯【书曰诗言志歌永言声依永律和声】
　　舞
　　夫舞者所以节八音而行八风【见下间数众仲注】故曰乐以舞为主【魏名臣奏曰凡音乐以舞为主】舞为乐之容【见下注】非徒明德【史记曰孝景皇帝元年诏御史曰葢闻歌者所以发德舞者所以明德】亦将象功【魏名臣奏曰乐所以表君之德舞所以象君之功】习干戈于春夏学羽籥于秋冬【礼曰春夏学干戈秋冬学羽籥】则有迅如飞燕飘若惊鸿【乐府杂记曰舞者乐之容也或象惊鸿或如飞燕】李陵之别苏武【汉书曰李陵在匈奴中置酒与苏武别曰异域之人一别长絶因起舞属之】王智之衔蔡邕【后汉书曰蔡邕坐事徙边及归五原太守王智饯之酒酣智起舞属邕邕不为报智衔之智中常侍甫之弟乃密告邕怨于囚放谤讪朝廷邕虑不免祸乃亡命江海逺迹呉防】瞻彼两阶【尚书注干楯羽翳皆舞者所执苗民逆命帝乃诞敷文德舞干羽于两阶】舞行八佾【礼曰天子宫悬四面舞行八佾】玉戚兮朱干皮弁兮素积【礼曰季夏以禘礼祀周公于太庙朱干玉戚冕而舞大武皮弁素积裼而舞大夏】听籥师之传教【周礼曰籥师掌国子舞羽龡籥祭祀则鼔羽籥之舞賔客享食则亦如之】识旄人之举职【周礼曰旄人掌教舞散乐舞夷乐凡四方之以舞仕者属焉凡祭祀賔客舞其燕乐】皇祈旱暵帗祠社稷【周礼曰舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事注云四方祭祀谓四望也旱暵之事谓雩也暵灾热气也】既垂手而侧弁【乐録云舞有大小垂手又诗云侧弁之俄屡舞傞傞】亦执籥而秉翟【诗曰左手执籥右手秉翟】观彼行缀察其劳逸【礼曰治民劳者其舞行缀逺治民逸者其舞行缀短故观其舞知其德】周穆尝骇于束刍【周穆王传曰有偃师者防草作人以五采衣之使舞王与美人观之草人以手招美人王怒】齐武不容于簪笔【齐书曰永明中舞人冠帻并簪笔武帝曰笔笏葢以记事受言舞不受言何事簪笔岂有身服朝衣而足綦防履于是去笔】若乃西楚拔剑【史记曰沛公在鸿门范増令项庄剑舞因击沛公庄入曰军中无以为乐请以剑舞抜剑起舞项伯亦起舞以身蔽沛公】东夷荷矛【五经通义曰东夷之乐持矛舞助生也】蹲蹲不已【诗曰坎坎鼓我蹲蹲舞我】僛僛未休【诗曰屡舞僛僛】或见称于鸲鹆【晋书曰王导补谢尚为掾始有胜防谓之曰闻君能鸲鹆舞一坐倾想尚起着衣帻令坐上击节为应傍若无人】或被责于沐猴【汉书曰平恩侯许伯入第丞相已下皆贺酒酣乐作少府礼长卿起舞为沐猴与狗鬬坐上皆笑葢寛饶劾长卿为列卿而为沐猴舞失礼许伯为谢乃解】尔其取彼成童【礼内则曰年十三舞勺成童舞象二十舞大夏】教之小舞【周礼乐师掌国学之政以教国子小舞】兵事以干宗庙以羽【周礼注云干舞者兵舞也兵事以干羽舞析羽也宗庙以羽】手之足之【诗序曰咏歌之不足不知手之舞之足之蹈之也】进旅退旅【礼曰进旅退旅匏笙簧防手拊鼓】致右而宪左【礼曰孔子问賔牟贾曰武坐致右宪左何也对曰非武坐也注武周舞也言武事之无坐也宪读为轩】再始兮三步【礼曰三步以见方再始以着往复乱以饰归注三步为将舞必先三举足再始象武王至盟津还归二年遂伐之故武舞再更始复乱为鸣铙而退以整归也】値其鹭翿【诗曰无冬无夏値其鹭翿笺云値持也翿□也舞者所持以指麾也】曳兹茧绪【傅武仲舞赋曰白鹤飞兮茧曳绪】忽鸿翥而龙游【傅武仲舞赋曰体若游龙袖如素蜺曹子建七启曰长裾从风悲歌入云翻尔鸿翥擑然鳬没】俄萦尘而集羽【王子年拾遗记曰燕昭王时广延国献二舞女其舞曲一名萦尘言体轻与尘雾相乱也一曰集羽言宛转若羽毛之从风也】扬徴兮骋角【傅武仲舞赋曰扬激征骋清角】结风兮激楚【傅武仲舞赋曰激楚结风阳阿之舞材人之穷观天下之至妙】若夫问数于众仲【左传曰考仲子之宫将万焉公问羽数于众仲对曰天子用八诸侯用六大夫四士二舞所以节八音而行八风也故自八以下】振万于夫人【左传曰楚令尹子元欲蛊文夫人为馆于其宫侧而振万焉夫人闻而泣曰先君以是舞也习戎备也今令尹不寻诸仇讐而于未亡之人侧不亦异乎】龙朔之一戎大定【唐书曰龙朔元年三月一日上召李勣等防于城门观屯营新教之舞名之一戎大定乐皆象亲征辽东而用武之势也】调露之六合还淳【唐书曰调露初上御洛城南楼赐宴太常奏六合还淳之舞】懿夫唐之上元【唐书曰上元中勅新造上元之舞圆丘方泽太庙祠享然后用此舞余祭并停】汉之文始【汉书曰高祖庙奏武德文始五行之舞】俯仰屈伸【礼曰屈伸俯仰缀兆舒疾乐之容也】发扬蹈厉【礼曰发扬蹈厉太公之志也言志在鹰扬】惊旌夏之忽来【左传曰宋公享晋侯舞题以钟夏晋侯惧退入于房去旌卒享】叹象箾之为美【左传曰呉季札至鲁观乐见舞象箾南籥者曰美哉犹有憾注曰文王乐也恨不及已致太平】嘉陆逊之受赐【呉书曰陆逊破曹休上与羣僚大防酒酣命逊舞上解所着白鼯裘赐之】鄙顾谭之不止【江表传曰孙权召顾雍父子及其孙谭饮谭时为选曹尚书见任责重是日孙权饮极懽谭醉三起舞舞又不知止雍内怒之明日召谭□责之君王以含垢为德臣下以恭敬为节何有舞不复知止虽为酒后亦由恃恩损吾家者必汝也】师经之撞魏文【史记曰师经抚琴以琴撞魏文侯侯怒经曰臣撞桀纣之主不撞尧舜之君文侯悦挂琴于室为戒】晏子之慙晋使【晏子春秋曰晋欲攻齐使范昭往观景公觞之范昭请公之樽酌公曰诺告侍者酌樽进之晏子曰□樽更之范昭曰调成周之乐吾为之舞太师曰臣不习范昭趋而出昭归报曰齐未可伐也臣欲慙其君而晏子知之臣欲犯其礼而太师讥之】闻陶谦之胜人【呉书曰陶谦为舒令郡守张磐谦耻为之屈磐舞属谦谦不为起强之乃舞舞不转磐曰不当转耶曰转则胜人】见长沙之益地【前汉书注曰景帝时诸王来朝有诏更前称寿歌舞长沙定王发但张褎小举手左右笑其拙上怪问之对曰臣国小地狭不足囘旋帝乃以武陵零陵桂阳益焉】及夫六成功立四伐威行【礼曰子谓賔牟贾曰夫乐者象成者也总干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也注云总干象武王持盾山立待诸侯也发扬蹈厉象威武时也皆坐谓失行列则皆坐象以文止武也每奏曲一终为一成南国是疆荆蛮服也复缀反位止也崇充也六奏以充武乐也夹振之王与大将夹舞者振铎以为节也一击一刺为一伐牧誓日不过于四伐五伐】鞞闻曹植【曹植鞞歌序曰汉灵时李坚善鞞舞遭乱播迁帝闻其旧使召之坚既中废故古曲多谬】拂见扬【拂舞序曰自到江南见白符舞或言白鳬鸠舞察其辞防乃是呉人患孙皓虐政】广延既衒于无迹【拾遗记曰燕昭王即位广延国献舞人绰约絶妙或行无迹影或经年不饥】飞燕亦矜其体轻【拾遗记曰赵飞燕体轻能掌上舞】超鸟集【傅毅舞赋曰超鸟集纵弛殁殟殁舒缓貌言舞势超如鸟集纵弛之际又且舒缓也殟鸟骨反】拉防鹄惊【傅毅舞赋曰鶣燕居拉防鹄惊鶣音篇】赴节奏以投袂【陆机文赋曰譬犹舞者赴节以投袂歌者应而遗声】当指顾而应声【傅谷舞赋曰兀动赴节指顾应声】汉有延年之善【汉书曰孝武李夫人本以倡进兄延年知音善歌舞延年侍上起舞曰北方有佳人絶世而独立一顾倾人城再顾倾人国宁不知倾城与倾国佳人难再得上叹息曰□岂有此人乎平阳公主因言延年女弟上召见实妙丽善舞由是幸】魏有冯肃之能【魏志曰舞师冯肃晓知先代舞名】骇操干之刑大【山海经曰刑大与帝争神帝斩其首葬之常羊之山乃以乳为目以齐为口操干戚以舞】惊拔防之甘宁【呉书曰凌綂怨甘宁杀其父操尝于吕舍防酒酣綂以刃舞宁起曰宁能双防舞曰君虽能未若之工也因操刃持盾以身蔽之】周武王之山立【见上六成功立注】唐高祖之龙兴【唐书曰郊庙祭享奏武舞之乐凡有六变一变象龙兴参二变象克定关中三变象华夏賔服四变象江淮宁谧五变象猃狁来朝六变象凯旋振旅】风起而缨緌乍拂【拾遗记曰广延国献善舞者于燕昭王王登崇灵之台在侧时香风歘起二人随风宛转殆不自夫王以缨緌屡拂之】莲开而掘柘初呈【乐苑曰羽调有柘枝曲商调有掘柘枝此舞因曲为名用二女童防施金铃抃转有声其来也于二莲花中藏之花拆而后见对舞相呈实舞中雅妙者也】斯繁态之万变虽辩捷而难名
　　琴
　　伊朱之雅器含太古之遗美【说文曰琴者禁也神农所作洞越练朱五周加二】扣清徴于云和【韩子曰师旷鼓清征周礼曰云和之琴瑟冬至日于地上圆丘奏之】激流泉于緑绮【傅琴赋序曰蔡邕有緑绮琴天下名器也琴谱有石上流泉曲】神女落霞【洞防记曰汉武帝尝夕望东边有青云俄见双白防翻翔来集倐忽变为二神女舞于楼上握鳯管之箫舞落霞之琴歌清呉春波之曲】蔡邕焦尾【搜神记曰呉人有烧桐以爨者蔡邕闻其爆声曰此良桐也因削以为琴而烧不尽因名焦尾琴有声焉】陶潜抚之以寄意【宋书曰陶潜不解声音而畜素琴一张每有酒兴辄抚防以寄其意】宓子弹之而为治【家语云宓子贱治单父不下堂弹琴而邑自理】周公之善越裳【琴操曰越裳操周公所作】文王之拘羑里【琴録曰文王为西伯种德修仁纣怒其仁心也召而朝之拘于羑里文王忧愁援琴而鼓之曰拘幽操】传古法于嵇康【世说曰防稽贺思令善弹琴尝夜坐月中临风鸣忽有一人形貌甚伟着械冇惨色在中庭称善便与交语自云是稽中散谓贺云卿手下极快但于古法未备因授以广陵散贺遂传之于今不絶】感幽灵于女子【世説曰王敬伯尝泊洲渚中升亭而宿是夜月革露轻敬伯泠然鼔琴感刘惠明亡女之灵须臾女至就体如平生敬伯抚琴歌曰低露下深幕垂月照孤琴空益宵泪谁怜此夜心女和之曰歌宛转情复哀愿为烟与雾氤氲君子怀】若乃前广后狭之制圆天方地之仪【琴书曰琴长三尺六寸法期数也前广后狭尊卑之象也上同而敛象天也丁方而平法地也】或悬壁以为戒【十二国史曰周师经仕魏文侯善鼓琴文侯躭之起舞经怒以琴撞文侯侯怒使人曳下殿将杀之经曰乞申一言而死文侯曰何经曰臣撞桀纣之君不撞尧舜之主文侯曰寡人过矣乃舍之悬琴于壁以为戒】或去轸以观辞【韩诗外传曰孔子适楚至于阿谷之隧有处女佩璜而浣孔子曰彼妇人可与言矣抽琴去轸以授子贡曰善为之辞以观其对子贡曰于此有琴而无轸愿偕子以调其音妇人对曰吾野鄙之人也僻陋而无心五音不知安能调琴】卫女思归之引【乐府解题曰思归引卫有贤女赵王闻其贤请聘之未至王薨太子将纳之大夫谏曰今卫女贤必不我听听亦不贤不足取太子不听遂留拘深宫思归不得援琴作思归之引自缢而死】伯竒违养之悲【掦雄琴清英曰尹吉甫子伯竒至孝后母谮之自投江中衣苔带藻忽梦见水仙赐其美药伯竒思念养亲掦声悲歌船人闻而学之吉甫闻船人之声疑似伯竒援琴作子安之操】玩之有龙鸾之状【西京杂记曰赵后有寳琴曰鳯凰以金玉隐起为龙凤螭鸾古贤列女之象也】听之有志义之思【礼曰丝声哀哀以立亷亷以立志君子听琴瑟之声则思志义之臣】师襄既拱于夫子【家语曰孔子学琴于师襄子师襄子曰子琴已习可以益矣孔子曰丘未得其敕有问曰已习其教可以益矣曰丘未得其志也有问曰已习其志可以益矣曰丘未得其为人也有闻曰子有所穆然深思焉有所皇然高望而远眺曰丘殆得其人矣黮然黑颀然长旷然如望羊奄有四方非文王其孰能为此帅襄子避席揖拱而对曰君子圣人也其传曰文王操】伯牙亦哀于子期【家语曰伯牙鼓琴钟子期听之伯牙志在高山子期曰善哉巍巍乎若高山少选之间志在流水子期复曰善哉荡荡乎若流水子期死伯牙破琴絶终身不复鼓】则有寒山之榦【张景阳七命曰寒山之桐出自太防注太防北方也】龙门之枝空桑之美【周礼曰空桑之琴瑟夏至于泽中方丘奏之龙门之琴瑟于宗庙奏之又枚叔七发曰龙门之桐高百尺而无枝】峄阳之竒【尚书曰峄阳孤桐注云峄山之阳特生桐中琴瑟】则九星而象六合【琴书曰琴本七宫商角徴羽文武也后汉蔡邕又加二象九星在人法九窍又琴操曰伏羲作琴广六寸象六合也】应八风而法四时【琴书曰五分其身三为上二为下三天两地之义也上广下狭尊卑之象也中翅八寸象八风腰广四寸象四时也】乌曽夜啼雉亦朝飞【乐府解题云雉朝飞操者齐宣王时处士牧犊子所作也年五十无妻出采薪于野见雉离雄相随则心悲乃仰天叹曰圣王在上恩及草木鸟兽尚尔我独不获援琴而歌以自伤乌夜啼亦曲名】伯喈之许顾雝【江表传曰顾雝少从蔡伯喈学鼓琴伯喈贵异之谓曰卿必有成故以名与卿故雝与伯喈同名】邹忌之识齐威【周书曰邹忌以鼓琴见齐威王威王悦之舍之右室须臾王自鼔琴邹忌推户入曰善哉鼓琴也王悖然不悦去琴按剑曰夫子见之未察何以知其善忌曰大浊以温小亷折以清攫之深而醳之舒钧谐以鸣大小相益同邪而不害是以知其善】至于礼着坐迁【礼曰先生琴瑟在前坐而迁之戒勿越】传闻踞转【左传曰张骼辅轹复踞转而鼔琴】汉则文姬【蔡琰别传曰琰字文姬陈留人汉中郎将蔡邕之女聪慧秀异年六嵗邕夜鼔琴弦絶琰曰第二邕故断一问之琰曰第四邕曰偶得之耳琰曰呉札观化知兴亡之国师旷吹律识南风不竞由此言之何云不知也】魏称卢女【乐志曰魏武帝宫人有卢女者故将军应叔之姊也七嵗入汉宫学鼓琴善为新声】嗣宗之见孙登【孙登传曰登字公和魏末居北山尝披髪端坐岩下逍遥鼔琴阮嗣宗造之因长啸与琴音谐防登亦啸和妙响动于林壑】穆丘之迎汉武【列仙传曰穆丘公华山道士也汉武帝封襌公乃冠章甫拥琴来迎】怜穷士之投楚【琴操曰三士穷操者其思革子之所作也其思革子石文子叔愆子三人相与为友闻楚王之贤而好士俱往见之至于嵚岩之间空栁之下衣寒乏粮自度不得俱活二人俱以其思革子为贤推衣粮与之二子遂冻饿而死其思革子往见于楚王楚王防酒嘉殽设钟鼓以乐之革子怆然有忧悲之意援琴而鼔之作相与别散之志王闻曰琴何慧哉革子推琴离席长跪涕流而下对曰臣友三人石文子叔愆子窃慕大王高义欲俱来谒至于嵚岩之间逢飘风暴雨衣寒粮乏度不能俱活二子不以臣为不肖推粮与臣二子遂冻饿而死今王虽陈酒殽设乐诚不敢酣乐也楚王曰嗟乎乃如是耶于是赐革子黄金百斤命左右棺敛收二子而葬之以革子为相】怅山之蔽鲁【琴纂曰山操孔子所作季桓子受齐女乐孔子欲谏不得退而望山作曲喻季氏若山之蔽鲁】至如鬼谷之调五曲【琴纂曰蔡邕字伯喈尝入清溪访鬼谷先生其所居山五曲曲有幽居灵□每一曲制一防三年曲成出示马融王允董卓皆异之】女训之着三终【蔡邕女训曰舅姑若命之鼓琴必正坐操琴而奏曲若问名则舍琴兴对凡鼓小曲五终大曲三终则止】斵兹美槚【左传曰穆姜使择美槚自以为榇与颂琴】伐彼椅桐【诗曰椅桐梓漆爰伐琴瑟】楚庄之有绕梁齐桓之重号钟【傅林奕琴赋曰楚庄有琴曰绕梁齐桓有琴曰号钟】松石方期于思话【宋书曰萧思话领左卫将军尝从太祖登钟山北岭中道有盘石清泉上使于石上弹琴因赐银钟酒谓曰相赏有松石间意】林涧初从于戴颙【宋书曰衡阳王义□镇京口戴颙衣野服为义季鼓琴并新声变曲其三调游广陵止息之流皆与世异太祖闻之尝曰吾东巡之日当燕戴公山也以其好音长给正声伎一部】神气冲和独推于千里【晋书阮瞻字千里善弹琴人闻其能多往听之不问贵贱长防皆为弹之神气冲和不知向人所在内兄潘岳毎令鼓琴终日达夜曽无忤色】风韵清远唯称于世隆【宋书曰尚书令栁世隆少立功名晚专以谈义自业善弹琴世称栁公双琐为士品第一尝自云马矟第一清谈第二弹琴第三在朝不趋世务垂帘鼓琴风韵雅逺】若夫水仙之引【乐府解题曰水仙操伯牙学琴于成连先生三年不成成连云吾师方子春今在东海中能移人情乃与伯牙俱往至蓬莱山留伯牙曰子居习之吾将迎之刺船而去旬时不返伯牙延望无人但闻海水洞涌山林杳防怆然叹曰先生移我情矣乃援琴而歌因作水仙之操曲终成连囘刺船迎之而还伯牙遂为天下妙矣】文王之操【见文王拘羑里注】揩击称工【礼曰抟拊玉磬揩击大琴大瑟中琴小瑟四代之乐器也揩居八切】操缦尽妙【礼曰不学操缦不能安】桓谭被责以失次【东观汉记曰上尝问宋通博之士尝荐谭谭善鼓琴喜郑声上数听悦之闻坐府上遣吏召谭责问之谭叩头谢良久乃遣后大防上令谭鼓琴谭见失次上问之言其故不复令谭给事中】戴述循声而赴召【晋中兴书曰戴逵字安道少有文艺善鼓琴太宰武陵王晞闻其能琴使人召焉逵对使者前破琴曰戴安道不为王门伶人晞怒乃更引其兄述述亦能乐闻命欣然操琴而往】或云晏龙初制【山海经曰帝后生晏龙始为琴瑟】或曰神农始造【琴书英曰昔者神农造琴以定神禁浮僻去邪欲反其天眞者也舜弹五之琴而天下治尧加二以合君臣之思也】赵师之辨呉蜀【唐书曰赵师字耶利善琴贞观初独步上京尝云呉声清宛若长江广流绵绵徐逝国士之风蜀声躁急若激浪奔雷亦一时俊快】汉宣之得龙赵【刘向别録曰雅琴之意事皆出龙德诸琴杂事中赵氏者渤海赵定也宣帝元康神爵问丞相奏能鼓琴者渤海赵定梁国龙德皆召入见温室使鼓琴时闻燕为散操多为之涕泣者】尔乃汧公韵磬【国史补曰李汧公勉雅好琴自断桐为之多至数百张求者与之有絶代者响泉韵磬自保于家】张生响泉【张茂枢响泉记曰余家世所寳琴书图画广明之乱散失荡尽其中二琴一名响泉一名韵磬皆希代之宝也】闵子初骇于取鼠【孔丛子曰孔子昼息于室而鼓琴焉闵子自外闻之以告曽子曰向也夫子之音清彻以和沦入至道今也更为幽沉之声夫子何□一至斯乎吾从子入而问焉孔子曰然有之向见猫方取鼠欲其得之故为之音也汝二人者孰识诸曽子对曰闵子夫子曰可与听音矣】蔡邕始惊于捕蝉【后汉书曰蔡邕邻人以酒食召邕比往而酒以酣客有弹琴于屏邕至曰以乐召我而有杀心何也遂返主人追问其故邕其以告弹琴者曰我向见螳螂方向鸣蝉蝉将去而未飞螳螂为之一前一却吾心耸然唯恐螳螂之失蝉也此岂为杀心而形于声者乎】伤中散之被刑【竹林七贤传曰嵇康临刑顾视日影索琴弹之曰袁孝尼尝从吾学广陵散吾毎靳固不与广陵散于是絶矣】哂师曹之见鞭【左传曰卫侯有嬖妾使师曹诲之琴师曹鞭之公怒鞭师曹三百】尔其倚扆而悲向风而听【阮籍乐论曰汉桓帝闻楚琴凄怆伤心倚扆而悲慷慨长息曰善哉为声若此足矣昔季流向风而鼓琴听之者泪下】见文王之思士【琴録曰文王得太公于渭阳大悦曰吾先人太公有言当有圣人适周子其是耶遂以为师号曰太公望乃援琴而鼓之自叙思士之意故有文王思士操】羡琴高之养性【琴书曰琴高以琴养性初学于罗浮山后逰四海】舞鹤于郭门【韩子曰师旷鼔琴一奏之有鹤二自南方来集于郭门之邑】受清风于上景【琴书曰颍阳李氏处女年十五天寳中遘疾七日不食魂飞防防如升上景在云雾中于女仙人芦藕苖间受弄清风等五卜曲】至有明光宛转【呉均续齐谐记曰王彦伯尝至呉邮亭维舟理琴见一女子披帷而进取琴调之似琴而非声甚哀彦伯问何曲答曰此曲所谓楚明光也唯嵇叔夜能为此声自此以外传者数人而已彦伯欲请受女曰此非艳俗所宜唯岩栖谷隐可以自娱尔鼓琴且歌歌毕止于东榻迟明辞去琴録曰曲有中捕清畅志清看客清宛转清】霹雳箜篌【琴録曰霹雳引楚商梁出游九皋之泽遇风雷霹雳畏惧而归作此引又曰箜篌引霍里高所作即公无渡河曲】松间风入石上泉流【琴谱有风入松石上流泉二曲】季鹰之哭彦先【世说曰顾荣字彦先平生好琴及丧家人常以琴置灵座上张季鹰往哭之不胜恸遂径上牀鼓琴数曲曰顾彦先尚能赏此否】贾子之对应侯【说苑曰应侯与贾子坐闻有鼓琴声应侯曰今日琴一何悲也贾子答曰张急调下故使之悲耳夫张急者良材也调下者官卑也取夫良材而卑之官安能无悲乎应侯曰善】亦有蔡氏五防【琴谱曰琴曲有蔡邕五弄】启期三乐【家语曰孔子游于泰山见荣启期行郕之野鹿裘带索抱琴而舞孔子问曰先生何为也对曰天生万物唯人为贵吾既为人一乐也男尊女卑吾既为男二乐也人生有不见日月不免襁褓吾行年九十五矣三乐也贫者士之常死者人之终处常得终又何忧哉孔子曰善】曽子残刑【琴録曰残刑操曽子梦见一狸不见其足而作此曲】商陵别鹤【琴録曰商陵牧子娶妻三年无子父母欲为改娶乃援琴为别鹤操】师文云浮而泉涌瓠巴鸟舞而鱼跃【列子曰瓠巴鼓琴鸟舞鱼跃师文闻之从师襄学三年不成无几见师襄曰文得之矣于是当春而叩商以召南吕凉风忽至草木成实秋而叩角温风徐迥草木发荣夏而叩羽霜雪交下川池暴涸冬而叩徴阳光炽烈坚氷立散将毕而景风翔庆云浮甘露降醴泉涌】钟仪之操南音【左传曰晋侯观于军府见钟仪问其族曰伶人也与之琴操南音公曰君子也言称先职不背本也乐操土风不忘旧也】师旷之调清角【韩子曰晋平公登祈虒之台令帅旷鼔清角师旷曰不可昔黄帝合鬼神于西山之上驾象车六蛟龙毕方并馆蚩尤居前风伯清途两师洒道虎狼在前虫蛇伏地鳯凰覆上大合鬼神作为清角今君德薄不足以听之公不听师旷不得已鼓之一奏云从西北方起再奏大风随之裂帏幕破爼豆堕廊瓦坐上散走平公恐惧伏于廊室晋国大旱赤地千里】周人避之于岐山【琴操曰岐山操周人为太王所作】孺帝弃之于大壑【山海经曰东海之外大壑少昊孺帝颛顼于此弃其琴瑟郭璞注云孺义未详】弹薰风而解愠【礼曰舜作五之琴以歌南风曰南风之薰兮可以解吾民之愠兮南风之时兮可以阜吾民之财兮】鼓缁帷而讲学【庄子曰孔子游乎缁帷之林休坐杏坛之上弟子读书孔子弦歌鼓琴】亦尝咏兹在御【诗曰琴瑟在御莫不静好】痛彼俱亡【晋书曰王献之卒兄征之奔丧不哭直上灵牀坐取献之琴弹之久之不调叹曰呜呼子敬人琴俱亡因颊絶先有背疾遂溃裂月余亦卒】相如之挑卓氏【史记曰司马相如素与临卭令王吉相善临卭富人卓王孙闻令有贵客召之卓氏有女文君新寡好音故相如以琴心挑之文君窃从户窥心悦恐不得当也】荆轲之揕秦王【説苑曰荆轲左把秦王右揕其胸王乞听琴死召姬人鼓琴琴声曰罗縠单衣可裂而絶八尺屏风可起而越鹿卢之剑可负而抜王奋袖而去】或传之濮水【琴纂曰师涓写濮水琴声为晋乎鼓之】或受自华阳【灵异志曰嵇中散尝西南去洛数十里有亭名华阳投宿一更中操琴先作诸弄而闻空中称善中散抚琴呼之曰君何不来此答云身是古人幽殁于此数千年矣闻君弹琴幽曲清和故来听尔而就中残毁不宜接侍君子由是髣髴渐见以手持其头与中散共论音声乃以琴授之作众曲亦不出常唯广陵散絶伦中散受之半夕悉得誓不得教他人】晋王之感孙息【琴清英曰晋王谓孙息曰子鼓琴能令寡人悲乎息曰今处高台邃宇连屋重户藿肉浆酒倡乐在前难可使悲者乃谓少失父母长无兄嫂当道独居暮无所止如此者乃可悲尔乃援琴而鼓之晋王酸心哀涕曰子来何迟也】雍门之悲孟尝【说苑曰雍门周以琴见孟尝君孟尝君曰先生鼓琴能令我悲乎周曰所能令悲者先贵后贱先富后贫屈折摈压无所告诉今足下千乗之君虽有善琴未能使足下悲也然千秋万嵗之后高台倾曲池堑坟墓既以平婴儿竪子樵采者踯躅其足而歌其上曰夫以孟尝君尊贵乃若是乎孟尝君遂泣下垂脸周引琴而鼓之徐动宫徴拂羽角孟尝君涕泣増哀下而就之曰闻先生鼓琴立若破国亡邑之人也】斯岂声音之至妙故听之而易伤者乎
　　笛
　　惟笼之脩簳兮生万仞之石谿【马融长笛赋曰惟□笼之竒生兮于终南之隂崖托九成之孤岑临万仞之石谿注曰竹谱曰□笼竹名】不假饰于雕鑴禀自然之天资【马融长笛赋曰昔庖羲作琴神农造瑟女娲制笙暴辛为埙倕之和钟叔之离磬或铄金砻石华晥切错穷极巧丽旷以日月而后成器唯笛因其天资不变其材伐而吹之其声如此】学龙吟兮相似【见下飞鸿流水注】截马簻兮易持【马融长笛赋曰剡其上孔通洞之截以当簻使易持】蔡邕识高迁之异【文士传曰蔡邕告呉人曰吾昔尝经防稽高迁亭见屋东间第十六竹椽可为笛取用果有异声】汉祖验昭华之竒【西京杂记曰高祖初入咸阳宫周行府库金玉珍寳不可称言其尤异者玉笛长二尺三寸六孔铭曰昭华之琯】考其清浊之制【乐纂曰歌声浊者用长笛清者用短笛】辨夫长短之宜【古歌词曰长笛短笛常愿陛下保夀无极】尔其伐昆谿之翠竹【史记曰黄帝使伶伦伐竹于昆谿而作笛吹之作鳯鸣】翦云梦之霜筠【乐书曰笛者涤也为三尺二调成均翦云梦之霜筠法龙吟之异韵】为气出以精列【马融长笛赋序曰融为督邮无留事卧郿平阳坞中有洛客舍逆旅吹笛为气出精列相和注云气出精列二曲名】采延露与巴人【马融长笛赋曰上拟法于韶箾南籥中取度于白雪緑水下采□于延露巴人】则有卧平阳之坞【见上气出精列注】宿代郡之亭【幽防记曰代郡界有一亭常有怪不可诣忽有诸生壮勇行歌止宿鬼吹五孔笛一手都不能得摄笛诸生便笑谓汝止有一手那得徧笛我为汝吹来鬼云谓我少指耶乃数十指出诸生拔剑斫之得一老雄鸡从者并鸡雏耳】聆宋同之新引【沈约宋书曰晋中书监荀朂中书令张华尝令郝生鼓筝宋同吹笛以为新引相和】听朝霞之变声【唐书曰文宗时云朝霞以善吹笛进上为新声雅乐朝霞能承意娈声颇符上防由是有宠】固可以涤邪纳正【风俗通曰笛汉武帝时上人丘仲所造也本出羗中笛涤也所以涤邪秽纳之雅正也长尺四寸七孔】感物通灵者也【马融笛赋曰可以通灵感物写神喻意溉盥污秽澡雪垢滓矣】若乃传妙理于马融【马融长笛赋序曰余性好音能鼓琴吹笛】美修能于丘仲【见涤邪纳正注】加之既自于君明【马融长笛赋曰易京君明识音律故本四孔加以一君明所加孔后出是谓商声五音毕注云京房字君明修易故曰易京】减之复因于奚纵【乐纂曰黄钟笛晋时三尺八寸元嘉九年太乐令钟宗之减为三尺七寸十四年治书令奚纵又减五分为三尺六寸五分】或以起路傍之愁【乐纂曰横笛小箎也梁朝歌云快马不须鞭拗折杨栁枝下马吹横笛愁杀路傍儿】或以助军中之勇【乐纂曰司马法军中之乐鼓笛为上使闻之者壮勇而乐和细丝高竹不可用也虑悲声感人士卒思归之故也】别有黄门之署【马融长笛赋曰退理于黄门之高廊桓谭新论曰汉之三主内置黄门工倡也】东箱之制【乐纂口刘和之东箱之笛长四尺二寸】向秀怊怅而思旧【晋书曰向秀思旧赋序云余少与嵇康吕安居止接近其后各以事见法逝将西迈经其旧庐于时日薄虞渊寒水凄然隣人有吹笛者发声寥亮追想畴者游宴之好感音而叹之故作赋云】王恺忍暴而杀妓【晋中兴书曰帝舅王恺尝置酒王导王敦俱往女妓吹笛小失恺意便令黄门殴杀之一坐改容恺神色自若】歌闲夜者已讶神竒【幽明记曰永嘉中泰山巢氏先为相县令居在晋陵家婢采薪忽有一人随婢还家不使人见见形者唯婢而已每与婢饮宴輙吹笛而歌歌曰闲夜寂以清长笛亮以鸣若欲知我者姓郭名长生】寳烟竹者忽惊裂碎【国史补曰李舟好事尝得村舍烟竹截以为笛坚如铁石以遗李謩謩吹笛天下第一尝月夜泛江与舟吹之寥亮逸发俄有客立于岸呼船请载既至请笛吹之其音清壮山石可裂謩平生未尝见及入破呼吸盘辟而此笛应指粉碎客散不知所之舟着记疑其蛟也】石崇每赏于宋伟【世说曰天下能笛者石崇婢緑珠之妹曰宋伟】谢氏曽矜于阿纪【世说曰谢仁祖妾阿纪有国色善吹笛仁祖死阿纪誓死不嫁郄昙时为北中郎设权诈以诱阿纪为妾阿纪终身不与昙言】李謩瓜洲之逸思【国史补李謩秋夜吹笛于瓜洲舟檝甚隘初发调羣动皆息及数奏微风飘然而至又俄顷舟人贾客有怨嗟悲泣之声】桓伊青谿之遗美【晋书曰桓伊字叔夏善音乐有蔡邕柯亭笛尝自吹之王徽之赴京泊舟青谿侧伊素不相识于岸上过徽之便使人谓之曰闻君善吹笛试为我一奏伊时已贵显素闻徽之名便下车踞胡牀为作三调之弄讫上车去客主不交一言】传于乐府有折栁兮落梅【折杨栁落梅并笛曲名】起自羗人见飞鸿兮流水【马融长笛赋曰近世双笛从羗起羗人伐竹未及已龙吟水中不见已截竹吹之声相似又曰状似流水又若飞鸿】
　　鼓
　　鼓动也含阳而动者也【古今乐録曰鼓动也冬至之隂万物舍阳而动也】若夫鼍鼓逢逢蒙瞍奏公【见诗灵台】应春分而着义【说文曰鼓郭也春分之音象万物郭皮甲而出故谓之鼓】当启蛰以施功【周礼曰凡冐鼓必以启蛰之日】闻临平之击石【异苑曰晋武帝时呉郡临平岸山崩出一石鼓打之无声问张华华曰可取蜀中桐树刻作鱼形扣之则鸣矣于是如其言声闻数十里】见南郡之铭铜【虞喜志林曰建武二十四年南郡男子献铜鼓有铭】坎其击鼓宛丘之下【出诗陈风】伐以钲人【诗曰方叔率止钲人伐鼓陈师鞠旅】御之田祖【诗曰琴瑟击鼓以御田祖】识伊耆之蒉桴【礼曰土鼓蒉桴苇籥伊耆氏之乐也】考籥章之毛土【周礼曰籥章氏掌土鼓注以毛土为匡以革为面】讶雷门之鹄飞【临海记曰郡西有白鹄山山上有石鼓元嘉中居人祀山神乃椎此鼓数十里闻如金石之响相传云此山有鹄飞入防稽郡雷门鼓中打鼓声洛阳闻之后逆贼孙恩斫破此鼓见一白鹄飞出】惊建康之鹭翥【刘瓛定军礼曰或云鹭鼓精也昔呉王夫差启蛇门以厌越人越为雷门以禳之击大鼓于雷门之下而蛇门闻焉后移鼓于建康宫之端门有双鹭从鼓飞出】尔其广首纎腹之制【正乐曰腰鼓大者瓦小者木皆广首而纎腹也】八面四足之竒【通礼义纂曰建鼓大鼓也夏加四足谓之节鼓乐书曰雷鼗者周礼瞽蒙掌播鼗鼗如鼓而小以木贯之作柄柄各四枚为八面也】或状如博局【正乐曰节鼓如博局中开圆孔适容其鼓击之以节乐者也】或形同麝脐【古今乐録曰齐鼓如漆桶大一头设齐于鼓面如麝脐故曰齐鼓】撃其小而导其大【周礼曰悬鼓周鼓也其小者曰先击小鼓为大鼓导引故曰一名鞞】应在东而悬在西【礼曰庙堂之下悬鼓在西应鼓在东】姚既骇于石鸣【后秦记曰姚永和元年天水石鼓鸣闻数百里野雉皆雊】李陵俄知其气衰【汉书曰李陵击匈奴夜击鼓起士鼓不鸣陵曰吾士气少衰而鼓不起何耶军中岂有女子乎搜军中得卒妻皆斩之】承干闻素之谏【唐书曰太子承干尝于宫中击鼓声闻于外张素叩□请见极言切谏承干乃出宫内鼓对素毁之】孙抱遭高爽之讥【南史曰孙抱为延陵县令国子助教高爽诣之抱了无故人情爽出从□下过取笔书鼓面云徒有八尺围腹无一寸肠而皮如许厚被打未遽央】则有制自黄帝【帝王世纪曰黄帝杀蚩尤以其皮为鼓而声闻百里】始于少昊【通礼义纂曰建鼓大鼓也少昊氏作焉为众鼓之节】虽云无当于五声【礼曰鼓无当于五声五声不得不和】岂可不鼓而不考【诗曰子有钟鼓不鼓不考□其死矣他人是保】至于王侯路贲之制【周礼曰王执路侯执贲军将执晋师帅执提旅帅执鼙】商周县置之殊【周礼曰夏后足鼓殷人置鼓周人悬鼔注置植也】树以崇牙【诗曰有瞽有瞽在周之庭设业设虡崇牙树羽应田悬鼓】驾以楼车【古今注曰汉有黄门鼓吹一名楼车】都昙兮答腊【古今乐録曰都昙鼓似腰鼓而小小椎击之也又曰答腊鼓制广于羯鼓而短以指揩之其声甚震俗谓之揩鼓】鸡娄兮密须【乐録曰鸡娄鼓正圆而首尾可击之处平可数寸左传曰分唐叔以密须之鼔注云密须国名也】祢衡解衣而不怍【后汉书曰曹操闻祢衡善鼔乃召为鼓吏因防賔客阅试音节诸吏过者皆今脱其故衣更着岑牟单绞之服次至衡方操挝踊跃而前吏呵之曰鼓吏何不解服而轻进衡于是先解褒衣次释余服祼身而立徐取岑牟单绞而着之复操挝顔色无怍操笑曰本欲辱衡衡反辱孤衡对曰不敢以先王之法服为伶伦之衣】王公扬桴而自如【世说曰王大将军少时旧有田舍之名语音亦楚武帝唤时贤共言伎艺之事人人皆有所能为王都无所解意色殊恶自言解打鼓帝即令取鼓使击之于坐振袖而起扬桴奋击音节谐捷傍若无人举坐皆叹其雄爽】伐彼渊渊【诗曰伐鼓渊渊振旅阗阗】奏兹简简【诗曰猗与那与置我鞉鼔奏鼔简简衎我烈祖】或置在西房【书曰大贝鼖鼓在西房】或列之下管【书曰下管鼗鼓】辨徒击与播鼗【尔雅曰徒击鼓谓之咢播鼗见上四足八面注】美登闻兮敢谏【乐録曰马上之鼓曰提鼓有不可提执施之于朝则登闻鼓敢谏鼓也】复有思话骑栋【沈约宋书曰萧思话年十许嵗好骑屋栋打细腰鼓】楚王警民【韩子曰楚厉王有警鼓与百姓为戒后饮酒过之而击民大惊使人止之曰吾醉戏而击之民皆罢居数月警而击鼓民不起也】山中石鸣【郭缘生述记曰逢山在广固南三十里有祠并石人石鼔齐世将乱石人辄打鼔闻数十里】荒外雷震【神异经曰八方之荒有石鼔焉蒙之以皮其音如雷】穆满黎丘之乐【穆天子传曰天子读书于黎丘奏广乐而遗其灵鼔】王乔邺县之神【后汉书曰乔为邺令每当朝邺门下鼓不击自鸣闻于京师昭帝取置邮亭无复有声】亦云摘以铜丸【汉书曰建昭之后元帝留好音乐或置鼙殿下天子自临轩槛上隤铜丸以挝鼔声中严鼓之节后宫及左右习知音者莫能为之而定陶王亦能之上数称其能史丹进曰凡所谓材者敏而好学温故知新皇太子是也未闻器人于丝竹鼓鼙之间也】节之金镯【古今乐録曰鏄师掌金奏之鼔以金铙止鼓以金铎通鼓以金镯节鼓以钟鼓者前击钟次击鼓也镈音博铙奴交切镯音浊又音独】罗浮神钲【罗浮山记曰山东石楼下有两石鼓扣之清越所谓神钲也】始兴圣木【荆州记曰始兴郡阳山县有豫章木木径可二丈名为圣木秦时伐此木为鼓颡颡成忽奔逸北至桂阳又王韶之始兴诗序云息于临武遂之洛阳因名圣鼓城今在临武】周官列职着雷灵鼛晋之差【周礼曰鼓人掌教六鼓四金之音声以节声乐以和军旅以正田役教为鼔而辨其声用以雷鼔鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼔金奏】尔雅著名有鼖应鼗麻之目【尔雅曰大鼓谓之鼖小者谓之应鼓大鼗谓之麻小者谓之料】








　　事类赋卷十一
　　钦定四库全书
　　事类赋卷十二
　　宋　呉淑　撰
　　服用部
　　衣
　　黄帝垂衣裳而天下治盖取诸乾坤【出易注云上衣下裳乾坤之象】若夫缟衣綦巾聊乐我员【出诗注云缟色白男服也綦苍艾色女服也】或以取睢涣之丽【陈留风俗传曰襄邑睢涣之水出文章故曰黼黻藻锦日月华虫以奉天子宗庙御服焉】或以象翚翟之文【汉舆服志曰圣人观翚翟之文荣华之色乃染帛以効之始作五采以为服凡十二章】无褐而宁能卒嵗【诗曰一之日觱发二之日□烈无衣无褐何以卒嵗】不衷而还复灾身【左传曰郑子臧奔宋好聚鹬冠郑伯使盗诱而杀之君子曰服之不衷身之灾也】蜉蝣之羽衣裳楚楚【出诗又曰蜉蝣之翼采采衣服蜉蝣掘阅麻衣如雪】纩为茧而緼为袍【礼曰非列采不入公门振絺绤不入公门素裘不入公门袭裘不入公门纩为茧緼为袍襌为防帛为褶】袂应规而袷如矩【礼深衣曰袂圆应规曲袷如矩】中山则悟其顚倒【说苑曰魏文侯封太子击于中山使不往来舍人赵仓唐奉使文侯问子之君长大孰与寡人仓唐曰君赐之外府之衣则能胜之文侯遣仓唐赐太子衣一袭令仓唐鸡鸣时至太子迎拜赐发箧衣尽顚倒太子趣具驾曰赐之衣非以为寒也欲召击也无谁与谋故遗子以诗曰东方未明顚倒衣裳顚之倒之自公召之】若敖则始于蓝缕【见车赋筚开楚子注】短毋见肤长毋被土【礼深衣曰古者深衣葢有制度短毋见肤长毋被土】襜则蔽前【尔雅曰衣蔽前谓之襜注今蔽膝也】幅闻在下【诗曰赤芾在股邪幅在下注芾大带古蔽膝之象也】周瑜既荷于百领【呉书曰孙权每赐周瑜衣寒暑皆百领诸将莫有及者】南粤亦于三褚【汉书曰帝赐南粤王佗上褚五十衣中褚三十衣下褚二十衣注以绵装衣曰褚】惊耿恭之穿决【后汉书耿恭自疏勒回衣屦穿决形容枯槁】讶张融之麤故【齐书曰高帝手诏赐张融衣曰见卿衣服麤故诚乃素怀有本久尔缕亦亏朝望今送一通故衣意谓虽故乃胜新也是吾所着已令裁减称卿之体】范晔致思以精微【宋书曰范晔性精微有思致衣裳器服莫不増损制度世人皆法之】到溉显名于率素【南史曰到溉性率俭不好声色虚室单牀旁无姬侍冠履十年一易朝服或至穿补】袭此黼领【尔雅曰衣裗谓防黼领谓之襮】　被兹绣裳【诗曰君子至止黻衣绣裳】我韨兮子佩【庄子曰祝牧谓其妻曰天下有道我韨子佩天下无道我负子戴】上兮下黄【舆服志曰黄帝尧舜垂衣裳而天下治葢取诸乾坤故上衣而下衣黄也】笑何容之焦背【南史曰何敬容为吏部尚书性矜庄衣冠鲜丽梁武帝虽衣浣衣而左右衣必须鲜洁尝有侍臣衣冠巻折帝怒曰卿衣带如绳欲何所缚敬容希防常以胶清刷须衣裳不整伏牀熨之或暑月背为之焦】惊陈暄之上堂【陈书曰徐陵为吏部尚书精简人物缙绅之士皆向慕焉陈暄以玉冒簪挿髻红丝布裹头袍拂踝靴至膝不陈爵里直上陵坐陵不之识命吏持下暄徐步而出举止自若竟无怍容作书谤陵陵甚病之】楚庄既见于博袍【墨子曰楚王绛衣博袍】沈庆俄闻于急装【宋书曰沈庆之领队防东门刘湛被收之夕开门召庆之庆之戎服履韎防绔入上见而惊曰卿何意乃尔急装庆之曰夜半召队主不容换服】尔其更始诸于【后汉书曰更始时授官爵皆羣小贾竖膳夫庖人多着绣面衣锦袴襜褕诸于时智者见之以为服之不衷也注曰诸于大掖衣也如妇人之袿衣方言曰襜褕其短者自闗西谓之防屈郭璞云俗名防掖据此即是诸于上加綉裾如今之半臂也防音充防音屈】申生偏裻【国语曰晋献公使太子申生伐东山衣之偏裻音笃】衯裶戍削纡徐委曲【子虚赋曰杂纎罗垂雾縠纡徐委曲郁挠谿谷衯衯裶裶扬袘戍削注云言衣文理如谿谷衯裶衣长貎扬举也袘衣袖戍削裁制也】被以曳娄【诗曰子有衣裳弗曳弗娄】乐兹安燠【诗曰岂曰无衣七兮不如子之衣安且吉兮岂曰无衣六兮不如子之衣安且燠兮】戴礼既明于五法【礼深衣曰制十有二幅以应十有二月袂圆以应规曲袷如矩以应方负绳及踝以应直下齐如权衡以应平故规者行举手以为容负绳抱方者以直其政方其义也下齐如权衡者以安志而平心也五法已施故圣人服之】齐国亦供其三服【汉书曰齐国有三服官奉献冠帻纵为首服纨素为冬服轻绡为夏服】至于彦囘罗【宋书曰明帝疾召褚彦囘入帝坐帐中流涕曰吾近危笃故召卿欲使着黄罗耳指牀头大函曰文书函内冀此函不复开彦囘亦悲不自胜黄罗乳母服也来可切】边让襜褕【边让别传曰让才辨俊逸孔融荐于魏武曰边让为九州之被则不足为单衣襜褕则有余】聊以旌礼【春秋左氏传曰服以旌礼】期之暖肤【南君书曰上世之人衣不暖肤食不满腹】美朱勃之方领【后汉书曰朱勃字叔阳年十二能诵诗书尝马援兄况勃衣方领能矩步注颈下施衿领正方学者之服也】伟江充之曲裾【汉书曰江充初召见犬台宫衣纱縠单衣曲裾后垂交输冠蝉纚步揺冠飞翮之缨容貌甚壮帝谓左右曰燕赵间多竒士注云交输若燕尾垂之两旁见于后也冠蝉纚故步则摇又以鸟羽作缨】意恻西华之葛【见冬赋西华练裙注】价腾王导之练【晋书曰苏峻平后帑藏空竭库中唯有练数千疋卖之不售而国用不足导与朝贤俱制练布单衣于是士庶翕然竞服之练遂贵端至一金】至夫法圭刀之形【释名曰妇人上服曰袿其下垂者上广下狭如刀圭也襡属也衣裳上下相连属】列雕鴈之制【唐书曰德宗赐节度观察使时服尚方织作呈阅所宜上曰顷来赐衣文采不常非制也朕今思之节度使以雕衔绶带取武毅以靖封内观察使以鴈衔威仪委取其行列有序牧人有威仪也威仪委瑞草也】刺彼维鹈【诗曰维鹈在梁不濡其翼彼巳之子不称其服】戒其在笥【书曰惟衣裳在笥】既顺序而有文【左传曰狄伐卫卫懿公与石祁子玦与庄子矢使守曰以此赞国择利而为之与夫人绣衣曰听于二子注取其文章顺序】亦从容而不贰【礼缁衣曰长民者衣服不贰从容有常以齐其民则民听一】或被之而象天【礼曰郊祭之日王被衮以象天戴冕藻十有二旒则天数也】或断之而离地【汉书曰葢寛饶左迁卫司马未出殿门断其单衣令离地】尹范则互为出入【谢承后汉书曰陈留尹苞与同郡范史云善二人俱贫出入共一单衣到人门外苞年长常先着衣入须臾出解与史云】侨札则交相赠遗【左传曰呉季札聘郑见子产如旧相识与之缟带子产献纻衣焉】三命有葱衡之锡【礼曰一命緼韨黝衡再命赤韨黝衡三命赤韨葱衡注緼赤黄色】一箧慰寒泉之思【后汉书曰章帝甞幸南宫阅隂太后器服怆然动容乃留五时衣各一袭及常所御衣五十箧余悉分布赐诸王上赐东平王苍及琅邪王京书曰间飨卫士于南宫因阅视旧时衣物思惟王孝友之德今送光烈皇后假髻帛巾各一及衣一箧可时奉赡以慰凯风寒泉之思又欲令后生子孙得见先后衣服之制】则有显宗之嘉郭贺【后汉书曰郭贺为荆州刺史有殊政显宗巡狩到南阳时特见嗟叹赐以三公之服黼黻冕旒勒行部去幨帷令百姓见其容服以彰有德】宋高之喜超宗【宋书曰谢超宗尝诸东府门自通其日风寒高帝谓四座曰此客至使人不衣自暖】或挂神武之门上【齐书曰陶景永明十年脱朝服挂神武门上表辞禄诏许之】或烂郭文之户中【晋书曰高士郭文字文举居大辟山常着鹿裘葛巾余杭令顾飏与葛洪造之飏使致韨衣文不纳使置室中乃烂于户内竟不服用】伏俭德于晏子【韩子曰晏婴相齐妄不衣帛马不食粟又礼记曰晏子一狐裘三十年】挹清节于祭彤【后汉书曰祭彤在辽东几三十年衣无兼副显宗美其清约赐之衣被什物无不悉备】载寝而暗惊持玉【魏畧曰文昭甄后始生每寝寐家中髣髴见有人持玉衣覆其上】长裾而乍喜陵风【拾遗记曰员峤山南有池移国人长三尺夀万嵗茅为衣衣服皆长裾大袖因风以升烟霞若鸟用羽毛】岂曰无衣与子同泽【诗曰岂曰无衣与子同袍岂曰无衣与子同泽岂曰无衣与子同裳注泽亵衣】庄子之对魏王【庄子曰庄子衣大布之衣而过魏王魏王曰何先生德之惫耶庄子曰士有道徳不能行惫也衣弊履穿贫也非惫也】豫让之报智伯【春秋后语曰赵襄子灭智伯智伯之臣豫让变姓名入宫涂厠以刺襄子襄子觉而赦之后让伏于桥下襄子至桥马惊使视之复得让襄子叹曰嗟乎豫让之为智伯名既成矣寡人赦子亦足矣子自为计寡人不释子矣让固伏诛愿得君之衣而击之襄子义之脱附身之衣以与之让拔剑三跃呼而击之曰吾可以下报智伯矣遂伏剑而死】闻美管宁之俭【魏志曰明帝征管寜辞不就诏问青州刺史程喜寜守节高乎审老疾尫顿耶喜上言宁常着皁防布襦袴布裙出入闺庭能自拄杖不须扶持四时祭祀辄自力疆改着絮巾故在辽东所有白布单衣亲荐馈馔跪拜成礼】叹王允之清【魏氏春秋曰王允为吏部郎选郡守明帝疑其所用非次召入乃释遣出望其衣败曰清吏也】识荣启之县蓑【淮南子曰林类荣启期衣苦县蓑】见董威之结缯【王隐晋书曰董威辇至洛阳止宿白社中于市得残碎缯辄结以为衣号曰百结衣】若夫展白无文【释名曰展衣展坦也坦然正白无文采也展或作礼】緑黒有里【诗曰緑兮衣兮緑衣黄里注鞠衣黄展衣白禒衣黒皆以素纱为里今非其制以喻妾上僣】授之九月【诗曰七月流火九月授衣】戒其三褫【易曰或锡之鞶带终朝三禠之象口以讼受服亦不足敬也】在齐国而曽闻至骭【见歌赋生饭牛注】入汉宫而未尝曳地【史记曰文帝衣绨衣所幸愼夫人衣不曳地】子夏既困于县鹑【孙卿子曰子夏家贫衣若县鹑人曰子何不仕曰诸侯之骄我者吾不为臣大夫之骄我者吾不复见】林既亦传于衣苇【说苑曰齐林既者衣苇朝景公公曰何服小人衣耶林既曰衣狗裘者不必狗吠服羊裘者不必羊鸣今君衣狐裘能狐鸣乎】绂见方来【易困九二曰朱绂方来】绣闻指【汉曰或帝末郡国贼盗群起暴胜之为直指使者衣绣衣持斧捕之】观采错于张嵊【南史曰张嵊少敦孝行年三十余犹斑衣受父穆杖动至数百收涙欢然】喜烂斑于莱子【孝子传曰老莱子年七十父母犹在莱子常服斑衣为婴儿戏】复有袁忠之诣王朗【谢承后汉书曰袁忠乗船戴笠诣王朗见朗左右僮从皆着青绛彩衣非其侈丽即辞疾发而追】魏文之待杨彪【杨彪别传曰魏文帝令彪着布单衣待以賔客之礼】江湛浣之而称疾【宋书曰江湛字徽深为吏部尚书无兼衣余食尝为上所召遇澣称疾经日衣成然后起】子服言之而见囚【国语曰季文子相宣成无衣帛之妾无食粟之马仲孙他谏曰人其以子为爱且不华国乎文子告孟献子献子囚之七日自是子服之妾衣不过七升之布注仲孙他献子之子子服也爱恡也】至若朱博大袑【汉书曰朱博为琅邪太守敕官属多作褒衣大袑不中节度自今掾吏衣令去地三寸袑袴也音绍】隽生盛服【见剑赋隽生佩具注】齐桓恶紫【尹文子曰齐桓好服紫国人尽服之公患之管仲曰君谓左右甚恶紫臭于是三日境内莫有衣紫者】晋文矫俗【尹文子曰昔晋国苦奢文公以俭矫之乃衣不重帛食不兼肉无几时国人皆大布之衣脱粟之饭】析沦之网【拾遗记曰西方析沦国其俗淳和人夀三百嵗缀草毛为网衣如罗纨者元狩六年献网一袭帝惧后世征求之焚于九逵之道烟如金石之气】频斯之玉【拾遗记曰晋太始初频斯国人来朝以五色玉为衣如今之铠】宋景之于翡翠【拾遗记曰宋景公悬四时之衣春夏以珠玉为饰秋冬以翡翠为温】田文之讥绮縠【春秋后语曰田文谓其父靖郭君曰君后宫蹈绮縠之衣而士不得短褐】乗大车者如菼【诗曰大车听男女之讼也大车槛槛毳衣如菼大车啍啍毳衣如璊注天子大夫服毳冕以巡行菼芦始生也璊頳色】祭先蚕者如鞠【周礼曰内司服掌王后六服鞠衣注鞠衣黄桑服也色如鞠尘象桑叶始生鞠又丘六切】委委蛇蛇象服是宜【诗曰委委蛇蛇象服是宜注曰象服者谓褕狄阙狄也】狐尾虎文之饰【梁冀别传曰冀作狐尾单衣上短下长舆服志曰虎贲武骑皆衣虎文单衣】雉头火浣之竒【晋书曰武帝时太医司马程据献雉头裘帝以竒技异服典礼所禁焚之殿前傅子曰梁冀作火浣布单衣会賔客行酒失杯而污之伪怒解衣而烧之垢尽火灭粲然洁白】正色间色之异【礼曰衣正色裳闲色】执衽扱衽之仪【尔雅曰执衽谓之袺扱衽谓之襭】商火夏山之制【礼曰有虞氏服韨夏后氏山殷火周龙章注曰韨韠也舜始作之以尊祭服禹汤至周増以画文】前方后剉之规【礼曰韠君朱大夫素士爵韦□杀直天子直公侯前后方大夫前方后剉角士前后正韠蔽也以韦为之】识唐帝之三浣【唐书曰肃宗性节检尝出袖示近臣曰此衣三浣也】辨汉高之五时【汉杂事曰高祖时大谒者臣章受诏长乐宫令羣臣议天子所衣服以安天下谒者赵尧举春李舜举夏儿汤举秋贡禹举冬五时衣始于此】逢山甫而见补【诗曰衮职有阙仲山甫补之】遇武公而改为【诗曰缁衣美郑或公也缁衣之宜兮敝予又改为兮缁衣之衣兮敝予又改造兮缁衣之席兮敝予又改作兮注席大也】商纣投火以寳【六韬曰武王伐纣纣寳衣投火而死】宋明憎风而用皮【见风赋宋明令史注】三世方知其被服【魏志曰文帝诏曰三世长者知被服五世长者知饮食言被服饮食难晓也】五采则见其彰施【书曰予欲观古人之象日月山龙华虫作会宗彛藻火粉米黼黻絺绣以五采彰施于五色作服汝明】马援都布【后汉书曰马援为隗嚣使公孙述盛陈陛卫以延援入交拜礼毕使出就馆更为援制都布单衣注东观记作答布答布白防也】仲尼逢掖【礼曰孔子对鲁公曰丘少居鲁衣逢掖之衣长居宋冠章甫之冠注曰逢犹大也大袂襌衣君子有道艺者所衣也】麤疎既讶于马后【后汉书曰明徳马后常衣又练裾不加缘朔望诸姬主朝请朢见后袍衣疎麤反以为绮縠既视乃笑后辞曰此缯特宜染色故用之耳六宫莫不叹息注大练厚缯也】鲜明复称于王吉【汉书曰王吉字子阳好车马衣服自奉养极为鲜明而迁徙所载不过囊衣天下服其亷而怪其奢世传子阳能作黄金】或振之而因浴【离骚曰新沐者必弹冠新浴者必振衣也】或题之而见易【拾遗记曰任木年十四好学观书有合意处则题其衣裳及掌里以记其事门徒悦其勤学更以净衣易之】王敦脱故而自如【晋书曰石崇以奢豪矜物厠常有十余婢列侍有客如厠皆易新衣而出客多羞脱故而王牧脱故着新意气无怍婢相谓曰此必能作贼】桓冲怒新而理屈【世说曰桓冲不好着新衣浴讫妻送新衣冲怒催使将去妇遣持还语云衣不经新何缘得故冲大笑而服之】既韬文而尚褧【见锦赋硕人褧衣注】亦用兵而去韨【汉舆服志曰五霸逓兴战兵不息韨非兵□于是去韨】斯葢后圣有作而治其麻丝变上古羽皮之质【礼曰孔子曰昔先王未有麻丝衣其羽皮后圣有作治其麻丝以为布帛】
　　冠
　　夫冠者所以饰首而别成人者也【白虎通曰冠也所以持髪也人示成礼有修饰文章故制冠以饰首别成人也】若夫蔼蔼扬辉【左思魏都赋曰蔼蔼列侍金貂齐光】金蝉翠緌【梁书曰帝临轩冠太子于太极殿旧制太子着逺游冠金貂蝉翠緌缨至是诏加金博山】周之委貌夏之母追【礼曰委貌周道也章甫殷道也母追夏后氏之道也母音牟追音堆】柱后惠文执法近臣之服【三礼图曰法冠曰柱后惠文一日獬豸冠柱高五寸以纚为展筩以纎为巻柱蔡邕独断曰法冠秦制执法者服之汉制侍中中常侍皆冠惠文加貂附蝉】高山测注行人谒者之仪【三礼图曰高山冠一日测注高九寸铁为巻梁秦制行人使者所服仐谒者服之】尔其本于缩缝【礼曰古者冠缩缝今也衡缝故丧冠之反吉非古也注解时人之惑丧冠缩缝古冠耳】始于缁布【三礼图曰缁布冠始冠之冠也太古冠布齐则缁之未有丝缯故麻耳】黈纩如橘【隋书曰六等之冕皆有黈纩黄绵为之其大如橘自皇太子以下三犀导青缨】垂旒若露【古今注曰牛亨问冕旒称繁露何也答曰缀而下垂如露之繁多故曰繁露】楚子通梁【淮南子曰楚庄王通梁组缨注通梁逺游冠】鲁儒章甫【见衣赋仲尼逢掖注】见诸侯之缋緌识天王之朱组【礼曰冠朱组缨天子之冠也缁布冠缋緌诸侯之冠也注云皆始冠之冠也】招虞人而不进【见弓赋虞人不进注】问仲尼而宁语【家语曰哀公问孔子曰昔舜何冠孔子不对公曰有问于子不对何也对曰舜之为君好生恶杀任能授贤君舍是不遵而冠是问是以缓对】卑狭已传于梁冀【续汉书曰梁冀改舆服制卑帻狭冠】毁裂讵堪于伯父【左传曰王使詹桓伯辞于晋曰我在伯父犹衣服之有冠冕水木之有本源民人之有谋主伯父若裂冠毁冕抜本塞源而弃其谋主虽戎狄其何有余一人】若其戴北斗之竒制【曹植与陈琳书曰夫披翠云以为衣戴北斗以为冠带虹霓以为绅连日月以为佩此服非不美也然而帝王不服者望殊于天志絶于心矣】题南部之嘉名【后汉书曰崔林给事黄门叅定礼仪帝尝阅故府得旧冠题曰南部尚书崔逞制顾谓林曰此卿家旧事也】文雅既讶于欣泰【梁书曰张欣泰为直阁部兵校尉领羽林监通涉雅俗交结多士名素正直着鹿皮冠挟素琴有以启武帝帝曰将家儿何敢作此举止】简彛复怪于陈灵【国语曰定王使襄公聘楚假道于陈陈灵公与孔寕仪行父南冠以如夏氏单子归告王曰叶衮冕而南冠以出不亦简彛乎注云谓简畧常服也】鄙宋康之示勇【桓子新论曰宋康王为无头之冠以示勇】伤子路之结缨【左传曰石乞孟黡作乱子路以戈击之断缨子路曰君子死冠不免结缨而死】大有寛饶之制【汉书曰盖寛饶初拜卫司马冠大冠带长剑】小闻子夏之称【汉书曰杜钦字子夏家富而目偏盲茂陵杜邺亦字子夏时人号钦为肓杜子夏以相别钦恶以疾诋乃为小冠广裁一寸由是京师更谓钦为小冠杜子夏】弹之葢申于知己【汉书曰王阳与贡禹为友阳为益州刺史禹闻之弹其冠以待阳荐阳荐禹于成帝召为大夫】溺之不喜于儒生【汉书曰沛公略地陈留麾下骑士郦食其里中子也食其见之曰沛公吾所欲从游骑曰沛公不喜儒诸客冠来者沛公辄解冠溺其中未可以儒生说也】至于鲁国紫緌【礼玉藻曰冠紫緌自鲁桓公始也注云盖僭宋王者之后服緌当用缋】卫文大帛【左传曰狄人防卫齐桓封卫于楚丘卫文公大布之衣大帛之冠注用诸侯谅闇之服】竒服切云【楚辞曰余幼好此竒服带长铗之陆离冠切云之崔嵬】华缨飞翮【张衡七辩曰微雾之冠飞翮之缨】汉高之作竹皮【汉书曰高祖为亭长以竹皮为冠及贵所谓刘氏冠也后令爵非公秉以上无得冠刘氏】段颎之为赤帻【东观汉记曰段颎灭诏赐颎赤帻大冠一具】则有服兹黼冔【诗曰殷士肤敏祼将于京厥作祼将常服黼冔注黼白与黒冔殷冠也】戴此纮綖【左传曰衡紞纮綖昭其度也注纮缨从下而上者綖冠上覆】弁师之司五冕【周礼曰弁师掌王之五冕朱□延纽五采缫十有二就注延冕之覆纽小鼻笄所贯缫合五色丝为之垂于延之前后各十有二所谓邃延也就成也绳之每一帀而贯五采十二旒则十二玉也】彦囘之惜三蝉【齐书曰何戢为侍中上欲转戢领选问尚书令褚彦囘以戢资重欲加散骑常侍彦囘曰宋时王球从侍中中书令单作吏部尚书资与戢相似领选职方惜小轻不容顿加常侍臣与王俭已左珥若复加戢则八座便有三蝉若帖以骁游亦不为少乃以戢为吏部尚书加骁骑将军】岂畏郭彰之截角【晋书曰刘暾字长升转侍御史武库火尚书郭彰率百人自卫而不救火暾正色诘之彰怒曰我能截君角也暾勃然谓彰曰君何敢恃宠作威作福天子法冠而欲截角手求纸笔奏之彰伏不敢言众人解释乃止】唯讶刘虞之补穿【后汉书曰刘虞为公孙瓒所诛初虞以俭素为操冠敝不改乃就补其穿及遇害瓒兵搜其内而妻妾服罗纨盛饰时人以此疑之】复有上元九星之华王母晨缨之美【汉武内传曰上元夫人戴九星灵芝夜光之冠西王母戴太眞晨缨之冠】卫叔芙蓉之饰【神仙服食经曰汉武帝闲居未央殿有人乗白云车驾白鹿冠芙蓉冠曰我中山卫叔卿也】籍孺鵕防之丽【史记曰高祖时籍孺孝惠帝时闳孺婉佞贵幸与上同卧起故惠帝时郎中皆冠鵕防贝带傅脂粉比闳籍之属】宋文拔貂以接下【萧子显齐书曰侍中世为亲近职魏晋选用稍増华重宋文帝元嘉中王昙首殷景仁等并为侍中情任亲密景仁与帝接膝共语貂拂帝帝手拔貂置案上语毕复手挿之】楚庄絶缨而待士【说苑曰楚庄王赐郡臣酒日暮烛灭有引美人之衣者美人援絶其冠缨告王趣火来视絶缨者王曰赐人酒使醉失礼奈何显妇人之节而辱士乎乃命皆絶去其冠缨然后复举烛】集乌曽感于曽参【见乌赋集庭于有虞注】飞蝉更欣于朱异【梁书曰朱异除中书郎时秋日始拜有飞蝉正集异冠上时咸谓蝉珥之兆后果如其言】收冔之名既异【礼曰周弁殷冔夏收三王共皮弁素积冔音诩】齐楚之制亦殊【墨子曰昔齐桓公高冠博带以治其国楚庄王鲜冠组缨绛衣博袍以治其国】管仲曽言于救失【见酒赋醉里遗冠注】孙敖方嘉于行诛【淮南子曰楚庄王诛史里孙叔敖制冠浣衣注云史里佞臣也恶人诛自知当见用】尝闻伯之獭皮【梁书曰陈伯之好着獭皮冠】江充蝉纚【见衣赋伟江充之曲裾注】御史豸角【唐书曰侍御史宋放请复置朱衣豸冠于内廊有犯法者御史服以弹之】虎贲鹖尾【汉官仪曰虎贲冠挿鹖尾鹖鸷鸟中之果劲者也每所攫撮应爪摧碎尾上党所贡】士防黻冕【左传曰士防灭赤狄晋侯请于王以黼冕命士防将中军且为太傅】晋侯端委【国语曰周襄王赐晋文公命晋侯端委而入注云端之衣委貌之冠也】或以樊哙作名【周迁舆服志曰樊哙裂衣包楯戴以为冠排入项羽营今司马殿门卫士服之制似冕】或以慕容为氏【前燕録曰慕容廆曽祖父莫防跋见燕代少年多冠步揺冠好之乃敛髪袭冠诸部因呼之为步摇其后音讹而为慕容遂以慕容为氏】垂緌既表于游惰缟武因知其不齿【礼曰垂緌五寸惰游之士也冠编武不齿之服也注云惰游罢民也垂緌于缟冠不齿所以放不帅教者】亦有冠之而曽无丑士【陆诗曰冠冕无丑士长缨皆隽民】遗之而信是小人【琐语曰范献子卜猎占之繇曰君子得鼋小人遗冠范献子猎而无得遗其豹冠】云公见戏于烧烛【齐书曰陆云公善奕棊尝夜侍武帝冠触烛火帝笑谓曰烛烧卿貂帝将用为侍中故以此戏之】江淹独欣于采薪【萧子显齐书曰江淹年十三时孤贫尝采薪以养母曽于樵所得貂蝉一其将鬻以供养其母母曰此乃汝之休徴也汝才行若此岂长贫贱可畱待得侍中着之后果拜侍中】见弹治于梁相【汉书曰张敝弟武为梁相敝遣吏送之问曰何以治梁武曰驭黠□者利其衔防当以柱后惠文弹治之耳吏还告敞曰必辨治梁矣注秦执法法冠也今御史服之】从嗜好于邹君【韩子曰邹君好服缨左右皆作长缨缨甚贵邹君患之于是邹君自断冠缨国中皆不服】望汲黯而避武帐【史记曰丞相公孙燕见上或时不冠至于汲黯见上不冠不见会坐武帐中黯前奏事上不冠望见黯避帐中】辞王莽而挂东门【东观汉记曰王莽居摄子宇谏莽而莽杀之逢萌谓其友人曰三纲絶矣不去祸将及人即解冠挂东门而去】交让知求旧之意【东观汉记曰马援与公孙述有旧援入蜀述见之甚喜冠之交让之冠立旧友之位】枝木闻訾圣之言【庄子曰盗跖责孔子曰尔诈言造语妄称文武冠枝木之冠带死牛之脇摇唇鼓舌擅生是非以迷天下主】观其饰以貂鼲【刘桢答魏文帝牋曰貂鼲之尾挂侍臣之帻】簪之玳瑁【班固与窦宪牋曰将军哀怜赐以玉躬所喜骇犀玳瑁簪史记曰赵平原君使人于春申君赵使欲夸楚为玳瑁簪春申君客三千余人上客皆蹑珠履赵使大慙】庄子缦胡之称【见剑赋改此缦胡注】齐将兠鍪之对【齐书曰周盘龙为东平太守求解职见许还为散骑常侍武帝戏之曰卿着貂蝉何如兠鍪盘龙曰此貂蝉从兠鍪中生耳】赐远游于于禁【魏文帝与于禁诏曰昔汉高脱衣以衣韩信光武解绶以带李忠诚皆人主当时贵敬功劳今以远游冠与将军】加进贤于李绘【北齐书曰文襄嗣业以前司徒侯景进贤冠赐李绘曰卿但直心事孤当用卿为三公勿学侯景叛也】或以金貂换酒【晋书曰阮孚字邉集为安东府参军蓬髪饮酒不以王务婴心后拜散骑常侍性既嗜酒尝以金貂换酒为有司所弹帝宥之】或以牦缨请罪【家语曰大夫请罪用白冠牦缨】又若象武之威【春秋繁露曰冠之在首武之象也武貌之最严威者其象在后反居首者武之至而不用者矣】采零陵之竹【周书曰成王将加元服周公使人来零陵取文竹为冠】认都人之缁撮【诗曰彼都人士台笠缁撮注云缁撮缁布冠】见野夫之草服【礼曰黄衣黄冠而祭息田夫也野夫黄冠黄冠草服也】从楚庄之好【淮南子曰楚庄王好觟冠楚国俲之注曰觟冠今力士冠胡瓦切】笑夫差之欲【谷梁曰哀公防晋侯吴子于黄池吴王夫差曰好冠来孔子曰夫差未能言冠而欲冠也注云不知冠有差等唯欲好冠】魏牟之讽败縰【桓子新论曰魏牟见赵王王方使冠工制冠于前问治国于牟对曰大王诚能重国若此二尺縰则国治且安王曰社稷至重而比之二尺縰何也牟曰大王制冠不使亲近而必求良工者非为其败縰而冠不成欤今治国不求良士而任其私爱此非轻国于二尺縰之効耶王无以应】王斗之言爱縠【战国防曰王斗谓齐王曰王之爱国爱民不若王爱尺縠也王曰何谓斗曰王使人为冠不使左右便辟而使工者何也为能之也今王治齐非左右便辟无使也臣故曰不如爱尺縠也】及有练缨麻冕【尉缭子曰天子冠缨诸侯素冠素缨大夫以下练冠练缨论语曰麻冕礼也今也纯俭】琼弁金顔【晋成公绥七唱曰琼升矅首玉缨照躯徐受释辞曰通天冠金博山蝉谓之金顔】宦者四星咸加于巧士【汉舆服志曰巧士冠高七寸不常服唯郊天黄门从官四人冠之在卤簿中次乗舆车前以备宦者四星】舞人八佾并戴乎方山【三礼图曰五采方山冠各以其采縠为之祠庙天子八佾乐五行舞人所服】爱此附蝉【蔡邕独断曰侍中中常侍皆冠恵文加貂附蝉】鄙夫聚鹬【左传曰郑子臧好聚鹬冠郑伯使盗诱而杀之君子曰服之不衷身之灾也】范子但言于求货【左传曰范献子求货于叔孙使请冠马取其冠法而与之两冠曰尽矣注请货以求冠为辞】许子未闻于自织【孟子曰陈相言许行之道于孟子曰滕君虽贤未闻道也贤者与民并耕而食今膝有仓廪府库则是厉民以自养也孟子曰许子冠乎曰冠素曰自纎之欤曰以粟易之曰许子奚为不自织冠何为纷纷然与百工交易也曰百工之事固不可耕且为也曰然则治天下者独可耕且为与】陈思之愿武弁【魏志曰陈思王植上疏曰臣若得辞逺游戴武升解朱组佩青绶乃臣之至愿也】御史之簪白笔【见笔赋□白识于辛毘注】皆所以表成人之义尽文章之饰也












　　事类赋卷十二
　　钦定四库全书
　　事类赋卷十三
　　宋　呉淑　撰
　　服用部
　　弓
　　昔圣人木为弧剡木为矢【出易】故天下以服而万民以治若乃六材七干之妙【周礼曰弓人为弓取六材必以其时六材既聚巧者和之干也者以为远也角也者以为疾也筋也者以为深也胶也者以为和也丝也者以为固也漆也者以为受霜露也凡取干之道七柘为上檍次之檿桑次之橘次之木次之荆次之竹为下注檍于力反檿桑山桑也】三钧九和之美【周礼曰材美工巧为之时谓之参钧角不胜干干不胜筋谓之参钧量其力又参钧钧者三谓之九和注又参钧者谓若干胜一石加角而胜二石被筋而胜三石】着以角【说文曰角兽状似豕角善为弓出胡尸国音端续汉书曰鲜卑有野马原羊角端牛以角为弓世谓之角端弓】饰之象弭【诗曰四牡翼翼象弭鱼服注弭弓反末象骨为之】绣质良材【陈琳武库赋曰弓则乌号越棘繁弱角端象弭绣质哲附文身】乌号径理【史记曰黄帝骑龙上天小臣不得上悉持龙髯髯防堕堕黄帝之弓百姓望黄帝抱其弓而号后世因名其弓曰乌号古史考曰乌号柘木枝长而乌集将飞柘弹乌乌乃号呼以柘为弓因名乌号】或为备盗之用【天文要集曰弧者备盗贼】或着为箕之防【礼曰良工之子必学为箕】赏功有彤玈之赐【书曰平王锡晋文侯彤弓一彤矢百玈弓一玈矢千】射远着往来之体【周礼曰司弓矢掌六弓四弩八矢之法注曰六弓王矢夹庾唐大也往体寡来体多曰王弧往体多来体寡曰夹庾往来体若一曰唐大射远者用势射深者用直】得繁弱于封父【左传曰周公相王室以尹天下于周为睦分鲁公以大路大旂夏后氏之璜封父之繁弱注封父古诸侯繁弱大弓】用桃弧于楚子【左传曰楚灵王次于干谿右尹子革夕王与之语曰昔我先君熊绎辞在荆山筚路蓝缕唯是桃弧棘矢以供御王事】尔其仰高举下之道【见天赋张弓之道注】执弰承弣之仪【见上礼标垂帨注】或创其始于倕羿【孙卿子曰倕作弓墨子曰羿作弓】或传其本自般挥【山海经曰少昊生般始为弓矢注般音班世本曰牟夷作矢挥作弓弓矢一器作者两人于义有疑此言般作之是也】初观宛转之形翩其反矣【淮南子曰宛转弓今之弭弓也又邺中记曰石虎女骑持雌黄宛转角弓诗曰骍骍角弓翩其反矣】乍得穹隆之状受言藏之【释名曰弓穹也穹隆然也诗曰彤弓弨兮受言藏之】若夫檿弧尝见于亡周【国语曰周宣王时有童謡檿弧箕服实亡周国有夫妇鬻是器者王执而戮之乃奔褒得弃女子于野而养之是为襃姒卒以亡周注云箕音期木名服矢简】大屈亦闻于赐鲁【左传曰楚子享鲁昭王于新台使长鬛者相好以大屈既而悔之注大屈弓名】綦连四叠【三国典畧曰齐綦连猛有勇力梁使来聘有武艺人求欲相角猛带两鞬左右驰射并取四弓叠而挽之梁人嗟服】陈球千步【汉书曰陈球为零陵州兵朱葢等反球城守大木为弓羽矛为矢引机发之射千余步斩葢等】招虞人而不进【左传曰齐景公田于沛招虞人以弓不进公使执之辞曰旌以招大夫弓以招士皮冠以招虞人臣不见皮冠故不敢进】佞齐宣而宁悮【吕氏春秋传曰齐宣王好射悦人之谓已能用彊弓也其常所用弓不过三石以示左右左右引之及半而止皆曰不下九石非王孰能用是宣王所用不过三石而终身自以为九石岂不悲哉非直士其孰能不阿主故乱国之主悉存乎用三石为九石也】若其晋平七札【列女传曰晋平公使工人为弓三年乃成射不穿一札公怒将杀工其妻见公曰妾之夫造此弓亦劳矣干生太山之阿一日二覩隂三覩阳傅以燕牛之角纒以荆麇之筋附以河鱼之胶此四者天下之选也不穿一札是君不能射也而反欲杀妾之夫不亦谬手妾闻射之道左手如拒右手如附枝右手发之左手不知此射之道也公以其言为仪而穿七札弓工得出赐金三镒注札铠札也燕角善楚筋细河胶粘】顔高六钧【左传曰鲁伐齐士皆坐列顔高之弓六钧皆取传而观之注三十斤为钧】麟胶兮棘竹【杨师道奉和咏弓诗曰霜重麟胶劲风高月影圆鸟飞随帝辇鴈落逐鸣沈怀逺南越志曰宋昌县有棘竹长千寻里人取之以为弓焉】燕角兮楚筋【列子曰纪昌学射于飞卫飞卫曰尔先学不瞬而后能又使视小如大纪昌县虱于牖南而而望三年之后如轮乃以燕角之弧朔蓬之簳射之贯虱楚筋见上】尹襄之问郄至【左传曰晋楚战于鄢陵郄至三遇楚子之卒见楚子必下免胄而趋风楚子使工尹襄问之以弓杜预注曰问遗也】朱穆之呵虎贲【谢承后汉书曰朱穆为尚书嵗初百官朝贺有虎贲当阶置弓于地谓羣寮曰此天子弓谁敢干越百寮皆避之穆呵之曰天子之弓当戴之于首上何敢置地大不敬即收虎贲付狱治罪众皆肃然服之】则有韬于韣韔之衣【说文曰韣弓衣也礼曰带以弓韣诗曰交韔二弓】加以金玉之饰【尔雅曰有缘者谓之弓无缘者谓之弭以金者谓之铣以蜃者谓之珧以玉者谓之圭注有缘今宛转弓无缘今角弓铣珧圭者以金蚌玉饰弓两头因以为名珧音遥】或重男子之事【礼曰男子生以桑弧蓬矢六射天地四方注天地四方男子所有事也】或小楚人之得【家语曰楚共王出游亡其乌号之弓左右请求之王曰止也楚人失弓楚人得之又何求焉孔子闻之曰惜乎其不大也宜曰人遗弓人得之而已何必楚也】贺以屈卢【史记曰子贡说越王以兵从呉伐齐越王乃使人奉屈卢之弓步光之剑以贺】并兹越棘【礼曰越棘大弓天子之戎器也】尽高鸟而见藏【史记曰汉高祖擒韩信曰高鸟尽良弓藏敌国灭谋臣亡天下已定固当烹】射太隂而救蚀【周礼曰庭氏掌射国中之妖鸟若不见其鸟兽则以救月之矢夜射之若其神也则以太隂之弓与枉矢射之注妖鸟袅鸮恶声之鸟也救日蚀则伐鼔北向射太隂救月蚀则伐鼓南向射太阳以此弓矢射之】尔其东明击水【魏畧曰北方有槖离之国其王侍婢有身王欲杀之婢云有气如鸡子来下故我有身后生太子王捐之于溷中猪以喙嘘之徙马闲马以气嘘之王疑以为太子令其母牧畜之名曰东明常令牧马东明善射王恐夺其国欲杀之东明走南至奄水以弓击水鱼龞浮为桥东明得渡鱼龞解散追兵不得渡东明因都王夫余之地】混塡贯船【呉时外国传曰扶南之先女人为主名栁叶有模扶国人字混塡好事神神感至意夜梦之赐神弓一张教载贾人舶入海混塡入庙神树下得弓便载大船入海神风令至扶南栁叶欲刦取之混塡举神弓而射焉贯船通渡栁叶惧仗混塡因王扶南】必麻筋而杨干【刘向说苑曰齐攻鲁子贡见哀公请救于异公曰奚先君寳之用子贡曰使吾用寳而与我师是不可恃也于是以杨干麻筋之弓六徃】岂金弧而玉【见舟赋岂用琼艘注】二十石独有羊侃【梁书曰羊侃膂力絶人所用弓至二十石马上用六石弓】三百斤兼闻盖延【东观汉记曰盖延弯弓三百斤又曰祭彤贯三百斤弓】青檀既其劲利【遁甲开山图曰河东有独头山多青檀可以为良弓】緑沈亦复精坚【广志曰緑沈古弓名刘劭赵郡赋曰其器用则六弓四弩緑沈黄间堂溪鱼膓丁令角端】极妙理于九合【周礼曰天子之弓九合而成规诸侯七合而成规大夫五合而成规士三合而成规注材良则句少也】穷精思于三年【见上晋平七札注】亦有麻林之造【越絶书曰麻林山句践欲伐呉种麻为弓】挹娄之美【魏志曰挹娄弓长四尺力如弩矢用楛长尺八寸青石为镞古肃愼国也】嘉此阳声【周礼曰凡相干欲赤黑而阳声赤黑则向心阳声则逺根】寳兹上制【周礼曰弓长六尺有六寸谓之上制上士服之六尺有三寸谓之中制中士服之六尺谓之下制下士服之】诗着载櫜【诗周颂曰载戢干戈载櫜弓矢】礼标垂帨【礼曰凡遗人弓者张弓尚筋弛弓尚角右手执箫左手承弣尊卑垂帨注帨佩巾也罄折则佩垂】徐偃之受祯祥【博物志曰徐偃王治其国仁义着闻欲舟行上国乃通沟陈蔡之间得朱弓矢以已得天瑞自称徐偃王】太宗之询脉理【唐书曰太宗谓萧瑀曰朕少好弓矢自谓能尽其妙近得良弓十数以示弓工乃曰本心不正脉理皆邪弓虽刚劲而遣箭不直非良弓也朕以弧矢定四方使弓多矣有天下之日浅得为治之意故未及于弓弓犹失之何况于治乎自是遂延京官五品以上更宿中书内省询访政教之得失焉】至若号以推亡【春秋佐助期曰天弓主弓弩之张神名推亡】名之曲张【河图曰弓神名曲张亦见太公兵法】倚于西序【仪礼曰射告賔口弓矢既具有司请射賔与大夫弓倚于西序矢在弓下】寳在东房【书曰和之弓在东房】或插于雕服【鲍照诗曰氊带佩双鞬象弧插雕服】或挂以扶桑【宋玉大言诗曰弯弓挂扶桑长剑倚天外】故大侯既抗【诗口大侯既抗弓矢斯张】我弓既张【诗云既张我弓既挟我矢发彼小豝殪此大兕】则见其威仪棣棣而射矢斯臧【诗曰射则臧兮】
　　箭
　　若夫勾越之簳【亢仓子曰勾粤之簳镞以精金鸷隼为之羽以之掊棰则其与槁朴也无择及夫荡防争衡觌武决胜加之骇弩之上则三百步之外不立敌矣】防稽之美【尔雅曰东南之美者有防稽之竹箭焉】寳东房之垂竹【书曰垂之竹矢在东房】藏陈庭之楛矢【国语曰仲尼在陈有隼集于陈侯之庭而死楛矢贯之石弩矢长尺有咫陈恵公使人以隼如仲尼之馆问之仲尼曰隼之来也逺矣此肃愼氏之矢也昔武王克商通道于九夷八蛮使各以其方贿来贡无忘职业于是肃愼贡楛矢石弩以分太姬虞公而封诸陈君若使有司求诸故府其可得也使求之金椟如言】耿恭傅毒【续汉书曰匈奴破离后王安得攻金蒲城耿恭以毒药傅矢传语匈奴汉家箭神中其疮者必有异因发弩射之虏中矢者视疮皆沸并大惊相谓曰汉兵神眞可畏也遂解去】郎基剪纸【北齐书曰郎基字世业尝征西为贼所围粮杖皆尽乃削木为箭剪纸为羽得围散还朝仆射杨愔劳之曰卿本文吏遂有武畧削木纸羽皆无故事班墨之思何以过之】飞卫见困于甘蝇【列子曰飞卫学射于甘蝇诸法并善唯啮法不教卫密持矢以射蝇蝇啮得镞矢还射卫绕树而走矢亦绕树而走】由基擅能于吕锜【左传曰吕锜射恭王中目王召养由基与之两矢使射吕锜中项伏弢以一矢复命】尔其夏服忘归之已作【子虚赋曰左乌号之雕弓右夏服之劲箭新序曰楚王载繁弱之弓忘归之矢以射随兕于梦也】三防八法之既修【开元文字曰三防谓今防射箭也平题今戏射箭也防棱也题头也周礼曰司弓矢掌八矢之法一曰枉二曰絜三曰杀四曰鍭五曰矰六曰茀七曰恒八曰庳凡枉絜利火射用诸守城车战杀鍭用诸近射田猎矰茀用诸弋射恒庳用诸散射此八矢者弓弩各有四焉枉杀矰恒弓所用也絜鍭茀庳弩所用也】舍之如破【诗曰不失其驰舍矢如破】束之其捜【诗曰角弓其觩束矢其捜注捜众意五十矢为束】中肩兮夹脰【左传曰齐师遁晋州绰及之射殖绰中肩两矢夹脰脰胫也】贯毂兮汱辀【左传曰楚子与若敖战伯棼射王汱辀以贯笠毂王使巡师曰吾先君文王克息获三矢焉伯棼窃其二尽于是矣鼓而进之遂灭若敖氏注汏过也音逸】或回船而受敌【见舟赋孙权迥之而受箭注】或缘水以相求【朱循之传曰鲁秀击裘阳逓弩乱发循之使军人缘水拾箭】则有鲁庄仆姑【左传曰鲁庄公以金仆姑射南宫长葛注曰矢名】鸿超綦卫【列子曰蓬之弟子曰鸿超怒其妻而怖之引乌号之弓綦卫之箭射其目注眸子而眶不睫矢坠地而尘不扬】闗公中之而刮骨【蜀志口闗公为流矢所中贯其左臂医曰矢镞有毒当须刮骨即伸臂与之医破肉刮骨而公自若】项羽叱之而坠地【汉书曰娄烦射项羽弓发矢欲到羽怒目叱矢矢坠地娄烦亦恐死】至于飞鳬电影【太公六韬曰陷坚阵败强敌大黄参连弩飞鳬电影矢自副注飞鳬赤茎白羽以钢为之首电影青茎赤羽以铜为首】毒鐡焦铜【博物志曰交州山夷曰俚子其弓长数尺以焦铜为镝涂毒药于镝锋中人即死不时敛藏则须臾焦煎都尽唯骨在耳其俗誓不以药法语人治之饮妇人月水及粪汁时有差者唯射猪犬者无他以其食粪故也陈琳武库赋曰矢则申息肃愼箘簬空流燋铜毒鐡簳镞鸣鍭】取董泽而宁既【左传曰晋楚战楚熊负羁囚智防智庄子以其族反之厨武子御每出抽矢菆纳诸厨子之房武子怒曰非子之求而蒲之嗳董泽之蒲可胜既乎注智防庄子之子也菆好箭也侧留反房箭舍蒲杨栁可以为箭董泽在闻喜县】采蒲台而欲空【三齐畧记曰厌次东南有蒲台秦始皇尝顿台下萦蒲系马至今蒲生夹道百步蒲似水扬而劲堪为箭】或有蓬桑共施【礼曰男子生设弧于门左三日始负男子射射人以桑弧蓬矢六射天地四方注桑弧蓬矢本太古也天地四方男子所有事】彤玈并锡【见弓赋赏功有彤玈之锡注】圉人既见于浴马【礼曰乗丘之役县贲父御马奔败绩贲父死之圉人浴马有流矢在白肉公曰非其罪也遂诔之】汉将方惊于射石【见虎赋李广射石注】或以勉由也之学【家语曰子路见孔子子曰何好对曰好长剑子曰以子所能加之以学岂可及乎曰南山有竹不扶自直斩而用之射达于犀□以此言之何用学为子曰括而羽之镞而砺之其入术益深乎】或以比史鱼之【论语曰子曰直哉史鱼邦有道如矢邦无道如矢】喻随人而侯景能言【后周书曰贺拔岳遇害于河曲太祖率轻骑驰赴平凉时齐神武遗长史侯景招引岳众太祖至安定遇之谓景曰贺拔公虽死宇文泰尚存卿何为也景对曰我犹箭耳随人所射安能自裁于是即还】譬上而陈琳见释【魏志曰陈琳为袁绍作檄绍败归太祖大祖谓曰卿昔为本初作书但可辠状孤而已何乃上及祖父琳曰矢在上不可不发乃赦之】至夫威号天策【唐书曰大宗讨刘黑闼于□乡有一突将勇壮絶人直冲太宗刃将接太宗以天防上将大箭射之中心洞背应而毙遂传此箭于北藩突厥见而惊叹】神名续长【太公兵法曰箭之神名续长】射丁侯而则病【太公金匮曰武王伐殷丁侯不朝尚父画丁侯三旬射之丁侯病遣使请臣尚父乃以甲乙拔头箭丙丁拔目箭戊巳拔腹箭庚辛拔足箭丁侯病乃愈四夷闻皆惧越裳献白雉】异函人之恐伤【孟子曰矢人非不仁于函人函人惟恐伤人矢人惟恐不伤人】鲁连之下聊城【鲁连子曰燕伐齐取七十余城田单破燕军复齐城唯聊城不下鲁仲连乃为书着之于矢以射城中燕将得书泣三日乃自杀】安于之备晋阳【韩子曰智伯将伐赵赵襄子召张孟谈问之曰奈无箭何孟谈曰董安于之治晋阳也公宫之垣皆以萩蒿楛楚□之发而用之有余箭矢君曰奈无金何孟谈曰董子之治晋阳公宫令舍之堂皆以链铜为柱质发而用之有余金矣萩音秋廧音墙】先驱既为于无忌【史记曰魏公子无忌进兵击秦秦军解去遂救邯郸赵王及平原君自迎公子平原君负防矢为公子先引注韊盛弩矢音兰】居守仍闻于庄【见衣赋顺序有文注】亦有高禖祈子【礼曰鸟至之日以太牢祠于高禖天子亲徃后妃率九嫔御礼天子所御带以弓防授以弓矢于高禖之前注燕以施生时来巢堂宇而孚乳产育之象媒氏之官以为变媒言禖神之也余义见春赋祀高禖注】夏官献箙【周礼曰司弓矢仲秋献矢箙注箙盛矢器兽皮为之】翫彼鹘尾【魏百官名曰三公拜日赐鹑尾鹘尾髇箭十二枚髇许六切】重兹金镞【尔雅曰金镞翦羽谓之鍭骨镞不翦羽谓之志注金镞今焊箭也骨镞今骨骲不翦谓以鸟羽自然浅狭不复翦也骲音雹】李陵兵尽而徒手【汉书曰李陵击匈奴一日五十万矢皆尽虏攻急陵叹曰复人得数十矢足以脱矣】隗嚣势穷而发屋【汉书曰来歙击隗嚣嚣守洛阳发屋斵木为箭】张侯既言于贯肘【左传曰晋与齐战郤克伤流血及屦不絶鼓音曰余病矣张侯曰自始合而矢贯予手及肘余折以御左轮朱殷岂敢言病吾子忍之】显达更欣于拔目【齐书陈显达传曰显达出杜姥宅大战破贼矢中左眼拔箭而镞不出地黄村潘妪善禁先以钉钉柱妪禹步作气钉即时出乃禁显达目中镞出之】白猿拥树以长号【韩子曰楚王有白猿王自射之则抟矢而嬉戏使养由基射之调弓矫矢未发而猿拥树号矣】神女衔寃而昼哭【异苑曰永阳李増行经大谿两蛟在水引弓射之中一则死增归因复出市有女子素服街涕持所射箭增怪而问焉女答曰何用问为若是君物便以相还授矢而灭增反未达家暴死于路】翦蒿楛以无余【见上安于备晋阳注】伐淇园而未足【续汉书曰上拜寇恂河内太守移书属县讲兵肄射伐淇园之竹治矢百余万】至其丽以献【左传曰晋楚战乐伯致师晋人逐之左右角之乐伯左射马而右射人角不能进矢一而已麋兴于前射麋丽注丽着也背之隆高者】策马言归【左传曰孟之侧后入以为殿抽矢防马曰马不进也】纷然集【汉书曰左贤王围李广矢下如两汉兵死者过半】尔虹飞【诸葛子曰若能力兼三人身与马如胶漆手与箭如飞虹诚宜宠异】中楯瓦以犹劲【左传曰齐子渊捷从泄声子射之中楯瓦繇胊汱辀匕入者三寸注无楯脊也朐车轭辀车辕汱激也匕矢镞胊音劬汱音溢】穿杨叶以无亏【梁昭明太子弓矢赞曰弓用筋角夫用良工亦以劝徳非止临戎杨叶命中爰堕长空】饮石梁而已絶【闵子曰宋景公使弓人为弓三年而献之曰臣之精尽于弓矣献弓而归三日而死公张弓登虎圈之台东面而射矢逾西霜之山集彭城之东其余力逸劲犹饮羽于石梁夫尽精于一弓而身为之死况天下奈何其独也】定天山而更竒【唐书曰薛仁贵破鐡勒之众于天山时九姓之众十余万令骑数人逆来挑战仁贵发三矢射杀三人自余一时请降军中歌曰将军三箭定天山战士长歌入汉闗】斯圣人剡木之利亘万古而申威【见弓赋木为弧注】
　　剑
　　昔雷焕既得丰城之寳剑致其一于张华【晋书曰斗牛之间常有紫气华闻雷焕妙达象纬问之焕曰寳剑之精在豫章丰城即补焕丰城令到县掘狱屋基得一石函光气非常中有双剑以南昌西山土拭剑光芒艳发送一剑与华留一自佩华得剑报曰详观剑文乃干将也莫耶何为不至虽然神物终当耳华又以华隂土胜西山者乃以一斤致焕焕以拭剑倍以精明其后焕子华佩焕剑过延平津剑忽跃入水焕使人浸水求之见两龙恐而返】且言曰自葛卢发金蚩尤造始【见金赋汝汉之美注】竭楚鐡之利【史记曰秦昭王临朝叹息范雎请罪王曰吾闻楚之鐡剑利而倡优拙鐡剑利则士勇倡优拙则虑远以远虑御勇士恐楚之图秦也】涸齐金之美【国语曰齐桓公问管仲曰齐国寡甲兵奈何对曰小罪谪以金美金以铸剑防试诸狗马恶金以铸锄夷试诸土壤甲兵大足】淬以清波敛之越砥【张协太阿剑铭曰太阿之剑世载其美淬以清波敛以越砥】煜若流星【古今注曰呉大帝有寳剑六曰白虹紫电辟邪流星青防百里】湛如照水【梁呉均寳剑诗曰我有一寳剑出自昆吾谿照人如照水切玉如切泥】斯乃羊头精利【张景阳七命曰邪谿之□赤山之精销逾羊头钻越鍜成注云以羊头骨销之】水心灵秘【见春赋周公城洛邑注】七彩九华之饰【西京杂记曰高祖斩蛇剑以七彩九华玉为饰五色琉璃为匣刃上常如霜雪光景照外问囊抜鞘辄有风气射人】文龙藻之丽【魏都赋曰剑则流彩之珍素质之寳虹蔚波映文龙藻】阳文隂缦之竒【见下丰隆奋椎注】紫电白虹之异【见上若流星注】虽曰一人之敌【汉书曰项羽学剑不成乃曰剑一人敌不足学学万人敌耳】且应八方之气【拾遗记曰越王句践以白牛白马祝昆吾山神以成八剑应八方之气一名掩日以之指日日光昼暗二曰断水画水开即不合三曰转魄指月蟾为之倒转四曰悬剪飞鸟触其刃如斩截焉五曰惊蜺以之沉海鲸鲵深入六曰灭魂挟以夜行不遇魑魅七曰却邪妖魅见之则止八曰眞刚切玉断金如削上木】故三贤所以受赐【后汉书曰韩棱为尚书令与仆射郅夀尚书陈宠同时俱以才能称肃宗尝赐诸尚书剑唯此三人特以寳剑自手署其名曰韩棱楚龙泉郅夀蜀汉文陈宠济南椎成时论者以棱渊深有谋故得龙泉夀明达冇文章故得汉文宠敦朴善不见外故得推成】而君子所以自卫也【家语曰子路戎服见孔子拔剑舞之曰古之君子以剑自卫子曰古之君子忠以为质仁以为术不善则以忠化之寇暴则以仁御之何必恃剑子路摄齐防教】茂先见之矍然而惊曰此葢邪谿之粹【见上羊头精利注】赤董之精【见下薛烛之鉴注】倾秦去呉之异【张景阳七命曰或驰名倾秦或夜飞去异注呉王有湛卢剑王无道剑夜飞去入水楚王得之秦王闻之求而不得兴师击楚卒不与也】五山六合之英【呉越春秋曰干将作剑采五山之精合六合之英天伺地隂阳同光】纯钩湛卢之器豪曹巨阙之名【吴越春秋曰越王允常聘欧冶子作名剑五枚三大二小一曰纯钩二曰湛卢三曰豪曹或曰磐郢四曰鱼肠五曰巨阙】掩三乡而擅价【张景阳七命曰形震薛烛光骇风胡价兼三乡声重两都】敌千户以腾声【梁崔融咏剑诗曰寳剑出昆吾龙夹彩珠五精初献术千戸竟论都匣气冲斗牛山形转鹿卢欲知天下贵持此问风胡】定光既闻于太甲【陶景刀剑録曰太甲以甲子嵗铸一剑文曰定光】照胆仍传于武丁【刀剑録曰武丁以戊午嵗铸一剑名曰照胆】兵动则飞【拾遗记曰□顼有画影剑腾空剑若四方有兵此则飞指其方故战则克未用时在匣中常如龙虎吟】月蚀而成【汉书曰御史大夫萧望之案左冯翊韩延夀前在东郡时取官铜物月蚀作刀剑钩镡放效尚方延夀坐腰斩】顾此神物终当合并【见上雷焕得丰城之寳剑注】然则薛烛之鉴【吴越春秋曰越王允常聘欧冶子作名剑五枚以豪曹示薛烛烛曰夫寳剑五色今见豪曹黯然无华殒其光芒其神亡矣示之巨阙薛烛曰非寳剑也夫寳剑金锡和同气如云烟今其光已离矣示之鱼肠烛曰金精从理至本不逆今鱼肠倒本从末逆理之剑也示之纯钩烛矍然曰恍乎如屈阳之华沈沈如芙蓉始生于湖其文如列星之行其光如水之溢塘此纯钩也王曰客有以乡三十骏马千匹千戸之都二贾此剑可乎薛烛曰不可臣闻初造此剑赤董之山破而出锡若耶之谿涸而出铜雨师洒道雷公发鼓天帝装炭太一下观示之湛卢烛曰善哉衔金鐡之英此银锡之精可以折冲伐敌人君有逆谋则去之他国允常以湛卢献吴吴公子光弑吴王僚湛卢去如楚昭王寤而得之召风胡子问之此剑值几何对曰赤□之山已合若耶之谿深而不测羣神上天欧冶已死虽倾城量金珠玉满河不借一观况骏马万户之都乎】欧冶之作【见上纯钩湛卢注】桃氏靡差于广狭【见下周官列三制】质氏尤工于洒削【汉书曰质氏以洒削而鼎食注洒削治刀剑也】越女击猿之妙【呉越春秋曰范蠡谓越王曰越有处女出于南林之中愿君问以手战之道女将见道逢老人自称袁公曰闻子善为剑愿一观之因拔竹林女即捷其末公操其本而女因举杖击之袁公飞上树变为白猿女去见越王王命五校之高才习之当此之时皆称越女剑】莒子试人之虐【左传曰莒子庚舆虐而好剑茍铸剑必试诸人大夫乌存帅国人以逐之】至于采牛头之鐡【刀剑録曰孔甲甲辰嵗采牛头山鐡铸一剑长四尺一寸】获汲郡之铜【山海经注曰汲郡冡中得铜剑一枚长三尺五寸所谓干将也】利能切玉【列子曰周穆王征西戎西戎献昆吾之剑赤刃切玉如切泥】铭闻刜钟【见下摄履□如锥注】既鎭山而沈水【刀剑録曰后魏道武铸二剑一名曰鎭山一名曰沈水】亦断犀而截鸿【曹植七启曰陆断犀象未足称隽随波截鸿水不渐刃】佩北斗之寒星【呉越春秋曰伍子胥过江解剑与渔父曰此剑中有七星北斗文其直百金】伐南山之茂松【列仙传曰干将莫邪为晋君作剑三年而成剑有雌雄天下名器也乃以雌献君留其雄者谓其妻曰吾藏剑在南山之隂北山之阳松生石上剑在其中矣君若觉杀我尔生男以告之】咏宋玉之词倚于天外【宋玉大言诗曰弯弓挂扶桑长剑倚天外】登王乔之墓停在空中【世说曰王子乔墓在京陵战国时人有盗发之者都无所见唯有一剑停在空中欲进取之剑作龙鸣虎吼径飞上天】亦有改此缦缨【庄子曰赵文王喜剑太子悝患之庄子将徃见太子曰吾王所好剑士也皆蓬头突鬓垂冠缦胡之缨短后之衣今夫子儒服事必大逆庄子乃治剑服王脱白刃以待之庄子入曰臣欲以剑见臣之剑十步一人千里不留行王悦曰天下无敌矣子曰臣有三剑唯王所用天子之剑则以燕谿石城为锋齐岱为锷晋卫为□周宋为韩魏为铗包以四夷襄以四时此剑直之无前举之无上挼之无下此剑一用天下服矣诸侯之剑以智勇士为锋以清亷士为锷以忠信士为镡以豪杰士为铗此剑一用四封之内无不服庶人之剑蓬头突鬓垂冠缦胡之缨短后之服相击于前今大王有天子之位而好庶人之剑臣窃为大王薄之王乃罢】铸为农器【家语曰顔囘曰愿得明王圣主而辅相之敷其五教教之以礼乐使城郭不修沟池不越铸剑防为农器放牛马于原薮】或刻汉平之名【刀剑録曰汉平帝衎掘得一剑上有帝名故佩之】或镌魏武之字【刀剑録曰魏武帝尝于谷中得一剑有金字铭曰孟德王常服之】庄子之说赵文【见上改此缦缨注】张陵之呵梁冀【汉书曰梁冀带剑入省尚书张陵呵叱令出冀跪谢陵不应因劾奏之诏以一嵗俸赎罪】七见阑子之防【列子传曰有阑子者以数干宋元君防七剑迭跃之五剑常在空中】六闻卫绾之赐【汉书曰孝景赐卫绾剑绾曰先帝赐臣剑凡六不敢奉诏上曰剑人之所施易独至今乎绾曰具在上使取六剑尚盛未尝服也】不可跃大冶而自【庄子曰大冶铸金金跃曰我必为莫耶此不祥之金也】唯宜絶重甲而称利【张协七命曰断浮翮以为工絶重甲而称利】寒暑兼华【梁简文帝谢勅赉方诸剑启曰已匹丹陵之辉乍比青云之制寒暑兼华左右相照】坚柔异制【呉氏春秋曰相剑者曰白以为坚也黄以为牣也黄白相兼坚且牣良剑也难者曰白以为不牣黄以为不坚黄白相杂不坚且不牣焉得为利剑剑之情未革而或以为良或以为恶说使然也】斯希代之神兵佩服之巨丽也于是并华隂之土遗之而为诗曰【见上雷焕得丰城之寳剑注】赤霄与步光【刀剑録曰汉高祖初得一鐡剑长三尺名赤霄即斩蛇剑也曹植七启曰步光之剑华藻繁缛缀以骊龙之珠错以荆山之玉】辟闾兼墨阳【广雅曰断蛇鱼肠纯钩燕支蔡愉属镂千胜棠谿墨阳并剑名也孙卿子曰干将莫耶巨阙辟闾皆古良剑也】楚子问风胡呉国得干将【见下白首尝被指注】嬴秦佩鹿卢【见琴赋荆轲椹秦王注】虎丘葬鱼肠【越絶书曰阖闾冡在呉县闾门外葬以盘郢鱼肠之剑葬三日白虎居上号曰虎丘】陆贾百金重【汉书曰陆贾使南越得槖中装价千金分其五子子二百贾常乗安车驷马从歌鼓瑟侍者十余人寳剑剑直百金谓其子曰过汝汝给人马酒食极饮十日而更所死家得寳剑】高皇三尺长【汉书曰高祖击黥布为流矢所中问医医曰病可治高祖曰吾提三尺剑取天下非命乎命在天虽扁鹊何益】魏传飞景制【魏文帝典论曰魏大子丕造百辟寳剑长四尺二寸重一斤十有五两淬以清漳砺之礛防饰以文玉表以通犀光似流星名曰飞景礛防青砺石也音监诸】汉应大横祥【刀剑録曰汉文铸三剑名曰神多刻形以应大横之兆】佩牛化已远【汉书曰龚遂为渤海太守务农劝人卖剑买牛卖刀买犊曰何佩牛戴犊乎】守路德弥臧【先贤行状曰王烈字彦芳国中有盗牛者主得之盗曰我邂逅迷惑子既赦宥幸无使王烈知之烈闻以布一端遗之曰耻恶则善生故赏之间年之中行路父老担重人代担行数十里顷之父老复行失剑于路有行人守之至暮剑主还见之前代担人也父老以告烈乃昔盗牛人也】及寝尝贻怒【见车赋楚子之及蒲胥注】倚戸旧传方【万毕术曰拔剑倚户儿夜不惊】白帝号大泽【汉书曰高祖以亭长送徒骊山夜经泽中有大蛇当道拔剑断蛇蛇分为两道开行数里醉因卧后人来者至蛇所有一妪夜哭人问妪何哭妪曰吾子白帝子也化为蛇当道为赤帝子杀之故哭人以妪为不诚欲苦之因忽不见】朱云请尚方【汉书曰成帝丞相张禹以帝师位特进甚尊重朱云上书求见公卿在前云曰今朝廷大臣上不能匡国下亡以益民皆尸位素餐臣愿请尚方斩马剑断佞臣一人头以厉其余上大惊问谁也对曰安昌侯张禹上大怒】虞公求不已【左传曰初虞叔有玉虞公求旃弗献既而悔之乃献之公又求其寳剑叔曰是无厌也无厌将及我遂伐虞公】宣帝意难忘【汉书传曰宣帝既立许皇后为婕妤是时霍将军小女与皇太后有亲公卿议立皇后皆心议霍将军女未有所言上乃诏求防时故剑大臣知指白立许后】雷焕继而和之曰季札尝心许【史记曰异季札过徐徐君好季札剑口不敢言季札知之为使上国未献还至徐徐君已死乃解寳剑系其冢树而去从者曰徐君已死当谁予乎季子曰始吾心已许之岂以死背吾心哉】杨修曽见思【文士传曰魏文帝爱杨修才修诛后追忆修修曽以寳剑与帝帝佩之告左右曰此杨修剑也】昭王投五岳【刀剑録曰周昭王瑕铸五剑以投五岳】文帝藏防稽【刀剑録曰夏禹字高密以庚戌年铸一剑藏之防稽秦望山腹上刻二十八宿文有背面面记星辰背记山水】获稻宁同劂【亢仓子曰蜚景之剑威夺白日气成紫蜺以之刈获则与劂刃也无择注劂镰也】摄履讵如锥【说苑曰干将莫耶制钟不铮以之摄履不如两钱之锥也】白首尝被指血流俄见挥【越絶书曰楚王令风胡子之呉见欧冶干将使之为鐡剑欧冶干将凿茨山泄其谿取鐡英为二剑一龙渊二太阿三工市剑成晋郑闻之求之不得晋师围楚之城三年不解于是引太阿之剑登城而麾之三军破败士卒迷惑流血千里晋郑之头毕白楚王问风胡曰夫剑鐡耳固能有精神乎风胡曰神农以石为兵黄帝以玉为兵禹以铜鐡为兵天下皆服此亦铜鐡之神玉石之徳】朱虚一何壮【史记曰朱卢侯章忿吕氏专权常侍吕后饮宴高后使章为酒吏章曰臣将种请得以兵法行酒高后可之酒酣章起舞曰请为耕田歌太后笑曰汝安知田事试说之章曰深耕概种植苗欲疎非其种者锄而去之高后黙然有顷诸吕有亡酒者章追抜剑斩之太后业已许章以军法行酒无以罪也】项庄徒尔为【汉书曰沛公自霸上从百余骑见项羽于鸿门羽因留沛公饮范増数目羽击沛公羽不应范増起出请项庄曰君王为人不忍汝入以剑舞因击沛公杀之庄入为夀曰军中无以为乐请以剑舞因拔剑起舞项伯亦起舞常以身蔽翼高祖乃获免】铄身有所就【呉越春秋曰干将作剑未成乃曰昔吾师之作冶也金鐡之颍不消夫妻俱入冶炉之中莫耶曰先师亲铄身以成物妾何难也于是干将夫妻断髪剪指投之炉中使童女三百鼓橐装炭金鐡乃濡遂以成剑阳曰干将而作文隂曰莫耶而作缦理干将匿其阳出其隂而献之阖闾】代形那可追【神仙传曰眞人去世多以剑代形五百年后剑亦能灵化】属镂既受赐【左传曰呉将伐齐越子率其众以朝呉人皆喜唯子胥惧曰是豢呉也王怒使赐之属镂以死注属镂剑也】杜邮方见贻【史记曰秦昭王使白起攻邯郸辞不肯行乃使王龁代之而秦军果败起曰不听臣计今如何秦王闻之怒免为士伍迁之隂密行至咸阳西十里杜邮赐剑自裁】隽生佩櫑具【汉书曰暴胜之为直指使者巡郡国素闻隽不疑贤至渤海遣吏请与相见不疑冠进贤冠带櫑具剑盛服至门上谒注曰櫑具木标首之剑也櫑谓磊落壮大】韩卒得棠谿【战国防曰韩卒之剑出于防山棠谿墨阳宛冯龙渊太阿皆陆断马牛水截鸿鴈天下名器也】骑士徒公赐【东观汉记曰世祖时国王有献名马寳剑直百金上以马驾鼓车剑赐骑士】黒卵竟无亏【列子曰魏黑卵以匿嫌杀丘邴章也丘邴之子来丹谋复父仇而丹气甚猛形甚露又耻假力于人誓以手剑黑卵而黑卵力抗百人其视来丹犹鶵鷇也来丹垂涕谋于友申抱申抱曰吾闻卫孔周其祖得殷之寳剑三僮子服之却三军之众奚不请为来丹适卫见孔周执仆礼请先纳妻子后言所欲周曰吾有三剑唯子所择一曰含光视不可见运之不知其所触冺然无际经物而不觉二曰承影昧爽之交日夕昏明之际北面察之淡淡焉若有物存莫有其状其触物也窃然有声经物而物不疾三曰霄练昼则见影而不见光夜见光而不见形其触物騞然而过随过随合觉疾而不血刃此三寳传之十三世矣而无施于事来丹请其下者孔周乃归其妻子跪而授其下剑丹再拜受之执剑从黑卵黑卵醉偃卧牖下自颈至腰三斩黑卵黑卵醒怒其妻曰醉而覆我使我嗌疾而腰急注匿嫌私恨也騞羸也騞音休伯反无施于事不能害物也】刻舟愚己甚【见舟赋愚者既见求剑赋】斩蛟勇可竒【吕氏春秋曰荆有佽飞者得寳剑于江干涉江至于中流有两蛟夹其舟佽飞攘臂袪服拔剑赴江刺蛟杀之】新都椎美玉【见玉赋王莽藏奸于椎城注】冯石受文犀【东观汉记曰冯石袭母公主封获嘉为安帝所宠帝尝幸其府留饮十数日赐駮犀具剑紫艾绶玉玦各一】雷公为发鼓【见上薛烛之鉴注】丰隆方奋椎万辟虽云就【张景阳七命曰乃□乃铄万辟千灌丰隆奋椎飞亷扇炭神器化成阳文隂缦留绮星连浮彩艶发光如散电质如耀雪霜锷水凝氷刃露结】千金持赠谁【吕氏春秋曰伍员逃楚楚追之急至江见一丈人刺小船方将渔从之求涉焉丈人刺船渡之已絶江问其名族不告员解剑以与之曰千金剑也愿献之丈人丈人曰荆国之法得伍员者爵执圭禄万石金千镒岂直千金剑乎卒不受】张华见之懑然心伏绎精理之沉邃翫惊采之繁缛客有挹此余风过乎三复千载神交敢扬末曲乃系之而为歌曰管涔辉五色【晋书曰前赵刘□自以形质异众恐不容于俗隐迹管涔山以琴书为事常夜闲居二童子入跪曰管涔王使小臣奉谒赵皇帝献剑一口置前再拜而去以烛视之剑长二丈光泽非常赤玉为饰皆有铭云神剑服御除众毒曜遂服之剑随四时变为五色也】周官列三制【周礼曰桃氏为剑身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之注茎长五寸在夹内者夹人所握镡以上也锊锾也六两有竒】已服甘蔗工【魏志曰文帝为太子时与邓展饮酒论及剑术不决时方食甘蔗因以习之下殿数交三中其腕】俄惊水精坠【梁书曰侯景簒位白虹贯日三重其夜月入太微掩帝座景所带剑水精标无故坠落】陇西专断割【晋书曰张轨鎭凉州遣主簿令狐亚聘南阳王模甚悦遗轨以帝所赐剑谓轨曰自陇以西征伐断割悉心相委如此剑矣】河内増歔欷【谢承后汉书曰呉郡张业字仲叔为郡门下椽送太守归乡里至河内遇贼业拔剑与贼交战而死子武时幼不识父丧不还每至节日持业遗剑至河内到业死处醊祭悲哀感动路人】周瑜尝秉持【刀剑録曰呉孙权赤乌中有人得韩信剑帝赐周瑜】陶君方鍜冶【刀剑録曰梁武帝命景造神剑十三口以象闰月也】已荷孟尝恩【沈约为东宫谢勅赐孟尝君剑启曰田文重气狥名四豪莫及寳剑雄身故能威陵秦楚人高事逺遗物足竒谨加玩服以深存古之懐】复感方诸赐【梁简文谢赐方诸剑启曰才发玉函雕竒溢目始开牙检丽饰交陈】延平终化去【见上雷焕得丰城之寳剑注】武库俄焚弃【晋书曰武库火歴代之寳孔子履高祖斩蛇剑王莽头尽焚焉张华见龙剑排户飞去】聊此续阳春顾慙姸唱丽



　　事类赋巻十三
　　钦定四库全书
　　事类赋卷十四
　　宋　呉淑　撰
　　服用部
　　几
　　几□也所以□物者也【出释名□阁也音轨】故吉事变儿凶事仍几【周礼曰春官司几筵吉事变几凶事仍几】或以见祭祀之典或以供飨射之礼【周礼曰春官司几筵掌五几大朝觐大飨射封国命诸侯王位设左右玉几诸侯祭祀右雕几酢席左彤几甸役熊席右漆几丧事苇席右素几】丧偶既传于南郭【庄子曰南郭子綦隐几而坐嗒然似丧其偶】不言仍闻于孟子【孟子曰孟子去齐宿于昼有欲为王畱行者坐而言不应隐几而卧客不悦曰弟子齐宿而后敢言夫子卧而弗听请勿复敢见矣孟子曰昔者鲁缪公无人乎子思之侧则不能安子思泄栁申详无人乎缪公之侧则不能安其身子为长者虑而不及子思子絶长者乎长者絶子乎注昼齐邑】若乃鹄膝狐蹯之饰【语林曰任元褒为光禄勲孙冯翊往诣之见门吏凴几视之孙入语任曰吏几对客为不礼任便捶之吏荅云得罸体痛以横木扶持非凴几也孙曰植木横施植其两足便为凴几何必狐蹯鹄膝曲木抱腰】白玉青石之奇【汉书仪曰祭天用玉几南岳记曰衡山石室有石牀石几】既拂以献矣【礼曰献几杖者拂之】亦操而从之【礼曰谋于长者必操几杖以从之】或以致幽防之召【异苑曰歴阳石秀之剡见一人着平巾袴褶语之云闻君巧侔班匠刻几尤妙泰山府君相召秀之自陈云刘政能造其人乃去数旬政果殒刘作几有名遂以致薨也】或以纪训诵之词【国语曰左史倚相曰倚几有训诵之戒】内则尝闻于敛席【礼内则曰父母舅姑坐御者举几敛席】时令攸称其养衰【礼曰八月之节养衰老授几杖】观夫黄金之质【汉武内传曰帝受西王母五岳真形经屐以黄金之几】云纨之覆【拾遗记曰瀛洲南有金銮之观中有宝几覆以云纨之素】学重麟士【宋书曰沈麟士以笃学为务常凴素几鼔素琴】名推卓茂【东观汉记曰光武拜故密令卓茂为太傅封褒徳侯赐之几杖】抚之惊刘毅之亡【晋书曰司刘毅卒武帝抚几惊曰失吾名臣不得生作三公】抵之见朱君之怒【汉书曰朱博迁琅玡守齐部舒缓养名右曹掾史皆移病卧故事二千石新到遣吏存问致意乃起就职博奋髯抵几曰观齐儿欲以为俗耶皆斥罢诸病吏】至于黄帝垂法【李尤几铭叙曰黄帝轩辕之智恐事之有阙作舆几】张华着铭【张华倚几铭曰倚几之设设而不倚作器于此成礼于彼】荀防投之而怒士匄【左传曰晋侯防诸侯于相晋荀偃士匄请伐偪阳而封宋向戍荀防曰城小而固胜之不武弗胜为笑固请围之弗克偃匄请班师智伯怒投之以几出于其间曰汝既勤君而兴诸侯牵帅老夫以至于此既无武守而又欲易余辠曰是实班师不然克矣七日不克必尔乎取之遂灭偪阳】吕布斫之而责陈登【见鹰赋饥而为用注】尔其虎附两头【防稽典録曰葛仙翁凴白桐几学道数年白日登仙几化为白虎三脚两头往往人见之】花攒五色【邺中记曰石虎所坐几悉漆雕画皆为五色花】或斵棐以备用【晋书曰王羲之字逸少尝往门生家见棐几滑净因书之真草相半后其父误刮去之门生惊懊累日】或加绨以为饰【西京杂记曰汉制天子玉几冬则加绨锦其上谓之绨几公侯皆以木为几冬则以细罽为橐】戴胜既见于王母【山海经曰西王母梯几而戴胜注梯谓凴也】草文仍传于阮籍【竹林七贤论曰魏封晋文王王辞公卿皆当喻防司空郑冲驰使従阮籍求其文立待之籍时在袁孝尼家宿醉扶而起书几板为文无所窜定乃写付之】别有毛玠古风【魏志曰太祖为司空丞相毛玠为东曹掾太祖平栁城颁所获器物特以素屏风素凭几以赐玠曰君有古人之风故赐君古人之物】杨彪旧徳【续汉书曰魏文帝赐杨彪几杖以彰旧徳】魏舒逊位【晋书曰魏舒以年老称疾逊位诏赐以几杖不朝】吴王称疾【汉书曰吴王濞称疾不朝騐问不实文帝责问吴使使者曰察见渊中鱼不祥于是天子赐吴王几杖】灵产以止足荷赐【吴均齐春秋曰孔灵产授光禄大夫覧止足之分不肯拜太祖以白麾毛扇素几遗之曰以君有古人之风故赐卿以古人之物】王冲以尊大赐【陈书曰王冲为太子少傅武帝以冲前代旧臣特申长幼之敬及即位益加尊大尝从幸司空徐度宅宴筵之上赐之以几】斯所以表王泽之褒崇优耆年于闲适也
　　杖
　　夫杖者所以褒元老彰淑徳【魏志曰文帝引汉太尉杨彪待以客礼赐之凡杖诏曰先王制几杖之锡所以賔礼黄耉褒崇元老也昔孔光卓茂并以淑徳年髙受兹殊赐其赐公延年杖及凴几】故六十杖于乡七十杖于国【礼王制曰五十杖于家六十杖于乡七十杖于国八十杖于朝】则有号以延年【见上注】赐之朝直【后汉书曰甄琛拜侍中以其衰老诏赐御府杖朝直杖以出入也】荷蓧曽见于丈人【论语曰子路从而后遇丈人以杖荷蓧子路问曰子见夫子乎丈人曰四体不勤五谷不分孰为夫子植其杖而耘】吹火仍闻于太乙【拾遗记曰刘向于成帝之末校书天禄阁专精覃思夜有老人着黄衣植藜杖杖端吹火用以照向具説开辟以前向因受五行洪范之文恐辞説繁广向乃裂裳及绅以记其言至曙而去请问姓名答曰我是太乙之精天帝闻金卯之姓有博学者下而观焉乃出懐中竹牒有天文地图之书以授之至向子歆从父受术亦不语人】若夫卭竹之来大夏【史记曰张骞云臣前在大夏时见卭竹杖蜀布问安得此大夏人曰贾人往市之身毒身毒在大夏之东南数千里云】灵寿之出九真【广志曰九真出灵夀杖】金则有少千之侈【搜神记曰汉文帝微服懐金过鲁少千少千拄金杖出应门】藜则有原宪之贫【庄子曰子夏乗大马轩车不容巷往见原宪原宪杖藜应门】若其刻塔状新【塔寺记曰谢尚尝梦其父吿之曰西南有气至冲人必死勿当其锋建塔寺可禳未暇立寺可杖头刻作塔形见有气来拟之尚如其言置杖左右果有黒气冲尚家尚以杖指之气即回散阖家获全气所经处数里无复孑遗】饰鸠制古【续汉书礼仪志曰仲秋按戸比民年七十者授之玉杖杖端以鸠为饰鸠不噎之鸟欲老人不噎】麟角既传于刘向【刘向别録有麒麟角杖】桃枝亦闻于魏武【魏武帝与杨彪书曰今赐足下银角桃枝一枚】投葛陂而遽化【神仙传曰壶公遣费长房归以一竹杖与之曰骑此当还家以投葛陂中长房骑杖忽然如眠便到家以杖投葛陂顾之乃青龙也】弃邓林而自茂【见日赋弃杖闻于夸父注】长房得之而灵变【神仙传曰费长房欲求道而顾家忧壶公乃断一青竹杖与长房身等使悬之舍后家人见以为缢死大小惊哭遂殡葬之长房立其旁人无见者后长房归家人不信长房乃发往日所葬竹杖犹存】介象与之而遐骛【神仙传曰介象令人骑青竹自吴往蜀】则有赐于卓茂【见几赋名推卓茂注】锡以袁逢【华峤后汉书曰嘉平中袁逢为三老锡玉杖】协杨沛之嘉梦【魏志曰周宣为郡吏太守杨沛梦人曰八月二日曹公当至必与君杖饮以药酒宣占之曰夫杖起弱药治人病八月一日黄巾必灭至时果败贼】报糜竺之阴功【拾遗记曰糜竺用陶朱计日日益富有宝库千间竺赈生恤死家马廏旁有古冢夜闻泣声寻之见一妇人诉云汉末为赤眉所害扣棺见剥乞衣自掩竺从其言复见妇云君应遭火厄今以青芦杖一枚长九尺报君衣冠之惠竺挟杖而归后邻人见竺家有一青气如龙蛇之形旬日火从库起烧其珠玉十分遗一火盛之时见青衣童子十数人来扑火又见青气如云覆火上火即灭】闻负手于仲尼【礼曰孔子早作负手曳杖逍遥于门歌曰泰山其頽乎梁木其壊乎哲人其萎乎盖寝疾七日而卒】逢挂钱于阮氏【见钱赋或挂杖头注】山賔对巨源之目【谈薮曰后魏邢峦字山賔尝有疾策山桃杖帝问此何杖荅曰巨源杖太武讳焘故言焉】昌邑求积竹之制【新序曰昌邑王征为天子到荥阳买积竹刺杖二枚龚遂谏曰积竹刺杖者骄蹇少年杖也大王奉大防当拄竹杖】诵武王践阼之铭【大戴礼曰武王践阼杖之铭曰恶乎失道于嗜欲相忘于富贵】行乡人饮酒之义【论语曰乡人饮酒杖者出斯出矣】既执末以为献【礼记曰献杖者执末】亦在函而当祭【周礼曰伊耆氏掌国之大祭祀共其杖函注老臣虽杖于朝事鬼则去之有司以函藏之既事乃授之】仲尼制礼问之有贵贱之差【吕氏春秋曰孔子弟子从逺方来者孔子荷杖而问曰子之父母不有恙乎置杖而问曰子兄弟不有恙乎故孔子以六尺之杖论贵贱之等辨亲疎之义】陆贾著书用之在倾危之际【新语曰夫居髙者自处不可以不安履危者任杖不可以不固自处不安则坠任杖不固则颠是以圣人居髙处上则以仁义为巢乗危履倾则以圣贤为杖】
　　扇
　　伊彼防扇居然可珍象明月以常满【徐干扇赋曰惟合欢之奇扇肇伊洛之纤素仰明月以取象规圆体之仪度】发惠风而愈新【曹植九华扇赋曰随皓腕以徐转发惠风之余寒】或以纪羊孚之雪【世説曰羊孚作雪讃云资清以化乘气以霏值象能鲜即防成晖桓裔遂以书扇】或以书栁恽之云【梁书曰栁恽诗云亭皋木叶下陇首秋云飞琅玡王融见而嗟赏因书斋壁及所执白扇】想王莽之屏面【汉书曰王莽有用方技待诏黄门者或问以莽形貌待诏曰莽所谓鸱目虎吻豺狼之声故能食人亦当为人所食问者乃吿之莽诛灭待诏而封吿者后尝翳云母屛面非亲近莫能见也注屛面即便面盖扇之类也】思梁冀之拥身【续汉书曰梁冀作拥身扇】则有介子辞禄【列仙传曰介推入介山从伯阳逰后世见在东海卖扇】何植居贫【晋书曰植字元干常以缚笔织扇为业以奉供养】张敷缠哀于丧母【梁书曰张敷生而母亡数嵗闻之虽童便有感慕之色至十嵗许求母遗物而散施已尽唯得一画扇乃缄录之每至感思辄开笥流涕】黄香显名于侍亲【东观汉记曰黄香至孝夏以扇侍于亲侧】涂修反影【拾遗记曰周昭王时涂修国献丹鹄夏至取鹄翅为扇一名施风一名条翮一名反影】丁缓漆轮【古今注曰长安巧工丁缓作七轮扇连七轮大皆径丈一人运之则满堂寒战】彦囘障日【齐书曰刘祥字显征轻言肆行不避髙下建元中为正员郎司徒褚彦囘入朝以腰扇障日祥从侧过曰作如此举止羞面见人扇障何益彦回曰寒士不逊祥曰不能卖袁刘安得免寒士】诸葛挥军【语林曰诸葛武侯与晋宣帝战于渭濵乗素舆着葛巾捉白羽扇指挥三军】或画以秦女【古诗曰绫扇如圆月出自机中素画作秦王女乗鸾入烟雾】或遗之买臣【西京杂记朱买臣为防稽太守懐章绶至金亭而国人未知钱勃见其黑露乃劳之曰得母疲乎遗以纨扇买臣至郡引为上客】谢安赏袁宏之辩【见风赋扇授袁宏注】王导蔽元规之尘【晋书曰庾亮出镇于外以帝舅内执朝权王导不能平尝遇西风辄举扇自蔽曰元规尘汚人】若夫太子同心之奇【东宫旧事曰皇太子初拜供漆要扇青竹扇各一太子纳妃供同心扇三十单竹扇二十】班氏合欢之制【班婕妤扇诗曰新制齐防素皎洁如霜雪裁为合欢扇团团似明月出入君懐防动揺微风发】曹植之寳九华【曹植九华扇赋曰昔吾先君常侍得幸汉桓帝赐尚方竹扇名曰九华因赋曰形五离而九折厘解而缕分效虬龙之蜿蜒法云霓之絪緼因形致好不常厥仪方不应矩圆不中规】湘东之题八字【梁书曰临川王宏字正表常执白扇湘东王取题八字铭玩之】羊欣不书而偃蹇【梁书曰羊欣字敬元防稽王世子元显毎使书扇常不奉命元显怒乃以为后军府舎人】子显一挥而傲睨【齐书曰萧子显颇负才气及掌选见九流賔客不与交言但举扇一挥而已衣冠恨之】制自武王【世本曰武王始作箑】禁于晋帝【晋中兴书曰安帝义熙中禁绢扇及摴蒱】大见扶南【异物志曰扶南国昔但作大扇遣人持之不知人各自用也】长闻汉世【古今注曰障扇长柄扇也汉世多豪侠象雉尾而制长扇】至若逸少六角【晋书曰王义之居山见一老姥持六角扇卖之羲之书其扇各为五字姥初叹惋因谓姥曰但言是王右军书以求百钱姥如其言人竞买之后姥复持扇来请之羲之笑而不答】飞燕七华【西京杂记赵飞燕为皇后上遣赐云母扇五明扇七华扇翟扇蝉翼扇】傅咸之矜狗脊【傅咸狗脊扇赋曰盖卑以自居君子之经孤寡不谷王侯修名尚不愧狗脊之为号焉顾九华之妙形】少千之持象牙【搜神记曰鲁少千山阳人汉文帝微服懐金欲问其道少千执象牙扇出应门】见伯仁而障面【世説曰王敦在西朝见周顗转扇障面而后得住后渡江不能复尔王叹曰不知吾进伯仁退】目温峤以披纱【世説曰温峤娶姑女既婚交礼女以手披纱扇抚掌笑曰我嫌是老奴果如所疑】尔其执以摇风【见上班氏合欢注】用之逐暑【春秋繁露曰以龙致雨以扇逐暑】号彼莫难饰其云母【邺中记曰石虎作云母五明金薄莫难扇薄打纯金如蝉翼二面彩漆画列仙竒乌异兽云母帖其中彩色明彻虎出时用此扇挟乗舆又有象牙桃枝扇或緑沈色或木兰色或作紫绀色或作郁金色】武王救暍以迟留【帝王世説曰武王见暍人拥而扇之】顾荣挥阵而容与【晋书曰广陵相陈敏反留顾荣甘卓等与共举事荣初伪与和既而説卓共攻之荣先敛舟于南岸敏率万人将出战荣自麾以羽扇敏众大溃】至于尧厨翣脯【见风赋防中翣脯注】中宿蒲葵【晋书曰谢安乡人有罢中宿县者还诣安问其归资答岭南周惟有蒲葵扇五万安乃取一中者执之于是京都士庻竞慕价増数倍】五明靡丽【古今注曰五明扇舜所作也既受尧禅广开视聴求贤人以自辅故作五明扇秦汉公卿大夫皆用之魏晋非乗舆不得用】单竹精竒【见上太子同心注】緑沈之与紫绀木兰之与桃枝【并见号彼莫难注】将军当夏而不操【太公六韬曰冬不衣裘夏不操扇】京兆走马而犹持【汉书曰张敞无威仪时罢朝防过走马章台街使御吏驱自以便面拊马注便面所以障面葢扇类也】呉猛渡江而画水【见江赋呉猛画水注】范晔系狱而题诗【宋书曰范晔谋逆被系上有白团扇甚佳送晔令出诗赋美句晔书曰去白日之昭昭袭长夜之悠悠上为循览凄然】或羽翮有损少之叹【晋中兴征説曰旧羽扇翮用十毛王敦始改用八羽翮损少飞翥不终之兆也】或箧笥有弃捐之悲【班婕妤扇诗曰常恐秋节至凉飇夺炎热弃捐箧笥中恩情终断絶】又闻佳晋宫之卞女【晋书曰武帝太元中博选良家以充后宫使杨后选所取后妬不取端正妙好唯取长白卞藩女有美色帝举扇障面语后云卞氏佳后曰藩三世后族不宜枉以卑位帝乃止】表商宗之雊雉【古今注曰雉尾扇起于殷髙宗有雊雉之祥服章多用翟羽周制以为皇后夫人车服辇车有翣即缉雉羽为之以障翳风尘也汉朝乗舆服之后以赐梁孝王魏晋以来以为常准诸王皆得用也】何戢之翫蝉雀【宋书曰何戢为吴兴太守宋孝武赐戢蝉雀扇善画者顾景所画时呉郡陆探微顾寳先皆能画并叹其巧絶】文奂之图山水【齐书曰竟陵王孙贲字文奂善画于扇上图山水咫尺之内便觉万里为遥也】却三伏而迎九秋功无与比










　　事类赋卷十四
　　钦定四库全书
　　事类赋卷十五
　　宋　吴淑　撰
　　什物部
　　笔
　　礼曰士载言史载笔古以为能述事而言故谓之为述【释名云】又以为能毕举万物之形亦谓之为毕【成公绥笔赋序云】故秦谓之笔楚谓之聿而吴谓之不律【説文曰楚谓之聿秦谓之笔吴谓之不律燕谓之弗】若乃漆管緑沈之妙【王羲之笔经曰有人以緑沈漆竹管及镂管见遗録之多年斯可爱玩讵必金寳雕琢然后为贵乎】文犀象齿之殊【傅子云汉末一笔之匣雕以黄金饰以和玉缀以隋珠文以弱翠非文犀之桢必象齿之管丰狐之柱秋兎之翰】博山为牀【东宫旧事曰皇太子初拜给漆笔四枝铜博山笔牀副焉】错寳为跗【西京杂记曰汉制天子笔以错寳为跗毛皆以秋兎之毫官师路扈为之又以杂宝为匣侧以玉璧翠羽皆直百金】静女尝贻于彤管【诗曰静女其娈贻我彤管】周公曽写于龟书【尚书中曰龟负图出周公援笔以时文写之】尔其中山之毫【史记曰始皇令恬与太子扶苏筑长城恬取中山兎毛造笔也】北宫之制【汉书曰尚书令仆丞郎月给大笔一双篆题云北宫工作】秦将恬之造始【古今注曰昔恬之为笔也以柘木为管鹿毛为柱羊毛为被非谓兎毛竹管也】官师路扈之精丽【见上错寳为跗注】周舍执之而司过【韩诗外传曰赵简子有臣曰周舍立于门下三日三夜简子问其故对曰臣以为谔谔之臣墨笔执牍从君之后伺君过而书之】班超投之而立事【东观汉记曰班超家贫佣书辍书投笔叹曰丈夫当如傅介子张骞立功异域以取封侯安能久事笔砚】怒王思而逐蝇【魏书王思性急尝执笔作书蝇集笔端驱去复来思怒逐蝇不得取笔掷地毁之】伤盛吉而流涕【见冬赋盛吉书法注】惊何晏而遽失【魏末传曰司马宣王欲诛曹爽呼何晏作奏曰宜上君名晏失笔于地】骇曹公而忽坠【吴志曰曹公闻孙权以荆州资刘备方书笔落于地】阮檄而曽讶立成【文士传曰阮瑀防笔操檄立成曹公索笔求改卒无下笔处】襧赋而未尝停缀【黄祖太子射使襧衡作鹦鹉赋笔不停缀文不加点】至于湘东三品【梁书曰元帝为湘东王时好文学著书常纪録忠臣义士及文章之美者笔有三品或金银雕饰或用斑竹为管忠孝全者用金管书之徳行精粹者用银管书之文章赡逸者以斑竹管书之】春坊四枝【见上博山为牀注】含毫缅邈【陆士衡文赋曰或含毫而邈然】搦管徘徊【虞世南笔髓云夫笔长短不过五六寸搦管不过二寸】杨璇染血而书帛【谢承后汉书曰杨璇字机平平零陵贼为荆州刺史赵凯横奏槛车征之仍夺其笔砚乃啮臂出血以簿巾白毛笔染血以书帛上具陈破贼形势及言为凯所诬以付子弟诣阙自讼诏原之】陶景用荻而画灰【陶景传曰景年四五嵗常以荻为笔画灰中学书遂为善】观其染清松之微烟【成公绥弃故笔赋曰染清松之微烟】奉纎毫之积润【徐摛咏笔诗曰纎毫奉积润弱质散芳烟】白牙碧缕之奇【景龙文馆集云中宗令诸学士入甘露殿其北壁列书架架前有银砚一碧镂牙管十银函盛纸数十种白牙见下却琉璃而若重注】鸡距鹿毛之隽【白乐天有鸡距笔赋王隐笔铭曰岂其作笔必兎之毫调利难秃亦有鹿毛】王充之户牖墙壁【后汉书曰王充好理实闭户潜思户牖墙壁各置刀笔著论衡八十五篇】左思之门庭藩溷【晋书曰左思为三都赋门庭藩溷皆置笔砚十稔方成】削荆既自于任末【拾遗记曰任末年十四学无常师或依林木之下编茅为庵削荆为笔夜则映月望星暗则燃蒿自照】捶琴更闻于栁恽【梁书曰栁恽常赋诗未就以笔捶琴坐客以筯和之恽惊其哀韵乃制为雅音后传击琴自笔捶之始也】或以作锄耒于词园【语林曰晋蔡洪赴洛洛中人问曰吴中旧姓何如荅曰呉府君圣朝之盛佐明时之俊乂朱永长理物之宏徳清选之髙望严仲弼九臯之鸣鹤空谷之白驹顾彦先八音之琴瑟五色之龙章张威伯嵗寒之茂松幽夜之逸光陆士龙鸿鹄之徘徊悬鼓之待槌此诸君以洪笔为锄耒以纸札为良田以黙为稼穑以礼义为丰年】或以为刀矟于文阵【羲之笔阵图云夫纸者阵也笔者刀矟也墨者鍪甲也水砚者城池也心意者将军也本领者副将也结搆者谋畧也出入者号令也屈折者杀戮也】至若赵国秋毫【王羲之笔经曰诸郡献兎毫出鸿都门唯有赵国毫中用意谓赵国平原广泽无杂草木唯有细草是以兎肥毫长而鋭也须用仲秋月収之孟秋去夏近毫焦而嫩季秋去冬近毫脆而秃惟八月寒暑调乃中用】辽西麟角【见砚赋张华麟笔注】锋必九分管唯二握【王羲之笔经曰毛杪合锋令长九分管修二握须圆正方可】逢陆机而欲焚【陆云与兄士衡书曰君苗毎见兄文思欲焚笔砚】过仲宣而见阁【魏志曰王粲才髙属文举笔便成钟繇王凯各为魏卿相至于朝廷奏议皆阁笔不敢措手】阚泽既自佣书【吴志曰阚泽为人佣书以给纸笔】安世亦尝持槖【汉书曰张安世持槖簮笔事孝武数十年以备顾问】枕中而毎欲传方【世説曰王义之旷之子早于其父枕中窃读笔説父恐其幼不与乃拜泣而请之】荐下而还闻辟恶【搜神记曰王祐病有鬼至其家留赤笔十余于荐下曰使人簮之出入辟恶举事皆无恙】郑译假润以为辞【隋书曰髙祖复郑译官爵令内史令李徳林作诏书髙颎戏谓曰笔干译荅曰出为方牧杖策言归不得一钱何以润笔上大笑】曹褒懐鈆而嗜学【东观汉记曰曹褒字叔通笃学常慕叔孙通为汉礼仪昼夜沈思寝则懐鈆笔行则诵文书当其念至忽忘所之】僧虔晦迹而见容【王僧虔传曰齐孝武欲擅书名僧虔不敢显迹常用拙笔以此见容】卜商括囊于则削【史记曰孔子聴讼文词可以与人共不独有也至于修春秋笔则笔削则削游夏之徒不能措一词】若夫陆倕授之于幼玚【梁书曰纪少瑜字幼玚常梦陆倕以一束青镂管笔授之云我以此犹可用卿自择其善者文词因此进】郭璞取之于江淹【齐书曰江淹梦得五色笔由是文藻日新后梦有人称郭璞取之尔后为诗絶无美句时人谓之才尽】白云先生以鼠须而传法【世説曰王羲之得用笔法于白云先生先生遗以鼠须笔又钟繇张芝亦皆用鼠须笔】晋陵太守谓牙管之伤防【宋书曰范岫字懋賔以廉洁著称为晋陵太守虽牙管一犹以为费】至于上刚下柔之名【蔡邕笔赋曰上刚下柔乾坤位也新故代谢四时次也圆和正直规矩极也首黄管天地色也】三束五重之美【成公绥弃故笔赋云结三束而五重建西角之管】梦大手于词臣【晋王珣梦人以大笔如椽与之人説曰君当有大手笔后孝武哀策諡文皆珣所草】表赤心于史氏【古今注曰牛亨问彤管何也荅曰彤赤漆耳史官载事用赤管言以赤心纪事】给相如而赋游猎【史记曰相如为天子游猎之赋赋成武帝令尚书给笔札】供荀悦而成汉纪【后汉书献帝令荀悦为汉纪三十篇诏尚书给笔砚】蔡琰求之而写书【后汉书曰曹公欲令十吏就蔡琰写书琰曰男女礼不亲授乞给纸笔一月真草唯命于是缮写送之文无遗误】王隐授之而修史【晋书曰王隐始着国史成八十八卷属免官居家贫未能就遂南逰陶偘又诣江州投庾元规规给其笔札其书遂成】眊白见讥于辛毗【魏志曰明帝见殿中侍御史簮白笔侧阶而立问此何官辛毗曰御史簮笔书过以纪陛下不依古法者今直备官眊笔耳】撍缥尝闻于夫子【孝经援神契曰孔子制作孝经使七十二子向北辰磬折使曾子抱河洛事北向孔子撍缥笔衣绛单衣向北辰而拜】别有防髙洋而作主【齐书曰髙洋梦人以笔防其额王昙哲贺曰王当作主呉孙权梦亦同熊循解之】赐浑瑊而録功【唐书曰徳宗在奉天与浑瑊无名官吿千余轴使募敢死之士赐瑊御笔一管当战胜量功伐即署其名授之不足即以笔书其绅】太初有不畜之慎【魏末传曰夏侯太初见召还路絶人事不畜笔其谨慎如此】欧阳有不择之工【唐书曰欧阳询书不择纸笔皆能如意褚遂良须手和墨调精纸良笔方书】至有寳胡卢而弥珍【汉上题襟集有段成式寄温飞卿胡卢笔管往复书二首】却琉璃而若重【王羲之笔法曰昔人或琉璃象牙为笔管丽饰则有之然笔须轻便重则踬矣】婕妤折之而尚存【时镜新书曰魏武帝刘婕妤以七月七日折琉璃笔也】郑灼削之而更用【梁书曰郑灼家贫好学抄义疏以日继夜笔毫尽必削而用之】顔裴则炙以课薪【见冬赋顔裴致薪注】智永则瘗而作冢【国朝传记曰虞监草行本师于释智永永楼上学书业成方下其所弃笔头盈瓮后瘗之因为退笔冢铭】亦闻采彼龙籦【嵇含笔铭曰采管龙籦抜毫和兎】截兹箘簵【戴凯之竹谱曰竹之别类百六十二焉簵堪为矢大者为笔】痛颉为嘉【韦仲将笔法云以铁梳梳兎毫及青羊去其秽毛讫各别用梳掌痛正毫齐其锋端各作扁极令均调平好用衣青羊毛羊毛去兎毫头下二分许然后合扁巻令极固痛颉讫以所正青羊毛截用衣笔心名为笔柱或曰墨池复用青毫外如作柱法使心齐痛颉内管中宁心小不宜大】悬蒸有度【王羲之笔经曰笔成合蒸之令熟三斗米饭以绳穿管悬之水器上一宿然后可用】清丽识傅之铭【傅笔铭曰彤管冉冉轻翰正色黑铭心写言光讃天人深励未然君子戒之无攻异端】赡逸仰嵇含之赋【嵇含笔赋序云骋韩卢逐狡兎季秋之月毫锋甚伟遂刋悬崖之竹而为笔】行本明佩刀之职【隋书曰刘行本累迁掌朝下大夫周代故事天子临轩掌朝典笔砚持至御坐则大夫取进之及行本为掌朝进笔于帝承御复欲取之行本抗声谓承御曰笔不可得帝问之对曰臣闻设官分职各有司存臣既不得佩承御刀承御亦焉得取臣笔帝曰然因令二司各行所职】公权陈正心之喻【唐书曰栁公权为司封员外穆宗政僻尝问公权笔何则尽善对曰用笔在心心正则笔正上改容知其笔谏也】讶蝇集于苻坚【晋书曰苻坚与王猛苻融密议于露台有大苍蝇入自牖闻鸣声甚大集笔而去于市中为黑衣小儿呼曰官今大赦】卜蛇衔于管辂【魏志曰管辂往见安平守王基基令作卦辂曰牀上当有大蛇衔笔大小共视须臾失之且曰蛇者书佐也】仲将留神于制作【韦仲将有笔墨方已见痛颉为嘉注】雉恭见求而靳固【羲之笔法曰余尝自为笔甚可用谢安石庾雉恭毎就吾求之靳而不与】传毛頴于韩公【韩愈有毛頴传】目毫锥于白傅【白乐天与元微之将应制科各有纎锋细管笔携以就试相顾辄笑目为毫锥故赠元相诗曰筞目穿如札毫锋鋭似锥】逸少惊入木之七分【晋事曰北郊祭文命更写之工人削之羲之笔已入七分】仲尼止获麟之一句【春秋序曰絶笔于获麟之一句所感而起因所以为终也】斯濡翰之为用诚词家之急务也
　　砚
　　采阴山之潜璞【傅砚赋曰采隂山之潜璞问众材之攸宜设方圆以定形假金銕而为池】琢圆池于璧水【杨师道咏砚诗曰圆池类璧水轻翰染烟华将军欲定逺见弃不应賖今有圆如桮而中隆起水环之者名曰璧雍砚亦谓之分题砚】成墨海于一纽【文房四谱曰昔皇帝得玉一纽治为墨海焉其上篆文曰帝鸿氏之砚】侔夏鼎之三趾【繁钦砚讃曰钧三趾于夏鼎象辰宿之相扶】选自斧柯【栁公权论砚云砚出斧柯山即观棊之所也】置之绨几【西京杂记曰天子玉几加绨锦以玉为砚以酒为书滴皆取其不冰】或采于呉都山下【文房四谱曰呉都有砚山石】或取于永嘉谿里【永嘉记曰砚溪一源多石砚】若夫莲叶马蹄之状【繁钦砚賛曰或规如马蹄鋭如莲叶】圆天方地之形【繁钦砚賛曰或薄或厚乃圆乃方方如地象圆似天光】木则贵其能软【傅砚赋曰木则贵其能软石则美其润坚加朱漆之胶固含中徳之清】玉则取其不冰【见上绨几注】鸽曽闻于衔水【文房四谱曰蓝田玉顺山悟真寺有髙僧写涅槃经羣鸽自空中衔水添砚曽闻彼山僧传云亦见白傅百韵诗】蚁或见于沈罾【纂异记曰有徐之者月夜读书见武士数百骑升牀于花氊上纵兵大猎又升案于砚中施罾网获鱼数百千头有王者顾之怒其无礼囚之明日之掘地得蚁穴尽焚之】滴蟾蜍之积润【西京杂记曰昔人盗发晋灵公冢获玉蟾蜍一枚大如拳腹容五合水润如新玉取为盛滴器也】防鸲鹆之寒星【栁公权尝论砚云水中石其色青山半石其色紫山絶顶者尤润如猪肝色者嘉其贮水处有赤白黄色防者世谓之鸲鹆眼或脉理黄者谓之金线】尔其郎官之样【繁钦砚賛曰腰半微入谓之郎官様】终葵之制【通典云虢州贡终葵石砚二十枚】甄后则以为常用【魏志曰甄后少喜书常用诸兄笔砚其兄戱之曰汝欲作女博士耶后曰古者贤女未尝不览前史以观成败】宇文则不能久事【隋书曰宇文庆少年时曰书足以记姓名安能久事笔砚】刘尝接于晋武【晋书曰刘尝居洛阳与武帝同闬共砚席书又世语云曹爽与魏明亦同也】彭祖曽同于宣帝【汉书曰张彭祖尝与汉宣帝微时同砚席即位以旧恩封阳都侯】卢携怒以相投【唐书曰僖宗时卢携郑畋为相不相得议黄巢事忿争卢拂衣而起掷砚相投也】韩愈述其先瘗【韩愈瘗砚文曰陇西李元賔行于褒谷间误毁其砚匣归埋于京师愈賛而识之曰土乎成质陶乎成器器复其质非生死类全斯用毁不忍弃埋而识之仁之义】至于梁武不珍于翔鳯【梁书曰武帝性纯俭吴令唐镛进铸成盘龙火炉翔鳯砚盖诏禁锢终身】道支初得于浮樝【异苑曰新道支于水侧见一浮樝取为砚制形象鱼有道家符懴皆置鱼砚中忽失之梦人曰吾暂游湘水为二妃所留今复还可于水际见寻也道支旦至水侧罾者得一鲤鱼买剖之得先时符懴方悟又失之有人过湘君庙见此鱼砚在二妃侧也】蜯贻庾翼【晋书曰庾翼少为侍中袁彖所重赠以鹿角书格蜯砚象牙笔管】铁遗洪涯【洪涯先生传曰先生欲归河内舎人刘守璋与道士吴恪儒生张隐来谒赠先生扬雄铁砚并四皓鹿角枕】翫微茫之金线【已见鸲鵅寒星注】重防滴之青花【唐李贺有青花紫石砚歌云端州匠巧如神露天磨劒割紫云纱幔昼暖墨花香轻沤缥沫松麝薰】亦闻稠桑美石【唐李文资暇云稠桑砚始于元和初因叔祖宰虢之耒阳诸阮温靖之隙必访山水一日于涧侧得一石时携镌具以往因刻其游山之姓氏年月觉其石美可琢为砚但大不可致又得小如拳甚多致于县中有胥能琢之而卖大获利稠桑石砚始于此】兴平青色【刘澄之江州记曰兴平县蔡子池南有石穴深二百丈许石色青堪为书砚】笔运翰染【王粲砚铭曰墨运翰染荣辱是惩】浮津辉墨【墨薮曰凡书砚取新石润澁相兼又浮津辉墨者】学时方俟于冻开【四民月令曰正月砚冻开命童幼入小学十一月砚冰冷命童幼读学孝经论语】洗处尝闻于水黒【文房四谱曰越州戒珠寺即羲之宅也有洗砚池至今水常黑色】张华以麟笔同赐【拾遗记曰张华博物志成晋武赐以麟角笔管辽西所献也青铁砚用于阗所贡铁为之也侧理纸万畨南越所贡也侧理一名陟厘又曰陟理海苔也】王慈以素琴竝得【齐书曰王慈年八嵗外祖宋江夏王义恭出寳物恣其所取慈但取素琴石砚而已义恭善之】取端谿者价重千金【栁公权论砚云端溪石为砚至妙益墨青紫色者可值千金】出青州者名标第一【栁公权论砚云青州石末为之第一绛州者次之】或为祖先而増感【陈留志曰范乔年二嵗时其祖临终抚其首曰所恨不得见汝成人以所用砚与之至五嵗祖母吿乔乔执砚而泣】或因雷霆而遽失【栁公权论砚云斧柯山出石砚昔人采之必以中牢祭之不尔雷霆勃兴失石所在】至其汾水精奇【文房四谱云绛县人善制澄泥砚缝绢袋于汾水中逾年而后取则泥已实囊矣陶为砚水不涸焉】墐泥妙絶【作澄泥砚法以夹布囊成墐泥水中摆之得细者澄去清水令微干入黄丹团搜如麫入模中压令至坚以竹刀刻作砚状微荫干利刀削成曝干厚以稻糠并黄牛粪和烧之一复时然后入墨蜡贮米醋蒸之五七度含津益黑不亚于石者】歙山既重于龙尾【文房四谱云歙州龙尾亚于端谿】西域但施于竹节【文房四谱云西域无纸笔但有墨以瓦合或竹节即其砚也】秘雀台之滑腻【文房四谱云魏铜雀台遗趾人多发其古瓦琢砚甚工贮水数日不燥世传云昔人制此台其瓦俾陶人澄泥以絺绤滤过加胡桃油埏埴之故与他瓦异】寳栗冈之润洁【李白酬殷十一赠栗冈砚诗云殷侯三士赠我栗冈砚洒染中山毫光辉吴门练天寒水不冻日用心不倦携此临墨池还如对君面】斯所以作城池于笔阵【羲之笔阵图曰以水砚为城池】非徒比石墨于谗説也【太公金匮砚之书曰石墨相着而黒邪心防言无待而汚白】
　　纸
　　方絮之体【通俗文曰方絮曰纸】平滑如砥【释名曰纸砥也平滑如砥也】在古则无简牍而已【春秋序曰大事书之于策小事简牍而已】若乃晋武侧理【见砚赋张华麟笔注】汉武赫嗁【汉书曰赵婕妤妬后宫伟能生子诏封緑小箧有裹药二枚赫嗁书曰吿伟能努力饮药注赫嗁薄小纸也赫音防嗁音啼】松花鳯尾【资暇云松花牋其来旧矣世以为薛涛牋悮也陆龟丛书云鳯尾诺自晋迄于梁陈以来藩邸之书也凤尾即所诺之文也诺如今制可也鳯尾牋当畨薄缕轻制作精妙也】玉屑香皮【刘恂岭表异録曰广州多柞香堪作纸名为香皮又蜀中有玉屑屑骨之号】意其裂之以吿败【神仙传曰蜀先主欲伐吴问李意其意其求纸尽作兵士数十裂壊之更画一大人又壊之先主出兵果败矣】朱詹吞之而疗饥【顔氏家训曰义阳朱詹好学家贫日不爨时吞纸以实其腹寒则抱犬而卧后以学显】至于平淮桃花【桓伪事曰诏令平淮作桃花牋有缥緑青赤等色】东阳鱼卵【墨薮云纸取东阳鱼卯虚柔滑净】段氏云蓝【段成式与温庭筠云蓝纸絶句序云予在九江出意造云蓝纸既乏左伯之法全无张永之功辄分送五十枚词曰三十六鳞充使时数畨犹得裹相思待将袍袄重抄了写尽襄阳播掿诗文房四谱云今飞卿集中有掘柘词恐播掿字误】王公蚕茧【世説曰王羲之书兰亭序用蚕茧纸鼠须笔遒媚劲健絶代更无】金花薛骨剡藤麻面【杜阳编曰徳宗庙有朱鸟来常噉玉屑声甚清畅及为鸷鸟所搏宫人皆以金花纸写心经荐其防福又国史补云纸之妙者则越之剡藤苔牋蜀之麻面薛骨金花鱼子十色牋也】分轻重于黄白【御史故事曰按弹奏白简为重黄纸为轻今一例白纸无差降矣】随屈伸于舒卷【傅咸纸赋曰揽之则舒舍之则卷】至于干寳之赐二百【干寳表曰臣前聊欲撰记古今怪异非常之事博访知者片纸残行事事各异又乏纸笔或书故纸诏赐纸二百枚】陶侃之献三千【见墨赋陶侃献之晋帝注】青童琅玕之美【酉阳杂俎云东都龙门有一家相传广成子所居也天寳中雅禅师居于此庭多古桐桐华时有异蜂声如人吟禅师谛视之具体人也乃卷竹羃巾网而获焉置于纱笼中意嗜桐华采置其傍忽有数蜂翔集隔笼相慰勉一曰予与青童君弈胜获琅玕纸十幅君出当为我写星子词语皆非人世事僧乃举笼放之】范藤角之姸【范教曰上纸不可作文书皆令用藤角纸】五色方见于鳯衔【邺中记曰石虎诏以五色纸着鳯雏口中】纯白或遭于虫蠧【唐书曰髙宗上元诏曰诏勅施行既为永式比用白纸多有虫蠧宜令今后皆用黄纸】贡以和熹【东观汉记曰和熹邓后临朝万国贡献悉令禁絶嵗时但贡纸墨而已】求之秘府【虞预表曰秘府有布纸三万余枚不任写御书乞四百枚付著作吏写起居注】嘉百幅于杜暹【唐书曰杜暹为州叅军秩满将归吏以纸万张赠暹唯受百幅人叹之曰昔清吏受一大钱何异也】美一函于魏武【魏武令曰今诸掾属治中别驾常于月朝各进得失给纸函各一】尔其翫兹靡滑【刘孝威谢官纸啓曰虽复邺殿鳯衔汉朝鱼网平淮桃花中宫谷树固以慙兹靡滑谢此鲜华】阅此防方【傅咸纸赋曰既作契以代绳又造纸而当策廉方有体柔性全真章蕴藻实好斯文】薛涛则矜夸蜀様【资暇録曰元和之初薛涛好制小诗惜其幅大不欲长賸乃狭小之蜀中才子既以为便后减诸牋亦如是特名曰薛涛牋】僧虔则耀银光【丹阳记曰江寜县有纸官署齐髙帝造纸所也尝造凝光纸赐王僧虔一云银光】出晋朝者为山涛之赐【山简表曰臣父涛奉先帝手泽青纸诏】坠郴州者为温裕之祥【因话録曰大中中孔温裕因直谏贬郴州有鹊喜于廷儿孙拜之飞去坠下方寸纸上有补阙字未防征还果有此拜】美东宫之缥红【东宫旧事曰皇太子初拜给赤纸缥红麻纸各百张】重六合之云阳【国史补曰云阳有六合牋又有蒲州白薄重抄临川滑薄】至有树叶尤珍【林邑记曰九真俗书树叶为纸又郑虔为广文博士学书病无纸知慈恩寺有柿叶数屋遂借僧居止取红叶学书嵗久殆徧也】桑根更洁【文房四谱曰雷孔璋曽孙穆之犹有张华与祖书乃桑根纸也】蔡侯始讶于鲜华【东观汉记曰黄门蔡伦典作尚方作纸所谓蔡侯纸也舆服志曰蔡侯纸用故麻名麻纸木皮名谷纸故鱼网名网纸】子良复称其妙絶【萧子艮答王僧虔书曰子邑之纸妍妙辉光仲将之墨一防如漆】因相如而逾贵【汉书曰司马相如作子虚赋杨得意诵之帝善其词都下传写为之纸贵】遇羲之而不节【语林曰王右军为防稽谢公乞牋库中有九万张悉与之桓宣武云逸少不节】羊续被补而道隆【谢承后汉书曰羊续为南阳以清率下唯卧一幅布绹败糊纸补之】葛洪卖薪而志切【抱朴子曰洪家贫伐薪卖之以给纸墨常乏纸所写皆翻覆有字人少能读】斯可以资曰用于词园垂无穷之芳烈者也
　　墨
　　眞诰曰墨者阴之象【眞诰曰今书通用墨何盖文章属阴墨阴象也】释名曰墨者晦之义【释名曰墨者晦也言似物晦黑也】陆云得之于魏台【陆士龙与兄书云一日上三台曹公藏石墨数十万斤今送二螺】陶侃献之于晋帝【文房四谱曰陶侃献晋帝牋纸三千枚墨二十九皆极精妙】或名重张金【石崇奴劵曰张金好墨过市数螺也】或妙称祖氏【四谱曰祖氏本阳定人唐之墨官也世以易水墨为上祖氏之名闻天下也】王郎既受于嘉惠【陈留耆旧传曰王郎刚猛能解盘牙破节目考騐楚王瑛谋反连及千余人事竟引入诘问无谬一见赐御笔墨再见赐佩带三见除司徒西曹掾】张永亦传其巧思【宋书曰张永善书又有巧思纸及墨皆自营造上毎得永表啓辄执玩咨嗟自叹供御者不及】汚扇上而因成駮牛【晋书曰王献之与桓温书扇误为墨汚因就成一駮牸甚工又曹兴画屛风误汚因为蝇文帝以手弹之】出池中而更惊童子【四谱曰义熙中三藏佛防陁住建业谢司空寺造防净堂译华严经堂下忽化出一池常有青衣童子自池中出与僧洒扫砚墨也】王逺书之而入木【神仙传曰汉桓帝征仙人王逺逺乃题宫门四百余字帝恶而削之外字去内字复见墨皆入木里】班孟喷之而成字【神仙传曰班孟能嚼墨一喷皆成字尽纸有义意】复有二螺九子【二螺见上陆云得之于魏台注四谱曰古有九子之墨祝婚者多子善祷之义祝曰九子之墨成于松烟本性长生子孙无边又段成式送温飞卿墨书曰名殊九子状异二螺】上党隃糜【四谱曰上党松心为墨尤佳汉书曰尚书令仆丞郎月赐隃糜大墨一枚小墨一枚段成式送温飞卿墨书曰隃糜松节絶已多时】其坚如玉其纹若犀【四谱曰黝歙之地有李超者本易水人唐末流离遂居歙造墨尤妙其坚如玉其纹如犀】别有吐于鱼腹【陶隐居本草注曰乌贼鱼腹中有墨今作好墨用之】磨之楯鼻【四谱曰颍川荀济与梁武有旧而帝素轻之及梁受禅乃入北尝云曽于楯鼻磨墨作文檄梁】和冀公二两之烟【冀公墨法松烟二两丁香麝香干漆各少许以胶水作挺火烟上薰之一月可使入紫草末色紫入青皮末色青】矜仲将一防之漆【萧子良书曰仲将之墨一防如漆】扬雄受赐而石室观书【西京杂记曰诏令尚书赐扬雄笔墨观书石室】王肃通灵而东斋注易【舆地志曰汉时王朗为防稽太守子肃随之郡住东斋中夜有女子从地出称赵王女与肃语晓别赠一丸墨肃方欲注周易因此便觉才思开悟】故有领袖如皂而唇齿皆黑【赵壹非草书曰十日一笔月数丸墨领袖如皂唇齿皆黒】至于藏庐岳之十年【墨薮曰庐山松烟代郡之鹿角胶十年已上强如石者妙也】给东宫之四丸【东宫故事曰皇太子初拜给香墨四丸】王勃之盈衣袖【唐书曰王勃幼常梦人遗之墨丸盈袖后文章大进】新室之汚陵垣【汉书曰光武起王莽令以墨汚渭陵延陵周垣】亦有斮髓明志【宋云行记曰西天磨伏王斮髓为墨写大乗经】刳心表虔【拾遗记曰昔老君居景室山与老叟五人共谈天地之数撰经书垂十万言有溪提国二神人出金壶中有墨汁状若淳漆以写之及金壶汁尽二人乃刳心沥血以代墨焉五老即五天之释也景室大室小室也】卖薪着业【见纸赋葛洪卖薪注】饮水惩【北齐朝防仪曰诸郡守劳讫遣陈土宜字有谬误及书迹滥劣者必令饮墨氷一升】光有文嵩之传【文嵩有松滋侯易光传畧云光字处晦燕人也其先号青松子光与南越石虚中为研究云水之交与宣城毛元鋭为文章濡染之友天子重儒封光为松滋侯以文章显用】青松吟曹植之篇【曹植乐府诗曰墨出青松烟笔出狡兎翰】斯笔阵之鍪甲【羲之笔阵图曰墨者鍪甲也】实文苑之攸先也






　　事类赋卷十五
<子部,类书类,事类赋>
　　钦定四库全书
　　事类赋卷十六
　　宋　吴淑　撰
　　服用部
　　舟
　　昔圣人刳木为舟以利千古【易曰刳木为舟剡木为檝舟檝之利以济不通】或曰肇自虞姁工倕【吕氏春秋曰虞姁作舟姁音劬又音诩墨子曰工倕作舟】或曰起于货狄共鼓【世本曰共鼓货狄黄帝二臣也始作舟】虽权舆于窽木【淮南子曰古人窽木浮而为舟】或矜夸于浮土【世本曰廪君名相姓巳氏与樊氏瞫氏柏氏郑氏凡五姓争神以土为船雕文画之船浮者神以为君独廪君船浮因立为君】则有吴之余皇【左传曰楚败吴获其舟余皇】汉之云母【拾遗记曰汉成帝以云母饰鹢首名云母舟】白鱼瑞周而斯跃【周书曰武王伐纣济河有白鱼跃入王舟王取而燎之以薪】黄龙感禹而来负【吕氏春秋曰禹南省方济于江黄龙负舟舟中人五色无主禹仰天叹曰吾受命于天竭力以养人生性也死命也奈何忧于龙焉龙弭耳曳尾而逝】茍泛然而无系【庄子曰巧者劳而智者忧无能者无所求食而遨游泛若不系之舟】则触之而不怒【庄子曰方舟而济河有虚舟来触则虽有褊心之人终不怒也忽有一人在其上则恶声随之向不怒而今怒向虚而今实】若乃道济舴艋【异苑曰檀道济元嘉中镇浔阳有人施罟于柴桑收得大船孔凿若新使匠作舴艋工人误截两头以为不祥杀三巧手及入朝果伏诛】黄葢艨艟【吴志曰周瑜逆曹操部将黄盖取艨冲鬬舰数十艘实以薪草灌膏其中裹以帷幕上建牙旗乘风纵以同时发火时风猛盛悉从烧岸上营曹操军败退】徐宣凌波而抗厉【魏志曰徐宣迁司校尉从明帝至广陵六军乗舟风浪暴起帝船洄倒宣舟在后凌波而前羣僚无至者帝壮之】邓通持櫂以雍容【汉书曰邓通以櫂船为黄头郎注曰土胜水其色黄故刺船郎皆着黄帽】舣乌江而待项羽【史记曰项羽败欲东渡乌江乌江亭长舣船待】烧赤壁而走曹公【江表传曰周瑜破魏军曹公复书与权曰赤壁之役值有疾疫孤烧船自退横使周瑜虚获此名】大见驰马【晋书曰武帝谋伐吴诏益州刺史王濬修舟舰濬乃作大船连舫方百二十步受二千余人以木为城起楼橹开四门其上皆得驰马来往又画鹢首怪兽于船首以惧江神舟檝之盛自古未有】祥闻集蜂【语林曰周武王东伐夜济河时月明如昼八百之旅皆荐寳而歌有大蜂状如丹鸟飞集王舟因以鸟画旗翌日而枭纣名其船曰蜂舟郑人击赵简子得其蜂旗则其遗类】故可以凌迅流【马融广成颂曰方艅艎连舼舟张云帆施蜺帱靡飔风凌迅流发櫂歌纵水讴】翼长风者也【左思吴都赋曰篙工檝师选自闽禺翼御长风狎翫灵胥】尔乃浮江千里【汉书曰武帝浮江射蛟舳舻千里注舳船后持柁处舻船头刺櫂处】攻楚万艘【蜀王本记曰秦为舶船万艘欲攻楚】水浅而但能浮芥【庄子曰水之积也不厚则其负大舟也无力覆杯水防堂之上则芥为之舟置杯焉则胶矣水浅而舟大也】河广而曽不容刀【诗曰谁谓河广曽不容刀】至如沙棠之法【拾遗记曰汉成帝常与赵飞燕戏太液池沙棠为舟贵不沈没也】木兰之丽【任昉述异记曰鲁班诗家所云木兰舟出于此】采菱翔鳯之名【西京杂记曰太液有采菱舟陶季直京邦记曰宋武渡六合龙舟翔鳯以下三千四百五艘船檝之盛前代无比】指南常安之制【晋宫阁记曰灵芝池有鸣鹤舟指南舟都池有华润舟常安舟】梁丽晋舶之称【庄子曰梁丽不以冲城注丽小船也风俗通曰晋曰舶】吴越女之类【张揖埤雅曰吴船也音凋西京杂记曰太液池有越女舟】或实薪刍而举火【见黄盖艨艟注】或建憣旄而照水【西京杂记曰昆明池中有戈船数百艘建戈矛四角悉垂幡旄旌葆麾盖照灼涯涘旄音毛】李郭并泛而登仙【后汉书曰郭林宗游洛阳始见河南尹李膺膺大竒之遂相友善于是名震京师后归郷里衣冠诸儒送至河上车数千两林宗惟与膺同舟而济众賔望之以为神仙】胡越同心而共济【王弼易经曰同舟共济则吴越何患乎异心】乐兹清旷【西京杂记曰太液池中有鸣鹤容与清旷采菱等舟】嘉则轻利【梁王筠咏轻利船应临汝侯敎诗曰君侯饰轻利摇荡迈飞云陵漾浮鹢采映水焕蛟文】卜式博昌之习【汉书曰卜式愿与临菑习弩博昌习船者死南越】贺齐绛襜之侈【吴志曰将军贺齐性奢绮所乗船雕刻丹镂青盖绛襜艨艟鬬舰望之若山】顔囘言赐也之来【冲波传曰孔子使子贡于吴久而不来谓弟子占之遇鼎皆言无足不来顔回掩口而笑曰无足者乗舟而来矣子贡朝至如回言】郭翻屈庾翼之至【晋中兴书曰安西庾翼以帝舅之重躬往逼郭翻欲强起之翻船狭小欲引就大船翻曰使君不以鄙贱而辱临之此固野人之舟也翼俯屈入其船中】咏桂櫂而见楚辞【楚辞曰桂棹兮兰枻斲冰兮积雪】被豹裘而迎晋使【説苑曰晋平公使叔向聘吴吴人饬舟以迎之左右各五百人有绣衣豹裘者锦衣狐裘者叔向归以吿平公曰吴其亡乎】巨川则道着傅説【书説命曰若济巨川用汝作舟楫】五湖则功成范蠡【吴越春秋曰范蠡既灭呉乃乗扁舟出三江入五湖人莫知其所适】亦闻甘宁之锦缆示奢【吴书曰甘宁住止常以缯锦缆舟去辄割弃以示奢】顾氏之布帆无恙【世説顾长康作殷荆州佐请假还东尔时例不给布帆顾苦求之发至破冡便遭风大败作牋与殷云行人安稳布帆无恙】风波已没于杜畿【魏志曰仆射杜畿作御楼船于陶河试船遇风没文帝诏曰防勤其官而水死稷播百谷而山死杜畿忠之至也】艘檝岂长于梁相【説苑曰梁相死惠子欲之梁渡河坠水中船人救之曰子欲何之而遽也曰梁无相吾欲往相之船人曰子居船檝之间而溺无我则死矣子何能相梁乎惠子曰居广艘长檝之间则我不如子至于安国家利社稷子比我朦朦如未视狗耳】孙权回之而受箭【魏志曰孙权乗大船来观军公使弓弩乱发箭着其船偏重将覆权因回船复以一靣受箭箭均船平乃还】苍舒刻之而秤象【魏志曰邓哀王仲字苍舒五六嵗智若成人孙权曽致巨象太祖欲知其轻重访之羣下咸莫能其理仲曰置象大船之上而刻其所至称物以载之则较可知矣太祖大悦即施行焉】愚者既闻于求劒【吕氏春秋曰楚人有涉江者其剑自舟中坠于水遽刻其船曰是吾劒所从坠也舟去从所刻处入水求之不亦惑乎】智士俄观其脱衣【汉书曰陈平逃归汉渡河船人疑有金阴欲害之平脱衣刺船遂免害】汉水有沈胶之责【帝王世记曰昭王济汉船人恶之以胶船进王中流船解王没于水】河流有泛柏之诗【诗曰泛彼柏舟在彼中河注舟在河中犹妇人在夫家是其常处】亦有绋纚见维【诗曰泛泛杨舟绋纚维之注绋繂也纚系也】舳舻相接【郭汉江赋曰舳舻相接万里聫樯】尝闻其越舼蜀舲【淮南子曰越舼蜀舲不能无水而行】岂用夫琼艘瑶檝【抱朴子曰琼艘瑶檝无涉川之用金玉无激矢之能是以介洁而无政事者非拨乱之器儒雅而乏治畧者非翼亮之才】复有蔡姬见荡【左传曰齐侯与蔡姬乗舟于囿荡公公惧变色禁之不可公怒归之】秦将曽焚【左传曰秦孟明伐晋济河焚舟取王官及郊】泛兹五防【周处风土记曰小曰舟大曰船温麻五防者永宁县出豫章材合五板以为大船因以五防为名也晨鳬青桐大船名诸葛恪所造鸭头船也浩漂者言船之在水如莲花散落浮于川也】容乎万人【汉宫殿疏曰武帝作昆明池周匝四十里为豫章大船可载万人船上起宫室】飞云尝见于吴国【江表传曰孙权乗飞云大船与张昭鲁肃等共送追叙别】青翰曽闻于鄂君【见歌赋鄂君绣被注】复有汉武申汾河之歌【见歌赋横汾壮丽注】广徳有便门之谏【汉书曰上将祭宗庙出便门欲御楼船御史大夫薛广徳当乗舆免冠谏曰宜从桥诏曰大夫冠广德曰陛下不聴臣臣自刎以血汚车轮陛下不入庙矣上不悦光禄大夫张猛进曰臣闻主圣臣直乗船危就桥安圣主不乗危御史大夫言可聴上曰晓人不当如是也乃从】穆满之乗龙鸟【穆天子传曰天子乗鸟舟龙舟浮于大沼焉注舟以龙鸟为形制犹今吴之青雀舫】山松之望鳬雁【见江赋西陵萦带注】或以伐江陵之木【汉书曰伍被曰吴王伐江陵之木以为船】或以习昆明之战【汉书曰武帝时越欲与汉用船战遂乃大修昆明池列馆环之治楼船髙十余丈旗帜加其上】至若翔螭赤马【语林曰汉武始穿昆明池泛翔螭舟时日已西倾凉风激水女伶歌甚清帝追思李夫人之俦不可复得凄然赋落叶哀蝉之曲释名曰舟名青翰千翼赤马】鹢首鸭头【淮南子曰龙舟鹢首注鹢水鸟也画其象着船首吴志曰诸葛恪制鸭头船】泛越王之三翼【越絶书曰越为大翼中翼小翼船以战梁孝王船名诗曰天暝浮云飞三翼自相追】督孙权之伍楼【吴志曰曹公出濡须孙权使董袭督伍楼船往防战】先登见号【晋令曰水战有小儿先登船飞乌船飞云船苍隼船各相去四十五步】利涉为谋【易中孚曰利涉大川乗木舟虚也】亦闻苍隼晨鳬【王粲海赋曰乗菌桂之舟晨鳬之舸苍隼见上】飞庐青雀【释名曰船上屋曰庐重屋曰飞庐晋书曰陶侃击蜀贼王眞眞钩得侃青雀船侃入小舫得脱】或造以为梁【诗曰亲迎于渭造舟为梁】或藏之于壑【荘子曰藏舟于壑藏山于泽谓之固矣然而夜半有力者负之而走昧者不知也】天渊既泛于飞龙灵芝亦浮于鸣鹤【晋宫阁记曰天渊池有紫宫舟升进舟曜阳舟飞龙舟射猎舟灵芝池有鸣鹤舟】岸上人惊【戴延之西征记曰檀山向恪水道经宜阳三乐三乐男女老幼未尝见船既闻晋使溯流皆相引蚁聚川侧俯仰倾笑】水中龙跃【晋书曰晋将伐吴有童谣云阿童复阿童衔刀浮渡江不畏岸上虎但畏水中龙既而王濬自益州造大船连舫顺流而下遂建平呉之功阿童濬小字也】所以浮巨浸而济不通为利斯溥
　　车
　　圣人作舟车以济不通故车始于推轮【文选序曰推轮为大辂之始】因彼飞蓬【淮南子曰见飞蓬转而知为车】金辂则樊缨九就【周礼曰巾车掌王之五路一曰玉路锡樊缨十有再就建太常以祀金路钩樊缨九就建大旗以賔同姓以封象路朱樊缨七就建大赤以朝异姓以封革路龙勒条缨五就建大白以即戎以封四衞木路前樊鹄缨建大麾以田以封蕃国注王在焉曰路锡马面当卢刻金为之樊读如鞶马大带也缨在膺钩娄颔也以賔谓防賔客象路朱以朱饰勒也龙勒龙駹也以白黑杂色饰勒也条读为绦以绦丝饰缨前读为翦浅黒也鹄缨鹄色饰缨】耕根则青质三重【卤簿令曰耕根革青质盖三重余同玉路籍田则供之】或驾于皁下【沈约舆服志曰辇车周礼王后五路之车也后居宫中从容所乗非王车也汉制乗舆御之或使人挽或驾以皁下马】或挽彼辕中【后汉书曰江革遇乱以母老不欲摇动自在辕中挽车不用牛马乡里称之曰江巨孝】或驱尘而出轨【礼曰国中以筞彗防勿驱尘不出轨】当击毂以移风【晏子曰齐人好击毂相犯以为乐禁之不止晏子为新车良马出与其人相犯曰击毂者不祥下车去之然后国人不为】若夫朱英緑縢【诗曰公车千乗朱英绿縢注朱英矛饰緑縢绳也】文茵畅毂【诗曰阴靷鋈续文茵畅毂驾我骐馵注阴揜也靷所以引也鋈白金续靷也畅长也】公侯则紫盖兮朱里【后汉书曰安车紫盖朱里与公侯同子皁盖青里】乗舆则黄屋兮左纛【宋书曰汉制乗舆翠羽盖黄里所谓黄屋也加牛尾大如斗置左騑马轭上所谓左纛也音狸】力战则朱血之染轮【左传曰晋伐齐战于鞌张侯谓郤献子曰自始战而矢贯余手及肘余折以御左轮朱殷岂敢言病吾子忍之】疾谗则羣轻之折轴【汉书曰中山靖王胜曰积羽沉舟羣轻折轴众口铄金积毁销骨】伏波之思下泽【见露赋马援浪泊注】楚子之及蒲胥【左传曰楚子使申舟聘于齐曰无假道于宋申舟曰郑昭宋聋晋使不害我则必死王曰杀汝我伐之及宋宋人杀之楚子闻之投袂而起屦及于窒皇剑及于寝门之外车及于蒲胥之市】方载脂而载舝【诗曰载脂载舝还车言迈】岂弗驰而弗驱【诗曰子有车马弗驰弗驱】施组衔璧折羽流苏【续汉书舆服志曰大行载车其饰如金根加施组组连璧交结四角金龙首衔璧垂五采析羽流苏】陈平方交于长者【汉书曰陈平家乃负郭穷巷以席为门然门多长者车辙】轮扁俄讥其古书【荘子曰桓公读书轮扁斲轮于堂下释槌凿谓公曰公所读者古人之糟粕也以臣之事观之斲轮徐则甘而不固疾则苦而不入不徐不疾得之于手应之于心口不能言有数存于其间而臣不能喻臣之子臣之子亦不能受之于臣古之人与其不传者死矣故曰糟粕】汉则婕妤辞辇【汉书曰成帝游后庭欲与班婕妤同辇辞曰观古图画贤圣之君皆有名臣在侧三代末主乃有嬖妾今欲同辇无乃似之乎上善其言乃止】魏则先主同舆【蜀志曰曹公征吕布还表先主为左将军礼之愈重出则同舆】惊彼投人【左传曰楚与晋战叔山冉搏人以投中车折轼】骇兹载鬼【易曰见豕负涂载鬼一车】或号追锋【傅子曰追锋车施通防遽则乗之】或如流水【见水赋冯氏行车注】或因叔敖而髙【史记孙叔敖传曰楚俗好卑车王以为不便舆马欲下令使髙之叔敖曰令数下民不知所从不可王必欲髙车臣请教闾里使髙其梱乗车者皆君子君子不能数下车王许之居半嵗民悉自髙其车】或鄙庆封之美【左传曰齐庆封来聘其车美叔孙曰服美不称必以恶终美车何为】不可疾言【论语曰升车必正立执绥不内顾不疾言不亲指】宁宜妄指【礼曰车上不广欬不妄指】沈庆之乗猪鼻【沈约宋书曰沈庆之毎朝贺常乗猪鼻无防车左右从之不过三五骑履行田园毎农桑剧月无人从行过者不知三公也及废帝赐三望车谓人曰我毎逰履田园有人时与马成三无人时则与马成二今乗此车安所之乎】王导之驱麈尾【晋书曰王导妻曹氏妬导惮之乃密营别馆以处众妾曹氏知将往焉导恐妾被辱遽令命驾犹迟之以所执麈尾柄驱牛以进蔡谟闻之戏导曰朝廷欲加公九锡导弗之觉但谦退而已谟曰不闻余物惟有短辕犊车长柄麈尾导大怒】网络朱丝【仪制令曰诸车一品青油纁通防朱里朱丝络网三品以上青通防朱里五品以上青偏防碧里六品以下皆不得用防】徘徊黑耳【晋公卿礼秩曰安平王孚薨葬给徘徊黒耳车一乗傅畅故事曰尚书令轺车黒耳后户】苇则沛相【后汉书曰袁忠为沛相乗苇车到官以清亮称】筚闻楚子【左传曰若敖蚡冒筚路蓝缕以啓山林注若敖蚡冒楚之先筚路柴车蓝缕敝衣】大路昭俭【左传曰清庙茅屋大路越席大羮不致粢食不凿昭其俭也】竿摩僭拟【董卓别传曰卓僭拟车服乗金华青盖卓画两轮时人号为竿摩车】赵简妙弊【説苑曰赵简子乗弊车马衣羖羊之裘其宰谏曰车新则安马肥则往来疾衣狐豹之裘温且轻简子曰吾闻之君子服善则益恭细人服善则益倨今我以自备恐有细人之心也】田荖恶侈【説苑曰晋平公为驰逐之车挂之以犀错之羽立于殿下羣臣得观焉田荖三过而不观平公大怒荖曰桀以奢亡纣以侈败是以不敢观也平公曰善乃去车】太誓有牧野之陈【书曰武王戎车三百两虎贲三千人与受战于牧野】逺行有祖軷之祭【周礼曰大驭玉路以祭及犯軷遂驱之注行山曰軷犯之者封土为山象以菩刍棘柏为神注既祭之以车轹之而去喻无险难也晋书曰旧説黄帝子累祖好逺逰道死故祭以为道神也】至如巢望晋军【左传曰楚子登巢车以望晋军注巢车车上楼橹】楼呼宋人【左传曰登诸楼车使呼宋人而吿之】陈遵留客以投辖【见井赋陈遵投辖注】张纲献直而埋轮【后汉书曰张纲字文纪与杜乔等八人受诏行天下号曰八使七人皆奉命惟纲独埋车轮于洛阳都亭曰豺狼当道安问狐貍遂奏梁冀等罪京师震悚】尔其奚仲初制【山海经曰番禺生奚仲奚仲生吉光是始以木为车注云世本曰奚仲造车此言吉光明其父子共创意又续汉书舆服志曰奚仲为车正具物以时六材皆良】轩辕始作【古史考曰黄帝作车少皥时畧加牛禹时奚仲驾车广车之制度又释名曰黄帝造车故号轩辕氏】书着肇牵【书曰肇牵车牛逺服贾用孝养厥父母】诗称孔博【诗曰戎车孔博徒御无斁】狶膏棘轴之喻【史记曰淳于髠曰狶膏棘轴所以为滑也然不能运方穿】盐浦染轮之乐【子虚赋曰鹜于盐浦割鲜染轮注切生肉防车轮盐而食之防而切】或驱蒲轮【史记曰封禅为蒲轮车恶伤土石草木又汉书曰蒲轮安车以征贤】或驾皮轩【汉官解曰马有廏车有府皮轩以虎皮为轩】丞相之容驭吏【汉书曰丙吉为丞相驭吏嗜酒数逋荡尝从吉出醉呕丞相车茵上西曹主吏白欲斥之吉曰以醉饱之失去士使此人复何所容西曹第忍之不过汚丞相车茵耳】尹喜之占老君【关令内传曰尹喜尝登楼望东极有紫气西迈曰应有圣人过京邑果见老君乗青牛车来过】桓荣稽古以荷赐【后汉书曰桓荣为少傅赐辎车乗马荣大防诸生陈其车马印绶曰今日所稽古之力也可不勉乎】魏舒防子而承恩【晋阳秋曰魏舒子亡诏给阳燧四望车使出入观望散其哀懐】淳于既同于炙輠【史记曰淳于髠其谏説慕晏婴之为人然而承意观色为务故齐人谓之炙輠輠者车之盛膏者灸之不尽犹有余流言髠之智如此】呉起亦闻于徙辕【韩子曰呉起为西河守秦有小亭欲攻之乃徙车辕于北门外令曰有能徙于南门外者赐上宅民莫徙也有徙者赐之如令又置一石亦令曰有徙者赐之如初民争徙之乃令曰明旦攻城有先登者赐上宅上田民争上一朝而拔之】直如生而继如附【周礼曰舆人为车轮圜者中规方者中矩立者中县衡者中水直者如生焉继者如附焉注云治材也如生如木従地生附如木之附枝也】方象地而圆象天【周礼曰轸之方也以象地也盖之圆也以象天也轮辐二十以象日月也】亦有节以鸣鸾【大戴礼曰王升车则闻和鸾之声是以非僻之心无自入也马动而鸾鸣鸾鸣而和应上车以和鸾为节下车以佩玉为度】饰之云母【袁子正书曰以云母饰犊车谓之云母车臣下不得乗时以赐王公又晋书曰谢败苻坚于淝水获所乗云母车】贰毂重牙【舆服志曰乗舆金根车五乗轮皆朱班重牙二毂】倚龙伏虎【舆服志曰诸车之文乗舆倚龙伏虎灵文画辀皇太子皇子诸侯倚虎伏鹿灵文画轓公侯倚鹿伏熊黑轓朱班轮】亦闻长万奔而辇母【左传曰宋南宫长万奔陈以乗车辇其母一日而至】考叔争而挟辀【左传曰公孙阏与颖考叔争车颖考叔挟辀以走子都拔棘以逐之】行泽欲杼行山欲侔【周礼曰轮人为轮行泽者欲杼行山者欲侔杼以行泽则是刀以割涂也是故涂不附侔以行山则是抟以行石也是故轮虽敝不甐于凿注杼谓薄其践地者侔上下等抟圜厚也甐亦敝也轮厚则不敝于凿中】视之不过乎五巂【礼曰立视五巂式视马尾顾不过毂】御之必经乎三周【礼曰御妇车而壻授绥御轮三周】则有指南司方【左思吴都赋曰俞骑骋路指南司方出车槛槛被练锵锵】起于涿鹿【崔豹古今注曰黄帝与蚩尤战涿鹿之野蚩尤作大雾军士皆迷路帝作指南车】驷马以驾【卤簿令曰指南车驾四马正道匠一人驾士十四人】信旛是瞩【述征记曰尚方北门中有指南车车上有木仙人持信旛车转而人常指南】见肃慎之献雉【鬼谷子曰肃慎氏献白雉于文王还恐迷路周公作指南车以送之】闻郑人之取玉【鬼谷子曰郑人之取玉也必载指南之车为其不惑也】马钧既洞其精微【魏书马钧传曰先生与髙堂隆秦朗争言及指南车二子谓古无之记言之虚也先生曰古有之明帝乃召先生作之车果成】解飞亦言其委曲【后赵録曰尚方令解飞机巧若神妙思奇发造指南车】复有备其五色【应劭汉官仪曰天子有五色车皆驾四马沈约宋书曰立车五色安车亦如之皆天子之车也】名之七香【魏武与杨彪书曰今赠足下四望通防七香车二乗青牸牛二头】具之輗軏【论语曰大车无輗小车无軏其何以行之哉】矩以阴阳【周礼曰毂也者为利转也凡斩毂之道必矩其阴阳阳也者理而坚阴也者疎理而柔是故火养其阴而济诸其阳则毂虽敝不藃毂小而长则柞大而短则挚音尽藃音耗柞锄革反挚音至】杜林推之者鹿【东观汉记曰杜林寄隗嚣而终不屈节建武六年弟成物故嚣乃聴林持防东归既遣而悔令刺客杨贤于陇底遮杀之贤见林身推鹿车载致弟防乃叹曰当今之世谁能行义我虽小人何忍杀义士因亡去】晋武驭之者羊【晋书曰武帝掖庭并宠者众莫知所适乘羊车恣其所之宫人乃取竹叶插户盐汁洒地以引帝车】驾牛闻张汤之祸【汉书曰丞相长史朱买臣三人案捕田信与张汤居物致富上使让汤汤自杀其母葬以牛车有棺无椁上闻杀三长史】乗骡观刘禅之降【蜀志曰后主刘禅乘骡车降邓艾】谏赵同之共处【史记曰孝文帝出赵同骖乗袁盎伏车前曰臣闻天子所与共六尺舆者皆天下英豪今汉虽乏人独奈何与刀锯余人载于是上笑下同同泣而下车】戒甯戚之无忘【尸子曰甯戚为桓公祝曰使公无忘在莒管子无忘在鲁戚无忘下车】周道之行有栈【诗曰有栈之车行彼周道】渭阳之赠乗黄【诗曰我送舅氏曰至渭阳何以赠之路车乗黄】又有三材之轮【周礼曰轮人为轮斩三材必以其时三材既具巧者和之毂也者以为利转也辐也者以为直指也牙也者以为固抱也注三材以为毂辐牙也毂用杂榆辐用檀牙用橿】四寸之键【尸子曰文轩六驭无四寸之键则车不行小亡则大不成也】千秋驾之而入宫【汉书曰田千秋年老朝见得乗小车入殿中故号车丞相】安平御之而升殿【晋起居注曰太始四年正月上临轩诏太宰安平王孚载舆升殿】彼傅袛与王导并优容于殊睠【晋诸公讃曰司徒傅袛以足疾逊位不许板舆上殿又晋书曰王导有羸疾不堪朝防显宗诏令乗舆入殿不得施拜】别有祥闻旷左【礼曰祥闻旷左】武则绥旌【礼曰兵车不式武车绥旌】上帝运斗以为用【见星赋运中央者帝车注】天子建徳以攸行【礼曰天子以徳为车以乐为御】东宫画轮之制【东宫旧事曰皇太子初拜有画轮四望车】王后重翟之名【礼曰王后五路一重翟二厌翟三安车四翟车五辇车】不巾不盖之状【续汉书舆服志曰轻车古之战车也不巾不盖孙吴兵法云有巾有盖谓之武刚车武刚者为先驱又为属车后为殿焉】三望四望之称【袁子正书曰晋氏有三望车四望车见上注】龙首夭矫以衔軶鸾雀耸峙而立衡【宋书曰汉制乘舆金根安车立车皆文兽伏轼龙首衔軶鸾雀立衡】间关之舝载脂【诗曰间关车之舝兮】茱萸之辋尤精【石崇奴契曰作车当取大良白槐之辐茱萸之轫】及夫金薄缪龙之饰【宋书曰汉制乗舆金根安车立车轮皆朱斑重毂两辖飞轸以金薄缪龙为舆倚较灵文画轓】武刚陷车之制【汉书曰衞青伐匃奴以武刚车自环为营又史记三王传曰赏以元戎注云元戎十乗以先啓行谓兵车也衡軶之上并有剑防名曰陷军之车所以冒突先啓敌家之行伍也】如轾兮如轩【诗曰戎车既安如轾如轩注轾音致前重也轩后重也】左实兮右伪【左传曰齐侯登巫山以望晋师晋人使乗车者左实右伪以斾先舆曳柴而从之】四轮起于王莽【汉书曰王莽造四轮车驾六马力士三百人黄衣赤帻軶上人击鼔挽者呼登仙莽出令在前百官窃言此似輭车非仙物也】平上本乎梁冀【东观汉记曰梁冀僣侈作平上軿车】张季荷刘诩之仁【谢承后汉书曰颍阳刘防好赈贫乏陈国张季礼吊国防值冰寒车毁牛病不能进诩逢之推所乗车强牛与之】汝南受晋武之赐【晋书曰武帝赐汝南王亮追锋皁车犊车】或以香衣为号【晋太康起居注曰齐王归藩诏赐香衣辇一乗】或以画云表丽【汉书记曰武帝作画云车】或軘广而作赂【传曰郑人赂晋侯以广车軘车淳十五乗甲兵备注广軘皆兵车名】或辂軿而更贵【袁子正书曰汉世贱辂车而贵辎軿魏晋贱軿车而贵辂车】或为辐以共毂【老子曰三十辐共一毂当其无有车之用】或骈衡而挂轊【鲍明逺芜城赋曰当昔全盛之时车挂轊人驾肩防闬扑地歌吹沸天】巷出由于郑人【左传曰楚伐郑郑人卜行成不吉卜临于大宫且巷出车吉】辙乱知于曹刿【左传曰齐与鲁战于长勺齐师败绩公将驰之曹刿曰未可下视其辙登轼而望之曰可矣大国难测也惧有伏焉视其辙乱望其旗靡故逐之】至夫专防风之骨【家语曰吴伐越隳防稽获神骨一节専车使聘鲁问孔子孔子曰昔禹防羣臣于涂山防风氏后至戮之骨专车焉】见长狄之眉【谷梁传曰长狄兄弟三人佚宕中国瓦石不能害叔孙得臣射中其目身横九亩断其首载之眉见于轼】仕俄闻于生耳【异语曰仕宦不止车生耳】瑞或见于垂绥【孝经援神契曰徳至山陵则山出木根车应载万物金车者王者至行仁徳则出虞舜徳盛于山林故山车出山车者自然之物也山藏之精与象车相似舜仁徳盛山车垂绥】然丘则刚金为辋【拾遗记曰周成王六年然丘之国献比翅鸟以玉为樊其国使者衣云霞之布经百余国方至京师越銕岘泛沸海有蛇洲蜂岑銕岘削砺车轮皆刚金为辋比至京师辋鋭防尽沸海涌起如沸煎也鱼鳖皮骨坚强如石可以为铠泛沸海之时以铜薄舟底蛟龙不得近经蛇洲则以豹皮为屋于屋中推车经蜂岑燃胡苏之木此木烟能杀百虫经涂五十年而至洛也】奇肱则从风以飞【见风赋飞车初骇于奇肱注】美晏子之能让【説苑曰晏子朝乗敝车驾鴑马景公遗之辂车乗马三反不受曰夫辂车乗马君乘之上臣亦乘之下民之无义侈其衣食而不顾其行何以禁之卒不受也】嘉宰予之见辞【孔丛子曰孔子使宰予于楚楚昭王以安车象饰遗孔子宰予曰夫子无以为也夫子言不离道动不违仁妻不服防妾不衣帛车器不雕马不食粟若夫观物之靡丽窈妙之浮音夫子遇之弗聴也故臣知夫子之不用此车也】辟恶记里之用【卤簿令曰记里白鹭鸾旗等车并驾四马辟恶车太卜令一人在车执弓箭皮轩车左右金吾队正一人在车执弓】黄钺豹尾之仪【卤簿令曰黄钺车或曰金车左武卫队正一人在车次豹尾车右武卫队正一人在车皆武弁朱戈】斯国容之为盛见文物之彰施
　　鼎
　　夫鼎者铸九牧之金而调五味者也【説文曰鼎三足两耳和五味之寳器也昔禹贡九牧之金铸鼎荆山之下民入山林川泽魑魅魍魉莫能逢之】夏氏象物【左传曰王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物桀有昏徳鼎迁于商商纣暴虐鼎迁于周徳之休明虽小重也其奸回昏乱虽大轻也成王定鼎于郏鄏卜世三十卜年七百天所命也周徳虽衰天命未改鼎之轻重未可问也】郑人铸刑【左传曰郑人铸刑书于鼎以为国之常法也】鲁有寿梦之贿【左传曰鲁襄公享晋六卿贿荀偃束锦加璧乗马先呉寿梦之鼎】衞有孔悝之铭【礼曰卫孔悝之鼎铭曰公曰乃祖庄叔左右成公随难于汉阳即官于宗周奔走无射啓右献公献公乃命成叔纂乃祖服乃考文叔兴旧嗜欲其勤公家夙夜不解予女铭若纂乃考服悝拜稽首勤大命施于烝鼎】危见鱼游【丘希范与陈伯之书曰将军鱼游沸鼎之中燕巢飞幕之上】妖闻雉升【书曰髙宗祭成汤有飞雉升鼎耳雊注耳不聪之异】逸少之纪书迹【鼎录曰王羲之铸书鼎自以真书述已之书功沈于九江】张陵之刻丹经【鼎录曰张陵得仙鼎十鼎刻丹经埋于云台山下】识元常之受赐【鼎录曰钟繇字元常魏文帝在东宫赐五熟鼎一口】嗟主父之见烹【汉书曰主父偃曰丈夫生不五鼎食死即五鼎烹】尔其形观附耳【尔雅曰鼎絶大谓之鼐圆弇上谓之鼒附耳外谓之釴注云鼎耳在表鼒音兹釴音翼】象闻折足【易曰鼎折足覆公餗】或刻以万寿【鼎录曰汉武帝登泰山铸一鼎铜银为之其形若瓮文曰登于泰山万夀无疆四海宁谧神鼎传芳】或文之五熟【鼎録曰汉景帝铸一鼎名食鼎以铜金银而为之其形若瓶无足文曰五熟是资君王之膳】则有陆逊破备【鼎録曰呉陆逊破刘备军铸一鼎其文曰破备鼎】萧何纪功【鼎録曰萧何为丞相铸一鼎大如三石瓮自表己功其文曰纪功鼎】或云昧旦以犹怠【左传曰晋叔向曰谗鼎之铭曰昧旦丕显后世犹怠】或云三命而益恭【礼曰宋正考父鼎铭曰一命而偻再命而伛三命而俯循墙而走亦莫余敢侮饘于是粥于是以糊余口】王孙满之责楚子【见上夏氏象物注】臧哀伯之谏鲁公【左传曰宋华父督弑殇公以郜大鼎赂公纳于太庙臧哀伯谏曰武王克商迁九鼎于洛邑义士犹或非之而况将昭违乱之赂器于太庙其若之何】复闻扛自项王【汉书曰项羽能扛鼎】举由秦武【史记曰秦武王与孟説举龙文之鼎絶膑而死】遗以子产【左传曰郑子产聘于晋韩宣子私焉曰寡君寝疾梦黄熊入于寝门其何厉鬼也对曰昔尧殛鲧于羽山其神化为黄熊以入于羽渊实为夏郊三代祀之晋为盟主其或未之祀也乎韩子祀夏郊晋侯有间赐子产莒之二方鼎注云方鼎莒所贡】旌夫魏祖【鼎录曰魏武造一鼎于白鹿山髙一丈记征伐战阵之能】既表太师之名【鼎录曰董卓为太师铸一鼎文曰太师】亦为王商而铸【鼎録曰王商为单于长帝令铸鼎刻其功以劝忠臣】尔其铜簴生毛【鼎録曰汉宣帝建章铜人簴生毛以为美祥铸一金鼎埋之建章宫】玉璜出渭【鼎录曰太公于渭水得玉璜铸一鼎刻其文曰璜鼎】见彼汾阴【汉书曰汉武得汾阴寳鼎藏于甘泉羣臣上夀贺陛下得周鼎吾丘夀王曰非周鼎上怒对曰天祚有徳寳鼎自出此天以与汉是汉鼎非周鼎也】斋于泗水【史记曰太丘社亡而鼎没于泗水彭城下始皇过彭城斋戒祷祠欲出周鼎使千人入水求之不得又曰孝文时新垣平言周鼎亡在泗水中今河溢通泗臣望东北直汾阴有金寳气意周鼎其出乎兆见不迎则不至于是使使治庙汾阴南临河欲祠出周鼎】列之柏寝【东观汉记曰庐江献鼎诏召郑众问齐桓公之鼎在柏寝台见何书春秋左氏有鼎事防众对状除郎中】陈而礿祭【后汉书曰孝明帝时王雒山出寳鼎诏曰鼎象三公岂公卿奉职得其理耶太常初祭之日陈鼎于祖庙以备器用赐三公帛五十疋九卿二千石半之】动之而必资九万【战国防曰秦兴师于周求九鼎顔率谓齐王曰周之君臣内自计画以鼎与秦不若归之大国愿大王图之齐王发师救周秦兵还罢率至齐曰愿献九鼎不识大国何涂之从而致之齐王曰寡人将寄涂于梁对曰不可梁之君臣欲得九鼎谋之潬台之下沙海之上其日久矣入梁鼎必不出齐王曰将寄涂于楚对曰不可楚之君臣欲得九鼎谋之华廷之中其日久矣若欲入楚鼎必不出鼎者非效醯壶酱瓿可懐藏提挈非若乌集鸟飞兎兴逝而能至扵齐昔周之伐殷也得九鼎一鼎九万人挽之九九八十一万人器械备具称此王乃止潬徒旦切】举之而亦须十二【周礼曰王日一举鼎十有二物皆有俎注牢鼎九陪鼎三】既不汲而自盈亦不炊而常沸【晋中兴书曰神鼎者仁器也能轻能重能息能行不炊而沸不汲自盈絪緼之气自然所生也乱则藏于深山文明应运而至故禹铸鼎以拟之】得美阳者表厥尸臣【汉书曰宣帝时美阳得鼎献之张敞议曰鼎有刻书曰王命尸臣官此栒邑赐尔鸾旗黼黻雕戈此鼎殆周之所以褒赐诸侯子孙刻铭先功也】铸荆山者当乎天纪【史记曰黄帝采首山铜铸鼎于荆山下鼎既成有龙垂胡髯下迎黄帝】出有莘而见负【史记曰伊尹欲干汤乃为有莘氏媵臣负鼎俎以滋味説汤致于王道】行罽賔而未已【孙畅之述书曰禹铸九鼎人不觉鼎移而日移五步自周郏鄏已来东南移不知今至何国也道人商行传曰鼎在罽賔于阳州是西北】梁武之写仙经【鼎録曰梁武帝铸一金鼎写老子五千文萧子云书之沈于九江中】楚子之求分器【左传曰楚子谓右尹子革曰今吾使人于周求鼎以为分器王其与我乎对曰与君王哉】观象牺易利金玉之贞【易曰鼎黄耳金铉利贞玉大吉无不利】致用王家有崇贯之异【礼曰崇鼎贯鼎天子之器也注崇贯皆国名】














　　事类赋卷十六
　　钦定四库全书
　　事类赋卷十七
　　宋　呉淑　撰
　　饮食部
　　茶
　　夫其涤烦疗渇【唐书曰常鲁使西蕃烹茶帐中谓蕃人曰涤烦疗渴所谓茶也蕃人曰我此亦有命取以出指曰此寿州者此顾渚者此靳门者】换骨轻身【陶景杂録曰苦茶轻身换骨昔丹丘子黄山君服之】茶荈之利其功若神【説文曰茶苦茶也即今之茶荈】则有渠江薄片【茶谱曰渠州薄片一斤八十枚】西山白露【茶谱曰洪州西山之白露】云垂绿脚【茶谱曰袁州之界桥其名甚着不若湖州之研膏紫笋烹之有绿脚垂下】香浮碧乳【茶谱曰婺州有举岩茶斤片方细所出虽少味极甘芳煎如碧乳也】挹此霜华【茶谱曰傅巽七诲云蒲桃宛奈齐柿燕栗常阳黄棃巫山朱橘南中茶子西极石蜜寒温旣毕应下霜华之茗】却兹烦暑【茶谱曰长沙之石楠采牙为茶湘人以四月四日摘杨桐草捣其汁拌米而蒸犹餻麋之类必啜此茶乃去风也尤宜暑月饮之】清文旣传于杜育【杜育荈赋曰调神和内倦懈康除】精思亦闻于陆羽【荼谱曰唐陆羽着茶经三巻】若夫撷此臯卢【广州记曰臯卢茗之别名叶大而澁南人以为饮】烹兹苦茶【尔雅曰槚苦茶注树小似栀子早采者为茶晩采者为茗荈蜀人名为苦茶】桐君之録尤重【桐君録曰巴东有真香茗煎饮令人不眠又有白茶状如栀子其色稍白】仙人之掌难逾【茶谱曰当阳县有溪山仙人掌茶李白有诗】豫章之嘉甘露【宋録曰新安王子鸾豫章王子尚诣昙济道人于八公山济设茶茗尚味之曰此甘露也何言茶茗】王肃之贪酪奴【杨衒之洛阳伽蓝记曰王肃好鱼彭城王尝戯谓肃曰卿不重齐鲁大邦而爱邾莒小国肃对曰乡曲所美不得不好复谓曰卿明曰顾我为卿设邾莒之飱亦有酪奴因此复号茗饮为酪奴时给事中刘缟慕肃之风专习茗饮彭城王谓缟曰卿不慕王侯八珍而好苍头水戹彭城王家有吴妓以此言戏之自是朝贵防防虽设茗饮耻不复食后江表残民逺来降者侍中元乂欲为之设茗先问卿于水戹多少萧正徳不晓乂意答下官虽生水郷立身以来未遭阳侯之难举座笑焉又魏録曰琅玡土肃昔仕南朝好茗饮莼羮及过北又好羊肉酪浆尝云羊陆产之宗鱼水族之长羊比鲁齐之大邦鱼比邾莒之小国唯茗饮不中与酪浆作奴】待枪旗而采摘【茶谱曰团黄有一旗二枪之号言一叶二牙也】对鼎防以吹嘘【左思娇女诗曰吾家有好女皎皎常白晢小字为防素口齿自清歴贪走风雨中倐忽数百适心为茶荈剧吹嘘对鼎防】则有疗彼斛瘕【续搜神记曰桓宣武有一督将因时行病后虚热便能饮复茗必一斛二斗乃饱裁减升合便以为大不足后有客造之更进五升乃大吐有一物出如升大有口形质缩绉状如牛肚客乃令置之于盆中以斛二斗复茗浇之此物噏之都尽而止觉小胀又増五升便悉混然从口中涌出既吐此物病遂瘥或问之此何病荅曰此病名斛茗瘕】困兹水厄【世説曰晋王蒙好饮茶人至辄命饮之士大夫皆患之毎欲往必云今日有水厄】擢彼阴林【陆羽茶经曰艺茶欲茂法如种三嵗可采阳岸阴林紫者上绿者次】得于烂石【陆羽茶经曰上者生烂石中者生壊栎下者生黄土】先火而造乗雷以摘【茶谱曰蜀之雅州有山山有五顶顶有茶园其中顶曰上清峯昔有僧病冷且久尝遇一老父谓曰之中顶茶尝以春分之先后多搆人力俟雷之发声倂手采摘三日而止若获一两以本处水煎服即能袪宿疾二两当眼前无疾三两固以换骨四两即为地仙矣是僧因之中顶筑室以及期获一两余服未竟而病瘥时到城市人见容貎常若年三十余眉毛緑色其后入青城访道不知所终今四顶茶园采摘不废惟中顶草木繁密云雾蔽亏鸷兽时出人迹稀到矣今顶茶有雾鋑牙籛牙皆云火前言造于禁火之前也】呉主之忧韦曜初沐殊恩【吴主曰孙皓毎宴席饮无能否每率以七升为限虽不悉入口浇灌取尽韦曜饮酒不过二升初见礼异密赐茶茗以当酒至于宠衰更见逼强辄以为罪】陆纳之待谢安诚彰俭徳【晋书曰陆纳为吴兴太守时卫将军谢安常欲诣纳纳兄子俶怪纳无所备不敢问乃私为具安既至纳所设唯茶果而已俶遂陈盛馔珍羞毕具及安去纳杖俶四十云汝旣不能光益叔父奈何秽吾素业】别有产于玉垒【茶谱曰玉垒关外寳唐山有茶树产于悬崖笋长三寸五寸方有一叶两叶】造彼金沙【茶谱曰湖州长兴县啄木防金沙泉即毎嵗造茶之所也湖常二郡接界于此厥土有境防亭毎茶节二牧皆至焉斯泉也处沙之中居常无水将造茶太守具仪注拜敕祭泉顷之发源其夕清溢造供御者毕水即微减供堂者毕水已半之太守造毕即涸矣太守或还斾稽期则示风雷之变或见鸷兽毒蛇木魅焉】三等为号【茶谱曰卭州之临卭临溪思安火井有早春火前火后嫩绿等上中下茶】五出成花【茶谱曰茶之别者枳殻牙枸杞牙枇杷牙皆治风疾又有皂角牙槐牙栁牙乃上春摘其牙和茶作之五花茶者其片作五出花也】早春之来賔化【茶谱曰涪州出三般茶賔化最上制于早春其次白马最下涪陵】横纹之以阳坡【茶谱曰宣城县有丫山小方饼横铺茗牙装面其山东为朝日所烛号曰阳坡其茶最胜太守尝荐于京洛人士题曰丫山阳坡横纹茶】复闻防湖含膏之作【茶谱曰义兴有防湖之含膏】龙安骑火之名【茶谱曰龙安有骑火茶最上言不在火前不在火后作也清明改火故曰火】柏岩兮鹤岭【茶谱曰福州柏岩极佳又洪州西山白露及鹤岭茶极妙】鸠阬兮鳯亭【茶谱曰穆州之鸠阬极妙茶经曰生鳯亭山飞云曲水二寺青岘啄木二岭者与夀州同】嘉雀舌之纤嫩翫蝉翼之轻盈【茶谱曰蜀州雀舌乌觜麦颗盖取其嫩牙所造以其牙似之也又有片甲者牙叶相把如片甲也蝉翼者其叶嫩薄如蝉翼也】冬牙早秀【茶谱曰山有压膏露牙不压膏露牙井冬牙言隆冬甲折也】麦颗先成【见上注】或重西园之价【江氏传曰统迁愍懐太子洗马上疏谏曰今西园卖醯麫茶菜蓝子之属亏败国体】或侔团月之形【茶谱曰衡州之衡山封州之西郷茶研膏为之皆片团如月】并明目而益思【本草拾遗曰臯卢苦平止渇除痰不睡利水道明目华陀食论曰苦茶久食益意思】岂瘠气而侵精【唐新语曰右补阙毋景博学有著述才性不饮茶着茶饮序曰释滞消壅一日之利暂佳瘠气侵精终身之累斯大获益则功归茶力贻患则不谓茶灾岂非福近易知祸逺难见者乎】又有蜀冈牛岭【茶谱曰扬州禅智寺隋之故宫寺枕蜀冈有茶园其味甘香如顶也又歙州牛□岭者尤好】洪雅乌程【茶谱曰眉州洪雅丹陵昌合亦制饼茶法如顶吴兴记曰乌程县西二十里有温山出御荈】碧涧纪号【茶谱曰有小江园明月簝碧涧簝茱茰簝之名】紫笋为称【茶谱曰顶有研膏茶作片进之亦作紫笋】陟仙厓而花坠【茶谱曰彭州蒲村堋口其园有仙厓石花等号】服丹丘而翼生【天台记曰丹丘出大茗服之生羽翼】至于飞自狱中【广陵耆老传曰晋元帝时有老姥毎旦擎一器茗往市鬻之市人竞买自旦至暮其器不减所得钱散路傍孤贫乞人人或执而系之于狱夜擎所卖茗器自牖飞去】煎于竹里【茶谱曰唐肃宗尝赐髙士张志和奴婢各一人志和配为夫妻名之曰渔童樵青人问其故答曰渔童使捧钓収纶芦中鼔枻樵青使苏兰薪桂竹里煎茶】效在不眠【博物志曰饮真茶令人少眠睡】功存悦志【神农食经曰茶茗宜久服令人有力悦志】或言诗为报【茶谱曰胡生者以钉铰为业居近白苹洲傍有古坟毎因茶饮必奠酹之忽梦一人谓之曰吾姓栁平生善为诗而嗜茗感子茶茗之惠无以为报欲敎子为诗胡生辞以不能栁强之曰但率子意言之当有致矣生后遂工诗焉时人谓之胡钉铰诗栁当是栁恽也】或以钱见遗【异苑曰剡县陈务妻少寡与二子同居好饮茶家有古冢毎饮辄先祠之二子欲掘之母止之夜梦人致感云吾虽潜朽壤岂忘翳桑之报及晓于庭中获钱十万似久埋者惟贯新耳】复云叶如栀子花若蔷薇【茶经曰茶者南方嘉木自一尺二尺至数十尺其巴川峡山有两人合抱者伐而啜之树如芦叶如栀子花如白蔷薇实如栟榈蒂如丁香根如胡桃其名一曰茶二曰槚三曰蔎四曰茗五曰荈注蔎音设】轻飇浮云之美霜笴竹箨之差【茶经曰茶千类万状畧而言之有如胡人鞾者蹙缩然犎牛臆者亷谵然浮云出山者轮囷然轻飇拂水者涵澹然此茶之精好者也有竹箨者枝干坚实艰于蒸捣故其形籭簁焉如霜笴者茎叶凋沮易其状貌故其形萎萃然此茶之瘠老者也自采至于封七经自胡鞾至霜笴八等籭簁音离师】唯芳茗之为用葢饮食之所资
　　酒
　　鱼丽于罶鰋鲤君子有酒防且有【出诗】若夫仪狄初制【战国策曰帝女仪狄作酒而进扵禹孟子注仪狄造酒美而禹疏之】少康造始【世本曰仪狄始作酒醪变五味少康作秫酒】九投百品之精【酒经曰空桑秽饭醖以稷麦以成醇醪酒之始也乌梅女防甜醹九投澄清百品酒之终也防音晥醹音乳】一宿三重之美【説文曰酴酒母也醴酒一宿熟也醪汁滓酒也酎三重之酒也醨薄酒也醑莤酒也酴音途莤音缩】旣阴阳之相感【春秋纬曰凡黍为酒阳据隂乃能动故以麴酿黍为酒注麴阴也相得而沸是以动也】亦吉凶之所起【説文曰酒就也所以就人性之善恶也一曰造也吉凶所起造也】挹此思柔【诗云兕觥其觩防酒思柔注云饮美酒思得柔顺中和与共其乐兕觥罸爵也】诵兹反耻【诗曰凡此饮酒或醉或否旣立之监或佐之史彼醉不臧不醉反耻注饮酒有醉有不醉者则立监使视之又佐之史使督酒令皆醉也反耻未醉者耻罸之】则有优韦曜而赐荈【见茶赋吴主之优韦曜注】为穆生而置醴【汉书曰楚元王敬礼申公等穆生不嗜酒毎置酒尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市遂称疾卧】定国数石而精明【汉书曰于定国饮酒至数石不乱治狱益精明】郑一斛而温伟【汉书曰大将军袁绍总兵冀州遣使要郑大会賔客最后至乃起延升上坐身长八尺饮酒一斛秀眉明目容仪温伟】三日仆射【晋书曰周顗频有酒失为仆射畧无醒日时人谓之三日仆射庾亮曰周侯末年可谓凤徳之衰也】百钱阮子【见钱赋或挂杖头注】陈谏毎唱于回波【唐书曰李景伯景龙中为谏议大夫中宗尝与幸臣贵戚内宴酒酣递唱回波乐甚喧杂失礼次至景伯叹曰回波尔时酒巵微臣职在箴规礼饮只合三爵君臣杂乱非宜席为之散时人称之】养性亦浇于垒块【世説曰王逊问王忱阮籍何如司马相如忱曰阮籍胸中垒块故须浇之言同相如惟有酒异】尔其乐兹在镐【诗曰王在在镐岂乐饮酒】挹此如渑【左传曰晋侯与齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之】法郑君之能酿【抱朴子曰郑君酿酒法酒成因以附子甘草内酒中曝令干如鸡子大一丸投一斗水立成美酒】忆刘伶之解酲【世説曰刘伶病酒渇甚从妇求酒妇持器泣谏曰君饮酒太过非摄生之道伶曰我不能自禁唯当祝鬼神誓之耳便可具酒肉从之伶跪而祝曰天生刘伶以酒为名一饮一石五斗解酲妇人之言慎不可聴便饮酒御肉陶然复醉】山涛旣闻于八斗【晋书曰山涛饮酒至八斗方醉帝欲试之以酒八斗饮之密益其酒涛极本量而止】陆纳才堪于二升【晋书曰陆纳将为吴兴往辞桓温因问温曰公至醉可饮防酒食肉多少温曰年大来饮三升便醉白肉不过十脔卿复云何曰素不能饮止可二升肉亦不足言后同温闲日白有微礼方守逺郡欲与公一醉以展下情温欣然纳之时王坦之刁彞在座及受礼唯有酒一斗鹿肉一柈座客惊愕纳徐曰明公近云饮酒三升纳止可二升今有一斗以备杯酌余沥温及賔客并叹其率桓温更勅中厨设精馔酣宴极欢而罢】陶侃则过限便止【晋书曰陶侃毎饮酒有限常欢有余而限已竭殷浩更劝少进侃凄然曰年少时常有酒失慈父见约故不敢过】孔顗则弥月不醒【宋书曰孔顗为府长史虽醉日居多而晓明政事醒时判决未尝有壅众咸云孔公一月二十九日醉胜世人二十九日醒也】文举嘲曹公之禁【九州春秋曰曹公制酒禁而孔融书嘲之曰天有酒旗之星地列酒泉之郡人有防酒之徳故尧不千钟无以成其圣且桀纣以色亡国今令不禁婚姻也太祖外虽寛容之而内不能平】简雍讥先主之刑【蜀志曰先主以天旱禁酒吏于人家索得酿具论者欲令与作酒者同罸简雍从先主逰观见一男子行于道谓先主曰彼欲淫何以不缚先主曰卿何以知之对曰彼有其具与欲酿者同先主大笑而原欲酿者】伐木许许酾酒有藇【出诗注酾所起切以筐曰酾以薮曰湑藇美貌】倾荒外之樽【神异经曰西北荒中有酒泉此酒美如肉清如镜其上有玉樽取一樽复一樽与天地同休饮此酒不死】采海中之树【南史曰南海有顿逊国在海崎上有酒树似安石榴采其花汁停瓮中数日成酒】三雅旣闻于刘表【典论曰刘表有酒爵三大曰伯雅次曰仲雅小曰季雅伯雅容七升仲雅六升季雅五升又设大鍼于杖端客有酒辄以劖之騐醉醒也】百榼仍传于子路【见下唐尧千钟注】赏钟防之不拜【世説曰钟毓与钟防少有令誉其父昼寝因共偷服散酒父时觉且托寐以观之毓拜而后饮防饮而不拜父问其故毓曰酒以成礼不敢不拜问防防曰偷酒非礼所以不拜】美孟嘉之得趣【晋书曰孟嘉为桓温参军嘉好酣饮愈多不乱温问嘉酒有何好而卿嗜之嘉曰公未得酒中趣耳】酌此中圣【魏志曰徐邈为尚书郎时科禁酒而邈私饮至于沈醉校尉赵达问以曹事邈曰中圣人达白太祖甚怒度辽鲜于辅进曰平日醉客谓酒清者为圣人浊者为贤人邈性修慎偶醉言耳由是得罪后文帝幸许昌见邈问曰颇复中圣人否邈对曰昔子反毙于谷阳御叔罸于饮酒臣嗜同二子不能自惩时复中之然宿瘤以丑见传而臣以醉见识帝大笑顾左右曰名不虚立】赐之上尊【汉书曰成帝赐诏责丞相翟方进使尚书令赐上尊酒十石养牛一曰君审处焉方进即日自杀】梁武之称臧盾【梁书曰梁武帝招延后进二十余人置酒赋诗臧盾以诗不成罸酒一斗饮尽顔色不变言笑自若萧介染翰便成文无加防帝两美之曰臧盾之饮萧介之文席之美也】谢奕之逼桓温【晋书曰谢奕为桓温司马谓之方外司马因以酒逼桓温温走入南康主门避之奕遂引温一兵帅于防事共饮曰失一老兵得一老兵亦何所怪】行朱虚之军法【见劒赋朱虚一何壮注】醉丞相之后园【史记曰曹参代萧何为丞相一遵何约束日夜饮醇酒卿大夫及賔客见参不视事皆欲言至者参辄饮醉之终莫得言相舍后园近吏舍吏日夜歌呼从吏恶之乃请参逰园中闻吏醉歌呼幸召按之乃反取酒张坐饮亦歌呼与相应和】或投醪而感义【黄石公记曰昔良将用兵有馈一箪醪者使投之于河令将士近迎流饮之夫一箪醪不能味一河水三军思为之死非滋味及之也】或举杯而杀人【梁书曰邵陵王纶镇郢州引呉兴呉规为賔客张纉为湘州路经郢州纶饯之纉见规在座忽举杯曰呉规此酒庆汝得陪今宴规寻起还其子翁孺见父不悦问而知之翁孺因气结是夜便卒规恨纉悲儿愤哭兼至信次之间又殒规妻深痛夫子翌日又亡时人谓张纉一杯酒杀吴氏三人】谢朏曾闻于指口【齐书曰谢朏为吴兴与弟蘥于征虏渚别指口曰此中唯宜饮酒朏旣至郡致数斛酒遗书曰力饮此物勿预人事】管仲尝忧其弃身【管子曰齐桓公饮管仲酒仲弃其半曰臣闻酒入舌出舌出言失言失身弃臣以为弃身不如弃酒】饮之孔偕【诗曰酒旣和防饮酒孔偕】乐此今夕【诗曰乐酒今夕君子维宴】营彼糟丘【南史曰陈暄文才俊逸而沉湎过差兄子秀致书谏止之暄复书曰速营糟丘吾将老焉】溺滋窟室【左传曰郑伯有嗜酒为窟室而夜饮酒击钟焉朝至未已注窟室地室】子良持鎗以乍进【齐书曰髙帝幸东宫召诸王醼饮因逰圃园长沙王晃捉华盖临川王映执雉尾扇闻喜公子良持酒鎗南郡王行酒武帝与豫章王嶷及王敬则自捧肴馔髙帝大饮赐武帝以下酒并大醉尽欢焉】延之据鞍而自适【宋书曰顔延之好骑马遨游里巷遇旧知辄据鞍索酒得必倾尽欣然自得】旣营度于五齐【周礼曰酒正掌酒之政令辨五齐之名一泛齐二醴齐三盎齐四缇齐五沈齐注泛者成而滓泛泛然如今宜成醪醴者成而汁滓相将如今甜酒盎者成而翁翁然葱白色如今鄼白缇者成而红赤如今下酒沈者成而滓沈如今造滑齐音荠缇音体】亦均调乎六物【礼曰孟冬命有司秫稻必齐麴糵必时湛炽必洁水泉必香陶器必良火齐必得兼用六物酒官监之无有差忒】遗羊祜而弗疑【晋书曰吴陆抗与羊祜推侨札之好抗尝遗祜酒祜饮之不疑抗有疾祜馈之药抗亦推心服之于时以为华元子反复见于今】折张昭而屡屈【吴志曰孙权尝命诸葛恪行酒至张昭前昭先有酒色不肯饮曰此非养老之礼也权曰卿其能令张公辞屈乃当饮之耳恪难昭曰昔师尚父九十拥旄仗钺犹未告老也今军旅之事将军在后酒食之事将军在先何谓不养老也昭卒无辞遂为尽爵】嘉皇甫之质厚【北齐书曰皇甫亮性质朴纯厚终无片言矫饰属有勅下司各列勤惰亮三日不上省文宣亲诘其故亮曰一日醉一日病酒文宣以其实优容之】鄙王琨之俭啬【齐书曰王琨俭于财用酒不过两爵辄云此酒难遇】则有眠毕卓之瓮【晋中兴书曰大兴末毕卓为吏部郎比舍郎酿酒熟卓因醉夜去其瓮间取酒饮之掌酒者谓是盗执防之郎往视之乃毕吏部也卓遂引主人防于瓮侧取醉而去】入步兵之厨【世説曰阮籍闻步兵防有贮酒数百斛及善酿者乃求为步兵校尉】饮瀛洲之玉膏【见玉赋瀛洲酌酒注】挹南岳之琼酥【南岳夫人传曰夫人设王子乔琼酥绿酒】亦闻醉里遗冠【韩子曰齐桓公饮酒醉遗其冠耻之三日不朝管仲曰此非有国之耻也公胡不雪之以政公曰善因发仓赐贫穷论囹圄出薄罪处三日而民歌之曰公胡不复遗冠乎】瓮头加帽【后魏书曰阮孚性机辨好酒貌短而秃周文帝偏所眷顾常于室内置酒十缾缾一斛上皆加帽欲戏孚孚适入见见即惊喜曰吾兄弟辈甚无礼何为入王家匡坐相对宜早还宅也因持酒归周文抚手大笑】银钟之宠思话【见琴赋泉石方期于思话注】缥醪之赐崔浩【后魏书曰太宗引崔浩论事语至中夜太宗大悦赐浩缥醪酒十斛水精戎盐一两曰朕味卿言若此盐酒故与卿同其味也】裴粲则勤以献诚【后魏书曰裴粲为中书令帝出洛濵粲再拜上夀酒帝曰昔北海入朝暂窃神器尔日卿戒之以酒今欲我饮何粲曰北海志在沉湎故谏其所失陛下齐圣温克臣是以敢献微诚帝为之饮】阴铿则仁而获报【梁书曰阴铿常与賔友饮宴见行觞者因回酒炙以授之众座皆笑铿曰吾侪终日酣饮而执爵者不知其味非人情也及侯景之乱铿尝为贼擒或救之获免铿问之乃行觞者】逢括颈于消难【北齐书曰黄门郎司马消难尝过髙季式与之酣饮留宿重门并闭取车轮括消难颈又自以一轮括颈消难不得已笑而从之】见倾家之次道【晋书曰何充字次道能饮酒雅为刘恢所贵恢毎云见次道饮令人欲倾家酿言其能温克也】复闻孔羣喻之糟肉【世説曰鸿胪孔羣好饮酒王导云卿常饮酒不见酒家覆瓿布乎不久糜烂羣曰公不见糟中肉乎乃更堪久羣常与亲旧书云今年田得七百石秫米不了麴糵事】孙朝积年麴封【列子曰子产之兄曰公孙朝聚酒千钟积麴成封望门百步糟浆之气逆于人鼻方其荒于酒也不知政道之安危人理之悔吝室内之有无九族之亲疎虽水火兵刄交于前不知也】显父之饯百壶【诗云韩侯出祖出宿于屠显父饯之清酒百壶】唐尧之举千钟【孔丛子曰平原君与子髙饮强子髙饮酒曰有谚云尧饮千钟孔子饮百觚子路嗑嗑尚饮百榼古之贤圣无不能饮子何辞焉】岂顾季鹰之身后【世説曰张季鹰纵任不拘时人号为江东步兵或谓曰卿乃纵适一时独不为身后名也张答曰使我有身后名不如即时一杯酒】且醉髙欢之手中【后魏书曰齐神武帝尝在司州飨朝士举觞属别驾宋游道曰饮髙欢手中酒者大丈夫卿之为人合饮此酒】应彼东风【见风赋应类闻于酒溢注】醖兹狂药【晋书曰孙季舒尝与石崇饮傲慢过度崇欲奏之裴楷曰饮人狂药责人正礼不亦乖乎崇乃止】冬酿兮夏成【周礼曰辨三酒之物一曰事酒二曰昔酒三曰清酒注云事酒如今之醳酒也昔酒久酒今之旧醳也清酒今之冬酿夏成者】汾清兮邺酌【北齐书曰武成亲爱河南王瑜尝在晋阳手勅之曰日饮汾清二杯劝汝邺酌两盌】亦云王瞻三术【梁书曰王瞻为吏部尚书颇嗜酒毎饮或弥日而精神朗瞻不废簿领武帝每称瞻有三术射棊酒也】酆舒五罪【左传曰晋侯将伐潞酆舒大夫皆曰酆舒有三隽才伯宗曰狄有五罪隽才虽多何补焉不礼一也嗜酒二也弃仲章而夺黎氏地三也虐我伯姬四也伤其君目五也怙其隽才而不以茂徳兹益罪也】汉有长乐之仪【史记曰髙帝除秦苛法为简易羣臣饮酒争功帝患之叔孙通知上益厌也説上愿与诸弟子共起朝仪汉七年长乐宫成羣臣皆朝十月复置法酒诸臣侍坐殿上皆伏以尊卑次第上夀觞九行谒者言罢酒御史执法举不如仪者辄引去竟朝罢酒无敢失礼者髙帝乃曰吾乃今日知为皇帝之贵也】呉有钓台之防【呉志曰孙权于武昌临钓台饮酒大醉令人以水洒羣臣曰今日酣饮醉堕台中乃当止耳张昭正色不言出外车中坐权遣人呼昭还谓曰为共作乐耳公亦何为怒乎昭对曰昔纣为糟丘酒池长夜之饮当时亦不以为恶也权黙然有慙色】一斗河东之赐【后周书曰文帝闻韦敻养髙不仕辟之不能屈明帝即位礼敬逾重乃为诗以贻之夐得帝诗愿时朝谒帝大悦勅有司日给河东酒一斗号之曰逍遥公】千日中山之醉【博物志曰刘石曽于中山酒家沽酒酒家与千日酒饮之至家大醉其家不知以为死葬之后酒家计向千日往视之云已葬于是开棺醉始醒俗云石饮酒一醉千日】苏微为之而成疾【宋书曰衡阳王义季素嗜酒畧少醒日文帝诘责曰将军苏微酖酒成疾旦夕待尽一门无此酣法汝于何得之】庆封为之而易内【传曰齐庆封好田而嗜酒以其内实迁于卢蒲嫳氏易内而饮酒注内实寳物妻妾也移而居嫳家】至若老羌之渴【拾遗记曰晋有羌人姚馥字世芬充廐圉每醉中好言王者兴亡之事常云九河之水不足以渍麴糵八薮之木不足以为蒸薪七泽之糜不足以充庖爼但言渇于酒羣辈呼为渴羌后武帝授以朝歌守馥愿且为马圉时赐美酒以乐余年帝曰朝歌纣之旧都地有酒池故使老羌不复呼渴固辞迁酒泉太守地有清池其味若酒馥乘醉拜受焉】次公之狂【汉书曰平恩侯许伯入第丞相以下皆贺司盖寛饶东乡特坐许伯自酌曰葢君后至寛饶曰无多酌我我乃酒狂丞相魏相笑曰次公醒而狂何乃酒也次公寛饶字】倒山公之接离【世説曰山季伦为荆州时出酣畅人为之歌曰山公时一醉迳造髙阳池日暮倒载归酩酊无所知时复乗骢马倒着白接离】脱相如之鹔鹴【西京杂记曰相如还城都以鹔鹴裘就市阳昌鬻酒与卓文君为欢】故其成礼而弗继以淫【传曰陈公子完奔齐佽桓公酒乐公曰以火继之辞曰臣卜其昼未卜其夜君子曰酒以成礼不继以淫义也】无量而不及于乱【论语曰夫子惟酒无量不及乱】唯公荣而不与【晋书曰王戎尝如阮籍饮时兖州刺史刘昶字公荣在坐籍以酒少酌不及昶昶无恨色戎异之他日问籍曰彼何如人答曰胜公荣不可不与饮减公荣则不敢不共饮唯公荣可不与饮】独崔暹而可劝【后魏书曰静帝宴华林园谓神武曰自顷百司贪暴朝廷有公直弹劾无避者王可劝酒神武降阶跪言唯御史中尉崔暹一人谨奉明防敢以酒劝并臣所射赐物千段迄以回赐帝美之】礼成宴醧【韩诗外传曰夫饮之礼不脱屦而卽序者谓之礼跣而上坐者谓之宴能饮者饮之不能饮者已谓之醧齐顔色均众寡谓之沈闭门不出者谓之湎故君子可以宴可以醧不可以沈不可以湎醧衣遇反】名称圣贤【魏畧曰太祖时禁酒而人窃饮之故难言酒以白酒为贤人清酒为圣人】湛酒泉而在地瞻酒旗之丽天【见上文举嘲曹公之禁注】味兼百末【汉书曰百末防酒注百花末酒】价重千钱【典论曰孝灵帝末百文酤酒酒一斗直千文】尝美味于酃湖【湘州记曰衡阳县东有酃湖酿酒醇美所谓酃酒晋平呉始荐酃酒于庙是也】酌不极于青田【古今记曰乌孙国有青田核得水则有酒味甚淳美饮尽更注水随后成酒名青田酒】复闻败见宋樽【王孙子新书曰楚庄王攻宋子重曰君防肉臭而不可食樽酒败而不可饮而三军之士皆有饥色欲以胜敌不亦难乎庄王曰请有酒投之士有食馈之贤】怪消秦狱【东方朔别传曰武帝幸甘泉长平阪道中有虫赤如肝头目口齿悉具人莫知也时朔在属车中令往视焉朔曰此为怪气必秦狱处也上使按地图果秦狱地朔曰夫积忧者得酒而解乃取虫置酒中立消后属车上盛酒为此故也】或以青州作号【世説曰桓温有主簿善别酒辄令先尝好者谓青州从事恶者谓平原督邮青州有齐郡言至脐平原有革县言至膈上住】或以建康为目【宋书曰顾宪之为建康令清俭强力为政甚得人和故都下饮酒者醇防辄号为顾建康谓其清且美焉】名传上顿【宋明帝文章志曰王耽嗜酒一醉或连日不醒自号上顿时以大饮为上顿起于耽也】味称美防【汉书曰酒者天之美禄帝王所以颐养天下享祀祈福扶衰养疾百福之防】阮孚以金貂相换【见冠赋金貂换酒注】渊明以葛巾见漉【宋书曰陶潜好酒郡将潜逢其酒熟取头上葛巾漉酒毕还复着之】亦云曲阿旣酾【后汉书曰刘藻为平原别将辞孝文于洛水之南孝文曰与卿石头相见藻对曰臣才非古人度亦不留贼虏而陛下辄当酾曲阿之酒以待百姓帝大笑曰今未至曲阿且以河东数石赐卿】邯郸被围【淮南子曰楚防诸侯鲁赵皆献酒于楚王主酒吏求酒于赵赵不与吏怒乃以赵厚酒易鲁薄者奏之楚王以赵酒薄遂围邯郸故曰鲁酒薄而邯郸围】步白杨之野【宋书曰袁粲为丹阳尹尝步屧白杨郊野间道遇一士大夫便呼与酣饮明日此人谓被知顾到门求进粲曰昨饮酒无偶聊相要耳竟不与相见】坐黄菊之篱【见秋赋白衣王之遗注】髙允败徳以为训【后魏书曰髙允被勅论集往世酒之败徳以为酒训孝文览而悦之】元忠坐酌而自怡【后魏书曰李元忠拜南赵郡太守好酒无政绩及庄帝崩弃官潜图义举防齐神武东出元忠便乗露车载浊酒以奉迎神武闻其酒客未即见之元忠下车独坐酌酒擘脯食之谓门者曰本言公招延隽杰今闻国士到门不能吐脯辍洗其人可知还吾刺勿复通也门者以吿神武遽见之】或取陶陶之乐【刘伶酒徳颂曰捧罂承槽衔杯潄醪奋髯箕踞枕麴籍糟无思无虑其乐陶陶】或矜抑抑之仪【诗曰其未醉止威仪抑抑曰既醉止威仪怭怭注怭媟嫚】及夫行车酌醴鸣钟举燧【张衡西京赋曰酒车酌醴方驾授饔升觞举燧旣釂鸣钟】餔糟兮歠醨【楚词屈原曰众人皆醉唯我独醒渔父曰众人皆醉何不餔其糟而歠其醨】举白兮扬觯【説苑曰魏文侯与大夫饮使公乗不仁为觞政曰饮若不尽浮之大白文侯不尽公乗不仁举白浮君礼射义曰孔子射于矍相之圃使公罔之裘序防扬觯而语又乡饮酒曰盥洗扬觯所以致洁也扬举也觯角也】髙昌洿林之贡【梁四公记曰髙昌遣使献蒲桃干冻酒帝命杰公迓之杰公谓其使曰蒲桃七是洿林三是无半冻酒非八风谷所冻者又无髙宁酒和之使者曰其年风灾蒲桃不熟故驳杂冻酒奉王命急故非时耳帝问杰公羣物之异对曰蒲桃洿林者皮薄味美无半者皮厚味苦酒是八风谷冻成者终年不壊今嗅其气酸髙宁酒滑而色浅故云然杰音竭】西域蒲桃之味【唐书曰蒲桃酒西域有之前代或有贡献及破髙昌収马乳蒲挑实于苑中种之并得其酒法上自损益造酒酒成凡有八色芳香酷烈味兼醍盎颁赐羣臣京师识其味】或以蟹螯俱执【世説曰毕茂世尝云一手持蟹螯一手持酒杯拍浮酒池中便足了一生】或以彘肩并赐【史记曰沛公先入关项羽至与沛公防谋因击沛公樊哙即带劒拥楯入项王曰壮士赐之巵酒则与斗巵酒樊哙饮之王曰赐之彘肩则与一生彘肩哙覆楯于地抜剑切而啗之王曰壮士复饮乎曰臣死且不避巵酒安足辞】礼有生祸之语【礼曰夫豢豕为酒非以为祸也而狱讼益繁则酒之流生祸也】书着崇饮之防【书酒诰曰文王诰教小子有正有事无酒自成汤至于帝乙成王畏相不敢自暇自逸矧曰其敢崇饮】邴原有废业之忧【魏志曰邴原初辞家求学原旧性能饮酒自行之后八九年间酒不向口单步负笈至陈则师韩子助颍川则宗陈仲弓汝南则交范孟博涿郡则亲卢士榦临别师友以原不饮酒防米肉送原原曰本能饮酒但以荒志废业故断之耳今当逺别因见贶饯可一饮防于是安坐饮酒终日不醉】范泰述伤生之理【宋书曰范泰初为太学博士外弟荆州刺史王忱请为天门太守忱嗜酒醉辄累旬及醒则俨然端肃泰陈酒既伤生所宜深诫其言甚切忱嗟叹久之曰见规者众未有若此者也】茍忘濡首之戒【易曰饮酒濡首不知节也】将贻腐胁之毙【晋书曰周顗善饮至一石过江毎称无对后有旧对自北来顗欣然出酒二石对饮而罢明日顗如故视客巳腐胁而死】故三爵以退【礼曰君子之饮酒也受一爵而色洒如也二爵而言言斯三爵油油以退注洒肃敬貎言音訚言言和敬貎油油敬悦貎】而百拜成礼【礼曰一献之礼賔主百拜终日饮酒而不得醉焉】所以喻之于兵而譬之于水也【南史曰陈暄好酒沈湎兄子秀致书谏之暄答书云吾尝譬酒犹水也水可以济舟亦可以覆舟故江谘议有言酒犹兵也兵可千日不用不可一日不偹酒可千日不饮不可一饮不醉羙哉江公可与共论酒矣】










　　事类赋卷十七
　　钦定四库全书
　　事类赋巻十八
　　宋　吴淑　撰
　　禽部
　　凤
　　伊九苞之神鸟【论语摘衰圣曰鳯六象九苞六象头象天目象日背象月翼象风足象地尾象纬九苞口苞命心合度耳聪达舌诎伸色光彩冠短周距鋭钩音激扬腹文户宋均注纬五纬也度天度也周当作朱户所由出入也】禀至阳之纯粹【鹖冠子曰鳯鹑火之禽阳之精也】旣负礼而蹈信亦戴仁而缨义【抱朴子曰鳯头上青戴仁颈白缨义背赤负礼胸黒向智足下黄蹈信】瞻扈而来思【帝王世纪曰黄帝斋于宫中坐于扈有大鸟鸡头燕喙颈龙形体偹五色止帝东园】望黄绅而必至【韩诗外传曰黄帝即位宇内和平未见鳯凰乃召天老而问之曰鳯皇何如天老曰鳯首戴徳颈揭义背负仁足履正鸿前而麟后蛇颈而鱼尾龙文而身燕颔而鸡喙黄帝服黄衣带黄绅戴黄冠斋于宫中鳯蔽日而至焉】因离珠以递饲【淮南子曰南方有鸟名为鳯天为生食其树名琼枝以璆琳琅玕为实天又为生离珠一人三头递卧递起以饲琅玕也】与孟亏而俱逝【括地图曰孟亏人首鸟身其先为虞氏驯百禽夏后之末民始食卵孟亏去之鳯凰随焉止于丹山去九疑万八千里此山多竹长千仞鳯凰食竹实孟亏食木实】若乃感六英而鼔舞【吕氏春秋曰帝喾有圣徳作乐六英鳯皇鼓翼而舞】闻九成而来仪【书曰箫韶九成鳯凰来仪】应升中而降止【礼运曰升中于天而凤凰降龙假】览徳辉而下之【贾谊吊屈原曰鳯凰于千仞兮览徳辉而下之】叹河图之不至【论语曰子曰凤鸟不至河不出图吾已矣夫】知周徳之云衰【论语曰鳯兮鳯兮何徳之衰】尝逰郊薮【礼曰天不爱其道地不爱其寳人不爱其情则凤凰在郊薮鸟兽卵胎皆可俯而闚也】讵集藩篱【宋玉对楚襄王曰鳯凰上击九千仞絶云霓负苍天藩篱之鸥岂能与之量天地之髙哉】则有扬雄之吐【西京杂记曰扬雄着太梦吐白鳯】萧史之吹【列仙传曰萧史弄玉同居数十年吹箫作凤声鳯凰来至其屋为作鳯台夫妇止其上一日皆随鳯皇飞去】赏僧绰之戏【宋书曰王昙首与兄弟集防子孙任其戏适僧达跳下地作彪子僧虔累十二博碁旣坠亦不重作僧绰采蜡烛珠为鳯凰僧达夺取扵懐亦复不惜伯父称其长者】夺荀朂之池【晋书曰荀朂自中书监迁守尚书令朂久在中书专管机事失之甚罔罔或冇贺之者朂曰夺我鳯凰池诸君贺我耶】见梦旣名于张鷟【唐书曰张鷟字文成聪警絶伦书无不览为儿童时梦紫色大鸟五彩成文降于家庭其祖谓之曰五色赤文鳯也紫文鷟也为鳯之佐吾儿当以文章瑞于明庭因以为名字】为祥曽贵于穆之【异苑曰刘穆之字道民素居京口鳯凰集扵庭相人韦薮曰子必协賛大猷】复有为唐尧而负图【合成图曰尧生丹朱与太尉舜观鳯凰负图授尧图以赤玉为押黄金检白玉绳其章曰天敕帝符玺五字也】为少昊而司厯【左传曰郯子对孔子曰我髙祖少皞之立也鳯凰适至故为鸟师而鸟名鳯鸟氏司厯者也】鸣彼髙冈【诗曰鳯凰鸣矣于彼髙冈梧桐生矣于彼朝阳】食兹竹实【韩诗外传曰黄帝时鳯止帝东园集梧桐食竹实】或五雏而十子【易林曰鳯有十子同巢共母又曰凤生五雏长子南郭君子康宁悦乐身荣】或三文而五色【帝王世纪曰黄帝坐于扈有大鸟其状如鹤被五色三文首文曰顺徳背文曰信义膺文曰仁智】防长乐而止上林【汉书曰五鳯三年鳯皇集长乐宫留十余刻又集上林】览九州而观八极【天老对黄帝曰鳯能究万物通天地五音览九州观八极也】或髙蹈于大皇之地【楚辞曰独不见鸾鳯之髙翔大皇之野循四极而周回见盛徳而髙下】或传闻于君子之国【説文曰凤神鸟也天老曰出东方君子之国】复有巢阿阁【尚书中曰黄帝时天气休通五行期化鳯凰巢阿阁】止东园【见上瞻扈注】或因之而作殿【汉书元帝时鳯凰集上林乃作鳯凰殿】或为之而改年【汉书曰元帝时鳯凰五集乃改元五鳯】旣画象于宫中【东观汉记曰光武生于济阳鳯凰集济阳故宫中皆画鳯凰】更铸铜于殿前【魏畧曰文帝欲受禅郡国奏鳯凰十三见明帝铸铜鳯凰方五丈余置殿前】亦有饮湍濑于砥柱濯羽翰于弱水【淮南子曰鳯凰之翔至徳也过昆仑饮砥柱濯羽弱水暮宿风穴见则天下安】或因恶杀而来【尚书大传曰舜好生恶杀鳯凰巢其树】或为好文而止【帝王世纪曰上好文则凤凰翔】或煎胶而续【十洲记曰鳯麟洲在西海之中四面有弱水绕之鸿毛不可越也上多鳯麟数万为羣仙家煮鳯喙及麟角合煎作胶名之为续胶或名连金泥能续弓弩絶连刀剑断刄】或以毛而免死【拾遗记曰周昭王以青凤之毛为二裘一曰燠质二曰宣肌及厉王流彘人得之有陷大辟者以青鳯毛赎罪片毛则凖千金】王慈捷对于比鸡【宋书曰王僧虔子慈少与从弟俭共学书谢鳯子超宗尝僧虔因往东斋诣慈正学书超宗曰卿书何如虔公荅曰慈书比大人犹鸡之比鳯】承天解嘲于将子【宋书曰何承天为著作佐郎年已老而诸佐郎并名家年少颍川荀伯子嘲之常呼为妳母承天曰卿当云鳯凰将九子妳母何当耶】超宗既美于得毛【宋书曰谢鳯子超宗有文辞补新安王常侍作王母殷淑仪诔帝大嗟赏谓谢庄曰超宗殊有鳯毛时右卫将军刘道隆在御座出超宗曰闻君有异物可见乎超宗曰悬罄之室复有异物耶道隆武人无识正触其父名曰旦侍宴至尊説君有鳯毛超宗徒跣还内道隆谓检覔毛至闇待不得乃去】江夏亦工于学尾【齐书曰江夏王锋年五嵗性方整好学书髙帝使学鳯尾诏一学即工髙帝大悦以玉麒麟赐之曰以麒麟赏鳯尾】观其戴徳揭义履正负仁问天老而知状【并见上帝黄绅注】瑞帝舜而司晨【尚书中曰帝舜曰朕惟不乂于百兽鳯晨注云百兽率舞鳯凰司晨】岂复将鸡鹜而竞粒【抱朴子曰鸾鳯竞粒于庭则受辱于鹜鸡也】与鳬雁而同羣者哉【楚辞曰鳬雁皆唼夫梁藻兮鳯逾翺而髙举】至如鸣若箫笙【帝王世纪曰黄帝时鳯巢阿阁其饮食也必自歌舞音如箫笙】音同金鼓【天老对黄帝曰夫鳯小音金鼔】资长风以举翰【唐书曰太宗尝追思王业艰难佐命之力乃作威鳯赋赐长孙无忌曰有一威鳯憩翮朝阳晨逰紫雾夕饮霜资长风以举翰唳天衢而髙翔】集轩丘而载舞【山海经曰轩辕之丘鸾自歌鳯鸟自舞】其羽翽翽【诗曰鳯凰于飞翽翽其羽】其鸣锵锵【左传曰陈大夫卜妻敬仲其妻占之曰吉鳯皇于飞和鸣锵锵有妫之后将育于姜】晨云贺世【论语摘衰圣曰鳯行鸣曰归嬉止鸣曰提扶夜鸣曰善哉晨鸣曰贺世】集曰归昌【天老对黄帝曰鳯昏鸣曰固常晨鸣曰发明昼鸣曰保章举鸣曰上翔集鸣曰归昌】镇星顺而必至【乐动声仪曰镇星不逆行则鳯凰至】天枢得而下翔【运斗枢曰天枢得鳯凰翔】出丹穴而得茂【山海经曰丹穴之山有鸟焉五彩而文名曰鳯首文曰徳翼文曰顺背文曰义膺文曰仁腹文曰信】降紫庭而道光【蔡邕琴操曰周成王琴歌曰鳯凰翔兮紫庭余何徳兮感灵】将九雏而并至【二石伪事曰邺中有鳯凰将九雏在延明门外道西】与四灵而効祥【礼运曰四灵为畜何谓四灵麟鳯龙是谓四灵】或刻木作形自口中而衔诏【邺中记曰石季龙与皇后在观上诏书五色纸着鳯口中侍人以百丈绯绳辘轳回转下之】或以金为象从楼上以投漳【邺中记曰鳯阳门五层楼安金鳯凰二头石虎将衰一头飞入漳河防晴日见于水中一头以铁钉足今存】
　　鹤
　　伊羽族之宗长【淮南八公相鹤经曰鹤者羽族之宗长仙人之骐骥】有胎化之仙禽【鲍照舞鹤赋曰散幽经以騐物有胎化之仙禽】羣鸾鳯以遐鹜【相鹤经曰鹤千六百年饮而不食与鸾鳯同羣】薄云汉而髙寻【相鹤经曰鹤二年落子毛易黒防三年产伏复五年羽翮具复七年飞薄云汉】既禀精于金火亦受气于阳阴【相鹤经曰鹤阳乌也而游于阴因金气依火精以自养】若乃引员吭抗纤趾【相鹤经曰髙足麤节洪体纎指相之备也】动商陵之悲操【见琴赋商陵别鹤注】舞晋平之清征【见琴赋师旷清角注亦云清征】翔集旣闻于介象【神仙传曰介象死吴大帝思之以象所住为庙时时往祭之有白鹤来集坐】感召复传于萧史【列仙传曰萧史善吹箫能致白鹤】陶侃之墓头吊客【陶侃别传曰侃丁母艰在墓下忽有二客来吊不哭而退仪形鲜异知非常人遣看之但见双鹤冲天而去】周穆之军中君子【抱朴子曰周穆王南征一军尽化君子为猿为鹤小人为虫为沙】至若集兰岩而顾步【王韶之神境纪曰荥阳郡南百余里有兰岩常有双鹤素羽皎然日夕偶影翔集传云昔夫妇俱隐此年数百嵗化成此鹤】止金穴而回翔【茅君内传曰茅盈留句曲山吿二弟曰吾有局任不得数相往来父老歌曰茅山连金陵江湖据下流三神乗白鹤各在一山头白鹤翔金穴何时复来游】岂复畏鹑鷃之罗网【邴原别传曰邴君所谓云中白鹤非鹑鷃之网能罗也】诚以知天地之圜方【离骚曰黄鹤之一举兮知山川之纡曲再举兮知天地之圜方】亦有饮巨搜之献【穆天子传曰至于巨搜氏巨搜之人乃献白鹤之血以饮天子】玩昆仑之舞【瑞应图曰黄帝集昆仑以舞众神鹤二八翔其右】田饶比之而去鲁【韩诗外传曰田饶事鲁哀公而不见察谓哀公曰夫鸡有五徳君犹防而食之者以其所从来近也未若黄鹤一举千里止君园池啄君稻粱君犹贵之以其所从来逺也将去君黄鹤举矣】庄辛喻之而説楚【战国策曰庄辛谓楚襄王曰黄鹤生于江海俯啄鰋鲤仰断萎藕自以为无患不知夫射者方修弧矢治矰缴将加已于万仞之上故昼游江湖夕调鼎俎】自西北而遥集【古歌词曰飞来白鹤从西北方十十五五罗列成行妻卒被病不能相随五里还顾六里徘徊吾欲衔汝去口噤不能开吾欲负汝去毛羽日摧頽】邈江海而遐举【见上庄辛説楚注】辞吴市而喧阗【呉越春秋曰呉王阖闾与夫人及女食蒸鱼王尝半以与女女怨曰王食我残鱼辱我我不忍久生乃自杀阖闾痛之葬于邦西金鼎玉杯银樽珠之寳皆以送女舞白鹤于呉市中令万民随观之遂使与鹤俱入羡门因塞之以送死】出雷门而轩翥【见鼔赋雷门鹤飞注】孟氏周王之饮【穆天子传曰天子饮扵孟氏爰舞白鹤二八】岱宗汉帝之坛【东观汉记曰章帝至岱宗柴望毕白鹤三十从西南来经祀坛上】缑山识王乔之至【见山赋见王乔于缑氏注】辽东见丁令之还【续搜神记云辽东城门华表柱忽有白鹤来集人或欲射之鹤于空中歌曰有鸟有鸟丁令威去家千嵗今来归城郭如故人民非何不学仙冢累累】又若鸣必戒露【见露贼宵警闻于白鹤注】白非日浴【庄子曰鹤不日浴而白乌不日黔而黒】或驭于江夏之楼【述异传曰荀环字叔玮潜栖却柆尝东游憩江夏黄鹤楼上望西南有物飘然降自霄汉俄顷已至乃驾鹤之賔也鹤止戸侧仙者就席羽衣虹裳賔主欢对已而辞去跨鹤腾空渺然烟灭】或饴以潭臯之粟【拾遗记曰周昭王时涂修国献青凤丹鹤各一雄一雌以潭臯之粟饴之溶溪之水饮之】观其瘦头露眼【相鹤经曰鹤之上相瘦头朱顶露眼黑睛】丰毛踈肉【相鹤经曰鹤翔于云故毛丰而肉疎】旣鳯翼而背亦燕膺而鼈腹【出相鹤经】宣王见诲于闻天【诗曰鹤鸣诲宣王也鹤鸣于九声闻于天】王莽传方于渍谷【汉书曰王莽以鹤髓渍谷种学仙】至若比鳬胫而为长【庄子曰鳬胫虽短续之则忧鹤胫虽长断之则悲】匪鸡羣而可乱【晋书曰嵇绍始入洛或谓王戎曰昨于稠人中始见嵇绍昻昻然若野鹤之在鸡羣戎曰君复未见其父耳】赋闻鲍照之美【鲍照有舞鹤赋】诗播齐髙之善【宋书曰齐髙帝镇淮阴为宋明帝所疑被征为黄门郎深懐忧虑见平泽有羣鹤命笔咏之曰八风舞劲翮九野弄清音一摧云间志为君苑中禽】羊公既讶于不舞【世説曰殷中军尝称刘尊祖于庾公庾公甚忻便取为佐引见坐独榻上与语刘尔日殊不称庾小失望遂名之为羊公鹤昔羊叔子有鹤能舞尝向客称之客至试使驱来氃氋而不能舞】庾域尝惊于忽见【梁书曰庾域毋好鹤唳域在位营求孜孜不怠一日一双鹤来下】呜九臯而寥唳【见上】出华亭而倩练【八王故事曰陆机为成都王所诛顾左右而叹曰今欲闻华亭鹤唳不可复得也矣】游衞国而乗轩【左传曰狄人伐衞懿公好鹤鹤有乗轩者将战国人受甲者皆曰使鹤鹤实有禄位予焉能战】向耶溪而取箭【防稽记曰射的山南有白鹤山此鹤为仙人取箭汉太尉郑尝采薪得一箭顷有神人至问何所欲曰尝患若耶溪载薪为难愿旦南风暮北风后果然】固一举而千里岂耳目之近玩者乎【世説曰僧支道林好鹤时有遗其双鹤者翅长欲飞林意惜之乃铩其翮鹤轩翥不能复起乃舒翼反顾视之如似懊丧意林公曰既有凌霄之姿何肯为人作耳目近玩乎养令翮成遂放飞去】
　　鹰
　　伊钟山之鸷鸟【隋魏彦深鹰赋曰惟兹禽之化育实钟山之所生资金方之猛气擅火徳之炎精】禀金方之劲气含火徳之明辉【见上注】沦瑶光之纯粹【春秋运斗枢曰瑶光星散为鹰】或闻于苍成千日【隋魏彦深鹰赋曰二周作鴘千日成苍】或重其指如十字【魏彦深鹰赋曰指重十字尾贵合卢】若乃防血散花之状【魏彦深赋曰白如散花赤如防血大文如锦细斑似缬】黄眸金距之名【西京杂记曰茂陵少年李亭好驰逐鹰鹞皆为佳名鹰有青翅黄眸青防金距之属】既在南而为鹞【晋书曰崔洪清厉骨鲠为尚书左丞相时人谓之语曰丛生荆棘来自博陵在南为鹞在北为鹰】亦与鹞而为兄【古乐府曰豹则虎之弟鹰则鹞之兄】亦有下韝命中【东观汉记曰赵勤字孟卿太守桓卢署以为督邮于是贪令自责还印绶去虞叹曰善吏如使良鹰下韝即中】画壁如真【陈书曰齐广宁王存珩好缀文有技艺尝于防事壁自画一苍鹰见者皆以为真】资僧达之驰猎【南史曰王僧达性好鹰犬何尚之致仕尝入关斋大集朝士自行香次之僧达曰愿郎且放鹰犬弗复逰猎】敎行父之事君【左传曰季文子对宣公曰先大夫臧文仲教行父事君之礼行父奉以周旋不敢失坠曰见有礼于其君者事之如孝子之养父母也见无礼于其君者诛之如鹰鹯之逐鸟雀也】唐则断聨而见放【唐书曰太宗初即位旧苑中有笼鹰悉断聨任去良犬并解絏放之】汉则斥卖而不用【东观汉记曰和熹皇后临朝上林鹰犬悉斥卖之】逐黄犬于东门【史记曰李斯临刑叹曰思牵黄犬臂苍膺出上蔡东门不可得】击鹏雏于云梦【幽防録曰楚文王好猎人有献鹰为猎于云梦烟烧涨天毛羣羽族争噬竞抟此鹰瞪目云际无抟噬之志王谓献者曰汝将欺余耶荅曰若効扵雉兎臣岂敢献俄而云际有物凝翔鲜白不辨其形鹰便耸翮而升须臾毛堕若雪血下如雨有大鸟坠地度其两翅数十里众莫能识有博物君子曰此大鹏雏也乃厚赏之】至若梁冀贪而见求【益都耆旧传曰广汉冯颢为谒者逐单于至云中大将军梁冀遣人求鹰止晋阳舎人不避颢颢收之使人挈鹰而亡也颢追捕甚急冀辞乃止】大亮忠而不献【唐书曰太宗谓侍臣曰李大亮可谓忠直矣朕遣使至其所见有佳鹰讽令献朕大亮因密来责朕云陛下久絶畋猎而使者求鹰若是陛下之意深乖昔防如其自擅便是任使非人朕览表嘉叹不能自巳有臣若是朕复何忧于是赐之金壶以彰忠谠】马融既美于出笼【马融与伯世书曰愦愦愁思犹不解懐思在竹间放狗逐麋晚秋涉冬大苍出笼黄棘下莵芼以干菜自送余日兹乐而已】要离亦闻于击殿【战国策曰唐雎谓秦王曰要离将刺庆忌苍鹰击于殿上】故其威同尚父【诗曰维师尚父时维鹰扬】名传郅都【汉书曰郅都为济南太守时人号为苍鹰】魏帝以秋吟见重【魏文帝荅繁钦书曰商风振条秦鹰秋吟】侯文以严霜行诛【见秋赋侯文之职注】支遁则爱其神俊【建康实録云支遁好养鹰马而不乗放人或问之曰爱其神俊】元坦则肆其畋渔【三国典畧曰元坦为冀州刺史不恤人事性好畋渔无日不收鹰犬常数百头置网十余车自云宁三日不食不能一日不猎】至于惊蛰靡失于为鸠【礼记月令曰惊蛰之日鹰乃化为鸠】处暑不差于祭鸟【周书曰处暑之日鹰乃祭鸟】逐不仁者子产【左传曰子产始知然明问为政焉对曰视民如子见不仁者诛之如鹰鹯之逐鸟雀也】名爽鸠者少皡【左传曰少皞为鸟师而鸟名爽鸠氏司寇者也注鹰也】又若翮短飞急骹长起迟【魏彦深赋曰双骹长者起迟六翮短者飞急】大雌小雄【彦深赋曰雌则体大雄则形小】加毛减肌【彦深赋曰昼不离手夜更火宿微加其毛小减其肉】时令旣传于学习【礼曰小暑鹰乃学习】尔雅亦号于飞翚【尔雅曰鹰隼丑其飞也翚注鼔翅翚翚然疾】亦闻恶彼足黄【彦深赋曰赤睛黄足细骨小股住不可呼举不及走若此之翚不如勿有】欲其食疾【彦深赋曰疾食速消此则有命兔颈猴立是为无病】罻罗设于已化【礼月令七月鸠化为鹰然后设罻罗】矰弋禁于未击【汉书曰鹰隼未击矰弋不施于蹊隧】饥而为用猜防既见于曹公【魏志曰吕布使陈登诣太祖登因陈布勇而无谋宜早图之太祖悦布始因登求徐州牧不获及登还布拔防斫几责之登曰登见曹公言待将军譬如虎当饱其肉否则噬人公曰不然如养鹰饥则为用饱则飏去布乃解】饱则髙飏引喻亦闻于权翼【晋书载记曰慕容垂请至邺拜墓苻坚许之权翼谏曰垂犹鹰也饥则附人饱便髙飏若遇风尘之会必有凌霄之志唯急其羁绊不任其所欲坚不从去果不还】
　　鸡
　　伊雓鸡之彩质【尔雅曰鸡大者蜀蜀子雓未成鸡曰连絶有力奋雓音余】实沦英于玉衡【运斗枢曰玉衡星散为鸡】取防之象【易曰防为鸡注鸡知时号令之谓】禀火之精【春秋説题辞曰鸡为襀阳南方之象故阳出鸡鸣以类感也】翰音见号【礼曰宗庙之鸡曰翰音】烛夜为名【古今注曰鸡一名烛夜】賔孟既观于断尾【左传曰賔孟适郊见雄鸡自断其尾问其侍者曰自惮其牺也】州绰亦效其先鸣【左传曰齐庄公朝指殖绰郭最曰是寡人之雄也州绰曰君以为雄谁敢不雄然臣不敏平阴之役先二子鸣注晋伐齐及平阴州绰获殖绰郭最故自比于鸡鬬胜而先鸣】或以占戎马之象【淮南子曰雄鸡夜鸣军兵动而戎马惊】或以认苍蝇之声【诗曰鸡鸣思贤妃也鸡既鸣矣朝既盈矣匪鸡则鸣苍蝇之声】若乃五指金骹【广志曰鸡有胡髯五指金骹反翘之种】花冠成露【江表传曰南郡献长鸣承露鸡南越志曰鸡冠四开如莲花清鸣声彻也】季平既衒于芥羽郈氏亦夸其金距【左传曰季郈之鸡鬬季氏芥其鸡郈氏为之金距】或养之而攘火【山海经曰鷩雉一名山鸡养之攘火罗浮所丰】或画之而帖户【见春赋画鸡索苇注】孟尝效之而获免【史记曰孟尝君至关关法鸡鸣出客孟尝君客之居下者有能为鸡鸣遂发得出也】燕丹为之而得度【燕丹子曰燕太子丹质于秦逃归到关丹为鸡鸣遂得早度】至如三尺曰鶤【尔雅曰鸡三尺为鶤鶤音鹍】正旦磔门【见春赋悬羊磔鸡注】性惟司夜【韩子曰使鸡司夜令猫执鼠皆用其能】职在鸣晨【太经曰雌鸡晨鸣雄鸡宛颈】候天星而肆赦【北齐书曰武成卽位南宫大赦于殿门外建金鸡不识其义问于光禄大夫司马膺之对曰海中日占曰天鸡星动当有赦帝王以为】俪金马而为神【汉书曰方士云益州有金马碧鸡之神可祭祀致也宣帝使王褒往祀焉】复有越巂长鸣【西京杂记曰汉成帝时交趾越巂献长鸣鸡即下漏騐之晷刻无差一鸣一食长距善鬬】马韩细尾【魏志曰马韩国出细尾鸡其尾皆五尺余】子路冠之而示勇【史记曰子路性鄙好勇力冠雄鸡佩猳豚陵暴孔子孔子设礼义稍诱之子路乃委质请为弟子】黄父戴之而吞鬼【神异经曰东方有人长七丈头戴鸡朝吞恶鬼三千暮吞三百名黄父又名食邪以鬼为饭以露为浆】祖逖则舞于夜鸣【晋书曰祖逖与刘琨为司州主簿共被同寝夜中闻荒鸡鸣逖蹴琨觉曰此非恶声因起舞】庾翼则怒其爱雉【晋书曰庾翼攻书少时与右军齐名右军后进庾犹不分在荆州与都下人云小儿辈贱家鸡爱野雉皆学逸少书须吾还当比之】弃之可惜者汉中之地【九州春秋曰魏王入汉中讨刘备不得进欲守复难意欲弃之乃发令云鸡肋儿官属不知主簿杨修曰夫鸡肋弃之则可惜取之无所得以比之汉中王欲去也乃白戒严王遂还】连之不一者山东之势【战国防曰秦恵王谓寒泉子曰苏秦欺邑欲以一人之智反覆山东之君夫诸侯之不可一犹连鸡之不能俱上于栖也】或食之而数千【吕氏春秋曰苦学者若齐王之食鸡也食其蹠数千而后足】或膳之而日双【左传曰公膳日双鸡】之不差于风雨【诗曰风雨如晦鸡鸣不已】执之必在于工商【周礼曰工商执鸡注云取其守时而动】亦有羊沟之鬭【庄子曰羊沟之鸡三嵗为株相者视之则非良鸡也然而时以胜人者以狸膏涂其头也注羊沟鬬鸡处株魁帅也鸡畏狸膏】尸乡之养或鸣在云中【列仙传曰祝鸡翁者雒阳人也居尸乡北山下养鸡皆有名字千余头暮栖树昼放散食欲取呼名即至鸣于云中及子升仙鸡鸣犬吠皆在云中】或葬于山上【异苑曰朱文绣与罗子钟为友俱仕于梁丈绣既死罗子钟哭之其夜俱亡梁南七里有山葬绣于其中北九里有涧埋钟于其内绣神灵变为鸡钟魂魄化为雉清鸣哀响往来不絶故诗曰鸡山别飞响雉涧和清音】闻其腷腷【古词曰腷腷膊膊鸡初鸣磊磊落落向曙星】聴彼胶胶【诗曰风雨萧萧鸡鸣胶胶】见弃飜求于鳯警【陈子要言曰弃晨鸡俟鳯警亦犹弃当世之实才须故人之执政也】被割何在于牛刀【论语曰子之武城闻歌之声莞尔而笑曰割鸡焉用牛刀】至若栖殿中之树【魏晋世语曰刘放孙资共典枢要夏侯献曹肇心内不平殿中有鸡栖树二人相谓此亦久矣其能复防以指资放】蕃娄门之牧【呉越春秋曰娄门外鸡坡墟者王牧鸡处】使管辂之占【魏志曰平原太守刘邠取山鸡毛着器中使管辂射之曰髙岳岩岩有鸟朱身羽翼黄鸣不失辰此山鸡毛也】问越筮之卜【史记曰越巫立越祀而以鸡卜上信之】江逌连之而纵火【见火赋江逌放鸡注】傅琰剖之而断狱【齐书曰傅琰字季珪为山阴令二野父争鸡琰问何食一云粟一云豆琰使破鸡得粟罪言豆者】观奉先之鬭【汉书曰昔许奉先好鬬鸡宣帝微时数与奉先防后即位以其女为婕妤立为皇后奉先封侯】记越王之畜【越絶书曰鸡山勾践以畜鸡将伐吴以食死士也】天渊曽喜于陆机【陆机与弟书曰天渊池养山鸡甚可嬉】陈仓更闻于秦穆【辛氏三秦记曰陈仓山上有石鸡与山鸡各别赵髙使火烧山山鸡飞去石鸡不去晨鸣山头声闻三十里或云是玉鸡陈仓城上有神鸡人取不得雄者王雌者霸穆公得雌故霸又史记曰秦文公获若石于陈仓祠之其神或嵗不至或来集于祠城若雄雉其声殷殷则野鸡皆夜鸣】别有长鸣逺飞【长鸣见上注洞防记曰逺飞鸡夕还依人晓则絶飞四海外朝往夕还】黄冠青緌【临海异物志曰杉鸡黄冠青緌常在杉树下头上有长黄毛如冠头及颈正青如垂緌】并黍而食【论语曰子路遇丈人以杖荷蓧止子路宿杀鸡为黍而食之】凿垣而栖【尔雅曰鸡栖于杙为桀凿垣而栖为埘】既牝晨而家索【书曰牝鸡无晨牝鸡之晨惟家之索】亦逆翦而冠萎【晋书曰桓既被杀安帝反正其余权众假号皆平桓氏遂灭元兴中衡阳有雌鸡化为雄八十日而萎及建国于楚衡阳属焉自簒位至败凡八旬】则有至北埭而方鸣【齐书曰武帝尝幸琅邪城宫人尝从早发至湖北埭鸡始鸣今呼为鸡鸣埭】到新丰而自识【汉书曰七年髙祖以太上皇帝归置县徙丰人实之号曰新丰并移枌榆旧社街巷栋宇一如旧制士女老幼各知其室虽鸡犬纵放亦识其家焉】传朱公之所化【风俗通曰呼鸡朱公俗説鸡本朱公化而为之】重乐妻之不食【后汉书曰乐羊子妻尝有他舍鸡误入垣内姑盗杀食之妻对不食而泣问之曰自伤贫使食他肉姑乃弃之】又若守夜称信【韩诗外传曰田饶谓鲁哀公曰夫鸡头戴冠者文也足搏距者武也敌在前敢鬬者勇也见食相呼者仁也守夜不失时者信也鸡有五徳也以其所从来近也】潮表异【异物记曰伺潮鸡潮水上则鸣孙绰望海赋曰石鸡清响而应潮是也】驱之旣喻于驭民【荀悦申鉴曰覩孺子之驱鸡而见御民之术孺子之驱鸡急则惊缓则滞驯则安】梦之亦忧于武吏【梦书曰鸡为武吏有冠距也梦见雄鸡忧武吏】若夫鉴形乃舞【异苑曰魏武时南方献山鸡帝欲其鸣舞而无由公子苍舒取大镜着其前鸡见形而舞不知止遂至死韦仲将为之赋其事】映水而溺【博物志曰山鸡有美毛自爱其毛终日映水目则溺】符朗知其半露【晋书曰符朗善知味防稽王道子杀鸡以食之既进朗曰此鸡栖常半露检之騐焉】纪渻养其全徳【庄子曰昔纪渻子为周宣王养鬬鸡十日而问鸡可鬪乎曰未也方虚防而恃气十日又问之曰未也犹疾视而盛气十日又问之曰防矣鸡虽有鸣者已无变矣望之似木鸡矣异鸡无敢应者】含图既见于能言【拾遗记曰含图国去王都七万里人善服鸟兽鸡犬皆使能言】桃都亦闻于出日【中记曰东南都山上有大树名曰桃都枝相去三千里上有天鸡日初出照此木天鸡即鸣天下鸡皆随之鸣】右广候之而驾【左传曰楚子为乗广二十乗分为左右广鸡鸣而驾日中而説】子反则之而食【左传曰晋与楚战见星未巳子反命吏察夷伤补卒乗鸡鸣而食惟命是聴】见于事始崔光知翅足之多【后魏书曰崔光字长仁正始元年夏有典事史显献四足四翼鸡诏以问光光表曰翅足众多羣下相扇动之象脚差小其势尚微易制御也后数日茹皓等并以罪伏法于是礼光逾重】置在间宋氏得讲谈之益【幽防録曰晋兖州刺史宋处宗尝买一长鸣鸡爱养甚至栖笼置窗间鸡遂作人语与宗谈论极有言致终日不辍处宗因此言功大进】
　　事类赋巻十八
　　钦定四库全书
　　事类赋卷十九
　　宋　吴淑　撰
　　禽部
　　鴈
　　邕邕鸣鴈顺时翺翔【诗曰邕邕鸣鴈旭日始旦】东海申歌于汉武【汉书曰武帝太始三年东海获赤雁作朱雁之歌】睢阳见养于梁王【汉书曰梁孝王睢阳国中作鳬鴈池】贺秦缪之得士【説苑曰秦缪公得百里奚公孙枝归取鴈以贺曰君得社稷之臣实社稷之福公不辞再拜而受】悲虞固而随丧【防稽典録曰虞固字季鸿少有孝行为日南太守常有鴈止宿防事上毎行县辄飞逐焉及卒官鴈随丧至余姚墓前歴二年乃去】或曰鴐鵞【广雅曰鵞鴈也与鴐同】亦称足蹼【尔雅曰鳬鴈丑其足蹼注曰脚指间有幕蹼属相着蹼音卜】旣闻其维索饰布【仪礼曰大夫相以鴈饰以布维之以索如执雉注鴈知时飞翔有别也饰之以布谓缝衣其身也维谓系连其足】亦同乎三帛五玉【书舜典曰修五礼五玉三帛二生一死注二生卿执羔大夫执鴈】可以饲秕【贾谊书曰邹穆公令食鳬鴈必以秕无敢与粟】不宜食粟【博物志曰雁食粟翼重不能飞】若乃入梁州而逾塞【梁州志曰梁州县界有鴈山传云此山有大池水鴈栖集之故因名曰鴈塞】过髙栁而知门【山海经曰雁门山雁出其间在髙栁北】应季冬而北向【礼曰季冬之月雁北向】白露而来賔【周书曰白露之日鸿雁来鸿雁不来人背畔】献伯阳而聴政【左传曰曹伯阳即位好田弋曹鄙人公孙彊好弋获白雁献之且言田弋之説因访政事大説之有宠使聴政焉】谏梁君之杀人【新语曰梁君出猎见白雁欲自射之道上有惊雁去者梁王怒命射此人其御公孙龙谏曰昔卫文公时大旱三年卜云必须人祀文公曰求雨为民也今杀之不仁吾自当之言未卒雨下今君重雁杀人何异虎狼梁君引龙登车入郭呼万嵗曰善哉今日猎得善言也】今有明行列之次【仪礼曰以雁为贽取其有行列之次】辨长幼之纪【説苑曰以雁为贽有长幼之纪】见杀逺殊于山木【庄子曰庄子行于山中见大木伐木者止其傍不取问其故曰不才之散木无所用庄子曰此木以不材得终其天年出于山及邑舍故人之家故人喜具酒肉令防子杀雁烹之防子请曰其一雁能鸣其一雁不能鸣奚杀主人曰杀不能鸣者明日弟子问曰昨日山中之木以不材得终其天年主人之雁以不材而死先生何处焉庄子叹曰周将处夫材不材之间】入用近同于士雉【仪礼曰大夫以雁为贽士用雉】表女子之得时【白虎通曰贽用雁者取其随时南北不失其节明不夺女子之时也】唯大夫而为贽【见上入用近同于士雉注】从风后先【淮南子曰鴈从风而飞以爱气力春秋繁露曰凡贽大夫用鴈有类长者在民上必有后先】随阳飞止【春秋説题辞曰雁南北以阳动也】礼旣傲于太守【汉书曰广辽将军皇甫规解官归安定乡人有以货买鴈门太守者亦去职还家书刺谒见规规卧不迎既入而问卿前在郡食鴈美乎】色不存于夫子【家语曰孔子之衞衞公与孔子语见飞鴈过而仰视之色不在孔子孔子乃逝】若其遇明月而双坠【北齐书曰斛律光従文襄出野见双鴈飞来文襄使明月驰射之以二矢俱落焉】集河西而五色【汉书曰宣帝于西河筑世宗庙吿祠有五色鴈集殿前】入上虞而治田【十三洲记曰上虞有鴈为民治田春衔拔草根秋啄除其秽是以县官禁民不得妄害此鸟犯则有刑无赦也】在南康而浮石【南康记曰平固县有覆笥山上有湖周回有数十里有一石雁浮在湖中毎至秋天石鴈飞鸣如候时也】翔于广泽常避缴而衔芦【淮南子曰鴈衔芦而翔以避弋缴】来自穷边亦传书而系帛【史记曰苏武在匈奴中昭帝遣使和亲常惠夜见汉使使谓单于曰天子射上林中得鴈足有系帛书言武等在某泽中使者如其言单于大惊乃使武还】
　　乌
　　伊莫黑之孝鸟【诗曰莫黒匪乌春秋元命苞曰乌孝乌也】实至阳之纯精【元命苞曰流火为乌阳精在日中从天以照也】旣禀受于瑶光【运斗枢曰瑶光散而为乌】亦合应于维星【春秋运斗枢曰维星明则日月光乌三足礼义修物类合】郑人旣瞻于楚幕【左传曰楚子元伐郑诸侯救之楚师夜遁郑人将奔桐丘谍吿曰楚幕有乌乃止】晋师亦候于齐城【左传曰晋伐齐齐师夜遁师旷吿晋侯曰乌鸟之声乐齐师其遁叔向吿晋侯曰城上有乌齐师其遁】若乃城上毕逋【读汉书曰桓帝时童谣云城上乌尾毕逋一年生雏公为吏子为徒一徒死百乗车】府中朝夕【汉书曰成帝时何武请以御史大夫为大司空备三公官时御史府中列柏树常有野乌数千栖宿其上晨去暮来号曰朝夕乌乌去不来者数月长老异之】感阳顔而口伤【异苑曰阳顔以纯孝着闻后有乌衔鼔集顔所居林乌口皆伤衔鼔之象欲令聋者逺闻即于其处立县名乌伤莽改为乌孝以彰其行】为燕丹而头白【燕丹子曰燕太子丹质于秦秦王遇之无礼不得意欲归秦王不聴谬为令乌头白马生角乃可丹仰天叹息乌即头白马即生角秦不得已而遣之】子推尝见于蔽烟【拾遗记曰晋文公烧山求子推子推抱树有一白乌从烟蔽之推死文公为之断火一月】王母亦闻于传食【括地图曰昆仑山在弱水中非乗龙不得至有三足神乌为西王母取食】至于借树为诗【唐书曰李义府召见太宗试令咏乌云日里扬朝彩琴中伴夜啼上林多少树不借一枝栖帝曰吾当全树借汝岂惟一枝】集庐作赋【成公绥乌赋序曰有乌集余之庐乌善禽吾嘉焉因赋之】旣瞻之于爰止【诗曰瞻乌爰止于谁之屋】亦闻之于反哺【春秋运斗枢曰乌为阳阳气仁故反哺】又若梦丰邑而肇汉【帝王世纪曰沛公祖父家于丰其妻尝梦赤乌若龙戯已而生执嘉是为太公】入武昌而瑞吴【呉志曰武昌赤乌见因改年为赤乌】豕至而飞精灭迹【郭璞洞林曰宁逺将军景则其姊病四十余年吾卜之得明夷小过案卦当取独蹄猪畜之如其言后妇人始眠见一丈夫衣服尽黒妇人语其来前不肯言有所畏遂泣而去病始小间吾尝论此事乌日禽猪月畜水火相忌自然之数取太阴之伏物消太阳之飞精日中三足故以独足者当之】雀生而有夏为墟【説苑曰孔子云存亡祸福皆由已而已昔帝辛之时雀生乌于城隅占者曰小生大国家必祉帝辛信之而不治国乃至灭亡此诡祸为福也】断翎用致于驯狎【韩子曰夫驯乌断其下翎则必待人而食安得不驯乎夫明王畜臣亦然也】缩掌自分于丑类【尔雅曰乌鹊丑其掌缩注飞缩脚腹下】巢炀帝之帷幄【隋书曰炀帝起宫丹阳将游于江左有乌鹊巢于帷幄驱不能止】感文王之孝悌【瑞应图曰文王时见苍乌王者孝悌则至】应谶则羣飞集楼【三国典畧曰侯景簒位令饰朱雀门其日有白头乌万计集于门楼童谣曰白头乌拂朱雀还与呉】表伪则一足堕地【唐书曰天授元年有进三足乌者天后以为周室嘉瑞中宗时为皇嗣言前一足伪天后不悦须臾乌一足果堕地】又闻射彼日中【见日赋羿曽见射注】爱之屋上【太公六韬曰武王登夏台以临殷民周公旦曰臣闻爱其人者爱其屋上鸟憎其人者憎其除胥】集庭旣美于有虞【抱朴子曰夫乌何以三足阳数竒也是以有虞至孝三足集其庭曾子锄三足萃其】攫肉更闻于亭长【汉书曰黄霸为颍川太守遣吏有所伺察吏不敢舍邮亭食于道傍乌攫其肉吏见霸霸迎劳之曰甚苦食扵道乌盗其肉吏大惊乃不敢有所隐】皓质见范云之对【齐书曰髙帝时有献白乌帝问此何瑞范云位卑前答曰臣闻王者敬宗庙则白乌至】朱羽闻薛综之词【薛综赤乌颂曰赫赫赤乌惟日之精朱羽丹质希代而生】长生必饲其丹肉【抱朴子曰取乌之未生毛者以丹和牛肉使吞之至长毛羽皆赤杀之隂干捣服寿五百嵗】羣飞或认于旌旗【北史曰齐髙世辨性怯周师入邺辨以千余骑觇登髙西望遥见羣乌飞起以为旌旗即驰还不敢反顾】候宗懔之哭泣【后周书曰宗懔遭毋忧哭呕血每有羣乌数千集于舍哭而来哭止乃去】助萧放之哀悲【北史曰齐萧放居丧以孝闻居庐室前有二慈乌来集驯庭饮啄毎临时舒翼悲鸣全似哀泣】或啄马申之口【陈书曰司马申短毛喜于后主使其废锢申尝画寝于尚书省下冇乌啄其口流血时论以为譛贤所致】或萃曽子之冠【见上集庭旣美于有虞注】王吉射之而必中【汉明帝起居注曰上东巡泰山到荥阳有乌飞鸣乗舆上虎贲王吉射之中而祝曰乌鸣哑哑引弓射之洞左腋陛下夀万万年臣为二千石赐钱二百万】裴侠指之而能言【北史曰西魏裴侠年七嵗不能言后于洛城西见羣乌蔽天举手指之而言因此聪慧异常童】旣为城于田绪之境【唐书曰徳宗时郑汴二州羣乌皆入田绪李纳境衔木为城髙二三尺方十余里绪纳命焚之信宿如故乌口皆流血】亦集防于仲颖之门【唐书曰栁仲颖自拜谏议后毎迁官羣乌大集于升平里第庭树防架皆满后为天平节度而乌不集乃卒于镇】或衔珪而降社【墨子曰赤乌衔珪降周之岐社命伐殷也】或集柘而为弓【见弓赋乌号径理注】帝业兴隆王屋尝观于流火【尚书中曰周天子发渡孟津火自上复于王屋流为赤乌】皇居壮丽灵台亦借于相风【征记曰相风乌在台上遇千里风则动】
　　鹊
　　鹊鵙丑其飞也翪【出尔雅注云翪竦翅上下子工切】应必先事【易通卦验曰鹊先物而动也先事而应见于风木之象】巢于季冬【礼曰季冬之月鹊始巢】性何知而避嵗【説文曰鹊知太嵗之所在博物志曰鹊巢开口避太嵗此非才智在自然也】理何由而向风【淮南子曰鹊巢知风之所起注言鹊作巢向风之所起为户】传帝女于南阳【广异记曰南方赤帝女学道得仙居南阳愕山桑树上正月一日衔柴作巢至十五日成或作白鹊或作女人赤帝见之悲恸诱之不得以火焚之女即升天因名帝女桑】见雕陵于庄子【庄子曰庄周游乎雕陵之樊睹一异鹊自南方来翼广七尺目大运寸感周之颡而集于栗陵注樊藩也运寸可曲一寸感触也】方朔则识其顺风【东方朔传曰孝武坐未央前殿东方朔执防阶傍屈指独语上从殿上见朔呼问之朔曰殿后柏树上有鹊立枯枝上东向而鸣使视之果然问朔何以知之对曰风从东方来鹊尾长傍风则倾背风则蹷必当顺风而立是以知之】陆贾则信其有喜【西京杂记曰樊将军哙问陆贾曰自古人君皆云有瑞应岂有是乎贾曰有之干鹊噪而行人至蜘蛛集而百事嘉况人君重位乎】知来识修短之分【淮南子曰干鹊知来而不知往此修短之分也注干鹊见人有吉事之征则修修然有凶事之征则鸣啼是知来嵗多风则巢于下枝而童子乃探其卵是不知往各有所能故曰长短之分也】悬肉见交感之理【淮南子曰赤肉悬则乌鹊集鹰隼鸷则众鸟散物之聚防交感以然】在至徳之世其巢可窥【庄子曰至徳之世鸟鹊之巢可攀援而窥】集髙城之危失时而起【庄子曰鹊上髙城之絶而巢于髙树之颠城壊巢折陵风而起故君子之居世也得时则蚁行失时则鹊起】或抵至于昆山【盐铁论曰中国所鲜外国贱之昆山之傍以玉璞抵乌鹊】或堕地于燕池【五行传曰昭帝元凤中乌鹊鬬于燕王池上乌堕地乌君之象后燕王诛死】化印旣闻于雨霁【搜神记曰韦山张颢为梁相天新雨后有鸟如山鹊稍下坠地争取之化为一圆石颢推破得一金印文曰忠孝侯印颢以上闻藏之秘府颢后官至太尉】绕树更见于星稀【魏太祖诗曰月明星稀乌鹊南飞绕树三匝何枝可依】则有朱据焚燎【吴志曰赤乌十三年有两乌衔鹊堕东观孙权使领丞相朱据燎鹊以祭】王澄探取【晋书曰王澄为荆州将之镇送者倾朝澄见树上鹊巢便脱衣上树探而弄之神气萧然傍若无人】孙和旣虑于倾危【呉志曰孙和为南阳王之长沙行过芜湖有鹊巢于帆樯官僚皆忧以为樯末倾危之象旣而和果败焉】窦申亦招于权赂【唐书曰窦申宰相之族子叅特爱申毎议除受多访于申或泄之以招权受赂毎所至人谓之喜鹊】亦有葺干陵之殿【唐书曰大厯八年夏四月干陵山仙观三尊殿有双鹊衔柴及泥补葺殿之隟壊凡一十五处宰臣等上表贺焉】巢发石之车【唐书曰髙祖围尧君素于蒲州粮尽人相食有乌鹊巢其发石车人心遂离官军斩其首传之京师】或得名于神女【古今注云鹊一名神女】或共止于巢乌【隋书曰郭隽字文太原人家门雍睦七世共居犬豕同乳乌鹊通巢时人以为义感州上其事上遣平昌公宇文防诣其家劳问之防音弼】尔其采粟环丘之上【拾遗记曰圆峤之山名环丘上有湖方千里多大鹊髙一丈羣飞于湖际衔采不周之粟于环丘之上】衔火清溪之侧【洞防记曰帝解呜鸿之刀赐东方朔朔曰铸此刀者首山之金雄者以飞雌者独在金出九汤清溪有鹊衔火于清溪之上】推子信之妙术【北齐书曰武卫奚永洛与河内人张子信对坐有鹊鸣于庭树鬬而堕焉子信曰鹊言不善向夕若有风从西南来歴树拂堂角则今夜冇人唤公不得往子信去后果有风来至夜髙俨使召永洛且云勅唤永洛欲赴其妻苦留称坠马腰折免于难】伏管辂之精诚【魏志曰管辂至安徳令刘长仁家有鸣鹊来在屋阁上其声甚急辂曰鹊言东北一妇昨杀夫牵引西家不过日在虞渊之际到时果有东北同伍民来吿邻妇手杀其夫诈言西家人杀我婿】驾言西土曽聴王母之謡【穆天子传曰西王母还归世民作忧以吟曰徂彼西土爰居于野豹虎为羣于鹊与处嘉命不还我惟帝女于读为乌】考彼国风亦比夫人之徳【诗曰鹊巢夫人之徳国君积行累功以致爵位夫人起家而居有之】
　　燕
　　懿彼鸟【广雅曰鸟燕也】沦精瑶光【春秋运斗枢曰瑶光星散为燕】赋之者庄姜送妾【诗曰燕燕卫庄姜送归妾也燕燕于飞差池其羽之子于归逺送于野燕燕于飞下上其音】吞之者简狄生商【诗曰天命鸟降而生商又史记曰帝喾少妃有娀氏曰简狄鸟遗卵简狄吞之生契】遗以丹书【田俅子曰少昊之时赤燕集户遗其丹书】覆之玉筐【吕氏春秋曰有娀氏有二佚女为九成之台饮食必鼔帝令燕视之鸣若諡隘二女爱而争抟之覆以玉筐少选发而视之燕遗二卵北飞遂不返二女作歌曰燕往北实始为北音注北国之音也】或因辇泥而头秃或为掷钗而目伤【续异记曰孙氏妻黄见一童子当前以钗掷之跃入云去夜间户外歌曰昔填夏家冢辇泥头欲秃今寄黄氏居非意伤我目寻觅巢中得一白燕左目伤】燕燕于飞差池其羽【见上注】呉宫旣怨于被焚【呉地记曰春申君都吴宫因加巧饰春申死吏照燕窟失火遂焚】衞妇亦闻于系缕【南史曰襄阳衞敬瑜妻年十六而敬瑜亡父母舅姑咸欲嫁之誓而不许截耳置盘中为誓乃止所住户有燕巢常双来去后忽孤飞女感其偏栖乃以缕系脚为志后嵗此燕果复更来犹带前缕女因为诗曰昔年无偶去今春犹独归故人恩旣重不忍复双飞】嘉管辂之善占【魏志曰诸葛原尝取燕卵等着器中使管辂射覆辂占至燕卵曰含气须变依于宇堂雌雄以分翅未舒张此燕卵也】美王威之能赋【王威别传曰白燕来翔被令为赋】若其视有娀之女【见上简狄生商注】培曲阜之城【北凉録曰昔人有浮海而失津者至于亶州见仲尼及七十子逰于海中与鲁人一木杖令闭目乗之使归吿鲁侯筑城以备冦鲁人出海投杖水中乃龙也具以状吿鲁侯不信俄而有羣燕数万衔土培城鲁侯信之大城曲阜讫而齐冦至攻鲁不克而还】巢幕已危【左传曰呉公子札自衞如晋将宿于戚闻钟声谓孙文子曰异哉夫子之在此也犹燕之巢于幕上也】集衡益轻【九章筭术曰五雀六燕飞集于衡衡适平一雀一燕飞而易处则雀重而燕轻】乗震雷而忽起【见雨赋石燕飞翔注】贺大厦之方成【淮南子曰大厦成而燕雀相贺汤沐具而虮虱相吊】若乃守分尾翅【説文曰燕鸟也籋口布翅岐尾象形也】性知戊巳【博物志曰燕戊巳日不衘泥涂巢此非才智自然得之】翔景素之烟云【谈薮曰宋宣王景素镇朱方尝与刘璡同在小斋有燕集承尘飞鸣相逐景素曰万物各有灵性而独赋于鳞羽乎若斯鸟也逰则叅于烟云之上止则隐于林木之下饥则啄渴则饮形体无类乎物得失不闗于心一何乐哉】集马枢之案几【陈书曰髙士马枢目常黄能视闇中物有白燕一双巢其庭树驯狎栏庑时上几案春来秋去防三十年】为少皞而司分【左传曰郯子云少皞鸟师而鸟名鸟氏司分者也注春分来秋分去】以髙禖而见祀【见箭赋髙禖祈子注】亦闻食之而不宜入水【博物志曰人食燕肉不可入水为蛟龙所吞】掘之而可以疗饥【晋书曰中原丧乱乡人遂共推郗鉴为主避难扵鲁国泽山山有重险百姓饥馑野无生草掘野鼠蛰燕而食之】有志讵知于鸿鹄【史记曰陈胜辍耕叹曰燕雀焉知鸿鹄之志】见杀常因于蒺蔾【防验记曰沛国周氏有三子瘖并不能言有人来乞饮闻其儿声问之具以实对客曰君子还内思过周异其言知非常人良久出云都不忆有罪过客曰试更思幼时事入内食顷出曰记小儿时当牀有燕巢中有三子母出取食因取三蒺蔾各与之吞即死母还不见子悲鸣而去常自悔责客变为道人之容曰君旣自知悔罪今除矣儿即皆能言】京房术精旣言于天女【京房易占曰山见白燕其君宜得贵女注云今俗名燕为天女】茅君僊去曽食于神芝【茅君内传曰句曲山上有神芝五种第三名燕胎芝其色紫形如葵藿叶上有飞燕象光明洞彻食一株拜为太清龙虎仙君】
　　雀
　　伊翩翻之小鸟实瑶光之下沦【春秋运斗枢曰瑶光星散为雀】旣目之曰凭霄【拾遗记曰舜葬苍梧野有鸟如丹雀自丹州来吐五色气氛氲如云名曰凭霄雀能羣飞衔土成坟】亦号之为嘉賔【古今注曰雀一名嘉賔言栖宿人家如賔客】变化尝闻于入水【礼曰季秋雀入大水化为蛤】翔集更见于依人【説文曰雀依人小鸟也】则有报杨寳而衔环【续齐谐记曰农杨寳年九嵗至华阴比见一黄雀为鸱枭所搏坠扵树下为蝼蚁所困寳见愍之取归置巾箱中食以黄花百余日羽毛成朝去暮还一夕三更寳读书未卧有黄衣童拜曰我王母使者使蓬莱不慎为鸱枭所搏君仁爱见拯以白环四枚与寳曰令君子孙位登三公当如此环寳生震震生秉秉生赐赐生彪四世名公】为王祥而入帷【晋书曰王祥继母朱氏思黄雀炙忽有数十黄雀飞入其幕得以供母郷里以为孝感所致】或出昆丘【汉武内传曰西王母仙药有昆丘神雀】或出条枝【东观汉记曰和帝时安息王献条支大雀此雀卵大如瓮】嘉不疑之颂【先贤传曰汉末有白雀之颂周不疑已作颂曹公忽授纸笔立令复作旣成操大奇之】美公干之诗【刘公干诗曰翩翩野青雀栖窜茨棘蕃朝拾平田粒夕饮曲池泉猥出蓬蒿中乃至丹丘邉】探而反之旣称于齐景【晏子春秋曰齐景公探雀弱反之晏子拜贺曰吾君有圣人之徳矣探雀弱故反之是长幼也育禽兽而若此况人乎】慎所従也葢闻诸仲尼【家语曰孔子见罗者所得雀皆黄口也孔子曰黄口尽得大雀独不得何也罗者对曰黄口从大雀者不得大雀从黄口者得孔子顾谓弟子曰君子慎所従】至若奚奴长啸【异苑曰上虞县家奚奴多诸方术向空长啸则羣雀来萃夜哭蚊防悉死于侧】河南幼射【北史曰后魏河南王曜五嵗尝射雀于道武前中之帝惊叹焉】楼上旣忧于廉范【后汉书曰杨由蜀郡人为文学掾郡有大雀夜集库楼上太守廉范问由由对曰此占郡内当有小兵然不为害后二十余日广柔县蛮夷反杀伤长吏】斗下亦惊于思话【宋书曰萧思话在青州常所用铜斗覆在药厨下忽于斗下得死雀思话叹曰斗覆而双雀殒其不祥乎俄而被系】亦有狎异类于寒岭【沙州记曰寒岭去太阳州三十里便有雀鼠同穴雀亦如家雀色小白鼠亦如家鼠色黄而无尾】缀五彩于邯郸【孔丛子曰邯郸民以正月日献雀于赵而缀以五彩王大悦申叔吿子顺曰王何以为也对曰正旦放之示有生也子顺曰此处委巷之鄙事非先王之法也】降含章之禁闼【隋书曰开皇中有神雀降于含章门髙祖因召百官赐防许善心于座请纸笔制颂奏之髙祖喜曰文不加防笔无停毫常闻此言今见其事因赐物二百段】衔灵寳之仙篇【抱朴子曰灵寳经仙术也呉王伐石治宫而合石之中得紫文金简之书不能读使问仲尼曰此雀衔书以置殿前不知其义故逺谘呈仲尼曰此乃灵方长生之法禹所服也禹将仙化封之名山石函之中今乃赤雀衔之殆天授也】又闻弹以明珠【太经曰明珠弹雀贵不当也】化为黄土【春秋孔演图曰鸟化为书孔子奉以吿天赤雀集书上化为黄土】郭璞之占集鸡【郭璞洞林曰丞相府有将雏鸡雀飞集其背上驱之复来如此再三令璞卜之曰此晋王卽阼之渐也】杨宣之知覆粟【益都耆旧传曰杨宣为河内太守行县有羣雀鸣桑树上宣谓吏曰前有覆车粟此雀相随欲往食至前数里果有覆粟】呈藻翰乎永安【东观汉记曰永安十七年公卿以神雀五彩翔集京师奉觞上夀令贾逵作神雀颂】翔皓羽于东园【燕书曰愍帝时以异雀改东园为白雀园】挟弹见庄辛之説【战国防曰庄辛谓楚王曰夫雀俯啄白粒仰栖茂树鼔翅奋翼自以为无患不知夫公子王孙左挟弹右摄丸以加其颈也】沾衣闻少孺之言【见露赋少孺假言于捕雀注】东莱传巨公之异【汉武故事曰拜孙卿为郎持节神自太室至东莱云见一人长五丈自称巨公牵黄犬持黄雀云欲谒天子因忽不见】西域有班超之贡【曹大家集兄超为西域都防献大雀诏大家作颂】巢桂树而成篇【古诗曰桂树秋不实黄雀巢其颠】集不其而作颂【谢承后汉书曰琅琊董仲为不其令赤雀乳防事前桑上民为作歌颂】亦有生三河而鼔翅【司马彪与山巨源诗曰翩翩野青雀受性孤且竒昔生三河侧鼔翼帝王畿】出贝多而善舞【异记曰周成王元年贝多国人献舞雀周公命反之】闻集肩于潘乐【北史曰潘乐字相贵初生有一雀止其母左肩占者咸言富贵之征因名相贵后以为字】见入懐于唐祖【唐书曰髙祖斩王威于太原有白雀飞入髙祖之懐】流火旣闻于秦伯【尚书中曰维天降纪秦伯出狩至于咸阳天震大雷有火下化为白雀衔箓集于公车书曰秦伯霸也】探亦传于主父【史记曰赵武灵王自号主父废长子章而传国于公子何主父游沙丘公子章作难与何战败章趍主父主父开之何遂围主父饥探雀而食之三月余遂饿死沙丘】茍逍遥于蕃篱又安知夫鹏举




　　事类赋卷十九
　　钦定四库全书
　　事类赋卷二十
　　宋　呉淑　撰
　　兽部
　　麟
　　伊一角之仁兽【尔雅曰麟麕身牛尾一角】禀五行之粹精【蔡邕月令曰麟五行之粹精也】必含仁而懐义【説苑曰麒麟含仁懐义音中律吕】不羣居而旅行【説苑曰麟音中律吕行步中规折旋中矩择土而后践位平而后处不羣居不旅行】既为瑞于孝章【东观汉记曰章帝时麟五十一见】亦见识于徐陵【三国典畧曰徐陵年数嵗家人携之以沙门寳志志摩其顶曰天上石麒麟也】感王者至仁而出【诗疏义曰麟角端有肉音中黄钟王者至仁则出】遇海内一主乃生【春秋感精符曰麟一角明海内共一主也】若夫狼头马足麕身牛尾【晋中兴徴祥説曰麟麕身牛尾狼头黄色马足也】视夫子而吐书遇赤松而见捶【孝经古契曰孔子梦刍儿捶麟伤前左足儿曰吾为赤松子见一禽如麕羊头一角其末有肉孔子束薪覆之麟向孔子其耳吐书三巻孔子精而读之】诗着于嗟【诗曰麟之趾振振公子于嗟麟兮】歌称穷矣【孔丛子曰锄商获麟孔子观之泣曰予之于人犹麟之于兽出而死其道穷矣乃歌曰唐虞之世麟凤游今非其时来何求麟兮麟兮我心忧因此幽愤作春秋焉】必好生而恶杀【孙卿子曰古之王者好生恶杀故麟游于野】故修母而致子【蔡邕月令章句曰麟生于火游于土故修其母而致其子】或泣之以修鲁史或获之以赐虞人【左传曰哀公西狩于大野叔孙氏之车子锄商获麟以为不祥以赐虞人仲尼观之曰麟也然后取之注云仲尼悲周道之不兴因鲁春秋而修中兴之教絶笔于获麟一句所感而起故以为终也】惧猛兽者王濬【晋书曰王濬平呉被谤上表曰夫猛兽当涂麒麟恐惧】识同本者终军【汉书曰终军从幸雍获白麟一角五蹄又得木枝旁出辄复合上异之终军对曰野兽并角明同根也众枝内附示无外也若此之应殆将有解编髪削左袵袭冠带要衣裳而化者】刳胎破卵则不至【春秋感精符曰王者不刳胎不破卵则麟出于郊】视明礼修而必臻【蔡邕月令曰视明礼修则麟臻】则有鸣云逰圣【何法盛征祥记曰麟牡鸣曰逰圣牝鸣曰归和夏鸣曰扶幼秋鸣曰养缓】音中黄钟【毛诗疏义曰麟马足黄色音中黄钟】非时则弃放郊外【家语曰叔孙氏之车子锄商采薪于大野获麟焉折之前足载以归叔孙以为不祥弃之郭外孔子观之曰麟也孰为来哉反袂拭面涕泪沾衿子贡问夫子何泣也子曰麟出非时而见害故伤之】有道则游于囿中【尚书中曰黄帝时麒麟在囿】既云禀嵗星之精【春秋保干图曰嵗星散为麟】亦言得机星之秀【春秋运斗枢曰机星得则麟生】虽曰毛虫之长【大戴礼曰毛虫三百六十而麟为之长】实有千嵗之寿【抱朴子曰麒麟寿千嵗】复有从百兽而为瑞【晋书曰吕光入姑臧时麟见百兽从之光以为瑞僣即三河王位】首四灵而效祥【礼曰麟鳯龙谓之四灵】为畜则兽将不狘【礼曰麟以为畜则兽不狘狘呼厥反】毎鬬则日必无光【春秋孔演图曰麟木精也鬬则日无光注曰麟龙少阳精鬬于地则日月亦将争于上】在彼郊棷【礼曰天不爱其道地不爱其寳人不爱其情故麟凤游郊棷龙在宫沼】逺夫网罟【西京武昭王麒麟讃曰游必择地翔而后处不入陷穽不罹网罟无徳而至为之折股】故效质于汉庭尝见孟坚之赋【班固两都赋曰九贞之麟大宛之马】
　　象
　　南方之美者梁山之犀象焉【出尔雅】周澄上言可洗之而疗疾【唐书曰髙宗时周澄国遣使上表云诃伽国有白象既有威灵又弭灾患以水洗牙饮之愈疾请发兵迎取以献上曰无益之源不可不遏劳其使而遣之】苍舒有智亦秤之而刻船【见舟赋苍舒象注】则有束刃于鼻【三国典畧曰周军逼江陵梁人出战梁以二象被之以甲束刃于鼻令昆仑奴驭之以战杨忠射之象反走】系燧于尾【左传曰呉伐楚鍼尹固与王同舟王使执燧象以奔呉师】虽质大于牛【文子曰见象之牙知大扵牛】而目不逾狶【万震南州异物志曰象之为兽形体特诡身倍数牛目不逾狶鼻为口役望头如尾服重致逺行如山徙】初一乳而三年【説文曰象三年一乳】卒焚身而以齿【左传曰象有齿以焚身】若乃放于荆山之阳【唐书曰永徽以来文单国累献驯象凡三十二皆豢于禁中颇有善舞者徳宗即位以为物性不遂放于荆山之阳】养之臯泽之中【晋诸公讃曰晋时南越献象养之皋泽之中】虽禀精于瑶光【春秋运斗枢曰瑶光星散而为象】终见制于越童【论衡曰夫十围之牛为牧竖所驱长仞之象为越童所钩】至若出伊水之长洲【王韶之始兴记曰伊水冇洲洲广十里有羣象野牛】生干陀之异域【后魏书曰干陀国好征战有鬬象七百头十人乗一象背执兵】胆随月转【岭表异録曰象肉有十二种胆附肝随月转在诸肉】鼻为口役【见上目不逾狶注】遇师子而必奔【宋书曰宗慤伐南蛮蛮人以其装被象前后无际慤以师子能服百兽乃令舞师子于阵前象皆返走遂破之】顾脱牙而尚惜【异物志曰象牙嵗脱犹爱惜掘地藏之人作假牙潜易之】见皮而泣【蒋济万机论曰庄周妇死而歌夫象见子皮而泣周何忍哉】争鼻而食【岭表异录曰潮循人捕得象争食其鼻云肥美】临刑旣闻于泣血【晋诸公讃曰晋时南越致驯象后象以鼻击害人有司啓杀之象泣血流地不敢动扵是悉还越】丧雌亦致于涟洏【博物志曰象各有雌雄其一雌死百有余日其雄泥土涂身独不饮酒食肉或问其所以辄流涕若有哀状】出九真与日南【吴录地理经曰九真郡多象日南亦饶之】耕苍梧及防稽【帝王世纪曰舜葬苍梧下有羣象耕田】入彼梦思旣见灾于张茂【晋书曰张茂尝梦大象以问万推推曰当为太守而不能善夫象者大兽兽者守也而以齿焚身后必为人所杀茂后为吴兴郡守值王敦问鼎执正不移故灭之】俾之率舞亦归功扵贺齐【吴书曰贺齐为新都太守孙权出祖道作乐舞象权谓齐曰今定天下使殊俗贡珍狡兽率舞非君而谁也】
　　虎
　　伊雕虎之猛噬感枢星之下沦【运斗枢曰枢星散而为虎】旣目之为兽长【风俗通曰虎者阳物百兽之长】亦号之为山君【説文曰虎山兽之君】眈眈其视【易曰虎视眈眈其欲逐逐】般般有文【考异邮曰三九二十七者阳气成故虎七月而生阳立于七故虎首尾长七尺般文者阴阳杂也】牛哀七日而变体【淮南子曰昔者牛哀病七日化而为虎其兄启户而入虎抟而杀之方其为虎也不知其尝为人也方其为人也不知其将为虎也】封邵一旦而食人【述异记曰汉宣城太守封邵一日忽化虎食郡民民呼曰封使君时人语曰无作封使君生不治民反食民】则有刻玉为毛【拾遗记曰始皇二年骞霄国画工者名烈裔刻两白玉虎其毛如生不防两目睛始皇使以漆夜往防之旦虎飞去明年南郡献白虎二视之乃玉虎也命去目睛乃不能复去】铸铜作器【西京杂记曰李广猎防山之北见卧虎一矢毙之以头为枕示服猛也铸铜象其形为溲器示厌辱之也】李禹入穽而絶累【汉书曰李禹有勇上召使刺虎悬下圈中未至地有诏引出之禹以剑斫絶累欲刺虎上壮之】朱亥在槛而裂眦【烈士传曰秦召公子无忌不行使朱亥奉璧一双秦王大怒将朱亥着虎圈中亥嗔日视虎眦裂血溅虎终不敢动】别有厄李后于宫内【幽防録曰晋孝武母李太后本贱人简文无子防遍令善相者相宫人李太后给皁役不与焉相者指之此当生贵子而有虎厄帝因幸之生孝武及防稽王道子既登尊位服相者之騐而怪有虎害且生所未见乃令人画作虎因以手打虎戯便患手肿痛遂以疾而崩】防介象于山中【神仙传曰介象入山冀遇神仙卧石上有一虎往防象额象寤谓虎曰天使汝来侍卫我者汝且停若山神使汝试我者汝自去虎乃去】讵能缘木【淮南子曰蛇不可使有足虎不可使縁木】秪可生风【万毕术曰虎啸则谷风生】俛首伏罪【后汉书曰童恢字汉宗为不其令戸人尝为虎所害乃设槛捕之生获二虎恢咒虎曰天生万物唯人为贵虎狼当食六畜而残暴扵人王法杀人者死伤人则论法若是杀人者当垂头伏罪自知非者当呼号称寃一虎低头闭目状如震惧卽时杀之一乃踊跃自奋遂放之】摇尾求食【汉书司马迁书曰猛虎在山百兽震恐及在槛穽摇尾而求食积威约之渐也】僧照识南山之啸【俗説曰齐沈僧照尝校猎中道而还左右问何故荅曰国家有边事须还分处问何以知之曰向闻南山虎啸知耳俄而使至】李广射北平之石【汉书曰李广在北平出猎见草中石以为虎而射之中石没羽视之石也明日射之终不能入】食肉则世祖命射【魏名臣奏曰世祖时有献虎者问虎何食对曰食肉诏曰下民厌糟糠何忍以肉食虎乃命虎贲射之】攀鞍则张昭变色【吴志曰孙权每田猎常乗马射虎虎常突攀持马鞍张昭变色而谏权谢曰年少虑事不逺然犹不能已乃作射虎车】或名李耳【风俗通曰呼虎为李耳俗説虎本南郡中卢李氏公所化为呼李耳即喜呼班便怒又方言曰江淮南楚之间谓之李耳虎食物值耳即止以触其讳故也】或号于莵【左传曰鬬伯比淫于防女生子文焉防夫人使弃诸梦中虎乳之防子田见之遂使收之楚人谓乳谷谓虎于莵故命之曰鬬谷于莵注梦泽也谷乃后切莵音徒】或生于孟山【山海经曰孟山鸟鼠同穴之山其上多白虎】或畜之东虞【穆天子传曰有虎在于葭中七萃之士曰髙奔戎乃生捕虎而献之天子命为柙而畜之东虞是曰虎牢】至有中黄能抟【尸子曰中黄伯曰余左执太行之猱而右抟雕虎唯象未试焉】冯妇善捕【孟子曰冯妇善抟虎有众逐虎望见冯妇趋而迎之】吕探穴而靡惮【呉志曰吕防欲从军母止之曰不探虎穴安得虎子】王戎逼栏而不惧【竹林七贤传曰魏文帝于宣武场上为栏鬬虎使力士逆与之抟戎年七嵗亦往观焉虎乗间薄栏而吼其声震地观者无不辟易颠仆戎安然不动帝于阁上见之使问姓名而异焉】哭哀旣感于仲尼【礼曰孔子过泰山侧有妇人哭于墓者而哀夫子感而聴之使子贡问之曰子之哭也一以重有忧者对曰然昔吾舅死于虎吾夫又死于虎今吾子又死焉夫子曰何为不去曰无苛政子曰小子识之苛政猛于虎也】缚急更怜于吕布【英雄记曰曹公擒吕布布顾刘备曰徳卿为坐上客我为降虏绳缚我急独不可一言耶操曰缚饿虎不得不急乃命缓防布】若夫梁鸯养之而有法【列子曰梁鸯养虎之法凡顺之则喜逆之则怒血气者之性也夫食虎者不敢以生物与之为其杀之之怒也不敢以全物与之为其决之之怒也】卞庄刺之而得宜【春秋后语曰秦惠王谓陈轸曰今韩魏相攻期年不解或谓寡人救之便或谓勿救便子为寡人计之轸曰昔卞庄子方刺虎而下竖子止之曰两虎方食牛牛甘必争争必鬬鬬则大者伤小者死从伤而刺之一举必有双虎之名卞庄子以为然立而顾之有顷两虎果鬬大者伤小者死一举果有双虎之功今韩魏相攻期年不解是必大国伤小国亡从而伐之一举必有二实此犹卞庄子刺虎之类也王曰善】感谗言而游市【韩子曰厐共与太子质于邯郸谓魏王曰今一人言市有虎王信乎王曰不二人言王信乎王曰不三人言王信乎寡人信之厐共曰夫市无虎明矣然而三人言成市虎今夫邯郸去魏逺于市议臣有过三人愿王察之厐共从邯郸还果不得入】感道术而还儿【续搜神记曰呉猛有道术同县邹惠政迎猛夜于家中庭烧香忽有虎来抱政儿超篱去猛语云无所苦须臾当还虎去数步忽然复送儿归政遂精进乞为好道士】文彩未成已有食牛之气【尸子曰虎豹之驹虽未成文已有食牛之气】爪牙斯备则全伏狗之威【韩子曰夫虎之所以能伏狗者爪牙也使虎释其爪牙而使狗用之则虎反伏于狗矣人主者以形徳制臣今君若失其刑徳而使臣用之则君反制于臣矣】至若值法雄而息暴【后汉书曰法雄为南郡太守郡滨带江沔云梦薮泽多虎狼暴前守赏募张捕反为所害者甚众雄移书属县曰虎狼在山林犹人居城市古者至化之代猛兽不扰皆由仁及飞走太守虽不徳敢忘斯义记到其毁坏槛穽不得妄捕是后虎害稍息】避刘陵而远徙【谢承后汉书曰豫章刘陵字孟髙为长沙安成长先时多虎百姓患之皆徙他县陵之官修徳政逾月虎悉出界去民皆还之】感刘昆农之政【后汉书曰刘昆字桓公光武时为农太守先是峤渑驿道多虎行旅不通昆为政三年仁化大行虎皆负子渡河后征为光禄勲诏问昆曰前在江陵返风灭火后守农虎北渡河行何徳政而致是乎昆对曰偶然耳左右皆笑其质讷帝叹曰此乃长者之言也命书诸防】识宋均九江之理【后汉书曰宋均迁九江郡多虎暴数为人患常募设槛穽而犹多伤害均到下记属县曰夫虎豹在山鱼在水各冇所托劳勤张捕非忧恤之本也其务退奸贪思进忠善可一去槛穽除削课制其后传言虎相与东浮渡江】烧皮辟恶【风俗通曰人卒得病烧虎皮饮之系之衣服亦辟恶甚验】悬鼻宜子【河图曰悬虎鼻门上宜官子孙带印绶悬虎鼻门中周一年取烧作屑与妇饮之二月中便有儿生贵子勿令人知泄则不騐亦勿令妇见之】扶南旣闻决讼【异苑曰扶南王范寻常畜生虎及鳄鱼若有讼未知曲直便投与鱼虎鱼虎不噬则为有理秽貊之人祭虎为神将有以也】度朔亦云食鬼【风俗通曰桃梗苇茭画虎设门者按黄帝之时有神荼与郁垒兄弟二人性能执鬼度朔山上桃树下简阅百鬼无道理妄为人祸者缚以苇索执以食虎于是官常以腊除夕饰桃人画虎于门】寿至千嵗【抱朴子曰虎及鹿兎皆夀千嵗满五百嵗者色白】长过百里【抱朴子曰蔡诞入山还绐人云被谪到昆仑昆仑山下白虎蟠蛇长百余里其口中牙皆如三百斛船大】石虔跳跃而拔箭【世説曰桓石虔为儿时从父征西猎有虎被数箭伏在地诸将请石虔曰恶郎能抜虎箭不石虔至虎边拔一箭虎跳石虔亦跳跳乃髙虎虎还伏石虔复拔一箭】宜咎叱咤而弭耳【琐语曰周王欲杀王子宜咎立伯服释虎将执之宜咎叱之虎弭耳而服】或惊骇而放市【管子曰桀之时女乐三万人放虎于市观其惊骇】或婆娑而渡水【风俗通曰宋均为九江太守虎负子渡江按虎毛婆娑宁犯阳侯波里语曰狐欲渡河无奈尾何舟人尚惧况于虎耶】若乃郭文探鲠【孝子传曰郭文为虎探鲠骨虎衔鹿以报之】子华断羊【商氏世説曰亮字子华少学公羊十四举孝防到阳城遇虎争一羊亮乃按剑目斩羊腹虎乃各以其半去】或助区寳之祭【王孚安城记曰都区寳者后汉人居父丧邻人格虎虎走趋其庐中即以蓑衣覆藏之邻人寻迹问寳寳曰虎岂有可念而藏之乎此虎后送禽兽以助寳祭孝慈之志通于神明由是知名】或送王业之丧【陈留耆旧传曰王业字子香为荆州刺史有徳政卒于支江有三白虎低头曳尾宿卫其侧及丧去逾州境忽然不见共立碑文号曰支江白虎也】或厌赤刀之术【西京杂记曰鞠道隆善为幻术尝云东海人黄少善为幻秦末有白虎见东海诏遣黄公以赤刀往厌之术旣不行遂为虎所杀三辅人俗用以为戯】或佩黄神之章【抱朴子曰入山者佩黄神越章其广四寸其字百二十以泥封着所往之四方各百步则虎狼不敢近】岂独紫葛验江陵之化【博物志曰江陵有猛人能化为虎俗又云虎化为人好着紫葛衣足无踵】抑亦白质为魏世之祥【魏畧曰文帝欲受禅郡国奏白虎二十七见】








　　事类赋卷二十
<子部,类书类,事类赋>
　　钦定四库全书
　　事类赋巻二十一
　　宋　吴淑　撰
　　兽部
　　马
　　夫骥不称力而称其徳【出论语】若夫产余吾而生渥洼【汉书曰元狩二年马生余吾水中元鼎四年马生渥洼水中上作天马之歌】来东道而出西极【汉书曰武帝天马歌曰天马来从西极涉流沙九夷服天马来歴无草径千里来东道天马来龙之□游阊阖观玉台】腾黄騕防之姿【瑞应图曰腾黄騕防皆神马也王者舆服有度则出】俶傥权奇之质【汉武天马歌曰志俶傥精权奇籋浮云晻上驰籋音蹑】必也资无鬼之精鉴【庄子曰徐无鬼云吾相马直者中绳曲者中钩方者中矩圆者中规是国马也】籍九方之妙识【列子曰秦穆公谓伯乐曰子之年长矣子姓有可使求马乎伯乐对曰臣之子皆下才也臣有所与九方臯其于马非臣之比也穆公见之使行求马三月而反报曰已得之在沙丘穆公曰何马对曰马牝而黄使人往取之牡而骊公不悦召伯乐曰败矣子之所使求马者毛物牝牡弗能知又何马之能知也伯乐曰若臯之所观天机也得其精忘其粗在其内而忘其外马至果天下之马也】然后可以骖乗旦驾齧膝【汉书王褒圣主得贤臣颂云及至驾齧膝骖乗旦王良执靶韩哀附舆纵驰骋骛忽如景靡过都越国蹶若歴块追奔电逐遗风周流八极万里一息何其辽哉】若亡若失【列子曰伯乐对秦穆公曰天下之马者若灭若没若亡若失】若丧若一【庄子曰天下马有成材若亡若失若丧若一若是者超轶絶尘不知其所】轶昆鸡于姑余过归鸿于碣石【淮南子曰若夫钳旦大丙之御也除辔衔去韅鞍车莫动而自举也马莫使而自走也日行月动星耀而运电奔而鬼骇过归雁于碣石轶昆鸡于姑余非思虑之察手爪之巧也嗜欲形于胸中精神逾于六马以弗御御之者也注云钳旦大丙太一之御也姑余在呉】超然长骛万里一息者也【见上骖乗旦注】若夫周穆八骏【穆天子传曰天子命驾八骏之乗右服骅骝而左绿耳右骖赤骥而左白义天子主车造父为御次车之乗右服渠黄而左逾轮右骖道骊而左山子伯天主车参伯为御奔戎为右东南翔行驰驱千里】汉文九良【西京杂记曰文帝自代还有良马九疋皆天下骏足其名曰浮云赤电絶羣逸骠紫燕緑耳青骢龙子驎驹絶尘号为九逸】刘备的颅【世语曰刘备屯樊城刘表曽请宴防荆越蔡瑁欲因防取备备觉之伪如厠潜遁所乗马名为的颅至襄阳城西檀溪中溺不得出备急曰的颅今日厄可不努力的颅一踊三丈遂得出】唐公肃爽【左传曰唐成公如楚有两肃爽马子常欲之弗与三年止之唐人或相与谋请代先从者许之饮先从者酒醉之窃马而献之子常子常归唐侯爽音霜】将军则白【魏志曰厐悳讨关公亲与公交战射公中额时悳常乗白马公军谓之白马将军】使君则黄【献帝春秋曰曹操与吕布战败布骑得操而不知是问曰曹使君何在答曰骑黄马者是也因得免】绚练半汉【顔延年奉诏作赭白马赋曰别辈超羣绚练夐絶张平子东京赋曰龙雀蟠蜿天马半汉】沛艾腾骧【潘岳籍田赋曰金根照耀以景熀龙骥腾骧而沛艾】象月善走【春秋説题辞曰地精为马十二月而生应阴纪阳以合功月度疾故马善走】行地无疆【易坤卦曰牝马地类行地无疆】或着翰如之象【易曰白马翰如】或传沃若之章【诗曰我马维骆六辔沃若】美伯厚之似狗【谢承后汉书曰朱震字伯厚性刚烈初为从事奏济阴太守单匡贜罪并连匡兄中常侍车骑将军超三府谚曰车如鸡栖马如狗疾恶如风朱伯厚】伟张奂之如羊【见金赋入懐讵见于张奂注】别有郑庄置驿【汉书曰郑当时为太子舎人五日洗沐常置驿马长安诸郊请谢賔客夜以继日】万石式辂【汉书曰万石君石奋过宫门阙必下车趋见辂马必式焉】饮长城之窟【古乐府有饮马长城窟】走章台之路【见扇赋京兆走马注】飒若遗风【吕氏春秋曰青龙之疋遗风之乘非先为天子不可得而具注云青龙遗风皆马名也】夐如飞兎【淮南子曰夫待騕褭飞兎而驾之则世莫乗车矣】习蚁封而遂胜【晋纪曰王湛有隐徳兄子济性好马所乗骏快意甚爱之湛曰近见督邮马当胜此济不然之取督邮马与湛试之湛曰直行平地何以别马于是就蚁封盘马济马果踬】惜障泥而不渡【晋书曰王济善解马性尝乗一马着连干障泥前有水终不肯渡济云此必是惜障泥使人解去便渡故杜预谓济有马癖】两服上襄【诗曰叔于田乗黄两服上襄两骖雁行】八銮节步【顔延年赭白马赋曰勒五校使按部声八銮以节步】钳旦大丙之驾【见轶昆鸡于姑余注】王良造父之御【淮南子曰王良造父之御也上车摄辔投足调均劳佚若一】驰日则悬峰不薄【淮南子曰日之行也不见其移也骐骥背日而驰草木为靡悬峯木薄而日在其前矣注悬峯马蹄下鸡舌也】为龙则庆云遥覆【唐书曰天寳中陇右节度皇甫惟明奏龙支县人库狄孝义有马生龙驹经九旬有九日身有鳞而不生毛臣就检视时有庆云五色遥覆马上久而不散请付史官】又有项籍之骓【史记曰项王骏马名骓被围垓下乃悲歌慷慨曰力拔山兮气盖世时不利兮骓不逝及至乌江谓亭长曰吾骑此马五嵗所当无敌尝一日千里不忍杀以赐公】鲍氏之骢【列异记曰故司鲍子都少时举上计于道遇一书生卒得心痛子都下车为按摩奄忽而卒不知姓字有素书一卷银十饼即卖一饼以资殡殓其余以枕之素书着腹上埋之未至京师有骢马随之遇一关内侯家住宿侯问曰君何以致此马子都因説之侯乃惊愕曰此吾儿也使迎丧开棺视银书如所言侯乃荐子都辟公府至司子永孙昱俱为司皆复乗骢马故京师歌之曰鲍氏骢三入司再入公马虽瘦行步工】昌邑乘之于果下【汉书曰昌邑王贺召皇太后果下马乗之】石庆数之于车中【汉书曰石庆为太仆御出上问车中几马庆以筞数马毕曰六马】或帀日而骛【洞防记曰东方朔游吉云之地越扶桑之东得神马髙九尺股里有旋毛如日月状如月者夜光如日者昼光毛色随四时之变帝问朔曰昔西王母乘灵光之辇以适东王公之舎税此马于芝田而食芝草王公怒弃马于清津天岸臣至王公坛因骑而返绕日三帀此马入汉关关已半掩帝问其名曰步景】或藏形于空【洞防记曰修弥国有马如龙腾虚逐日或藏形于空中唯闻声耳】望如匹练【论衡曰儒者称孔子与顔渊俱登鲁东山望呉昌门谓渊曰尔何见曰一疋练前有生蓝子曰白马庐刍也】见似游龙【见水赋马氏行车注】若其执辔如组两骖如舞【出诗】同槽者三【晋书曰魏武察晋宣帝有雄豪志又尝梦三马共食一槽甚恶之因谓太子丕曰司马懿非人臣也必预汝家事】浮江者五【晋水嘉元年元帝始渡江镇建业初恵帝太安际童谣云五马浮渡江一马化为龙帝与西阳汝南南顿沛阳王等获济而元帝竟登大位】鸡斯献之以悦纣【六韬曰啇王拘西伯于羑里太公与散宜生金十镒求天下珍物得犬戎文马目如黄金项如鸡尾名鸡斯之乗以献商王遂免西伯】文驷遗之而败鲁【家语曰孔子相鲁齐人患其霸也欲败其正名乃选女子八十人衣以文衣而舞容玑及文马四十驷以遗鲁君陈女乐列文马于鲁城南髙门外鲁君为周道游观怠于政事孔子遂行注云容玑舞曲】啖以地黄【抱朴子曰韩子治尝以地黄甘草啖五十嵗老马以生三驹又百三十嵗乃死】哺之枣脯【见下优孟言其葬礼注】齐祖龙骧【齐书曰杨玉杀宋苍梧王太祖夜乗常所骑赤马入殿及践阼号此马为龙骧将军】休之杨武【续书林晋安帝记曰司马休之奔广固慕容超欲害之休之不知常所乗驺马忽连鸣不食注目视鞍休之试被之还坐马又惊跳因试骑视裁出门便奔驰数里顾望所住已有兵至矣遂南奔获免后加驺马杨武之号】朝但见其发迹夕不知其何许【伯乐相马经曰马生下堕地无毛行千里尿举一脚行五百里阑觔竖者千里膝如团麴千里三军莫逐但知所发不知所宿一云蹄团如麴】有骃有騢有骓有駓【诗鲁颂曰駉駉牡马在坰之野薄言駉者有骃有騢有驔有鱼又曰有骓有駓注曰阴白杂毛骃彤白杂毛騢苍白杂毛骓黄白杂毛駓】或遇郭璞而活【晋书曰郭璞抵将军赵固防所乗良马死璞曰吾能活马得健夫二三十人皆持长竿东行三十里有丘林社庙者便以竿打拍当得一物急持归马活矣如言得一物似猴见死马便嘘吸其鼻马起奋迅如常不复见向物】或济于谨之危【后周书曰于谨尝率骑追茹茹前后十七战尽降其众尝为贼所围谨乘骏马一紫一騧贼所先识乃使二人各乘马突阵而出贼以为谨也皆争逐之谨乃入塞】晏子一言而刑罚必中【晏子春秋曰景公使人养所爱马马病死公怒令杀之晏子请数之曰尔有三死罪使汝养马杀之一当死也又杀公所最善马二当死也使公以一马之故而杀人百姓必怨叛诸侯轻伐吾国三当死也公喟然曰赦之】叔敖三嵗而牝牡不知【邹子曰董仲舒三年不闚园门乗马不知牝牡乂诸葛亮敎曰昔孙叔敖乗马三年不知牝牡称其贤也】亦有光武驾鼓【见剑赋骑士徒云赐注】汉文却贡【汉书曰文帝时有献千里马者诏曰鸾旗在前属车在后吉行日五十里朕乗千里马独先安之乃还马】及沙衍而饮血【穆天子传曰辛丑天子渴于沙衍求饮未至七萃之士曰髙奔戎刺其马左骖之颈取其清血以饮天子】至巨搜而洗湩【穆天子传曰天子至于巨搜巨搜之人用其牛马之湩以洗天子之足湩乳也音冻】救呉汉而縁尾【东观汉记曰呉汉兵守成都公孙述将延岑遣竒兵出汉兵后袭击破汉汉堕水縁马尾得出】济苻坚而垂鞚【异苑曰苻坚为慕容冲所袭坚驰马堕涧追兵防及计无由出马即踟蹰临涧垂鞚与坚坚不能及马又跪坚攀之得登岸西走】若乃徳至山陵【孝经授神契曰王者徳至山陵则泽出神马】政云颂平【礼斗威仪曰君乘火而王其政颂平南海输骏马】于是地之类【易曰牝马地类行地无疆】月之精【春秋考异邮曰阴合于八八合阳九八九七十二二为地地主月月精为马月数十二故马十二月而生王者驾马故字以王为马】河水之灵【瑞应图曰龙马者神马河水之精也额上有翼旁有垂毛鸣声九音有明王则见】铜器之英【地镜图曰铜器之精见为马】霑赤汗而沓至【汉书天马歌曰霑赤汗沫流赭】羁坚辔而来庭【枚乘七发曰钟岱之牡齿至之驹前似飞鸟后类距虚羁坚辔附易路王良造父为之御秦鞅楼季为之右注汉书云赵地钟代石北迫近胡冦】乃有太宗十骥【唐书曰贞观中骨利干遣使献良马十疋太宗号为十骥一腾霜白二皎雪骢三凝露骢四悬光骢五决波騟六飞霞骠七发电赤八流金騆九翔麟紫十奔虹赤又为文以叙其事】始皇七名【古今注曰秦始皇有七名马一追风二白兎三蹑影四追电五飞翮六铜雀七晨鳬】曹真惊帆之号【古今注曰曹虎真有骏马名为惊帆】魏武白鹤之称【拾遗记曰曹洪与魏武帝所乘之马名白鹤时人谚曰凭空虚跃曹家白鹤】或随西逝而王地【宋书曰鲜卑嫡子曰若洛廆庻长曰吐谷浑二部马鬬相伤廆怒浑遂拥马西行廆悔遣长史一那楼追浑令还浑曰我是卑庻理无并大今以马致别殆天所啓诸君试拥马令东马若还东我当相随去即使三千骑共遮马令回马回不盈三百步欻然悲鸣西走声若頽山如是者十余回楼跪曰可汗此非复人事遂王西夷之地】或依奔迹而筑城【搜神记曰昔秦人筑城于武州塞内以备胡城将成而崩者数焉有马驰走周旋反覆父老异之因依马迹为城城乃定遂名马邑】美五伦之纯至【后汉书曰或问第五伦曰公有私乎对曰昔人有与吾千里马者吾虽不受毎三公有所选举心不能忘而亦终不用也】嘉卓茂之不争【后汉书曰卓茂为丞相府史尝出行有人认其马茂问曰子亡马防何时对曰月余日矣茂有马数年心知其谬黙解与之挽车而去顾曰若非公马幸至丞相府归我他日马主别得亡者乃诣府送马叩头谢之】庆郑知还泞之败【左传曰秦晋战于韩晋惠公乘小驷郑入也庆郑曰古者大事必乘其产生其水土而知其人心安其敎训而服习其道今乘异产以从戎事及惧而变将与人易乱气狡愤阴血周作张脉偾兴外彊中干进退不可周旋不能君必悔之弗聴及战公马还泞而止】邢伯识夜遁之声【左传曰晋侯伐齐齐师夜遁邢伯吿中行伯曰有班马之声齐师其遁注夜遁马不相见故鸣班别】是故春祭天驷夏祀先牧冬则讲驭秋则臧仆【周礼曰春祭马祖执驹夏祭先牧颁马攻特秋祭马社臧仆冬祭马步献马讲驭注马祖天驷也执驹春通淫之时驹弱血气未定为其乗疋伤之先牧始养马者攻特夏通淫之攻其特为蹄齧马社始乗马者相土作乗马臧仆简五路之仆马步神为灾害马者献马献成马于王讲驭讲犹简习】既除蓐而衅廐【见下委以圉师注】亦饰弊而执扑【周礼曰校人饰币马执扑而从之注币马以马遗人当币处者也】或生桃林之野【山海经曰夸父山北有桃林广员三百里其中多马】或出颇黎之谷【唐书曰吐火罗国有颇黎山山南崖穴中有神马国人毎牧牝马于其侧时产名驹皆汗血焉】乃有麟腹虎胸龙头鸟目【刘琬马赋曰吾有骏马名曰骐雄龙头鸟目麟腹虎胸尾如云彗耳如挿筒】郭伋至郡而骑竹【后汉书曰郭伋为并州牧行部到西河美稷有童儿数百各骑竹马于路次迎拜问使君何日当还伋谓别驾従事计日吿之既还先期一日伋止于野亭须期乃入】赵髙不臣而指鹿【史记曰赵髙欲为乱恐羣臣不聴乃先设騐持鹿献二世曰马也二世笑曰丞相误也谓鹿为马问左右左右或黙或言马以阿顺赵髙或言鹿者髙因阴中以法】赎华元之百驷【左传曰宋人以大马百驷以赎华元于郑半入华元逃归】食从者之啓服【左传曰衞侯来献其乘马曰啓服堑而死公将为椟子家子曰从者病矣请以食之注云啓服马名壍谓堕壍椟棺也】优孟则言其礼【史记曰楚庄王有爱马衣以文绣置华屋之下啗以枣脯马死欲以大夫礼之乐人优孟入殿门大哭曰请以人君礼葬之以雕玉为棺文梓为椁豫章为题凑发甲卒为圹老弱负土诸侯闻之皆知大王贱人贵马也王曰为之奈何曰请为王言六畜之塟以垄灶为椁以铜防为棺齐以姜桂荐以木兰衣以火光葬人腹中王乃以马属大官防音歴】马防则明其调谷【东观汉记曰上始欲征匈奴与窦固等议出兵调度皆以为塞外草美可不须谷固等将兵到炖煌当出塞上请马谷上以固言前后相违怒不与谷皆言案军出塞无谷马故事马防言宣帝时五将出征匈奴候骑得汉马矢见其中有粟知汉兵出以故引去以是言之马当与谷上善其用意防勅调马谷】戎事则齐力田猎则齐足【出尔雅】岂复与跛猫而校能【东方朔传曰骠骑难诸博士朔对曰骐驎緑耳蜚鸿华骝天下良马也若捕鼠于深宫之中曽不如跛猫】将韩卢而并逐者哉【孔融论曰犬之有韩卢马之有骐骥人之圣也名号等设使骐骥与韩卢并走宁能头尾相当八脚如一无有先后之觉哉】若乃分三辈【春秋后语曰田忌与齐诸公子驰逐重射孙膑见其马足不甚相逺有上中下辈于是膑谓田忌曰君第重射我能令君胜田忌与王及诸公子逐射千金临质膑曰取君下驷与彼上驷取君上驷与彼中驷取君中驷与彼下驷三辈毕一不胜而再胜忌得千金注重射射重科为胜】驾七驺【淮南子曰季秋杀于田猎以习五戎命仆及七驺咸驾载旗】过津桥而超渡【江表传曰孙权征合肥败马上津桥桥南已彻丈余无板谷吉利在马后使权持鞍缓鞚于后着鞭以助马势遂得超度】饮湛水而不流【韩子曰纣为甲百万左饮马于湛右饮马于洹洹水竭湛水不流武王甲卒三千破而王之】冒顿轻邻国之遗【史记曰东胡使求匈奴冒顿千里马冒顿问羣臣曰千里马匈奴寳也勿与冒顿曰与人邻国奈何惜一马遂以与之东胡谓冒顿畏之又欲得其女阏氏冒顿复问左右左右皆怒请击之冒顿曰奈何与人邻国爱一女子乎与之东胡愈骄与匈奴间有弃地又欲之冒顿问羣臣或曰此弃地与亦可勿与亦可冒顿大怒曰地国之本也奈何与之言与者皆斩之遂袭击东胡灭之】贰师吝汉使之求【史记曰大宛有善马在贰师城匿不肯与汉天子使壮士车令等持千金及金马以请宛善马宛国相与谋曰贰师马宛寳马也遂不肯与汉汉使怒妄言椎金马去宛贵人攻汉使取财物天子大怒拜李广利为贰师将军发属国骑及郡国恶少年数万人伐宛期破贰师城取善马】食塲藿而维絷【诗曰皎皎白驹食我塲藿絷之维之以永今夕】恋栈豆而迟留【晋记曰曹爽等从谒髙平陵司马宣王举兵诛爽桓范出赴爽宣王谓蒋济曰智囊往矣齐曰智则智矣驽马恋栈豆必不能朋】诸葛未获而先谢【吴书曰诸葛恪为将蜀使至上谓使曰元逊为将君还蜀可报丞相为致嘉马恪起陈谢上曰卿未得马何为谢对曰夫蜀陛下外廏陛下有诏臣必得之是以谢也】杜林受之而必酬【东观汉记曰杜林与马援郷里素相亲厚援南方还时林马适死援令子持马一疋遗林曰朋友有车马之馈可且以备乏林受之居数月林遣子奉书曰将军内施九族外存賔客望恩者多林父子两人食列卿禄常有盈今送钱五万援受之谓子曰人当以此为法】至于匈奴之五方异色【史记曰冒顿围髙祖于平城其骑西方尽白马东方尽青防北方尽乌防南方尽骍马】公孙之羣骑皆白【英雄记曰公孙瓉毎闻边警辄厉色作气如赴雠常乗白马又选数十白马为骑射之士号曰白马义从以为左右翼胡人甚畏之相吿曰当避白马长史】纲恶攻驹敎駣佚特【周礼曰马质掌纲恶马注谓以縻索维纲狎习之又曰庾人掌佚特敎駣攻驹注逸特用之不使甚劳安其血气也敎駣始乗习之攻驹騬其蹄齧者闲之二嵗曰驹三嵗曰駣】虽东野之善御必顔回之先识【家语曰鲁定公问于顔回曰子不闻东野毕之善御乎对曰善则善矣虽然其马将必佚既而东野毕之马佚两骖曳两服入于廏公召顔回问之对曰以政知之昔者帝舜巧于使民而造父又巧于使马舜不穷其民造父不穷其马故舜无佚民而造父无佚马今东野毕之御也升马执辔衔体正矣步骤驰骋朝礼毕矣歴险致逺马力尽矣然而其心犹乃求马不已臣以此知之】然则乗有驽骏物有苦良若乃膝本起汗沟长【马援铜马相法曰汗沟欲深长膝本欲起】眼有紫艳【伯乐相马经曰眼睛欲如悬铃紫艳光】口有红光【马援铜马式法曰口中红而有光此千里马】故头欲得方腹欲得张鼻欲得大脊欲得强耳欲近而小【伯乐相马经曰马头为王欲得方腹为城郭欲得张脊为将军欲得强鼻穴欲得大耳欲相近而前竖小而厚】唇欲急而方【铜马相法曰上唇欲急而方】备此数者终焉允臧如其大髂短胁浅髋薄髀口有榆写目有承泪乌衔短夀腾蛇不利弱脊小颈大头缓耳【伯乐相马经曰相马之法先除三羸与五驽乃相其余大头小颈一羸也弱脊大腹二羸也小颈大蹄三羸也大头缓耳一驽也长颈不折二驽也短上长下三驽也大髂短胁四驽也浅髋薄髀五驽也白额入口一名榆写一名的颅奴乘客死主乗弃市回毛在目下名曰承涙不利人也口中有黑曰乌衔马短夀脊欲如伏龟两边有回毛曰腾蛇杀主】斯八百之下直【长沙耆旧传曰虞芝州命部南阳从事太守张忠连姻王室罪入重芝依法执案刺史畏势召芝芝曰年往志尽譬如八百钱马死生同价且欲立効于明时耳遂投传去】盖十驾而方至【孙卿子曰骥一日而千里驽马十驾则亦及之矣】至若简其六节辨其四时【周礼曰趣马掌賛正良马而简其六节辨四时之居治注简其六节谓差择五马以为六等居谓春牧夏庌之所处治谓春执驹夏攻特之属】精陈悲之股脚【吕氏春秋曰古相马者寒风口齿麻朝相颊女厉相目管青唇吻陈悲股脚秦牙相前賛君相后并知其一也】习谢氏之唇鬐【后汉书曰马援善别名马于交阯得骆越铜鼔铸为马式上之表曰臣事杨子阿得西河子舆相马骨法昔武帝时东门京铸铜马法献之诏立于鲁班门外更名门曰金马门臣谨依仪氏防中帛氏口齿谢氏唇鬐丁氏身中备此数家骨相以为法马髙二尺五寸诏罝宣徳殿下以为名马式防居竒切】茍执辔之非人【楚辞曰却骐骥而不乗兮策驽骀而取路见执辔者非其人兮故驹跳而逺去】或持刀而睨之【盐铁论曰骐骥负盐车垂头于太行之阪屠者持刀睨之】故卓子制其进退而造父见之涟洏【韩子曰鈆陵卓子乗苍龙排父之乘钩饰在前错缀在后马欲进则钩饰禁之退则错缀贯之造父见而泣曰犹人处急世而不知所由也或曰乗瞿父之乗】献珠泽以供膳【穆天子传曰天子北征舎于珠泽以钓于流水其人献食马三百注以供厨膳】投濉水而立威【吕氏春秋曰宋人有取道者其马不进刭而投之濉水又复取道其马不进又刭而投之濉水又复取道其马不进又刭而投之如此者三虽造父所以威马不过此矣不得造父之道而徒得其威无益于御人主之不肖者不得其道而徒多其威威逾不用】终戢景于火光【见上优孟注】而沦躯于敝帷也【礼曰敝惟不弃谓埋马也敝盖不弃谓埋狗也】若乃服乗黄【瑞应图曰乗黄王者舆服有度则出騕防者神马也与飞兎同以明君有徳也】骖紫燕【见汉文九良注】控裴果之黄骢【三国典畧曰周裴果字戎昭从军乗黄骢马衣青袍毎先登陷阵时人号为黄骢年少】驭长孙之闪电【隋书曰长孙晟从晋王破突厥王引晟入晏有突厥逹官来预坐説言突厥大畏长孙总管闻其弓声谓为霹雳见其走马称为闪电王笑曰将军震怒威行域外遂与雷霆为比一何壮哉】衞侯尾鬛以皆朱【左传曰衞公有白马四公嬖向魋魋欲之公取而朱其尾鬛以与之】薛公去来而不见【桓谭新论曰薛公者长安善相马者也于边郡求得骏马骑以入市去来人不见也后劳问之因请观马翁曰诸卿无目不足示也】乗法于金马之门立程于宣德之殿【并见上谢氏唇鬐注】若夫庾亮的颅【晋书曰庾亮所乘马的颅殷浩以为不祥劝卖之亮曰曷有已之不安移于人乎】王戎巴【竹林七贤论曰王戎頴脱不持仪形好乗巴马虽为三司率尔私行巡省田园不从一人自以手巾挿腰】至黄池而喷玉【穆天子传曰天子东逰于黄泽宿于西洛歌曰黄之池其马歕沙皇人威仪黄之泽其马歕玉皇人受谷】饮渭水而投钱【三辅决録曰安陵项仲山饮马渭水先投三钱】燕昭死而犹市【战国策曰燕昭王使涓人赍千金市千里马于絶域至而死用五百金市其骨而还天下闻之以王为好马于是未朞年乃有献千里马者三】子方老而尚怜【韩诗外传曰田子方出见老马于道问于御者曰公家畜也罢而不能用故出放之子方曰少尽其力老弃其身仁者不为也束帛而赎之穷士闻之知所归心焉】驾盐车而踯躅上太行而迁延【战国防曰汗明见春申君曰夫骥之齿至矣服盐车上太行中坂迁延负辕不能上伯乐遭之下车攀而哭之解纻衣而羃之于是俯而喷仰而鸣声造于天欣伯乐之知己也】愿一顾而増价虽贤达而皆然【春秋后语曰苏代欲见齐王説淳于髠曰人有骏马欲卖之见伯乐曰比三旦立于市人莫与言愿子还而视之去而顾之臣请献一朝之价伯乐如其言一旦而马价十倍今臣欲以骏马见于王莫臣先后足下有意为臣伯乐乎请献白璧一双黄金十镒以为马食淳于髠言于王而见之注马食不欲斥言之】至若蹙刍有诛【礼曰蹙路马刍有诛】过关验齿【汉书曰衞绾奏马齿未平不得出关注马十嵗齿平】蹶如厯块忽如景靡【见前骖乘旦注】亦有辩三物【周礼曰马质掌质马量三物一曰戎马二曰田马三曰驽马皆有物贾注曰物贾物色贾直】正六闲【周礼曰天子十有二闲马六种邦国六闲马四种家四闲马二种】或缚防而奔陈【王隐晋书曰长沙王司马王湖与成都王前锋马咸战湖以数十马缚防于鞍自后刺之马惊奔咸军败之】或吐甲而临坛【书中候曰尧沈璧于河龙马赤文緑色临坛吐甲图】或励其率骥【扬子曰治巳以仲尼率马以骥不亦可乎】或比以希颜【杨子曰希骥之马亦骥之乗也希顔之人亦顔之徒也】师旷有似駮之谈【説苑曰晋平公出田见乳虎伏而不动还谓师旷曰霸王之君出猛兽伏而不敢起无乃是乎师旷曰鹊食猥猥食鵕防鵕防食駮駮食虎夫駮之状有似校马今者吾君必骖校马以出乎平公曰然】公孙有非白之説【孔丛子曰公孙龙以白马为非马或曰此辩而毁大道子髙适赵谓龙曰愿受业久矣所不取先生者以白马为非马耳诚能去之则为弟子龙曰若使去之无以敎矣】嵇绍不畜于骏逸【晋书曰王师败于荡阴嵇绍被害初侍中秦凖谓曰今日向难卿有佳马否绍正色曰大驾亲征理必有征无战若使皇舆失守臣节有在骏马何为】懐逺但虞于惊蹶【唐书曰李怀逺虽久居荣位而益自简率尝乗段马左仆射豆卢钦谓之曰公荣贵如此何不买骏乗答曰此马幸免惊嶥无假别求闻者莫不叹美】若夫来从西北【汉书曰初天子发书易曰神马当从西北来得乌孙马号曰天马及得宛汗血马更名乌孙马曰西极马号宛马曰天马注发书易谓发易书卜】死忌壬申【説文曰骜骏马也以壬申日死乘马者忌之骜五刀切】或以青丝祸梁【三国典畧曰梁普通中童謡言或云青丝白马者侯景乃常乘白马以青丝为勒用应谣言】或以黄班谶陈【陈书曰初有童谣云黄班青骢马发自夀阳涘来时秋气末去日春风始其后陈主果为韩擒虎所败擒虎黄班之谓也破建康之后始复乘青骢马往反时节皆相应】委以圉师【周礼曰围师掌敎围人养马春除蓐衅廏始牧夏庌马冬献马注蓐马兹也日中出马而除衅神之也庌庑也所以庇凉也庌音牙】掌之校人【周礼曰校人掌王马之政辨六马之属种马一物戎马一物齐马一物道马一物田马一物注种谓上善似母者玉辂驾种马戎路驾戎马金路驾齐马象路驾道马田路驾田马驽马给官中之役】龟兹之万计盈廏【南秦録曰吕光讨西域平上疏曰唯龟兹据三十六国之中入其国城天骥龙麟騕防丹髦万计盈廐虽伯益更生衞赐复出不能辨也】尔朱之色别为羣【三国典畧曰髙欢归尔朱荣荣坐欢于牀下屛左右而访时事欢曰闻公有马十二各色别为羣将此竟何用也荣曰且言尔意欢曰方今天子愚弱太后淫乱四方云扰朝政不行以明公雄武乗时奋发但将讨郑俨徐纥为辞举鞭足以定天下此是贺六浑意荣曰尔意即我意】又闻天下无道则生郊【老子曰天下有道却走马以粪天下无道戎马生郊】圣人既出则服皁【淮南子曰天下有道则飞黄服皁又曰黄帝时飞黄服皁】升山而不失【符子曰吾与子观东海释驷而升乎山未中路而忘马符子使人求之不获使鬼索之而获符子曰六合不可忘故知良马在其中矣请以六合之观观之也】放孤竹而知道【韩子曰齐桓伐孤竹春往冬还迷惑失道管仲曰老马之智可用乃放老马而随之遂得道】别有义渠兹白【周书曰义渠兹白者白马锯齿食虎豹】瀚海骢驹【隋书曰吐谷浑有青海周回千余里中有小山其俗至冬輙放牝马于其上言得龙种尝得波斯草马放入海因生骢驹日行千里故时称瀚海骢马】屈产假道【见玉赋晋之垂棘注】纤骊遗吴【魏志曰文帝与孙权书纎骊马朕尝所自乘其调良善走数万疋选之真可乐也中国虽饶马其知名絶足亦时有耳】苻坚示其无欲【防记曰苻坚时大宛献天马千里驹皆汗血朱鬛五色鳯膺麟身及诸珍异五百余种坚曰吾思汉文之返千里马咨嗟美咏今献马其悉返之庻尅念前王髣髴古人矣乃命羣臣作止马诗而遣之示无欲也】髙宗明其有余【唐书曰永徽中吐谷浑遣使献骏马上问其马之种性使者对曰臣国中之最良者所以献之上曰良马人之所欲岂可辍彼不足而加我之有余哉乃命还之】当慎原蚕之禁【周礼曰马质禁原蚕注原再也天文辰为马蚕书蚕为龙精月直大火则浴其种是蚕马同气物莫能两大禁再蚕者为伤马欤】宜騐金壶之书【晏子春秋曰景公游于纪得金壶发而视之有丹书曰勿食反鱼勿乗驽马晏子曰食鱼不反无尽民力也不乗驽马无驭不肖于侧也公曰纪有此书何以亡晏子曰纪有此书藏之金壶不亡曷待】彼聋虫之可敎【淮南子曰夫马之为草驹之时跳跃扬蹄翘尾而走人不能制龁咋足以噆肌碎骨蹶蹄足以破卢陷匈及至圉人扰之良御敎之掩以衡轭连以辔衔则虽歴险超壍弗敢辞也故其马之不可化而可驾御敎之所为也马聋虫而不可以通志气犹待敎而成又况人乎注聋虫无知也】若枹鼓之相符【吕氏春秋日良工之与千里马也相得然后成譬之若枹之与鼔也夫髙节死义亦士之千里也能使士行千里者其惟贤者乎】于是参以贲戎【穆天子传曰伯天主车参伯左御贲戎为右】辅以韩哀【见前骖乗旦注】岂较能于欵段【见雾赋马援浪泊注】而角力于虺隤【诗注曰虺隤马病也】亦闻气盛怒发【张景阳七命曰气盛怒发星飞电骇志陵九州势越四海】躁中烦外【枚叔七发曰穱麦处服躁中烦外注以穱麦分剂而食马马肥故中躁而外烦也穱侧角反】角为燕丹而生【见乌赋为燕丹而头白注】肝有荆轲之嗜【燕丹子曰太子有千里马荆轲谓太子曰千里马肝美太子即进肝】佩杜衡而善走【山海经曰天帝之山有草焉状如莱臭如麋芜名曰杜衡可以走马注带之便马或曰马得之健走】恶衣香而致毙【魏志曰文帝将出取马朱建平道遇之语人曰此马之相今日死矣帝将乗之马恶衣香囓帝膝帝大怒即杀之】始敎则车在马前【礼曰始驾马者反之车在马前注仍见则惯即事易也】任力则人能胜骥【吕氏春秋曰为善难任善易与骥俱走则人不胜骥矣居于车上而任骥则骥不胜人矣】赤兎乃比于吕公【曹瞒传曰吕布有骏马名赤兎人语曰人中有吕布马中有赤兎】白额爰兴于李氏【载记曰西凉武昭王暠尝与吕光太史令郭黁及其同母弟宋繇同宿黁谓繇曰君当位极人臣李君有国土之分家有騧马生白额驹此其时也吕光末炖煌防军郭谦等推盛为宁朔将军炖煌太守盛难之繇曰兄忘郭黁之言耶白额驹今已生矣盛乃从之黁奴敦切】望青云而一蹴【宋书曰刘瑀为右卫将军年位本在何偃前孝武初偃为吏部尚书瑀图侍中不得与偃同从郊祀时偃乘在前瑀防驷居后相去数十步瑀蹋马及之谓偃曰君辔何疾偃曰牛骏御精所以疾耳偃曰君马何迟曰骐骥罹于羁绊所以居后偃曰何不着鞭使致千里答曰一蹴造青云何至与驽马争路】乗吉疆而千嵗【山海经曰犬戎之国有文马缟身朱鬛目若黄金名曰吉疆乗之夀千嵗注缟素也大传曰駮身朱鬛疆或作反】道林养之而不用【见鹰赋支遁爱其神骏注】延年赋之而特丽【见前绚练半汉注】勿矜千驷终齐景之无称【论语曰齐景公有马千驷死之日民无称焉】徒説三长岂晋侯之所恃【左传曰楚使椒举如晋求诸侯晋侯欲勿许司马侯不可公曰晋有三不殆其何敌之有国险而多马齐楚多难有是三者何卿而不济对曰恃险与马而不虞邻国之难是三殆也四岳三涂阳城太室荆山终南九州之险也是不一姓冀之北土马之所生无兴国焉齐有仲孙之难而获桓公至今赖之晋有里防之难而获文公是以为盟主隣国之难不可虞也君其许之乃许楚使】













　　事类赋卷二十一
　　钦定四库全书
　　事类赋巻二十二
　　宋　吴淑　撰
　　兽部
　　牛
　　夫物之大者其状若垂天之云【庄子曰有犛牛其大若垂天之云】礼称三月在涤【礼曰帝牛不吉以为稷牛帝牛必在涤三月稷牛惟具所以别事天神与人鬼也】诗云九十其犉【诗曰谁谓尔无牛九十其犉注黄牛黒唇曰犉】岐蹄者天穿鼻者人【淮南子曰牛岐蹄而戴角马被毛而全足者天也络马之口穿牛之鼻者人也】或衣绣而入太庙【庄子曰楚聘庄子庄子应其使曰子见夫牺牛衣以文绣饲以刍菽养之牢防之中及其牵入太庙虽欲为孤犊其可得乎】或鞹鼓而正三军【淮南子曰剥牛皮鞹以为鼓正三军之众为牛计者不若服轭也】尔牛来思其耳湿湿【出诗】鼷鼠既忌于见伤【左传曰鼷鼠食郊牛角改卜牛鼷鼠又食其角乃免牛】风马亦知其不及【左传曰齐侯伐楚楚子使与师言曰君处北海寡人处南海唯是风马牛不相及也不虞君之涉吾地也何故】扣角申戚之困【见歌赋戚饭牛注】烧尾救田单之急【见火赋田单纵牛注】或为军事之占【晋书曰夫余国若有军事杀牛祭天以其蹄占吉凶蹄解者为凶合者为吉】或示农耕之【礼曰季冬出土牛以示农耕之早晚】畏彼髦头【搜神记曰武都故道有怒特祠上生梓树秦文公使人伐之树疮随合经曰不断乃益持斧者三四十人犹不断士疲还息其一人伤足不能起卧树下闻鬼相与言曰劳乎攻战其一人曰何足为劳人曰赭衣灰坌子如之何乃黙卧者以告于是令工皆衣赭随斫疮坌以灰树断化为青牛使骑击之不胜或堕于地髻解被髪牛畏之乃入水于是秦置旄头骑】宁为鸡口【史记曰苏秦説韩王曰鄙语云宁为鸡口无为牛后今西面事秦何异牛后乎】晋武以青麻彰徳【晋书曰武帝时有司奏御牛青丝纼断诏以青麻代之】何曾以铜钩被奏【晋书曰何曾性奢豪都官从事刘享奏曾以铜钩绂纼车莹牛蹄角】至于伤口改卜【左传曰郊牛之口伤改卜牛】用犊贵诚【礼记曰郊牲用骍尚赤也用犊贵诚也】或握角而不售【风俗通曰卖牛勿握角令不售按恐触人故人不取】或割肉而复生【中记曰大月支及西胡有牛名反牛以今日割取其肉三四斤明日其肉已复疮亦愈】伟刘寛之量逺【后汉书曰刘寛尝行有人失牛者乃就寛车中认之寛无所言下驾步归有顷认者得牛而送还乃谢曰慙负长者寛曰物有相类事容悮脱幸劳见归何为致谢】羡鲁恭之政行【后汉书曰鲁恭为中牟令时亭长从人借牛不还牛主讼于恭恭召令还牛者三亭长犹不还恭涕泣曰是教化不行也欲解印绶去亭长还牛诣狱受罪恭贯出不问于是吏人敬信皆不忍欺】多郭舒之寛恕【晋书曰郭舒尝有乡人盗食舒牛事觉来谢舒曰卿饥所以食牛耳余肉可共啖之】慕朱冲之不争【晋纪曰南安朱冲人失犊与冲犊相类来认取之冲不与争后得之于坚氷之下慙谢冲还牛冲不受】中尉则驾之者赤【后魏书曰元仲景性严峭孝庄时兼御史中尉京师肃然毎向台驾赤牛时号赤牛中尉】桃根则献之者青【三国典畧曰陈桃根于所部得青牛献之乂上绮文罗文锦被表二陈主命于云龙门外焚之牛亦遣还】王恺既闻于八百【晋书曰王恺牛名八百里驳王济请以钱千万与牛对射赌之济先射一发破的因据胡牀叱左右曰速探牛心来须臾而至一割便去】茍晞亦称其千里【志怪曰茍晞为兖州镇去京师五百里有贡晞珍异食者欲贻都邑亲贵虑经信宿不复鲜美募得牛能日行千里晞旦发书疏一更始竟荅书已还晞以其骏快疑筋骨有异杀而观之唯有双筋如小竹大自头挟着肉里故外不觉】虽有双筋【见上】且无上齿【淮南子曰戴角者无上齿无角者膏而兑前有角者脂而兑后注曰豕马之属前小】别有得于文山【穆天子传曰天子饮于文山有献良驷牥牛二此牛能行沙中如槖駞牥音方】放之桃林【书曰武王放牛桃林之野】木则馈粮【诸葛亮集曰木牛者方腹曲头一脚四足头入腹中舌着于腹载多则行少则否宜可大用不可小使】石则便金【见石赋便金蜀灭注】设以楅衡【周礼曰封人凡祭祀饰其牛牲设其楅衡供其水藁注楅在鼻衡在角令不得觗】养之牢防【见上衣绣入庙注】愚公畜防于齐山【说苑曰齐桓公猎逐鹿入山谷中见二老父问此何谷曰愚公谷曰何也曰畜防牛子大卖之买驹少年曰牛不能生马遂持驹去人闻以为愚因以名谷管子曰臣之过也使尧在上臯陶为大理安有取人驹乎】百里载盐于秦国【説苑曰秦穆公使贾人载盐百里奚以五羖羊之皮将车之秦秦穆公观盐见其牛肥问何以致也对曰臣饮食以时使之不以暴有险先后之以身是以肥也穆公知其君子以为】禴祭乃东隣之杀【易东邻杀牛不如西邻之禴祭】无妄见行人之得【易曰无妄之灾或系之牛行人之得邑人之灾】袁宏见讽于羸防【晋书曰桓温北伐与诸寮属登千乘楼望中原慨然曰神州陆沈王夷甫诸人不得不任其责袁宏曰运有废兴岂必诸人之过温作色曰颇闻刘景升千斤大牛噉刍豆十倍于常牛负重致逺曽不若一羸防魏武入荆州以享军士意以况宏坐中皆失色】华元应嘲于有皮【左传曰宋城华元为植廵功城者讴曰于思于思弃甲复来使骖乘谓之曰牛则有皮犀兕尚多弃甲则那注植主巡行城也于思多须貌弃甲谓华元前败于楚】遗布既因于王烈【见劒赋守路徳弥臧注】置刍亦见于罗威【广州先贤传曰罗威字徳仁邻家牛数食其禾既不可逐乃为断刍多着牛家门中不令人知数数如此牛主惊怪后知之乃便相约率检犊不敢复侵威田】复有职人掌刍【周礼曰牛人掌养国之公牛凡祭祀供其享牛求牛以授职人而刍之注求终也终事之牛谓所以绎者也职读为樴樴谓之可以系牛樴人谓牧人】封人供藁【见上设以楅衡注】彦囘靡视于坠井【宋书曰禇彦囘湛之之子也湛之一牛至所爱惜无故堕防事前井湛之率左右躬加管救郡中喧扰彦回下帘不视】卢恺不烹而哀老【隋书曰卢恺从周武帝在云阳宫勅诸屯简老牛欲以享士恺进谏曰昔田子方赎老马君子以为美谈向奉明敕欲以老牛享士有亏仁政帝美其言而止于是转礼部大夫】或偾于豚上【左传曰邾人莒人朝于晋曰鲁朝夕伐我几亡矣晋叔向来辞曰寡君有甲车四千乘在虽以无道行之必可畏也况其率道何敌之有牛虽瘠偾于豚上其畏不死乎】或置之树杪【神仙传曰吴有徐随居丹徒左慈过随门下有客车六七欺慈云徐公不在慈去客皆见牛在杨树杪车毂中皆生荆木客惧逐慈叩头陈谢客还见牛如故谷中亦无复荆木】詹何既识于白蹄【韩子曰詹何坐弟子侍有牛鸣于门外弟子曰黒牛也而白在其蹄詹何曰然视之信尔】葛卢亦辨其三犠【左传曰介葛卢来朝闻牛鸣曰是生三牺皆用之矣其音云问之而信】肃慎占之而入贡【晋阳秋曰肃慎国武帝时及元帝中兴皆来贡献成帝时又通贡于石季龙曰每牛马向西南眠者三年矣是知大国所在故来】高用之而犒师【左传曰秦潜伐郑及滑郑商人高遇之以乘韦先牛十二犒师且使遽告于郑秦将孟明曰郑有备矣防滑而还】别有盆子主之以建业【后汉书曰刘盆子初与兄茂属右校卒吏刘侠卿主刍牧牛号曰牛吏及立为帝恐畏欲啼即复依侠卿】光武骑之以起兵【后汉书曰光武初起兵骑牛杀新野尉乃得马】或为梦于蒋琰【蜀志曰蒋琰尝梦一牛头角及口而血流赵直曰牛角及口公字也血者事明也梦吉矣】或见解于庖丁【庄子曰庖丁为文惠君解牛曰臣之刀十九年解数千牛而刀刄若新发于硎彼节者有间而刀刄无厚以无厚入有间恢恢乎其有余地】观其豫章系绢【齐书曰豫章献王嶷为扬州刺史拜还延陵季子庙观沸井有牛突部伍直兵执牛推问王不许取绢一疋横系牛角放归其家】蒲鞯挂书【唐书曰李密尝欲寻包恺乘一黄牛被以蒲鞯仍将汉书一帙挂于角上一手捉牛靷一手翻书读之尚书令越公杨素见于道从后按辔蹑之既及问曰何处书生躭学若此密识越公乃下牛再拜自言姓名又问所读何书答曰项羽传】白则识李冰之绶【风俗通曰秦昭王使李冰为蜀守开成都两江漑田江神岁取童女二人为妇冰至神祠责之良久有两苍牛鬬于岸防有顷冰流汗谓官属曰吾鬬大极不当相助也南腰中正白者我绶也主簿刺杀北面者江神遂死】青则驾老子之车【见车赋尹喜占老君注】季知一抟而思过【卞子曰郭林宗谓仇季知曰子尝有过否季知曰吾尝饭牛牛不食一抟牛耳】江湛但饮而无刍【宋书曰江湛性廉俭为吏部尚书牛饿御人求草湛良久曰可与饮】又有蹋石成花【洞防记曰元封中大秦献牛善走多力使辇铜铁起望仙宫迹在石上皆如花形故阳关之外有花牛津】涂泥求雨【广州记曰州有石牛毎旱杀牛以血和泥泥石牛背既毕即雨泥尽方止】或行诈而书帛【物理论曰汉武拜少翁为文成将军少翁书帛饭牛扬言此牛有异杀而视之得帛书帝识其手书乃首服于是诛文成而隐其事】或争长而杀御【晋书曰石崇尝与王恺争入洛城崇牛迅若飞禽恺絶不能及乃密货其帐下问其所以对曰牛奔不迅良由御者逐之不及而反制之可聴蹁辕则驶矣因从之遂争长崇后知之杀所告者】既担矛而卫犊【郁林异物志曰周留者何其实水牛苍毛豕身角若担矛卫防其犊与虎为讐】亦结阵而却虎【抱朴子曰知禽衔芦以逆网水牛结阵而却虎】至若置于盆簝【周礼曰凡祭祀共其牛牲之互与其盆簝以待事注云盆所以盛血簝受肉笼也互若今屠家县肉格】老在阑牢【晏子春秋曰金公之牛老于阑牢不胜服也车蠧于瓦石不胜乘也】角不失于三色【同礼曰角长三尺有五寸三色不失谓之牛戴牛注三色本白中青末丰也戴牛言角直一牛】香独称于四膏【周礼曰春膳膏香夏膳膏臊秋膳膏腥冬膳膏羶注牛脂香豖臊犬腥羊羶】遇防致问【庄子曰声氏之牛夜亡而遇防止而问焉我有四足动而不善子一足而超踊何以然防曰以吾一足王于子矣】喘月辞劳【见风赋施晋武之琉璃注】称精鉴者薛公【相牛经曰牛经自寗戚传百里奚汉世薛公得其书以相牛千百不失】习遗书者晋祖【相牛经曰魏世高堂生得薛公之书传晋高祖其后王恺秘其书】既曰不能执鼠【庄子曰夫犛牛其大如垂天之云此能为大矣而不能执鼠】又云难以逐兎【焦赣易林曰杀牛逐兎费日无功】成牛之寛厚【隋书曰牛弟弼好酒而酗尝因醉射杀驾车牛来还宅其妻迎谓之曰叔射杀牛矣闻之无所怪问直答云作脯坐定其妻又云叔忽射杀牛大是异事曰已知之矣顔色自若读书不辍】显卢昌之仁恕【隋书曰卢昌衡为徐州总管尝行至浚仪所乘马为他牛所触因致死牛王陈谢求还价直昌衡谓之曰六畜相触岂人情也君何谢拒而不受】至于千足而富【史记曰马蹄噭千牛千足此亦比千乘之家】夜鸣则庮【周礼曰牛夜鸣庮注庮朽木臭音由】顾宪仲文咸决狱而人服【宋书曰顾宪之元徽中为建康令时有盗牛者与本主争牛各称已物二家辞证等前后令莫能决宪之至覆状乃令解牛任其所去牛俓还本宅盗者防其罪后魏书曰干仲文迁安固太守有任杜两家各失牛后得牛两家俱认州郡久不能决仲文令二家各驱牛羣至乃放所认者遂向任氏羣中又阴使人微伤其牛任氏嗟惋杜家自若仲文于是词诘杜氏杜氏服罪】时苗羊氏并居官而犊留【魏畧曰钜鹿时苗为寿春令始之官乘防牛岁余生一犊及代留犊而去晋书曰羊篇歴官清慎有私牛官舍产犊及还留之】又有程郑江竭【华阳国志曰牛饮水者昔程郑于此饮牛江为之竭因以为名】娄提谷量【后魏书曰娄提雄杰有识度僮仆数千牛马以谷量又史记曰乌氏羸求奇缯物间献戎王戎王十倍其偿予畜至用谷量牛马】望气知北云之验【云气占曰赵云如牛又北方之气如牛】卜兆为司马之祥【晋书曰陶侃微时丁母艰将葬忽失牛见老父曰前冈见一牛眠山坞中葬其地者位极人臣又指一山云此其次也出二千石言讫不见侃寻牛得之自葬其处以余一山语周访访葬之侃至大司马访亦累世刺史】若乃嘉彼柔谨【説文曰扰牛扰音绕柔谨也】哀其觳觫【孟子曰齐王坐于堂上有牵牛而过堂下者王见之曰牛何之对曰将以衅钟王不忍见其觳觫无罪而就死地欲以羊易之孟子曰此仁术也是见牛而不见羊也】或蹊田而见夺【左传曰楚子为陈夏氏乱故伐陈杀夏征舒因县陈申叔时曰抑人有言曰牵牛以蹊人之田而夺之牛蹊田者信有罪矣而夺之牛罚已重矣王复封陈】或洗耳而为辱【见水赋许由洗耳注】丙吉已劳于问喘【汉书曰丙吉尝为丞相出逢羣鬬者死伤横道吉过之不问前行逢人迟牛牛喘吐舌吉使骑吏问牛行几里或讥吉吉曰民鬬杀伤长安令京兆尹职所当禁备逐捕岁终丞相课其殿最耳方春少阳用事未可以热恐牛近行因暑故喘此时气失节恐有所伤害者三公典调和阴阳所当忧也】龚遂更惩于佩犊【见剑赋佩牛化已逺注】周官分职牛人乃主于牵傍【周礼曰牛人凡会同军旅行役共其兵车之牛与其牵以载公任器注牵在辕外挽牛也人御之居其前曰牵居其曰】晋室诸贤和峤亦勤于刺促【晋纪曰潘岳出为河阳令以任次宜为郎不得意时山涛领选岳内非之密作谣曰阁道东有大牛王济鞅裴楷秋和刺促不得休】
　　羊
　　易曰兑为羊【易说卦云】有力曰奋【尔雅曰未成羊羜絶有力奋】取义于祥【说文曰羊祥也象四足角尾之形孔子曰牛羊之字以形举也】既闻其荷棰而驱【列子曰初阳朱见梁王言治天下如运诸掌王曰先生有一妻一妾而不能治三亩之园而不能芸言治天下何也曰君见夫牧羊者乎百羊而羣使五尺童子荷棰而随之欲东而东欲西而西使尧牵一羊舜荷棰而随之亦不能前之矣】亦因其挟策而亡【荘子曰臧与谷二人相与牧羊而俱亡羊问臧奚事则挟策读书问谷奚事则博簺以游二人事业不同其亡羊均也】勿被虎皮【法言曰羊质虎皮见草而悦见豺而战忘其皮之虎也】宁为秋霜【后汉书曰光武崩广陵王荆作飞书构逆曰当为秋霜无为槛羊注秋霜肃杀于物槛羊受制于人】见决狱于臯陶【论衡曰廌者一角之羊也性知有罪臯陶冶狱其罪疑者令羊触之】闻治讼于齐庄【墨子曰齐庄公之臣王国卑与中里檄者讼三年而狱不断恐失有罪使二人共一羊盟齐之社二子相从以羊血洒社读王国卑之词已尽中里檄之词未半祭羊起而触中里檄齐人以为有神】直躬既异于吾党【论语曰叶公语孔子吾党有直躬者其父攘羊而子证之】告朔仍传于爱礼【论语曰子贡欲去告朔之饩羊子曰尔爱其羊我爱其礼】一岁曰防【广雅曰吴羊牡一岁曰防三岁曰羝牝一岁曰牸三岁曰防】三百维羣【诗曰谁谓尔无羊三百维羣】晋武平吴宫女竞求于竹叶卫玠在洛列肆咸观于璧人【并见车赋晋武驭之者羊注】亦有捋须得珠【见珠赋捋彼羊须注】触藩羸角【易曰羝羊触藩羸其角】叱白石于金华【见石赋初平叱羊注】亡玉精于西岳【周易是谋类曰泰山失金鸡西岳亡玉羊郑注金鸡玉羊二山之精】礼标为防【春秋繁露曰凡防卿用羔羔饮乳母必跪类知礼者又羊之为言祥故以为贽】诗美来思【诗曰尔羊来思其角戢戢】处千年之树【中记曰千岁之树精为青羊】卖五羖之皮【见牛赋百里载于秦国注】尹喜曾寻于老子【尹喜内传曰老子与喜别曰寻吾于成都青羊之肆喜后寻而得之】曹公难求于左慈【神仙传曰曹公收左慈慈走入羊羣失慈之所在追者疑化为羊乃令人数羊羊本千口简之长一口知化为羊乃谓曰若是左公者但出无苦也有一羊跪曰讵如许追者欲执之于是羣羊皆长跪曰讵如许追者乃去】讵见将狼【史记曰黥布反欲使太子将往击之四皓谓建成侯曰今诸将皆陛下故等夷乃令太子将此属无异使羊将狼】宁能格虎【春秋后语曰张仪谓楚王曰夫为从者无异驱羣羊而致生虎虎之与羊不格亦明矣今王不与虎而与羊臣窃以为大王之计过也】嘉卜式之有言【史记曰卜式牧百羊十余岁致千余上曰吾有羊在上林令子牧之乃拜为郎式布衣蹻而牧羊岁余羊悉肥上过其羊善之式曰非独羊也治民亦如是以时起居恶者斥去拜缑氏令】何羊斟之不与【左传曰华元杀羊食士其御羊斟不与及战曰畴昔之羊子为政今日之事我为政与入郑师故败】周礼已着于饰羔【周礼曰羊人掌祭杞饰羔】时令亦闻于宜黍【周礼曰食羊宜黍】或因舌以为族【列仙传曰昔有攘羊者以羊遗叔向母埋之不食后三年攘羊事发追捕向家验羊骨肉都尽唯有舌在国人异之遂以羊舌为族】或剖肝而得土【韩诗外传曰鲁哀公使人穿井三月不得泉得一生羊焉公使祝鼓舞之欲上于天羊不能上孔子见曰水之精为玉土之精为羊此羊肝土也公使杀羊视肝即土】穿井而获者季桓【见井赋获羊既骇于季子注】持节而牧者苏武【汉书曰苏武使匈奴匈奴欲降之武不肻降使北海上无人处牧羝羊乳乃得归武在海上廪食不至掘野鼠草荄而食之杖汉节而牧羊】遗之旣警于不祀【帝王世纪曰汤问葛伯何故不祀曰无以供牺牲汤遗之以羊】杀之亦诫于无故【礼曰大夫无故不杀羊】或有须郎之号【述异记曰羊而不角呼蛟羊一名胡须郎】或传烂胃之名【后汉书曰更始所任皆贾竪膳夫长安中语曰灶下养中郎将烂羊胃骑都尉烂羊头关内侯】诵素丝于五紽【诗曰羔羊鹊巢之致也召南之政在位皆节俭正直徳如羔羊也羔羊之皮素丝五紽】瞻羵首于三星【诗曰防羊羵首三星在霤】在牧用彰于衰世【周书曰夏桀徳衰夷羊在牧飞蛤满野】鞭后式明于养生【庄子曰养生如牧羊后者鞭之单豹岩居而水饮行年七十有婴儿之色而虎食之张毅高门悬箔无不趋也而内热以死单豹养内而虎伤其外张毅养外而内热以死皆不鞭其后者也】絶沈犹之朝饮仰宣尼之典刑【孙卿子曰仲尼为鲁司寇沈犹氏不敢朝饮其羊】


　　事类赋卷二十二
　　钦定四库全书
　　事类赋卷二十三
　　宋　吴淑　撰
　　兽部
　　狗
　　易曰艮为狗【易説卦曰艮为狗】在畜为金【风俗通曰杀犬磔攘者犬金畜攘却也抑金使不害】禀精于斗【春秋考异邮曰七九六十三阳气通故斗运狗三月而生注狗斗精所生】荆楚茹黄【刘向説苑曰荆王得茹黄之狗宛路之矰以畋云梦三月不返保申跪而笞王出而自沈于涧荆王乃杀狗折矰】匈奴巨口【说文曰狡少犬也匈奴地有狡犬巨口而黑身】随巨公则防海而游【汉武故事曰公孙卿至东莱云见一人长五丈自称巨公牵一黄犬把一黄雀云欲竭天子因忽不见】逐东郭则环山而走【战国策曰齐欲伐魏淳于髠谓齐王曰韩卢者天下之疾犬也东郭防环山者三腾山者五兎极于前大疲于后犬兎俱罢各死其处田父见之无劳倦之苦而擅其功今齐魏久相持臣恐强秦大楚起承其后而有田父之功齐王惧谢将休士】若乃高辛槃瓠【中记曰昔高辛氏犬戎为乱帝曰有讨之者妻以美女封三百户帝之狗名槃瓠亡三月而杀犬戎以其首来帝以女妻之于防稽东南得海中土三百里而封之生男为狗生女为美人封为狗氏】徐君鹄仓【博物志曰徐君宫人娠而产卵以为不祥弃于水边孤独老母有犬名鹄仓猎于水濵得所弃卵衔以来归母以为异覆暖之遂成小儿生时正偃故以为名长而仁智袭君徐国后鹄仓临死生角而九尾实黄龙也偃王葬之徐梁界内今有狗国】频伸振迅【魏贾岱宗大狗赋曰时频伸而振迅若应龙之腾掷】警捷驯良【周处风土记曰犬则有青鹯白雀飞龙虎子驯良警捷难狎易使】杜预则恨其系瓠【晋书曰杜预有瘿疾初攻吴吴人惮其智以瓠系狗颈示之及吴平预尽杀之】丁斐则用在完囊【魏志曰太祖云我有丁斐犹人家有盗狗善捕鼠虽小损而完我囊褚】史黯试之于简子【国语曰赵简子田于蝼史黯以犬待于门曰有所得犬欲试之苑□简子曰何得不告曰主将适蝼而麓弗闻臣敢烦当日简子乃还注蝼晋君之囿麓王囿之官言主田君囿不使麓以告君故臣亦不敢烦直日以自白也】鄄韩献之于穆王【穆天子传曰鄄韩之人献天子良犬七十鄄之然切】既号左牵【曲礼曰效马效羊者右牵之效犬者左牵之】亦名羮献【曲礼曰凡祭犬曰羮献】甘始则饲之灵药【抱朴子曰甘始以往年药饵食新生鸡犬皆不长食白犬则毛黒】防子则养其长翰【列仙传曰防子者蜀人好放犬犬走入山穴防子随之行数百里出山头有殿屋官府仙人吏使甚严见其故妻主洗鱼与防子一函药发函鱼子也着池中养之一年皆为龙防子后还山见犬色更赤有长翰随防子遂留山上时时下謢其宗族蜀人立祠焉】及夫晋使齧盾【左传曰晋侯饮赵盾酒防甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明抟而杀之盾曰弃人用犬虽猛何为】桀令吠尧【史记曰高祖诏齐捕蒯通通至上曰若敎淮阴侯反乎对曰桀狗吠尧尧非不仁狗固吠非其主当是时臣独知韩信非知陛下也】见魏台之睚眦【魏畧曰明帝时书谓台中三狗睚眦不可当一狗慿黙作蛆囊三狗谓何宴邓飏丁谧也防者曹爽小字也谧尤阿爽】闻齐国之逍遥【三国典略曰齐高纬以波斯狗为赤虎仪同逍遥郡君常于马上设蹬褥以抱之】白雀青鹯飞龙虎子【见上警捷驯良注】雄姿猛相【魏贾岱宗大狗赋曰其头颅也不可论以尽其骨法也不可辨而释蹴跄雄姿猛相】难狎易使【见上警捷驯良注】复有狺狺莫近【楚辞九辨曰岂不郁陶而思君兮君之门以九重猛犬狺狺而迎吠兮关梁闭而不通】令令可嘉【诗曰卢令令其人美且仁注卢田犬】系石良之室【汉书五行志曰成帝河平元年长安男子石良刘音相与同居有如人状在其室之中系之为狗走去复有数人披甲持弓弩至良家良等系之或伤皆狗也自二月至六月乃止其于洪范皆犬祸也】入华臣之家【左传曰宋国人逐瘈狗入于华臣氏国人从之华臣惧遂奔陈】即迎吠于缁衣【列子曰杨朱之弟曰布衣素衣而出天雨解素衣缁衣而反其狗迎而吠杨布怒将扑拘杨朱曰子无扑矣向者使汝狗白而往黒而来岂能无怪哉】复肇祸于梅花【述异记曰朱休之家犬歌曰言我不能歌听我歌梅花今年故复可明年当奈何家杀犬明年并死】思摩曽守于北门【唐书曰贞观中弥泥孰可汗李思摩诏锡其土南至大河北有白道川后还其国因上言曰非分恩立为落长实望子孙竭诚奉国作国家一狗守吠北门】晏子尝讥于楚国【晏子曰晏子短使楚楚人为门于犬门侧延晏子晏子曰使狗国者从狗门入今使楚不当从此门入】哭三苗而虽或成妖【隋巢子曰昔三苗大乱龙生于庙犬哭于市】祸叔坚而岂能胜徳【风俗通曰桂阳太守李叔坚为从事家有狗人行家人言当杀之叔坚曰犬马喻君子狗见人行效之何伤顷之狗戴叔坚冠走家大惊叔坚曰悮触冠缨挂之耳狗又于灶前畜火家益怔营叔坚复云儿婢皆在田中狗助畜火幸可不烦隣里此有何恶数日狗自暴死家卒无纎芥之异】复有称叩气【说文曰狗叩也叩气吠以守也】号县【説文曰犬狗之有县者也】闻感帨【诗曰无感我帨兮无使尨也吠】见衔衣【吴志曰孙峻谋诛诸葛恪恪将见之夜精爽扰动通夕不寐严毕趋出犬衔引其衣恪曰令从者逐犬遂升车果及祸】敝盖载礼【见马赋沦躯敝帷注】重环见诗【诗曰卢重环又重鋂】谏齐景之葬【晏子曰景公之走狗死命外供棺内给祭晏子谏其不可公从之】攫公孙之腓【春秋后语曰貂勃常恶田单于朝单召而问之貂勃曰然跖之狗可使吠尧非贵跖而贱尧狗自吠非其主者且公孙子贤而徐子不肖然而公孙子与徐子鬬徐子之狗攫公孙子之腓而噬之若乃去不肖而为贤者狗岂特攫而噬之哉单乃任貂勃于王】随登仙于刘安【述异记曰济阳山麻姑仙处俗云千年则金鸡鸣玉兎吠又云淮南王刘安仙处鸡鸣天上犬吠云中】喻丧家于仲尼【史记曰孔子适郑与弟子相失独立郭东门郑人或谓子贡曰有人颡似尧项类臯陶肩类子产自腰以下不及禹三寸累累若丧家之狗子贡以告孔子子曰形状未也似丧家之狗然哉】贾后既言于系尾【晋书曰齐王入废贾后后问齐王起事者谁曰梁赵后曰系狗当系颈今反系其尾何得不尔】岑熈亦见于生牦【后汉书曰岑熙为魏守人歌曰我有枳棘岑君伐之我有蟊贼岑君遏之吠狗不惊足下生牦牦长毛也犬无追吠故生牦】美张元之不弃【后周书曰张元性仁孝村陌有狗子为人所弃者元见即收而养之其叔父怒曰何用此为将更弃之对曰有生之类莫不重其性命若天之生杀自然之理今为所弃而死非其道也是以收养之叔父感其言遂许焉未几有狗母衔一死兎置元前而去】嘉之才之有辞【三国典畧曰徐之才尝与朝士出游望羣大并走诸人请目之之才应声曰为是宋鹊为是韩卢为逐李斯东走为负帝女南徂】别有韩卢宋鹊【广雅曰殷虞晋獒楚茹黄韩卢宋鹊皆犬属】豹耳龙形【傅走狗赋曰豹耳龙形虎如结铃】杨氏则青骹作号【西京杂记曰杨万年有猎狗名青骹直百金】李家则白望为名【西京杂记曰茂陵少年李亭好驰逐鹰犬皆制佳名狗则有修毫厘睫白望青曹之号】牙如交防【贾岱宗大狗赋曰爪如刀戈牙如交防】目若泉星【傅走狗赋曰势似陵青云目若泉中星】戴方山于昌邑【续汉书曰昌邑王见狗冠方山龚遂曰王之左右皆狗而冠】冠进贤于汉灵【后汉书曰灵帝于西园弄狗着进贤冠带绶又驾四驴躬自操辔】献之既自于西旅【书曰西旅献獒太保作旅獒】踆之复值于弥明【公羊曰灵公食赵盾公曰闻子劎利以示我盾将起进剑弥明曰何故防劒于公所盾知之踖而止公有周狗谓之獒呼而属之獒亦躇阶从弥明逆而踆之絶领赵盾顾曰君之獒不若臣獒也注踖犹超遽周狗可与比周所指如意踆以足逆蹋之】袖棁则逝【淮南子曰削薄其徳増累其刑而欲以为治无异执弹而来鸟袖棁而狎犬也注棁杖也】投骨而争【刘向说苑曰饥马盈廐饥犬在宫见刍与骨动不可禁】尝因其女嫁而卖【晋书曰吴隐之为奉朝请谢石请为卫将军主簿隐之将嫁女石知其贫洁遣女必当率薄乃令移厨帐助其经营使者至方见婢牵犬卖之此外萧然无办】亦知其兎死当烹【史记曰范蠡之齐遗大夫种书曰蜚鸟尽良弓藏狡兎死走狗烹】至有下金门而动兵【山海经曰金门之山有赤犬名曰天犬下则天下兵起】出渠搜而食虎【周书曰渠搜犬者露犬也能飞食虎豹】系颈则吴客附书【述异记曰陆机有犬曰黄耳机至洛中久无家问戏语犬曰汝能赍书取消息否犬摇尾作声机因以筒盛书系其颈犬出寻路南走达家得书驰还后犬死葬机村南村人呼黄耳冡】桎足而齐人捕鼠【吕氏春秋曰齐有善相狗者其隣借之买鼠狗朞月而得曰良狗也其隣畜之数年不噉鼠以告相者曰此志在麞麋豕鹿不在鼠欲其鼠也则桎之其隣桎其后足则狗取鼠】斯歇骄之善噬盖有功于守御【诗曰载猃歇骄说文曰歇骄短喙狗也尹文子曰康衢长者字童曰善抟字犬曰善噬賔客不过门三年于是改之賔客复往】
　　鹿
　　呦呦鹿鸣食野之苹【出诗其序曰鹿鸣宴羣臣嘉賔也】当仲夏而解角【出礼】禀瑶光之散精【运斗枢曰瑶光散而为鹿】秦人既失天下皆争【汉书曰高祖谓蒯通曰荅敎韩信反何也通曰秦失其鹿天下共逐之高才者先得可尽诛乎乃释之】仲堪则表其正色【晋殷仲堪上白鹿表曰白者正色鹿者景福嘉义】黄观则疏其淫刑【魏名臣奏曰明帝时杀禁地鹿者死郎中黄观上疏云臣深思陛下所以不早取此鹿者诚欲使多极蕃息然后大取以为军国之用也然臣谓鹿与虎狼杂处但有日耗终无多得也】鲂鱮甫甫麀鹿噳噳【出诗注云甫甫大也噳噳众也】白茅入诗人之咏【诗曰野有死鹿白茅纯束有女如玉】黒骨作仙家之脯【述异记曰鹿千岁而苍又五百年而白又五百年而汉成时中山人得鹿烹之骨皆黒色仙者说鹿为脯食之寿二千岁】其迹速其子【尔雅曰牡麚牝麀其子麛其迹速】或腾或倚【楚辞曰青莎杂树苹草靃靡白鹿麕麚或腾或倚】掎之角之【左传曰范宣子执戎子驹支数之曰今诸侯之事我寡君不如昔者盖言语漏泄则职汝之由戎子驹支曰昔文公与秦伐郑秦人窃与郑盟于是乎有殽之师晋御其上戎亢其下譬如捕鹿晋人角之诸戎掎之与晋踣之】虽一金之不直【韩子曰夫马似鹿者而题千金有百金之马而无一金之鹿者马为人用而鹿不为人用也】非六马之能追【尸子曰鹿走而无顾六马不能望其尘】若夫赐周穆之黄金【穆天子传曰天子赐曹奴之人黄金之鹿白银之麕】执汉庭之皮币【史记曰古者皮币诸侯以聘享汉武帝乃以白鹿皮方尺缘以藻缋为币直四十万王侯朝觐享聘必以为荐】许孜为之而作冡【晋书曰许孜字季义东阳人也二亲没宿墓所列植松栢有鹿犯其松栽孜悲叹曰鹿独不念我乎明日忽见为猛兽所杀置于所犯栽下孜怅惋不已乃作冡埋于隧侧】谢鲲牵之而断髀【晋书曰谢鲲在豫章常行经空亭中夜宿此亭旧毎杀人将晓有黄衣人呼鲲字令开户鲲澹然无惧色便于牕中度手牵之髀断视之鹿也寻血获焉尔后此亭无复妖怪】至若余干大质【伏古今注曰孝和永元中豫章余干得白鹿高大九尺】云南两头【博物志曰云南郡出茶首茶首其音蔡茂是两头鹿名也兽似鹿两头其腹中胎常以四月中取可以治蛇虺毒永昌亦有之也】挟郑之毂【谢承后汉书曰郑为临准太守行春两白鹿随车挟毂而行怪问主簿黄国贺曰三公车画作鹿明府当为宰相后果为太尉】解石勒之囚【晋书曰石勒尝佣于临水为逰军所囚会有羣鹿过军人竞逐之勒乃获免俄而又见一老父谓勒曰向羣鹿者我也君应为中州主故相救耳】犬戎致周穆之献【国语曰周穆王征犬戎得四白狠四白鹿而荒服不至】王母荐黄帝之休【瑞应图曰黄帝时西王母使乘白鹿献白环之休符】又有与陶淡而偕隐【晋中兴书曰陶淡侃之孙雅好导养年十五六便服食絶谷得白鹿子驯养之常与俱往还后遂不复还家】突邙山而出围【后周书曰文帝猎于邙山围不齐兽多越逸帝怒诸将股栗俄有一鹿复灾围而走贺若敦跃马逐之鹿上东原弃马步逐山半便乃掣之而下帝大悦诸将皆免罪】恶赵高之指马【见马赋赵高不臣注】谴吴唐之爱儿【防验记曰吴唐庐陵人也少好驱媒猎射发无不中家以致富后春月将儿出射正值麀鹿将麑母觉人气呼麑麑不知所畏俓前就媒唐射麑即死鹿母惊还悲鸣不已唐乃藏于草中出麑值浄地鹿直来俯仰顿伏絶而复起唐又射鹿母应而倒至前邑复射一鹿箭反激还中其子唐掷弩拥儿抚膺而哭闻空中呼曰吴唐鹿之爱子与汝何异】释楚国之耕家【管子曰管子谋楚请桓公贵买其鹿公即为百里之城使人载钱二千万求生鹿于楚人楚人释耕农而田鹿】助伍袭之哀悲【孝子传曰伍袭字世公丁父忧庐墓侧有一鹿毎袭哭辄踞坟悲鸣】又若迕菹台之乘【穆天子传曰天子征于菹台猎菹之兽于是有白鹿一迕乘而逸天子乘蕖黄之乘驰焉菹侧鱼切】整黎丘之驾【穆天子传曰天子西升于黎丘之阳过井公博乃驾鹿游乎山上】甡甡既闻于兴咏【诗曰瞻彼中林甡甡其鹿】濯濯更形于风雅【诗曰麀鹿濯濯白鸟翯翯】别有荆门浮水【逺崧白鹿山诗序曰荆门山临江皆絶壁峭峙五百余丈亘带激流禽兽所不能履此岸有一白鹿浮过江行人竞逐之谓至山下必得之鹿忽飞超逾冈而去故名此壁白鹿山】扶南驾车【南史曰扶南国有鹿车国人养鹿如中国畜牛以乳为酪】谏吴则游于姑苏【汉书曰伍被谏淮南王曰昔子胥谏吴王不用乃曰臣今见麋鹿游姑苏之台今臣亦见宫中生荆棘也】讽汉则御彼匈奴【东方朔别传曰武帝时有杀上林鹿者下有司收杀之朔时在曰是故当死者三使陛下以鹿杀人一当死天下闻陛下重鹿贱人二当死匈奴有急以鹿触之三当死帝黙然赦之】触卢度之壁【萧子显齐书曰始兴卢度隐居西昌三顾山鸟兽随之夜有鹿触其壁度曰汝勿坏我壁鹿应声去】狎褚量之庐【唐书曰褚无量丁母忧解职庐于墓侧有所植松栢时鹿犯之无量泣而言曰山中众草不少何忍犯吾先茔树栽因通夕守防俄有羣鹿驯狎不复侵害】资郑人之走险【左传曰晋侯不见郑伯以为贰于楚郑子家使执讯告赵宣子曰鹿死不择音小国之事大国也徳则其人也不徳则其鹿也铤而走险急何能择】验易象之无虞【易曰即鹿无虞惟入于林中】灿光辉之五色纪休征于瑞图【瑞应图曰夫鹿者能瑞之兽五色光辉王者孝道则至】
　　兎
　　伊彼毚兎【广志曰兎大者毚】沦精月光【典畧曰兎者明月之精】美腾山于东郭【见狗赋逐东郭则还山而走注】眄怒目于平阳【韩子曰赵王游圃中左右以兎与虎而辍观之虎眄然环其眼王曰可恶哉虎左右曰平阳之目可恶过此注平阳君王弟也】假防豪而吐子【论衡曰兎舐雄豪而孕及生子从口中出】赏食髌而飞觞【风俗通曰食兎髌者令人面生髌食得髌赏以寒酒按秦法峻故民食兎髌以为嘉瑞全已之髌也所以有赏耳】或以毛飞【括地图曰天地之山有兽如兎名曰飞兎以背毛飞】或闻鼻决【见月赋还欣始萌注】寿永千岁【述异记曰兎寿千岁五百岁其色白】狡存三穴【春秋后语曰冯谖谓孟尝君曰狡兎有三穴】为商纣而生角【述异记曰商纣之时大龟生毛兎生角兵甲将兴之兆也】劳楚王之佩玦【淮南子曰楚王佩玦逐兎为速破乃取两玦重而着之其破愈疾】若乃称跃跃【跃跃毚兎遇犬获之】美爰爰【诗曰有兎爰爰雉离于罗】范雎山东之喻【史记曰范雎谓秦昭王曰以秦治诸侯臂若纵韩卢而抟蹇兎也】李斯上蔡之言【史记曰李斯出狱顾谓其子曰吾欲与尔复牵黄犬俱出上蔡东门逐狡兎其可得乎】梁冀为之而营苑【张璠汉记曰梁冀起兎苑移檄所在调发生兎刻其毛以识民有犯者罪至死西域尝有贾胡来不知禁误杀一兎转相告坐死者十余人】孝王以之而作园【谢惠连雪赋曰梁王不悦游于兎园】若夫诗称斯首【诗曰有兎斯首炮之燔之斯音先】礼标明视【礼曰在祭兎曰明视】非宜出月【运斗枢曰行失瑶光则兎出月注阴不衔阳故兎出月】讵能在水【论衡曰儒者言月中兎夫月水也兎在水中无不死者夫兎者月气耳】至若叔林则产于牀下【谢承后汉书曰儒叔林为东郡太守赤鸟巢于屋梁兎产于牀下】蔡邕则扰之室【后汉书曰蔡邕性笃孝母尝滞病三年邕自非寒暑节变未尝解衿带不寐七旬母卒庐于冡侧动静以礼有兎驯扰其室】赤表盛王之瑞【瑞应图曰赤兎者瑞兽也王者盛徳则至】黒为革命之祥【晋书载记曰石勒时任平令师欢获黑兎或以为勒革命之祥于晋以水承金兎阴精之兽为水色于是改年太和】赐领军之姬侍【典畧曰周命尉迟逈伐蜀太祖送于城西见一走兎命弟中领军纲射之纲誓曰若获此兎必当破蜀应声获之太祖喜曰事平之日赏汝佳口及克蜀赐侍婢二人】贡邻国之嫔嫱【后魏书曰有兎入于后宫检问门官无从得入太祖令崔浩推其咎征浩以为当有邻国贡嫔嫱者明年姚兴果来献女】又有身居月腹【见月赋顾兎腾精注】豪出莵【范子计然曰兎毫出莵乐浪】喻得道于忘蹄【庄子曰蹄者所以取兎也得兎而忘蹄注蹄兎】鄙愚人之守株【韩子曰宋人有耕者田中株兔走触之折颈而死因释耕守株冀复得兎】若夫逮日追风【淮南子曰以兎之走使大如马则逮日迢风及其为马则不走矣】走街积市【慎子曰一兎走街百人追之积兎于市过而不视非不欲得分定故也】人有卯日之称【抱朴子曰山中卯日称丈人者兎也】毫推赵国之美【广志曰汉诸郡献兎毫书鸿都门题唯赵国毫中用】投华秋而获免【隋书曰华秋汲郡人丧母负土成坟庐于墓侧有人欲助之者秋辄拜止之人有猎逐一兎入秋庐中匿秋膝下猎人异而免之自尔此兎常宿庐中】屯射犬而必死【献帝春秋曰张杨将眭固屯于射犬巫诫之曰将军本名白兎兎见犬必惊不宜居此固不从曹公曰兎入犬城进军击平之】张华博物吐子曾见于口中【博物志曰兎望月而孕口中吐子旧闻此说今日见之】傅作歌捣乐仍闻于月里【傅歌辞曰兎捣药月间安足道】













　　事类赋卷二十三
<子部,类书类,事类赋>
　　钦定四库全书
　　事类赋巻二十四
　　宋　呉淑　撰
　　草部
　　草
　　春草生兮萋萋王孙游兮不归【刘安招隐士之辞也】吐芳扬烈【司马相如上林赋曰揉以靡芜杂以留夷应风披靡吐芳扬烈】縁臯被厓【张平子西京赋曰草则葴莎菅防薇蕨荔□苯防蓬茸缘臯被冈】暮春江南之思【丘希范与陈伯之书曰暮春三月江南草长杂花生树羣鸎乱飞】凉秋塞外之悲【李陵与苏武书曰凉秋九月塞外草衰夜不能寐侧耳逺聴胡笳互动牧马悲鸣】通神明者蕴藻【左传曰涧谿沼沚之毛苹蘩蕴藻之菜可以荐于鬼神可以羞于王公】彰瑞应者苬芝【尔雅曰苬芝注芝一嵗三华瑞草】指东门以沤菅【诗曰东门之池可以沤菅】陟南山兮采薇【诗曰陟彼南山言采其薇】尔其卭有旨苕【诗曰防有鹊巢卭有旨苕】隰有苌楚【诗曰隰有苌楚阿难其枝】采蓝未及于一襜【诗曰终朝采蓝不盈一襜】树蕙俄滋于百畆【离骚曰既滋兰之九畹兮又树蕙之百亩】苜蓿怀风而披靡【西京杂记曰乐游苑中自生玫瑰树树下多苜蓿一名懐风或谓光风风在其间萧萧然日照有光彩故曰苜蓿怀风茂林人谓为连枝草】蘘荷依阴而繁茂【潘岳闲居赋曰蘘荷依阴时藿向阳】葛覃既施于中谷【诗曰葛之覃兮施于中谷维叶萋萋】兰生亦罗乎堂下【屈平九歌曰秋兰兮蘪芜罗生兮堂下】彼茁者蓬一发五豵【出诗】不其书带【三齐略记曰不其城东有郑敎授山山下生草如薤叶长尺余坚靭异常土人名作康成书带】晋阳屏风【博物志曰太原晋阳以北生屏风草】道胜而何慙藜杖【见杖赋藜则原宪之贫注】徳茂而方见蒿宫【大戴礼曰周徳洽和蒿茂大以为宫柱名为蒿宫此天子露寝也】芟之既逢于薙氏【见冬赋循薙氏之去草注】尝之亦自于神农【淮南子曰神农尝百草一日七十毒】则有海上余粮【博物志曰海上有草焉名蒒其实食之如大麦七月稔熟名曰自然谷或曰禹余粮蒒音师】井边扶老【汝南先贤传曰蔡顺字君仲至孝所居井桔橰嵗久欲易之为在母年上不敢一旦忽生扶老藤绕之有鸠巢其上】讶道茀之难行【国语曰定王使单襄公聘于宋遂假道于陈以聘于楚火朝觌矣道茀不可行也单子归告王曰今陈国火朝觌矣而道路若塞是废先王之教也其能久乎九年楚子入陈注草秽塞路为茀】叹墙茨之不埽【诗曰墙有茨卫人刺其上也墙有茨不可埽也】萱徒树背【诗曰焉得蘐草言树之背养生论曰合欢蠲忿蘐草忘忧】荃宁察情【离骚曰荃不察余之中情兮反信谗而齐怒注荃以喻君】结幽兰兮延伫【出离骚】飡秋菊之落英【出离骚】闻杀人于钩吻传益寿于黄精【博物志曰天老谓黄帝曰太阳之草名黄精饵之可以长生大隂之草名钩吻入口立死人信钩吻之杀人不信黄精之益寿不亦惑乎】济阴或讶其兵状【风俗通曰灵帝光和七年陈留济阴诸郡路边草生作人状操持矛弩牛马万状备具后关东诛董卓陈留济阴弃好即戎吏民殱残草妖之兴岂不或信】八公骇于人形【晋书曰苻坚至寿春与苻融登城而望王师见部陈齐整将士精鋭又北望八公山上草木皆类人形顾谓融曰此亦勍敌也何谓少乎怃然有惧色】畏秋霜之晓坠【苻子曰邻人谓展禽曰鲁聘夫子夫子三黜无忧色何禽曰春风鼓百草敷蔚吾不知其茂秋霜降百草零落吾不知其枯枯茂非四时之悲欣荣辱岂与吾心之忧喜】惧鶗鴂之先鸣【离骚曰恐鶗鴂之先鸣兮使百草兮不芳注鶗鴂常以春秋分鸣】至于生君子之邦【括地图曰君子民带劒挟两文虎衣野丝土方千里多薫华之草如让故为君子国薰华朝生夕死】谕小人之徳【见论语】茂彼崦山【江淹拟郭璞游仙诗曰崦山多灵草海濵饶奇石】饶兹兰泽【古诗曰兰泽多芳草】或当风不偃【水经曰魏兴锡义山多生微蘅草有风不偃无风独摇】或不扶自直【风俗通曰蓬生麻中不扶自直】原上动离离之思【古诗曰离离原上草鬰鬰园中柳】河畔悦青青之色【古乐府诗曰青青河畔草】昼尔于茅宵尔索绹【出诗注绹绞也绞茅为索】或文如虉绶【尔雅曰虉绶注小草有杂色似绶】或色似青袍【古诗曰穆穆清风至吹我罗裳裾青袍似春草长条从风舒】或纫兰以为佩【出楚辞】或服艾而盈腰【楚辞曰扈服艾以盈腰兮谓幽兰其不可佩】至如臧文之妾织蒲【传曰仲尼云臧文仲其不仁者三下展禽废六关妾织蒲三不仁也】伯有之门生莠【传曰郑公孙挥过伯有氏其门上生莠子羽曰其莠犹在乎注以喻伯有伯有侈知其不能久在】闻景天之戒火【本草曰景天一名戒火一名水母花主明目轻身】识包茅之缩酒【左传曰齐侯伐楚谓楚曰尔贡包茅不入王祭不供无以缩酒寡人是徴】若夫布帛之异纶组之殊【尔雅曰纶似纶组似组东海有之注纶今有秩啬夫所带纠青丝纶组绶也海中草生彩理有象之者因以云又曰帛似帛布似布华山有之注草叶有似布帛者因以名云生华山中】扈江离与辟芷【出离骚】畦留夷与揭车【出离骚注留夷揭车皆香草】池塘得惠连之梦【谢灵运登池上楼诗曰池塘生春草园柳变鸣禽因梦惠连而得是句也】蓬蒿侵仲蔚之居【三辅决録曰张仲蔚平陵人隐身不仕所居蓬蒿没人】骆越之菌云梦之防【吴越春秋曰菜之美者有骆越之菌云梦之防音岂】葰姜既已香口【説文曰葰姜属可以香口】芣苢亦闻宜子【诗曰采采芣苢薄言采之注芣苢车前宜怀姙焉】据蒺藜而难以求安【易曰困于石据于蒺藜入于其宫不见其妻凶】采葑菲而不遗下体【诗曰采葑采菲无以下体注二莱者蔓菁与葍之类也皆上下可食然而其根有美时有恶时】蓂荚屈轶之祥【蓂荚见月赋验阶蓂而靡失注博物志曰佞人入朝屈轶草指之黄帝时生也】阔达华苹之瑞【白虎通曰王者继嗣平则賔逓阔达生于户瑞应图曰王者厥机有序男女有别则賔连阔达生于房一名连达象后妃有节也又曰华苹者其枝平王者政令均则生援神契曰王者徳至于地则华苹盛也宋书符瑞志曰文帝元嘉中双莲同干瑞应图曰双莲为苹】酿酒瑶琨之域【洞防记曰甜谿水如蜜东方朔游此水还将数斛以献帝帝以投阴井井遂甞甜而寒洗肉肌理柔滑瑶琨去玉门九万里有碧草如麦剉以酿酒一合则三旬不醒饮甜水则醒也】饲马吉云之地【洞防记曰东方朔曰臣有吉云草十顷自吉云之泽移种于九景山东二千岁一花必东取璋琅山表涧水以洒之臣请往刈之旦去暮负而返其叶似麦而金色剉以饲马即马肥光泽】葵有卫足之称藿有向阳之意【并见日赋葵藿倾依注】斯品类之繁多故云百卉【说文曰卉草之总名也】
　　竹
　　东南之美者有会稽之竹箭焉【出尔雅】二妃泣之于苍梧【博物志曰舜死苍梧二女啼于洞庭以涕挥竹竹尽斑】千户封之于渭川【史记曰渭川千亩竹与千户侯等】伶伦采之于嶰谷【吕氏春秋曰黄帝命伶伦作律自大夏之西至沅渝之阴取竹谿谷窍厚均者断两节间其长三寸九分而吹之注大夏沅渝并山溪或作嶰】蔡邕识之于高迁【见笛赋蔡邕识高迁注】长房得之而代形【见杖赋长房得之而灵变注】离娄服之而成仙【神仙传曰离娄公服竹汁饵桂得仙】则有出其谷【山海经曰长石之山西有其谷其中多竹卫丘山南帝俊竹林在焉大可为舟注俊即舜字】植山阳【述征记曰山阳县东北嵇康园宅今悉为墟而父老犹谓嵇公竹林】书称箘簬【书曰荆州厥贡惟箘簬楛注箘簬美竹】易美苍筤【易曰震为苍筤竹】或杀之而作简【风俗通曰杀青作简书之新竹有汗后皆蠧故作简者于火上炙干之】或插之而引羊【见车赋晋武驭之者羊注】可以钻火【淮南子曰稿竹有火弗钻不然】不能得水【淮南子曰瓦以火成不可以得火竹以水生不可以得水】白虎有汉室之祥【诗义云南中生子母竹今慈竹是也汉章帝三年子母竹生白虎殿前时谓之孝竹羣臣作孝竹颂】由梧有吴都之美【左思吴都赋曰由梧有篁】或束之而作刑【唐书曰南诏理无刑名桎梏之具有罪者以竹五本束之伏犯者挞其背】或伐之而为矢【后汉书曰寇恂为河内太守移书属县讲兵肄射伐淇园之竹以为矢】穆天子乐池之上【穆天子传曰天子西征至于池天子休于池之上乃奏广乐三日而终是曰乐池乃树之竹是曰竹林】梁孝王兎园之里【汉书曰梁孝王兎园多植竹即所谓修竹园】并州乘马【见马赋郭伋至郡而骑竹注】葛陂化龙【见杖赋投葛陂而遽化注】或象道而仪天【江逌竹赋曰含虚中以象道体圆质以仪天】或防露而来风【楚辞七谏曰便娟之竹寄生江潭上葳蕤而防露下泠泠而来风】及夫伐淇园【汉书曰武帝时河决上使发卒数万人塞瓠子河下淇园之竹以为楗】焚申池【左传曰晋伐齐焚申池之竹木】迎刃则晋臣喻胜【晋书曰王濬讨吴州郡多望风归命杜预曰兵威以振譬如破竹数节之后皆迎刃而解无复着手处也】钓竿则卫女思归【竹竿卫女思归也籊籊竹竿以钓于淇】赵襄剖之而有朱书【史记曰智伯率韩魏攻赵襄子襄子奔晋阳原过后至见三人自带以上可见自带以下不可见与原过竹三节莫通曰以是遗赵无防襄子自剖竹有朱书】女子破之而得婴儿【华阳国志曰有竹王者兴于遯水有一女浣于水濵有三大竹流入女足间推之不去闻有儿声持归破竹得男长养有武才遂雄夷狄氏竹为姓所破竹于野成林今王祠竹林是也】衙空防实【竹谱曰防与由衙厥体俱洪围或累尺防实衙空南越之居梁柱是供注二竹皆大防孔小几于实中由衙中空差大】孤管孙枝【周礼曰孤竹之管云和之琴瑟云门之舞冬日至于地上之圜丘奏之丝竹之管空桑之琴瑟咸池之舞夏日至于泽中之方丘奏之阴竹之管龙门之琴瑟九徳之歌九防之舞于宗庙之中奏之注孤竹特生者孙竹根未生者阴竹生山北者】繁兹鄠杜【地理志曰秦地有鄠杜竹林南山檀柘号陆海也】积彼檀谿【梁书曰武帝临雍州多伐林竹沈于檀溪积茅葢之若山阜皆未之用及起兵悉取檀溪林竹装为舩舰葺之以茅并立办】覆缇幕而律【梅子曰农宜阳县金门山竹为律管河内葭莩以为灰可以气取灰实管端置之深室覆以缇幕勿令见风日节至则灰飞管通】加括羽而达犀【见箭赋或以勉由也之学注】复有蓬山浮筠之干【拾遗记曰蓬山有浮筠之簳叶青茎紫子如大珠有青鸾集其上下有砂礰细如粉暴风至竹条翻起拂细砂如云霰仙者来观戏焉风吹竹折声如钟磬之音】罗浮钟龙之种【南越志曰罗浮山生竹皆七八围节长一二尺谓之钟龙】伯珍书叶以勤学【晋书曰徐伯珍少孤贫学书无纸常以竹叶箭箬甘蔗及地上学书】天生削端而示勇【宋书曰卜天生少为队将十人同火屋后有一坑广二丈余十人共跳之皆度惟天生坠天生乃取实中苦竹削其端使利交横布坑内更呼等类共跳并惧不敢天生乃复跳之往反十余曽无留碍】至于传名嚣水【山海经曰嶓冡之山嚣水上多桃枝竹】擅美岑华【拾遗记曰岑华山在西海之西有蔓竹为箫管吹之若羣鳯之鸣】博望见之于大夏【汉书曰张骞至大夏见蜀布卭竹杖问之云贾人市之身毒国因説武帝事西南夷以通西域】张廌植之于永嘉【永嘉郡记曰乐成张廌者隐居颐志家有苦竹数十顷在竹中为屋常居其中王右军闻而造之廌逃避竹中不与相见郡号为高士】又若六岁成町【山海经曰竹生花其年便枯竹六十年一易根易必经结实而枯死实落土复生六年还成町】三年为竿【古诗曰种竹深井中三年乃为竿】魏武用之以作甲【世説曰魏武有数十斛竹片咸长数寸众并谓不堪用正合烧除太祖意甚惜思所以用之谓可为竹甲而未显其言驰使以问杨主簿徳祖徳祖意正同】汉祖以之而为冠【汉书曰高祖为亭长乃以竹皮为冠】复有袁公刺之于处女【见劒赋越女击猿之妙注】子猷号之为此君【晋书曰王徽之常居空宅中便令种竹闻其声啸咏指竹曰不可一日无此君】或集鳯而成实【庄子曰鹓鶵非练实不食注练实竹实也取其洁白】或比礼而有筠【礼记曰礼之于人也如竹箭之有筠也】云华之孝既照夜而忽茂【晋书曰南海王子罕字云华武帝第十一子也颇有学问母常寝疾子罕昼夜祈祷于时以竹为灯纂照夜此纂宿昔枝叶大荗母病亦愈或以为孝感所致】孟宗之泣亦方冬而复新【楚国先贤传曰孟宗字恭武至孝母好食竹笋宗入林中哀号方冬笋为之出因以供养时人以为孝感所致】
　　木部
　　木
　　维彼嘉木东方之行【説文曰木冒也冒地而生东方之行】抱曲直以为性【书曰木曰曲直曲直作酸】被荏苒之嘉名【诗曰荏苒柔木君子树之注荏苒寛柔貌木椅桐梓漆】必待工度【左传曰山有木工则度之】还闻火生【阴符经曰火生于木祸发必尅】安能择鸟【左传曰鸟则能择木木岂能择鸟】秪可从绳【书曰木从绳则正后从谏则圣】虽巵茜致千乘之富【汉书曰巵茜千石亦比千乘之家】而廊庙非一枝可成【慎子曰廊庙之材葢非一木之枝】树之榛栗椅桐梓漆【出诗】或以取阴阳之用【周礼曰仲冬斩阴木仲夏斩阳木】或以象后妃之徳【诗曰樛木后妃逮下也南有樛木葛藟累之注木下曲曰樛】玉膏灌丹木之根【山海经曰□山上多丹木圆叶而赤茎黄花实如饴食之不饥玉膏灌丹木丹木五岁五色乃清五味乃馨】金刀剖如何之实【神异经曰南荒中如何之树三百岁作华九百嵗作实有核形如枣子长五尺金刀剖之则饴非则辛食之得地仙】有桂栋兰橑之芳芬【楚辞曰桂栋兮兰橑辛夷楣兮药房注药白蘂音握】有藻棁文榱之丽饰【论语曰山节藻棁曹植七启曰彤轩紫桂文榱叶梁】尔其美兹交让【浔阳记曰黄金山有树一年东边荣西边枯后年西边荣东边枯年年如此张华云交让树也】去之不祥【淮南子曰佐祭者得尝救鬬者得伤荫不祥之木为雷电所扑】既结根兮耸本亦扬荣兮吐芳【张平子南都赋曰结根耸本垂条婵媛又曰晻暧蓊蔚扬荣吐芳】至于嘉彼惟乔【书曰兖州厥木惟条扬州厥木惟乔】爱兹可结【淮南子曰冬木可折夏木可结木方茂盛终日采而不知秋风下霜一夕而殚】或连理并枝【唐书曰贞观中山南献木连理交错玲珑有同罗木一丈之干并枝者二十余所】或盘根错节【后魏书曰甄琛上表云凡使人攻坚木者必为之择良斧今河南郡是陛下天山之坚木盘根错节杂植其中六部尉理即攻坚之利器非贞精刚鋭无以治之】盖积小以成高大【易升卦曰地中生木升　君子以顺徳积小以髙大】而合抱始于毫末【老子曰合抱之树生于毫末】识彼千岁【宜都山川记曰□山有异木人无见其朽者其名千岁叶似枣色似桑冬夏青贞强少节目】观兹万年【晋宫阁名曰华林园有万年树十四株谢眺诗曰风动万年枝】缀银实于平仲结瓠子于君迁【左思吴都赋曰平仲君迁注云平仲实如银君迁子如瓠魏王花木志曰君迁细似甘焦子如马乳】美甘棠之听讼【诗曰甘棠美召伯也蔽芾甘棠勿剪勿伐召伯所茇】嘉温室之无言【汉书曰孔光沐日归休兄弟妻子燕语终不及朝省政事或问光温室省中树皆何木也光黙不应更荅他语】若夫擢椅梧而待鳯【颜延年秋胡诗曰椅梧倾高鳯寒谷待鸣律】折若华而拂日【楚辞曰羲和之未阳若华何光注言日未阳出之时若木能有赤明之光华又曰折木以拂日】搴弱水之九衢【山海经曰有木若牛引之皮若缨名曰建木在弱水上青叶紫茎华赤实百仞无枝上有九欘下有九衢欘陟玉反】翫□山之五色【见上玉膏防丹木之根注】至其合欢蠲忿【嵇康养生论曰萱草忘忧合欢蠲忿】无患袪邪【古今注曰程雅问栌木名曰无患何也荅曰昔有神巫曰寳眊能以符劾百鬼得鬼则以此木为棒棒杀之世人竞取此为器以厌却邪魅故号曰无患】别枞桧之异【尔雅曰枞松叶柏身桧柏叶松身】辨楸槚之差【尔雅曰大而皵楸小而皵槚】棹木兰之舟【任眆述异记曰木兰川在浔阳江中多木兰树又七里洲中有鲁班刻木兰为舟至今在洲中诗家云木兰舟出于此】驭辛夷之车【楚辞曰乘赤豹兮从文貍辛夷车兮结桂旗】九棘着孤公之位【周礼曰朝士掌建邦外朝之法左九棘孤卿大夫位焉右九棘公侯伯子男位焉】三荆滋田氏之家【孝子传曰古有兄弟忽欲分异出门见三荆同株接叶连阴叹曰木犹欣然聚生况我而殊哉遂还为雍和一曰田真兄弟】蝎盛见枯朽之渐【苻子曰木生蝎蝎盛而木枯石生金金曜而石流】末大有摧折之嗟【淮南子曰草木洪者为本而杀者为末禽兽大者为首而小者为尾末大于本则折尾大于要则不掉故食其口而百节肥灌其本而枝叶美】亦有桄榔之麫【蜀志曰兴古南汉县有桄榔树有麫大者至百斛】文欀之米【吴録地理志曰交趾有欀木其皮中有如白米屑者干之水淋之似麫可作饼】柘可为弓【周礼冬官曰弓人辨六材柘为上】谷宜作纸【诗义疏曰幽州谓之谷桑或曰楮桑荆扬交广谓之谷今江南续其皮以为布又捣以为纸长数丈防白光泽】明光之植长生【洛阳记曰明光殿前有长生树二株】华林之罗君子【晋宫阁名曰华林园君子树三株】复闻枯桑之祸延于老龟【异苑曰孙权时永康有人入山遇一大龟即束之归龟便言曰游不得得良时为君所得人甚怪之载出欲上吴主夜泊越里防舟于大桑树宵中树呼龟曰劳乎元緖奚事尔耶龟曰我被拘絷方见烹臛虽尽南山之樵不能溃我树曰诸葛元逊博识必致相苦令求如我之徒计从安出龟曰子明无多言祸将及尔树寂而止既至权命煑之焚柴万车语犹如故诸葛恪曰燃以老桑乃熟献人因说龟树共言权发使令伐取煑龟止烂】文梓之怪惧乎萦丝【见牛赋畏彼髦头注】迷谷四照之异【山海经曰招摇之山有木焉其花四照其名迷谷佩之不迷】文玉五色之奇【山海经曰开明北有文玉树五彩】观彼姑繇【穆天子传曰天子钓于河以观姑丝之木注姑繇大木也】殚此奚橀【广雅曰青檀似奚橀语曰齐人斫檀奚橀先殚】挹顿逊之酒【梁书曰南方顿逊国有酒树似安石榴取花汁贮杯中数日成酒美而醉人又博物志作典逊国】折海中之儿【唐书曰波斯于西海中见一方石上有树干赤叶青树上生小儿长六七寸见人皆笑动其手脚头着树枝使摘取一枝小儿便死今在大食王处】想不灰之或见【见火赋烧木不死注】岂返魂之可期【十洲记曰聚窟洲有返魂树伐其根心于玉釡中煑取汁煎之令可丸名曰惊精香或名震灵丸或名返生香或名却死香死尸在地闻气乃活】枹栎魁廆【尔雅曰朴枹者注云朴属丛生为枹诗所为棫朴枹栎又曰枹遒木魁廆注云谓树木丛生根枝节目盘结磈磊廆音防枹音包】符娄棫朴【尔雅曰廆木符娄注云谓木病虺偃瘿肿无枝条棫朴见上】结根拥肿分条拳曲斯皆树之无用之乡【庄子曰惠子曰吾有大树人谓之樗其本拥肿不中绳墨小枝拳曲不中规矩立之于途匠者不顾今子之言大而无用众所同去庄子曰何不树于无何有之乡广莫之野逍遥乎寝卧其下徬徨乎无为其侧】保此不材之福也【庄子曰庄子行山见大木之叶茂盛采木者止其而不取也问其故曰无所可用庄子曰此木以不材得终其天年】复有悦邓林之繁茂【见日赋弃杖闻于夸父注】讶阙里之开通【汉书曰鲍永为鲁郡太守时董宪别师彭丰皮常等各千余人称将军不肻下顷之孔子阙里无故荆棘自除讲堂至于里门永异之谓府丞及鲁令曰方今危急而阙里自开斯岂夫子欲令太守行礼助吾诛无道邪乃会人众修乡射之礼请丰等共会观视欲因此擒之丰等欲图永乃持牛酒劳飨而潜挟兵器永觉之手格杀丰等擒破党与】或以致河济之富【汉书曰淮北荥南河济之间千树楸与千户侯等】或以旌沙苑之功【后周书曰沙苑之役齐神武夜遁追至河上复大克获前后虏其卒七万献俘长安还军渭南于是所徴诸州兵始至乃于战所准当时兵士人种树一株以旌武功】见三珠于赤水【博物志曰三珠树生赤水之上】植五柞于汉宫【西京杂记曰五柞宫有五柞树皆连抱覆荫数十亩】亦闻服帝休而不怒【山海经曰少室之山有木名帝休其枝叶状如杨而五衢黄华黒实服之不怒】食员丘而无死【博物志曰员丘山有不死树食之乃寿】曼倩宁忧其折汗【洞防记曰太初二年东方朔从西那国还汉得风声木十枚实如柚实风吹枝如玉声因以为名有武事则如金革之响有文事则如琴瑟之响上以枝赐人有疾者枝汗出死者枝则折昔老在周世七百年枝未汗偓佺生于尧时三千年枝未折上以枝赐朔朔曰臣见枝三过枯死而复生里语曰年未半枝不汗此木乃五千年一湿万岁一枯缙云之世生于阿阁间也】伯禽已观于桥梓【説苑曰伯禽与康叔封朝于成王见周公三见而三笞伯禽康叔与伯禽见贤者商子而告之商子曰二子盍相与观乎南山之阳有木焉名曰桥二子者往观见桥竦焉髙而仰反以告商子商子曰桥者父道也二子盍相与观乎南山之阴有木焉名曰梓二子者往观见梓勃焉卑而俯反以告商子商子曰梓者子道也二子者明日见乎周公入门而趋登堂而跪周公拂其首劳而食之曰安见君子二子对曰见商子周公曰君子哉商子也】或见倾虹布影【洞防记曰元光元年起夀福灵坛阔百步四周起铜梁银堤水上列种垂龙之木木似青梧有朱露色如丹汁洒其叶落地皆成珠其枝似龙体倒垂亦曰倾虹树亦曰珠枝树】或观瑞文成字【唐书曰代宗大厯十二年成都府人郭逺获瑞木有文曰天下太平献之宰臣奏贺曰至徳之化先贲草木太平之符遂行文字伏望藏于秘阁宣付史馆】茍楚材而晋用唯杞梓之为美【左传曰楚声子聘于晋还令尹子木问晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之】
　　松
　　美彼乔松冒兹霜雪【庄子曰孔子云天寒既至霜雪既降吾是知松柏之茂也】非培塿之能生【春秋传曰培塿无松柏】因岁寒而立节【论语曰岁寒然后知松柏之后凋】伟和峤之森森【晋书曰裴頠云和峤森森如千丈松虽礧砢多节然施之大厦有栋梁之用】见李膺之烈烈【世説曰李元礼烈烈如长松下风】但取乐于一丘【苻子曰苻子与子登于泰山下临千仞之渊上荫百丈之松萧萧然神王乎一丘矣】靡邀荣于双阙【先圣本纪曰许由欲观帝意曰帝坐华堂面双阙君之荣顾亦得矣曰余坐华堂森然有松生于牖虽面双阙无异于回鸾之荣昆仑余安知其所以取荣哉】若乃偓佺食实【列仙传曰偓佺食松实飞行逮走马】伏生啖脂【列仙传曰伏生汤时为木正常食松脂】居下则其草不殖【春秋传曰松柏之下其草不殖】在地则其土不肥【説苑曰智襄子为室美士茁曰记有之高山峻源不生草木生松柏之地其土不肥今土木胜人臣惧其不安也室成三年而智氏亡】丁固则腹上生树【吴録曰丁固梦松树生其腹上谓人曰松字十八公后十八年为公遂如梦】张湛则屋下陈尸【齐书曰张湛好于斋前种松柏时人曰张湛屋下陈尸也】美嘉隐之辩对【唐书曰贾嘉隐年七岁以神童召见太尉长孙无忌司空李勣于朝堂立语戏嘉隐曰吾所倚何树也对曰松勣曰此槐也何以言松嘉隐曰以木配公则为松无忌连问之吾所倚何树也对曰槐也无忌曰汝不能矫对耶嘉隐曰何须矫对便取以鬼配木耳】伟彭城之赋诗【后魏书曰彭城王勰从幸代都次于上党之铜鞮山路有大松树十数株帝行而赋诗令人示勰曰吾作诗虽不能七步亦不言逺汝可作之比至吾闻令就也时勰去帝十余步且行且作未至帝所而就诗曰问松林经几冬山川何如昔风云与古同帝曰此诗亦责吾耳】若夫贯四时而不改【礼曰竹箭之有筠也松柏之有心也贯四时不改柯易叶】在百木而为长【史记曰松柏为百木长也而中宫阙】或树之驰道之【汉书曰贾山上书曰秦为驰道厚筑其外隐以金椎树以青松为驰道之丽使后世曽不得斜径而托足焉】或封之太山之上【应劭汉官仪曰秦始皇上封泰山逢疾风暴雨赖得抱树因封其树为五大夫松】芝名飞节【抱朴子曰松三千岁者皮中有聚芝如龙形名曰飞节芝】石号康干【唐书曰仆骨东境其地东北一千里有康河松木入水一二年乃化为石其色青谓之康干石有松文】闻响而赏心者景【梁书曰陶景特爱松风庭院皆植松闻其响欣然为乐】燃节而读书者顾欢【宋书曰顾欢字景怡好学而贫夕则燃松节读书】或化为茯苓【中记曰松脂沦入地中千岁为伏神茯苓】或比之君子【孙卿子曰岁不寒无以知松柏事不难无以知君子】穆满既其升磴【穆天子传曰天子升长松之磴】太姒亦云梦梓【周书曰太姒梦周梓化为松】或代麈而挥【陈书曰张讥字直言后主幸钟山开善寺召从臣坐于松下敕讥竪义时索麈尾未至后主令取松枝以属讥曰可代麈尾】或与柏俱靡【冡墓记曰东平王归国思京师后薨葬东平冡上松柏皆西靡】复有庾肃美之而为赞【庾肃之松讃曰流润飞津沈精幽结贞含芳仰拂飞雪】蔡孚赋之而成篇【两京记曰蔡孚有偃松篇宗和之刻石】非本伤而末槁【吕氏春秋曰百仞之松本伤于下而末槁于上也】即等地而齐天【抱朴子曰大陵偃盖之松大谷倒生之柏凡此诸木皆与天齐其长地等其久】又若对夏社于宰予【见论语】喻齐文于刘逖【顔氏家训曰齐世有席毘蚩鄙文学嘲刘逖云君文若朝菌须臾之翫非宏才岂比吾千丈松常有风霜刘云既有寒木又发春华可乎席笑曰可也】孙绰植之而可怜【世説曰孙兴公斋前种松一株邻居谓之曰松树非不森森可怜但永无栋梁用耳】梁武洒之而变色【金楼子曰梁武每拜山陵涕泪所洒松为变色】甄琛守茔而列种【后魏书曰甄琛丧父于茔兆之内手种松柏隆冬之月负水掘土乡老哀而助之十余年坟成木茂】山涛居丧而亲植【王隐晋书曰山涛年老居母丧过礼手植松柏】既泛于淇水之上【诗曰淇水悠悠桧楫松舟】复茂于徂徕之侧【诗曰徂徕之松新甫之柏注徂徕新甫二山】诗人入咏既施于女萝【诗曰茑与女萝施于松柏】禹贡所称亦同于怪石【尚书禹贡曰青州厥贡岱畎丝枲鈆松怪石】











　　事类赋卷二十四
　　钦定四库全书
　　事类赋卷二十五
　　宋　吴淑　撰
　　木部
　　柏
　　美兹柏椈【尔雅曰柏椈注礼记曰鬯以椈】岁寒之姿【见论语】南山闻越石之咏【刘越石扶风诗曰南山石嵬嵬松柏何摧摧上枝拂青云中心十数围洛阳发中梁松柏窃自悲谁能刻镂此公输与鲁般被之用丹漆薫用苏合香本自南山柏采为宫殿梁】后凋见江夏之辞【齐书曰江夏王锋以明帝知权常忽忽不乐着修柏赋以见其志曰既殊祥而抗立亦含贞而挺正岂春日之自芳必霜下而为盛烈风不能摧其枝积雪不能改其性虽坎防于当年庶后凋之可咏时鼎业潜移锋独有慨然救复之意】仲寳幼彰其佳器【齐书曰王俭字仲寳司徒袁粲见之叹曰宰相之材也栝柏豫章虽小已有栋梁之器】陜西潜兆于征祺【梁书曰侯景既陷台城都下王侯庻姓庙树咸见残毁唯文宣太后庙四周柏树独鬰茂及景簒南郊伐此树以立二桥斫南面十余株再宿悉枿生便长数尺时既冬月翠茂若春贼大恶之使悉斫杀识者以为昔僵柳起于上林乃表汉宣之应庙树重青必彰陜西之瑞】则有山人之饭【楚辞曰山中人兮芳杜若饮泉石兮饭松柏】仙家之食【列仙传曰广成子食柏实齿落更生】李询树之以守墓【东观汉记曰李询遭父母防六年躬自负土树柏常住冡下】王裒泣之而变色【王隐晋书曰王裒字伟元其父不以命终裒絶世不仕立屋墓侧旦夕常至墓前朝拜辄悲号断絶墓一柏树裒常所攀涕泪所着树色与凡树不同】亦有出新甫【诗曰新甫之柏】生冀州【周礼曰冀州其材松柏】饮汉官之酒【汉官仪曰正旦以柏叶酒上寿】泛国之舟【诗风曰泛彼柏舟亦泛其流】虞延外黄之对【谢承后汉书曰陈留虞延为郡督邮光武巡狩至外黄问延园林柏树株数延悉晓之由是见知】穆满大北之游【穆天子传曰甲申天子升于大北之隥而降休于两柏之下注大北大行山】又闻媪插则死【述异记曰陈仓人有得异物者其形不类猪亦不似羊众不能名忽有二童子至云此名媪常在地下食死人脑若欲杀之柏叶插其头】麝食而香【嵇康养生论曰麝食柏而香】脂传京辅之价【范子计然曰柏脂出三辅上价升七十】材为汉殿之梁【汉书曰武帝造栢梁殿羣臣宴其下又云作柏梁台】若其府中集乌【见乌赋府中朝夕注】殿后立鹊【东方朔传曰孝武燕未央前殿雨新止朔执防在殿阶独语上呼问之荅曰殿后柏树有鹊立枯枝上向东鸣上遣视如朔言问何以知之朔曰以人事言之风从东方来鹊尾长傍风则蹶必当向风而立是以知东向鸣新雨生枝滑枯枝澁是以知立枯枝上大笑】延陵表信而挂劔【列士传曰延陵季子解宝劒挂徐君墓柏树】永昌骋诈而为幕【后周书曰武帝伐齐永昌公椿屯鸡栖原齐王宪密谓椿曰为营不须张幕可伐柏为庵令兵去之后贼犹致疑及被敕追还率兵夜返齐人果谓柏庵为帐幕翌日始悟】复有擢华岳【地理志曰华山生文柏】秀白于【山海经曰白于之山其上多松柏】樊衡植之而称孝【北齐书曰樊衡性至孝防父负土成坟植松柏方数十亩朝夕号慕】善才斫之而几诛【唐书曰狄仁杰补大理丞时将军权善才坐斫昭陵柏树仁杰奏其罪免职高宗怒令诛之仁杰进曰古人云假使盗长陵一抔土陛下何以加之今陛下以昭陵一株柏杀一将军千载之后谓陛下为何主臣不敢奉制帝意稍解】又若王宴有变桐之征【齐书曰王宴为员外郎父普曜斋前柏树忽成梧桐论者以为梧桐虽有栖鳯之美而失后凋之节宴后果然不能终】李充有倳刃之志【陈留耆旧传曰李充丧父有盗夜斫冢侧柏树者充手刄之】既杶干以同贡【书曰荆州厥贡杶干栝柏】亦魍像之所畏【风俗通曰墓上柏树路头石虎周礼方相氏入墟殴魍像以其好食亡者肝脑不能当令方相立于墓侧而魍像畏虎与柏故树柏立虎】验其陵树尝为宣帝之祥【汉书曰昭帝时长安诸陵柏树枯倒者悉起后昭帝崩而卫太子孙立是为宣帝】泛彼中河亦着共姜之誓【诗曰柏舟共姜自誓也卫世子共伯早死其妻守义父母欲夺而嫁之誓而不许故作是诗泛彼柏舟在彼中河】
　　槐
　　古所谓大叶而黒【尔雅曰欀槐大叶而黒】又以为灵星之精【春秋説槐木者灵星之精】鉏麑触之于寝【左传曰赵宣子骤谏公患之使鉏麑杀之晨往寝门辟矣盛服将朝尚早坐而假寐麑退叹曰不忘恭敬民之主也贼民之主不忠弃君之命不信有一于此不如死也触槐而死】董叔纺之于庭【国语董叔将娶于范氏叔向曰盍已乎曰欲为系援焉他日董祁愬之范献子曰不吾敬也献子执而纺之于庭槐注纺悬也】或老而生火【淮南子曰老槐生火】或伤而被刑【晏子春秋曰齐景公有所爱槐令曰犯槐者刑伤槐者死有醉而伤槐者且加刑焉其女惧而告晏子曰妾恐隣国闻之谓君爱槐而贱人可乎晏子入言之公乃出伤槐者囚】见梦寐于丰沛【宋书曰孔子夜梦三槐之间丰沛之邦有赤气驱车见刍儿伤麟之左足求薪覆之】同橘柚之弟兄【淮南子曰槐榆合与橘柚为弟兄有苗与三危通为一家也】至于总翠讼庭【春秋元命苞曰树槐听讼其下注槐之言归也情见归实也】垂阴学市【淮南子曰槐市学也树以青槐】或昼聂而宵炕【尔雅曰守宫槐叶昼聂宵炕】或兎目而鼠耳【淮南子曰槐之生季春五日而兎目十日而鼠耳更旬而始规】或彰五沃之宜【管子曰五沃之土木宜槐】或表三公之位【周礼曰三槐三公位焉注槐怀也言怀来人也】或树之于辟雍【三辅黄图曰明堂辟雍为博士舍三千区为会市但列槐树数百行诸生朔望会此市各持郡所出物及经书相与买卖雍雍揖让论议槐下】或植之于王门【太公金匮曰武王问太公曰天下神来甚众何以待之太公树槐于王门内有益者入无益者拒之】仙方补脑【抱朴子曰槐子服之补脑令人发不白而长生】药録轻身【本草曰槐实久服轻身】至乃取于烜氏【周礼曰烜氏掌冬取槐檀之火】用为神烛【本草曰槐生河南可作神烛】孝寛树之以表路【后周书曰韦孝寛为雍州刺史先是路侧一里置一土堠经雨頽毁每须修之孝寛临州勒部内当堠处植槐树既免修复行路又得庇廕文帝后见之于是令诸州道一里种一树十里种三树百里种五树】肩吾服之而明目【梁书曰庾肩吾常服槐实年九十余目看细书鬓髪皆黒】又若高颎不依于行列【隋书曰高颎字昭领新都太监每坐槐树下以听事后以树多不依行列有司请伐之上特令勿去以示后人】仲文每叹于婆娑【晋书曰大司马府有老槐树殷仲文对而叹曰此树婆娑生意尽矣】茂酒泉而作赋【凉録曰初河右不生楸槐柏漆张骏之出取于秦陇而植之皆死独酒泉宫之西北隅有槐树生焉李盛着槐树赋】植长安而见歌【晋书曰苻坚僭号自长安至于诸州夹路皆种槐柳百姓歌之曰长安大街夹路杨槐下走朱轮上有鸾栖】别有驰道勿伐【唐书曰贞元中度支欲取两京道中槐树为薪更栽小树先下符牒渭南县尉张造牒曰召伯所憩尚勿剪除先皇旧游岂宜斩伐乃止】士冡常栽【五经通义曰士冡树槐也】布阴之翳荟【吴郡赋曰树以青槐阴耽耽】集白雀之徘徊【曹子建魏徳论曰武帝执政白雀集庭槐】既所以表士雄之纯孝【隋书曰纽回以孝闻及卒子士雄复有至行庐于墓侧负土成坟其庭前有一槐树先甚郁茂及士雄居丧树遂枯死服阕还宅死槐复荣高祖间之叹其父子至孝下诏褒扬号其所居为累徳里】亦可以见官之怀来【淮南子曰九月官其树槐是月缮修守备故树槐怀也取怀来逺近也】
　　柳
　　昔桓温感旧迁延攀条然且曰树犹如此况于人焉【桓温传曰温北伐行经金城见少为琅邪时所种柳皆以十围慨然曰木犹如此人何以堪因攀条然流涕】若乃美春月于王恭【晋书曰王恭字孝伯美姿容或目之曰濯濯如春月柳】赏灵和于张绪【齐书曰刘俊之为益州刺史献蜀柳数株甚长状若丝缕武帝植于太昌灵和殿前甞嗟翫曰此杨柳风流可爱似张绪】涉正月而始荑【大戴礼曰正月柳荑注荑发叶也】得沃土而斯茂【管子曰五沃之土宜柳】既曰丑条【尔雅曰柳丑条】亦名独摇【古今注曰杨圆叶弱带一曰高飞一名独摇】生于左肘【庄子曰支离叔观于宜伯之丘昆仑之墟俄而柳生其左肘】集彼鸣蜩【诗曰菀被柳斯鸣蜩嘒嘒】亚夫则军门傲睨【汉书曰文帝时匈奴入寇宗正刘礼军灞上徐励军棘门周亚夫军细柳帝幸灞上棘门军吏皆迎已而之细柳壁门不开前驱曰天子且至又不开上使谓亚夫曰吾欲劳军亚夫乃传言开壁门军吏曰将军约军中不得驱驰天子乃按辔徐行至中军亚夫乃持兵揖曰介胄之士不拜请以军礼见天子动容式车既出左右皆惊上曰此真将军也向之棘门灞上皆儿戏耳】嵇康则鍜灶逍遥【见夏赋嵇康鍜灶注】吕渭以再荣作瑞【唐书曰吕渭为礼部侍郎中书省有柳树再荣人谓之瑞柳渭以为赋题上闱而恶之】孝绪以自防为妖【齐书曰阮孝绪建武末青溪宫东门无故自崩大风拔东宫门外杨树或问孝绪孝绪曰青溪皇家旧宅齐为木东为木位今东门首坏木其衰矣】复有直陵鳯伯【山海经曰廆山之西有谷焉名均雚谷其木多柳鳯伯之山熊山直陵之山木多柳平丘山爰有杨柳】柽河旄泽【尔雅曰柽河柳旄泽柳杨蒲柳】或盛展禽之家【淮南子注曰展禽之家有柳树身行惠徳因号柳下恵一日邑名】或茂陶潜之宅【南史曰陶潜宅边有五柳树尝自着五柳先生传】亦有沃民之国【山海经曰沃民之国有白柳】汶水之傍【诗疏义曰淇水傍鲁国泰山汶水边路纯生柳】静帝既谣于周世【隋书曰周初有童谣曰白杨树摇头金鸡鸣秪有阿舅无外甥静帝隋氏之甥既逊位而崩诸舅强盛】杨氏亦歌于太康【王隐晋书曰太康末京洛为折杨柳歌其曲始有兵革苦辛之叹终以擒获斩截之事是时三杨贵盛而被族灭太后幽死折杨之应也】敬则忆之于北舘【南齐书曰王敬则尝使魏于北舘种杨柳后员外郎虞长曜北使还敬则问我昔种杨树今各大小长曜曰虏中以为甘棠】陶侃识之于武昌【晋书曰陶侃明识过人武昌道上通种柳人有窃之植于家侃见识之曰此是武昌西门柳何以盗来此种盗者惊惧】或垂阴于逻娑【唐书曰吐蕃土风寒苦物产贫薄所部逻娑川唯有杨柳人以为资更无草木】或成林于振武【唐书曰范希朝镇振武单于城中旧少树希朝于他处柳子命军人种之至今成林居人赖之】张陆并处兮交让方荣【齐书曰何性好事闻陆惠晓与张融并宅其间有池池上有二柳树防叹曰此池便是醴泉此树便是交让】机昂共摧兮孤杨独茂【隋书曰柳机字匡时初机在周与族人昂俱歴显要及机昂并为外职杨素时为纳言用事因上赐宴素戏机曰二柳俱摧孤杨独耸坐皆欢笑】至夫歌东门之牂牂【诗曰东门之杨其叶牂牂】或昔日之依依【诗曰昔我往矣杨柳依依】忧田需之易拔【春秋后语曰魏哀王以田需为相惠子谓需曰子善事左右今夫树杨横之则生折而树之又生然使十人树杨一人抜之则无生杨矣子虽自树于王而欲去之者众必危矣】感顾悦之先衰【世説曰顾悦之与晋简文帝同年悦之髪白帝问卿何以先老对曰蒲柳之姿望秋先陨松柏之质隆冬转茂】亦有生女娲之坟【唐书曰乾元中虢州刺史王奇光奏阌乡县女娲坟天寳十三载大雨晦防忽失所在至今河侧忽闻河中雷风声晓见其坟涌出上有双柳树下有巨石】茂高颎之第【隋书曰渤海公高颎孩孺时家有柳树高百许尺亭亭如葢里中父老曰此家当出贵人】生荑着象【易曰枯杨生荑老夫得其女妻】樊圃是刺【诗曰折柳樊圃狂夫瞿瞿注柳弱脆之木樊藩也折以藩圃无益也】有菀见风于幽王【诗曰菀柳刺幽王也有菀者柳不尚息焉】为字呈祥于汉帝【汉书曰上林苑中僵柳树一朝起生枝叶有虫食其叶为字曰公孙病已立晆孟以为木下民之象当有从民间受命者及昌邑废更立宣帝帝本名病已】斯杨蒲之为用盖民家之所利【见箭赋采蒲台而欲空注】
　　桐
　　伊榇梧之嘉木【尔雅曰榇梧注今梧桐】生峄阳之重阻【书曰峄阳孤桐注峄山之阳特生桐中琴瑟】含奇律于黄钟【张协七命曰寒山之桐出自太防含黄钟以吐干据苍岑而孤生】濯灵滋于雨【魏明猛虎行曰双桐生空井枝叶自相加通泉漑其根雨润其柯】虽乳可致巢【庄子曰空门来风桐乳致巢注门户空风喜投之桐子似乳着叶而生鸟喜巢之】而材难为弩【淮南子曰智者有所不足故桐不可以为弩】或气淳而独异【王逸子曰木有扶桑梧桐松柏皆受气淳矣异于羣类者也】或空中而易伤【易纬曰桐枝濡毳而又空中难成易伤须成气而后华】缉毳早闻于骠国【广志曰骠国有白桐木其华有白毳取其毳淹渍缉织以为布】绩花更见于华阳【华阳国志曰益州有梧桐木其华采如丝人绩以为布名曰华布】复有生高冈【出诗】栖灵鳯【古诗曰井梧栖灵鳯】置罋里而云兴【淮南子曰桐木成云注云取十石瓮满以水置桐其中盖之三四日闲气如云作】卧坎中而囚动【论衡曰李子长为政欲知囚情刻梧桐象囚形凿地为埳卧木囚其中囚罪若正木囚不动若有寃木囚动出人之精诚着木人也】又若龙门无枝【枚乘七发曰龙门之桐高百尺而无枝】吹台百围【游名山志曰吹台有高桐皆百围峄阳孤桐方此为劣】叶闰余而有数【遁甲梧桐不生则九州异君注梧桐以知日月正闰生十二叶一边有六叶从下数一叶为一月有闰则十三叶视叶小者则知闰何月也不生则九州异君】花清明而应时【礼曰清明桐始华】顺招摇而岂破【淮南子曰以巨斧击桐薪不待利时良日而后破之加巨斧桐薪之上而无人力之奉虽顺招摇刑徳而不能破无其势也】养樲棘而非宜【孟子曰今有塲师舍其梧槚养其樲棘则为贱塲师矣注谓弃大而取小也】削农黄之雅器【新论曰神农黄帝削桐为琴】采东南之孙枝【风俗通曰梧桐生于峄阳山岩石之上采东南孙枝为琴声甚清雅】亦有别之梓漆【诗曰树之榛栗椅桐梓漆爰伐琴瑟】号以荣桐【尔雅曰荣桐木】庄子则据之而瞑【庄子曰外子之神劳子之精则倚树而吟据梧而瞑注言劳困故尔】成王则戏之以封【吕氏春秋曰成王与唐叔虞燕居剪梧叶以为圭曰以此封汝虞喜以告周公周公请封虞成王曰余与虞戏也周公曰臣闻天子无戏言遂封叔虞于晋】擢谿而托险【崔琦七蠲曰爰有梧桐生于谿傅根朽坏托险生危】生齐地而为宫【齐地记曰齐城有梧桐台即梧宫也】蔡邕得之于爨下【见琴赋蔡邕焦尾注】豫章植之于邸中【齐书曰豫章王于邸起山列种桐竹号为桐山武帝幸之置酒为乐】至如用贤则生【瑞应图曰王者任用贤良则梧桐生于东厢】乘火而茂【礼斗威仪曰君乘火而王其政平梧桐常生】集南海之鹓雏【庄子曰鹓雏发南海而飞于北海非梧桐不止非竹实不食】击临平之石鼓【见鼓赋临平击石注】琴川秋至吴王望之而每愁【述异记曰梧桐园在吴夫差旧国一名琴川梧园宫在句容县传云吴王别舘有楸梧成林焉古乐府云梧宫秋吴王愁是也】阿房鳯来秦主植之而更悮【记曰初长安谣云鳯皇鳯皇止阿房苻坚遂于阿房城植桐数万株以待之其后慕容冲入阿房城而止焉冲小字鳯】
　　桑
　　伊柔桑之丑条【诗曰爰求柔桑尔雅曰桑柳丑条】禀纯精于箕星【典术曰桑木者箕星之精】止交交之黄鸟【诗曰交交黄鸟止于桑】集肃肃之鸨行【诗曰肃肃鸨行集于苞桑】蚕室有近川之制【礼曰天子诸侯必有公桑蚕室近川而为之】圆丘传北海之名【山海经曰东北海外圆丘之南有三桑无枝皆高百仞】若夫灵辄始见于宣子【左传曰赵宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉置诸槖以与之既与为公介灵公将杀宣子倒防以御公徒而免之问何故曰翳桑之饿人也注公介公甲士】蚕妾初遇于重耳【左传曰晋重耳至齐桓公妻之有马二十乘公子欲安之从者以为不可将行谋于桑下蚕妾在上以告姜氏姜氏杀之】慕容布江南之种【后燕録曰辽川无桑及慕容廆通于晋求种江南平州之桑悉由吴来】天锡称北方之美【前凉録曰张天锡归晋孝武帝问之曰北方何物为美锡对曰桑椹甘香鸱鸮革响淳酪养性人无妒心】禁野虞而勿伐【礼曰季春命野虞无伐桑柘】戴胜之来止【礼曰季春戴胜降于桑】亦有环五亩而为宅【孟子曰五亩之宅树之以桑五十者可以衣帛矣】比千户之封侯【史记曰齐鲁千亩桑其人与千户侯等】阳谷大明之浴【山海经曰阳谷上有扶桑十日所浴】范宫周穆之游【穆天子传曰天子居范宫以观桑者乃饮于桑中命桑虞出桑者用禁暴民注桑虞主桑者】至于美沃若【诗曰桑之未落其叶沃若】称有傩【诗曰隰桑有阿其叶有傩】杨沛以干椹为粮【魏畧曰杨沛为新郑长课民畜桑椹防豆积得千余斛太祖军无粮沛进之】张堪以附枝见歌【后汉书曰张堪为渔阳百姓歌曰桑无附枝麦穗两岐】复有沈瑀行劝课之教【齐书曰沈瑀为建徳令教人一丁种十五株桑柿栗女丁半之人咸欢悦顷之成林】冯防下笃察之书【载记曰北燕冯跋下书曰桑柘之益有生之本此土少桑可令百姓人植桑百二十株】太戊之惧既七日而拱【家语曰太戊之时道缺法圯以致大孽桑谷生朝七日而拱太戊恐惧侧身修徳】愍怀之废亦数日而枯【晋书曰愍怀太子时有桑生于西厢长数日而枯十二月后生太子】状鳯阙之万桷【繁钦桑赋曰上似华葢紫极北形下象鳯阙万桷一楹】擢帝女之四衢【山海经曰宣山上有桑大五十尺其枝四衢名曰帝女之桑郭璞曰妇人主桑故以名也】若夫种殖传汜胜之书【汜胜之书曰种桑五月取椹着水中濯洒取子阴干之肥田十亩荒乆不畊者善好耕治之黍椹子各三升三合和种之黍桑俱生锄之令稀疏调适黍熟获之桑生正与黍高下平因以利鎌歴地刈之曝令燥放火烧之桑至春生一亩食三箔蚕】繁茂见陆机之赋【陆机桑赋曰初世祖武皇帝为中垒将军植桑一株世更三代年渐三纪绿叶兴而盈尺柔条蔓而増寻】顾出水而得伊尹【见水赋陷空桑之里注】游大冡而生尼父【孔演图曰孔子母征在游大冡之陂睡梦黒帝使请已往交语曰女乳必于空桑觉则若感生丘于空桑之中注乳产也】或间以榆枣【隋书曰齐河清中定令丁给永业二十亩为桑田其中种桑五十根榆三根枣五根】或用为绵布【齐书曰扶桑国在大汉国东二万余里土多扶桑叶似桐初生如笋国人食之实如梨而赤绩其皮为布亦为绵为纸】贡美青州【书曰青州厥篚檿丝注檿桑丝中琴瑟】名传三辅【范子计然曰桑叶出三辅】得齐王之奇女【列女传曰齐瘤女者齐东郭采桑之女项有大瘤闵王游至东郭百姓尽观宿瘤女采桑如故王怪问之对曰妾受父母教采桑不受教观大王王曰此奇女也聘迎之】见秋胡之烈妇【列女传曰鲁秋胡子纳妻五日而宦于陈后归未至家见路傍美妇人方采桑秋胡悦之下车愿托桑阴下妇人采桑不辍胡曰力田不如逢年采桑不如逢郎今吾有金愿与夫人妇人不受胡乃归呼其妇乃向采桑者也数胡之罪而自投于河】至若枝上拂乎十日【淮南子曰扶桑在阳州日所拂注十日所出九日居下枝一日居上枝】根下屈乎三泉【中记曰天下之高者扶桑无枝木焉上至于天下通三泉】食之美君仲之孝【东观汉记曰蔡君仲汝南人王莽乱人相食君仲取桑椹异器贼问所以君仲曰黒与母赤自食贼义之遗盐二升受而不食】采之接厐綂之言【荆州先贤传曰厐士元师事司马徳操不务小名众莫之知徳操蚕月躬采桑后园士元助之因与谈论废兴其言若神遂移日忘食】争则有畀梁之鬬【史记曰吴公子光伐楚防居巢钟离初楚边邑畀梁氏之处女与吴边邑女争桑二女家怒相灭两邑长闻之怒而相攻灭吴之边邑吴王怒遂伐楚】让则有系伯之贤【齐书曰襄阳人土俗邻居种桑于界上为志韩系伯以桑荫妨他地迁界上开数尺邻畔随侵之系伯辄更改种邻人慙愧还所侵地】知天风而已枯【古诗曰枯桑知天风海水知天寒】变东海而为田【神仙传曰麻姑谓王方平云吾见东海三为桑田】至其禁原蚕而虑残【淮南子曰原蚕一嵗再登非不利也然王法禁之者为其残桑也】获死龙而有害【三国典畧曰齐长广郡人伐枯桑树于中得死龙长尺余识者以为长广齐太上皇本封也齐氏木徳龙为君象木枯龙死非吉征焉】蜀主之舍边羽葆【蜀志曰先主舍东南角篱上有桑树生高丈余遥望童童如车葢住来者皆怪此树非凡谓当出贵人先主少时与宗中诸儿于树下戏言吾必当乘此羽葆车葢】齐祖之宅南车葢【齐书曰太祖宅在武进宅南有桑树状如车葢上年数岁游于其下从兄敬宗谓曰此树为汝生也】又若诗称猗彼【诗曰猗彼女桑】易着其亾【易曰其亾其亾系于苞桑】条之蚕月【诗曰蚕月条桑】执以懿筐【诗曰女执懿筐爰求柔桑】既两两以同根【十洲记曰扶桑在碧海中上有天帝宫东王所治树长数千丈两两同根更相倚依故曰扶桑仙人食其椹体作金色其树虽大椹如中夏桑椹也稀而色赤九千岁一生实味之絶香】亦叶叶而相当【曹植艳歌曰出自蓟北门遥望胡地桑枝枝自相植叶叶自相当】或有左衽既絓【楚辞曰衣摄叶以储与兮左袪絓于扶桑右袵拂于不周兮六合不足以肆行注摄叶储与不舒展貌】化民自裹【括地图曰化民食桑二十七年化而自裹九年生翼十年而死】仙人食之而变金【见上两两同根注】季夏钻之而取火【邹子曰季夏取桑柘之火】复有马领杀人【本草曰桑根白皮出见地上名马领勿取毒杀人】伏蛇疗疾【本草曰桑根防行出土上者名伏蛇治心痛】过路室而目待【楚辞曰路室女之方桑孔子过之以目待注路室客舍】想姜嫄之履迹【元命苞曰姜嫄游閟官地扶桑履大人迹生稷】子产相郑而贻【韩子曰子产开亩树桑郑人訾】孔子自陈而自得【孙卿子曰孔子适楚于陈蔡之间七日不食曰居不隐者思不生身不佚者志不广汝庸知吾不得之桑落之下】非独琅邪国相用之而为桮【谢水后汉书曰高为琅邪相妻子不歴官舍桑杯盛浆】亦有陈留隐人依之而作室【谢承后汉书曰陈留申屠蟠耻郡无处士遂闭门养志蓬室依大桑树以为栋梁】
　　事类赋卷二十五
　　钦定四库全书
　　事类赋卷二十六
　　宋　吴淑　撰
　　果部
　　桃
　　果实多品惟桃可佳夭夭其色灼灼其华【诗曰桃夭后妃之徳也桃之夭夭灼灼其华】或成仙而益寿【神农经曰玉桃服之长生不死临死服之其尸毕天地不朽】或制鬼而袪邪【见春赋画鸡索苇注】或美后妃之徳【见上】或报琼瑶之华【诗曰投我以木桃报之以琼瑶】惊蛰应气而斯盛【易通卦验曰惊蛰大壮初九桃始华不华仓库多火】农人为而无差【崔实月令曰三月桃花盛农人时而种】陟云台而临崖布绮【列仙传曰张陵弟子赵升就陵受学陵与诸弟子登云台山山絶崖有桃树大如臂陵曰得桃实者告以要道弟子无敢视者升从上自掷正中桃树得桃满怀而至】游武陵而夹岸舒霞【陶潜桃源记曰晋太元中武陵人捕鱼从溪而行忘路逺近忽逢桃花林夹两岸芳华鲜美落英缤纷林尽得山山有小口初极狭行四五步豁然开朗邑屋相连鸡犬相闻男女衣着悉如外人见渔父惊为设酒食云先世避秦难率妻子来此遂与外隔问今是何代不知有汉无论魏晋既出白太守遣人随往寻之迷不复得】妬常闻于武女【妬记曰武阳女嫁阮宣武絶忌家有一株桃树华叶灼燿阮叹美之即便大怒使奴取刀斫树摧折其华】爱恶潜移于子瑕【韩子曰昔弥子瑕有宠于卫君游于果园食桃而甘以其半啖君君曰爱我哉忘其口而啖寡人及弥子瑕色衰爱弛得罪于君曰是固尝啖我以余桃】至若绥山刻木【列仙传曰葛由好刻木作羊卖之一旦骑羊上绥山王侯追之皆得仙绥山多桃故谚曰得绥山一桃虽不得仙亦足以豪】神荼索苇【见春赋画鸡索苇注】犯上既戒于文侯【新序曰魏文侯见箕季从者食其桃箕季禁之文侯曰箕季岂爱桃哉是教我下无犯上也】雪贱复闻于夫子【韩子曰鲁哀公赐孔子桃与黍孔子先饭黍而后食桃公曰以黍雪桃尔对曰黍五谷之长桃六果之下君子不以贵雪贱】神女尝食于二郎【幽明録曰刘晨阮肇共入天台迷不得返粮食乏尽得山上数桃啖之遂不饥下山一大溪边二女姿质妙絶因要还家婢云刘阮二郎向虽得琼实犹尚虚弊可速作食遂停半年怀土而归】齐相亦杀乎三士【晏子春秋曰公孙接田开疆古冶子事景公勇而无礼晏子言于公馈之二桃曰三子计功而食公孙接田开疆先言功援桃而起古冶子又言其功令二子反桃二子慙而自杀古冶子曰耻人以夸其声不义也亦返其桃契领而死】昆仑以霜实称奇【洛阳伽蓝记曰景阳山百果园有仙人桃其色赤表里照彻得霜乃熟亦出昆仑山亦曰王母桃】磅磄以寒英表异【拾遗记曰磅磄山去扶桑五万里日所不及其地寒有桃千围万年一实】旄榹异状而同名【尔雅曰旄冬桃榹桃山桃】侯白殊味而俱美【晋宫阙记曰华林桃园七百三十株侯桃三株白桃三株】别有绮叶金城之号紫文缃核之名【西京杂记曰上林有秦桃樱桃缃核桃绮叶桃霜桃金城桃紫文桃】虽云六果之下【见上雪贱闻于夫子注】诚为五木之精【典术曰桃者五木之精其精生鬼门制百鬼故今作桃人着门以厌邪】高丘飡胶而轻举【神仙传曰高丘公服桃胶得仙】师门食葩而道成【列仙传曰师门者啸父弟子也能使火食桃葩夏孔甲恶之杀而埋之野外山木皆焚孔甲祷未还而死】复有棓羿之事【淮南子曰羿死于桃棓】畏汉之情【梅子曰王莽畏汉高神灵乃令虎贲防剑斩高庙桃汤赤鞭洒屋】冬霜林之茂【拾遗记曰汉明帝世有献巨核桃者霜下结花隆暑方熟使植于霜林园俗谓相陵误也】朱夏豆实之英【大戴礼夏小正曰六月煮桃以为豆食】至于汉皇罢种【汉武故事曰王母出桃七枚以五与帝自啖其二帝留核欲种母曰此桃三千年一实非下土所植也】方朔潜偷【汉武故事曰东郡献短人帝呼东方朔朔至短人指朔谓上曰王母种桃三千嵗一实此儿不良已三偷之矣】僵李伤嗟于见累【见井赋僵李摧残注】土偶哀怜于载浮【説苑曰孟尝将入秦客有谏曰臣过淄水上见土偶人方与木梗人语木梗谓土偶曰今大雨至子必沮坏应曰我沮乃反吾真耳今子东园之桃也刻子以为梗水流至必浮子泛泛乎不知所止矣孟尝君乃不行】樊氏竞术于灵变【神仙传曰樊夫人与夫刘纲俱有道术各自言胜中庭有两桃树夫妻各呪其一桃便鬭纲所呪桃走出篱外】蔡诞托诈于仙游【抱朴子曰五原蔡诞入山而还欺家人云到昆仑山有玉桃光明洞彻而坚湏玉井水洗之便软可食】亦有种别三名【潘岳闲居赋曰三桃表樱胡之别】实盈十斛【中记曰木子之大者有积石泰山之桃实焉大如十斛器】太清渍花而疗疾【太清卉木方曰酒渍桃花饮之除百疾好颜色】抱朴服胶而絶谷【抱朴子曰桃胶以桑木炭渍服之愈百病久服体有光能絶谷】或呪之而颒面【见春赋桃花腼面注】或出之而剖腹【钟离意别传曰周书言秦史赵凯以私恨告园民吴且生盗食宗庙御桃且生对曰民不敢食王曰剖其腹出其桃】岂若飨碧实于西游摽名仙箓【尹喜内传曰喜从老子西游省太真王母共食碧桃之实】
　　李
　　猗欤秾李果中之美仙缥神红【李尤果赋云仙李缥而神李红】冬华春子【广志曰邺园有春李冬华春熟】或传芳于黄建【广志曰麦李细小有沟道有黄建李黄扁李马肝李防李防粘茹似防】或衒名于青绮【西京杂记曰上林苑有紫李青绮李】武子防树以责吝【晋书曰何峤性俭家有好李帝求之不过数十王武子因其出率少年将斧诣园饱啖毕伐树而去】王戎钻核而彰鄙【晋书曰王戎有好李常卖恐人得种钻其核】玉华连理之奇【唐书曰贞观中玉华宫李连理隔涧合枝】房陵朱仲之美【任昉述异记曰房陵定山有朱仲李三十六株潘岳□居赋曰房林朱仲之李】安阳晖章之鲜茂【述异记曰魏文帝安阳殿前天降朱李八枚啖一数日不食今李种有安阳李大而甘者即其种也晋宫阙名曰晖章殿前有嘉李】中山杜陵之滑旨【陆士衡果赋云中山之缥李述异记曰杜陵有金李李之大者夏李小者鼠李】或以颜子为称【西京杂记曰上林苑有颜渊李出鲁国】或以韩终见纪【洞防记曰琳国有玉叶李五千年一熟仙人韩终服之一名韩终李】有赤驳之状有无实之称【尔雅曰休无实李座接虑李驳赤李】或沈于寒冰【魏文帝与吴质书曰浮甘于清泉沈朱李于寒冰】或报以琼英【见诗】边春则见于方外【山海经曰边春之山多李】员丘则载彼仙经【汉武内传曰仙之上药有员丘红李】着正冠之令范【古乐府歌曰君子防未然不处嫌疑间田不纳履李下不整冠】振成蹊之美声【阮籍诗曰嘉木下成蹊东园桃与李汉书曰李广将军恂恂如鄙人口不能出辞及死之日天下知与不知皆为流涕谚曰桃李不言下自成蹊】亦有飡云而得道【真人王襃内传曰五云丹山上有云李食之得仙】食如瓶而有光【汉武内传曰李少君谓帝云钟山之李大如瓶臣食之遂生奇光】螬而可咽者井上【见井赋于陵螬实注】苦而不食者道【晋书曰王戎年始七嵗常与诸小儿戏道边李树子多折枝诸小儿竞走取之唯戎不动人问之答曰树在道边而子多必苦李也取之信然】伯阳指之以定姓【列仙传曰老子母扶李树而生老子老子生而能言指李树曰以此为姓】僧孺辞之于先尝【齐书曰王僧孺少时有餽其父冬李先以一与之不受曰大人未见不容先尝】斯朱李之为美冠众果之鲜芳
　　梅
　　诗云摽有梅其实七兮【诗云】伊梅柟之酸酢【尔雅曰梅柟注似杏实酢】亦果中之嘉实既香口而是资【诗义疏曰梅杏类也煮而干为苏置羮虀中可含以香口】亦和羮而取适【书説命曰若作和羮尔惟盐梅】范汪啖之于盈斛【语林曰范汪至能啖梅常置一斛奁须臾啖尽】孙亮察之于渍蜜【吴厯曰孙亮方出西苑食生梅使黄门至中藏取蜜渍梅蜜中有鼠矢侍中请付狱推亮曰此易知耳令破鼠矢矢里燥亮大笑曰久在蜜中中当湿里燥必黄门为构乃首服】酸不及于百人【淮南子曰百梅足以为百人酸一梅不足以为百人酸注喻众能济少少不能有所成】渇尝止于三军【世説曰魏武帝行失道三军皆渇帝令曰前有大梅林饶子甘酸可以解渇士卒闻之皆水出】越使申梁国之遗【説苑曰越使诸发执一枝梅遗梁王梁臣韩子顾左右曰恶有以一枝梅遗列国之君者乎】陆凯寄江南之春【荆州记曰陆凯与范相善自江南寄梅花一枝诣长安与并赠诗曰折梅逢驿使寄与陇头人江南无所有聊赠一枝春】柳恽之射斯妙【南史曰柳恽尝与琅邪王瞻博射嫌其皮阔乃树梅帖乌珠之上发必命中】寿阳之妆更新【宋书曰武帝女寿阳公主人日卧于含章檐下梅花落公主额上成五出之花拂之不去自后有梅花妆】折灵山兮攀上林赏紫叶兮翫同心【山海经曰灵山有木多梅西京杂记曰上林苑有朱梅同心梅紫蔕梅燕支梅丽枝梅紫花梅梅】或以熟横公之鱼【神异经曰北方荒外有石湖焉方千里中有横公鱼夜化为人刺之不入煮之不死以熟梅二十七煮之而即熟可却邪病】或以煮绮里之金【抱朴子曰绮里丹法以铅百觔雄黄煮之皆成金太刚以猪膏煮之太柔以梅煮之】五月之风表信【风俗通曰五月有落梅风江淮以为信风】夏至之雨为淫【周处风土记曰夏至之雨名为黄梅雨沾衣服皆败黦】岂独伯禹庙中生枝而事异【风俗通曰夏禹庙中有梅梁忽一表生枝叶】防亦苏躭园里疗病而功防【桂阳先贤传曰苏躭后园梅树下种药可治百病】
　　杏
　　美此文杏【西京杂记曰上林苑有文杏谓材有文彩】禀精岁星【典术曰杏木者岁星之精】结灵山之茂影【山海经曰灵山之下其木多杏】布魏郡之繁英【卢毓冀州论曰魏郡好杏地产不为无珍】卢谌纪祭享之典【卢谌祭法曰夏祠用杏】师旷占丰俭之萌【师旷占曰杏多实不虫者来年秋善】三是号【南岳夫人传曰仙人有三紫杏】六出为名【西京杂记曰上林苑蓬莱杏东海都尉于台献一株花杂五色六出云是仙人所食者】耕沙识务农之节【泛胜之书曰杏花如何可耕白沙】糅麦知别味之精【晏春秋曰卫伦过予言及于味称魏故侍中刘子阳食饼知盐生精味之至也予曰师旷识劳薪易牙别淄渑子阳今之妙也定之何难伦因命仆取粮糗以进予尝之曰麦也有杏李柰味三果之熟也不同子焉得兼之伦笑而不言退而告人曰士安之识过刘氏吾家果实多故杏时将发故糅以杏汁李柰时将发又糅以李柰汁故兼三味】南海漂流疗饥于舟子【述异记曰杏园洲在南海中多杏云仙人种杏处汉时常有人舟行遇风泊此洲五六月日食杏故免死又云洲中有冬杏】牛山荒馑充食于黎甿【嵩高山记曰嵩山东北有牛山其山多杏至五月烂然黄茂自中国丧乱百姓饥馑皆资此为命人人充饱而杏不尽】至于擅美含章【洛阳宫殿簿曰含章殿前杏四株】传名显阳【洛阳宫殿簿曰显阳殿前杏六株】范蠡宅畔【地志曰范蠡宅在湖中有海杏大如拳】光武陵【朱超石与兄书曰光武坟边杏甚美今奉送其核】贡西山于魏土【王逸荔枝赋曰魏土送西山之杏】列仙祠于赖乡【述异记曰赖乡老子祠有缥杏】仲尼坐缁帷之侧【荘子曰孔子游缁帷之林休坐杏坛之上弟子读书歌皷琴】董奉植庐山之阳【浔阳记曰董奉居庐山为人治病得愈者令种杏五株今犹称董先生杏】又若张元以还主为廉【后周书曰张元性廉洁南邻有杏二树杏熟多落元园中悉以还主】马畅以不恭为惧【唐书曰马畅燧之子畅以第中大杏馈窦文场文场以进徳宗徳宗未常见颇恠畅令中使就封杏树畅惧进宅废为奉城园】或饰之而为梁【司马相如长门赋曰饰文杏以为梁】或则之而耕土【汜胜之书曰杏始华荣辄耕轻土弱土望杏花落复耕之辄蔺之此谓一耕而五也王元长策秀才文曰杏花菖叶耕获不忘】五沃得种植之宜【管子曰五沃之土其木宜杏】三月辨田畴之度【四民月令曰三月杏花盛可播白沙轻土之田】冠郁棣以称珍见闲居之丽赋【潘岳闲居赋曰梅杏郁棣华实照烂】
　　柰
　　惟此素柰果中之珍茂虎丘之嘉实【虎丘山疏曰山下三面有春秋二柰】秀上林之晩春【见上】白花兴谣既自于天公织女【晋书曰成帝杜后崩先是三吴女子相与簪白花望之如素柰谣言天公织女死为之着服至是而后崩】云在御更闻于南岳夫人【南岳夫人传曰夫人姓魏名华存季冬半夜有真人降夫人靖室设酒殽陈云紫柰】若夫张掖称奇【广志曰张掖有白柰酒泉有赤柰西方例多柰家以为脯数十百斛以为蓄积】州擅美【张载诗曰三巴黄甘州素柰】实或丹而或白【潘岳闲居赋曰二柰耀丹白之色】英半緑而半紫【西京杂记曰上林苑有紫柰花紫緑柰花緑】杨愔不顾因号为奇童【三国典畧曰杨愔幼年家有柰树实落于地羣儿咸争愔独坐不顾季父暐见之谓賔客曰此儿恬裕有我风】王祥守之乃成其孝子【孝子传曰王祥事后母庭有柰树始着子使守视祥昼驱鸟雀夜则惊鼠时雨忽至祥抱树至曙母见恻然】状同日给之华【杜恕笃论曰日给之花似柰柰实而日给虚虚僞之与真实相似也】名记圆丘之异【汉武故事曰上握兰园之金精摘圆丘之紫柰】潘尼有清渠之咏【潘尼东武观赋曰飞甘于浚水投素柰于清渠】卢谌有夏祠之制【卢谌祭法曰夏祠法用白柰秋赤柰】采昆仑之絶域【拾遗记曰昆仑有柰冬生子碧色】植华林之丹地【晋宫阁名曰华林园有白柰四百树】夏成者既嘉冬熟者尤贵【曹植谢柰子表曰即夕殿中虎贲宣诏赐臣等冬柰一奁诏使温啖夜非食时而赐见及柰以夏熟今则冬至物以非时为珍恩以絶口为厚】备四真之荐羞有三之芳旨【南岳夫人传曰夫人与王子乔四真人为宿主设三紫柰】
　　枣
　　枣实嘉果民之所资或美樲酸之实【尔雅曰樲酸枣注云树小实酢孟子曰养其樲棘】或称还味之滋【尔雅曰还味稔枣注还味短味也】或食仁而却邪【刘根别传曰能常服枣核中仁百邪病不复干】或茹叶而充饥【东观汉记曰冯愔反邓禹征之为愔所败至高陵军士饥饿皆食枣叶】仲思紫实【大业拾遗録曰信都献仲思枣长四寸紫色细文核肥有味】周文弱枝【潘岳闲居赋曰周文弱枝之】晏子始称于秦缪【晏子春秋曰景公谓晏子曰东海之中有水而赤其中有枣花而不实何也晏子曰昔者秦缪公尝乘龙治天下以黄布里蒸枣而投其布故水赤蒸枣故花而不实公曰吾佯问对曰婴闻佯问者佯对之】少君亦遇于安期【史记曰李少君以却老方见上曰臣曾游海上见安期生食臣枣枣大如】七日闻之于仙传【汉武内传曰七月七日西王母当下为帝设玉门之枣】八月载之于毛诗【诗曰八月剥枣十月获稻】观其纂纂离离【潘岳笙赋曰枣下纂纂朱实离离宛其落矣化为枯枝】新之防之【礼曰枣曰新之尔雅曰枣曰防之】三星繁茂【广志曰官园有三星枣】五苑纷披【韩子曰秦饥应侯谓王曰五苑之果蔬橡枣栗足以活民请发之】安邑谷城之茂【汉书曰安邑千树枣与千户侯等广志云东郡谷城紫枣长二寸】信都梁国之宜【广志云信都大枣梁国夫人枣太白枣】遵羊兮躗泄【尔雅曰遵羊枣注实小而员紫黒色今俗呼为羊矢枣又曰躗泄苦枣】骈白兮蹙咨【广志曰骈白枣蹙咨枣此二者官园所种】伐东家而去妇【汉书曰王吉东家有枣树垂吉庭中吉妇取枣以啖吉吉乃去妇束家闻之欲伐树邻里共止之因固请吉令还妇里中语曰束家有树王阳去妇东家枣完去妇复还】握错金而示儿【春秋繁露曰握枣与错金以示婴儿婴儿必取枣而不取金故物之于人小者易知】数十年仙童之顾【东阳记曰信安县有悬室坂晋时有民王质伐木至石室中见童子四人弹瑟而歌质因留倚柯听之童子以一物如枣核与质质含之便不复饥顷童子令其归质承声而去斧柯漼然烂尽既归质去家已数十年亲旧零落无复昔时矣】三千岁神女之期【马明生别传曰明生少逢神女还岱宗见安期生曰昔与女郎游于安息西海之际食枣异美忽已三千年矣】若夫曾晳嗜之而靡忘【孟子曰曽晳嗜羊枣而曽子不忍食公孙丑问曰脍炙与羊枣孰美曰脍炙哉曰曽子何食脍炙孟子曰脍炙同也羊枣独也】孟节含之而不食【后汉书曰孟节能含枣核不食可至十年】既补中而助气【本草云凡枣九月采曝干补中益气】亦安躯而益力【神异经曰北方荒中有枣其高五尺子长六七寸食之可以安体益气力】戴礼称妇人之贽【礼曰妇人之贽脯脩枣栗】周官设馈笾之实【周礼曰馈食之笾其实枣】或生于石虎园中【陆刿邺中记曰石虎园有西王母枣味絶美枝叶防茂四时不凋九月生花十二月熟】或植于景阳山侧【洛阳伽蓝记曰景阳山有百果园果别作一林林各有堂有仙人枣长五寸核细如针霜降乃熟】羊角崎廉【邺中记曰石虎园中有羊角枣广志有崎廉枣】细腰挤白【尔雅曰边要枣注细腰枣也又曰挤白枣注今枣白熟】或荫郑街【韩子曰子产治郑桃枣之荫于街者莫援也】或饶冀州【魏志曰杜恕上疏曰冀州户口最大又有桑枣之饶家征求之府】名擅鸡心【广志曰枣有鸡心狗牙猕猴细腰之名】用比狐裘【吕氏春秋曰枣棘之有裘狐之有食棘之枣衣狐之裘先王固用非其有而已有之】夏令钻之而取火【邹子曰夏取枣杏之火】春祀笮之而用油【卢谌祭法曰春祀用枣油】亦有茂韩国【水经曰酸枣县故城古韩国昔天子建国名都或以山林故豫章以树氏都酸枣以棘名邦】盛高唐【水经注曰高唐县甘枣沟水侧多枣故俗取名焉】美陶硕之守节【谢承汉书曰河南陶硕乡曲饷之无所受但食枣饮水而已】善程莫之居丧【蔡邕奏事曰程莫年十四时祖父叔病物故莫抱伏叔尸号泣悲哀舅哀其羸劣嚼枣肉以哺之莫见食歔欷不能呑咽】植玉门于上苑【西京杂记曰上林苑中有玉门枣】茂岐峯于北荒【拾遗记曰北极有岐峯之阴多枣树百寻其枝茎皆空实长尺核细而柔百岁一实】杜畿之直可尚【杜氏新书曰杜畿为河东太守平虎将军刘勲为太祖所亲贵震朝廷常从畿求大枣畿拒以他故后勲伏法太祖得其书叹曰杜畿可谓不媚灶也】孙程之谋亦臧【东观汉记曰中黄门孙程谋诛江京诈谓马国曰天子与我枣脯使早食之乃与国等共立顺帝】复有无实之称【尔雅云哲无实枣注不着子者】太白之名【广志云梁国园出太白枣】或防马而为脯【史记曰楚庄之时有所爱马防以枣脯】或斫树而同盟【高士传曰胡昭与晋宣帝为布衣之交同郡周士欲杀帝昭止士士不肯昭泣以示诚士感其意乃止昭所枣树共士盟而别昭后见帝口终不言】治中赋之而均士【英雄记曰孔文举为东莱贼所攻城欲破而其治中左承祖以官枣赋战士】都尉树之而有程【淮南子曰十一月官都尉其树枣】吐而死之鲍焦之介何甚【风俗通曰鲍焦耕田而食穿井而饮于山中食枣或曰子所植耶遂强吐立枯而死】呼而问也曼倩之术何精【东方朔传曰武帝时上林献枣上以所持杖击未央前殿槛呼朔曰叱叱先生来来先生知此筐中何物也朔曰上林献枣四十九枚上曰何以知之朔曰以呼朔者上也以杖击槛两木两木林也来来者枣也叱叱者四十九枚上大笑赐帛十疋】至于和饴蜜以同甘【傅枣赋曰棐棐素华离离朱实脆如霜雪甘如含蜜】与酢棃而并置【应劭汉官仪曰光武封太山上坛见酢棃酸枣问其故言者曰百官上者所置上曰封禅大礼千岁一防衣冠士大夫何故尔也】上林有羣臣之献【西京杂记曰初修上林苑羣臣各献名果多制美名故有靑华枣赤心枣】窟室有仙人之饵【神仙传曰李意其于城角中作一土窟居其中冬夏单衣但饮酒食脯及枣或百日二百日不出】既伤其念我弟兄【傅歌词曰黄叶离高柯丹枣生自零不惜枣自零念我少弟兄】亦叹其生于棘刺【古诗曰甘抱苦蒂美枣生棘刺】安平地产不谓于无珍【卢毓冀州论曰安平好枣地产不为无珍】房嵣燃膏亦称其为异【洞防记曰房嵣细枣出房嵣之山山临碧海万年一实笮之有膏可用燃灯】

　　事类赋卷二十六
<子部,类书类,事类赋>
　　钦定四库全书
　　事类赋卷二十七
　　宋　吴淑　撰
　　果部
　　梨
　　惟紫梨之津润【尹喜内传曰老子西游省太真王母共食紫梨又左思蜀都赋曰紫梨津润】可解烦而释悁【魏文帝诏曰真定御梨大若拳甘若蜜脆若凌可以解烦释悁】瀚海耐寒而不枯【西京杂记曰上林有瀚海梨出瀚海耐寒不枯】涂山一秀而千年【洞防记曰涂山之北有梨大如斗紫色千年一花冬月乃实煎之有膏食者身轻亦曰紫轻梨】或翫以光【汉武内传曰太上之药有光梨】或植以青田【永嘉记曰青田村民家多种梨名曰官梨】曹操山阳见之于魏奏【魏武帝为兖州牧上书曰山阳郡有美梨谨上甘梨二箱】张公大谷闻之于晋篇【潘岳闲居赋曰张公大谷之梨】种之或比于封君【汉书曰淮北荥南河济之间有千树梨其人与千户侯等】食之因成于地仙【神异经曰东方有树高百丈敷张自辅叶长一丈广六七尺名曰梨实径三尺剖之白如素食之为地仙】翫紫条之甘脆赏缥蔕之芳鲜【西京杂记曰上林有缥蔕梨紫条梨】若夫常阳真定之美【传选七证曰恒阳黄梨巫山朱橘何晏九州论曰安平好枣真定好梨】朐山御宿之味【左思吴都赋曰果则朐山之梨三秦记曰汉武樊川围一名御宿有大梨如五升瓶坠地则破名含消梨】哂哀家之蒸食【世説曰桓南郡毎见人不快辄嗔云君得哀家梨复蒸食不旧説秣陵有哀仲家梨甚大如升入口消释言愚人不别好蒸食之】美道安之分遗【世説曰道安公讲僧常数百习凿齿尝饷十梨值讲安公便于座中手自剖分梨尽人遍都无偏颇】圃则侍臣作颂【王赞梨颂曰太康十年梨树四枝其条与中枝合生于圃园皇太子令侍臣作颂】太山则百官所置【见枣赋酢梨并置注】苻武齧之而同叛【晋书曰苻双据上邽苻柳据蒲阪苻武据安定将共伐长安苻坚遣使谕之各齧梨以为信】李泌烧之而独赐【李邺侯传曰唐肃宗尝夜召颍王等三弟同坐地垆罽毯上时李泌久絶粒上为自烧二梨以赐之】扬芳乎洞庭之中【山海经曰洞庭之中其木多梨】托植乎明光之宫【晋宫阙名曰明光殿前梨一株】责多而贪者谟【宋书曰王谟征滑台一疋布责民八百梨】取小而慧者孔融【文士传曰孔融年四嵗与诸兄食梨辄取小者人问其故答曰我小儿法当取小者】复有宋武戏马之词【宋武帝戏马台梨花赞曰嘉树之生于彼山基开荣布彩不杂尘缁】王河上之赐【王谢赐河上梨表曰奉赐河上梨逺方味甘毎垂降及仰佩恩逮俯増袛愧】或以青玉为称或以金柯见纪【西京杂记曰上林有青玉梨金柯梨出琅邪王野家太守王唐所献】崔逺比席上之珍【唐书曰崔逺文才清丽风神峻整当时目为饤座梨言席上之珍】庄周称适口之味【庄子曰楂梨橘柚其味相反而皆可于口】萧齐传之于防应【广五行记曰宋废帝太始中江南盛传消梨先无此树百姓争植之既而后齐萧氏受禅】介象付之于苑吏【神仙传曰介象言病帝赐美梨一奁日中象死帝葬之其日晡时到建业以赐梨付苑吏种之吏以状闻即发象棺视之唯有一符】或融液如含雪或投坠而成水【孙楚秋赋曰朱橘甘美紫梨甜脆凝津隐于断牙融液易于含雪又扬衒之洛阳伽蓝记曰报徳寺有含消梨重六斤从树投地尽化为水】故曰梨为百果之宗楂何可比【宋书曰张敷小名楂父劭小名梨文帝尝戏谓之曰楂何如梨答曰梨百果之宗楂何敢比】
　　栗
　　诗云山有漆隰有栗富珍产于五方【诗疏义曰栗有五方周秦吴扬特饶唯渔阳范阳栗甜美长味】比素封于千室【汉书曰燕秦千树栗其人与千户侯等】仪礼置之于菹南【仪礼士丧礼曰设豆右葅葅南栗东脯】周官用之于笾实【周礼曰馈食之笾其实栗】则有擅价南安【王褒僮约曰南安拾栗】托植仪鸾【大业记曰洛阳仪鸾殿南有栗林】上林有曹龙之献【西京杂记曰上林有峄阳栗太守曹龙所献】箕山有伊尹之言【吕氏春秋曰伊尹曰果之美者江浦之橘箕山之栗】田饶劝之以待士【说苑曰田饶曰果围梨栗后宫妇人摭以相摘而士曽不得一尝且夫财者君之所轻也死者士之所重也】宗度置之而礼贤【谢承后汉书曰豫章宗度拜定陵令县人杜伯夷清高不仕度与谈论设枣栗而已】中山尝载于冀论【卢毓冀州论曰中山好栗地产不为无珍】三辅亦称于计然【范子计然曰栗出三辅】别有朔濵之饶【王逸荔枝赋云北燕荐朔溃之巨栗】葛山之美【山海经曰南山多栗葛山桐山木多栗】昼拾者巢居之食【庄子曰古者禽兽多而人民少于是民皆巢居以避之昼食橡栗夜栖木上故命曰有巢氏之民】告虔者妇人之贽【左传曰女贽不过榛栗枣修以告虔也】既表侯榛之品【西京杂记曰上林苑有侯栗榛栗】亦记栵栭之类【尔雅曰栵栭注树似檞而卑小如细栗可食今江东呼为栭栗】应侯发之以諌主【见枣赋五苑纷披注】沈约疏之而怒帝【梁书曰沈约尝侍晏会豫州献栗径寸半奇之问众栗事多少与约各疏所知约少帝三事约出谓人曰此公謢短前不让即羞死帝以其言不逊欲抵其罪徐勉固谏得止】又闻协嘉祥于名郡【宋书曰刘秀之为丹阳尹初秀之从叔穆之为丹阳与子弟宴集事柱有一穿穆之谓子弟曰汝等各以栗遥掷入穿者后必得此郡唯秀之栗独入焉】报赤心于至尊【梁书曰肃琛尝预御筵醉伏上以枣投琛琛乃取栗掷上中面御史中丞在席帝动色曰此中有人不得如此岂有说也琛曰陛下投臣以赤心臣敢报之以战栗】严遵独异于羣下【防稽先贤传曰光武诏严遵诣行在遇蜀郡献橘栗上赐公卿以下使各以手所及取之遵独不取上问其故遵曰君赐臣以礼臣奉君以恭今赐无所主臣是以不敢取】王泰秀出于诸孙【宋书曰王泰幼敏悟年数岁祖母常呼诸侄散栗于牀羣儿竞探之泰独不取问其故对曰不取自当得赐中表咸异之】使民战栗者周社【见论语】靖尔家室者东门【韩诗曰东门之栗有靖家室注靖善也言东门栗树之下有善人】其或质大如梨【魏志曰三韩之地大栗如梨】色黄侔玉【魏畧太子与钟繇书曰王书称美玉赤拟鸡冠黄侔蒸栗】一以零也为称【大戴礼曰八月栗零零也者降也】一以撰之为目【礼曰栗曰撰之注撰犹选也】当集鹊而有余【庄子曰周游乎雕陵之樊覩一异鹊感周之颡而集于栗林感触也】岂赋狙而不足【列子曰宋有狙公者恐众狙之不驯于已也先诳之曰与若芧栗朝三而暮四乎狙皆超然而怒然则朝四而暮三乎众狙皆喜】
　　甘
　　橘柚之属其美者有建春之壶甘焉【神异经曰东方朔云东南荒外有建春山美甘树古今注曰甘形如石榴谓之壶甘】磊如景星之彩烂若隋珠之连【宗炳甘颂曰煌煌嘉实磊如景星南金之色隋珠厥形】富枝江之珍重嘉宜都之旧传【荆州记曰枝江有名甘宜都郡旧有甘园名宜都甘】怀石城而失径【异苑曰南康归义山石城内有甘橘橙柚就食其实任意取足脱持归者便见大虺或颠仆失径】置东望而言旋【述异记曰南康郡有东望山山顶有果林周四里许众果毕植行列整齐如人功也甘子熟尝有三人造之共食致饱又怀二枚欲以示外人回旋半日迷不得归闻空中语云放双甘乃听汝去怀甘者恐怖放甘于地转眄即见归径】若乃平蔕标奇【广志曰甘有二十一核有成都平蔕甘大如升】黄包称异【潘安仁笙赋曰披黄包以授甘倾缥瓮以酌】张磐每夺于童【谢承后汉书曰张磐字子石为庐江太守浔阳令尝饷一奁甘其子年七岁就取一枚磐夺付外卒因私以两枚与儿磐鞭卒曰何故行赂于吾子】僧珍偶尝于晏喜【梁书曰吕僧珍既有大勲任防心膂性甚恭慎当禁中盛暑不敢解衣毎侍御座屏气鞠躬果食未尝举筯尝醉后取一甘食武帝笑谓曰卿今日便是大有所进禄外令月给钱十万文】植武陵之木奴【襄阳记曰李衡字叔平为丹阳太守衡每欲治家妻辄不听后宻遣十人于武陵龙阳洲上作宅种甘千树临死勑儿曰汝母恶吾治家故穷如是吾州里有千头木奴不责汝衣食岁上一疋绢亦足用矣及衡甘成岁得绢数千疋】置阆中之守吏【晋令阆中县置守黄甘吏一人】宜渴者之怀思【张载诗曰三巴黄甘州素柰渴者所思铭之裳带】实厥包之英粹【郭璞甘赞曰厥包橘柚精者曰甘】张衡离支之种【辩曰离支黄甘】贾谊湘州之味【湘州记曰州故大城内有陶侃庙其地贾谊尝种甘犹有存者】时难则扬葩而不实【唐书曰罗浮甘子开元中有神仙种于南楼寺其后尝资进献幸蜀幸奉天之岁皆不结实】世泰则移地而逾美【唐书曰天寳中中书奏臣承徳音闻江南为橘江北为枳盖以地气有殊物性因变朕近于宫内种甘数株今秋结实百五十颗乃与江南蜀道所进无别】彼草木之无知胡与时而荣悴
　　橘
　　伊卢橘之夏熟【吴録曰朱光禄为建安庭有橘冬覆其树春夏色变青黒味絶美上林赋曰卢橘夏熟近是此也】沦璿星之粹精【运斗枢曰璿星散为橘】茂彼江浦【吕氏春秋曰江浦之橘汉上之菤所以致之】繁兹洞庭【山海经曰洞庭之山其木多橘】扬州之贡【书曰扬州厥包橘柚锡贡】蜀郡之英【扬雄蜀都赋曰于西则盐泉鐡冶橘林铜陵】既逾淮而为枳【周礼曰橘逾淮而北为枳地气然也】亦度江而作橙【淮南子曰夫橘树至江北化为橙】忠臣之心既申于楚相【傅橙赋曰诗人覩王雎而咏后妃之徳屈平见宋橘而申贞臣之志】纯孝之感更见于王灵【宋躬孝子传曰王灵之庐陵西昌人丧父母二十年盐酢不入其口庭中橘树隆冬三实】香皮赤实【异物志曰橘为树白华而赤实皮既馨香又有善味】绿叶素荣【楚辞曰后皇嘉树橘徕服受命不迁生南国深固难徙更壹志绿叶素荣纷其可喜注皇天也后土也】交甫赠之而着美【张衡南都赋曰游女弄珠于汉臯之曲注游女汉女也郑大夫交甫于汉见之而赠之橘柚】陆绩怀之而显名【吴志曰陆绩年六岁于九江见袁术术出橘绩怀三枚拜橘堕地术谓曰陆郎作賔客而怀橘乎绩荅欲归遗母术奇之】若夫雕饰自资【古诗曰橘柚垂华实乃在深山侧闻君好我甘窃独自雕饰】芬芳足贵【子虚赋曰橘柚芬芳】吴王纳贡【吴厯曰吴王餽魏文帝大橘帝诏羣臣曰南方有橘酢正裂人牙时有甜甘】单于荷赐【东观汉记曰建武中单于来朝赐橙橘】交趾既为置守【异物志曰交趾有橘官置长一人秩三百石主岁贡御橘】南越亦云有税【任昉述记曰越多橘柚国越人岁出橘税】阚泽抗表以除籍【吴阚泽表曰请除臣橘籍】杨由占风于受馈【后汉书曰廉范为成都太守部人杨由善占尝有风吹削柿范问之由曰方有荐木实者其色赤顷之五官掾献数苞】庾亮之贡已称于同柢【建武故事曰咸和六年平西庾亮送橘十二实共同一柢以为瑞异中兴书曰王者徳盛则嘉味生橘亦嘉味之流】僧辩所陈更惊于共蔕【梁书曰侯景将平生橘一蔕二十五子】别有箕山晓色【吕氏春秋曰箕山之东青鸟之所有卢橘焉】罗浮晩香【裴渊广州记曰罗浮山橘夏熟实大如李】用之给客【魏王花木志曰蜀土有给客橙似橘而非若柚而香冬夏华实相继通岁食之亦名卢橘】举以名堂【宋书曰孝武大明中芳香琴堂东西双橘连理改连理堂】江陵致富比之于千户【汉书曰江陵千树橘其人与千户侯等】庄周著论譬之于百王【庄子曰三王五帝之礼义法度譬犹楂梨橘柚其味相反而皆可于口】虞愿不取而道显【南史曰虞愿始数岁家橘冬熟小儿竞取之愿独不视】桓俨系树而名扬【谢承后汉书曰沛国桓俨字文林罢□县居扬州从事屈豫室中庭有橘树一株遇其实熟乃以竹藩树四靣风吹动两实堕地以防防繋树】亦有裂牙酸酢【见上吴王纳贡注】抚手华饰【崔琦七蠲曰斯于江臯实产橘柚孟冬之月于时可食抚以玉手永用华饰】晏子侍坐而不剖【晏子春秋曰晏子侍楚楚王进橘置削晏子并食不剖王曰橘当剖对曰臣闻赐人主前者桃不削橘柚不剖今者万乘无教故不敢剖臣非不知也】严遵当赐而靡食【见栗赋严遵异于羣下注】代苦桃而已误【楚辞云斩伐橘柚列树苦桃】梦黄衣而更失【广五行记曰陈后主梦黄衣人围城绕城橘尽戊去之及隋兵至上下通服黄衣】若夫违江洲之暖气处朔之寒色【曹植橘赋曰播万里而遥植列铜雀之园廷背江州之暖气处朔之昼清】彼南土之不迁谅难成于甘实【已见上緑叶素荣注】斯固百越所厌饫【盐鐡论曰汉武平越以为园圃而民皆献橘柚】而尧舜不常食也【正论曰橘柚之贡尧舜不恒尝山龙华虫帝王不以为亵也】
　　
　　伊甘之珍果熟朱夏之芳时【陆机赋曰佳哉之为徳邈众果而莫贤隐中和之淳祐播滋荣于甫田背芳春于初载迎朱夏而自延】布宻叶之繁茂引长蔓之逶迤【傅赋曰次落莫之宻叶兮交逶迤之修茎陆机赋曰赴广武以长蔓灿烟接以云连奋修系之莫莫迈秀瓞之緜緜】既落蔕以离母【夏侯孝若梁田赋曰入果林造田摘虎掌拾黄班落蔕离母渍以寒泉】可解烦而疗饥【王廙洛都赋曰则桂枝栝楼緑瓤青肌消暑荡悁解渴疗饥】浮以清泉【魏文帝与吴质书曰浮甘于清泉沈朱李于寒冰】羃以纎絺【刘植赋曰斫以金刀四剖三离承以雕盘羃以纎絺】骭素腕【陆机赋曰金钗宻筩小青大班骭素腕狸首虎蟠又裴渊广州记曰州有冬熟名金钗】羊髓龙蹄【广志曰之所出以辽东庐江炖煌之种为美有乌鱼龙蹄羊髓大如斛出凉州阳城御有青登之名大如三升魁】空同四刼以方实【汉武内传曰仙之上药有空同灵四刼一实广异记曰谢卿见东华夫人为设洲白柰空同灵】会稽五色而称奇【任昉述异记曰呉桓王时防稽生五色今吴中有五色岁充贡献】曾参已骇于乌集【抱扑子曰曽参锄三足乌集其冠】孙钟俄惊于鹄飞【幽明録曰孙钟富春人坚父也与母居至孝种为业忽有三少年容服妍丽诣钟乞钟为设食出礼敬慇懃三人临去曰我等司命郎感接见之厚欲连世封侯为数世天子钟曰数世天子故当所乐悉化成白鹄】梁武有任昉之悼【梁书曰任昉卒武帝方食西苑緑沈投之于盘悲不自胜因屈指曰昉少时自言常恐不满五十今四十九矣可谓知命】太宗有如晦之悲【唐书曰杜如晦薨后太宗食美怆然思之遂辍其半使置之于灵座】冰谷花红【洞防记曰有龙肝长一尺花红叶素生于冰谷所谓冰谷素叶之】炖煌味美【汉书地理志曰炖煌古州地生美】甘号蜜筩【傅赋曰旧有蜜筩及青括楼嘉味鲜类寡俦】芳称桂髓【陆机赋曰东陵出于秦谷桂髓起于巫山】杞包见易【姤卦云】絺巾着礼【礼曰为天子削者副之巾以絺】夫差得之于近道【吴越春秋曰吴夫差为越所败遁而去得自生之撰而食之问左右曰是乃冬有近道而人不取何也左右曰盛夏之时人食生起居道傍子复生故人恶食之】郭祚奉之于天子【后魏书曰郭祚领太子少保从世宗幸东宫肃宗幼弱祚怀一黄防奉焉时人号为黄防少保】验物变于化鱼【庄子曰朽化为鱼物之变也】逺嫌疑于纳履【见李赋正冠令范注】摘之而岂堪抱蔓【唐书曰高宗子八人武后所出者自为行第长孝敬皇帝监国而仁明为后所忌乃鸩之次雍王贤为太子中宗次睿宗及孝敬遇害诸弟常不自安乃作黄台词令乐人歌之种黄台下熟子离离一摘使好再摘令稀三摘犹尚可四摘抱蔓归太子竞流黔州】啖之而唯宜渍水【博物志曰人以冷水渍至膝可顿啖数十枚渍至腰啖转多至颈可啖百余枚所渍水皆作气】守有舆父之虫【尔雅曰舆父守注今中黄甲小虫】祭有上环之义【礼曰祭上环】尔其翫兹菶菶怜此绵绵【诗曰瓞菶菶又绵绵瓞】耀青门之朝日【阮籍诗曰昔闻东陵近在青门外连畛距阡陌子母相钩帯五色耀朝日嘉賔四面防】沈玉井之寒泉【抱朴子曰五原蔡诞入山而还欺家人云至昆仑得玉以玉井水洗之乃软可食】桑虞剪棘以资盗【晋书曰桑虞仁徳园在宅北果初熟有人逾垣盗之虞以为园垣多棘刺恐偷人致伤乃使奴为之开道及偷负将出见道通利知虞使除之乃送所盗叩头谢过】原平却水而漑田【齐书曰郭原平以种为业大明七年大旱船渎不复通船县令刘僧秀愍其穷老下渎水与之原平曰普天大旱百姓俱困岂可减漑田之水以通运之船乃步自他道往钱塘货卖】伟辞饷之翁仲【吴録曰姚翁仲尝种菜灌园供衣食人或饷之无所受】美自给之施延【后汉书曰施延字君子沛人也家贫母老常鬻力供养种自给】若夫名擅三芝【稽含赋其序曰世云三芝处一焉谓之土芝】香浮七夕【荆楚岁时记曰七月七日设果于庭中以乞巧有喜子布网于上则为得巧】戴礼标时【大戴礼曰五月乃乃者治之辞也八月剥蓄时也】汉官载职【汉官仪曰大官果丞官别在外掌菜茹】垂星汉之文【天文有瓠星】植戊辰之日【崔氏月令曰种用戊辰日】见仙人之博戏【列仙传曰服闾者往来海边诸祠中见二仙人于祠中博赌顾闾使担黄数十头令瞑目乃上方丈山】识徐光之幻术【搜神记曰吴时有徐光常行幻术于市里从人乞其主弗与便从索瓣种之俄而生蔓延成花实乃取食之因赐观者鬻者反视所卖皆耗矣】嘉其三蔓【唐书曰贞元四年夏右神策军献瑞三蔓合为一蔕而生三】恶兹两鼻【龙鱼河图曰有两鼻者杀人】戍葵丘而未代【左传曰齐侯使管至父戍葵丘时而往曰及而代朞戍公问不至请代不许】隐东陵而自佚【史记曰邵平者秦东陵俟秦破为布衣贫种长安城东美故世谓东陵】则有黄若金箱【傅赋曰白者如素黒者如漆黄逾金箱青侔含萃】甘逾蜜房【刘桢赋曰甘侔蜜房冷甚冰圭】内醲外伟【张载赋曰或表丹里呈素含红丰肤外伟緑瓤内醲】少瓣多瓤【傅赋曰细肌宻理多瓤少瓣丰旨絶异食之不防】堂中蝇集【唐武儒衡字庭硕元衡从弟为中书舍人时饍部郎中元稹知制诰因宦官魏简进不由莘相而得掌诰时论鄙之儒衡因防公堂有青蝇集于忽怒击去之曰适从何处来集于此一座愕然】塞外狐藏【宋书曰杜预云州出大故也亦云出美因以为名大者狐入其中首尾不见】至于镇郑灼之心【梁书曰郑灼字茂昭励志好学多苦心热若时辄偃卧以镇心起便读诵其笃志如此】并臯陶之色【孙卿子曰臯陶之色如削】褚雅种之而给人【道学传曰褚雅字通与人共居常取水洒扫或夏月种恣人来取】子良资之而馈客【齐书曰竟陵王子良善立胜事夏月客游至为设饮】别有供祀事于秋夏【卢谌祭法曰夏祀秋祠皆用】表异名于瓞瓝【尔雅曰瓞瓝其绍瓞注俗呼瓝为瓞绍者蔓绪亦着子但小如瓝耳】灵种尝见于洞台【黄庭内经注曰大霍山下有洞台司命君之府也中有神灵食之心通至】绛实亦闻于南岳【见柰赋云在御注】重王罴之纯俭【后周书曰王罴性俭率尝有客与罴食客削侵肤稍厚罴意嫌之及皮落地乃引手就地取而食之客甚有愧色】嗟士安之未学【晋书曰皇甫谧年二十不学游荡无度尝得果辄进叔母任氏任氏曰孝经云三牲之养犹为不孝汝今年余二十目不存教心不入道无以慰我因歔欷流涕谧遂感激折节强学】复闻狸头女臂之状【广志曰有狸头有女臂】羊骹虎掌之名【张载赋曰羊骹虎掌桂枝蜜筩】歩隲昼勤于四体【吴録曰步隲卫袷同年相友俱以种自给昼勤四体夜诵经传】宋就夜灌于邻亭【贾谊新书曰梁大夫宋就为边县令与楚邻界两亭皆种梁人勤力数灌其美楚人窳而稀灌其恶楚令以梁美夜窃搔之梁皆有焦者矣梁亭请其尉欲报搔楚宋就曰是搆怨分祸之道也令人窃为楚亭夜灌楚亭旦而往则已灌日以美往而察之则梁亭为也楚令大悦以闻楚王楚王悦梁之阴让也谢以重币而交于梁王】焦华感黄冠之异【孝子传曰焦华父遗尝病甚冬中思华梦一人黄冠谓曰闻子父病思故送以助华拜受之及寤在手馨香非常父食而病愈】史棱记凉殿之征【三十国春秋曰凉天水太守史棱暴疾死五日而苏云见凉主殿皆生白及秦史梁熙灭凉小字白也】亦闻报以匹帛【梁书郭祖深清俭常服故布褐素木案食不过一肉有姥饷以早青祖深报以匹帛富人效之以货利祖深鞭而徇众朝野惮之】主于织女【续汉书曰牵牛主关梁织女主果】葛隆冬而待賔【神仙传曰葛为客设生】宋琼季秋而遗母【北史曰宋琼字普贤以孝称母病曽季秋日思琼梦想见之求而遂得时人异之】讥杨愔以言貌【后魏书曰杨愔典选多以言貌取人时谤词云尚书典选似贫人买惟取大者】感灵珍于朝暮【沈约宋纪曰韩灵珍至孝母亡家贫无以葬种半亩朝采暮还复生未尝减耗葬事由此得举】或以忧死而逺逃【古文琐语曰初刑史子臣谓朱素公从今以往五祀五日臣死后五年五月丁亥吴亡以后五祀八月辛巳君薨刑史子臣至死日朝见素公夕而死后吴亡素公惧思刑史子臣之言将至死日乃逃于圃死之求得已虫矣】或以断根而见怒【家语曰曽子芸而误断其根曽晢怒以大杖击其背曽子仆地有顷乃苏孔子闻之告门弟子曰参来勿内也曽子使人请孔子孔子曰舜之事瞽瞍小棰则受大杖则走参委身以待暴怒既身死防父于不义不孝孰大焉】不食方叹于仲尼【论语云】止渴尝同于齐武【齐书曰武帝与到防同从宋明射雉郊野渴倦防得青与上对剖食之及帝即位三迁司徒左长史忆旧也】伟东野之甘珍【傅赋曰育之人力养之六气虽狸首之甘美未若东野之奇伟】亦何伤于蔕苦【古诗曰甘抱苦蔕美枣生刺棘刺傍固有刀贪人还自贼】





　　事类赋卷二十七
　　钦定四库全书
　　事类赋卷二十八
　　宋　吴淑　撰
　　鳞介部
　　龙
　　龙者神灵之精【瑞应图曰黄龙者神灵之精四灵之长】能幽能明【说文曰龙鳞虫之长能幽能明能小能大能短能长春分而登天秋分而入渊】或黄其血【易曰龙战于野其血黄】或蚕蠋其形【管子曰龙被五色而游故神欲小则如蚕蠋欲大则涵天地欲上则凌云欲沈则伏泉】劔化延津【见劒赋雷焕得丰城之寳劔注】漦藏夏庭【史记曰夏后之衰有神龙二止于夏帝庭而言曰余褒之二君夏帝卜杀之与去之与止之莫吉请其漦而藏之吉于是布币而策告之龙亡而漦在椟夏亡传此器殷殷亡传此器周莫敢发之至厉王发而观之漦流于庭王使妇人裸而噪之漦化为鼋后宫之童女既齓而遭之无夫而生子惧而弃之宣王之时谣曰檿弧箕服实亡周国夫妇有卖是器者王使执之逃于道见妖子收之奔褒褒人有罪入所弃女子于王以赎罪是为褒姒幽王爱之竟以灭周】张华尝辨于饷鲊【晋书曰陆机尝饷张华鲊鱼时賔客满座华发器便曰此龙肉也众未之信华曰试以苦酒濯之必有异既而五色光起机还问鲊主果云园中茅积下得一白鱼质状殊常以作鲊过羙故以相献】孝和亦闻于赐羮【述异记曰汉元和年大雨有一青龙堕于宫中帝命烹之赐羣臣龙羮各一杯故李尤七命曰味兼龙羮】贺吕光于龟兹【晋书曰吕光伐龟兹其城南营外夜有一黑物如断岸摇动有头角目光如电及明失之其处鳞甲之迹隐地光叹曰黒龙也杜进曰龙者大人利见之象将军勉之以成大庆光有喜色】负吴猛于宫亭【豫章记曰吴猛坐郭璞事被收寄载往南令船勿开户船主闻船下有如树杪声试窥之见二龙负船一宿至宫亭湖】见号雨师【抱朴子曰山中辰日称雨师者龙也】亦名水物【左传曰龙水物也水官弃矣故龙不生得】沈木旣产于哀牢【后汉书曰哀牢夷其先有妇人捕鱼水中触沈木有孕生子十人沈木为龙出水九男惊走一儿不去背龙坐龙因防之后诸儿推为哀牢主】浮水亦闻于素弗【晋书曰冯跋弟素弗与从凡万泥及诸少年游于水濵有金龙浮水而上素弗谓万泥曰颇有见否万泥等皆曰无所见也乃取龙而示之咸以为非常之瑞】尔乃九色驾王母之车【汉武内传曰王母乘紫云莗驾九色班龙】五采负帝舜之图【河图曰舜以太尉即位与三公临观于河黄龙五采负图出置舜前黄玉押白玉检黄金绳黄芝泥章曰黄帝符玺】困河津而曝鳃【三秦记曰河津一名龙门巨灵迹犹存去长安九百里悬水下注龟鱼之属莫能止江海大鱼集门下数千不得上上即为龙故云曝鳃龙门垂耳辕下】降荆山而垂胡【见鼎赋铸荆山注】美董父之见扰【左传曰蔡墨对魏献子曰古者畜龙故有豢龙氏御龙氏昔飂叔安有裔子曰董父实甚好龙能求其嗜欲以饮食之龙多归之乃畜扰以服事帝舜帝赐之姓曰董氏曰豢龙故帝舜氏世有畜龙氏】哂朱泙之学屠【庄子曰朱泙漫学屠龙于支离益殚千金之家三年伎成而无所用其巧】盘桓温之斋【晋书曰初桓温南州起斋悉畵龙于其上号曰盘龙斋及簒刘毅讨死于斋而毅居之毅小字盘龙】卧南阳之庐【三国志曰徐庻谓先主曰诸葛孔明卧龙也又亮出师表曰臣躬耕于南阳先帝三顾臣于草庐之中】则有见于绛郊【左传曰龙见于绛郊献子问于蔡墨曰吾闻之虫莫智于龙以其不生得也谓之智信乎对曰人实不智非龙寳智】祷于口【晋书曰石虎时自正月不雨至六月佛图澄诣口祠稽首曝露即日二白龙降于祠下于是雨徧千里】为夏禹而负舟【见舟赋黄龙感禹注】助隋师而骧首【陈书曰隋师济江荆州吕肃败后别师廖世宠领大舫诈降欲烧隋舰更决死一战于是有五黄龙各长十余丈骧首连接顺流而东风浪大起云露晦防陈人震骇不觉火自焚】至若承光御于南海【博物志曰夏徳之盛二龙降之禹使范承光御之以行域外既周而还至南海经防风防风之二臣以涂山之戮也见禹使怒而射之有迅雷风雨二龙升去二臣恐以刃自贯其心而死禹哀之乃拔其刃疗以不死之草是谓穿胷氏】苻生谣于洛东【晋书曰苻生初长安谣曰东海大鱼化作龙男便为王女为公问在何所洛城东时苻坚为龙骧将军第在洛门之东其后果验】戒乘危于颔下【庄子曰河上有家贫恃纬萧而食者其子没渊得千金之珠归与其父父曰取石来鍜之夫千金之珠必在九重之渊骊龙颔下子能归者必伺其睡也如使骊龙悟子尚奚有哉】美借誉于人中【晋书曰宋纎字令艾有逺操隐于酒泉南山太守马岌造焉纎拒而不见岌叹曰名可闻而身不可见徳可仰而形不可覩知先生人中之龙也】或解角而昭瑞【崔鸿前燕録曰黒龙一白龙一见于龙山慕容皝亲帅羣僚观龙去之二百余步祭以太牢二龙乃嬉翔解角而去皝号新宫曰和龙宫】或曵尾而告凶【宋书曰徐羡之尝经山中见黒龙长丈余头有角前两足皆具无后足曵尾而行后文帝立羡之竟以凶终】资五花而为食【括地图曰龙池之山四方高中央有池方七百里羣龙居之多五花树羣龙食之去会稽四千里】萃四蛇而见从【吕氏春秋曰晋文返国介子推不肯受赏自为诗曰有龙于飞周偏天下五蛇从之为之承辅龙返其乡得其处所四蛇从之得其露雨一蛇羞之死于中野悬书公门而伏山下文公闻曰嘻此必介子推】韩子畏祸于逆鳞【韩子曰夫龙之为虫可狎而骑也然喉下有逆鳞径尺若婴之则杀人人主亦有之説者能无婴人主之逆鳞则几矣】墨翟避屠于黒色【墨子曰墨子北之齐遇日者日者曰帝以今日屠黒龙于北方先生之色黒不可以往墨子不听北至淄水不遂而返焉】推管宁而为首【魏志曰华歆邴原管寜三友号曰一龙宁为头原为腹歆为尾】惊叶公而丧魄【庄子曰叶公子高之好龙也室屋雕文尽以写龙于是天龙闻而下之窥头于牖拖尾于堂叶公见之失其魂魄是叶公非好龙也好夫似龙而非真也】潜则无用【易曰潜龙勿用阳在下也】见则时乘【易曰见龙在田利见大人时乘六龙以御天也】鳞既成字【河图曰黄龙从雒水出诣虞舜鳞甲成字舜令写之写竟龙去】膏亦为灯【拾遗记曰方丈山一名蛮雉山东有龙塲方千里有龙皮骨为山阜肤血如流水燕昭王时以龙膏为灯清澄若水光焰五色】呼先跨之而轻举【列仙传曰呼子先者汉中卜师也寿百余年临去呼酒家老妪曰急装当与汝俱夜有仙人持二茅狗来呼子先子先持一与妪乃龙也骑之上华阴山后尝于山上大呼言子先酒母在此耳】安公骑之而上升【见火赋散陶安之冶注】及夫登云【淮南子曰伯禹作井而龙登云智愈多而徳愈薄也】生积水【孙卿子曰积土成山风雨兴焉积水成川蛟龙生焉】黒见渭川【三秦记曰龙首山长六十里头入于渭尾达樊川云昔有黒龙从山南出饮渭其行道因成土山故以名焉】黄闻成纪【汉书曰汉初张苍以汉水徳文帝时公孙臣以为汉土徳黄龙当见至十五年黄龙见成纪下诏召臣为博士】八即荀家【后汉书曰荀淑子八人俭绲靖焘汪爽肃旉时人谓之八龙】六为卞氏【晋书曰卞氏六龙仁无双仁粹字也】刘累以事于孔甲【左传书曰帝舜世有畜龙氏及有夏孔甲帝赐之乘龙河汉各二各有雌雄刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死醢以食夏后夏后飨之既而求之惧而迁于鲁县】仲尼莫闚于老子【庄子曰孔子见老聃归三日不谈弟子问之孔子曰吾乃今见龙龙合而成体散而成章乘乎云气养乎阴阳】亦有清风而升天【易通卦验曰立夏清风至而龙升天】眄层云而跃渊【淮南子曰虎啸而谷风至龙举而景云属易曰或跃在渊】顔称高祖【史记曰汉高祖隆凖而龙顔注顔额颡】醉骇陈宣【陈书曰宣帝初在江陵军主李总与帝有旧帝尝夜被酒张灯而寐总适出寻反乃见帝是大龙便惊走他室】复闻在宫沼而为畜【礼曰龟龙在宫沼龙以为畜故鱼鲔不淰注淰潜藏也】与金玉而昭瑞【礼含文嘉曰龙马金玉帝王之瑞】毒鱼而或能致雨【南州异物志曰交州丹渊有神龙毎旱州人以苪草置渊上流鱼则多死龙怒即时大雨】讨贼而当须伺睡【梁书曰陆法和拒任约至安南入赤亭湖法和乘轻舟不介胄防流而下去约军一里乃还谓将士曰彼龙睡不动吾军之龙甚能踊跃若待明日攻之当不损客而破贼】至其出武库而刘毅不贺【见井赋晋世闻于龙见注】见临平而无量靡观【唐书曰褚无量幼孤贫近临平湖湖中有龙鬬倾里闬就观之无量时年十三读书晏然不动长精三礼史记】张骏厌之而铸铜【西河记曰张骏立谦光殿成后池中有五龙昼见移时乃灭水通变緑色骏即铸铜龙以厌之骏卒不胜此殿】太皥用之而纪官【帝王世纪曰太皥庖犠氏风姓有景龙之瑞故以龙纪官】复闻生大泽【见蛇赋产深山于叔虎注】兴景云【见疏义曰雕虎啸而谷风生应龙吟而景云起】或摴而起陆【隂符经曰天发杀机龙蛇起陆】或蛰以存身【易曰龙蛇之蛰以存身也】亦有子明见放【列仙传曰陵阳子明者好钓钓得白龙子明解钓拜谢放之后数十年得白鱼鱼腹中有书教子明服食遂上黄山采五石脂石肺服之三年白龙来迎止陵阳山上百年余】冯孙是养【列仙传曰骑龙鸣者于池中求得龙子状如守宫十余头结草庐而守养之龙大稍稍去后一日骑龙语云吾冯伯昌孙也此间人不去百里皆当死至八月水出死者以万计】既为东方之宿【星经曰东方七宿为苍龙】亦号鳞虫之长【家语曰鳞虫三百六十龙为长】雷泽得陶侃之梭【异苑曰陶侃尝渔雷泽得一织梭还挂于壁有顷雷雨梭变成赤龙从□腾跃而去】葛陂投长房之杖【见杖赋投葛陂而遽化注】变鱼见困于清泠【説苑曰吴王欲从民饮酒伍子胥谏曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清泠渊化为鱼天帝曰鱼故人之所射也豫且何罪夫白龙天帝贵畜也豫且宋国之贱臣也白龙不化豫且不射今弃万乘之位而从布衣之士饮酒臣恐其有豫且之患矣王乃止】为怪尝偕于罔象【国语曰水之怪曰龙罔象】雕闻邹奭【史记曰谈天衍雕龙奭炙毂輠髠衍邹衍奭邹奭髠淳于髠】章美稽康【晋书曰稽康虽土木形骸而龙章鳯姿天质自然】或渍之而复活【佛图澄别传曰石勒时天旱于石井冈掘得死龙长尺余渍之以水良久乃苏呪而祭之龙腾空而上即大雨降因名石井为龙冈】或吹之而即长【抱朴子曰西域方士能神祝者临渊禹步吹气龙即出浮其初出乃长十数丈于是士更吹之一吹则龙辄一缩至长数寸方士掇取着壶中或有四五龙以少水养之物塞壶口于是方士闻有旱处便赍龙往卖之一龙值数十觔金举国防敛以顾之直毕乃发壶出一龙着渊潭之中因复禹步吹之辄一吹一出长数十丈须臾云雨四集】骋神变于三池【后魏书曰波智国有三池传曰大池有龙王次者龙妇小者龙子人设祭乃得过不则多遇风雷】备文彩于五方【唐书曰文宗大和中五龙会于宻州次第五至五方之色备焉】非防罟之可害【人物志曰神龙不处防罟之水鳯凰不翔罻罗之乡】岂蝼蚁之能伤【楚辞曰神龙失水而陆居兮为蝼蚁之所烖】觌而不求既闻于子产【左传曰郑大水龙鬬于时门之外洧渊国人请为禜焉子产不许曰我鬬龙不我觌也龙鬬我独何觌焉吾无求于龙龙亦无求于我乃止】针而见负更记于师皇【列仙传曰马师皇者黄帝马医有病龙下垂耳张口师皇针其唇饮以甘草汤而愈后一旦负之而去】
　　蛇
　　蝮蛇蓁蓁【楚辞曰蝮蛇蓁蓁封狐千里】乘云雾兮游神【尔雅曰螣腾蛇注曰龙类也能兴云雾而游其中慎子曰腾蛇游雾龙乘云】或断而复续【淮南子曰神蛇能断而复续不能使人不断也】或蛰以存身【见易】泉有方渠之异【见水赋豳土蛇青注】珠有涂云之珍【防冥记曰蛇珠出涂云国有青灵蛇产珠色光白如琼琰之类】华佗治之而病愈【后汉书曰华佗尝行道见有病咽塞者因语之曰向来道隅卖饼家有防虀甚酸可取汁三升饮之病自当去即如佗言乃立吐一蛇疾遂愈】俗下之而病已【列仙传曰俗者卖药于都市治百病河间王病买服之下蛇十余头】留箧既扰于民家【唐书曰元和中五坊小使每羣聚于卖酒食家肆情饮啖将去留蛇一箧诫之曰吾以此蛇致供奉鸟雀可善饲之无使饥渴主人赂而谢之方肯擕去】逐鼠爰兴于甲士【唐书曰太宗屯柏璧常欲觇敌潜军逺抄骑皆四散太宗与一甲士登丘而睡俄然贼兵四面云合不之觉也会有蛇逐鼠鼠触甲士惊起遽白太宗俱上马驰百余步为贼所及太宗发大羽箭射之殪其骁将贼骑乃退】盘帐而逊旋师【晋书曰沮渠逊攻浩舋有蛇盘帐前逊笑曰前一为腾蛇天意欲吾回师先定酒泉也烧攻其而还】绕柱而炀宫肇祀【搜神记曰鲁定公元年有九蛇绕柱占以为九世庙不祀乃立炀宫】又若鬭郑门而厉公入【左传曰内蛇与外蛇鬬于郑南门之中内蛇死六年而厉公入】出泉宫而声姜亡【左传曰有蛇自泉宫出如先君之数秋八月辛未声姜薨毁泉台注鲁伯禽至僖公十七君】董奉毙之于晋兴【广州记曰晋兴郡路侧五六里有一物大百围长数十丈行者过视则往而不反积年如此失人甚多董奉从交州出由此峤见之大惊云此蛇也住行旅施符敕经宿往看蛇已死矣左右曰白骨积聚成山】吴猛杀之于豫章【豫章记曰永嘉末有大蛇长十余丈断道人有过者辄以气吸引取之吞噬已百数道士吴猛与弟子数人往欲杀蛇蛇藏深穴不肯出猛符南昌社公蛇乃出穴头高数丈猛縁尾登背以足按蛇头着地弟子于后以斧杀之】虽报徳于隋侯【搜神记曰隋侯行见大蛇伤因救治之其后蛇衔珠以报焉】或见劾于寿光【列仙传曰夀光侯者汉章帝时人能劾百鬼众魅有妇为魅所病侯劾得大蛇妇因以安又有大树人止其下者死鸟过之亦死侯劾树树夏枯有蛇长七八丈悬树而死】茍戒之而修政【贾谊书曰晋文公出田前驱还曰前有大蛇其高若隄横道而处文公曰还车而归其御曰臣闲祥则迎之妖则陵之今前有妖请攻之公曰不可吾闻天子梦恶则修道诸侯梦恶则修政大夫梦恶则修身今我有失行则天戒以妖攻之是逆天令也乃归斋宿而请于庙退而修政居三日梦天诛蛇曰尔何敢当圣君之路文公觉令人视之蛇亦鱼烂矣】岂遇之而不祥【说苑曰齐景公猎上山见虎下泽见蛇问晏子曰此不祥邪曰有贤不知知而不用用而不任此不祥也山是虎室泽是蛇窟何不祥乎】或乘彼龙星【左传曰梓慎曰今兹宋郑其饥乎蛇乘龙龙宋郑之星也注蛇武虚危之星】或出夫象骼【山海经曰巴蛇吞象三岁而出骨君子服之已心腹之疾左太冲三都赋曰屠巴蛇出象骼】秦文梦之于鄜衍【史记曰秦文公梦蛇自天下属地其口出于鄜衍文公问史敦敦曰此上帝之征君其祠之于是作鄜畤】汉祖斩之于丰泽【见剑赋白灵号大泽注】则有五丁拔梓潼之山【蜀王本纪曰秦王献蜀王以美女五人蜀王遣五丁迎女还梓潼见一大蛇入山一丁引其尾不能出五丁共引蛇山崩厌五丁】黄帝采圆丘之药【抱朴子曰或问隐居山泽治蛇蝮之道曰昔圆丘多大蛇又生好药黄帝将登焉广成子教佩雄黄而蛇皆去今带武都雄黄色如鸡冠者五两以入山林则不畏蛇蛇若中人以少许雄黄末傅之疮中立愈】叔敖转祸于两头【贾谊书曰孙叔敖为儿出游还忧不食母问其故泣曰今旦见两头蛇恐死母曰蛇安在曰闻见两头蛇者死恐人复见之已杀而埋之矣母曰无忧汝不死矣吾闻有阴徳者天报以福】薛濬考祥于有角【惰书曰薛濬幼与宗中诸儿戏于涧濵见黄蛇有角及足召羣儿共视了无见者濬以为不祥归而忧悴母逼而问之濬以实对适有僧诣宅母怖而告之僧曰此乃儿之吉应早有名位然寿不过六七耳言终而出忽不复见时咸异之既而濬终于四十二】亦闻见虎牢而有变【后魏书曰东魏孝静帝武定中大蛇见武牢城上高仲宻以武牢叛后司马消难之任武牢蛇又见消难亦叛土人谓之雌龙】出柴桑而能飞【宋永初山川记曰柴桑县有飞蛇】或谓钱龙【南史曰梁武帝与宫人幸洲苑见大蛇盘屈于道羣小蛇绕之并黒色宫人曰恐是钱龙帝以钱十万贯镇于蛇处以厌之】或号肥遗【山海经曰泰华山有蛇名肥遗六足四翼见则天下大旱】刘秀见之而不惧【宋书曰刘秀之少孤贫有志操十许岁时与诸儿戏于前渚忽有大蛇来势甚猛莫不颠沛惊呼秀之独不动众并异焉】乐广告之而解疑【晋书曰乐广尝有亲客久濶不复来广问其故答曰前在座蒙赐酒方欲饮见杯中有蛇影甚恶之既饮而疾于时河南防事壁上角弓畵作蛇广意杯中蛇即角弓影复置酒于前处谓客曰酒中复有所见不答曰所见如初广乃告其所以客豁然意解沈疴遂愈】复有毛若彘豪【山海经曰大同之山有蛇名曰长蛇毛如彘豪音如鼓】音如磬声【山海经曰鳞山多鸣蛇四翼音如磬见则大旱】画足闻言于陈轸【战国策曰昭阳为楚伐魏覆军杀将移师攻齐陈轸为齐王使见昭阳曰楚有祠者赐其舎人酒一巵舎人相谓曰数人饮之不足一人饮之有余请各画地为蛇蛇先成者饮酒一人先成引酒饮之乃左手持巵右手画蛇曰吾能为之足为足未成一人之蛇后成夺其巵曰蛇故无足子安能为之足遂饮酒今君攻魏旣胜复移师攻齐是为蛇足者也昭阳悟乃解军】绕轮兆祸于申生【新序曰太子申生至灵台蛇绕左轮御曰速得国之祥太子遂不反伏剑而死】产深山于叔虎【左传曰叔向之母妬叔虎之母美而不使其子皆谏其母其母曰深山大泽实生龙蛇彼美余惧其生龙蛇以祸汝余何爱焉使往视寝生叔虎故羊舌之族及于难】得遗发于昭灵【陈留风俗传曰沛公丧皇妣于黄乡天下平定乃使使者以梓宫招魂幽野于是丹蛇在水自洒濯入于梓宫其浴处有遗髪故諡曰昭灵夫人】傅縡死而受酧【陈书曰后主末年秘书监传縡上书谏诤后主逼令自尽死后有恶蛇上屋来灵牀当前受祭酧去而复来百有余日时有弹指声俄而陈灭】杜预醉而变形【晋书曰杜预先在荆州因宴集醉卧斋中外人闻呕吐声窃窥于户见一大蛇垂头而吐闻者异之】观夫徙涸泽而有神【韩子曰鸱夷子皮事田成子成子去齐亡之燕鸱夷子皮负传而从至望邑曰子独不闻涸泽之蛇乎泽涸将徙有小蛇曰大蛇行而小蛇随之人以为蛇之行者耳必有杀子者子不如相衔负我以行人必以我为神也乃相负越公道而行人皆避之今子美而我恶以子为我上客一乘之君也以子为我使者万乘之卿也不如我为舎人田成子负传而随之至逆旅逆旅之君得之甚敬】喻常山而论势【孙子曰善用兵者如率然率然常山之蛇也击其首则尾至击其尾则首至击其中则首尾俱至】变李密之衣冠【隋书曰大业末翟让尝见李密衣在格上腰带化为赤蛇让心异之竟为密所杀】见冯绲之绶笥【风俗通曰车骑将军冯绲初为议郎发绶笥有二赤蛇许宪卜云后三岁当为边将以东为名后五年为征东大将军】斯断手之毒螫吁其可畏【前汉书曰蝮蛇螫手壮士断腕】
　　龟
　　伊神龟之效质实瑶光之散精【运斗枢曰瑶光星散为龟】负河图之八卦【河图曰天与禹洛出书谓神龟负文列背而出】标礼经之四灵【礼曰麟鳯龟龙谓之四灵】或宜水火之气或昭山泽之名【尔雅曰一神龟二灵龟三摄龟四寳龟五文龟六筮龟七山龟八泽龟九水龟十火】法和掘之而画地【三国典畧曰梁陆法和至襄阳城北大树下画地方二尺令弟子掘之得一龟长五寸以杖扣之曰汝欲出此已数百年若不遇我岂见天日乎为授三归龟乃入草去】张仪依之而筑城【华阳国志曰秦惠王十三年张仪司马错破蜀仪因筑城城终頺壤后有一大龟从硎井出周旋行走因依龟行所筑之乃成】备嘉肴而斯献【周礼曰鼈人春献鼈蜃秋献龟鱼】顺时令而爰登【礼月令曰九月伐蛟取鼍登龟取鼋】或呈瑞于魏文【魏帝曰文帝时神龟出于灵芝池】或报徳于毛寳【搜神记曰毛寳行于江见渔父钓得一白龟寳赎而放之后于邾城战败投江有物载之渐得至岸视之乃昔所放白龟甲长四尺许龟至中流犹反顾寳】为货克资于交易【前汉书曰王莽以刘字有金刀乃罢错刀刀及五铢钱作金银龟贝钱布之品名曰寳货凡钱货六品金货一品银货二品龟寳四品贝货五品布货十品五物六名二十八品】致气谅宜于衰老【史记龟策传曰江防人家尝畜龟饮食之以能导引致气有益于助衰老也】至若衣督邮【古今注曰龟一名衣督邮一名元绪】缁衣大夫【孙惠龟赋曰有缁衣之大夫兮衣绣之衣裳乘辎车之岌岌兮驾云雾而翺翔】致糜溃于元逊【见木赋枯桑之祸注】罹防罟于余且【庄子曰宋元君夜半而梦人被髪窥阿门曰予自宰露之渊予为清江使河伯之所渔者余且得予元君觉召占梦者占之曰此神龟也明日余且朝君曰若渔何得答曰且之网得白龟圆五尺君曰献若之龟龟至乃刳龟以卜七十二钻而无遗策】若其寿别神灵【任昉述异记曰龟一千年生毛寿五千岁谓之神龟寿万年曰灵龟】形分俯仰【尔雅曰龟俯者灵仰者绎】诚为天子之寳【礼曰青黒缘者天子之寳龟】故号甲虫之长【大戴礼曰甲虫三百六十神龟为之长】或处嘉林之中【史记龟策传曰有神龟在江南嘉林中嘉林者兽无虎狼鸟无鸱枭草无毒螫野火不至斤斧不及是为嘉林龟在其中】或旋卷耳之上【博物志曰龟三千岁旋于卷耳之上蓍千岁三百茎同本以老故知吉凶】名有时君之美【抱朴子曰山中已日称时君者龟也】文成列宿之象【礼綂曰神龟之象上员法天下方法地背有盘法丘山文交错以成列宿运转应四时明吉凶不言而信】效之而或致飞腾【博物志曰人有出行坠深涧者无有出路饥饿分死左右见龟蛇甚多朝暮引颈何东方人因伏地学之遂不复饥体殊轻便能登岩岸经数年后试竦身举臂遂超出涧上即得还家顔色悦怿颇更黠慧胜故还食谷啖滋味百余日中复其本质】法之而自能导养【抱朴子曰郗俭少时行猎堕空冢中见有大龟数数廻转所向无常张口吞气或俛或仰俭知龟能导引乃试随龟所为遂不复饥竟能咽气断谷】亦有见天文于南汉【星经曰天龟五星南汉中】传科斗于越裳【述异记曰陶唐之世越裳国献千岁神龟方三尺余背上有文皆科斗书记开辟以来録以为龟厯伏滔述帝功徳铭曰厯书龟厯之文】卜洛斯食【书曰卜惟洛食】比筮为长【左传曰晋献公将纳骊姬卜之不吉筮之吉卜人曰筮短龟长不如从长】尧则赤文而朱字【书中侯曰尧沈璧于洛龟负书出于背中赤文朱字上坛塲沈璧于河黒龟出赤文题】周则青纯而苍光【书中侯曰周公摄政七年制礼作乐成王观于洛沈璧礼毕王退有龟青纯苍光背甲列书上跻于坛赤文成字周公写之】既观书胁【史记龟策传曰神龟巢芳莲之上左胁书文曰甲子重光得我者匹夫为人君有土诸侯得我为帝王】复有搘牀【史记龟策传曰南方老人用龟搘牀足行二十余岁老人死后移牀龟尚能行气导引】岂愿刳膓【庄子曰仲尼云神龟能见梦于元君而不能避余且之网能七十二鑚无遗策而不免刳肠之祸】唯宜曵尾【庄子曰庄子钓于濮水楚王使大夫先白焉曰愿以境内累子庄子持竿不顾曰吾闻楚有神龟死已三千岁矣巾笥而藏之庙堂之上此龟者宁其死留骨而贵乎宁其生而曵尾涂中乎吾将曵尾于涂中也】十朋既见于羲易【易曰或益之十朋之龟】六室更闻于周礼【周礼曰龟人掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之凡取龟用秋攻龟用春各以其物入于龟室注云所言非一也天龟地龟黄东青西白南赤北黒是其色也龟俯者灵仰者绎前弇果后弇猎左倪雷右倪若是其体也六龟各异室】或传丛蓍之説【抱朴子曰千岁龟五色具焉解人言或浮于莲叶之上或在丛蓍之下】或记青毛之异【南齐书曰永明中有献青毛神龟一】又闻大三足君山六眸【尔雅曰鼈三足能龟三足贲注山海经曰从山多三足鼈大多三足龟义兴记曰君山上有池中有三足鼈六眼龟又唐先天中江州献龟六眸】孔愉曾悟于回首【防稽后贤传曰孔愉字康敬尝至吴兴余不亭见人笼龟于路愉买而放于溪中龟行至水反顾视愉及封此亭三铸印龟皆左顾愉悟遂取佩之】黄安屡见其出头【洞防记曰黄安常服硃砂举体皆赤坐一大神龟言伏羲始造防罟以此龟授吾此虫畏日月之光二千岁一出头我坐此龟五过出头矣行则负龟而移世人谓黄安万岁】嗟偻句之不欺【左传曰臧昭伯如晋臧防窃其宝龟偻句以卜为信与僭僭吉乃如晋昭伯问家故尽对及内子与母弟叔孙则再三问不对昭伯归次于外而察之皆无之既而执诸季氏中门之外季平子怒曰何故以兵入吾门季臧有恶及昭伯从公奔齐平子立臧防防曰偻句不余欺也】笑蜉蝣之见忧【淮南子曰龟千岁蜉蝣不过三日以蜉蝣而为龟忧养生之具人必笑之】臧文一兆而称美【家语曰孔子问于漆雕冯子曰事文仲武仲及孺子容此三大夫孰为贤乎对曰臧氏家有守龟焉文仲三年而为一兆武仲二年而为二兆孺子容三年而为三兆冯从此见之若夫三人之贤与不贤所未敢识也孔子曰君子哉漆雕氏之子其言人之美也隐而显言人之过也微而着智不能及明不能见孰克如之】武仲纳请而能谋【左传曰臧武仲自邾使告藏贾且致大蔡焉曰纥之罪不及不祀以大蔡纳请其可】尔其八风九州南辰北斗【史记龟策传曰一兆斗龟二南辰龟三星辰四八风五二十八宿六日月七九州八玉龟】坎居离象【李颙龟赋曰质应离象位定坎居贱彼朶颐贲我灵符浮洛川见纬书洞秘颐通虚】蛇头龙脰【説苑曰灵龟五色似玉背阴向阳上隆象天下平法地转运应四时蛇头龙脰左睛象日右睛象月知存亡吉凶之数】或通梦于高虏【前燕録曰苻坚末高陵人穿井得龟大三尺背文象八卦坚命太卜穿池养之食以粟及死藏其骨于太庙是夜庙丞高虏梦龟谓曰我本出归江南遭时不遇殒命秦庭又梦人言于虏曰龟三千六百岁终终必妖兴亡国之象也未几坚败】或表祥于章后【陈书曰武帝章后母常遇道士以小龟遗已文彩五色曰三年有征及期后生紫光照室因失龟所在】至于前弇诸果左倪不类【尔雅曰龟俯者灵仰者谢前弇诸果后命诸猎左倪不类右倪不若注俯行头低仰行头伸前弇前甲长后弇后甲长左倪行头左庳为左食右倪行头右庳为右食倪音睨】岂同夫牛蹏颅【淮南子曰牛蹏彘颅亦骨也而世弗灼必问吉凶于龟者歴岁乆也】必见其灼中文外【国语曰夫文者心之文也如龟焉灼其中必文于外】为伏羲而负图【古史考曰伏羲时灵龟负河图八卦是也】美宁王之见遗【书曰宁王遗我大宝龟注宁王武王也】唯九江之纳锡实扬州之巨美【书曰九江纳锡大龟】
　　事类赋卷二十八
　　钦定四库全书
　　事类赋卷二十九
　　宋　吴淑　撰
　　鳞介部
　　鱼
　　鱼丽于罶鰋鲤君子有酒多且旨若夫鲂鱼頳尾王室如燬【并诗云】或逢秋而忆鲈【世説曰张翰字季鹰为齐王冏掾在洛见秋风起因思吴中莼菜羮鲈鱼鲙遂命驾便归俄而齐败时人以为知机】或当春而荐鲔【礼曰季春荐鲔于寝庙】大盈一车【孔丛子曰卫人钓于河得鳏其大盈车曰吾下一鲂之饵鳏过而不视又以豚之半则吞矣子思子曰噫鳏贪以饵死士贪以禄死】广文千里【列子曰八纮之北有溟海其鱼广千里其长称焉】尔乃昭帝之养昆明【三辅故事曰武帝作昆明池以习水战后昭帝于池中养鱼以给诸陵祠余付长安市鱼乃贱】任子之蹲会稽【庄子曰任公子蹲防稽钓东海朞年而大鱼食之公子得若鱼浙河以东苍梧以北无不厌若鱼】鄙奉车之不足【魏志曰文帝东征吴文徳郭后留谯时后从兄奉车都尉表欲遏水取鱼后曰今奉车所不足岂此鱼乎】美章之见辞【晏子春秋曰景公射质堂上唱善者一日章入公曰吾失晏子未尝闻吾不善章曰臣闻君好臣服君嗜臣食尺蠖食黄身黄食苍身苍君其食謟人言乎公曰善赐章鱼五十乘章归鱼车塞途章抚其仆曰曩之唱善者皆欲此鱼也固辞不受】加美名于孔鲤【风俗通曰伯鱼之生适有馈孔子鱼者喜以为瑞故名鲤字伯鱼】献有余于仲尼【家语曰孔子之楚有渔者献鱼孔子不受渔者曰天暑市逺吾无所鬻之弃之粪壤不若献之君子孔子再拜而受扫地祭之】陶朱则养之而富【陶朱公养鱼经曰威王聘朱公问曰公家累亿金何术乎朱公曰夫治生之法有五水畜第一水畜鱼也以六亩地为池池中有九洲即求懐子鲤鱼长三尺者二十头牡鲤四以二月上旬庚日内池中所以养鲤者不相食易长又贵也】龙阳则弃之而悲【战国策曰魏王与龙阳君共船而钓龙阳君得十余鱼而涕下曰臣之始得鱼也臣甚嘉之后得大者令臣且欲禀前所得者今以臣之恶也而得为王拂枕席夫四海之内其美人亦甚多闻臣之得幸于王也必搴裳而趋王视臣亦曩臣之所弃鱼也王于是令四境之内敢有言美人者族】忧在脱渊【老子曰鱼不可脱于渊国之利器不可以示人】乐宜在藻【见诗】形备丙丁【尔雅曰鱼枕谓之丁鱼肠谓之乙鱼尾谓之丙】用称鱻薧【周礼曰防人掌辨鱼物为鱻薧以共王膳羞注鱻生也薧干也鱻音鲜薧音槀】宿沙善渔【鲁连子曰古善渔者宿沙习子使鱼生于山则十宿沙不得一鱼焉宿沙非闇于渔道者彼山非鱼之所生也】詹何能钓【淮南子曰詹公能钓千岁之鲤】考信及于中孚【易中孚曰信及豚鱼】美于牣于灵沼【诗曰王在灵沼于牣鱼跃】则有形侔刀剑【尔雅曰鮤韈刀注今之鮆鱼也亦呼为剑鱼】价贵牛羊【洛阳伽蓝记曰京师语曰伊洛鲤鲂贵于牛羊】化舒姑之泉【见水赋舒姑灵变注】归青田之仓【永嘉记曰青田谿冬天水热如汤众鱼归之名曰鱼仓】或钓于渭【史记曰太公望以渔钓干周西伯西伯猎遇太公于渭之阳载与俱归】或观于棠【左传曰鲁隐公将如棠观鱼者臧僖伯谏曰凡物不足以讲大事其材不足以备器用则君不举焉山林川泽之实皂之事官司之守非君所及也公曰吾将略地焉遂往陈鱼而观之僖伯称疾不从】掣三牵两【潘岳西征赋曰贯鳃尾掣三牵两】析缕分芒【张衡七辩曰巩洛之鳟割以为□分芒析缕细乱防足】夜飞尝骇于文鳐【左思三都赋曰文鳐夜飞而触纶】陵处亦惊于龙鲤【山海经曰龙鲤陵居状如鲤郭璞江赋曰龙鲤一角】纬书载其虎衔【斗运枢曰四方烦扰小民失恩虎衔鱼】时令标其獭祭【礼曰雨水之日獭祭鱼】别有姜诗双鲤【东观汉记曰姜诗性至孝母常饮江水儿取水溺死恐母知诈云行学俄而涌泉出舎侧日生鲤一双】杨震三鳣【后汉书曰杨震客于湖不答州郡礼命有鹳雀衘三鳣鱼飞集讲堂前都讲取鱼进曰鳣者卿大夫服之象也数三者法三台也先生自此升矣】或买之而啖茹【诗疏曰鱮似鲂而大头鱼之不美者故里语曰买鱼得鱮不如啖茹徐州谓之鲢】或得之而忘筌【见庄】跃武王之舟【见舟赋白鱼瑞舟注】入仲御之船【晋书曰夏綂字仲御母病诣洛市药防三月上已洛中王公已下并至浮桥綂弗之顾大尉贾充怪而问之曰卿居海濵顾能水戏乎答曰可乃操拖正橹折旋中流于是风波振骇俄而白鱼跳入船中者八九观者皆悚惧】琴高初见于涿水【列仙传曰琴髙以鼓琴为宋康王舎人行涓彭之术后辞入涿水中取龙子与诸弟期洁斋于水防设祠屋果乘赤鲤来出祠中留一月复入水】务光始返于卢川【符子曰务光自投卢川卢川之伯以赤鲤送之】获灵符者涓子【列仙传曰涓子齐人钓于河泽得鲤鱼腹中符隐于宕山能致风雨】寄丹书者葛【神仙传曰葛见卖大鱼者谓曰暂烦此鱼到河伯处乃以丹书纸内鱼口有顷鱼还跃岸上得书青黒色如木叶】庄周比之于贷粟【庄子曰庄周家贫往贷粟于监河侯侯曰我将得邑金贷子三百金可乎周忿然曰周昨来见道中有呼周者视车辙中有鲋鱼焉曰我东海之波臣也君岂有升斗之水活我哉周曰诺我且南游説吴越之王激西江之水而迎子可乎鲋鱼曰君言此不如早索我于枯鱼之肆】淳于笑之于祝田【説苑曰楚将伐齐齐王使淳于髠求救于赵赍金百斤车马十驷髠曰臣之邻人祠田以一箧饭与一鲋鱼祝曰下田洿邪得谷百车臣笑其所祠者少所求者多王乃益赍黄金白璧车马百驷】防则似蛇【韩子曰防似蛇而渔者取防而畏蛇利之所在皆为贲育】鳛闻有翼【山海经曰涿光之山嚣水出焉多鳛鳛之鱼如鹊而十翼可以御火】陈嚣遗之于窃盗【后汉书曰会稽陈嚣少时于郭外水边捕鱼人有盗取之者嚣见避之草中追以鱼遗之盗慙不受自是无复盗其鱼者】王致之于亲识【宋书曰王之性好钓上虞江有一处名三石头之常垂纶于此经过者不识之或问渔师得鱼卖不之曰亦不得得亦不卖日夕载鱼入上虞郭经亲故门各以一两头置门而去】林邑陵云【林邑国记曰飞鱼翼如胡蝉沈泳海底飞则陵云】昆明刻石【西京杂记曰昆明池刻石为鱼每雷雨鱼尝鸣吼鬐尾皆动汉代祈雨往往有验】入羽渊而遽化【拾遗记曰夏鲧理水无功沈于羽川化为鱼大千尺后遂死横于河海之间后世以字合于鱼字为鮌字】厌武昌而不食【吴志曰孙权时欲自建邺徙都武昌建邺人谣云宁饮建邺水不食武昌鱼宁还建邺死不止武昌居】乞伏买之而尽放【隋书曰乞伏慧为潭桂总管其俗轻剽慧躬行朴素以矫之风化大洽曽见人以簺捕鱼者出绢买而放之簺音赛】王固祝之而不得【梁书曰王固尝聘魏因宴飨昆明池魏人以南人嗜鱼大设罟网固以佛法咒之一鳞不获】释小传单父之政【淮南子曰季子治单父三年而巫马期衣短褐易容貌往观化焉夜见渔者得而释之巫马期问焉曰凡子所为渔者欲得鱼也今而释之何也渔者对曰季子不欲人取小鱼也所得者小鱼是以释之巫马期归以报孔子曰季子之徳至矣注季子子贱】贡大见王龚之徳【后汉书曰陈蕃为郡法曹吏正朝见太守王龚客有贡白鱼于龚者龚曰汝南乃有此鱼蕃曰鱼大由明府之徳】亦闻谢允致鲤【续搜神记曰谢允从武当山还在桓宣武座有言及左元放为曹公致鲈鱼者允便云此可得耳求大瓮咸水朱书符投水中俄有鲤鼓鬐水中】左慈化鲈【后汉书曰左慈字元放曾在曹操座操曰恨少吴松江鲈鱼耳慈因求铜盘贮水以竹竿钓于盘中须臾引一鲈出操曰一鱼不周乃更沈钓复引出皆长三尺余操使目前鲙之】专诸奉炙【金楼子曰专诸欲弑吴王僚学炙鱼香闻数里僚索鱼炙乃持刀置鱼腹中】陈胜置书【汉书曰陈胜举大计欲威兵士乃以丹书曰陈胜王置所罾鱼腹中兵买鱼见书大惊】入舟豫知其解甲【前凉录金城太守胡朂叛张轨遣都防宗毅治中令狐浏讨之济河中流白鱼入船浏曰鱼鳞物虏必解甲归我矣朂果请降】有録则比于负图【唐书曰开元中衢州获鱼有铭献之侍中裴光庭等奏曰鱼龙为图河洛所出比之盛时彼何足云】周发曾传于嗜鲍【国语曰周文太子发嗜鲍鱼太公为其傅曰鲍鱼不登俎豆岂有非礼而可养太子】汉武尝闻于得珠【见珠赋汉武通梦于昆明注】既自适于濠梁【庄子曰庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子曰子非我安知我之不知鱼之乐】亦相忘于江湖【庄子曰泉涸鱼相与处于陆相煦以湿相濡以沬不如相忘于江湖也】片则王余双称比目【博物志曰吴王食鲙有余弃于江中化为鱼名曰吴王余鲙鱼左思三都赋曰双则比目片则王余】或坠眼而为珠【曹毘观涛赋曰神鲸来往乘波跃鳞喷气雾合噫水成津骸丧成岛屿之墟目落为明月之珠】或燃膏而作烛【史记曰秦始皇冢中以鱼膏为灯烛】祭而获应者周平【述异记曰关中有金鱼神云周平王时十旬不雨祭此神俄生涌泉鱼跃降雨】悬以示廉者羊续【后汉书曰羊续好食生鱼为南阳太守府丞侯俭贡鲤续受而悬之一岁俭复致一枚续乃出所悬枯鱼示之以杜其意】鲋惟宜暑【神异经曰东南海中有温湖鲋鱼生焉食之宜暑而避风寒】儵可忘忧【山海经曰带山茈葫之水其中多儵鱼其状如鸡而赤毛三尾六足四首其音如鹊食之已忧图讃曰汩和损平莫惨于忧诗咏萱草山经则儵】长闻横海【木虚海赋曰鱼则横海之鲸突兀孤游巨鳞刺云洪须挿天头颅成岳流膏为渊】大记吞舟【潘岳海赋曰鱼则吞舟鲸鲵贾谊吊屈原文曰彼寻常之污渎安能容吞舟之巨鱼】或七日而逢尾【中记曰东海有大鱼行海者一日逢鱼头七日逢鱼尾】或一斤而千头【广志曰武阳小鱼大如针号一斤千头蜀人以为酱】幸通水而相致【淮南子曰欲致鱼者先通水欲致鸟者先树木水积而鱼聚木茂而鸟集】无干谷而见求【淮南子曰上求材臣残木上求鱼臣干谷】亦有梁水之鲂【陆机诗疏义曰鲂鱼之美者也梁水鲂特肥美故其乡语曰居就梁水鲂】洞庭之鲋【刘邵七华曰洞庭之鲋出于江岷红腴青颅朱尾碧鳞】应王祥之剖冰【晋书曰王祥性至孝早丧亲继母朱氏不慈欲谮之由是失爱于父母有疾衣不解带汤药亲尝母欲生鱼时天气寒冰冻解衣将剖冰求之冰忽自解双鲤跃出持之而归】感蔡仲之庐墓【先贤传曰蔡君仲至孝母丧居墓侧天下神鱼四头置墓前以祭】楚国悟之而为治【新序曰楚人有献鱼于王者曰今日鱼获食之不尽卖之不售弃之又惜故来献之左右曰鄙哉辞也楚王曰子不知渔者仁人也盖闻囷仓粟有余者国有饿民后宫多幽女者下民多旷夫余衍之畜于府库者境内多贫乏之民皆失君之道故庖有肥肉廐有肥马民有饥色渔者知之其以喩寡人也于是乃遣使恤鳏寡故渔者献余鱼而楚国赖之】越王养之而致富【吴越春秋曰越王栖防稽范蠡等曰防稽之山有鱼池上下二处水中有三江四渎之流九溪六谷之广上池宜于君王下池宜于民臣畜鱼三年其利可以致千万越国当富盈】又有感王延之孝【晋书曰王延性至孝继母卜氏尝盛冬思生鱼敕延求而不获杖之流血延寻汾叩凌而哭忽有一鱼长五尺跃出冰上延取以进母卜氏食之积日不尽于是心悟抚延如己生】资陆政之养【北史曰陆政性至孝其母吴人嗜鱼北土鱼少政求之常苦难得后宅忽出泉水生鱼不絶得以供膳时人因谓其泉为孝泉】内药则戏于汤中【抱朴子曰取一把矾丸内一活鱼口与无药者俱投沸膏中猛火之上其无药湏臾熟可食其衔药者浮戏瀺灂不死】涂血则行于水上【抱朴子曰南阳丹水有丹鱼先夏至十日夜伺之鱼夜浮水侧则有赤光割取血以涂足可以步行水上】若其喷水为云【王子年拾遗记曰瀛州一名魂州亦曰环洲洲防有洞渊其广千里有鱼焉其长千丈鳞色烂斑鼻有角时鼔舞羣戯或有逺而望者见水间有五色云上就之乃是此鱼喷水为云也】吐气成风【岭南异物志曰南方大鱼声为雷气为风涎沫为雾】介象钓之于殿前【神女传曰介象与吴王共论鲻鱼为上乃于殿前作方坎汲水满之并求钩起饵之须臾得鱼王使鲙之】王肃羮之于洛中【洛阳记曰王肃初入国不食羊肉及酪等尝饭鲫鱼羮】或蝼蚁之所制【庄子曰吞舟之鱼荡而失水则蝼蚁能制之故鸟飞不厌高鱼鼈不厌湥】岂蹏涔之见容【淮南子曰牛蹏之涔不容鳣贿】出丙穴而赴水【水经曰丙穴出嘉鱼常以二月出十月入穴出水泉悬注鱼自穴下透入水穴口向丙故曰丙穴】度禹门而化龙【水经曰鳣鲤出巩穴三月则上度龙门得度为龙矣否则防额而还】或义不及宾【易曰包有鱼义不及宾也】或功称微禹【左传曰刘子曰美哉禹功明徳逺矣微禹吾其鱼乎】必芳其饵【淮南子曰燿蝉者务明其火钓鱼者务芳其饵】乃先于爼【淮南子曰爼之先生鱼豆之先黍羮此皆不决于耳目不适于口腹而先王贵之先本后末也】既见射而流血【三齐记曰始皇祭青城山筑石城入海三十里射鱼水变色如血者数里于今犹尔】亦高飞而乘雨【临海异物志曰鸢鱼似鸢鷰鱼似鷰阴雨皆能飞高丈余】尔其金韲玉脍【大业拾遗録曰六年吴郡献松江鲈鱼干脍鲈鱼肉白如雪不腥所谓金韲玉脍东南之嘉味也】青鲈碧鳞【见上洞庭之鲋注】有负函盛水之嗜【隋书曰虞孝仁性奢华常以骆驼负函盛水养鱼而自给】有当乳辍网之仁【唐书曰太宗观渔于西宫见鱼跃问其故渔者曰此当乳也于是中网而止】复闻杜孝置筒而寄归【萧广孝子传曰巴郡杜孝役在成都母喜食生鱼孝于官得生鲜截竹商盛鱼二头沈水中曰我母必得此鱼其妇出渚得之以进母】张昭结网以供膳【晋书曰张昭字徳明幼有孝性父熯常患渴嗜生鱼昭乃身自结网捕鱼以供朝夕】吴隐嫌其用意【晋书曰吴隐之为广州刺史帐下人进鱼毎剔去骨存肉之觉其用意罚而黜焉】公仪辞其争献【韩子曰公仪休相鲁而嗜鱼一邦皆争买鱼而献之公仪子不受】効双角于元海【晋书曰五部单于左贤王豹妻呼延氏魏嘉平中祈子于龙门俄而有一大鱼顶有二角轩鬐跃鳞而至祭所久之乃去巫觋皆异之曰此嘉祥也其夜梦旦所见鱼变为人左手把一物大如半鸡子光景非常授呼延曰此是日精服之生贵子寤而告豹豹曰吉征也十三月而生元海】革阳乔于子贱【説苑曰阳舒谓子贱曰吾少也贱不知理民之术有钓道二焉夫投纶饵迎而吸之者阳乔也其为鱼也薄而不美若存若亡若食若不食者鲂也其为鱼也厚味子贱曰善】鲸死而彗星乃出【淮南子曰麒麟鬬则日月食鲸鱼死而彗星出】鳄去而潮人无患【唐书曰韩愈为潮州刺史询吏民疾苦皆曰郡西湫水有鳄鱼卵而化食民畜产将尽愈往视之令判官秦济炮一豚一羊投之湫祝曰今潮州大海在其南鲸鹏之大虾蟹之细无不容鳄鱼约七日不徙则刺史选材技壮夫操劲弓毒矢与鳄鱼从事矣防之夕暴风雷起于湫中数日湫水尽涸徙于旧湫西六十里自是潮人无鳄鱼之患】茍耕田而可种【岭表録异曰新泷等州山田防荒平处以锄锹开为町疃伺春雨丘中贮水即先买鲩鱼子散于田内一二年后鱼见长大食草根根并尽既为熟田又收鱼利及种稻且无稗草乃齐民之上术也】奚临河而见羡【淮南子曰临河羡鱼不如归家结网】若乃林邑变铁【见山赋范文之刀鱼化注】流渊出琼【汉武内传曰王母曰仙人上药有流渊琼鱼】嬾妇羞闻于鳀类【异物记曰虾实四足而有鱼名头尾类鳀岐岐而行长自溪涧出入深坑顶上有光迎风喷流云是嬾妇怨勤自投】水君可骇于人形【古今注曰水君状如人乘马众鱼导从名鱼伯大水有之汉末有人于河际见之人马皆有鳞甲如大鲤鱼但手足别耳目鼻与人不殊见人良久入水而没】既得书而加饭【古诗曰客从逺方来遗我双鲤鱼呼儿烹鲤鱼中有尺素书长跪读素书书中意何如上有加飱饭下有长相思】亦通梦而延龄【梁书曰南郡太守刘之亨尝梦二人姓李诣之乞命未之解也其明日仲夏有遗生鲤鱼二头者之亨曰梦中所感也放之又梦来谢恩云当令君延算】烹之则忌其屡扰【老子曰治大国若烹小鲜注烹小鲜不可扰治大国不可烦烦则人劳扰则鱼渍】致之则嫌其至清【东方朔答客难曰水至清则无鱼人至察则无徒】取泽戒竭【説苑曰竭泽以取鱼非不得鱼为明年无鱼取也】察渊恶明【史记曰吴王濞诈称病不朝上责问吴使者使者对曰察见渊中鱼不祥天子因赐吴王几杖老不朝】斯足以验人事制国经岂徒诵毛诗之九罭【诗曰九罭之鱼鳟鲂】观天文之一星【星经曰天鱼一星在尾后河中星明则海出大鱼】

　　事类赋卷二十九
　　钦定四库全书
　　事类赋卷三十
　　宋　吴淑　撰
　　虫部
　　虫
　　伊微虫之蠢动咸羣分而共处验蟋蟀之秋吟【古诗曰蟋蟀俟秋吟蜉蝣出以阴】侯莎鸡之振羽【见诗注云六月莎鸡羽成而振迅之】伊威在室蟏蛸在户【诗注云伊威委黍蟏蛸长踦家无人则然】或守以食【见赋守有舆父注】或齧桑为蠧【尔雅曰蠰齧桑注齧桑树作孔入其中蠰尸让切】翫五色于蜋蜩【尔雅曰蜩蜋注夏小正曰蜋蜩五采具】怜五能于鼫鼠【説文曰鼫五技鼠也能飞不过室能绿不穷木能游不渡水能穴不掩身能走不先人】喓喓草虫趯趯阜螽【诗云】蟫鱼喜衣书之际【尔雅曰蟫白鱼注衣书中虫一名炳鱼蟫音淫】蛴螬游粪土之中【尔雅曰蟦蛴螬注云在粪土中】则有蚯蚓无心【淮南子曰食水者善游能寒食土者无心不惠】蜂虿有毒【见蜂赋有毒而岂宜无备注】萤出腐草【礼曰腐草化为萤】蝎生朽木【尔雅曰蝤蛴蝎注在木中今虽通为蝎所在异】法蛛蝥而结网【帝王世记曰汤出见罗者下车命解其三面而置其一面更教之祝曰昔蛛蝥作网今人学结欲左者左欲右者右欲高者髙欲下者下吾取其犯命者】悯飞蛾之赴烛【宋书曰少帝失徳传亮内怀忧惧直宿禁中睹夜蛾赴烛作感物诗以寄意焉】太宗吞蝗以弥灾【唐书曰贞观中终南数县蝗太宗至苑中见蝗撮数枚而呪之曰百姓有过在余一人尔其有灵但当食我无害百姓将吞之侍臣恐致疾遽来谏止太宗曰所冀移灾朕躬何疾之避遂吞之自是蝗不为灾】楚王食蛭而福【贾谊书曰楚惠王食寒菹而得蛭因遽吞之腹有疾而不能食令尹入问疾王曰吾食菹而得蛭不行其罪是法废而威不立也谴而诛之恐监食者皆死遂吞之令尹曰天道无亲唯徳是辅王有仁徳疾不为伤王果疾愈】庄周梦蝶【庄子曰昔周梦为胡蝶栩栩然蝶也俄而觉则瞿瞿然周也不知周之梦为胡蝶欤胡蝶之梦为周欤】武子囊萤【续晋阳秋曰车字武子好学不倦家贫不常得油夏月则练囊盛数十萤火以夜继日焉】蜗角战于蛮触【庄子曰有国于蜗之左角者曰触氏国于蜗之右角者曰蛮氏相与争地而战伏尸数万逐北旬有五日而后反】蚊睫集乎焦螟【列子曰江浦之间生麽虫名曰焦螟羣飞而集于蚊睫】或前爪而后距【淮南子曰凡有血气之虫含牙戴角前爪后距有角者触有齿者噬有毒者螫有蹄者趹喜而相戏怒而相害天之性也】或胸鸣而股鸣【周礼曰以注鸣者以防鸣者以翼鸣者以股鸣者以胸鸣者谓之小虫之属注云注鸣精列属防鸣蜩蜺属异鸣发皇属股鸣蚣蝑动股属胷鸣荣原属】有足无足【尔雅曰有足谓之虫无足谓之豸】纡行仄行【周礼曰外骨内骨却行仄行连行防行注外骨龟属内骨鼈属却行螾蚓之属仄行蟹属连行鱼属纡行蛇属】但见坯户【礼曰仲秋蛰虫坯户】宁堪语冰【庄子曰井蛙不可以语于海者拘于墟也夏虫不可以语于冰者马于时也】至于大螾为祥【吕氏春秋曰黄帝时见大螾土气胜故其色黄高诱注螾蚯蚓】蝼蛄表瑞【河图曰黄帝起有大蝼见又刘向别録曰邹衍言黄帝土徳有蝼蛄如牛】蚊聚成雷【汉书曰中山靖王曰众喣漂山聚蚊成雷】防飞附骥【淮南子曰防附骥致千里而不飞无糗粮之资而不饥】杜伯则以尾螫人【诗义疏云】缢女则吐丝自毙【尔雅曰蚬缢女注曰喜自经死异苑曰缢女吐丝自悬昔齐东郭姜既乱崔杼之室庆封杀其二子姜亦自经俗传此妇化为缢女】又闻蛾子时术【觅蚁赋时术自资注】尺蠖求伸【易云】入马后之梦【东观汉记曰永平有司奏立长秋宫上未有所言皇太后曰马贵人徳冠后宫遂登至尊先之数日梦有小飞虫万数随着身入皮肤中复飞去】集王则之身【齐书曰王敬则少时于草中射猎有虫如乌豆集其身摘去皆流血敬则恶之有道士卜曰封侯之瑞也敬则喜故出都自効】蜉蝣之衣楚楚螽斯之羽诜诜【并见诗】亦闻马蚿百足【博物志曰马蚿一名百足中断则头尾各行】藿蠋五采【广志曰藿蠋有五采者香槐蠋五采有角者甚臭】蜋转丸【庄子曰蛣蜣之智在于转丸】蝍蛆甘带【庄子曰人食刍豢麋鹿食荐蝍蛆甘带天下孰知正味注带小蛇蝍蛆喜食其眼】复有短狐含沙而射影【陆机诗义曰蜮短狐也一名射影如龟三足投人影则杀人南方人欲入水先以瓦石投水中令浊或含沙射人】螳螂奋臂以当车【韩诗外传曰齐庄公出猎有螳螂举足将抟其轮问其御曰此何虫对曰此螳螂也为虫知进而不知退不量力而轻就敌公曰此为天下勇虫矣廻车避之勇士归焉】涂青蚨而还钱【见钱赋集此青鳬注】埋蜻蛉而变珠【见珠赋埋蜻蛉于地中注】言道则愧乎醯鸡【庄子曰孔子闻老聃之言出语顔回曰丘之于道也其犹醯鸡欤注蚁蠓也】为政则比夫蒲卢【礼曰夫政也者蒲卢也注蒲卢果羸也负桑虫以为己子】斯种类之繁伙岂可一二而陈诸
　　蝉
　　伊齐女之微虫兮亦含气而游嬉【古今注曰牛亨问董仲舒曰蝉为齐女何答曰昔齐王后怨王而死尸变为蝉登庭树嘒唳而鸣故曰齐女】乘凉风以翾翥应白露而鸣嘶【淮南子曰孟秋凉风至白露降寒蝉鸣】虽么麽以无力【援神曰蝉无力故不食】亦采章而有緌【礼曰蚕则绩而蟹有匡范则冠而蝉有緌成人之兄死而子臯为之衰】美王充之不捕【论衡曰王充为小儿不妄狎侪伦不掩雀捕蝉】悟少孺之霑衣【见露赋少孺假言于捕雀注】咨商汤以见喻【诗曰咨汝殷商如蜩如螗注蜩蝉也螗蝘也】抢榆枋而忽飞【庄子曰鹏之翼若垂天之云搏扶摇而上者九万里蜩与鸴鸠笑之曰我决起而飞抢榆枋而止奚以九万里而南为】无知雪之逺识【盐鐡论曰以所不覩而不信若蝉不知雪也】徒吸露而自资【曹大家蝉赋曰吸清露于丹围抗乔枝而理翮崇皇朝之辉光映豹貂而灼灼】朱异骇集冠之异【见冠赋飞蝉欣于朱异注】何戢矜画扇之奇【见扇赋何戢之玩蝉雀注】既无口以能鸣亦不食而弗饥【淮南子曰虵不足而行鱼无耳而听蝉无口而鸣不食见上无力注】或掇之而有道【庄子曰仲尼见痀偻者承蜩犹掇之也仲尼曰巧乎有道耶曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若橛株枸执臂也若槁木之枝天地万物之多而唯蜩翼之知吾不反不侧不以万物易蜩之翼何为不得】或粘之而靡遗【傅咸粘蝉赋曰樱桃为树多荫为果先熟种之于防所之前时以盛暑逍遥其下有蝉鸣仰而见之故命粘取以弄小儿退惟当蝉之得意于斯树也不知粘之将至亦犹人之得意于富贵而不虞祸之将来也】占妖言放逸之兆【周书曰夏至五日蜩始鸣不鸣贵臣放逸立杕之日寒蜩鸣人臣不力争易通卦验曰姤上九蝉始鸣不鸣国多妖言】体清虚识变之姿【古今注曰貂蝉胡服也貂者取其有文而不焕外柔而易内刚而劲也蝉者取其清虚而识时变也在外者有文而不自耀有武而不示人清虚自牧识时而动】鸣不失时得仲夏季秋之节【礼曰仲夏之月蜩始鸣季秋之月寒蝉鸣】耀而见获因明火振树之机【吕氏春秋曰耀蝉者务明其火振其树若火不明虽振树无益人有明徳则天下归之若蝉归明火也】
　　蜂
　　伊丑螸之纎虫【尔雅曰蜂丑螸】有土木之殊类【尔雅曰土蜂木蜂】旣号蠓螉亦云蚴蜕【方言曰蜂燕赵之间谓之蠓螉或谓之蚴蜕大者有蜜谓之壶蜂蚴蜕音幽税】当春和之生育以蜡蜜而涂器茍数蜂之可获则举羣而悉至【博物志曰逺方诸山蜜蜡处以木为器闸小孔以蜜蜡涂器内外令遍春月蜂将生育时捕取得三两头着器中蜂飞去寻将伴来经日渐益遂停器巾】附贾萌之车上果见诛夷【谢承后汉书曰豫章严丰字孟侯为郡主簿大守贾萌举兵欲诛王莽有飞蜂附萌车衡丰諌以为不祥之征萌不从果见杀】集袁氏之船中旋闻败溃【王隐晋书曰大尉陶侃表仓曹叅军袁谦为高凉太守未至百余里浦中有蜜蜂蔽日而下集谦船上会得留郡文书贼欲乘虚攻郡谦欲速赴明早进西南卒遇大风飞沙天地晦合不复得还浦遂没海中】垂芒而常欲致螫【孝经援神曰蜂虿垂芒】有毒而岂宜无备【左传曰邾人出师公卑邾不设备而御之臧文仲曰国无小不可易也君无谓邾小蜂虿有毒而况国乎】房纳卵而不容【淮南子曰蜂房不容鹄卵】窠喻钟而酷似【江表録异曰宣歙间蜂结房于山林中其大如巨钟以烟火逼散蜂母然后取之一房得蜂儿数斗择其未翅足者以盬酪炒之曝干寄入京洛以为方物】或以集岩壁以见采【博物志曰诸方山郡僻处出蜜蜡蜜蜡所着皆絶岩石壁非攀縁所及唯于山顶以篮舆自悬下乃得之蜂遂去不还余窠及蜡着石者有鸟形小于雀羣飞千数来啄之比冬都尽其处皆如磨洗至春蜂皆还洗处结窠如故年年如此初无错乱者人亦各占其平处谓之蜡寨鸟谓之灵雀捕之终不可得】或以食田苗而作沴【洪范五行传曰秦昭王三十八年上郡大饥蜂食田苗】结庐于逄山之侧【山海经曰平逄山有神如人二首名曰娇虫是长螌虫寔惟蜜之庐郭璞注曰娇为螌虫之长庐蜂所舍蜜亦蜂名螌音班】逐贼于建安之地【宣验记曰元嘉元年建安郡山贼百余人掩破郡治抄掠百姓资产子女遂入佛啚搜掠财寳先是诸供养具别封置一室贼破户忽有蜜蜂数万头从衣簏出同时噬螫羣贼身首肿痛眼皆盲合先诸所掠皆弃而走】或记细腰之状【博物志曰细腰无雌蜂之类也取桑虫或阜螽子抱而成己子诗曰螟蛉有子果羸负之】或骇若壶之异【楚辞曰赤蚁若象蜂若壶】军旅当诫于事先【抱朴子曰军行卒逢羣飞蜂及防虫若密蜂尤多者备藏伏之贼】怀袖卒惊于意外【晋书曰邹湛对武帝曰猛兽在田荷戈而出凡人能之蜂虿作于怀袖勇夫为之惊骇出于意外故也】或焚胡苏而见杀【见车赋然丘则刚金为辋注】或画旌旗而表瑞【见舟赋祥闻集蜂注】吐口中而为戏仙客何神【葛仙公别传曰仙公与客对食客曰当请先生作一奇戏食未竟仙公即吐口中饭尽成飞蜂满屋或集客身莫不震肃但皆不螫良久仙公乃张口蜂飞入中悉复成饭】缀衣上以兴防伯奇何罪【列女传曰尹吉甫子伯奇至孝后母取蜂去毒系于衣上伯奇前欲去之母便大呼曰伯奇牵我吉甫疑之伯奇自死】
　　蚁
　　伊驹之幽兮处蛰户而游嬉【广志曰有飞蚁有木蚁古曰驹者也】抱兼弱之微识【抱朴子曰鸡有专栖之雄蚁有兼弱之智蜂有攻寡之计人相御役亦由是耳】以时术而自资【礼学记曰蛾子时术之注蛾蚍蜉也微虫耳时术其功乃复成大垤也蛾音蚁】体行磨以合度兮【见天赋验日星于磨蚁注】性慕羶而弗违【庄子曰羊肉不慕蚁蚁慕羊肉羶也】虽罗密而见获【应璩百一篇曰大魏乘衰敝复欲密其罗蚍蜉犹见得何云防与虾】亦道在兮何亏【庄子曰东郭子问庄子曰道安在庄子曰道在蝼蚁】荐爼豆以为醢【周礼曰馈食之豆蜃蚔醢注云蜃蛤也蚔蚁子】漏山阿而慎微【鲍明逺诗曰蚁壤漏山阿丝泪毁金骨】黄既应于西魏赤亦象于南齐【古今五行记曰后魏显宗天安元年兖州有黒蚁与赤蚁交鬬长六十步广四寸赤蚁防头而死黒主北赤主南时齐明帝杀少帝子业而自立大为魏军所破东魏孝静帝武定四年邺下有黄蚁与黒蚁鬬黄蚁尽死时东魏戎衣色黒西魏戎衣色黄既而高欢围王壁五旬不防班师而薨】尔乃辨其蚼蟓【扬雄方言曰蚍蜉齐鲁之间谓之蚼蟓西南梁益之间谓之驹燕谓之蛾蛘楚郢以南蚁土谓之封】分此蠬朾【尔雅曰蚍大螘小者螘蠬朾螘螱飞螘其子蚔注云蚍俗呼马蚍蜉小螘齐人呼蚁蛘蠪虰赤駮螘蚔螘卵蠬音龙虰宜耕切】汤沃桓谦之怪【异苑曰桓谦字敬祖太元中忽有人皆长寸余悉被铠持槊乘其装马从塪中出縁机登防防饮食之所或有切肉辄来丛聚力所能胜者以槊刺取迳入穴蒋山道士朱应子令以沸汤浇所入处寂不复出因掘之有斛许大蚁死在窟中谦后以门衅同灭】火攻河内之兵【古今注曰牛亨问董仲舒曰蚁曰驹何也答曰河内人无何见有人马数千万骑皆大如黍米旋动往来从朝至暮家人以火烧杀之人皆是蚊蚋马皆成大蚁故今人呼蚊蚋曰黍民蚁曰驹】得水既赏于隰朋【韩子曰桓公伐孤竹行山中无水隰朋曰蚁冬居山之阳夏居山之阴蚁壤寸而有水乃掘之遂得水】习马亦闻于王济【见马赋习蚁封而遂胜注】或验彼水灾【京房易占曰蚁无故当道若门户城郭聚土水且伤人】或占其雨至【焦贑易林曰蚁封户穴大雨将集博物志曰蚁知将雨】冠山之鼇诚未足羡【符子曰东海有鼇焉冠篷莱而浮游于沧海腾跃而上则千云之峯峻极于羣岳沈没而下则隐天之丘潜蟜于重川有蚳蚁闻而悦之与羣蚁相要乎海畔欲观鼇焉月余日向鼇潜未出羣蚁将反遇长风激浪崇涛万仞羣蚁曰此将鼇之作也数日风止雷黙海中隐如岳峙蚁曰彼之冠山何异我之戴粒逍遥封壤之巅伏乎窟穴之下】吞舟之鲸或云可制【韩诗外传曰夫吞舟之鱼大矣荡而失水则为蝼蚁所制】亦有处栏锜之石【两京记曰西京化度废寺有礓石径二尺余孔穴通连若栏锜楼台之号曰蚁宫昔有见大蚁万计羣聚皆金色因掘地及泉得此石焉】出昆仑之墟【山海经曰朱蚁其状如蚁郭璞曰蚁蚍蜉在昆仑之墟】槊端刺肉【见上汤沃桓谦之恠注】砚里观鱼【纂异记曰有徐之者夜读书忽见武士数百升于牀纵猎于花氊之上又见数百人升案擕网罟之具渔于砚中得鱼数百千明日掘得蚁穴尽焚之】惊若象之尤异【宋玉招防曰防兮防兮归来南方不可以久处些赤蚁若象蜂若壶些】闻鬬牛而靡虚【世説曰殷仲堪父病虚悸闻牀下蚁动云是牛鬬】溃金隄之千丈【韩子曰千丈之隄以蝼蚁之穴而溃】结丧车之四隅【礼曰子张之丧公明仪为志焉楮幕丹质蚁结乎四隅注画楮幕四角文如蚁行相交结也】摘典丽之辞既闻郭璞【郭璞蚍蜉赋曰餙殷人之丧舆在四隅而交结济齐桓之穷师由山东之高垤感萌阳以潜步知将雨而封穴伊斯虫之愚昧乃先识而似哲】悦幽闲之思更见应璩【应璩与曹昭伯牋曰空城寥廓所闻者悲风所见者鸟雀昔陈司空为邑宰所在幽闲独坐愁思幸赖游蚁以娱其意以今况之知不虚矣】














　　事类赋卷三十
