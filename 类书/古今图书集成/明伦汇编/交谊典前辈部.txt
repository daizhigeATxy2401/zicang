
　前辈部纪事
汉书翟方进传方进举明经迁议郎是时宿儒有清河胡常与方进同经常为先进名誉出方进下心害其能不右方进方进知之候伺常大都授时遣门下诸生至常所问大义疑难因记其说如是者久之常知方进之宗让己内不自得其后居士大夫之间未尝不称述方进遂相亲友世说新语后来年少多有道深公者深公谓曰黄吻年少勿为评论宿士昔尝与元明二帝王庾二公周旋梁书韦粲传粲为外兵参军兼中兵时颍川庾仲容吴郡张率前辈知名与粲同府并忘年交好南史到彦之传彦之孙撝溉字茂灌撝弟子也少孤贫与兄沼弟洽俱知名起家王国左常侍乐安任昉大相赏好昉提携溉洽二人广为声价所生母魏本寒家悉越中之资为二儿推奉昉梁天监初昉出守义兴要溉洽之郡为山泽之游昉还为御史中丞后进皆宗之时有彭城刘孝绰刘苞刘孺吴郡陆倕张率陈郡殷芸沛国刘显及溉洽车轨日至号曰兰台聚周书寇□传□少为司徒崔光所知光命其子励与□结友□每造光常清言移日北梦琐言唐咸通中举子侯泳有声采亦士流也而阙于恭慎豆卢琢之相守仆射乘闲诣僧院放仆乘他适而于僧宇独坐皤然一叟也泳自外入门殊不顾揖傲岸据榻谓叟曰大参长史乎叟曰非也又问曰令录乎亦曰非也远州刺史乎亦曰稍高又曰少监乎答云更向上侯生矍然不安处疑是丞郎匆遽而出至门见仆御肩舆旋至方知是卢公也归去后自咎悚惕贡一长笺首过赖先曾有卷及门揆路通入泳乃自陈乖□公亦逊谢恕其不相识也留而命酒凡劝十盂乃小惩也仍云虽不奉讶然凡事更宜在意侯生仍□灼无以自容云溪友议东川处士柳全节衣华阳鹤氅或呼为柳尊师有子棠应进士举开成二年上第后归东川历旬不谒府主杨尚书每于东川席上狂纵日甚干忤杨公诗曰莫言名位未相俦风月何曾阻献酬前辈不须轻后辈靖安今日在衡州东川怒为书让其座主高锴侍郎棠遂之剑州王使君使君者善画棠至联席而饮王君辞曰小男忝趋文场不知许容侍坐否王氏子洎醉轻易之甚棠呵之曰公称举人与棠分有前后画师之子安得无礼于先辈乎王乃去其道服戴黄葛巾谓棠曰我大似贤尊尊师幸不喧酗耳棠转怒叱□而散宋史韩丕传丕知制诰舍人王佑以前辈负气每陵轹面折之丕乃表求外郡出知虢州赵安仁传安仁质性纯悫无所矫饰喜诲诱后进成其声名当世推重之吕蒙正传赵普开国元老蒙正后进历官一纪遂同相位普甚推许之国老谈苑李遵勖为驸马都尉折节待士宗杨亿为文于第中筑室塑像晨夕伸函丈之礼刻石为记未几亿卒闻见前录元丰五年文潞公守西都时为耆英会司马温公年未七十潞公素重其人用唐九老狄兼谟故事请入会温公辞以晚进不敢班富文二公之后潞公不从清波杂志王元之之子嘉佑为馆职平时若愚騃独寇莱公知之喜与之语一旦问嘉佑曰外人谓劣丈云何嘉佑曰外人皆云丈人旦夕入相莱公曰于吾子意何如嘉佑曰以愚观之丈人不若莫为相为善相则誉望损矣自称为劣丈未之前闻环溪诗话刘子仪与夏英公同在翰林子仪表为先达章献临朝子仪主文在贡院闻英公为枢密副使意颇不平作堠子诗曰空呈厚貌临官道更有人从捷径过澄怀录黄鲁直晚年悬东坡像于室中每早衣冠荐香肃揖甚敬或以同时相上下为问则离席惊避曰庭坚望苏公门弟子耳安敢失其序齐东野语赵忠定汝愚初登第谒赵彦端德庄德庄故余干令因家焉故与忠定父兄游语之曰谨毋以一魁置胸中又曰士大夫多为富贵诱坏又曰今日于上前得一二语奖谕明日于宰相处得一二语褒拂往往丧其所守者多矣忠定拱手曰谨受教前辈于后进如此明外史李文忠传文忠子景隆拜征虏大将军将兵五十万北伐景隆贵公子握兵柄自尊大每升帐辄踞高坐令诸将匍匐入谒诸宿将皆丈人行景隆一无所加礼悉怏怏不肯为用客座新闻毗陵白司寇昂为进士时往候乡先达大宗伯胡忠安公谈间问处世之要忠安曰多栽桃李少种荆棘白公尝对人称忠安斯言吾服膺拳拳终身享之不尽岂非名言也哉先进遗风魏文靖骥以学博起家累官吏部侍郎奉命往南都考察京官时官舍止携一苍头历年所积俸资携之不可归之无人乃召同乡同年子官刑曹郎者付之其人请封钥公怫然曰后生辈何待前辈薄乎其人不敢复言贤奕编方司徒公钝常讯诸进士曰汝辈几人一寓几人一隶大都所言皆前辈时事时套若弗闻已尚书韩公邦问与阳明王先生父海日翁同辈先生事之甚谨一日冬至节皆赴公所称贺先生貂蝉朝服乘马而趋俄从人报韩尚书在后先生亟下马执笏立道左韩公至不下舆第拱手曰伯安行矣予先往遂行先生俟其过乃上马当是时韩公偃然以前辈自居先生欿然不以伯爵自重古道两足征云明状元事略诸大绶兄大纲梦至大坟一区有衣冠佩玉者自棺中出大绶以其背抵之不解所以既而侍闻天卿渊言此梦闻曰此地惟吾知之乃宋状元山阴王佐所葬也大绶君其状元乎背相抵者前辈后辈之谓也果如其言列朝诗集莫如忠字子良嘉靖戊戌进士历浙江布政乞归王元美初登第子良为前辈称诗元美因仲山人往交称其诗清令蔚有唐风晚年为之诗曰子良岂不文宛若田父社饥来玩清泌衡门亦潇洒　前辈部杂录
扪虱新话陈后山学文于曾子固学诗于黄鲁直尝有诗云向来一瓣香敬为曾南丰然此香独不为鲁直何也续释常谈世说王子敬问谢公休何如庾公谢殊不受答曰先辈初无论又人有问太傅子敬可是先辈谁比谢曰阿敬近撮王刘之标懒真子唐时前辈多自重而后辈亦尊仰前辈而师事之此风最为淳厚杜工部于苏端薛复筵简薛华醉歌首云文章有神交有道端复得之名誉早又云坐中薛华善醉歌醉歌自作风格老一篇之中直呼三人之名想见当世士人一经老杜品题即有声价故当世愿得其品题不以呼名为耻也近世士大夫老幼不复敦笃虽前辈诗中亦不敢斥后进之名而后进亦不复尊仰前辈可胜叹哉觚不觚录翰林旧规凡入馆而其人已拜学士者即不拜学士而先登甲第七科者投刺皆称晚生余不尔也余入朝见分宜首揆而华亭次之其登第相去六科分宜又不为学士华亭首揆而常熟新郑次之科第相去亦六科华亭又不为学士投刺俱称晚生已小变矣至江陵首揆而蒲版次之相去仅二科而亦称晚生何也阁局体自是大变矣见闻搜玉郑晓海宁人领嘉靖壬午解元后为刑部尚书辛卯举人王文禄止于乡科且后郑已十年矣每呼郑止称其字而不及号郑以王有古风极为敬仰湖州归安姚邦材亦壬午举人至甲午逾一纪矣同县张永明者始与焉张每怪姚呼字乃至相雠夫郑先而王后郑每德之姚先而张后张则怪焉吾谓姚与王其敦古道一也乃若张则不及郑远矣宜斋野乘唐世举人呼已第者为先辈其自目则曰前进士按魏文帝黄初五年立太学初诣学者为门人满岁试通一经补弟子满二岁试通二经者补文学掌故不通经者听须后试故后试称先试而得第者为先辈由此也前进士云者亦仿此犹曰早得进士而其辈行在先也此皆演繁露载通典语枋即容斋续笔载贻子录云同年小录是双只先辈各一人分写宴上长少分双只相向而坐以东为上儭以西为首给舍员外遗补多来突宴东先辈不迁而西先辈避位又绍圣间王圣涂渑水燕谈云苏德祥汉相禹珪之子建隆四年进士第一人登第初还乡里太守置宴以庆之乐作伶人致语曰昔年随侍尝为宰相郎君今日登科又是状元先辈又司马温公劝学歌云一朝云路果然登姓名亚等呼先辈详味温公之言则登云路者方呼先辈如今黄甲并呼状元一般先辈犹言前名也又葛常之丹阳集云小说载优人有以李义山服蓝缕之衣而出或问曰先辈之衣何在曰为馆中诸学士挦将去矣人以为笑又王直方诗话云萧贯尝梦至宫庭中赋诗有一人曰先辈异日必贵又春渚纪闻载棋待诏刘仲甫闻祝不疑先辈名品高着人传今秋来试南省若以二家所载观之则以先辈为称呼决非前辈之比韦庄浣花集有癸丑年下第献新先辈诗又墨客挥犀言今人于榜下择□号曰脔□有一新先辈少年为贵家所慕欲以女妻之又彭应来有贺新先辈二十八人及第诗结句云回头应念差池者重待阳和振羽毛言新先辈则为状元为前名明矣若以为长上先生则安得加一新字又曰少年摭言载牛僧孺应举时韩愈皇甫湜见之于青龙寺称牛为即先辈又田表圣锡咸平集与胡旦书云秀才即先辈乃即日可为先辈也其义甚明今人诗集中因见唐诗有先辈二字不深考其故皆误作前辈近时有称道士为先辈尤可笑也见闻录方逊志与潘择可先生书云交际之崇卑称号之轻重固有常礼矣非尊而尊之过也非称而受之愧也故君子之于名必使尊之者无过受斯名者无愧而后可执事于年则倍蓰也于德则前进也于分则与先人仕同时也若某之少且愚字之已过矣于字加称号焉于称号加以先生之称焉于礼得无不相似乎此其为愧也甚大虽感盛心之厚不敢受而居也执事言行为学者视效不督教以所不及而嘉之不遇以后进小子之礼而过称之则某安所容乎苟默而不发非惟非某有请于执事之意执事始欲开晓之者殆不若是是以重有说焉观方逊志此书后辈逊前辈即称号称先生皆不敢当且反复论辨如此真可见国初风俗之厚也日知录先辈乃同试而先得第者之称程氏演繁露曰通典魏文帝黄初五年立太学于雒阳时慕学者始诣太学为门人满一岁试通一经者称弟子不通一经罢遣弟子满二岁试通二经者补文学掌故不通者听从后辈试试通二经亦得补掌故满三岁试通三经者擢高第为太子舍人不第者随后辈复试试通亦为太子舍人舍人满二岁试通四经者擢高第为郎中不通者随后辈复试试通亦为郎中郎中满二岁能通五经者擢高第随才叙用不通者随后辈复试试通亦叙用故唐世举人呼已第者为先辈繇此也（韦庄集有题云癸丑年下第献新先辈　北梦琐言王凝知贡举谓人曰某叨忝文柄今年榜帖全为司空先辈一人而已）今考吴志阚泽传言州里先辈丹
阳唐固修身积学薛综传言零陵赖恭先辈仁谨不晓时事晋书罗宪传言侍宴华林园诏问蜀大臣子弟复问先辈宜时叙用者宪荐蜀人常忌杜轸等是先辈之称果起于三国之时而唐李肇国史补谓互相推敬谓之先辈此又后人之滥矣（演繁露又谓唐人已第者其目
目曰前进士亦仿此也犹曰早第进士而其辈行在先也　渑水熟谈录苏德祥汉相禹珪之子建隆四年进士第一人登第初还乡里太守置宴作乐伶人致语曰昔年随侍尝为宰相郎君今日登科又是状元先辈）郑氏诗采薇笺曰今薇生矣先辈可以行也是亦汉末人语
　前辈部艺文
诗
　　今年新先辈以遏密之际每有燕集必资清谈　　书此奉贺　　　　　　　　　唐赵嘏天上高高月桂丛分明三十一枝风满怀春色向人动遮路乱花迎马红鹤驭回飘云雨外兰亭不在管弦中居然如是前贤事何必青楼倚翠空　　下第后蒙侍郎示意指于新先辈宣恩感谢　　　　　　　　　　　　　　　　杨凝才薄命如此自嗟兼自疑遭逢好交日黜落至公时倚玉甘无路穿杨却未期更□君侍坐问许可言诗　　寄卢先辈　　　　　　　　　　杜牧一从分首剑江滨南国相思寄梦频书去又逢商岭雪信回应过洞庭春关河日日悲长路霄汉年年望后尘愿指丹梯曾到处莫教犹作独迷人　　春日将欲东归寄新及第苗绅先辈
　　　　　　　　　　　　　　　温庭筠几年辛苦与君同得丧悲欢尽是空犹喜故人先折桂自怜羁客尚飘蓬三春月照千山道十日花开一夜风知有杏园无路入马前惆怅满枝红　　琪树下因吟六韵呈先达者　　　刘驾举世爱嘉树此树何人识清秋远山意偶向亭际得奇柯交若斗珍叶密如织尘中尚青葱更想尘外色所宜巢三鸟影入瑶池碧移根岂无时一问紫烟客　　寄雍陶先辈　　　　　　　　　姚鹄知音杳何处书札寄无由独宿月中寺相思天畔楼露凝衰草白萤度远烟秋怅望难归枕吟劳生夜愁　　酬李景章先辈　　　　　　　　马戴平生诗句忝多同不得陪君奉至公金镝自宜先中鹄铅刀甘且学雕虫莺啼细柳临关路燕接飞花绕汉宫九陌芳菲人竞赏此时心在别离中　　酬郭先辈　　　　　　　　　宋徐铉太原郭夫子行高文炳蔚弱龄负世誉一举游月窟仙籍第三人时人故称屈昔余吏西省倾盖名籍籍及我窜群舒向风心郁郁归来暮江上云雾一披拂雷雨不下施犹作池中物念君介然气感时思奋发示我数篇文与古争驰突彩褥粲英华理深刮肌骨古诗尤精奥史论皆宏拔举此措诸民何忧民不活吁嗟吾道薄与世长迂阔顾我徒有心数奇身正绌论兵属少年经国须儒术夫子无自轻苍生正愁疾　　庐陵别朱观先辈　　　　　　　前人桂籍知名有几人翻飞相续上青云解怜才子宁惟我远作卑官尚见君岭外独持严助节宫中谁荐长卿文新诗试为重高咏朝汉台前不可闻　　送高先辈　　　　　　　　　　前人乡国悲前事风光属后生名从天上得身入故都行草色初裁绶鹏飞不算程自怜枯朽思相送剩含情　　赠卫尉宋卿二十二丈前翰
长侍郎
　王禹偁
谪宦归来发更斑回翔犹在寺卿间几多僚友三台上大半生徒两制间旧赐锦袍多贳酒新裁纱帽欲归山东垣小谏龙钟甚空愧洪垆早铸颜　　上继学王公　　　　　　　元黄清老大风卷地沙尘昏十日不得一出门眼中俗子浩于海思欲一见云中君云中之君玉为节廌冠峨峨照晴雪振衣惊落琪树花片片人间作明月有时霹雳生风雷松声晓落青崔嵬众芳收雨作春色瑶草绿遍三蓬莱有时笔端吐光怪干将生花玉龙蜕广寒天上闻步虚万壑千崖起秋籁嗟余困学无所成仙家幸识黄麒麟愿从辋川觅诗法白鸥飞入南山春　　送方韶父先辈游五湖　　　　　杨载萧萧垂素发渺渺泛沧波过眼江山好离家日月多诗名终不朽世事复如何一往五湖上苍茫问钓蓑　　二十五日即事呈阁老诸学士　　虞集松阴鹄立候宫车风送飞花着白须水影渐移帘侧畔莺声祗在殿东隅近□拟进名臣操载笔亲题列女图太液雨余波浪动龙舟初试散鱼凫　　寄拔实尚书　　　　　　　　成廷珪忆陪冠盖集通津下士无由拜后尘曾和淮南招隐曲得从天上谪仙人　　又
