
　三岁部纪事
路史炎帝神农氏生三岁知稼穑般戏之事必以黍稷日于淇山之阳求其利民宜久食之谷而艺之稗史东方朔三岁秘谶一览暗诵于口梁书昭明太子传太子统字德施生而聪睿三岁受孝经论语隋书元德太子昭传昭炀帝长子也生而高祖命养宫中三岁时于元武门弄石狮子高祖与文献后至其所高祖适患腰痛举手凭后昭因避去如此者再三高祖叹曰天生长者谁复教乎由是大奇之高祖尝谓曰当为尔娶妇昭应声而泣高祖问其故对曰汉王未婚时恒在至尊所一朝娶妇便则出外惧将违离是以啼耳上叹其有至性特钟爱焉唐书权德舆传德舆生三岁知辨四声
谢法慎传法慎甫三岁已有知时母病不饮乳惨惨有忧色或以珍饵诡悦之辄不食还以进母宋史宗室列传德昭子惟吉字国祥母郑国夫人陈氏惟吉生甫弥月太祖命辇至内廷择二女媪养视之或中夜号啼必自起抚抱三岁作弱弓轻矢植金钱为的俾之戏射十发八中帝甚奇之徐积传积孝行专于天禀三岁父死旦旦求之甚哀母使读孝经辄泪落不能止金史麻九畴传九畴三岁识字
