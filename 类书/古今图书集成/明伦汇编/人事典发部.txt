
　发部汇考
素问
　　上古天真论
岐伯曰女子七岁肾气盛发长
　女子七岁肾气方盛血乃肾之液发乃血之余四七筋骨坚发长极五七阳明脉衰发始堕
　阳明之脉荣于面循发际故其衰也发堕
六七三阳脉衰于上发始白
　血脉华于色血脉衰故发白也
丈夫八岁肾气实发长
五八肾气衰发堕
　男子衰于气故根气先衰而发堕也
六八阳气衰竭于上发鬓颁白
　根气先衰而标阳渐竭矣平脉篇曰寸口脉迟而　缓缓则阳气长其色鲜毛发长阳气衰故发鬓白　也八八则发去
　数终衰极是以不惟颁白枯槁而更脱落矣释名　　释形体
发拔也拔擢而出也
鬓峻也所生高峻也
髦冒也覆冒头颈也
髻鬟品
　　髻制
髻始自燧人氏以发相缠而无系缚
艺圃折中
　　发属心
须眉发皆毛类分所属毛发属心火也故上生贵人劳心故少发空同子
　　发者血之余
发血之余血阴也发黑者水之色也白者反从母气也凡物极则反本草纲目
　　发髲释名
李当之曰发髲是童男发陶弘景曰不知发髲审是何物髲字书记所无或作蒜字今人呼斑发为蒜发书家亦呼乱发为鬈恐即鬈也童男之理或未全明苏恭曰此发髲根也年久者用之神效字书无髲字即发字误矣既有乱发则发髲去病用陈久者如船茹败天翁蒲席皆此例也甄立言本草作亦发也鬈乃发美貌有声无质陶说非矣寇宗奭曰发髲乱发自是两等发髲味苦即陈旧经年岁者如橘皮半夏取陈者入药更良之义今人谓之头发其乱发条中自无用髲之义二义甚明不必过搜索也李时珍曰发髲乃剪下发也乱发乃梳栉下发也按许慎说文云大人曰髡小儿曰顾野王玉篇云髲鬄也鬄发髲也二说甚明古者刑人鬄发妇人以之被髻故谓之发髲周礼云王后夫人之服有以发为首饰者是矣又诗云鬒发如云不屑也甄权所谓发雷所谓二十男子顶心剪下发者得之矣李当之以为童男发陶弘景以为鬈发苏恭以为发根宗奭以为陈发者并误矣且顾野王在苏恭之前恭不知玉篇有髲字亦欠考矣毛苌诗传云被之童童被首饰也编发为之即此髲也　　发髲修治
雷曰发髲是男子二十已来无疾患颜貌红白于顶心剪下者入丸药膏中用先以苦参水浸一宿漉出入瓶子以火煅赤放冷研用李时珍曰今人以皂荚水洗净晒干入罐固济煅存性用亦良　　发髲气味
苦温无毒别录曰小寒
　　主治
本经曰五癃关格不通利小便水道疗小儿惊大人□仍自还神化别录曰合鸡子黄煎之消为水疗小儿惊热百病大明曰止血闷血运金疮伤风血痢入药烧存性用煎膏长肉消瘀血　　发髲发明
韩保升曰本经云自还神化李当之云神化之事未见别方按异苑云人发变为□鱼神化之异应此者也又陈藏器曰生人发挂树果上乌鸟不敢来食其实又人逃走取其发于纬车上却转之则迷乱不知所适此皆神化李时珍曰发者血之余埋之土中千年不朽煎之至枯复有液出误食入腹变为症虫□治服饵令发不白此正神化之应验也　　乱发释名
李时珍曰头上曰发属足少阴阳明耳前曰鬓属手足少阳目上曰眉属手足阳明唇上曰髭属手阳明颏下曰须属足少阴阳明两颊曰髯属足少阳其经气血盛则美而长气多血少则美而短气少血多则少而恶气血俱少则其处不生气血俱热则黄而赤气血俱衰则白而落素问云肾之华在发王冰注云肾主髓脑者髓之海发者脑之华脑减则发素滑寿注云水出高原故肾华在发发者血之余血者水之类也今方家呼发为血余盖本此义也龙木论谓之人退焉叶世杰草木子云精之荣以须气之荣以眉血之荣以发类苑云发属心禀火气而上生须属肾禀水气而下生眉属肝禀木气而侧生故男子肾气外行而有须女子宦人则无须而眉发不异也说虽不同亦各有理终不若分经者为的刘君安云欲发不落梳头满千遍又云发宜多梳齿宜数叩皆摄精益脑之理尔又昆斋吴玉有白发辨言发之白虽有迟早老少皆不系寿之修短由祖传及随事感应而已援引古今为证亦自有理文多不录　　乱发气味
苦微温无毒
　　乱发主治
别录曰咳嗽五淋大小便不通小儿惊痫止血鼻衄烧灰吹之立已苏恭曰烧灰疗转胞小便不通赤白痢哽噎痈肿狐尿刺尸疰疔肿骨疽杂疮朱震亨曰消瘀血补阴甚捷　　乱发发明
李时珍曰发乃血余故能治血病补阴疗惊痫去心窍之血刘君安以己发合头垢等分烧存性每服豆许三丸名曰还精丹令头不白又老唐方亦用自己乱发洗净每一两入川椒五十粒泥固入瓶煅黑研末每空心酒服一钱令发长黑此皆补阴之验也用椒者取其下达尔陶弘景曰俗中妪母为小儿作鸡子煎用其父梳头乱发杂鸡子黄熬良久得汁与儿服去痰热疗百病　　附方
石淋痛涩发髲烧存性研末每服用一钱井水服之肘后方

伤寒黄病发髲烧研水服一寸匕日三
伤寒
类要

胎衣不下乱发头发撩结口中
真
人方

小儿客忤因见生人所致取来人□上发十茎断儿衣带少许合烧研末和乳饮儿即愈千
金方

急肚疼病用本人头发三十根烧过酒服即以水调芥子末封在脐内大汗如雨即安谈野
翁方

瘭癌恶疮生发灰米汤服二钱外以生发灰三分皂荚刺灰二分白芨一分为末干掺或以猪胆汁调（直指方）

孩子热疮乱发一团如梨子大鸡子黄十个煮熟同于铫子内熬至甚干始有液出旋置盏中液尽为度用傅疮上即以苦参粉粉之神妙详见鸡子黄下（刘禹锡传信方）

小儿班疹发灰饮服三钱
子母
秘录

小儿断脐即用清油调发灰传之不可伤水脐湿不干亦傅之小儿重舌欲死者以乱发灰半钱调傅舌下不住用之简要
济众方

小儿燕口两角生疮发灰三钱饮汁服
子母
秘录

小儿吻疮发灰和猪脂涂之
圣
惠方

小儿惊啼乱油发烧研乳汁或酒服少许良
千
金方

鼻血眩冒欲死者乱发烧研水服方寸匕仍吹之（梅师方）

鼻血不止血余烧灰吹之立止永不发男用母发女用父发圣
惠
用乱发灰一钱人中白五分麝香少许为
末鼻名三奇散
肺疸吐血发灰一钱米醋二合白汤一钱调服三因方

咳嗽有血小儿胎发灰入麝香少许酒下每个作一服男用女女用男朱氏
集验

齿缝出血头发切入铫内炒存性研掺之
华佗
中藏经

肌肤出血胎发烧灰傅之即止或吹入鼻中
证治
要诀

诸窍出血头发败陈莲蓬并烧灰等分每服三钱木香汤下圣
惠方

上下诸血或吐血或心衄或内崩或舌上出血如簪孔或鼻衄或小便出血并用乱发灰水服方寸匕一日三服圣
济方

无故遗血乱发及爪甲烧灰酒服方寸匕
千
金方

小便尿血发灰二钱醋汤服
末
类方

血淋苦痛乱发烧存性二钱入麝少许米饮服圣惠方

大便泻血血余半两烧灰鸡冠花柏叶各一两为末卧时酒服二钱来早以温酒一盏投之一服见效（普济方）

胎产便血发灰每饮服二钱
昝殷
产宝

女人漏血乱发洗净烧研空心温酒服一钱
妇人
良方

月水不通童男童女发各三两烧灰班蝥二十一枚糯米炒黄麝香一钱为末每服一钱食前热姜酒下普济方

妇人阴吹胃气下泄阴吹而正喧此谷气之实也宜猪膏发煎导之用猪膏半斤乱发鸡子大三枚和煎发消药成矣分再服病从小便中出也张仲
景方

女劳黄疸因大热大劳交接后入水所致身目俱黄发热恶寒小腹满急小便难用膏发煎治之即上方肘后方

黄疸尿赤乱发灰水服一钱日三次秘方也
肘
后方

大小便闭乱发灰三指撮拔半升水服
姚
氏

干霍乱病胀满烦燥乱发一团烧灰盐汤二升和服取吐十便
良方

尸疰中恶子母秘录用乱发如鸡子大烧研水服一方用乱发灰半两杏仁半两去皮尖研炼蜜丸梧子大每温酒日下二三十丸破伤中风乱发如鸡子大无油器中熬煎黑研以好酒一盏沃之入何首乌末二钱灌之少顷再灌本草衍义

沐发中风方同上
令发长黑乱发洗晒油煎焦枯研末擦发良
圣
惠方

擦落耳鼻头发瓶盛泥固煅过研末以擦落耳鼻乘热蘸发灰缀定□帛缚住勿令动自生令也经验
良方

聤耳出脓乱发裹杏仁末塞之
圣
惠方

吞发在咽取自己乱发烧灰水服一钱
延龄
至宝方

蜈蚣螫咬头发烧烟熏之
疔肿恶疮乱发鼠屎等分烧灰针入疮内大良圣惠方

疮口不合乱发露蜂房蛇蜕皮各烧存性一钱用温酒食前调服神妙苏沈
良方

下疳湿疮发灰一钱枣核七个烧研洗贴
心
鉴

大风疠疮用新竹筒十个内装黑豆一层头发一层至满以稻糠火盆内煨之候汁滴出以盏接承翎扫疮上数日即愈亦治诸疮邵真人
经验方

　发部艺文一
　　白发赋　　　　　　　　　　晋左思星星白发生于鬓垂虽非青蝇秽我光仪策名观国以此见疵将镊将拔好爵是縻白发将拔惄然自诉禀命不幸直君年暮逼迫秋霜生而皓素始览明镜惕然见恶朝生暮拔何罪之故予观橘柚一皓一晔贵其素华匪尚绿叶愿戢子手摄子之镊咨尔白发观世之涂靡不追荣贵华贱枯赫赫阊阖蔼蔼紫庐弱冠来仕童髫献谟甘罗乘轩子奇剖符英英终贾高论云衢拔白就黑此自在吾白发临拔瞋目号呼何我之冤何子之愚甘罗自以辩惠见称不以发黑而名著贾生自以良才见异不以乌鬓而获举闻之先民国用老成二老归周周道肃清四皓佐汉汉德光明何必去我然后要荣咨尔白发事各有以尔之所言非不有理曩贵耆耋今薄旧齿皤皤荣期皓首田里虽有二毛河清难俟随时之变见叹孔子白发辞尽誓以固穷昔临玉颜今从飞蓬发肤至昵尚不克终聊用拟辞比之国风　　陶母截发赋　　　　　　　唐浩虚舟陶家客至兮方此居贫母氏心耻兮思无馔宾断鬓发以将贸庶珍羞而具陈欲明理内之心不求尽饰庶使趋庭之子得以亲仁原夫兰客方来蕙心斯至顾巾橐而无取俯杯盘而内愧啜菽饮水念鸡黍而何求舍己从人虽发肤而可弃于是搔首心乱低眉恨生畏东闾之恩薄归北堂而计成拂撮凝抽簪注情解发而凤髻花折发匣而金刀刃鸣喜乃有余惭无所极窥在握而错落抚垂领而绸直锋铓不碍翻似雪之孤光倭堕徐分散如云之翠色已而展转增思徘徊向隅元鬓垂颅而散乱青丝委簟而盘纡象栉重理兰膏旧濡伤翠凤之全弃骇盘龙之半无观夫擢乃无遗敛之斯积凝光而粉黛难染盈握而腥膻是易将成特达之意欲厚非常之客宾筵既备空思一饭以无惭匣镜重窥岂念同心而可惜及乎宴罢空馆闲成晓妆纚换新髻钗迷旧行诚伐木之可亲疏而是愧苟如珪之足慕断亦何伤重义者情莫违厚慈者身可毁语其决同勉虞之一战思其仁逾训孟之三徙昔咸曰陶氏所以成大名母贤如此　发部艺文二
诗

　　秋夕叹白发　　　　　　　　梁何逊丝白不难染蓬生直易扶惟见星星鬓独与众中殊昔年十四五率性颇廉隅直是安被褐非敢慕怀珠何言志事晚疲拙婴殊躯逢时乃倏忽失路亦斯须郊郭勤二顷形体憩一庑涸蚌困鱼目笼禽触四隅宵长壁立静廓处谢欢愉月色临树虫声当户枢飞蛾拂夜火坠叶舞秋株逐物均乘鹤违俗等双凫故人倘未弃求我谷之嵎　　叹白发　　　　　　　　　唐韦应物还同一叶落对此孤镜晓丝缕乍难分杨花复相繞时役人易衰吾年白犹少　　初见白发　　　　　　　　　白居易白发生一茎朝来明镜里勿言一茎少满头从此始青山方远别黄绶初从仕未料容鬓间蹉跎忽如此　　叹发落　　　　　　　　　　　前人多病多愁心自知行年未老发先衰随梳落去何须惜不落终须变作丝　　感发落　　　　　　　　　　　前人昔日愁头白谁知未白衰眼看应落尽无可变成丝　　白发　　　　　　　　　　　　前人雪发随梳落霜毛绕鬓垂加添老气味改变旧容仪不肯长如漆无过总作丝最憎明镜里黑白半头时　　嗟发落　　　　　　　　　　　前人朝亦嗟发落暮亦嗟发落落尽诚可嗟尽来亦不恶既不劳洗沐又不烦梳掠最宜湿暑天头轻无髻缚脱置垢巾帻解去尘缨络银瓶贮寒泉当顶倾一勺有如醍醐灌坐受清凉乐因悟自在僧亦资于剃削　　白发　　　　　　　　　　　　前人白发生来三十年而今须鬓尽皤然歌吟终日如狂叟衰疾多时似瘦仙八戒夜持香火印三光朝念□珠篇其余便被春收拾不作闲游即醉眠　　白发　　　　　　　　　　　　前人白发知时节暗与我有期今朝日阳里梳落数茎丝家人不惯见悯默为我悲我云何足怪此意尔不知凡人年三十外壮中已衰但思寝食味已减二十时况我今四十本来形貌羸书魔昏两眼酒病沈四肢亲爱日零落在者仍别离身心久如此白发生已迟由来生老死三病长相随除却念无生人间无药治　　因沐感发寄朗上人二首　　　　前人年长身转慵百事无所欲乃至头上发经年方一沐沐希发苦落一沐仍半秃短鬓经霜蓬老面辞春木强年过犹近衰相来何速应是烦恼多心焦血不足渐少不满把渐短不盈尺况兹短少中日夜落复白既无神仙术何除老死籍祇有解脱门能度衰苦厄掩镜望东寺降心谢禅客衰白何足言剃落犹不惜　　始见二毛　　　　　　　　　　鲍溶元发迎忧光色阑衰华因镜强相看百川赴海返潮易一叶报秋归树难初弄藕丝牵欲断又惊机素剪仍残颜生岂是光阴晚余亦何人不自宽　　镊白　　　　　　　　　　　　韦庄白发太无情朝朝镊又生始因丝一缕渐至雪千茎不避家人笑惟惭子惊新年过半百犹叹未休兵　　绿鬓　　　　　　　　　　　　徐夤绿鬓先生自出林孟光同乐野云深躬耕为食古人操非织不衣贤者心眼众岂能分瑞璧舌多须信烁良金君看黄阁南迁客一过泷州绝好音　　白发吟　　　　　　　　　　杜荀鹤一茎两茎初似丝不妨惊度少年时几人乱世得及此今我满头何足悲九转灵丹那胜酒五音清乐未如诗家人苍翠万余尺藜杖楮冠输老儿　　伤华发　　　　　　　　　　　罗隐旧国迢迢远清秋种种新已衰曾轸虑初见忽沾巾日薄梳兼懒根危镊恐频青铜不自见只拟老他人　　白发　　　　　　　　　　　僧齐己莫染亦莫镊任从伊满头白虽无奈药黑也不禁秋静枕听蝉卧闲垂看水流浮生未达此多为尔为愁　　云鬟　　　　　　　　　　　赵鸾鸾扰扰香云湿未干鸦翎蝉翼腻光寒侧边斜插黄金凤罢夫君带笑看　　白发　　　　　　　　　　金桑之维白发近年见十中两三茎半因愁攒出多为病添成梳里有时落镊余还又生老知无可避何处是功名　　发黄有感　　　　　　　　　杜仁杰飘萧中年发既少何用白苍黄未甚丝明知不更黑妻孥恐生悲劝我课锄摘眷然抚镜镊青山堕虚席　　夜坐见白发寄别朱仲开张瓯江　　　　　　　　　　　　　　　明陈鹤坐久北风起江声带远沙客愁初到鬓乡梦不离家林静无残叶灯寒有落花怀君夜难寐别绪转如麻　　白发　　　　　　　　　　　　刘基白发应同春草茎风吹一夜满头生欲收浮艳归根柢故遣芳菲定老成碧瓦晓霜怜变灭纸宵月□分明据鞍上马非吾事赖尔庄严意不轻　　喜白发为陈师复赋　　　　　钱惟善勋业无成散似樗青铜欣见二毛初中郎兴动秋风起太傅诗成壮岁余皎皎易污时一沐星星难染漫千梳等闲得此无情物自有忘忧满架书　　秋发　　　　　　　　　　　朱曰藩秋发不盈握秋蓬仍苦飞何须五日沐自信九阳晞病觉星星改心从种种违汉家方尚少素领愧朝衣　　见白发　　　　　　　　　　杨循吉料应白发有来时三十登头似未宜愁已生根从汝摘老先呈态要人知莫劳晓日梳千下终见秋霜起一丝若道只因诗故白邻翁元不会吟诗

　发部杂录
易经说卦十一巽其于人也为寡发按正义风落树之华叶则在树者稀疏如人之少发亦类于此大全徐氏曰阳盛于上为寡发吴氏曰阴血盛者发多阳气盛者发少诗经墉风柏舟篇髧彼两髦按注髧发垂貌两髦者剪发夹囟子事父母之饰亲死然后去之此盖指共伯也大全孔氏曰夹囟故两髦也士既殡而脱髦诸侯小敛则脱之若父母有先死者于死三日脱之服阕又着之容斋项氏曰内则注云髦象幼时鬌儿生三月剪发为鬌男角女羁夹囟曰角两髻也午达曰羁三髻也又曰髦者以发作伪髻垂两肩之上如今小儿用一带连双髻横系额上是也君子偕老篇鬒发如云不屑也按注鬒黑也如云言多而美也屑洁也髲也人少发则以益之发自美则不洁于而用之也
卫风氓蚩章总角之宴言笑晏晏按注总角女子未许嫁则未笄但结发为饰也大全孔氏曰但结其发为两角伯兮二章自伯之东首如飞蓬岂无膏沐谁适为容按注蓬草名其华如柳絮聚而飞如乱发也膏所以泽发者沐涤首去垢也大全庆源辅氏曰此其真情也东莱吕氏曰膏所以膏首而沐盖渖也左传遣之渖沐杜预云渖米汁可以沐头鲁遣展喜以膏沐劳齐师则膏非专妇人用也陈风泽陂章有美一人硕大且卷按注卷鬓发之美也小雅彼都人士三章彼君子女绸直如发按注未详其义然以四章五章推之亦言其发之美耳大全庐陵罗氏曰说文绸密也解颐新语其首饰绸直如发之本然谓不用发为高髻之类彼君子女卷发如虿按注卷发鬓傍短发不可敛者曲上卷然以为饰也虿螫虫也尾末揵然似发之曲上者匪伊卷之发则有旟按注旟扬也言女之发非故卷之也发自有旟耳采绿篇予发曲局薄言归沐按注局卷也犹言首如飞蓬也礼记曲礼敛发毋按注髲也垂如髲也古人重发以纚韬之不使垂内则子事父母鸡初鸣咸盥漱栉縰笄总拂髦冠緌缨按注栉梳也縰黑缯韬发者以縰韬发作髻讫即横插笄以固髻总亦缯为之以束发之本而垂余于髻后以为饰也拂髦振去髦上之尘也髦用发为之象幼时剪发为鬌之形此所陈皆以先后之次栉讫加縰次加笄加总然后加髦着冠冠之缨结于颔下以为固结之余者下垂谓之緌男女未冠笄者鸡初鸣咸盥漱栉縰拂髦总角衿缨按注总角总聚其发而结束之为角童子之饰也子生三月之末择日剪发为鬌男角女羁否则男左女右按注鬌所存留不剪者也夹囟两旁当角之处留发不剪者谓之角留顶上纵横各一相交通达者谓之羁严氏云夹囟曰角两髻也午达曰羁三髻也孝经开宗明义章身体发肤受之父母不敢毁伤孝之始也韩子六反篇古者有谚曰为政犹沐也虽有弃发必为之爱爱弃发之费而忘长发之利不知权者也礼斗威仪君乘木而王为人美发汉书贾山传赦罪人怜其亡发赐之巾
后汉书马援子廖传长安语曰城中好高髻四方高一尺说文髻结发也
鬓颊发也
博物志鸟衔人之发梦飞
崔豹古今注长安妇人好为盘桓髻到于今其法不绝堕马髻今无复作者倭堕髻一云堕马之余形也续博物志人劳则发白发者脑之华脑减则发素
白发须镊去消蜡点孔中即生黑者
酉阳杂俎身神及诸神名异者发神曰元华
中华古今注自古之有髻而吉者系也女子十五而笄许嫁于人以系他族故曰髻而吉榛木为笄笄以约发也居丧以桑木为笄表变孝也皆长尺有二寸沿至夏后以铜为笄于两旁约发也谓之发笄殷后服盘龙步摇梳流苏珠翠三服服龙盘步摇若侍去梳苏以其步步而摇故曰步摇周文王又制平头髻昭帝又制小须双裙髻始皇诏后梳凌云髻三妃梳望仙九鬟髻九嫔梳参鸾髻至汉高祖又令宫人梳奉圣髻武帝又令梳十二鬟髻又梳堕马髻灵帝又令梳瑶台髻魏文帝令宫人梳百花髻芙蓉归云髻梁天监中武帝诏宫人梳回心髻归真髻作白青黛眉有二
字缺
髻隋有凌虚髻祥云髻大业中令宫人
梳朝云
缺
香髻归奉髻奉仙髻节晕贞观中梳归
顺髻又太真偏梳朵子作啼又有愁来髻又飞髻又百合髻作白黑眉清异录世有十样佛皆秃首者也一僧二尼三老翁四小儿五优伶六角抵七泅鱼汉八打狐人九秃疮十酒秃后山谈丛唐令民年二十为丁其下为推宋次道曰推者稚也避高宗讳阙而为推邑缙叔曰推者推也独髻为推传者误尔盖唐人不讳嫌梁氏之父茂始以戊为武温嗜杀人畏之并讳其嫌耳夫人少而分髻长则合而未冠今人犹然缙叔是也笔记栉之于发不去乱不能治髻
西溪丛语潘岳秋兴赋云斑鬓彪以承弁兮素发飒以垂领五臣注云彪发下垂貌说文云白黑发杂也李善注云彪作髟音方料切释常谈发半白谓之二毛昔潘安仁年三十二岁鬓已二毛容斋随笔考工记车人之事半矩谓之宣注头发颢落曰宣易巽为宣发宣字本或作寡周易巽为寡发释文云本又作宣黑白杂为宣发宣发二字甚奇东斋记事今人年壮而发白者目之曰蒜发犹言宣发也今蒜发又通称而知宣发少矣宣发见于陆德明说卦释文中此固人所知也而蒜发书传间或未之见独本草芜菁条下有云蔓菁子压油涂颈能变蒜发此亦可据也山房随笔蒋复轩镊白发诗云劝君休镊鬓毛斑鬓到斑时已自难多少朱门少年子业风吹上北邙山辍□录项后白发曰素领汉冯唐白首为郎官素发垂领人之年壮而发斑白者俗曰算发以为心多思虑所致盖发乃血之余心主血血为心役不能上荫乎发也然本草云芜菁子压油涂头能变蒜发则亦可作蒜易说卦巽为寡发陆德明曰寡本作宣黑白杂为宣发据此则当用宣字为是感应类从志草发在妇安夫按注埋妇人发于前令妇安夫家又取他人发埋前令人不怒恒喜　发部外编
髻鬟品王母降武帝宫从者有飞仙髻九环髻异苑琅邪费县民家恒患失物谓是偷者每以扃钥为意常周行宅内后果见篱一穿穴可容人臂甚滑泽有踪迹乃作绳彄放穿穴口夜中忽闻有摆扑声往掩得一髻长三尺许从此无复所失稽神录江南内臣朱廷禹言其所亲泛海遇风舟将覆者数矣海师云此海神有所求可即取舟中所载弃之水中物将尽有一黄衣妇人容色绝世乘舟而来四青衣卒刺船皆朱发豕牙貌甚可畏妇人径上船问有好发可以见与其人忙怖不复记但云物已尽矣妇人云在船后挂壁箧中如言而得之船屋上有脯腊妇人取以食四卒视其手鸟爪也持而去舟乃达口

　发部纪事
归藏启筮共工人面蛇身朱发
路史帝喾高辛氏次妃有陬氏曰常羲生而能言发迨其踵山海经修般民白其人被发
吕氏春秋顺民篇汤克夏而正天下天大旱汤乃以身祷于桑林剪其发以身为牺牲祈福于上帝史记周本纪古公有长子曰太伯次曰虞仲太姜生少子季历季历娶太任皆贤妇人生昌有圣瑞古公曰我世当有兴者其在昌乎长子太伯虞仲知古公欲立季历以传昌二人亡如荆蛮文身断发以让季历按注应劭曰常在水中故断其发文其身以象龙子故不见伤害髻鬟品周文王加珠翠翘花名曰凤髻又名步摇髻史记宋世家纣为象箸箕子谏不听乃被发佯狂而为奴新论诫盈篇周公一沐而三握发
搜神记秦时武都故道有怒特祠祠上生梓树秦文公二十七年使人伐之树断中有一青牛出走入丰水中其后青牛出丰水中使骑击之不胜有骑堕地复上髻解被发牛畏之乃入水不敢出故秦自是置旄头骑韩子难二篇齐桓宫中二市妇闾二百被发而御妇人内储说文公之时宰臣上炙而发绕之文公召宰人而谯之曰女欲寡人之哽耶奚为以发绕炙宰人顿首再拜请曰有死罪三援砺砥刀利犹干将也切肉肉断而发不断臣之罪一也援木而贯脔而不见发臣之罪二也奉炽炉炭火尽赤红而炙熟而发不烧臣之罪三也堂下得无微有疾臣者乎公曰善乃召其堂下而谯之果然乃诛之一曰晋平公觞客少庶子进炙而发绕之平公趣杀炮人毋有反令炮人呼天曰嗟乎臣有三罪死而不自知乎平公曰何谓也对曰臣刀之利风靡骨断而发不断是臣之一死也桑炭炙之肉红白而发不焦是臣之二死也炙熟又重睫而视之发绕炙而目不见是臣之三死也意者堂下其有翳憎臣者乎杀臣不亦早乎左传僖公二十二年初平王之东迁也辛有适伊川见被发而祭于野者曰不及百年此其戎乎其礼先亡矣秋秦晋迁陆浑之戎于伊川宋公及楚人战于泓楚人未既济司马请击之公曰不可既济而未成列又以告公曰未可既陈而后击之宋师败绩国人皆咎公公曰君子不重伤不禽二毛寡人虽亡国之余不鼓不成列子鱼曰君未知战今之勍者皆吾敌也虽及胡获则取之何有于二毛爱其二毛则如服焉按注二毛头白有二色二十八年五月卫侯出奔楚使元咺奉叔武以受盟六月晋人复卫侯公子歂犬华仲前驱叔武将沐闻君至喜捉发走出前驱射而杀之宣公十八年公孙归父聘于晋冬公薨臧宣叔逐东门氏子家还及笙坛帷复命于介既复命袒括发（注以麻约发）
即位哭三踊而出遂奔齐
吴越春秋寿梦朝周适楚观诸侯礼乐鲁成公会于锺离深问周公礼乐成公悉为陈前王之礼乐因为咏歌三代之风寿梦曰孤在夷蛮徒以椎髻为俗岂有斯之服哉帝王世纪老初生而发白故号老子
左传昭公三年齐侯田于莒卢蒲嫳见泣且请曰余发如此种种余奚能为公曰诺吾告二子归而告之子尾欲复之子雅不可曰彼其发短而心甚长其或寝处我矣九月子雅放卢蒲嫳于北燕二十八年叔向母曰昔有仍氏生女黰黑而甚美光可以鉴名曰元妻美发
为黰

三十年吴子伐徐防山以水之己卯灭徐徐子章禹断其发携其夫人以逆吴子吴子唁而送之家语七十二弟子解颜回鲁人字子渊年二十九而发白左传哀公十一年公会吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无平将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴发短按注约绳也八尺为寻吴发短欲以绳贯其首十七年晋复伐卫入其郛将入城简子曰止叔向有言曰怙乱灭国者无后卫人出庄公而与晋平晋立襄公之孙般师而还十一月卫侯自鄄入般师出初公登城以望见戎州问之以告公曰我姬姓也何戎之有焉剪之公使匠久公欲逐石圃未及而难作辛巳石圃因匠氏攻公公闭门而请弗许逾于北方而队折股戎州人攻之大子疾公子青逾从公戎州人杀之公入于戎州己氏初公自城上见己氏之妻发美使髡之以为吕姜既入焉而示之璧曰活我吾与女璧己氏曰杀女璧其焉往遂杀之而取其璧韩子说林篇公孙弘断发而为越王骑公孙喜使人绝之曰吾不与子为昆弟矣公孙弘曰我断发子断颈而为人用兵将谓子何周南之战公孙喜死焉拾遗记张仪苏秦二人同志好学迭剪发而鬻之以相养史记范雎传范雎先事魏中大夫须贾贾使齐雎从齐王闻雎辩口赐雎金须贾以为雎持魏国阴事告齐既归以告魏齐魏齐大怒使舍人笞击雎雎既相秦号曰张禄而魏不知使须贾于秦雎谓贾曰汝罪有几曰擢贾之发以续贾之罪尚未足也蔺相如传相如奉璧入秦秦无意偿赵城相如怒发上冲冠宝椟记有韩房者自渠咠国来长一丈垂发于膝人见如神明矣列女传乐羊学书其妻贞义截发以供其费
韩子内储说篇燕人李季好远出其妻私有通于士季突至士在内中妻患之其室妇曰令公子裸而解发直出门吾属佯不见也于是公子从其计疾走出门季曰是何人也家室皆曰无有季曰吾见鬼乎妇人曰然史记荆轲传荆轲入秦太子及宾客皆白衣冠以送之至易水之上高渐离击筑荆卿和而歌为羽声慨士皆瞋目发尽上指冠髻鬟品秦始皇有望仙髻参鸾髻凌云髻
楚汉春秋上败彭城薛人丁固追上上被发而顾曰丁公何相急之甚乃骂而去上即位欲陈功上曰使项失天下是子也为人臣两心非忠也下吏笞之史记陆贾传陆贾者楚人也以客从高祖定天下名为有口辩士居左右尝使诸侯及高祖时中国初定尉他平南越因王之高祖使陆贾赐尉他印为南越王陆生至尉他魋结箕倨见陆生按注服虔曰魋音椎今兵士椎头结索隐曰魋直追反结音计谓为髻一撮以椎而结之故字从结且案魋结二字依字读之亦通谓夷人本被发左□今他同其风俗但魋其发而结之也汉书苏建传建子武留匈奴凡十九岁始以强壮出及还须发尽白洞冥记元鼎五年郅支国贡马肝石半青半白如今之马肝春碎以和九转之丹服之弥年不饥渴也以之拂发白者皆黑帝坐群臣于甘泉殿有发白者以石拂之应手皆黑是时公卿语曰不用作方伯惟须马肝石此石酷烈不和丹砂不可近须陈留风俗传小黄县者宋地黄乡也沛公起兵野战丧皇妣于黄乡天下平定乃使使者以梓宫招魂幽野于是丹蛇在水自洒濯入于梓宫其浴处有遗发故谥曰昭灵夫人髻鬟品汉元帝宫中有百合分髾髻同心髻
合德有欣愁髻
列女传吴伯阳妻顾昭君早寡剪发以明志
广汉冯季宰妻者李氏之女名珥字进早寡无嗣奉养姑守心纯固以义自防珥母愍其孤苦阴有所许珥断发自明乡人称之汉书王莽传王常等共立圣公为帝改年为更始元年拜置百官莽闻之愈恐欲外示自安乃染其须发进所征天下淑女杜陵史氏女为皇后后汉书刘盆子传樊崇等立盆子为帝盆子时年十五被发徒跣见众拜恐畏欲啼独异志陈正为太官进炙有发贯炙光武令斩正正曰臣有三罪请言毕而后死曰山出炭炎焰不能焦发臣罪一也匣出佩刀日砥砺不能断发二罪也臣与庖人六目同视之曾不如黄门两目臣罪三也光武乃罪黄门而释正此与韩子内储说晋文
公平公事同皆传闻之讹

诚斋杂记明德马皇后美发为四起大髻但以发成尚有余绕髻三匝东观汉记和熹邓后六岁诸兄持后发后曰身体发肤受之父母不敢毁伤孝之始也何弄人发乎梁鸿妻椎髻着布衣操作具而前鸿大喜曰此真梁鸿妻也能奉我矣梁冀别传冀未诛时妇人作不聊生髻
谢承后汉书汝南李光字伯明为兖州母亡后归视□处得亡母乱发光持悲号气绝复续樊英别传英被发忽拔刀斫舍中妻问故曰□生道遇抄□生还云道遇贼有被发老人相救得全□生名巡字仲信陈郡夏阳人能传英业许逵别传蓟子训齐人有神术人发白者请子训但与对坐共处宿昔间发皆黑髻鬟品汉有迎春髻垂云髻
林邑国记朱崖人多长发汉时郡守贪残缚妇女割头取发由是叛乱不复宾服魏志武帝纪注曹瞒传曰太祖尝出军行经麦中令士卒无败麦犯者死骑士皆下马付麦以相持于是太祖马腾入麦中敕主簿议罪主簿对以春秋之义罚不加于尊太祖曰制法而自犯之何以帅下然孤为军帅不可自杀请自刑因拔剑割发以置地髻鬟品魏武帝宫有反绾髻又梳百花髻拾遗记太始元年魏帝为陈留王之岁有频斯国人来朝其国人皆多力不食五谷日中无影饮桂浆云雾羽毛为衣发大如缕坚韧如斤伸之几至一丈置之自缩如蠡续人发以为绳汲丹井之水魏志于禁传太祖使曹仁讨关羽于樊遣禁助仁秋大霖雨汉水溢禁等军没禁遂降吴文帝践祚权遣禁还帝引见禁须发皓白形容憔悴拜为安远将军中华古今注魏宫人好画长眉令作蛾眉惊鹤髻魏文帝宫人绝所爱者有莫琼树薛夜来陈尚衣段巧笑皆日夜在帝侧琼树始制为蝉鬓望之缥缈如蝉翼故曰蝉鬓吴志孙峻传注吴书曰留赞为将临敌必先被发叫天因抗音而歌左右应之战无不克周鲂传鲂加昭义校尉被命令谲挑魏大司马扬州牧曹休鲂遣亲人赍笺七条以诱休休果信鲂帅步骑十万径来入皖鲂亦合众随陆逊横截休休幅裂瓦解斩获万计鲂初建密计时频有郎官奉诏诘问诸事鲂乃诣部郡门下因下发谢故休闻之不复疑虑事捷军旋权大会诸将欢宴酒酣谓鲂曰君下发载义成孤大事君之功名当书之竹帛赐爵关内侯魏志明帝纪注孙盛曰明帝天姿秀出立发垂地髻鬟品魏明帝宫有涵烟髻魏志文德郭皇后传注魏略曰明帝既嗣立追痛甄后之薨故郭太后以忧暴崩甄后临没以帝属李夫人及太后崩夫人乃说甄后见谮之祸不获大敛被发覆面帝哀恨流涕命殡葬太后皆如甄后故事独异志魏建凌云阁既成匠人误钉其额文帝乃令车绳引上韦诞题三字而下顷刻之间头须皓白晋书武帝本纪初文帝以景帝既宣帝之嫡早世无后以帝弟攸为嗣将议立世子属意于攸何曾等固争曰中抚军有超世之才发委地手过膝此非人臣之相也由是遂定王隐晋书故中牟令苏韶字孝先咸宁初亡诸子迎丧至襄城弟子节梦见卤簿行列甚肃见韶曰卿犯卤簿应髡刑节俯受剔觉见头发截如大指大后又梦见韶截之节素美发五截而尽髻鬟品晋惠帝宫有芙蓉髻
晋书石季龙载纪季龙子义阳公鉴时镇关中役繁赋重失关右之和其友李松劝鉴文武有长发者拔为冠缨余以给宫人长史取发白之季龙大怒以其右仆射乡离为征西左长史龙骧将军雍州刺史以察之信然征鉴还邺收松下廷尉邺中记广陵公陈逵妹颜色甚美发长七尺石虎以为夫人晋书周□传陈敏反于扬州以□为安丰太守加四品将军□称疾不行密遣使告镇东将军刘准令发兵临江己为内应剪发为信车频秦书符坚建元十八年新罗国献美女国在百济东其人多美发发长丈余晋书谢安传征西大将军桓温请安为司马既到温甚喜言生平欢笑竟日既出温问左右颇尝见我有如此客不温后诣安值其理发安性迟缓久而方罢使取帻温见留之曰令司马着帽进其见重如此王恬传恬字敬豫少好武不为公门所重导见悦辄喜见恬便有怒色州辟别驾不行袭爵即丘子性□诞不拘礼法谢万尝造恬既坐少顷恬便入内万以为必厚待己殊有喜色恬久之乃沐头散发而出据胡□于庭中晒发神气□迈竟无宾主之礼万怅然而归陶侃传侃早孤贫为县吏鄱阳孝廉范逵尝过侃时仓卒无以待宾其母乃截发得双髲以易酒肴乐饮极欢虽仆从亦过所望王逊传逊为南夷校尉宁州刺史李雄遣李骧寇宁州逊使将军姚崇距之战于堂狼大破骧等崇追至泸水透水死者千余人崇以道远不敢渡水逊以崇不穷追怒囚群帅执崇鞭之怒甚发上冲冠冠为之裂夜中卒顾悦之传悦之字君叔少有义行与简文同年而发早白帝问其故对曰松柏之姿经霜犹茂蒲柳常质望秋先零简文悦其对髻鬟品太元中公主妇女必缓鬓倾髻又有假髻小名录王彭之字安寿小字虎彪之字叔武小字虎犊皆彬之子彪之年二十鬓皓白时人号为生白发神仙传孙登者不知何许人也恒止山间穴地而坐弹琴读易冬夏单衣天大寒人视之辄发自覆身发长丈余又雅容非常历世见之颜色如故广志黄头夷发黄如苕帚
搜神记晋时妇人结发者既成以缯急束其环名曰撷子髻始自宫中天下翕然化之及其末年遂有怀惠之事太清记太元女行玉子之术鬒发如鸭
宋书竟陵王诞传诞为南徐州刺史迁镇广陵中夜闲坐有赤光照室见者莫不怪愕左右侍直眠中梦人告之曰官须发为鞘睡既觉已失髻矣如此者数十人诞甚怪惧异苑有人误吞发便得病但欲咽猪脂张口时见喉中有一头出受膏乃取小钩为饵而引得一物长三尺余其形似蛇而悉是猪脂悬于屋间旬日融尽唯发在焉月支国有佛发盛以琉璃罂
南齐书谢超宗传超宗下廷尉一宿发白皓首王俭传俭进卫军将军领国子祭酒十日一还学监试诸生巾卷在庭剑卫令史仪容甚盛作解散髻斜插帻簪朝野慕之相与放效谐噱录王僧虔晚年恶白发一日对客左右进铜镊僧虔曰却老先生至矣梁书荀匠传匠居父忧并兄服历四年不出庐户自括发后不复栉沐发皆秃落刘峻传峻好学家贫读书常燎麻炬从夕达旦时或昏睡爇其发既觉复读终夜不寐刘勰传勰为文长于佛理有敕于定林寺撰经证功毕遂启求出家先燔鬓发以自誓敕许之高昌国传其国人面貌类高丽辫发垂之于背髻鬟品梁宫有罗光髻陈书韩子高传子高征留异随侯安都顿桃支岭岩下时子高兵甲精锐别御一营单马入阵伤顶之左一髻半落南史张贵妃传贵妃发长七尺鬒黑如漆其光可鉴特聪慧有神彩进止闲华容色端丽每瞻视盼睐光彩溢目照映左右尝于阁上靓妆临于轩槛宫中遥望飘若神仙髻鬟品陈宫有堕云髻
魏书辛绍先传绍先有至性丁父忧三年口不甘味头不栉沐发遂落尽故常着垂裙皂帽杨大眼传高祖将南伐令尚书李冲典选征官大眼往求焉冲弗许大眼曰尚书不见知听下官出一技便出长绳三丈许系髻而走绳直如矢马驰不及见者莫不惊叹蠕蠕传蠕蠕东胡之苖裔也姓郁久闾氏始神元之末掠骑有得一奴发始齐眉忘本姓名其主字之曰木骨闾木骨闾者首秃也谭薮后魏卢景裕生而头发白有四十九茎因名曰白头伽蓝记洛阳大市北慈孝奉终二里里内人以卖棺椁为业赁□车为事有挽歌孙岩娶妻三年不脱衣而卧岩因怪之伺其睡阴解其衣有三毛长三尺似野狐尾岩惧而出之妻临去将刀截岩发而走邻人追之变成一狐追之不得其后京邑被截发者一百三十余人初变妇人衣服靓行于道路人见而悦之近者被截发当时有妇人着彩衣者人皆指其狐魅于阗国居丧者剪发劈面以为哀戚发长五寸即就平常酉阳杂俎魏时有句骊客善用针取寸发斩为十余段以针贯取之言发中虚也其妙如此北齐书王琳传琳体貌闲雅立发委地喜怒不形于色北史司马子如传子如转尚书令及文襄辅政以贿为御史中尉崔暹劾在狱一宿而发皆白汇苑慕容绍宗曰吾数年有蒜发昨来忽尽其算尽乎未几投水死髻鬟品周弘文少时着锦绞髻
北史梁帝萧□传□恶见人发白事之者必方便避之担舆者冬月必须裹头夏月则加莲叶帽髻鬟品隋文宫有九贞髻
炀帝宫有迎唐八寰髻又梳翻荷髻坐愁髻
隋书于阗国传于阗国王锦帽金鼠冠妻戴金花其王发不令人见俗云若见王发年必俭列女传郑善果母崔氏年二十而寡父彦穆欲夺其志母曰郑君虽死幸有此儿弃儿为不慈背死为无礼宁当割耳截发以明素心违礼灭慈非敢闻命韩觊妻者洛阳于氏女觊从军战没其父将嫁之于氏昼夜啼泣截发自誓其父伤感遂不夺其志焉唐书袁天纲传王远智少警敏事陶弘景传其术为道士隋炀帝为晋王镇扬州使人介以邀见少选发白俄复鬒帝惧遣之太穆窦皇后传后生发垂过颈三岁与身等
段志元传志元从讨王世充深入马跌为贼擒两骑夹持其髻将度洛志元忽腾而上二人者俱堕于是夺其马驰归髻鬟品高祖宫有半翻髻反绾乐游髻
唐书甄权传权与弟立言究习方书遂为高医立言为太常丞有道人心腹懑烦弥二岁诊曰腹有蛊误食发而然令饵雄黄一剂少选吐一蛇如拇无目烧之有发气乃愈酉阳杂俎信都民苏氏有二女择良婿时魏知古方及第苏曰此虽官小后必贵乃以长女嫁之发长七尺黑光如漆相者云大富贵后知古拜相封夫人云唐书烈女传贾直言妻董直言坐事贬岭南以妻少乃诀曰生死不可期吾去可亟嫁无须也董不答引绳束发封以帛使直言署曰非君手不解直言贬二十年乃还署帛宛然及汤沐发堕无余贵妃杨氏传天宝九载妃得谴还外第国忠谋于吉温温因见帝曰妇人过忤当死然何惜宫中一席广为铁锧地更使外辱乎帝感动辍食诏中人张韬光召之妃因韬光谢帝曰妾有罪当万诛然肤发外皆上所赐今且死无以报引刀断一缭发奏之曰以此留诀帝见骇惋遽召入礼遇如初髻鬟品明皇帝宫中双镮望仙髻回鹘髻
贵妃作愁来髻
续博物志贵妃以假鬓为首饰曰义髻僖宗内人束发甚急为囚髻唐末妇人梳发以两鬓抱面为家髻珍珠船李林甫婿郑平为省郎林甫见其鬓发班白因曰上明日当赐甘露羹郑郎食之能乌发翌日食之一夕而鬓如黳唐书肃宗吴皇后传肃宗在东宫宰相李林甫阴构不测太子内忧鬓发班秃颜杲卿传杲卿被杀徇首于衢莫敢收有张凑者得其发持谒上皇是夕见梦帝寤为祭后凑归发于其妻妻疑之发若动云旧唐书李日知传日知事母至孝时母老尝疾病日知调侍数日而鬓发变白邺侯外传李泌生而发至于眉
杜阳杂编罗浮先生轩辕集年过数百而颜色不老立于□则发垂至地或与人饮酒即百斗不醉夜则垂发于盆中其酒沥沥而出鞠□之香辄无减耗珍珠船轩辕先生能散发箕踞用气攻其发一条如直髻鬟品贞元中有归顺髻又有闹扫妆髻
闻见后录甘露祸起北司方收王涯卢同者适在坐井收之同诉曰山人也北司折之曰山人何用见宰相同语塞疑其与谋自涯以下皆以发反系柱上钉其手足方行刑同无发北司令添一钉于脑后旧唐书龟兹国传男女皆剪发垂与项齐唯王不剪发天竺国传其王与大臣多服锦罽上为螺髻于顶余发剪之使拳新罗国传其妇人发绕头以彩及珠为饰发甚长美记事珠小儿发初生为小髻十数其父母为儿女相胜之辞曰蒲桃髻十穗胜五穗云仙杂记梁邺上元后忽发变如血卜曰元夜食牛肺犯天枢巡使夜行祷谢可免辟寒唐隐君子田游岩一日冬晴就汤泉沐发风于朝晖之下适所亲者至曰高年岂不自爱而草草若是耶游岩笑而答曰天梳日帽他复何需髻鬟品长安城中有盘桓髻惊鹄髻又家髻及倭髻志怪录孤山寺前枫树上有一鹊巢甚伟人上取其子探得头发数结光润各长五尺莫知其由汇苑回鹘黠斯人皆赤头以黑发为不祥
辽史萧陶苏斡传陶苏斡四世祖因吉发长五尺时呼为长发因吉宋史张茂直传茂直方弱冠慕容彦超据州城驱之守陴及周师破敌拥城守者列坐将斩之有卒挟刃谓茂直曰汝发甚鬒惜为颈血所污可先断之茂直许焉刃未及发会得释后励志于学开宝二年登进士第章献明肃刘皇后传后赐与有节柴氏李氏二公主入见犹服髲太后曰姑老矣命赐以珠玑帕首润王元份妇李氏老发且落亦请帕首太后曰大长公主太宗皇帝女先帝诸妹若赵家老妇宁可比耶欧阳修传修知滁州居二年徙扬州颍州复学士留守南京以母忧去服除召判流内铨时在外十二年矣帝见其发白问劳甚至墨客挥犀御史台仪凡御史上事一百日不言罢为外官有侍御史王平拜命垂满百日而未言事同寮皆讶云或曰王端公有待而发苟言之必大事也一日闻入札子众共侦之乃弹御膳中有发其弹词曰是何穆若之容忽睹鬈如之状中山诗话陈亚以药名咏白发云若是道人头不白老人当日合乌头避暑录话和尚置梳篦亦俚语云必无用也崇宁中间改僧为德士皆加冠巾蔡鲁公不以为然尝争之不胜翌日有冠者数十人诣公谢发既未有皆为赝髻以簪其冠公戏之曰今当遂梳篦乎不觉烘堂大笑冠有坠地者梦溪笔谈供奉官陈允任衢州监酒务日允已老发秃齿脱有客候之称孙希龄衣服甚蓝缕赠允药一刀圭令揩齿允不甚信之暇日因取揩上髯数揩而良久归家家人见之皆笑曰何为以墨染须允惊以鉴照之上髯黑如漆矣急去巾视童首之发已长数寸脱齿亦隐然有生者予见允时年七十余上髯及发尽黑而下须如雪谢氏诗源轻云鬒发甚长每梳头立于榻上犹拂地已绾髻左右余发各粗一指结束作同心带垂于两肩以珠翠饰之谓之流苏髻于是富家女子多以青丝效其制亦自可观琅嬛记张叔良字房卿大历中与姜窈窕相悦姜赠以鬒发藏于枕傍兰膏芳烈因寄以诗云几上博山静不焚匡□愁卧对斜曛犀梳宝镜人何处半枕兰香空绿云元史杨朵儿只传朵儿只死时权臣欲夺其妻刘氏与人刘氏剪发毁容以自誓圣君初政记骁骑指挥郭德成尝侍上宴内苑既醉免冠谢其顶荡然上笑曰酒风汉头毛如此非酒过耶德成曰臣犹厌其多欲尽颓也上默然既醒悔悟触犯遂尽削其发披缁诵佛乃免嵩阳杂识胡忠安公生发白如丝弥月方黑生之夕母梦一僧持花以遗之觉而生公见僧即笑父问之僧答云此吾师天池高僧后身也先师尝示梦今生胡氏家后当显尔来求我以一笑为记闻者异之枝山前闻正统间有鸿胪王少卿者善宣玉音洪亮抑扬殊耸观听而其读奏之际必多吃误其貌美髯而秃顶朝士遂为诗以嘲之曰传制声无敌宣章字有讹后边头发少前面口须多有使回问京师新事或诵此诗问为谁其人遽曰此王少卿也异林吕疙者不详其名里成化间尝游于襄邓河洛之间冬则卧雪夏则被褐好狎儿童且谑且骂竞为之结小髻每摇首则发理如栉复为结之如螺然满头时人呼为疙客退纪谈赵子固清放不羁好饮酒醉则以酒濡发歌古乐府自执红牙以节曲珍珠船韩昭凡事如僧剃发无有寸长
李山甫美姿容发长五尺余尝沐后令二婢捧金盘承而梳之有客造焉见理发趋出疑其妇山甫连呼方悟渭台南一二里有沙嘴横出半河上立浮图塔中安佛发长十二丈有奇拳为巨螺其大如容数升物之器发之色非赤非青非绿人间无此色发根大于人指自根至杪渐杀焉香案牍刘伟道学仙仙人试以白发一茎悬十万斤巨石鼠啮发垂垂欲绝使伟道卧其下了无怖色盖二十年明诗小传郭天中莆田人母诞天中时梦一道人双髻曳杖从山巅下直入其室其生也顶发绝分以见异焉疑仙传景仲者郑人也幼好道但游诸山以采药服之未尝宁处后过陕州欲西访药焉陕州有一老父问之曰君何游也仲曰我平生好服饵神仙之药常游名山以采药今欲西访药也老父曰君不知神仙药在十洲也非人间之山内有之也奚访之仲曰老父自不知古昔有饵朮饵黄精而得道者朮与黄精岂自十洲采得也遂西行访药后二十年复经陕州仲已鬓发班白未获灵药又有一老父问之仲曰我前西有过此一老父问我采药之事今复有老父欲问我耶老父曰前老父问尔之药今老父欲问尔鬓发班白又何怪仲曰我自幼好道为天地间人四十九年矣访山寻药力倦心疲未能出人间故鬓发班白老父又奚问邪乃不顾而东行入秦山饵茯苓十余年不出一夜忽鬓发俱黑
