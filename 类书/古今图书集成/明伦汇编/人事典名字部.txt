
　名字部总论
谷梁传
　　名重父命
秋八月戊辰卫侯恶卒卿曰卫齐恶今曰卫侯恶此何为君臣同名也君子不夺人名不夺人亲之所名重其所以来也王父名子也
注
不夺人名谓亲之所名明臣虽欲改君不当听　也君不听臣易名者欲使重父命也父受命名于　王父王父卒则王父之命名之疏
传言王父则
　祖也范云欲使人重父命也者父命名于王父王　父卒则己命子白虎通
　　姓名
人必有名何所以吐情自纪尊事人者也论语曰名不正则言不顺三月名之何天道一时物有变人生三月目煦亦能笑与人相更答故因其始有知而名之故礼服传曰子生三月则父名之于祖庙于祖庙者谓子之亲庙也明当为宗祖主也一说名之于燕寝名者幼少卑贱之称也寡略故于燕寝礼内则曰子生君沐浴朝服夫人亦如之立于阼阶西南世妇抱子升自西阶君命之士适子执其右手庶子抚其首君曰钦有帅夫人曰记有成告于四境四境者所以遏绝萌芽禁备未然故曾子问曰世子生三月以名告于祖祢内则记曰以名告于山川社稷四境天子太子使士负子于南郊以桑弧蓬矢六射者何也北男子之事也故先表其事然后食其禄必桑弧何桑者相逢接之道也保传曰天子生举之以礼使士负之者何斋肃端绥之郊见于天韩诗内传曰太子生以桑弧蓬矢六射上下四方明当有事天地四方也殷以生日名子何殷家质故直以生日名子也以尚书道殷家太甲帝武丁也于臣民亦得以生日名子何亦不止也以尚书道殷臣有巫咸有祖己也何以知诸侯不象王者以生日名子也以太王名亶父王季名历殷之诸侯也易曰帝乙谓成汤帝乙谓六代孙也汤生于夏世何以用甲乙为名曰汤王后乃更变名子孙法耳本名履故论语曰予小子履履汤名也不以子丑何曰甲乙者干也子丑者枝也干为本本质故以甲乙为名也名或兼或单何示非一也或听其声以律定其名或依事傍其形故名或兼或单也依其事者若后稷是也弃之因名之为弃也傍其形者孔子首类鲁国尼丘山故名为丘或傍其名为之字者闻名即知其字闻字即知其名若名赐字子贡名鲤字伯鱼春秋讥二名何所以讥者乃谓其无常者也若乍为名禄甫元言武庚名不以日月山川为名者少贱卑己之称也臣子当讳为物示通故避之也曲礼曰二名不偏讳逮事父母则讳王父母不逮父母则不讳王父母也君前不讳诗书不讳临文不讳郊庙不讳又曰君前臣名父前子名谓大夫名卿弟名兄也明不敢讳于尊者前也太古之时所不讳者何尚质也故臣子不言其君父之名故礼记曰朝日上值不讳正天名也人所以十月而生者何人天子之也经天地之数五故十月而备乃成人也人生所以泣者何本一干而分得气异息故泣重离母之义也尚书曰启呱呱泣也人拜所以自名者何所以泣号自纪礼拜自后不自名何备阴阳也人所以相拜者何所以表情见意屈节卑体尊事之者也拜之言服也所以必再拜何法阴阳也尚书曰再拜稽首也必稽首何敬之至也头至地何以言首谓头也礼曰首有疡则沐所以先拜首后稽首何名顺其文质也尚书曰周公拜首稽首人所以有字何冠德明功敬成人也故礼士冠经曰宾北面字之曰伯某甫又曰冠而字之敬其名也所以五十乃称伯仲者五十知天命思虑定也能顺四时长幼之序故以伯仲号之礼檀弓曰幼名冠字五十乃称伯仲论语曰五十而知天命称号所以有四何法四时用事先后长幼兄弟之象也故以时长幼号曰伯仲叔季也伯者长也伯者子最长迫近父也仲者中也叔者少也季者幼也适长称伯伯禽是也庶长称孟以鲁大夫孟氏男女异长各自有伯仲法阴阳各自有终始也春秋传曰伯姬者何内女称也妇人十五称伯仲何妇人值少变阴阳道促蚤成十五通乎织之事思虑定故许嫁笄而字故礼经曰女子十五许嫁笄礼之称字之妇姓以配字何明不娶同姓也故春秋曰伯姬归于宋姬者姓也值字所以于仲春何值者亲故近于仲文子尊尊故于伯仲之时物尚值叔之时物失之章即如是周有八士论语曰伯达伯适仲突仲忽叔夜叔夏季随季騧积于叔何盖以两两俱生故也不积于伯季明其无二也文王十子诗传曰伯邑考武王发周公旦管叔鲜蔡叔铎成叔处霍叔武康叔封南季载载所以或上其叔何也管蔡霍成康南皆采也故上置叔下伯邑叔震也以独无乎盖以为大夫者不是采地也此篇原本多讹字无
别本可校姑从阙疑

颜氏家训
　　风操篇
礼云见似目瞿闻名心瞿有所感触恻怆心眼若在从容平常之地幸须申其情耳必不可避亦当忍之犹如伯叔兄弟酷类先人可得终身肠断与之绝耶又临文不讳庙中不讳君所无私讳盖知闻名须有消息不必期于颠沛而走也梁世谢举甚有声誉闻讳必哭为世所讥又臧逢世臧严之子也笃学修行不坠门风孝元经牧江州遣往建昌督事郡县民庶竞修笺书朝夕辐辏几案盈积书有称严寒者必对之流涕不省取记多废公事物情怨骇竟以不办而还此□过事也近在杨都有一士人讳审而与沈氏交结周厚沈与其书名而不姓此非人情也凡避讳者皆须得其同训以代换之桓公名白博有五皓之称厉王名长琴有修短之目不闻谓布帛为布皓呼肾肠为肾修也梁武帝小名阿练子孙皆呼练为绢乃谓销炼物为销绢物恐乖其义或有讳云者呼纷纭为纷烟有讳桐者呼梧桐树为白铁树便似戏笑耳周公名子曰禽孔子名儿曰鲤止在其身自可无禁至若卫侯魏公子楚太子皆名虮虱长卿名犬子王修名狗子上有连及理未为通古之所行今之所笑也北土多有名儿为驴驹豚子者使其自称及兄弟所名亦何忍哉前汉有尹翁归后汉有郑翁归梁家亦有孔翁归又有顾翁宠晋代有许思妣孟少孤如此名字幸当避之今人避讳更急于古名子者当为孙地吾亲识中有讳襄讳友讳同讳清讳和讳禹交疏造次一座百犯闻者辛苦无聊赖焉昔司马长卿慕蔺相如故名相如顾元歆慕蔡邕故名雍而后汉有朱张字孙卿许暹字颜回梁世有庾晏婴祖孙登连古人姓为名字亦鄙事也昔刘文饶不忍骂奴为畜产今世愚人遂以相戏或有指名为豚犊者有识傍观犹欲掩耳况名之者乎近在议曹共平章百官秩禄有一显贵当世名臣意嫌所议过厚齐朝有一两士族文学之人谓此贵曰今日天下大同须为百代典式岂得尚作关中旧意乎明公定是陶朱公大儿耳彼此欢笑不以为嫌古者名以正体字以表德名终则讳之字乃可以为孙氏孔子弟子记事者皆称仲尼吕后微时尝字高祖为季至汉袁种字其叔父曰丝王丹与侯霸子语字霸为君房江南至今不讳字也河北士人全不辨之名亦呼为字字固因呼为字尚书王元之兄弟皆号名人其父名云字罗汉一皆讳之其余不足怪也刘绦缓绥兄弟并为名器其父名昭一生不为照字唯依尔雅火傍作召耳然凡文与正讳相犯当自可避其有同音异字不可悉然刘字之下即有昭音吕尚之儿如不为上赵壹之子傥不作一便是下笔即妨是书皆触也尝有甲设燕席请乙为宾而旦于公庭见乙之子问之曰尊侯早晚顾宅乙子称其父已往时以为笑如此比例触类慎之不可陷于轻脱册府元龟　　名字
古称孩而名之冠而字之盖以名者义之制字者名之饰先民之论其亦多矣故吐情自纪名以示谦均体相称字以为重质文既变单兼并兴要在顺言亦无定义然五废之说虑防大物三复之旨弥昭景行随时损益其说靡记至有兆兴天赋□应梦受命卜筮以考休吉稽事类以择淑令或避嫌变易或受赐旌别咸有伦理率用论次传曰人治之大也可不慎欤　　名讳
名以制义所以着象类之说讳不逼下所以伸臣子之情是知名讳之来古今通道而余分之在位亦偏方之所奉虽本以嘉称期于象德或求诸义训契彼未然盖成败之有端若符应之数定然则稽之人事察彼天道谅盛衰之在德岂名称之足云乎兼明书
　　放勋重华文命非名
司马迁史记以放勋为尧名重华为舜名文命为禹名明曰皆非也按尧典云若稽古帝尧曰放勋钦明文思安安孔安国曰勋功也钦敬也言尧放上世之功化而钦明文思之四德安天下之当安也舜典云若稽古帝舜曰重华协于帝孔安国曰华谓文德言其文德光华重合于尧俱圣明也大禹谟云若稽古大禹文命敷于四海祗承于帝孔安国曰言其外布文德教命内则敬承尧舜也据安国所言当以放勋重华文命皆谓功业德化不言是其名也或问曰子何以知安国之是而司马之非乎答曰以尚书经文知之也经文上曰是帝尧之位号下曰是帝尧之功德若放勋是尧之名则经当云若稽古帝尧放勋则放勋当其名处今放勋乃在曰之下连于钦明文思岂名不属于位号而乃冠于功业乎又舜典云重华协于帝若重华为名将何以协于帝又大禹谟云文命敷于四海若以文命为名将何以敷于四海又□陶谟曰允迪厥德岂允迪为□陶之名乎且子生三月而父为之名今放勋重华文命之义皆谓圣明功业岂此三帝即位之后始为名乎且舜之父母顽嚚岂知舜之德可继于尧而名之重华乎若是舜自作于理固不当如此验斯枝节即放勋重华文命非尧舜夏禹之名也故知马迁之非安国之是也
　名字部汇考
礼记
　　曲礼
名子者不以国不以日月不以隐疾不以山川注
常语易及则避讳为难故名子者不之用
大
全
王
　氏子墨曰名子父之责也命之名所以示之教也　以国非所以教谦也以日月非所以教敬也以隐　疾非所以教之进乎德也以山川非所以教之求　诸己也命名而必示之教申繻所谓以德命为义　者也虽古人之名其子或有所因不尽若是而曲　礼之意盖主乎以德命也又况以讳事神周道也　名终而将讳之得不择乎可讳者以名之乎子生　三月而父名之既有以教其终身而又虑其子若　孙之难避也不亦太早计乎非早计也君子之所　以示其子孙无非为其远之虑也于名而虑其远　如是则将无所不虑乎远也以为鬼神而讳之多　且百年少亦数十载之后矣而其讳之难易基于　一日命名之初是以君子之于子孙无非于其始　而谨之也于名而谨其始如是则将无所不谨其　始也是曲礼之意也男子二十冠而字

注
冠而字之敬其名也
父前子名君前臣名

注
吕氏曰事父者家无二尊虽母不敢以抗之故　无长幼皆名不敢致私敬于其长也事君者国无　二尊虽父不敢以抗之故无贵贱尊卑皆名不敢　致私敬于其所尊贵也春秋鄢陵之战栾书欲载　晋侯其子针曰书退此君前臣名虽父亦不敢抗　也女子许嫁笄而字

注
许嫁则十五而笄未许嫁则二十而笄亦成人　之道也故字之　　又
卒哭乃讳礼不讳嫌名二名不偏讳

注
葬而虞虞而卒哭凡卒哭之前犹用事生之礼　故卒哭乃讳其名嫌名音同者不偏讳谓可单言逮事父母则讳王父母不逮事父母则不讳王父母注
逮及也庶人父母早死不闻父之讳其祖故亦　不讳其祖有庙以事祖者则不然也君所无私讳大夫之所有公讳

注
私讳不避于公朝大夫则讳其先君也
诗书不讳临文不讳

注
不因避讳而易诗书之文改行事之语盖恐有　惑于学者有误于承用也庙中不讳

注
庙中之讳以卑避尊如有事于高祖则不讳曾　祖以下也夫人之讳虽质君之前臣不讳也妇讳不出门大功小功不讳
注
质犹对也夫人之讳与妇之讳皆谓其家先世　门者其所居之宫门也大功以下恩轻服杀故亦　不讳入竟而问禁入国而问俗入门而问讳

注
问禁虑得罪于君也问俗虑得罪于众也问讳　虑得罪于主人也　　又
国君不名卿老世妇大夫不名世臣侄娣士不名家相长妾
注
不名不以名呼之也上卿贵故曰卿老世妇两　媵也次于夫人而贵于诸妾也世臣父在时老臣　也侄是妻之兄女娣是妻之妹从妻来为妾也大　夫不世爵此有世臣者子贤袭父爵也家相助知　家事者长妾妾之有子者君大夫之子不敢自称曰余小子大夫士之子不敢自称曰嗣子某不敢与世子同名
注
列国之君与天子之大夫其子皆不敢自称余　小子避嗣天子之称也列国之大夫与士之子不　敢自称嗣子某避嗣诸侯之称也吕氏曰世子君　之适子也诸侯之子不敢与之同名亦避君也若　名之在世子之前则世子为君亦不避谷梁传曰　卫齐恶卫侯恶何为君臣同名也君子不夺人名　不夺人亲之所名　　又
君子已孤不更名

注
名者始生三月之时父所命也父没而改之孝　子所不忍也　　又
子于父母则自名也

注
自称其名
大
全
吕氏曰子之名父母所命敬亲之
　命不敢有他称也
　　又
天子不言出诸侯不生名君子不亲恶诸侯失地名灭同姓名
注
贤者贵者皆谓之君子天子无外安得而言出　然而言出者德不足以君天下而位号存焉耳诸　侯不生名惟死而告终然后名之然有生名者德　不足以名君子而位号存焉耳故天子不言出诸　侯不生名皆谓君子不亲恶故也疏曰君子不亲　恶者谓孔子书经见天子大恶书出以绝之诸侯　大恶书名以绝之君子不亲此恶故书出名以绝　之也　　檀弓
幼名冠字五十以伯仲死谥周道也

注
凡此之事皆周道也殷以上有生号仍为死后　之称更无别谥尧舜禹汤之类是也周则死后别　立谥朱子曰仪礼贾公彦疏云少时便称伯某甫　至五十乃去某甫而专称伯仲如今人于尊者不　敢字之而曰几丈之类　　又
卒哭而讳生事毕而鬼事始已既卒哭宰夫执木铎以命于宫曰舍故而讳新自寝门至于库门
注
高祖之父当迁者讳多则难避故使之舍旧讳　而讳新死者之名也以其亲尽故尽故可不讳库　门自外入之第一门亦曰□门二名不偏讳夫子之母名征在言在不称征言征不称在　　郊特牲
冠而字之敬其名也
　　内则
三月之末择日剪发为鬌男角女羁否则男左女右是日也妻以子见于父贵人则为衣服由命士以下皆漱澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝
注
某妻姓某氏也时日是日也孺稚也钦敬帅循　也言当敬教之使循善道也咳小儿笑声谓父作　咳声笑容以示慈爱而名之也记有成谓当记识　夫言教之成德也诸妇同族卑者之妻也诸母同　族尊者之妻也后告诸母欲名成于尊也妻遂适　寝复夫之燕寝也夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼辩
者遍
注
宰属吏也诸男同宗子姓也藏之者以简策书　子名而藏于家之书府也二十五家为闾二千五　百家为州州伯则州长也闾史州史皆其属吏也　闾府州府皆其府藏也夫入食如养礼谓与其妻　礼食如妇始馈舅姑之礼也疏曰此经所陈谓卿　大夫以下故以名遍告同宗诸男诸男卑者尚告　则告诸父可知若诸侯绝宗则不告也世子生则君沐浴朝服夫人亦如之皆立于阼阶西乡世妇抱子升自西阶君名之乃降
注
诸侯朝服元端素裳夫人亦如之者亦朝服也　当是展衣注云褖衣者以见子毕即侍御于君故　服御进之褖衣也人君见世子于路寝升自西阶　是自外而入也凡生子无问妻妾皆在侧室适子庶子见于外寝抚其首咳而名之礼帅初无辞注
此适子盖世子之弟庶子则妾子也外寝君燕　寝也燕寝在内以侧室在旁处内故谓此为外也　疏曰庶子见于侧室此以抚首咳名无辞之事同　故与适子连文云见于外寝耳凡名子不以日月不以国不以隐疾大夫士之子不敢与世子同名妾将生子及月辰夫使人日一问之子生三月之末漱澣夙齐见于内寝礼之如始入室君已食彻焉使之特馂遂入御公庶子生就侧室三月之末其母沐浴朝服见于君摈者以其子见君所有赐君名之众子则使有司名之
注
摈者傅姆之属也君所有赐者此妾君所偏爱　而特加恩赐者故其子君自名之若众妾之子恩　宠轻略者即使有司名之也疏曰前文已云适子　庶子见异于世子今更重出者以前适庶连文故　此特言庶子之礼庶人无侧室者及月辰夫出居群室其问之也与子见父之礼无以异也
注
问之之礼与执手咳名之事钦帅记成之辞皆　与有爵者同故云无以异凡父在孙见于祖祖亦名之礼如子见父无辞注
应氏曰辞者夫妇所以相授受也祖尊故有其　礼而无其辞大
全
方氏曰以祖名之而不以父者事
　统于尊故也
　　玉藻
士于君所言大夫没矣则称谥若字名士与大夫言名士字大夫
注
名士者士虽没犹称其名以在君之前也与大　夫言而名士则谓士之生者也大夫之生者则字　之于大夫所有公讳无私讳凡祭不讳庙中不讳教学临文不讳
注
公讳本国先君之讳也私讳私家之讳也凡祭　祭群神也　　又
凡自称天子曰予一人伯曰天子之力臣诸侯之于天子曰某士之守臣某其在边邑曰某屏之臣某注
一者无对之称天子三公一相处内二伯分主　畿外诸侯盖股肱之臣宣力四方者也屏者藩屏　之义所以蔽内而捍外也其于敌以下曰寡人小国之君曰孤摈者亦曰孤注
此章与曲礼小异此据自称为辞彼则摈者之　辞也上大夫曰下臣摈者曰寡君之老下大夫自名摈者曰寡大夫世子自名摈者曰寡君之适
注
此明自称与摈者之辞不同也
公子曰臣孽士曰传遽之臣于大夫曰外私

注
适而传世者谓之世子余则但称公子而已读　孽为□者盖比之木生之余也故以臣孽自称驿　传之车马所以供急遽之令士贱而给车马之役　使故自称传遽之臣也家臣称私此大夫非己所　臣事者故对之言则自称外私也大夫私事使私人摈则称名

注
私事谓非行聘礼而以他事奉君命往使邻国　也随行之人当谓之介曰摈者摈是主人之副今　以在宾馆而主国致礼则己为主人故称摈也私　人己之属臣也私事使而私人摈则无问上大夫　下大夫皆降而称名以非正聘故也公士摈则曰寡大夫寡君之老大夫有所往必与公士为宾也
注
公士公家之士也若正行聘礼以公士为摈其　下大夫往行小聘之礼则摈辞称寡大夫其上大　夫往行大聘之礼则摈辞称寡君之老宾读为摈　介也谓大夫有正聘之往必使公士作介也方氏　读宾如字谓摈虽为宾执事其实亦与之同为宾　而已故曰与公士为宾也　　杂记
卒哭而讳王父母兄弟世父叔父姑姊妹子与父同讳
注
卒哭以前犹以生礼事之故不讳其名卒哭后　则事以鬼道故讳其名而不称也此专言父之所　讳则子亦不敢不讳故曰子与父同讳也父之祖　父母伯父叔父及姑等于己小功以下本不合讳　但以父之所讳己亦从而讳也若父之兄弟姊妹　己自当讳不以从父而讳也又按不逮事父母则　不讳王父母谓庶人此所言以父是士故从而讳　也母之讳宫中讳妻之讳不举诸其侧与从祖昆弟同名则讳
注
母为其亲讳则子于一宫之中亦为之讳妻为　其亲讳则夫亦不得称其辞于妻之左右非宫中　非其侧则固可称矣若母与妻所讳者适与己从　祖昆弟之名同则虽他所亦讳之也　　又
过而举君之讳则起与君之讳同则称字
周礼
　　地官
媒氏凡男女自成名以上皆书年月日名焉

订
义
郑锷曰男女始生三月父名之际必记子版则　知其二十三十可以嫁娶之时矣仪礼
　　士冠礼
冠者立于西阶东南面宾字之冠者对

注
对应也其辞未闻
疏
下有宾祝辞不见冠者应
　辞故云未闻
字辞曰礼仪既备令月吉日昭告尔字爰字孔嘉髦士攸宜宜之于假永受保之曰伯某甫仲叔季唯其所当
注
假大也宜之斯为大矣伯仲叔季长幼之称甫　是丈夫之美称或作父疏
唯其所当者二十冠时
　与之作字犹孔子生三月名之曰丘至二十冠而　字之曰仲尼有兄曰伯居第二则曰仲但殷质二　十为字之时兼伯仲叔季呼之周文二十为字之　时未呼伯仲至五十乃加而呼之故檀弓云五十　以伯仲周道也是呼伯仲之时则兼二十字而言　若孔子生于周代从周礼呼尼甫至五十去甫以　尼配仲而呼之曰仲尼是也若然二十冠而字之　未呼伯仲叔季今于二十加冠而言者一则是殷　家冠时遂以二十字呼之二则见周家若不死至　五十乃加而呼之若二十已后死虽未满五十即　得呼伯仲知义然者见庆父乃是庄公之弟桓六　年庄公生至闵公二年庆父死时庄公未满五十　庆父乃是庄公之弟时未五十庆父死号曰共仲　是其死后虽未五十得呼仲叔季故二十冠时则　以伯仲叔季当拟之故云唯其所当也
　名字部纪事二
宋史刘温叟传温叟字永龄河南洛阳人性重厚方正动遵礼法唐武德功臣政会之后叔祖崇望相昭宗父岳后唐太常卿温叟七岁能属文善楷隶岳时退居洛中语家人曰吾儿风骨秀异所未知者寿耳今世难未息得与老夫皆为温洛之叟足矣故名之温叟戚同文传同文字同文宋之楚丘人世为儒晋末丧乱绝意禄仕且思见混一遂以同文为名字李筠传筠稍知书颇好调谑初名荣避周世宗讳将改之或令名筠筠曰李筠李筠玉帛云乎哉闻者皆笑张齐贤传齐贤曹州冤句人生三岁值晋乱徙家洛阳孤贫力学有远志慕唐李大亮之为人故字为师亮米信传信旧名海进本溪族少勇悍以喜射闻周祖即位隶护圣军从世宗征高平以功迁龙捷散都头太祖总禁兵以信隶麾下得给使左右遂委心焉改名信南唐世家李煜立母锺氏为圣尊后以锺氏父名泰章故也妻周氏为国后柳开传开字仲涂大名人慕韩愈柳宗元为文因名肖愈字绍元既而改名字以为能开圣道之涂也慕容延钊传延钊父章开州刺史太祖即位延钊加殿前都点检同中书门下三品避其父名故也元达传达初名守旻太宗居晋邸时达求见得隶帐下尝侍太宗习射园亭命之射达四发不中的已而连中上喜为更其名曰达吴越世家吴越钱俶字文德杭州临安人本名弘俶以犯宣祖偏讳去之党进传进名进自称曰晖人问之则曰吾欲从吾便耳李渎传渎父莹祷河祠而生滨故名渎字河神后改字长源吴廷祚传廷祚宋初加同中书门下三品以其父名璋故避之北汉世家初太宗征继元行次澶渊有太仆寺丞宋捷者掌出纳行在军储太宗见其姓名喜以为师必有捷之兆毕士安传士安知制诰淳化二年召入翰林为学士大臣以张洎荐太宗曰洎视士安词艺践履固不减但履行远在下尔士安以父名乂林抗章引避朝议谓二名不偏讳不听樊知古传知古本名若水字叔清因召见上问之曰卿名出何书对曰唐尚书右丞倪若水亮直臣窃慕之上笑曰可改名知古知古顿首奉诏倪若水实名若冰知古学浅妄引以对人皆笑之臧丙传丙字梦寿知江陵府卒年五十三丙旧名愚字仲回既孤常梦其父召丙偶立于庭向空指曰老人星见矣丙仰视之黄明润大因望而拜既寤私喜曰吉祥也以寿星出丙入丁乃改名焉至是无验丙于礼不当更名古人戒数占梦无妄喜也王昭远传昭远形质魁伟色黑父继升名之铁山端拱初为殿前都虞候领勤州防御使命有司治绫锦院为公署掘地得异铁若山形或言此地即铁山故营又与昭远幼名合闻者异之赵镕传镕少涉猎文史美书翰委质晋邸以勤谨被眷本名容太宗改为镕曰陶镕所以成器也靳怀德传怀德本名湘素游寇准之门准父名湘景德中准方为相怀德乃改名焉贾同传同初名罔字公疏笃学好古有时名著山东野录七篇年四十余同进士出身真宗命改今名青箱杂记杜祁公衍常言父母之名耳可得闻口不可得言则所讳在我而已他人何预焉故公帅并州视事未三日孔目吏请公家讳公曰下官无所讳惟讳取枉法赃吏悚而退燕翼贻谋录李遵勖本名勖崇矩之孙继昌之子真宗朝尚长公主御笔增为遵勖太平清话司马公父守光州而温公生遂名光龙川别志宝元初元昊创立文法故名吾祖嫚书始闻朝廷为之忿然张邓公为相即议绝和问罪时西边弛备已久人不知兵识者以为忧吴春卿时为谏官上言外裔不识礼义宜且勿与较许其所求彼将无词举动然后阴敕边臣密修战备使年岁间战守之计立则元昊虽欲妄作不能为深害矣奏入邓公笑曰人言吴舍人心风果然既而和事一绝元昊入寇所至如入无人之境后数年力尽求和岁增赂遗仍改名兀卒朝廷竟不问世乃以春卿之言为然梦溪笔谈景佑中审刑院断狱有使臣何次公具狱主判官方进呈上忽问此人名次公者何义主判官不能对是时庞庄敏为殿中丞审刑院详议官从官长上殿乃越次对曰臣尝读前汉书黄霸字次公盖以霸次王也此人必慕黄霸之为人上颔之异日复进谳上顾知院官问曰前时姓庞详议官何故不来知院对任满已出外官上遽指挥中书与在京差遣除三司检法官俄擢三司判官庆历中遂入相渑水燕谈录柳三变景佑末登进士第少有俊才尤精乐章后以疾更名永字耆卿王彦祖初名元宗庆历二年廷试不利至皇佑五年免解赴礼部前以卧疾困眠梦至一大府见二人因恳求平生禄命二人笑不答再叩来年得失其人指面前池水曰但此头分流君即登第觉以为无理而池不能分流决无中第望矣久之乃寤即更名汾以符水分之兆及试中高选桯史景佑末有二狂生曰张曰吴皆华州人薄游塞上觇览山川风俗慨然有志于经略耻于自售放意诗酒语皆绝豪崄惊人而边帅豢安皆莫之知伥无所适闻夏酋有意窥中国遂叛而往二人自念不力出奇无以动其听乃自更其名即其都门之酒家剧饮终日引笔书壁曰张元吴昊来饮此楼逻者见之知非其国人也迹其所憩执之夏酋诘以入国问讳之义二人大言曰姓尚不理会乃理会名耶时曩霄未更名且用中国赐姓也于是竦然异之日尊宠用事宝元西事盖始此其事国史不书诗文杂见干田承君集沈存中笔谈洪文敏容斋三笔其为人概可想见文敏谓二人名偶与酋同实不详其所以更之意云宋史贾黯传黯为翰林学士知审官院时官吏有以祖父嫌名援律为请授他官黯言礼不讳嫌名二名不偏讳律府号官称犯祖父名而冒荣居之又上书若奏事犯祖庙讳罪皆有差又曰若嫌名及二名偏犯者不坐今官吏许避嫌名则或有如此而不自言者可坐以冒荣之律乎国朝雍熙中尝诏除官犯私讳者三省御史台五品文班四品以上许用式奏改余不在此制请约雍熙诏书自某品而上以礼律从事诏非嫌名及二名不以品秩高下皆听避宋庠传庠为翰林学士帝遇庠厚行且大用矣庠初名郊李淑恐其先己以奇中之言曰宋受命之号郊交也合姓名言之为不祥帝勿为意他日以谕之因改名庠宝元中以右谏议大夫参知政事王拱辰传拱辰字君贶开封咸平人原名拱寿年十九举进士第一仁宗赐以今名曲洧旧闻李肃之公明文定公子也在三司论事切直仁宗嘉纳欧公以简贺之甚有称赏之语公明喜曰欧公平日书疏往来未尝呼我字也此简遂以字呼我人之作好事可不勉哉道山清话一长老在欧阳公座上见公家小儿有小名僧哥者戏谓公曰公不重佛安得此名公笑曰人家小儿要易长育往往以贱名为小名如狗羊犬马之类是也闻者莫不服公之捷对庆历中胡瑗以白衣召对侍延英讲易读干元亨利贞不避上御名上与左右皆失色瑗曰临文不讳后瑗因言孟子民无恒产读为常上微笑曰又却避此一字盖自唐穆宗已改常字积久而读热虽曰尊经然坐斥君父之名亦未为允上尝诏其修国史瑗乃避其祖讳不拜桐阴旧话忠献公将生令公梦人手中书一大兴字示之知门户之将起也及命名从人从意而字宗魏盖取毕万之后必大万盈数魏大名之义耳庄敏公讳缜字玉汝初求字于欧阳文忠公公以小合幅纸书玉女二字送来庄敏大不乐明日相见犹有愠容文忠公曰出处无点水也君何怪耶取笔添女字三点相与一笑盖诗中王欲玉女但音发作汝也前辈亦雅戏若此老学庵笔记张文潜生而有文在其手曰耒故以为名而字文潜李知几少时祈梦于梓潼神是夕梦至成都天宁观有道士指织女支机石曰以是为名字则及第矣李遂改名石字知几是举过省挥麈后录晏元献父名固在相位有朝士乃固始人往谒元献问其乡里朝士曰本贯固县元献怒曰岂有人而讳始字乎盖其始欲避之生狞误以应也前人亦尝记之又元厚之作参知政事日有下状陈乞恩例者启曰为部中不肯依元降指挥厚之亦怒曰止为汝不依元降指挥耳林仲平概仁宗朝耆儒也二子希旦卲颜早擅克家之业仲平没有二幼子尚在襁褓未名既长两兄乃析其名示不忘父训曰希曰旦曰卲曰颜后皆为闻人衣冠指为名族温公在相位韩持国为门下侍郎二公旧交相厚温公避父之讳每呼持国为秉国闻见后录傅献简云王荆公之生也有□入其室俄失所在故小字□郎宋史李庭芝传庭芝字祥甫生时有芝产屋栋乡人聚观以为生男祥也遂以名之范祖禹传祖禹字淳甫一字梦得其生也母梦一伟丈夫被金甲入寝室曰吾汉将军邓禹既寤犹见之遂以为名曹□叔传□叔字秀之亳州谯人初名熙尝梦之官府见□叔名遂更名□叔后进士及第历龙图阁学士避暑录话赵康靖公初名禋直史馆黄宗旦名知人一见公曰君他日当以笃厚君子称于世因使改名约已而忽梦有持文书示之若公牒者大书赵概二字初弗悟既又梦有遗之书者题云秘书丞通判汝州赵概始疑其或喻己乃改后名后六年登科果以秘书丞通判海州但汝字不同尔议者或汝字篆文与海字相近公梦中或不能详也懒真子李方叔初名豸从东坡游东坡曰五经中无公名独左氏曰庶有豸乎乃音直氏切故后人以为虫豸之豸又周礼供具絼亦音治乃牛鼻绳也独玉篇有此豸字非五经不可用今宜易名曰荐方叔遂用之秦少游见而嘲之曰昔为有脚之豸乎今作无头之荐乎豸以况荐以况箭方叔仓卒无以答之终身以为恨字汇
无此字

渑水燕谈录元丰中汶上梁逖一夕梦奏事殿中见御座前揭一碑金箔大书黄裳二字意必贵兆也因改名黄裳明年御前唱进士第南剑黄裳为天下第一东轩笔录刘邠王介同为开封府试官举人有用畜字者介谓音犯主上嫌名邠谓礼部先未尝定此名为讳不可用以黜落因纷争不已而介以恶语侵邠邠不校懒真子余中行老朱服行中邵刚刚中叶唐懿中夫何执中伯通王汉之彦昭彦昭常于期集处自叹曰某独不幸名字无中字故为第六行老应之曰只为贤不中时以为名答阳翟涧上丈人陈恬叔易一日忽改名钦命或者疑曰岂非钦若王之休命而有仕宦之意乎叔易曰不然吾正以时人不畏天故欲钦崇天道永保天命玉照新志先祖旧字子野未登第少年日欧公书贽见王文恪于宛丘一见甚青顾云某与公俱六一先生门下士他日齐名不在我下子野前已有之当以吾之字为遗先祖遂更字乐道先祖位虽不及文恪而名誉藉甚于熙宁符佑之时文恪长子仲弓实韩持国婿持国夫人实祖母亲姑由是情益稔熟仲弓之弟即幼安始名宁后以有犯法抵死者故易名襄而仍旧字靖康初以知枢密院为南道总管先人为属阶行有督勤王师檄文荐绅多能诵之闻见后录孙傅师名览人有投诗者曰伏惟笑览傅师曰君无笑览览合笑君青箱杂记孙枢密抃旧名贯应举时尝梦至官府潭潭深远寂若无人大厅上有抄录人名一卷意以为榜遍览无名偶睹第三名下有空白处抃欲填之空中人语曰无孙贯有孙抃梦中即填孙抃是岁果第三名因梦得挥麈前录元佑名卿朱绂者君子人也尝登禁从绍圣初不幸坐党锢崇宁间亦有朱绂者苏州人初登第欲希晋用上疏自陈与奸人同姓名恐天下后世以为疑遂易名谔字曰圣予蔡元长果大喜不次峻擢位至右丞未及正谢而卒年方四十挥麈后录滕章敏初名甫字元发元佑初以避高鲁王讳以字为名宋史王黼传黼字将明开封祥符人初名甫后以同东汉宦官赐名黼避暑录话楚州徐仲车至孝父名石每行山间或庭字遇有石辄跃以过偶□践必呜咽流涕闻见后录或谮胡宿于上曰宿名当为去声乃以入声称名尚不识岂堪作词臣上以问宿宿曰臣名归宿之宿非星宿之宿谮者又曰果以归宿取义何为字拱辰也故后易字武平齐东野语吴倜为宁海推官时蔡京罢相居城市中意其生计从容委买霅川土物无虚月倜意中不平念吾以文学起身而不以儒者见遇报以实直京觉之而怒重和二年京以太师鲁公赐第京师一日上问京卿曩居杭识推官吴倜乎对曰识之其人傲狠无上上惊曰何以知之曰知陛下御讳而不肯改乃以一圈围之盖言倜字也上默然不怿未几言者承风旨论罢自是不复出挥麈后录李釜字元量淮水人家世业儒其母怀娠诞弥之日晨起庖下釜鸣甚可畏声绝免身育男其父即名之曰釜闲燕常谈薛肇明谨事蔡元长至戒家人避其名宣和末有朝士新买一婢颇熟事因会客命出侑尊一客语及京字婢遽请罚酒问其故曰犯太师讳一座骇愕婢具述先在薛太尉家每见与宾客会饮有犯京字者必举罚平日家人辈误犯必加叱詈太尉脱或自犯则自批其颊以示戒近岁许冲元将知西京有一属□事云其预钱若干已有指挥许将来春充预买钱冲元厉声叱之曰许将如何作得预买钱其人始悟触讳踧踖谢过而退又元厚之知杭州一吏呈公事云合依元降指挥厚之徐拱手缓声曰元降何尝指挥吏惶恐厚之曰尔误也不之罪钱中道帅太原一日武官谒见叙旧累数百言而退钱语坐客曰适来官人口不称名但称贱迹不已欲面折之便是要人避己名也客问似干门下有旧钱曰旧识其公客曰某亦识之佳士也钱曰只那老贱迹一坐皆笑宋史徐俯传俯字师川洪州分宁人以父禧死国事授通直郎累官至司门郎靖康中张邦昌僭位俯遂致仕时工部侍郎何昌言与其弟昌辰避邦昌皆改名俯买婢名昌奴遇客至即呼前驱使之韩世忠传世忠尝戒家人曰吾名世忠汝曹毋讳忠字讳而不言是忘忠也岳飞传飞字鹏举相州汤阴人世力农父和能节食以济饥者有耕侵其地割而与之贳其财者不责偿飞生时有大禽若鹄飞鸣室上因以为名礼志绍兴二年十一月礼部太常寺言渊圣皇帝御名见于经传义训者或以威武为义或以回旋为义又为植立之象又为亭邮表名又为圭名又为姓氏又为木名当各以其义类求之以威武为义者今欲读曰威以回旋为义者今欲读曰旋以植立为义者今欲读曰植若姓氏之类欲去木为又缘汉法邦之字曰国盈之字曰满止是读曰国曰满其本字见于经传者未尝改易司马迁汉人也作史记曰先王之制邦内畿服邦外侯服又曰盈而不持则倾于邦字盈字亦不改易今来渊圣皇帝御名欲定读如前外其经传本字即不当改易庶几万世之下有所考证推求义类别无未尽绍兴三十二年正月礼部太常寺言钦宗庙翼祖当迁于正月九日告迁翼祖皇帝简穆皇后神主奉藏夹室所有以后翼祖皇帝讳依礼不讳诏恭依蔡幼学传幼学调潭州执政荐于朝帝许之且问年几何矣何以名幼学参政施师点举孟子幼学壮行之语以对上伫思慨然曰今壮矣可行也遂除敕令所删定官容斋续笔建安城东二十里有梨山庙相传为唐刺史李公祠予守郡日因作祝文曰亟回哀眷书吏持白回字犯相公名请改之盖以为李回也老学庵笔记常字子然河朔人本农家一村数十百家皆常氏多不通谱子然既为御史一村之人名皆从玉虽走史下令皆然无如之何子然乃名子曰任佚美向谓周任史佚子美叔向也意使人不可效耳绍兴末谢景思守括苍司马季思佐之皆名伋刘季高以书与景思曰公作守司马九作倅想郡事皆如律令也闻者绝倒田登作郡自讳其名触者必怒吏卒多被榜笞于是举州皆谓灯为火上元放灯许人入州治游观吏人遂书榜揭于市曰本州依例放火三日行营杂录孝宗留心经术无所不涉奏对官被顾问者多致失措有王过者蜀人上殿孝宗骤问曰李融字若川谓何过即对曰天地之气融而为川结而为山李融之字若川如元结之字次山也上大喜遂诏改官密院编修谈薮甄龙友游天竺寺集诗句赞大士大书于壁云巧笑倩兮美目盼兮彼美人兮西方之人兮孝庙临幸一见赏之诏侍臣物色其人或以甄姓名闻甄时为某邑宰趣召登殿上迎问曰卿何故名龙友甄惘然不知所对既退乃得之曰君为尧舜之君故臣得与夔龙为友由是不称旨宋史余玠传玠有子曰如孙取当如孙仲谋之义遭论改师忠陆游传范成大帅蜀游为参议官以文字交不拘礼法人讥其颓放因自号放翁礼志绍熙元年四月诏今后臣庶命名并不许犯祧庙正讳如名字见有犯祧庙正讳者并合改易贵耳集本朝大儒皆出于世家周濂溪以舅官出仕两改名先名宗实因英庙旧名改后名惇颐又以光宗御名改周起传起生而丰下父意异之曰此儿必起吾门因名起幼敏慧如成人意曾从龙传从龙字君锡左仆射公亮四世从孙初名一龙庆元五年擢进士第一始赐今名礼志嘉定十三年十月司农寺丞岳珂言孝宗旧讳从伯从玉从宗考国朝之制祖宗旧讳二字者皆着令不许并用又言钦宗旧讳二字其一从从且其一从火从皆合回避乞并下礼寺讨论所有钦宗孝宗旧讳若二字连用并合回避宜从本官所请刊入施行从之欧阳守道传守道字公权一字迂父吉州人初名巽自以更名应举非是当祭必称巽陈文龙传文龙字君贵福州兴化人丞相俊卿之后也能文章负气节初名子龙咸淳五年廷对第一度宗易其名文龙云春渚纪闻三衢毛氏庭中一木忽中裂而纹成衍字如以浓墨书染者体作颜平原书会其子始生因以名之后衍登进士第官至龙图阁而终鸡肋编朱希亮为邓州教官有乔世贤者恃力轻忽偶与朱相值遽问之曰君心希何亮朱报云何世无贤今日未问君姓名将出何云乔愕然不能答盖古惟有桥姓而省木莫知其由至唐始有彝及知之或云贵姓也桯史张贤良君悦咸家蜀绵竹世以积德闻尝一日昼寝梦神人自天降告之曰天命尔子名德作宰相惊而寤未几而魏公生时魏公之兄已名滉君悦不欲更所从乃字魏公曰德远出入将相垂四十年忠义勋名为中兴第一天固有以启之者欤癸辛杂识省吏屠节尝出知道州太守省札其本房书史以避贾相之名遂书作某人知舂陵州事贾见之大怒批出云二名不偏讳临文不讳皆见于礼经今屠节乃敢擅改州名可见大无忌惮使不觉察岂不相陷决欲黜之后以诸省吏罗拜恳告遂从编置焉叶亦愚名李先为叶山所攻后为李性学所窘遂以此饮恨而死盖二人正寓其姓名云吴兴向氏钦圣后族也家富而俭不中节至于屋漏亦不整治列盆盎以承之有三子常访名于客长曰涣次曰汗三曰水父不以为疑也他日有连呼其名曰涣汗水方悟为戏已又胡卫道三子孟曰宽仲曰定季曰宕音荡盖悉从□其后悼亡妻俾友人作志书曰夫人生三子宽定宕读者为之掩鼻盖当时不悟为语病也宽后为京佥宕则多收古物其子公明悉献之贾师宪得一官以赃败陈绍天台之仙居人初名诏宋淳佑丙申尝魁漕闱后游上庠欲改名或有言增损偏旁可也昔先圣本名兵已乃去其下二笔遂易今名登第及问其语所本则不能知所谓异闻也胡石壁□为宪日尝出巡部适一尉格目忘书名胡大怒遂批银牌云县尉不究心职事至于格目亦忘署名可见无状追问尉亦狡者也遂作一状录宪状判于前而空署字以黄覆之及就逮投状胡见益怒云汝尚敢侮我如此遂索元批银牌观之则有署字盖一时盛怒中所书忘其庙讳也于是不敢问而遣之金史始祖诸子传始祖明懿皇后生德帝乌鲁季曰斡鲁女曰注思版皆福寿之语也以六十后生子异之故皆以嘉名名之焉谢库德之孙拔达谢夷保之子盆纳皆佐世祖有功盆纳勇毅善射当时有与同名者尝有贰志目之曰恶盆纳李师雄传师雄字伯威雁门人也有材力喜谈兵慕古之英雄故名师雄宣宗本纪宣宗讳珣本名吾睹补大定二十六年赐今名泰和五年改赐名从嘉至宁元年八月即皇帝位九月庚午上复旧名珣诏所司告天地庙社前所更名二字自今不须回避完颜讹可传讹可内族也时有两讹可皆护卫出身一曰草火讹可每得贼好以草火燎之一曰板子讹可尝误以官中牙牌报班齐者为板子故时人各以是目之张万公传万公字良辅东平东阿人也幼聪悟喜读书父弥学梦至一室榜曰张万相公读书堂已而万公生因以名焉白华传范用吉者本姓孛朮鲁名久住初归入宋谒制置赵范将以计动其心故更姓名范用吉赵怒其触讳斥之用吉犹应对如故赵良久方悟且利其事与己符遂擢置左右凡所言动略不加疑遂易其姓曰花使为太尉改镇均州未几纳款于北夹谷衡传衡本名阿里不拜参知政事明昌四年诏赐今名谕之曰朕选大臣俾参机务必资谋画协赞治平其或得失晦而未形利害胶而未决正须识见纯直方能去取合公比来议事之臣鲜有一定之论盖以内无所守故临事而惑致有中失朕将何赖卿忠实公方审其是则执而不回见其非则去而能果度其事势有若权衡汝之所长衡实似之可赐名衡古者命名将以责实汝先有实可谓称名行之克终乃副朕意孙即康传即康进尚书右丞上问即康参知政事贾铉曰太宗庙讳同音字有读作成字者既非同音便不当缺点画睿宗庙讳改作崇字其下却有本字全体若将示字依兰亭帖写作未字克字合缺点画如统傍之克似不合缺即康奏曰唐太宗讳世民偏傍犯如叶字作字泯字作汦字乃拟熙宗庙讳从面从且睿宗庙讳上字从未下字从世世宗庙讳从系显宗庙讳如正犯字形止书斜画沇字鈗字各从口兑悦之类各从本传从之自此不胜曲避矣元史太宗本纪烈祖征塔塔儿部获其部长铁木真宣懿太后月伦适生帝手握凝血如赤石烈祖异之因以所获铁木真名之志武功也察罕传初察罕生于河中其夜天清气肃月白如昼相者贺曰是儿必贵国人谓白为察罕故名察罕刘秉忠传秉忠字仲晦初名侃因从释氏又名子聪拜官后始更今名王鹗传鹗字百一曹州东明人曾祖成祖立父琛鹗始生有大鸟止于庭乡先生张大渊曰鹗也是儿其有大名乎因名之杨奂传奂字焕然干州奉天人母尝梦东南日光射其身旁一神人以笔授之已而奂生其父以为文明之象因名之曰奂张孔孙传孔孙字梦符其先出辽之乌若部为金人所并遂迁隆安父之纯为东平万户府参议夜梦谒孔子庙得赐嘉果已而孔孙生因丐名于衍圣公遂名今名孛朮鲁翀传翀从新喻萧克翁学克翁宋参政燧之四世孙也隐居不仕学行为州里所敬尝夜梦大鸟止其所居翼覆轩外举家惊异出视之冲天而去明日翀至翀始名思温字伯和克翁为易今名字以梦故虎都铁木禄传虎都铁木禄好读书与学士大夫游字之曰汉卿仁宗尝顾左右曰虎都铁木禄字汉卿汉名卿不让也汝等以汉卿名之宜矣其母姓刘氏故人又称之曰刘汉卿云归晹传晹字彦温汴梁人将生其母杨氏梦朝日出东山有轻云来掩之故名晹明会典洪武三年令官吏人等名字有天国君臣圣神尧舜禹汤文武周汉晋唐等国号相犯者悉更之又令官吏人等奏告改名复姓若自幼过房乞养或入赘与人因从外姓报入户籍外姓系军匠户而本姓系民者不许改复又诏蒙古色目人入仕后或多更姓名岁久子孙相传昧其本原如已更易者听其改正十九年诏军民并吏胥人等敢有更名易讳及两三名字被人告发家财给赏告人本身处死家口迁发化外二十六年定凡官吏人等或年幼过房乞养欲复本姓者经由本部移文原籍官司勘实及官幼名改讳具奏改正贴黄仍移咨户部改附籍册吏员人等幼名改讳者移文本部准改明外史铁铉传铉洪武中由国子生授礼科给事中调都督府断事尝谳疑狱立白太祖喜故字之曰鼎石周新传新初名志新字日新成祖常独呼新遂为名因以志新字石天柱传天柱授户科给事中时禁臣下毋得以天命名去之而名柱后乃复故夏良胜传良胜南城人为督学副使蔡清所知曰子异日必为良臣当无有胜子者遂命名良胜张元祯传元祯五岁能诗宁靖王召见异之命名元征既而为巡抚韩雍所器曰人瑞也乃易元祯林瀚传瀚子廷机字利仁瀚年七十三初受参赞机务之命而生廷机遂以为名见闻录永乐时长乐李太史公名马三月朔旦殿试士凡二百五十人上亲阅其文擢为第一改其名曰骐越三日传制唱名凡三唱无敢应者上曰即李马也骐乃受诏赐状元及第明日赐纱帽银带朝服拜翰林修撰中外相传以为荣吾乡曹定庵公名时中家居时有林向阳者谒公公留饭从容谈笑时因问曰贤辈何字林对云字茂春公然曰子不见朱文公先生名熹号晦庵乎子名向阳又号茂春觉专在旺处一边不可不思也南京徐魏公鹏举之生也母夫人先梦一将军至其第自言是岳飞受了三世苦今日到你家一受用因是名曰鹏举盖武穆字也役夫舁之者咸称吾家岳爷云状元见沧茅公瓒少年时讲业僧舍稍倦梦神人导之帝廷授公二巨字文曰见沧寤未解所谓顷之僧过语舍后山壁间故镵宋理宗御书公令引视则所梦二巨字宛如也遂以为号公余日录弘治丙辰礼闱定榜后诸主司以所取士子为对句有曰夏鼎周鼎对以孟春季春有曰蔡中孚对以吴大有意每科或然如癸丑则有高达高文达吴鹏吴一鹏之类但不若是科之妥切且巧耳珍珠船王昙迁梦月落入怀乃擘而食之脆如冰片味美遂更名月德妮古录陆友仁旧得古铜印一纽以示元镇辨之文曰陆定之印以名其子而字之曰仲安友仁没仲安谒元镇赋焉有古诗载云林集中抱璞简记正德初刘瑾用事诏禁官民名字有天字者悉令更之予见宋政和八年闰九月给事中赵野奏陛下恢崇妙道寅奉高真凡世俗以君王圣三字为名字悉令革而正之尚有以天字为称者窃虑亦当禁约依奏太常卿昆山夏公昶字仲昭以经术进而书法绝妙一时由庶吉士改中书舍人文庙尝试其书第一时命书诸宫殿榜赐第宅免朝参眷顾极隆初昶字本书作昶因召见上曰日岂可从旁宜加永上遂为更定故今书多作昶名公像记倪文僖公无子祷北岳其夫人姚梦岳神指捧香合童子曰以为尔子孕而生公故名岳稗史钱大参良臣自讳其名其幼子颇慧凡经史中有良臣字辄改之一日读孟子今之所谓良臣古之所谓民贼也遂改云今之所谓爹爹古之所谓民贼也可笑可笑
　名字部艺文
　　彭城相袁元服辨　　　　　后汉应劭俗说元服父字伯楚为光禄卿于服中生此子时年长矣不孝莫大于无后故收举之君子不隐其过因以服为字谨按元服名贺汝南人也祖父名原为侍中安帝始加元服百官会贺临严垂出而孙适生喜其嘉会因名曰贺字元服原父安为司徒忠蹇匪躬尽诚事国启发和帝诛讨窦氏中兴以来最为名宰原有堂构之称矜于法度伯楚名彭清拟夷叔政则冉季历典三郡致位上列贺早失母不复继室云曾子失妻而不娶曰吾不及尹吉甫子不如伯奇以吉甫之贤伯奇之孝尚有放逐之败我何人哉及临病困敕使留葬侍卫先公慎无迎取汝母丧柩如亡者有知往来不难如其无知祇为烦耳虞舜葬于苍梧二妃不从经典明文勿违吾志清高举动皆此类也何有在服中生子而名之贺者乎虽至愚人犹不云尔予为萧令周旋谒辞故司空宣伯应贤相把臂言易称天地大德曰生今俗间多有禁忌生三子者五月生者以为妨害父母服中子犯礼伤孝莫肯收举袁元服功德爵位子孙巍巍仁君所见越王勾践民生三子与乳母孟尝君对其父若不受命于天何不高户谁能及者夫学问贵能行君体博雅政宜有异乎答曰齐楚之事敬闻命矣至于元服其事如此明公既为乡里超然远览何为过聆晋语简在心事乎于是欣然悦服续以大言苟有过人必知之我能胜仲尼哉元服子夏甫前后征命终不降志亚作者之遗风矣正甫亦有重名今见沛相载德五世而被斯言之玷恐多有宣公之论故备记其终始　　孔邈名议　　　　　　　　宋何承天既没之名不合奏者非有它义正嫌于近不祥尔奏事一却动经岁时盛明之世事从简易曲嫌细忌皆应荡除　　宫吏之姓与太子同名议　　　齐邢卲案曲礼大夫士之子不与世子同名郑注云若先之生亦不改汉法天子登位布名于天下四海之内莫不咸避案春秋经卫石恶出奔晋在卫侯衎卒之前衎卒其子恶始立明石恶于长子同名诸侯长子在一国之内与皇太子于天子礼亦不异郑言先生不改盖以此义卫石恶宋向戍皆与君同名春秋不讥皇太子虽有储贰之重未为海内所避何容便改人姓然事有消息不得皆同于古宫吏至微而有所犯朝夕从事亦是难安宜听出宫尚书更补他职　　为昭义王大夫谢赐改名表　唐崔行先臣某言中使第五守进至伏奉今月日制命授臣开府仪同三司潞州大都督府司马知府事充昭义军节度营田泽潞邢洺等州观察留后兼赐名处休雨露湛恩光临非次蚳蝝眇质负戴难胜臣某中谢臣出自行间器识粗浅理兵从众问阵无师一心守愚六艺皆阙自谓才无经济智乏周防吐诚托人指己待物每日揣分有时抚膺徒生于此何以报主得免获戾已足为荣敢求闻达妄进阶级岂意陛下颢元合德日月在躬敻开独见之明特降发哀之诏拔自泥滓致于烟霄臣之荣幸孰与为比伏以处休之义恭懿有章简自帝心纳于臣口自讼增感以荣为忧魄散心殒罔知所措况名器所慎春秋格言服之不称诗人是刺虽欲勿议谁能舍诸曩日刘元佐之领浚郊李元谅之居关辅皆勋崇台揆业济艰难方开加等之恩姑受锡名之宠臣何为者坐继前人三省驽铅未展涓埃之效百身灰粉何酬天地之恩　　讳辨　　　　　　　　　　　　韩愈愈与李贺书劝贺举进士贺举进士有名与贺争名者毁之曰贺父名晋肃贺不举进士为是劝之举者为非听者不察也和而唱之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言征不称在言在不称征是也律曰不讳嫌名释之者曰谓若禹与雨丘与蓲之类是也今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳孔子不偏讳二名春秋不讥不讳嫌名康王钊之孙实为昭王曾参之父名□曾子不讳昔周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉机也惟宦官宫妾乃不敢言谕及机以为触犯士君子言语行事宜何所法守也今考之于经质之于律稽之以国家之典贺举进士为可耶为不可耶凡事父母得如曾参可以无讥矣作人得如周公孔子亦可以止矣今世之士不务行曾参周公孔子之行而讳亲之名则务胜于曾参周公孔子亦见其惑也夫周公孔子曾参卒不可胜胜周公孔子曾参乃比于宦官宫妾则是宦官宫妾之孝于其亲贤于周公孔子曾参者耶　　陈子渊等字说　　　　　　　宋叶适老子称渊兮似万物之宗老氏之学以自下为高渊兮所以似物宗也故字宗曰子渊大学曰欲齐其家先修其身齐家人之所急修身人之所缓不修其身未有能齐其家而人不自知徒病其难而莫获其效也故字家曰子修诗曰基命宥密继之单厥心肆其靖之密而靖物之所归而命之所繇定也故字密曰子靖庄周闻在宥天下不闻治天下善矣然未究其义宥者宽以待人也在者严以察己也故字宥曰子在　　答高宗丞　　　　　　　　　　前人钱塘示余石刻脱文公纪曾孙子润大宗正丞十一字问久不报始参预楼公大防书此铭谓侄其从姑者女侄非男子也又改宋州为南都越州为镇东军余以为适以完新为一新按左氏侄从姑子圉与焉会于祝其实夹谷与楼公所改义不合古文简质臣名予我通一称尔不穷穷然自别也章怀太子以治为化柳子厚以治为理至韩退之则本名不讳况嫌名耶大宗丞求余初□因并录异同以遗之　　钱则甫字说　　　　　　　　　前人钱翼世自天台来言曰惟名先人所命而未有以字敢请按戴翼其世汉诏策语也为字曰则甫夫则先王之法非戴翼其世之谓也戴翼其身之谓也身不能翼世于何有六七圣人皆以身之道显而孔子述之岂论世哉故曰徐行后长者谓之弟始于是矣周道衰士不知以身为本而皆以世自名凡所谓立私智挟污说无不欲破坏先王之法而卑薄其身者然则世安从治而功何由成宜其不能反而日以仆灭也汉人浅陋不原古始黄老道德之意申韩法术之学皆破坏先王之法者也而谓其欲则先王之法皆斫丧其世者也而谓之戴翼其世呜呼可悲也已子质高而智明必审择而固守之必义无利也必厚无薄也必安无躁也必垂于永久无苟于一时也皆所以则先王之法而戴翼其身也世不是取而奚取耶　　胡名说　　　　　　　　　　前人思曰睿睿作圣案字篇古文睿字也繇思得睿繇睿得圣古人常道也而近世学者讳之以为作圣当自蒙盖疑睿之流于薄也信如古文从则不流矣胡泰然子自十余岁敏读能文词思致超越学而不倦未知其止也余为名古文而字彦思率其常防其薄也　　仲兄字文甫说　　　　　　　　苏洵洵读易至涣之六四曰涣其群元吉曰嗟夫群者圣人之所欲涣以混一天下者也盖余仲兄名涣而字公群则是以圣人之所欲解散涤荡者以自命也而可乎他日以告兄曰子可无为我易之洵曰唯既而曰请以文甫易之如何且兄尝见夫水之与风乎油然而行渊然而流渟回汪洋满而上浮者是水也而风实起之蓬蓬然而发乎大空不终日而行乎四方荡乎其无形飘乎其远来既往而不知其迹之所存者是风也而水实形之今夫风水之相遭乎大泽之陂也纡余委蛇蜿蜒沦涟安而相推怒而相陵舒而如云蹙而如鳞疾而如驰徐而如徊揖让旋辟相顾而不前其繁如縠其乱如雾纷纭□扰百里若一汨乎顺流至乎沧浪之滨滂薄汹涌号怒相轧交横绸缪放乎空虚掉乎无垠横流逆折濆旋倾侧宛转胶戾回者如轮萦者如带直者如燧奔者如焰跳者如鹭跃者如鲤殊状异态而风水之极观备矣故曰风行水上涣此亦天下之至文也然而此二物者岂有求于文哉无意乎相求不期而相遭而文生焉是其为文也非水之文也非风之文也二物者非能为文而不能不为文也物之相使而文出于其间也故曰此天下之至文也今夫玉非不温然美矣而不得以为文刻镂组绣非不文矣而不可以论乎自然故夫天下之无营而文生之者惟水与风而已昔者君子之处于世不求有功不得已而成功则天下以为贤不求有言不得已而言出则天下以为口实呜呼此不与他人道唯吾兄可也　　名二子说　　　　　　　　　　前人轮辐盖轸皆有职乎车而轼独若无所为者虽然去轼则吾未见其为完车也轼乎吾惧汝之不外饰也天下之车莫不由辙而言车之功辙不与焉虽然车仆马毙而患不及辙是辙者善处乎祸福之间辙乎吾知免矣
　名字部纪事一
史记五帝本纪黄帝名曰轩辕按注索隐曰居轩辕之丘因以为名张晏曰作轩冕之服故谓之轩辕路史黄帝有熊氏姓公孙名荼一曰轩轩之字曰元律母吴枢生帝于寿丘故名曰轩按注孝经钩命诀云附宝出降大灵生帝轩注轩黄帝名尚书中候云黄帝提象又云黄帝巡洛龟书赤文成字象轩而论语撰亦有轩知地利九牧倡教之语是黄帝名惟曰轩不曰轩辕轩之字曰元律见黄帝经序及难经疏按轩星谓之元轩广韵九合内志文云竹受气于元轩之宿是矣然则名轩而字元律理或然也山海经帝律生帝鸿则帝之字律尤信史记五帝本纪帝喾高辛者生而神灵自言其名按注皇甫谧云帝喾名□帝王纪云其母生见其神异自言其名曰岌帝尧者放勋按注索隐曰尧谥也放勋名正义曰言尧能放上代之功故曰放勋虞舜者名曰重华重华父曰瞽叟按注正义曰尚书云重华协于帝孔安国云华谓文德也言其光又重合于尧舜父有目不能分别好恶故时人谓之瞽配字曰叟竹书纪年舜目重瞳子故名重华
史记夏本纪夏禹名曰文命按注索隐曰尚书云文命敷于四海孔安国云外布文德教命不云是禹名太史公皆以放勋重华文命为名孔又云虞氏舜名则尧舜禹汤皆名矣盖古质帝王之号皆以名后代因其行追而为谥其实禹是名故张晏云少昊以前天下之号象其德颛顼以来天下之号因其名又按系本鲧取有莘氏女谓之女志是生高密宋衷云高密禹所封国帝王纪云父鲧妻修己见流星贯昴梦接意感又吞神珠薏苡胸圻而生禹名文命禹之父曰鲧按注皇甫谧云鲧帝颛顼之子字熙又连山易云鲧封于崇故国语谓之崇伯鲧周本纪周后稷名弃其母有邰氏女曰姜原姜原为帝喾元妃姜原出野见巨人迹心忻然说欲践之践之而心动如孕者居期而生子以为不祥弃之隘巷马牛过者皆辟不践徙置之林中适会山林多人迁之而弃渠中冰上飞鸟以其翼覆荐之姜原以为神遂收养长之初欲弃之因名曰弃路史帝喾高辛氏四后上妃有骀氏曰姜嫄衣帝衣履帝敏居期而生弃弃之每异嫄乃收之爰命曰弃而字之曰度辰按注真源赋云帝未立时有姜嫄履大迹而生男耻之三弃草野有异帝闻姜嫄有圣子乃诏为妃赐姓姬名曰弃史记殷本纪主癸卒子天乙立是为成汤按注张晏曰禹汤皆字也二王去唐虞之文从高阳之质故夏殷之王皆以名为号谥法曰除虐去残曰汤索隐曰汤名履书曰予小子履是也又称天乙者谯周云夏殷之礼生称王死称庙主皆以帝名配之天亦帝也殷人尊汤故曰天乙竹书纪年主癸之妃曰扶都见白气贯月意感以乙日生汤号天乙吕氏春秋本味篇有侁氏女子采桑得婴儿于空桑之中献之其君其君令烰人养之察其所以然曰其母居伊水之上孕梦有神告之曰白水出而东走母顾明日视臼出水告其邻东走十里而顾其邑尽为水身因化为空桑故命之曰伊尹此伊尹生空桑之故也吴越春秋古公三子长曰太伯次曰仲雍少曰季历季历娶妻太任氏生子昌有圣瑞古公知昌圣欲传国以及昌曰兴王业者其在昌乎因更名曰季历太伯仲雍望风知指曰历者适也知古公欲以国及昌遂之荆蛮按注季历即王季也史记晋世家唐叔虞者周武王子而成王弟初武王与叔虞母会时梦天谓武王曰余命女生子名虞余与之唐及生子文在其手曰虞故遂因命之曰虞左传隐公元年初郑武公娶于申曰武姜生庄公庄公寤生惊姜氏故名曰寤生桓公二年初晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命太子曰仇弟曰成师始兆乱矣兄其替乎惠之二十四年晋始乱故封桓叔于曲沃惠之三十年晋父弒昭侯而纳桓叔不克晋人立孝侯惠之四十五年曲沃庄伯伐翼弒孝侯翼人立其弟鄂侯鄂侯生哀侯哀侯侵陉庭之田陉庭南鄙启曲沃伐翼六年九月丁卯子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同闵公元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫卜偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众二年成季之将生也桓公使卜楚丘之父卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之僖公十七年晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉宣公三年郑文公有贱妾曰燕姞梦天使与己兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢征兰乎公曰诺生穆公名之曰兰四年楚灭若敖氏初若敖娶于生斗伯比若敖卒从其母畜于淫于子之女生子文焉夫人使弃诸梦中虎乳之子田见之惧而归夫人以告遂使收之楚人谓乳谷谓虎于菟故命之曰斗谷于菟以其女妻伯比实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生按注易其名也按正义言越椒之乱合诛绝其族今更存立故命曰生言应死而重生搜神记齐惠公之妾萧同叔子见御有身以其贱不敢言也取薪而生顷公于野又不敢举也有狸乳而鹯覆之人见收之因名曰无野是为顷公国语晋孙谈之子周适周事单襄公襄公有疾召顷公而告之曰必善晋周将得晋国吾闻之成公之生也其母梦神规其臀以墨曰使有晋国三而畀歡之孙故名之曰黑臀于今再矣襄公曰歡此其孙也而令德孝恭非此其谁史记孔子世家孔子生而首上圩顶故因名丘云左传襄公三十年师旷曰狄伐鲁叔孙庄叔败狄于咸获长狄侨如及虺也豹也而皆以名其子按注叔孙侨如叔孙豹皆取长狄名昭公七年卫襄公夫人姜氏无子嬖人婤姶生孟絷孔成子梦康叔谓己立元注时
元未生
余使羁之孙圉与
史苟相之史朝亦梦康叔谓己余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之岁婤姶生子名之曰元孟絷之足不良弱行孔成子以周易筮之曰元尚享卫国主其社稷以示史朝史朝曰元亨又何疑焉成子曰非长之谓乎对曰康叔名之可谓长矣故孔成子立灵公按注灵公元也晋语范献子聘于鲁问具山敖山鲁人以其乡对献子曰不为具敖乎对曰先君献武之讳也献子归遍戒其所知曰人不可以不学吾适鲁而名其二讳为笑焉唯不学也人之有学也犹太之有枝叶也木有枝叶犹庇荫人而况君子之学乎贾谊新书审微篇昔者卫侯朝于周周行问其名曰卫侯辟强周行还之曰启强辟强天子之号也诸侯勿得用卫侯更其名曰然后受之故善守上下之分者虽空名弗使逾焉左传定公八年苫越生子将待事而名之阳州之役获焉名之曰阳州说苑奉使篇蔡使师强王坚使于楚楚王闻之曰人名多章章者独为师强王坚乎趣见之无以次视其人状疑其名而丑其声又恶其形楚王大怒曰今蔡无人乎国可伐也有人不遣乎国可伐也端以此人诫寡人乎国可伐也故发二使见三谋伐者蔡也史记甘茂传昔曾参之处费鲁人有与曾参同姓名者杀人人告其母曰曾参杀人其母织自若也顷之一人又告之曰曾参杀人其母尚织自若也顷之又一人告之曰曾参杀人其母投杼下机逾墙而走家语本姓解篇孔子娶于宋之幵官氏一岁而生伯鱼鱼之生也鲁昭公以鲤鱼赐孔子荣君之贶故因以名曰鲤而字伯鱼琅嬛记墨子姓翟名乌其母梦日中赤乌飞入室中光辉照耀目不能正惊觉生乌遂名之韩诗外传魏文侯子曰击封中山三年莫往来其傅赵苍唐曰父忘子子不可忘父何不遣使乎击曰愿之而未有所使也苍唐曰臣请使苍唐至文侯曰击无恙乎苍唐唯唯三问而三不对文侯曰不对何也苍唐曰臣闻诸侯不名君既已赐敝邑使得小国侯君问以名不敢对也战国策吕不韦贾于邯郸见秦质子异人说之曰今子听吾计求归可以有秦国吾为子使秦必来请子乃说秦王后弟阳泉君阳泉君入谓王后王后乃请赵而归之异人至不韦使楚服而见王后说其状高其智曰吾楚人也而自子之乃变其名曰楚史记秦始皇本纪始皇以秦昭王四十八年正月生于邯郸及生名为政三十二年始皇巡北边从上郡入燕人卢生使入海还以鬼神事因奏录图书曰亡秦者胡也按注郑元曰胡胡亥秦二世名也秦见图书不知此为人名反备北胡汉书郑当时传当时字庄陈人也其先郑君尝事项籍籍死而属汉高祖令诸故项籍臣名籍当时独不奉诏诏尽拜名籍者为大夫而逐郑君长沙定王发传发母唐姬故程姬侍者景帝召程姬程姬有所避不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发注
张晏曰长沙王生乃发寤己之缪幸
唐姬
江充传充本名齐有女弟善鼓琴歌舞嫁之赵太子丹齐得幸于敬肃王为上客久之太子疑齐以己阴私告王与齐忤使吏逐捕齐不得收系其父兄按验皆弃市齐遂绝迹亡西人关更名充司马相如传相如少时好读书学击剑名犬子相如既学慕蔺相如之为人也更名相如汉武帝内传汉孝武皇帝景帝子也未生之时景帝梦一赤彘从云中下直入崇芳阁景帝觉而坐阁下果有赤龙如雾来蔽户牖宫内嫔御望阁上有丹霞蓊蔚而起霞灭见赤龙盘回栋间景帝召占者姚翁以问之翁曰吉祥也此阁必主命世之人为刘宗盛主也然亦大妖景帝使王夫人移居崇芳阁欲以顺姚翁之言也乃改崇芳阁为猗兰殿旬余景帝梦神女捧日以授王夫人夫人吞之十四月而生武帝景帝曰吾梦赤气化为赤龙占者以为吉可名之吉至三岁景帝抱于膝上抚念之知其心藏洞彻试问儿乐为天子否对曰由天不由儿愿每日居宫垣在陛下前戏弄亦不敢逸豫以失子道景帝闻而愕然加敬而训之他日复抱之几前试问儿悦习何书为朕言之乃诵伏羲以来群圣所录阴阳诊候及龙图龟策数万言无一字遗落至七岁圣彻过人景帝令改名彻西京杂记卫将军青生子或有献騧马者乃命其子曰騧字叔马其后改为登字叔升小名录匡衡字稚圭少勤学家贫邑有大姓文不识家富坟籍衡乃为客作而不求直主人怪问衡曰愿得主人书遍观之主人感叹遂给书衡能说诗时人语曰无说诗匡鼎来匡说诗解人颐鼎衡小字也其畏服如此汉书宣帝本纪元康二年夏五月诏曰闻古天子之名难知而易讳也今百姓多上书触讳以犯罪者朕甚怜之其更讳询诸触讳其在令前者赦之夏侯胜传胜为人质朴守正简易亡威仪见时谓上为君误相字于前上亦以是亲信之按注师古曰前天子之前也君前臣名不当相呼字也刘向传向本名更生迁给事中宦官弘恭石显弄权更生乃遣其外亲上变事遂逮更生系狱废十余年成帝即位显等伏辜更生乃复进用更名向谷永传永本名□以尉氏樊□反更名永云
平帝本纪元始二年诏曰皇帝二名通于器物今更名合于古制使太师光奉太牢告祠高庙按注平帝本名箕子今更名衎王莽传莽念中国已平惟四夷未有异乃遣使者赍黄金币帛重赂匈奴单于使上书言闻中国讥二名故名囊知牙斯今更名知慕从圣制莽既篡国汉兵言莽鸩杀孝平帝莽乃会公卿以下于王路堂开所为平帝请命金縢之策泣以视群臣命明学男张邯称说其德及符命事因曰易言伏戎于莽升其高陵三岁不兴莽皇帝之名升谓刘伯升高陵谓高陵侯子翟义也言刘升翟义为伏戎之兵于新皇帝世犹殄灭不兴也群臣皆称万岁西京记杜陵秋胡者能通尚书善为古隶字为翟公所礼欲以兄女妻之或曰秋胡已经娶而失礼妻遂溺死不可妻也驰曰昔鲁人秋胡娶妻三月而游宦三年休还家其妇采桑于郊胡至郊而不识其妻也见而悦之乃遗黄金一镒妻曰妾有夫游宦不返幽闺独处三年于兹未有被辱如今日者也采不顾胡惭而退至家问家人妻何在曰行采桑于郊未返既还乃向所挑之妇也夫妻□惭妻赴沂水而死今之秋胡非昔之秋胡也昔鲁有两曾参赵有两毛遂南曾参杀人见捕人以告北曾参母野人毛遂坠井而死客以告平原君平原君曰嗟乎天丧予矣既而知野人毛遂非平原君客也岂得以昔之秋胡失礼而绝婚今之秋胡哉小名录东汉世祖讳秀字文叔初南顿君为济阳令而世祖生是岁嘉禾生县界大熟因名秀（按此即小名也当时
尚质长遂不更改耳）

后汉书马援传援子客卿幼而岐嶷年六岁能接应诸公专对宾客尝有死罪亡命者来过客卿逃匿不令人知外若讷而内沈敏援甚奇之以为将相器故以客卿字焉按注张仪虞卿□为客卿故取名焉张霸传霸字伯饶蜀郡成都人也年数岁而知孝让虽出入饮食自然合礼乡人号为张曾子七岁通春秋复欲进余经父母曰汝小未能也霸对曰我饶为之故字曰饶焉赵歧传歧字邠卿京兆长陵人也初名嘉生于御史台因字台卿后避难故自改名字示不忘本土也段颎传颎字纪明颎与皇甫威明张然明并知名显达京师称为凉州三明云虞诩传诩字升卿陈国武平人也祖父经为郡县狱吏按法平允务存宽恕每冬月上其状恒流涕随之尝称曰东海于公高为里门而其子定国卒至丞相吾决狱六十年虽不及于公其庶几乎子孙何必不为九卿邪故字诩曰升卿傅燮传燮字南容北地灵州人也本字幼起慕南容三复白圭乃易字焉梁鸿传鸿东出关过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名耀字侯光与妻子居齐鲁之间郑元传元唯有一子益恩孔融在北海举为孝廉及融为黄巾所围益恩赴难陨身有遗腹子元以其手文似己名之曰小同英雄记钞时年号初平袁绍字本初自以为年与字合必能克平祸乱吴志顾雍传雍字元叹吴郡吴人也蔡伯喈从朔方还尝避怨于吴雍从学琴书按注江表传曰雍从伯喈学专一清静敏而易教伯喈贵异之谓曰卿必成致今以吾名与卿故雍与伯喈同名也吴录曰雍字元叹言为伯喈之所叹因以为字焉魏志张杨传杨将杨丑杀杨以应太祖杨将眭固杀丑将其众欲北合袁绍太祖击破之于犬城按注典略曰固字白兔既杀杨丑军屯射犬时有巫诫固曰将军字兔而此邑名犬兔见犬其势必惊宜急移去兔不从遂战死程昱传注魏书曰昱少时常梦上泰山两手捧日昱私异之以语荀彧及兖州反赖昱得完三城于是彧以昱梦白太祖太祖曰卿当终为吾腹心昱本名立太祖乃加其上日更名昱也蜀志马超传注山阳公载记曰超因见备待之厚与备言常呼备字关羽怒请杀之备曰人穷来归我卿等怒以呼我字故而杀之何以示于天下也张飞曰如是当示之以礼明日大会请超入羽飞□杖刀立直超顾坐席不见羽飞见其直也乃大惊遂一不复呼备字明日叹曰我今乃知所以败为呼人主字几为关羽张飞所杀自后乃尊事备魏志邓艾传艾字士载义阳棘阳人也少孤太祖破荆州徙汝南为农民养犊年十二随母至颍川读故太丘长陈實碑文言文为世范行为士则艾遂自名范字士则后宗族有与同者故改焉吴志阚泽传注吴录曰初魏文帝即位权尝从容问群臣曰曹丕以盛年即位恐孤不能及之诸卿以为何如群臣未对泽曰不及十年丕其没矣大王勿忧也权曰何以知之泽曰以字言之不十为丕此其数也文帝果七年而崩魏志王凌传凌外甥令狐愚以才能为兖州刺史按注魏书曰愚本名浚黄初中为和戎护军乌丸校尉田豫讨胡有功小违节度愚以法绳之帝怒械系愚免官治罪诏曰浚何愚遂以名之高堂隆传隆少为诸生泰山太守薛悌命为督邮郡督军与悌争论名悌而呵之隆按剑叱督军曰昔鲁定见侮仲尼历阶赵弹秦筝相如进缶临臣名君义之所讨也督军失色王昶传昶为兄子及子作名字皆依谦实以见其意故兄子默字处静沈字处道其子浑字元冲深字道冲遂书戒之曰夫人为子之道莫大于宝身汝曹立身行己遵儒者之教履道家之言故以元默冲虚为名欲使汝曹顾名思义不敢违越也高贵乡公纪甘露五年高贵乡公卒太后使使迎常道乡公璜嗣明帝后太后诏曰古者人君之为名字难犯而易讳今常道乡公讳字甚难避其朝臣博议改易列奏蜀志杜琼传谯周问琼曰昔周征君以为当涂高者魏也其义何也琼答曰魏阙名也当涂而高圣人取类而言耳又问周曰宁复有所怪耶周曰未达也琼又曰古者名官职不言曹始自汉已来名官尽言曹吏言属曹卒言侍曹此殆天意也周缘琼言乃触类而长之曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣兄其替乎其后果如服言及汉灵帝名二子曰史侯董侯既立为帝后皆免为诸侯与师服言相似也先主讳备其训具也后主讳禅其训授也如言刘已具矣当授与人也意者甚于穆侯灵帝之名子后宦人黄皓弄权于内景耀五年宫中大树无故自折周深忧之无所与言乃书柱曰众而大期之会具而授若何复言曹者众也魏者大也众而大天下其当会也具而授如何复有立者乎蜀既亡咸以周言为验吴志张昭传注时汝南主簿应劭议宜为旧君讳论者皆互有异同事在风俗通昭著论曰客有见大国之议士君子之论云起元建武已来旧君名讳五十六人以为后生不得协也取乎经论譬诸行事义高辞丽甚可嘉羡愚意褊浅窃有疑焉盖乾坤剖分万物定形肇有父子君臣之经故圣人顺天之性制礼尚敬在三之义君实食之在丧之哀君亲临之厚莫重焉恩莫大焉诚臣子所尊仰万夫所天恃焉得而同之哉然亲亲有衰尊尊有杀故礼服上不尽高祖下不尽元孙又传记四世而缌麻服之穷也五世袒免降杀同姓也六世而亲属竭矣又曲礼有不逮事之义则不讳不讳者盖名之谓属绝之义不拘于协况乃古君五十六哉邾子会盟季友来归不称其名咸书字者是时鲁人嘉之也何解臣子为君父讳乎周穆王讳满至定王时有王孙满者其为大夫是臣协君也又厉王讳胡及庄王之子名胡其比众多夫类事建议经有明据传有征案然后进攻退守万无奔北垂示百世永无咎失今应劭虽上尊旧君之名而下无所断齐犹归之疑云曲礼之篇疑事无质观省上下阙义自证文辞可为倡而不法将来何观言声一放犹拾渖也过辞在前悔其何追孙休传永安五年八月立子为皇太子按注吴录载休诏曰人之有名以相纪别长为作字惮其名耳礼名子欲令难犯易避五十称伯仲古或一字今人竞作好名好字又令相配所行不副此瞽字伯明者也孤常哂之或师友父兄所作或自己为师友尚可父兄犹非自为最不谦孤今为四男作名字太子名音如湖水湾澳之湾字酋酋音如迄今之迄次子名音如兕觥之觥字音如元礥首之礥次子名柜柜音如草莽之莽字□□音如举物之举次子名音如褒衣下宽大之褒字音如有所拥持之拥此都不与世所用者同故钞旧文会合作之夫书八体损益因事而生今造此名字既不相配又字但一庶易弃避其普告天下使咸闻知孙皓传元兴元年立皇后滕氏封后父滕牧为高密侯按注吴历曰牧本名密避丁密改名牧丁密避牧改名为固凤凰元年何定奸秽发闻伏诛皓以其恶似张布追改定名为布韦曜传孙皓每飨宴无不竟日坐席无能否率以七升为限酒后使侍臣难折公卿以嘲弄侵克发摘私短以为欢时有误犯皓讳辄见收缚至于诛戮世说诸葛靓在吴于朝堂大会孙皓问曰卿字仲思为何所思对曰在家思孝事君思忠朋友思信如斯而已晋书贾充传充字公闾平阳襄陵人也父逵魏豫州刺史阳里亭侯逵晚始生充言后当有充闾之庆故以为名字焉羊祜传祜以伐吴必藉上流之势时吴有童谣曰阿童复阿童衔刀浮渡江不畏岸上兽但畏水中龙祜闻之曰此必水军有功但当思应其名者耳会益州刺史王浚征为大司农祜知其可任又小名阿童因表留浚监益州诸军事祜卒荆州人为祜讳名屋室皆以门为称改户曹为辞曹焉陆机传机迁太子洗马著作郎范阳卢志于众中问机曰陆逊陆抗于君近远机曰如君于卢毓卢珽志默然既起云谓机曰殊邦遐远容不相悉何至于此机曰我父祖名播四海宁不知邪议者以此定二陆之优劣王济传济迁侍中与侍中孔恂王恂杨济同列为一时秀彦武帝常会公卿藩牧于式干殿顾济恂而谓诸公曰朕左右可谓恂恂济济矣小名录石崇字季伦勃海清河人苞之子生于青州故小字齐奴晋书江统传统迁中郎选司以统叔父春为宜春令统因上疏曰故事父祖与官职同名皆得改选而未有身与官职同名不在改选之例臣以为父祖改选者盖为臣子开地不为父祖之身也而身名所加亦施于臣子佐吏系属朝夕从事官位之号发言所称若指实而语则违经礼讳尊之义若诡辞避迥则为废官擅犯宪制今以四海之广职位之众名号繁多士人殷富至使有受宠皇朝出身宰牧而令佐吏不得表其官称子孙不得言其位号所以上严君父下为臣子体例不通若易私名以避官职则违春秋不夺人亲之义臣以为身名与官职同者宜与触父祖名为比体例既全于义为弘朝廷从之刘元海载记刘豹妻呼延氏魏嘉平中祈子于龙门俄而有一大鱼顶有二角轩鬐跃鳞而至祭所久之乃去巫觋皆异之曰此嘉祥也其夜梦旦所见鱼变为人左手把一物大如半鸡子光景非常授呼延氏曰此是日精服之生贵子寤而告豹豹曰吉征也吾昔从邯郸张冏母司徒氏相云吾当有贵子孙三世必大昌仿像相符矣自是十三月而生元海左手文有其名遂以名焉石勒载记勒字世龙初名为群盗成都王□故将公师藩等自称将军起兵赵魏众至数万勒与汲桑帅牧人乘苑马数百骑以赴之桑始命勒以石为姓勒为名焉藩拜勒为前队督从攻平昌公模于邺濮阳太守苟晞讨藩斩之时胡部大张督冯突莫等拥众数千壁于上党勒往从之深为所昵因说督曰刘单于举兵诛□部大距而不从岂能独立乎曰不能勒曰如其不能者兵马当有所属今部落皆已被单于赏募往往聚议欲叛部大而归单于矣宜早为之计督等素无智略惧部众之贰己也乃潜随勒单骑归元海元海署督为亲汉王莫突为都督部大以勒为辅汉将军平晋王以统之勒于是命督为兄赐姓石氏名之曰会言其遇己也阮孚传孚字遥集其母即胡婢也孚之初生其姑取王延寿鲁灵光殿赋曰胡人遥集于上楹而以字焉谢石传石字石奴初拜秘书郎累迁尚书仆射征句难以勋封兴平县伯淮肥之役诏石解仆射以将军假节征讨大都督与兄子元琰破苻坚先是童谣云谁谓尔坚石打碎故桓豁皆以石名子以邀功焉坚之败也虽功始牢之而成于元琰然石时实为都督焉桓温传温字元子宣城太守彝之子也生未□而太原温峤见之曰此儿有奇骨可试使啼及闻其声曰真英物也彝以峤所赏故遂名之曰温峤笑曰果尔后将易吾姓也张天锡传天锡字纯嘏骏少子也小名独活初字公纯嘏入朝人笑其三字因自改焉毛穆之传穆之字宪祖小字武生名犯王靖后讳故行字后又以桓温母名宪乃更称小字王述传述代殷浩为扬州刺史加征虏将军初至主簿请讳报曰亡祖先君名播海内远近所知内讳不出门余无所讳周访传元帝渡江命访参镇东军事时有与访同姓名者罪当死吏误收访访奋击收者数十人皆散走而自归于帝帝不之罪前凉录李弇陇西狄道人也本名梁妻姓梁张骏戏之曰卿名梁妻姓梁夫妻同称子孙将何以目其舅氏昔耿弇以少年立功立事吾今赖卿有同于耿氏乃锡名曰弇陈安成纪平庄人也少慷慨读书见许褚而慕之乃自字虎侯小名录后赵石季龙杀勒子弘僭位大飨群臣于太武殿佛图澄吟曰殿乎殿乎棘子成林将坏人衣季龙发殿石下视之有棘生焉诸石后为冉闵灭略尽闵小字棘奴世说孙齐由齐庄二人小时诣庾公公问齐由何字答曰字齐由公曰欲何齐邪曰齐许由齐庄何字答曰字齐庄公曰欲何齐曰齐庄周公曰何不慕仲尼而慕庄周对曰圣人生知故难企慕庾公大喜小儿对庾园客诣孙监值行见齐庄在外尚幼而有神意庾试之曰孙安国何在即答曰庾恭家庾大笑曰诸孙大盛有儿如此又答曰未若诸庾之翼翼还语人曰我故胜得重唤奴父名册府元龟庾衮四子怞薎泽捃在泽生故名泽生因捃生故名捃生晋书王舒传舒父会舒授抚军将军会稽内史秩中二千石舒上疏辞以父名朝议以字同音异于礼无嫌舒复陈音虽异而字同求换它郡于是改会字为郐舒不得已而行邓岳传岳本名岳以犯康帝讳改为岳后竟改名为岱焉许迈传迈少恬静不慕仕进永和三年入临安西山登岩茹芝眇尔自得有终焉之志乃改名元字远游与妇书告别异苑桓元生而有光照室善占者云此儿生有奇曜宜目为天人宣武嫌其三文复言为神灵宝犹复用三既难重前却减神一字名曰灵宝苻洪载记苻洪字广世略阳临渭氐人也其先盖有扈之苗裔世为西戎酋长始其家池中蒲生长五丈五节如竹形时咸谓之蒲家因以为氏焉父怀归部落小帅先是陇右大雨百姓若之谣曰雨若不止洪水必起故因名曰洪慕容垂载记垂字道明皝之第五子也少岐嶷有器度身长七尺四寸手垂过膝皝甚宠之尝目而谓诸弟曰此儿阔达好奇终能破人家或能成人家故名霸字道业恩遇逾于世子□故□不能平之以灭宇文之功封都乡侯石季龙来伐既还犹有兼并之志遣将邓恒率众数万屯于乐安营攻取之备垂戍徒河与恒相持恒惮而不敢侵垂少好畋游因猎坠马折齿慕容□僭即王位改名外以慕郄为名内实恶而改之寻以谶记之文乃去夬以垂为名焉南燕录慕容德字元明皝之少子皝每对诸宫人言妇人□娠梦曰入怀必生天子公孙夫人方□梦日入脐中独喜而不敢言晋咸康二年昼寝生德左右以告方寝而起皝曰此儿易生似郑庄公长必有大德遂以德为名德即皇帝位于南郊大赦改元为建平元年又曰汉宣悯吏民犯讳故改名朕今增一备字以为复名庶开臣子避讳之路于是叙赏有差新旧咸悦晋书慕容超载记德兄纳子超身长八尺腰带九围精彩秀发容止可观德甚加礼遇始名之曰超礼志太元十三年召孔安国为侍中安国表以黄门郎王愉名犯私讳不得连署求解有司议云名终讳之有心所同闻名心瞿亦明前诰而礼复云君所无私讳大夫之所有公讳无私讳又云诗书不讳临文不讳岂非公义夺私情王制屈家礼哉尚书安众男臣先表中兵曹郎王佑名犯父讳求解职明诏爰发听许换曹盖是恩出制外耳而顷者互相瞻式源流既启莫知其极夫皇朝礼大百僚备职编官列署动相经涉若以私讳人遂其心则移官易职迁流莫已既违典法有亏政体请一断之从之小名录前燕慕容冲初苻坚之灭慕容隽冲妹为清河公主年十四有殊色坚纳之冲年十二有龙阳之姿坚又幸之长安歌曰一雌复一雄双飞入紫宫咸惧为乱王猛切谏乃出冲长安又谣曰凤凰凤凰止阿房坚曰凤凰非梧桐不栖非竹实不食乃各植数千株于阿房以待之冲小字凤凰后终为坚贼入止阿房晋书吕光载记光生于枋头夜有神光之异故以光为名世说桓南郡被召作太子洗马船泊荻渚王大服散后已小醉往看桓桓为设酒不能冷饮频语左右令温酒来桓乃流涕呜咽王便欲去桓以手巾掩泪因谓王曰犯我家讳何预卿事王叹曰灵宝故自达晋书刘毅传桓元篡位毅与刘裕讨平之初桓元于南州起斋悉画盘龙于其上号为盘龙斋毅小字盘龙至是遂居之韩延之传延之字显宗少以分义称安帝时为建威将军荆州治中转平西府录事参军以刘裕父名翘字显宗延之遂字显宗名儿为翘以示不臣刘氏拾遗记曹曾鲁人也本名平慕曾参之行改名为曾宋书符瑞志宋武帝居在丹徒始生之夜有神光照室其夕甘露降于墓树皇考以高祖生有奇异名为奇奴皇妣既殂养于舅氏改为寄奴焉王镇恶传镇恶北海剧人也祖猛字景略苻坚僭号关中猛为将相有文武才北土重之父休为河东太守镇恶以五月五日生家人以俗忌欲令出继疏宗猛见奇之曰此非常儿昔孟尝君恶日生而相齐是儿亦将兴吾门矣故名之为镇恶范传字蔚宗顺阳人车骑将军泰少子也母如厕产之额为砖所伤故以砖为小字谢弘微传弘微陈郡阳夏人也祖韶车骑司马父思武昌太守从叔峻司空琰第二子也无后以弘微为嗣弘微本名密犯所继内讳故以字行颜竣传竣为散骑常侍先是竣未有子而大司马江夏王义恭诸子为元凶所杀至是并各产男上自为　名字部杂录
尚书大禹谟曰若稽古大禹曰文命敷于四海按注文命史记以为禹名苏氏曰以文命为禹名则敷于四海者为何事耶礼记曲礼大夫七十自称曰老夫于其国则称名按注己国称名者父母之邦不敢以尊者自居也少仪闻始见君子者辞曰某固愿闻名于将命者又
罕见曰闻名
又
瞽曰闻名
楚辞朕皇考曰伯庸肇锡予以嘉名
神仙传或云老子欲西度关关令尹喜知其非常人也从之问道老子惊怪故吐舌聃然遂有老聃之号亦不然也今按九变及元生十二化经老子未入关时固已名聃矣老子数易名字非但一聃而已所以尔者按九宫及三五经及元辰经云人生各有厄会到其时若易名字以随元气之变则可以延年度厄今世有道者亦多如此老子在周乃三百余年二百年之中必有厄会非一是以名稍多耳小名录向靖小名称与高祖讳同改称小字今传称向弥是也续博物志宋齐丘乃字超回不自量如此孟轲庄周其字不传或云轲字子舆周字子休皆后人意取耳庚桑名楚史记作尤桑夏棘字子棘为汤大夫列子作夏革
玉泉子会昌末年忽改御名为火下大及宣宗以光王龙飞于古文光字实从火焉噫先兆之明若是耶尚书故实高祖太武皇帝本名与文皇帝同上一字后乃删去尝有碑版凿处具在北梦琐言唐张裼与韦相保衡有分韦列于同列以其名裼裼训袒衣也又诗云载衣之裼裼即小儿襁衣乃□带也方欲因事改之未闻韦相流贬竟不大拜韦常问立名之由裼以少孤为无学问亲表所误也后唐姚相名洎崔沂侍郎戏之曰洎训肉汁胡为名洎无以酬之然洎亦训至虽然古人以名贻诮者多矣访事者有焉至如仙客仙童齐丘用砺希大过亦无取焉其复名须依义训唯单名易讳者善矣挥麈前录王丝字敦素越之萧山人景佑初为县令会岁歉丝每家支钱一千以济之期以明年夏输绢一匹邑人大受其惠称为德政繇此当路荐之盖是时一缣售价不逾其数而仕止郎曹典州而已范文正公为作墓志具载其事王荆公当国仿其法施之天下号为和买久之本钱既不复俵且有折帛之害世误传始于王仪仲素仪仲文正公之子早即贵达未尝为邑官至八座没谥懿敏国史本传可考其子巩字定国与东坡先生游李定字仲求洪州人晏元献公之甥文亦奇欲预赛神会而苏子美以其任子距之致兴大狱梅圣俞谓一客不得食覆鼎伤众宾者也其孙即商老彭以诗名列江西派中又李定字资深元丰御史中丞其孙方叔正民兄弟皆显名一时扬州人又李定嘉佑治平以来以风采闻尝遍历天下诸路计度转运使官制未行老于正卿乃敦老如冈之祖盖济南人也同姓名者凡三人世亦多指而为一不可不辨欧阳文忠公父名观文多避之如碧落碑在绛州龙兴宫之类苏东□祖名序文多云引或作叙近为文者或仿此不知两先生之意也挥麈后录李邯郸名诸子名世人难晓后见孙长文云邯郸之长子寿朋取三寿作朋之义次子复圭本三复白圭幼子德刍以三德苾刍其指如此宜乎人所不解也册府元龟东昏侯讳宝卷字智藏本名贤明帝辅政后改焉论者曰名以行义往贤垂范备而之禅术士谶之东昏已卷矣藏以终之其兆先征盖天所命矣云麓漫抄文士轻薄不顾道理有甚害义者孔平仲杂说载陈侗陈汝羲同在礼院为博士职掌宗室軷祭每一次得绢五十匹见一老宗室入朝在路指视曰此軷材也我当得之二人相争它日见有联骑造朝者则又曰此皆軷材也我当得之岂有活人遽欲得财而愿其死仁人固如是乎宗籍凡袒免亲以上赐名受官有亲兄弟名士揭士士昆士绥者乃寓不典之言于其间又有失之绥之亦此义也其它令诛令鲧等不可概举后又取怪僻字但欲为戏笑至于撰字行尤当致思使与国姓无妨如不字连国姓固不美矣故皆以恶字缀之不衰等是也然不亦训甚诗曰不显文王言甚显文王则不衰为甚衰得乎高宗行实为不字而孝宗从别派入近又撰与字若字必字亦非可连国姓人无言者不独此耳徽宗书阁曰敷文取帝乃诞敷文德舞干羽于两阶七旬有苗格以寓讥诮其刻薄不逊如此古之圣王讳世皆不知避有一时暴起且僭伪之主至今讳而不改者如昭穆本作招穆读以晋文帝讳改呼韶城避朱梁讳改曰州如东都州南州北州是也代字本作茂以李唐讳改云武或曰务浙人避钱氏讳改刘为金果有石榴呼曰金樱江东人以杨行密讳呼密为□糖太乙十神有君基民基避唐明皇讳改作寨至今不改本草有薯蓣避唐代宗讳改云薯药避英宗讳又改为山药则与薯蓣似不相干今当云山蓣可也石林燕语礼逮事父母则讳王父母不逮事父母则不讳王父母郑氏以逮为及识当是有知之称旧法祖父母私忌不为假元丰编敕修假宁令于父母私忌暇下添入逮事祖父母者准此意谓生时祖父母尚存云尔然不当言逮事盖误用礼之文也原为此法者谓生而祖父母死则为不假存则为假所以别于父母也若谓逮事为及见之辞则礼云不逮父母者今遗腹子固有不及见父者矣而母则安有不及见者乎法初行安厚卿为枢密适祖母忌祖母没时厚卿纔二岁疑而以问礼部郎官何洵直洵直虽知法官之误因欲迁就其说引子生三月而父名之以为天时一变为有识欲以三月为限断过矣今士大夫凡生而祖父母存者皆告假从立法者之意也齐东野语古今避讳之事杂见诸书今漫集数条于此以备考览盖殷以前尚质不讳名至周始讳然犹不尽讳如穆王名满定王时有王孙满之类至秦始皇讳政乃呼正月为征月史记年表作端月卢生曰不敢端言其过秦颁端正法度曰端直皆避政字汉高祖讳邦旧史以邦为国惠帝讳盈史记以万盈数作满数文帝讳恒以恒山为常山景帝讳启史记微子启作微子开汉书启母石作开母石武帝讳彻以彻侯为通侯蒯彻为蒯通宣帝讳询以荀卿为孙卿元帝讳奭以奭氏为盛氏光武讳秀以秀才为茂才明帝讳庄以老庄为老严庄助为严助卞庄为卞严殇帝讳隆以隆虑为林虑安帝父讳庆以庆氏为贺氏魏武帝讳操以杜操为杜度蜀后主讳宗以孟宗为孟仁晋景帝讳师以师保为保傅京师为京都文帝讳昭以昭穆为韶穆昭君为明君三国志韦昭为韦耀愍帝讳业以建业为建康康帝讳岳以邓岳为邓岱山岳为山岱齐太祖讳道成薛道渊但言薛渊梁武帝小名阿练子孙皆呼练为白绢隋帝讳忠凡郎中皆去中字侍中为侍内中书为内史殿中侍御为殿内侍御置侍郎不置郎中置御史大夫不置中丞以侍书御史代之中庐为次庐至唐又避太子讳亦以中郎为旅贲郎将中书舍人为内舍人炀帝讳广以广乐为长乐广陵为江都唐世宗祖讳丙故以景字代之如景科景令景子之类是也唐祖讳虎凡言虎率改为猛兽或为武如武贲武林之类李延寿作南北史易石虎为石季龙韩擒虎为韩擒高祖讳渊赵文渊为文深渊字尽改为泉刘渊为元海戴渊为戴若思太宗讳世民唐史凡言世皆曰代民皆曰人如今人治人生人富人侯之类民部曰户部高宗讳治凡言治皆曰理如至理之主不代出者章环避当时讳也陆贽曰与理同道罔不兴胁从罔理韩元策问尧舜垂衣裳而天下理又无为而理者其舜也欤睿宗讳旦张仁亶改人愿元宗讳隆基太一君基与臣基并改为其字隆州为阆中隆康为晋康隆龛为崇龛隆山郡为仁寿郡代宗讳豫以豫章为锺陵苏预改名源明以薯蓣为薯及山药德宗讳适改括州为处州宪宗讳淳淳州改为栾州韦纯改名贯之之纯改名处厚王纯改名绍陆纯改名执柳淳改名灌严纯改名休复李行纯改名行谌崔纯亮改名行范程纯改名弘冯纯敏改名约穆宗讳恒以恒山为常山敬宗讳弘徐弘敏改名有功帝讳昆宋绲会要作宋混郑涵避文宗旧讳改名澣武宗讳炎贾炎改名嵩宣宗讳忱韦谌改名损穆谌改名仁裕后梁太祖父烈祖名诚遂改城曰墙晋高祖讳敬塘析敬字为文氏苟氏至汉乃复旧至本朝避翼祖讳复析为文为苟本朝高宗讳构避嫌名者仍其字更其音者勾涛是也加金字钩光祖是也加丝字絇纺是也加草头者苟谌是也改为句字者句思是也增勾龙者如渊是也勾龙去上一字者大渊是也已上皆臣下避君讳也吴太子讳和以和兴为嘉兴唐高宗太子弘为武后所鴆追尊为孝敬帝庙曰义宗弘文馆改为昭文弘农县为恒农讳弘机但为机李含光本姓弘易为李曲阿弘氏易为洪温彦弘遂以大雅字行晋以毗陵封东海王世子毗以毗陵为晋陵唐避章怀太子贤讳改集贤为崇文馆之类皆避太子之讳也吕后讳雉封禅书谓野鸡夜鸲武后讳曌以诏书为制书鲍照为鲍昭改懿德太子重照为重润刘思照为思昭简文郑后讳阿春以春秋为阳秋富春为富阳蕲春为蕲阳此避后讳也元后父讳禁以禁中为省中武后父讳华以华州为太州韦仁约避武后家讳改名元忠窦怀贞避韦后家讳而以字行刘穆之避王后讳以宪祖字行后复避桓温母讳遂称小字武生虞茂避穆后母讳改名预本朝章宪太后父讳通尝改通直郎为同直郎通州为崇州通判为同判通进司为承进司通奉为中奉通事舍人为宣事舍人至明道间遂复旧此则避后家讳也钱王镠以石榴为金樱改刘氏为金氏杨行密据扬州州人呼为蜂糖赵避石勒讳以罗勒为兰香高祖父名诚以武成王为武明王武成县为武义县羊祜为荆州州人呼户曹为辞曹之类皆避国主诸侯讳也诗书则不讳若文王讳昌而箕子陈洪范曰使羞其行而邦其昌厉王讳胡而宣王时诗曰胡不相畏胡为虺蜴胡然厉矣周礼有昌本之俎诗有觱发之咏大诰弗弃基不讳后稷弃字孔子父叔梁纥而春秋书臧孙纥成王讳诵而吉甫作诵之句正在其时是也临文则不讳鲁庄公名同而春秋书同盟襄公名午而书陈侯午卒僖公名申书戊申定公名宋书宋人宋仲几汉书祀元封诏书有启母石之言刑法志建三典以刑邦国与万邦作孚韦孟诗总齐群邦皆不避高祖讳魏太祖名操而陈思王有造白之句曹志植之子奏议云干植不强三国吴时有言功以权成盖斥孙权之名南史有宁逢五虎及虎视之语则虎字亦不尽避韩文潮州上表云朝廷治平日久曰政治少懈曰巍巍治功曰君臣相戒以致至治举张行素云文学治行众所推亦不避高宗之讳又袁州上表曰显荣频烦举韦顗曰显映班序柳文乐曲曰羲和显耀乘清芬皆不尽避中宗之讳韩贺即位表曰以和万民亦不讳民字如此类甚多胡翼之侍讲延英日讲干卦元亨利贞上为动色徐曰临文不讳伊川讲南容三复白圭内侍告曰容字上旧名也不听讲毕曰昔仁宗时宫嫔谓正月为初月饼之蒸者为炊天下以为非嫌名旧名请勿讳邦国有不讳者襄王名郑而郑不改封至于出居其国使者告于秦晋曰鄙在郑地受晋文公朝而郑伯传汉和帝名肇而郡有京兆是也嫌名则有避有不避者韩退之辩讳桓公名白传有五皓之称厉王名长琴有修短之目不闻谓布帛为布皓肾肠为肾修汉武名彻不闻讳车辙之辙然史记天官书谓之车通此非讳车辙之辙乎若晋康帝名岳邓岳改名为岳此则不讳嫌名也二名不偏讳唐太宗名世民在位日戴胄唐俭为民部尚书处世南李世绩皆不避至高宗时始改民部为户部世南已卒世绩去世字或云卒哭乃讳避讳而易字者按东观汉记云惠帝讳盈之字曰满文帝讳恒之字曰常光武讳秀之字曰茂云云盖当时避讳改为其字之者变也如卦变爻曰之也宋朝真宗讳恒音胡登切若阙其下画则为又犯徽宗旁讳后遂并字不用而易为常正用前例也淮南王安避父讳长故淮南书凡言长悉曰修王羲之父讳正故每书正月为初月或作一月余则以政字代之王舒除会稽内史以祖讳会以会稽为郐稽司马迁以父讳谈史记中赵谈为赵同子张孟谈为孟同范父名泰后汉书郭泰为郭太李翱祖父名楚今故为文皆以今为兹杜甫父名闲故杜诗无闲字苏子瞻祖名序故以序为叙或改作引曾鲁公父名会故避之者以勘会为勘当蔡京父名准改平准务为平货务此皆士大夫自避家讳也史记李斯传言宦者韩谈则谈字不能尽避汉书爰盎传有上益庄之文郑当时传有郑庄千里不赍粮之类此不能尽避也范为太子詹事以父名泰固辞朝议不许唐窦曾授中书舍人以父名至忠不受议者以音同字别乃就职韦聿迁秘书郎以父嫌名换司议郎柳公绰迁吏部尚书以祖讳换左丞李涵父名少康为太子少傅吕渭劾之宋朝吕希纯以父名公着而辞著作郎富郑公父名言而不辞右正言韩亿绛缜家讳保枢皆为枢密而不避此除官有避不避也至若后唐郭崇韬父名弘以弘文馆为崇文馆建隆间慕容彦钊吴廷祚皆拜使相而钊父名章廷祚父名璋制麻中为改同为中书门下平章事为二品绍兴中沈守约汤进之二丞相父皆名举于是改提举书局为提领此则朝廷为臣下避家讳也元稹以阳城驿与杨道州名同更之曰避贤驿且作诗以记之白乐天和之云荆人爱羊祜户曹改为词一字不忍道况兼姓呼之是也郑諴过郢州浩然亭谓贤者名不可斥更名孟亭歙有任昉寺任昉村以任所游之地故也虞藩为刺史日更为任公寺任公村此则后人避前贤名也至有君臣同名者襄王名郑卫成公与之同时亦名郑卫侯讳恶其臣有石恶宋武帝名裕褚叔度王敬弘皆名裕之谢景仁张茂度皆名裕宋明帝名彧王景文亦名彧唐元宗名隆基刘子元名知几又有父子祖孙同名者周康王名钊生子瑕是为昭王宋明帝名彧其子后废帝亦名昱魏献文名弘其子孝文名宏声虽相近而字犹异也若周厉王名胡而僖王名胡齐蔡文侯昭侯相去五世皆名中魏安同父名屈同之子亦名屈襄阳有处士罗君墓志曰君讳靖父靖学优不仕此尤为可罪也若桓元呼父温曰清此不足责若韩愈不避仲卿又何耶朱温之父名诚以其类戊字司天监上言请改戊己之戊为武字此全无义理如扬都士人名审沈氏与书名而不姓皆谀之者过耳未如梁谢举闻家讳必哭近世如赵南仲亦然此亦不失为孝若唐裴德融父讳□高锴为礼部侍郎典贡举德融入试锴曰伊父讳□而某下就试与及第困一生事后除屯田员外郎与同除一人参右丞卢简卢先屈前一人使驱使官传语曰员外是何人下及第偶有事不得奉见裴仓遽而去李贺以父名晋肃终身不赴进士举抑又甚焉崔殷梦知举吏部尚书归仁晦托弟仁泽殷梦唯唯至于三四殷梦敛色端笏曰某见进表让此官矣仁晦始悟己姓乃殷梦家讳龟从故也后唐天成中卢文纪为工部尚书郎中于邺参文纪以父名嗣业与同音竟不见邺忧畏太过一夕雉经而死杨行密父名怤与夫同音改文散诸大夫为大卿御史大夫为御史大卿至有兴唐寺钟题志云金紫光禄大兼御史大及银青光禄大皆直去夫字尤为可怪国朝刘温叟父名乐终身不听丝竹不游岱嵩徐绩父名石平生不用石器遇石不践遇桥则令人负之而过此皆避讳不近人情者也至如唐宪宗时戎昱有诗名京兆尹李銮拟以女嫁之令其改姓昱辞焉五代有石昂者读书好学不求仕进节度使符习高其行召为临淄令习入朝监军杨彦朗知留后昂以公事上谒赞者以彦朗家讳石遂更其姓曰右昂昂趋于庭责彦朗曰内侍奈何以私害公昂姓石非右也彦朗乃怒昂即解官去语其子曰吾本不欲仕乱世果为刑人所辱宣和中徐申干臣自讳其名知常州一邑宰白事言已三状申府未施行徐怒形于色责之曰君为县宰岂不知长吏名乃作意相侮宰亦好犯上者即大声曰今此事申府不报便当申监司否则申户部申台申省申来申去直待身死即休语罢长揖而退徐虽怒然无以罪之三人者皆不肯避权贵之讳以自系其姓名若北齐熊安生者将通名见徐之才和士开二人相对以之才讳雄士开讳安乃称触生群公哂之蔡京在相位日权势甚盛内外官司公私皆避其名如京东京西并改为畿左畿右之类蔡门下昂避之尤谨并禁其家人犯者有笞责昂尝自误及之家人以为言乃举手自击其口蔡经国闻京闽音称京为经乃奏乞改名纯臣此尤可笑绍圣间安惇为从官章惇为相安见之但称享而已近世方巨山名岳或谤其为南仲丞相幕客赵父名方乃改姓为方既而又为丘山甫端明属丘名岳于是复改名为方山遂止以为过焉善乎胡康侯之论曰后世不明春秋之义有以讳易人姓者易人名者愚者迷礼以为孝谄者献佞以为忠忌讳繁名实乱而春秋之法不行矣梦溪笔谈予家有阎博陵画唐秦府十八学士各有真赞亦唐人书多与旧史不同姚东字思廉旧史姚思廉字简之苏台陆元明薛庄唐书皆以字为名李元道盖文达于志宁许敬宗刘孝孙蔡允恭唐书皆不书字房元龄字乔年唐书乃房乔字元龄孔颍达字□达唐书字仲达苏典签名从日从九唐书乃从日从助许敬宗薛庄官皆直记室唐书乃摄记室盖唐书成于后人之手所传容有讹谬此乃当时所记也以旧史考之魏郑公对太宗云目如悬铃者佳则元龄果名非字也然苏世长太宗召对真武门问云卿何名长意短后乃为学士似为学士之时方更名耳缃素杂记新序云平公浮西河中流而叹曰嗟乎安得贤士与此乐者乎固桑进曰君言过矣夫剑产于越珠产江汉玉产昆山此三宝者皆无足而至平公曰固桑来吾门下食客三千人朝食不足暮收市租暮食不足朝收市租吾尚可谓不好士乎对曰今夫鸿鹄高飞冲天然其所恃者六翮耳夫腹下之毳背上之毛增去一把飞不为高下不知君之食客六翮邪将腹背之毛毳也平公默然不应余按说苑云赵简子游于西河而乐之叹曰安得贤士而与处焉舟人古乘跪而对曰夫珠玉无足去此数千里而所以能来者人好之也今士有足而不能来者吾君其不好之乎简子曰吾门左右客千人朝食不足暮收市征暮食不足朝收市征吾尚可谓不好士乎古乘对曰鸿鹄高飞远翔其所恃者六翮也背上之毛腹下之毳无尺寸之数去之满把飞不能为之益卑益之满把飞不能为之益高不知门下左右客千人者有六翮之用乎将尽毛毳也按新序说苑皆刘向所撰也新序作平公说苑作赵简子新序作固桑说苑作古乘何异同如此又说苑第一卷载楚文王爵管饶事而新序文王作恭王管饶作管苏又班固古人表云晋船人固来颜师古曰即固乘也又尔不同何邪晋书周顗传云顗弟嵩尝因酒瞋目谓顗曰君才不及弟何乃横得重名以所然蜡烛投之顗神色无忤徐曰阿奴火攻固出下策耳又案络秀传云尝冬至置酒络秀举觞谓三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短名重而识暗好乘人之弊此非自全之道嵩性抗直亦不容于世唯阿奴碌碌当在阿母目下耳阿奴谟小字也观世说所载正与此同注云阿奴周谟也然则投烛之事当云阿嵩火攻固出下策耳其称阿奴盖史误也晋庾敳传云敳有重名为缙绅所推而颇聚敛积实谈者讥之都官从事温峤尝劾奏敳敳更器峤曰峤森森如千丈松虽磊砢多节施之大厦有栋梁之用而温峤传曰峤为都官从事散骑常侍庾敳有重名而颇聚敛峤举奏之京都震肃盖是时温峤为都官从事敳为散骑常侍二人同在朝廷是敳之所器者温峤非和峤明矣及观和峤传又云从事中郎庾敳见而叹曰峤森森如千丈松虽磊砢多节目施之大厦有栋梁之用而世说亦云子嵩目和峤云云何其谬欤良由修史者杂出于诸儒而非一人之笔故其谬戾如此今之学者至有云和氏之松千丈而益谬矣欧阳五代史作拓跋思敬意谓薛史避国讳耳按旧唐书实录皆作思恭实录天复二年九月武定军节度使李思敬以城降王建思敬本姓拓跋鄜夏节度使思恭保大节度使思孝之弟也思孝致仕以思敬为保大留后遂升节度徙武定军新唐书党项书曰思孝为定难节度使卒弟思谏代为节度使思孝为保大节度以孝荐弟思敬为保大留后俄为节度使然则思恭思敬乃是两人思敬后附李茂贞因赐国姓故更姓李文忠公合为一人误也归田录云宋郑公庠初名郊字伯庠与其弟祁自布衣时名动天下号为二宋其为知制诰仁宗骤加奖眷便欲大用有忌其先进者谮之谓其姓符国号名应郊天又曰郊音交交者替代之名也宋交其言不祥仁宗遽命改之公怏怏不获已乃改为庠字公序公后更践二府二十余年以司空致仕兼享福寿而终而谮者竟不见用以卒可以为宵小人之重戒也又西清诗话云宋元宪公始拜内相同列谮其姓宋而郊名非便公奉诏更名庠意殊怏怏不满会用新名移书叶道卿乃呼同年叶戏答公曰清臣宋郊榜第六中选遍阅小录无宋庠者不知何许人公因寄一绝自解云纸尾勤勤问姓名禁林依旧玷华缨莫惊书录题臣向只是当时刘更生又杨文公谈苑云太平兴国四年北戎寇边车驾幸大名府方渡河有人持手板邀乘舆前驱斥之号呼道旁自言献封事太宗令接取视之乃临河主簿宋捷上甚喜即以为将作监此乃以姓名盗爵禄者也此与元宪公姓同而事异良可嗤笑沈存中尝谓予家有阎博陵画唐秦府十八学士各有真赞名字与史所载不同或以字为名或书名而不书字者其论甚美然谓房真龄字乔年旧史乃云房乔字真龄既而云唐书成于后人之手所传容有讹谬甚美也末云以旧史考之魏郑公对太宗曰目如悬铃者佳则真龄果名非字也何其谬欤盖所谓悬铃者乃铃铎之铃而真龄乃年龄之龄唯其为年龄之龄故字以乔年此理甚明而存中乃不之省何也然房梁公名字大抵不同真赞云房真龄字乔年旧史云房乔字真龄而新史云房元龄字乔皆未详也又韩愈集中有王弘中神道碑云讳弘中字某按实录新旧传皆名仲舒字弘中愈又作宴喜亭记序称为王弘中然则弘中必字也碑文误耳政与房乔名字一同宜斋野乘唐人多有称人名者诗中惟甚今人学唐诗者多仿效之不知其不可枋记李习之答梁载言书云孟子曰天下之达尊三德爵年恶得有其一以慢其二足下之书韦君词杨君潜足下之德与二君未知先后也足下齿幼而位卑而皆名之传曰吾见其与先生□行也观习之之言则当时亦以称前辈名为非枋谓古者君称臣名父兄称子弟名师称弟子名礼疏云名者职贱之称仲尼于弟子外不敢称人名曾子称子夏之名盖因子夏称无罪怒而责之也常考桓公四年夏天王使伯纠来聘注礼君于臣而不名者五诸父兄不名诗云王曰叔父是也子大夫不名祭伯是也盛德之士不名叔肸是也老臣不名宰渠伯纠是也如桓二年及其大夫孔父十七年蔡季自陈归庄三年纪季以酅入于齐闵元年季子来归僖十六年公子季友卒公羊曰何以不名贤也闵二年齐与子来盟公羊曰何以不名喜之也又白虎通曰王者臣有不名者五先王老臣不名与先王戮力共治者尊而不名尚书曰咨尔伯不言名也不名者贵贤者而已故吕望郭子仪俱称尚父管夷吾称仲父裴寂称裴监魏晋以来多有赞拜不名者以人主之待臣子犹尔况常人乎玉照新志本朝有两张先皆字子野一则枢密副使逊之孙与欧阳文忠同在洛阳幕府其后文忠为作墓志铭称其志守端方临事敢决者一与东坡先生游东坡推为前辈诗中所谓诗人老去莺莺在公子归来燕燕忙能为乐府号张三影者有两苏世美一东坡作哀词者一苏丞相子名京二人皆知名士也可谈王介甫居金陵作谢墩诗云我名公字偶相同我屋公墩在眼中公去我来墩属我不应墩姓尚随公盖晋谢安故地也谢字安石介甫名安石曲洧旧闻政和初凡人名或字中有天字君字主字圣字王字皆令避而不用盖从赵野所请也当时如寺观僧道所称王字亦行改正或曰此不祥也已而果然笔记陶谷本唐彦谦后石晋时避帝讳改曰陶后纳唐氏为婿亦可怪西溪丛语封德彝名伦房元龄名乔高士廉名俭颜师古名籀而皆云以字行颜之推云古者名终则讳之字乃以为子孙江北士人全不辨之名亦呼为字字固为字颜师古刊谬正俗云或问人有称字而不称名何也颜师古考诸典故故以称名为是颜师古立论如此而乃以字行不可晓也青箱杂记太祖庙讳匡引语讹近香印故今世卖香印者不敢斥呼鸣罗而已仁宗庙讳征语讹近蒸今内庭上下皆呼蒸饼为炊饼亦此类钱武肃王讳镠至今吴越间谓石榴为金樱刘家留家为金家田家留住为驻住又杨行密据江淮至今民间犹谓蜜为蜂糖滁人犹谓荇溪为菱溪则俗语承讳久未能顿易故也刘温叟父名岳终身不听乐不游嵩华每赴内宴闻钧奏回则号泣移时曰若非君命则不至于是此与唐李贺父名晋肃贺不敢举进士事颇相类岭南风俗相呼不以行第唯以各人所生男女小名呼其父母元丰中余任大理丞断宾州奏案有民韦超男名首即呼韦超作父首韦遨男名满即呼韦遨作父满韦全女名插娘即呼韦全作父插韦庶女名睡娘即呼庶作父睡妾作婶睡墨客挥犀杨行密之据扬州民呼蜜为蜂糖夫蜜密二音也呼吸不同字体各异亦犹茄子伽子之义甚哉南方之好避讳者如此懒真子同年小录载小名小字或问有故事乎或曰始于司马犬子仆曰不然离骚经曰皇览揆予于初度兮肇锡予以嘉名名予曰正则兮字予曰灵均且屈原字平而正则灵均则其小字小名也所谓皇者三闾称其父也后人遂以皇览为进御之书误矣晋史乃唐时文士所为但托之御撰耳天文志云天聪明自我民聪明以民为人且太宗不应自避其名又洛书干曜度以干为甄则太宗又不应为太子承干避名也以此足见乃当时臣下所为尔臣下之文驾其名于人主已为失矣而人主傲然受之而不辞两胥失矣涑水先生一私印曰程伯休甫之后盖出于司马迁传曰重黎世序天地其在周程伯休甫其后也当宣王时官失其守而为司马氏故涑水引用之耳伯休甫者其字也古字一字多矣如爰丝房乔颜籀之类三字无之独本朝有刘伯贡父刘中原父或云二人本字贡父原父以犯高鲁王讳故去甫而加伯中时人因并三字呼之此说非也六一先生作原甫墓志云公讳敞字中原父姓刘氏熙宁元年四月八日卒以此可知彼但见钱穆甫以避讳人或呼为钱穆或呼为穆四遂并二刘失之误矣古人姓名有不可解者文公十八年季文子云高阳氏有才子八人注云高阳颛顼帝号也八人其苗裔苍舒隤敳梼戭大临庞降庭坚仲容叔达注云此即垂益禹□陶之伦庭坚□陶字也然有可疑者文公五年楚灭六蓼臧文仲闻六灭曰□陶庭坚不祀忽诸注云六蓼皆□陶后也且既云庭坚即□陶字则文仲不应既曰□陶又曰庭坚也若据其意则□陶庭坚又似两人山谷老人名庭坚字鲁直其义不可解或云慕季文子之逐莒仆故曰鲁直唐时前辈多自重而后辈亦尊仰前辈而师事之此风最为淳厚杜工部于苏端
