
　富贵贫贱部纪事
战国策苏秦说秦王书十上而说不行黑貂之裘敝黄金百斤尽资用乏绝去秦而归嬴縢履蹺负书担囊形容枯槁面目黧黑状有愧色归至家妻不下嫂不为炊父母不与言苏秦喟然叹曰妻不以我为夫嫂不以我为叔父母不以我为子是皆秦之罪也乃夜发书陈箧数十得太公阴符之谋伏而诵之简练以为揣摩读书欲睡引锥自刺其股血流至足曰安有说人主不能出其金玉锦绣取卿相之尊者乎期年揣摩成曰此真可以说当世之君矣于是乃摩燕乌集阙见说赵王于华屋之下抵掌而谈赵王大悦封为武安君受相印革车百乘锦绣千纯白璧百双黄金万镒以随其后约从散衡以抑强秦故苏秦相于赵而关不通当此之时天下之大万民之众王侯之威谋臣之权皆欲决于苏秦之策不费斗粮未烦一兵未战一士未绝一弦未折一矢诸侯相亲贤于兄弟夫贤人在而天下服一人用而天下从故曰式于政不式于勇式于廊庙之内不式于四境之外当秦之隆黄金万镒为用转毂连骑炫熿于道山东之国从风而服使赵大重且夫苏秦特穷巷掘门桑户桊枢之士耳伏轼撙衔横历天下庭说诸侯之主杜左右之口天下莫之抗将说楚王路过洛阳父母闻之清宫除道张乐设饮郊迎三十里妻侧目而视侧耳而听嫂蛇行匍伏四拜自跪而谢苏秦曰嫂何前倨而后卑也嫂曰以季子位尊而多金苏秦曰嗟乎贫穷则父母不子富贵则亲戚畏惧人生世上势位富厚盖可以忽乎哉
　富贵贫贱部杂录
礼记儒行儒有不陨获于贫贱不充诎于富贵论衡问孔篇孔子曰富与贵是人之所欲也不以其道得之不居也贫与贱是人之所恶也不以其道得之不去也此言人当由道义得不当苟取也当守节安贫不当妄去也夫言不以其道得富贵不居可也不以其道得贫贱如何富贵顾可去去贫贱何之去贫贱得富贵也不得富贵不去贫贱如谓得富贵不以其道则不去贫贱邪则所得富贵不得贫贱也贫贱何故当言得之顾当言贫与贱是人之所恶也不以其道去之则不去也当言去不当言得得者施于得之也今去之安得言得乎独富贵当言得耳何者得富贵乃去贫贱也是则以道去贫贱如何修身行道仕得爵禄富贵得爵禄富贵则去贫贱矣不以其道去贫贱如何毒苦贫贱起为奸盗积聚货财擅相官秩是为不以其道东谷所见贫贱不如富贵耶抑富贵不如贫贱耶人莫急于温饱靡衣华饰固美矣然补破遮寒其为温则一也甘味盛馔亦佳矣然粝食充饥其为饱则一也温饱之余何必羡富贵哉彼委积愈厚鞭算愈切须鬓愈白计虑愈深第宅田园器用服饰曷尝见其厌足为子计又为孙计惟恐其不克绍日间饮膳失期会夜亦不能甘寝贫贱者不如是之劳苦也肥甘沈湎乃致命之媒粉白黛绿皆丧身之具动由顺境难禁摧挫少不如意或饮气呕血而暴亡素处豢养不耐风霜稍有感触虽良药有所不能疗贫贱者不如是之脆弱也今人致富召怨事多或有意外怀璧其罪水火盗贼灾祸戮辱其终必不能免官爵虽高冰山亦险葅醢烹戮载在史册者不可枚数贫贱者不如是之惊危也富贵者劳苦贫贱者清闲富贵者脆弱贫贱者坚固富贵者惊危贫贱者安泰孰谓贫贱不如富贵邪吁富贵而傲忽贫贱惑之甚也贫贱而谄谀富贵惑之尤甚也省心录骄富贵者戚戚安贫贱者休休所以景公千驷不及颜子之一瓢也知足者贫贱亦乐不知足者富贵亦忧
富贵者奢侈相尚奉养之外弃废宝货穷极土木惟务相胜贫贱者专于工巧伎艺古所未见一日之直可以尽农夫终岁之利故弃本逐末耕桑者少而衣食者多求其盈余储积不亦难哉笔畴贵人之前莫言穷彼将谓我求其荐矣富人之前莫言贫彼将谓我求其济矣是以群众之中淡然漠然付之谨默可也穷也贫也皆命也非告人而可脱者或有不得于心寄言咏歌之间陶写性灵而已病榻寤言倪文节公云贫贱之人一无所有及临命终时脱一厌字富贵之人无所不有及临命终时带一恋字夫脱一厌字如释重负带一恋字如担枷锁又曰富贵贫贱所处不同三者紧要处则一曰老病死以愚观之则富贵之于斯三者反不若贫贱者之无系累也向子平曰我已知富不如贫贵不如贱但未知死何如生耳然就是以观则生不如死亦可知矣芥隐笔记富贵他人合贫贱亲戚离文选曹颜远诗又见晋书殷浩传盖用慎子家富则□族聚家贫则兄弟离语宵练匣此身之外一丝一缕皆缀故谨随身不可须臾离者贫贱也或得或失者富贵也于其不可离者必求离之于其不可保者必欲得之此所以终身役役卒归于恶也槎庵燕语贫贱时不可轻于受恩当思酬报之难富贵时不可滥于市恩当思应付之难安得长者言待富贵人不难有礼而难有体待贫贱人不难有恩而又难有礼
　富贵贫贱部总论
礼记
　　曲礼
富贵而知好礼则不骄不淫贫贱而知好礼则志不慑　马氏曰富贵之所以骄淫贫贱之所以慑怯以内　无素定之分而与物为轻重也好礼则有得于内　而在外者莫能夺矣　　坊记
子云小人贫斯约富斯骄约斯盗骄斯乱礼者因人情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡
注
小人无道以安贫故贫斯约无德以守富故富　斯骄约者不获恣则有羡彼之志故约斯盗骄者　不能逊则有犯上之心故骄斯乱凡此皆人之情　也而礼则因而为之节文富者不以有余而慢于　人贫者不以不足而穷其身贵者不以在上而慊　于物皆由有礼故也若家富不过百乘所以制富　而不使之骄也一夫受田百亩所以制贫而不使　之约也伐冰之家不畜牛羊所以制贵而不使之　慊也子云君子辞贵不辞贱辞富不辞贫则乱益亡故君子与其使食浮于人也宁使人浮于食
大
全
方氏曰贱不贪贵贫不慕富则无争夺之祸矣　故乱益亡君子与其使食浮于人宁使人浮于食　此亦辞富贵之道也孔子家语
　　屈节解
子路问于孔子曰由闻丈夫居世富贵不能有益于物处贫贱之中而不能屈节以求伸则不足以论乎人之域矣孔子曰君子之行己期于必达于己可以屈则屈可以伸则伸故屈节者可以有待求伸者所以及时是以虽受屈而不毁其节志大而不犯于义　　六本孔子曰以富贵而下人何人不尊以富贵而爱人何人不亲是故以富而能富人者欲贫不可得也以贵而能贵人者欲贱不可得也孔丛子
　　抗志篇
曾申谓子思曰屈己以伸道乎抗志以贫贱乎子思曰道伸吾所愿也今天下王侯其孰能哉与屈己以富贵不若抗志以贫贱屈己则制于人抗志则不愧于道韩诗外传
　　富贵弗恶于贫贱
魏文侯问李克曰人有恶乎李克曰有夫贵者则贱者恶之富者则贫者恶之文侯曰善行此使人勿恶亦可乎李克曰可臣闻贵而下贱则众弗恶也富能分贫则穷士弗恶也淮南子
　　原道训
所谓自得者全其身者也全其身则与道为一矣故虽游于江浔海裔驰騕裊建翠盖目观掉羽武象之乐耳听淊朗奇丽激抮之音扬郑卫之浩乐结激楚之遗风射沼滨之高鸟逐苑囿之走兽此齐民之所以淫泆流湎圣人处之不足以营其精神乱其气志使心怵然失其情性处穷僻之乡侧溪谷之间隐于榛薄之中环堵之室茨之以生茅蓬户瓮牖揉桑为枢七漏下湿润浸北房雪霜瀼灖浸潭菇蒋逍遥于广泽之中而徜徉于山峡之旁此齐民之所为形植黎累忧悲而不得志也圣人处之不为愁悴怨怼而不失其所以自乐也是何也则内有以通于天机而不以贵贱贫富劳逸失其志德者也故夫乌之哑哑鹊之唶唶岂尝为寒暑燥湿变其声哉桓宽盐铁论
　　毁学
　大夫曰夫怀枉而言正自托于无欲而实不从此　非士之情也昔李斯与包丘子俱事荀卿既而李　斯入秦遂取三公据万乘以制海内功侔伊望名　巨太山而包丘子不免于瓮牖蒿芦如潦岁之奇　口非不众也然卒死于沟壑而已今内无以养外　无以称贫贱而好义虽言好义亦不足贵者也文学曰方李斯之相秦也始皇任之人臣无二然而荀卿为之不食睹其罹不测之祸也包丘子饭麻蓬藜修道白屋之下乐其志安之于广□刍豢无赫赫之势亦无戚戚之忧夫晋献垂棘非不美也宫之奇见之而叹知荀息之图之也知伯富有三晋非不盛也然不知襄子之谋之也季孙之狐貉非不丽也而不知鲁君之患之也故晋献以宝马钓虞虢襄子以城坏诱知伯知伯身禽于赵而虞虢卒并于晋以其务得不顾其后贪土地而利宝马也孔子曰人无远虑必有近忧今之在位者见利不虞害贪得不顾耻以利易身以财易死无仁义之德而有富贵之禄若陷坎□食于县门之下此李斯之所以具五刑也南方有鸟名鹓鶵非竹实不食非醴泉不饮飞过太山太山之鸱俯啄腐鼠见鹓鶵而吓今公卿以其富贵笑儒者为之常行得无若太山鸱吓鹓雏乎　大夫曰学者所以坊固辞礼者所以文鄙行也故　学以辅德礼以文质言思可道行思可乐恶言不　出于口邪行不及于己动作应礼从容中道故礼　以行之逊以出之是以终日言无口过终身行无　冤尤今人主张官立朝以治民疏爵分禄以褒贤　而曰县门腐鼠何辞之鄙倍而悖于所闻也文学曰圣主设官以授任能者处之分禄以养贤能者受之义贵无高义取无多故舜受尧之天下太公不避周之三公苟非其人箪食豆羹犹为赖民也故德薄而位高力小而任重鲜不及矣夫太山鸱啄腐鼠于穷泽幽谷之中非有害于人也今之有司盗主财而食之于刑法之旁不知机之是发又以吓人其患恶得若太山之鸱乎　大夫曰司马子言天下攘攘皆为利往赵女不择　丑好郑妪不择远近商人不丑耻辱戎士不爱死　力士不在亲事君不避其难皆为利禄也儒墨内　贪外矜往来游说栖栖然亦未为得也故尊荣者　士之愿也富贵者士之期也方李斯在荀卿之门　阘茸与之齐轸及其奋翼高举龙升骥骛过九轶　二翱翔万仞鸿鹄骝且同侣况跛燕雀之属　乎席天下之权御宇内之众后车百乘食禄万锺　而拘儒布褐不完糟糠不饱非甘菽藿而卑广□　亦不能得已虽欲吓人其何已乎文学曰君子怀德小人怀土贤士殉名贪夫死利李斯贪其所欲致其所恶叔孙敖早见于未萌三去相而不悔非乐卑贱而恶重禄也虑远而避害谨也夫郊祭之牛食养期年衣之文绣以入庙堂太宰执其鸾刀以启其毛方此之时愿任重而止峻□不可得也商鞅困于彭池吴起之伏王尸愿被布褐而处穷鄙之蒿庐李斯相秦席天下之势志小万乘及其囚于囹圄车制于云阳之市亦愿负薪入鸿门行上蔡曲街径不可得也苏秦吴起以权势自杀商鞅李斯以尊重自灭皆贪禄慕荣以没其身从车百乘曾不足以载其祸也　　褒贤第十九
　大夫曰伯夷以廉饥尾生以信死由小器而亏大　体匹夫匹妇之为谅也经于沟渎而莫之知也何　功名之有苏秦张仪智足以强国勇足以威敌一　怒而诸侯惧安居而天下息万乘之主莫不屈体　卑辞币请交此所谓天下名士也夫智不足与谋　而权不能举当世民斯为下也今举亡而为有虚　而为盈布衣穿履深念徐行若有遗亡非立功成　名之士而亦未免于世俗也文学曰苏秦以从显于赵张仪以衡任于秦方此之时非不尊贵也然知士随而忧之知夫不以道进必不以道退不以义得者必不以义亡季孟之权三桓之富不可及也孔子为之曰微为人臣权均于君富侔于国者亡故其位弥高而罪弥重禄滋厚而罪滋多夫行者先全己而后求名仕者先避害而后求禄夫香饵非不美也龟龙闻而深藏鸾凤见而高逝者知其害身也夫为乌鹊鱼□食香饵而后狂飞奔走逊身屈遰无益于死今有司盗秉国法进不顾罪卒然有急然后车驰人趋无益于死所盗不足偿于臧获妻子奔亡无处所身在深牢莫知恤视方此之时何暇得以笑乎　大夫曰文学高行矫然若不可卷盛节洁言皦然　若不可涅然戍卒陈胜释挽辂首为叛逆自立张　楚素非有回由处士之行宰相列臣之位也奋于　大泽不过旬月而齐鲁儒墨荐绅之徒肆其长衣　长衣官之也负孔氏之礼器诗书委质为臣孔甲　为涉博士卒俱死陈为天下大笑深藏高逝者固　若是也文学曰周室衰礼义坏不能统理天下诸侯交争相灭亡并为六国兵革不休民不得宁息秦以虎狼之心蚕食诸侯并吞战国以为郡县伐能矜功自以为过尧舜而羞与之同弃仁义而尚刑罚以为今时不师于文而决于武赵高治狱于内蒙恬治兵于外百姓愁苦同心而患秦陈王赫然奋爪牙为天下首事道虽凶而儒墨或干之者以为无王久矣道拥遏不得行自孔子以至于兹而秦复重禁之故发愤于陈王也孔子曰如有用我者吾其为东周乎庶几成汤文武之功为百姓除残去贼岂贪禄乐位哉　大夫曰文学言行虽有伯夷之廉不及柳下惠之　贞不过高瞻下视洁言污行觞酒豆肉迁延相让　辞小取大鸡廉狼吞赵绾王臧之等以儒术擢为　上卿而有奸利残忍之心主父偃以口舌取大官　窃权重欺绐宗室受诸侯之赂卒皆诛死东方朔　自称辨略消坚释石当世无双然省其私行狂夫　不忍为况无东方朔之口其余无足观者也文学曰志善者忘恶谨小者致大俎豆之间足以观礼闺门之内足以论行夫服古之服诵古之道舍而为非者鲜矣故君子时然后言义然后取不以道得之不居也满而不溢泰而不骄故袁盎亲于景帝秣马不过一驷公孙弘即三公之位家不过十乘东方先生说听言行于武帝而不骄溢主父见困厄之日久此疾在位者不好道而富且贵莫知恤士也于是取饶衍之余以周穷士之急非为私家之业也当世嚣嚣非患儒之鸡廉患在位者之虎饱嗌咽于求览无所孑遗耳性理会通
　　力行
