
　形神部杂录
庄子天地篇执道者德全德全者形全形全者神全神全者圣人之道也达生篇醉者之坠车虽疾不死骨节与人同而犯害与人异其神全也徐无鬼篇无鬼见魏武侯武侯曰先生居山林久矣今欲干酒肉之味邪徐无鬼曰无鬼未尝敢饮食君之酒肉将来劳君也君曰何哉奚劳寡人曰劳君之神与形武侯曰何谓邪徐无鬼曰天地之养也一君独为万乘之主以苦一国之民以养耳目鼻口夫神者不自许也夫神者好和而恶奸夫奸病也故劳之淮南子俶真训神者智之渊也渊清则智明矣神清者嗜欲弗能乱精神已越于外而事复返之是失之于本而求之于末也今盆水在庭清之终日未能见眉睫浊之不过一挠而不能察方圆人神易浊而难清犹盆水之类也况一世而挠滑之曷得须臾平乎谭子化书虫之无足蛇能屈曲蛭能掬蹙蜗牛能蓄缩小人所以见其机由是得其师可以坐致万里而不驰是故足行者有所不达翼飞者有所不至目视者有所不见耳听者有所不闻夫何故彼知形而不知神此知神而不知形以形用神则□以神用形则康东坡志林赵贫子谓人曰子神不全其人不服曰吾僚友万乘蝼蚁三军糠□富贵而昼夜死生何谓神不全乎贫子笑曰是血气所扶名义所激非神之功也明日问其人曰子父母在乎曰亡久矣尝梦见乎曰多矣梦中知其亡乎抑以为存也曰皆有之贫子曰父母之存亡不待计议而知者也昼日问子则不思而对夜梦见之则以亡为存死生之于梦觉有间矣物之眩子而难知者甚于父母之存亡子自以神全而不学可忧也哉予尝与其语故录之玉涧杂书陶渊明作形影相赠与神释之诗自谓世俗惑于惜生故极陈形影苦而释以神之自然形赠影曰愿君取吾言得酒莫苟辞影赠形曰立善有遗爱胡可不自竭形累于养而欲饮影役于名而求善皆惜生之弊也故神释之曰日醉或能忘将非遐龄具所以辨养之累曰立善尝所欣谁当为我誉所以解名之役虽得之矣然所致意者仅在遐龄与无誉不知饮酒而寿为善而皆见知则神亦可汲汲而从之乎似未能尽了也是以及其知不过纵浪大化中不喜亦不惧应尽便须尽无复独多虑谓之神之自然耳此释氏所谓断常见也此公天姿超迈真能达生而遗世不但诗人之辞使其闻道更进一关则其言岂止如斯而已乎文公政训因人之昏弱而箴之曰人做事全靠这些子精神爱日斋藂抄陈无已云世人以痴为九百谓其精神不足也项平仲家说云注司业言九百草书乔字也朱彧可谈云青州王大夫为词鄙俚每投献当路以为笑具季父为青掾王亦与诗他日季父见其子谢之其子曰大人九百乱道玷渎高明盖俗谓神气不足者九百岂以一千即足数耶霞外杂俎人身元神出入目中五脏精华亦聚于目故阴符经曰机在目道德经曰不见可欲而心不乱是以内养之法常要两目垂帘返光内照降心火于丹田使神气相抱故太元养初一曰藏心于渊美厥灵根夫藏心于渊神不外也古言形神相守则生相反则病相离则死
读书镜列子谓孔子废心而用形谓心不着于物而废之矣唯用形以应物而经又有天人礼枯骨者偈云汝是前生我我今天眼开宝衣随念至玉食自然来谢汝昔勤苦令吾今快哉散花时再拜入世莫惊猜又有饿鬼鞭死尸者偈云因这臭皮囊波波劫劫忙只知贪快乐不肯暂回光白业锱铢少黄泉岁月长直须痛棒打此恨猝难忘此言化俗则可以为诚然则不可何则人神托于形骸之中所以用形骸者皆神也譬如匠人用斧斤用之而善则为善器用之不善则为恶器故为天人者用形骸者也为饿鬼者不善用形骸者也其得其失皆在一心及其受报而礼之鞭之亦何益若吾孔子之废心而用形又并形骸俱化矣安得长者言黄帝云行及乘马不用回顾则神去今人回顾功名富贵而去其神者岂少也哉读书不独变人气质且能养人精神盖理义收摄故也偶谈司马温公资治通鉴且无论公之人品政事只此闲工夫何处得来所谓君子乐得其道故老而不为疲也亦只为精神不在嗜好上分去耳天下唯圣贤收拾精神其次英雄其次修炼之士
　形神部艺文一
　　神灭论　　　　　　　　　　梁范缜或问予曰神灭何以知其灭也答曰神即形也形即神也是以形存则神存形谢则神灭也问曰形者无知之称神者有知之名知与无知即事有异神之与形理不容一形神相即非所闻也答曰形者神之质神者形之用是则形称其质神言其用形之与神不得相异也问曰神故非用不得为异其义安在答曰名殊而体一也问曰名既已殊体何得一答曰神之于质犹利之于刀形之于用犹刀之于利利之名非刀也刀之名非利也然而舍利无刀舍刀无利未闻刀没而利存岂容形亡而神在问曰刀之与利或如来说形之与神其义不然何以言之木之质无知也人之质有知也人既有如木之质而有异木之知岂非木有一人有二邪答曰异哉言乎人若有如木之质以为形又有异木之知以为神则可如来论也今人之质质有知也木之质质无知也人之质非木质也木之质非人质也安有如木之质而复有异木之知哉问曰人之质所以异木质者以其有知耳人而无知与木何异答曰人无无知之质犹木无有知之形问曰死者之形骸岂非无知之质邪答曰是无人质问曰若然者人果有如木之质而有异木之知矣答曰死者如木而无异木之知生者有异木之知而无如木之质也问曰死者之骨胳非生之形骸邪答曰生形之非死形死形之非生形区已革矣安有生人之形骸而有死人之骨胳哉问曰若生者之形骸非死者之骨胳非死者之骨胳则应不由生者之形骸不由生者之形骸则此骨胳从何而至此邪答曰是生者之形骸变为死者之骨胳也问曰生者之形骸虽变为死者之骨胳岂不从生而有死则知死体犹生体也答曰如因荣木变为枯木枯木之质宁是荣木之体问曰荣体变为枯体枯体即是荣体丝体变为缕体缕体即是丝体有何别焉答曰若枯即是荣荣即是枯应荣时雕零枯始结实也又荣木不应变为枯木以荣即枯无所复变也荣枯是一何不先枯后荣要先荣后枯何也丝缕之义亦同此破问曰生形之谢便应豁然都尽何故方爱死形绵历未已邪答曰生灭之体要有其次故也夫□而生者必□而灭渐而生者必渐而灭□而生者□骤是也渐而生者动植是也有□有渐物之理也问曰形即是神者手等亦是邪答曰皆是神之分也问曰若皆是神之分神既能虑手等亦应能虑也答曰手等亦应能有痛痒之知而无是非之虑问曰虑为一为异答曰知即是虑浅则为知深则为虑问曰若尔应有二乎答曰人体为一神何得二问曰若不得二安有痛痒之知复有是非之虑答曰如手足虽异总为一人是非痛养虽复有异亦总为一神矣问曰是非之虑不关手足当关何处答曰是非之意心器所主问曰心器是五脏之心非邪答曰是也问曰五脏有何殊别而心独有是非之虑乎答曰七窍亦复何殊而司用不均问曰虑思无方何以知是心器所主答曰五脏各有所司无有能虑者是以心为虑本问曰何不寄在眼等分中答曰若虑可寄于眼分何故不寄于耳分邪问曰虑体无本故可寄之于眼分眼目有本不假寄于他分也答曰眼何故有本而虑无本苟无本于我形而可遍寄于异地亦可张甲之情寄王乙之躯李丙之性托赵丁之体然乎哉不然也问曰圣人形犹凡人之形而有凡圣之殊故知形神异矣答曰不然金之精者能昭秽者不能昭有能昭之精金宁有不昭之秽质又岂有圣人之神而寄凡人之器亦无凡人之神而托圣人之体是以八采重瞳勋华之容龙颜马口轩□之状形表之异也比干之心七窍列角伯约之胆其大若拳此心器之殊也是知圣人定分每绝常区非惟道革群生乃亦形超万有凡圣均体所未敢安问曰子云圣人之形必异于凡者敢问阳货类仲尼项籍似大舜舜项孔阳智革形同其故何邪答曰似玉而非玉鸡类凤而非凤物诚有之人故宜尔项阳貌似而非实似心器不均虽貌无益问曰凡圣之殊形器不一可也真极理无有二而丘旦殊姿汤文异状神不侔色于此益明矣答曰圣同于心器形不必同也犹马殊毛而齐逸玉异色而均美是以晋棘荆和等价连城骅□騄骊俱致千里问曰形神不二既闻之矣形谢神灭理固宜然敢问经云为之宗庙以鬼飨之何谓也答曰圣人之教然也所以弭孝子之心而厉偷薄之意神而明之此之谓矣问曰伯有被甲彭生豕见坟素着其事宁是设教而已邪答曰妖怪茫茫或存或亡强死者众不皆为鬼彭生伯有何独能然乍为人豕未必齐郑之公子也问曰易称故知鬼神之情状与天地相似而不违又曰载鬼一车其义云何答曰有禽焉有兽焉飞走之别也有人焉有鬼焉幽明之别也人灭而为鬼鬼灭而为人则未之知也问曰知此神灭有何利用邪答曰浮屠害政桑门蠹俗风惊雾起驰荡不休吾哀其弊思拯其溺夫竭财以赴僧破产以趋佛而不恤亲戚不怜穷匮者何良由厚我之情深济物之意浅是以圭撮涉于贫友情动于颜色千锺委于富僧欢意畅于容发岂不以僧有多稌之期友无遗秉之报务施阙于周急归德必于在己又惑以茫昧之言惧以阿鼻之苦诱以虚诞之辞欣以兜率之乐故舍逢掖袭横衣废俎豆列瓶钵家家弃其亲爱人人绝其嗣续致使兵挫于行间吏空于官府粟罄于惰游货殚于泥木所以奸宄弗胜颂声尚拥惟此之故其流莫已其病无限若陶甄禀于自然森罗均于独化忽焉自有恍尔而无来也不御去也不追乘夫天理各安其性小人甘其垄亩君子保其恬素耕而食食不可穷也蚕而衣衣不可尽也下有余以奉其上上无为以待其下可以全生可以匡国可以霸君用此道也　　难范缜神灭论　　　　　　　　沈约来论云形即是神神即是形又云人体是一故神不得二若如雅论此二物不得相离则七窍百体无处非神矣七窍之用既异百体所营不一神亦随事而应则其名亦应随事而改神者对形之名而形中之形各有其用则应神中之神亦应各有其名矣今举形则有四肢百体之异屈伸听受之别各有其名各有其用言神惟有一名而用分百体此深所未了也若形与神对不可差何则形之名多神之名寡也若如来论七尺之神神则无处非形形则无处非神矣刀则唯刃犹利非刃则不受利名故刀是举体之称利是一处之目刀之与利既不同矣形之与神岂可妄合邪又昔日之刀今铸为剑剑利即是刀利而刀形非剑形于利之用弗改而质之形已移与夫前生为甲后生为丙夫人之道或异往识之神犹传与夫剑之为刀刀之为剑有何异哉又一刀之质分为二刀形已分矣而各有其为今取一半之身而剖之为两则饮龁之生即谢任重之为不分又何得以刀之为利譬形之与神邪来论谓刀之与利即形之有神刀则举体是一利形则举体是一神神用于体则有耳目手足之别手之用不为足用耳之用不为眼用而利之为用无所不可亦可断蛟蛇亦可截鸿雁非一处偏可割东陵之瓜一处偏可割南山之竹若谓利之为用亦可得分则足可以执物眼可以听声矣若谓刀背亦有利两边亦有利但未锻而铦之耳利若遍施四方则利体无处复立形方形直并不得施利利之为用正存一边毫发处耳神之与形举体若合又安得同乎刀若举体是利神用随体则分若使刀之与利其理若一则胛下亦可安眼背上亦可施鼻可乎不可也若以此譬为尽邪则不尽若谓本不尽邪则不可以为譬也若形即是神神即是形二者相资理无偏谢则神亡之日形亦应消而今有知之神亡无知之形在此则神本非形形本非神又不可得强令如一也若谓总百体之质谓之形总百体之用谓之神今百体各有其分则眼是眼形耳是耳形眼形非耳形耳形非眼形则神亦随百体而分则眼有眼神耳有耳神耳神非眼神眼神非耳神也而偏枯之体其半已谢已谢之半事同木石譬彼僵尸永年不朽此半同灭半神既灭半体犹存形神俱谢弥所骇惕若夫二负之尸经亿载而不毁单开之体尚余质于罗浮神形若合则此二士不应神灭而形存也来论又云□而生者□而灭者渐而生者渐而灭者请借子之冲以攻子之城渐而灭谓死者之形骸始乎无知而至于朽烂也若然则形之与神本为一物形既病矣神亦告病形既谢矣神亦云谢渐之为用应与形俱形以始亡末朽为渐神独不得以始末为渐邪来论又云生者之形骸变为死者之骨胳按如来论生之神明生之形骸既化为骨胳矣则生之神明独不随形而化乎若附形而化则应与形同体若形骸即是骨胳则死之神明不得异生之神明矣向所谓死定自未死也若形骸非骨胳则生神化为死神生神化为死神即是三世安谓其不灭哉神若随形形既无知矣形既无知神本无质无知便是神亡神亡而形在又不经通若形虽无知神尚有知形神既不得异则向之死形翻复非枯木矣字典
无此字

　　形神论　　　　　　　　　　　前人凡人一念之时七尺不复关所念之地凡人一念圣人则无念不尽圣人无已七尺本自若空以若空之七尺总无不尽之万念故能与凡夫异也凡人一念忘彼七尺之时则目废于视足废于践当其忘目忘足与夫无目无足亦何异哉凡人之暂无本实有无未转瞬有已随之念与形乖则暂忘念与心谢则复合念在七尺之一处则他处与异人同则与非我不异但凡人之暂无其无其无甚促圣人长无其无其无甚远凡之与圣其路本同一念而暂忘则是凡品万念而都忘则是大圣以此为言则形神几乎惑人疑因果相主毫分不爽美恶之来皆有定业而六度所修咸资力致若修此力致复有前因因熟果成自相感召则力致之功不复得立六度所修几于废矣释迦迈九劫勇猛所成勇猛之因定于无始本不资九安得称劫余以为因果情照本是二物先有情照却有因果情照既动而因果随之未有情照因果何托因识二涂用合本异其本既异厥体不同情照别起于理非□六度九劫差不足疑也　　神不灭论　　　　　　　　　　前人含生之类识鉴相悬等级参差千累万沓昆虫则不逮飞禽飞禽则不逮犬马昺明昭著不得谓之不然人品以上贤愚殊性不相窥涉不相晓解燕北越南未足云匹其愚者则不辨菽麦悖者则不知爱敬自斯已上性识渐弘班固九品曾未概其万一何者贤之与愚盖由知与不知也愚者所知则少贤者所知则多而万物交加群方缅旷情性晓昧理趣深元由其涂求其理既有晓昧之异遂成高下之差自此相倾品级弥峻穷其原本尽其宗极互相推仰应有所穷其路既穷无微不尽又不得谓不然也且五情各有分域耳目各有司存心运则形忘目用则耳废何则情灵浅弱心虑杂扰一念而兼无由可至既不能兼纷纠□袭一念未成他端互起互起众端复同前矣不相兼之由由于浅惑惑浅为病病于滞有不浅不惑出于兼忘以此兼忘得此兼照始自凡夫至于正觉始惑于不惑不兼至能兼又谓不然也又昆虫夭促含灵靡二或朝生夕殒或不识春秋自斯而进修短不一既有其短岂得无长虚用损年善摄增寿善而又善焉得无之又不得谓之不然也生既可夭则寿可无夭既无矣则生不可极形神之别斯既然矣形既可养神宁独异神妙形粗较然有辨养形可至不朽养神安得有穷养神不穷不生不灭始末相较岂无其人自凡及圣含灵义等但事有精粗故人有凡圣圣既长存在凡独灭本同末异义不经通大圣贻训岂欺我哉
　形神部艺文二
诗

　　形影神
并
序
　　　　　　晋陶潜
　贵贱贤愚莫不营营以惜生斯惑甚焉故极陈形　影之苦言神辨自然以释之好事君子共取其心　焉　　形赠影
天地长不没山川无改时草木得常理霜露荣悴之谓人最灵智独复不如兹适见在世中奄去靡归期奚觉无一人亲识岂相思但余平生物举目情凄洏我无腾化术必尔不复疑愿君取吾言得酒莫苟辞　　影答形存生不可言卫生每苦拙诚愿游昆华邈然兹道绝与子相遇来未尝异悲悦憩荫若暂乖止日终不别此同既难常黯尔俱时灭身没名亦尽念之五情热立善有遗爱胡为不自竭酒云能消忧方此讵不劣　　神释大钧无私力万物自森着人为三才中岂不以我故与君虽异物生而相依附结托善恶同安得不相语三皇大圣人今复在何处彭祖寿永年欲留不得住老少同一死贤愚无复数日醉或能忘将非促龄具立善常所欣谁当为汝誉甚念伤吾生正宜委运去纵浪大化中不喜亦不惧应尽便须尽无复独多虑　形神部纪事
庄子在宥篇黄帝闻广成子在空同之上往问至道之精广成子曰至道之精窈窈冥冥至道之极昏昏默默无视无听抱神以静形将自正必静必清无劳女形无摇女精乃可以长生目无所见耳无所闻心无所知女神将守形形乃长生淮南子道应训白公胜虑乱罢朝而立倒杖策錣上贯颐血流至地而弗知也郑人闻之曰颐之忘将何不忘哉此言精神之越于外智虑之荡于内则不能漏理其形也是故神之所用者远则所遗者近也吴越春秋越王请大夫种而问曰吾昔日受夫子之言自免于穷厄之地今欲奉不羁之计以雪吾之宿雠何行而功乎大夫种曰夫欲报怨复雠破吴灭敌者有九术凡此九术君王闭口勿传守之以神取天下不难而况于吴庄子养生主篇庖丁为文惠君解牛奏刀騞然莫不中音文惠君曰嘻善哉技盖至此乎庖丁对曰始臣解牛之时所见无非牛者三年之后未尝见全牛也方今之时臣以神遇而不以目遇官知止而神欲行魏志刘传注傅子曰太祖征及蒋济等五人皆扬州名士每舍亭传未尝不讲所以行军进退之宜虚实战争之术而独不一言济怪而问之答曰对明主非精神不接精神可学而得乎及见太祖四人争对不一言四人笑之后乃设远言以动太祖太祖适知便止若是者三其旨趣以为远言宜征精神独见以尽其机不宜于猥坐说也晋书卫玠传玠字叔宝刘琰谢尚共论中朝人士或问杜乂可方卫洗马不琰云杜乂肤清叔宝神清温峤传峤为王敦左司马深结钱凤为之声誉每曰钱世仪精神满腹峤素有知人之称凤闻而悦之魏咏之传咏之为州主簿尝见桓元既出元鄙其精神不隽谓客曰庸神而宅伟干不成令器南史范缜传范缜着神灭论萧子良使王融谓曰神灭既自非理而卿坚执之以卿才美何患不至中书郎而故乖刺为此缜大笑曰使范缜卖论取官已至令仆矣何但中书郎耶珍珠船独异记北齐侍御史李广博览群书众史梦一人曰我心神也君使我太苦辞去俄而卒开元天宝遗事明皇每朝政有阙则虚怀纳谏大开士路早朝百辟趋班帝见张九龄风威秀整异于众僚谓左右曰朕每见九龄使我精神顿生广异记郑齐婴开元中为吏部侍郎河南黜陟使将归途次华州忽见五人衣五方色衣诣厅再拜齐婴问其由答曰是大使五脏神齐婴问曰神当居身中何故相见答曰神以守气气竭当散婴曰审如是吾其死乎曰然婴仓卒求延晷刻欲为表章及身后事神言还至后衙则可婴为设酒馔皆拜而受既修表沐浴服新衣卧西壁下至时而卒柳少游善卜筮著名于京师天宝中有客持一缣诣少游引入问故答曰愿知年命少游为作卦成而悲叹曰君卦不吉合尽今日暮其人伤叹久之因求浆家人持水至见两少游不知谁者是客少游指神为客令持与客客乃辞去童送出门数步遂灭俄闻空中有哭声甚哀还问少游郎君识此人否具言前事少游方知客是精神遂使看缣乃一纸缣尔叹曰神舍我去我其死矣日暮果卒唐书李泌传帝召泌使张说试其能泌赋方圆动静说因贺帝得奇童帝大悦曰是子精神要大于身云仙杂记贾岛尝以岁除取一年所得诗祭以酒脯曰劳吾精神以是补之墨庄漫录范文正公长子监簿纯佑自幼警悟明敏过人文正公所料事必先知之善能出神公在西边凡卤情几事皆预遥知盖出神之卤庭得之故公每制胜料敌如神者监簿之力也因出神为人所惊自此神观不足未几而亡时甚少也孙公谈圃范峒善风鉴公为中书舍人时峒曰凡坐狨毛要如半睡者公在马上精神太衒恐不久居此未几果出知南京琅嬛记等师僧有奇术与人共坐静室能摄其神共游安养境界大都与阿弥经所说仿佛是人既神游一二次则梦中所见往往类之其梦游既多则临终灵性自无他往必西方无疑也龙兴慈记刘伯温少时读书寺中僧房有一异人每出神去锁门或一月半月偶有北来使客无房可宿见此空房击开之曰此人死矣可速焚瘗我住之僧不能禁遂焚之其神夜返身已焚无复可生每夜叫呼曰我在何处基知之开应曰我在此神即附之聪明增前数倍天文兵法一览洞悟翊运为谋臣之冠也见闻录中官冯保客徐爵久奉长斋其未得罪之前一年忽见寸许童子行几上惊问之曰吾乃汝之元神也汝不破斋不得祸否则祸旋及之矣已而蒲州相公召饮强之食始破荤血未几遂以论奏逮下狱　形神部总论
素问
　　八正神明论篇
帝曰夫子数言形与神何谓形何谓神愿卒闻之注
形谓身形神谓神气
岐伯曰请言形形乎形目冥冥问其所病索之于经慧然在前按之不得不知其情故曰形
注
所谓形者观其冥冥而知病之所在也邪气篇　曰虚邪之中人也洒淅动形正邪之中人也微先　见于色不知于身若有若无若亡若存有形无形　莫知其情故曰按之不得不知其情帝曰何谓神岐伯曰请言神神乎神耳不闻目明心开而志先慧然独悟口弗能言俱视独见适若昏昭然独明若风吹云故曰神
注
所谓神者谓气至之若神也耳不闻者毋闻人　声以收其精也目明者观于冥冥也志者心之所　之也言心开而志先慧悟也口弗能言者得气之　妙不可以言语形容也俱视独见者众人之所共　视而我独知之也适至也言气志若昏而我昭然　独明也气至而冇效效之信若风之吹云明乎若　见苍天矣关尹子
　　四符篇
水可析可合精无人也火因膏因薪神无我也故耳蔽前后皆可闻无人智崇无人一奇无人冬雕秋物无人黑不可变无人北寿无人皆精舌即齿牙成言无我礼卑无我二偶无我夏因春物无我赤可变无我南夭无我皆神以精无我故米去壳则精存以神无我故鬼凭物则神见全精者忘是非忘得失在此者非彼抱神者时晦明时强弱在彼者非此精神水火也五行互生灭之其来无首其往无尾则吾之精一滴无存亡尔吾之神一□无起灭尔惟无我无人无首无尾所以与天地冥精者水魄者金神者火魂者木精主水魄主金金生水故精者魄藏之神主火魂主木木生火故神者魂藏之惟火之为物能镕金而销之能燔木而烧之所以冥魂魄惟精在天为寒在地为水在人为精神在天为热在地为火在人为神魄在天为燥在地为金在人为魄魂在天为风在地为木在人为魂惟以我之精合天地万物之精譬如万水可合为一水以我之神合天地万物之神譬如万火可合为一火以我之魄合天地万物之魄譬如金之为物可合异金而镕之为一金以我之魂合天地万物之魂譬如木之为物可接异木而生之为一木则天地万物皆吾精吾神吾魄吾魂何者死何者生五行之运因精有魂因魂有神因神有意因意有魄因魄有精五行回环不已所以我之伪心流转造化几亿万岁未有穷极如桴扣鼓鼓之形者我之有也鼓之声者我之感也桴已往矣余声尚存终亦不存而已矣鼓之形如我之精鼓之声如我之神其余声者犹之魂魄知夫倏往倏来则五行之气我何有焉夫果之有核必待水火土三者具矣然后相生不穷三者不具如大旱大潦大块皆不足以生物夫精水神火意土三者本不交惟人以根合之故能于其中横见有事犹如术祝者能于至无中见多有事魂者木也木根于冬水而华于夏火故人之魂藏于夜精而见于昼神合乎精故所见我独盖精未尝有人合乎神故所见人同盖神未尝有我知夫此身如梦中身随情所见者可以飞神作我而游太清知夫此物如梦中物随情所见者可以凝精作物而驾八荒是道也能见精神而久生能忘精神而超生吸气以养精如金生水吸风以养神如木生火所以假外以延精神漱水以养精精之所以不穷摩火以养神神之所以不穷所以假内以延精神若夫忘精神而超生者吾尝言之矣人勤于礼者神不外驰可以集神人勤于智者精不外移可以摄精管子
　　心术篇
世人之所职者精也去欲则宣宣则静矣静则精精则独立矣独则明明则神矣神者至贵也故馆不辟除则贵人不舍焉故曰不洁则神不处韩子
　　解老篇
书之所谓治人者适动静之节省思虑之费也所谓事天者不极聪明之力不尽智识之任苟极尽则费神多费神多则盲聋悖狂之祸至是以啬之啬之者爱其精神啬其智虑也众人之用神也躁躁则多费多费之谓侈圣人之用神也静静则少费少费之谓啬知治人者其思虑静知事天者其孔窍虚思虑静故德不去孔窍虚则和气自入故曰重积德积德而后神静神静而后和多凡所谓祟者魂魄去而精神乱精神乱则无德鬼不祟人则魂魄不去魂魄不去而精神不乱精神不乱之谓有德上盛畜积而鬼不乱其精神则德尽在于民矣汉书司马迁传
　　太史公论六家要指
凡人之所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉淮南子
　　原道训
夫性命者与形俱出其宗形备而性命成性命成而好憎生矣故士有一定之论女有不易之行规矩不能方圆钩绳不能曲直天地之永登丘不可为修居卑不可为短是故得道者穷而不慑达而不荣处高而不机持盈而不倾新而不朗久而不渝入火不焦入水不濡是故不待势而尊不待财而富不待力而强平虚下流与化翱翔若然者藏金于山藏珠于渊不利货财不贪势名是故不以康为乐不以慊为悲不以贵为安不以贱为危形神气志各居其宜以随天地之所为夫形者生之舍也气者生之充也神者生之制也一失位则三者伤矣是故圣人使人各处其位守其职而不得相干也故夫形者非其所安而处之则废气不当其所充而用之则泄神非其所宜而行之则昧此三者不可不慎守也夫举天下万物蚑蛲贞虫蝡动蚑作皆知其所喜憎利害者何也以其性之在焉而不离也忽去之则骨肉无伦矣今人之所以眭然能视膋然能听形体能抗而百节可屈伸察能分白黑视丑美而知能别同异明是非者何也气为之充而神为之使也何以知其然也凡人之志各有所在而神有所系者其行也足迹趎坎头抵植木而不自知也招之而不能见也呼之而不能闻也耳目去之也然而不能应者何也神失其守也故在于小则忘于大在于中则忘于外在于上则忘于下在于左则忘于右无所不充则无所不在是故贵虚者以毫末为宅今夫狂者之不能避水火之难而越沟渎之险者岂无形神气志哉然而用之异也失其所守之位而离其外内之舍是故举错不能当动静不能中终身运枯形于连嵝列埒之门而迹蹈于污壑□陷之中虽生俱与人钧然而不免为人戮笑者何也形神相失也故以神为主者形从而利以形为制者神从而害贪饕多欲之人漠睧于势利诱慕于名位冀以过人之智植于高世则精神日以耗而弥远久淫而不还形闭中距则神无由入矣是以天下时有盲忘自失之患此膏烛之类也火逾然而消逾亟夫精神气志者静而日充者以壮躁而日耗者以老是故圣人利养其神和柔其气平夷其形而与道沈浮俯仰恬然则纵之迫则用之其纵之也若委衣其用之也若发机如是则万物之化无不偶而百事之变无不应　　俶真训
昔公牛哀转病也七日化为虎其兄掩户而入觇之则虎搏而杀之是故文章成兽爪牙移易志与心变神与形化方其为虎也不知其尝为人也方其为人不知其且为虎也二者代谢舛驰各乐其成形狡猾钝□是非无端孰知其所萌夫水向冬则凝而为冰冰迎春则泮而为水冰水移易于前后若周员而趋孰暇知其所苦乐乎是故形伤于寒暑燥湿之虐者形死而神壮神伤于喜怒思虑之患者神尽而形有余故罢马之死也剥之若槁狡狗之死也割之犹濡是故伤死者其鬼娆时既者其神漠是皆不得形神俱没也夫圣人用心杖性依神相扶而得终始是故其寐不寝其觉不忧古之人有处混冥之中神气不荡于外万物恬漠以愉静搀抢衡杓之气莫不弥靡而不能为害当此之时万民猖狂不知东西含哺而游鼓腹而熙交被天和食于地德不以曲故是非相尤茫茫沉沉是谓大治于是在上位者左右而使之毋淫其性镇抚而有之毋迁其德是故仁义不布而万物繁殖赏罚不施而天下宾服其道可以大美兴而难以筭计举也　　精神训
古未有天地之时惟象无形窈窈冥冥芒芠漠闵澒蒙鸿洞莫知其门有二神混生经天营地孔乎莫知其所终极滔乎莫知其所止息于是乃别为阴阳离为八极刚柔相成万物乃形烦气为虫精气为人是故精神天之有也而骨骸者地之有也精神入其门而骨骸反其根我尚何存是故圣人法天顺情不拘于俗不诱于人以天为父以地为母阴阳为纲四时为纪天静以清地定以宁万物失之者死法之者生夫静漠者神明之宅也虚无者道之所居也是故或求之于外者失之于内有守之于内者失之于外譬犹本与末也从本引之千枝万叶莫不随也夫精神者所受于天也而形体者所禀于地也故曰一生二二生三三生万物万物背阴而抱阳冲气以为和故曰一月而膏二月而胅三月而胎四月而肌五月而筋六月而骨七月而成八月而动九月而躁十月而生形体以成五藏乃形是故肺主目肾主鼻胆主口肝主耳脾主舌外为表而内为里开闭张歙各有经纪故头之圆也象天足之方也象地天有四时五行九解三百六十六日人亦有四支五藏九窍三百六十六节天有风雨寒暑人亦有取与喜怒故胆为云肺为气肝为风肾为雨脾为雷以与天地相参也而心为之主是故耳目者日月也血气者风雨也日中有踆乌而月中有蟾蜍日月失其行薄蚀无光风雨非其时毁折生灾五星失其行州国受殃夫天地之道至纮以大尚犹节其章光爱其神明人之耳目曷能久熏劳而不息乎精神何能久驰骋而不既乎是故血气者人之华也而五藏者人之精也夫血气能专于五藏而不外越则胸腹充而嗜欲省矣胸腹充而嗜欲省则耳目清听视达矣耳目清听视达谓之明五藏能属于心而无乖则志胜而行不僻矣志胜而行不僻则精神盛而气不散矣精神盛而气不散则理理则均均则通通则神神则以视无不见以听无不闻也以为无不成也是故忧患不能入也而邪气不能袭故事有求之于四海之外而不能遇或守之于形骸之内而不见也故所求多者所得少所见大者所知小夫孔窍者精神之户牖也而气志者五藏之使候也耳目淫于声色之乐则五藏摇动而不定矣五藏摇动而不定则血气滔荡而不休矣血气滔荡而不休则精神驰骋于外而不守矣精神驰骋于外而不守则祸福之至虽如丘山无由识之矣使耳目清明元达而无诱慕气志虚静恬愉而省嗜欲五藏定宁充盈而不泄精神内守形骸而不外越则望于往世之前而视于来事之后犹未足为也岂直祸福之间哉故曰其出弥远者其知弥少以言夫精神之不可使外淫也是故五色乱目使目不明五声乱耳使耳不聪五味乱口使口爽伤趋舍滑心使行飞扬此四者天下之所养性然皆人累也故曰嗜欲者使人之气越而好憎者使人之心劳弗疾去则志气日耗夫人之所以不能终其寿命而中道夭于刑戮者何也以其生生之厚夫惟能无以生为者则所以修得生也夫天地运而相通万物总而为一能知一则无一之不知也不能知一则无一之能知也譬吾处于天下也亦为一物矣不识天下之以我备其物与且惟无我而物无不备者乎然则我亦物也物亦物也物之与物也又何以相物也虽然其生我也将以何益其杀我也将以何损夫造化者既以我为坏矣将无所违之矣吾安知夫刺炙而欲生者之非惑也又安知夫绞经而求死者之非福也或者生乃徭役也而死乃休息也天下茫茫孰知之哉其生我也不强求已其杀我也不强求止欲生而不事憎死而不辞贱之而弗憎贵之而弗喜随其天资而安之不极吾生也有七尺之形吾死也有一棺之土吾生之比于有形之类犹吾死之沦于无形之中也然则吾生也物不以益众吾死也土不以加厚吾又安知所喜憎利害于其间乎夫造化者之攫援物也譬犹陶人之埏埴也其取之地而已为盆盎也与其未离于地也无以异其已成器而破碎漫澜而复归其故也与其为盆盎亦无以异矣夫临江之乡居人汲水以浸其园江水弗憎也苦洿之家决洿而注之江洿水弗乐也是故其在江也无以异其浸园也其在洿也亦无以异其在江也是故圣人因时以安其位当世而乐其业夫悲乐者德之邪也喜怒者道之过也好憎者心之暴也故曰其生也天行其死也物化静则与阴俱闭动则与阳俱开精神淡然无极不与物散而天下自服故心者形之主也而神者心之宝也形劳而不休则蹶精用而不已则竭是故圣人贵而尊之不敢越也夫有夏后氏之璜者匣匮而藏之宝之至也夫精神之可宝也非直夏后氏之璜也是故圣人以无应有必究其理以虚受实必穷其节恬愉虚静以终其命是故无所甚疏无所甚亲抱德炀和以顺于天与道为际与德为邻不为福始不为祸先魂魄处其宅而精神守其根死生无变于己故曰至神所谓真人者性合于道也故有而若无实而若虚处其一而不知其二治其内而不识其外明白太素无为复朴体本抱神以游于天地之樊芒然仿徉于尘垢之外而消摇于无事之业浩浩荡荡乎机械之巧弗载于心是故死生亦大矣而不为变虽天地覆育亦不与之抮抱矣审乎无瑕而不与物糅见事之乱而能守其宗若然者正肝胆遗耳目心志专于内通达耦于一居不知所为行不知所之浑然而往逯然而来形若槁木心若死灰忘其五藏损其形骸不学而知不视而见不为而成不治而辩感而应迫而动不得已而往如光之耀如景之效以道为紃有待而然抱其太清之本而无所容与而物无能营廓惝而虚清靖而无思虑大泽焚而不能热也河汉涸而不能寒也大雷毁山而不能惊也大风晦日而不能伤也是故视珍宝珠玉犹石砾也视至尊穷宠犹行客也视毛嫱西施犹颠丑也以死生为一化以万物为一方同精于太清之本而游于忽区之旁有精而不使有神而不用契大浑之朴而立至清之中是故其寝不梦其智不萌其魄不抑其魂不腾反复终始不知其端绪甘瞑于太宵之宅而觉视于昭昭之宇休息于无委曲之隅而游敖于无形垺之野居而无容处而无所其动无形其静无体存而若亡生而若死出入无间役使鬼神沦于不测入于无间以不同形相嬗也终始若环莫得其伦此精神之所以能假于道也是故真人之所以游若吹呴呼吸吐故内新熊经鸟伸凫浴猿躩视虎顾是养形之人也不以滑心使神滔荡而不失其充日夜无伤而与物为春则是合而生时于心也且人有成形而无损于心有缀宅而无耗精夫癞者趋不变狂者形不亏神将有所远徙孰暇知其所为故形有摩而神未尝化者以不化应化千变万紾而未始有极化者复归于无形也不化者与天地俱生也夫木之死也青青去之也夫使木生者岂木也犹充形者之非形也故生生者未尝死也其所生则死矣化物者未尝化也其所化则化矣轻天下则神无累矣细万物则心不惑矣齐死生则志不慑矣同变化则明不眩矣众人以为虚言吾将举类而实之人之所以乐为人主者以其穷耳目之欲而适躬体之便也今高台层榭人之所丽也而尧朴桷不斫素题不枅珍怪奇味人之所美也而尧粝粢之饭藜藿之羹文绣狐白人之所好也而尧布衣揜形鹿裘御寒养性之具不加厚而增之以任重之忧故举天下而传之于舜若解重负然非直辞让诚无以为也此轻天下之具也禹南省方济于江黄龙负舟舟中之人五色无主禹乃熙笑而称曰我受命于天竭力而劳万民生寄也死归也何足以滑和视龙犹蝘蜓颜色不变龙乃弭耳掉尾而逃禹之视物亦细矣郑之神巫相壶子林见其征告列子列子行泣报壶子壶子持以天壤名实不入机发于踵壶子之视死生亦齐矣子求行年五十有四而病伛偻脊管高于顶下迫颐两脾在上烛管指天匍匐自窥于井曰伟哉造化者其以吾为此拘拘耶此其视变化亦同矣故睹尧之道乃知天下之轻也观禹之志乃知天下之细也原壶子之论乃知死生之齐也见子求之行乃知变化之同也夫至人倚不拔之柱行不关之涂禀不竭之府学不死之师无往而不遂无至而不通生不足以挂心死不足以幽神屈伸俯仰抱命而婉转祸福利害千变万紾孰足以患心若此人者抱素守精蝉蜕蛇解游于太清轻举独住忽然入冥凤凰不能与之俪而况斥鷃乎势位爵禄何足以概志也晏子与崔杼盟临死地而不易其义殖华将战而死莒君厚赂而止之不改其行故晏子可迫以仁而不可劫以兵殖华可止以义而不可县以利君子义死而不可以富贵留也义为而不可以死亡恐也彼则直为义耳而尚犹不拘于物又况无为者矣尧不以有天下为贵故授舜公子札不以有国为尊故让位子罕不以玉为富故不受宝务光不以生害义故自投于渊由此观之至贵不待爵至富不待财天下至大矣而以与他人身至亲矣而弃之渊外此其余无足利矣此之谓无累之人不以天下为贵矣上观至人之论深原道德之意以下考世俗之行乃足羞也故通许由之意金縢豹韬废矣延陵季子不受吴国而讼闲田者惭矣子罕不利宝玉而争券契者愧矣务光不污于世而贪利偷生者闷矣故不观大义者不知生之不足贪也不闻大言者不知天下之不足利也今夫穷鄙之社也叩盆拊瓴相和而歌自以为乐矣尝试为之击建鼓撞巨钟乃始仍仍然知其盆瓴之足羞也藏诗书修文学而不知至论之旨则拊盆叩瓴之徒也夫以天下为者学之建鼓矣尊势厚利人之所贪也使之左据天下图而右手刎其喉愚夫不为由此观之生尊于天下也圣人食足以接气衣足以盖形适情不求余无天下不亏其性有天下不羡其和有天下无天下一实也今赣人敖仓予人河水饥而餐之渴而饮之其入腹者不过箪食瓢浆则身饱而敖仓不为之减也腹满而河水不为之竭也有之不加饱无之不为饥与守其有其井一实也人大怒破阴大喜坠阳大忧内崩大怖生狂除秽去累莫若未始出其宗乃为大通清目而不以视静耳而不以听钳口而不以言委心而不以虑弃聪明而反太素休精神而弃知故觉而若昧以生而若死终则反本未生之时而与化为一体死之与生一体也今夫繇者揭镢臿负笼土盐汗交流喘息薄喉当此之时得茠越下则脱然而喜矣岩穴之间非直越下之休也病疵瘕者捧心抑腹膝上叩头蜷局而谛通夕不寐当此之时哙然得卧则亲戚兄弟欢然而喜夫修夜之宁非直一哙之乐也故知宇宙之大则不可劫以死生知养生之和则不可县以天下知未生之乐则不可畏以死知许由之贵于舜则不贪物墙之立不若其偃也又况不为墙乎冰之凝不若其释也又况不为冰乎自无跖有自有跖无终始无端莫知其所萌非通于外内孰能无好憎无外之外至大也无内之内至贵也能知大贵何往而不遂衰世凑学不知原心反本直雕琢其性矫拂其情以与世交故目虽欲之禁之以度心虽乐之节之以礼趋翔周旋诎节卑拜肉凝而不食酒澄而不饮外束其形内总其德钳阴阳之和而迫性命之情故终身为悲人达至道者则不然理性情治心术养以和持以适乐道而忘贱安德而忘贫性有不欲无欲而不得心有不乐无乐而弗为无益于情者不以累德不便于性者不以滑和故纵体肆意而度制可以为天下仪今夫儒者不本其所以欲而禁其所欲不原其所以乐而闭其所乐是犹决江河之源而障之以手也夫牧民者犹畜禽兽也不塞其囿垣使有野心系绊其足以禁其动而欲修生寿终岂可得乎夫颜回季路子夏冉伯牛孔子之通学也然颜回夭死季路葅于卫子夏失明冉伯牛为厉此皆迫性拂情而不得其和也故子夏见曾子一臞一肥曾子问其故曰出见富贵之乐而欲之入见先王之道又说之两者心战故臞先王之道胜故肥推此志非能贪富贵之位不便侈靡之乐直宜迫性闭欲以义自防也虽情心郁殪形性屈竭犹不得已自强也故莫能终其天年若夫至人量腹而食度形而衣容身而游适情而行余天下而不贪委万物而不利处大廓之宇游无极之野登太皇冯太一玩天地于掌握之中夫岂为贫富肥臞哉故儒者非能使人弗欲而能止之非能使人弗乐而能禁之夫使天下畏刑而不敢盗岂若能使无有盗心哉越人得□蛇以为上肴中国得而弃之无用故知其无所用贪者能辞之不知其无所用廉者不能让也夫人主之所以残亡其国家捐弃其社稷身死于人手为天下笑未尝非为非欲也夫仇由贪大钟之赂而亡其国虞君利垂棘之璧而擒其身献公艳骊姬之美而乱四世桓公甘易牙之和而不以时葬胡王淫女乐之娱而亡上地使此五君者适情辞余以己为度不随物而动岂有此大患哉故射者非矢不中也学射者不治矢也御者非辔不行学御者不为辔也知冬日之箑夏日之裘无用于己则万物之变为尘埃矣故以汤止沸沸乃不止诚知其本则去火而已矣白虎通
　　情性
精神者何谓也精者静也太阴施化之气也象火之化任生也神者恍惚太阴之气也新论
　　清神篇
形者心之器也心者形之主也神者心之宝也故神静而心和心和而形全神躁则心荡心荡则形伤将全其形先在理神故恬和养神则自安于内清虚栖心则不诱于外神恬心清则形无累矣虚室生白吉祥至矣人不照于烁金而照于莹镜者以莹能明也不鉴于流波而鉴于静水者以静能清也镜水以明清之性故能形物之形由此观之神照则垢灭形静则神清垢灭则内欲永尽神清则外累不入今清歌奏而心乐悲声发而心哀神居体而遇感推移以此而言之则情之变动自外至也夫一哀一乐犹搴正性况万物之众而能拔擢以生心神哉故万人弯弧以向一鹄鹄能无中乎万物眩以惑一生生能无伤乎七窍者精神之户牖也志气者五脏之使候也耳目之与声色鼻口之与芳味肌体之于安适其情一也七窍徇于好恶则精神驰骛而不守志气縻于趣舍则五脏滔荡而不安嗜欲连绵于外心腑壅塞于内蔓衍于荒淫之波留连于是非之境而不败德伤生者盖亦寡矣是以圣人清目而不视静耳而不听闭口而不言弃心而不虑贵身而忘贱故尊势不能动乐道而忘贫故厚利不能倾容身而处适情而游一气浩然纯白于衷故形不养而心自全心不劳而道自至也祛疑说
　　阳神阴灵之说
有客举倩女离魂话因及张紫阳与雪窦禅师入定事谓雪窦以禅定成至阴之爽故不能持物而还紫阳以金丹凝至阳之神故能持果而返此事之有无不必深辨大概先辈以此别性宗与神形俱妙之功用不同耳因语客曰阳神能运物阴神不能运固也今山魈物精邪鬼而已飞瓦走石运致宝货瞬息千里谓之阳神可乎客不能对后每以此问人莫得其说呜呼知此说者其知性命之所以不同欤文公政训
　　论精神
问精神收敛便昏是如何曰也不妨又曰昏毕竟是慢如临君父渊崖必不如此又曰若倦且磕睡些时无害问非是读书过当倦后如此是纔收敛来稍久便困曰便是精神短后如此艺圃折中
　　论神
足履平地径咫而广半互而进之亦如是而已今置榱桷于平地乘而履之已杌陧而不安移而为涧溪之梁越者必股栗毛寒汗溢气夺又移而驾之不测之渊临而拟之身足皆废夫步武之地不过容足足之外广狭何与焉而安危相悬者履生于视视生于气气生于神贯虱承蜩操舟运斤非人绝之巧一其神也则醉人不惧其神全也达人不碍其神固也贤人不惑其神藏也高人不妄其神守也圣人不忧其神安也神人不测其神运也奇常无实状好恶无实情举世皆嗜瘢逐臭则熊掌芝兰必以为可恶大地皆金瑰珠玉而瓦砾者不多得且不常有势必以为奇情与见移见与境夺幻妄颠倒可胜既邪病榻寤言
　　元神
神依形则生神离形则死故形骸者神之宅舍形骸属阴而元神属阳阴以实为质阳以虚为用心者虚灵之府神明之舍心定则神凝心虚则神守玉皇印经解云皆在心内运黄庭昼夜存之得长生黄言中庭言虚故养生家有曰心死则神活曰心死者则虚之谓也又曰未死而学死当生而无生曰无生者学死而忘生之谓也如曰忘气以养形忘形以养神矣而又曰忘神以养虚盖虚之所藏者深矣图书编
　　精神问答
问今时有志之士多知收敛精神则有谓身之知觉运用是也何如曰心之精神之谓圣此礼经夫子之训而一言以尽天下之道者也是故心以为之根圣以为之果而精之与神则条达乎心根敷荣乎圣果而为全株宝树者也盖吾人此心统天及地贯古迄今浑融于此身之中而涵育于此身之外其精莹灵明而映照莫掩者谓之精其妙应圆通而变化莫测者谓之神神以达精而乃知觉是知觉虽精所为而实未足以尽乎精也精以显神而身运用是运用虽神所为而实未足以尽乎神也古之欲明明德于天下者其心既统天地贯古今以为心则其精神亦统贯天地古今以为精为神故其耳目手足四肢百体知觉固与人同而聪明之精通而无外者自与人异运用固与人同而举措之神应而无方者自与人殊夫是以为父子兄弟足法而人自法之灿然经纶天下之大经而齐治均平之无不备举者端自卓立天下之大本格致诚正之无不纯全者出之无穷也此之谓人之圣善之至学之集大成者而万世无复加也彼沾沾完养自家精神以为长生久视之术者安足语此　　精神总论
夫精神之道至矣孔子曰心之精神是谓圣易曰精气为物游魂为变是故知鬼神之情状所以立人道之先统幽明之故皆是物也岂可以不思乎人皆曰我之精神彼之精神不知盈天地间惟一精神而彼我之非知道矣故吾无精也以天地之精为精吾无神也以天地之神为神苟不至德至道不凝贵吾有以凝之耳苟无以凝之则精不吾存而神不吾用精不吾存神不吾用是以昧始终生死之故不能上下与天地同流而自与草木均其朽腐圣所以益圣愚所以益愚其可以不思乎虽然精者常存之实体神者应物之妙用故精神之主也君子之学贵乎精凝精而神在其中矣是道也吾质之以学庸而本之于大易中庸曰君子戒慎乎其所不睹恐惧乎其所不闻莫见乎隐莫显乎微君子慎其独也所谓独者精之谓也何也精者天下之至一而独一之谓也凡天下之有声者有色者万物不齐者皆不能自生必有隐微不可睹闻者主乎其中然后声色得以生生于不穷是睹闻生于不睹闻也睹闻生于不睹闻是不睹不闻者天下之至睹至闻也睹闻有尽不可睹闻者无尽常若显见于睹闻之外而独见独闻者此精之所以常一而可贵也而当慎矣大学曰欲诚其意者先致其知致知在格物所谓知者精之谓也何也精者天下之至灵而知灵明之谓也身与家国天下为物修身与齐家治国平天下为格物物不能自格必有至灵不物于物者主乎其中而后格物之用不穷盖知者物之体物得知而后能成缘知而后能相感故有知则有物无知则无物矣物虚而知实物变而知不变知即是物此精之所以常明而可贵也而当致矣君子贵精之学质之学庸如此不惟是也易之文言曰大哉干乎刚健中正纯粹精也又曰干知大始夫贵精之学莫详于易而易莫备于干干之初画三百八十四爻之第一爻盖三才之根本也其辞曰潜龙勿用潜潜于下也言初之不可用也然二方用而见而三则惕其终之履于危干之四与初应盖重干之革于外者也其辞曰或跃在渊渊潜之所也言四之跃不可以离乎潜也然四五方跃而飞而上则惧其终之悔于亢夫干之所以中正纯粹而知大始者如此夫曰潜曰渊曰中正曰知非所谓独与知者乎曰勿用曰惕曰悔非所谓慎与致者乎盖天地之理必如是而后干之精健君子之学必如是而后干干之精而不息故三百八十四爻之变至不一而干常一吉凶悔吝之赜至不可测而干常知鬼神非是无以效其良能万物非是无以成其终始非天下至精其孰能与于此夫既曰潜曰勿用而又曰健曰自强何也曰惟至精而后能健惟干干之至精而后能自强故干之精似无而实至刚君子凝精之学似柔而实至强此干之所以为仁而人之所以体仁在思而得之也彼以为我之精神云者自私而已岂足识天地之全而语贵精之旨哉　　五脏七神
五脏有七神养神之术去牵引而已矣牵如牵缆之牵引如引弓之引舟欲疾必牵行之急矢欲中必引满之审缆断则舟往矣矢释则弓舒矣欲寡则神凝矣大雅曰无然畔援无然欣羡诞先登于岸
