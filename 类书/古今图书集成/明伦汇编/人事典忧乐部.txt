
　忧乐部汇考
书经
　　洪范
六极一曰凶短折二曰疾三曰忧

注
忧者心不宁也
尔雅
　　释诂
怡怿悦欣衎喜愉豫恺康般乐也

注
皆见诗
疏
皆谓喜乐怡者和乐也小雅节南山
　云既夷既怿怿者悦乐也商颂那篇云亦不夷怿　悦者心乐也小雅都人士云我心不悦欣者笑喜　之乐也大雅凫鹥云旨酒欣欣毛传云欣欣然乐　也衎者饮食之乐也小雅南有嘉鱼云嘉宾式燕　以衎喜者说文云不言而悦也小雅彤弓云中心　喜之愉者安闲之乐也唐风山有枢云他人是愉　毛传云愉乐也豫者逸乐也小雅白驹云逸豫无　期恺者康乐也小雅鱼藻云岂乐饮酒康者安乐　也唐风蟋蟀云无以太康者乐之久也小雅鹿　鸣云和乐且湛又卫风氓篇云无与士耽郑笺云　耽非礼之乐般者游乐也恙写悝盱繇惨恤罹忧也

注
今人云无恙谓无忧也写有忧者思散写也诗　曰悠悠我悝云何盱矣繇役以为忧愁也疏
皆谓
　忧愁也恙者聘礼云公问君宾对公再拜郑注云　拜其无恙郭云今人言无恙谓无忧也写者有忧　者思散写也小雅车舝云我心写兮繇者繇役亦　为忧愁惨者心忧也恤者小雅祈父云胡转予于　恤罹者王风兔爰云逢此百罹　　释训
悠悠洋洋思也

注
皆忧思
疏
郑风子衿云悠悠我思风二子乘
　舟云中心养养此皆想念忧思也
殷殷惸惸忉忉博博钦钦京京忡忡惙惙怲怲弈弈忧也
疏
小雅正月云忧心殷殷毛传云殷殷然痛也又　云忧心惸惸毛传云惸惸忧意也桧风羔裘云劳　心忉忉郑笺云三谏不从待放而去思君如是心　忉忉然又素冠云劳心博博毛传云博博忧劳也　秦风云忧心钦钦毛传云思望之心中钦钦然小　雅正月云忧心京京毛传云京京忧不去也召南　草虫云未见君子忧心忡忡毛传云忡忡犹冲冲　也郑笺云未见君子者谓在途时也在途时忧忧　不见君子无以宁父母故心冲冲然又曰忧心惙　惙毛传云惙惙忧也小雅頍弁云忧心怲怲毛传　云怲怲忧盛满也又云忧心弈弈毛传云弈弈然　无所薄也此皆作者歌事以咏心忧也方言
　　忧愁杂释
慎济惄湿桓忧也宋卫或谓之慎或曰陈楚或曰湿或曰济自关而西秦晋之间或曰惄或曰湿自关而西秦晋之间凡志而不得欲而不获高而有坠得而中亡谓之湿或谓之惄
　忧乐部杂录
易经干卦文言乐则行之忧则违之确乎其不可拔潜龙也说卦十一坎其于人也为加忧为心病按正义为加忧取其忧险难也为心病忧其险难故心病也书经大禹谟罔淫于乐诗经召南草虫章喓喓草虫趯趯阜螽未见君子忧心忡忡又
陟彼南山言采其蕨未见君子忧心惙惙
邶风柏舟章耿耿不寐如有隐忧微我无酒以遨以游按注耿耿小明忧之貌也隐痛也隐忧之深如此非为无酒可以遨游而解之也又
忧心悄悄愠于群
小觏闵既多受侮不少静言思之寤辟有摽按注悄悄忧貌辟拊心也摽拊心貌按大全庆源辅氏曰此章又言其所忧之事以至于拊心而有摽则其忧极矣泉水章驾言出游以写我忧
北风章出自北门忧心殷殷
二子乘舟章愿言思子中心养养按注养养犹漾漾忧不知所定之貌卫风伯兮章焉得谖草言树之背愿言思伯使我心痗按注言焉得忘忧之草树之北堂以忘吾忧乎魏风园有桃章心之忧矣我歌且谣又
心之忧矣聊
以行国按注出游于国中而写忧也
唐风蟋蟀章蟋蟀在堂岁聿其莫今我不乐日月其除无已太康职思其居好乐无荒良士瞿瞿按注大康过于乐也小雅正月章正月繁霜我心忧伤民之讹言亦孔之将念我独兮忧心京京哀我小心癙忧以痒按注京京大也癙忧幽忧也痒病也繁霜失节不以其时众人莫以为忧我独忧之以至于病也小弁章心之忧矣疢如疾首按注疢如疾首忧之甚也礼记曲礼有忧者侧席而坐
乐记乐极则忧敦乐而无忧者其唯圣人乎
孝经纪孝行章子曰孝子之事亲也养则致其乐病则致其忧淮南子原道训古之人有居岩穴而神不遗者永世有势为万乘而日忧悲者由此观之圣亡乎治人而在于得道乐忘乎富贵而在于得和知大己而小天下则几于道矣所谓乐者岂必处京台章华游云梦沙丘耳听九韶六莹口味煎熬芬芳驰骋夷道钓射鹔鷞之谓乐乎吾所谓乐者人得其得者也夫得其得者不以奢为乐不以廉为悲与阴俱闭与阳俱开故子夏心战而臞得道而肥圣人不以身役物不以欲滑和是故其为欢不忻忻其为悲不惙惙万方百变消摇而无所定吾独慷慨遗物而与道同出是故有以自得之也乔木之下空穴之中足以适情无以自得也虽以天下为家万民为臣妾不足以养生也能至于无乐者则无不乐无不乐则至极乐矣夫建钟鼓列管弦席旃茵傅旄象耳听朝歌北鄙靡靡之乐齐靡曼之色陈酒行觞夜以继日强弩弋高鸟走犬逐狡兔此其为乐也炎炎赫赫怵然若有所诱慕解车休马罢酒彻乐而心忽然若有所丧怅然若有所亡也是何则不以内乐外而以外乐内乐作而喜曲终而悲悲喜转而相生精神乱营不得须臾平察其所以不得其形而日以伤生失其得者也是故内不得于中禀授于外而以自饰也不浸于肌肤不浃于骨髓不留于心志不滞于五脏故从外入者无主于中不止从中出者无应于外不行故听善言便计虽愚者知说之称至德高行虽不肖者知慕之说之者众而用之者鲜慕之者多而行之者寡所以然者何也不能反诸性也夫内不开于中而强学问者不入于耳而不着于心此何以异于聋者之歌也效人为之而无以自乐也天下之要不在于彼而在于我不在于人而在于身我身得则万物备矣彻于心术之论则嗜欲好憎外矣是故无所喜而无所怒无所乐而无所苦万物元同也无非无是化育元耀生而如死夫天下者亦吾有也吾亦天下之有也天下之与我岂有间哉夫有天下者岂必摄权恃势操杀生之柄而以行其号令耶吾所谓有天下者非谓此也自得而已自得则天下亦得我矣吾与天下相得则尝相有已又焉有不得容其间者乎所谓自得者全其身者也全其身则与道为一矣故虽游于江浔海裔驰要裊建翠盖目观掉羽武象之乐耳听滔朗奇丽激抮之音扬郑卫之浩乐结激楚之遗风射沼滨之高鸟逐苑囿之走兽此齐民之所以淫泆流湎圣人处之不足以营其精神乱其气志使心怵然失其情性处穷僻之乡侧溪谷之间隐于榛薄之中环堵之室茨之以生茅蓬户瓮牖揉桑为枢上漏下湿润浸北房雪霜瀼灖浸潭□蒋逍遥于广泽之中而徜徉于山峡之旁此齐民之所为形植黎累忧悲而不得志也圣人处之不为愁悴怨怼而不失其所以自乐也是何也则内有以通于天机而不以贵贱贫富劳逸失其志德者也诠言训心有忧者匡□衽席弗能安也菇饭犓牛弗能甘也琴瑟鸣竽弗能乐也患解忧除然后食甘寝宁居安游乐由是观之生有以乐也死有以哀也今务益性之所不能乐而以害性之所以乐故虽富有天下贵为天子而不免为哀之人凡人之性乐恬而憎悯乐佚而憎劳心常无欲可谓恬矣形常无事可谓佚矣游心于恬舍形于佚以俟天命自乐于内无急于外虽天下之大不足以易其一概日月庾而无溉于志故虽贱如贵虽贫如富大道无形大仁无亲大辩无声大廉不嗛大勇不矜五者无弃而几乡方矣修务训或曰无为者寂然无声漠然不动引之不来推之不往如此者乃得道之像吾以为不然尝试问之矣若夫神农尧舜禹汤可谓圣人乎有论者必不能废此五圣者天下之盛主劳形尽虑为民兴利除害而不懈奉一爵酒不知于色挈一石之尊则白汗交流又况赢天下之忧而海内之事者乎其重于尊亦远也且夫圣人者不耻身之贱而愧道之不行不忧命之短而忧百姓之穷是故禹之为水以身解于阳眄之河汤之旱以身祷于桑山之林圣人忧民如此其明也而称以无为岂不悖哉申鉴杂言篇为世忧乐者君子之志不为世忧乐者小人之志也太平之世事闲而民乐□焉谯周法训君子处陋巷之中奚乐也曰乐得其亲乐得其友乐圣人之道也文中子述史篇子曰可与共乐未可与共忧可与共忧未可与共乐吾未见可与共忧乐者也二帝三王可与忧矣梦书梦梳篦为忧解也梦见虮虱而有忧至也墨庄漫录蔡绦约之西清诗话云人之好恶固自不同杜子美在蜀作闷诗乃云卷帘惟白水隐几亦青山若使予居此应从王逸少语吾当卒以乐死岂复更有闷乎予以谓此时约之未契此语耳人方忧愁亡聊虽清歌妙舞满前无适而非闷子美居西川一饭未尝忘君其忧在王室而又生理不具与死为邻其闷甚矣故对青山青山闷对白水白水闷平时可爱乐之物皆寓之为闷也约之处富贵所欠二物耳其后窜斥经历崎岖险阻必悟此诗之为工也老学庵笔记荆公诗云闭户欲推愁愁终不肯去刘宾客诗云与老无期约到来如等闲舍人子苍取作一联云推愁不去还相觅与老无期稍见侵此古句盖益工矣柳子厚诗云海上尖山似剑铓秋来处处割愁肠东坡用之云割愁还有剑铓山或谓可言割愁肠不可但言割愁亡兄仲高云晋张望诗曰愁来不可割此割愁二字出处也经鉏堂杂志世间遇如意事其乐不过三日至于不如意事未至亦忧已至亦忧过去亦忧故忧乐虽曰相对要之乐少忧多也观微子或问君子忧乎曰不忧然则君子乐乎曰不乐何以其能不忧不乐也曰知还祸者福之还穷者通之还丧者得之还亏者盈之还知是是以不忧福者祸之还穷者通之还得者丧之还盈者亏之还知是是以不乐然终无忧乐乎曰不忧则乐矣不乐则忧矣庸书问曰颜子之乐可得闻乎答曰古人以尽伦为乐瞽叟底豫舜之乐也兄弟既翕周公之乐也若曰风月之怀花柳之兴万物同体天地为侣斯后人之衍言毋乃诞乎檐曝偶谈旧传得意诗有久旱逢甘雨他乡遇故知洞房花烛夜金榜挂名时好事者续以失意诗寡妇携儿泣将军被敌擒失恩宫女面下第举人心形容悲喜之状极矣太平清话焚香试茶洗砚鼓琴校书候月听雨浇花高卧勘方经行负暄钓鱼对画漱泉支杖礼佛尝酒晏坐翻经看山临帖倚竹皆一人独享之乐
　　忧乐部总论
礼记
　　曲礼
志不可满乐不可极

大
全
应氏曰志满则溢乐极则反
孔子家语
　　在厄
子路问于孔子曰君子亦有忧乎子曰无也君子之修行也其未得之则乐其意既得之又乐其治是以有终身之乐无一日之忧小人则不然其未得也患弗得之既得之又恐失之是以有终身之忧无一日之乐也子华子
　　执中
子华子曰撞钧石之钟六乐合奏于庭所以写乐也而隐忧者临之而逾悲不主乎乐故也郁摇而行歌促弦而急弹所以写忧也而安恬者得之而逾欢不主于忧故也然则忧乐在外也所以主之者内也内之所感赭苍五色东西留区而昧者则不之知也故曰观流水者与水俱流其目运而心逝者欤春秋繁露
　　论齐桓公鲁桓公
谓一元者大始也知元年志大人之所重小人之所轻是故治国之端在正名名之正兴五世五传之外美恶乃形可谓得其真矣非子路之所能见非其位而即之虽受之先君春秋危之宋缪公是也非其位不受不受之先君而自即之春秋危之吴王僚是也虽然苟能行善得众春秋弗危卫侯晋以正书葬是也俱不宜立而宋缪公受之先君而危卫宣弗受先君而不危以此见得众心之为大安也故齐桓非直弗受之先君也乃率弗宜为君者而立罪亦重矣然而知恐惧敬举贤人而以自覆盖知不背要盟以自湔浣也遂贤君而霸诸侯使齐桓背恶而无此美得免杀灭乃幸也何霸之有鲁桓忘其忧而祸逮其身齐桓忧其忧而立功名推而散之凡人有忧而不知忧者凶有忧而深忧之者吉易曰复自道何其咎此之谓也匹夫之反道以除咎尚难人主之反道以除咎甚易诗云德輶如毛言其易也扬子
　　学行篇
或曰使我纡朱怀金其乐不可量也曰纡朱怀金之乐不如颜氏子之乐颜氏子之乐也内纡朱怀金之乐也外或曰请问屡空之内曰颜不孔虽得天下不足以为乐然亦有苦乎曰颜苦孔之卓也或人瞿然曰兹苦也祇其所以为乐也欤韩诗外传
　　三忧
孔子曰君子有三忧弗知可无忧与知而不学可无忧与学而不行可无忧与诗曰未见君子忧心惙惙申鉴　　政体
或曰圣王以天下为乐曰否圣王以天下为忧天下以圣王为乐凡主以天下为乐天下以凡主为忧圣王屈己以申天下之乐凡主申己以屈天下之忧申天下之乐故乐亦报之屈天下之忧故忧亦及之天下之道也
　忧乐部艺文二
诗
词

　　四愁诗
并
序
　　　　　　汉张衡
　张衡不乐久处机密阳嘉中出为河间相时国王　骄奢不遵法度又多豪右并兼之家衡下车治威　严能内察属县奸滑行巧劫皆密知名下吏收捕　尽服擒诸豪侠游客悉惶惧逃出境郡中大治争　讼息狱无系囚时天下渐弊郁郁不得志为四愁　诗以美人为君子以珍宝为仁义以水深雪氛为　小人思以道术为报贻于时君而惧谗邪不得以　通其辞曰我所思兮在太山欲往从之梁父艰侧身东望涕沾翰美人赠我金错刀何以报之英琼瑶路远莫致倚逍遥何为怀忧心烦劳我所思兮在桂林欲往从之湘水深侧身南望涕沾襟美人赠我青琅玕何以报之双玉盘路远莫致倚惆怅何为怀忧心烦伤我所思兮在汉阳欲往从之陇阪长侧身西望涕沾裳美人赠我貂襜褕何以报之明月珠路远莫致倚踟蹰何为怀忧心烦纡我所思兮在雁门欲往从之雪氛氛侧身北望涕沾巾美人赠我锦绣段何以报之青玉案路远莫致倚增叹何为怀忧心烦惋　　咏愁　　　　　　　　　　　宋王微自予抱羁思眇与日月长载离非宋远谁谓河难航忧随横霖密慨因朗旭彰负之苦不胜即之竟无妨如彼引鲲鱼待尽守空梁天地岂私贫运至岂固当既悟非形兆兹数讵可攘　　夜愁示诸宾　　　　　　　梁王僧孺檐露滴为珠池水含成璧万行朝泪泻千里夜愁积孤帐闭不开寒膏尽复益谁知心眼乱看朱忽成碧　　愁　　　　　　　　　　　　唐杜甫江草日日唤愁生巫一
作春
峡泠泠非世情盘涡鹭浴
底心性独树花发自分明十年戎马暗万国异域宾客老孤城渭水秦山一
作川
得见否人经罢病虎纵横
　　长乐坡送人赋得愁　　　　　白居易行人南北分征路流水东西接御沟终日坡前恨离别漫名长乐是长愁　　赋愁
并
序
　　　　　　　　魏扶
　白乐天分司东洛朝贤悉会兴化亭送别酒酣各　请一字至七字诗以题为韵愁迥野深秋生枕上起眉头闺阁危坐风尘远游巴猿啼不住谷水咽还流送客泊舟入浦思乡望月登楼烟波早晚长羁旅弦管终年乐五侯　　愁　　　　　　　　　　　　　杜牧聚散竟无形回肠自结成古今留不得离别又潜生降虏将军思穷秋远客情何人更憔悴落第泣秦京　　百忧　　　　　　　　　　　　孟郊萱草女儿花不解壮士忧壮士心是剑为君射斗牛朝思除国雠暮思除国雠计尽山河画意穷草木筹智士日千虑愚夫唯四愁何必在波涛然后惊沈浮伯伦心不醉四皓□难留出处各有时众议徒啾啾　　独愁　　　　　　　　　　　　前人前日远别离昨日生白发欲知万里情晓卧半□月常恐百虫鸣使我芳草歇　　夜忧　　　　　　　　　　　　前人岂独科斗死所嗟文字捐蒿蔓转骄弄菱荇减婵娟未遂摆鳞志空思吹浪旋何当再霖雨洗濯生华鲜　　春愁　　　　　　　　　　　　前人春物与愁客遇时各有违故花辞新枝新泪落故衣日暮雨寂寞飘然亦同归　　愁诗　　　　　　　　　　　李廷璧到来难遣去难留着骨粘心万事休潘岳愁丝生鬓里婕妤悲色上眉头长途诗尽空骑马远雁声初独倚楼更有相思不相见酒醒灯背月如钩　　春愁　　　　　　　　　　　　韦庄自有春愁正断魂不堪芳草思王孙落花寂寂黄昏雨深院无人独倚门　　愁　　　　　　　　　　　　　前人避愁愁又至愁至事难忘夜坐心中火朝为鬓上霜不经公子梦偏入旅人肠借问高轩客何乡是醉乡　　愁　　　　　　　　　　　金李俊民解使回肠断能催两鬓秋天涯未归客容易上眉头　　愁　　　　　　　　　　　明张彦伦来何容易去何迟半在□中半在□门掩落花春去后□含残月酒醒时浓如野外连天草乱似空中惹地丝除却王侯歌舞地人间无处不相随　　相见欢　　　　　　　南唐后主李煜无言独上西楼月如钩寂寞梧桐深院锁清秋　剪不断理还乱是离愁别是一般滋味在心头　　无愁可解
反
解愁
　　　　宋苏轼
光景百年看便一世生来不识愁味问愁何处来更开解个甚底万事从来风过耳何用不着心里唤做展却眉便是达者也则恐未　此理本不通言何曾道欢游胜如名利道则浑是错不道如何即是这里元无我与甚唤做物情之外若须待醉了方开解时问无酒怎生醉　　诉衷情
旅
愁
　　　　　　　唐庚
平生不会敛眉头诸事等闲休元来却到愁处须着与他愁　残照外大江流去悠悠风悲兰杜烟淡沧浪何处扁舟　　声声慢
咏
愁
　　　　　　明刘基
无踪无迹难语难言依依只在心曲雨冷云昏日暮海涯天角轻衾梦回酒醒夜悠悠虫响灯绿事去也纵相怜不是那时金屋　镜里清扬婉娩□朱槛知他为谁颦蹙凤老梧桐惨淡九峰青矗湘江泪痕未尽有岭猿相伴幽独向此际更堪那怀古送目　　桃源忆故人春
愁
　　　　郑中卿
东风料峭寒吹面低下绣帘休卷憔悴怕他春见一任莺花怨　新愁不受诗排遣尘满玉毫金砚若问此愁深浅天阔浮云远　　眼儿媚
春
愁
　　　　　　王元美
青草茸茸正芳柔倩雨酿春愁问愁几许刚来一寸眼底眉头　少年无限人间事抛掷向东流而今只办三杯软饱涂抹穷愁　　少年游
愁
　　　　　　　　前人
万群哀雁破苍茫无语立斜阳远山几点高城千堞总是向昏黄　欲将杯酒和情斗情至酒先降剽掠腰围拨扶心泪酿作鬓毛霜
　忧乐部纪事
庄子让王篇尧以天下让许由许由不受又让于子州支父子州支父曰以我为天子犹之可也虽然我适有幽忧之病方且治之未暇治天下也夫天下至重也而不以害其生又况他物乎唯无以天下为者可以托天下也舜让天下于子州支伯子州支伯曰予适有幽忧之病方且治之未暇治天下也故天下大器也而不以易生此有道者之所以异乎俗者也山海经芘湖之水其中多倏鱼其状如鸡而赤毛三尾六足四首其音如鹊食之可以已忧霍山有兽焉其状如狸而白尾有鬣名曰朏朏养之可以已忧礼记文王世子文王之为世子朝于王季日三其有不安节则内竖以告文王文王色忧行不能正履王季复膳然后亦复初左传隐公元年郑伯克段于鄢遂置姜氏于城颍而誓之曰不及黄泉无相见也既而悔之颍考叔曰君若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初桓公九年冬曹太子来朝宾之以上卿礼也享曹太子初献乐奏而叹施父曰曹太子其有忧乎非叹所也荀子尧问篇楚庄王谋事而当群臣莫逮退朝而有忧色申公巫臣进问曰王朝而有忧色何也庄王曰不谷谋事而当群臣莫能逮是以忧也其在中蘬之言也曰诸侯自为得师者王得友者霸得疑者存自为谋而莫己若者亡今以不谷之不肖而群臣莫吾逮吾国几于亡乎是以忧也庄子田子方篇肩吾问于孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣晋语厉公将伐郑范文子不欲曰若以吾意诸侯皆畔则晋可为也唯有诸侯故扰扰焉凡诸侯难之本也得郑忧滋长安用郑郄至曰然则王者多忧乎文子曰我王者也乎哉夫王者成其德而远人以其方贿归之故无忧今我寡德而求王者之功故多忧子见无土而欲富者乐乎哉左传宣公十二年秋晋师归桓子请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹斗况国相乎及楚杀子玉公喜而后可知也曰莫余毒也已楚是以再世不竞今又杀林父以重楚胜其无乃久不竞乎晋语悼公与司马侯升台而望曰乐夫对曰临下之乐则乐矣德义之乐则未也公曰何谓德义对曰诸侯之为日在君侧以其善行以其恶戒可谓德义矣左传襄公二十九年吴公子札自卫如晋将宿于戚闻钟声焉曰异哉夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟昭公元年春楚公子围聘于郑遂会于虢寻宋之盟也楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犁曰此行也辞而假之寡君郑行人挥曰假不反矣伯州犁曰子姑忧子□之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰苟或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退会子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之太誓曰民之所欲天必从之三大夫兆忧忧能无至乎言以知物其是之谓矣十五年晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈籍谈不能对归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之丧二焉于是乎以丧宾宴又求彝器乐忧甚矣且非礼也二十年齐侯饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古者无死爽鸠氏之乐非君所愿也庄子山木篇市南宜僚见鲁侯鲁侯有忧色市南子曰君有忧色何也鲁侯曰吾学先王之道修先君之业吾敬鬼尊贤亲而行之无须臾离居然不免于患吾是以忧市南子曰君之除患之术浅矣夫丰狐文豹栖于山林伏于岩穴静也夜行昼居戒也虽饥渴隐约犹且胥疏于江湖之上而求食焉定也然且不免于网罗机辟之患是何罪之有哉其皮为之灾也今鲁国独非君之皮邪吾愿君刳形去皮洒心去欲而游于无人之野南越有邑焉名为建德之国其民愚而朴少私而寡欲知作而不知藏与而不求其报不知义之所适不知礼之所将猖狂妄行乃蹈乎大方其生可乐其死可葬吾愿君去国捐俗与道相辅而行君曰彼其道远而险又有江山我无舟车奈何市南子曰君无形倨无留居以为君车君曰彼其道幽远而无人吾谁与为邻吾无粮我无食安得而至焉市南子曰少君之费寡君之欲虽无粮而乃足君其涉于江而浮于海望之而不见其崖愈往而不知其所穷送君者皆自崖而反君自此远矣故有人者累见有于人者忧故尧非有人非见有于人也吾愿去君之累除君之忧而独与道游于大莫之国方舟而济于河有虚船来触舟虽有惼心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚己以游世其孰能害之列子天瑞篇孔子游于太山见荣启期行乎郕之野鹿裘带索鼓琴而歌孔子问曰先生所以乐何也对曰吾乐甚多天生万物惟人为贵而吾得为人是一乐也男女之别男尊女卑故以男为贵吾既得为男矣是二乐也人生有不见日月不免襁褓者吾既以行年九十矣是三乐也贫者士之常也死者人之终也处常得终当何忧哉仲尼篇仲尼闲居子贡入侍而有忧色子贡不敢问出告颜回颜回援琴而歌孔子闻之果召回入问曰若奚独乐回曰夫子奚独忧孔子曰先言尔志曰吾昔闻之夫子曰乐天知命故不忧回所以乐也孔子愀然有间曰有是言哉汝之意失矣此吾昔日之言尔请以今言为正也汝徒知乐天知命之无忧未知乐天知命有忧之大也今告若其实修一身任穷达知去来之非我亡变乱于心虑尔之所谓乐天知命之无忧也曩吾修诗书正礼乐将以治天下遗来世非但修一身治鲁国而已而鲁之君臣日失其序仁义益衰情性益薄此道不行一国与当年其如天下与来世矣吾始知诗书礼乐无救于治乱而未知所以革之之方此乐天知命者之所忧虽然吾得之矣夫乐而知者非古人之所谓乐知也无乐无知是真乐真知故无所不乐无所不知无所不忧无所不为诗书礼乐何弃之有革之何为颜回北面拜手曰回亦得之矣出告子贡子贡茫然自失归家淫思七日不寝不食以至骨立颜回重往喻之乃反丘门弦歌诵书终日不辍礼记杂记子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗为也弛而不张文武弗为也一张一弛文武之道也韩子说林篇齐攻宋宋使臧孙子南求救于荆荆大说许救之甚欢臧孙子忧而反其御曰索救而得今子有忧色何也臧孙子曰宋小而齐大夫救小宋而恶于大齐此人之所以忧也而荆王说必以坚我也我坚而齐弊荆之所利也臧孙子乃归齐人拔五城于宋而荆救不至战国策智伯欲伐卫遗卫君野马四百璧一卫君大说群臣皆贺南文子有忧色卫君曰一国大欢而子有忧色何文子曰无功之赏无力之礼不可不察也野马四百璧一此小国之礼而大国致之君其国之卫君以其言告边境智伯果起兵而袭卫至境而反曰卫有贤人先知吾谋也列子说符篇赵襄子使新穆子攻翟胜之取左人中人使遽人来谒之襄子方食而有忧色左右曰一朝而两城下此人之所喜也今君有忧色何也襄子曰夫江河之大也不过三日飘风暴雨不终朝日中不须臾今赵氏之德行无所施于积一朝而两城下亡其及我哉孔子闻之曰赵氏其昌乎夫忧者所以为昌也喜者所以为亡也胜非其难者也持之其难者也贤主以此持胜故其福及后世齐楚吴越皆常胜矣然卒取亡焉不达乎持胜也唯有道之主为能持胜韩诗外传鲁监门之女婴相从绩中夜而泣涕其偶曰何为而泣也婴曰吾闻卫世子不肖所以泣也其偶曰卫世子不肖诸侯之忧也子曷为泣也婴曰吾闻之异乎子之言也昔有宋之桓司马得罪于宋君出于鲁其马佚而吾园而食吾园之葵是岁吾闻园人亡利之半越王勾践起兵而攻吴诸侯畏其威鲁往献女吾姊与焉兄往视之道畏而死越兵威者吴也兄死者我也由是观之祸与福相反也今卫世子甚不肖好兵吾男弟三人能无忧乎诗曰大夫跋涉我心则忧是非类与乎列子天瑞篇杞国有人忧天地崩坠身亡所寄废寝食者又有忧彼之所忧者因往晓之曰天积气耳亡处亡气若屈伸呼吸终日在天中行止奈何忧崩坠乎其人曰天果积气日月星宿不当坠耶晓之者曰日月星宿亦积气中之有光耀者只使坠亦不能有所中伤其人曰奈地坏何晓者曰地积块耳充塞四虚亡处亡块若躇步跐蹈终日在地上行止奈何忧其坏其人舍然大喜晓之者亦舍然大喜礼记祭义乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也吾闻诸曾子曰父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也孔丛子抗志篇费子阳谓子思曰吾念宗周将灭泣涕不可禁也子思曰然此亦子之善意也夫能以智知可知而不能以智知未可知危之道也今以一人之身忧世之不治而泣涕不禁是忧河水之浊而以泣清之也其为无益莫大焉故微子去殷纪季入齐良知时也唯能不忧世之乱而患身之不治者可与言道矣庄子让王篇韩魏相与争侵地子华子见昭僖侯昭僖侯有忧色子华子曰今使天下书铭于君之前书之言曰左手攫之则右手废右手攫之则左手废然而攫之者必有天下君能攫之乎昭僖侯曰寡人不攫也子华子曰甚善自是观之两臂重于天下也身亦重于两臂韩之轻于天下亦远矣今之所争者其轻于韩又远君固愁身伤生以忧戚不得也僖侯曰善哉教寡人者众矣未尝得闻此言也子华子可谓知轻重矣战国策楚王游于云梦有狂兕车依轮而至王亲引弓而射一发而殪王抽旃旄而抑兕首仰天而笑曰乐矣今日之游也寡人万岁千秋之后谁与此乐矣安陵君泣数行下而进曰臣入则编席出则陪乘大王万岁千秋之后愿得以身试黄泉蓐蝼蚁又何如得此乐而乐之王大说乃封坛为安陵君文侯与虞人期猎是日饮酒乐天雨文侯将出左右曰今日饮酒乐天又雨公将焉之文侯曰吾与虞人期猎虽乐岂可不一会期哉乃往身自罢之魏于是乎始强后汉书梁冀传冀妻孙寿善为妖态作愁眉啼妆以为媚惑黄宪外史燕言篇征君游古息国归见郭泰立于庭郭泰问曰子焉适而至暮也曰甫钓于汝水之滨乐而忘归是以暮也曰然则子何为而有忧色耶曰不得鱼则乐得鱼则忧曰子何以不得鱼为乐乎曰甫亦乐鱼之乐而亦忧鱼之忧也不得则纵得之则烹鱼乐于纵而忧于烹今吾之忧是鱼得其饵而吾得其鱼也故忧然则今之为士者皆得饵之鱼乎郭泰笑曰子其纵矣窥子之意将王室以为壑诸侯以为池洋然纵之而赴于壑是子以王室为忧乎曰微子不吾知也子且休矣乃取琴而歌晋书王承传承为东海太守去官东渡江是时道路梗涩人怀危惧承每遇艰险处之夷然虽家人近习不见其忧喜之色既至下邳登山北望叹曰人言愁我始欲愁矣世说谢公在东山畜妓简文曰安石必出既与人同乐亦不得不与人同忧文中子王道篇子在长安杨素苏夔李德林皆请见子与之言归而有忧色门人问子子曰素与吾言终日言政而不及化夔与吾言终日言声而不及雅德林与吾言终日言文而不及理门人曰然则何忧子曰非尔所知也二三子皆朝之预议者今言政而不及化是天下无礼也言声而不及雅是天下无乐也言文而不及理是天下无文也王道从何而兴乎吾所以忧也门人退子援琴鼓荡之什门人皆沾襟焉问易篇魏征曰圣人有忧乎子曰天下皆忧吾独得不忧乎征退子谓董常曰乐天知命吾何忧常曰非告征也子亦二言乎子曰征所问者□也吾告汝者心也闻见前录康节先公与富韩公有旧公自汝州得请归洛养疾筑大第与康节天津隐居相迩公曰自此可时相招矣康节一日过之公有忧色康节问公曰先生度某之忧安在康节曰岂以王安石罢相吕惠卿参知政事惠卿凶暴过安石乎公曰然康节曰公无忧安石惠卿本以势利合势利相敌将自为仇矣不暇害他人也未几惠卿果叛安石贤奕沈屯子偕友人入市听打谈者说杨文广围困柳州城中内乏粮饷外阻援兵蹙然踊叹不已友拉之归日夜念不置曰文广围困至此何由得解以此悒悒成疾家人劝之相羊垧外以纾其意又忽见道上有负竹入市者则又念曰竹末甚锐衢上行人必有受其戕者归益忧病家人不得计请巫巫曰稽冥籍若来世当轮回为女人所适夫为麻哈回夷族也貌陋甚其人益忧病转剧□友省者慰曰善自宽病乃愈也沈屯子曰若欲吾宽须杨文广围解负竹者抵家又麻哈子作休书见付乃得也夫世之多忧以自戕者类此也夫
　忧乐部艺文一
　　释愁文　　　　　　　　　　魏曹植予以愁惨行吟路边形容枯悴忧心如醉有元灵先生见而问之曰子将何疾以至于斯答曰吾所病者愁也先生曰愁是何物而能病子乎答曰愁之为物惟恍惟惚不召自来推之弗往寻之不知其际握之不盈一掌寂寂长夜或群或党去来无方乱我情爽其来也难退其去也易追临餐困于哽咽烦冤毒于酸嘶加之以粉饰不泽饮之以兼肴不肥温之以金石不消麾之以神膏不希授之以巧笑不悦乐之以丝竹增悲医和绝思而无措先生岂能为我蓍龟乎先生作色而言曰予徒辩子之愁形未知子愁所由而生我独为子言其发矣方今大道既隐子生末季沉溺流俗眩惑名位濯缨弹冠谘趣荣贵坐不安席食不终味遑遑汲汲或憔或悴所鬻者名所拘者利良由华薄雕损正气吾将赠子以无为之药给子以淡薄之汤刺子以元虚之针灸子以淳朴之方安子以恢廓之宇坐子以寂寞之□使王乔与子遨游而逝黄公与子咏歌而行庄子与子具养神之撰老聃与子致爱性之方趣避路以栖迹乘轻云以翱翔于是精骇魂散改心回趣愿纳至言仰崇元旨众愁忽然不辞而去　　九愁赋　　　　　　　　　　　前人嗟离思之难忘心惨毒而含哀践南畿之末境越引领之徘徊眷浮云以太息顾攀登而无阶匪徇荣而愉乐信旧都之可怀恨时王之谬听受奸枉之虚辞扬天威以临下忽放臣而不疑登高陵而反顾心怀愁而荒悴念先宠之既隆哀后施之不遂虽危亡之不豫亮无远君之心刈桂兰而秣马舍余车于西林愿接翼于归鸿嗟高飞而莫攀因流景而寄言响一绝而不还伤时俗之趋险独怅望而长愁感龙鸾而匿迹如吾身之不留窜江介之旷野独眇眇而沉舟思孤客之可悲改予身之翩翔岂天监之孔明将时运之无常谓内思而自策算乃昔之愆殃以忠言而见黜信毋负于时王俗参差而不齐岂毁誉之可同竞昏瞀以营私害予身之奉公共朋党而□贤俾予济乎长江嗟大化之移易悲性命之攸遭愁慊慊而继怀怛惨惨而情挽旷年载而不回长去君兮悠远御飞龙之蜿蜒扬翠霓之华旌绝紫霄而高骛飘弭节于天庭披轻云而下观览九土之殊形顾南郢之邦壤咸芜秽而倚倾骖盘桓而思服仰御骧以悲鸣纡予袂而长涕仆夫感以失声履先王之正路岂淫径之可遵知犯君之招咎耻干媚而求亲顾旋复之无軏长自弃于遐滨与麋鹿以为群宿林薮之葳蓁野萧条而极望旷千里而无人民生期于必死何自苦以终身宁作清水之沉泥不为浊路之飞尘践蹊隧之危阻登岧峣之高岑见失群之离兽觌偏栖之孤禽怀愤激以切痛苦回忍之在心愁戚戚其无为游绿林而逍遥临白水以悲啸猿惊听而失条亮无怨而弃逐乃余行之所招　　与曹昭伯笺　　　　　　　　　应琏空城寥廓所闻者悲风所见者鸟雀昔陈司空为邑宰所在幽闲独坐愁思幸赖游蚁以娱其意以今况之定不虚矣损书及远若从云坠　　序愁赋　　　　　　　　　梁简文帝情无所治志无所求不怀伤而忽恨无惊猜而自愁玩飞花之入户看斜晖之度寮虽复玉觞浮□赵瑟含娇未足以袪斯耿耿息此长谣　　忧箴　　　　　　　　　　唐柳宗元忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是为急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕　　愁赋　　　　　　　　　　　　符载愁之为物也亲贱贫傲富贵无贤知兮不肖事违衷而必至非元黄之色殊甘辛之味其去也若缘云之难其来也类走丸之易愁兮愁志士蹇以徘徊郁风云之气挺栋梁之材思宏廓以经济刻洪勋于鼎鼐命路犹隘天衢未开沧波悠悠以东注白日忽忽其西颓元德拊髀以泣下孔明抱膝而思来愁兮愁静女怅其谁语耸端操而不爽抱明心以自处当泮冰之良辰期鸣雁之得侣桃李艳于淑景蕙兰生于幽渚望蹇修兮不来念良人兮何许愁兮愁边塞兮行役始忘家而徇国忽时淹而岁积金河流而更遥铜柱去而太剧凝云披岭惊沙满碛马向北以嘶风人上陇而吹笛功名慨其缅邈鬓发飒以斑白伏波据鞍而骨惊定远操戈而涕激愁兮愁禁掖兮恩光争修曼态竞饰明珰动千金之巧笑希一顾于君王娇妒盈于思虑移夺起于毫芒何长门之咫尺邈阻绝乎陵冈宫殿深兮月皎歌吹清兮夜长班姬无言以掩扇陈后回裾而就□愁兮愁春与秋兮登临放臣寓目游子开襟枫江千里青壁万寻微波荡漾灌木萧森杳杂花而覆水见槁叶之乱林起宋玉之沉思伤屈平之远心愁兮愁往事纷其断续申生被谮周勃受辱乐毅无阶以转燕黄权何计而归蜀投令君于虚器疑卞和之美玉李广失路于匈奴徐市泛舟于海曲过山阳而日晚望西陵而树绿包胥感激于秦庭邹阳畏逼于梁狱愁兮愁羁志杳而无伴鸿渐于陆层霄未半怀戴君与利物每行吟而坐叹安得百斛之醇醪使斯愁也霞开而雾散者哉　　颜乐亭铭　　　　　　　　　宋程颢天之生民是为物则非学非师孰觉孰识圣贤之分古难其明有孔之遇有颜之生圣以道化贤以学行万世心目破昏为醒周爰阙里惟颜旧止巷污以榛井湮而圮乡闾蚩蚩弗视弗履有卓其谁师门之嗣追古念今有恻其心良价善谕发帑出金巷治以辟井渫而深清泉泽物佳木成阴载基载落亭曰颜乐昔人有心予忖予度千载之上颜惟孔乐百世之下颜居孔作盛德弥光风流日长道之无疆古今所常水不忍废地不忍荒呜呼正学其何可忘　　坐愁赋
有
序
　　　　　　晁补之
