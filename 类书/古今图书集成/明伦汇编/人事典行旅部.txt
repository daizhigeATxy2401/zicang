
　行旅部艺文一
　　逆旅　　　　　　　　　　后汉黄宪征君过河曲晋人不识为征君有酒徒数十人偶语于市曰皇皇九旅一何寒也左权谓晋人曰夫子假道于此有司不闻汝莫以告偶语者何也晋人曰何夫子为关吏猛而容入是若之幸也岂复闻于有司乎有司不能待寒旅也让我以偶语酒徒之性亦将肆矣左权叱曰汝以百夫之众挟酒徒之名而摇乱一市何有司不汝戮也晋人怒而捕有解衣而求斗者数人呼于市曰先捕驴上之子乎左权以身翼之乃与左权斗左权举商人之栋木二丈横行于晋人之围晋人皆靡遂分道而去有司已闻征君至出郭追之征君使左权谢曰夫子远矣不可淹也以晋王有敦聘故遥涉乎冀壤假道于令邑夫子欲下车而礼以微服故是以不敢相达且无费明宰之腆惠也有司曰某之守是土也无令誉于百姓是以聚为酒党以暴吾恶也征君其无警乎乃再拜谢罪馈黄金百斤为赆左权辞曰夫子有命请复之权不敢专也遂不顾而行以其情告于征君征君喜曰才大而不仕于乱智也从游而忘劳恭也力举梁木而不闻淑也权乎可以使蛮貊矣　　祖饯祝文　　　　　　　　　　蔡邕今岁淑月日吉时良爽应孔加君当迁行神龟吉兆林气煌煌蓍卦利贞天见三光鸾鸣雍雍四牡彭彭君既升舆道路开张风伯雨师洒道中央阳遂求福蚩尤辟兵苍龙夹毂白虎扶行朱雀道引元武作侣勾陈居中厌伏四方往临邦国长乐无疆　　述行赋
有
序
　　　　　　　前人
　延熹二年秋霖雨逾月是时梁冀新诛而徐璜左　悺五侯擅贵于其处又起显明苑于城西人徒冻　饿不得其命者甚众白马令李云以直言死鸿胪　陈君以救云抵罪璜以余能鼓琴自朝廷敕陈留　郡守遣余到偃师病不前得归心愤此事遂托所　过述而成赋余有行于京洛兮遘淫雨之经时涂迍邅其蹇连兮潦污滞而为灾马桀蹯而不进兮心郁悒而愤思聊弘虑以存古兮宣幽情而属词久余宿于大梁兮诮无忌之称神哀晋鄙之无辜兮忿朱亥之篡军历中牟之旧城兮憎佛肸之不臣问宁越之裔冑兮藐仿□而无闻经圃田而瞰北境兮悟卫康之封疆迄管邑而增感叹兮愠叔氏之启商过汉祖之所隘兮吊纪信于荥阳降虎牢之曲阴兮路丘墟以盘萦勤诸侯之远戍兮侈申子之美城稔涛涂之复恶兮陷夫人以大名登长□以凌高兮陟葱山之峣崤建抚体而立洪高兮经万世而不倾回峭峻以降阻兮小阜寥其异形冈岑纡以连属兮溪谷敻其杳冥迫嵯峨以乖邪兮廓岩壑以峥嵘攒棫朴而杂榛楛兮被浣濯而罗布菼薁与台兮缘层崖而结茎行游目以南望兮览太室之威灵顾大河于北垠兮瞰洛汭之始并追刘定之攸仪兮美伯禹之所营悼太康之失位兮愍五子之歌声寻修轨以增举兮邈悠悠之未央山风泊以□涌兮气懆懆而厉凉云郁术而四塞兮雨蒙蒙而渐唐仆夫疲而劬瘁兮我马虺颓以元黄格莽丘而税驾兮阴曀曀而不阳哀衰周之多故兮眺濒隈而增感忿子带之淫逸兮唁襄王于坛坎悲宠嬖之为梗兮心恻怆而怀懆乘舫舟而溯湍流兮浮清波以横厉想宓妃之灵光兮神幽隐以潜翳实熊耳之泉液兮总伊瀍与涧濑通渠源于京城兮引职贡乎荒裔操吴榜其万艘兮充王府而纳最济西溪而容与兮息巩都而后逝愍简公之失师兮疾子朝之为害元云黯以凝结兮集零雨之溱溱路阻败而无轨兮涂泞溺而难遵率陵阿以登降兮赴偃师而释勤壮田横之奉首兮义二士之夹坟伫淹留以候霁兮感忧心之殷殷并日夜而遥思兮宵不寐以极晨候风云之体势兮天牢湍而无文弥信宿而后阕兮思逶迤以东运见阳光之颢颢兮怀少弭而有欣命仆夫其就驾兮吾将往乎京邑皇家赫而天居兮万方徂而并集贵宠扇以弥炽兮佥守利而不戢前车覆而未远兮后乘驱而竞入穷变巧于台榭兮民露处而寝湿清嘉谷于禽兽兮下糠□而无粒弘宽裕于便辟兮纠忠谏其骎急怀伊吕而黜逐兮道无因而获入唐虞眇其既远兮常俗生于积习周道鞠为茂草兮哀正路之日淴观风化之得失兮犹纷拿其多违无亮采以匡世兮亦何为乎此畿甘衡门以宁神兮咏都人而思归爰结踪而回轨兮复邦族以自绥乱曰跋涉遐路艰以阻兮终其永怀窘阴雨兮历观群都寻前绪兮考之旧闻厥事举兮登高斯赋义有取兮则善戒恶岂云苟兮翩翩独征无俦与兮言旋言复我心胥兮　　归思赋　　　　　　　　　　魏曹植昔故乡而迁徂将遥憩乎北滨经平常之旧居感荒坏而莫振城邑寂以空虚草木秽而荆蓁嗟乔木之无阴处原野其何为信乐土之足慕忽并日之载驰　　怀土赋有
序
　　　　　　晋陆机
　余去家渐久怀土弥笃方思之殷何物不感曲街　委巷罔不兴咏水泉草木咸足悲焉故述斯赋背故都之沃衍适新邑之丘墟遵黄川以葺宇被苍林而卜居悼孤生之已晏恨亲没之何速排虚房而永念想遗尘其如玉眇绵邈而莫觏徒伫立其焉属感亡景于存没惋隤年于拱木悲顾盼而有余思俯仰而自足留兹情于江介寄瘁貌于河曲玩通川以悠想抚征辔而踯躅伊命驾之徒勤惨归途之良难愍栖乌于南枝吊离禽于别山念庭树以悟怀忆路草以解颜甘菫荼于饴茈缔萧艾其如兰神何寝而不梦形何兴而不言　　思归赋
有
序
　　　　　　　前人
　余以元康六年冬取急归而王师外征职典中兵　与闻军政惧兵革未息宿愿有违怀归之思愤而　成篇节运代序四时相推寒风肃杀白露沾衣嗟行迈之弥留感时逝而怀悲彼离思之在人恒戚戚而无欢悲缘情以自诱忧触物而生端昼辍食而发愤宵假寐而兴言羡归鸿以矫首挹谷风而如兰岁靡靡而薄暮心悠悠而增楚风霏霏而入室响泠泠而愁予既遨游乎川沚亦改驾乎山林伊我思之沉郁怆感物而增深叹随风而上逝涕承缨而下寻冀王事之暇豫庶归宁之有时候凉风而警策指孟冬而为期愿灵晖之促景恒立表以望之　　行思赋　　　　　　　　　　　前人背洛浦之遥遥浮广川之裔裔遵河曲以悠远观通流之所会启石门而东萦沿汴渠其如带托飘风之习习冒沉云之蔼蔼商秋肃其发节元云霈而垂阴凉风凄其薄体零雨郁而下淫睹川禽之遵渚看山鸟之归林挥清波以濯羽翳绿叶而弄音行弥久而情劳途愈近而思深羡品物以独感悲绸缪而在心嗟逝官之永久年荏苒而历兹越河山而托景渺四载而远期孰归宁之弗乐独抱感而弗怡　　上客舍议　　　　　　　　　　潘岳谨按逆旅久矣其所由来行者赖以顿止居者薄收其直交易贸迁各得其所官无役赋因人成利惠加百姓而公无末费语曰许由辞帝尧之命而舍于逆旅春秋外传曰晋阳处父遇宁戚于逆旅魏武皇帝亦以为宜其诗曰逆旅整设以通商贾然则自尧到今未有不得客舍之法唯商鞅尤之此固非圣世所言也方今四海会同九服纳贡八方翼翼公私满路近畿辐辏客舍亦稠冬有温庐夏有凉荫刍秣成行器用取给疲牛必投乘凉近进发楅写鞍皆有所聒又诸盗皆起于迥绝而止乎人众十里萧条则奸轨生心连陌接馆则寇情震慑且闻声有救已发有追不救有罪不追有戮禁暴捕亡恒有司存凡此皆客舍之益而官之所乏也又行者贪路告籴炊爨皆以昏晨盛夏昼热又兼星夜既限早闭不及攡门或避晚关迸逐路隅祇是慢藏诲盗之原苟以客舍多败法教官守棘独复何人彼河桥孟津解券输钱高第贤察数入校出品郎两岸相检犹惧或失之故悬以禄利许以功报今贱吏疲人独专税管开闭之权藉不校之势此道路之蠹奸利所殖也率历代之旧俗获行留之欢心使客舍洒扫以待征旅择家而息岂非众庶颙颙之望　　西征赋　　　　　　　　　　　前人岁次元枵月旅蕤宾丙丁统日乙未御辰潘子凭轼西征自京徂秦乃喟然而叹曰古往今来邈矣悠哉寥廓忽恍化一气而甄三才此三才者天地人道唯生与位谓之大宝生有修短之命位有通塞之遇鬼神莫之要圣智弗能豫当休明之盛世兮托菲薄之陋质纳旌弓于铉台赞庶绩于帝室嗟鄙夫之常絫兮固既得而患失无柳季之直道佐士师而一黜武皇忽其升遐八音遏于四海天子寝于谅暗兮百官听于冢宰彼负荷之殊重兮虽伊周其犹殆窥七贵于汉庭畴一姓之或在无危明以安位祇居逼以示专陷乱逆以受戮匪降祸之自天孔随时以行藏蘧与国而舒卷苟蔽微以谬彰患过辟之未远悟山潜之逸士卓长往而不反陋吾人之拘挛飘萍浮而蓬转寮位儡其隆替名节漼以隳落危素卵之絫壳甚元燕之巢幕心战惧以兢悚如临深而履薄夕获归于都外宵未中而难作匪择木以栖集鲜林焚而鸟存遭千载之嘉会皇合德于乾坤弛秋霜之严威流春泽之渥恩甄大义以明责反初服于私门皇鉴揆余之忠诚俄命余以末班牧疲人于西夏携老幼而入关丘去而顾叹季过沛而涕零伊故乡之可怀疚圣达之幽情矧匹夫之安土邈投身于镐京犹犬马之恋主窃托慕于阙庭眷巩洛而掩涕思缠绵于坟茔余乃越平乐过街邮秣马皋门税驾西周远矣姬德兴自高辛思文后稷厥初生民率西水浒化流岐豳祚隆昌发旧邦惟新旋牧野而历兹愈守柔以执竞夜申旦而不寐忧天保之未定惟泰山其犹危祀八百而余庆览亡王之骄淫窜南巢以投命坐积薪以待然方指日而比盛人度量之乖舛何相越之辽迥考土中于斯邑成建都而营筑既定鼎于郏鄏遂钻龟而启平失道而来迁繄二国而是佑岂时王之无僻赖先哲以长懋望圉北之两门感虢郑之纳惠讨子颓之乐祸尤阙西之效戾重戮带以定襄弘大顺以霸世灵拥川以止斗晋演义以献说咨景悼以迄丐政凌迟而弥季俾庶朝之遘逆历两王而千位逾十叶以逮赧邦分崩而为二竟横噬于虎口输文武之神器澡孝水而濯缨嘉善名而在兹夭赤子于新安坎路侧而瘗之亭有千秋之号子无七旬之期虽勉励于延吴实潜恸乎余慈眄山川以怀古怅揽辔于中涂虐项氏之肆暴坑降卒之无辜激秦人以归德成刘后之来苏事洄泬而好还卒宗灭而身屠经渑池而长想停余车而不进秦虎狼之强国赵侵弱之余烬超入险而高会杖命世之英蔺耻东瑟之偏鼓提西缶而接刃辱十城之虚寿奄咸阳以取出申威于河外何猛气之咆勃入屈节于廉公若四体之无骨处智勇之渊伟方鄙吝之忿悁虽改日而易岁无等级以寄言当光武之蒙尘致王诛于赤眉异奉辞以伐罪初垂翅于回溪不尤眚以掩德终奋翼而高挥建佐命之元勋振皇纲而更维登崤□之威夷仰崇岭之嵯峨皋托坟于南陵文违风于北阿蹇哭孟以审败襄墨缞而授戈曾只轮之不反□三帅以济河值庸主之矜愎殆肆叔于朝市任好绰其余裕独引过以归己明三败而不黜卒凌晋以雪耻岂虚名之可立良致霸其有以降曲崤而怜虢托与国于亡虞贪诱赂以卖邻不及腊而就拘垂棘反于故府屈产服于晋舆德不逮而民无援仲雍之祀忽诸我徂安阳言陟陕郛行乎漫渎之口憩乎曹阳之墟美哉邈乎兹土之旧也固乃周召之所分二南之所交麟趾信于关雎驺虞应乎鹊巢□汉氏之剥乱朝流亡以离析卓滔天以大涤劫宫庙而迁迹俾万乘之盛尊降遥思于征役顾请旋于傕汜既获许而中惕追皇驾而骤战望玉辂而纵镝痛百寮之勤王咸毕力以致死分身首于锋刃洞胸腋以流矢有褰裳以投岸或攘袂以赴水伤桴楫之褊小撮舟中之掬指升曲沃而惆怅惜兆乱而兄替枝末大而本披都耦国而祸结臧札飘其高厉委曹吴而成节何庄武之无耻徒利开而义闭蹑函谷之重阻看天险之衿带迹诸侯之勇怯筭嬴氏之利害或开关以延敌竞遁逃以奔窜有噤门而莫启不窥兵于山外连鸡互而不栖小国合而成大岂地势之安危信人事之否泰汉六世而拓畿县弘农而远关厌紫极之闲敞甘微行以游盘长傲宾于柏谷妻睹貌而献餐畴匹妇其已泰胡厥夫之谬官昔明王之巡幸固清道而后往惧衔□之或变峻徒御以诛赏彼白龙之鱼服挂豫且之密网轻帝重于天下奚斯渐之可长吊戾园于湖邑谅遭世之巫蛊探隐伏于难明委谗贼之赵虏加显戮于储贰绝肌肤而不顾作归来之悲台徒望思其何补纷吾既迈此全节兮又继之以盘桓问休牛之故林感征名于桃园发阌乡而警策□黄卷以济潼眺华岳之阴崖觌高掌之遗踪忆江使之反璧告亡期于祖龙不语怪以征异吾闻之于孔公愠韩马之大憝阻关谷以称乱魏武赫以霆震奉义辞以伐叛彼虽众其焉用故制胜于庙算砰扬桴以振尘繣瓦解而冰泮超遂遁而奔狄甲卒化为京观倦狭路之迫隘轨崎岖以低仰蹈秦郊而始辟豁爽垲以宏壮黄壤千里沃野弥望华实纷敷桑麻条畅邪界褒斜右滨汧陇宝鸡前鸣甘泉后涌面终南而背云阳跨平原而连嶓冢九嵕嶭太一巃嵷吐清风之飂戾纳归云之郁蓊南有元灞素浐汤井温谷北有清渭浊泾兰池周曲浸决郑白之渠漕引淮海之粟林茂有鄠之竹山挺蓝田之玉班述陆海珍藏张叙神皋隩区此西宾所以言于东主安处所以听于凭虚也可不谓然乎劲松彰于岁寒贞臣见于国危入郑都而抵掌义桓友之忠规竭股肱于昏主赴涂炭而不移世善职于司徒缁衣敝而改为履犬戎之侵地疾幽后之诡惑举伪烽以沮众淫嬖褒以纵慝军败戏水之上身死骊山之北赫赫宗周灭为亡国又有继于此者异哉秦始皇之为君也倾天下以厚葬自开辟而未闻匠人劳而弗图俾生埋以报勤外离西楚之祸内受牧竖之焚语曰行无礼必自及此非其效欤乾坤以有亲可久君子以厚德载物观夫汉高之兴也非徒聪明神武豁达大度而已也乃实慎终追旧笃诚款爱泽靡不渐恩无不逮率土且犹弗遗而况于邻里乎而况于卿士乎于斯时也乃摹写旧丰制造新邑故社易置枌榆迁立街衢如一庭宇相袭浑鸡犬以乱放各识家而竞入籍含怒于鸿门沛局蹐而来王范谋害而弗许阴授剑以约庄□白刃以万舞危冬叶之待霜履虎尾而不噬实要伯于子房樊抗愤以卮酒咀彘肩以激扬忽蛇变而龙摅雄霸上而高骧增迁怒而横撞碎玉斗其何伤婴组于轵涂投素车而肉袒疏饮饯于东门畏极位之盛满金墉郁其万雉峻嵃峭以绳直戾饮马之阳桥践宣平之清阈都中杂户千人亿华夷士女骈阗逼侧展名京之初仪即新馆而莅职励疲钝以临朝勖自强而不息于是孟春爰谢听览余日巡省农功周行庐室街里萧条邑居散逸营宇寺署肆管库蕞芮于城隅者百不一处所谓尚冠修成黄棘宣明建阳昌阴北焕南平皆夷漫涤荡无其处而有其名尔乃阶长乐登未央泛太液凌建章萦馺娑而款骀荡枌诣而轹承光徘徊桂宫惆怅柏梁鷩雉雊于台陂狐兔窟于殿傍何黍苗之离离而余思之芒芒洪钟顿于毁庙乘风废而不悬禁省鞠为茂草金逖迁于霸川怀夫萧曹魏邴之相辛李卫霍之将衔使则苏属国震远则张博望教敷而彝伦序兵举而皇威畅临危而致勇奋投命而高节亮暨乎秺侯之忠孝淳深陆贾之优游宴喜长卿渊云之文子长政骏之史赵张三王之尹京定国释之之听理汲长孺之正直郑当时之推士终童山东之英妙贾生洛阳之才子飞翠緌拖鸣玉以出入禁门者众矣或披发左□奋迅泥滓或从容傅会望表知里或着显绩而婴时戮或有大才而无贵仕皆扬清风于上列垂令闻而不已想佩声之遗响若铿锵之在耳当音凤恭显之任势也乃熏灼四方震耀都鄙而死之日曾不得与夫十余公之徒隶齿名才难不其然乎望渐台而扼腕枭巨猾而余怒揖不疑于北阙轼樗里于武库酒池鉴于商辛追覆车而不寤曲阳僭于白虎化奢淫而无度命有始而必终孰长生而久视武雄略其焉在近惑文成而溺五利侔造化以制作穷山海之奥秘灵若翔于神岛□鲸浪而失水曝鳞髂于漫沙陨明月以双坠擢仙掌以承露千云汉而上至致□蒟其奚难惟余欲而是恣从逸游于角抵络甲乙以珠翠忍生人之减半勒东岳以虚美超长怀以遐念若循环之无赐较面朝之焕炳次后庭之猗靡壮当熊之忠勇深辞辇之明智卫鬒发以光鉴赵轻体之纤丽咸善立而声流亦宠极而祸侈津便门以右转究吾境之所暨掩细柳而抚剑快孝文之命帅周受命而忘身明戎政之果毅距华盖于垒和案乘舆之尊辔肃天威之临颜率军礼以长□轻棘霸之儿戏重条侯之倨贵索杜邮其焉在云孝里之前号惘辍驾而容与哀武安以兴悼争伐赵以徇国定庙筭之胜负扞矢言而弗纳反推怨以归咎未十里于迁路寻赐剑以刎首嗟主暗而臣疾祸于何而不有窥秦墟于渭城冀阙缅而堙尽觅陛殿之余基裁岥岮以隐嶙想赵使之抱璧浏睨楹以抗愤燕图穷而荆发纷绝袖而自引筑声厉而高奋狙潜铅以脱膑据天位其若兹亦狼狈而可□简良人以自辅谓斯忠而鞅贤寄苛制于捐灰矫扶苏于朔边儒林填于坑□诗书炀而为烟国灭亡以断后身刑轘以启前商法焉得以宿黄犬有可复牵野蒲变而成脯苑鹿化以为马假谗贼以天权钳众口而寄坐兵在颈而顾问何为不早而告我愿黔黎其谁听惟请死而获可逮子婴之果决敢讨贼以舒祸势土崩而莫振作降王于路左萧收图以相刘料险易与众寡羽天与而不取冠沐猴而纵火贯三光而洞九泉曾未足以喻其高下感市闾之菆井叹尸韩之旧处丞属号而守阙人百身以纳赎岂生命之易投诚惠爱之洽着讦望之以求直亦余心之所恶思夫人之政术实干时之良具苟明法以释憾不爱才以成务弘大体以高贵非所望于萧傅造长山而慷慨伟龙颜之英主胸中豁其洞开群善凑而必举存威格乎天区亡坟掘而莫御临掩坎而絫抃步毁垣以延伫越安陵而无讥谅惠声之寂寞吊爰丝之正议伏梁剑于东郭讯景皇于阳丘爰信谗而矜谑殒吴嗣于局下盖发怒于一搏成七国之称乱翻助逆以诛错恨过听之无讨兹沮善而劝恶呰孝元于渭茔执奄尹以明贬褒夫君之善行废园邑以崇俭过延门而责成忠何辜而为戮陷社稷之王章俾幽死而莫鞠忕淫嬖之凶忍剿皇统之孕育张舅氏之奸渐贻汉宗以倾覆刺哀主于义域僭天爵于高安欲法尧而承禅永终古而不刊瞰康园之孤坟悲平后之专絜殃厥父之篡逆蒙汉耻而不雪激义诚而引决赴丹焰以明节投宫火而焦糜从灰熛而俱灭骛横桥而旋轸历弊邑之南垂门磁石而梁木兰兮构阿房之屈奇疏南山以表阙倬樊川以激池役鬼佣其犹否矧人力之所为工徒斫而未息义兵纷以交驰宗祧污而为沼岂斯宇之独隳由伪新之九庙夸宗虞而祖黄驱吁嗟而妖临搜佞哀以拜郎诵六艺以饰奸焚诗书而面墙心不则于德义虽异术而同亡宗孝宣于乐游绍衰绪以中兴不获事于敬养尽加隆于园陵兆惟奉明邑号千人讯诸故老造自帝询隐王母之非命纵声乐以娱神虽靡率于旧典亦观过而知仁凭高望之阳隈体川陆之污隆开襟乎清暑之馆游目乎五柞之宫交渠引漕激湍生风乃有昆明池乎其中其池则汤汤汗汗滉瀁弥漫浩如河汉日月丽天出入乎东西旦似旸谷夕类虞渊昔豫章之名宇披元流而特起仪景星以天汉对牛女以双峙图万载而不倾奄摧落于十纪擢百寻之层观今数仞之余址振鹭于飞凫跃鸿渐乘云颉颃随流淡淡瀺灂惊波唼喋菱芡华莲烂于绿沼青蕃蔚乎翠潋伊兹池之肇穿肄水战于荒服志勤远以极武良无邀于后福而菜蔬芼实水物惟错乃有赡乎原陆在皇代而物土故毁之而又复凡厥寮司既富而教咸帅贫惰同整□棹收罟课获引缴举效鳏夫有室愁民以乐徒观其鼓柂回轮洒钩投网垂饵出入挺来往纤经连白鸣桹厉响贯鳃尾掣三牵两于是弛青鲲于网巨解赪鲤于粘徽华鲂跃鳞素鱮扬鬐饔人缕切銮刀若飞应刃落俎靃靃霏霏红鲜纷其初载宾旅而迟御既餐服以属厌泊恬静以无欲回小人之腹为君子之虑尔乃端策拂茵弹冠振衣徘徊酆鄗如渴如饥心翘勤以仰止不加敬而自祗岂三圣之敢梦窃十乱之或希经始灵台成之不日惟鄗及酆仍京其室庶人子来神降之吉积德延祚莫贰其一永惟此邦云谁之识越可略闻而难臻其极子嬴锄以借父训秦法而着色耕让畔以闲田沾姬化而生棘苏张喜而诈骋虞芮愧而讼息由此观之士无常俗而教有定式上之迁下犹钧之埏埴虽五方杂会风流混淆惰农好利不昏作劳密迩玁狁戎马生郊而制者必割实存操刀人之升降随政隆替仗信则莫不用情无欲则赏之不窃虽智不能理明不能察信此心也庶免夫戾如其礼乐以俟来哲　　游思赋　　　　　　　　　　宋鲍照云径兮海冲上潮兮送风秋水兮驾浦凉烟兮冒虹暮气起兮远岸黑阳精灭兮天际红波茫茫兮无底山森森兮万重平隰兮亘岸通川兮泻壑仰尽兮天经俯穷兮地络望波际兮昙昙眺云间兮灼灼乃江南之断山信海上之飞鹤指烟霞而问乡窥林屿而访泊抚身事而识苦念亲爱而知乐苦与乐其何言悼人生之长役舍堂宇之密亲坐江潭而为客对蒹葭之遂黄视零露之方白鸿晨惊以响湍泉夜下而鸣石结中洲之云萝托绵思于遥夕瞻荆吴之远山望邯郸之长陌塞风驰兮边草飞胡沙起兮雁扬翮虽燕越之异心在禽鸟而同戚怅收情而抆泪遣繁悲而自抑此日中其几时彼月满而将蚀生无患于不老奚引忧以自逼物因节以卷舒道与运而升息贱卖卜以当垆隐我耕而子织诚爱秦王之奇勇不愿绝筋而称力已矣哉使豫章生而可知夫何异乎丛棘　　撰征赋
有
序
　　　　　　谢灵运
　盖闻昏明殊位贞晦异道虽景度回革乱多治寡　是故升平难于恒运剥丧易以横流皇晋受命河　汾来迁吴楚数历九世年逾十纪西秦无一援之　望东周有三辱之愤可为积祸缠衅固以久矣况　乃陵茔幽翳情敬莫遂日月推薄帝心弥远庆灵　将升时来不爽相国宋公得一居贞回干运轴内　匡寰表外清遐陬每以区宇未统侧席盈虑值天　祚攸兴昧弱授机龟筮元谋符瑞景征于是仰祗　俯协顺天从兆兴止戈之师躬暂劳之讨以义熙　十有二年五月丁酉敬戒九伐申命六军治兵于　京畿次师于汳上云樯千艘□辎万乘羽骑盈涂　飞旍蔽日别命群帅诲谟惠策法奇于三略义秘　于六韬所以钩棘未曜殒前禽于金墉威弧始彀　走钑隼于滑台曾不逾月二方献捷宏功懋德独　绝古今天子感东山之劬劳庆格天之光大明发　兴于鉴寐使臣遵于原隰余摄官承乏谬充殊役　皇华愧于先雅靡盬□于征人以仲冬就行分春　反命涂经九守路逾千里沿江乱淮□薄泗汳详　观城邑周览丘坟眷言古迹其怀已多昔皇祖作　藩受命淮徐道固苞桑勋由仁积年月多历市朝　已改永为洪业缠怀清历于是采访故老寻履往　迹而远感深慨痛心殒涕遂写集闻见作赋撰西　征俾事运迁谢托此不朽其词曰系烈山之洪绪承火正之明光立熙载于唐后申赞事于周王畴庸命而顺位锡宝珪以彻疆历尚代而平显降中叶以繁昌业服道而德徽风行世而化扬投前踪以永冀省輶质以远伤暌谋始于蓍蔡违用舍于行藏庇常善之罔弃凭曲成之不遗昭在幽而偕煦赏弥久而愈私顾晚草之薄弱仰青春之葳蕤引蔓颖于松上擢纤枝于兰逵施隆贷而有渥报涓尘而无期欢太阶之休明穆皇道之缉熙惟王建国辨方定隅内外既正华夷有殊惟昔小雅逮于班书戎蛮孔炽是殛是诛所以宣王用棘于玁狁高帝方事于匈奴然侵镐至泾自塞及平窥郊伺鄙阙
四字

　慕携王之矫虔阶丧乱之未宁窃强秦之三辅陷隆周之两京雄崤渑以制险据绕溜而作扃家永怀于故壤国愿言于先茔俟太平之旷期属应运之圣明坤寄通于四渎干假照于三辰水润土以显比火炎天而同人惟上相之睿哲当草昧而经纶总九流以贞观协五材而平分时来之机悟先于介石纳隍之诫一援于生民龟策允臧人鬼同情顺天行诛司典详刑树牙选徒秉钺抗旍弧矢罄楚孝之心智戈棘殚吴子之精灵迅三翼以鱼丽襄两服以雁逝阵未列于都甸威已振于秦蓟洒严霜于渭城被和风于洛汭就终古以比猷考坟册而莫契昔西怨于东徂今北伐而南悲岂朝野之恒情动万乘之幽思歌零雨于豳风兴采薇于周诗庆金墉之凯定眷戎车之迁时伫千里而感远涉弦望而怀期诏微臣以劳问奉王命于河湄夕饮饯以俶装旦出宿而言辞岁既晏而繁虑日将迈而恋乖阙敬恭于桑梓谢履长于庭阶冒沈云之暗蔼迎素雪之纷霏凌结湍而凝清风矜籁以扬哀情在本而易阜物虽末而难怀眷余勤以就路苦忧来其城颓尔乃经雉门启浮梁眺锺岩越查塘览永嘉之紊维寻建武之缉纲于时内慢神器外侮戎狄君子横流庶萌分析主晋有祀福禄来格明两降览三七辞厄元诞德以膺纬肇回光于阳宅明思服于下武兴继代以消逆简文因心以秉道故恩用而刑废孝武舍己以仗贤亦宁外而治内观日化而就损庶雍熙之可对闵隆安之致寇伤龟玉之毁碎漏妖凶于沧洲缠衅难而盈纪时焉依于晋郑国有蹙于百里赖英谟之经营弘兼济以忘己主寰内而缓虞澄海外以渍滓至如昏祲蔽景鼎祚倾基黍离有叹鸿雁无期瞻天命之贞符秉顺动而履机率骏民之思效普邦国而同归荡积霾之秽氛启披阴之光晖反平陵之杳蔼复七庙之依稀务役简而农劝每劳赏而忠甄燮时雍于祖宗阙
六字

　　　扫逋丑于汉渚涤僭逆于岷山羁巢处于西木引鼻饮于源渊惠要襋而思韪援冠弁而来虔视冶城而北属怀文献之收扬匪元首之康哉孰股肱之惟良譬观曲而识节似缀组以成章业弥缠而弥微事愈有而莫伤次石头之双岸究孙氏之初基幸汉庶之漏网凭江介以抗维初鹊起于富春果鲸跃于川湄匝三世而国盛历五伪而宗夷察成败之相仍犹唇亡而齿寒载十二而谓纪岂蜀灭而吴安众咸□于谋兆羊独悟于理端请广武以诲情树襄阳以作藩拾建业其如遗沿万里而谁难疾鲁荒之诐辞恶京陵之谮言责当朝之惮贬对曩籍而兴叹敦怙宠而判违敌既勍而国圮彼问鼎而何阶必先贼于君子原性分之异托虽殊涂而归美或卷舒以愚智或治乱其如矢谢昧迹而托规卒安身以全里周显节而犯逆抱正情而丧己薄四望而尤眄叹王路之中鲠蠢百越之妖烬敢凌蹈于五岭崩双岳于中流拟凶威于荆郢隐雷霆于帝坐飞芒镞于宫省于时朝有迁都之议人无守死之志师旅痛于久勤城墉阙于素备安危势在不侔众寡形于见事于赫渊谋研其神策缓辔待机追奔蹑迹遇雷池而振曜次彭蠡而歼涤穆京甸以清晏撤多垒而宁役造白石之祠坛怼二竖之无君践掖庭以幽辱凌祧社而火焚愍文康之罪己嘉忠武之立勋道有屈于灾蚀功无谢于如仁讯落星之飨旅索旧栖于吴余迹阶戺而不见横榛莽以荒除彼生成之乐辰亦犹今之在余慨齐吟于爽鸠悲唐歌于山枢吊伪孙于徐首率君臣以奉疆时运师以伐罪偏投书于武王迄西北　行旅部艺文二
诗

　　邶风式微二章
　黎侯失国而寓于卫其臣劝之
式微式微胡不归微君之故胡为乎中露
式微式微胡不归微君之躬胡为乎泥中
　　魏风陟岵三章
　孝子行役不忘其亲故登山以望其父之所在因　想象其父念己之言陟彼岵兮瞻望父兮父曰嗟予子行役夙夜无已上慎旃哉犹来无止陟彼屺兮瞻望母兮母曰嗟予季行役夙夜无寐上慎旃哉犹来无弃陟彼冈兮瞻望兄兮兄曰嗟予弟行役夙夜必偕上慎旃哉犹来无死　　小雅黄鸟三章
　民适异国不得其所故作此诗
黄鸟黄鸟无集于谷无啄我粟此邦之人不我肯谷言旋言归复我邦族黄鸟黄鸟无集于桑无啄我粱此邦之人不可与明言旋言归复我诸兄黄鸟黄鸟无集于栩无啄我黍此邦之人不可与处言旋言归复我诸父　　我行其野三章
　民适异国依其婚姻而不见收恤故作此诗我行其野蔽芾其樗婚姻之故言就尔居尔不我畜复我邦家我行其野言采其蓫婚姻之故言就尔宿尔不我畜言归思复我行其野言采其葍不思旧姻求尔新特成不以富亦祇以异　　思归歌
　楚之王子质于秦作
洞庭兮木秋涔阳兮草衰去千乘之家国作咸阳之布衣　　适吴诗　　　　　　　　　后汉梁鸿　汉书曰鸿易姓运期名耀字侯光与妻子居齐鲁　之间有顷又去适吴将行作诗曰逝旧邦兮遐征将遥集兮东南心惙怛兮伤悴忘菲菲兮升降欲乘策兮纵迈疾吾俗兮作谗竞举枉兮措直咸先佞兮唌唌固靡惭兮独建冀异州兮尚贤聊逍遥兮遨嬉缵仲尼兮周流傥云睹兮我悦遂舍车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含英兮方秀哀茂时兮逾迈愍芳香兮日臭悼我心兮不获长委结兮焉究口嚣嚣兮余讪嗟恇恇兮谁留　　长歌行　　　　　　　　　　汉乐府岧岧山上亭皎皎云间星远望使心思游子恋所生驱车出北门遥观洛阳城凯风吹长棘夭夭枝叶倾黄鸟飞相追咬咬弄音声□立望西河泣下沾罗缨　　淮南王篇　　　　　　　　　汉乐府淮南王自言尊百尺高楼与天连后园凿井银作□金瓶素绠汲寒浆汲寒浆饮少年少年窈窕何能贤扬声悲歌声绝天我欲渡河河无梁愿化双黄鹄还故乡还故乡入故里徘徊故乡苦身不已繁舞寄声无不泰徘徊桑梓游天外　　悲歌　　　　　　　　　　　汉乐府悲歌可以当泣远望可以当归思念故乡郁郁累累欲归家无人欲渡河无船心思不能言肠中车轮转　　古歌　　　　　　　　　　　汉乐府秋风萧萧愁杀人出亦愁入亦愁座中何人谁不怀忧令我白头故地多飙风树木何修修离家日趋远衣带日趋缓心思不能言肠中车轮转　　拟李陵录别诗二首　　　　　无名氏灿灿三星列拳拳月初生寒凉应节至蟋蟀夜悲鸣晨风动乔木枝叶日夜零游子暮思归塞耳不能听远望正萧条百里无人声豺狼鸣后园虎豹步前庭远处天一隅苦困独零丁亲人随风散历历如流星三萍离不结思心独屏营愿得萱草枝以解饥渴情　　又锺子歌南音仲尼叹归欤戎马悲边鸣游子恋故庐阳鸟归飞云蛟龙乐潜居人生一世间贵与愿同俱身无四凶罪何为天一隅与其苦筋力必欲荣薄躯不如及清时策名于天衢　　古诗十九首
录
三首
　　　无名氏
涉江采芙蓉兰泽多芳草采之欲遗谁所思在远道还顾望旧乡长路漫浩浩同心而离居忧伤以终老　　又去者日以疏来者日以亲出郭门直视但见丘与坟古墓□为田松柏摧为薪白杨多悲风萧萧愁杀人思还故里闾欲归道无因　　又
明月何皎皎照我罗□帏忧愁不能寐揽衣起徘徊客行虽云乐不如早旋归出户独仿徨愁思当告谁引领还入房泪下沾裳衣　　古诗一首　　　　　　　　　无名氏行行随道经历山坡马啖柏叶人啖柏脂不可长饱聊可遏饥　　拟李陵录别诗八首
录
六首
无名氏
有鸟西南飞熠熠似苍鹰朝发天北隅暮闻日南陵欲寄一言去托之笺彩缯因风附轻翼以遗心蕴蒸鸟辞路攸长羽翼不能胜意欲从鸟逝驽马不可乘　　又晨风鸣北林熠耀东南飞愿言所相思日暮不垂帏明月照高楼想见余光辉元鸟夜过庭仿□能复飞褰裳路踟蹰仿徨不能归浮云日千里安知我心悲思得琼树枝以解长渴饥　　又
陟彼南山隅送子淇水阳尔行西南游我独东北翔猿鸟顾悲鸣五步一仿徨双凫相背飞相远日已长远望云中路想见来圭璋万里遥相思何益心独伤随时爱景曜愿言莫相忘　　又
红尘蔽天地白日何冥冥微阴盛杀气凄风从此兴招摇西北指天汉东南倾嗟尔穹庐子独行如履冰短褐中无绪带断续以绳泻水置瓶中焉辨淄与渑巢父不洗耳后世有何称　　拟苏武答诗　　　　　　　　无名氏童童孤生柳寄根河水泥连翩游客子于冬服褐衣去家千里余一身常渴饥寒夜立清庭仰瞻天汉湄寒风吹我骨严霜切我肌忧心常惨戚晨风为我悲瑶光游何速行愿支何迟仰视云间星忽若割长帷低头还自怜盛年行已衰依依恋明世怆怆难久怀　　古歌　　　　　　　　　　　无名氏高田种小麦终久不成穗男儿在他乡焉得不憔悴　　古诗　　　　　　　　　　　无名氏步出城东门遥望江南路前日风雪中故人从此去我欲渡河水河水深无梁愿为双黄鹄高飞还故乡　　古猛虎行　　　　　　　　　无名氏饥不从猛虎食暮不从野雀栖野雀安无巢游子为谁骄　　古八变歌　　　　　　　　　无名氏　选诗拾遗曰古歌有八变九曲之名未详其义北风初秋至吹我章华台浮云多暮色似从崦嵫来枯桑鸣中林络纬响空□翩翩飞蓬征怆怆游子怀故乡不可见长望始此回　　却东西门行　　　　　　　　魏武帝鸿雁出塞北乃在无人乡举翅万里余行止自成行冬节食南稻春日复北翔田中有转蓬随风远飘扬长与故根绝万岁不相当奈何此征夫安得去四方戎马不解鞍铠甲不离旁冉冉老将至何时反故乡神龙藏深泉猛兽步高冈狐死归首丘故乡安可忘　　善哉行　　　　　　　　　　　文帝上山采薇薄暮苦饥溪谷多风霜露沾衣野雉群雊猿猴相追还望故乡郁何垒垒高山有崖林木有枝忧来无方人莫之知人生如寄多忧何为今我不乐岁月如驰汤汤川流中有行舟随波转薄有似客游策我良马被我轻裘载驰载驱聊以忘忧　　杂诗二首　　　　　　　　　　同前漫漫秋夜长烈烈北风凉展转不能寐披衣起仿徨仿徨忽已久白露沾我裳俯视清水波仰看明月光天汉回西流三五正纵横草虫鸣何悲孤雁独南翔郁郁多悲思绵绵思故乡愿飞安得翼欲济河无梁向风长叹息断绝我中肠　　又
西北有浮云亭亭如车盖惜哉时不遇适与飘风会吹我东南行行行至吴会吴会非我乡安得久留滞弃置勿复陈客子常畏人　　燕歌行　　　　　　　　　　　明帝白日晼晼忽西倾霜露惨凄涂□庭秋草卷叶摧枝茎翩翩飞蓬常独征有似游子不安宁　　门有万里客　　　　　　　　　曹植门有万里客问君何乡人褰裳起从之果得心所亲挽裳对我泣太息前自陈本是朔方士今为吴越民行行将复行去去适西秦　　盘石篇　　　　　　　　　　　前人盘盘山巅石飘飘涧底蓬我本太山人何为客淮东蒹葭弥斥土林木无分重岸岩若崩缺湖水何汹汹蚌蛤被滨涯光彩如锦虹高被凌云霄浮气象螭龙鲸脊若丘陵须若山上松呼吸吞船欐澎湃戏中鸿方舟寻高价珍宝丽以通一举必千里乘飔举帆幢经危履险阻未知命所锺常恐沉黄垆下与鼋□同南极苍梧野游盼穷九江中夜指参辰欲师当定从仰天长太息思想怀故邦乘桴何所志吁嗟我孔公　　朔风诗五首　　　　　　　　　前人仰彼朔风用怀魏都愿骋代马倏忽北徂凯风永至思彼蛮方愿随越鸟翻飞南翔　　又
四气代谢悬景运周别如俯仰脱若三秋昔我初迁朱华未晞今我旋止素雪云飞　　又
俯降千仞仰登天阻风飘蓬飞载离寒暑千仞易陟天阻可越昔我同袍今永乖别　　又
子好芳草岂忘尔贻繁华将茂秋霜悴之君不垂眷岂云其诚秋兰可喻桂树冬荣　　又
弦歌荡思谁与销忧临川慕思何为泛舟岂无和乐游非我邻谁忘泛舟愧无榜人　　杂诗　　　　　　　　　　　　前人转蓬离本根飘飖随长风何意回□举吹我入云中高高上无极天路安可穷类此游客子捐躯远从戎毛褐不掩形薇藿常不充去去莫复道沉忧令人老　　晴诗　　　　　　　　　　　　前人微阴翳阳景清风飘我衣游鱼潜绿水翔鸟薄天飞眇眇客行士遥役不得归始出严霜结今来白露晞游子叹黍离处者歌式微慷慨对嘉宾凄怆内伤悲　　七哀诗　　　　　　　　　　　王粲荆蛮非我乡何为久滞淫方舟溯大江日暮愁我心山冈有余映岩阿增重阴狐狸驰赴穴飞鸟翔故林流波激清响猴猿临岸吟迅风拂裳袂白露沾衣襟独夜不能寐摄衣起抚琴丝桐感人情为我发悲音羁旅无终极忧思壮难任　　游览　　　　　　　　　　　　陈琳高会时不娱羁客难为心殷怀从中发悲感激清音投觞罢欢坐逍遥步长林肃肃山谷风默默天路阴惆怅忘旋反欷歔涕沾襟　　杂诗　　　　　　　　　　晋傅休奕东方大明星光景照千里少年舍家游思心昼夜起　　杂诗　　　　　　　　　　　　枣据吴寇未殄灭乱象侵边疆天子命上宰作蕃于汉阳开国建元士玉帛聘贤良予非荆山璞谬登和氏场羊质服虎文燕翼假凤翔既惧非所任怨彼南路长千里既悠邈路次限关梁仆夫罢远涉车马困山冈深谷下无底高岩暨穹苍丰草停滋润雾露沾衣裳元林结阴气不风自寒凉顾瞻情感切恻怆心哀伤士生则悬弧有事在四方安得恒逍遥端坐守闺房引义割外情内感实难忘　　赴洛道中作二首　　　　　　　陆机总辔登长路呜咽辞密亲借问子何之世网婴我身永叹遵北渚遗思结南津行行遂已远野途旷无人山泽纷纡余林薄杳阡眠虎啸深谷底鸡鸣高树巅哀风中夜流孤兽更我前悲情触物感沉思郁缠绵伫立望故乡顾影凄自怜　　又
远游越山川山川修且广振策陟崇丘安辔遵平莽夕息抱影寐朝徂衔思往顿辔倚高岩侧听悲风响清露坠素辉明月一何朗抚枕不能寐振衣独长想　　拟涉江采芙蓉　　　　　　　　前人上山采琼□穷谷饶芳兰采采不盈掬悠悠怀所欢故乡一何旷山川阻且难沉思锺万里踯躅独吟叹　　拟明月何皎皎　　　　　　　　前人安寝北堂上明月入我牖照之有余辉揽之不盈手凉风绕曲房寒蝉鸣高柳踟蹰感节物我行永已久游宦会无成离思难常守　　门有车马客行　　　　　　　　前人门有车马客驾言发故乡念君久不归濡迹涉江湘投袂赴门涂揽衣不及裳拊膺携客泣掩泪叙温凉借问邦族间恻怆论存亡亲友多零落旧齿皆雕丧市朝忽迁易城阙或丘荒坟垄日月移松柏郁芒芒天道信崇替人生安得长慷慨惟平生俯仰独悲伤　　杂诗　　　　　　　　　　　　张协朝登鲁阳关狭路峭且深流涧万余丈围木数千寻咆虎响穷山鸣鹤聒空林凄风为我啸百籁坐自吟感物多思情在险易常心朅来戒不虞挺辔越飞岑王阳驱九折周文走岑崟经阻贵勿迟此理着来今　　思归叹　　　　　　　　　　　石崇登城隅兮临长江极望无涯兮思填胸鱼瀺灂兮鸟缤翻泽雉游凫兮戏中园秋风厉兮鸿雁征蟋蟀嘈嘈兮晨夜鸣落叶飘兮枯枝竦百草零落兮覆畦垄时光逝兮年易尽感彼岁暮兮怅自愍廓羁旅兮滞野都愿御北风兮忽归徂惟金石兮幽且清林郁茂兮芳卉盈元泉流兮萦丘阜阁馆萧寥兮荫丛柳吹长笛兮弹五弦高歌凌云兮乐余年舒篇卷兮与圣谈释冕投绂兮希彭聃超逍遥兮绝尘埃福亦不至兮祸亦不来　　行诗
一云
途中作
　　　　成公绥
洋洋熊耳流巍巍伊阙山高冈碣崔巍双阜夹长川素石何磷磷水禽何翩翩远涉许颍路顾思邈绵绵郁陶怀所亲引领情缅然　　祖道诗　　　　　　　　　　　孙楚仰天惟龙御地以骥利有攸往不期而至　　之冯翊祖道诗　　　　　　　　前人举翮抚三秦抗我千里目念当隔山河执觞怀惨毒　　杂诗　　　　　　　　　　　　王赞朔风动秋草边马有归心胡宁久分析靡靡忽至今王事离我志殊隔过商参昔往鸧鹒鸣今来蟋蟀吟人情怀旧乡客鸟思故林师涓久不奏谁能宣我心　　扶风歌　　　　　　　　　　　刘琨朝发广莫门暮宿丹水山左手弯繁弱右手挥龙渊顾瞻望宫阙俯仰御飞轩据鞍长叹息泪下如流泉系马长松下发鞍高岳头烈烈悲风起泠泠涧水流挥手长相谢哽咽不能言浮云为我结归鸟为我旋去家日已远安知存与亡慷慨穷林中抱膝独摧藏麋鹿游我前□猴戏我侧资粮既乏尽薇蕨安可食揽辔命徒侣吟啸绝岩中君子道微矣夫子固有穷惟昔李骞期寄在匈奴庭忠信反获罪汉武不克明我欲竟此曲此曲悲且长弃置勿重陈重陈令心伤　　始作镇军参军经曲阿作　　　　陶潜弱龄寄事外委怀在琴书被褐欣自得屡空常晏如时来苟冥会宛辔憩通衢投策命晨装暂与园田疏眇眇孤舟逝绵绵归思纡我行岂不遥登降千里余目倦川途异心念山泽居望云惭高鸟临水愧游鱼真想初在襟谁谓形迹拘聊且凭化迁终返班生庐　　庚子岁五月中从都还阻风于规林二首　　　　　　　　　　　　　　　　前人行行循归路计日望旧居一欣侍温颜再喜见友于鼓棹路崎曲指景限西隅江山岂不险归子念前途凯风负我心戢枻守穷湖高莽渺无界夏木独森疏谁言客舟远近瞻百里余延目识南岭空叹将焉如　　又自古叹行役我今始知之山川一何旷巽坎难与期崩浪聒天响长风无息时久游恋所生如何淹在兹静念园林好人间良可辞当年讵有几纵心复何疑　　辛丑岁七月赴假还江陵夜行涂口作　　　　　　　　　　　　　　　　前人闲居三十载遂与尘事冥诗书敦宿好林园无俗情如何舍此去遥遥至南荆叩枻新秋月临流别友生凉风起将夕夜景湛虚明昭昭天宇阔皛皛川上平怀役不遑寐中宵尚孤征商歌非吾事依依在耦耕投冠旋旧墟不为好爵萦养真衡茅下庶以善自名　　乙巳岁三月为建威参军使都经钱溪　　　　　　　　　　　　　　　　前人我不践斯境岁月好已积晨夕看山川事事悉如昔微雨洗高林清□矫云翮眷彼品物存义风都未隔伊余何为者勉励从兹役一形似有制素襟不可易园田日梦想安得久离析终怀在归舟谅哉宜霜柏　　杂诗三首　　　　　　　　　　前人遥遥从羁役一心处两端掩泪泛东逝顺流追时迁日没星与昴势翳西山巅萧条隔天涯惆怅念长餐慷慨思南归路遐无由缘关梁难亏替绝音寄斯篇　　又闲居执荡志时驶不可稽驱役无停息轩裳逝东崖沈阴拟熏麝寒气激我怀岁月有常御我来淹已弥慷慨忆绸缪此情久已离荏苒经十载暂为人所羁庭宇翳余木倏忽日月亏　　又
我行未云远回顾惨风凉春燕应节起高飞拂尘梁边雁悲无所代谢归北乡离□鸣清池涉暑经秋霜愁人难为辞遥遥春夜长　　怀归谣　　　　　　　　　　湛方生辞衡门兮至欢怀生离兮苦辛岂羁旅兮一慨亦代谢兮感人四运兮遒尽化新兮岁故氛惨惨兮凝晨风凄凄兮薄暮雨雪兮交纷重云兮四布天地兮一色六合兮同素山木兮摧披津壑兮凝冱感羁旅兮苦心怀桑梓兮增慕胡马兮恋北越鸟兮依阳彼禽兽兮尚然况君子兮去故乡望归途兮漫漫盼江流兮洋洋思涉路兮莫由欲越津兮无梁　　北使洛　　　　　　　　　宋颜延之　宋书曰延之为豫章世子中军行参军义熙十二　年高祖北征有宋公之授府遣一使庆殊命参起　居延之至洛阳道中作诗一首文辞藻丽为谢晦　傅亮所赏改服饬徒旅首路局险艰振楫发吴洲秣马陵楚山涂出梁宋郊道出周郑间前登阳城路日夕望三川在昔辍期运经始阔圣贤伊濲绝津济台馆无尺椽宫陛多巢穴城阙生云烟王猷升八表嗟行方暮年阴风振凉野飞雪瞀穷天临涂未及引置酒惨无言隐悯徒御悲威迟良马烦游役去芳时归来屡徂蓬心既已矣飞薄殊亦然　　还至梁城作　　　　　　　　　前人眇默轨路长憔悴征戍勤昔迈先徂师今来后归军振策眷东路倾侧不及群息徒顾将夕极望梁陈分故国多乔木空城凝寒云丘垄填郛郭铭志灭无文木石扃幽闼黍苗延高坟惟彼雍门子吁嗟孟尝君愚贱同湮灭尊贵谁独闻曷为久游客忧念坐自殷　　猛虎行　　　　　　　　　　谢惠连猛虎潜深山长啸自生风人谓客行乐客行苦心伤　　代东门行　　　　　　　　　　鲍照伤禽恶弦惊倦客恶离声离声断客情宾御皆涕零涕零心断绝将去复还诀一息不相知何况异乡别遥遥征驾远杳杳白日晚居人掩闺卧行子夜中饭野风吹草木行子心肠断食梅常苦酸衣葛常苦寒丝竹徒满座忧人不解颜长歌欲自慰弥起长恨端　　代邽街行一作
去邪行
　　　前人
□立出门衢遥望转蓬飞蓬去旧根在连翩逝不归念我舍乡俗亲好久乖违慷慨怀长想惆怅恋音徽人生随事变迁化焉可祈百年难必果千虑易盈亏　　日落望江赠荀丞　　　　　　　前人旅人乏愉乐薄暮增思深日落岭云归延颈望江阴乱流大壑长雾匝高林林际无穷极云边不可寻惟见独飞鸟千里一扬音推其感物情则知游子心君居帝京内高会日挥金岂忘慕群客咨嗟恋景沈　　还都道中三首　　　　　　　　前人悦怿遂还心踊跃贪至勤鸡鸣戒征路暮息落日分急流腾飞沫回风起江濆孤兽啼夜侣离鸿噪霜群物哀心交横声切思纷纭叹慨诉同旅美人无相闻　　又风急讯湾浦装高偃樯舳夕听江上波远极千里目寒律惊穷蹊爽气起乔木隐隐日没岫瑟瑟风发谷鸟还暮林喧潮上冰结洑夜分霜下凄悲端出遥陆愁来攒人怀羁心苦独宿　　又
久宦迷远川川广每多惧薄止闾边亭关历险程路霮冥隅岫蒙昧江上雾时凉籁争吹流洊浪奔趣恻焉增愁起搔首东南顾茫然荒野间举目皆凛素回风扬江泌寒鸦栖动树太息终晨漏企我归□遇　　发后渚　　　　　　　　　　　前人江上气早寒仲秋始霜雪从军乏衣粮方冬与家别萧条背乡心凄怆清渚发凉埃晦平皋飞潮隐修樾孤光独徘徊空烟视升灭涂随前峰远意逐后云结华志分驰年韶颜惨惊节推琴三叹起声为君断绝　　岐阳守风　　　　　　　　　　前人差池玉绳高掩蔼瑶井没广岸屯宿阴悬崖栖归月役人喜先驰军令申早发洲迥风正悲江寒雾未歇飞云日东西别鹤方楚越尘衣孰挥澣蓬思乱光发　　拟古　　　　　　　　　　　　前人蜀汉多奇山仰望与云平阴崖积夏雪阳谷崩春荣朝朝见云归夜夜闻猿鸣忧人本自悲孤客易伤情临堂设樽酒留酌思平生石以坚为性君勿惭素诚　　梦归乡　　　　　　　　　　　前人衔泪出郭门抚剑无人逵沙风暗空起离心眷乡畿夜分就孤枕梦想暂言归孀妇当户叹缫丝复鸣机慊款论久别相将还绮闱历历檐下凉胧胧帐里晖刈兰争芬芳采菊竞葳蕤开奁夺香苏探袖解缨徽梦中长路近觉后大江违惊起空叹息恍惚神魂飞白水漫浩浩高山壮巍巍波澜异往复风霜改荣衰此土非吾土慷慨当告谁　　塞客吟　　　　　　　　　　齐高帝　齐书曰高帝在淮上取苏侃为冠军录事参军是　时新失淮北遣帝北戍每岁秋冬间边淮骚动帝　广遣侦候安集荒余又营缮城府帝在兵中久见　疑于时乃作塞客吟以喻志侃达此旨更自劝励　委以府事深见知待此诗见苏侃传或作侃诗非　也宝纬紊宗神经越序德晦河晋力宣江楚云雷兆壮天山繇武直发指秦关凝精越汉渚秋风起塞草衰雕鸿思边马悲平原千里顾但见转蓬飞星严海净月澈河明清辉映幕素液凝庭金笳夜厉羽晨征斡晴潭而怅泗枻松洲而悼情兰涵风而泻艳菊笼泉而散英曲绕首燕之叹吹轸绝越之声欷园琴之孤弄想庭藿之余馨青关望断白日西斜恬源靓雾垄首晖霞戒旋鹢跃还波情绵绵而方远思袅袅而遂多粤击秦中之筑因为塞上之歌歌曰朝发兮江泉日夕兮陵山惊□兮瀄汨淮流兮潺湲胡埃兮云聚楚□兮星悬愁墉兮思宇恻怆兮何言定寰中之逸鉴审雕陵之迷泉悟樊笼之或累怅遐心以栖元　　估客乐　　　　　　　　　　　武帝　古今乐录曰估客乐者齐武帝之所制也帝布衣　时尝游樊邓登阼以后追忆往事而作歌昔经樊邓役阻潮梅根渚感忆追往事意满辞不叙　　暂使下都夜发新林至京邑赠西府同僚　　　　　　　　　　　　　　　　谢脁大江流日夜客心悲未央徒念关山近终知返路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻罗者寥廓已高翔　　之宣城郡出新林浦向板桥　　　前人江路西南永归流东北骛天际识归舟云中辨江树旅思倦摇摇孤游昔已屡既欢怀禄情复协沧洲趣嚣尘自此隔赏心于兹遇虽无元豹姿终隐南山雾　　京路夜发　　　　　　　　　　前人扰扰整夜装肃肃戒徂两晓星正寥落晨光复瀁漭犹沾余露团稍见朝霞上故乡邈已敻山川修且广文奏方盈前怀人去心赏敕躬每局蹐瞻恩惟震荡行矣倦路长无由税归鞅　　冬绪羁怀示萧谘议虞田曹江刘二常侍　　　　　　　　　　　　　　　　前人去国怀丘园入远滞城阙寒灯耿宵梦清镜悲晓发风草不留霜冰池共如月寂寞此闲帷琴樽任所对客念坐婵媛年华稍庵薆夙慕云泽游共奉荆台绩一听春莺喧再视秋鸿没疲骖良易返恩波不可越谁慕临淄鼎常希茂陵渴依隐幸自从求心果芜昧方轸归与愿故山芝未歇　　旦发青林　　　　　　　　　孔稚珪孤征越清江游子悲路长二旬倏已满三千眇未央草杂今古色岩留冬夏霜寄怀中山旧举酒莫相忘　　循役朱方道路　　　　　　　梁沈约分繻出帝京升装奉皇穆洞野属沧溟联郊□河服日映青丘岛尘起邯郸陆江移林岸微岩深烟岫复岁严摧磴草午寒散乔木萦蔚夕□卷蹉跎晚云伏霞志非易从旌躯信难牧岂慕淄宫梧方辞兔园竹羁心亦何言迷踪庶能复　　拟陆平原机羁宦　　　　　　　江淹诸后降嘉命恩纪被微身明发眷桑梓永叹怀密亲流念辞南澨衔怨别西津驱马遵淮泗旦夕见梁陈服义追上列矫迹厕宫臣朱黻咸髦士长缨皆俊民契阔承华内绸缪逾岁年日暮聊总驾逍遥观洛川殂殁多拱木宿草凌寒烟游子易感慨踯躅还自怜愿言寄三鸟离思非徒然　　学魏文帝　　　　　　　　　　前人西北有浮云缭绕华阴山惜哉时不遇入夜值霜寒秋风括地起吹我至幽燕幽燕非我国窈窕为谁贤少年歌且止歌声断客子　　效阮公诗　　　　　　　　　　前人昔余登大梁西南望洪河时寒原野旷风急霜露多仲冬正惨切日月少精华落叶纵横起飞鸟时相过搔首广川阴怀归思如何常愿反初服闲步颍水阿　　忽不任愁联示固远　　　　　王僧孺去秋客旧湖今春投故越泪逐东归水心挂西斜月未应岁贬颜直以忧残发　　赠吴均三首　　　　　　　　　柳恽寒云晦沧洲奔潮溢南浦相思白露亭永望秋风渚心知别路长谁谓若燕楚关候日辽绝如何附行旅愿作野飞鸟飘然自轻举　　又
远游济伊洛秣马渡清漳邯郸饶美女艳色含春芳　行旅部艺文三
诗
词

　　玉山道中　　　　　　　　宋范成大常山多清溪玉山富乔木行色郁苍然颇亦慰愁目梅花隔篱见珑璁照茅屋晚来风刮地想见飘香玉　　湘潭道中咏芳草　　　　　　　前人积雨倏然晴秀野若新沐芳草径寸姿中有不胜绿萋萋路傍情颇亦念幽独驱马去不顾断肠招隐曲　　早晴发广安军晚宿萍池村庄　　前人夜雨洗烦蒸晓风荐清穆云头隤铁山日脚迸金瀑暑途一日凉远客万事足羁人正奔波观者何陆续翠盖立严妆青裙行跣足俗陋介南僥物华入东蜀竹萌苦已青荔子酸犹绿修芦密成篱直柏森似纛泥干马蹄松路坦亭堠速暮投何人庄窗户暗修竹　　邵武道中　　　　　　　　　　朱熹风色戒寒候岁事已逶迟劳生尚行役游子能不悲林壑无余秀野草不复滋禾黍经秋成收敛已空畦田翁喜岁丰妇子亦嘻嘻而我独何成悠悠长路岐凌雾即晓装落日命晚炊不惜容鬓雕镇日长空饥征鸿在云天浮萍在青池微踪政如此三叹复何为　　行役　　　　　　　　　　　裘万顷宿雾锁山椒落月桂林侧崎岖历冈峦仿□辨阡陌秋高风露寒道远时序迫安得归故园篝灯理书册　　旅夜　　　　　　　　　　　周紫芝栖栖羁客眼常开青灯落晓灰北雁有情书未到寒衾无梦雨频来今年白发看仍少去日青春挽不回别后故山应好在小窗辜负翠云堆　　望江道中　　　　　　　　　　陆游吾道非邪来旷野江涛如此去何之起随乌鹊初□后宿及牛羊欲下时风力渐添帆力健橹声常杂雁声悲晚来又入淮南路红树青山合有诗　　上虞逆旅见旧题岁月感怀　　　前人舴艋为家东复西今朝破晓下前溪青山缺处日初上孤店开时莺乱啼倦枕不成千里梦坏墙闲觅十年题漆园傲吏犹非达物我区区岂足齐　　雨中泊赵屯有感　　　　　　　前人归燕羁鸿共断魂荻花枫叶泊孤村风吹暗浪频添缆雨送新寒半掩门鱼市人烟横惨淡龙祠箫鼓□黄昏此身且健无余恨行路虽难莫更论　　黄州　　　　　　　　　　　　前人局促常悲类楚囚迁流还叹学齐优江声不尽英雄恨天意无私草木秋万里羁愁添白发一帆寒日过黄州君看赤壁终陈迹生子何须似仲谋　　晚泊松滋渡口　　　　　　　　前人小滩拍拍鸬鹚飞深竹萧萧杜宇悲看镜不堪衰病后系船最好夕阳时生涯落魄惟□酒客路苍茫自咏诗莫问长安在何许乱山孤店是松滋　　盱江道中　　　　　　　　　刘仙伦屈曲清江绕径斜绿阴深处隐人家岚昏山色未还观水落涨痕犹在沙麦熟村村喧水碓蚕成处处响缫车马头忽觉清香近路转桥南有野花　　客怀　　　　　　　　　　金马定国结发游荆楚劳心惜寸阴草长春径窄花落晓烟深谷旱惟祈雨年饥不问金三齐虽淡薄留此亦何心　　安定道中　　　　　　　　宇文虚中落日尘埃壮阴风天地昏牛羊争隘道鸟雀聚空村跛曳伤行役光华误主恩未甘迟暮景伏枥意犹存　　客舍　　　　　　　　　　　冯文叔秃襟衲褐破书囊十五年来客异乡生事□中摇虎尾穷途天上转羊肠三朝不遇冯唐老半夜悲歌宁戚狂独倚牛车望辽海西风尘土鬓苍苍　　游子吟　　　　　　　　　　　王郁短日空回流云自来去茫茫晓夜客衣单白露无声落秋树　　和信之板桥路中古风二首　　杜仁杰岸风坼枯凌野日明远烧山晚云烟深游子悲崄峭平生文字癖所历入吟啸急景不贷人佳处领其要　　又木杪来江光中途憩逍遥佳人在空谷尺素昔见招徒老黄尘中愧尔渔与樵永怀梁甫吟日暮风萧萧　　羁旅　　　　　　　　　　　　周昂羁旅情方惨暄寒气尚胶谷风连远阵原树郁春梢要路嗟何及浮名久已抛百年粗饭在真欲事诛茅　　广平道中　　　　　　　　　吕子羽风色着黧面霜华侵老须□埃埋故驿积雪缟修途冻岫新诗句寒林古画图夜寒孤月上天地一冰壶　　旅次　　　　　　　　　　　王元粹旅次浑无定生涯亦漫劳病求方士药寒忆故人袍避俗惟黄卷忘忧但浊醪柴门多落叶昨夜朔风高　　丙申岁十月还乡作五首　　　明刘基风急霜飞天地寒草黄木落水泉干千村乱后荒榛满孤客归来抆泪看野宿狐狸鸣户外巢居烟火出云端黍苗处处思阴雨王粲诗成损肺肝　　又
故园梅□依时发异县归人见却悲花自别来难独立人今老去复何之未能荷插除丛棘且可随方着短篱等待熏风暄暖后枝间看取实离离　　又
手种庭前安石榴开花结子到深秋可怜枝叶从人折尚有根株为客留枳枸悲风吹白日苕华高影隔青丘坏垣蟋蟀知离恨长夜凄凉吊独愁　　又
舍北草池寒已枯草中时复见菇蒲滥泉觱沸无留鲋弱藻蒙茸不系凫绿叶红花空代谢春蛙秋蚓任喧呼窥临最忆琴高鲤腾驾风雷定有无　　又
小舟冲雨清溪上雨密溪深宿雾昏游子到家无旧物故人留客叹空尊荒畦蔓草缠蒿草落日青猿叫白猿语罢不须还秉烛耳闻目见总销魂　　步至东皋　　　　　　　　　　高启斜日半川明幽人每独行愁怀逢暮惨诗意入秋清鸟啄枯杨碎虫悬落叶轻如何得归后犹似客中情　　门有车马客行　　　　　　　　前人门有车马客乃是故乡士昔别各壮年今见不相似上堂叙情亲拜跪出妻子对案未能食历历问桑梓当时同游人十有八九死松柏长新坟荆棘生故址欢言方未终悲感还复始因思兴谢端叹息不能止　　太白三章　　　　　　　　　　前人太白初升北斗落行人早起车鸣铎岂愿身离父母邦山川路远非不恶贫贱未知生处乐　　又
太白正高北斗低行人出关鸡乱啼他乡无人是知己欲归未归东复西弊裘愧见家中妻　　又
太白犹悬北斗没行人衣上霜拂拂下马饮酒歌苦声新丰主人莫相忽人奴亦有封侯骨　　晚同宗豫少保自孙庄先行诣清河途中奉寄　　勉仁少傅弘济太常　　　　　杨士奇载书先发赴前营雨浥飞埃晚更晴人喜望家三舍近马知归路四蹄轻风飘点点溪花送日射行行野树明却忆今宵毡帐底翠壶红烛伴双清　　江西旅怀　　　　　　　　　　杨荣客梦家千里乡心柳万条片云遮海峤一雨送江潮恋阙绨袍在怀人尺素遥春光看又晚何处灞陵桥　　题彭韫玉秋山行旅图　　　　　王恭闲门秋晚叶皆飞征路逢霜客渐稀独树断猿愁远骑隔林残烧映行衣西风一饭人烟少落日千峰夕鸟微莫向他乡留滞久故园山水候君归　　荆山乡思　　　　　　　　　　龙瑄驿厅长昼思依依坐看晴檐柳絮飞斜日鸟呼春不住东风雁比客先归山程迢□淹征辔野水微茫梦钓矶却忆旧居江口市雨香苹藻鱼肥　　寄周鹤洲太守　　　　　　　魏时敏风雨越江边邮亭对夜眠乡心孤岛迥客梦一灯悬论旧怀他日谈诗记往年离魂将别梦几度到临川　　醉中到白□而归　　　　　　　樊阜往事无凭一梦空悠悠岐路任西东菊花向晚应嫌雨梧叶经秋不耐风自笑长贫仍作客谁怜多病欲成翁青山断处孤城在一片砧声夕照中　　舟中作　　　　　　　　　　　前人青山淡淡夕阳时狂客扁舟只载诗细雨一江菇叶老西风两岸柳条衰雁横秋影过荒戍鸦带寒声落古祠但说莼鲈滋味好季鹰心事几人知　　秋日怀东湖　　　　　　　　　前人枯荷残蓼满秋池长日思归未有期一笛唤愁霜落后双砧敲梦月明时老惟防病勤收药贫欲谋生懒作诗莫怪羁人头易白他乡岁晚倍堪悲　　荷花荡夜归次吴水部德征韵　　文林采芳日暮未言归处处村家揜杼机水漫莲洲愁路断月明沙渚觉鸥飞高歌小海风波急回首横塘烟火微兰棹屡移□屡倒不知露下已沾衣　　秋夜梦康侍御用和　　　　　　童轩宦游岁月易蹉跎青镜流光两鬓皤客梦不知江水远乡心偏傍雨声多张衡有咏惟愁在烛武无能奈老何为问旧游骢马客别来谁与共鸣珂　　行旅　　　　　　　　　　　　杨慎行旅苦日短劳人知路遥忽忽岁云暮客心中摇摇旷野积寒气四望但寂寥严霜下丰草朔风鸣枯条浮云起为盖坚冰结为桥白日隐余照元云暗层霄鸣毂无停轮嘶马不解镳飞鸟夕知还征涂何迢迢无以慰苦辛兴言自成谣　　西征夜　　　　　　　　　　　前人寒重旅衾单嘿对灯花谢乱山荒垒间独客孤眠夜寂寞与谁同寻思似梦中劳劳无止极去去忘西东故乡孟冬别有约仲冬返人愿天不从长征日以远异县多相知樽酒话心期含悲不能语泪为生别滋　　客舍　　　　　　　　　　　　陆杰行役殊无已其如岁晏何宦情因拙淡乡梦入秋多月巷千砧发霜天一雁过吾庐今夜好可惜掩松萝　　除夕　　　　　　　　　　　文征明拨尽炉灰夜欲晨不知漂泊潞河滨灯花自照还家梦道路谁怜去国人浩荡江湖容白发蹉跎舟楫待青春只应免逐鸡声起无复鸣珂候紫宸　　北征　　　　　　　　　　　　薛蕙地阔尘沙外天寒霜露中燕云常少日朔气自兼风梦断南栖鸟愁随北向鸿淹留忆攀桂辛苦叹飘蓬　　春日思家　　　　　　　　　　蔡羽经旬不出畏春泥狼籍风光上苑西江柳初摇客未发山花欲落鸟频啼故乡头绪愁中草野寺栖迟石上梯暮色苍然人倚阁秣陵东去白云低　　旅夜二首　　　　　　　　　　前人昨夜起观星月在杨枝上今宵不见月星影空摇漾羽虫飞拂户灯吐孤火壮伫立掩衡门愁来独惆怅　　又客愁常突兀今夜灯花生虽知无喜报愁亦暂时贫解襟成独寝留灯待天明喜固不可求客心恒畏愁　　送徐兴公还家　　　　　　　谢肇浙枫落空江生冻烟西风羸马不胜鞭冰消浙水知家近春到闽山在客先斜日雁边看故国孤帆雪里过残年怜余久负寒鸥约魂梦从君碧海天　　望亭舟中感怀　　　　　　　　吴兆水国蚕桑早春山蕨笋肥谁怜行路客着尽离家衣村犬迎舟吠田乌绕耜飞悠悠望远岫却羡暮云归　　行役　　　　　　　　　　　　游朴驱马上高山山高欲近天及到山巅上更有山在前高山岂有尽客行良可怜　　行役　　　　　　　　　　　乔世宁行役何仓皇登涉念徒御白日息虞渊行子在中路杪秋多悲风摇落不可顾我非草与木胡为被霜露不辞霜露侵但恐岁云暮　　高大使吴淞归兴图　　　　　　陈可枫落吴江白雁飞天涯游子正思归香消夜月青绫被凉入秋风白纻衣江浦蒹葭含宿雨驿亭杨柳带斜晖分明记得西湖上载酒兰舟近翠微　　旅中　　　　　　　　　　　　陈孚梧叶响荒塘秋宵不耐长猿啼千嶂外人在一灯傍雁影溪桥月钟声野寺霜明朝又何处烟水正茫茫　　北征杂咏二首　　　　　　　张时彻羲和无停轨寒暑更相易岁暮谁不归独为远行客荆榛当路衢乌鸢翔我侧疾风吹沙尘白日忽以匿筋骨既憔悴感此增怵惕悠悠赴壑鳞戢戢归林翼物性有如此行役不遑息阊阖不可攀阆风不可即果腹适莽苍浩荡将安极　　又
客寝不能寐旧虑杂新思申旦鸡初鸣呼童理裳衣初日照疏牖仓皇临路岐风尘塞四野车马若云驰去者未云息来者复如斯鼎鼎百年内形神空尔疲顾彼蓬蒿士旦暮偃荆屝蒸藜以为食编□以为衣不知有朝市岂复辨雄雌芳饵非所羡网罗安得施　　晚行二首　　　　　　　　　张宇初倦行偏旅思蔬味喜初闻野道堆黄叶人家住白云鸟啼斜照薄风急暮帆分归策犹暄暖徒知厌世氛　　又苦疾嗟长道舟涂总未安晚程逢雁少秋梦到乡难鱼贱知河落鸥轻信水宽篙师时冻语不敢怪风湍　　宿清溪驿梦得草虫鸣断岸沙鸟宿寒汀之句　　因续成诗　　　　　　　　　僧德清□流遵远渚旅泊傍孤亭月隐山容淡鱼潜水气腥草虫鸣断岸沙鸟宿寒汀最惜飘零者浮生梦未醒　　菩萨蛮题
驿楼
　　　　　唐李白
平林漠漠烟如织寒山一带伤心碧暝色入高楼有人楼上愁　阑干空伫立宿鸟归飞急何处是归程长亭更短亭　　浪淘沙
春
思
　　　　南唐李后主
帘外雨潺潺春意阑珊罗衣不奈五更寒梦里不知身是客一饷贪欢　独自莫□阑无限江山别时容易见时难流水落花春去也天上人间　　御街行
秋日
怀旧
　　　宋范仲淹
纷纷坠叶飘香砌夜寂静寒声碎真珠帘卷玉楼空天淡银河垂地年年今夜月华如练长是人千里愁肠已断无由醉酒未到先成泪残灯明灭枕头敧谙尽孤眠滋味都来此事眉间心上无计相回避　　青玉案春日
怀旧
　　　　欧阳修
一年春事都来几早过了三之二绿暗红嫣浑可事垂杨庭院暖风帘幕有人憔悴　买花载酒长安市又争似家山见桃李不枉东风吹客泪相思难表梦魂无据惟有归来是　　踏莎行
春
旅
　　　　　　　秦观
雾失楼台月迷津渡桃源望断无寻处可堪孤馆闭春寒杜鹃声里斜阳暮　驿寄梅花鱼传尺素砌成此恨无重数郴江常自繞郴山为谁流下潇湘去　　阮郎归旅
况
　　　　　　　前人
湘天风雨破寒初残灯庭院虚丽谯吹彻小单于迢迢清夜徂　乡梦断旅情孤峥嵘岁又除衡阳犹有雁传书郴阳和雁无　　忆帝京
旅
怨
　　　　　　　柳永
薄衾小枕凉天气乍觉别离滋味展转数寒更起了还重睡毕竟不成眠一夜长如岁　也拟抛却回征辔又争奈已成行计万种思量多方开解只恁寂寞厌厌地系我一生心负你千行泪　　八声甘州
秋
怨
　　　　　　前人
对萧萧暮雨洒江天一番洗清秋渐霜风凄紧关河冷落残照当楼是处红衰绿减苒苒物华休惟有长江水无语东流　不忍登高临远望故乡渺邈归思难收叹年来踪迹何事苦淹留想佳人妆楼颙望误几回天际识归舟争知我倚阑干处正恁凝愁　　迷神引贬玉溪
对江山作
　晁补之
黯黯青山红日暮浩浩大江东注余霞散绮回向烟波路使人愁长安远在何处几点渔灯小迷近坞一片客帆低傍前浦　暗想平生自悔儒冠误觉阮途穷归心阻断魂萦目一千里伤平楚怪竹枝歌声声怨为谁苦猿鸟一时啼惊岛屿烛暗不成眠听津鼓　　如梦令有
寄
　　　　　　　苏轼
为向东坡传语人在画堂深处别后有谁来雪压小桥无路归去归去江上一□春雨　　声声慢
旅次
登楼作
　　　辛弃疾
征埃成阵行客相逢都道幻出层楼指点檐牙高处浪涌云浮今年太平万里罢长淮千骑临秋□栏望有东南佳气西北神州　千古怀嵩人去还笑我身在楚尾吴头看取弓马陌上车马如流从今赏心乐事剩安排酒令诗筹华胥梦愿年年人似旧游　　桂枝香秋
旅
　　　　　　　张辑
梧桐雨细渐滴作秋声被风惊碎润逼衣篝线袅蕙炉沈水悠悠岁月天涯醉一分秋一分憔悴紫箫吟断素笺恨切夜寒鸿起　又何苦凄凉客里负草堂春绿竹溪空翠落叶西风吹老几番尘世从前谙尽江湖味听商歌归兴千里露侵宿酒疏帘淡月照人无寐　　长相思
旅
思
　　　　　　　前人
山无情水无情杨柳飞花春雨晴征衫长短亭　拟行行重行行吟到江南第几程江南山渐青　　探春
岁晚
吴中作
　　　　　张炎
列屋烘炉深门响竹催残客里时序投老情怀薄游滋味消得几回凄楚听雁听风雨更听过数声柔橹暗将一点归心试托乡书分付　试问西楼在否休忘了盈盈端正窥户帘知蟾冰柳萦蛾雪次第满城箫鼓闲见谁家月浑不记旧游何处伴我微吟恰有梅花一树　　离亭燕
怀
古
　　　　　　　张升
一带江山如画风物向秋潇洒水浸碧天何处断霁色冷光相射蓼屿荻花洲掩映竹篱茅舍　云际客帆高挂烟外酒旗低亚多少六朝兴废事尽入渔樵闲话怅望倚层楼寒日无言西下　　南浦
旅
况
　　　　　　　鲁逸仲
风悲画角听单于三弄落谯门投宿骎骎征骑飞雪满孤村酒市渐阑灯火正敲窗乱叶舞纷纷送数声惊雁下离烟水嘹唳度寒云　好在半胧溪月到如今无处不销魂故国梅花归梦愁损绿罗裙为问暗香闲艳也相思万点村啼痕算翠屏应是两眉余恨倚黄昏　　鹊桥仙
旅
况
　　　　　　　滕宾
斜阳一抹青山数点万里澄江如练东风吹落橹声遥又唤起寒云一片　残鸦古渡荒鸡村店渐觉楼头人远桃花流水小桥东是那个柴门半掩　　一剪梅
舟过
吴江
　　　　　蒋捷
一片春愁待酒浇江上舟摇楼上帘招秋娘容与泰娘娇风又飘飘雨又萧萧　何日归家洗客袍银字笙调心字香烧流光容易把人抛红了樱桃绿了芭蕉　　满江红
秋
旅
　　　　　　　前人
秋本无愁奈客里秋偏岑寂身老大欢敲秦缶懒□陶甓万误曾因疏处起一闲且向贫中觅笑新来多事是征鸿声嘹呖　双户掩孤灯剔书束架琴悬壁算人间无此小窗幽阒浪远微听葭叶响雨残细数梧梢滴正依稀梦到故人家谁横　　感皇恩
旅
思
　　　　　　陆敬信
残角两三声催登古道远水长山又重到水声山色看尽轮啼昏晓风头日脚下人空老　匹马旧时西征谈笑绿鬓朱颜正年少旗亭斗酒任是十千倾倒而今酒兴减诗情少　　满江红
旅
思
　　　　　　　张辑
春水连天桃花浪几番风恶云乍起远山遮尽晚风还作绿遍芳洲生杜若楚帆带雨烟中落认向来沙觜共停桡伤飘泊　寒犹在衾偏薄肠欲断愁难着倚蓬窗无寐引杯孤酌寒食清明都过了可怜辜负年时约想小楼日日望归舟人如削　　渔家傲
旅
况
　　　　　　　前人
楼外天寒山欲暮溪边雪后藏云树小艇风斜沙觜露流年度春光已向梅梢住　短梦今宵还到否苇村四望知何处客里从来无意绪催归去故园正要莺花主　　青玉案
旅
情
　　　　　　　曹组
田园有计归须早在家纵贫亦好南去北来何日了光阴送尽可堪青鬓暗逐流年老　寂寥孤馆残灯照正乡思惊时梦初觉落月苍苍关河晓一声鸡唱马嘶人起又上长安道　　浪淘沙
旅
况
　　　　　　朱敦儒
风约雨横江秋满篷窗中物色尽凄凉更是行人行未得独系归航　拥被换残香黄卷堆床开愁展恨剪思量伊是行云侬是梦休问家乡　　唐多令
旅
恨
　　　　　　　邓炎
雨过水明霞潮回岸带沙叶声寒飞透窗纱懊恨西风吹世换又吹我落天涯　寂寞古豪华乌衣日又斜说兴亡燕入谁家只有南来无数雁和明月宿芦花　　瑞龙吟
秋
思
　　　　　　明刘基
秋光好无奈锦帐香消绣帏寒早钩帘人立西风送书过雁依然又到故乡杳空把泪随江水梦萦西草何时赋得归来倚松对柳开尊醉倒　衰鬓不堪临镜镜中愁见蓬飞丝绕门外远山青青长带斜照石泉涧月辜负夜猿啸伤心处枫雕露渚荷枯烟沼燕去元蝉老满天细雨鸣羁鸟花蔓当檐袅庭院静遥闻清砧声捣拥衾背壁一灯红小　　玲珑四犯
台
州作
　　　　　前人
白露点珠明河生浪秋光看一半翠衾知夜永梦冷孤馆南楼数声过雁西池桂花零乱岁序如何江山若此嬴得霜鬓满　伤心谩回愁眼见蛩吟蔓草萤度荒□泪随黄叶下事逐浮云散沧波滚滚东流去问谁是登楼王粲菊绽篱边赋归来恐晚　　雨中花
旅
怀
　　　　　　　前人
月入疏松光的皪淡烟锁江城夜寂问何处无愁人间今古莫作他乡客　月里青鸾空有翼杳不见嫦娥消息北斗纵横银河清浅重露成涓滴　　行香子
客
行
　　　　　　　杨慎
秋色萧萧秋风寥寥渐江头露草萋萋霜风摵摵风柳条条望水茫茫舟泛泛橹摇摇　虫语要要蝶梦飘飘问家山蚕崖渺渺鱼波寂寂雁阵嘹嘹淡月溶溶烟漠漠路迢迢
　行旅部总论
易经
　　旅卦
旅小亨旅贞吉

本
义
旅羁旅也山止于下火炎于上为去其所止而　不处之象故为旅以六五得中于外而顺乎上下　之二阳艮止而离丽于明故其占可以小亨而能　守其旅之贞则吉旅非常居若可苟者然道□不　在故自有其正不可须臾离也彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
本
义
旅之时为难处
象曰山上有火旅君子以明慎用刑而不留狱本
义
慎刑如山不留如火
初六旅琐琐斯其所取灾象曰旅琐琐志穷灾也程
传
六以阴柔在旅之时处于卑下是柔弱之人处　旅困而在卑贱所存污下者也志卑之人既处旅　困鄙猥琐细□所不至乃其所以致悔辱取灾咎　也六二旅即次怀其资得童仆贞象曰得童仆贞终□尤也
本
义
即次则安怀资则裕得其童仆之贞信则□欺　而有赖旅之最吉者也九三旅焚其次丧其童仆贞厉

本
义
过刚不中居下之上故其象占如此丧其童仆　则不止于失其心矣象曰旅焚其次亦以伤矣以旅与下其义丧也本
义
以旅之时而与下之道如此义当丧也
九四旅于处得其资斧我心不快

本
义
以阳居阴处上之下用柔能下故其象占如此　然非其正位又上□刚阳之与下唯阴柔之应故　其心有所不快也象曰旅于处未得位也得其资斧心未快也

程
传
四以近君为当位在旅五不取君义故四为未　得位也曰然则以九居四不正为有咎矣曰以刚　居柔旅之宜也九以刚明之才欲得时而行其志　故虽得资斧于旅为善其心志未快也大
全
中溪张
　氏曰九四虽在近君之地而处于羁旅之中此其　所以未得位也六五射雉一矢亡终以誉命

本
义
雉文明之物离之象也六五柔顺文明又得中　道为离之主故得此爻者为射雉之象虽不无亡　矢之费而所丧不多终有誉命也象曰终以誉命上逮也

本
义
言其誉命闻于上也
上九鸟焚其巢旅人先笑后号咷丧牛于易凶本
义
上九过刚处旅之上离之极骄而不顺凶之道　也象曰以旅在上其义焚也丧牛于易终莫之闻也周礼　　地官
遗人掌野鄙之委积以待羁旅

订
义
郑锷曰康成谓羁旅为过行寄止者以经考之　乃旅师之所谓新甿盖羁旅无定名此乃自远方　新徙而来至于六遂未授田之人如王制所谓自　诸侯来徙于家者也田虽未授身留于此则用野　鄙之委积待之宜矣凡宾客会同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积
订
义
郑锷曰宾客之往来会同之毕至师役之竭作　其人众矣道途之所须寝食之不便其何以行之　哉遗人之官自国门之外野中之道十里以至三　十里三十里以至五十里近则有庐远则有宿又　远有市庐则具饮食以待之宿有路室路室则有　委以待之市有候馆候馆则有积以待之如是则　日无饥渴之忧夜有寝处之便适千里者无宿舂　粮之劳亦不至于暴露而茇舍则孰惮于从王事　哉委人以稍聚待宾客以甸聚待羁旅

订
义
王氏曰稍聚者所聚稍给之物甸聚者所聚甸　赋之物刘执中曰稍聚去王城三百里宾客有时　故以待之甸聚去王城二百里而羁旅无时故以　待之黄氏曰遗人野鄙之委积待羁旅委人以甸　聚待羁旅先王之政不使一人有乏绝之患项氏　曰甸小于稍故待羁旅过客其用微尔雅
　　释言
征迈行也

注
诗曰王于出征迈亦行
疏
皆出行诗曰王于出
　征者小雅六月文也云迈亦行者诗云周王于迈　是也
　行旅部杂录
易经复象雷在地中复先王以至日闭关商旅不行诗经王风黍离章行迈靡靡中心摇摇大雅公刘章于时庐旅按注庐寄也旅宾也
