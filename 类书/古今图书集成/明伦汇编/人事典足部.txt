
　足部汇考
礼记
　　玉藻
足容重

注
重不轻举移也
尔雅
　　释诂
趾足也

注
足脚
履帝武敏武迹也敏拇也

注
拇迹大指处
疏
郑笺诗云祀郊禖之时时则有
　大神之迹姜嫄履之足不能满履其拇指之处于　是遂有身而生后稷是其事也黄帝素问
　　五藏生成篇
足受血而能步
　血者所以濡筋骨利关节者也
　　脉解论篇
病偏虚为跛者正月阳气解冻地气而出也所谓偏虚者冬寒颇有不足者故偏虚为跛也　此言太阳之气生于冬令水中寒水之气有所不　足以致太阳之气亦虚而为偏枯跛足也　　气交变论篇
岁土太过雨湿流行肾水受邪甚则肌肉萎足萎不收行善瘛脚下痛　诸甲之岁土运太过土胜则制水故肾藏病而脚　下病　　六元正纪大论篇
阳明所至为鼽尻阴股膝髀足病
　此夏病之常也
又曰太阴所至为重胕肿
　此冬病之常也
　至真要大论篇
少阴在泉客胜则腰痛尻股膝髀足病瞀热以酸胕肿不能久立　四之客气乃太阳寒水故为腰尻股足病皆太　阳之经证同气相感也次之气乃厥阴风木瞀热　以酸胕肿不能久立乃脾土之证盖木淫而土病太阳在泉寒复内余则腰尻痛屈伸不利股胫足膝中痛　寒复内余者太阳寒水之客气入于内而复内有　余也腰尻股胫足痛者太阳之经证也屈伸不利　者太阳之主筋也　　解精微论篇
夫人厥则阳气并于上阴气并于下阳并于上则火独光也阴并于下则足寒足寒则胀也　肾为水藏受五藏之精阴脉集于足下而聚于足　心故阴并于下不得阳气以和之则足寒足寒则　藏寒生满病也灵枢
　　经脉篇
胃足阳明之脉是主血所生病者膝膑肿痛循膺乳气冲股伏兔骭外廉足跗上皆痛中指不用脾足太阴之脉是主脾所生病者不能卧强立股膝内肿厥足大指不用　不能卧强立膝股内肿足大指不用经病之在外　也膀胱足太阳之脉是动则病髀不可以屈腘如结踹如裂是为踹厥是主筋所生病者项背腰尻腘踹脚皆痛小指不用　　经筋篇
足太阳之筋其病小指支跟肿痛
足少阳之筋病小指次指支转筋引膝外转筋膝不可屈伸腘筋急前引髀后引尻伤左角则右足不用曰维筋相交　维筋左右之交维也左络于右故伤左角者病从　左而右也右足不用者从上而下也足阳明之筋其病足中指支胫转筋脚跳坚伏兔转筋髀前肿　足阳明之筋起于中三指乃厉兑之外间循髀股　而上经于颈结于口鼻耳目之间其病支胫伏兔　转筋脚跳而坚经筋之为病也足太阴之筋其病足大指支内踝痛转筋痛膝内辅骨痛阴股引髀而痛　足太阴之筋起于大指内侧之隐白间循膝股而　上于胸腹其内者着于脊其病在筋经之部分而　为痛足少阴之筋其病足下转筋及所过而结者皆痛及转筋　其病足下转筋及所过而结者皆痛病在此所过　所结者主痫瘛痉强此筋经之为病也足厥阴之筋其病足大指支内踝之前痛内辅痛阴股痛转筋阴器不用　足厥阴之筋起于足大指之大敦循胫股而结于　阴器　　逆顺肥瘦篇
岐伯曰足之三阳从头走足足之三阴从足走腹　此言足阴阳之脉上下外内逆顺而行应地之经　水也　　阴阳系日月篇
足之十二经脉以应十二月月生于水故在下者为阴　十二月应地之十二支是以足之十二经脉以应　十二月人秉天地水火而生故与天地参也寅者正月之生阳也主左足之少阳未者六月主右足之少阳卯者二月主左足之太阳午者五月主右足之太阳辰者三月主左足之阳明巳者四月主右足之阳明此两阳合于前故曰阳明申者七月之生阴也主右足之少阴丑者十二月主左足之少阴酉者八月主右足之太阴子者十一月主左足之太阴戌者九月主右足之厥阴亥者十月主左足之厥阴此两阴交尽故曰厥阴故足之阳者阴中之少阳也足之阴者阴中之太阴也手之阳者阳中之太阳也手之阴者阳中之少阴也　手经有阴足经有阳乃上下之气交
正月二月三月人气在左无刺左足之阳四月五月六月人气在右无刺右足之阳七月八月九月人气在右无刺右足之阴十月十一月十二月人气在左无刺左足之阴　　阴阳二十五人篇
足少阳之下血气盛则外踝肥血多气少则外踝皮坚而厚血少气多则外踝皮薄而□血气皆少则外踝瘦无肉　足少阳经脉之下行者循膝外廉下辅骨之前抵　绝骨之端下出外踝之前循足跗上是以在下足太阳之下血气盛则跟肉满踵坚气少血多则瘦跟空血气皆少则善转筋踵下痛　转筋踵下痛者血气少而不能荣养筋骨也　　邪客篇天圆地方人头圆足方以应之辰有十二人有足十指茎垂以应之女子不足二节以抱人形方言
　　足部杂释
逴骚蹇也吴楚偏蹇曰骚齐楚晋曰逴
　蹇跛者行踸踔也逴行略也
隑企立也东齐海岱北燕之郊跪谓之委
痿谓之隑企
　今东郡人亦呼长跪为隑企脚躄不能行也释名　　释形体
足续也言续胫也
髀卑也在下称也
股固也为强固也
膝伸也可屈伸也
脚却也以其坐时却在后也
胫茎也直而长似长茎也
膝头曰膞膞围也因形团圜而名之也
或曰蹁蹁扁也亦因形而名之也
趾止也言行一进一止也
蹄底也
踝确也居足两旁硗确然也亦因其形踝踝然也足后曰跟在下旁着地一体任之象木根也踵锺也锺聚也上体之所锺聚也
后汉华佗中藏经
　　诸病察手足辨死法
手足爪甲肉黑色者死
骨绝腰脊痛肾中重不可反侧足膝后平者五日死肾绝足肿者九日死筋绝魂惊虚恐手足爪甲青呼骂不休者八九日死晋王叔和脉诀　　四肢吉凶
足趺趾踵膝如斗十日须知难保守盖脾主四肢足趺乃胃经所行之处脾胃将绝则有是证手足甲青叫骂多筋绝九日定难过
元朱震亨心法
　　手足麻木
手足麻者属气
手足木者有湿痰死血
十指麻木是胃中有湿痰死血
析骨分经
　　髀
股外为髀髀外后廉属足太阳膀胱经髀关属足阳明胃经髀阳属足少阳胆经　　股
髀内为股股内属足厥阴肝经前廉属足太阴脾经后廉属足少阴肾经　　伏兔
髀前膝上起肉属足阳明胃经
　　膝
膝膑中属足阳明胃经膝内前廉属足太阴脾经　　腘膝后曲处为腘腘中属足太阳膀胱经腘内后廉属足少阴肾经前廉属足厥阴肝经　　胻
胻胫骨也外廉属足阳明胃经内廉属足太阴脾经　　辅骨胻外为辅属足太阳膀胱经

腓肠也中属足太阳膀胱经内属足厥阴肝经　　踝内外踝骨也内踝前廉属足太阴脾经太阴之前属足厥阴肝经太阴之后属足少阴肾经外踝前廉属足少阳胆经后廉属足太阳膀胱经　　跗
跗足面也跗中属足阳明胃经内属足厥阴肝经跗外属足少阳胆经　　足心
属足少阴肾经
　　足指
足大指聚毛属足厥阴肝经内侧属足太阴脾经中指外侧属足阳明胃经小指外侧属足太阳膀胱经小指下属足少阴肾经小指次指之间属足少阳胆经本草纲目
　　膝头垢主治
外台曰唇紧疮以绵裹烧研傅之
　　爪甲附方
斩三尸法太上元科云常以庚辰日去手爪甲午日去足爪每年七月十六日将爪甲烧灰和水服之三尸九虫皆灭名曰斩三尸一云甲寅日三尸游两手剪去手爪甲甲午日三尸游两足剪去足爪甲消除脚气每寅日割手足甲少侵肉去脚气外台
秘要

破伤中风手足十指甲香油炒研热酒调呷服之汗出便好普济治破伤风手足颤掉搐摇不已用人手足指甲烧存性六钱姜制南星独活丹砂各二钱为末分作二服酒下立效阴阳易病用手足爪甲二十片中衣裆一片烧灰分三服温酒下男用女女用男胞衣不下取本妇手足爪甲烧灰酒服即令有力妇人抱起将竹筒于胸前赶下圣
惠方

灵枢注
　　胃经诸穴歌
足阳明四十五从承泣四白而数巨有地仓之积大迎乘颊车之伙下关头维及人迎水突气舍与缺盆气户兮库房屋翳膺窗兮乳中乳根不容承满梁门关门太乙滑肉天枢外陵大巨从水道归来气冲入髀关之境伏兔至阴市梁丘犊鼻自三里而行上巨虚兮条口下巨虚兮丰隆解溪冲阳入陷谷下内庭厉兑而终　　分寸歌
胃之经兮足阳明承泣目下七分寻四白目下方一寸巨鼻孔旁八分地仓夹吻四分近大迎颔下寸三分颊车耳下八分穴下关耳前动脉行头维神庭旁四五　神庭督脉穴在中行发际上五分头维去神庭四　寸五分人迎喉旁寸五真水突筋前迎下在气舍突下穴相乘　气舍在水突下
缺盆舍下横骨内各去中行寸半明气户璇玑旁四寸至乳六寸又四分库房屋翳膺窗近乳中正在乳头心次有乳根出乳下各一寸六不相侵　自气户至乳根六穴上下相去各一寸六分去中　行任脉各四寸却去中行须四寸以前穴道与君陈不容巨阙旁三寸　巨阙任脉穴在脐上六寸五分
却近幽门寸五新
　幽门肾经穴巨阙旁一寸五分在胃经任脉二脉　之中其下承满与梁门关门太乙滑肉门上下一寸无多少共去中行三寸寻天枢脐旁二寸间枢下一寸外陵安枢下二寸大巨穴枢下四寸水道全枢下六寸归来好共去中行二寸边气冲鼠鼷上一寸　鼠鼷横骨尽处
又去中行四寸专髀关膝上有尺二伏兔膝上六寸是阴市膝下方三寸梁丘膝上二寸记膝膑陷中犊鼻存膝下三寸三里至膝下六寸上廉穴膝下七寸条口位膝下八寸下廉看膝下九寸丰隆系却是踝上八寸量比那下廉外边缀解溪去庭六寸半　庭内庭也冲阳庭后五寸换陷谷庭后二寸间内庭次指外间现　足大指次指外间陷中
厉兑大指次指端去爪如韭胃井判
　左右各四十五穴共九十穴
　　脾经诸穴歌
足太阴脾中州二十一穴隐白游赴大都兮瞻太白访公孙兮至商丘越三阴之交而漏谷地机可接步阴陵之泉而血海箕门是求入冲门兮府舍轩豁解腹结兮大横优游腹哀食窦兮接天溪而同派胸乡周荣兮缀大包而如钩　　分寸歌
大指内侧起隐白节后陷中求大都太白内侧核骨下节后一寸公孙呼商丘内踝陷中遭踝上三寸三阴交踝上六寸漏谷是踝上五寸地机朝膝下内侧阴陵泉血海膝膑上内廉箕门穴在鱼腹取动脉应手越筋间冲门期下尺五分　期门肝经穴巨阙旁四寸五分巨阙任脉穴脐上　六寸五分府舍期下九寸判腹结期下六寸八大横期下五寸半腹哀期下方二寸期门肝经穴道现巨阙之旁四寸五却连脾穴休胡乱自此以上食窦穴天溪胸乡周荣贯相去寸六无多寡又上寸六中府换　肺经穴
大包腋下有六寸渊液腋下三寸绊
　左右共四十二穴
　　膀胱诸穴歌
足太阳六十三睛明攒竹诣曲差五处之乡承光通天见络□玉枕之行天柱高兮大杼抵风门开兮肺俞当厥阴心膈之俞肝胆脾胃之藏三焦肾兮大肠小肠膀胱俞兮中膂白环自从大杼至此去脊中寸半之旁又有上次中下四在腰四空以相将会阳居尻尾之侧始了背中二行仍上肩胛而下附分二椎之旁三椎魄户四椎膏肓神堂噫嘻兮鬲关魂门兮阳纲意舍兮胃仓肓门志室秩边胞肓承扶浮□与委阳殷门委中而合阳承筋承山到飞扬辅阳昆仑至仆参申脉金门探京骨之□束骨通谷抵至阴小指之旁　　分寸歌
足太阳兮膀胱经目内眦角始晴明眉头陷中攒竹取曲差发际上五分五处发上一寸是承光发上二寸半通天络□玉枕穴相去寸五调匀看玉枕夹脑一寸三入发二寸枕骨现天柱陷后发际中大筋外廉陷中献自此夹脊开寸五第一大杼二风门三椎肺俞厥阴四心俞五椎之下论膈七肝九十胆俞十一脾俞十二胃十三三焦十四肾大肠十六之下椎小肠十八膀十九中膂内俞二十椎白环廿一椎下当以上诸穴可排之更有上次中下一二三四腰空好会阳阴尾尻骨旁背部二行诸穴了又从脊上开三寸第二椎下为附分三椎魄户四膏肓第五椎下神堂尊第六噫嘻膈关七第九魂门阳纲十十一意舍之穴存十二胃仓穴巳分十三肓门端正在十四志室不须论十九胞肓廿秩边背部三行诸穴匀又从臀下阴文取承扶居于陷中主浮□扶下方六分委阳扶下寸六数殷门扶下六寸长腘中外廉两筋乡委中膝骨约纹里此下三寸寻合阳承筋脚根上七寸穴在肠之中央承山下分肉间外踝七寸上飞扬辅阳外踝上三寸昆仑后跟陷中央仆参亦在踝骨下申脉踝下五分张金门申脉下一寸京骨外侧骨际量束骨本节后陷中通谷节前陷中强至阴却在小指侧太阳之穴始周详　计六十三穴左右共一百二十六穴
　　肾经诸穴歌
足少阴兮廿七涌泉流于然谷太溪大锺兮水泉绿照海复溜兮交信续从筑宾兮上阴谷撩横骨兮大赫麓气穴四满兮中注肓俞上通于商曲守石关兮阴都宁开通谷兮幽门肃步廊神封而灵墟存神藏彧中而腧府足　　分寸歌
足掌心中是涌泉然谷踝下一寸前
　内踝前一寸
太溪踝后跟骨上大锺跟后踵中边
　足跟后踵中大骨上两筋问也
水泉溪下一寸觅照海踝下四寸安复溜踝上前二寸交信踝上二寸联二穴止隔筋前后太阳之后少阴前　前旁骨是复溜后旁骨是交信二穴止隔一条筋筑宾内踝上分阴谷膝下曲膝间横骨大赫并气穴四满中注亦相连各开中行止寸半上下相去一寸便上膈肓俞亦一寸肓俞脐旁半寸边肓俞商曲石关来阴都通谷幽门开各开中行五分侠六穴上下一寸裁步廊神封灵墟存神藏彧中俞府尊各开中行计二寸上下寸六六穴分俞府璇玑旁二寸取之得法自然真　　胆经诸穴歌
足少阳兮四十三瞳子近听会间客主人在颔厌集悬颅悬厘曲鬓前率谷天冲见浮白窍阴完骨本神连阳白临泣目窗近正荣承灵脑空安风池肩井兮渊液辄筋日月京门联带脉五枢而下维道居相沿环跳风市抵中渎阳关之下阳陵泉阳交外丘光明穴阳辅悬锺穴可瞻丘墟临泣地五会侠溪窍阴胆经全　　分寸歌
足少阳兮四十三头上廿穴分三折起自瞳子至风池积数陈之次序说瞳子近眦五分耳前陷中听会穴客主人名上关同耳前起骨开口空颔厌悬颅之二穴脑空下廉曲角中　脑空即颞□颔厌悬颅二穴在曲角之下脑空之　上悬厘之穴异于兹脑空下廉曲角上曲鬓耳上发际隅　耳上发际曲隅陷中
率谷耳上寸半安天冲耳后入发二
　耳后入发际二寸
浮白入发一寸间窍阴即是枕骨穴完骨之上有空连　在完骨上枕骨下动摇有空
完骨耳后入发际量得四分须用记本神神庭旁二寸入发一寸耳上系阳白眉上方一寸发上五分临泣是　目上直入发际五分陷中
发上一寸当阳穴发上寸半目窗至正营发上二寸半承灵发上四寸谛脑空发上五寸半风池耳后发陷寄　至此计二十穴分作三折向外而行始自瞳子　至完骨是一折又自完骨外折上至阳白会睛明　是一折又自睛明上行循临泣风池是一折缘其　穴曲折多难以分别故此作至二十次第言之　歌曰一瞳子二听会三主人兮颔厌四五悬颅　兮六悬厘第七数兮曲鬓随八率谷兮九天冲十　浮白兮之穴从十一窍阴来相继十二完骨一折　终又自十三本神始十四阳白二折随十五临泣　目下穴十六目窗之穴宜十七正营十八灵十九　脑户廿风池依次细心量取之胆经头上穴吾知肩井肩上陷中求大骨之前一寸半　肩上陷中缺盆上大骨前一寸半以三指按取当　中指陷中渊液腋下方三寸辄筋期下五分判期门却是肝经穴相去巨阙四寸半日月期门下五分京门监骨下腰绊　监骨下腰中季胁本夹脊肾之募
带脉章门下寸八五枢章下四八贯
　五枢去带脉三寸季胁下四寸八分
维道章下五寸三居章下八寸三章门缘是肝经穴下脘之旁九寸含环跳髀枢宛宛中　髀枢中侧卧屈上足伸下足以右手摸穴左摇撼　取之屈上伸下取穴同风市垂手中指尽膝上五寸中渎逢阳关阳陵上三寸阳陵膝下一寸从阳交外踝上七寸外丘踝上六寸容踝上五寸光明穴踝上四寸阳辅通踝上三寸悬钟在丘墟踝前之陷中此去侠溪四寸五却是胆经原穴功临泣侠溪后寸半五会去溪一寸穷夹溪在指岐骨内窍阴四五二指中　计四十三穴左右共八十六穴　　肝经诸穴歌
足厥阴一十三穴终起大敦于行间循太冲于中封蠡沟中都之会膝关曲泉之宫袭阴包于五里阴廉乃发寻羊矢于章门期门可攻　　分寸歌
足大指端名大敦
　内侧为隐白外侧为大敦
行间大指缝中存太冲本节后二寸跟前一寸号中封　足内踝骨前一寸筋里宛宛中
蠡沟踝上五寸是
　内踝骨前上五寸
中都踝后七寸中
　内踝上七寸骨中
膝关犊鼻下二寸曲泉曲膝尽横纹阴包膝上方四寸　股内廉两筋间蜷足取之看膝内侧必有槽中气冲三寸下五里　气冲下三寸阴股中动脉应手
阴廉冲下有二寸羊矢冲下一寸许气冲却是胃经穴鼠鼷之上一寸主鼠鼷横骨端尽处相去中行四寸止章门下腕旁九寸肘尖尽处侧卧取期门又在巨阙旁四寸五分无差矣
　足部艺文一
　　足箴　　　　　　　　　　唐皮日休惟尔跰跰为吾所先居必择地行必依贤勿践乱□勿履利门勿蹈怨府勿蹑祸源凤凰乃禽不栖凡木驺虞乃兽不践生物惟尔栖践保兹无忽

　足部纪事
庄子在宥篇黄帝闻广成子在于崆峒之上故往见之广成子南首而卧黄帝顺下风膝行而进竹书纪年帝尧唐氏母曰庆都足履翼宿
帝王世纪大禹右足文履己字
春秋繁露禹形体长长足肵疾行先左随以右劳左佚右也山海经长股国为人常被发一曰长脚
交胫国为人交胫按注脚胫曲戾相交所谓交趾也柔利国为人一足反膝曲足一云留利之国人足反折赤水之东有长胫之国按注脚长三丈
有大幽之国有赤胫之民按注膝已下正赤色列女传桀日夜与妹嬉及宫人饮酒常置妹嬉于膝上听用其言春秋繁露汤体长专小足左扁而右便劳右佚左也书经泰誓商王受斫朝涉之胫按注斫斫也孔氏曰冬月见朝涉水者谓其胫耐寒斫而视之穆天子传天子至于巨搜之人奴乃献白鹄之血以饮天子因具牛羊之湩以洗天子之足字典
音未详

天子命驾八骏之乘赤骥之驷造父为御口南征翔行径绝翟道升于太行南济于河驰驱千里遂入于宗周官人进白鹄之血以饮天子以洗天子之足左传桓公十三年春屈瑕伐罗斗伯比送之还谓其御曰莫敖必败举趾高心不固矣庄公八年齐侯田于贝丘见大豕从者曰公子彭生也豕人立而啼公惧坠于车伤足丧屦反责屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出斗死于门中遂入杀孟阳于□曰非君也不类见公之足于户下遂弒之而立无知十二年南宫万奔陈宋人请南宫万于陈以赂陈人使妇人饮之酒而以犀革裹之比及宋手足皆见宋人醢之十六年郑伯治与于雍纠之乱者九月杀公子阏刖强鉏公父定叔出奔卫三年而复之曰不可使共叔无后于郑使以十月入曰良月也就盈数焉君子谓强鉏不能卫其足十八年冬巴人伐楚十九年春楚子御之大败于津还鬻拳弗纳遂伐黄初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之大伯使其后掌之君子曰鬻拳可谓爱君矣谏以自纳于刑刑犹不忘纳君于善韩子和氏篇楚人和氏得玉璞楚山中奉而献之厉王厉王使玉人相之曰石也王以和为诈而刖其左足厉王薨武王即位和又奉其璞而献之武王使玉人相之又曰石也王又以和为诳而刖其右足武王薨文王即位和乃抱其璞而哭于楚山之下三日三夜泣尽继之以血王乃使玉人理其璞而得宝焉遂名曰和氏之璧庄子盗跖篇介子推至忠也自割其股以食文公文公后背之子推怒而去抱木而燔死左传僖公二十二年宋公及楚人战于泓宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉二十八年城濮之战卫侯闻楚师败惧出奔楚使元咺奉叔武以受盟六月晋人复卫侯公子歂犬华仲前驱叔武将沐闻公至喜捉发走出前驱射而杀之公知其无罪也枕之股而哭之文公十三年晋人患秦用士会乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰谓东人之能与夫二三有司言者吾与之先使士会既济魏人噪而还宣公十七年晋侯使郄克征会于齐齐顷公帷妇人使观之郄子登妇人笑于房注跛而登
阶故笑之
献子怒出而
誓曰所不此报无能涉河
谷梁传季孙行父秃晋郄克眇卫孙良夫跛曹公子手偻同时而聘于齐齐使秃者御秃者眇者御眇者使跛者御跛者偻者御偻者萧同侄子处台上而笑之闻于客客不悦而去相与立胥闾而语移日不解齐人有知之者曰齐之患必此始矣成公十七年齐庆克通于声孟子鲍牵以告国武子夫人怒国子相灵公以会高鲍处守及还孟子诉之曰高鲍将不纳君而立公子角秋七月刖鲍牵而逐高无咎仲尼曰鲍庄子之智不如葵葵犹能卫其足周语柯陵之会单襄公见晋厉公视远步高鲁成公见言及晋难单子曰君何患焉晋将有乱吾见晋君之容殆必祸者也夫君子目以定体足以从之是以观其容而知其心矣目以处义足以步目今晋侯视远而足高目不在体而足不步目其心必异矣目体不相从何以能久左传襄公二十三年齐侯袭莒门于且于伤股而退二十五年齐棠公死崔武子吊焉见棠姜美取之庄公通焉崔子因是称疾不视事公问崔子甲兴公登台而请弗许公逾墙射之中股反队遂弒之昭公三年齐侯使晏婴请继室于晋既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣国之诸市屦贱踊贵踊刖足者屦言刖多
民人痛疾而或燠咻之欲无获民将焉辟
之初景公欲更晏子之宅辞曰小人近市朝夕得所求小人之利也敢烦里旅公笑曰子近市识贵贱乎于时景公繁于刑有鬻踊者故对曰踊贵屦贱既已告于君故与叔向语而称之景公为是省于刑韩子外储说叔向御坐平公请事公腓痛足痹转筋而不敢坏坐晋国闻之皆曰叔向贤者平公礼之转筋而不敢坏坐说苑政理篇景差相郑郑人有冬涉水者出而胫寒后景差过之下陪乘而载之覆以上□晋叔向闻之曰景子为人国相岂不固哉吾闻良吏居之三月而沟渠修十月而津梁成六畜且不濡足而况人乎抱朴子钦士篇晋平接亥唐脚痹而坐不敢正汲冢周书太子晋解师旷见太子晋东躅其足王子曰太师何举足骤师旷曰天寒足躅是以数也左传昭公七年卫襄公夫人姜氏无子嬖人婤姶生孟絷孔成子梦康叔谓己立元晋韩宣子为政聘于诸侯之岁婤姶生子名之曰元孟絷之足不良弱行注跛也
孔成子以周易筮之曰元尚享卫国主其社稷以示史朝史朝曰元亨又何疑焉孟非人也将不列于宗弱足者居侯主社稷奉人民事鬼神从会朝又焉得居各以所利不亦可乎故孔成子立灵公二十六年齐鲁战于炊鼻林雍羞为颜鸣右下苑何忌取其耳苑子之御曰视下顾苑子刜林雍断其足鑋而乘于他车以归按正义既断其足而云鑋知鑋是一足行也定公十四年吴伐越越子句践御之陈于檇李大败之灵姑浮以戈击阖庐阖庐伤将指取其一屦按注其足大指见斩遂失屦姑浮取之吴越春秋吴入郢求昭王所在日急申包胥乃之于秦求救楚昼驰夜趋足踵跖劈裂裳裹膝鹤倚哭于秦庭越王念复吴雠非一旦也苦身劳心夜以接日目卧则攻之以蓼足寒则责之以水冬常抱冰夏还握火愁心苦志悬胆于户出入尝之不绝于口淮南子人间训越王句践一决狱不辜援龙渊而切其股血流至足以自罚也而战武士必其死濑乡记老子足蹈二五
抱朴子老君足下有八卦
庄子德充符篇鲁有兀者叔山无趾踵见仲尼仲尼曰子不谨前既犯患若是矣虽今来何及矣无趾曰吾惟不知务而轻用吾身吾是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以复补前行之恶而况全德之人乎韩子外储说篇孔子相卫弟子子□为狱吏刖人足所□者守门人有恶孔子于卫君者卫君欲执孔子孔子走弟子皆逃子□从出门□危引之而逃之门下室中子□问□危曰吾不能亏主之法令而亲刖子之足是子报仇之时也而子何故乃肯逃我□危曰吾断足也固吾罪当之不可奈何然方公之欲治臣也公憱然不悦形于颜色此臣之所以德公也左传哀公十七年卫侯欲逐石圃未及而难作石圃攻公公阖门而请弗许逾于北方而坠折股二十五年卫侯为灵台于籍圃与诸大夫饮酒焉褚师声子□而登席公怒辞曰臣有疾异于人若见之君将之是以不敢公愈怒大夫辞之不可褚师出公戟其手曰必断而足按注足有创疾礼记祭义乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也吾闻诸曾子父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也一举足而不敢忘父母一出言而不敢忘父母是故道而不径舟而不游不敢以先父母之遗体行殆战国策智氏帅韩魏以围赵襄子于晋阳决晋水以灌晋阳城智伯出行水韩康子御魏桓子骖乘智伯曰始吾不知水之可亡人之国也乃今知之汾水利以灌安邑绛水利以灌平阳魏桓子肘韩康子康子履魏桓子蹑其踵淮南子修务训楚欲攻宋墨子闻而悼之自鲁趋而十日十夜足重茧而不休息裂衣裳裹足至于郢见楚王曰臣见王之必伤义而不得宋于是公输般设攻宋之械墨子设守宋之备九攻而墨子九却之史记孙武子传孙膑尝与庞涓俱学兵法庞涓既事魏得为惠王将军而自以为能不及孙膑乃阴使召孙膑膑至庞涓恐其贤于己疾之则以法刑断其两足而黥之欲隐勿见战国策苏秦读书欲睡引锥自刺其股血流至足史记商鞅传鞅西入秦因景监以求见孝公语事良久弗听罢而孝公怒景监曰子之客妄人耳景监以让卫鞅鞅请复见孝公公与语不自知膝之前于席也秦本纪武王有力好戏与孟说举鼎绝膑
平原君传平原君赵胜者赵之诸公子也封于东武城平原君家楼临民家民家有躄者盘散行汲平原君美人居楼上临见大笑之明日躄者至平原君门请曰臣闻君之喜士士不远千里而至者以君能贵士而贱妾也臣不幸有罢癃之病而君之后宫临而笑臣臣愿得笑臣者头平原君笑应曰诺躄者去平原君笑曰观此竖子乃欲以一笑故杀吾美人不亦甚乎终不杀居岁余宾客门下舍人稍稍引去平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士耳于是平原君乃斩笑躄者美人头自造门进躄者因谢焉其后门下乃复稍稍来韩子外储说篇郑人有且置履者先自度其足而置之其坐至之市而忘操之已得履乃曰吾忘持度遂不得履人曰何不试之以足曰宁信度无自信也史记蔡泽传泽魋颜蹙齃膝挛按注挛两膝曲也燕世家燕王喜伐赵自将偏军随之将渠引燕王绶止之王□之以足将渠泣曰臣非以自为为王也战国策荆轲见燕太子太子再拜而跪膝下行流涕有顷而后言汉书高祖本纪高祖左股有七十二黑子
沛公西过高阳郦食其为里监门曰诸将过此者多吾视沛公大度乃求见沛公沛公方踞□使两女子洗师古曰
洗洗足也
郦生不拜长揖曰足下必欲诛无道秦
不宜踞见长者于是沛公起摄衣谢之延上坐项羽欲与汉王独身挑战汉王数羽十罪羽大怒伏弩射中汉王汉王伤胸乃扪足曰虏中吾指汉王病创卧张良强请汉王起行劳军以安士卒毋令楚乘胜汉王出行军疾甚因驰入成皋韩信传信平齐请自立为假王当是时楚方急围汉王于荥阳使者至发书王大怒骂曰吾困于此旦暮望而来佐我乃欲自立为王张良陈平伏后蹑汉王足因附耳语曰汉方不利宁能禁信之自王乎史记齐悼惠王传灌婴在荥阳闻魏勃本教齐王反既诛吕氏罢齐兵使使召责问魏勃勃曰失火之家岂暇先言大人而后救火乎因退立股战而栗恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃汉书灌夫传田蚡取燕王女为夫人列侯宗室皆往贺酒酣蚡起为寿坐皆避席伏已窦婴为寿独故人避席余半膝席苏林曰下席而膝半在席
上也如淳曰以膝跪席上也
夫行酒
至蚡蚡膝席曰不能满觞夫怒因嘻笑曰将军贵人也毕之韩安国传田蚡死安国行丞相事引堕车蹇上欲用安国为丞相使使视蹇甚乃更以平棘侯薛泽为丞相安国病免数月愈复为中尉张汤传汤所爱史鲁谒居病卧闾里主人汤自往视病为谒居摩足汤常排赵王赵王怨之上书告汤大臣史谒居有病汤至为摩足疑与为大奸事下廷尉李陵传昭帝遣陵故人陇西任立政等三人俱至匈奴招陵单于置酒赐汉使者立政等见陵未得私语即目视陵而数数自循其刀环握其足阴谕之言可还归汉也史记滑稽传东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎淮南子人间训塞上之人有善术者家富良马其子好骑堕而折其髀人皆吊之其父曰此何不遽为福乎居一年胡人大入塞丁壮者引弦而战近塞之人死者十九此独以跛之故父子相保西京杂记广川王发栾书冢棺柩明器朽烂无余有一白狐见人惊走左右击之不能得伤其左脚其夕王梦一丈夫须眉尽白来谓王曰何敢伤吾左脚乃以杖叩王左脚王觉脚肿痛生疮至死不差汉书宣帝本纪帝足下有毛卧居数有光耀
后汉书耿弇传张步攻弇与刘歆等合战弇自引精兵大破之飞矢中弇股以佩刀截之左右无知者严光传光与光武同游学及光武即位乃遣使聘至引光入论道故旧相对累日因共偃卧光以足加帝腹上明日太史奏客星犯御坐甚急帝笑曰朕故人严子陵共卧耳马援传援击先零羌中矢贯胫帝以玺书劳之二十四年援征五溪进营壶头贼乘高守隘水疾船不得上会暑甚士卒多疫死援亦中病遂困乃穿岸为室以避炎气贼每升险鼓噪援辄曳足以观之左右哀其壮意莫不为之流涕李固传固足履龟文按注足履龟文者二千石见相书黄昌传初昌为州书佐其妇归宁于家遇贼被获遂流转入蜀为人妻其子犯事乃诣昌自讼昌疑母不类蜀人因问所由对曰妾本会稽余姚戴次公女州书佐黄昌妻也妾尝归家为贼所略遂至于此昌惊呼前谓曰何以识黄昌邪对曰昌左足心有黑子常自言当为二千石昌乃出足视之因相持悲泣还为夫妇向栩传栩常于北坐板□上如是积久板乃有漆裹足指之处杨彪传彪守尚书令曹操诬以欲图废置奏收下狱孔融见操曰杨公四世清德今杀无辜谁不解体操遂出彪彪见汉祚将终遂称脚挛不复行东观汉记淳于恭养兄崇孤儿教诲学问时不如意辄呼责数以捶自击其胫欲感之儿惭负不敢复有过会稽先贤传贺劭为人美容止与人交久益敬之在官府常着□希见其足江表传孙策攻笮融为流矢所中伤股不能乘马因自舆还蜀志诸葛亮传注魏略曰亮在荆州以建安初与颍川石广元徐元直汝南孟公威等俱游学三人务于精熟而亮独观其大略每晨夜从容常抱膝长啸而谓三人曰卿三人仕进可至刺史郡守也三人问其所至亮但笑而不言先主传注九州春秋曰备住荆州数年尝于表坐起至□见髀里肉生慨然流涕还坐表怪问备备曰吾常身不离鞍髀肉皆消今不复骑髀里肉生日月若驰老将至矣而功业不建是以悲耳马超传注典略曰超讨郭援为飞矢所中乃以囊囊其足而战关羽传注蜀记曰羽初出军围樊梦□啮其足语子平曰吾今年衰矣然不得还秦宓传吴张温来聘宓至温问曰天有足乎宓曰有诗云天步艰难之子不犹若其无足何以步之魏志贾逵传注魏略列传杨沛为长社令时曹洪宾客在县界征调不肯如法沛挝折其脚苏则传则拜侍中与董昭同寮昭尝枕则膝卧则推下之曰苏则之膝非佞人之枕也方技周宣传文帝以宣为中郎属太史尝有问宣曰吾昨夜梦见刍狗其占何也宣答曰君欲得美食耳有顷出行果遇丰膳后又问宣昨夜复梦见刍狗何也宣曰君欲堕车折脚宜戒慎之顷之果如宣言复语宣曰皆梦刍狗而其占不同何也宣曰刍狗者祭神之物故君始梦当得饮食也祭祀既讫则刍狗为车所轹故当堕车折脚也锺繇传繇有膝疾拜起不便朝见使载舆车虎贲舁上殿就坐朱建平传建平善相马文帝将出取马外入建平曰此马之相今日死矣帝将乘马马恶衣香嚙文帝膝帝大怒即便杀之张合传诸葛亮出岐山诏张合督诸将西至略阳亮还保祁山合追至木门与亮军交战飞矢中合右膝薨注魏略曰亮军退司马宣王使合追之合曰军法围城必开出路归军勿追宣王不听合不得已遂进蜀军乘高布伏弓弩乱发矢中合髀魏略北丁零有马胫国声似雁鹜从膝胫以下生马蹄走疾于马吴志孙峻传注吴书曰留赞字正明会稽长山人少为郡吏与黄巾贼帅吴桓战手斩得桓赞一足被创遂屈不伸然性烈好读兵书及三史每览古良将战攻之势辄对书独叹因呼诸近亲谓曰今天下扰乱英豪并起历观前世富贵非有常人而我屈躄在闾巷之间存亡无以异今欲割引吾足幸不死而足伸几复见用死则已矣亲戚皆难之有间赞乃以刀自割其筋血流滂沱气绝良久家人惊怖亦以既尔遂引伸其足足伸创愈以得蹉步凌统闻之请与相见甚奇之乃表荐赞遂被试用有战功晋书王济传帝尝与济弈棋而孙皓在侧谓皓曰何以好剥人面皮皓曰见无礼于君者则剥之济时伸脚局下而皓讥焉武元杨皇后传后临终枕帝膝曰叔父骏女男引有德色愿陛下以备六宫帝流泣许之崩于帝膝拾遗记石崇屑沉水之香如尘末布象□上使所爱者践之无迹者赐以珍珠百琲有迹者节其饮食令身轻弱故闺中相戏曰尔非细骨轻躯那得百琲珍珠晋书陶侃传侃率周访等击杜弢弢将王贡挑战侃遥谓之曰杜弢为益州吏盗用库钱卿本佳人何为随之也天下宁有白头贼乎贡初横脚马上侃言讫贡敛容下脚辞色甚顺王恭传刘牢之轻骑袭恭恭败单骑奔曲阿恭久不骑乘髀生疮不能复去曲阿人殷确以船载之湖浦尉收之以送京师习凿齿传凿齿以脚疾废于里巷及襄阳陷于苻坚坚素闻其名与道安俱舆而至焉既见与语大悦之赐遗甚厚又以其蹇疾与诸镇书昔晋氏平吴利在二陆今破汉南获士裁一人有半耳世说王刘与桓公共至覆舟山看酒酣后刘牵脚加桓公颈桓公甚不堪举手拨去既还王长史语刘曰伊讵可以形色加人不庾玉台希之弟也希诛将戮玉台玉台子妇宣武弟桓豁女也徒跣求进阍禁不内女厉声曰是何小人我伯父门不听我前因突入号泣请曰庾玉台常因人脚短三寸当复能作贼不宣武笑曰婿故自急遂原玉台一门晋书索紞传紞善术数功曹张邈尝奉使诣州夜梦狼啖一脚紞曰脚肉被啖为却字会东虏反遂不行陶潜传潜嗜酒与刺史王弘欢宴穷日潜无履弘顾左右为之造履左右请履度潜便于坐伸脚令度焉弘要之还州问其所乘答云素有脚疾向乘篮舆亦足自反乃令一门生二儿共轝之搜神记衡农字剽卿东平人也少孤事继母至孝常宿于他舍值风雷频梦虎啮其足农呼妻相出于庭叩头三下屋忽然而坏压死者三十余人惟农夫妻获免良常仙系记陆修静跖有重轮足有双踝
凉州记隐王张美人色美艳出家为道吕隆逼之张捘门楼双股顿折口诵经色自若俄而死莲社高贤传尊者佛驮邪舍至沙勒国罗什乃从学阿毗昙论十诵律什随母反龟兹师遂留止行化后十年师东至龟兹盛弘法化罗什在姑臧遣信要之师恐国人止其行取清水以药投之咒数十言与弟子洗足即夜便发比旦行数百里追之不及问弟子何所觉邪答曰唯闻疾风流馨两目有泪师又咒水洗足乃止宋书朱修之传修之为左民尚书后坠车折脚辞尚书领宗宪太仆以脚疾不堪独行特给扶侍南史始安王遥光传遥光生而躄疾高帝谓不堪奉拜祭祀欲封其弟武帝谏乃以遥光袭爵位中书郎足疾不得同朝例常乘舆自望贤门入遥光多忌人有饷履者以为戏己大被嫌责刘绘尝为笺云智不及葵亦以忤旨南齐书王慈传慈患脚世祖□王晏曰慈在职未久既有微疾不堪朝又不能骑马听乘车在仗后江左来少例也以疾从闲任转冠军将军司徒左长史傅琰传琰迁尚书右丞遭母丧邻家失火延烧琰屋琰抱柩不动邻人赴救乃得俱全股髀间已被烟焰梁书王僧辩传僧辩为竟陵太守属侯景反僧辩西就世祖及荆湘疑贰军师失律世祖命僧辩统军讨之僧辩以竟陵部下犹未尽来意欲待集然后上世祖以为迁延不肯去大怒按剑厉声曰卿惮行邪因斫之中其左髀流血至地三国典略侯景左足上有肉瘤状似龟战应□捷瘤则隐起分明如其不胜瘤则低下及奔败瘤陷肉中王僧辩平侯景或谓僧辩曰朝士来者孰当先至僧辩曰其周弘正乎俄而弘正与弟弘让自投迎军僧辩甚喜谓之曰公可坐膝上弘正对曰可谓加诸膝也老夫何足当之南史阴子春传子春迁梁秦刺史身服垢污脚数年一洗每洗则失财败事云在梁州以洗足致梁州败香案牍陶弘景右膝有数十黑子作七星文北齐书徐之才传有人患脚跟肿痛诸医莫能识之才曰蛤精疾也由乘船入海垂脚海中疾者曰实曾如此之才为之剖得蛤子二大如榆荚三国典略后周卢昌期祖英伯反宇文神举讨平之神举以英伯壮节欲令宽赦军人已割其髀肉如鹅卵矣英伯颜色不变遂遣诛之海山记隋文帝时杨素有战功炀帝倾意结之文帝崩素谓百官曰大行遗诏立帝有不从者戮于此左右扶帝上殿帝足弱欲倒者数四不能上素下去左右以手扶接帝帝援之乃上百官莫不嗟叹隋唐嘉话英公绩与单雄信俱臣李密结为兄弟密既亡雄信降王世充绩来归国世充既平雄信将就戮英公请之不得泣而退雄信曰我固知汝不了此绩曰平生誓共为灰土岂敢念生但以身已许国义不两遂虽死之顾兄妻子何如因以刀割其股以肉啖雄信曰示无忘前誓雄信食之不疑类隽马周初入京至灞上逆旅数公子饮酒不之顾周即市斗酒濯足于旁众异之唐书姚崇传崇始为同州张说以素憾讽赵彦昭劾崇及当国说惧潜诣岐王申款崇他日朝参趋出崇曳踵为有疾状帝诏问之对曰臣损足曰无甚痛乎曰臣心有忧痛不在足问以故曰岐王陛下爱弟张说辅臣而密乘车出入王家恐为所□故忧之于是出说相州郭子仪传田承嗣傲狠不轨子仪尝遣使至魏承嗣西望拜指其膝谓使者曰兹膝不屈于人久矣今为公拜传信记安禄山初为张韩公帐下走使之吏韩公常令禄山洗足韩公脚下有黑点子禄山因洗脚而窃窥之韩公顾笑曰黑子吾贵相也独汝窥之亦能有之乎禄山曰某贱人也不幸两足皆有比将军者黑而加大竟不知此何祥也韩公奇而观之益亲厚之约为义儿为加宠焉画墁录汾阳王足掌有黑子一日使浑咸宁洗足咸宁捧玩久之王曰何也对曰瑊也足亦有之王使跣而视之哂曰不迨吾谓浑中寿也类隽浮图圆静者年八十余尝为史思明将骁悍绝伦既执力士椎其胫不能折骂曰竖子折人脚且不能乃曰健儿因自置其足折之且叹曰败吾事不得见洛城流血唐书贾直言传直言父道冲以艺待诏代宗时坐事赐鸩将死直言绐其父日当谢四方神祇使者少怠辄取鸩代饮迷而踣明日毒溃足而出夕乃苏帝怜之减父死俱流岭南直言由是躄酉阳杂俎永泰初丰州烽子暮出为党项缚入西蕃易马蕃将令穴肩骨贯以皮索以马数百蹄配之经半岁马息一倍蕃将赏以羊革数百因转近牙帐赞普子爱其了事遂令执纛左右有剩肉余酪与之又居半年因与酪肉悲泣不食赞普问之云有老母频夜梦见赞普颇仁闻之怅然夜召帐中语云蕃法严无放还例我与尔马有力者两匹于某道纵尔归无言我也烽子得马极骋俱乏死遂昼潜夜走数日后为刺伤足倒碛中忽有风吹物窸窣过其前因揽之裹足有顷不复痛试起步走如故经信宿方及丰州界归家母尚存悲喜曰自失尔我唯念金刚经寝食不废以祈见尔今果其誓因取经拜之缝断亡数幅不知其由子因道碛中伤足事母令解足视之所裹疮物乃数幅经也其疮亦愈大历中东都天津桥有乞儿无两手以右足夹笔写经乞钱欲书时先再三掷笔高尺余未曾失落书迹官楷手书不如也独异志唐大历中万年尉侯彝者好侠尚义常匿国贼御史推鞫理穷终不言贼所往御史曰贼在汝右膝盖下彝遂揭□砖自击其膝盖翻示御史曰贼安在大唐新语孟景休事亲以孝闻丁母忧哀毁逾礼殆至灭性及葬时属寒跣履霜脚指皆堕既而复生如初酉阳杂俎元和末盐城脚力张俨递牒入京至宋州遇一人因求为伴其人朝宿郑州因谓张曰君受我料理可倍行数百乃掘二小坑深五六寸令张背立垂足坑口针其两足张初不知痛又自膝下至骭再三捋之黑血满坑中张大觉举足轻捷纔午至汴复要于陕州宿张辞力不能又曰君可暂卸膝盖骨且无所苦当日行八百里张惧辞之其人亦不强乃曰我有事须暮及陕遂去行如飞顷刻不见录民膝不朽埋之百二十年化为人
天中记马希范二脚左右长尺余谓之龙脚人或□触则终日头痛北梦琐言唐吴行鲁尚书彭州人少年事内官西门军容小心畏慎每夜温溲溺器以奉之深得中尉之意一日为洗足中尉以足下文理示之曰如此文理争教不作十军容使行鲁拜曰此亦无凭某亦有之执□仆之役乃脱屦呈之中尉叹美谓曰汝但忠孝我终为汝成之尔后假以军职除彭州刺史为卢耽相公西川行军司马御蛮有功历东西川山南三镇节旄除西川制云为命代之英雄作人中之祥瑞讥之也五代史吕琦传废帝立待琦甚厚琦与李崧欲与契丹通和帝大怒崧惶恐拜谢拜无数琦足力乏不能拜而止帝曰吕琦强项肯以人主视我邪琦曰臣素病羸拜而乏容臣少息顷之喘定奏曰陛下以臣等言非罪之可也屡拜何益帝意稍解辟寒蓝采和常衣破蓝衫六銙黑木腰带一脚着靴一脚跣冬则卧雪中气出如蒸宋史侯益传益汾州平遥人祖父以农为业唐光化中李克用据太原益以拳勇隶麾下从庄宗攻大名先登擒军校擢为马前直副兵马使征刘守光先登迁军使破洺州为机石伤足庄宗亲以药傅其疮清异录温韬少无赖拳人几死市魁将送官谢过魁前拜逾数百魁释之韬每念之以为耻既贵达拍金薄搭膝带之曰聊酬此膝宋史孝义传祁暐字坦之莱州胶水人淳化三年进士历度支员外郎直集贤院天禧中出知潍州母卒葬于州城之南暐既解官就坟侧构小室号泣守护蔬食经六冬堕足二指有白乌白兔驯扰坟侧州人异之以状闻刘遇传遇镇滑州晨兴方对客足有炙疮痛其医谓火毒未去故痛不止遇即解衣取刀割疮至骨曰火毒去矣谈笑如常时旬余乃差忠义黄友传友体貌英伟胆雄万夫谋画机密出人意表尝语子弟曰天下承平日久武事玩弛万一边书告警马革裹尸乃吾素志他日收吾骸足心黑子为识也其忠诚许国根于天性如此东坡志林方李宪用事时士大夫或奴事之穆衍孙路至为执袍带王中正盛时俞充至令妻执板而歌以侑中正饮若此类不可胜数而彭孙本以盗招出气凌公卿韩持国至诣其第出妓饮酒酒酣慢持国持国不敢对然常为李宪濯足曰太尉足何其香也宪以足踏其头曰奴谄我不太甚乎老学庵笔记晁以道为明州船□日日平旦具衣冠焚香占一卦一日有士人访之坐间小雨以道语之曰某今日占卦有折足之象然非某也客至者当之必验无疑君宜戒之士人辞去至港口践滑而仆胫几折疗治累月乃愈游宦纪闻秦会之当轴吾乡姚德临能篆书秦喜之许授以文资未降旨会之招饮姚喜忘其敬不觉振股以此恶之寻令充枢密院效士辨验篆文而已画墁录刘伯寿少年有老人授以丹术元丰二年冬予访伯寿于嵩阳时年七十四同登峻极行步如飞予奔喘不及伯寿顾而笑曰年少乃尔耶袒露髀股示人皆肉皮裹骨毛长数寸扣之有声光彩烂然暌车志梅侍读晚年躁于禄位而病足常抚其足而詈之曰是中有鬼令我不至两府者汝也谈圃蒲恭敏宗孟知郓州日有盗良民使自掘地倒埋之观其足动以为戏乐恭敏获其党先剔去足筋然后置于法乐善录潭倅张着奉时祀于南岳旧制就坛设位敷席于地陈豆牲醴之品当敷席之际着以一足指画祀罢还府坠马折足而卒青箱杂记解宾王仕至工部侍郎为人方颐大口敦庞厚重左足下有黑子甚明大齐东野语贾师宪远谪南荒就绍兴差官押送则本州推官沈士圭摄山阴尉郑虎臣也郑武弁尝为贾所恶适有是役遂甘心焉贾临行置酒招二人祈哀僥庇云向在维扬日襄邓间有人善相一日来值其跣卧因叹息再三私谓客曰相公贵极人臣而足心肉陷是名猴形恐异时不免有万里行耳是知今日窜逐之事虽满盈招咎盖亦有数存焉泳化类编明太祖时整容匠杜衡端事上梳栉修甲一日上见其手足甲用佳纸裹而怀之上问将何处去杜对曰圣体之遗岂敢狼籍谨将归藏上曰汝如何诈耶前后吾指甲安在杜对见藏奉于家上留杜命人往取甲其家人从佛阁上取之以朱匣盛顿香烛供其前比奏上大喜谓其诚谨知礼命为太常卿明外史李时勉传时勉甫成童即以颜曾之学自励冬寒以衾裹足纳桶中刻苦诵读□直传直知宿迁县有张谨妻朱氏失金环钗钏姑挞之几毙其兄弟诉于直直召朱氏问曰是日入汝室者谁也曰惟出嫁小姑并邻妇三人即命召至蒙其面令坐帐中伸足帐外直忽呼隶曰此盗金镮者大杖杖之一妇皇遽敛足则小姑也一讯而伏李源传源性至孝母病痹源制为□舆与妇共舁之游戏室中以为娱源素有足疾不良于行女侍趋代之则曰吾非乏使欲服劳为少孝耳且吾自胜之无所苦也见闻录熊公尚书翀孝庙呼熊胡子而不名一日奏事鼻带液诏曰鼻液乃膝寒耳命以公绣护膝赐之香案牍李阿逢□牛以足胫置车下轹其骨皆折阿死须臾复生足亦如故辟寒铁脚道人尝爱赤脚走雪中兴发则朗诵南华秋水篇嚼梅花满口和雪咽之曰吾欲寒香沁入腑肺
　足部艺文二
词

　沁园春
美
人足
　　　　　　宋刘过
洛浦凌波为谁微步轻尘暗生记踏花芳径乱红不损步苔幽砌嫩绿无痕衬玉罗悭销金样窄载不起盈盈一段春嬉游倦笑教人款捻微褪些跟　有时自度歌声悄不觉微尖点拍频忆金莲移换文鸳得侣绣茵催衮舞凤轻分懊恨深遮牵情半露出没风前烟缕裙知何似似一钩新月浅碧笼云　　灼灼花
美
人足
　　　　　明杨慎
谁把纤纤月掩在湘裙褶凤翠花明猩红珠莹蝉纱雪迭颤巍巍一对玉弓儿把芳心生拽　掌上呈娇怯痛惜还轻捻戏蕊含莲齿痕斜印凌波罗袜踏春回露湿怕春寒倩檀郎温热

　足部外编
述异记秦汉间俗说盘古氏头为东岳腹为中岳左臂为南岳右臂为北岳足为西岳香案牍孟岐尝云见周公旦抱成王以朝于周庙岐时侍周公升坛公上岐以手摩成王足周公以玉笏遗岐岐常宝执岐汉武
帝时人

拾遗记昭王梦羽人绿囊中有续脉明丸补血精散王即请此药贮以玉缶缄以金绳王以涂足则飞天地万里之外如游咫尺之内列仙传汉武帝巡泰山稷丘君冠章甫拥琴来拜曰陛下勿上上必伤足及上数里右足指果折上讳之故但祠而还集异志汉武帝与群臣宴未央殿方食黍忽闻语云老臣寻□不见梁上有一公长九寸拄杖偻步帝问之公下稽首不言自仰视屋俯指帝脚忽然不见问东方朔朔对曰其名为藻兼水木之精也夏巢林冬潜河陛下兴造宫室斩伐其居故来诉耳仰视屋者殿名未央也俯视脚者脚足也愿工足于此也帝为此暂止
　足部杂录
易经履象曰跛能履不足以与行也
噬嗑初九履校灭趾□咎按程传校木械也其过小故履之于足以灭伤其趾贲初九贲其趾舍车而徒象曰舍车而徒义弗乘也咸初六咸其拇按本义拇足大指也咸以人身取象感于最下咸拇之象也六二咸其腓凶居吉按本义腓足肚也欲行则先自动躁妄而不能固守者也九三咸其股执其随往吝按本义股随足而动不能自专者也大壮初九壮于趾征凶有孚按本义刚在下而进动之物也刚阳处下而当壮时壮于进者也故有此象明夷六二夷于左股用拯马壮吉按程传股在胫足上于行之用不甚切左又非便用者手足之用右为便唯蹶张用左夷于左股谓伤害其行不甚切也夬初九壮于前趾往不胜为咎艮初六艮其趾□咎利永贞按本义以阴柔居艮初为艮趾之象占者如之则□咎六二艮其腓不拯其随其心不快按本义六二居中得正既止其腓三为限则腓所随过刚不中以止乎上二虽中正而体柔弱不能往而拯之其心不快说卦九震为足巽为股按正义足能动用故震为足股随于足则巽顺之谓大全丘氏曰足在下而动股两垂而下震阳动于下为足巽阴两开于下为股项氏曰足动股随雷风相与也诗经小雅采菽章赤芾在股邪幅在下按注胫本曰股邪幅逼也邪缠于足如今行縢所以束胫在股下也按大全郑氏曰幅束其胫自足至膝故曰在下书经说命若跣弗视地厥足用伤礼记曲礼主人与客让登主人先登客从之拾级聚足连步以上上于东阶则先右足上于西阶则先左足又
足毋□
又
执主器操币圭璧行不举足车轮曳
踵按注踵脚后也执器而行但起其前而曳引其踵如车轮之运于地故曰车轮曳踵檀弓今之君子进人若将加诸膝
王制南方曰蛮雕题交趾按注交趾足拇指相向也按正义蛮卧时头向外而足在内而相交故云交趾玉藻圈豚行不举足按注圈转也豚之言循读为上声谓徐趋之法当曳转其足循地而行故云不举足也又
执龟玉举前曳踵蹜蹜如也按注踵足后跟也举足之时而曳其后跟则行不离地如有所循也蹜蹜促狭之貌龟玉皆重器故敬谨如此仪礼士相见礼若不言立则视足坐则视膝
庄子骈拇篇骈拇枝指出乎性哉而侈于德是故骈于足者连无用之肉也枝于手者树无用之指也荀子非相篇人之所以为人者非特二足无毛也以其有辨也今夫猩猩形笑亦二足无毛也然而君子啜其羹食其胾人之所以为人者非特以二足无毛也以其有辨也楚辞卜居渔父鼓枻歌曰沧浪之水清兮可以濯我缨沧浪之水浊兮可以濯我足韩子扬权篇腓大于股难以趋走
韩诗外传珠玉无足而至者君好之也士有足而不至者君不好也风俗通俗说夔一足谨按吕氏春秋鲁哀公问于孔子乐正夔一足信乎孔子曰昔者舜以夔为乐正始治六律和均五声以通八风而天下服重黎又荐能为音者舜曰夫乐天地之精得失之节故惟圣人为能和乐之本夔能和之平天下若夔一足矣故曰夔一足非一足行说文髀股外也股髀也胫胻也足在下也
汉隽茧足下起皮如茧也言远行
