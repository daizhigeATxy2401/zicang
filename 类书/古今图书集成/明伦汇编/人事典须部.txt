
　须部纪事
拾遗记庖牺须垂委地
路史黄帝有熊氏修髯生而神灵鬐而能言
晏子谏上篇汤质□而长颜以髯伊尹黑而短蓬而髯拾遗记成王六年燃丘之国献比翼鸟其国使者经途十五余年乃至洛邑成王封泰山禅社首使发其国之时并童稚至京师须皆白及还至燃丘容貌还复少壮左传宣公二年宋人以兵车百乘文马百驷以赎华元于郑半入华元逃归宋城华元为植巡功城者讴曰睅其目皤其腹弃甲而复于思于思弃甲复来按注睅出目于思多鬓之貌昭公七年楚子享公于新台使长鬣者相按注鬣须也按疏吴楚之人少须故选长鬣者相礼也十七年吴伐楚战于长岸大败吴师获其乘舟余皇吴公子光请于其众曰丧先王之乘舟岂唯光之罪众亦有焉请藉取之以救死众许之使长鬣者三人长鬣者多髭须与吴人异形状诈为楚人
潜伏于舟侧曰我呼余皇则对
师夜从之三呼皆迭对楚人从而杀之楚师乱吴人大败之取余皇以归二十六年十一月癸酉王入于成周王子朝使告于诸侯曰在定王六年秦人降妖曰周其有髭王亦克能修其职诸侯服享二世共职王室其有间王位诸侯不图而受其乱灾至于灵王生而有髭王甚神圣无恶于诸侯克终其世庄子盗跖篇孔子往见盗跖归到鲁东门外适遇柳下季柳下季曰数日不见车马有行色得微往见跖耶孔子曰然吾所谓无病而自灸也疾走料虎头编虎须几不免虎口哉班固幽通赋注卫蒯瞶乱子羔灭髭鬓衣妇人衣逃得出曰父子争国吾谓其间乎吕氏春秋恃君篇豫让欲杀襄子灭须去眉自刑以变其容孔丛子居卫篇子思适齐齐君之嬖臣美须眉立乎侧齐君指之而笑且言曰假貌可相易寡人不惜此之须眉于先生也子思曰非所愿也所愿者唯君修礼义富百姓而使伋得寄奴于君之境内从襁负之列其荣多矣若无此须鬣非伋所病也昔尧身修十尺眉乃八彩实圣舜身修八尺有奇面颔无毛亦圣禹汤文武及周公勤思劳体或折臂望视或秃骭背偻亦圣不以须眉美鬣为称也人之贤圣在德岂在貌乎且吾祖无须眉而天下王侯不以此损其敬由是言之伋徒患德之不卲美也不病毛鬓之不茂也对魏王篇子高见齐王曰臣尝行临淄市见屠商焉身修八尺须髯如戟面正红白市之男女未有敬之者无德故也史记吕不韦传秦太后通吕不韦不韦进嫪毐拔其须眉为宦者高祖本纪高祖美须髯
汉书朱博传博迁琅邪太守右曹掾史皆移病卧博问其故对言故事二千石新到辄遣吏存问致意乃敢起职博奋髯抵几曰观齐儿欲以此为俗耶乃斥罢诸病吏白巾走出府门郡中大惊霍光传光长七尺三寸白晰疏眉目美须髯
列仙传丁次卿汉顺帝时人至娶妇家未见礼异妇出谒客须髯郁然其家谢之次卿举手向妇须髯即去汉书王莽传王常等共立圣公为帝莽闻愈恐欲外示自安乃染其须发进所征天下淑女杜陵史氏女为皇后后汉书温序传序建武六年迁护羌校尉行部至襄武为隗嚣别将苟宇所拘宇谓序曰子若与我并威同力天下可图也序大怒叱宇等贼众欲杀之宇止之曰此义士守节可赐以剑序受剑衔须于口顾左右曰既为贼所迫杀无令须污土遂伏剑而死岑彭传建武八年彭引兵从车驾破天水与吴汉围隗嚣于西城时公孙述将李育将兵救嚣守上邽帝留盖延耿弇围之而车驾东归□彭书曰两城若下便可将兵南击蜀虏人苦不知足既平陇复望蜀每一发兵头须为白东观汉记吴良为东平王所荐诏曰前见良头须皎然衣冠甚伟求贤助国宰相之职今以良为义郎后汉书朱隽传自黄巾贼后复有于氐根之徒起山谷间其多髭者号于氐根按注左氏传曰于思于思弃甲复来于思多须之貌也何进传中常侍张让等斩进袁绍遂勒兵捕宦者无少长皆杀之或有无须而误死者至自发露然后得免者二千余人续汉书司马直字叔异洁白美须髯容貌俨然乡闾奉之如神魏志任城威王彰传彰击乌桓大破之北方悉平时太祖在长安召彰诣行在所彰自代过邺太子谓彰曰卿新有功今西见上宜勿自伐应对常若不足者彰到如太子言归功诸将太祖喜持彰须曰黄须儿竟大奇也注
魏略曰太祖在汉中而刘备栖于山头
使刘封下挑战太祖骂曰卖履舍儿长使假子拒汝公乎待呼我黄须来令击之乃召彰彰晨夜进道西到长安而太祖已还从汉中而归彰须黄故以呼之华阳国志关羽闻马超来降素非知故书与诸葛亮问其人才亮知羽忌前答曰孟起黥彭之徒一世之杰当与翼德并驱争先犹不如髯之绝伦也羽省书忻悦以示宾客羽美须髭故亮称云髯也献帝春秋张辽问吴降人曰向有紫髯将军长上短下便马善射是谁降人答曰是孙会稽也魏志张鲁传
注
魏略曰刘雄鸣诣太祖太祖执其手
谓之曰孤方入关梦得一神人即汝耶乃厚礼之遣令迎其部党部党不欲降遂劫以反夏侯渊讨破之雄鸣复归降太祖捉其须曰老贼真得汝矣崔琰传琰声姿高畅眉目□朗须长四尺甚有威重朝士瞻望而太祖亦敬惮焉时有白琰怨谤者罚为徒隶使人视之辞色不挠太祖令曰琰虽见刑而通宾客门若市人对宾客虬须直视若有所瞋遂赐琰死蜀志周群传蜀郡张裕亦晓占候私语人曰岁在庚子天下当易代刘氏祚尽矣主公得益州九年之后寅卯之间当失之人密白其言初先主与刘璋会涪时裕为璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此及之先主常衔其不逊加忿其漏言乃显裕谏争汉中不验下狱将诛之诸葛亮表请其罪先主答曰芳兰生门不得不鉏裕遂弃市魏志苏则传初苏则及临淄侯植闻魏氏代汉皆发服悲哭文帝闻植如此而不闻则也帝在洛阳常从容言曰吾应天受禅而闻有哭者何也则谓为见问须髯悉张欲正论以对侍中傅巽掐则曰不谓卿也于是乃止吴志朱桓传桓领青州牧诣建业治病数月复还权自出祖送注
桓奉觞曰臣当远去愿一捋陛下须无
所复恨权凭几前席桓进前捋须曰臣今日真可谓捋虎须也权大笑独异志魏建凌云阁既成匠人误钉其额文帝乃令车绳引上韦诞题三字而下顷刻之间头须皓白世说锺毓兄弟警悟过人每有嘲语未尝屈踬闻安陵能作调试共视之于是与弟盛饰共载从东至西门一女子笑曰车中央殊高二锺都不觉车后一门生云向已被嘲锺愕然门生曰中央高者两头羝毓兄弟多须故以此调之晋书羊祜传祜卒时年五十八帝素服哭之甚哀是日大寒帝涕泪沾须鬓皆为冰焉独异志陆云有笑癖尝谒司空张华华多须以袋盛之云见华不及拜而笑倒前赵录刘元海猿臂善射膂力过人身长八尺四寸须长三尺余当心有赤毫毛三根长三尺六寸太原王浑虚襟友之命子济拜焉刘聪以谗慝故诛詹事曹光光临刑举止自若谓刑者曰取席敷之无令土污吾须独异志刘曜字永明须百茎皆长五尺
晋书石季龙载记石闵率赵人诛诸胡羯死者二十余万屯聚四方者所在承闵书诛之于时高鼻多须至有滥死者王彪之传彪之字叔武年二十须鬓皓白时人谓之王白须桓温传温少与沛国刘惔善惔尝称之曰温眼如紫石棱须作猬毛磔孙仲谋晋宣王之流世说王珣□超并有奇才为大司马所眷拔珣为主簿超为记室参军超为人多须珣状短小于时荆州为之语曰髯参军短主簿能令公喜能令公怒郭璞洞林东中郎参军周稚琰封蚕蛾蛓虫使璞射之璞曰射覆得此大落度必是蚕蛾及毛蠹稚琰饶须故因以调之也晋书桓伊传时谢安女婿王国宝专利无检行安恶其为人每抑制之及孝武末年国宝谗谀之计稍行于主相之间而嫌隙遂成帝召伊饮燕安侍坐伊抚筝而歌怨诗曰为君既不易为臣良独难忠信事不显乃有见疑患安泣下沾衿乃越席而就之捋其须曰使君于此不凡帝甚有愧色邓粲晋纪浈阳令羊嗣贪而不治县功曹吏共逐嗣嗣饶须乃以嗣内羊阑中始兴太守尹虞闻大怒手剑功曹语林庾公道王尼子非唯事事胜人布置须眉亦复胜人我辈皆出其辕下俗说有人诣谢益寿云向在刘丹阳坐见一客殊毛谢曰正是我家阿瞻多须故云尔广陵列士传刘瑜字季节举方正对策高第人呼为长髯方正宋书王元谟传孝武狎侮群臣随其状貌各有比类多须者谓之羊南史褚彦回传彦回历位尚书吏部郎景和中山阴公主淫恣窥见彦回悦之以白帝帝召彦回西上阁宿十日公主夜就之备见逼迫彦回整身而立从夕至晓不为移志公主谓曰君须髯如戟何无丈夫意彦回曰回虽不敏何敢首为乱阶南齐书崔祖思传祖思宗人文仲除黄门郎领越骑校尉改封随县尝献太祖缠须绳一枚上为纳受柳世隆传世隆行郢州事沈攸之反遣三万人为前锋刘攘兵次之既至郢攸之素失人情叛者稍多刘攘兵射书与世隆请降世隆开门纳之攘兵烧营而去火起乃觉攸之怒衔须咀之三国典略侯景使宋子仙执梁湘东王世子方诸及中抚军长史鲍泉司马虞预于郢州是日子仙等至百姓奔告方诸以五色杂彩编鲍泉白须对之双陆弗之信也告者既众方命阖门县门未下子仙已入方诸等共拜而鲍泉遁于□下子仙窥见泉素须间彩疑惮之及被执莫不惊笑魏书李元护传元护美须髯景明初为齐州刺史妾妓十余声色自纵情欲既甚支骨消削髯长二尺一时落尽陈留王虔传虔子悦外和内狠恃宠骄矜每谓所亲王洛生之徒言曰一旦宫车晏驾吾止避卫公除此谁在吾前卫王仪美髯为内外所重悦故云北史李崇传崇从弟平平子谐谐子庶生而天阉崔谌调之曰教弟种须以锥遍刺作孔插以马尾庶曰先以此方回施贵族蓻眉有效然后树须世传谌门有恶疾以呼为墓田故庶言及之邢子才在傍大笑五色线续僧传后魏佛□耶舍记曰觉明为人赤髭善解婆沙时人号曰赤髭婆舍既为罗什之师亦称大婆沙北齐书卢潜传黄门郑子默奏言潜从清河王南讨清河王令潜说梁将侯瑱大纳赂遗还不奏闻显祖杖潜一百仍截其须许惇传惇迁殿中尚书惇美须髯下垂至带省中号为长鬣公显祖尝因酒酣握惇须髯称美遂以刀截之唯留一握惇惧因不复敢长时人又号为齐须公三国典略周太子赟有失德柱国王轨因内宴上寿捋武帝须曰可爱好老公恨后嗣弱耳隋书梁士彦传士彦周世迁晋州刺史齐后主亲总六军围之独守孤城慷慨自若贼尽锐攻之城堞皆尽乃令妻妾军民子女昼夜修城帝率六军亦至齐师解围士彦见帝持帝须而泣曰臣几不见陛下帝亦为之流涕波斯国传其王着金花冠坐金师子座傅金屑于须上以为饰文中子魏相篇子之韩城自龙门关先济贾琼程元后关吏仇璋止之曰先济者为谁吾视其须垂至腰参如也是必异人也唐书李绩传绩既忠力帝谓可托大事尝暴疾医曰用须灰可治帝乃自剪须以和药及愈入谢顿首流血帝曰吾为社稷计何谢为绩性友爱其姊病尝自为粥而燎其须姊戒止答曰姊多疾而绩且老虽欲数进粥尚几何房元龄传帝在翠微宫以司农卿李纬为民部尚书会有自京师来者帝曰元龄闻纬为尚书谓何曰惟称纬好须无他语帝遽改太子詹事酉阳杂俎太宗虬须尝戏张弓挂矢
清异录唐文皇虬须壮冠人号髭圣
云仙杂记谢灵运美须临刑施南海祇洹寺为维摩诘须寺中宝惜中宗时安乐公主五日斗百草遣人取之仍剪弃其余大唐新语元宗初即位邵景萧嵩韦铿并以殿中升殿行事既而景嵩俱加朝散铿独不沾景嵩二人多须对立于庭铿嘲之曰一双胡子着绯袍一个须多一鼻高相对厅前搽早立自言身品世间毛举朝以为欢笑旧唐书李元谅传元谅长大美须勇敢多计
唐书李光弼传光弼母李有须数十长五寸许封韩国太夫人珍珠船李德裕好饵雄朱有道士怀中出小玉象子如拳许曰可求勾漏莹者致象鼻下象服其砂复吐出方可饵又出一金象曰此是雌者与玉为偶赞皇一一服之须鬓如漆唐书路岩传岩贬新州刺史至江陵免官流儋州籍入其家岩体貌伟丽美须髯至江陵两夕皆白六帖崔荛为陕虢观察使俄为军吏所执髡其髯鬓荛再拜祈免乃得去酉阳杂俎海州司马韦敷曾往嘉兴道遇释子希遁深于缮生之术又能用日辰可代药石见敷镊白曰贫道为公择日拔之经五六日僧请镊其半及生色若黳矣凡三镊之鬓不复变座客有祈镊者僧言取时稍差别后髭色果带绿其妙如此扬州东陵圣母庙女道士康紫霞自言少时梦中被人录于一处言天符令摄将军巡南岳遂擐以金锁甲令骑道从千余人马蹀虚南去须臾至岳神拜迎马前梦中如有处分岳中峰岭溪谷无不历也恍惚而返□鸣惊觉自是生须数十根坚昆部落非狼种其先所生之窟在曲漫山北自谓上代有神与牸牛交于此窟其人发黄目绿赤髭髯其髭髯俱黑者汉将李陵及其兵众之裔也南唐书周宗传宗事烈祖为给使恩顾日洽一日烈祖临镜理白须太息曰功业成而吾老矣奈何宗适侍侧悟微指乃请如广陵讽让皇以禅代事南唐近事烈祖辅吴之初未逾强仕元勋硕望足以镇时靖乱然当时同立功如朱瑾李德诚朱延寿刘信张崇柴再同周本刘金张宣崔太初刘威韦建王绾等皆握强兵分守方面由是朝廷用意牢笼终以跋扈为虑上虽至仁长厚犹以为非老成无以弹压遂服药变其髭鬓一夕成霜洎历数有归让皇内禅诸藩入觐竟无异图谈苑郭忠恕宋太祖素闻其名召入馆于内侍窦神兴舍忠恕先长髯而美忽尽剃须神兴惊问之对曰聊以效颦耳神兴怒白之除国子主簿清异录滑州贾宁性仁恕赈饥救患耆稚爱慕之以宁多髯遂皆以髯佛呼之宋史寇准传丁谓初出准门至参政事准甚谨尝会食中书羹污准须谓起徐拂之准笑曰参政国之大臣乃为官长拂须邪谓甚愧之由是倾构日深矣吕夷简传夷简感风眩诏拜司空平章军国重事疾稍间命数日一至中书裁决可否夷简力辞复降手诏曰古谓髭可疗疾今剪以赐卿青箱杂记李文定公迪美须髯未御试一夕忽梦被人剃削俱尽迪亦恶之有解者曰秀才须作状元缘今岁省元是刘滋今替滋矣非状元而何是岁果第一人厚德录韩魏公帅定武时夜作书令一侍兵持烛于旁兵他顾烛燃公须公以袖麾之而作书如故少顷回视则已易其人矣公恐主吏鞭卒急呼曰勿易之渠方解持烛军中为之感服有宋佳话丁晋公与杨文公游处宴集必有诙谐之语复皆敏于应答一日台谏攻文公因晚俟晋公之门方伏拜晋公亟谓文公曰内翰拜时髭□地文公随声答曰相公坐处幕漫天盖杨美髭髯而丁第方盛设帷幕因互相讥也明道杂志欧阳文忠公应举时常游京师浴室院有一僧熟视公公因问之曰吾师能相人乎僧曰然足下贵人也然有二事耳白于面当名满天下须不掩齿一生常遭人谤骂墨客挥犀荆公禹玉熙宁中同在相府一日同侍朝忽有虱自荆公襦领而上直缘其须上顾之笑公不自知也朝退禹玉指以告公公命从者去之禹玉曰未可轻去辄献一言以颂虱之功公曰如何禹玉笑而应曰屡游相须曾经御览荆公亦为之解颐老学庵笔记晏安恭为越州教授张子韶为佥判晏美髯人目之为晏胡一日同赴郡集晏最末至张戏之曰来何晏乎满坐皆笑问奇类林蔡君谟美须髯一日属清闲之燕上顾问曰卿髯甚美长夜覆之于衾下乎将置之于外乎君谟无以对归舍暮就寝思圣语以髯置之内外悉不安一夕不能寝盖无心与有心异也诚斋杂记子瞻有小妹善词赋敏慧多辨其额广而如凸子瞻尝戏之曰莲步未移香阁下梅籹先露画屏前妺即应声曰欲叩齿牙无□处忽闻毛里有声传以子瞻多须髯遂亦戏答之闻见后录秦少游在东坡坐中或调其多髯者少游曰君子多乎哉东坡笑曰小人樊须也拊掌录孙巨源内翰从刘贡父求墨而吏送达孙莘老中丞巨源以其求而未得让刘刘曰已尝送君矣已而知莘老误留也以其皆姓孙而为馆职故吏辈莫得而别焉刘曰何不取其髯为别吏曰皆胡而莫能分也刘曰既是皆胡何不以其身之大小为别吏曰诺于是馆中以孙莘老为大胡孙学士巨源为小胡孙学士宋史董敦逸传敦逸元佑六年为监察御史言苏轼昔为中书舍人制诰中指斥先帝事其弟辙相为表里以紊朝政帝罢敦逸为湖州运判绍圣初轼辙失位刘拯讼敦逸无罪哲宗记其人曰非前日白须御史乎复除监察御史却扫编宣和中王鼎为刑部尚书年甫三十时卢枢密益卢尚书法原俱为吏部侍郎而并多髯王嘲之曰可怜吏部两胡卢容貌威仪总不都卢尚书应声曰若要少年并美貌须还下部小尚书闻者以为快可谈沈括存中入翰苑出塞垣为闻人晚娶张氏悍虐存中不能制时被棰骂捽须堕地儿女号泣而拾之须上有血肉者又相与号恸张终不恕梦溪笔谈供奉官陈允任衢州监酒务日允已老发秃齿脱有客候之称孙希龄衣服甚蓝缕赠允药一刀圭令揩齿允不甚信之暇日因取揩上齿数揩而良久归家家人见之皆笑曰何为以墨染须允惊以鉴照之上髯黑如漆矣急去巾视童首之发已长数寸脱齿亦隐然有生者予见允时年七十余上髯及发尽黑而下须如雪墨客挥犀有一郎官年六十余置媵妾数人须已斑白令其妻妾互镊之妻忌其少恐为群妾所悦乃去其黑者妾欲其少乃去其白者不逾月颐颔遂空进士李居仁与郑辉为友居仁年逾耳顺须尽白辉少年轻侮乃呼之为李公居仁于是尽擿其须去之辉一日见居仁阳惊曰数日不见而风彩顿异何也居仁整容喜曰如何曰昔日皤然一公今日公然一婆矣彭渊材初见范文正公画像惊喜再拜前磬折称新昌布衣彭几幸获拜谒既罢熟视曰有奇德者必有奇形乃引镜自照又捋其须曰大略似之矣但只无耳毫数茎耳年大当十相具足也癸辛杂识周益公日记云杨存中人号为髯阉以其多髯而善逢迎也王梅溪集载刘共甫云范伯达尝目存中为髯阉谓形则髯其所为则阉也元史拜降传拜降弱冠美髯髭仪表甚伟至元十一年从阿朮渡江水陆遇敌尝先登陷阵勇冠一军宋平以功授江浙省理问官时事方草创省臣有所建白及事有不可便宜自决须奏闻者以拜降善敷奏数令驰驿往咨于朝及引见世祖遥识之曰黑髯使臣复来耶其见器重如此贾昔剌传昔剌燕之大兴人也本姓贾氏其父仕金为庖人昔剌体貌魁硕有志于当世岁甲申因近臣入见庄圣太后遂从睿宗于和林典司御膳以其须黄赐名昔剌俾氏族与蒙古人同甚亲幸之许楫传楫字公度太原忻州人幼从元裕学年十五以儒生中词赋选河东宣抚司又举楫贤良方正孝廉楫至京师平章王文统命为中书省掾以不任簿书辞改知印丞相安童左丞许衡深器重之一日从省臣立殿下世祖见其美髯魁伟问曰汝秀才耶楫顿首曰臣学秀才耳未敢自谓秀才也帝善其对耶律楚材传帝呼楚材曰吾图撒合里而不名吾图撒合里盖国语长髯人也辍耕录中书丞相史忠武王髭髯已白一朝忽尽黑世皇见之惊问曰史拔都汝之髯何乃更黑邪对曰臣用药染之故也上曰染之欲何如曰臣览镜见髭髯白窃伤年且暮尽忠于陛下之日短矣因染之使元而报效之心不异畴昔耳上大喜人皆以王捷于奏对推此一事则余可知矣汉人赐名拔都者惟王与太师张献武王及真定新军张万户耳明外史蔡子英传子英元至正中进士累官至行省参政元亡从扩廓走定西明兵克定西扩廓军败子英亡入南山太祖使人缯形求得之子英为有司所迹械过洛阳见汤和长揖不拜和怒爇火焚其须不动菽园杂记正统间工部侍郎王某出入太监王振之门某貌美而无须善伺候振颜色振甚眷之一日问某曰王侍郎尔何无须某对云公无须儿子岂敢有须人传以为笑枝山前闻正统间有鸿胪王少卿者善宣玉音洪亮抑扬殊耸观听而其读奏之际必多吃误其貌美髯而秃顶朝士遂为诗以嘲之曰传制声无敌宣章字有讹后边头发少前面口须多有使回问京师新事或诵此诗问为谁其人遽曰此王少卿也偃曝谈余弘治初随州应山县女子生髭长二寸许见邸报郑阳一妇人美色生须三缭约数十茎长可有数寸许人目之为须娘云然宋有须妇人为女道士而唐李光弼之母军中指顾诸将不敢仰视有须数十长五寸许封韩国夫人则古已有此矣香案牍司马季主颜如少女须三尺黑如墨
名公像记徐子仁公霖广面长耳美须髯体貌伟异老而丰润行步如飞称曰髯仙谢野全公承举美须髯行九称曰髯九
贤奕歙俗多贾有士人父壮时贾秦陇间去三十余载矣独影堂画像存焉一日父归其子疑之潜以画像比拟无一肖拒曰吾父像肥晰今瘠黧像寡须今髯多鬓皤乃至冠裳履綦一何殊也母出亦曰嘻果远矣已而父与其母亟话畴昔及当时画史姓名绘像颠末乃惬然呵曰是吾夫也子于是乎礼其父焉　须部杂录
易经贲六二贲其须按程传贲之道饰于物者不能大变其质也因其质而加饰耳故取须义须随颐而动者也动止唯系于所附按本义二附三而动有贲须之象占者宜从上之阳刚而动也大全汉上朱氏曰毛在颐曰须在口曰髭在颊曰髯三在上有颐体二在颐下须之象二三刚柔相贲贲其须也夫文不虚生须生于颐血盛则烦滋血衰则减耗须所以贲其颐也诗经齐风其人美且鬈按注鬈须鬓好貌
其人美且偲按注多须之貌
春秋元命苞发精散为须髯
风俗通不举生鬓须子说人十四五乃当生鬓须今生而有妨害父母也谨按周书灵王生而有髭王甚圣神亦克修其职诸侯服享二世休和安在其有害乎说文须面上毛也
髭口上须也
博物志胡粉白石灰等以水和之涂鬓须不白涂讫着油单裹令温□候欲燥未燥间洗之汤不得着晚晚则多折用暖汤洗讫泽涂之欲染当热洗鬓须有腻不着药临染时亦当拭须燥温之续博物志白须镊去消蜡点孔中即生黑者
癸辛杂识医家之论人须眉发皆毛类而所主五藏各异故老而须白眉发不白者藏气有所偏故也大率发属于心气如火气故上生须属肾气如水气故下生眉属肝故侧生男子肾气外行上为须下为势故女子宦人无势亦无须而眉发无异男子则知不属肾也此沈存中所记如此余老来每掀髯则须或易脱每疑为肾气衰乏使然今益知此说为信太平清话岭南古无兔工人剪须为笔遂下令使一户输八须不能置者辄责其值见岭表录异斯亦可笑也群碎录孔子无须孔丛子子思告齐君先君生无须眉天下王侯不以此损其敬今像多须误
　须部艺文一
　　责髯奴文　　　　　　　　　汉王褒我观人须长而复黑冉弱而调离离若缘坡之竹郁郁若春田之苗因风披拂随风飘飖尔乃附以丰颐表以蛾眉发以素颜呈以妍姿约之以绁□润之以芳脂莘莘翼翼靡靡绥绥振之发曜黝若元珪之垂于是摇须奋髭则论说唐虞鼓鬐动鬣则研核臧否内育形外阐宫商相如以之闲都颛孙以之堂堂岂若子髯既乱且赭枯槁秃瘁劬劳辛苦汗垢流离污秽泥土伧嗫穰擩与尘为伍无素颜可依无丰颐可怙动则困于灭静则窘于囚虏薄命为髭正着子颐为身不能庇其四体为智不能饰其形骸癞须瘦面常如死灰曾不如犬羊之毛尾狐狸之毫牦为子须者不亦难乎
　须部艺文二
诗

　　白髭　　　　　　　　　　　唐刘驾到处逢人求至药几回染了又成丝素丝易染髭难染墨翟当年合泣髭　　嘲邵景萧嵩
景鼻高
而嵩须多
韦铿
一双胡子着绯袍一个须多一鼻高相对厅前捺且立自惭身品世间毛　　嘲刘文树（
安西牙将刘文树髭生颔下貌类猴明皇令黄幡绰嘲之文树切恶猿猴　　之号乃密赂幡绰不言幡绰许而进嘲云云上知其遗赂大笑）　黄幡绰伶
人

可怜好个刘文树髭须共颏颐别住文树面孔不似猢狲猢狲面孔强似文树
　须部汇考
灵枢
　　阴阳二十五人篇
岐伯曰足阳明之上血气盛则髯美长血少气多则髯短气少血多则髯少血气皆少则无髯　足阳明之脉其上行者挟口环唇下交承浆是以　皮肤之血气盛则髯美而长血少气多则髯短气　少血多则髯少气血皆少则无髯盖血盛则淡渗　皮肤而生毫毛气者所以熏肤充身泽毛者也是　以须藉皮肤之气血以生长故气少则髯少血少　则髯短血气皆少则无髯矣足少阳之上气血盛则通髯美长血多气少则通髯美短血少气多则少须血气皆少则无须　足少阳之经脉其上行者循于耳之前后加颊车　下颈项是以皮肤之血气盛则通髯美长血多气　少则通髯美短盖须发乃血之余是以血多气少　虽短而亦美也手阳明之上血气盛则髭美血少气多则髭恶血气皆少则无髭　手阳明之脉其上行者挟口交人中上挟鼻孔是　以皮肤之血气盛则髭美恶者稀而枯瘁也释名　　释形体
口上曰髭髭姿也为姿容之美也
口下曰承浆浆水也
颐下曰须须秀也物成乃秀人成而须生也亦取须体干长而后生也在颊耳旁曰髯随口动摇髯髯然也
其上连发曰鬓鬓滨也滨崖也为面额之崖岸也鬓曲头曰距距拒也言其曲似拒也艺圃折中
　　须
须眉发皆毛类分所属须属肾水也故下生妇人宦者无势故无须本草纲目
　　髭须释名
李时珍曰觜上曰髭颐下曰须两颊曰髯详见乱发下　　髭须主治
唐慎微曰烧研傅痈疮
　　髭须发明
