
　中书部汇考
　　汉
汉设中书谒者属于少府
按汉书百官公卿表少府秦官掌山海池泽之税以给共养有六丞属官有尚书令丞中书谒者成帝建始四年更名中书谒者令为中谒者令初置尚书员五人有四丞按后汉书百官志尚书令一人千石本注曰承秦所置
注
荀绰晋百官表注曰唐虞官也诗云仲山甫王　之喉舌盖谓此人武帝用宦者更为中书谒者令成帝用士人复故掌凡选署及奏下尚书曹文书众事　　魏
魏始置中书监及令
按晋书职官志中书监及令案汉武帝游宴后庭始使宦者典事尚书谓之中书谒者置令仆射成帝改中书谒者令曰中谒者令罢仆射汉东京省中谒者令而有中官谒者令非其职也魏武帝为魏王置秘书令典尚书奏事文帝黄初初改为中书置监令以秘书左丞刘放为中书监右丞孙资为中书令监令盖自此始也　　晋
晋承魏置中书监及令丞始设中书侍郎及舍人按晋书职官志中书监及令案汉武帝游宴后庭始使宦者典事尚书谓之中书谒者置令仆射成帝改中书谒者令曰中谒者令罢仆射汉东京省中谒者令而有中官谒者令非其职也魏武帝为魏王置秘书令典尚书奏事文帝黄初初改为中书置监令以秘书左丞刘放为中书监右丞孙资为中书令监令盖自此始也及晋因之并置一人中书侍郎魏黄初初中书既置监令又置通事郎次黄门郎黄门郎已署事过通事乃署名已署奏以入为帝省读书可及晋改曰中书侍郎员四人中书侍郎盖自此始也及江左初改中书侍郎曰通事郎寻复为中书侍郎中书舍人案晋初初置舍人通事各十人江左令舍人通事谓之通事舍人掌呈奏案后省而以中书侍郎一人直西省又掌诏命　　宋
宋置中书令统舍人侍郎通事舍人之属
按宋书百官志中书令一人中书舍人一人中书侍郎四人中书通事舍人四人汉武帝游后廷始使宦者典尚书事谓之中书谒者置令仆射元帝时令弘恭仆射石显秉势用事权倾内外成帝改中书谒者令曰中谒者令罢谒者汉东京省中谒者令而有中官谒者令非其职也魏武帝为王置秘书令典尚书奏事又其任也文帝黄初初改为中书令又置监及通事郎次黄门郎黄门郎已署事过通事乃奉以入为帝省读书可晋改曰中书侍郎员四人晋江左初改中书侍郎曰通事郎寻复为中书侍郎晋初置舍人一人通事一人江左初合舍人通事谓之通事舍人掌呈奏案章后省通事中书差侍郎一人直西省又掌诏命宋初又置通事舍人而侍郎之任轻矣舍人直合内隶中书其下有主事本用武官宋改用文吏　　南齐
南齐仍置中书监令侍郎舍人
按南齐书百官志中书监一人令一人侍郎四人通事舍人无员中书省职置主书令史正书以下　　梁梁仍设中书监令统侍郎舍人等员
按隋书百官志中书省置监令各一人掌出内帝命侍郎四人功高者一人主省内事又有通事舍人主事令史等员及置令史以承其事通事舍人旧入直合内梁用人殊重简以才能不限资地多以他官兼领其后除通事直日中书舍人　天监七年徐勉为吏部尚书定为十八班以班多者为贵中书监为十五班中书令为十三班中书舍人为四班又中书正令史为三品勋位　　陈
陈设中书省总机要置舍人五人领主事十人书吏二百人按隋书百官志国之政事并由中书省有中书舍人五人领主事十人书吏二百人书吏不足并取助书分掌二十一局事各当尚书诸曹并为上司总国内机要而尚书唯听受而已被委此官多擅威势中书监秩中二千石品第二中书令秩中二千石品第三中书侍郎秩千石品第四中书通事舍人依减秩例六百石品第八　　北魏
太武帝太平真君五年置中书通事四人
按魏书世祖本纪不载　按官氏志真君五年正月侍中中书监宜都王穆寿司徒东郡公崔浩侍中广平公张黎辅政置通事四人孝文帝太和　　年诏议官制定中书监令及郎官舍人阶品按魏书高祖本纪不载　按官氏志自太祖至高祖初其内外百官屡有减置或事出当时不为常目旧令亡失无所依据太和中高祖诏群寮议定百官着于令中书监从第一品中中书令第二品中中书侍郎第四品上中书议郎第五品中中书舍人从第六品上太和二十三年复次中书监令以下阶品
按魏书高祖本纪不载　按官氏志太和二十三年高祖复次职令及帝崩世宗初班行之以为永制中书监从第二品中书令第三品中书侍郎从第四品上阶中书舍人第六品　　北齐
北齐中书省管司王言置监令侍郎并领舍人省中书舍人主事之属按隋书百官志后齐制官中书省管司王言及司进御之音乐监令各一人侍郎四人并司伶官西凉部直长伶官西凉四部伶官龟兹四部伶官清商部直长伶官清商四部又领舍人省中书舍人主书各十人
注
舍人省掌署□行下宣旨劳问
中书监为从第二品中书令为第三品中书侍郎为从第四品上阶中书舍人为从第六品上阶中书省医师为从第九品　　北周
北周依周官置内史中大夫以掌王言而小史上士则属春官按杜佑通典周官内史掌王之八柄爵禄废置生杀与夺执国法及国令之贰以考政事后周置内史中大夫二人掌王言亦其任也　又后周有小史上士二人属春官　　隋
隋设内史省置监令统侍郎舍人等员
按隋书百官志高祖既受命改周之六官其所制名多依前代之法置内史省内史省置监令各一人寻废监置令二人侍郎四人舍人八人通事舍人十六人主书十人录事四人　内史令为正三品内史侍郎为正四品内史舍人为正六品上阶通事舍人为从六品上阶主书为从八品上阶内史录事为正九品上阶文帝开皇三年加舍人为从五品又增置通事舍人员按隋书高祖本纪不载　按百官志开皇三年四月诏内史舍人加为从五品增置通事舍人十二员通旧为二十四员开皇十四年内史省置主事令史员
按隋书高祖本纪不载　按百官志十四年诸省各置主事令史员炀帝大业三年内史省加置起居舍人员而以通事舍人为谒者台职按隋书炀帝本纪不载　按百官志炀帝即位多所改革三年定令品自第一至于第九唯置正从而除上下阶内史省减侍郎员为二人减内史舍人员为四人加置起居舍人员二人从六品次舍人下改通事舍人员为谒者台职减主书员置四人加为正八品大业十二年改内史为内书
按隋书炀帝本纪不载　按百官志云云
　　唐
唐制中书省置舍人掌侍进奏参议表章及诏旨制□玺书册命起草诸事而起居则掌记注通事则掌通奏按唐书百官志中书省舍人六人正五品上掌侍进奏参议表章凡诏旨制□玺书册命皆起草进画既下则署行其禁有四一曰漏泄二曰稽缓三曰违失四曰忘误制□既行有误则奏改之大朝会诸方起居则受其表状大捷祥瑞百寮表贺亦如之册命大臣则使持节读册命将帅有功及大宾客则劳问与给事中及御史三司鞫冤滞百司奏议考课皆预裁焉以久次者一人为阁老判本省杂事又一人知制诰颛进画给食于政事堂其余分署制□以六员分押尚书六曹佐宰相判案同署乃奏唯枢密迁授不预姚崇为紫微令奏大事舍人为商量状与本状皆下紫微令判二状之是否然后乃奏开元初以它官掌诏□册命谓之兼知制诰肃宗即位又以它官知中书舍人事兵兴急于权便政去台阁决遣颛出宰相自是舍人不复押六曹之奏会昌末宰相李德裕建议台阁常务州县奏请复以舍人平处可否先是知制诰率用前行正郎宣宗时选尚书郎为之主书四人从七品上主事四人从八品下
注
有令史二十三人书令史五十人能书四人蕃　书译语十人乘驿二十人传制十人亭长十八人　掌固二十四人装制□匠一人修补制□匠五十　人掌函掌案各二十人起居舍人二人从六品上掌修记言之史录制诰德音如记事之制季终以授国史
注
有楷书手四人典吏二人
通事舍人十六人从六品上掌朝见引纳殿庭通奏凡近臣入侍文武就列则导其进退而赞其拜起出入之节蛮夷纳贡皆受而进之军出则受命劳遣既行则每月存问将士之家视其疾苦凯还则郊迓注
有令史十人典谒十人亭长十八人掌固二十　四人武德四年废谒者台改通事谒者曰通事舍人元宗开元元年十一月庚寅改中书省为紫微省按唐书元宗本纪云云开元五年九月壬寅复紫微省为中书省
按唐书元宗本纪云云
　　辽
辽设中书舍人院隶中书省
按辽史百官志南面朝官　辽有北面朝官矣既得燕代十有六州乃用唐制复设南面三省六部台院诸卫东宫之官中书省初名政事省太祖置官天禄四年建政事省兴宗重熙十三年改中书省中书舍人院中书舍人室昉景宗保宁间为政事舍人道宗咸雍三年见中书舍人马铉　　宋
宋设中书舍人掌制诰而起居舍人则掌记注按宋史职官志中书省舍人四人旧六人掌行命令为制词分治六房随房当制事有失当及除授非其人则论奏封还词头国初为所迁官实不任职复置知制诰及直舍人院主行词命与学士对掌内外制凡有除拜中书吏赴院纳词头其大除拜亦有宰相召舍人面授词头者若大诰命中书并敕进入从中而下余则发敕官受而出之及修官制遂以实正名而判后省之事分案五曰上案掌册礼及朝会所行事曰下案掌受付文书曰制诰案掌书录制词及试吏校其功过曰谏官案掌受诸司关报文书曰记注掌案录记注其杂务则随所分案掌之元丰六年诏中书省置点检房令舍人通领元佑元年诏舍人各签诸房文字其命词则轮日分草九月诏时暂阙官依门下尚书省例送本省官兼权绍圣四年蹇序辰请自今命词以元行遣文书同检送两制舍人从之建炎后同他官兼摄者则称权舍人资浅者为直舍人院起居舍人一人掌同门下省起居郎侍立修注官元丰前以起居郎舍人寄录而更命他官领其事谓之同修起居注官制行以郎舍人为职任淳熙十五年罗点自户部员外郎为起居舍人避其祖讳乃以为太常少卿兼侍立修注官其后两史或阙而用资浅者则降旨以某人权侍立修注官　　元
元中书省不置舍人以左右司分掌六房之科按元史百官志中书省左司郎中二员正五品员外郎二员正六品都事二员正七品中统元年置左右司至元十五年分置两司左司所掌吏礼房之科有九一曰南史二曰北史三曰贴黄四曰保举五曰礼六曰时政记七曰封赠八曰牌印九曰好事知除房之科有五一曰次品二曰常选三曰台院选四曰见阙选五曰别里哥选户杂房之科有七一曰定俸二曰衣装三曰羊马四曰置计五曰田土六曰太府监七曰会总粮房之科有六一曰海运二曰攒运三曰边远四曰赈济五曰事故六曰军匠银钞房之科有二一曰钞法二曰课程应办房之科有二一曰饮膳二曰草料令史二人蒙古书写一十人回回书写一人汉人书写七人典吏十五人右司郎中二员正五品员外郎二员正六品都事二员正七品中统元年置左右司至元十五年分置两司右司所掌兵房之科有五一曰边关二曰站赤三曰铺递四曰屯田五曰牧地刑房之科有六一曰法令二曰弭盗三曰功赏四曰禁治五曰枉勘六曰斗讼工房之科有六一曰横造军器二曰常课段匹三曰岁赐四曰营造五曰应办六曰河道令史二人蒙古书写三人回回书写一人汉人书写一人典吏五人蒙古必阇赤二十二人左司十六人右司六人汉人省掾六十人左司三十九人右司二十一人回回省掾十四人左司九人右司五人世祖至元九年并尚书省入中书省罢中书舍人按元史世祖本纪至元九年春正月甲子并尚书省入中书省平章尚书省事阿合马同平章尚书省事张易并中书平章政事参知尚书省事张惠为中书左丞参知尚书省事李尧咨麦朮丁并参知中书政事罢给事中中书舍人检正等官仍设左右司省六部为四改称中书冬十一月己卯并中书省左右司为一　　明
明制初设中书直省舍人后省革仍设舍人专掌书写诰□册符铁券及书籍图篆等事按明会典中书舍人国初中书省设直省舍人从八品洪武九年改中书舍人正七品后中书省革更定为从七品职专书写诰□册符铁券等事共额设二十员无正副例推年深者一人掌印其恩荫带俸及文华武英殿东西二房内阁诰□制□二房分直者无常员文华殿门东房别设中书舍人分直职专奉旨书写书籍等项武英殿西门房别设中书舍人分直职专奉旨写篆册宝图书等项　凡亲王之国□符事号赴内阁誊写其底簿付印绶监照收凡亲王郡王并妃初授封号合授金册银册俱从银作局造册文写完仍送本局镌刻凡王府自郡王以下至奉国中尉自王夫人以下至乡君及仪宾合给诰命公侯驸马伯内外文武官及藩王土官合给诰□命俱从该部奏准送写凡公侯伯初授封爵合给铁券从工部造完送写诰文并券阴则例毕转送银作局镌刻填金仍领回以右一面颁给左一面年终奏送古今通集库收贮凡内外文武官应给诰□俱于翰林院领写其新制武官诰命自有织定诰文请诰续诰俱从兵部径自送黄填写凡诰□轴俱南京织染局织造赍送工部转送印绶监会同掌印官检选收贮或不堪用仍会同参奏凡王府诰轴旧制王云龙王夫人云凤轴嵌七宝后亲郡王俱用册惟亲郡王生母封夫人者仍给诰命如旧制镇国将军及夫人用玉轴辅国将军及夫人犀轴奉国将军及淑人镇国中尉及恭人俱金轴辅国中尉及宜人奉国中尉及安人俱角轴郡主及郡主仪宾犀轴县主及县主仪宾郡君及郡君仪宾俱金轴县君及县君仪宾乡君及乡君仪宾俱角轴凡文武官诰□轴旧制官一品云鹤锦夫人云鸾锦俱玉轴二品狮子夫人鸂俱犀轴三品四品瑞荷淑人恭人芙蓉俱金轴五品瑞草宜人四季花俱角轴六品七品安人孺人俱葵花乌木轴及八品九品官同文用玉箸篆武用柳叶篆品级花样引首同新制武官诰轴一品至七品俱铠甲葵花引首金轴仍用柳叶篆文今兼用之凡该用诰□轴俱于御前奏过将原领印绶监勘合号纸备细填写各该给诰□职名流品轴数缴进该监比对登记内号底簿照数领用其号纸文官并王府蕃王土官与武职旧制俱用智字号武宫新制用仁字号凡写诰□成化二十三年奉旨照奏准年月填写凡写完诰□轴类编勘合底簿公侯伯内外文武官旧用二十八宿后更定公侯伯本身并追封用仁义礼智字蕃王及文官一品二品本身同三品以下用十二支字追封用文行忠信等字武官新制续诰用千字文请诰仍用二十八宿永乐以后请诰用急就章蛮夷土官各从文武类编每字编满一千道仍从前续编若王府并驸马都尉俱不编号其底簿王府及仪宾共一扇驸马都尉蕃王土官各一扇公侯伯共一扇文官一品二品各一扇三品至五品共一扇六品至九品共一扇武官请诰续诰各一扇外官品级虽与京官相同俱列于后用宝完备收候每年终于御前奏过送古今通集库收贮凡编完诰□轴会同该部该司该科官与尚宝司官于皇极门用宝讫仍领回收贮候该部请旨颁给凡吏部兵部奏过应该拘收追夺诰□俱会掌印官收贮烧毁仍于勘合底簿内明白开注凡颁赐文武官扇从司礼监办完送写凡大祀天地分官二员随驾供事凡万寿圣节正旦冬至及传制传胪等项分官四员于皇极殿侍班凡册封宗室例充副使凡会试委官一员与制□房官收掌试卷凡武举正德十三年题准委官一员与兵部属官收掌试卷凡写武官诰□并誊黄监生旧用八十名后定为四十名俱从兵部送用天顺八年令会同兵部堂上官选取成化十三年题准以二十五名写诰十五名转送通政司誊黄凡行移各衙门俱从通政司转行凡各官俸通政司关支今自行关支监生月粮兵部关支凡每日各官并监生酒饭俱光禄寺供给凡写诰□合用纸札笔墨具奏于司礼监关支其武官诰□合用纸札笔墨该兵部具奏行顺天府买用凡裱装用宝勘合底簿等项合用裱褙等匠八名工部每季差拨应用南京中书舍人后不设按春明梦余录诰□房中书永乐初选翰林院文学之臣六七人直文渊阁参典机务诰册制诰皆属之而誊副缮正则中书分直更入事竣辄出宣德间三杨始置厨馔于阁之东偏而选能书者处于阁之西小房谓之西制□房诸学士则居阁之东五楹专管□诰具稿定正于阁臣乃付中书缮进谓之东诰□房而带知制诰衔则唯阁臣与诸学士而已中书等官不敢僭也时诸学士每早与阁臣会食乃退正统九年陈循入阁后学士唯刘铉一人过自逊避退朝止于东阁不复会食视诰□以后学士皆因之至后诰□悉委于中书而中书称为内阁书办太祖洪武二十六年定选除中书舍人例
按明会典凡中书舍人洪武二十六年定于进士举人监生内选除间有大臣子孙荫授或令识习字出身者不在此例孝宗弘治十年授文华殿书办监生试中书舍人按明会典凡文华殿书办例以善书监生儒士选补食粮三年司礼监题送吏部授职弘治十年议照纂修例监生授试中书舍人儒士授序班仍旧办事世宗嘉靖三十年再定选择中书舍人例按明会典凡制□诰□两房中书官旧例皆以举人监生儒士相兼取用嘉靖三十年题准间于各衙门相应官员及进士内选择其主事评事改吏礼二部带衔进士授中书舍人余仍原职分委两房办事嘉靖四十四年令以告选举人考授中书按明会典四十四年令于会试后告选举人内考三四员授试中书舍人职衔送制□房供事许会试一次神宗万历元年定两殿中书考满官阶
按春明梦余录万历元年定两殿中书九年考满官阶升至正五品止如再有年劳止得加升服俸皇清大清会典内阁首领官满典籍二员汉军典籍二员　　汉典籍二员已上初制各设三员康熙九年定　　各设二员俱以中书舍人掌理　　属官满侍读十一员内满文五员汉文六员蒙　　古侍读二员汉军侍读二员　　满中书舍人七十五员内满文撰文二十员办　　事二十员满汉撰文十七员办事十八员蒙古　　中书舍人十九员内撰文九员办事十员汉军　　中书舍人十三员内撰文五员办事八员汉中　　书舍人三十六员内撰文六员办事三十员　　中书科满中书舍人一员汉中书舍人八员满　　笔帖式十六员内满文十三员满汉文三员　　顺治初置中书科设汉中书舍人十二员推资　　俸深者一员掌理科事九年增设满记事官一　　员同掌科事十五年裁汉中书舍人四员十八　　年令满官掌印康熙六年仍推汉中书舍人资　　俸深者一员同掌科事九年改满记事官为中　　书舍人职专缮写　册宝诰□等事其恩荫中书舍人无常员笔帖式　　十六员　　凡授封亲王世子及亲王妃世子妃公主金　册郡王郡王妃镀金银　册其
　册文及
　宝文由翰林院撰定移送本科书写汉字
　宝文移取礼部儒士篆写其
　宝印由礼部铸造其
　册由工部制造制造库工匠至本科镌刻镌毕呈　　内阁覆阅传礼部仪制司官员当堂给发　　凡授封贝勒贝子及贝勒贝子夫人郡主县主　　郡君纸　册赭金黄套面银签镇国公以下奉恩将军以上　　镇国公夫人以下奉恩将军恭人及乡君以上　　龙边　诰命锦面玉轴牙签黄带公侯伯以下世袭　诰命锦面犀轴其文俱由翰林院撰定移送本科　　书写书毕移送内阁请用　宝转给该部
　　凡外藩蒙古亲王郡王俱用纸
　册贝勒贝子公等或用
　册文或用
　诰命照内阁翰林院发稿书写
　　凡文武有功人员应世袭罔替者例用世袭　诰命应准袭一次至几次者例用世袭　□书遇承袭之人将原颁
　诰命□书添写于后其文由内阁发出书毕送内　　阁请用　宝转给该部
　　凡原颁给世袭
　诰命□书填写已满者另换新
　诰□送内阁请用
　宝并旧
　诰□发该部转给
　　凡文武官遇
　封典一品玉轴鹤及狮锦面二品犀轴赤尾虎锦　　面三品四品贴金轴瑞荷锦面五品角轴瑞草　　锦面六品以下俱角轴葵花锦面由吏兵二部　　题请内阁发出文稿本科书毕送内阁请用　宝转给该部　　凡书写
　诰□俱照题准年月填写
　　凡纸
　册龙边世袭
　诰命□书及
　诰□笔墨等项并纸匠八名俱移文工部取用银　　朱纸札等项移文户部取用　　凡吏兵二部题准文武官员应给
　封典者俱于本科挂号稽察
　　凡各省乡试充副主考官顺天文武乡试充同　　考官俱送礼兵二部题请钦点
　　凡文会试本科官一员同内阁中书收掌试卷　　凡武会试本科官一员同兵部司官收掌试卷世祖章皇帝顺治九年大清会典顺治元年以翰林官分隶内三院称内翰　　林国史院内翰林秘书院内翰林弘文院九年　　设典籍　　顺治十六年
大清会典顺治十五年改内三院为内阁十六年设　　典籍撰文办事中书
　中书部名臣列传
　　宋
　　程俱
按宋史本传俱字致道衢州开化人以外祖尚书左丞邓润甫恩补苏州吴江主簿监舒州太湖茶场坐上书论事罢归起知泗州临淮县累迁将作监丞近臣以撰述荐迁著作佐郎宣和二年进颂赐上舍出身除礼部郎以病告老不俟报而归建炎中为太常少卿知秀州会车驾临幸赐对俱言陛下德日新政日举赏罚施置仰当天意俯合人心则赵氏安而社稷固不然则宗社危而天下乱其间盖不容发高宗嘉纳之金兵南渡据临安遣兵破崇德海盐驰檄谕降俱率官属弃城保华亭留兵马都监守城朝廷命俱部金帛赴行在既至以病乞归绍兴初始置秘书省召俱为少监奏修日历秘书长贰得预修纂自俱始时庶事草创百司文书例从省记俱摭三馆旧闻比次为书名曰麟台故事上之擢中书舍人兼侍讲俱论国家之患在于论事者不敢尽情当事者不敢任责言有用否事有成败理固不齐今言不合则见诽于当时事不谐则追咎于始议故虽有智如陈平不敢请金以行间勇如相如不敢全璧以抗秦通财如刘晏不敢言理财以赡军食使人人不敢当事不敢尽谋则艰危之时谁与图回而恢复乎武功大夫苏易转横行俱论祖宗之法文臣自将作监主簿至尚书左仆射武臣自三班奉职至节度使此以次迁转之官也武臣自合门副使至内客省使为横行不系磨勘迁转之列其除授皆颁特旨故元丰之制以承务郎至特进为寄禄官易监主簿至仆射之名武臣独不以寄禄官易之者盖有深意也政和间改武臣官称为郎大夫遂并横行易之为转官等级盖当时有司不习典故以开侥幸之门自改使为大夫以来常调之官下至皂隶转为横行者不可胜数且文臣所谓庶官者转不得过中大夫而武臣乃得过皇城使此何理也夫官职轻重在朝廷朝廷爱重官职不妄与人则官职重反是则轻轻则得者不以为恩未得者常怀觖望此安危治乱所关也徐俯为谏议大夫俱缴还以为俯虽才俊气豪所历尚浅以前任省郎遽除谏议自元丰更制以来未之有也昔唐元稹为荆南判司忽命从中出召为省郎使知制诰遂喧朝听时谓监军崔潭峻之所引也近闻外传俯与中官唱和有鱼须之句号为警策臣恐外人以此为疑仰累圣德陛下诚知俯姑以所应得者命之不报后二日言者论俱前弃秀州城罢为提举江州太平观久之除徽猷阁待制俱晚患风庳秦桧荐俱领史事除提举万寿观实录院修撰使免朝参俱力辞不至卒年六十七俱在掖垣令下有不安于心者必覆言之不少畏避其为文典雅闳奥为世所称　　吕本中
按宋史本传本中字居仁元佑宰相公着之曾孙好问之子幼而敏悟公着奇爱之公着薨宣仁太后及哲宗临奠诸童立庭下宣仁独进本中摩其头曰孝于亲忠于君儿勉焉祖希哲师程颐本中闻见习熟少长从杨时游酢尹焞游三家或有疑异未尝苟同以公着遗表恩授承务郎绍圣间党事起公着追贬本中坐焉元符中主济阴簿秦州士曹掾辟大名府帅司干官宣和六年除枢密院编修官靖康改元迁职方员外郎以父嫌奉祠丁父忧服除召为祠部员外郎以疾告去再直秘阁主管崇道观绍兴六年召赴行在特赐进士出身擢起居舍人兼权中书舍人内侍李琮失料历上以潜邸旧人不用保任特给之本中言若以异恩别给非所谓宫中府中当为一体者上见缴还甚悦令宰臣谕之曰自今有所见第言之监阶州草场苗互以赃败有诏从黥本中奏近岁官吏犯赃多至黥籍然四方之远或有枉滥何由尽知异时察其非辜虽欲抆拭其可得乎若祖宗以来此刑尝用则绍圣权臣当国之时士大夫无遗类久矣愿酌处常罚毋令奸臣得以籍口于后世从之七年上幸建康本中奏曰当今之计必先为恢复事业求人才恤民隐讲明法度详审刑政开直言之路俾人人得以尽情然后练兵谋帅增师上流固守淮甸使江南先有不可动之势伺彼有衅一举可克若徒有恢复之志而无其策邦本未强恐生他患今江南两浙科须日繁闾里告病倘有水旱乏绝奸宄窃发未审朝廷何以待之近者臣庶劝兴师问罪者不可胜数观其辞固甚顺考其实不可行大抵献言之人与朝廷利害绝不相侔言不酬事不济则脱身而去朝廷施设失当谁任其咎鸷鸟将击必匿其形今朝廷于进取未有秋毫之实所下诏命已传贼境使之得以为备非策也又奏江左形势如九江鄂渚荆南诸路当宿重兵临以重臣吴时谓西陵建平国之藩表愿精择守帅以待缓急则江南自守之计备矣内侍郑谌落致仕得兵官本中言陛下进临江浒将以有为今贤士大夫未能显用岩穴幽隐未能招致乃起谌以统兵之任何邪命遂寝引疾乞祠直龙图阁知台州不就主管太平观召为太常少卿八年二月迁中书舍人三月兼侍讲六月兼权直学士院金使通和有司议行人之供本中言使人之来正当示以俭约客馆刍粟若务充悦适启戎心且成败大计初不在此在吾治政得失兵财强弱愿诏有司令无乏可也初本中与秦桧同为郎相得甚欢桧既相私有引用本中封还除目桧勉其书行卒不从赵鼎素主元佑之学谓本中公着后又范冲所荐故深相知会哲宗实录成鼎迁仆射本中草制有曰合晋楚之成不若尊王而贱霸散牛李之党未如明是以去非桧大怒言于上曰本中受鼎风旨伺和议不成为脱身之计风御史萧振劾罢之提举太平观学者称为东莱先生赐谥文清有诗二十卷得黄庭坚陈师道句法春秋解一十卷童蒙训三卷师友渊源录五卷行于世
　中书部艺文一
　　拜中书郎谢表　　　　　　　梁江淹荣郁两临恩儆交镜悄然魂乃惧乃逝臣闻汝颍之金或扬采于四豪江淮之珠已驰光于七贵皆声不妄美第岂虚立未有伎□湘舆蒙送目之赏工谢彩轮窃归风之价臣幼乏篆刻长暌图史智罕□官志阕从政方遽求振风长忧凌雨不悟遭社鸣之属际河清之会元云素霞必驾蓬莱白毳骍鳞咸蒙解遂仕通物任官登郎掾此实耀灵之私照而微臣之厚幸也仰惟皇衢大融气品呈观西倾栈山东鳀航海故奇士端威异人罄折皆相望北阙待诏南宫而臣学无利博文有忮害乃彯裾顿屣伏黄扉之右曳缨转笏居青璅之前访德于姑射闻道于崆峒伊臣之愿过为信矣昔望都才丽爵乏上班长岑闻靡身终下秩愚臣方古悠然已泰内独徘徊眇不识届　　谢中书舍人表　　　　　　　宋苏轼臣轼言伏奉制命授臣试中书舍人仍改赐章服者右史记言已尘高选西垣视草复玷近班皆儒者之至荣岂平生之敢望窃以词命之职古今所难非独取之以文盖将试之以事至于机务亦或与闻虽四户擅权非当时之公议而五花判事亦前代之美谈及夫三字之除乃是一切之政但谓内朝之法从安知宰相之属官既任止于训词故权移于胥吏恬不知怪习为故常先皇帝道冠百王法垂万世建六官而修故事辟三省以待异人典章一新名实皆正遂申明于四禁俾分领于六曹远则追直阁之司近则通正之任虽未闻政而闻事盖须有德而有言如臣之愚无一而可草创润色既非郑国之材除书德音又乏唐人之誉忽当此选莫测其由此盖伏遇皇帝陛下将圣与仁能哲而惠虽在三年不言之际已有十日并照之光而臣日侍迩英亲闻访道仰天威之甚近知圣鉴之难逃谓臣尝受先朝之知实无左右之助弃瑕往昔责效将来臣敢不益励素心无忘旧学上体周公烦悉之诰助成汉家深厚之文苟无旷官其敢言报
　中书部艺文二
诗
　　赠徐干　　　　　　　　　魏刘公干谁谓相去远隔此西掖垣所限清切禁中情无由宣思子沈心曲长叹不能言起坐失次第一日三四迁步出北寺门遥见西苑园细柳夹道生方塘含清源轻叶随风转飞鸟何翩翩　　直中书省　　　　　　　　　齐谢朓紫殿肃阴阴彤庭赫弘敞风动万年枝日华承露掌玲珑结绮钱深沈□朱网红叶当阶翻苍苔依砌上兹言翔凤池鸣佩多清响信美非吾室中园思偃仰朋情以□陶春物方骀荡安得凌风翰聊恣山泉赏　　赴中书　　　　　　　　　　卞伯玉大方信苞容优渥遂不已跃鳞龙凤池挥翰紫宸里　　酬薛舍人万年宫晚景寓直怀友　　　　　　　　　　　　　　唐上官仪奕奕九成台窈窕绝尘埃苍苍万年树玲珑下冥雾池色摇晚空岩光敛余煦清切丹禁静浩荡文河注留连穷胜托风期暌善谑东望安仁省西临子云阁长啸披烟霞高步寻兰若金狄掩通门雕鞍归骑喧燕姝对明月荆艳促芳樽别有青山路策杖访王孙　　直中书省　　　　　　　　　韦承庆清切凤凰池扶疏鸡树枝唯应集鸾鹭何为宿羁雌大造乾坤辟深恩雨露垂昆蚑皆含养驽骀亦驱驰木偶翻为用芝泥忽滥窥九思空自勉五字本无施徒喜逢千载何阶答二仪萤光向日尽蚊力负山疲禁宇庭除阔闲宵钟箭移暗花临户发残月下帘欹白发随年改丹心为主披命将时共泰言与行俱危寄谢巢由客尧年正在斯　　春夜寓直凤阁怀群公　　　　魏知古拜门传漏晚寓直索居时昔重安仁赋今称伯玉诗鸳池满不溢鸡树久逾滋夙夜怀山甫清风咏所思　　苑舍人能书梵字兼达梵音曲尽其妙戏赠　　　　　　　　　　　　　　　　王维名儒待诏满公车才子为郎典石渠莲华法藏心悬悟贝叶经文手自书楚集作
梵非
词共许胜扬马梵字何
人辩鲁鱼故旧相望在三事愿君莫厌承明庐　　奉酬李舍人秋日寓直见寄　　张南史秋日金华直遥知玉佩清九重门更肃五色诏初成槐落宫中影鸿高芳远声一作
苑外
翻从魏阙下江海寄
幽情
　　初秋月夜中书宿直因呈杨阁老
　　　　　　　　　　　　　　　权德舆欹枕直庐暇风蝉迎早秋沉沉玉堂夕皎皎金波流对掌喜新命分曹谐旧游相思玩华彩因感庾公楼　　南宫夜直宿见李给事题其日所下制□知奏　　直在东省因以诗寄　　　　　令楚番直同遥夜严扃限几重青编书白雀（
其曰□鄜州奏白雀宜付
史馆）
黄纸降苍龙北极丝纶句东垣翰墨踪尚垂元露点犹湿紫泥封炫眼凝仙烛驰心袅禁钟定应形梦寐暂似接音容玉树春枝动金□腊酿醲在朝君最旧休澣许过从　　初除主客郎中知制诰与王十一李七元八（一作　　九）
三舍人中书同宿语
一
作话
旧感怀
　　　　　　　　　　　　　　　白居易闲宵静语喜还悲聚散穷通不自知已分云泥行异路忽惊鸡鹤宿同枝紫垣曹署荣华地白发郎官老丑时莫怪不知君气味此中来较十年迟　　和谢舍人雪夜寓直　　　　　皇甫曾禁省夜沉沉春风雪满林沧洲归客梦青琐近臣心挥翰宣鸣玉承恩在赐金建章集作
章台
寒漏
集
作鴈
起更
助掖垣深
　　奉寄中书王舍人　　　　　　　前人腰金载笔谒承明至道安禅得此生西掖几年纶綍贵东山遥夜薜萝情风传刻漏星河曙月上梧桐雨露清圣主好文谁为荐闭门空赋子虚成　　上裴舍人度　　　　　　　　　王建小松□对凤池开履迹衣重集
作香
逼上台天意皆从
彩毫出宸心尽向紫烟来非时玉案呈宣旨每日金阶赐对集作
谢赐
回仙侣何因记名姓县丞头白走尘埃
　　休澣日谒西掖所知因成长句　温庭筠赤墀高阁自从容玉女□扉报曙钟日丽九华青琐闼雨晴双阙翠微峰毫端蕙露滋仙草琴上熏风入禁松荀令凤池春婉娩好将余润变鱼龙　　中书部纪事
