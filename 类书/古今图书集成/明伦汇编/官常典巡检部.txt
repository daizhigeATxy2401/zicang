
　巡检部汇考
　　汉
汉承秦制县有游侥侥循禁盗贼
按汉书百官表云云
　　辽
辽制置西南西北诸路巡检司
按续文献通考辽北面控制西夏者有西南路巡察司西南面巡检司控制西北诸国者有西北路巡检司南面边防有巡检使司　　宋
宋设巡检司掌甲兵巡逻擒捕盗贼事
按宋史职官志巡检司有沿边溪洞都巡检或蕃汉都巡检或数州数县管界或一州一县巡检掌训治甲兵巡逻州邑擒捕盗贼事又有刀鱼船战棹巡检江河淮海置捉贼巡检及巡马递铺巡河巡捉私茶盐等各视其名以修举职业皆掌巡逻几察之事中兴以后分置都巡检使都巡检巡检州县巡检掌土军禁军招填教习之政令以巡防扞御盗贼凡沿江沿海招集水军控扼要害及地分阔远处皆置巡检一员往来接连合相应援处则置都巡检以总之皆以材武大小使臣充各随所在听州县守令节制本寨事并申取州县指挥若海南琼管及归峡荆门等处跨连数郡控制溪峒又置水陆都巡检使或三州都巡检使以增重之　　金
金制置诸巡检
按金史百官志诸巡检中都东北都巡检使一员正七品通州置司分管大兴漷阴昌平通顺盈州界盗贼事
注
司吏一人掌行署文书马军十五人于武卫马　军内选少壮熟闲弓马人充西南都巡检一员正七品良乡县置司分管良乡宛平安次永清县并涿易州界盗贼事诸州都巡检使各一员正七品副都巡检使各一员正八品
注
司吏各一人右宿泗唐邓蔡亳陈棣德华河陇　泰等州并西北路依此置余不加使字散巡检正九品内泗州以管勾排岸兼之皆设副巡检一员为之佐
注
地险要处置司唐邓宿泗颍寿蔡等州及缘边　二十五处置世宗大定二十二年令广宁府大斧山置巡检按金史世宗本纪不载　按百官志注云云章宗明昌五年七月升蔡州刘辉村置巡检
按金史章宗本纪不载　按百官志注云云
　　元
世祖至元三年令江北州县置巡检司
按元史世祖本纪不载　按百官志至元三年合并江北州县置巡检司秩九品巡检一员至元二十一年令置西北南关厢巡检司
按元史世祖本纪不载　按百官志东关厢巡检司秩从九品巡检三员司吏一人掌巡捕盗贼奸宄之事至元二十一年置西北南关厢两巡检司设置并同上至元二十七年令置巡检于宿迁之北护送会通河上供之物按元史世祖本纪二十七年九月丁卯置四巡检司于宿迁之北以所罢陆运夫为兵护送会通河上供之物禁发民挽舟至元二十九年令置香河等处巡检司巡检一人按元史世祖本纪不载　按续文献通考尚供总管府所辖香河等处巡检司巡检一人至元二十九年置成宗大德十年春正月丁卯升巡检为九品
按元史成宗本纪云云
仁宗延佑四年十二月己酉令芦沟桥泽畔店□璃河并置巡检司按元史仁宗本纪云云
延佑五年秋七月丙寅令丰州石泉店置巡检司按元史仁宗本纪云云延佑六年六月戊子令以庄浪巡检司为庄浪县移巡检司于北卜渡按元史仁宗本纪云云
顺帝元统二年冬十月丁卯创立武安县移石山寨巡检司于清水寨立霍丘县淮阴乡临水山巡检司按元史顺帝本纪云云至元二年春正月己丑立穆陵关巡检司
按元史顺帝本纪云云
至元三年六月壬辰立高密县潍川乡景芝社巡检司按元史顺帝本纪云云
　　明
明制外府州县关津要害处所各设巡检一员按续文献通考明在内不设在外府州县地方关津要害处所各设巡检司巡检一员俱从九品率领徭编弓兵或二十人或三十人专主巡缉盘诘诸务太祖洪武　年定巡检考满升降之制按明会典凡巡检考满洪武初定无私过者升正九品犯私笞者本等用杖罪降杂职洪武六年定诸府设所属衙门有巡检司巡检一人按续文献通考云云洪武二十五年定巡检考满以捕获多寡为升降之制按明会典洪武二十五年奏定巡检考满捕获军囚盗贼等项二百名之上无私杖者升一级有私杖对品用一百名之上无私杖者对品用有私杖降杂职三十名之上无私杖者降杂职有私杖者降边远杂职不满三十名者发边远充军若有强贼及逃军聚众劫掠能擒获以除民害者二十名之上无私杖者升一级有私杖者对品用一十名之上无私杖者对品用有私杖者降杂职九名之下无私杖者降杂职有私杖者降边远杂职若擒强贼逃军六十名之上或止二十名而又能获军囚二百名之上及擒伪造宝钞及伪印者具奏升用成祖永乐元年令巡检考满应升自陈仍旧职者听按明会典永乐元年令巡检考满应升自陈不堪别用乞仍旧职者听英宗正统六年令土官巡检九年通考赴部黜陟按明会典正统六年奏准土官巡检三年六年攒造牌册赴本布政司给由复职九年通考赴部黜陟宪宗成化　年定巡检考满升降之例按明会典成化间定巡检考满例获强盗三名至九名军囚不及一百名者无过降杂职有过降边远杂职强盗十名之上军囚百名之上者无过对品用有笞杖过降杂职徒罪降边远杂职军囚二百名之上强盗二十名之上有招或不及二十名或无强盗无过升一级有笞杖过对品用徒罪降杂职若获成群强盗二十名之上或六十名之上又有招由军囚二百名之上有事由或不及无过升一级有笞杖过对品用徒罪降杂职若获伪印一颗或二颗有覆造招由军囚不论有无无过升一级有笞杖过对品用徒罪降杂职孝宗弘治二年令巡检三年考满府州县正官查勘结送之例按明会典弘治二年题准巡检三年考满以新官更替日扣算例限府州县掌印正官将任内捉获军囚等项从实查勘具结起送其沿海巡检亦要画图贴说以凭查考若起送无府县巡司保结军囚公文止开起数不开花名或止开花名无籍贯并所犯事由强窃盗抄招无县印钤缝伪印不开是何衙门印信及令犯人当官覆造相同丁忧起复无本司关文及洗改更替月日强窃盗军囚总数者送问神宗万历十年令各处卫所巡检司官系关两处隔越者该管上司注考按明会典云云
皇清
　　顺治元年
大清会典顺治元年设顺天府所属衙门芦沟桥巡　　检司巡检一员王平口巡检司巡检一员石港　　口巡检司巡检一员齐家庄巡检司巡检一员俱属
宛平县

　　顺治十四年
大清会典顺治十四年设盛京奉天府所属衙门巨　　流河巡检司巡检一员　　康熙七年
大清会典康熙七年设在外直省各府州县所属衙　　门巡检司巡检一员各盐运提举二司所属衙　　门各场巡检止两
淮二员

　　康熙九年
大清会典国初各官品级满汉间有不同康熙九年　　改归画一从九品巡检司巡检土司副巡检　巡检部艺文一
　　书沿淮巡检厅壁　　　　　宋傅尧俞巡检职捕盗职举则盗去如失其职兵皆盗也何则上既不戢下从而纵恃赖势力侵渔良民非盗而何噫鼠窃狗偷者逐可去捕可擒系缧囚戮其势易制至于士兵一得纵放则欺扰公行使民口胶舌结噤不敢出声是诚盗之巨者新息腋淮面山地虽褊隘实为咽喉故置巡检提健兵百人以遏狂寇官事修举民倚之得安存一非其人下罹苦害以区区之邑若先用百盗纵乎其间傍与他盗者并力贼之则虽欲背死趋生路亦无繇也曹君德华受命职捕盗既至颇革前弊约身廉驭兵严士不敢犯民则向所谓百盗者固以息矣于是封域宁静帖焉亡惊居日多暇颇图燕安先是视事厅风颓雨剥殆不可居德华丑之命工新其栋宇虽有取于民半出私奉规模宏伟数倍平昔可以视壮大若益坚其廉益厉其严虽亡是厅不害居是厅不愧苟易其廉其严则是厅广豁邃深轩危瑰琦更盛于今日亦奚以为哉徒增过重不德尔后人至者其廉与严思有以上曹君可也若曰某屋未丰于是厅某屋未华于是听思以土木之功加之则可乎不可也吾惧来者不知而务侈以残吾民志壁以示之
　巡检部艺文二
诗
　　答林巡检惠诗　　　　　　宋宋伯仁客久情怀恶逢人懒说诗不堪秋到后将近雁来时攲枕皆归梦同心只旧知渊明篱下菊谁伴傲霜枝　　送叶仲舆巡检　　　　　　　元黄溍重着儒冠望帝乡翩然一舸犯晨霜秋来鬓发依然黑日射河流彻底黄此去乘槎须有路可容执戟更为郎丝纶阁下多知己握手应分满袖香　　送杨田甫巡检之官潮阳　　　　陈旅与君相识三十载邂逅都门白发生南海珠明飞别鹤上林花暖啭新莺蜑丁浦口迎官舰瘴母云头避使旌自是升平游宦乐不教泷吏恼吟情　　送海丰刘巡检　　　　　　　　前人随牒游丹侥春风协气舒蜑丁鸣鼓吹鱼吏掌文书浦屿烟霞远村墟瘴疠除石华肥可食无用脍蜛蠩　　送人彭湖巡检　　　　　　　　屠性三十六岛绕彭湖见说泉南天下无花时小队旌旗出处处春风啼鹧鸪　　过枫亭驿和周草庭巡检韵就寄
　　　　　　　　　　　　　　　刘仁本馈粮千里又南征笑犯弓刀拥将星汗血沙尘前后骑檄书烽火短长亭天连闽海团团白山绕彭湖点点青遥想环峰三十六将军晏坐对沧溟　　书西坑杨子威巡检官舍　　　　舒□诘曲山蹊穿复斜溪流浅碧漾寒沙山□乱后萧条甚隐约疏林一两家　　送黄仲逊之安平镇巡检　　　明王绂闻说安平镇荆湖当要关潇湘环二水衡霍拱千山地僻居民少时清逻卒闲遥知到官后多在醉吟间　　寄贾文彬巡检　　　　　　　　镏炳故人为别动经春野渡维舟送夕曛银烛照窗秋听雨角弓悬壁晚看云山城旗影中流见草阁书声隔岸闻江汉茫茫多旧识犹能俎豆说将军
　巡检部纪事
宋史神宗本纪熙宁三年十二月庚午夏人寇镇戎军三川寨巡检赵普伏兵邀击败之尹玉传玉以捕盗功为赣州三寨巡检秩满城居从文天祥勤王何灌传灌为府州大山军巡检盗苏延福狡悍为二边患灌亲枭其首贾胡□有泉辽人常越境而汲灌亲申画界堠遏其来忿而举兵犯我灌迎高射之发辄中或着崖石皆没镞敌惊以为神逡巡敛去后三十年契丹萧大师与灌会道曩事数何巡检神射灌曰即灌是也萧矍然起拜
　巡检部名臣列传
　　宋
　　王师道
按宋史本传师道字居中兖州人为人沈勇任吉州栗传寨巡检绍兴中与盗战于吴村每射辄毙追击数里遇贼有伏于民居者挺身力战遂死立庙其地部使者以闻官其二子　　王辉
按宋史王师道传王辉者青州人亦尝为栗传寨巡检靖康初诏起义兵辉应募立奇功官至正使寓吉州淳熙二年茶寇犯邑郡以辉骁勇檄之使行至胜乡地险辉勇于进士卒不继为贼所得以刃加颈欲全之辉含血大骂遂死帅司以闻赠忠州刺史与恩泽二人立庙　　明
　　李保
按明外史何聪传保云南南安州琅井巡检也其乡老言本州俱罗舞和泥乌蛮杂种顽犷难驯向无土官约束多致流移徭赋莫办自保署州事赋政公勤民胥向化流移复归如擢任本州土官实慰民望吏部言此州向无土官难从其请帝曰卿守旧固善但古人为治在顺民情可从所奏遂用为南安判官　　曾仍按掾曹名臣录仍字弘宗号讷庵曾氏故莆大姓世居望江里沂山东津之鄫滨六岁失怙髫髦知孝比长礼度循习辞辟唯诺无子弟之过举进士弥勤术者曰非以利子也曷他图之遂应辟为藩臬从事矢心在公持法惟谨大方伯廉访以下咸器爱之成化戊子拜浙之小鹿巡检属岁饥民多亡匿为盗仍安辑劳来伺其长而尤者还致之发摘如神盗用遁去境赖以不扰越三岁忽悒悒不乐曰吾少有大志谓功名可裂契取竟为术者所误斑白是官红腐五斗吾何屑焉遂致政而归问田园就松菊月夕花朝则炙海鲜温家酿葛巾野服与一二耆旧徜徉于名山胜水间若忘其身之既老者乡闾高之　　王刚甫
按宁波府志刚甫象山人倜傥负气节读书略通大义摄东门巡检七年兰秀山贼反袭县掳令丞入海刚甫与友蒋公直谋曰狂寇掳我令丞据我县治罪宜诛死事闻于朝大兵必来邑民尽受屠矣盍先格杀之乃募众掩击杀其渠魁释其胁从者若干人初天兵闻乱将屠邑遣军二万已发钱塘而贼先授首邑免于兵邑人泣曰微王君吾邑数万人皆为鬼矣　巡检部杂录
