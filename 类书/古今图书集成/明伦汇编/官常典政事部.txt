
　政事部总论
说苑
　　政理
政有三品王者之政化之霸者之政威之强者之政胁之夫此三者各有所施而化之为贵矣夫化之不变而后威之威之不变而后胁之胁之不变而后刑之夫至于刑者则非王者之所得已也是以圣王先德教而后刑罚立荣耻而明防禁崇礼义之节以示之贱货利之弊以变之修近理内政橛机之礼一妃匹之际则莫不慕义礼之荣而恶贪乱之耻其所由致之者化使然也季孙问于孔子曰如杀无道以就有道何如孔子曰子为政焉用杀子欲善而民善矣君子之德风也小人之德草也草上之风必偃言明其化而已也治国有二机刑德是也王者尚其德而希其刑霸者刑德并凑强国先其刑而后德夫刑德者化之所由兴也德者养善而进阙者也刑者惩恶而禁后者也故德化之崇者至于赏刑罚之甚者至于诛夫诛赏者所以别贤不肖而列有功与无功也故诛赏不可以缪诛赏缪则善恶乱矣夫有功而不赏则善不劝有过而不诛则恶不惧善不劝而能以行化乎天下者未尝闻也书曰毕协赏罚此之谓也水浊则鱼困令苛则民乱城峭则必崩岸竦则必&#故曰急辔衔者非千里御也有声之声不过百里无声之声延及四海故禄过其功者损名过其实者削情行合而民副之祸福不虚至矣诗云何其处也必有与也何其久也必有以也此之谓也子贡问治民于孔子孔子曰懔懔焉如以腐索御奔马子贡曰何其畏也曰夫通达之国皆人也以道导之则吾畜也不以道导之则吾雠也若何而毋畏册府元龟　　公正
夫子曰苟正其身矣于从政乎何有又曰子帅以正孰敢不正错有言曰方直之士奉法令不容私若夫执德不回谨身率下无党于物直道而行故政平而讼理令行而禁止也汉制郡守课最者或入为公卿宣帝曰使百姓无叹息愁恨之声者其唯良二千石乎故有奉公不阿守法见惮抑强扶弱而志在无私以一警百而威克厥爱是以赏罚信而权宠莫能干政令行而豪右不能犯所以人从其化而吏不敢欺也诗曰刚亦不吐又曰好是正直其斯之谓欤　　仁惠易曰体仁足以长人书曰安民则惠用仁惠而亲百姓者其唯良二千石乎由汉以来循吏间作至于勤宣德让专行宽厚哀此鳏寡赈其乏绝形恻隐之心术务平反于刑典掩覆道骸保全生物夭疠之所及加之营恤民赋之不登代其输送虽复犯矫诏之义冒画一之法亦无惮焉自非安仁而知义果行而迈德以博济为己任者亦恶能及是哉　　教化
孔子曰道之以政齐之以刑民免而无耻道之以德齐之以礼有耻且格然则德礼之与政刑感人之深浅成俗之厚薄可知也自尧命州牧事多阙文秦置郡守民罕见德迨于两汉之世始有循吏之名或兴学而化行或修礼而教阐或引咎而人知劝或掩过而人迁善若文翁韩延寿之属皆着异迹焕乎惇史后之继踵比比有焉非夫仁信笃诚宽厚清静正其身而率下者孰能至于此哉　　能政
自秦氏罢侯置守汉室之兴率循无改垂及中叶品式备具故有与我共此之叹而二千石之着治效者率加褒赏以申勉励史氏所述循吏为盛焉东京而下咸可征也自非厉精为治正身率下遵道德齐礼之训以变风美俗推务本明利之术以厚生阜财措枉而击强兴廉而崇让先之以条教济之以仁惠居之以宽简辅之以强明又曷能致政治之清夷吏人之欢爱所居民富所去见思生有荣号死见奉祀斯仲尼所谓既富而教三年有成者为不诬矣　　兴利
昔大禹之叙九功曰利用以阜财厚生以养民班固之述循良曰所居民富盖夫君子之为政必求所以利于人而行之也历代而下贤守接武乃能相其土宜以兴物役始资乎悦使终启于善利或导达沟渎以滋于灌溉或辟除污莱以繁于稼穑筑堤塌以备水潦疏河漕以通输运兴铸冶以赡农器造桥梁以济徒涉陶瓦履屋以宁室居凿山通道以便行旅皆丰功被于萌庶休明载于缃简流风余烈没而不朽其古之良二千石者欤　　劝课
易曰利物以和义书曰厚生以养民班固之述循吏曰所居民富由汉而下牧守之可纪者曷尝不以劝课为先焉乃有勖之以耕耨勉之以树艺铸作乎田器敦率乎稼政教之以孳畜而祭养无阙训之以蚕绩而纕帛是供居土者勤身以济众在下者知方而从化弊俗丕革美利敦洽由是家给人足政平讼治耻格之风着德让之道隆管子所谓衣食足知荣辱者其识治体矣　　廉俭
班固有言曰谨身帅先居以廉平不至于严而民从化者循吏之道也是知公廉则绝私清俭则寡欲故能使政平而讼理吏肃而民服焉周礼小宰之职弊群吏之治者有六皆以廉为本孔子曰以约失之者鲜矣历代而下居牧守之任以清白着称者比比有之是皆以道化人砥名砺节确然有守涅而不淄者也至若斩马刍而席羊皮衣祗裯而宿树下者斯固克己过差逼下已甚然迹其矫抗亦有所激云　　静理夫古人之为政者曷尝不崇清静以致治资简易以成化故老氏着元默之教仲尼垂耻格之训盖斯民三代之所以直道而行也岂可挟术而致扰哉汉室而下良牧相继乃有推宽大之志布仁厚之德宣流恺悌敦修礼让专务通恕悉蠲烦苛或反己而自思狱讼以止或责成而委任曹事咸举物安其所民受其赐斯足以为循吏之称首矣　　推诚
礼云惟天下至诚为能尽其性又曰惟天下至诚为能化夫欲尽物之性而化之者其唯至诚乎故古之良二千石妙识治体推诚明之性为抚御之术简略苛细输写心腹选任于淳质慰荐于勤励待众以信而民不忍欺推功于下而人乐为用或因垒以喻寇贼或刻期以遣囚系动发于衷以底于治宜乎诏敕之嘉奖史册之褒纪传云安静之吏悃愊无华日计不足月计有余其是之谓乎　　谣颂
虞书曰劝之以九歌卜商有言曰嗟叹之不足故&#歌之盖谣颂之作其来尚矣若乃牧守之寄风教所出而能敦清静之治流恺悌之政爱养萌庶蠲除苛刻厚生以兴利遏强而去恶孤弱以之成立闾里由其富庶乃有斑白之咏龆&#之谣发于委巷布于行路自非仁厚沦于骨髓诚心激于肺腑又岂能抑扬蹈厉周旋咏叹言有章而声成文者哉传曰入其国其教可知是之谓也　　感瑞
夫政平讼理民无愁怨至和浃洽瑞物来格斯盖肇自人心契于神道者矣自汉室而下重牧守之任循良间作德让宣洽协气斯兆嘉瑞荐降至于服猛騺之性不为物害弭螟蠈之灾无入郡境膏雨随应夭疠自消枯木发荣灵泉沸涌美利浃于萌庶休征表于图牒着之曩纪形于谣颂自非仁化之渊塞诚心之&#合亦何以通至诚之感臻无方之应者焉　　遗爱仲尼之称子产曰古之遗爱班固之述循吏曰所去见思夫君子之为政也仁爱深矣故其恩德沦于骨髓风烈播于弦咏攀辕遮道而惜其罢去号呼啜泣而形于恋慕以至邀车驾而愿借留守阙门而求代罪取其姓以名子避其名以易官申奉祠之礼修服丧之报致恭于丘墓怀德于息裔自非明允惇笃宣慈惠利以济众救物为任者亦何以及兹盖桃李不言而下自成蹊非可驱而致之也已　　条教
易临之象曰君子以教思无穷容保无疆论语云既富矣又何加焉盖居长人之任兴教为本令下禁止风行草偃其所由来尚矣汉氏而下良吏继出乃能推本俗尚讲求治要思所惩革树之风声由是奖善防非置之表率遏强抚弱为之约束尊贤兴学禁淫起废除律令之不便祛风轨之因习至于树艺之便利蚕绩之程品布帛之度舂汲之宜靡不为立科条以杜纷竞真得夫善人为邦之旨哉诗曰恺悌君子民之父母异乎不戒视成者已　　课最
由汉以来重长人之寄有会课之法稽劳底绩以功多者为最焉盖取乎治行殊等阀阅彰着乃处乎上第或申之懋赏所以旌劝良吏耸厉当世者也若夫考绩之典纪旌虞书大计之法着于周制所以揆劳而责实奖能而褒善载于前籍斯为懿范然而牧守之重吏民之本患于数易罔克成化倘善人为邦复久于其道亦未有不迈德敦教厚生美俗而致尤异之课者矣　　礼士
夫见善如不及先儒之丕训就贤体远为政之要道自昔牧人守土之吏曷尝不尊尚贤者详延俊乂申其礼遇咨其道义然后能成化而美俗哉至若几杖之设以重于耆年书记之问以奖其高行亲诣闾巷靡辞于屈体召至郡闾钦闻其绪言或重其经术待以师友或接之恩纪同乎昆弟及至旌异其德推显其材褒待越于常制延辟极其勤恳用能耸厉四封之内激昂中人之志使其靡然向风翕然迁善遵行礼让臻乎耻格周书所谓庸庸祗祗者谓此物也夫汉曹参为齐相闻胶西有盖公善治黄老言使人厚币请之既见盖公盖公为言治道贵乎清净而民自定推此类具言之参于是避正堂舍盖公焉　　旌表
夫追甄往烈申奖至行兴廉而举孝尚贤而崇德乃为政之所先也况乎居岳收之任为万夫之长风化攸系品庶式瞻自非敦勖名义旌别淑慝亦何以臻耻格之渐成怀音之美哉由汉暨唐循良间作乃有移书以褒直节置馈以礼先民至若贞操迈伦懿范绝俗或着之铭刻或加以辟署或表厥乡里扬其淑声或列之图像形于善颂或枉顾于衡荜或荐推于廪赐既优异于群萃复升闻于王庭故能激厉颓弛耸动伦伍致民德之归厚成政绩之尤异焉　　荐贤
国有进贤之令易称汇征之吉盖淑人君子志不掩善义从公共冀得英哲以奉其上者也夫十室之邑必有忠信三人同行必有我师况乎百城共治万夫观政按察封部亲抚萌俗者哉至乃节行纯正才誉彰著名迹韬&#乡里推服或属吏之善治或令族之久废咸能特达慰荐周旋称述扬于王庭举不失德传曰惟善人能举其类岂虚语也哉　　爱民
夫牧守吏民之本可以感物而行化者也居其任者苟能宣恩泽之诏布忠厚之教广求民瘼洞达治体知所疾苦去其繁密俾夫百姓宽息一境休和兹所谓良二千石矣汉氏而下循良间作至有专行仁惠务于安辑振恤周困拯济孤弱或条上其损益或蠲省其赋调至于推恕心以惜民力违科禁以顺物情苟利于人靡顾于己或出私积以代民租故能上下忻赖所在化行为吏人所称绩用可纪非夫忠信之长慈惠之师庶几乎德让之风者亦胡以臻此　　威严书曰威克厥爱允济故子产有言唯有德者能以宽服人其次莫如猛夫火之烈民望而畏之故鲜死焉斯威严之谓也由汉以来长人之吏以武健强御而着称者盖有之矣莫不因其天姿之峻厉乘其民风之豪横由是惩习俗之弊严其约束去害群之恶正其典刑奸吏震悚群盗屏去风化肃于境内威声动于邻壤人用胥畏吏不敢欺此其所以为能也若夫山甫之不吐刚茹柔而德举仲尼谓以宽济猛而致和亦何必厉气作威然后臻夫治者已　　革弊
夫政化之贪弊民俗之浮伪因习而不改流荡而忘返非夫贤明之长穷察其事形于教条峻其科谪&#去&#害纳之轨物又曷能祛累积之根柢革闾阎之视听哉东汉而下居方牧之任者乃有勤求民瘼崇树治本敦正道以祛多僻厉德色以窒邪思去泰甚以厚其生蠲烦苛以除其疾出令画一而下莫敢犯立诚果断而妖不下兴用能阜康斯人澄清属邑信孚于比屋风动于百姓兴化成治易俗至道惠浃于封内泽及于后世诗曰恺悌君子民之父母其是之谓欤　　强明
古者列爵分土以封诸侯威福自专政令己出故俗既易治民亦恭命秦氏而下罢侯置守地广于曩日势轻于昔人至于抑兼并制豪猾评狱犴静乡闾非强以立威明以鉴物则何以致尤异之治兴谣诵之声乎然则宽猛相济韦弦在御乃有诫之于懦以苛为强防之在暗用察为明即古之循良异乎斯矣苟或强而不苛明而不察曲直立断而辅以简易情伪洞见而兼以仁恕固可以三月而报政百年而胜残焉　　智略
夫钩深致远表微达变之谓智临事制宜经物成务之谓略盖君子之所以熙民志而赞邦治何莫由斯道也若乃膺长人之寄总连城之政兵农之众条教所出礼义之化风轨攸系由汉而下良吏接武乃有材谋兼蕴几神独照设计策以屏寇盗推恩信而怀戎旅抚御夷落而威惠式孚招辑萌庶而流徙来复兴利以竭地方备患以谨天戒式遏边圉而保障增固居守京邑而辇毂以清斯皆负兼济之用得驭众之术真王国之俊杰者哉　　招辑
小雅鸿雁之作美其能劳来安集使离散者宁其居鳏寡者得其所也若乃总列城之任膺共此之寄或仍岁凶荒民居流徙或师旅之后疮痍未复或寇盗群萃侵扰封部或夷獠狙犷密迩亭障乃能怀辑化诱循抚爱养俾襁负者相属而至安堵者无改其旧推以恩信凶戾为之革音敦以仁惠殊俗因而款附下兴乐国之咏上有长城之赖斯固道德齐礼之余风招携怀远之美政也　　武功
自秦分天下为三十六郡而守尉皆领兵至晋武平吴去州郡武备其后盗贼四起以至大乱山涛之论精矣若乃百城提封之广比屋士民之富或因岁凶荒啸聚不逞合乌鸟之众弄潢池之兵窃法干纪敢行称乱至于边城候望之所羌戎走集之地或伺间而入寇或属国之内叛烈火燎原当急图于扑灭农夫去草非可使其滋蔓盖有乘其便宜不暇中覆率厉士众摧锋致讨震耀国威攘除民患固已名载勋籍事藏策府其或邻敌接畛申严警备拒战而克胜交侵而大获者其绩亦茂矣诗云干城传云保障皆是之谓欤　　剌举
夫方伯之任民物是司必在当官而行临事而断不畏权幸靡私亲昵纠发瑕衅考案是非使吏不能为奸民不受其弊政事明举风威振肃除民之害于斯为要先民有言养禾者去其稂莠其斯之谓欤　　屏盗夫养鸡者不畜狸牧兽者不育豺树木者忧其&#保人者除其贼故古之为邦者着诘盗之制垂去恶之训以惠保于小民也矧乃百城共治之攸重万夫观政之所属宽猛为术惨舒云系而能奋嫉恶之志竭刺奸之劳勇略速成威信兼达广设科禁周深渊薮行反间之计开自新之路悬告捕之赏恕既往之罪传檄敦谕歼厥凶渠厉兵掩击灭其党类或窜伏他境或悔归本业澄清所治震肃邻部路有遗而莫顾商次野而如室其或饥民放僻犷俗贪残无假滋章不烦血刃推心布惠令行禁止斯又尧舜之良吏也　　折狱吕刑有折狱之文秋官有弊讼之义非夫明智绝俗临事不惑又安能察微隐而辨疑似以厌乎人心者哉自炎汉而下修举吏职亲民之重济以法术由是按察捕劾着绩尤异若乃诘作折惑申冤讯盗断之以经义听之以辞气济之以识略参之以奇谲靡待两造之备克申片言之敏置于宪法畏若神明斯固简孚阅实之可尚也　　修武备
夫备豫不虞古之善教思艰图易政之善经乃有居牧伯之重总连城之寄属寇攘之连结或羌戎之密迩以至俯逼强敌旁接叛垒而能发先见之虑设未然之防厚囷仓之蓄增池隍之固简稽军实申明师律训练讲阅之必至斥堠烽燧之必严峻诛赏之令治战守之具触类而长大为之防用能应变无穷遇战必克&#干城之咏得庇民之术者焉古所谓物不素具则不可以应卒诚哉是言矣　　抑豪强
孔子曰齐之以刑国侨曰纠之以猛是知刚严武健以御其下者盖亦有不得已而然也若夫豪猾之民陵暴疲弱兼并之族雄张邑里挠败法令侵害吏治复有倚恃强势肆行奸宄条教不足以惩违德义不能以宣化由是耸疾邪之志以除恶为务靡顾权右专事威断道德齐礼我则未暇风行霜烈一致于法俾暴横者自禁柔&#者获全其或深刻之过差胜任而愉快固与夫断断守道之吏异矣
　政事部名臣列传一
　　有虞氏
　　八恺　八元
按左传季文子曰昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成　　夏
　　奚仲
按通志初黄帝作车少昊加牛奚仲加马禹命奚仲为车正建旗旐以别尊卑等级　　商
　　中衍
按史记秦本纪柏翳生二子一曰大廉实鸟俗氏二曰若木实费氏大廉元孙曰孟戏中衍鸟身人言帝太戊闻而卜之使御吉遂致使御而妻之自太戊以下中衍之后遂世有功以佐殷国故嬴姓多显遂为诸侯　　祖己
按史记殷本纪帝武丁祭成汤明日有飞雉登鼎耳而呴武丁惧祖己曰王勿忧先修政事祖己乃训王曰唯天监下典厥义降年有永有不永非天夭民中绝其命民有不若德不听罪天既附命正厥德乃曰其奈何呜呼王嗣敬民罔非天继常祀毋礼于弃道武丁修政行德天下咸欢殷道复兴帝武丁崩子帝祖庚立祖己嘉武丁之以祥雉为德立其庙为高宗遂作高宗肜日及训按尚书大传汤之后武丁之前王道不振桑谷俱生于朝七日而大拱武丁问诸祖己祖己曰桑谷野草而生于朝朝必亡武丁惧侧身修行思先王之道兴灭国继绝世举逸民明养老之道三年之后重译而朝者六国　　周一
　　散宜生
按淮南子道应训文王砥德修政纣闻而患之乃拘文王于羑里于是散宜生乃以千金求天下之珍怪得驺虞鸡斯之乘元玉百工大贝百朋元豹黄罴青犴白虎文皮千合以献于纣因费仲而通纣见而说之乃免其身杀牛而赐之按尚书孔传虢叔闳夭散宜生太颠南宫括凡五臣佐文王为胥附奔走先后御侮之臣　　太颠
按史记周本纪文王遵后稷公刘之业则古公公季之法笃仁敬老慈少礼下贤者日中不暇食以待士士以此多归之太颠闳夭散宜生鬻子辛甲大夫之徒皆往归之崇侯虎谮西伯于殷纣曰西伯积善累德诸侯皆向之将不利于帝帝纣乃囚西伯于羑里闳夭之徒患之乃求有莘氏美女骊戎之文马有熊九驷他奇怪物因殷嬖臣费仲而献之纣纣大说曰此一物足以释西伯况其多乎乃赦西伯赐之弓矢釜钺使西伯得征伐　武王即位十一年遍告诸侯以东伐纣至商国散宜生太颠闳夭皆执剑以卫　　闳夭按大纪周之臣子日夜忧惧谋救其君父者无所不至竭国中珍宝良马使闳夭太颠来献诸侯忧惧入见请昌盖是时西有昆吾之患北有玁狁之难纣乃召昌释之因献西洛之地请除炮烙之刑纣大喜许之赐之弓矢鈇钺使专征伐为西方诸侯伯按汲冢周书克殷解太颠闳夭皆执轻吕以奏王王入即位于社太卒之左乃命闳夭封比干之墓　　南宫适按史记周本纪武王九年东伐纣命南宫适散鹿台之财发巨桥之粟以振贫弱萌隶命南宫适史佚展九鼎宝玉按通志纣囚西伯于羑里周之臣散宜生南宫适闳夭患之而问于吕尚尚知其贤相与见西伯羑里乃求有莘之美女骊戎之文马有熊之九驷西海滨之白狐林陵怪兽江淮大贝因嬖臣费仲而献之散宜生趋而进曰西藩之臣昌命其行人敢效其宝以免其辜纣大说曰一物足以释其辜况多乎　　辛甲
按刘向别录辛甲故商之臣事纣盖七十五谏不听而去至周召公与语贤之以告文王文王自迎之封于长子按通志文王之为政也访于辛甲重以周召毕荣是以能治　　八虞
按晋语文王之即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣亿宁百神而柔和万民　　仲山甫
按通志宣王元年王命仲山甫出使喻王之德意于四方乃城东方以定齐邑海内翕然向风诸侯复宗周尹吉甫作诗以美之按周语鲁武公以括与戏见王王立戏樊山父谏曰不可立也不顺必犯犯王命必诛故出令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之鲁侯归而卒及人杀懿公而立伯御三十二年宣王伐鲁立孝公诸侯从是而不睦　宣王欲得国子之能导训诸侯者樊穆仲曰鲁侯孝王曰何知之对曰肃恭明神而敬事老赋事行刑必问于遗训而咨于故实不干所问不犯所咨王曰然则能训治其民矣乃命鲁孝公于夷宫宣王既丧南国之师乃料民于太原仲山父谏曰民不可料也夫古者不料民而知其少多司民协孤终司商协名姓司徒协旅司寇协奸牧协职工协革场协入廪协出是则少多死生出入往来者皆可知也于是乎又审之以事王治农于藉搜于农隙耨获亦于藉狝于既烝狩于毕时是皆习民数者也又何料焉不谓其少而大料之是示少而恶事也临政示少诸侯避之治民恶事无以赋令且无故而料民天之所恶也害于政而妨于后嗣王卒料之及幽王乃废灭　　石碏按左传隐公三年卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老　四年春卫州吁弒桓公而立州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弒寡君敢即图之陈人执之而请&#于卫九月卫人使右宰丑&#杀州吁于濮石碏使其宰獳羊肩&#杀石厚于陈君子曰石碏纯臣也恶州吁而厚与焉大义灭亲其是之谓乎　　管仲
按左传庄公九年秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之　三十二年春城小谷为管仲也　闵公元年狄人伐邢管敬仲言于齐侯曰戎狄豺狼不可厌也诸侯亲昵不可弃也宴安鸩毒不可怀也诗云岂不怀归畏此简书简书同恶相恤之谓也请救邢以从简书齐人救邢　僖公四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉屈完及诸侯盟　僖公七年秋盟于宁母谋郑故也管仲言于齐侯曰臣闻之招携以礼怀远以德德礼不易无人不怀齐侯修礼于诸侯诸侯官受方物郑伯使太子华听命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之毋乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐　十二年冬齐侯使管夷吾平戎于王使隰朋平戎于晋王以上卿之礼飨管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勋应乃懿德谓督不忘往践乃职无逆朕命管仲受下卿之礼而还君子曰管氏之世祀也宜哉让不忘其上诗曰恺悌君子神所劳矣十七年齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为大子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十二月乙亥赴辛巳夜殡　按齐语桓公自莒反于齐使鲍叔为宰辞曰臣君之庸臣也君加惠于臣使不冻馁则是君之赐也若必治国家者则非臣之所能也若必治国家者则管夷吾乎臣之所不若夷吾者五宽惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以滨于死鲍叔对曰夫为其君动也君若宥而反之夫犹是也桓公曰若何鲍子对曰请诸鲁桓公曰施伯鲁君之谋臣也夫知吾将用之必不予我矣若之何鲍子对曰使人请诸鲁曰寡君有不令之臣在君之国欲以戮于群臣故请之则予我矣桓公使请诸鲁如鲍叔之言严公以问施伯施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣严公曰若何施伯对曰杀而以其尸授之严公将杀管仲齐使者请曰寡君欲亲以为戮若不生得以戮于群臣犹未得请也请生之于是严公使束缚以予齐使齐使受而以退比至三衅三浴之桓公亲逆之于郊而与之坐问焉曰昔吾先君襄公筑台以为高位田狩毕弋不听国政卑圣侮士而唯女是崇九妃六嫔陈妾数百食必粱肉衣必文绣戎士冻馁戎车待游车之裂戎士待陈妾之余优笑在前贤材在后是以国家不日引不月长恐宗庙之不埽除社稷之不血食敢问为此若何管子对曰昔吾先王昭王穆王世法文武远绩以成名合群比校民之有道者设象以为民纪式权以相应比缀以度&#本肇末劝之以赏赐纠之以刑罚班序颠毛以为民纪统桓公曰为之若何管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何管子对曰四民者勿使杂处杂处则其言哤其事易公曰处士农工商若何管子对曰昔圣王之处士也使就闲燕处工就官府处商就市井处农就田野令夫士群萃而州处闲燕则父与父言义子与子言孝其事君者言敬其幼者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工群萃而州处审其四时辨其功苦权节其用论比协材旦莫从事施于四方以饬其子弟相语以事相示以巧相陈以功少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商群萃而州处察其四时而监其乡之资以知其市之贾负仟儋荷服牛轺马以周四方以其所有易其所无市贱鬻贵旦莫从事于此以饬其子弟相语以利相示以赖相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商令夫农群萃而州处察其四时权节其用耒耜枷芟及寒击&#除田以待时耕及耕深耕而疾耰之以待时雨时雨既至挟其枪刈耨镈以旦莫从事于田野脱衣就功首戴茅蒲身衣袯襫沾体涂足暴其发肤尽其四支之敏以从事于田野少而习焉其心安焉不见异物而迁焉是故其父兄之教不肃而成其子弟之学不劳而能夫是故农之子恒为农野处而不昵其秀民之能为士者必足赖也有司见而不以告其罪五有司已于事而竣桓公曰定民之居若何管子对曰制国以为二十一乡桓公曰善管子于是制国以为二十一乡工商之乡六士乡十五公帅五乡焉国子帅五乡焉高子帅五乡焉参国起案以为三官臣立三宰工立三族市立三乡泽立三虞山立三衡桓公曰吾欲从事于诸侯其可乎管子对曰未可国未安桓公曰安国若何管子对曰修旧法择其善者而业用之遂滋民与无财而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隐令可以寄政桓公曰为之若何管子对曰作内政而寄军令焉桓公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有高子之鼓春以振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死丧同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同强君有此士也三万人以方行于天下以诛无道以屏周室天下大国之君莫之能御也　正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣桓公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣桓公又问焉曰于子之乡有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣是故乡长退而修德进贤桓公亲见之遂使役官桓公令官长期而书伐以告且选选其官之贤者而复用之曰有人居我官有功休德惟慎端悫以待时使民以劝绥谤言足以补官之不善政桓公召而与之语訾相其质足以比成事诚可立而授之设之以国家之患而不疚退问其乡以观其所能而无大厉升以为上卿之赞谓之三选国子高子退而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终岁之计莫敢以终岁之议皆有终身之功桓公曰伍鄙若何管子对曰相地而衰征则民不移征不旅旧则民不偷山泽各致其时则民不苟陆阜陵墐井田畴均则民不憾无夺民时则百姓富牺牲不略则牛羊遂桓公曰定民之居若何管子对曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉立五正各使听一属焉是故正之政听属牧正听县下政听乡桓公曰各保治尔所无或淫怠而不听治者　正月之朝五属大夫复事桓公择是寡功者而谪之曰制地分民如一何故独寡功教不善则政不治一再则宥三则不赦桓公又亲问焉曰于子之属有居处为义好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣桓公又问焉曰于子之属有拳勇股肱之力秀出于众者有则以告有而不以告谓之蔽贤其罪五有司已于事而竣桓公又问焉曰于子之属有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也政既成以守则固以征则强　桓公曰吾欲从事于诸侯其可乎管子对曰未可邻国未吾亲也君若欲从事于天下诸侯则亲邻国桓公曰若何管子对曰审吾疆场而反其侵地正其封疆无受其资而重为之皮币以骤聘俯于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之桓公问曰夫军令则寄诸内政矣齐国寡甲兵为之若何管子对曰轻过而移诸甲兵桓公曰为之若何管子对曰制重罪赎以犀甲一戟轻罪赎以盾一戟小罪&#以金分宥闲罪索讼者三禁而不可上下坐成以束矢美金以铸剑戟试诸狗马恶金以铸鉏夷斤欘试诸壤土甲兵大足桓公曰吾欲南伐何主管子对曰以鲁为主反其侵地堂潜使海于有蔽渠弭于有渚环山于有牢桓公曰吾欲西伐何主管子对曰以卫为主反其侵地台原姑与漆里使海于有蔽渠弭于有渚环山于有牢桓公曰吾欲北伐何主管子对曰以燕为主反其侵地柴夫吠狗使海于有蔽渠弭于有渚环山于有牢四邻大亲既反侵地正封疆地南至于饷阴西至于济北至于河东至于纪酅有革车八百乘择天下之甚淫乱者而先征之即位数年东南多有淫乱者莱莒徐夷吴越一战帅服三十一国遂南征伐楚济汝逾方城望汶山使贡丝于周而反荆州诸侯莫不来服遂北伐山戎刜令支斩孤竹而南归海滨诸侯莫不来服与诸侯饰牲为载以约誓于上下庶神与诸侯戮力同心西征攘白翟之地至于西河方舟设泭乘桴济河至于石抗县车束马逾大行与辟耳之溪拘夏西服沙西吴南城周反胙于绛岳滨诸侯莫不来服而大朝诸侯于阳榖兵车之属六乘车之会三诸侯甲不解累兵不解翳弢无弓服无矢隐武事行文道帅诸侯而朝天子葵丘之会天子使宰孔致胙于桓公曰余一人之命有事于文武使孔致胙且有后命曰以尔自卑劳实谓尔伯舅无下拜桓公召管子而谋管子对曰为君不君为臣不臣乱之本也桓公惧出见客曰天威不违颜咫尺小白余敢承天子之命曰尔无下拜恐陨越于下以为天子羞遂下拜升受命赏服大路龙旗九旒渠门赤旗诸侯称顺焉桓公忧天下诸侯鲁有夫人庆父之乱二君杀死国绝无嗣桓公闻之使高子存之翟人攻邢桓公筑夷仪以封之男女不淫牛马选具翟人攻卫卫人出庐于曹桓公城楚丘以封之其畜散而无育桓公与之系马三百天下诸侯称仁焉于是天下诸侯知桓公之为己动也是故诸侯归之譬若市人桓公知诸侯之归己也故使轻其币而重其礼故天下诸侯罢马以为币缕纂以为奉鹿皮四诸侯之使垂櫜而入稛载而归故拘之以利结之以信示之以武故天下小国诸侯既许桓公莫之敢背就其利而信其仁畏其武桓公知天下诸侯多与己也故又大施忠焉可为动者为之动可为谋者为之谋军谭遂而不有也诸侯称宽焉通齐国之鱼盐于东莱使关市讥而不征以为诸侯利诸侯称广焉筑葵兹晏负夏领釜丘以御戎狄之地所以禁暴于诸侯也筑五鹿中牟盖与牡丘以卫诸夏之地所以示权于中国也教大成定三革隐五刃朝服以济河而无怵惕焉文事胜矣是故大国惭愧小国附协惟能用管夷吾宁戚隰朋宾胥无鲍叔牙之属而伯功立按史记本传管仲夷吾者颍上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时尝与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也管仲既任政相齐以区区之齐在海滨通货积财富国强兵与俗同好恶故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之源令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重慎权衡桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕修召公之政于柯之会桓公欲背曹沫之约管仲因而信之诸侯由是归齐故曰知与之为取政之宝也管仲富拟于公室有三归反玷齐人不以为侈管仲卒齐国遵其政常强于诸侯　　鲍叔牙按左传庄公八年初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔　九年秋鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之按史记齐世家桓公之立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即高傒与叔牙足也君且欲霸王非管夷吾不可夷吾所居国国重不可失也于是桓公从之乃详为召管仲欲甘心实欲用之管仲知之故请往鲍叔牙迎受管仲及堂阜而脱桎梏斋祓而见桓公桓公厚礼以为大夫任政按新序杂事篇桓公与管仲鲍叔&#戚饮酒桓公谓鲍叔姑为寡人祝乎鲍叔奉酒而起曰祝吾君无忘其出而在莒也使管仲无忘其束缚而从鲁也使&#子无忘其饭牛于车下也桓公避席再拜曰寡人与二大夫皆无忘夫子之言齐之社稷必不废矣此言常思困隘之时必不骄矣按说苑正谏篇齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭三年得而不自与者仁也吾北伐孤竹&#令支而反者武也吾为葵丘之会以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不让非仁也背太公之言而侵鲁境非义也坛场之上诎于一剑非武也侄娣不离怀&#非文也凡为不善遍于物不自知者无天祸必有人害天处甚高其听甚下除君过言天且闻之桓公曰寡人有过乎幸记之是社稷之福也子不幸教几有大罪以辱社稷　复恩篇鲍叔死管仲举上&#而哭之泣下如雨从者曰非君父子也此亦有说乎管仲曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所说王者而三不见听鲍子不以我为不肖知我之不遇明君也鲍子尝与我临财分货吾自取多者三鲍子不以我为贪知我之不足于财也生我者父母知我者鲍子也士为知己者死而况为之哀乎　　宁戚按淮南子道应训宁戚欲于齐桓公困穷无以自达于是为商旅将任车以商于齐暮宿于郭门之外桓公郊迎客夜开门辟任车爝火甚盛从者甚众宁戚牛车下望见桓公而悲击牛角而疾商歌桓公闻之抚其仆之手曰异哉歌者非常人也命后车载之桓公及至从者以请桓公赣之衣冠而见说以为天下桓公大说将任之群臣争之曰客卫人也卫之去齐不远君不若使人问之问之而故贤者也用之未晚桓公曰不然问之患其有小恶也以人之小恶而忘人之大美此人主之所以失天下之士也按说苑君道篇齐桓公问于宁戚曰管子今年老矣为弃寡人而就世也吾恐法令不行人多失职百姓疾怨国多盗贼吾何如而使奸邪不起民衣食足乎宁戚对曰要在得贤而任之桓公曰得贤奈何宁戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣微夫子幸而临之则未有布衣屈奇之士踵门而求见寡人者宁戚对曰是君察之不明举之不显而用之疑官之卑禄之薄也且夫国之所以不得士者有五阻焉主不好士谄谀在傍一阻也言便事者未尝见用二阻也壅塞掩蔽必因近习然后见察三阻也讯狱诘穷其辞以法过之四阻也执事适欲擅国权命五阻也去此五阻则豪俊并兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长久因此观之则安主利人者非独一士也桓公曰善吾将着夫五阻以为戒本也　　季友
按左传庄公二十七年秋公子友如陈葬原仲非礼也原仲季友之旧也　三十二年初公筑台临党氏见孟任从之閟而以夫人言许之割臂盟公生子般雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于针巫氏使针季鸩之曰饮此则有后于鲁国不然死且无后饮之归及逵泉而卒立叔孙氏八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公　闵公元年秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也　二年初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密使公子鱼请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而葬之　成季之将生也桓公使卜楚丘之父卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之成风闻成季之繇乃事之而属僖公焉故成季立之　僖公元年冬莒人来求赂公子友败诸郦获莒子之弟拿非卿也嘉获之也公赐季友汶阳之田及费　三年齐侯为阳谷之会来寻盟冬公子友如齐&#盟　　斗谷于菟
按左传庄公三十年夏楚公子元归自伐郑而处王宫斗射师谏则执而梏之秋申公斗班杀子元斗谷于菟为令尹自毁其家以纾楚国之难　僖公五年楚斗谷于菟灭弦弦子奔黄于是江黄道柏方睦于齐皆弦姻也弦子恃之而不事楚又不设备故亡二十年随以汉东诸侯叛楚冬楚斗谷于菟帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露　二十三年秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几　二十七年楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣苟入而贺何后之有　宣公四年初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大戚及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及令尹子文卒斗般为令尹子越为司马蒍贾为工正谮子扬而杀之子越为令尹己为司马子越又恶之乃以若敖氏之族圄伯嬴于轑阳而杀之遂处烝野将攻王王以三王之子为质焉弗受师于漳澨秋七月戊戌楚子与若敖氏战于皋浒伯棼射王汰辀及鼓跗着于丁宁又射汰辀以贯笠毂师惧退王使巡师曰吾先君文王克息获三矢焉伯棼窃其二尽于是矣鼓而进之遂灭若敖氏初若敖娶于生斗伯比若敖卒从其母畜于淫于子之女生子文焉夫人使弃诸梦中虎乳之子田见之惧而归夫人以告遂使收之楚人谓乳谷谓虎于菟故命之曰斗谷于菟以其女妻伯比实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生按楚语斗子文三舍令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文成王每出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也按说苑至公篇楚令尹子文之族有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士持法柔而不挠刚而不折今弃法而背令而释犯法者是为理不端怀心不公也岂吾营私之意也何廷理之驳于法也吾在上位以率士民士民或怨而吾不能免之于法今吾族犯法甚明而使廷理因缘吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平　　公孙枝
按左传僖公九年十二月晋郄芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓郄芮曰公子谁恃对曰臣闻亡人无党有党必有雠夷吾弱不好弄能斗不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也　十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役　十五年秋晋侯之入也秦穆姬属贾君焉且曰尽纳群公子晋侯烝于贾君又不纳群公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋九月晋侯逆秦师遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命壬戌战于韩原晋戎马还泞而止秦获晋侯以归公子絷曰不如杀之无聚慝焉子桑曰归之而质其大子必得大成晋未可灭而杀其君祇以成恶且史佚有言曰无始祸无怙乱无重怒重怒难任陵人不祥乃许晋平　　百里傒
按左传僖公十三年冬晋荐饥使乞籴于秦秦伯谓百里与诸乎对曰天灾流行国家代有救灾恤邻道也行道有福秦于是乎输粟于晋自雍及绛相继命之曰泛舟之役按史记秦本纪缪公五年晋献公灭虞虢虏虞君与其大夫百里傒以璧马赂于虞故也既虏百里傒以为秦缪公夫人媵于秦百里傒亡秦走宛楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大说授之国政号曰五羖大夫百里傒让曰臣不及臣友蹇叔蹇叔贤而世莫知臣常游困于齐而乞食人蹇叔收臣臣因而欲事齐君无知蹇叔止臣臣得脱齐难遂之周周王子颓好牛臣以养牛干之及颓欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是缪公使人厚币迎蹇叔以为上大夫九年晋献公卒夷吾使人请秦求入晋于是缪公许之使百里傒将兵送夷吾十二年晋旱来请粟丕豹说缪公勿与因其饥而伐之缪公问百里傒傒曰夷吾得罪于君其百姓何罪于是用百里傒言卒与之粟以船漕车转自雍相望至绛三十二年冬晋文公卒郑人有卖郑于秦曰我主其城门郑可袭也缪公问蹇叔百里傒对曰经数国千里而袭人希有得利者且人卖郑庸知我国人不有以我情告郑者乎不可缪公曰子不知也吾已决矣遂发兵使百里傒子孟明视蹇叔子西乞术及白乙丙将兵行日百里傒蹇叔二人哭之缪公闻怒曰孤发兵而子沮哭吾军何也二老曰臣非敢沮君军军行臣子与往臣老迟还恐不相见故哭耳二老退谓其子曰汝军即败必于殽厄矣三十三年春秦兵遂东更晋地当是时晋文公丧尚未葬太子襄公怒曰秦侮我孤因丧破我滑遂墨衰绖发兵遮秦兵于殽击之大破秦军无一人得脱者虏秦三将以归文公夫人秦女也为秦三囚将请晋君许之归秦三将三将至缪公素服郊迎向三人哭曰孤以不用百里傒蹇叔言以辱三子三子何罪乎子其悉心雪耻毋怠遂复三人官秩如故愈益厚之三十六年缪公复益厚孟明等使将兵伐晋乃誓于军曰嗟士卒听无哗余誓告汝古之人谋黄发番番则无所过以申思不用蹇叔百里傒之谋故作此誓令后世以记余过　　赵衰
按左传僖公二十三年晋公子重耳奔狄从者狐偃赵衰颠颉魏武子司空季子及楚楚子乃送诸秦他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜　二十五年冬赵衰为原大夫晋侯问原守于寺人勃鞮对曰昔赵衰以壶&#从径馁而弗食故使处原　二十七年冬楚子及诸侯围宋宋公孙固如晋告急于是乎搜于被庐作三军谋元帅赵衰曰郄縠可臣亟闻其言矣说礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸君其试之乃使郄縠将中军郄溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右　三十一年秋晋搜于清原作五军以御狄赵衰为卿　文公二年秦伯犹用孟明孟明增修国政重施于民赵成子言于诸大夫曰秦师又至将必辟之惧而增德不可当也诗曰毋念尔祖聿修厥德孟明念之矣念德不怠其可敌乎五年冬晋赵成子栾贞子霍伯臼季皆卒　　&#俞
按左传僖公二十八年春晋侯伐卫二月楚人救卫夏四月戊辰次于城濮己巳楚师败绩卫侯闻楚师败惧出奔楚遂适陈使元咺奉叔武以受盟或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯&#武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟而后不贰诸侯先期入&#子先长牂守门以为使也与之乘而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋　冬会于温讨不服也卫侯与元咺讼&#武子为辅针庄子为坐士荣为大士卫侯不胜杀士荣刖针庄子谓&#俞忠而免之执卫侯归之于京师置诸深室&#子职纳橐饘焉元咺归于卫立公子瑕　三十年春晋侯使医衍鸩卫侯&#俞货医使薄其酖不死公为之请纳玉于王与晋侯皆十&#王许之秋乃释卫侯　三十一年冬狄围卫卫迁于帝丘卜曰三百年卫成公梦康叔曰相夺予享公命祀相&#武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命　文公四年秋卫&#武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾　　赵盾
按左传僖公二十三年晋公子重耳奔狄狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾　二十四年狄人归季隗于晋而请其二子文公妻赵衰生原同屏括楼婴赵姬请逆盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而己下之　文公六年春晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政制事典正法罪辟刑狱董逋逃由质要治旧洿本秩礼续常职出滞淹既成以授大傅阳子与大师贾佗使行诸晋国以为常法秋八月乙亥晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四德者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也母淫子辟无威陈小而远无援将何安焉杜祁以君故让逼姞而上之以狄故让季隗而己次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士会如秦逆公子雍贾季亦使召公子乐于陈赵孟使杀诸郫冬十一月丙寅晋杀续简伯贾季奔狄宣子使臾骈送其帑　七年夏秦康公送公子雍于晋曰文公之入也无卫故有吕郄之难乃多与之徒卫穆嬴日抱大子以啼于朝曰先君何罪其嗣亦何罪舍适嗣不立而外求君将焉置此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏逼乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及菫阴宣子曰我若受秦秦则宾也不受寇也既不受矣而复缓师秦将生心先人有夺人之心军之善谋也逐寇如追逃军之善政也训卒利兵秣马蓐食潜师夜起戊子败秦师于令狐至于刳首己丑先蔑奔秦士会从之　狄侵我西鄙公使告于晋赵宣子使因贾季问酆舒且让之&#舒问于贾季曰赵衰赵盾孰贤对曰赵衰冬日之日也赵盾夏日之日也　冬晋郄缺言于赵宣子曰日卫不睦故取其地今已睦矣可以归之叛而不讨何以示威服而不柔何以示怀非威非怀何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使坏九功之德皆可歌也谓之九歌六府三事谓之九功水火金木土谷谓之六府正德利用厚生谓之三事义而行之谓之德礼无礼不乐所由叛也若吾子之德莫可歌也其谁来之盍使睦者歌吾子乎宣子说之　十二年秦为令狐之役故冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之婿也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未慭也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕　十三年春晋侯使詹嘉处瑕以守桃林之塞晋人患秦之用士会也夏六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勋郄成子曰贾季乱且罪大不如随会能贱而有耻柔而不犯其知足使也且无罪乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰请东人之能与夫二三有司言者吾与之先使士会士会辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏　十四年邾文公元妃齐姜生定公二妃晋姬生捷灾文公卒邾人立定公捷灾奔晋　秋晋赵盾以诸侯之师八百乘纳捷灾于邾邾人辞曰齐出貜且长宣子曰辞顺而弗从不祥乃还　周公将与王孙苏讼于晋王叛王孙苏而使尹氏与聃启讼周公于晋赵宣子平王室而复之　宣公元年夏宋人之弒昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也楚蒍贾救郑遇于北林囚晋解扬晋人乃还　晋人伐郑以报北林之役于是晋侯侈赵宣子为政骤谏而不入故不竞于楚　二年秦师伐晋以报崇也遂围焦夏晋赵盾救焦遂自阴地及诸侯之师侵郑以报大棘之役楚斗椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之　晋灵公不君厚敛以雕墙从台上弹人而观其辟丸也宰夫胹熊蹯不熟杀之置诸畚使妇人载以过朝赵盾士季见其手问其故而患之将谏士季曰谏而不入则莫之继也会请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯群臣赖之又曰衮职有阙惟仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为斗且出提弥明死之初宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉置诸櫜以与之既而与为公介倒戟以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复大史书曰赵盾弒其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自贻伊戚其我之谓矣孔子曰董狐古之良史也书法不隐赵宣子古之良大夫也为法受恶惜也越竟乃免宣子使赵穿逆公子黑臀于周而立之壬申朝于武宫　初丽姬之乱诅无畜群公子自是晋无公族及成公即位乃宦卿之适子而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族使屏季以其故族为公族大夫　　季孙行父
按左传文公六年臧文仲以陈卫之睦也欲求好于陈夏季文子聘于陈且娶焉　秋季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害八月乙亥晋襄公卒　十三年冬公如晋朝且寻盟卫侯会公于沓请平于晋公还郑伯会公于棐亦请平于晋公皆成之郑伯与公宴于棐子家赋鸿雁季文子曰寡君未免于此文子赋四月子家赋载驰之四章文子赋采薇之四章郑伯拜公答拜　十五年春季文子如晋为单伯与子叔姬故也秋齐人侵我西鄙故季文子告于晋齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎己则无礼而讨于有礼者曰女何故行礼礼以顺天天之道也己则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣　十六年春王正月及齐平公有疾使季文子会齐侯于阳&#请盟齐侯不肯曰请俟君间　十八年莒纪公生太子仆又生季佗爱季佗而黜仆且多行无礼于国仆因国人以弒纪公以其宝玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶德有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弒君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶德是以去之昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少&#氏有不才子毁信废忠崇饰恶言靖谮庸回服谗搜慝以诬盛德天下之民谓之穷奇颛顼氏有不才子不可教训不知话言告之则顽舍之则嚚傲很明德以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷奇梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时序无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶几免于戾乎　宣公元年夏季文子如齐纳赂以请会　十年秋季文子初聘于齐十八年公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括发即位哭三踊而出遂奔齐书曰归父还自晋善之也　成公二年晋郄克将中军以救鲁卫季文子帅师会之　四年夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止　六年二月季文子以之功立武宫非礼也听于人以救其难不可以立武立武由己非由人也　冬季文子如晋贺迁也七年春吴伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣　八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私言之　九年为归汶阳之田故诸侯贰于晋晋人惧会于蒲以寻马陵之盟季文子谓范文子曰德则不竞寻盟何为范文子曰勤以抚之宽以待之坚强以御之明神以要之柔服而伐贰德之次也　夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入　十一年夏季文子如晋报聘且&#盟也　十六年宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫秋会于沙随谋伐郑也宣伯使告郄犨曰鲁侯待于坏隤以待胜者郄犨将新军且为公族大夫以主东诸侯取货于宣伯而诉公于晋侯晋侯不见公　七月公会尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑　宣伯使告郄曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郄曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠侥周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠亡而为雠治之何及郄曰吾为子请邑对曰婴齐鲁之常隶也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙冬十月出叔孙侨如而盟之侨如奔齐十二月季孙及郄盟于扈归刺公子偃召叔孙豹于齐而立之　十八年冬晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之　襄公二年夏齐姜薨初穆姜使择美槚以自为榇与颂琴季文子取以葬君子曰非礼也礼无所逆妇养姑者也亏姑以成妇逆莫大焉诗曰其惟哲人告之话言顺德之行季孙于是为不哲矣且姜氏君之妣也诗曰为酒为醴烝畀祖妣以洽百礼降福孔偕四年秋定姒薨不嫔于庙无榇不虞匠庆谓季文子曰子为正卿而小君之丧不成不终君也君长谁受其咎初季孙为己树六槚于蒲圃东门之外匠庆请木季孙曰略匠庆用蒲圃之槚季孙不御君子曰志所谓多行无礼必自及也其是之谓乎五年冬季文子卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎　　士会按左传文公六年赵盾使先蔑士会如秦逆公子雍　七年秦康公送公子雍于晋曰文公之入也无卫故有吕郄之难乃多与之徒卫穆嬴日抱太子以啼于朝宣子与诸大夫皆患穆嬴且畏逼乃背先蔑而立灵公以御秦师戊子败秦师于令狐至于刳首己丑先蔑奔秦士会从之士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见　十二年秦为令狐之役故冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵盾侧室曰穿晋君之婿也有宠而弱不在军事好勇而狂且恶臾骈之佐上军也若使轻者肆焉其可　十三年晋人患秦之用士会也夏六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勋郄成子曰贾季乱且罪大不如随会能贱而有耻柔而不犯其知足使也且无罪乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰请东人之能与夫二三有司言者吾与之先使士会士会辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏　宣公三年晋侯伐郑及郔郑及晋平士会入盟　十年冬楚子伐郑晋士会救郑逐楚师于颍北　十二年春楚子围郑夏六月晋师救郑荀林父将中军先縠佐之士会将上军郄克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而剿民焉用之楚归而动不后随武子曰善会闻用师观衅而动德刑政事典礼不易不可敌也不为是征楚军讨郑怒其贰而哀其卑叛而伐之服而舍之德刑成矣伐叛刑也柔服德也二者立矣昔岁入陈今兹入郑民不罢劳君无怨讟政有经矣荆尸而举商农工贾不败其业而卒乘辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也命以军帅而卒以非夫唯群子能我弗为也师遂济楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使群臣问诸郑岂敢辱候人敢拜君命之辱彘子以为使赵括从而更之曰行人失辞寡君使群臣迁大国之迹于郑曰无辟敌群臣无所逃命楚子又使求成于晋晋人许之盟有日矣楚许伯御乐伯摄叔为右以致晋师晋魏锜求公族未得而怒欲败晋师请致师弗许请使许之遂往请战而还赵旃求卿未得且怒于失楚之致师者请挑战弗许请召盟许之与魏锜皆命而往郄献子曰二憾往矣弗备必败彘子曰郑人劝战勿敢从也楚人求成弗能好也师无成命多备何为士季曰备之善若二子怒楚楚人乘我丧师无日矣不如备之楚之无恶除备而盟何损于好若以恶来有备不败且虽诸侯相见军卫不彻警也彘子不可士季使巩朔韩穿帅七覆于敖前故上军不败乙卯楚人遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也晋师右移上军未动驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败　十六年春晋士会帅师灭赤狄甲氏及留吁铎辰三月献狄俘晋侯请于王戊申以黻冕命士会将中军且为大傅于是晋国之盗逃奔于秦羊舌职曰吾闻之禹称善人不善人远此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也冬晋侯使士会平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也武子归而讲求典礼以修晋国之法　十七年范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗巳者必益之郄子其或者欲已乱于齐乎不然余惧其益之也余将老使郄子逞其志庶有豸乎尔从二三子唯敬乃请老郄献子为政　襄公二十七年子木问于赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也　　仲孙蔑
按左传宣公九年春王使来征聘夏孟献子聘于周王以为有礼厚贿之　十四年秋九月楚子围宋孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说　成公五年孟献子如宋报华元也　六年子叔声伯如晋命伐宋秋孟献子叔孙宣伯侵宋晋命也　十三年春晋侯使郄锜来乞师将事不敬孟献子曰郄氏其亡乎礼身之干也敬身之基也郄子无基且先君之嗣卿也受命以求师将社稷是卫而惰弃君命也不亡何为　三月公如京师宣伯欲赐请先使王以行人之礼礼焉孟献子从王以为介而重贿之　夏四月戊午晋侯使吕相绝秦晋栾书将中军荀庚佐之士燮将上军郄锜佐之韩厥将下军荀罃佐之赵旃将新军郄至佐之郄毅御戎栾针为右孟献子曰晋师乘和必有大功五月丁亥晋侯以诸侯之师及秦师战于麻隧秦师败绩获秦成差及不更女父　十六年宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫秋会于沙随谋伐郑也宣伯使告郄曰鲁侯待于坏隤以待胜者郄将新军且为公族大夫以主东诸侯取货于宣伯而诉公于晋侯晋侯不见公　宣伯使告郄曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郄曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠侥周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠亡而为雠治之何及郄曰吾为子请邑对曰婴齐鲁之常隶也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙冬十月出叔孙侨如而盟之侨如奔齐十二月季孙及郄盟于扈归刺公子偃召叔孙豹于齐而立之　十八年冬十二月孟献子会于虚朾谋救宋也宋人辞诸侯而请师以围彭城孟献子请于诸侯而先归会葬　襄公二年会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成　三年夏盟于长樗孟献子相公稽首知武子曰天子在而君辱稽首寡君惧矣孟献子曰以敝邑介在东表密迩仇雠寡君将君是望敢不稽首　四年冬公如晋听政晋侯享公公请属鄫晋侯不许孟献子曰以寡君之密迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为罪寡君是以愿借助焉晋侯许之　五年夏吴子使寿越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道　七年夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故启蛰而郊郊而后耕今既耕而卜郊宜其不从也十年夏晋伐逼阳围之弗克孟氏之臣秦堇父辇重如役逼阳人启门诸侯之士门焉县门发鄹人纥抉之以出门者狄虒弥建大车之轮而蒙之以甲以为橹左执之右拔戟以成一队孟献子曰诗所谓有力如虎者也主人县布菫父登之及堞而绝之队则又县之苏而复上者三主人辞焉乃退带其断以徇于军三日师归孟献子以秦菫父为右生秦丕兹事仲尼　秋七月楚子囊郑子耳侵我西鄙还围萧八月丙寅克之九月子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎　十五年春宋向戍来聘且寻盟见孟献子尤其室曰子有令闻而美其室非所望也对曰我在晋吾兄为之毁之重劳且不敢间　　蒍艾猎
按左传宣公十一年楚左尹子重侵宋王待诸郔令尹蒍艾猎城沂使封人虑事以授司徒量功命日分财用平板干称畚筑程土物议远迩略基趾具糇粮度有司事三旬而成不愆于素　十二年春楚子围郑夏六月晋师救郑及河闻郑既及楚平桓子欲还曰无及于郑而剿民焉用之楚归而动不后随武子曰善会闻蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反&#伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之乙卯王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先启行先人也军志曰先人有夺人之心薄之也遂疾进师
　政事部名臣列传二
　　周二
　　韩厥
按左传宣公十二年夏六月晋师救郑荀林父将中军先縠佐之韩厥为司马及河闻郑既及楚平桓子欲还彘子不可以中军佐济韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济　成公二年晋郄克将中军士佐上军栾书将下军韩厥为司马以救鲁卫及卫地韩献子将斩人郄献子驰将救之至则既斩之矣郄子使速以徇告其仆曰吾以分谤也六月癸酉师陈于齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦母张丧车从韩厥曰请寓乘从左右皆肘之使立于后韩厥俯定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执马前再拜稽首奉觞加璧以进曰寡君使群臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郄献子将戮之呼曰自今无有代其君任患者有一于此将为戮乎郄子曰人不难以死免其君我戮之不祥赦之以劝事君者乃免之　三年十二月甲戌晋作六军韩厥赵括巩朔韩穿荀骓赵旃皆为卿赏之功也　齐侯朝于晋晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也　六年晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾以流其恶且民从教十世之利也夫山泽林盬国之宝也国饶则民骄佚近宝公室乃贫不可谓乐公说从之夏四月丁丑晋迁于新田　冬晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还　八年夏晋赵庄姬为赵婴之亡故谮之于晋侯曰原屏将为乱栾郄为征六月晋讨赵同赵括武从姬氏畜于公宫以其田与祁奚韩厥言于晋侯曰成季之勋宣孟之忠而无后为善者其惧矣三代之令王皆数百年保天之禄夫岂无辟王赖前哲以免也周书曰不敢侮鳏寡所以明德也乃立武而反其田焉　十五年冬晋三郄害伯宗谮而杀之及栾弗忌伯州犁奔楚韩献子曰郄氏其不免乎善人天地之纪也而骤绝之不亡何待初伯宗每朝其妻必戒之曰盗憎主人民恶其上子好直言必及于难　十六年夏六月晋楚遇于鄢陵吕锜射共王中目晋韩厥从郑伯其御杜混罗曰速从之其御屡顾不在马可及也韩厥曰不可以再辱国君乃止　十七年冬晋厉公侈杀三郄游于匠丽氏栾书中行偃遂执公焉召士&#士&#辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也　十八年春二月乙酉朔晋悼公即位于朝冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还　襄公元年夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援　四年春楚师为陈叛故犹在繁阳韩献子患之言于朝曰文王帅殷之叛国以事纣唯知时也今我易之难哉　七年冬十月晋韩献子告老　九年韩厥老矣知罃禀焉以为政　　赵武
按左传成公十八年春二月乙酉朔晋悼公即位于朝使魏相士鲂魏颉赵武为卿　襄公十一年诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯　十三年晋侯搜于绵上使韩起将上军辞以赵武又使栾黡辞曰臣不如韩起韩起愿上赵武君其听之使赵武将上军韩起佐之　十八年十一月乙酉赵武韩起以上军围卢　二十五年赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭　二十六年齐人城郏之岁其夏齐乌余以廪丘奔晋袭卫羊角取之遂袭我高鱼有大雨自其窦入介于其库以登其城克而取之又取邑于宋于是范宣子卒诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使往　二十七年春胥梁带使诸丧邑者具车徒以受地必周使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯诸侯是以睦于晋　宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之&#小国之大灾也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折俎礼也仲尼使举是礼也以为多文辞戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&#盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何辛巳将盟于宋西门之外楚人衷甲伯州犁曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信太宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟故不书其族言违命也晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务德无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚&#盟郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰&#第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎　三十年二月癸未晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郄成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂久矣武之罪也敢谢不才遂仕之使助为政辞以老与之田使为君复陶以为绛县师而废其舆尉于是鲁使者在晋归以语诸大夫季武子曰晋未可偷也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可偷乎勉事之而后可　三十一年春王正月穆叔至自会见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒晋公室卑政在侈家韩宣子为政不能图诸侯鲁不堪晋求谗慝弘多是以有平丘之会　昭公元年春正月会于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本循而行之譬如农夫是穮是蔉虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而已晋人许之三月甲辰盟楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犁曰此行也辞而假之寡君郑行人挥曰假不反矣伯州犁曰子姑忧子&#之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰苟或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退会子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎言以知物其是之谓矣　季武子伐莒取郓莒人告于会楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其&#曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为人之有墙以蔽恶也墙之隙坏谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临难不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之群吏处不辟污出不逃难其何患之有患之所生污而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子会而赦有罪又赏其贤诸侯其谁不欣焉望楚而归之视远如迩疆场之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日久矣苟无大害于其社稷可无亢也去烦宥善莫不竞劝子其图之固请诸楚楚人许之乃免叔孙令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹强其可哉虽可不终赵孟曰何故对曰强以克弱而安之强不义也不义而强其毙必速诗曰赫赫宗周褒姒灭之强不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以强取不义而克必以为道道以淫虐弗可久巳矣　夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死&#之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣天王使刘定公劳赵孟于颍馆于雒汭刘子曰美哉禹功明德远矣微禹吾其鱼乎吾与子弁冕端委以治民临诸侯禹之力也子盍亦远绩禹功而大庇民乎对曰老夫罪戾是惧焉能恤远吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于隶人朝不谋夕弃神人矣神怒民叛何以能久赵孟不复年矣神怒不歆其祀民叛不即其事祀事不从又何以年　秦后子有宠于桓如二君于景其母曰弗去惧选癸卯针适晋其车千乘书曰秦伯之弟针出奔晋罪秦伯也后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所赞也后子见赵孟赵孟曰吾子其曷归对曰针惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰针闻之国无道而年谷和熟天赞之也鲜不五稔赵孟视荫曰朝夕不相及谁能待五后子出而告人曰赵孟将死矣主民玩岁而愒日其与几何　晋侯求医于秦秦伯使医和视之曰疾不可为也是谓近女室疾如蛊非鬼非食惑以丧志良臣将死天命不佑公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色征为五声淫生六疾六气曰阴阳风雨晦明也分为四时序为五节过则为灾阴淫寒疾阳淫热疾风淫末疾雨淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有灾祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之　十二月晋既烝赵孟适南阳将会孟子余甲辰朔烝于温庚戌卒郑伯如晋吊及雍乃复　三年初州县栾豹之邑也及栾氏亡范宣子赵文子韩宣子皆欲之文子曰温吾县也二宣子曰自郄称以别三传矣晋之别县不唯州谁获治之文子病之乃舍之二子曰吾不可以正议而自与也皆舍之及文子为政赵获曰可以取州矣文子曰退二子之言义也违义祸也余不能治余县又焉用州其以侥祸也君子曰弗知实难知而弗从祸莫大焉有言州必死丰氏故主韩氏伯石之获州也韩宣子为之请之为其复取之之故按礼记檀弓赵文子与叔誉观乎九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人文子其中退然如不胜衣其言吶吶然如不出诸其口所举于晋国管库之士七十有余家生不交利死不属其子焉　　士燮
按左传成公二年晋郄克将中军士燮佐上军以救鲁卫六月癸酉师陈于齐师败绩晋师归范文子后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣郄伯见公曰子之力也夫对曰君之训也二三子之力也臣何力之有焉范叔见劳之如却伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉　四年晋栾书将中军士燮佐上军以救许伐郑取汜祭　八年冬晋士燮来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师会伐郯　九年为归汶阳之田故诸侯贰于晋晋人惧会于蒲以寻马陵之盟季文子谓范文子曰德则不竞寻盟何为范文子曰勤以抚之宽以待之坚强以御之明神以要之柔服而伐贰德之次也　秋晋侯观于军府见锺仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为大子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不忘旧也称大子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重为之礼使归求成　十一年冬秦晋为成将会于令狐晋侯先至焉秦伯不肯涉河次于王城使史颗盟晋侯于河东晋郄盟秦伯于河西范文子曰是盟也何益齐盟所以质信也会所信之始也始之不从其可质乎秦伯归而背晋成　十二年春宋华元克合晋楚之成夏五月晋士燮会楚公子罢许偃癸亥盟于宋西门之外曰凡晋楚无相加戎好恶同之同恤灾危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋听成会于琐泽成故也　十六年晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士燮佐之郄锜将上军荀偃佐之韩厥将下军郄至佐新军荀罃居守却如卫遂如齐皆乞师焉栾黡来乞师孟献子曰有胜矣戊寅晋师起郑人闻有晋师使告于楚姚句耳与往楚子救郑司马将中军令尹将左右尹子辛将右过申子反入见申叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厖和同以听莫不尽力以从上命致死以补其阙此战之所由克也今楚内弃其民而外绝其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整丧列志失列丧将何以战楚惧不可用也五月晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若群臣辑睦以事君多矣武子曰不可六月晋楚遇于鄢陵范文子不欲战郄至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我避楚又益耻也文子曰吾先君之亟战也有故秦狄齐楚皆强不尽力子孙将弱今三强服矣敌楚而已唯圣人能外内无患自非圣人外宁必有内忧盍释楚以为外惧乎甲午晦楚晨压晋军而陈军吏患之范&#趋进曰塞井夷陈于军中而疏行首晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郄至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣合而加嚣各顾其后莫有斗心旧不必良以犯天忌我必克之楚子登巢车以望晋军子重使大宰伯州犁侍于王后王曰骋而左右何也曰召军吏也皆聚于中军矣曰合谋也张幕矣曰虔卜于先君也彻幕矣曰将发命也甚嚣且尘上矣曰将塞井夷而为行也皆乘矣左右执兵而下矣曰听誓也战乎曰未可知也乘而左右皆下矣曰战祷也伯州犁以公卒告王苗贲皇在晋侯之侧亦以王卒告皆曰国士在且厚不可当也苗贲皇言于晋侯曰楚之良在其中军王族而已请分良以击其左右而三军萃于王卒必大败矣公筮之史曰吉其卦遇复曰南国蹙射其元王中厥目国蹙王伤不败何待公从之有淖于前乃皆左右相违于淖步毅御晋厉公栾针为右彭名御楚共王潘党为右石首御郑成公唐苟为右栾范以其族夹公行陷于淖栾书将载晋侯针曰书退国有大任焉得专之且侵官冒也失官慢也离局奸也有三罪焉不可犯也乃掀公以出于淖癸巳潘之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基与之两矢使射吕锜中项伏弢以一矢复命郄至三遇楚子之卒见楚子必下免胄而趋风楚子使工尹襄问之以弓曰方事之殷也有韦之跗注君子也识见不谷而趋无乃伤乎郄至见客免胄承命曰君之外臣至从寡君之戎事以君之灵间蒙甲胄不敢拜命敢告不宁君命之辱为事之故敢肃使者三肃使者而退晋韩厥从郑伯其御杜混罗曰速从之其御屡顾不在马可及也韩厥曰不可以再辱国君乃止郄至从郑伯其右茀翰胡曰谍辂之余从之乘而俘以下郄至曰伤国君有刑亦止石首曰卫懿公唯不去其旗是以败于荧乃内旌于弢中唐苟谓石首曰子在君侧败者壹大我不如子子以君免我请止乃死楚师薄于险叔山冉谓养由基曰虽君有命为国故子必射乃射再发尽殪叔山冉搏人以投中车折轼晋师乃止囚楚公子茷栾针见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇请摄饮焉公许之使行人执榼承饮造于子重曰寡君乏使使针御持矛是以不得犒从者使某摄饮子重曰夫子尝与吾言于楚必是故也不亦识乎受而饮之免使者而复鼓旦而战见星未已子反命军吏察夷伤补卒乘缮甲兵展车马&#鸣而食唯命是听晋人患之苗贲皇徇曰搜乘补卒秣马利兵修陈固列蓐食申祷明日复战乃逸楚囚王闻之召子反谋谷阳竖献饮于子反子反醉而不能见王曰天败楚也夫余不可以待乃宵遁晋入楚军三日&#文子立于戎马之前曰君幼诸臣不佞何以及此君其戒之周书曰惟命不于常有德之谓　九月晋人执季文子于苕丘公还待于郓使子叔声伯请季孙于晋范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙　十七年晋范文子反自鄢陵使其祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月戊辰士燮卒　　叔孙豹
按左传成公十六年秋七月子叔声伯使叔孙豹请逆于晋师十二月召叔孙豹于齐而立之　襄公二年秋穆叔聘于宋通嗣君也　三年秋叔孙豹及诸侯之大夫及陈袁侨盟陈请服也　四年夏穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼藉之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜　五年夏穆叔觌鄫大子于晋以成属鄫书曰叔孙豹鄫大子巫如晋言比诸鲁大夫也九月丙午盟于戚会吴且命戍陈也穆叔以属鄫为不利使鄫大夫听命于会　六年冬穆叔如邾聘且修平　七年冬卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之会寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折　十一年春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍　十六年冬穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿雁之卒章宣子曰&#在此敢使鲁无鸠乎　十九年冬齐及晋平盟于大隧故穆叔会范宣子于柯穆叔见叔向赋载驰之四章叔向曰肸敢不承命穆叔归曰齐犹未也不可以不惧乃城武城　二十二年春臧武仲如晋雨过御叔御叔在其邑将饮酒曰焉用圣人我将饮酒而已雨行何以圣为穆叔闻之曰不可使也而傲使人国之&#也令倍其赋　二十三年秋八月叔孙豹帅师救晋次于雍榆礼也　二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔&#之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立德其次有立功其次有立言虽久不废此之谓不朽若夫保姓受氏以守宗祊世不绝祀无国无之禄之大者不可谓不朽　冬齐人城郏穆叔如周聘且贺城王嘉其有礼也赐之大路　二十七年春齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也二十八年十一月庆封来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封汜祭穆子不悦使工为之诵茅鸱亦不知既而齐人来让奔吴吴勾余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而歼旃　为宋之盟故公及宋公陈侯郑伯许男如楚公过郑郑伯不在伯有廷劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻置诸宗室季兰尸之敬也敬可弃乎及汉楚康王卒公欲反叔仲昭伯曰我楚国之为岂为一人行也子服惠伯曰君子有远虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰远图者忠也公遂行宋向戍曰我一人之为非为楚也饥寒之不恤谁能恤楚姑归而息民待其立君而为之备宋公遂反　二十九年春王正月公在楚释不朝正于庙也楚人使公亲襚公患之穆叔曰祓殡而襚则布币也乃使巫以桃茢先祓殡楚人弗禁既而悔之　夏六月吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子　三十年春王正月楚子使薳罢来聘通嗣君也穆叔问王子之为政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣　二月癸未晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郄成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣　三十一年春王正月穆叔至自会见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒晋公室卑政在侈家韩宣子为政不能图诸侯鲁不堪晋求谗慝弘多是以有平丘之会　夏五月公作楚宫穆叔曰大誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而从取之由是得罪己亥孟孝伯卒　立敬归之娣齐归之子公子禂穆叔不欲曰大子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在戚而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰&#如故衰于是昭公十九年矣犹有童心君子是以知其不能终也　昭公元年春三月季武子伐莒取郓莒人告于会楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其&#曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为人之有墙以蔽恶也墙之隙坏谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之群吏处不辟污出不逃难其何患之有患之所生污而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子会而赦有罪又赏其贤诸侯其谁不欣焉望楚而归之视远如迩疆场之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日久矣苟无大害于其社稷可无亢也去烦宥善莫不竞劝子其图之固请诸楚楚人许之乃免叔孙　夏四月赵孟叔孙豹曹大夫入于郑郑伯兼享之子皮戒赵孟礼终赵孟赋匏叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃晏穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死&#之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣　叔孙归曾夭御季孙以劳之旦及日中不出曾夭谓曾阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚣乎阜谓叔孙曰可以出矣叔孙指楹曰虽恶是其可去乎乃出见之　三年秋七月小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆群好也其如旧而加敬焉志曰能敬无灾又曰敬逆来者天所福也季孙从之　四年初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压己弗胜顾而见人黑而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之久矣鲁人召之不告而归既立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使为竖有宠长使为政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之强与孟盟不可叔孙为孟钟曰尔未际飨大夫以落之既具使竖牛请日入弗谒出命之日及宾至闻钟声牛曰孟有北妇人之客怒将往牛止之宾出使拘而杀诸外牛又强与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使置馈于而退牛弗进则置虚命彻十二月癸丑叔孙不食乙卯卒牛立昭子而相之公使杜泄葬叔孙竖牛赂叔仲昭子与南遗使恶杜泄于季孙而去之杜泄将以路葬且尽卿礼南遗谓季孙曰叔孙未乘路葬焉用之且冢卿无路介卿以葬不亦左乎季孙曰然使杜泄舍路不可曰夫子受命于朝而聘于王王思旧勋而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勋今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之五年春王正月舍中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之叔仲子谓季孙曰带受命于子叔孙曰葬鲜者自西门季孙命杜泄杜泄曰卿丧自朝鲁礼也吾子为国政未改礼而又迁之群臣惧死不敢自也既葬而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大从杀适立庶又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉德行四国顺之初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛卒以馁死明夷日也日之数十故有十时亦当十位自王以下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终　　柳庄
按礼记檀弓卫献公出奔反于卫及郊将班邑于从者而后入柳庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班　卫有太史曰柳庄寝疾公曰若疾革虽当祭必告公再拜稽首请于尸曰有臣柳庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也　　魏绛
按左传成公十八年二月乙酉朔晋悼公即位于朝魏绛为司马　襄公三年晋侯之弟扬干乱行于曲梁魏绛戮其仆晋侯怒谓羊舌赤曰合诸侯以为荣也扬干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏剑士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司寇公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军　四年无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髡尨圉而用寒浞寒浞伯明氏之谗子弟也伯明后寒弃之夷羿收之信而使之以为己相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威怀三也以德绥戎师徒不勤甲兵不顿四也鉴于后羿而用德度远至迩安五也君其图之公说使魏绛盟诸戎修民事田以时　九年魏绛多功以赵武为贤而为之佐　冬十月诸侯伐郑杞人郳人从赵武魏绛斩行栗　晋侯归谋所以息民魏绛请施舍输积聚以贷自公以下苟有积者尽出之国无滞积亦无困人公无禁利亦无贪民祈以币更宾以特牲器用不作车服从给行之期年国乃有节三驾而楚不能与争　十年诸侯之师城虎牢而戍之晋师城梧及制士鲂魏绛戍之书曰戊郑虎牢非郑地也言将归焉郑及晋平　十一年郑人赂晋侯以师悝师触师蠲广车軘车淳十五乘甲兵备凡兵车百乘歌钟二肆及其镈磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安德义以处之礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也　十四年夏诸侯之大夫从晋侯伐秦以报栎之役也晋侯待于竟使六卿帅诸侯之师以进荀偃令曰鸡鸣而驾塞井夷唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役　十八年十一月乙酉魏绛栾盈以下军克邿　　子罕
按左传襄公六年宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初　九年春宋灾乐喜为司城以为政使伯氏司里火所未至彻小屋涂大屋陈挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外　十五年郑尉氏司氏之乱其余盗在宋郑人以子西伯有子产之故纳赂于宋以马四十乘与师筏师慧三月公孙黑为质焉司城子罕以堵女父尉翩司齐与之良司臣而逸之托诸季武子武子置诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乘之相易淫乐之必无人焉故也子罕闻之固请而归之　宋人或得玉献诸子罕子罕弗受献玉者曰以示玉人玉人以为宝也故敢献之子罕曰我以不贪为宝尔以玉为宝若以与我皆丧宝也不若人有其宝稽首而告曰小人怀璧不可以越乡纳此以请死也子罕置诸其里使玉人为之攻之富而后使复其所　十七年宋皇国父为大宰为平公筑台妨于农收子罕请俟农功之毕公弗许筑者讴曰泽门之&#实兴我役邑中之黔实慰我心子罕闻之亲执朴以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也　二十七年宋向戍善于赵文子又善于令尹子木欲弭诸侯之兵以为名如晋告赵孟晋人许之如楚楚亦许之　秋七月乙酉宋公及诸侯之大夫盟于蒙门之外宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我德莫大焉又可攻乎君子曰彼其之子邦之司直乐喜之谓乎何以恤我我其收之向戍之谓乎　二十九年郑子展卒子皮即位于是郑饥而未及麦民病子皮以子展之命饩国人粟户一锺是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎　　子皮
按左传襄公二十九年郑子展卒子皮即位于是郑饥而未及麦民病子皮以子展之命饩国人粟户一锺是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎　三十年郑伯有耆酒为窟室而夜饮酒系钟焉朝至未巳朝者曰公焉在其人曰吾公在壑谷皆自朝布路而罢既而朝则又将使子&#如楚归而饮酒庚子子&#以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汰侈故不免人谓子产就直助强子产曰岂为我徒国之祸难谁知所敝或主强直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入皆受盟于子&#氏乙巳郑伯及其大夫盟于大宫盟国人于师之梁之外伯有闻郑人之盟己也怒闻子皮之甲不与攻己也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之皆召子产子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是羽颉出奔晋子皮以公孙鉏为马师　冬郑子皮授子产政辞曰国小而逼族大宠多不可为也子皮曰虎帅以听谁敢犯子子善相之国无小小能事大国乃宽　三十一年郑子皮使印段如楚以适晋告礼也子皮欲使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者远者小人务知小者近者我小人也衣服附在吾身我知而慎之大官大邑所以庇身也我远而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国　昭公元年夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死&#之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣　十年秋七月戊子晋平公卒郑伯如晋及河晋人辞之游吉遂如晋九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也
　政事部名臣列传三
　　周三
　　公孙侨
按左传襄公八年夏四月庚寅郑子国子耳侵蔡获蔡司马公子燮郑人皆喜唯子产不顺曰小国无文德而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言焉将为戮矣　十年秋九月初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚群不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗为门者庀群司闭府库慎闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国为载书以位序听政辟大夫诸司门子弗顺将诛之子产止之请为之焚书子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定　十九年秋八月郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西听政立子产为卿　二十二年夏晋人征朝于郑郑人使少正公孙侨对曰在晋先君悼公九年我寡君于是即位即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚晋于是乎有萧鱼之役谓我敝邑迩在晋国譬诸草木吾臭味也而何敢差池楚亦不竞寡君尽其土实重之以宗器以受齐盟遂帅群臣随于执事以会岁终贰于楚者子侯石盂归而讨之溴梁之明年子蟜老矣公孙夏从寡君以朝于君见于尝酎与执燔焉间二年闻君将靖东夏四月又朝以听事期不朝之间无岁不聘无役不从以大国政令之无常国家罢病不虞荐至无日不惕岂敢忘职大国若安定之其朝夕在庭何辱命焉若不恤其患而以为口实其无乃不堪任命而剪为仇雠敝邑是惧其敢忘君命委诸执事执事实重图之　二十四年春范宣子为政诸侯之币重郑人病之二月郑伯如晋子产寓书于子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国坏晋国贰则子之家坏何没没也将焉用贿夫令名德之舆也德国家之基也有基无壤无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以远至迩安毋宁使人谓子子实生我而谓子浚我以生乎象有齿以焚其身贿也宣子说乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首　二十五年初陈侯会楚子伐郑当陈隧者井堙木刊郑人怨之六月郑子展子产帅车七百乘伐陈宵突陈城遂入之陈侯扶其大子偃师奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还　郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大德蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刊敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不远晋为伯郑入陈非文辞不为功慎辞哉　十二月晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣　二十六年郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下降杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼　楚子秦人侵吴及雩娄闻吴有备而还遂侵郑五月至于城麇郑皇颉戍之出与楚师战败穿封戍囚皇颉公子围与之争之正于伯州犁伯州犁曰请问于囚乃立囚伯州犁曰所争君子也其何不知上其手曰夫子为王子围寡君之贵介弟也下其手曰此子为穿封戍方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归印堇父与皇颉戍城麇楚人囚之以献于秦郑人取货于印氏以请之子大叔为令正以为请子产曰下获受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之　许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展说不御寇十二月乙酉入南里堕其城涉于乐氏门于师之梁县门发获九人焉涉于汜而归而后葬许灵公　二十八年秋八月蔡侯归自晋入于郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受享而惰乃其心也君小国事大国而惰傲以为己心将得死乎若不免必繇其子其为君也淫而不父侨闻之如是者恒有子祸　九月郑游吉如晋告将朝于楚以从宋之盟子产相郑伯以如楚舍不为坛外仆言曰昔先大夫相先君适四国未尝不为坛自是至今亦皆循之今子草舍无乃不可乎子产曰大适小则为坛小适大苟舍而已焉用坛侨闻之大适小有五美宥其罪戾赦其过失救其灾患赏其德刑教其不及小国不困怀服如归是故作坛以昭其功宣告后人无怠于德小适大有五恶说其罪戾请其不足行其政事供其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也　二十九年六月吴公子札聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败　冬十一月郑伯有使公孙黑如楚辞曰楚郑方恶而使余往是杀余也伯有曰世行也子&#曰可则往难则已何世之有伯有将强使之子&#怒将伐伯有氏大夫和之十二月己巳郑大夫盟于伯有氏裨谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉往裨谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉辟之天祸郑久矣其必使子产息之乃犹可以戾不然将亡矣　三十年春王正月子产相郑伯以如晋叔向问郑国之政焉对曰吾得见与否在此岁也驷良方争未知所成若有所成吾得见乃可知也叔向曰不既和矣乎对曰伯有侈而愎子&#好在人上莫能相下也虽其和也犹相积恶也恶至无日矣　六月郑子产如陈&#盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大于卑大夫敖政多门以介于大国能无亡乎不过十年矣　秋七月郑伯有耆酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢既而朝则又将使子&#如楚归而饮酒庚子子&#以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汰侈故不免入谓子产就直助强子产曰岂为我徒国之祸难谁知所敝或主强直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入皆受盟于子&#氏乙巳郑伯及其大夫盟于大宫盟国人于师之梁之外伯有闻郑人之盟己也怒闻子皮之甲不与攻己也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之皆召子产子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止　冬十月郑子皮授子产政辞曰国小而逼族大宠多不可为也子皮曰虎帅以听谁敢犯子子善相之国无小小能事大国乃宽子产为政有事伯石赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往子大叔曰若四国何子产曰非相违也而相从也四国何尤焉郑书有之曰安定国家必大焉先姑先安大以待其所归既伯石惧而归邑卒与之伯有既死使大史命伯石为卿辞大史退则请命焉复命之又辞如是三乃受策入拜子产是以恶其为人也使次己位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒退而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之　三十一年公薨之月子产相郑伯以如晋晋侯以我丧故未之见也子产使尽坏其馆之垣而纳车马焉士文伯让之曰敝邑以政刑之不修寇盗充斥无若诸侯之属辱在寡君者何是以令吏人完客所馆高其闬闳厚其墙垣以无忧客使今吾子坏之虽从者能戒其若异客何以敝邑之为盟主缮完葺墙以待宾客若皆毁之其何以共命寡君使&#请命对曰以敝邑褊小介于大国诛求无时是以不敢宁居悉索敝赋以来会时事逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽&#以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝库厩缮修司空以时平易道路圬人以时塓馆宫室诸侯宾至甸设庭燎仆人巡宫车马有所宾从有代巾车脂辖隶人牧圉各瞻其事百官之属各展其物公不留宾而亦无废事忧乐同之事则巡之教其不知而恤其不足宾至如归无宁灾患不畏寇盗而亦不患燥湿今铜鞮之宫数里而诸侯舍于隶人门不容车而不可逾越盗贼公行而夭疠不戒宾见无时命不可知若又勿坏是无所藏币以重罪也敢请执事将何所命之虽君之有鲁丧亦敝邑之忧也若获荐币修垣而行君之惠也敢惮勤劳文伯复命赵文子曰信我实不德而以隶人之垣以赢诸侯是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之协矣辞之绎矣民之莫矣其知之矣　十二月北宫文子相卫襄公以如楚宋之盟故也过郑印段迋劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有子产之从政也择能而使之冯简子能断大事子大叔美秀而文公孙挥能知四国之为而辨于其大夫之族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子大叔使行之以应对宾客是以鲜有败事北宫文子所谓有礼也　郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也　子皮欲使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者远者小人务知小者近者我小人也衣服附在吾身我知而慎之大官大邑所以庇身也我远而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾敢谓子面如吾面乎抑心所谓危亦以告也子皮以为忠故委政焉子产是以能为郑国　昭公元年春楚公子围聘于郑且娶于公孙段氏伍举为介将入馆郑人恶之使行人子羽与之言乃馆于外既聘将以众逆子产患之使子羽辞曰以敝邑褊小不足以容从者请墠听命令尹命大宰伯州犁对曰君辱贶寡大夫围谓围将使丰氏抚有而室围布几筵告于庄共之庙而来若野赐之是委君贶于草莽也是寡大夫不得列于诸卿也不宁唯是又使围蒙其先君将不得为寡君老其蔑以复矣唯大夫图之子羽曰小国无罪恃实其罪将恃大国之安靖己而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧伍举知其有备也请垂櫜而入许之正月乙未入逆而出　夏四月郑徐吾犯之妹美公孙楚聘之矣公孙黑又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子&#盛饰入布币而出子南戎服入左右射超乘而出女自房观之曰子&#信美矣抑子南夫也夫夫妇妇所谓顺也适子南氏子&#怒既而櫜甲以见子南欲杀之而取其妻子南知之执戈逐之及冲击之以戈子&#伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南而数之曰国之大节有五女皆奸之畏君之威听其政尊其贵事其长养其亲五者所以为国也今君在国女用兵焉不畏威也奸国之纪不听政也子&#上大夫女嬖大夫而弗下之不尊贵也幼而不忌不事长也兵其从兄不养亲也君曰余不女忍杀宥女以远勉速行乎无重而罪五月庚辰郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而囚蔡叔夫岂不爱王室故也吉若获戾子将行之何有于诸游　郑为游楚乱故六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实熏隧公孙黑强与于盟使大史书其名且曰七子子产弗讨　晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓己余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰昧为元冥师生允格台骀台骀能业其官宣汾洮障大泽以处大原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是乎节宣其气勿使有所壅闭湫底以露其体兹心不爽而昏乱百度今无乃壹之则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣叔向曰善哉肸未之闻也此皆然矣叔向出行人挥送之叔向问郑故焉且问子&#对曰其与几何无礼而好陵人怙富而卑其上弗能久矣晋侯闻子产之言曰博物君子也重贿之　楚公子围使公子黑肱伯州犁城栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弒之楚灵王即位郑游吉如楚归谓子产曰具行器矣楚王汰侈而自说其事必合诸侯吾往无日矣子产曰不数年未能也　二年秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而非二也熏隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若才君将任之不才将朝夕从女女罪之不恤而又何请焉不速死司寇将至七月壬寅缢尸诸周氏之衢加木焉　三年十月郑伯如楚子产相楚子享之赋吉日既享子产乃具田备王以田江南之梦　四年春王正月许男如楚楚子止之遂止郑伯复田江南许男与焉使椒举如晋求诸侯二君待之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫逼于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济　夏诸侯如楚鲁卫曹邾不会曹邾辞以难公辞以时祭卫侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此会也昔夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男会公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子吴出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不远远恶而后弃善亦如之德远而后兴　九月郑子产作丘赋国人谤之曰其父死于路已为虿尾以令于国国将若之何子宽以告子产曰何害苟利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎逼而无礼郑先卫亡逼而无法政不率法而制于心民各有心何上之有　五年春楚子以屈生为莫敖使与令尹子荡如晋逆女晋侯送女于邢丘子产相郑伯会晋侯于邢丘　六年二月郑人铸刑书叔向使诒子产书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬&#之以强断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而侥幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠士文伯曰火见郑其火乎火未出而作火以铸刑器藏争辟焉火如象之不火何为六月丙戌郑灾　七年夏郑子产聘于晋晋侯有疾韩宣子逆客私焉曰寡君寝疾于今三月矣并走群望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎子产为丰施归州田于韩宣子曰日君以夫公孙段为能任其事而赐之州田今无禄早世不获久享君德其子弗敢有不敢以闻于君私致诸子宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆场之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之以易原县于乐大心　郑人相惊以伯有曰伯有至矣则皆走不知所往铸刑书之岁二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明月子产立公孙泄及良止以抚之乃止子大叔问其故子产曰鬼有所归乃不为厉吾为之归也大叔曰公孙泄何为子产曰说也为身无义而图说从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也弘矣其取精也多矣其族又大所冯厚矣而强死能为鬼不亦宜乎　子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋韩宣子问其位于子产子产曰君之羁臣苟得容以逃死何位之敢择卿违从大夫之位罪人以其罪降古之制也朔于敝邑亚大夫也其官马师也获戾而逃唯执政所置之得免其死为惠大矣又敢求位宣子为子产之敏也使从嬖大夫　十年秋七月晋平公卒郑伯如晋及河晋人辞之游吉遂如晋九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也　十一年夏四月楚师在蔡晋荀吴谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋会于厥慭谋救蔡也郑子皮将行子产曰行不远不能救蔡也蔡小而不顺楚大而不德天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许　十二年春三月郑简公卒将为葬除及游氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子大叔请毁之曰无若诸侯之宾何子产曰诸侯之宾能来会吾丧岂惮日中无损于宾而民不害何故不为遂弗毁日中而葬君子谓子产于是乎知礼礼无毁人以自成也　夏晋侯享诸侯子产相郑伯辞于享请免丧而后听命晋人许之礼也　十三年晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并征会告于吴秋晋侯会吴子于良水道不可吴子辞乃还七月丙寅治兵于邾南甲车四千乘羊舌鲋摄司马遂合诸侯于平丘子产子大叔相郑伯以会子产以幄幕九张行子大叔以四十既而悔之每舍损焉及会亦如之次于卫地　八月甲戌同盟于平丘齐服也令诸侯日中造于除癸酉退朝子产命外仆速张于除子大叔止之使待明日及夕子产闻其未张也使速往乃无所张矣及盟子产争承曰昔天子班贡轻重以列列尊贡重周之制也卑而贡重者甸服也郑伯男也而使从公侯之贡惧弗给也敢以为请诸侯靖兵好以为事行理之命无月不至贡之无艺小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎子产曰晋政多门贰偷之不暇何暇讨国不竞亦陵何国之为子产归未至闻子皮卒哭且曰吾已无为为善矣唯夫子知我仲尼谓子产于是行也足以为国基矣诗曰乐只君子邦家之基子产君子之求乐者也且曰合诸侯艺贡事礼也　十六年三月晋韩起聘于郑郑伯享之子产戒曰苟有位于朝无有不共恪孔张后至立于客间执政御之适客后又御之适县间客从而笑之事毕富子谏曰夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷出令之不信刑之颇类狱之放纷会朝之不敬使命之不听取陵于大国罢民而无功罪及而弗知侨之耻也孔张君之昆孙子孔之后也执政之嗣也为嗣大夫承命以使周于诸侯国人所尊诸侯所知立于朝而祀于家有禄于国有赋于军丧祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我宣子有环其一在郑商宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交斗其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有贰心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周庸次比耦以艾杀此地斩之蓬蒿藜藿而共处之世有盟誓以相信也曰尔无我叛我无强贾毋或&#夺尔有利市宝贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以侥二罪敢辞之夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不藉手以拜　九月大雩旱也郑大旱使屠击祝款竖柎有事于桑山斩其木不雨子产曰有事于山蓺山林也而斩其木其罪大矣夺之官邑　十七年冬有星孛于大辰西及汉郑裨言于子产曰宋卫陈郑将同日火若我用瓘斝玉瓒郑必不火子产弗与　十八年夏五月壬午宋卫陈郑皆火裨曰不用吾言郑又将火郑人请用之子产不可子大叔曰宝以保民也若有火国几亡可以救亡子何爱焉子产曰天道远人道迩非所及也何以知之焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司寇出新客禁旧客勿出于宫使子宽子上巡群屏摄至于大宫使公孙登徙大龟使祝史徙主祏于周庙告卜先君使府人库人各儆其事商成公儆司宫出旧宫人置诸火所不及司马司寇列居火道行火所焮城下之人伍列登城明日使野司寇各保其征郊人助祝史除于国北禳火于元冥回禄祈于四墉书焚室而宽其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也　七月郑子产为火故大为社祓禳于四方振除火灾礼也乃简兵大搜将为搜除子大叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子大叔曰晋无乃讨乎子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事撊然授兵登陴将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以启贪人荐为敝邑不利以重君之忧幸而不亡犹可说也不幸而亡君虽忧之亦无及也郑有他竟望走在晋既事晋矣其敢有二心　十九年是岁也郑驷偃卒子游娶于晋大夫生丝弱其父兄立子瑕子产憎其为人也且以为不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请龟以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子幼弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之会君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之　郑大水龙斗于时门之外洧渊国人请为禜焉子产弗许曰我斗龙不我觌也龙斗我独何觌焉禳之则彼其室也吾无求于龙龙亦无求于我乃止也　二十年郑子产有疾谓子大叔曰我死子必为政唯有德者能以宽服民其次莫如猛夫火烈民望而畏之故鲜死焉水懦弱民狎而玩之则多死焉故宽难疾数月而卒大叔为政不忍猛而宽郑国多盗取人于萑苻之泽大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政宽则民慢慢则纠之以猛猛则民残残则施之以宽宽以济猛猛以济宽政是以和诗曰民亦劳止汔可小康惠此中国以绥四方施之以宽也毋从诡随以谨无良式遏寇虐惨不畏明纠之以猛也柔远能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也　按家语子游问于孔子曰夫子之极言子产之惠也可得闻乎孔子曰惠在爱民而已矣子游曰爱民谓之德教何翅施惠哉孔子曰夫子产者犹众人之母也能食之弗能教也子游曰其事可言乎孔子曰子产以所乘之舆济冬涉者是爱无教也　子贡问于孔子曰夫子之于子产晏子可谓至矣敢问二大夫之所自为夫子所以与之者孔子曰夫子产于民为惠主于学为博物晏子于君为忠臣而行为敬敏故吾皆以兄事之而加爱敬　按列子子产相郑专国之政三年善者服其化恶者畏其禁郑国以治诸侯惮之而有兄曰公孙朝有弟曰公孙穆朝好酒穆好色朝之室也聚酒千锺积曲成封望门百步醴浆之气逆于人鼻方其荒于酒也不知世道之安危人理之悔室内之有无九族之亲&#存亡之哀乐也虽水火兵刃交于前弗知也穆之后庭比房数十皆择稚齿婑&#者以盈之方其耽于色也屏亲&#绝交游逃于后庭以昼足夜三月一出意犹未惬乡有处子之娥姣者必贿而招之媒而挑之弗获而后已子产日夜以为戚密造邓析而谋之曰侨闻治身以及家治家以及国此言自于近至于远也侨为国则治矣而家则乱矣其道逆邪将奚方以救二子子其诏之邓析曰吾怪之久矣未敢先言子奚不时其治也喻以性命之重诱以礼义之尊乎子产用邓析之言因间以谒其兄弟而告之曰人之所以贵于禽兽者智虑智虑之所将者礼义礼义成则名位至矣若触情而动耽于嗜欲则性命危矣子纳侨之言则朝自悔而夕食禄矣朝穆曰吾知之久矣择之亦久矣岂待若言而后识之哉凡生之难遇死之易及以难遇之生俟易及之死可孰念哉而欲尊礼义以夸人矫性情以招名吾以此为弗若死也为欲尽一生之欢穷当年之乐唯患腹溢而不得恣口之饮力惫而不得肆情于色不遑忧名声之丑性命之危也且若以治国之能夸物欲以说辞乱我之心荣禄喜我之意不亦鄙而可怜哉我又欲与若别之夫善治外者物未必治而身交苦善治内者物未必乱而性交逸以若之治外其法可蹔行于一国未合于人心以我之治内可推之于天下君臣之道息矣吾尝欲以此术喻之若反以彼术而教我哉子产茫然无以应之他日以告邓析邓析曰子与真人居而不知也孰谓子智者乎郑国之治偶耳非子之功也　按庄子申徒嘉兀者也而与郑子产同师于伯昏无人子产谓申徒嘉曰我先出则子止子先出则我止其明日又与合堂同席而坐子产谓申徒嘉曰我先出则子止子先出则我止今我将出子可以止乎其未邪且子见执政而不违子齐执政乎申徒嘉曰先生之门固有执政焉如此哉子而说子之执政而后人者也闻之曰鉴明则尘垢不止止则不明也久与贤人处则无过今子之所取大者先生也而犹出言若是不亦过乎子产曰子既若是矣犹与尧争善计子之德不足以自反邪申徒嘉曰自状其过以不当亡者众不状其过以不当存者寡知不可奈何而安之若命唯有德者能之游于羿之彀中中央者中地也然而不中者命也人以其全足笑吾不全足者众矣我怫然而怒而适先生之所则废然而反不知先生之洗我以善邪吾与夫子游十九年而未尝知吾兀者也今子与我游于形骸之内而子索我于形骸之外不亦过乎子产&#然改容更貌曰子无乃称按韩非子外储说左上篇郑简公谓子产曰国小迫于荆晋之间今城郭不完兵甲不备不可以待不虞子产曰臣闭其外也已远矣而守其内也已固矣虽小国犹不危之也君其勿忧是以没简公身无患子产相郑简公谓子产曰饮酒不乐也俎豆不大钟鼓竽瑟不鸣寡人之事不一国家不定百姓不治耕战不辑睦亦子之罪子有职寡人亦有职各守其职子产退而为政五年国无盗贼道不拾遗桃枣荫于街者莫有援也锥刀遗道三日可反三年不变民无饥也　外储说左下篇子产者子国之子也子产忠于郑君子国谯怒之曰夫介异于人臣而独忠于主主贤明能听汝不明将不汝听听与不听未可必知而汝已离于群臣离于群臣则必危汝身矣非徒危己也又且危父　难三篇郑子产晨出过东匠之闾闻妇人之哭抚其御之手而听之有间遣吏执而问之则手绞其夫者也异日其御问曰夫子何以知之子产曰其声惧凡人于其亲爱也始病而忧临死而惧已死而哀今哭夫已死不哀而惧是以知其有奸也按韩诗外传子产之治郑一年而负罚之过省二年而刑杀之罪亡三年而库无拘人故民归之如水就下爱之如孝子敬父母子产病将死国人皆吁嗟曰谁可使代子产死者乎及其不免死也士大夫哭之于朝商贾哭之于市农夫哭之于野哭子产者皆如丧父母　有相与讼者子产离之而无使得通辞倒其言以告而知之按史记循吏列传子产者郑之列大夫也郑昭君之时以所爱徐氏为相国乱上下不亲父子不和大宫子期言之君以子产为相为相一年竖子不戏狎斑白不提挈僮子不犁畔二年市不豫贾三年门不夜关道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归　按郑世家简公三年相子驷欲自立为君公子子孔使尉止杀相子驷而代之子孔又欲自立子产曰子驷为不可诛之今又效之是乱无时息也于是子孔从之而相郑简公十二年简公怒相子孔专国权诛之而以子产为卿十九年简公如晋请卫君还而封子产以六邑子产让受其三邑二十二年吴使延陵季子于郑见子产如旧交子产厚遇季子二十三年诸公子争宠相杀又欲杀子产公子或谏曰子产仁人郑所以存者子产也勿杀乃止二十五年郑使子产于晋问平公疾二十七年夏郑简公朝晋冬畏楚灵王之强又朝楚子产从二十八年郑君病使子产会诸侯与楚灵王盟于申诛齐庆封三十六年简公卒子定公宁立秋定公朝晋昭公定公四年晋昭公卒其六卿强公室卑子产谓韩宣子曰为政必以德毋忘所以立六年郑火公欲禳之子产曰不如修德十三年定公卒子献公虿立献公十三年卒子声公胜立当是时晋六卿强侵夺郑郑遂弱声公五年郑相子产卒郑人皆哭泣悲之如亡亲戚子产者郑成公少子也为人仁爱人事君忠厚孔子尝过郑与子产如兄弟云及闻子产死孔子为泣曰古之遗爱也兄事子产按说苑政理篇子产相郑简公谓子产曰内政毋出外政毋入夫衣裘之不美车服之不饰子女之不洁寡人之丑也国家之不治封疆之不正夫子之丑也子产相郑终简公之身内无国中之乱外无诸侯之患也　　羊舌肸
按左传襄公十六年春葬晋悼公平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于湨梁命归侵田以我故执邾宣公莒犁比公且曰通齐楚之使　十八年晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之德也　二十一年夏栾桓子娶于范宣子生怀子范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣怀子患之祁惧其讨也诉诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害于主吾不敢不言范鞅为之征怀子好施士多归之宣子畏其多士也信之怀子为下卿宣子使城着而遂逐之秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃人谓叔向曰子离于罪其为不知乎叔向曰与其死亡若何诗曰优哉游哉聊以卒岁知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉德行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乘驿而见宣子曰诗曰惠我无疆子孙保之书曰圣有暮勋明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子说与之乘以言诸公而免之不见叔向而归叔向亦不告免焉而朝初叔向之母妒叔虎之母美而不使其子皆谏其母其母曰深山大泽实生龙蛇彼美余惧其生龙蛇以祸女女敝族也国多大宠不仁人间之不亦难乎余何爱焉使往视寝生叔虎美而有勇力栾怀子嬖之故羊舌氏之族及于难冬会于商任锢栾氏也齐侯卫侯不敬叔向曰二君者必不免会朝礼之经也礼政之舆也政身之守也怠礼失政失政不立是以乱也　二十六年春秦伯之弟针如晋修成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚剑从之叔向曰秦晋不和久矣今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣不心竞而力争不务德而争善私欲已侈能无卑乎　六月公会晋赵武宋向戍郑良霄曹人于澶渊以讨卫卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹　二十七年秋七月辛巳将盟于宋西门之外楚人衷甲赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰&#笫之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎　楚薳罢如晋&#盟晋侯享之将出赋既醉叔向曰薳氏之有后于楚国也宜哉承君命不忘敏子荡将知政矣敏以事君必能养民政其焉往　昭公元年三月季武子伐莒取郓莒人告于会楚告于晋曰寻盟未退而鲁伐莒渎齐盟请戮其使赵孟固请诸楚楚人许之乃免叔孙令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹强其可哉虽可不终赵孟曰何故对曰强以克弱而安之强不义也不义而强其毙必速诗曰赫赫宗周褒姒灭之强不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以强取不义而克必以为道道以淫虐弗可久矣　十一月己酉楚公子围至入问王疾缢而弒之右尹子干出奔晋从车五乘叔向使与秦公子同食皆百人之饩赵文子曰秦公子富叔向曰底禄以德德钧以年年同以尊公子以国不闻以富且夫以千乘去其国强御已甚诗曰不侮鳏寡不畏强御秦楚匹也使后子与子干齿辞曰针惧选楚公子不获是以皆来亦唯命且臣与羁齿无乃不可乎史佚有言曰非羁何忌　二年夏叔弓聘于晋报宣子也晋侯使郊劳辞曰寡君使弓来继旧好固曰女无敢为宾彻命于执事敝邑弘矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后己卑让也诗曰敬慎威仪以近有德夫子近德矣　晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞冬十月陈无宇归　三年春齐侯使晏婴请继室于晋曰寡君使婴曰寡人愿事君朝夕不倦将奉质币以无失时则国家多难是以不获不腆先君之适以备内官焜耀寡人之望则又无禄早世陨命寡人失望君若不忘先君之好惠顾齐国辱收寡人侥福于大公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂唯寡君举群臣实受其贶其自唐叔以下实宠嘉之既成婚晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釜锺四升为豆各自其四以登于釜釜十则锺陈氏三量皆登一焉锺乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽&#而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行公乘无人卒列无长庶民罢敝而宫室滋侈道殣相望而女富溢尤民闻公命如逃寇雠栾郄胥原狐续庆伯降在皂隶政在家门民无所依君日不悛以乐慆忧公室之卑其何日之有谗鼎之铭曰昧旦显后世犹怠况日不悛其能久乎晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀　秋七月郑罕虎如晋贺夫人且告曰楚人日征敝邑以不朝立王之故敝邑之往则畏执事其谓寡君而固有外心其不往则宋之盟云进退罪也寡君使虎布之宣子使叔向对曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也　五年春晋韩宣子如楚送女叔向为介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍以羊舌肸为司宫足以辱晋吾亦得志矣可乎大夫莫对薳启疆曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享眺有璋小有述职大有巡功设机而不倚爵盈而不饮宴有好货&#有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召寇雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何韩起之下赵成中行吴魏舒范鞅知盈羊舌肸之下祁午张趯籍谈女齐梁丙张胳辅跞苗贲皇皆诸侯之选也韩襄为公族大夫韩须受命而使矣箕襄邢带叔禽叔椒子羽皆大家也韩赋七邑皆成县也羊舌四族皆强家也晋人若丧韩起杨肸五卿八大夫辅韩须杨石因其十家九县长毂七百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速寇而未有其备使群臣往遗之禽以逞君心何不可之有王曰不&#之过也大夫无辱厚为韩子礼王欲敖叔向以其所不知而不能亦厚其礼韩起反郑伯劳诸圉辞不敢见礼也　六年三月郑人铸刑书叔向使诒子产书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬&#之以强断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而侥幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠楚公子弃疾如晋报韩子也韩宣子之适楚也楚人弗逆公子弃疾及晋竟晋侯将亦弗逆叔向曰楚辟我衷若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎晋侯说乃逆之　八年春石言于晋魏榆晋侯问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫叔向曰子野之言君子哉君子之言信而有征故怨远于其身小人之言僭而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣　九年周甘人与晋阎嘉争阎田晋梁丙张趯率阴戎伐颍王使詹桓伯辞于晋叔向谓宣子曰文之伯也岂能改物翼戴天子而加之以共自文以来世有衰德而暴灭宗周以宣示其侈诸侯之贰不亦宜乎且王辞直子其图之宣子说王有姻丧使赵成如周吊且致阎田与襚反颍俘王亦使宾滑执甘大夫襄以说于晋晋人礼而归之　十一年春王二月楚子在申召蔡灵侯三月丙申楚子伏甲而享蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可讨也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振十一年单子会韩宣子于戚视下言徐叔向曰单子其将死乎朝有着定会有表衣有襘带有结会朝之言必闻于表着之位所以昭事序也视不过结襘之中所以道容貌也言以命之容貌以明之失则有阙今单子为王官伯而命事于会视不登带言不过步貌不道容而言不昭矣不道不共不昭不从无守气矣　九月葬齐归公不戚晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧而无一日之戚国不恤丧不忌君也君无戚容不顾亲也国不忌君君不顾亲能无卑乎殆其失国　十三年夏五月癸亥王缢于芊尹申亥氏申亥以其二女殉而葬之观从谓子干曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使蔓成然走告子干子&#曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖杀囚衣之王服而流诸汉乃取而葬之以靖国人初子干归韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无德五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为羁终世可谓无民亡无爱征可谓无德王虐不而忌楚君子干涉五难以弒旧君谁能济之有楚国者其弃疾乎君陈蔡城外属焉苛慝不作盗贼伏隐私欲不违民无怨心先神命之国民信之芊姓有乱必季实立楚之常也获神一也有民二也令德三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又远之其贵亡矣其宠弃矣民无怀焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙宾须无隰朋以为辅佐有莒卫以为外主有国高以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏贾佗以为股肱有齐宋秦楚以为外主有栾却狐先以为内主亡十九年守志弥笃惠怀弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国　晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并征会告于吴秋晋侯会吴子于良水道不可吴子辞乃还七月丙寅治兵于邾南甲车四千乘羊舌鲋摄司马遂合诸侯于平丘次于卫地叔鲋求货于卫淫刍荛者卫人使屠伯馈叔向羹与一箧锦曰诸侯事晋未敢携贰况卫在君之宇下而敢有异志刍荛者异于他日敢请之叔向受羹反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之晋人将寻盟齐人不可晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先启行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业间朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有间矣不可以不示众八月辛未治兵建而不&#壬申复&#之诸侯畏之邾人莒人诉于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以绝兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而弗克鲁人惧听命甲戌同盟于平丘齐服也　冬十月季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚曰臣一主二吾岂无大国穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于会宣子患之谓叔向曰子能归季孙乎对曰不能鲋也能乃使叔鱼叔鱼见季孙曰昔鲋也得罪于晋君自归于鲁君微武子之赐不至于今虽获归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣平子惧先归惠伯待礼　十四年冬十二月晋邢侯与雍子争鄐田久而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也己恶而掠美为&#贪以败官为墨杀人不忌为贼夏书曰&#墨贼杀皋陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平丘之会数其贿也以宽卫国晋不为暴归鲁季孙称其诈也以宽鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫　十五年冬十二月晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彝器于王晋居深山戎狄之与邻而远于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路戚钺秬鬯彤弓虎贲文公受之以有南阳之田抚征东夏非分而何夫有勋而不废有绩而载奉之以土田抚之以彝器旌之以车服明之以文章子孙不忘所谓福也福祚之不登叔父焉在且昔而高祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对宾出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之丧二焉于是乎以丧宾宴又求彝器乐忧甚矣且非礼也彝器之来嘉功之由非由丧也三年之丧虽责遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之　二十八年夏六月晋杀祁盈及杨食我食我祁盈之党也而助乱故杀之遂灭祁氏羊舌氏初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚美必有甚恶是郑穆少妃姚子之子子貉之妺也子貉早死无后而天锺美于是将必以是大有败也昔有仍氏生女黰黑而甚美光可以鉴名曰元妻乐正后夔取之生伯封实有豕心贪婪无餍忿颣无期谓之封豕有穷后羿灭之夔是以不祀且三代之亡共子之废皆是物也女何以为哉夫有尤物足以移人苟非德义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视　秋魏献子为政贾辛为祁大夫将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不能射女遂不言不笑夫今子少不扬子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力
　政事部名臣列传四
　　周四
　　韩起
按左传襄公七年冬十月晋韩献子告老公族穆子有废疾将立之辞曰诗曰岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为德正直为正正曲为直参和为仁如是则神听之介福降之立之不亦可乎庚戌使宣子朝遂老晋侯谓韩无忌仁使掌公族大夫九年夏韩起少于栾黡而栾黡士鲂上之使佐上军　十三年夏晋侯搜于&#上以治兵使韩起将上军辞以赵武又使栾黡辞曰臣不如韩起韩起愿上赵武君其听之使赵武将上军韩起佐之　二十六年冬晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧　二十七年夏宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之&#小国之大灾也将或弭之虽曰不可必将许之弗许楚将许之以召诸侯则我失为盟主矣晋人许之　昭公二年春晋侯使韩宣子来聘且告为政而来见礼也观书于大史氏见易象与鲁春秋曰周礼尽在鲁矣吾乃今知周公之德与周之所以王也公享之季武子赋&#之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公宣子遂如齐纳币见子雅子雅召子旗使见宣子宣子曰非保家之主也不臣见子尾子尾见强宣子谓之如子旗大夫多笑之唯晏子信之曰夫子君子也君子有信其有以知之矣自齐聘于卫卫侯享之北宫文子赋淇澳宣子赋木瓜　七年秋八月卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰鸰在原兄弟急难又曰死丧之威兄弟孔怀兄弟之不睦于是乎不吊况远人谁敢归之今又不礼于卫之嗣卫必叛我是绝诸侯也献子以告韩宣子宣子说使献子如卫吊且反戚田　十六年三月晋韩起聘于郑郑伯享之宣子有环其一在郑商宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交斗其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周庸次比耦以艾杀此地斩之蓬蒿藜藿而共处之世有盟誓以相信也曰尔无我叛我无强贾毋或&#夺尔有利市宝贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以侥二罪敢辞之夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不藉手以拜　二十八年秋晋韩宣子卒　　魏舒
按左传襄公二十三年四月栾盈帅曲沃之甲因魏献子以画入绛初栾盈佐魏庄子于下军献子私焉故因之　二十五年晋侯使魏舒宛没逆卫侯　昭公元年晋中行穆子败无终及群狄于太原崇卒也将战魏舒曰彼徒我车所遇又厄以什共车必克困诸厄又克请皆卒自我始乃毁车以为行五乘为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之翟人笑之未陈而薄之大败之　二十八年秋晋韩宣子卒魏献子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫魏戊为梗阳大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫谓贾辛司马乌为有力于王室故举之谓知徐吾赵朝韩固魏戊余子之不失职能守业者也其四人者皆受县而后见于魏子以贤举也魏子谓成鱄吾与戊也县人其以我为党乎对曰何也戊之为人也远不忘君近不逼同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰唯此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和遍服曰顺择善而从之曰比经纬天地曰文九德不愆作事无悔故袭天禄子孙赖之主之举也近文德矣所及其远哉贾辛将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不能射女遂不言不笑夫今子少不扬子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力仲尼闻魏子之举也以为义曰近不失亲远不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎　冬梗阳人有狱魏戊不能断以狱上其大宗赂以女乐魏子将受之魏戊谓阎没女宽曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人　二十九年秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官修其方朝夕思之一日失职则死及之失官不食官其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰元冥土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见群龙无首吉坤之剥曰龙战于野若不朝夕见谁能物之献子曰社稷五祀谁氏之五官也对曰少&#氏有四叔曰重曰该曰修曰熙实能金木及水使重为句芒该为蓐收修及熙为元冥世不失职遂济穷桑此其三祀也颛顼氏有子曰犁为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之　三十二年秋八月王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望岁惧以待时伯父若肆大惠复二文之业弛周室之忧侥文武之福以固盟主宣昭令名则余一人有大愿矣昔成王合诸侯城成周以为东都崇文德焉今我欲侥福假灵于成王修成周之城俾戍人无勤诸侯用宁蝥贼远屏晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周魏子南面卫彪徯曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎己丑士弥牟营成周计丈数揣高卑度厚薄仞沟洫物土方议远迩量事期计徒庸虑材用书糇粮以令役于诸侯属役赋丈书以授帅而效诸刘子韩简子临之以为成命　定公元年春王正月辛巳晋魏舒合诸侯之大夫于狄泉将以城成周魏子&#政卫彪徯曰将建天子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原寿过而田于大陆焚焉还卒于宁范献子去其柏&#以其未复命而田也　　屈建按左传襄公二十二年冬楚复使薳子冯为令尹公子齮为司马屈建为莫敖　二十三年夏屈建从陈侯围陈　二十五年秋七月楚薳子冯卒屈建为令尹屈荡为莫敖舒鸠人卒叛楚令尹子木伐之及离城吴人救之子木遽以右师先子疆息桓子捷子骈子盂帅左师以退吴人居其间七日子疆曰久将垫隘隘乃禽也不如速战请以其私卒诱之简师陈以待我我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师会之吴师大败遂围舒鸠舒鸠溃八月楚灭舒鸠十二月楚子以灭舒鸠赏子木辞曰先大夫蒍子之功也以与蒍掩二十七年宋向戍善于赵文子又善于令尹子木欲弭诸侯之兵以为名如晋告赵孟晋人许之如楚楚亦许之如齐齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月丁未朔宋人享赵文子戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&#盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何辛巳将盟于宋西门之外楚人衷甲伯州犁曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务德无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争　二十八年冬十二月楚屈建卒赵文子丧之如同盟礼也　　蒍掩
按左传襄公二十五年楚蒍掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰皋井衍沃量入修赋赋车籍马赋车兵徒卒甲楯之数既成以授子木礼也　十二月楚子以灭舒鸠赏子木辞曰先大夫蒍子之功也以与蒍掩　三十年秋楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也绝民之主去身之偏艾王之体以祸其国无不祥大焉何以得免　　伍举按左传襄公二十六年初楚伍参与蔡大师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子及宋向戍将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋晋人置诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄谮雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老幼反孤疾二人役归一人简兵搜乘秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通吴于晋教吴叛楚教之乘车射御驱侵使其子狐庸为吴行人焉吴于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已若塞井夷成陈以当之栾范易行以诱之中行二郄必克二穆吾乃四萃于其王族必大败之晋人从之楚师大败王夷师熸子反死之郑叛吴兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其爵禄而复之声子使椒鸣逆之　昭公元年冬十一月己酉楚公子围至入问王疾缢而弒之葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长　四年春王正月许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以岁之不易寡人愿结欢于二三君使举请间君若苟无四方之虞则愿假宠以请于诸侯晋侯使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之　六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此会也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男会公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子吴出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不远远恶而后弃善亦如之德远而后兴　秋七月楚子以诸侯伐吴宋大子郑伯先归宋华费遂郑大夫从使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弒其君弱其孤以盟其大夫庆封曰无或如楚共王之庶子围弒其君兄之子麇而代之以盟诸侯王使速杀之遂以诸侯灭赖赖子面缚&#璧士袒与榇从之造于中军王问诸椒举对曰成王克许许僖公如是王亲释其缚受其璧焚其榇王从之迁赖于鄢按楚语湫举娶于申公子牟子牟有罪而亡康王以湫举为遣之湫举奔郑将遂奔晋蔡声子将如晋遇之于郑郊飨之以璧侑曰子尚良食二先子其皆相子尚能事晋君以为诸侯主辞曰非所愿也若得归国于楚死且不朽声子曰子尚良食吾归子湫举降三拜纳其乘马声子受之还见令尹子木子木与之语曰子虽兄弟与晋然蔡吾甥也二国孰贤对曰晋卿不若楚其大夫则贤其大夫皆卿才也若杞梓皮革焉楚实遗之虽楚有材不能用也子木曰彼有公族甥舅若之何其遗之材也对曰昔令尹子元之难或谮王孙启于成王王弗是王孙启奔晋晋人用之及城濮之役晋将遁矣王孙启与于军事谓先轸曰是师也唯子玉欲之与王心违故唯东宫与西广实来诸侯之从者畔者半矣若敖氏离矣楚师必败何故去之先轸从之大败楚师则王孙启之为也昔庄王方弱申公子仪父为师王子燮为傅使师崇子孔帅师以伐舒燮及仪父施二帅而分其室师还至则以王如庐庐戢黎杀二子而复王或谮析公臣于王王弗是析公奔晋晋人用之宝谗败楚使不规东夏则析公之为也昔雍子之父兄谮雍子于恭王王弗是雍子奔晋晋人用之及鄢之役晋将遁矣雍子与于军事谓栾书曰楚师可料也在中军王族而已若易中下楚必歆之若合而函吾中吾上下必败其左右则三萃以攻其王族必大败之栾书从之大败楚师王亲面伤则雍子之为也昔陈公子夏为御叔取于郑穆公生子南子南之母乱陈而亡之使子南戮于诸侯庄王既以夏氏之室赐申公巫臣则又畀之子反卒于襄老襄老获于邲二子争之未有成恭王使巫臣聘于齐以夏姬行遂奔晋晋人用之实通吴晋使其子狐庸为行人于吴而教之射御道之伐楚至于今为患则申公巫臣之为也今湫举取于王子牟子牟得&#而亡执政弗是谓湫举曰女实遗之彼惧而奔郑缅然引领南望曰庶几赦吾&#又弗图也乃遂奔晋晋人又用之矣彼若谋楚其亦必有丰败也哉子木愀然曰夫子何如召之其来乎对曰亡人得生又何不来为子木曰不来则若之何对曰夫子不居矣春秋相事以还轸于诸侯若资东阳之盗使杀之其可乎不然不来矣子木曰不可我为楚卿而赂盗以贼一夫于晋非义也子为我召之吾倍其室乃使湫鸣召其父而复之　灵王为章华之台与伍举升焉曰台美夫对曰臣闻国君服宠以为美安民以为乐听德以为聪致远以为明不闻其以土木之崇高彤镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台高不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使太宰启疆请于鲁侯惧之以蜀之役而仅得以来使富都那竖赞焉而使长鬣之士相焉臣不知其美也夫美也者上下内外小大远迩皆无害焉故曰美若于目观则美缩于财用则匮是聚民利以自封而瘠民也胡美之为夫君国者将民之与处民实瘠矣君安得肥且夫私欲弘侈则德义鲜少德义不行则迩者骚离而远者距违天子之贵也唯其以公侯为官正而以伯子男为师旅其有美名也唯其施令德于远近而小大安之也若敛民利以成其私欲使民蒿焉忘其安乐而有远心其为恶也甚矣安用目观故先王之为台榭也榭不过讲军实台不过望氛祥故榭度于大卒之居台度于临观之高其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿鹿攸伏夫为台榭将以教民利也不知其以匮之也若君谓此台美而为之正楚其殆矣　　沈诸梁
按左传定公五年叶公诸梁之弟后臧从其母于吴不待而归叶公终不正视　哀公十六年楚大子建之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使谍于子木请行而期焉子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公曰吾闻胜也诈而乱无乃害乎子西曰吾闻胜也信而勇不为不利舍诸边竟使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处吴竟为白公请伐郑子西曰楚未节也不然吾不忘也他日又请许之未起师晋人伐郑楚救之与之盟胜怒曰郑人在此雠不远矣胜自厉剑子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说告之故辞承之以剑不动胜曰不为利谄不为威惕不泄人言以求媚者去之吴人伐慎白公败之请以战备献许之遂作乱秋七月杀子西子期于朝而劫惠王子西以袂掩面而死子期曰昔者吾以力事君不可以弗终抉豫章以杀人而后死石乞曰焚库弒王不然不济白公曰不可弒王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡方城之外皆曰可以入矣子高曰吾闻之以险侥幸者其求无餍偏重必离闻其杀齐管修也而后入白公欲以子闾为王子闾不可遂劫以兵子闾曰王孙若安靖楚国匡正王室而后庇焉启之愿也敢不听从若将专利以倾王室不顾楚国有死不能遂杀之而以王如高府石乞尹门圉公阳穴宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是绝民望也若之何不胄乃胄而进又遇一人曰君胡胄国人望君如望岁焉日日以几若见君面是得艾也民知不死其亦夫有奋心犹将旌君以徇于国而又掩面以绝民望不亦甚乎乃免胄而进遇箴尹固帅其属将与白公子高曰微二子者楚不国矣弃德从贼其可保乎乃从叶公使与国人以攻白公白公奔山而缢其徒微之生拘石乞而问白公之死焉对曰余知其死所而长者使余勿言曰不言将烹乞曰此事也克则为卿不克则烹固其所也何害乃烹石乞王孙燕奔頯黄氏沈诸梁兼二事国宁乃使宁为令尹使宽为司马而老于叶十七年楚白公之乱陈人恃其聚而侵楚楚既宁将取陈麦楚子问帅于大师子榖与叶公诸梁子谷曰右领差车与左史老皆相令尹司马以伐陈其可使也子高曰率贱民慢之惧不用命焉子榖曰观丁父鄀俘也武王以为军率是以克州蓼服随唐大启群蛮彭仲爽申俘也文王以为令尹实县申息朝陈蔡封畛于汝唯其任也何贱之有子高曰天命不谄令尹有憾于陈天若亡之其必令尹之子是与君盍舍焉臣惧右领与左史有二俘之贱而无其令德也王卜之武城尹吉使帅师取陈麦陈人御之败遂围陈秋七月己卯楚公孙朝帅师灭陈王与叶公枚卜子良以为令尹沈尹朱曰吉过于其志叶公曰王子而相国过将何为他日改卜子国而使为令尹　十九年秋楚沈诸梁伐东夷三夷男女及楚师盟于敖　　申不害按史记本传申不害者京人也故郑之贱臣学术以干韩昭侯昭侯用为相内修政教外应诸侯十五年终申子之身国治兵强无侵韩者申子之学本于黄老而主刑名著书二篇号曰申子　　公孙鞅
按史记本传商君者卫之诸庶孽公子也名鞅姓公孙氏其祖本姬姓也鞅少好刑名之学事魏相公叔座为中庶子公叔座知其贤未及进会座病魏惠王亲往问病曰公叔病有如不可讳将奈社稷何公叔曰座之中庶子公孙鞅年虽少有奇才愿王举国而听之王嘿然王且去座屏人言曰王即不听用鞅必杀之无令出境王许诺而去公叔座召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去惠王既去而谓左右曰公叔病甚悲乎欲令寡人以国听公孙鞅也岂不悖哉公叔既死公孙鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见孝公孝公既见卫鞅语事良久孝公时时睡弗听罢而孝公怒景监曰子之客妄人耳安足用邪景监以让卫鞅卫鞅曰吾说公以帝道其志不开悟矣后五日复求见鞅鞅复见孝公益愈然而未中旨罢而孝公复让景监景监亦让鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以霸道其意欲用之矣诚复见我我知之矣卫鞅复见孝公公与语不自知膝之前于席也语数日不厌景监曰子何以中吾君吾君之欢甚也鞅曰吾说君以帝王之道比三代而君曰久远吾不能待且贤君者各及其身显名天下安能邑邑待数十百年以成帝王乎故吾以强国之术说君君大说之耳然亦难以比德于殷周矣孝公既用卫鞅鞅欲变法恐天下议己卫鞅曰疑行无名疑事无功且夫有高人之行者固见非于世有独知之虑者必见敖于民愚者暗于成事知者见于未萌民不可与虑始而可与乐成论至德者不和于俗成大功者不谋于众是以圣人苟可以强国不法其故苟可以利民不循其礼孝公曰善甘龙曰不然圣人不易民而教知者不变法而治因民而教不劳而成功缘法而治者吏习而民安之卫鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五伯不同法而霸智者作法愚者制焉贤者更礼不肖者拘焉杜挚曰利不百不变法功不十不易器法古无过循礼无邪卫鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以卫鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受上爵为私斗者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信己乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令令行于民期年秦民之国都言初令之不便者以千数于是太子犯法卫鞅曰法之不行自上犯之将法太子太子君嗣也不可施刑刑其傅公子虔黥其师公孙贾明日秦人皆趋令行之十年秦民大说道不拾遗山无盗贼家给人足民勇于公战怯于私斗乡邑大治秦民初言令不便者有来言令便者卫鞅曰此皆乱化之民也尽迁之于边城其后民莫敢议令于是以鞅为大良造将兵围魏安邑降之居三年作为筑冀阙宫庭于咸阳秦自雍徙都之而令民父子兄弟同室内息者为禁而集小都乡邑聚为县置令丞凡三十一县为田开阡陌封疆而赋税平平斗桶权衡丈尺行之四年公子虔复犯约劓之居五年秦人富强天子致胙于孝公诸侯毕贺其明年齐败魏兵于马陵虏其太子申杀将军庞涓其明年卫鞅说孝公曰秦之与魏譬若人之有腹心疾非魏并秦秦即并魏何者魏居岭厄之西都安邑与秦界河而独擅山东之利利则西侵秦病则东收地今以君之贤圣国赖以盛而魏往年大破于齐诸侯畔之可因此时伐魏魏不支秦必东徙东徙秦据河山之固东乡以制诸侯此帝王之业也孝公以为然使卫鞅将而伐魏魏使公子卬将而击之军既相距卫鞅遗魏将公子卬书曰吾始与公子欢今俱为两国将不忍相攻可与公子面相见盟乐饮而罢兵以安秦魏魏公子卬以为然会盟已饮而卫鞅伏甲士而袭虏魏公子卬因攻其军尽破之以归秦魏惠王兵数破于齐秦国内空日以削恐乃使使割河西之地献于秦以和而魏遂去安邑徙都大梁梁惠王曰寡人恨不用公叔痤之言也卫鞅既破魏还秦封之于商十五邑号为商君商君相秦十年宗室贵戚多怨望者赵良见商君商君曰鞅之得见也从孟兰皋今鞅请得交可乎赵良曰仆弗敢愿也孔丘有言曰推贤而戴者进聚不肖而王者退仆不肖故不敢受命仆闻之曰非其位而居之曰贪位非其名而有之曰贪名仆听君之义则恐仆贪位贪名也故不敢闻命商君曰子不说吾治秦与赵良曰反听之谓聪内视之谓明自胜之谓强虞舜有言曰自卑也尚矣君不若道虞舜之道无为问仆矣商君曰始秦戎翟之教父子无别同室而居今我更制其教而为其男女之别大筑冀阙营如鲁卫矣子观我治秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡君若不非武王乎则仆请终日正言而无诛可乎商君曰语有之矣貌言华也至言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也闻秦缪公之贤而愿望见行而无资自粥于秦客被褐食牛期年缪公知之举之牛口之下而加之百姓之上秦国莫敢望焉相秦六七年而东伐郑三置晋国之君一救荆国之祸发教封内而巴人致贡施德诸侯而八戎来服由余闻之款关请见五羖大夫之相秦也劳不坐乘暑不张盖行于国中不从车乘不操干戈功名藏于府库德行施于后世五羖大夫死秦国男女流涕童子不歌谣舂者不相杵此五羖大夫之德也今君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师傅残伤民以骏刑是积怨畜祸也教之化民也深于命民之效上也捷于令今君又左建外易非所以为教也君又南面而称寡人日绳秦之贵公子诗曰相鼠有体人而无礼人而无礼何不遄死以诗观之非所以为寿也公子虔杜门不出已八年矣君又杀祝欢而黥公孙贾诗曰得人者兴失人者崩此数事者非所以得人也君之出也后车十乘从车载甲多力而骈胁者为骖乘持矛而操闟戟者旁车而趋此一物不具君固不出书曰恃德者昌恃力者亡君之危若朝露尚将欲延年益寿乎则何不归十五都灌园于鄙劝秦王显岩穴之士养老存孤敬父兄序有功尊有德可以少安君尚将贪商于之富宠秦国之教畜百姓之怨秦王一旦捐宾客而不立朝秦国之所以收君者岂其微哉亡可翘足而待商君弗从后五月而秦孝公卒太子立公子虔之徒告商君欲反发吏捕商君商君亡至关下欲舍客舍客人不知其是商君也曰商君之法舍人无验者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦强而贼入魏弗归不可遂内秦商君既复入秦走商邑与其徒属发邑兵北出击郑秦发兵攻商君杀之于郑黾池秦惠王车裂商君以徇曰莫如商鞅反者遂灭商君之家　　汉
　　郅都
按史记列传郅都者扬人也以郎事孝文帝孝景时都为中郎将敢直谏面折大臣于朝尝从入上林贾姬如厕野彘卒入厕上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南氏宗人三百余家豪猾二千石莫能制于是景帝乃拜都为济南太守至则族灭氏首恶余皆股栗居岁余郡中不拾遗旁十余郡守畏都如大府都为人勇有气力公廉不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿临江王欲得刀笔为书谢上而都禁不予魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都　　田仁　任安
按史记褚少孙补传褚先生曰臣为郎时闻之曰田仁故与仕安相善任安荥阳人也少孤贫困为人将车之长安留求事为小吏未有因缘也因占著名数家于武功武功扶风西界小邑也谷口蜀&#道近山安以为武功小邑无豪易高也安留代人为求盗亭父后为亭长邑中人民俱出猎任安常为人分麋鹿雉兔部署老小当壮剧易处众人皆喜曰无伤也任少卿分别平有智略明日复合会会者数百人任少卿曰某子甲何为不来乎诸人皆怪其见之疾也其后除为三老举为亲民出为三百石长治民坐上行出游共帐不办斥免乃为卫将军舍人与田仁会俱为舍人居门下同心相爱此二人家贫无钱用以事将军家监家监使养恶啮马两人同&#卧仁窃言曰不知人哉家监也任安曰将军尚不知人何乃家监也卫将军从此两人过平阳主主家令两人与骑奴同席而食此二人拔刀列断席别坐主家皆怪而恶之莫敢呵其后有诏募择卫将军舍人以为郎将军取舍人中富给者令具鞍马绛衣玉贝剑欲入奏之会贤大夫少府赵禹来过卫将军将军呼所举舍人以示赵禹赵禹以次问之十余人无一人习事有智略者赵禹曰吾闻之将门之下必有将类传曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智略如木偶人衣之绮绣耳将奈之何于是赵禹悉召卫将军舍人百余人以次问之得田仁任安曰独此两人可耳余无可用者卫将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞅如有移德于我者何也将军不得已上籍以闻有诏召见卫将军舍人此二人前见诏问能略相推第也田仁对曰提桴鼓立军门使士大夫乐死战斗仁不及任安任安对曰夫决嫌疑定是非辩治官使百姓无怨心安不及仁也武帝大笑曰善使任安护北军使田仁护边田谷于河上此两人立名天下其后用任安为益州刺史以田仁为丞相长史田仁上书言天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏是时河南河内太守皆御史大夫杜父兄子弟也河东太守石丞相子孙也是时石氏九人为二千石方盛贵田仁数上书言之杜大夫及石氏使人谢谓田少卿曰吾非敢有语言也愿少卿无相诬污也仁已刺三河三河太守皆下吏诛死仁还奏事武帝说以仁为能不畏强御拜仁为丞相司直威振天下其后逢太子有兵事丞相自将兵使司直主城门司直以为太子骨肉之亲父子之间不甚欲近去之诸陵过是时武帝在甘泉使御史大夫暴君下责丞相何为纵太子丞相对言使司直部守城门而开太子上书以闻请捕系司直司直下吏诛死是时任安为北军使者护军太子立车北军南门外召任安与节令发兵安拜受节入闭门不出武帝闻之以为任安为佯邪不传事何也任安笞辱北军钱官小吏小吏上书言之以为受太子节言幸与我其鲜好者书上闻武帝曰是老吏也见兵事起欲坐观成败见胜者欲合从之有两心安有当死之罪甚多吾常活之今怀诈有不忠之心下安吏诛死　　胡建
按汉书本传建字子孟河东人也孝武天汉中守军正丞贫无车马常步与走卒起居所以尉荐走卒甚得其心时监军御史为奸穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监御史与护军诸校列坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史护军诸校皆愕惊不知所以建亦已有成奏在其怀中遂上奏曰臣闻军法立武以威众诛恶以禁邪今监御史公穿军垣以求贾利私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰壁垒已定穿窬不由路是谓奸人奸人者杀臣谨案军法曰正亡属将军将军有罪已闻二千石以下行法焉丞于用法疑执事不诿上臣谨以斩昧死以闻制曰司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉建由是显名后为渭城令治甚有声值昭帝幼皇后父上官将军安与帝姊盖主私夫丁外人相善外人骄恣怨故京兆尹樊福使客射杀之客藏公主庐吏不敢捕渭城令建将吏卒围捕盖主闻之与外人上官将军多从奴客往奔射追吏吏散走主使仆射劾渭城令游侥伤主家奴建报无他坐盖主怒使人上书告建侵辱长公主射甲舍门知吏贼伤奴辟报故不穷审大将军霍光寝其奏后光病上官氏代听事下吏捕建建自杀吏民称冤至今渭城立其祠　　杜延年
按汉书本传延年字幼公亦明法律昭帝初立大将军霍光秉政以延年三公子吏材有余补军司空始元四年益州蛮夷反延年以校尉将南阳士击益州还为谏大夫左将军上官桀父子与盖主燕王谋为逆乱假稻田使者燕仓知其谋以告大司农杨敞敞惶惧移病以语延年延年以闻桀等伏辜延年封为建平侯延年本大将军霍光吏首发大奸有忠节由是擢为太仆右曹给事中光持刑罚严延年辅之以宽治燕玉狱时御史大夫桑弘羊子迁亡过父故吏侯史吴后迁捕得伏法会赦侯史吴自出系狱廷尉王平与少府徐仁杂治反事皆以为桑迁坐父谋反而侯史吴臧之非匿反者乃匿为随者也即以赦令除吴罪后侍御史治实以桑迁通经术知父谋反而不谏争与反者身无异侯史吴故三百石吏首匿迁不与庶人匿随从者等吴不得赦奏请覆治劾廷尉少府纵反者少府徐仁即丞相车千秋女婿也故千秋数为侯史吴言恐光不听千秋即召中二千石博士会公车门议问吴法议者知大将军指皆执吴为不道明日千秋封上众议光于是以千秋擅召中二千石以下外内异言遂下廷尉平少府仁狱朝廷皆恐丞相坐之延年乃奏记光争以为吏纵罪人有常法今更诋吴为不道恐于法深又丞相素无所守持而好为言于下尽其素行也至擅召中二千石甚无状延年愚以为丞相久故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合众心群下欢哗庶人私议流言四布延年窃重将军失此名于天下也光以廷尉少府弄法轻重皆论弃市而不以及丞相终与相竟延年论议持平合和朝廷皆此类也见国家承武帝奢侈师旅之后数为大将军光言年岁比不登流民未尽还宜修孝文时政示以俭约宽和顺天心说民意年岁宜应光纳其言举贤良议罢酒榷盐铁皆自延年发之吏民上书言便宜有异辄下延年平处复奏言可官试者至为县令或丞相御史除用满岁以状闻或抵其罪法常与两府及廷尉分章昭帝末寝疾征天下名医延年典领方药帝崩昌邑王即位废大将军光车骑将军张安世与大臣议所立时宣帝养于掖廷号皇曾孙与延年中子佗相爱善延年知曾孙德美劝光安世立焉宣帝即位褒赏大臣延年以定策安宗庙益户二千三百与始封所食邑凡四千三百户诏有司论定策功大司马大将军光功德过太尉绛侯周勃车骑将军安世丞相杨敞功比丞相陈平前将军韩增御史大夫蔡谊功比颍阴侯灌婴太仆杜延年功比朱虚侯刘章后将军赵充国大司农田延年少府史乐成功比典客刘揭皆封侯益土延年为人安和备于诸事久典朝政上任信之出即奉驾入给事中居九卿位十余年赏赐赂遗訾数千万霍光薨后子禹与宗族谋反诛上以延年霍氏旧人欲退之而丞相魏相奏延年素贵用事官职多奸遣吏考案但得苑马多死官奴婢乏衣食延年坐免官削户二千后数月复召拜为北地太守延年以故九卿外为边吏治郡不进上以玺书让延年延年乃选用良吏捕系豪强郡中清静居岁余上使谒者赐延年玺书黄金二十斤徙为西河太守治甚有名五凤中征入为御史大夫延年居父官府不敢当旧位坐卧皆易其处是时四夷和海内平延年视事三岁以老病乞骸骨天子优之使光禄大夫持节赐延年黄金百斤牛酒加致医药延年遂称病笃赐安车驷马罢就第后数月薨谥曰敬侯子缓嗣　　杜缓按汉书杜周传延年子缓少为郎本始中以校尉从蒲类将军击匈奴还为谏大夫迁上谷都尉雁门太守父延年薨征视丧事拜为太常治诸陵县每冬月封具狱日常去酒省食官属称其有恩元帝初即位谷贵民流永光中西羌反缓辄上书入钱谷以助用前后数百万缓六弟五人至大官少弟熊历五郡二千石三州牧刺史有能名唯中弟钦官不至而最知名　　尹赏
子
立

按汉书本传赏字子心巨鹿杨氏人也以郡吏察廉为楼烦长举茂材粟邑令左冯翊薛宣奏赏能治剧徙为频阳令坐残贼免后以御史举为郑令永始元延间上怠于政贵戚骄恣红阳长仲兄弟交通轻侠藏匿亡命而北地大豪浩商等报怨杀义渠长妻子六人往来长安中丞相御史遣掾求逐党与诏书召捕久之乃得长安中奸猾浸多闾里少年群辈杀吏受赇报雠相与探丸为弹得赤丸者斫武吏得黑者斫文吏白者主治丧城中薄暮尘起剽劫行者死伤横道枹鼓不绝赏以三辅高第选守长安令得壹切便宜从事赏至修治长安狱穿地方深各数丈致令辟为郭以大石覆其口名为虎穴乃部户曹掾史与乡吏亭长里正父老伍人杂举长安中轻薄少年恶子无市籍商贩作务而鲜衣凶服被铠扞持刀兵者悉籍记之得数百人赏一朝会长安吏车数百两分行收捕皆劾以为通行饮食群盗赏亲阅见十置一其余尽以次内虎穴中百人为辈覆以大石数日壹发视皆相枕籍死便舆出瘗寺门桓东楬着其姓名百日后乃令死者家各自发取其尸亲属号哭道路皆歔欷长安中歌之曰安所求子死桓东少年场生时谅不谨枯骨后何葬赏所置皆其魁宿或故吏善家子失计随轻黠愿自改者财数十百人皆贳其罪诡令立功以自赎尽力有效者因亲用之为爪牙追捕甚精甘耆奸恶甚于凡吏赏视事数月盗贼止郡国亡命散走各归其处不安窥长安江湖中多盗贼以赏为江夏太守捕格江贼及所诛吏民甚多坐残贼免南山群盗起以赏为右辅都尉迁执金吾督大奸猾三辅吏民甚畏之数年卒官疾病且死戒其诸子曰丈夫为吏正坐残贼免追思其功效则复进用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守长子立为京兆尹皆尚威严有治办名　　萧育
按汉书萧望之传望之子育字次君少以父任为太子庶子元帝即位为郎病免后为御史大将军王凤以育名父子着才能除为功曹迁谒者使匈奴副校尉后为茂陵令会课育第六而漆令郭舜殿见责问育为之请扶风怒曰君课第六裁自脱何暇欲为左右言及罢出传召茂陵令诣后曹当以职事对育径出曹书佐随牵育育案佩刀曰萧育杜陵男子何诣曹也遂趋出欲去官明旦诏召入拜为司隶校尉育过扶风府门官属掾史数百人拜谒车下后坐失大将军指免官复为中郎将使匈奴历冀州青州两部刺史长水校尉泰山太守入守大鸿胪以鄠名贼梁子政阻山为害久不伏辜育为右扶风数月尽诛子政等坐与定陵侯淳于长厚善免官哀帝时南郡江中多盗贼拜育为南郡太守上以育耆旧名臣乃以三公使车载育入殿中受策曰南郡盗贼群辈为害朕甚忧之以太守威信素着故委南郡太守之官期于为民除害安元元而已亡拘于小文加赐黄金二十斤育至南郡盗贼静病去官起家复为光禄大夫执金吾以寿终于官育为人严猛尚威居官数免稀迁少与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也始育与陈咸俱以公卿子显名咸最先进年十八为左曹二十余为御史中丞时朱博尚为杜陵亭长为咸育所攀援入王氏后遂并历刺史郡守相及为九卿而博先至将军上卿历位多于咸育遂至丞相育与博后有隙不能终故世以交为难　　萧咸
按汉书萧望之传望之子咸字仲为丞相史举茂材好畤令迁淮阳泗水内史张掖弘农河东太守所居有迹数增秩赐金后免官复为越骑校尉护军都尉中郎将使匈奴至大司农终官　　萧由
按汉书萧望之传望之子由字子骄为丞相西曹卫将军掾迁谒者使匈奴副校尉后举贤良为定陶令迁太原都尉安定太守治郡有声多称荐者初哀帝为定陶王时由为定陶令失王指顷之制书免由为庶人哀帝崩为复土校尉京辅左辅都尉迁江夏太守平江贼成重等有功增秩为陈留太守元始中作明堂辟雍大朝诸侯征由为大鸿胪会病不及宾赞还归故官病免复为中散大夫终官家至吏二千石者六七人　　何武
按汉书本传武字君公蜀都郫县人也宣帝时天下和平四夷宾服神爵五凤之间娄蒙瑞应而益州刺史王襄使辩士王褒颂汉德作中和乐职宣布诗三篇武年十四五与成都杨覆众等共习歌之是时宣帝循武帝故事求通达茂异士召见武等于宣室上曰此盛德之事吾何足以当之哉以褒为待诏武等赐帛罢武诣博士受业治易以射策甲科为郎与翟方进交志相友光禄勋举四行迁为鄠令坐法免归武兄弟五人皆为郡吏郡县敬惮之武弟显家有市籍租常不入县数负其课市啬夫求商捕辱显家显怒欲以吏事中商武曰以吾家租税繇役不为众先奉公吏不亦宜乎武卒白太守召商为卒吏州里闻之皆服焉久之太仆王音举武贤良方正征对策拜为谏大夫迁扬州刺史所举奏二千石长吏必先露章服罪者为亏除免之而已不服极法奏之抵罪或至死九江太守戴圣礼经号小戴者也行治多不法前刺史以其大儒优容之及武为刺史行部录囚徒有所举以属郡圣曰后进生何知乃欲乱人治皆无所决武使从事廉得其罪圣惧自免后为博士毁武于朝廷武闻之终不扬其恶而圣子宾客为群盗得系庐江圣自以子必死武平心决之卒得不死自是后圣惭服武每奏事至京师圣未尝不造门谢恩武为刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生试其诵论问以得失然后入传舍出记问垦田顷亩五谷美恶已乃见二千石以为常初武为郡吏时事太守何寿寿知武有宰相器以其同姓故厚之后寿为大司农其兄子为庐江长史时武奏事在邸寿兄子适在长安寿为具召武弟显及故人杨覆众等酒酣见其兄子曰此子扬州长史材能驽下未尝省见显等甚惭退以谓武武曰刺史古之方伯上所委任一州表率也职在进善退恶吏治行有茂异民有隐逸乃当召见不可有所私问显覆众强之不得已召见赐卮酒岁中庐江太守举之其守法见惮如此为刺史五岁入为丞相司直丞相薛宣敬重之出为清河太守数岁坐郡中被灾害什四以上免久之大司马曲阳侯王根荐武征为谏大夫迁兖州刺史入为司隶校尉徙京兆尹二岁坐举方正所举者召见盘辟雅拜有司以为诡众虚伪武坐左迁楚内史迁沛郡太守复入为廷尉绥和元年御史大夫孔光左迁廷尉武为御史大夫成帝欲修辟雍通三公官即改御史大夫为大司空武更为大司空封汜乡侯食邑千户汜乡在琅琊不其哀帝初即位褒赏大臣更以南阳之博望乡为汜乡侯国增邑千户武为人仁厚好进士奖称人之善为楚内史厚两龚在沛郡厚两唐及为公卿荐之朝廷此人显于世者何侯力也世以此多焉然疾朋党问文吏必于儒者问儒者必于文吏以相参检欲除吏先为科例以防请托其所居亦无赫赫名去后常见思及为御史大夫司空与丞相方进共奏言往者诸侯王断狱治政内史典狱事相总纲纪辅王中尉备盗贼今王不断狱与政中尉官罢职并内史郡国守相委任所以一统信安百姓也今内史位卑而权重威职相逾不统尊者难以为治臣请相如太守内史如都尉以顺尊卑之序平轻重之权制曰可以内史为中尉初武为九卿时奏言宜置三公官又与方进共奏罢刺史更置州牧后皆复复故语在朱博传惟内史事施行多所举奏号为烦碎不称贤公功名略比薛宣其材不及也而经术正直过之武后母在郡遣吏归迎会成帝崩吏恐道路有盗贼后母留止左右或讥武事亲不笃哀帝亦欲改易大臣遂策免武曰君举错烦苛不合众心孝声不闻恶名流行无以率示四方其上大司空印绶罢归就国后五岁谏大夫鲍宣数称冤之天子感丞相王嘉之对而高安侯董贤亦荐武武由是复征为御史大夫月余徙为前将军先是新都侯王莽就国数年上以太皇太后故征莽还京师莽从弟成都侯王邑为侍中矫称太皇太后指白哀帝为莽求特进给事中哀帝复请之事发觉太后为谢上以太后故不忍诛之左迁邑为西河属国都尉削千户后有诏举太常莽私从武求举武不敢举后数月哀帝崩太后即日引莽入收大司马董贤印绶诏有司举可大司马者莽故大司马辞位辟丁傅众庶称以为贤又太后近亲自大司徒孔光以下举朝皆举莽武为前将军素与左将军公孙禄相善二人独谋以为往时孝惠孝昭少主之世外戚吕霍上官持权几危社稷今孝成孝哀比世无嗣方当选立亲近辅幼主不宜令异姓大臣持权亲&#相错为国计便于是武举公孙禄可大司马而禄亦举武太后竟自用莽为大司马莽风有司劾奏武公孙禄互相称举皆免武就国后莽寖盛为宰衡阴诛不附己者元始三年吕宽等事起时大司空甄丰承莽风指遣使者乘传案治党与连引诸所欲诛上党鲍宣南阳彭伟杜公子郡国豪杰坐死者数百人武在见诬中大理正槛车征武武自杀众人多冤武者莽欲厌众意令武子况嗣为侯谥武曰剌侯莽篡位免况为庶人　政事部名臣列传五
　　后汉
　　孔奋
按后汉书本传奋字君鱼扶风茂陵人也曾祖霸元帝时为侍中奋少从刘歆受春秋左氏传歆称之谓门人曰吾已从君鱼受道矣遭王莽乱奋与老母幼弟避兵河西建武五年河西大将军窦融请奋署议曹掾守姑臧长八年赐爵关内侯时天下扰乱惟河西独安而姑臧称为&#邑通货羌胡市日四合每居县者不盈数月辄至丰积奋在职四年财产无所增事母孝谨虽为俭约奉养极求珍膳躬率妻子同甘菜茹时天下未定士多不修节操而奋力行清洁为众人所笑或以为身处脂膏不能以自润徒益苦辛耳奋既立节治贵仁平太守梁统深相敬待不以官属礼之常迎于大门引入见母陇蜀既平河西守令咸被征召财货连毂弥竟州泽惟奋无资单车就路姑臧吏民及羌胡更相谓曰孔君清廉仁贤举县蒙恩如何今去不共报德遂相赋敛牛马器物千万以上追送数百里奋谢之而已一无所受既至京师除武都郡丞时陇西余贼隗茂等夜攻府舍残杀郡守贼畏奋追急乃执其妻子欲以为质奋年已五十唯有一子终不顾望遂穷力讨之吏民感义莫不倍用命焉郡多氐人便习山谷其大豪齐锺留者为群氐所信向奋乃率厉锺留等令要遮钞击共为表里贼窘惧逼急乃推奋妻子以置军前冀当退却而击之愈厉遂禽灭茂等奋妻子亦为所杀世祖下诏褒美拜为武都太守奋自为府丞已见敬重及拜太守举郡莫不改操为政明断甄善疾非见有美德爱之如亲其无行者忿之若雠郡中称为清平　　李恂
按后汉书本传恂字叔英安定临泾人也少习韩诗教授诸生常数百人太守颍川李鸿请署功曹未及到而州辟为从事会鸿卒恂不应州命而送鸿丧还乡里既葬留起冢坟持丧三年辟司徒桓虞府后拜侍御史持节使幽州宣布恩泽慰抚北狄所过皆图写山川屯田聚落百余卷悉封奏上肃宗嘉之拜兖州刺史以清约率下常席羊皮服布被迁张掖太守有威重名时大将军窦宪将兵屯武威天下州郡远近莫不修礼遗恂奉公不阿为宪所奏免后复征拜谒者使持节领西域副校尉西域殷富多珍宝诸国侍子及督使贾胡数遗恂奴婢宛马金银香罽之属一无所受北匈奴数断西域车师伊吾陇沙以西使命不得通恂设购赏遂斩卤帅县首军门自是道路夷清威恩并行迁武威太守后坐事免步归乡里潜居山泽结草为庐独与诸生织席自给会西羌反叛恂到田舍为所执获羌素闻其名放遣之恂因诣洛阳谢时岁荒司空张敏司徒鲁恭等各遣子馈粮悉无所受徙居新安关下拾橡实以自资年九十六卒　　冯鲂按后汉书本传鲂字孝孙南阳湖阳人也其先魏之支别食菜冯城因以氏焉秦灭魏迁于湖阳为郡族姓王莽末四方溃畔鲂乃聚宾客招豪杰作营堑以待所归是时湖阳大姓虞都尉反城称兵先与同县申屠季有仇而杀其兄谋灭季族季亡归鲂鲂将季欲还其营道逢都尉从弟长卿来欲执季鲂叱长卿曰我与季虽无素故士穷相归要当以死任之卿为何言遂与俱归季谢曰蒙恩得全死无以为报思有牛马财物愿悉献之鲂作色曰吾老亲弱弟皆贼城中今日相与尚无所顾何云财物乎季&#不敢复言鲂自是为县邑所敬信故能据营自固时天下未定而四方之士拥兵矫称者甚众唯鲂自守兼有方略光武闻而嘉之建武三年征诣行在所见于云台拜虞令为政敢杀伐以威信称迁郏令后车驾西征隗嚣颍川盗贼群起郏贼延褒等众三千余人攻围县舍鲂率吏士七十许人力战连日弩矢尽城陷鲂乃遁去帝闻郡国反即驰赴颍川鲂诣行在所帝案行斗处知鲂力战乃嘉之曰此健令也所当讨击勿拘州郡褒等闻帝至皆自鬄剔负鈇锧将其众请罪帝且赦之使鲂转降诸聚落县中平定诏乃悉以褒等还鲂诛之鲂责让以行军法皆叩头曰今日受诛死无所恨鲂曰汝知悔过伏罪今一切相赦听各反农桑为令作耳目皆称万岁是时每有盗贼并为褒等所发无敢动者县界清净十三年迁魏郡太守二十七年以高第入代赵熹为太仆中元元年从东封岱宗行卫尉事还代张纯为司空赐爵关内侯二年帝崩使鲂持节起原陵更封杨邑乡侯食三百五十户永平四年坐考陇西太守邓融听任奸吏策免削爵土六年显宗幸鲁复行卫尉事七年代阴嵩为执金吾鲂性矜严公正在位数进忠言多见纳用十四年诏复爵土明年东巡郡国留鲂宿卫南宫建初三年以老病乞身肃宗许之其冬为五更诏鲂朝贺就列侯位元和二年卒时年八十六子柱嗣　　邓彪
按后汉书本传彪字智伯南阳新野人太傅禹之宗也父邯中兴初以功封鄳侯仕至渤海太守彪少励志修孝行父卒让国于异母弟荆凤显宗高其节下诏许焉后仕州郡辟公府五迁桂阳太守永平十七年征入为太仆数年丧后母辞疾乞身诏以光禄大夫行服服竟拜奉车都尉迁大司农数月代鲍昱为太尉彪在位清白为百僚式视事四年以疾乞骸骨元和元年赐策罢赠钱三十万在所以二千石奉终其身又诏太常四时致宗庙之胙河南尹遣丞存问常以八月旦奉羊酒和帝即位以彪为太傅录尚书事赐爵关内侯永元初窦氏专权骄纵朝廷多有谏争而彪在位修身而已不能有所匡正又尝奏免御史中丞周前失窦氏旨故颇以此致讥然当时宗其礼让及窦氏诛以老病上还枢机职诏赐养牛酒而许焉五年春薨于位天子亲临吊临　　周
按后汉书本传字文通下邳徐人也为人刻削少恩好韩非之术少为廷尉史永平中补南行唐长到官晓吏人曰朝廷不以长不肖使牧黎民而性雠猾吏志除豪贼且勿相试遂杀县中尤无状者数十人吏人大震迁博平令收考奸臧无出狱者以威名迁齐相亦颇严酷专任刑法而善为辞案条教为州内所则后坐杀无辜复左转博平令建初中为渤海太守每赦令到郡辄隐闭不出先遣使属县尽决刑罪乃出诏书坐征诣廷尉免归廉洁无资常筑墼以自给肃宗闻而怜之复以为郎再迁召陵侯相廷掾惮严明欲损其威乃晨取死人断手足立寺门闻便往至死人边若与死人共语状阴察视口眼有稻芒乃密问守门人曰悉谁载&#入城者门者对唯有廷掾耳又问铃下外颇有疑令与死人语者不对曰廷掾疑君乃收廷掾考问具服不杀人取道边死人后人莫敢欺者征拜洛阳令下车先问大姓主名吏数闾里豪强以对厉声怒曰本问贵戚若马窦等辈岂能知此卖菜佣乎于是部吏望风旨争以激切为事贵戚局蹐京师肃清皇后弟黄门郎窦笃从宫中归夜至止奸亭亭长霍延遮止笃笃苍头与争延遂拔剑拟笃而肆詈恣口笃以表闻诏召司隶校尉河南尹诣尚书谴问遣剑戟士收送廷尉诏狱数日贳出帝知奉法疾奸不事贵戚然苛惨失中数为有司所奏八年遂免官后为御史中丞和帝即位太傅邓彪奏在任过酷不宜典司京辇免归田里后窦氏贵盛笃兄弟秉权睚&#宿怨无不僵仆自谓无全乃柴门自守以待其祸然笃等以公正而怨隙有素遂不敢害永元五年复征为御史中丞诸窦虽诛而夏阳侯犹尚在朝疾之乃上疏曰臣闻臧文仲之事君也见有礼于君者事之如孝子之养父母见无礼于君者诛之如鹰鹯之逐鸟雀按夏阳侯本出轻薄志在邪辟学无经术而妄构讲舍外招儒徒实会奸桀轻忽天威侮慢王室又造作巡狩封禅之书惑众不道当伏诛戮而主者营私不为国计夫涓流虽寡浸成江河爝火虽微卒能燎野履霜有渐可不惩革宜寻吕产专窃之乱永惟王莽篡逆之祸上安社稷之计下解万夫之惑会归国迁司隶校尉六年夏旱车驾自幸洛阳录囚徒二人被掠生虫坐左转骑都尉七年迁将作大匠九年卒于官　　周荣
按后汉书本传荣字平孙庐江舒人也肃宗时举明经辟司徒袁安府安数与论议甚器之及安举奏窦景与窦宪争立北单于事皆荣所具草窦氏客太尉掾徐齮深恶之胁荣曰子为袁公腹心之谋排奏窦氏窦氏悍士刺客满城中谨备之矣荣曰荥江淮孤生蒙先帝大恩以历宰二城今复得备宰士纵为窦氏所害诚所甘心故常敕妻子若卒遇飞祸无得殡敛冀以区区腐身觉悟朝廷及窦氏败荣由此显名自郾令擢为尚书令出为颍川太守坐法当下狱和帝思荣忠节左转共令岁余复以为山阳太守所历郡县皆见称纪以老病乞身卒于家诏特赐钱二十万除子男兴为郎中　　樊准
按后汉书樊宏传准字幼陵宏之族曾孙也父瑞好黄老言清静少欲准少励志行修儒术以先父产业数百万让孤兄子永元十五年和帝幸南阳准为郡功曹召见帝器之拜郎中从车驾还宫特补尚书郎邓太后临朝儒学陵替准乃上疏曰臣闻贾谊有言人君不可以不学故虽大舜圣德孳孳为善成王贤主崇明师傅及光武皇帝受命中兴群雄崩扰旌旗乱野东西诛战不遑启处然犹投戈讲蓺息马论道至孝明皇帝兼天地之姿用日月之明庶政万机无不简心而垂情古典游意经蓺每飨射礼毕正坐自讲诸儒&#听四方欣欣虽阙里之化矍相之事诚不足言又多征名儒以充礼官如沛国赵孝琅邪承宫等或安车结驷告归乡里或丰衣博带从见宗庙其余以经术见优者布在廊庙故朝多皤皤之良华首之老每燕会则论难衎衎共求政化详览群言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学八方肃清上下无事是以议者每称盛时咸言永平今学者盖少远方尤甚博士倚席不讲儒者竞论浮丽忘謇謇之忠习諓諓之辞文吏则去法律而学诋欺锐锥刀之锋断刑辟之重德陋俗薄以致苛刻昔孝文窦后性好黄老而清静之化流景武之间臣愚以为宜下明诏博求幽隐发扬岩穴宠进儒雅有如孝宫者征诣公车以俟圣上讲习之期公卿各举明经及旧儒子孙进其爵位使缵其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道太后深纳其言是后屡举方正敦朴仁贤之士准再迁御史中丞永元之初连年水旱灾异郡国多被饥困准上疏曰臣闻传曰饥而不损兹曰太厥灾水春秋谷梁传曰五谷不登谓之大侵大侵之礼百官备而不制群神祷而不祠由是言之调和阴阳实在俭节朝廷虽劳心元元事从省约而在职之吏尚未奉承夫建化之理由近及远故诗曰京师翼翼四方是则今可先令太官尚方考功上林池&#诸官实减无事之物五府调省中都官吏京师作者如此则化及四方人劳省息伏见被灾之郡百姓雕残恐非赈给所能胜赡虽有其名终无其实可依征和元年故事遣使持节慰安尤困乏者徙置荆扬孰郡既省转运之费且令百姓各安其所今虽有西屯之役宜先东州之急如遣使者与二千石随事消息悉留富人守其旧土转尤贫者过所衣食诚父母之计也愿以臣言下公卿平议太后从之悉以公田赋与贫人即擢准与议郎吕仓并守光禄大夫准使冀州仓使兖州准到部开仓廪食慰安生业流人咸得苏息还拜巨鹿太守时饥荒之余人庶流迸家户且尽准课督农桑广施方略期年间&#粟丰贱数十倍而赵魏之郊数为羌所钞暴准外御羌寇内抚百姓郡境以安五年转河内太守时羌复屡入郡界准辄将兵讨逐修理坞壁威名大行视事三年以疾征三转为尚书令明习故事遂见任用元初三年代周惕为光禄勋五年卒于官　　宋登
按后汉书本传登字叔阳京兆长安人也父由为太尉登少传欧阳尚书教授数千人为汝阴令政为明能号称神父迁赵相入为尚书仆射顺帝以登明识礼乐使持节临太学奏定典律转拜侍中数上封事抑退权臣由是出为颍川太守市无二价道不拾遗病免卒于家汝阴人配社祠之　　董和
按蜀志本传和字幼宰南郡枝江人也其先本巴郡江州人汉末和率宗族西迁益州牧刘璋以为牛鞞江原长成都令蜀土富实时俗奢侈货殖之家侯服玉食婚姻葬送倾家竭产和躬率以俭恶衣蔬食防遏逾僭为之轨制所在皆移风变善畏而不犯然县界豪强惮和严法说璋转和为巴东属国都尉吏民老弱相携乞留和者数千人璋听留二年还迁益州太守其清约如前与蛮夷从事务推诚心南土爱而信之先主定蜀征和为掌军中郎将与军师将军诸葛亮并署左将军大司马府事献可替否共为欢交自和居官食禄外牧殊域内干机衡二十余年死之日家无儋石之财亮后为丞相教与群下曰夫参署者集众思广忠益也若远小嫌难相违覆旷阙损矣违覆而得中犹弃弊跷而获珠玉然人心苦不能尽惟徐元直处兹不惑又董幼宰参署七年事有不至至于十反来相启告苟能慕元直之十一幼宰之殷勤有忠于国则亮可少过矣又曰昔初交州平屡闻得失后交元直勤见启诲前参事于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也其追思和如此　　马良
按蜀志本传良字季常襄阳宜城人也兄弟五人并有才名乡里为之谚曰马氏五常白眉最良良眉中有白毛故以称之先主领荆州辟为从事及先主入蜀诸葛亮亦从后往良留荆州与亮书曰闻雒城已拔此天祚也尊兄应期赞世配业光国魄兆见矣夫变用雅虑审贵垂明于以简才宜适其时若乃和光悦远迈德天壤使时闲于听世服于道齐高妙之音正郑卫之声并利于事无相夺伦此乃管弦之至牙旷之调也虽非锺期敢不击节先主辟良为左将军掾后遣使吴良谓亮曰今衔国命协穆二家幸为良介于孙将军亮曰君试自为文良即为草曰寡君遣掾马良通聘继好以绍昆吾豕韦之勋其人吉士荆楚之令鲜于造次之华而有克终之美愿降心存纳以慰将命权敬待之先主称尊号以良为侍中及东征吴遣良入武陵招纳五溪蛮夷蛮夷渠帅皆受卬号咸如意旨会先主败绩于夷陵良亦遇害先主拜良子秉为骑都尉　　霍峻
按蜀志本传峻字仲邈南郡枝江人也兄笃于乡里合郡曲数百人笃卒荆州牧刘表令峻摄其众表卒峻率众归先主先主以峻为中郎将先主自葭萌南还袭刘璋留峻守葭萌城张鲁遣将杨帛诱峻求共守城峻曰小人头可得城不可得帛乃退去后璋将扶禁向存等帅万余人由&#水上攻围峻且一年不能下峻城中兵纔数百人伺其怠隙选精锐出击大破之即斩存首先主定蜀嘉峻之功乃分广汉为梓潼郡以峻为梓潼太守裨将军在官三年年四十卒还葬成都先主甚悼惜乃诏诸葛亮曰峻既佳士加有功于国欲行酹遂亲率群僚临会吊祭因留宿墓上当时荣之　　张裔
按蜀志本传裔字君嗣蜀郡成都人也治公羊春秋博涉史汉汝南许文休入蜀谓裔干理敏捷是中夏锺元常之伦也刘璋时举孝廉为鱼复长迁州署从事领帐下司马张飞自荆州由垫江入璋授裔兵拒张飞于德阳陌下军败还成都为璋奉使诣先主先主许以礼其君而安其人也裔还城门乃开先主以裔为巴郡太守还为司金中郎将典作农战之器先是益州郡杀太守正昂耆率雍闿恩信着于南土使命周旋远通孙权乃以裔为益州太守径往至郡闿遂趄不宾假鬼教曰张府君如瓠壶外虽泽而内实粗不足杀令缚与吴于是遂送裔于权会先主薨诸葛亮遣邓芝使吴亮令芝言次可从权请裔裔自至吴数年流徙伏匿权未之知也故许芝遣裔裔临发权乃引见问裔曰蜀卓氏寡女亡奔司马相如贵土风俗何以乃尔乎裔对曰愚以为卓氏之寡女犹贤于买臣之妻权又谓裔曰君还必用事西朝终不作田父于闾里也将何以报我裔对曰裔负罪而归将委命有司若蒙侥幸得全首领五十八以前父母之年也自此以后大王之赐也权言笑欢悦有器裔之色裔出合深悔不能阳愚即便就船倍道兼行权果追之裔已入永安界数十里追者不能及既至蜀丞相亮以为参军署府事又领益州治中从事亮出驻汉中裔以射声校尉领留府长史常称曰公赏不遗远罚不阿近爵不可以无功取刑不可以贵势免此贤愚之所以佥忘其身者也其明年北诣亮谘事送者数百车乘盈路裔还书与其亲曰近者涉道昼夜接宾不得宁息人自敬丞相长史男子张君嗣附之疲倦欲死其谈啁流速皆此类也少与犍为杨恭友善恭早死遗孤末数岁裔迎留与分屋而居事恭母如母恭之子息长大为之娶妇买田宅产业使立门户抚恤故旧振赡衰宗行义甚至加辅汉将军领长史如故建兴八年卒子毣嗣　　何祗　王离
按蜀志杨洪传注益部耆旧传祗字君肃少寒贫为人宽厚通济体甚壮大又能饮食好声色不持节俭故时人少贵之者常梦井中生桑以问占梦赵直直曰桑非井中之物会当移植然桑字四十下八君寿恐不过此祗笑言得此足矣初佐郡后为督军从事时诸葛亮用法峻密阴闻祗游戏放纵不勤所职尝奄往录狱众人咸为祗惧祗密闻之夜张灯火见囚读诸解状诸葛晨往祗悉已暗诵答对解释无所凝滞亮甚异之出补成都令时郫县令缺以祗兼二县二县户口猥多切近都治饶诸奸秽每比人常眠睡值其觉寤辄得奸诈众咸畏祗之发摘或以为有术无敢欺者使人投算祗听其读而心计之不差升合其精如此汶山夷不安以祗为汶山太守民夷服信迁广汉后夷反叛辞令得前何府君乃能安我耳时虽屈祗拔祗族人为汶山复得安转祗为犍为年四十八卒如直所言后有广汉王离字伯元亦以才干显为督军从事推法平当稍迁代祗为犍为太守治有美绩虽聪明不及祗而文采过之也　　吕乂　刘干
按蜀志本传乂字季阳南阳人也父常送故将军刘焉入蜀值王路隔塞遂不得还乂少孤好读书鼓琴初先主定益州置盐府校尉较盐铁之利后校尉王连请乂及南阳杜祺南乡刘干等并为典曹都尉乂迁新都&#竹令乃心隐恤百姓称之为一州诸城之首迁巴西太守丞相诸葛亮连年出军调发诸郡多不相救乂募取兵五千人诣亮慰喻检制无逃窜者徙为汉中太守兼领督农供继军粮亮卒累迁广汉蜀郡太守蜀郡一都之会户口众多又亮卒之后士伍亡命更相重冒奸巧非一乂到官为之防禁开喻劝导数年之中漏脱自出者万余口后入为尚书代董允为尚书令众事无留门无停宾乂历职内外治身俭约谦靖少言为政简而不烦号为清能然持法刻深好用文俗吏故居大官名声损于郡县延熙十四年卒子辰景耀中为成都令辰弟雅谒者雅清厉有文才着格论十五篇刘干官至巴西太守皆与乂亲善亦有当时之称而俭素守法不及于乂　　王连
按蜀志本传连字文仪南阳人也刘璋时入蜀为梓潼令先主起事葭萌进军来南连闭城不降先主义之不强逼也及成都既平以连为什邡令转在广都所居有绩迁司盐校尉较盐铁之利利入甚多有裨国用于是简取良才以为官属若吕乂杜祺刘干等终皆至大官自连所拔也迁蜀郡太守兴业将军领盐府如故建兴元年拜屯骑校尉领丞相长史封平阳亭侯时南方诸郡不宾诸葛亮将自征之连谏以为此不毛之地疫疠之乡不宜以一国之望冒险而行亮虑诸将才不及己意欲必往而连言辄恳至故停留者久之会连卒子山嗣官至江阳太守　　向宠
按蜀志向朗传朗兄子宠先主时为牙门将秭归之败宠营特完建兴元年封都亭侯后为中部督典宿卫兵诸葛亮当北行表与后主曰将军向宠性行淑均晓畅军事试用于昔先帝称之曰能是以众论举宠为督愚以为营中之事悉以咨之必能使行阵和睦优劣得所也迁中领军延熙三年征汉嘉蛮夷遇害　　卫继
按蜀志本传继字子业汉嘉严道人也兄弟五人继父为县功曹继为儿时与兄弟随父游戏庭寺中县长蜀郡成都张君无子数命功曹呼其子省弄甚怜爱之张因言宴之间语功曹欲乞继功曹即许之遂养为子继敏达夙成学识通博进仕州郡历职清显而其余兄弟四人各无堪当世者父恒言己之将衰张明府将盛也时法禁以异姓为后故复为卫氏屡迁拜奉车都尉大尚书忠笃信厚为众所敬锺会之乱遇害成都　　杨洪
按蜀志本传洪字季休犍为武阳人也刘璋时历部诸郡先主定蜀太守李严命为功曹严欲徙郡治舍洪固谏不听遂辞功曹请退严欲荐洪于州为蜀郡从事先主争汉中急书发兵军师将军诸葛亮以问洪洪曰汉中则益州咽喉存亡之机会若无汉中则无蜀矣此家门之祸也方今之事男子当战女子当运发兵何疑时蜀郡太守法正从先主北行亮于是表洪领蜀郡太守众事皆办遂使即真顷之转为益州治中从事先主既称尊号征吴不克还住永安汉嘉太守黄元素为诸葛亮所不善闻先主疾病惧有后患举郡反烧临邛城时亮东行省疾成都单虚是以元益无所惮洪即启太子遣其亲兵使将军陈郑绰讨元众议以为元若不能围成都当由越巂据南中洪曰元素性凶暴无他恩信何能办此不过乘水东下冀主上平安面缚归死如其有异奔吴求活耳&#绰于南安峡口遮即便得矣绰承洪言果生获元洪建兴元年赐爵关内侯复为蜀郡太守忠节将军后为越骑校尉领郡如故五年丞相亮北住汉中欲用张裔为留府长史问洪何如洪对曰裔天姿明察长于治剧才诚堪之然性不公平恐不可专任不如留向朗朗情伪差少裔随从目下效其器能于事两善初裔少与洪亲善裔流放在吴洪临裔郡裔子郁给郡吏微过受罚不特原假裔后还闻之深以为恨与洪情好有损及洪见亮出至裔许具说所言裔答洪曰公留我了矣明府不能止时人或疑洪意自欲作长史或疑洪知裔自嫌不愿裔处要职典后事也后裔与司盐校尉岑述不和至于忿恨亮与裔书曰君昔在柏下营坏吾之用心食不知味后流迸南海相为悲叹寝不安席及其来还委付大任同奖王室自以为与君古之石交也石交之道举雠以相益割骨肉以相明犹不相谢也况吾但委意于元俭而君不能忍邪论者由是明洪无私洪少不好学问而忠清款亮忧公如家事继母至孝六年卒官始洪为李严功曹严未至犍为而洪已为蜀郡洪迎门下书佐何祇有才策功干举郡吏数年为广汉太守时洪亦尚在蜀郡是以西土咸服诸葛亮能尽时人之器用也　　魏
　　臧旻
按魏志臧洪传注谢承汉书曰旻有干事才达于从政为汉良吏初从徐州从事辟司徒府除卢奴令冀州举尤异迁扬州刺史丹阳太守是时边方有警羌胡出寇三府举能迁旻匈奴中郎将讨贼有功征拜议郎还京师见太尉袁逢逢问其西域诸国土地风俗人物种数旻具答言西域本三十六国后分为五十五稍散至百余国其国大小道里近远人数多少风俗燥湿山川草木鸟兽异物名种不与中国同者悉口陈其状手画地形逢奇其才叹息言虽班固作西域传何以加此旻转拜长水校尉终太原太守　　枣祇子处中　孙据
据子嵩　嵩兄腆

按魏志任峻传羽林监颍川枣祇建置屯田太祖以峻为典农中郎将数年中所在积粟仓廪皆满官渡之战太祖使峻典军器粮运贼数寇钞绝粮道乃使千乘为一部十道方行为复陈以营卫之贼不敢近军国之饶起于枣祇而成于峻　按注魏武故事载令曰故陈留太守枣祇天性忠能始共举义兵周旋征讨后袁绍在冀州亦贪祇欲得之祇深附托于孤使领东阿令吕布之乱兖州皆叛惟范东阿完在由祇以兵据城之力也后大军粮乏得东阿以继祇之功也及破黄巾定许得贼资业当兴立屯田时议者皆言当计牛输谷佃科以定施行后祇白以为僦牛输谷大收不增谷有水旱灾除大不便反复来说孤尤以为当如故大收不可复改易祇尤执之孤不知所从使与荀令君议之时故军祭酒侯声云科取官牛为官田计如祇议于官便于客不便声怀此云云以疑令君祇尤自信据计画还白执分田之术孤乃然之使为屯田都尉施设田业其时岁则大收后遂因此大田丰足军用摧灭群逆克定天下以隆王室祇兴其功不幸早没追赠以郡犹未副之今重思之祇宜受封稽留至今孤之过也祇子处中宜加封爵以祀祇为不朽之事　按文士传曰祇本姓棘先人避难易为枣孙据字道彦晋冀州刺史据子嵩字台产散骑常侍并有才名多所著述嵩兄腆字元方襄阳太守亦有文采　　袁涣
子侃　从弟霸　霸子
亮　霸弟徽　徽弟敏

按魏志本传涣字曜卿陈郡扶乐人也父滂为汉司徒当时诸公子多越法度而涣清静举动必以礼郡命为功曹郡中奸吏皆自引去后辟公府举高第迁侍御史除谯令不就刘备之为豫州举涣茂才后避地江淮间为袁术所命术每有所咨访涣常正议术不能抗然敬之不敢不礼也顷之吕布击术于阜陵涣往从之遂复为布所拘留布初与刘备和亲后离隙布欲使涣作书詈辱备涣不可再三强之不许布大怒以兵胁涣曰为之则生不为则死涣颜色不变笑而应之曰涣闻惟德可以辱人不闻以骂使彼固君子耶且不耻将军之言彼诚小人邪将复将军之意则辱在此不在于彼且涣他日之事刘将军犹今日之事将军也如一旦去此复骂将军可乎布乃止布破涣得归太祖涣言曰夫兵者凶器也不得已而用之鼓之以道德征之以仁义兼抚其民而除其害夫然故可与之死而可与之生自大乱以来十数年矣民之欲安甚于倒县然而暴乱未息者何也意者政失其道欤涣闻明君善于救世故世乱则齐之以义时伪则镇之以朴世异事变治国不同不可不察也夫制度损益此古今之不必同者也若夫兼爱天下而反之于正虽以武平乱而济之以德诚百王不易之道也公明哲超世古之所以得其民者公既勤之矣今之所以失其民者公既戒之矣海内赖公得免于危亡之祸然而民未知义其唯公所以训之则天下幸甚太祖深纳焉拜为沛南部都尉是时新募民开屯田民不乐多逃亡涣白太祖曰夫民安土重迁不可卒变易以顺行难以逆动宜顺其意乐之者乃取不欲者勿强太祖从之百姓大悦迁为梁相涣每敕诸县务存鳏寡高年表异孝子贞妇常谈曰世治则礼详世乱则礼简全在斟酌之间耳方今虽扰攘难以礼化然在吾所以为之为政崇教训恕思而后行外温柔而内能断以病去官百姓思之后征为谏议大夫丞相军祭酒前后得赐甚多皆散尽之家无所储终不问产业乏则取之于人不为皦察之行然时人服其清魏国初建郎中令行御史大夫事涣言于太祖曰今天下大难已除文武并用长久之道也以为可大收篇籍明先圣之教以易民视听使海内斐然向风则远人不服可以文德来之太祖善其言时有传刘备死者群臣皆贺涣以尝为备举吏独不贺居官数年卒太祖为之流涕赐谷二千斛一教以太仓谷千斛赐郎中令之家一教以垣下谷千斛与曜卿家外不解其意教曰以太仓谷者官法也以垣下榖者亲旧也又帝闻涣昔拒吕布之事问涣从弟敏涣勇怯何如敏对曰涣貌似和柔然其临大节处危难虽贲育不过也涣子侃亦精粹闲素有父风历位郡守尚书涣从弟霸公恪有功干魏初为大司农及同郡何夔并知名于时霸子亮夔子曾与侃复齐声友善亮贞固有学行疾何晏邓扬等着论以讥切之位至河南尹尚书霸弟徽以儒素称遭天下乱避难交州司徒辟不至徽弟敏有武艺而好水功官至河堤谒者　　张范　张承
按魏志本传范字公仪河内修武人也祖父歆为汉司徒父延为太尉太傅袁隗欲以女妻范范辞不受性恬静乐道忽于荣利征命无所就弟承字公先亦知名以方正征拜议郎迁伊阙都尉董卓作乱承欲合徒众与天下共诛卓承弟昭时为议郎适从长安来谓承曰今欲诛卓众寡不敌且起一朝之谋战阡陌之民士不素抚兵不练习难以成功卓阻兵而无义固不能久不若择所归附待时而动然后可以如志承然之乃解印绶间行归家与范避地扬州袁术备礼招请范称疾不往术不强屈也遣承与相见术问曰昔周室陵迟则有桓文之霸秦失其政汉接而用之今孤以土地之广士民之众欲侥福齐桓拟迹高祖何如承对曰在德不在强夫能用德以同天下之欲虽由匹夫之资而兴霸王之功不足为难若苟僭拟干时而动众之所弃谁能兴之术不悦是时太祖将征冀州术复问曰今曹公欲以弊兵数千敌十万之众可谓不量力矣子以为何如承乃曰汉德虽衰天命未改今曹公挟天子以令天下虽敌百万之众可也术作色不怿承去之太祖平冀州遣使迎范范以疾留彭城遣承诣太祖太祖表以为谏议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范太祖自荆州还范得见于陈以为议郎参丞相军事甚见敬重太祖征伐常令范及邴原留与世子居守太祖谓文帝举动必谘此二人世子执子孙礼救恤穷乏家无所余中外孤寡皆归焉赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行太祖将西征征承参军事至长安病卒　　国渊
按魏志本传渊字子尼乐安盖人也师事郑元后与邴原管宁等避乱辽东既还旧土太祖辟为司空掾属每于公朝论议常直言正色退无私焉太祖欲广置屯田使渊典其事渊屡陈损益相土处民计民置吏明劝课之法五年中仓廪丰实百姓竞功乐业太祖征关中以渊为居府长史统留事田银苏伯反河间银等既破后有余党皆应伏法渊以为非首恶请不行刑太祖从之赖渊得生者千余人破贼文书旧以一为十及渊上首级如其实数太祖问其故渊曰夫征讨外寇多其斩获之数者欲以大武功且示民听也河间在封域之内银等叛逆虽克捷有功渊窃耻之太祖大悦迁魏郡太守时有投书诽谤太祖疾之欲必知其主渊请留其本书而不宣露其书多引二京赋渊敕功曹曰此郡既大今在都辇而少学问者其简开解年少欲遣就师功曹差三人临遣引见训以所学未及二京赋博物之书也世人忽略少有其师可求能读者从受之又密喻旨旬日得能读者遂往受业吏因请使作笺比方其书与投书人同手收摄案问具得情理迁太仆居列卿位布衣蔬食禄赐散之旧故宗族恭俭自守卒官　　杨沛
按魏志贾逵传注魏略云沛字孔渠冯翊万年人也初平中为公府令史以牒除为新郑长兴平末人多饥穷沛课民益畜干椹收豆阅其有余以补不足如此积得千余斛藏在小仓会太祖为兖州刺史西迎天子所将千余人皆无粮过新郑沛谒见乃皆进干椹太祖甚喜及太祖辅政迁沛为长社令时曹洪宾客在县界征调不肯如法沛先挝折其脚遂杀之由此太祖以为能累迁九江东平乐安太守并有治迹坐与督军争斗髡刑五岁输作未竟会太祖出征在谯闻邺下颇不奉科禁乃发教选邺令当得严能如杨沛比故沛从徒中起为邺令已拜太祖见之问曰何以治邺沛曰竭尽心力奉宣科法太祖曰善顾谓坐席曰诸君此可畏也赐其生口十人绢百匹既欲以励之且以报干椹也沛辞去未到而军中豪右曹洪刘勋等畏沛各遣家驰骑告子弟使各自检&#沛为令数年以功能转为护羌都尉十六年马超反大军西讨沛随军都督孟津渡事太祖已南过其余未毕而中黄门前渡忘持行轩私北还取之从吏求小船欲独先渡吏呵不肯黄门与吏争言沛问黄门有疏邪黄门云无疏沛怒曰何知汝不欲逃邪遂使人捽其头与杖欲捶之而逸得去衣帻皆裂坏自诉于太祖太祖曰汝不死为幸矣由是声名益振及关中破代张既领京兆尹黄初中儒雅并进而沛本以事能见用遂以议郎冗散里巷沛前后宰历城守不以私计介意又不肯以事责人故身退之后家无余积治疾于家借舍从儿无他奴婢后占河南夕阳亭部荒田二顷起瓜牛庐居止其中其妻子冻饿沛病亡乡人亲友及故吏民为殡葬也　　任峻
按魏志本传峻字伯达河南中牟人也汉末扰乱关东皆震中牟令杨原愁恐欲弃官走峻说原曰董卓首乱天下莫不侧目然而未有先发者非无其心也势未敢耳明府若能唱之必有和者原曰为之奈何峻曰今关东有十余县能胜兵者不减万人若权行河南尹事总而用之无不济矣原从其计以峻为主簿峻乃为原表行尹事使诸县坚守遂发兵会太祖起关东入中牟界众不知所从峻独与同郡张奋议举郡以归太祖峻又别收宗族及宾客家兵数百人愿从太祖太祖大悦表峻为骑都尉妻以从妹甚见亲信太祖每征伐峻常居守以给军是时岁饥旱军食不足羽林监颍川枣祗建置屯田太祖以峻为典农中郎将数年中所在积粟仓廪皆满官渡之战太祖使峻典军器粮运贼数寇钞绝粮道乃使千乘为一部十道方行为复陈以营卫之贼不敢近军国之饶起于枣祗而成于峻太祖以峻功高乃表封为都亭侯邑三百户迁长水校尉峻宽厚有度而见事理每有所陈太祖多善之于饥荒之际收恤朋友孤遗中外贫宗周急继乏信义见称建安九年薨太祖流涕者久之子先嗣先薨无子国除文帝追录功臣谥峻曰成侯复以峻中子览为关内侯　　司马朗
按魏志本传朗字伯达河内温人也九岁人有道其父字者朗曰慢人亲者不敬其亲者也客谢之十二试经为童子郎监试者以其身体壮大疑朗匿年劾问朗曰朗之内外累世长大朗虽弱无仰高之风损年以求早成非志所为也监试者异之后关东兵起故冀州刺史李邵家居野王近山险欲徙居温朗谓邵曰唇齿之喻岂唯虞虢温与野王即是也今去彼而居此是为避朝亡之期耳且君国人之望也今寇未至而先徙带山之县必骇是摇动民之心而开奸宄之源也切为郡内忧之邵不从边山之民果乱内徙或为寇钞是时董卓迁天子都长安卓因留洛阳朗父防为治书御史当徙西以四方云扰乃遣朗将家属还本县或有告朗欲逃亡者执以诣卓卓谓朗曰卿与吾亡儿同岁几大相负朗因曰明公以高世之德遭阳九之会清除群秽广举贤士此诚虚心垂虑将兴至治也威德以隆功业以着而兵难日起州郡鼎沸郊境之内民不安业捐弃居产流亡藏窜虽四关设禁重加刑戮犹不绝息此朗之所以于邑也愿明公监观往事少加三思即荣名并于日月伊周不足佐也卓曰吾亦悟之卿言有意朗知卓必亡恐见留即散财物以赂遗卓用事者求归乡里到谓父老曰董卓悖逆为天下所雠此忠臣义士奋发之时也郡与京都境壤相接洛东有成皋北界大河天下兴义兵者若未得进其势必停于此此乃四分五裂战争之地难以自安不如及道路尚通举宗东到黎阳黎阳有营兵赵威孙乡里旧婚为监营谒者统兵马足以为主若后有变徐复观望未晚也父老恋旧莫有从者惟同县赵咨将家属俱与朗往焉后数月关东诸州郡起兵众数十万皆集荥阳及河内诸将不能相一纵兵钞略民人死者且半久之关东兵散太祖与吕布相持于濮阳朗乃将家还温时岁大饥人相食朗收恤宗族教训诸弟不为衰世解业年二十二太祖辟为司空掾属除成皋令以病去复为堂阳长其治务宽惠不行鞭杖而民不犯禁先时民有徙充都内者后县调当作船徙民恐其不办乃相率私还助之其见爱如此迁元城令入为丞相主簿朗以为天下土崩之势由秦灭五等之制而郡国无搜狩习战之备故也今虽五等未可复行可令州郡并置兵外备四夷内威不轨于策为长又以为宜复井田往者以民各有累世之业难中夺之是以至今今承大乱之后民人分散土业无主皆为公田宜及此时复之议虽未施行然州郡领兵朗本意也迁兖州刺史政化大行百姓称之虽在军常粗衣恶食俭以率下雅好人伦典籍乡人李觌等盛得名誉朗常显贬下之后觌等败时人服焉锺繇王粲着论云非圣人不能致太平朗以为伊颜之徒虽非圣人使得数世相承太平可致建安二十二年与夏侯惇臧霸等征吴到居巢军士大疫朗躬巡视致医药遇疾卒时年四十七遗命布衣幅巾敛以时服州人追思之明帝即位封朗子遗昌武亭侯邑百户　　司马芝
按魏志本传芝字子华河内温人也少为书生避乱荆州于鲁阳山遇贼同行者皆弃老弱走芝独坐守老母贼至以刃临芝芝叩头曰母老唯在诸君贼曰此孝子也杀之不义遂得免害以鹿车推载母居南方十余年躬耕守节太祖平荆州以芝为管长时天下草创多不奉法郡主簿刘节旧族豪侠宾客干余家出为盗贼入乱吏治顷之芝差节客王同等为兵掾史据白节家前后未尝给繇若至时藏匿必为留负芝不听与节书曰君为太宗加股肱郡而宾客每不与役既众庶怨望或流声上闻今条同等为兵幸时发遣兵已集郡而节藏同等因令督邮以军兴诡责县县掾史穷困乞代同行芝乃驰檄济南具陈节罪太守郝光素敬信芝即以节代同行青州号芝以郡主簿为兵迁广平令征卤将军刘勋贵宠骄豪又芝故郡将宾客子弟在界数犯法勋与芝书不着姓名而多所属托芝不报其书一皆如法后勋以不轨诛交关者皆获罪而芝以见称迁大理正有盗官练置都厕上者吏疑女工收以付狱芝曰夫刑罪之失失在苛暴今赃物先得而后讯其辞若不胜掠或至诬服诬服之情不可折狱且简而易从大人之化也不失有罪庸世之治耳今宥所疑以隆易从之义不亦可乎太祖从其议历甘陵沛阳平太守所在有绩黄初中入为河南尹抑强扶弱私请不行会内官欲以事托芝不敢发言因芝妻伯父董昭昭犹惮芝不为通芝为教与群下曰盖君能设教不能使吏必不犯也吏能犯教而不能使君必不闻也夫设教而犯君之劣也犯教而闻吏之祸也君劣于上吏祸于下此政事所以不理也可不各勉之哉于是下吏莫不自励门下循行尝疑门干盗簪干辞不符曹执为狱芝教曰凡物有相似而难分者自非离娄鲜能不惑就其实然循行何忍重惜一簪轻伤同类乎其寝勿问明帝即位赐爵关内侯顷之特进曹洪乳母当与临汾公主侍者共事无涧神系狱卞太后遣黄门诣府传令芝不通辄&#洛阳狱考竟而上疏曰诸应死罪者皆当先表须报前制书禁绝淫祀以正风俗今当等所犯妖刑辞语始定黄门吴达诣臣传太皇太后令臣不敢通惧有救护速闻圣听若不得已以垂宿留由事不早竟是臣之罪是以冒犯常科辄&#县考竟擅行刑戮伏须诛罚帝手报曰省表明卿至心欲奉诏书以权行事是也此乃卿奉诏之意何谢之有后黄门复往慎勿通也芝居官十一年数议科条所不便者其在公卿间直道而行会诸王来朝与京都人交通坐免后为大司农先是诸典农各部吏民末作治生以要利入芝奏曰王者之治崇本抑末务农重谷王制无三年之储国非其国也管子区言以积谷为急方今二卤未灭师旅不息国家之要唯在谷帛武皇帝特开屯田之官专以农桑为业建安中天下仓廪充实百姓殷足自黄初以来听诸典农治生各为部下之计诚非国家大体所宜也夫王者以海内为家故传曰百姓不足君谁与足富足之由在于不失天时而尽地力今商旅所求虽有加倍之显利然于一统之计已有不赀之损不如垦田益一亩之收也夫农民之事田自正月耕种耘锄条桑耕熯种麦获刈筑场十月乃毕治廪系桥运输租赋除道理梁墐涂室屋以是终岁无日不为农事也今诸典农各言留者为行者宗田计课其力势不得不尔不有所废则当素有余力臣愚以为不宜复以商事杂乱专以农桑为务于国计为便明帝从之每上官有所召问常先见掾史为断其意故教其所以答塞之状皆如所度芝性亮直不矜廉隅与宾客谈论有不可意便面折其短退无异言卒于官家无余财自魏迄今为河南尹者莫及芝芝亡子岐嗣　　裴潜
子
秀

按魏志本传潜字文行河东闻喜人也避乱荆州刘表待以宾礼潜私谓所亲王粲司马芝曰刘牧非霸王之才乃欲西伯自处其败无日矣遂南适长沙太祖定荆州以潜参丞相军事出历三县令入为仓曹属太祖问潜曰卿前与刘备俱在荆州卿以备才略何如潜曰使居中国能乱人而不能为治也若乘间守险足以为一方主时代郡大乱以潜为代郡太守乌丸王及其大人凡三人各自称单于专制郡事前太守莫能治正太祖欲授潜精兵以镇讨之潜辞曰代郡户口殷众士马控弦动有万数单于自知放横日久内不自安今多将兵往必惧而拒境少将则不见惮宜以计谋图之不可以兵威迫也遂单车之郡单于惊喜潜抚之以静单于以下脱帽稽颡悉还前后所略妇女器械财物潜案诛郡中大吏与单于为表里者郝温郭端等十余人北边大震百姓归心在代三年还为丞相理曹掾太祖褒称治代之功潜曰潜于百姓虽宽于诸胡为峻今计者必以潜为理过严而事加宽惠彼素骄恣过宽必弛既弛又将摄之以法此讼争所由生也以势料之代必复叛于是太祖深悔还潜之速后数十日三单于反问至乃遣鄢陵侯彰为骁骑将军征之潜出为沛国相迁兖州刺史太祖次摩陂叹其军陈齐整特加赏赐文帝践祚入为散骑常侍出为魏郡颍川典农中郎将奏通贡举比之郡国由是农官进仕路泰迁荆州刺史赐爵关内侯明帝即位入为尚书出为河南尹转太尉军师大司农封清阳亭侯邑二百户入为尚书令奏正分职料简名实出事使断官府者百五十余条丧父去官拜光禄大夫正始五年薨追赠太常谥曰贞侯子秀嗣遗命俭葬墓中惟置一坐瓦器数枚其余一无所设　　徐宣
按魏志本传宣字宝坚广陵海西人也避乱江东又辞孙策之命还本郡与陈矫并为纲纪二人齐名而私好不协然俱见器于太守陈登与登并心于太祖海西淮浦二县民作乱都尉卫弥令梁习夜奔宣家密送免之太祖遣督军扈质来讨贼以兵少不进宣潜见责之示以形势质乃进破贼太祖辟为司空掾属除东缗发干令迁齐郡太守入为门下督从到寿春会马超作乱大军西征太祖见官属曰今当远征而此方未定以为后忧宜得清公大德以镇统之乃以宣为左护军留统诸军还为丞相东曹掾出为魏郡太守太祖崩洛阳群臣入殿中发哀或言可易诸城守用谯沛人宣厉声曰今者远近一统人怀效节何必谯沛而阻宿卫者心文帝闻曰所谓社稷之臣也帝既践阼为御史中丞赐爵关内侯徙城门校尉旬月迁司隶校尉转散骑常侍从至广陵六军乘舟风浪暴起帝船回倒宣病在后陵波而前群僚莫先至者帝壮之迁尚书明帝即位封津阳亭侯邑二百户中领军桓范荐宣曰臣闻帝王用人度世授才争夺之时以策略为先分定之后以忠义为首故晋文行舅犯之计而赏雍季之言高祖用陈平之智而托后于周勃也窃见尚书徐宣体忠厚之行秉直亮之性清雅特立不拘世俗确然难动有社稷之节历位州郡所在称职今仆射缺宣行掌后事腹心任重莫宜宣者帝遂以宣为左仆射后加侍中光禄大夫车驾幸许昌总统留事帝还主者奏呈文书诏曰吾省与仆射何异竟不视尚方令坐猥见考竟宣上疏陈威刑大过又谏作宫殿穷尽民力帝皆手诏嘉纳宣曰七十有县车之礼今已六十八可以去矣乃固辞疾逊位帝终不许青龙四年薨遗令布衣疏巾敛以时服诏曰宣体履至实直内方外历在三朝公亮正色有托孤寄命之节可谓柱石臣也常欲倚以台辅未及登之惜乎大命不永其追赠车骑将军葬如公礼谥曰贞侯子钦嗣　　郑浑
按魏志本传浑字文公河南开封人也高祖父众众父兴皆为名儒浑兄泰与荀攸等谋诛董卓为扬州刺史卒浑将泰小子袤避难淮南袁术宾礼甚厚浑知术必败时华歆为豫章太守素与泰善浑乃渡江投歆太祖闻其笃行召为掾复迁下蔡长邵陵令天下未定民皆剽轻不念产殖其生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字辟为丞相掾属迁左冯翊时梁兴等略吏民五千余家为寇钞诸县不能御皆恐惧寄治郡下议者悉以为当移就险浑曰兴等破散窜在山阳虽有随者率胁从耳今当广开降路宣喻恩信而保险自守此示弱也乃聚敛吏民治城郭为守御之备遂发民逐贼明赏罚与要誓其所得获十以七赏百姓大悦皆愿捕贼多得妇女财物贼之失妻子者皆还求降浑责其得他妇女然后还其妻子于是转相寇盗党与离散又遣吏民有恩信者分布山谷告谕出者相继乃使诸县长吏各还本治以安集之兴等惧将余众聚鄜城太祖使夏侯渊就助郡击之浑率吏民前登斩兴及其支党又贼靳富等胁将夏阳长邵陵令并其吏民入硙山浑复讨击破富等获二县长吏将其所略还及赵青龙者杀左内史程休浑闻遣壮士就枭其首前后归附四千余家由是山贼皆平民安产业转为上党太守太祖征汉中以浑为京兆尹浑以百姓新集为制移居之法使兼复者与单轻者相伍温信者与孤老为比勤稼穑明禁令以发奸者由是民安于农而盗贼止息及大军入汉中运转军粮为最又遣民田汉中无逃亡者太祖益嘉之复入为丞相掾文帝即位为侍御史加驸马都尉迁阳平沛郡二太守郡界下湿患水涝百姓饥乏浑于萧相二县界兴陂遏开稻田郡人皆以为不便浑曰地势洿下宜溉灌终有鱼稻经久之利此丰民之本也遂躬率吏民兴立功夫一冬间皆成比年大收顷亩岁增租入倍常民赖其利刻石颂之号曰郑陂转为山阳魏郡太守其治放此又以郡下百姓苦乏材木乃课树榆为篱并益树五果榆皆成籓五果丰实入魏郡界材落齐整如一民得财足用饶明帝闻之下诏称述布告天下迁将作大匠浑清素在公妻子不免于饥寒及卒子崇为郎中　　和洽
按魏志本传洽字阳士汝南西平人也举孝廉大将军辟皆不就袁绍在冀州遣使迎汝南士大夫洽独以冀州土平兵强英杰所利四战之地本初乘资虽能强大然雄豪四起全未可必也荆州刘表无他远志爱人乐士土地险阻山夷民弱易依倚也遂与亲旧俱南从表表以上宾待之洽曰所以不从本初辟争地也昏世之主不可亲近久而阽危必有谗慝间其中者遂南度武陵太祖夺荆州辟为丞相掾属时毛玠崔琰并以忠清干事其选用先尚俭节洽言曰天下大器在位与人不可以一节俭也俭素过中自以处身则可以此节格物所失或多今朝廷之议吏有着新衣乘好车者谓之不清长吏过营形容不饰衣裘敝坏者谓之廉洁至令士大夫故污辱其衣藏其舆服朝府大吏或自挈壶&#以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隐伪矣魏国既建为侍中后有白毛玠谤毁太祖太祖见近臣怒甚洽陈玠素行有本求案实其事罢朝太祖令曰今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与高祖并起微贱致功立勋高祖每在屈笮二相恭顺臣道益彰所以祚及后世也和侍中比求实之所以不听欲重参之耳洽对曰如言事者言玠罪过深重非天地所覆载臣非敢曲理玠以枉大伦也以玠出群吏之中特见拔擢显在首职历年荷宠刚直忠公为众所惮不宜有此然人情难保要宜考核两验其实今圣恩垂含垢之仁不忍致之于理更使曲直之分不明疑自近始太祖曰所以不考欲两全玠及言事者耳洽对曰玠信有谤上之言当肆之市朝若玠无此言事者加诬大臣以误主听二者不加检核臣窃不安太祖曰方有军事安可受人言便考之邪狐射姑刺阳处父于朝此为君之诫也太祖克张鲁洽陈便宜以时拔军徙民可省置守之费太祖未纳其后竟徙民弃汉中出为郎中令文帝践阼为光禄勋封安城亭侯明帝即位进封西陵乡侯邑二百户太和中散骑常侍高堂隆奏时风不至而有休废之气必有司不勤职事以失天常也诏书谦虚引咎博谘异同洽以为民稀耕少浮食者多国以民为本民以谷为命故费一时之农则失育命之本是以先王务蠲烦费以专耕农自春夏以来民穷于役农业有废百姓嚣然时风不至未必不由此也消复之术莫大于节俭太祖建立洪业奉师徒之费供军赏之用吏士丰于资食仓府衍于谷帛由不饰无用之宫绝浮华之费方今之要固在息省劳烦之役损除他余之务以为军戎之储三边守御宜在备豫料贼虚实蓄士养众筭庙胜之策明攻取之谋详询众庶以求厥中若谋不素定轻弱小敌军人数举举而无庸所谓悦武无震古人之诫也转为太常清贫守约至卖田宅以自给明帝闻之加赐谷帛薨谥曰简侯子禽嗣　　张缉
按魏志张既传既子缉以中书郎稍迁东莞太守嘉平中女为皇后征拜光禄大夫位特进妻向为安城乡君缉与中书令李丰同谋诛语在夏侯元传按魏略曰缉字敬仲太和中为温令名有治能会诸葛亮出缉上便宜诏以问中书令孙资资以为有筹略遂召拜骑都尉遣参征蜀军军罢入为尚书郎以称职为明帝所识帝以为缉之才能多所堪任试呼相者相之相者云不过二千石帝曰何材如是而位至二千石乎及在东莞领兵数千人缉性吝于财而矜于势一旦以女征去郡还坐里舍悒悒躁扰数为国家陈击吴蜀形势又尝对司马大将军料诸葛恪虽得胜于边上见诛不久大将军问其故缉云威震其主功盖一国欲不死可得乎及恪从合肥还吴果杀之大将军闻恪死谓众人曰诸葛恪多辈耳近张敬仲县论恪以为必见杀今果然如此敬仲之智为胜恪也缉与李丰通家又居相侧近丰时取急出子藐往见之有所咨道丰被收事与缉连遂收送廷尉赐死狱中其诸子皆并诛　　刘靖
按魏志刘馥传馥子靖黄初中从黄门侍郎迁庐江太守诏曰卿父昔为彼州今卿复据此郡可谓克负荷者也转任河内迁尚书赐爵关内侯出为河南尹散骑常侍应璩书与靖曰入作纳言出临京任富民之术日引月长藩落高峻绝穿窬之心五种别出远水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独蒙廪振之实加之以明擿幽微重之以秉宪不挠有司供承王命百里垂拱仰办虽昔赵张三王之治未足以方也靖为政类如此初虽如碎密终于百姓便之有馥遗风母丧去官后为大司农卫尉进封广陆亭侯邑三百户上疏陈儒训之本曰夫学者治乱之轨仪圣人之大教也自黄初以来崇立太学二十余年而寡有成者盖由博士选轻诸生避役高门子弟耻非其伦故夫学者虽有其名而无其人虽设其教而无其功宜高选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经明行修者则进之以崇德荒教废业者则退之以惩恶举善而教不能则劝浮华交游不禁自息矣阐弘大化以绥未宾六合承风远人来格此圣人之教致治之本也后迁镇北将军假节都督河北诸军事靖以为经常之大法莫善于防守使民夷有别遂开拓边守屯据险要又修广戾渠陵大堨水溉灌蓟南北三更种稻边民利之嘉平六年薨追赠征北将军进封建成乡侯谥曰景侯子熙嗣　　卫臻
按魏志本传臻字公振陈留襄邑人也父兹有大节不应三公之辟太祖之初至陈留兹曰平天下者必此人也太祖亦异之数诣兹议大事从讨董卓战于荥阳而卒太祖每涉郡境辄遣使祠焉夏侯惇为陈留太守举臻计吏命妇出宴臻以为末世之俗非礼之正惇怒执臻既而赦之后为汉黄门侍郎东郡朱越谋反引臻太祖令曰孤与卿君同共举事加钦令问始闻越言固自不信及得荀令君书具亮忠诚会奉诏命聘贵人于魏因表留臻参丞相军事追录臻父旧勋赐爵关内侯转为户曹掾文帝即王位为散骑常侍及践阼封安国亭侯时群臣并颂魏德多抑损前朝臻独明禅授之义称扬汉美帝数目臻曰天下之珍当与山阳共之迁尚书转侍中吏部尚书帝幸广陵行中领军从征东大将军曹休表得降贼辞孙权已在濡须口臻曰权恃长江未敢亢衡此必畏怖伪辞耳考核降者果守将诈所作也明帝即位进封康卿侯后转为右仆射典选举如前加侍中中护军蒋济遗臻书曰汉高遇亡虏为上将周武拔渔父为太师布衣厮养可登王公何必守文试而后用臻答曰古人遗智慧而任度量须考绩而加黜陟今子同牧野于成康喻断蛇于文景好不经之举开拔奇之津将使天下驰骋而起矣诸葛亮寇天水臻奏宜遣奇兵入散关绝其粮道乃以臻为征蜀将军假节督诸军事到长安亮退还复职加光禄大夫是时帝方隆意于殿舍臻数切谏及殿中监擅收兰台令史臻奏案之诏曰殿舍不成吾所留心卿推之何臻上疏曰古制侵官之法非恶其勤事也诚以所益者小所堕者大也臣每察校事类皆如此惧群司将遂越职以至陵迟矣亮又出斜谷征南上朱然等军已过荆城臻曰然吴之骁将必下从权且为势以缀征南耳权果召然入居巢进攻合肥帝欲自东征臻曰权外示应亮内实观望且合肥城固不足为虑车驾可无亲征以省六军之费帝到寻阳而权竟退幽州刺史毋丘俭上疏曰陛下即位已来未有可书吴蜀恃险未可卒平聊可以此方无用之士克定辽东臻曰俭所陈皆战国细术非王者之事也吴频岁称兵寇乱边境而犹案甲养士未果寻致讨者诚以百姓疲劳故也且渊生长海表相承三世外抚戎夷内修战射而俭欲以偏军长驱朝至夕卷知其妄矣俭行军遂不利臻迁为司空徙司徒正始中进爵长垣侯邑千户封一子列侯初太祖久不立太子而方奇贵临淄侯丁仪等为之羽翼劝臻自结臻以大义拒之及文帝即位东海王霖有宠帝问臻平原侯何如臻称明德美而终不言曹爽辅政使夏侯元宣指欲引臻入守尚书令及为弟求婚皆不许固乞逊位诏曰昔干木偃息义压强秦留侯颐神不忘楚事谠言嘉谋望不吝焉赐宅一区位特进秩如三司薨追赠太尉谥曰敬侯子烈嗣咸熙中为光禄勋　　王观
按魏志本传观字伟台东郡廪丘人也少孤贫厉志太祖召为丞相文学掾出为高唐阳泉酇任令所在称治文帝践祚入为尚书郎廷尉监出为南阳涿郡太守涿北接鲜卑数有寇盗观令边民十家已上屯居筑京候时或有不愿者观乃假遣朝吏使归助子弟不与期会但敕事讫各还于是吏民相率不督自劝旬日之中一时俱成守御有备寇钞以息明帝即位下诏书使郡县条为剧中平者主者欲言郡为中平观教曰此郡滨近外虏数有寇害云何不为剧邪主者曰若郡为外剧恐于明府有任子观曰夫君者所以为民也今郡在外剧则于役条当有降差岂可为太守之私而负一郡之民乎遂言为外剧郡后送任子诣邺时观但有一子而又幼弱其公心如此观治身清素帅下以俭僚属承风莫不自励明帝幸许昌召观为治书侍御史典行台狱时多有仓卒喜怒而观不阿意顺指太尉司马宣王请观为从事中郎迁为尚书出为河南尹徙少府大将军曹爽使材官张达斫家屋财及诸私用之物观闻知皆录夺以没官少府统三尚方御府内藏玩弄之宝爽等奢放多有干求惮观守法乃徙为太仆司马宣王诛爽使观行中领军据爽弟羲营赐爵关内侯复为尚书加驸马都尉高贵乡公即位封中乡亭侯顷之加光禄大夫转为右仆射常道乡公即位进封阳乡侯增邑千户并前二千五百户迁司空固辞不许遣使即第拜授就官数日上送印绶辄自舆归里舍薨于家遗令藏足容棺不设明器不封不树谥曰肃侯子悝嗣　　锺毓按魏志锺繇传繇子毓字稚叔年十四为散骑侍郎机捷谈笑有父风太和初蜀相诸葛亮围祁山明帝欲西征毓上疏曰夫策贵庙胜功尚帷幄不下殿堂之上而决胜千里之外车驾宜镇守中土以为四方威势之援今大军西征虽有百倍之威于关中之费所损非一且盛暑行师诗人所重实非至尊动轫之时也迁黄门侍郎时大兴洛阳宫室车驾便幸许昌天下当朝正许昌许昌逼狭于城南以毡为殿备设鱼龙蔓延民罢劳役毓谏以为水旱不时帑藏空虚凡此之类可须丰年又上宜复关内开荒地使民肆力于农事遂施行正始中为散骑侍郎大将军曹爽盛夏兴军伐蜀蜀拒守军不得进爽方欲增兵毓与书曰切以为庙胜之策不临矢石王者之兵有征无战诚以干戚可以服有苗退舍足以纳原寇不必纵吴汉于江关骋韩信于井陉也见可而进知难而退盖自古之政惟公侯详之爽无功而还后以失爽意徙侍中出为魏郡太守爽既诛入为御史中丞侍中廷尉听君父已没臣子得为理谤及士为侯其妻不复配嫁毓所创也正元中毋丘俭文钦反毓持节至扬豫州班行赦令告谕士民还为尚书诸葛诞反大将军司马文王议自诣寿春讨诞会吴大将孙壹率众降或以为吴新有衅必不能复出军东兵已多可须后问毓以为夫论事料敌当以已度人今诞举淮南之地以与吴国孙壹所率口不至千兵不过三百吴之所失盖为无几若寿春之围未解而吴国之内转安未可必其不出也大将军曰善遂将毓行淮南既平为青州刺史加后将军迁都督徐州诸军事假节又转都督荆州景元四年薨追赠车骑将军谥曰惠侯子骏嗣毓弟会自有传
　政事部名臣列传六
　　吴
　　骆统
按吴志本传统字公绪会稽乌伤人也父俊官至陈相为袁术所害统母改适为华歆小妻统时八岁遂与亲客归会稽其母送之拜辞上车面而不顾其母涕泣于后御者曰夫人犹在也统曰不欲增母思故不顾耳事适母甚谨时饥荒乡里及远方客多有困乏统为之饮食衰少其姊仁爱有行寡居无子见统甚哀之数问其故统曰士大夫糟糠不足我何心独饱姊曰诚如是何不告我而自苦若此乃自以私粟与统又以告母母亦贤之遂使分施由是显名孙权以将军领会稽太守统年二十试为乌程相民户过万咸叹其惠理权嘉之召为功曹行骑都尉妻以从兄辅女统志在补察苟所闻见夕不待旦常劝权以尊贤接士勤求损益飨赐之日可人人别进问其燥湿加以密意诱谕使言察其志趣令皆感恩戴义怀欲报之心权纳用焉出为建忠郎将领武射吏三千人及凌统死复领其兵是时征役繁数重以疫疠民户损耗统上疏曰臣闻君国者以据疆土为强富制威福为尊贵曜德义为荣显永世裔为丰祚然财须民生强赖民力威恃民势福由民殖德俟民茂义以民行六者既备然后应天受祚保族宜邦书曰众非后无能胥以宁后非众无以辟四方推是言之则民以君安君以民济不易之道也今强敌未殄海内未乂三军有无已之役江境有不释之备征赋调数由来积纪加以殃疫死丧之灾郡县荒虚田畴芜旷听闻属城民户浸寡又多残老少有丁夫闻此之日心若焚燎思寻所由小民无知既有安土重迁之性且有前后出为兵者生则困苦无有温饱死则委弃骸骨不反是以尤用恋本畏远同之于死每有征发羸谨居家重累者先见输送小有货财倾居行赂不顾穷尽轻剽者则迸入险阻党就群恶百姓虚竭嗷然愁扰愁扰则不营业不营业则致穷困致穷困则不乐生故口腹急则奸心动而携叛多也又闻民间非居处小能自供生产儿子多不起养屯田贫兵亦多弃子天则生之而父母杀之既惧干逆和气感动阴阳且惟殿下开基建国乃无穷之业也强邻大敌非造次所灭疆场常守非期月之戍而兵民减耗后生不育非所以历远年致成功也夫国之有民犹水之有舟停则以安扰则以危愚而不可欺弱而不可胜是以圣王重焉祸福由之故与民消息观时制政方今长吏亲民之职惟以办具为能取过目前之急少复以恩惠为治副称殿下天覆之仁勤恤之德者官民政俗日以雕弊渐以陵迟势不可久夫治疾及其未笃除患贵其未深愿殿下少以万机余闲留神思省补复荒虚深图远计育残余之民阜人财之用参曜三光等崇天地臣统之大愿足以死而不朽矣权感统言深加意焉以随陆逊破蜀军于宜都迁偏将军黄武初曹仁攻濡须使别将常雕等袭中洲统与严圭共拒破之封新阳亭侯后为濡须督数陈便宜前后书数十上所言皆善文多故不悉载尤以占募在民间长恶败俗生离叛之心急宜绝置权与相反覆终遂行之年三十六黄武七年卒　　吾粲
按吴志本传粲字孔休吴郡乌程人也孙河为县长粲为小吏河深奇之河后为将军得自选长吏表粲为曲阿丞迁为长史治有名迹虽起孤微与同郡陆逊卜静等比肩齐声矣孙权为车骑将军召为主簿出为山阴令迁为参军校尉黄武元年与范贺齐等俱以舟师拒魏将曹休于洞口值天大风诸船绠绁断绝漂没着岸为魏军所获或覆没沈溺其大船尚存者水中生人皆攀缘号呼他吏士恐船倾没皆以戈矛撞击不受粲与黄渊独令船人以承取之左右以为船重必败粲曰船败当俱死耳人穷奈何弃之粲渊所活者百余人还迁会稽太守召处士谢谭为功曹谭以疾不诣粲教曰夫应龙以屈伸为神凤皇以嘉鸣为贵何必隐形于天外潜鳞于重渊者哉粲募合人众拜昭义中郎将与吕岱讨平山越入为屯骑校尉少府迁太子太傅遭二宫之变抗言执正明嫡庶之分欲使鲁王霸出驻夏口遣杨竺不得令在都邑又数以消息语陆逊逊时驻武昌连表谏争由此为霸竺等所谮害下狱诛　　张纮
按吴志本传纮字子纲广陵人少游学京都还本郡举茂才公府辟皆不就避难江东孙策创业遂委质焉表为正议校尉从讨丹阳策身临行阵纮谏曰夫主将乃筹谟之所自出三军之所系命也不宜轻脱自敌小寇愿麾下重天授之姿副四海之望无令国内上下危惧建安四年策遣纮奉章至许宫留为侍御史少府孔融等皆与亲善曹公闻策薨欲因丧伐吴纮谏以为乘人之丧既非古义若其不克成雠弃好不如因而厚之曹公从其言即表权为讨卤将军领会稽太守曹公欲令纮辅权内附出纮为会稽东部都尉后权以纮为长史从征合肥权率轻骑将往突敌纮谏曰夫兵者凶器战者危事也今麾下恃盛壮之气忽强暴之敌三军之众莫不寒心虽斩将搴旗威震敌场此乃偏将之任非主将之宜也愿抑贲育之勇怀霸王之计权纳纮言而止既还明年将复出军纮又谏曰自古帝王受命之君虽有皇灵佐于上文德播于下亦赖武功以昭其勋然而贵于时动乃后为威耳今麾下值四百之厄有扶危之功宜且隐息师徒广开播殖任贤使能务崇宽惠顺天命以行诛可不劳而定也于是遂止不行纮建计宜出都秣陵权从之令还吴迎家道病卒临困授子靖留笺曰自古有国有家者咸欲修德政以比隆盛世至于其治多不馨香非无忠臣贤佐暗于治体也由主不胜其情弗能用耳夫人情惮难而趋易好同而恶异与治道相反传曰从善如登从恶如崩言善之难也人君承奕世之基据自然之势操八柄之威甘易同之欢无假取于人而忠臣挟难进之术吐逆耳之言其不合也不亦宜乎虽则有衅巧辩缘闲眩于小忠恋于恩爱贤愚杂错长幼失叙其所由来情乱之也故明君悟之求贤如饥渴受谏而不厌抑情损欲以义割恩上无偏谬之授下无希冀之望宜加三思含垢藏疾以成仁覆之大时年六十卒权省书流涕纮着诗赋铭诔十余篇子元官至南郡太守尚书　　晋　　何攀
按晋书本传攀字惠兴蜀郡郫人也仕州为主簿属刺史皇甫晏为牙门张弘所害诬以大逆时攀适丁母忧遂诣梁州拜表证晏不反故晏冤得理申王浚为益州辟为别驾浚谋伐吴遣攀奉表诣台口陈事机诏再引见乃令张华与攀筹量进讨之宜浚兼遣攀过羊祜面陈伐吴之策攀善于将命帝善之诏攀参浚军事及孙&#降于浚而王浑恚于后机欲攻浚攀劝浚送&#与浑由是事解以攀为浚辅国司马封关内侯转荥阳令上便宜十事甚得名称除廷尉平时廷尉卿诸葛冲以攀蜀士轻之及共断疑狱冲始叹服迁宣城太守不行转散骑侍郎杨骏执政多树亲属大开封赏欲以恩泽自卫攀以为非乃与石崇共立议奏之语在崇传帝不纳以豫诛骏功封西城侯邑万户赐绢万匹弟逢平乡侯兄子逵关中侯攀固让所封户及绢之半余所受者分给中外亲属略不入己迁翊军校顷之出为东羌校尉征为扬州刺史在任三年迁大司农转兖州刺史加鹰扬将军固让不就太常成粲左将军卞粹劝攀&#职中诏又加切厉攀竟称疾不起及赵王伦篡位遣使召攀更称疾笃伦怒将诛之攀不得已扶疾赴召卒于洛阳时年五十八攀居心平允&#官整肃爱乐人物敦儒贵才为梁益二州中正引致遗滞巴西陈寿阎乂犍为费立皆西州名士并被乡闾所谤清议十余年攀申明曲直咸免冤滥攀虽居显职家甚贫素无妾媵伎乐惟以周穷济乏为事子璋嗣亦有父风　　窦允
按晋书本传允字雅始正人也出自寒门清尚自修少仕县稍迁郡主簿察孝廉除浩亹长勤于为政劝课田蚕平均调役百姓赖之迁谒者泰始中诏曰当官者能洁身修己然后在公之节乃全身善有章虽贱必赏此兴化立教之务也谒者窦允前为浩亹长以修勤清白见称河右是辈当擢用使立行者有所劝主者详复参访有以旌表之拜临水令克己厉俗改修政事士庶悦服咸歌咏之迁巨鹿太守甚有政绩卒于官　　范汪
按晋书本传汪字元平雍州刺史晷之孙也父稚早卒汪少孤贫六岁过江依外家新野庾氏荆州刺史王澄见而奇之曰兴范族者必是子也年十三丧母居丧尽礼亲邻哀之及长好学外氏家贫无以资给汪乃庐于园中布衣蔬食然薪写书写毕诵读亦遍遂博学多通善谈名理弱冠至京师属苏峻作难王师败绩汪乃遁逃西归庾亮温峤屯兵寻阳时行李断绝莫知峻之虚实咸恐贼强未敢轻进及汪至峤等访之汪曰贼政令不一贪暴纵横灭亡已兆虽强易弱朝廷有倒悬之急宜时进讨峤深纳之是日护军平南二府礼命交至始解褐参护军事贼平赐爵都乡侯复为庾亮平西参军从讨郭默进爵亭侯辟司空&#鉴掾除宛陵令复参亮征西军事转州别驾汪为亮佐吏十有余年甚相钦待转鹰扬将军安远护军武陵内史征拜中书侍郎时庾翼将悉郢汉之众以事中原军次安陆寻转屯襄阳汪上疏曰臣伏思安西将军翼今至襄阳仓卒攻讨凡百草创安陆之调不复为襄阳之用而元冬之月沔汉干涸皆当鱼贯而行排推而进设一处有急势不相救臣所至虑一也又既至之后桓宣当出宣往实剪豺狼之林招携贰之众待之以至宽御之以无法田畴垦辟生产始立而当移之必有嗷然悔吝难测臣所至虑二也襄阳顿益数万口奉师之费皆当出于江南运漕之难船人之力不可不熟计臣之所至虑三也且申伯之尊而与边将并驱又东军不进殊为孤悬兵书云知彼知此百战不殆知彼不知此一胜一负贼诚衰弊然得臣犹在我虽方隆今实未暇而连兵不解患难将起臣所至虑四也翼岂不知兵家所患常在于此顾以门户事任忧贵莫大晏然终年非心情所安是以抗表辄行毕命原野以翼宏规经略文武用命忽遇衅会大事便济然国家之虑常以万全非至安至审王者不举臣谓宜严诏谕翼还镇养锐以为后图若少合圣听乞密出臣表与车骑臣冰等详共集议寻而骠骑将军何充辅政请为长史桓温代翼为荆州复以汪为安西长史温西征蜀委以留府蜀平进爵武兴县侯而温频请为长史江州刺史皆不就自请还京求为东阳太守温甚恨焉在郡大兴学校甚有惠政顷之召入频迁中领军本州大中正时简文帝作相甚相亲昵除都督徐兖青冀四州扬州之晋陵诸军事安北将军徐兖二州刺史假节既而桓温北伐令汪率文武出梁国以失期免为庶人朝廷惮温不敢执谈者为之叹恨汪屏居吴郡从容讲肄不言枉直后至姑孰见温温时方起屈滞以倾朝廷谓汪远来诣己倾身引望谓袁宏曰范公来可作太常邪汪既至纔坐温谢其远来意汪实来造温恐以趋时致损乃曰亡儿瘗此故来视之温殊失望而止时年六十五卒于家赠散骑常侍谥曰穆长子康嗣早卒康弟宁最知名　　李重
子
式

按晋书本传重字茂曾江夏锺武人也父景秦州刺史都亭定侯重少好学有文辞早孤与群弟居以友爱着称弱冠为本国中正逊让不行后为始平王文学上疏陈九品曰先王议制以时因革因革之理唯变所适九品始于丧乱军中之政诚非经国不刊之法也且其检防转碎征刑失实故朝野之论佥谓驱动风俗为弊已甚而至于议改又以为疑臣以革法创制当先尽开塞利害之理举而错之使体例大通而无否滞亦未易故也古者诸侯之治分土有常国有定主人无异望卿大夫世禄仕无出位之思臣无越境之交上下体固人德归厚秦反斯道罢侯置守风俗浅薄自此来矣汉革其弊斟酌周秦并建侯守亦使分土有定而牧司必各举贤贡士任之乡议事合圣典比踪三代方今圣德之隆光被四表兆庶颙颙欣睹太平然承魏氏雕弊之迹人物播越仕无常朝人无定处郎吏蓄于军府豪右聚于都邑事体驳错与古不同谓九品既除宜先开移徙听相并就且明贡举之法不滥于境外则冠带之伦将不分而自均即土断之实行矣又建树官司功在简久阶级少则人心定久其事则政化成而能否着在三代所以直道而行也以为选例九等当今之要所宜施用也圣王知天下之难常从事于其易故寄括于闾伍则邑屋皆为有司若任非所由事非所核则虽竭圣智犹不足以赡其事由此而观诚令二者既行即人思反本修之于乡华竞自息而礼让日隆矣迁太子舍人转尚书郎时太中大夫恬和表陈便宜称汉孔光魏徐干等议使王公已下制奴婢限数及禁百姓卖田宅中书启可属主者为条制重奏曰先王之制士农工商有分不迁其业所以利用厚生各肆其力也周官以土均之法经其土地并田之制而辨其五物九等贡赋之序然后公私制定率土均齐自秦立阡陌建郡县而斯制已没降及汉魏因循旧迹王法所峻者唯服物车器有贵贱之差令不僭拟以乱尊卑耳至于奴婢私产则实皆未尝曲为之立限也八年己巳诏书申明律令诸士卒百工以上所服乘皆不得违制若一县一岁之中有违犯者三家洛阳县十家已上官长免如诏书之旨法制已严令如和所陈而称光干之议此皆衰世逾侈当时之患然盛汉之初不议其制光等作而不行非漏而不及能而不用也盖以诸侯之轨既减而井田之制未复则王者之法不得制人之私也人之田宅既无定限则奴婢不宜偏制其数惧徒为之法实碎而难检方今圣明垂制每尚简易法禁已具和表无施又司隶校尉石鉴奏郁林太守介登役使所监求召还尚书荀恺以为远郡非人情所乐奏登贬秩居官重驳曰臣闻立法无制所以齐众检邪非必曲寻事情而理无所遗也故所滞者寡而所济者众今如登郡比者多若听其贬秩居官动为准例惧庸才负远必有黩货之累非所以肃清王化辑宁殊域也臣愚以为宜听鉴所上先召登还且使体例有常不为远近异制诏从之太熙初迁廷尉平驳廷尉奏邯郸醇等文多不载再迁中书郎每大事及疑议辄参以经典处决多皆施行迁尚书吏部郎务抑华竞不通私谒特留心隐逸由是群才毕举拔用北海西郭汤琅邪刘珩燕国霍原冯翊吉谋等为秘书郎及诸王文学故海内莫不归心时燕国中正刘沈举霍原为寒素司徒府不从沈又抗诣中书奏原而中书复下司徒参论司徒左长史荀组以为寒素者当谓门寒身素无世祚之资原为列侯显佩金紫先为人间流通之事晚乃务学少长异业年逾始立草野之誉未洽德礼无闻不应寒素目之重奏曰案如癸酉诏书廉让宜崇浮竞宜黜其有履谦寒素靖恭求己者应有以先之如诏书之旨以二品系资或失廉退之士故开寒素以明尚德之举司徒总御人伦实掌邦教当务峻准评以一风流然古之厉行高尚之士或栖身岩穴或隐迹丘园或克己复礼或耄期称道出处语默唯义所在未可以少长异操疑其所守之美而远同终始之责非所谓拟人必于其伦之义也诚当考之于邦党之伦审之于任举之主沉为中正亲执铨衡陈原隐居求志笃古好学学不为利行不要名绝迹穷山蕴韣道艺外无希世之容内全遁逸之节行成名立搢绅慕之委质受业者千里而应有孙孟之风严郑之操始举原先谘侍中领中书监华前州大中正后将军婴河南尹轶去三年诸州还朝幽州刺史许猛特以原名闻拟之西河求加征聘如沈所列州党之议既举又刺史班诏表荐如此而犹谓草野之誉未洽德礼无闻舍所征检之实而无明理正辞以夺沈所执且应二品非所求备但原定志穷山修述儒道义在可嘉若遂抑替将负幽邦之望伤敦德之教如诏书所求之旨应为二品诏从之重与李毅同为吏部郎时王戎为尚书重以清尚见称毅淹通有智识虽二人操异然俱处要职戎以识会待之各得其所毅字茂彦旧史阙其行事于时内官重外官轻兼阶级繁多重议之见百官志又上疏曰凡山林避宠之士虽违世背时出处殊轨而先王许之者嘉其服膺高义也昔先帝患风流之弊而思反纯朴乃谘询朝众搜求隐逸咸宁二年始以太子中庶子征安定皇甫谧四年又以博士征安南朱冲太康元年复以太子庶子征冲虽皆以病疾不至而朝野悦服陛下远迈先帝礼贤之旨臣访冲州邑言其虽年近耋耄而志气克壮耽道穷薮老而弥新操尚贞纯所居成化诚山栖耆德足以表世笃俗者也臣以为宜垂圣恩及其未没显加优命时朝廷政乱竟不能从出为行讨卤护军平阳太守崇德化兴学校表笃行拔贤能清简无欲正身率下在职三年弹黜四县弟嶷亡表去官永康初赵王伦用为相国左司马以忧逼成疾而卒时年四十八家贫宅宇狭小无殡殓之地诏于典客署营丧追赠散骑常侍谥曰成子式有美名官至侍中咸和初卒　　杜轸
按晋书本传轸字超宗蜀郡成都人也父雄绵竹令轸师事谯周博涉经书州辟不就为郡功曹史时邓艾至成都轸白太守曰今大军来征必除旧布新明府宜避之此全福之道也太守乃出艾果遣其参军牵弘自之郡弘问轸前守所在轸正色对曰前守达去就之机辄自出官舍以俟君子弘器之命复为功曹轸固辞察孝廉除建宁令导以德政风化大行夷夏悦服秩满将归群蛮追送赂遗甚多轸一无所受去如初至又除池阳令为雍州十一郡最百姓生为立祠得罪者无怨言累迁尚书郎轸博闻广涉奏议驳论多见施用时涪人李骧亦为尚书郎与轸齐名每有论议朝廷莫能逾之号蜀有二郎轸后拜犍为太守甚有声誉当迁会病卒年五十一子毗毗字长基州举秀才成都王颖辟大将军掾迁尚书郎参大傅军事及洛阳覆没毗南渡江王敦表为益州刺史将与宜都太守柳纯共图白帝杜弢遣军要毗遂遇害毗弟秀字彦&#为罗尚主簿州没为氐贼李骧所得欲用为司马秀不受见害毗次子歆举秀才　　杜烈按晋书杜轸传轸弟烈明政事察孝廉历平康安阳令所居有异绩迁衡阳太守闻轸亡因自表兄子幼弱求去官诏转犍为太守蜀土荣之后迁湘东太守为成都王颖郎中令病卒烈弟良举秀才除新都令涪陵太守不就补州大中正卒　　刘卞
按晋书本传卞字叔龙东平须昌人也本兵家子质直少言少为县小吏功曹夜醉如厕使卞执烛不从功曹衔之以他事补亭子有祖秀才者于亭中与刺史笺久不成卞教之数言卓荦有大致秀才谓县令曰卞公府掾之精者云何以为亭子令即召为门下史百事疏简不能周密令问卞能学不答曰愿之即使就学无几卞兄为太子长兵既死兵例须代功曹请以卞代兄役令曰祖秀才有言遂不听卞后从令至洛得入大学试经为台四品吏访问令写黄纸一鹿车卞曰刘卞非为人写黄纸者也访问知怒言于中正退为尚书令史或谓卞曰君才简略堪大不堪小不如作守舍人卞从其言后为吏部令史迁齐王攸司空主簿转太常丞司徒左西曹掾尚书郎所历皆称职累迁散骑侍郎除并州刺史入为左卫率知贾后废太子之谋甚忧之以计于张华而不见用益以不平贾后亲党微服听察外间颇闻卞言乃迁卞为轻车将军雍州刺史卞知言泄恐为贾后所诛乃饮药卒初卞之并州昔同时为须昌小吏者十余人祖饯之其一人卿卞卞遣扶出之人以此少之　　费立　吕伟德按华阳国志立字建熙犍为南安人也父揖字君让巴西太守立学义冲邃元静沈默察孝廉王国中尉王年少好轻行游观立常正色匡谏及上疏风喻辞义剀切合箴规之体出为成都令县名难治立莅之垂绩以性公亮入为州大中正除巴西太守不就转梁益宁三州都督兼尚书值大驾西幸长安常与大臣居守在洛加员外散骑常侍封关内侯每准正三州人物品格褒贬帅意方规无复疏亲莫不畏敬然委曲者多恨其绳墨数辞诸郡意在河秦淮颍久之朝议欲以为荆州永嘉六年与子并没于寇立时汉国吕毅叔伟德以清彦辟别举秀才尚书郎秦国内史长水校尉员外常侍梁州都督与立同没于寇　　常骞按华阳国志骞字季慎蜀郡江原人也祖父竺字代文南康太守侍中父伟字公然阆中令骞治毛诗三礼以清尚知名州辟部从事主簿郡请功曹察孝廉萍乡令以选为国王侍郎出为绵竹令国王归之复入为郎中令从王起义兵有功封关内侯迁魏郡太守加材官将军以晋政衰睹中原不静固辞去官拜新都内史时蜀乱民皆流在荆湘徙湘东太守疾病未拜卒年六十八骞性泛爱敦敬友宗族当官修理恕以抚物好咨问动必谦让州乡以为仪范二州清官见述者先有宜都太守犍为唐定义叶陇西太守巴西冯企休翊而后骞云　　李产
子
绩

按晋书慕容&#载记产字子乔范阳人也少刚厉有志格永嘉之乱同郡祖逖拥众部于南土力能自固产遂往依之逖素好纵横弟约有大志产微知其旨乃率子弟十数人间行还乡里仕于石氏为本郡太守及慕容&#南征前锋达郡界乡人皆劝产降产曰夫受人之禄当同负安危今若舍此节以图存义士将谓我何众溃始诣军请降&#嘲之曰卿受石氏宠任衣锦本乡何故不能立功于时而反委质乎烈士处身于世固当如是邪产泣曰诚知天命有归非微臣所抗然犬马为主岂忘自&#但以孤穷势蹙致力无术僶俯归死实非诚款&#嘉其慷慨顾谓左右曰此真长者也乃擢用之历位尚书性刚正好直言每至进见未曾不论朝政之得失同辈咸惮焉&#亦敬其儒雅前后固辞年老不堪理剧转拜太子太保谓子绩曰以吾之才而致于此始者之愿亦已过矣不可复以西夕之年取笑于来今也固辞而归死于家子绩字伯阳少以风节知名清辩有辞理弱冠谓郡功曹时石季龙亲征段辽师次范阳百姓饥俭军供有阙季龙大怒太守惶怖避匿绩进曰郡带北裔与寇接壤疆场之间人怀危虑闻舆驾亲戎将除残贼虽婴儿白首咸思效命非唯为国亦自求宁虽身膏草野犹甘为之敢有私吝而阙军实但比年灾俭家有菜色困弊力屈无所取济逋废之罪情在可矜季龙见绩年少有壮节嘉而恕之于是太守获免刺史王午辟为主簿&#之南征也随午奔鲁口邓恒谓午曰绩乡里在北父已降燕今虽在此终不为用方为人患午曰绩于丧乱之中捐家立义情节之重有侔古烈若怀嫌害之必骇众望恒乃止午恐绩终为恒所害乃资遣之及到&#责其背亲后至绩答曰臣闻豫让报智伯仇称于前史既官身所在何事非君陛下方弘唐虞之化臣实未谓归顺之晚也&#曰此亦事主之一节耳累迁太子中庶子及暐立慕容恪欲以绩为尚书右仆射暐憾绩往言不许恪屡请乃谓恪曰万机之事委之叔父伯阳一人暐请独裁绩遂忧死　　刁协
按晋书本传协字元亮渤海饶安人也祖恭魏齐郡太守父攸武帝时御史中丞协少好经籍博闻强记释褐濮阳王文学累转太常博士本郡大中正成都王&#请为平北司马后历赵王伦相国参军长沙王乂骠骑司马及东嬴公腾镇临漳以协为长史转颍川太守永嘉初为河南尹未拜避难渡江元帝以为镇东军谘祭酒转长史愍帝即位征为御史中丞例不行元帝为丞相以协为左长史中兴建拜尚书左仆射于时朝廷草创宪章未立朝臣无习旧仪者协久在中朝谙练旧事凡所制度皆禀于协焉深为当时所称许太兴初迁尚书令在职数年加金紫光禄大夫令如故协性刚悍与物多忤每崇上抑下故为王氏所疾又使酒放肆侵毁公卿见者莫不侧目然悉力尽心志在匡救帝甚信任之以奴为兵取将吏客使转运皆协所建也众庶怨望之及王敦构逆上疏罪协帝使协出督六军既而王师败绩协与刘隗俱侍帝于太极东除帝执协隗手流涕呜咽劝令避祸协曰臣当守死不敢有贰帝曰今事逼矣安可不行乃令给协隗人马使自为计协年老不堪骑乘素无恩纪募从者皆委之行至江乘为人所杀送首于敦敦听刁氏收葬之帝痛协不免密捕送协首者而诛之敦平后周顗戴若思等皆被显赠惟协以出奔不在其例咸康中协子彝上疏讼之在位者多以明帝之世褒贬已定非所得更议且协不能抗节陨身乃出奔遇害不可复其官爵也丹阳尹殷融议曰王敦恶逆罪不容诛则协之善亦不容赏若以忠非良图谋事失算以此为责者盖在于讥议之间耳即凶残之诛以为国刑将何以沮劝乎当敦专逼之时庆赏威刑专自己出是以元帝虑深崇本以协为比事由国计盖不为私昔孔宁仪行父从君于昏楚复其位者君之党故也况协之比君在于义顺且中兴四佐位为朝首于时事穷计屈奉命违寇非为逃刑谓宜显赠以明忠义时庾冰辅政疑不能决左光禄大夫蔡谟与冰书曰夫爵人者宜显其功罚人者宜彰其罪此古今之所慎也凡小之人犹尚如此刁令中兴上佐有死难之名天下不闻其罪而见其贬致令刁氏称冤此乃为王敦复仇也内沮忠臣之节论者惑之若实有大罪宜显其事令天下知之明圣朝不贬死难之臣春秋之义以功补过过轻功重者得以加封功轻过重者不免诛绝功足赎罪者无黜虽先有邪侮之罪而临难之日党于其君者不绝之也孔宁仪行父亲与灵公淫乱于朝君杀国灭由此二臣而楚尚纳之传称有礼不绝其位者君之党也若刁令有罪重于孔仪绝之可也若无此罪宜见追论或谓明帝之世已见寝废今不宜复改吾又以为不然夫大道宰世殊涂一致万机之事或异或同同不相善异不相讥故尧抑元凯而舜举之尧不为失舜不为非何必前世所废便不宜改乎汉萧何之后坐法失侯文帝不封而景帝封之后复失侯武昭二帝不封而宣帝封之近去元年车驾释奠拜孔子之坐此亦元明二帝所不行也又刁令但是明帝所不赠耳非诛之也王平子第五猗皆元帝所诛而今日所赠岂以改前为嫌乎凡处事者当上合古义下准今例然后谈者不惑受罪者无怨耳按周仆射戴征西本非王敦唱檄所仇也事定后乃见害耳周筵郭璞等并亦非为主御难也自平居见杀耳皆见褒赠刁令事义岂轻于此乎自顷员外散骑尚得追赠况刁令位亚三司若先自寿终不失员外散骑之例也就不蒙赠不失以本官殡葬也此为一人之身寿终则蒙赠死难则见绝岂所以明事君之道厉为臣之节乎宜显评其事以解天下疑惑之论又闻谈者亦多谓宜赠凡事不允当而得众助者若以善柔得众而刁令粗刚多怨若以贵也刁氏今贱若以富也刁氏今贫人士何故反助寒门而此言之足下宜察此意冰然之事奏成帝诏曰协情在忠主而失为臣之道故令王敦得托名公义而实肆私忌遂令社稷受屈元皇衔耻致祸之原岂不有由若极明国典则曩刑非重今正当以协之勤有可书敦之逆命不可长故议其事耳今可复协本位加之册祭以明有忠于君者纤介必显虽于贬裁未尽然或足有劝矣于是追赠本官祭以太牢　　陶回
按晋书本传回丹阳人也祖基吴交州刺史父抗太子中庶子回辟司空府中军主簿并不就大将军王敦命为参军转州别驾敦死司徒王导引为从事中郎迁司马苏峻之役回与孔坦言于导请早出兵守江口语在坦传峻将至回复谓亮曰峻知石头有重戍不敢直下必向小丹阳南道步来宜伏兵要之可一战而擒亮不从峻果由小丹阳经秣陵迷失道逢郡人执以为乡导时峻夜行甚无部分亮闻之深悔不从回等之言寻王师败绩回还本县收合义军得千余人并为步军与陶侃温峤等并力攻峻又别破韩晃以功封康乐伯时大贼新平纲维弛废司徒王导以回有器干擢补北军中候俄转中护军久之迁征卤将军吴兴太守时人饥谷贵三吴尤甚诏欲听相鬻卖以拯一时之急回上疏曰当今天下不普荒俭唯独东土谷价偏贵便相鬻卖声必远流北贼闻此将窥疆场如愚臣意不如开仓廪以赈之乃不待报辄便开仓及割府郡军资数万斛米以救乏绝由是一境获全既而下诏并敕会稽吴郡依回赈恤二郡赖之在郡四年征拜领军将军加散骑常侍征卤将军如故回性雅正不惮强御丹阳尹桓景佞事王导甚为导所昵回常慷慨谓景非正人不宜亲狎会荧惑守南斗经旬导语回曰南斗扬州分而荧惑守之吾当逊位以厌此&#回答曰公以明德作相辅弼圣主当亲忠贞远邪佞而与桓景造膝荧惑何由退舍导深愧之咸和二年以疾辞职帝不许徙护军将军常侍领军如故未拜卒年五十一谥曰威四子汪陋隐无忌汪嗣爵位至辅国将军宣城内史陋冠军将军隐少府无忌光禄勋兄弟咸有干用　　虞潭
按晋书本传潭字思奥会稽余姚人吴骑都尉翻之孙也父忠仕至宜都太守吴之亡也坚壁不降遂死之潭清贞有捡操州辟从事主簿举秀才大司马齐王冏请为祭酒除祁乡令徙醴陵令值张昌作乱郡县多从之潭独起兵斩昌别率邓穆等襄阳太守华恢上潭领建平太守以疾固辞遂周旋征讨以军功赐爵都亭侯陈敏反潭东下讨敏弟赞于江州广州刺史王矩上潭领庐陵太守绥抚荒余咸得其所又与诸军共平陈恢仍转南康太守进爵东乡侯寻被元帝檄使讨江州刺史华轶潭至庐陵会轶已平而湘川贼杜弢犹盛江州刺史卫展上潭并领安成太守时甘卓屯宜阳为弢所逼潭进军救卓卓上潭领长沙太守固辞不就王敦叛潭为湘东太守复以疾辞弢平后元帝召补丞相军谘祭酒转琅琊国中尉帝为晋王除屯骑校尉徙右卫将军迁宗正卿以疾告归会王含沈充等攻逼京都潭遂于本县招合宗人及郡中大姓共起义军众以万数自假明威将军乃进赴国难至上虞明帝手诏潭为冠军将军领会稽内史潭即受命义众云集时有野鹰飞集屋梁众咸惧潭曰起大义而刚鸷之鸟来集破贼必矣遣长史孔坦领前锋过浙江追蹑充潭次于西陵为坦后继会充已擒罢兵征拜尚书寻补右卫将军加散骑常侍成帝即位出为吴兴太守秩中二千石加辅国将军以讨充功进爵零陵县侯苏峻反加潭督三吴晋陵宣城义兴五郡军事会王师败绩大驾逼迁潭势弱不能独振乃固守以俟四方之举会陶侃等下潭与&#鉴王舒协同义举侃等假潭节监扬州浙江西军事潭率众与诸军并势东西掎角遣督护沈伊距管商于吴县为商所败潭自贬还节寻而峻平潭以母老辄去官还余姚诏转镇军将军吴国内史复徙会稽内史未发还复吴都以前后功进爵武昌县侯邑一千六百户是时军荒之后百姓饥馑死亡涂地潭乃表出仓米振救之又修沪渎垒以防海沙百姓赖之咸康中进卫将军潭貌虽和弱而内坚明有胆决虽屡统军旅而&#有倾败以母忧去职服阕以侍中卫将军征既至更拜右光禄大夫开府仪同三司给亲兵三百人侍中如故年七十九卒于位追赠左光禄大夫开府侍中如故谥曰孝烈子仡嗣　　诸葛恢按晋书本传恢字道明琅琊阳都人也祖诞魏司空为文帝所诛父靓奔吴为大司马吴平逃窜不出武帝与靓有旧靓姊又为琅琊王妃帝知靓在姊间因就见焉靓逃于厕帝又逼见之谓曰不谓今日复得相见靓流涕曰不能漆身皮面复睹圣颜诏以为侍中固辞不拜归于乡里终身不向朝廷而坐恢弱冠知名试守即丘长转临沂令为政和平值天下大乱避地江左名亚王导庾亮导尝谓曰明府当为黑头公及导拜司空恢在坐导指冠谓曰君当复着此导尝与恢戏争族姓曰人言王葛不言葛王也恢曰不言马驴而言驴马岂驴胜马邪其见亲狎如此于时颍川荀闿字道明陈留蔡谟字道明与恢俱有名誉号曰中兴三明人为之语曰京都三明各有名蔡氏儒雅荀葛清元帝为安东将军以恢为主簿再迁江宁令讨周馥有功封博陵亭侯复为镇东参军与卞壶并以时誉迁从事中郎兼统记室时四方多务笺疏殷积恢斟酌酬答咸称折中于时王氏为将军而恢兄弟及颜含并居显要刘超以忠谨掌书命时人以帝善任一国之才愍帝即位征用四方贤&#召恢为尚书郎元帝以经纬须才上疏留之承制调为会稽太守临行帝为置酒谓曰今之会稽昔之关中足食足兵在于良守以君有&#任之方是以相屈四方分崩当匡振圮运政之所先君为言之恢陈谢因对曰今天下丧乱风俗陵迟宜尊五美屏四恶进忠实退浮华帝深纳焉太兴初以政绩第一诏曰自顷多难官长数易益有诸弊虽圣人犹久于其道然后化成况其余乎汉宣帝称与我共安天下者其惟良二千石斯言信矣是以黄霸等或十年或二十年而不徙所以能济其中兴之勋也赏罚黜陟所以明政道也会稽内史诸葛恢&#官三年政清人和为诸郡首宜进其位班以劝风教今增恢秩中二千石顷之以母忧去官服阕拜中书令王敦上恢为丹阳尹以久疾免明帝征敦以恢为侍中加奉车都尉讨王含有功进封建安伯以先爵赐次子虪为关内侯又拜恢后将军会稽内史征为侍中迁左民尚书武陵王师吏部尚书累迁尚书右仆射加散骑常侍银青光禄大夫领选本州大中正尚书令常侍吏部如故成帝践阼加侍中金紫光禄大夫卒年六十二赠左光禄大夫仪同三司赗赠之礼一依太尉兴平伯故事谥曰敬祠以太牢子甝嗣　　邓攸
按晋书良吏传攸字伯道平阳襄陵人也祖殷亮直强正锺会伐蜀奇其才自黾池令召为主簿贾充伐吴请殷为长史后授皇太子诗为淮南太守梦行水边见一女子猛兽自后断其盘囊占者以为水边有女汝字也断盘囊者新兽头代故兽头也不作汝阴当汝南也果迁汝阴太守后为中庶子攸七岁丧父寻丧母及祖母居丧九年以孝致称清和平贞正寡欲少孤与弟同居初祖父殷有赐官敕攸受之后太守劝攸去王官欲举为孝廉攸曰先人所赐不可改也尝诣镇军贾混混以人讼事示攸使决之攸不视曰孔子称听讼吾犹人也必也使无讼乎混奇之以女妻焉举灼然二品为吴王文学历太子洗马东海王越参军越钦其为人转为世子文学吏部郎越弟腾为东中郎将请攸为长史出为河东太守永嘉末没于石勒然勒宿忌诸官长二千石闻攸在营驰召将杀之攸至门门干乃攸为郎时干识攸攸求纸笔作辞干候勒和悦致之勒重其辞乃命勿杀勒长史张宾先与攸比舍重攸名操因称攸于勒勒召至幕下与语悦之以为参军给车马勒每东西置攸车营中勒夜禁火犯之者死攸与胡邻毂胡夜失火烧车吏案问胡乃诬攸攸度不可与争遂对以弟妇散发温酒为辞勒赦之既而胡人深感自缚诣勒以明攸而阴遗攸马驴诸胡莫不叹息宗敬之石勒过泗水攸乃斫坏车以牛马负妻子而逃又遇贼掠其牛马步走担其儿及其弟子绥度不能两全乃谓其妻曰吾弟早亡唯有一息理不可绝止应自弃吾儿耳幸而得存我后当有子妻泣而从之乃弃之其子朝弃而暮及明日故系之于树而去至新郑投李矩三年将去而矩不听荀组以为陈郡汝南太守愍帝征为尚书左丞长水校尉皆不果就后密舍矩去投荀组于许昌矩深恨焉久之乃送家属还攸攸与刁协周顗素厚遂至江东元帝以攸为太子中庶子时吴郡阙守人多欲之帝以授攸攸载米之郡俸禄无所受唯饮吴水而已时郡中大饥攸表振贷未报乃辄开仓救之台遣散骑常侍桓彝虞慰劳饥人观听善否乃劾攸以擅出谷俄而有诏原之攸在郡刑政清明百姓欢悦为中兴良守后称疾去职郡常有送迎钱数百万攸去郡不受一钱百姓数千人留牵攸船不得进攸乃小停夜中发去吴人歌之曰紞如打五鼓鸡鸣天欲曙邓侯挽不留谢令推不去百姓诣台乞留一岁不听拜侍中岁余转吏部尚书蔬食敝衣周急振乏性谦和善与人交宾无贵贱待之若一而颇敬媚权贵永昌中代周顗为护军将军太宁二年王敦反明帝密谋起兵乃迁攸为会稽太守初王敦伐都之后中外兵数每月言之于敦攸已出在家不复知护军事有恶攸者诬攸尚白敦兵数帝闻而未之信转攸为太常时帝南郊攸病不能从车驾过攸问疾攸力病出拜有司奏攸不堪行郊而拜道左坐免攸每有进退无喜愠之色久之迁尚书右仆射咸和元年卒赠光禄大夫加金章紫绶祠以少牢攸弃子之后妻不复孕过江纳妾甚宠之讯其家属说是北人遭乱忆父母姓名乃攸之甥攸素有德行闻之感恨遂不复畜妾卒以无嗣时人义而哀之为之语曰天道无知使邓伯道无儿弟子绥服攸丧三年　　孔严按晋书孔愉传愉从子严字彭祖祖父奕全椒令明察过人时有遗其酒者始提入门奕遥呵之曰人饷吾两罂酒其一何故非也检视之其一果是水或问奕何以知之笑曰酒重水轻提酒者手有轻重之异故耳在官有惠化及卒市人若丧慈亲焉父伦黄门郎严少仕州郡历司徒掾尚书殿中郎殷浩临扬州请为别驾迁尚书左丞时朝廷崇树浩以抗拟桓温温深以不平浩又引接荒人谋立功于阃外严言于浩曰当今时事艰难可谓百六之运使君屈已应务属当其会圣怀所以日昃匪懈临朝斤斤每欲深根固本静边宁国耳亦岂至私哉而处任者所至不同所见各异人口云云无所不至顷来天时人情良可寒心古人为政防人之口甚于防川间日侍坐亦已粗申所怀不审竟当何以镇之老子云夫惟不争则万物不能与之争此言不可不察也愚意故谓朝廷宜更明授任之方韩彭可专征伐萧曹守管钥内外之任各有攸司深思廉蔺屈申之道平勃相和之义令婉然通顺人无间言然后乃可保大定功平济天下也又观顷日降附之徒皆人面兽心贪而无亲难以感义而聚着都邑杂处人间使君常疲圣体以接之虚府库以拯之足以疑惑视听耳浩深纳之及哀帝践阼议所承统时多异议严与丹阳尹庾龢议曰顺本居正亲亲不可夺宜继成皇帝诸儒咸以严议为长竟从之隆和元年诏曰天文失度太史虽有祈禳之事犹衅眚屡彰今欲依鸿祀之制于太极殿前庭亲执虔肃严谏曰鸿祀虽出尚书大传先儒所不究历代莫之兴承天接神岂可以疑殆行事乎天道无亲唯德是辅陛下祇顺恭敬留心兆庶可以消灾复异皆已蹈而行之德合神明丘祷久矣岂须屈万乘之尊修杂祀之事君举必书可不慎欤帝嘉之而止以为扬州大中正严不就有司奏免诏特以侯领尚书时东海王奕求海盐钱塘以水牛牵埭税取钱直帝初从之严谏乃止初帝或施私恩以钱帛赐左右严又启诸所别赐及给厨食皆应减省帝曰左右多困乏故有所赐今通断之又厨膳宜有减彻思详具闻严多所匡益太和中拜吴兴太守加秩中二千石善于宰牧甚得人和余杭妇人经年荒卖其子以活夫之兄子武康有兄弟二人妻各有孕弟远行未反遇荒岁不能两全弃其子而活弟子严并褒荐之又甄赏才能之士论者美焉五年以疾去职卒于家三子道民宣城内史静民散骑常侍福民太子洗马皆为孙恩所害　　殷顗
按晋书本传顗字伯通陈郡人也祖融太常卿父康吴兴太守顗性通率有才气少与从弟仲堪俱知名太元中以中书郎擢为南蛮校尉&#职清明政绩肃举及仲堪得王恭书将兴兵内伐告顗欲同举顗不平之曰夫人臣之义慎保所守朝廷是非宰辅之务岂藩屏之所图也晋阳之事宜所不豫仲堪要之转切顗怒曰吾进不敢同退不敢异仲堪甚以为恨犹密谏仲堪辞甚切至仲堪既贵素情亦殊而志望无厌谓顗言为非顗见江绩亦以正直为仲堪所斥知仲堪当逐异已树置所亲因出行散托疾不还仲堪闻其病出省之谓顗曰兄病殊为可忧顗曰吾病不过身死但汝病在灭门幸熟为虑勿以我为念也仲堪不从卒与杨佺期桓元同下顗遂以忧卒隆安中诏曰故南蛮校尉殷顗忠绩未融奄焉陨丧可赠冠军将军弟仲文叔献别有传　　王化
按华阳国志化字伯远广汉郪人也汉时作大匠王堂后也祖父字文表州牧刘璋时为蜀太守有懿德高名在耆旧传父彭字仲缺
巴郡太守化兄弟四
人少有令望化治毛诗三礼春秋公羊传郡命功曹州辟从事光禄郎中主事尚书郎除阆中令为政清静察孝廉大同后复端右郡察孝廉为乐涫令　　寿良子绍继
张征　费缉

按华阳国志良字文淑蜀郡成都人也父祖二世犍为太守良少与犍为张征费缉并知名治春秋三传贯通五经澡身贞素州从事散骑黄门侍郎大同郡主簿上计吏察孝廉不就州辟主簿治中别驾举才行刺史皇甫晏贡之三司遂辟太宰除霸城令始平太守治政着称从扶风转秦国内史文立卒后温令李宓表武帝言二州人士零颓才彦凌迟无复厕豫纲纪后进慰宁遐外者良公朝英特二州之望宜见超擢子绍继立后帝征为黄门侍郎兼二州都给事中梁州刺史迁散骑常侍大长秋卒葬洛北邙山征字建兴张翼子也笃志好学官至广汉太守缉字文平清检有治干举秀才历城令涪陵太守迁谯内史
　政事部名臣列传七
　　宋
　　袁湛
按宋书本传湛字士深陈郡阳夏人也祖耽晋历阳太守父质琅邪内史并知名湛少为从外祖谢安所知以其兄子元之女妻之初为卫军行参车员外散骑通直正员郎中军功曹桓元太尉奉军事入为中书黄门侍郎出补桓修抚军长史义旗建高祖以为镇军谘议参军明年转尚书吏部郎司徒左长史侍中以从征功封晋宁县五等男出为高祖太尉长史迁左民尚书徙掌吏部出为吴兴太守秩中二千石&#政和理为吏民所称入补中书令又出为吴国内史秩中二千石义熙十二年转尚书右仆射本州大中正时高祖北伐湛兼太尉与兼司空散骑常侍尚书范泰奉九命礼物拜授高祖高祖冲让湛等随军至洛阳住柏谷坞泰议受使未毕不拜晋帝陵湛独至五陵致敬时人美之初陈郡谢重王胡之外孙于诸舅礼敬多阙重子绚湛之甥也尝于公座凌湛湛正色谓曰汝便是两世无渭阳之情绚有愧色十四年卒官时年四十追赠左光禄大夫加散骑常侍太祖即位以后父追赠侍中以左光禄大夫开府仪同三司谥曰敬公世祖大明三年幸藉田行经湛墓下诏曰故侍中左光禄大夫开府仪同三司晋宁敬公外氏尊戚素风正岁纪稍积坟茔浸远朕近巡览千亩遥瞻松隧缅惟徽尘感慕增结可遣使祭少申永怀又增守墓五户子淳淳子桓卒　　江夷
按宋书本传夷字茂远济阳考城人也祖晋护军将军父敳骠骑谘议参军夷少自藻厉为后进之美州辟主簿不就桓元篡位以为豫章王文学义旗建高祖板为镇军行参军寻行大司马琅邪王军事转以公事免顷之复补主簿豫讨桓元功封南郡州陵县五等侯孟昶建威府司马中书侍郎中军太尉从事中郎征西大将军道规长史南郡太守寻转太尉谘议参军领录事迁长史入为侍中大司马从府公北辟拜洛阳园陵进至潼关还领宁远将军琅邪内史本州大中正高祖受命大司马府琅邪国事一以委焉宋台初建为五兵尚书高祖受命转掌度支出为义兴太守加秩中二千石以疾去职寻拜吏部尚书为吴郡太守营阳王于吴县见害夷临哭尽礼又以兄疾去官复为丹阳尹吏部尚书加散骑常侍迁右仆射夷美风仪善举止历任以和简着称出为湘州刺史加散骑常侍未之职病卒时年四十八遗命薄敛蔬奠务存俭约追赠前将军本官如故子湛别有传　　孔靖
子灵符
　孙渊之

按宋书本传靖字季恭会稽山阴人也名与高祖祖讳同故称字祖愉晋车骑将军父誾散骑常侍季恭始察郡孝廉功曹史著作佐郎太子舍人镇军司马司徒左西掾未拜遭母忧隆安五年于丧中被起建威将军山阴令不就高祖东征孙恩屡至会稽季恭曲意礼接赡给甚厚高祖后讨孙恩时桓元篡形已着欲于山阴建义讨之季恭以为山阴去京邑路远且元未居极位不如待其篡逆事彰舋成恶稔徐于京口图之不忧不&#高祖亦谓为然虞啸父为征东将军会稽内史季恭初求为府司马不得及帝定桓元以季恭为内史使赍封板拜授季恭相值季恭便舟夜还至即叩扉告啸父并令扫拂别斋即便入郡啸父本为桓元所授闻元败震惧开门请罪季恭慰勉使且安所住明旦乃移季恭到任务存治实敕止浮华剪罚游惰由是寇盗衰止境内肃清征为右卫将军加给事中不拜寻除侍中领本国中正徙琅邪王大司马司马寻出为吴兴太守加冠军先是吴兴频丧太守云项羽神为卞山王居郡听事二千石至常避之季恭居听事竟无害也迁尚书右仆射固让义熙八年复督五郡诸军征卤会稽内史修饰学校计课调习十年复为尚书右仆射加散骑常侍又让不拜顷之除领军将军加散骑常侍本州大中正十二年致仕拜金紫光禄大夫常侍如故是岁高祖北伐季恭求从以为太尉军谘祭酒后将军从平关洛高祖为相国又随府迁宋台初建令书以为尚书令加散骑常侍又让不受乃拜侍中特进左光禄大夫辞事东归高祖饯之戏马台百僚咸赋诗以述其美及受命加开府仪同三司辞让累年终以不受永初三年薨时年七十六追赠侍中左光禄大夫开府仪同三司子生历显位侍中会稽太守弟灵符元嘉末为南谯王义宣司空长史南郡太守尚书吏部郎世祖大明初自侍中为辅国将军郢州刺史入为丹阳尹山阴县土境褊狭民多田少灵符表徙无赀之家于余姚鄞鄮三县界垦起湖田上使公卿博议太宰江夏王义恭议曰夫训农修本有国所同土著之民习玩日久如京师无田不闻徙居他县寻山阴豪族富室顷亩不少贫者肆力非为无处耕起空荒无救灾歉又缘湖居民鱼鸭为业及有居肆理无乐徙尚书令柳元景右仆射刘秀之尚书王瓒之顾凯之颜师伯嗣湘东王讳议曰富户温房无假迁业穷身寒室必应徙居葺宇疏皋产粒无待资公则公未易充课私则私卒难具生计既完畬功自息宜募亡叛通恤及与乐田者其往经创须粗修立然后徙居侍中沈怀文王景文黄门侍郎刘敳&#颙议曰百姓虽不亲农不无资生之路若驱以就田则坐相违夺且鄞等三县去治并远既安之民忽徙他邑新垣未立旧居已毁去留两困无以自资谓宜适任民情徙其所乐开宥逋亡且令就业若审成腴坏然后议迁太常王元谟议曰小民贫匮远就荒畴去旧即新粮种俱阙习之既难劝之未易谓宜微加资给使得肆勤明力田之赏申怠惰之罚光禄勋王升之议曰远废之畴方剪荆棘率课穷乏其事弥难资徒粗立徐行无晚上违议从其徙民并成良业灵符自丹阳出为会稽太守寻加豫章王子尚抚军长史灵符家本丰产业甚广又于永兴立墅周回三十三里水陆地二百六十五顷含带二山又有果园九处为有司所纠诏原之而灵符答对不实坐以免官后复旧官又为寻阳王子房右军长史太守如故&#实有材干不存华饰每所&#官政绩修理前废帝景和中犯忤近臣为所谗构遣鞭杀之二子湛之渊之于都赐死太宗即位追赠灵符金紫光禄大夫渊之大明中为尚书比部郎时安陆应城县民张江陵与妻吴共骂母黄令死黄忿恨自经死值赦律父子贼杀伤殴父母枭首骂詈弃市谋杀夫之父母亦弃市值赦免刑补治江陵骂母母以之自裁重于伤殴若同杀科则疑重用殴伤及骂科则疑轻制唯有打母遇赦犹枭首无骂母致死值赦之科渊之议曰夫题里逆心而仁者不入名且恶之况乃人事故殴伤&#诅法所不原詈之致尽则理无可宥罚有从轻盖疑失善求之文旨非此之谓江陵虽值赦恩故合枭首妇本以义爱非天属黄之所恨情不在吴原死补治有允正法诏如渊之议吴免弃市　　沈亮
按宋书沈约自叙田子无子弟林子以第二子亮为后亮字道明清操好学善属文未弱冠州辟从事会稽太守孟顗在郡不法亮纠劾免官又言灾异转西曹主簿时三吴水渰谷贵民饥刺史彭城王义康使立议以救民急亮议以东土灾荒民雕谷踊富民蓄米日成其价宜班下所在隐其虚实令积蓄之家听留一年储余皆勒使粜货为制平价此所谓常道行于百世权宜用于一时也又缘淮岁丰邑富地穰麦既已登黍粟行就可析其估赋仍就变市三吴饥民即以贷给使强壮转运以赡老弱且酒有喉唇之利而非餐饵所资尤宜禁断以息游费即并施行世祖出镇历阳行参征卤军事民有盗发冢者罪所近村民与符伍遭劫不赴救同坐亮议曰寻发冢之情事止窃盗徒以侵亡犯死故同之严科夫穿掘之侣必衔枚以晦其迹劫掠之党必欢呼以威其事故赴凶赫者易应潜密者难且山原为无人之乡丘垄非恒涂所践至于防救不得比之村郭督实劾名理与劫异则符伍之坐居宜降矣又劫罚之科虽有同符伍之限而无远近之断夫冢无村界当以比近坐之若不域之以界则数步之内与十里之外便应同罹其责防民之禁不可顿去止非之宪宜当其律愚谓相去百步同赴告不时者一岁刑自此以外差不及罚又启太祖陈府事曰伏见西府兵士或年几八十而犹伏隶或年始七岁而已从役衰耗之体气用湮微儿弱之躯肌肤未实而使伏勤昏稚骛苦倾晚于理既薄为益实轻书制休老以六十为限役少以十五为制若力不周务故当粗存优减诏曰前已令卿兄改革寻值迁回竟是不施行耶今更敕西府也时营创城府功课严促亮又陈之曰经始城宇莫非造创基筑既广夫课又严不计其劳苟务其速以岁月之事求不日之成比见役人未明上作闭鼓乃休呈课既多理有不逮至于息日拘备关限方涉暑雨多有死病顷日所承亦颇有逃逸窃惟此既内藩事殊外镇抚&#之宜无系早晚若得少宽其工课稍均其优剧徒隶既苦易以悦加考其卒功废阙无几臣闻不居其职不谋其事庖割有主尸不越樽岂臣疏小所当预议但臣泳恩岁厚服义累世苟是所怀忘其常体诏答曰启之甚佳此亦由来常患比屡敕之犹复如此甚为无理近复令孟休宣旨想当不同卿比可密观其优剧也始兴王浚临扬州复为主簿秣陵令善擿奸伏有非必禽太祖称其能入为尚书都官郎襄阳地接边关江左来未有皇子重镇元嘉二十二年世祖出为抚军将军雍州刺史天子甚留心以旧宛北接二关咫尺崤陕盖襄阳之北扞且表里强蛮盘带疆场以亮为南阳太守加扬武将军边蛮畏服皆纳赋调有数村狡猾亮悉诛之遣吏巡行诸县孤寡老疾不能自存者皆就蠲养耆年老齿岁时有饩时儒学崇建亮开置庠序训授生徒民多发冢并婚嫁违法皆严为条禁郡界有古时石堨芜废岁久亮签世祖修治之曰施生兴业首教农亩立民崇政训本播穑故能殷邦康俗礼节用成顷北洛侵芜南宛雕毁猃狁肆凶蛮夷充疆远肃烽驿近虞郊闬遂使沃衍弗并巨防莫修窘力辍耕阙于分地凶荒无待流冗及今礼化孚内威禁清外斯实去盗修亩昭农绪稼之时弘图广务拓土祈年之日殿下降心育物振民复古且方提封榛棘绥入殊荒窃见郡境有旧石堨区野腴润实为神皋而芜决稍积久废其利凡管所见谓宜创立昔文翁守官起沃成产伟连抚民开奥增业惠昭二邦庸列两汉虽效政图功不见所绝联事惟忝忧同职同缺十
八字
又修治马人陂民获其
利在任四年迁南谯王义宣司空中兵参军诏曰陕西心膂须才故授卿此职随王诞镇襄阳复为后军中兵领义成太守亮&#官清约为太祖所嘉赐以车马服玩前后累积每远方贡献绝国勋器辄班焉又赐书二千卷二十七年卒官时年四十七所著诗赋颂赞三言诔哀辞祭告请雨文乐府挽歌连珠教记白事笺表签议一百八十九首　　王淮之
按宋书本传淮之字元曾琅邪临沂人高祖彬尚书仆射曾祖彪之尚书令祖临之父纳之并御史中丞彪之博闻多识练悉朝仪自是家世相传并谙江左旧事缄之青箱世人谓之王氏青箱学淮之兼明礼传赡于文辞起家为本国右常侍桓元大将军行参军元篡位以为尚书祠部郎义熙初又为尚书中兵郎迁参高祖车骑中军军事丹阳丞中军太尉主簿出为山阴令有能名预讨卢循功封都亭侯又为高祖镇西平北太尉参军尚书左丞本郡大中正宋台建除御史中丞为僚友所惮淮之父纳之祖临之曾祖彪之至淮之四世居此职淮之尝作五言范泰嘲之曰卿唯解弹事耳淮之正色答犹差卿世载雄狐坐世子右卫率谢灵运杀人不举免官高祖受命拜黄门侍郎永初二年奏曰郑元注礼三年之丧二十七月而吉古今学者多谓得礼之宜晋初用王肃议祥禫共月故二十五月而除遂以为制江左以来唯晋朝施用搢绅之士多遵元义夫先王制礼以大顺群心丧也宁戚着自前训今大宋开泰品物遂理愚谓宜同即物情以元义为制朝野一礼则家无殊俗从之迁司徒左长史出为始兴太守元嘉二年为江夏王义恭抚军长史历阳太守行州府之任绥怀得理军民便之寻入为侍中明年徙为都官尚书改领吏部性峭急颇失搢绅之望出为丹阳尹淮之究识旧仪问无不对时大将军彭城王义康录尚书事每叹曰何须高论元虚正得如王淮之两三人天下便治矣然寡乏风素不为时流所重撰仪注朝廷至今遵用之十年卒时年五十六追赠太常子兴之征卤主簿　　谢方明
按宋书本传方明陈郡阳夏人尚书仆射景仁从祖弟也祖铁永嘉太守父冲中书侍郎家在会稽谢病归除黄门侍郎不就为孙恩所杀追赠散骑常侍方明随伯父吴兴太守邈在郡孙恩寇会稽东土诸郡皆响应吴兴民胡桀郜骠破东迁县方明劝邈避之不从贼至被害方明逃窜遂免初邈舅子长乐冯嗣之及北方学士冯翊仇元达俱往吴兴投邈并舍之郡学礼待甚简二人并忿愠遂与恩通谋恩尝为嗣之等从者夜入郡见邈众遁不悟本欲于吴兴起兵事趣不果乃迁于会稽及郜等攻郡嗣之元达并豫其谋刘牢之谢琰等讨恩恩走入海嗣之等不得同去方更聚合方明结邈门生义故得百余人掩讨嗣之等悉禽而手刃之于时荒乱之后吉凶礼废方明合门遇祸资产无遗而营举凶事尽其力用数月之间葬送并毕平世备礼无以加也顷之孙恩重役会稽谢琰见害恩购求方明甚急方明于上虞载母妹奔东阳由黄&#峤出鄱阳附载还都寄居国子学流离险厄屯苦备经而贞立之操在约无改元兴元年桓元&#京邑丹阳尹卞范之势倾朝野欲以女嫁方明使尚书吏部郎王腾譬说备至方明终不回桓元闻而赏之即除著作佐郎补司徒王谧主簿从兄景仁举为高祖中兵主簿方明事思忠益知无不为高祖谓之曰愧未有瓜衍之赏且当与卿共豫章国禄屡加赏赐方明严恪善自居遇虽处暗室未尝有惰容无他伎能自然有雅韵从兄混有重名唯岁节朝宗而已丹阳尹刘穆之权重当时朝野辐辏不与穆之相识者唯有混方明郗僧施蔡廓四人而已穆之甚以为恨方明廓后往造之大悦白高祖曰谢方明可谓名家驹直置便自是台鼎人无论复有才用顷之转从事中郎仍为左将军道怜长史高祖命府内众事皆谘决之随府转中军长史寻更加晋陵太守复为骠骑长史南郡相委任如初尝年终江陵县狱囚事无轻重悉散听归家使过正三日还到罪应入重者有二十余人纲纪以下莫不疑惧时晋陵郡送故主簿弘季盛徐寿之并随在西固谏以为昔人虽有其事或是记籍过言且当今民情伪薄不可以古义相许方明不纳一时遣之囚及父兄皆惊喜涕泣以为就死无恨至期有重罪二人不还方明不听讨捕其一人醉不能归逮二日乃反余一囚十日不至五官朱千期请见欲白讨之方明知为囚事使左右谢五官不须入囚自当反囚逡巡墟里不能自归乡村责让之率领将送阙
竟无逃亡者远近咸叹服焉
遭母忧去职服阕为宋台尚书吏部郎高祖受命迁侍中永初三年出为丹阳尹有能名转会稽太守江东民户殷盛风俗峻刻强弱相陵奸吏蜂起符书一下文摄相续又罪及比伍动相连坐一人犯吏则一村废业邑里惊扰狗吠达旦方明深达治体不拘文法阔略苛细务存纲领州台符摄即时宣下缓民期会展其办举郡县监司不得妄出贵族豪士莫敢犯禁除比伍之坐判久系之狱前后征伐每兵运不充悉发倩士庶事既宁息皆使还本而属所刻害或即以补吏守宰不明与夺乖舛人事不至必被抑塞方明简汰精当各慎所宜虽服役十载亦一朝从理东土至今称咏之性尤爱惜未尝有所是非承代前人不易其政有必宜改者则以渐移变使无迹可寻元嘉三年卒官年四十七　　江秉之
按宋书本传秉之字元叔济阳考城人也祖逌晋太常父纂给事中秉之少孤弟妹七人并皆幼稚抚育姻娶罄其心力初为刘穆之丹阳前军府参军高祖督徐州转主簿仍为世子中军参军宋受禅随例为员外散骑侍郎补太子詹事丞少帝即位入为尚书都官郎出为永世乌程令以善政著名东土征建康令为治严察京邑肃然殷景仁为领军请为司马复出为山阴令民户三万政事烦扰讼殷积阶庭常数百人秉之御繁以简常得无事宋世唯顾觊之亦以省务着绩其余虽复刑政循理而未能简事以在县有能迁补新安太守元嘉十二年转在临海并以约见称所得禄秩悉散之亲故妻子常饥寒人有劝其营田者秉之正色曰食禄之家岂可与农人竞利在郡作书案一枚及去官留以付库十七年卒时年六十子徽尚书都官郎吴令元凶杀徐湛之徽以党与见诛子谧升明末为尚书吏部郎元嘉初太祖遣大使巡行四方兼散骑常侍孔默之王歆之等上言宣威将军陈南顿一郡太守李元德清勤均平奸盗止息彭城内史魏恭子廉恪修慎在公忘私安约守俭久而弥固前宋县令成浦治政宽济遗咏在民前鲖阳令李熙国任事有方民思其政山桑令何道自少清廉白首弥厉应加以劝于后乃进元德号宁朔将军恭子赐绢五十匹谷五百斛浦熙国道各赐绢三十匹谷二百斛　　阮长之
按宋书本传长之字茂景陈留尉氏人也祖思旷金紫光禄大夫父普骠骑咨议参军长之年十五丧父有孝性哀感傍人服除蔬食者犹积载闲居笃学未尝有惰容初为诸府参军除员外散骑侍郎母老求补襄垣令督邮无礼鞭之去职寻补庐陵王义真车骑行正参军平越长史东莞太守入为尚书殿中郎出为武昌太守时王弘为江州雅相知重引为车骑从事中郎入为太子中舍人中书侍郎以母老固辞朝直补彭城王义康平北咨议参军元嘉九年迁临川内史以南土卑湿母年老非所宜辞不就十一年复除临海太守至郡少时而母亡葬毕不胜忧十四年卒时年五十九时郡县田禄芒种为断此前去官者则一年秩禄皆入前人此后去官者则一年秩禄皆入后人始以元嘉末改此科计月分禄长之去武昌郡代人未至以芒种后一日解印绶初发京师亲故或以器物赠别得便缄录后归悉以还之在中书省直夜往邻省误着履出合依事自列门下门下以闇夜人不知不受列长之固遣送之曰一生不侮暗室前后所&#官皆有风政为后人所思宋世言善治者咸称之子师门原乡令　　王歆之
按宋书本传歆之字叔道河东人也曾祖愆期有名晋世官至南蛮校尉祖寻之光禄大夫父肇之豫章公相歆之被遇于太祖历显官左民尚书光禄大夫卒官　　申季历
按宋书王歆之传元嘉九年豫州刺史长沙王义欣上言所统威远将军北谯梁二郡太守阑中侯申季历自奉职邦畿于兹五年信惠并宣威化兼着外清奸暴内辑民黎役赋均平闾井齐肃绥穆初附招携荒远郊境之外仰泽怀风爵赏之授绩能是显宜升阶秩以崇奖劝进号宁朔将军　　郭启元
按宋书王歆之传晋寿太守郭启元亦有清节卒官元嘉二十八年诏曰故绥远将军晋寿太守郭启元往衔命卤庭秉意不屈受任白水尽勤靡懈公奉私饩纤毫弗纳布衣蔬食饬躬惟俭故超授显邦以甄廉绩而介诚苦节终始匪贰身死之日妻子冻馁志操殊俗良可哀悼可赐其家谷五百斛　　傅僧佑　陈　张佑
按宋书王歆之传时有北地傅僧佑颍川陈高平张佑并以吏才见知僧佑事在臧焘传为吴令善发奸伏境内以为神明佑祖父湛晋孝武世以才学为中书侍郎光禄勋佑历临安武康钱塘令并着能名宋世言长吏者以三人为首　　潘词
子
亮

按宋书王歆之传元嘉中高平太守潘词有清节子亮为昌虑令亦着廉名大明中为徐州刺史刘道隆所表　　江智渊
按宋书本传智渊济阳考城人湘州刺史夷弟子父僧安太子中庶子智渊初为著作郎江夏王义恭太尉行参军太子太傅主簿随王诞后军参军世父夷有盛名夷子湛又有清誉父子并贵达智渊父少无名问湛礼敬甚简智渊常以为恨自非节岁不入湛门及为随王诞佐在襄阳诞待之甚厚时咨议参军谢庄府主簿沈怀文并与智渊友善怀文每称之曰人所应有尽有人所应无尽无者其江智渊乎元嘉末除尚书库部郎时高流官序不为台郎智渊门孤援寡独有此选意甚不说固辞不肯拜竟陵王诞复版为骑军转主簿随府转司空主簿记室参军领南濮阳太守迁从事中郎诞将为逆智渊悟其机请假先反诞事发即除中书侍郎智渊爱好文雅词采清赡世祖深相知待恩礼冠朝上燕私甚数多命群臣五三人游集智渊常为其首同侣未及前辄独蒙引进智渊每以越众为惭未尝有喜色每从游幸与群僚相随见传诏驰来知当呼己耸动愧恧形于容貌论者以此多之迁骁骑将军尚书吏部郎上每酣宴辄诟辱群臣并使自相嘲讦以为欢笑智渊素方退渐不会旨尝使以王僧朗嘲戏其子景文智渊正色曰恐不宜有此戏上怒曰江僧安痴人痴人自相惜智渊伏席流涕由此恩宠大衰出为新安王子鸾北中郎长史南东海太守加拜宁朔将军行南徐州事初上宠姬宣贵妃殷氏卒使群臣议谥智渊上议曰怀上以不尽嘉号甚衔之后车驾幸南山乘马至殷氏墓群臣皆骑从上以马鞭指墓石柱谓智渊曰此上不容有怀字智渊益惶惧大明七年以忧卒时年四十六子季筠太子洗马早卒后废帝即位以后父追赠金紫光禄大夫季筠妻王平望乡君智渊兄子&#早孤养之如子&#历黄门吏部侍中武陵王北中郎长史南东海太守行南徐州事后废帝元徽中卒　　陆法真按宋书王歆之传世祖世吴郡陆法真历官有清节尝为刘秀之安北录事参军太山羊希与安北咨议参军孙诜书曰足下同僚似有陆录事者此生东南名地又张元外孙持身至清雅有志节年高官下秉操不衰计当日夕相与申意太宗初为南海太守卒官　　沈昙庆
按宋书本传昙庆吴兴武康人侍中怀文从父兄也父发员外散骑侍郎早卒吴兴太守王韶之为之诔焉昙庆初辟主簿州从事西曹主簿长沙王义欣后军镇军主簿遭母忧哀毁致称本县令诸葛阐之公解言上服释复为主簿义欣又请为镇军记室参军出为余杭令迁司徒主簿江夏王义恭太尉录事参军尚书右丞时岁有水旱昙庆议立常平仓以救民急太祖纳其言而事不行领本邑中正少府扬州治中从事史始兴王浚卫军长史元凶&#立世祖入讨劭遣昙庆还东募人安东将军随王诞收付永兴县狱久之被原世祖践祚除东海王椲抚军长史入为尚书吏部郎江夏王义恭大司马长史南东海太守左卫将军大明元年督徐兖二州及梁郡诸军事辅国将军徐州刺史时殿中员外将军裴景仁助戍彭城本伧人多悉戎荒事昙庆使撰秦记十卷叙苻氏僭伪本末其书传于世明年复征为左卫将军加给事中领本州大中正三年迁祠部尚书其年卒时年五十七追赠本官昙庆谨实清正所&#有称绩常谓子弟曰吾处世无才能政图作大老子耳世以长者称之　　羊元保
按宋书本传元保太山南城人也祖楷尚书都官郎父绥中书侍郎元保起家楚台太常博士遭母忧服阕右将军何无忌前将军诸葛长民俱板为参军并不就除临安令刘穆之举为高祖镇军参军库部郎永世令复为高祖太尉参军转主簿丹阳丞少帝景平二年入为尚书右丞转左丞司徒长史府公王弘甚知重之谓左长史庾登之吏部尚书王淮之曰卿二贤明美朗识会悟多通然弘懿之望故当共推羊也顷之入为黄门侍郎善奕&#&#品第三太祖与赌郡戏胜以补宣城太守先是刘式之为宣城立吏民亡叛制一人不禽符伍里吏送州作部若获者赏位二阶元保以为非宜陈之曰臣伏寻亡叛之由皆出于穷逼未有足以推存而乐为此者也今立殊制于事为苦臣闻苦节不可贞惧致流弊昔龚遂譬民于乱绳缓之然后可理黄霸以宽和为用不以严刻为先臣愚公谓单身逃役便为尽户今一人不测坐者甚多既惮重负各为身计牵挽逃窜必致繁滋又能禽获叛身类非谨惜既无堪能坐陵劳吏名器虚假所妨实多将阶级不足供赏服勤无以自劝又寻此制施一邦而已若其是邪则应与天下为一若其非邪亦不宜独行一郡民离忧患其弊将甚臣忝守所职惧难遵用致率管穴冒以陈闻由是此制得停元保在郡一年为廷尉数月迁尚书吏部郎御史中丞衡阳王义季右军长史南东海太守加辅国将军入为都官尚书左卫将军加给事中丹阳尹会稽太守又徙吴郡太守加秩中二千石太祖以元保廉素寡欲故频授名郡为政虽无干绩而去后常见思不营财利处家俭薄太祖尝曰人仕宦非唯须才然亦须运命每有好官缺我未尝不先忆羊元保元凶&#立为吏部尚书领国子祭酒寻加光禄大夫及世祖入讨朝野多南奔劭集群僚横刀怒曰卿等便可去矣众战惧莫敢言元保容色不异徐曰臣以死奉朝劭乃解世祖即位以为散骑常侍领崇宪卫尉寻迁金紫光禄大夫又以谨敬见知赐甚厚大明初进位光禄大夫五年迁散骑常侍特进元保自少至老谨于祭奠四时珍新未得祠荐者口不妄尝八年卒时年九十四谥曰定子　　王悦
按宋书王歆之传太宗世琅邪王悦亦&#官清正见知悦字少明晋右将军羲之曾孙也父靖之官至司徒左长史靖之为刘穆之所厚就穆之求侍中如此非一穆之曰卿若不求久自得也遂不果悦泰始中为黄门郎御史中丞上以其廉介赐良田五顷迁尚书吏部郎侍中在门下尽其心力五年卒官追赠太常初悦为侍中检校御府太官太医诸署得奸巧甚多及悦死众咸谓诸署&#诅之上乃收典掌者十余人桎梏云送淮阴密令渡瓜步江投之中流　　南齐
　　虞玩之　孔&#　何宪
按南齐书本传玩之字茂瑶会稽余姚人也祖宗晋库部郎父玫通直常侍玩之少刀笔泛涉书史解褐东海王行参军乌程令路太后外亲朱仁弥犯罪依法录治太后怨诉孝武坐免官泰始中除晋熙国郎中令尚书起部郎通直郎元徽中为右丞时太祖参政与玩之书曰张华为度支尚书事不徒然今漕藏有阙吾贤居右丞已觉金粟可积也玩之上表陈府库钱帛器械役力所悬转多兴用渐广虑不支岁月朝议优报之迁安成王车骑录事转少府太祖镇东府朝野致敬玩之犹蹑屐造席太祖取屐视之讹黑斜锐&#断以芒接之问曰卿此屐已几载玩之曰初释褐拜征北行佐买之着已二十年贫士竟不办易太祖善之引为骠骑谘议参军霸府初开宾客辐辏太祖留意简接玩之与乐安任遐俱以应对有席上之美齐名见遇遐字景远好学有义行兼与太祖素游褚渊王俭并见亲爱官至光禄大夫永元初卒玩之迁骁骑将军黄门郎领本部中正上患民间欺巧及即位敕玩之与骁骑将军傅坚意检定簿籍建元二年诏朝臣曰黄籍民之大纪国之治端自顷氓俗巧伪为日已久至乃窃注爵位盗易年月增损三状贸袭万端或户存而文书已绝或人在而反托死板停私而云隶役身强而称六疾编户齐家少不如此皆政之巨&#教之深疵比年虽却籍改书终无得实若约之以刑则民伪已还若绥之以德则胜残未易卿诸贤并深明治体可各献嘉谋以振浇化又台坊访募此制不近优刻素定闲剧有常宋元嘉以前兹役恒满大明以后乐补稍绝或缘寇难频起军荫易多民庶从利投坊者寡然国经未变朝纪恒存相揆而言隆替何速比急病之洪源晷景之切患以何科算革斯弊耶玩之上表曰宋元嘉二十七年八条取人孝建元年书籍众巧之所始也元嘉中故光禄大夫傅隆年出七十犹手自书籍躬加隐校隆何必有石建之慎高柔之勤盖以世属休明服道修身故耳今陛下日旰忘食未明求衣诏逮幽愚谨陈妄说古之共治天下唯良二千石今欲求治取正其在勤明令长凡受籍县不加检合但封送州州检得实方却归县吏贪其赂民肆其奸奸弥深而却弥多赂愈厚而答愈缓自泰始三年至元徽四年扬州等九郡四号黄籍共却七万一千余户于今十一年矣而所正者犹未四万神州奥区尚或如此江湘诸部倍不可念愚谓宜以元嘉二十七年籍为正民惰法既久今建元元年书籍宜更立明科一听首悔迷而不反依制必戮使官长审自检校必令明洗然后上州永以为正若有虚昧州县同咎今户口多少不减元嘉而板籍顿阙弊亦有以自孝建已来入勋者众其中操干戈卫社稷者三分殆无一焉勋簿所领而诈注辞籍浮游世要非官长所拘录复为不少寻苏峻平后庾亮就温峤求勋簿而峤不与以为陶侃所上多非实录寻物之怀私无世不有宋末落纽此巧尤多又将位既众举恤为禄实润甚微而人领数万如此二条天下合役之身已据其大半矣又有改注籍状诈入仕流昔为人役者今反役人又生不长发便谓为道填街溢巷是处皆然或抱子并居竟不编户迁徙去来公违土断属役无满流亡不归宁丧终身疾病长卧法令必行自然竞反又四镇戍将有名寡实随才部曲无辨勇懦署位借给巫媪比肩弥山满海皆是私役行货求位其涂甚易募役卑剧何为投补坊吏之所以尽百里之所以单也今但使募制明信满复有期民无径路则坊可立表而盈矣为治不患无制患在不行不患不行患在不久上省玩之表纳之乃别置板籍官置令史限人一日得数巧以防懈怠于是货赂因缘籍注虽正犹强推却以充程限至世祖永明八年谪巧者戍缘淮各十年百姓怨望世祖乃诏曰夫简贵贱辨尊卑者莫不取信于黄籍岂有假器滥荣窃服非分故所以澄革虚妄式允旧章然舋起前代过非近失既往之不足追咎自宋升明以前皆听复注其有谪役边疆各许还本此后有犯严加剪治玩之以久宦衰疾上表告退曰臣闻负重致远力穷则困竭诚事君智尽必倾理固然也四十仕进七十悬车壮则驱驰老宜休息臣生于晋长于宋老于齐世历三代朝市再易臣以宋元嘉二十八年为王府行佐于兹三十年矣自顷以来衰耗渐笃为性不懒惰而倦怠顿来耳目本聪明而聋瞢转积脚不支身喘不绪气景刻不推朝画不保大功兄弟四十有二人通塞寿夭唯臣独存朝露末光宁堪长久且知足不辱臣已足矣禀命饥寒不求富贵铜山由命臣何恨焉久甘之矣直道事人不免缧绁属遇圣明知其非罪臣之幸厚矣授命于道消之晨&#节于百揆之日臣忠之&#也降庆于文明之初荷泽于天飞之运臣命之偶也不谋巧宦而位至九卿德惭李陵而忝居门下尧舜无穷臣亦通矣年过六十不为夭矣荣期之三乐东平之一善臣俱尽之矣经昏践乱涉艰履危仰圣德以求全凭贤辅以申节未尝厌屈于勋权长溺于狐鼠臣立身之本于斯不亏在其壮也当官不让及其衰矣豪露靡因伏愿慈临赐臣骸骨非为希高慕古爱好泉林特以丁运孤贫养礼多阙风树之感夙自缠心庶天假其辰得二三年闲扫守丘墓以此归全始终之报遂矣上省表许之玩之好臧否宋末王俭举员外郎孔&#使卤玩之言论不相饶&#俭并恨之至是玩之东归俭不出送朝廷无祖饯者归家起大宅数年卒后员外郎孔瑄就俭求会稽五官俭方盥投皂荚于地曰卿乡俗恶虞玩之至死烦人孔&#字世远玩之同郡人好典故学与俭至交升明中为齐台尚书仪曹郎太祖谓之曰卿仪曹才也俭为宰相&#尝谋议帷幕每及选用颇失乡曲情俭从容启上曰臣有孔&#犹陛下之有臣也永明中为太子家令卒时呼孔&#何宪为王俭三公宪字子思庐江人以强学见知母镇北长史王敷之女聪明有训识宪为本州别驾永明十年使于卤中　　刘休
按南齐书本传休字弘明沛郡相人也祖徽正员郎父超九真太守休初为驸马都尉奉朝请宋明帝湘东国常侍好学谙忆不为帝所知袭祖封南乡侯友人陈郡谢俨同丞相义宣反休坐匿之被系尚方七年孝武崩乃得出随弟钦为罗县太始初诸州反休筮明帝当胜静处不预异谋数年还投吴喜为辅师府录事参军喜称其才进之明帝得在左右板桂阳王征北参军帝颇有好尚尤嗜饮食休多艺能爰及鼎味问无不解后宫孕者帝使筮其男女无不如占帝素肥痿不能御内诸王妓妾怀孕使密献入宫生子之后闭其母于幽房前后十数顺帝桂阳王休范子也苍梧王亦非帝子陈太妃先为李道儿妾故苍梧微行尝自称为李郎焉帝憎妇人&#尚书右丞荣彦远以善&#见亲妇&#伤其面帝曰我为卿治之何如彦远率尔应曰听圣旨其夕遂赐药杀其妻休妻王氏亦&#帝闻之赐休妾敕与王氏二十杖令休于宅后开小店使王氏亲卖扫皂荚以辱之其见亲如此寻除员外郎领辅国司马中书通事舍人带南城令除尚书中兵郎给事中舍人令如故除安城王抚军参军出为都水使者南康相休善言治体而在郡无异绩还为正员郎邵陵王南中郎录事建威将军新蔡太守随转左军府加镇蛮护军将军太守如故迁谘议司马进宁朔将军镇蛮护军太守如故徙寻阳太守将军司马如故后迁长史沈攸之难世祖挟晋熙邵陵二王军府镇盆城休承奉军费事宁仍迁邵陵王安南长史除黄门郎宁朔将军前军长史齐台散骑常侍建元初为御史中丞顷之休启曰臣自尘荣南宪星晷交春谬闻弱奏劾无空月岂惟不能使蕃邦敛手豪右屏气乃遣听已暴之辜替网触罗之鸟而犹以此里失乡党之和朝绝比肩之顾覆背腾其喉唇武人厉其觜吻怨之所聚势难久堪议之所裁孰怀其允臣窃寻宋世载祀六十历职斯任者五十有三校其年月不过盈岁于臣叨滥宜请骸骨上曰卿职当国司以威裁为本而忽惮世诮卿便应辞之事始何可获惰晚节邪宋末上造指南车以休有思理使与王僧虔对共监试元嘉世羊欣受子敬正隶法世共宗之右军之体微古不复见贵休始好此法至今此体大行四年出为豫章内史加冠军将军卒年五十四　　王延之
按南齐书本传延之字希季琅邪临沂人也祖裕宋左光禄仪同三司父升之都官尚书延之出继伯父秀才粲之延之少而静默不交人事州辟主簿不就举秀才北中郎法曹行参军转署外兵尚书外兵部司空主簿并不就除中军建平王主簿记室仍度司空北中郎二府转秘书丞西阳王抚军谘议州别驾寻阳王冠军安陆王后军司马加振武将军出为安远护军武陵内史不拜宋明帝为卫军延之转为长史加宣威将军司徒建安王休仁征赭圻转延之为左长史加宁朔将军延之清贫居宇穿漏褚渊往候之见其如此具启明帝帝即敕材官为起三间斋屋迁侍中领射声校尉未拜出为吴郡太守罢郡还家产无所增益除吏部尚书侍中领右军并不拜复为吏部尚书领骁骑将军出为后军将军吴兴太守迁都督浙东五郡会稽太守转侍中秘书监晋熙王师迁中书令师如故未拜转右仆射升明二年转左仆射宋德既衰太祖辅政朝野之情人怀彼此延之与尚书令王僧虔中立无所去就时人为之语曰二王持平不送不迎太祖以此善之三年出为使持节都督江州豫州之新蔡晋熙二郡诸军事安南将军江州刺史建元二年进号镇南将军延之与金紫光禄大夫阮韬俱宋领军刘湛外甥并有早誉湛甚爱之曰韬后当为第一延之为次也延之甚不平每致饷下都韬与朝士同例太祖闻其如此与延之书曰韬云卿未尝有别意当缘刘家月旦故邪在州禄俸以外一无所纳独处斋内吏民罕得见者四年迁中书令右光禄大夫本州大中正转左仆射光禄中正如故寻领竟陵王师永明二年陈疾解职世祖许之转特进右光禄大夫王师中正如故其年卒年六十四追赠散骑常侍右光禄大夫特进如故谥简子延之家训方严不妄见子弟虽节岁问讯皆先克日子伦之见儿子亦然　　王琨
按南齐书本传琨琅邪临沂人也祖荟晋卫将军父怿不慧侍婢生琨名为昆仑怿后娶南阳乐元女无子改琨名立以为嗣琨少谨笃为从伯司徒谧所爱宋永初中武帝以其娶桓修女除郎中驸马都尉奉朝请元嘉初从兄侍中华有权宠以门户衰弱待琨如亲数相称荐为尚书仪曹郎州治中累至左军谘议领录事出为宣城太守司徒从事中郎义兴太守历任皆廉约还为北中郎长史黄门郎宁朔将军东阳太守孝建初迁廷尉卿竟陵王骠骑长史加临淮太守转吏部郎吏曹选局贵要多所属请琨自公卿下至士大夫例为用两门生江夏王义恭尝属琨用二人后复遣属琨答不许出为持节都督广交二州军事建威将军平越将军平越中郎广州刺史南土沃实在任者常致巨富世云广州刺史但经城门一过便得三千万也琨无所取纳表献禄俸之半州镇旧有鼓吹又启输还及罢任孝武知其清问还资多少琨曰臣买宅百三十万余物称之帝悦其对为廷尉加给事中转宁朔将军长史历阳内史上以琨忠实徙为宠子新安王东中郎长史加辅国将军迁右卫将军度支尚书出为永嘉王左军始安王征卤二府长史加辅国将军广陵太守皆孝武诸子泰始元年迁度支尚书寻加光禄大夫初从兄华孙长袭华爵为新建侯嗜酒多失琨上表曰臣门侄不休从孙长是故左卫将军嗣息少资常猥犹冀晚进顷更昏酣业身无检故卫将军华忠肃奉国善及世祀而长负舋承封将倾基绪嗣小息佟闲立保退不乖素风如蒙拯立则存亡荷荣私禄更构出为冠军将军吴郡太守迁中领军坐在郡用朝舍钱三十六万营饷二宫诸王及作绛袄奉献军用乃左迁光禄大夫寻加太常及金紫加散骑常侍廷尉虞和议社稷合为一神琨案旧纠驳时和深被亲宠朝廷多琨强正明帝临崩出为督会稽东阳新安临海永嘉五郡军事左军将军会稽太守常侍如故坐误竟囚降号冠军元徽中迁金紫光禄引训太仆常侍如故本州中正加特进顺帝即位进右光禄大夫常侍余如故顺帝逊位琨陪位及辞庙皆流涕太祖即位领武陵王师加侍中给亲信二十人时王俭为宰相属琨用东海郡迎吏琨谓信人曰语郎三台五省皆是郎用入外方小郡当乞寒贱省官何容复夺之遂不过其事琨性既古慎而俭啬过甚家人杂事皆手自操执公事朝会必夙夜早起简阅衣裳料数冠帻如此数四世以此笑之寻解王师建元四年太祖崩琨闻国讳牛不在宅去台数里遂步行入宫朝士皆谓琨曰故宜待车有损国望琨曰今日奔赴皆应尔遂得病卒赠左光禄大夫余如故年八十四　　沈宪　丘仲起
按南齐书本传宪字彦璋吴兴武康人也祖说道巴西梓潼二郡太守父璞之北中郎行参军宪初应州辟为主簿少有干局历临首余杭令巴陵王府佐带襄令除驾部郎宋明帝与宪&#谓宪曰卿广州刺史才也补乌程令甚着政绩太守褚渊叹之曰此人方员可施除通直郎都水使者长于吏事居官有绩除正员郎补吴令尚书左丞升明二年西中郎将晃为豫州太祖擢宪为晃长史南梁太守行州事迁豫章王谘议未拜坐事免官复除安成王冠军武陵王征卤参军迁少府卿少府管掌市易与民交关有吏能者皆更此职迁王俭镇军长史武陵王昱为会稽以宪为左军司马太祖以山阴户众难治欲分为两县世祖启曰县岂不可治但用不得其人耳乃以宪带山阴令政声大着孔稚珪请假东归谓人曰沈令料事特有天才加宁朔将军王敬则为会稽宪仍留为镇军长史令如故迁为冠军长史行南豫州事晋安王后军长史广陵太守西阳王子明代为南兖州宪仍留为冠军长史大守如故频行州府事永明八年子明典签刘道济取府州五十人役自给又役子明左右及船仗赃私百万为有司所奏世祖怒赐道济死宪坐不纠免官寻复为长史辅国将军以疾去官除散骑常侍未拜卒当世称为良吏宪同郡丘仲起先是为晋平郡清廉自立褚渊叹曰见可欲心能不乱此杨公所以遗子孙也仲起字子震少为宪从伯领军寅之所知宋元徽中为太子领军长史官至廷尉卒　　萧惠基
弟
惠休

按南齐书本传惠基南兰陵兰陵人也祖源之宋前将军父思话征西将军仪同三司惠基幼以外戚见江夏王义恭叹其详审以女结婚解褐著作佐郎征北行参军尚书水部左民郎出为湘东内史除奉车都尉抚军车骑主簿泰始初兄益州刺史惠开拒命明帝遣惠基奉使至蜀宣旨慰劳惠开降而益州土人反引氐贼围州城惠基于外宣示朝廷威赏于是氐人邵虎郝天赐等斩贼帅马兴怀以降还为太子中舍人惠基西使千余部曲并欲论功惠基毁除勋簿竞无所用或问其此意惠基曰我若论其此劳则驱驰无已岂吾素怀之本邪出为武陵内史中书黄门郎惠基善隶书及奕棋太祖与之情好相得早相器遇桂阳之役惠基姊为休范妃太祖谓之曰卿家桂阳遂复作贼太祖顿新亭垒以惠基为军副惠基弟惠朗亲为休范攻战惠基在城内了不自疑出为豫章太守还为吏部郎迁长兼侍中袁粲刘秉起兵之夕太祖以秉是惠基姊夫时直在侍中省遣王敬则观其指趣见惠基安静不与秉相知由是益加恩信讨沈攸之加惠基辅国将军徙顿新亭事宁解军号领长水校尉母忧去官太祖即位为征卤将军卫尉惠基就职少时累表陈解见许服阕为征卤将军东阳太守加秩中二千石凡历四郡无所蓄聚还为都官尚书转掌吏部永明三年以久疾徙为侍中领骁骑将军尚书令王俭朝宗贵望惠基同在礼阁非公事不私觌焉五年迁太常加给事中自宋大明以来声伎所尚多郑卫淫俗雅乐正声鲜有好者惠基解音律尤好魏三祖曲及相和歌每奏辄赏悦不能已当时能&#人琅邪王抗第一品吴郡褚思庄会稽夏赤松并第二品赤松思速善于大行思庄思迟巧于斗&#宋文帝世羊元保为会稽太守帝遣思庄入东与元保戏因制局图还于帝前覆之太祖使思庄与王抗交赌自食时至日暮一局始竟上倦遣还省至五更方决抗睡于局后思庄达晓不寐世或云思庄所以品第致高缘其用思深久人不能对也抗思庄并至给事中永明中敕抗品&#竟陵王子良使惠基掌其事初思话先于曲阿起宅有闲旷之致惠基常谓所亲曰须婚嫁毕当归旧庐立身退素朝廷称为善士明年卒年五十九追赠金紫光禄大夫弟惠休永明四年为广州刺史罢任献奉倾资上敕中书舍人茹法亮曰可问萧惠休吾先使卿宣敕答其勿以私禄足充献奉今段殊觉其下情厚于前后人问之故当不复私邪吾欲分受之也十一年自辅国将军南海太守为徐州刺史郁林即位进号冠军将军建武二年寇围锺离惠休拒守寇遣使仲长文真谓城中曰圣上方修文德何故完城拒命参军羊伦答曰猃狁孔炽我是用急寇攻城惠休拒战破之迁侍中领步兵校尉封建安县子五百户永元元年徙吴兴太守征为右仆射吴兴郡项羽神旧酷烈世人云惠休事神谨故得美迁二年卒赠金紫光禄大夫　　庾杲之　孔广按南齐书本传杲之字景行新野人也祖深之雍州刺史父粲司空参军杲之少而贞立学涉文义起家奉朝请巴陵王征西参军郢州举秀才除晋熙王镇西外兵参军世祖征卤府功曹尚书驾部郎清贫自业食唯有韭葅韭生韭杂菜或戏之曰谁谓庾郎贫食鲑常有二十七种言三九也仍为世祖抚军中军记室迁员外散骑常侍正员郎迁中书郎领荆湘二州中正转尚书左丞常侍领中正如故出为王俭卫军长史时人呼入俭府为芙蓉池俭谓人曰昔袁公作卫军欲用我为长史虽不获就要是意向如此今亦应须如我辈人也乃用杲之迁黄门郎兼御史中丞寻即真杲之风范和润善音吐世祖令对卤使兼侍中上每叹其风器之美王俭在座曰杲之为蝉冕所照更生风采陛下故当与其即真帝意未用也永明中诸王年少不得妄与人接敕杲之与济阳江淹五日一诣诸王使申游好寻又迁庐陵王中军长史迁尚书吏部郎参大选事转太子右卫率加通直常侍九年卒临终上表曰臣昨夜及旦更增气疾自省绵痼顷刻危殆无容复卧任居隆显玷尘明世乞解所忝待终私庭臣以凡庸谬侥昌运奖擢之厚千载难逢且年逾知命志事荣显修夭有分无所厝言若天鉴微诚蹔借余历倾宗殒元陈力无远仰违庭阙伏枕鲠恋送貂蝉及章诏不许杲之历在上府以文学见遇上造崇虚馆使为碑文卒时年五十一上甚惜之谥曰贞子时会稽孔广字淹源亦美姿致历州治中卒　　李珪之　毛惠素
按南齐书本传珪之字孔璋江夏锺武人也父祖皆为县令迁镇西中郎咨议右军将军兼都水使者珪之历职称为清能除游击将军兼使者如故转兼少府卒先是四年荥阳毛惠素为少府卿吏才强而治事清刻敕市铜官碧青一千二百斤供御画用钱六十万有谗惠素纳利者世祖怒敕尚书评贾贵二十八万余有司奏之伏诛死后家徒四壁上甚悔恨　　王慈按南齐书本传慈字伯宝琅邪临沂人司空僧虔子也年八岁外祖宋太宰江夏王义恭迎之内斋施宝物恣听所取慈取素琴石研义恭善之少与从弟俭共书学除秘书郎太子舍人安成王抚军主簿转记室迁秘书丞司徒左西属右长史试守新安太守黄门郎太子中庶子领射声校尉安成王冠军豫章王司空长史司徒左长史兼侍中出为辅国将军豫章内史父忧去官起为建武将军吴郡太守迁宁朔将军大司马长史重除侍中领步兵校尉慈以朝堂讳榜非古旧制上表曰夫帝后之德绸缪天地君人之亮蝉联日月至于名不着昭自方策号谥聿宣载伊篇籍所以魏臣据中以建议晋主依经以下诏朝堂榜志讳字悬露义非绵古事殷中世空失资敬之情徒乖严配之道若乃武功鼎臣赞庸元吏或以勋崇或由姓表故孔悝见铭谓标叔舅子孟应图称题霍氏况以处一之重列尊名以止仁无二之贵夤冲文而止敬昔东平即世孝章巡宫而洒泣新野云终和熙见似而流涕感循旧类尚或深心矧观徽迹能无恻隐今扃禁嵚邃动延车盖若使銮驾纡览四时临阅岂不重增圣虑用感宸衷愚谓空标第无益于匪躬直述朝堂宁亏于夕惕伏惟陛下保合万国齐圣群生当删前基之弊轨启皇齐之孝则诏付外详议博士李撝议据周礼凡有新令必奋铎以警众乃退以宪之于王宫注宪表悬之也太常丞王&#之议尊极之名宜率土同讳目可得睹口不可言口不可言则知之者绝知之者绝则犯触必众仪曹郎任昉议撝取证明之文&#之即情惟允直班讳之典爰自汉世降及有晋历代无爽今之讳榜兼明义训邦之字国实为前事之征名讳之重情敬斯极故县诸朝堂搢绅所聚将使起伏晨昏不违耳目禁避之道昭然易从此乃恭敬之深旨何情典之或废尊称霍氏理例乖方居下以名故以不名为重在上必讳故以班讳为尊因心则理无不安即事则习行已久谓宜式遵无所创革慈议不行慈患脚世祖敕王晏曰慈在职未久既有微疾不堪朝又不能骑马听乘车在仗后江左来少例也以疾从闲任转冠军将军司徒左长史慈妻刘秉女子观尚世祖长女吴县公主修妇礼姑未尝交答江夏王锋为南徐州妃慈女也以慈为冠军将军东海太守加秩中二千石行徐州府事还为冠军将军庐陵王中军长史未拜永明九年卒年四十一谢超宗尝谓慈曰卿书何当及虔公慈曰我之不得仰及犹鸡之不及凤也时人以为名答追赠太常谥懿子　　荀伯玉
按南齐书本传伯玉字弄璋广陵人也祖永南谯太守父阐之给事中伯玉少为柳元景抚军板行参军南徐州祭酒晋安王子勋镇军行参军泰始初子勋举事伯玉友人孙冲为将帅伯玉隶其驱使封新亭侯事败伯玉还都卖卜自业建平王景素闻而招之伯玉不往太祖镇淮阴伯玉归身结事为太祖冠军刑狱参军太祖为明帝所疑及征为黄门郎深怀忧虑伯玉劝太祖遣数十骑入卤界安置标榜于是卤游骑数百履行界上太祖以闻犹惧不得留令伯玉卜伯玉断卦不成行而明帝诏果复太祖本任由是见亲待从太祖还都除奉朝请令伯玉看宅知家事世祖罢广兴还立别宅遣人于大宅掘树数株伯玉不与驰以闻太祖曰卿执之是也转太祖平南府晋熙王府参军太祖为南兖州伯玉转为上镇军中兵参军带广陵令除羽林监不拜初太祖在淮南伯玉假还广陵梦上广陵城南楼上有二青衣小儿语伯玉云草中肃九五相追逐伯玉视城下人头上皆有草泰始七年伯玉又梦太祖乘船在广陵北渚见上两腋下有翅不舒伯玉问何当舒上曰却后三年伯玉梦中自谓是&#师向上唾&#之凡六&#有六龙出两腋下翅皆舒还而复敛元徽二年而太祖破桂阳威名大震五年而废苍梧太祖谓伯玉曰卿时乘之梦今且效矣升明初仍为太祖骠骑中兵参军除步兵校尉不拜仍带济阳太守中兵如故霸业既建伯玉忠勤尽心常卫左右加前军将军随太祖太尉府转中兵将军太守如故建元元年封南丰县子四百户转辅国将军武陵王征卤司马太守如故徙为安成王冠军司马转豫章王司空谘议太守如故世祖在东宫专断用事颇不如法任左右张景真使领东宫主衣食官谷帛赏赐什物皆御所服用景真于南涧寺舍身斋有元徽紫皮&#褶余物称是于乐游设会伎人皆着御衣又度丝锦与昆仑舶营货辄使传令防送过南州津世祖拜陵还景真白服乘画舴艋坐胡床观者咸疑是太子内外祇畏莫敢有言伯玉谓亲人曰太子所为官终不知岂得顾死蔽官耳目我不启闻谁应启者因世祖拜陵后密启之上大怒检校东宫世祖还至方山日暮将泊豫章王于东府乘飞燕东迎具白上怒之意世祖夜归上亦停门钥待之二更尽方入宫上明日遣文惠太子闻喜公子良宣敕以景真罪状示世祖称太子令收景真杀之世祖忧惧称疾月余日上怒不解昼卧太阳殿王敬则直入叩头启上曰官有天下日浅太子无事被责人情恐惧愿官往东宫解释之太祖乃幸宫召诸王以下于元圃园为家宴致醉乃还上嘉伯玉尽心愈见亲信军国密事多委使之时人为之语曰十敕五令不如荀伯玉命世祖深怨伯玉上临崩指伯玉谓世祖曰此人事我忠我身后人必为其作口过汝勿信也可令往东宫长侍白泽小却以南兖州处之伯玉遭父忧除冠军将军南濮阳太守未拜除黄门郎本官如故世祖转为豫章王太尉谘议太守如故俄迁散骑常侍太守如故伯玉忧惧无计上闻之以其与垣崇祖善虑相扇为乱加意抚之伯玉乃安永明元年垣崇祖诛伯玉并伏法初善相墓者见伯玉家墓谓其父曰当出暴贵而不久也伯玉后闻之曰朝闻道夕死可矣死时年五十　　顾宪之
按南齐书陆慧晓传同郡顾宪之字士思宋镇南将军凯之孙也性尤清直永明六年为随王东中郎长史行会稽郡事时西陵戍主杜元懿启吴兴无秋会稽丰登商旅往来倍多常岁西陵牛埭税官格日三千五百元懿如即所见日可一倍盈缩相兼略计年长百万浦阳南北津及柳浦四埭乞为官领摄一年格外长四百许万西陵戍前检税无妨戍事余三埭自举腹心世祖敕示会稽郡此讵是事宜可访察即启宪之议曰寻始立牛埭之意非苟逼僦以纳税也当以风涛迅险人力不捷屡致胶溺济急利物耳既公私是乐所以输直无怨京师航渡即其例也而后之监领者不达其本各务己功互生理外或禁遏别道或空税江行或扑船倍价或力周而犹责凡如此类不经埭烦牛者上详被报格外十条并蒙停寝从来喧诉始得暂弭案吴兴频岁失稔今兹尤馑去乏从丰良由饥棘或征货贸粒还拯亲累或提携老弱陈力糊口埭司责税依格弗降旧格新减尚未议登格外加倍将以何术皇慈恤隐振廪蠲调而元懿幸灾榷利重增困瘼人而不仁古今共疾且比见加格置市者前后相属非惟新加无赢并皆旧格犹阙愚恐元懿今启亦当不殊若事不副言惧贻谴诘便百方侵苦为公贾怨元懿禀性苛刻已彰往&#任以物上譬以狠将羊其所欲举腹心亦当虎而冠耳书云与其有聚敛之臣宁有盗臣此言盗公为损盖微敛民所害乃大也今雍熙在运草木含泽其非事宜仰如圣旨然掌斯任者应简廉平廉则不窃于公平则无害于民矣愚又以便宜者盖谓便于公宜于民也窃见顷之言便宜者非能于民力之外用天分地也率皆即日不宜于民方来不便于公名与实反有乖政体凡如此等诚宜深察山阴一县课户二万其民赀不满三千者殆将居半刻又刻之犹且三分余一凡有赀者多是士人复除其贫极者悉皆露户役民三五属官盖惟分定百端输调又则常然比众局检校首尾寻续横相质累者亦复不少一人被摄十人相追一绪裁萌千孽互起蚕事弛而农业废贱取庸而贵举责应公赡私日不暇给欲无为非其可得乎死且不惮矧伊刑罚身且不爱何况妻子是以前检未穷后巧复滋网辟徒峻犹不能悛窃寻民之多伪实由宋季军旅繁兴役赋殷重不堪勤剧倚巧祈优积习生常遂迷忘反四海之大黎庶之众心用参差难卒澄一化宜以渐不可疾责诚存不扰藏疾纳汗实增崇旷务详宽则稍自归淳又被符简病前后年月久远其事不存符旨既严不敢暗信县简送郡郡简呈使殊形诡状千变万源闻者忽不经怀见者实足伤骇兼亲属里伍流离道路时转寒涸事方未已其士人妇女弥难厝衷不简则疑其有巧欲简复未知所安愚谓此条宜委县保举其纲领略其毛目乃囊漏不出贮中庶婴疾沈痼者重荷生造之恩也又永兴诸暨离唐宇之寇扰公私残烬复特弥甚傥值大旱实不易念俗谚云会稽打鼓送恤吴兴步檐令史会稽旧称沃壤今犹若此吴兴本是土事在可知因循余弊诚宜改张沿元懿今启敢陈管见世祖并从之由是深以方直见委仍行南豫南兖二州事签典咨事未尝与色动遵法制历黄门郎吏部郎永元中为豫章内史　　王缋
按南齐书王奂传奂从弟缋字叔素宋车骑将军景文子也弱冠为秘书郎太子舍人转中书舍人景文以此授超阶令缋经年乃受景文封江安侯缋袭其本爵为始平县五等男迁秘书丞司徒右长史元徽末除宁朔将军建平王征北长史南东海太守黄门郎宁朔将军东阳太守世祖为抚军吏部尚书张岱选缋为长史呈选牒太祖笑谓岱曰此可谓素望迁散骑常侍骁骑将军出补义兴太守辄录郡吏陈伯喜付阳羡狱欲杀之县令孔逭不知何罪不受缋教为有司所奏缋坐白衣领职迁太子中庶子领骁骑转长史兼侍中世祖出射雉缋信佛法称疾不从驾转左民尚书以母老乞解职改授宁朔将军大司马长史淮陵太守出为宣城太守秩中二千石隆昌元年迁辅国将军太傅长史不拜仍为冠军将军豫章内史进号征卤又坐事免官除冠军将军司徒左长史散骑常侍随王师除征卤将军骠骑长史迁散骑常侍太常永元元年卒年五十三谥靖子缋女适安陆王子敬世祖宠子永明三年纳妃修外舅姑之敬世祖遣文惠太子相随往缋家置酒设乐公卿皆冠冕而至当世荣之
　政事部名臣列传八
　　梁
　　萧子恪
按梁书本传子恪字景冲兰陵人齐豫章文献王嶷第二子也永明中以王子封南康县侯年十二和从兄司徒竟陵王高松赋卫军王俭见而奇之初为宁朔将军淮陵太守建武中迁辅国将军吴郡太守及司马王敬则于会稽举兵反以奉子恪为名明帝悉召子恪兄弟亲从七十余人入西省至夜当害之会子恪弃郡奔归是日亦至明帝乃止以子恪为太子中庶子东昏即位迁秘书监领右军将军俄为侍中中兴二年迁辅国谘议参军天监元年降爵为子除散骑常侍领步兵校尉以疾不拜徙为光禄大夫俄为司徒左长史子恪与弟子范等尝因事入谢高祖在文德殿引见之从容谓曰我欲与卿兄弟有言夫天下之宝本是公器非可力得苟无期运虽有项籍之力终亦败亡所以班彪王命论云所求不过一金然终转死沟壑卿不应不读此书宋孝武为性猜忌兄弟粗有令名者无不因事鸩毒所遗唯有景和至于朝臣之中或疑有天命而致害者枉滥相继然而或疑有天命而不能害者或不知有天命而不疑者于时虽疑卿祖而无如之何此是疑而不得又有不疑者如宋明帝本为庸常被免岂疑而得全又复我于时已年二岁彼岂知我应有今日当知有天命者非人所害害亦不能得我初平建康城朝廷内外皆劝我云时代革异物心须一宜行处分我于时依此而行谁谓不可我政言江左以来代谢必相诛戮此是伤于和气所以国祚例不灵长所谓殷鉴不远在夏后之代此是一义二者齐梁虽曰革代义异往时我与卿兄弟虽复绝服二世宗属未远卿勿言兄弟是亲人家兄弟自有周旋者有不周旋者况五服之属耶齐业之初亦是甘苦共尝腹心在我卿兄弟年少理当不悉我与卿兄弟便是情同一家岂当都不念此作行路事此是二义我有今日非是本意所求且建武屠灭卿门致卿兄弟涂炭我起义兵非惟自雪门耻亦是为卿兄弟报仇卿若能在建武永元之世拨乱反正我虽起樊邓岂得不释戈推奉其虽欲不已亦是师出无名我今为卿报仇且时代革异望卿兄弟尽节报我耳且我自藉丧乱代明帝家天下耳不取卿家天下昔刘子舆自称成帝子光武言假使成帝更生天下亦不复可得况子舆乎梁初人劝我相诛灭者我答之犹如向孝武时事彼若苟有天命非我所能杀若其无期运何忽行此政足示无度量曹志亲是魏武帝孙陈思之子事晋武能为晋室忠臣此即卿事例卿是宗室情义异佗方坦然相期卿无复怀自外之意小待自当知我寸心又文献王时内斋直帐阉人赵叔祖天监初入为台斋帅在寿光省高祖呼叔祖曰我本识汝在北第以汝旧人故每驱使汝比见北第诸郎不叔祖奉答云比多在直出外甚疏假使蹔出亦不能得往高祖曰若见北第诸郎道我此意我今日虽是革代情同一家但今盘石未立所以未得用诸郎者非惟在我未宜亦是欲使诸郎得安耳但闭门高枕后自当见我心叔祖即出外具宣敕语子恪寻出为永嘉太守还除光禄卿秘书监出为明威将军零陵太守十七年入为散骑常侍辅国将军普通元年迁宗正卿三年迁都官尚书四年转吏部六年迁太子詹事大通二年出为宁远将军吴郡太守三年卒于郡舍时年五十二诏赠侍中中书令谥曰恭子恪兄弟十六人并仕梁有文学者子恪子质子显子云子晖五人子恪尝谓所亲曰文史之事诸弟备之矣不烦吾复牵率但退食自公无过足矣子恪少亦涉学颇属文随弃其本故不传文集子瑳亦知名太清中官至吏部郎避乱东阳后为盗所害　　褚球
按梁书本传球字仲宝河南阳翟人高祖叔度宋征卤将军雍州刺史祖暧太宰外兵参军父缋太子舍人并尚宋公主球少孤贫笃志好学有才思宋建平王景素元徽中诛灭惟有一女得存其故吏何昌宇王思远闻球清立以此女妻之因为之延誉仕齐起家征卤行参军俄署法曹迁右军曲江公主簿出为溧阳令在县清白资公俸而已除平西主簿天监初迁太子洗马散骑侍郎兼中书通事舍人出为建康令母忧去职以本官起之固辞不拜服阕除北中郎谘议参军俄迁中书郎复兼中书通事舍人除云骑将军累兼廷尉光禄卿舍人如故迁御史中丞球性公强无所屈挠在宪司甚称职普通四年出为北中郎长史南兰陵太守入为通直散骑常侍领羽林监七年迁太府卿顷之迁都官尚书中大同中出为仁威临川王长史江夏太守以疾不赴职改授光禄大夫未拜复为太府卿领步兵校尉俄迁通直散骑常侍秘书监领著作迁司徒左长史常侍著作如故自魏孙礼晋荀组以后台佐加貂始有球也寻出为贞威将军轻车河东王长史南兰陵太守入为散骑常侍领步兵寻表致仕诏不许俄复拜光禄大夫加给事中卒官时年七十　　孙谦
按梁书本传谦字长逊东莞莒人也少为亲人赵伯符所知谦年十七伯符为豫州刺史引为左军行参军以治干称父忧去职客居历阳躬耕以养弟妹乡里称其敦睦宋江夏王义恭闻之引为行参军历仕大司马太宰二府出为句容令清慎强记县人号为神明泰始初事建安王休仁休仁以为司徒参军言之明帝擢为明威将军巴东建平二郡太守郡居三峡恒以威力镇之谦将述职敕募千人自随谦曰蛮獠不宾盖待之失节耳何烦兵役以为国费固辞不受至郡布恩惠之化蛮獠怀之竞饷金宝谦慰喻而遣一无所纳及掠得生口皆放还家俸秩出吏民者悉原除之郡境翕然威信大着视事三年征还为抚军中兵参军元徽初迁梁州刺史辞不赴职迁越骑校尉征北司马府主簿建平王将称兵患谦强直托事遣使京师然后作乱及建平诛迁左军将军齐初为宁朔将军钱唐令治烦以简狱无系囚及去官百姓以谦在职不受饷遗追载缣帛以送之谦却不受每去官辄无私宅常借官空车厩居焉永明初为冠军长史江夏太守坐被代辄去郡系尚方顷之免为中散大夫明帝将废立欲引谦为心膂使兼卫尉给甲仗百人谦不愿处际会辄散甲士帝虽不罪而弗复任焉出为南中郎司马东昏永元元年迁缺
二字
大
夫天监六年出为辅国将军零陵太守已衰老犹强力为政吏民安之先是郡多虎暴谦至绝迹及去官之夜虎即害居民谦为郡县常勤劝课农桑务尽地利收入常多于邻境九年以年老征为光禄大夫既至高祖嘉其清洁甚礼异焉每朝见犹请剧职自效高祖笑曰朕使卿智不使卿力十四年诏曰光禄大夫孙谦清慎有闻白首不怠高年旧齿宜加优秩可给亲信二十人并给扶谦自少及老历二县五郡所在廉洁居身俭素床施蘧蒢屏风冬则布被莞席夏日无帱帐而夜卧未尝有蚊蚋人多异焉年逾九十强壮如五十者每朝会辄先众到公门力于仁义行己过人甚远兄灵庆常病寄于谦谦出行还问起居灵庆曰向饮冷热不调即时犹渴谦退遣其妻有彭城刘融者行乞疾笃无所归友人舆送谦舍谦开厅事以待之及融死以礼殡葬之众咸服其行义十五年卒官时年九十二诏赙钱三万布五十匹高祖为举哀甚悼惜之　　丘仲孚
按梁书本传仲孚字公信吴兴乌程人也少好学从祖灵鞠有人伦之鉴常称为千里驹也齐永明初选为国子生举高第未调还乡里家贫无以自资乃结群盗为之计画劫掠三吴仲孚聪明有智略群盗畏而服之所行皆果故亦不发太守徐嗣召补主簿历扬州从事太学博士于湖令有能名太守吕文显当时幸臣陵诋属县仲孚独不为之屈以父丧去职明帝即位起为烈武将军曲阿令值会稽太守王敬则举兵反乘朝廷不备反问始至而前锋已届曲阿仲孚谓吏民曰贼乘胜虽锐而乌合易离今若收船舰凿长冈埭泻渎水以阻其路得留数日台军必至则大事济矣敬则军至值渎涸果顿兵不得进遂败散仲孚以距守有功迁山阴令居职甚有声称百姓为之谣曰二傅沈刘不如一丘前世傅琰父子沈宪刘元明相继宰山阴并有政绩言仲孚皆过之也齐末政乱颇有臧贿为有司所举将收之仲孚窃逃径还京师诣阙会赦得不治高祖践阼复为山阴令仲孚长于拨烦善适权变吏民敬服号称神明治为天下第一起迁车骑长史长沙内史视事未&#征为尚书右丞迁左丞仍擢为卫尉卿恩任甚厚初起双阙以仲孚领大匠事毕出为安西长史南郡太守迁云麾长史江夏太守行郢州州府事遭母忧起摄职坐事除名复起为司空参军俄迁豫章内史在郡更励清节顷之卒时年四十八诏曰豫章内史丘仲孚重试大邦责以后效非直悔吝云亡实亦政绩克举不幸殒丧良以伤恻可赠给事黄门侍郎仲孚丧将还豫章老幼号哭攀送车轮不得前仲孚为左丞撰皇典二十卷南宫故事百卷又撰尚书具事杂仪行于世焉　　萧琛
按梁书本传琛字彦瑜兰陵人祖僧珍宋廷尉卿父惠训太中大夫琛年数岁从伯惠开抚其背曰必兴吾宗琛少而朗悟有纵横才辩起家齐太学博士时王俭当朝琛年少未为俭所识负其才气欲候俭时俭宴于乐游苑琛乃着虎皮靴策桃枝杖直造俭坐俭与语大悦俭为丹阳尹辟为主簿举为南徐州秀才累迁司徒记室永明九年魏始通好琛再衔命至桑干还为通直散骑侍郎时魏遣李道固来使齐帝燕之琛于御筵举酒劝道固道固不受曰公庭无私礼不容受劝琛徐答曰诗所谓雨我公田遂及我私座者皆服道固乃受琛酒迁司徒右长史出为晋熙王长史行南徐州事还兼少府卿尚书左丞东昏初嗣立时议以无庙见之典琛议据周颂烈文闵予皆为即位朝庙之典于是从之高祖定京邑引为骠骑谘议领录事迁给事黄门侍郎梁台建为御史中丞天监元年迁庶子出为宣城太守征为卫尉卿俄迁员外散骑常侍三年除太子中庶子散骑常侍九年出为宁远将军平西长史江夏大守始琛在宣城有北僧南度惟一葫芦中有汉书序传僧曰三辅旧老相传以为班固真本琛固求得之其书多有异今者而纸墨亦古文字多如龙举之例非隶非篆琛甚秘之及是行也以书饷鄱阳王范范乃献于东宫琛寻迁安西长史南郡太守母忧去官又丁父艰起为信武将军护军长史俄为贞毅将军太尉长史出为信威将军东阳太守迁吴兴太守郡有项羽庙土民名为愤王甚有灵验遂于郡厅事安施床幕为神座公私请祷前后二千石皆于厅拜祀而避居他室琛至徙神还庙处之不疑又禁杀牛解祀以脯代肉琛频&#大郡不治产业有阙则取不以为嫌普通元年征为宗正卿迁左民尚书领南徐州大中正太子右卫率徙度支尚书左骁骑将军领军将军转秘书监后军将军迁侍中高祖在西邸早与琛狎每朝燕接以旧恩呼为宗老琛亦奉陈昔恩以早簉中阳夙忝同闬虽迷兴运犹荷洪慈上答曰虽云早契阔乃自非同志勿谈兴运初且道狂奴异琛常言少壮三好音律书酒年长以来二事都废惟书籍不衰而琛性通脱常自解事毕馂余必陶然致醉大通二年为金紫光禄大夫加特进给亲信三十人中大通元年为云麾将军晋陵太守秩中二千石以疾自解改授侍中特进金紫光禄大夫卒年五十二遗令诸子与妻同坟异藏祭以蔬菜葬日止车十乘事存率素乘舆临哭甚哀诏赠本官加云麾将军给东园秘器朝服一具衣一袭赙钱二十万布百匹谥曰平子　　宗夬从
弟岳

按梁书本传夬字明南阳涅阳人也世居江陵祖景宋时征太子庶子不就有高名父繁西中郎谘议参军夬少勤学有局干弱冠举郢州秀才历临川王常侍骠骑行参军齐司徒竟陵王集学士于西邸并见图画夬亦预焉永明中与魏和亲敕夬与尚书殿中郎任昉同接魏使皆时选也武帝嫡孙南郡王居西州以夬管书记夬既以笔札被知亦以贞正见许故任焉俄而文惠太子薨王为皇太孙夬仍管书记及太孙即位多失德夬颇自疏得为秣陵令迁尚书都官郎隆昌末少帝见诛宠旧多罹其祸惟夬及傅昭以清正免明帝即位以夬为郢州治中有名称职以父老去官还乡里南康王为荆州刺史引为别驾义师起迁西中郎谘议参军别驾如故时西土位望惟夬与同郡乐蔼刘坦为州人所推信故领军将军萧&#冑深相委仗每事谘焉高祖师发雍州&#胄遣夬出自杨口面禀经略并护送军资高祖甚礼之天兴初迁御史中丞以父忧去职起为冠军将军卫军长史天监元年迁征卤长史东海太守将军如故二年征为太子右卫率是冬迁五兵尚书参掌大选三年卒时年四十九子曜卿嗣夬从弟岳有名行州里称之出于夬右仕历尚书库部郎郢州治中北中郎录事参军事　　王瞻
按梁书本传瞻字思范琅邪临沂人宋太保弘从孙也祖柳光禄大夫东亭侯父猷廷尉卿瞻年数岁尝从师受业时有伎经其门同学皆出观瞻独不视习诵如初从父尚书仆射僧达闻而异之谓瞻父曰吾宗不衰寄之此子年十二居父忧以孝闻服阕袭封东亭侯瞻幼时轻薄好逸游为闾里所患及长颇折节有士操涉猎书记于&#射尤善起家著作佐郎累迁太子舍人太尉主簿太子洗马顷之出为鄱阳内史秩满授太子中舍人又为齐南海王友寻转司徒竟陵王从事中郎王甚相宾礼南海王为护军将军瞻为长史又出补徐州别驾从事史迁骠骑将军王晏长史晏诛出为晋陵太守瞻洁己为政妻子不免饥寒时大司马王敬则举兵作乱路经晋陵郡民多附敬则军败台军讨贼党瞻言于朝曰愚人易动不足穷法明帝许之所全活者万数征拜给事黄门侍郎抚军建安王长史御史中丞高祖霸府开以瞻为大司马相国谘议参军领录事梁台建为侍中迁左民尚书俄转吏部尚书瞻性率亮居选部所举多行其意颇嗜酒每饮或竟日而精神益朗瞻不废簿领高祖每称瞻有三术射&#酒也寻加右军将军以疾不拜仍为侍中领骁骑将军未拜卒时年四十九谥康侯子长元著作佐郎早卒　　王份
按梁书本传份字季文琅邪人也祖续明宋开府仪同三司元公父粹黄门侍郎份十四而孤解褐车骑主簿出为宁远将军始安内史袁粲之诛亲故无敢视者份独往致恸由是显名迁太子中舍人太尉属出为晋安内史累迁中书侍郎转大司农份兄奂于雍州被诛奂子肃奔于魏份自拘请罪齐世祖知其诚款喻而遣之属肃屡引魏人来侵疆场世祖尝因侍坐从容谓份曰比有北信不份敛容对曰肃既近忘坟柏宁远忆有臣帝亦以此亮焉寻除宁朔将军零陵内史征为黄门侍郎以父终于此职固辞不拜迁秘书监天监初除散骑常侍领步兵校尉兼起部尚书高祖尝于宴席问群臣曰朕为有为无份对曰陛下应万物为有体至理为无高祖称善出为宣城太守转吴郡太守迁宁朔将军北中郎豫章王长史兰陵太守行南徐府州事迁太常卿太子右率散骑常侍侍东宫除金紫光禄大夫复为智武将军南康王长史秩中二千石复入为散骑常侍金紫光禄南徐州大中正给亲信二十人迁尚书左仆射寻加侍中时修建二郊份以本官领大匠卿迁散骑常侍右光禄大夫加亲信为四十人迁侍中特进左光禄复以本官监丹阳尹普通五年三月卒时年七十九诏赠本官赙钱四十万布四百匹蜡四百斤给东园秘器朝服一具衣一袭谥胡子长子琳字孝璋举南徐州秀才释褐征卤建安王法曹司徒东阁祭酒南平王文学尚义兴公主拜驸马都尉累迁中书侍郎卫军谢朏长史员外散骑常侍出为明威将军东阳太守征司徒左长史　　沈瑀
按梁书本传瑀字伯瑜吴兴武康人也叔父昶事宋建平王景素景素谋反昶先去之及败坐系狱瑀诣台陈请得免罪由是知名起家州从事奉朝请尝诣齐尚书右丞殷沵沵与语及政事甚器之谓曰观卿才干当居吾此职司徒竟陵王子良闻瑀名引为府参军领扬州部传从事时建康令沈徽孚恃势陵瑀瑀以法绳之众惮其强子良甚相知赏虽家事皆以委瑀子良薨瑀复事刺史始安王遥光尝被使上民丁速而无怨遥光谓同使曰尔何不学沈瑀所为乃令专知州狱事湖熟县方山埭高峻冬月公私行侣以为艰难明帝使瑀行治之瑀乃开四洪断行客就作三日立办扬州书佐私行诈称州使不肯就作瑀鞭之三十书佐归诉遥光遥光曰沈瑀必不枉鞭汝覆之果有诈明帝复使瑀筑赤山塘所费减材官所量数十万帝益善之永泰元年为建德令教民一丁种十五株桑四株柿及梨栗女丁半之人咸欢悦顷之成林去官还京师兼行选曹郎随陈伯之军至江州会义师围郢城瑀说伯之迎高祖伯之泣曰余子在都不得出城不能不爱之瑀曰不然人情匈匈皆思改计若不早图众散难合伯之遂举众降瑀从在高祖军中初瑀在竟陵王家素与范云善齐末尝就云宿梦坐屋梁柱上仰见天中字曰范氏宅至是瑀为高祖说之高祖曰云得不死此梦可验及高祖即位云深荐瑀自暨阳令擢兼尚书右丞时天下初定陈伯之表瑀催督运转军国获济高祖以为能迁尚书驾部郎兼右丞如故瑀荐族人沈僧隆僧照有吏干高祖并纳之以母忧去职起为振武将军余姚令县大姓虞氏千余家请谒如市前后令长莫能绝自到非讼所通其有至者悉立之&#下以法绳之县南又有豪族数百家子弟纵横递相庇荫厚自封植百姓甚患之瑀召其老者为石头仓监少者补县僮皆号泣道路自是权右屏迹瑀初至富吏皆鲜衣美服以自彰别瑀怒曰汝等下县吏何自拟贵人邪悉使着芒屩粗布侍立终日足有蹉跌辄加榜棰瑀微时尝自至此鬻瓦器为富人所辱故因以报焉由是士庶骇怨然瑀廉白自守故得遂行其志后王师北伐征瑀为建威将军督运漕寻兼都水使者顷之迁少府卿出为安南长史寻阳太守江州刺史曹景宗疾笃瑀行府州事景宗卒仍为信威萧&#达长史太守如故瑀性崛强每忤&#达&#达衔之天监八年因入谘事辞又激厉&#达作色曰朝廷用君作行事耶瑀出谓人曰我死而后已终不能倾侧面从是日于路为盗所杀时年五十九多以为&#达害焉子续累讼之遇&#达亦寻卒事遂不穷竟续乃布衣蔬食终其身　　庾荜
按梁书本传荜字休野新野人也父深之宋应州刺史荜年十岁遭父忧居丧毁瘠为州党所称弱冠为州迎主簿举秀才累迁安西主簿尚书殿中郎骠骑功曹史博涉群书有口辩齐永明中与魏和亲以荜兼散骑常侍报使还拜散骑侍郎知东宫管记事郁林王即位废掌中书诏诰出为荆州别驾仍迁西中郎谘议参军复为州别驾前后纲纪皆致富饶荜再为之清身率下杜绝请托布被蔬食妻子不免饥寒明帝闻而嘉焉手敕褒美州里荣之迁司徒谘议参军通直散骑常侍高祖平京邑霸府建引为骠骑功曹参军迁尚书左丞出为辅国长史会稽郡丞行郡府事时承雕弊之后百姓凶荒所在谷贵米至数千人多流散荜抚循甚有治理唯守公禄清节逾厉至有经日不举火太守襄阳王闻而馈之荜谢不受天监元年卒停尸无以殓柩不能归高祖闻之诏赐绢百匹米五十斛初荜为西楚望族早历显官乡人乐蔼有干用素与荜不平互相陵竞蔼事齐豫章王嶷嶷薨蔼仕不得志自步兵校尉求助戍归荆州时荜为州别驾益忽蔼及高祖践阼蔼以西朝勋为御史中丞荜始得会稽行事既耻之矣会职事微有谴高祖以蔼其乡人也使宣旨诲之荜大愤故发病卒　　陆杲按梁书本传杲字明霞吴郡吴人祖徽宋辅国将军益州刺史父睿扬州治中杲少好学工书画舅张融有高名杲风韵举动颇类于融时称之曰无对日下惟舅与甥起家齐中军法曹行参军太子舍人卫军王俭主簿迁尚书殿中曹郎拜日八座丞郎并到上省交礼而杲至晚不及时刻坐免官久之以为司徒竟陵王外兵参军迁征卤宜都王功曹史骠骑晋安王谘议参军司徒从事中郎梁台建以为骠骑记室参军迁相国西曹掾天监元年除抚军长史母忧去职服阕拜建威将军中军临川王谘议参军寻迁黄门侍郎右军安成王长史五年迁御史中丞杲性婞直无所顾望山阴令虞肩在任赃污数百万杲奏收治中书舍人黄睦之以肩事托杲杲不答高祖闻之以问杲杲答曰有之高祖曰卿识睦之不杲答曰臣不识其人时睦之在御侧上指示杲曰此人是也杲谓睦之曰君小人何敢以罪人属南司睦之失色领军将军张稷是杲从舅杲尝以公事弹稷稷因侍宴诉高祖曰陆杲是臣通亲小事弹臣不贷高祖曰杲职司其事卿何得为嫌杲在台号称不畏强御六年迁秘书监顷之为太子中庶子光禄卿八年出为义兴太守在郡宽惠为民下所称还为司空临川王长史领扬州大中正十四年迁通直散骑侍郎俄迁散骑常侍中正如故十五年迁司徒左长史十六年入为左民尚书迁太常卿普通二年出为仁威将军临川内史五年入为金紫光禄大夫又领扬州大中正中大通元年加特进中正如故四年卒时年七十四谥曰质子杲素信佛法持戒甚精着沙门传三十卷弟煦学涉有思理天监初历中书侍郎尚书左丞太子家令卒撰晋书未就又着陆史十五卷陆氏骊泉志一卷并行于世子罩少笃学有文才仕至太子中庶子光禄卿　　蔡撙
按梁书本传撙字景节济阳考城人父兴宗宋左光禄大夫开府仪同三司有重名前代撙少方雅退默与兄寅俱知名选补国子生举高第为司徒法曹行参军齐左卫将军王俭高选府僚以撙为主簿累迁建安王文学司徒主簿左西属明帝为镇军将军引为从事中郎迁中书侍郎中军长史给事黄门侍郎丁母忧庐于墓侧齐末多难服阕因居墓所除太子中庶子太尉长史并不就梁台建为侍中迁临海太守坐公事左迁太子中庶子复为侍中吴兴太守天监元年宣城郡吏吴承伯挟妖道聚众攻宣城杀太守朱僧勇因转屠旁县逾山寇吴兴所过皆残破众有二万奄袭郡城东道不习兵革吏民恇扰奔散并请撙避之撙坚守不动募勇敢固郡承伯尽锐攻撙撙命众出拒战于门应手摧破临阵斩承伯余党悉平加信武将军征度支尚书迁中书令复为信武将军晋陵太守迁除通直散骑常侍国子祭酒迁吏部尚书居还弘简有名称又为侍中领秘书监转中书令侍中如故普通二年出为宣毅将军吴郡太守四年卒时年五十七追赠侍中金紫光禄大夫宣惠将军谥康子子彦熙历官中书郎宣城内史　　陈
　　谢岐
按陈书本传岐会稽山阴人也父达梁太学博士岐少机警好学见称于梁世为尚书金部郎山阴令侯景乱岐流寓东阳景平依于张彪彪在吴郡及会稽庶事一以委之彪每征讨恒留岐监郡知后事彪败高祖引岐参预机密以为兼尚书右丞时军旅屡兴粮储多阙岐所在干理深被知遇永定元年为给事黄门侍郎中书舍人兼右丞如故天嘉二年卒赠通直散骑常侍　　司马申
按陈书本传申字季和河内温人也祖慧远梁都水使者父元通梁尚书左民郎申早有风&#十四便善奕棋尝随父候吏部尚书到仲举时梁州刺史阴子春领军朱异在焉子春素知申即于坐所呼与对奕申每有妙思异观而奇之因引申游处梁邵陵王为丹阳尹以申为主簿属太清之难父母俱没因此自誓菜食终身梁元帝承制起为开远将军迁镇西外兵记室参军及侯景寇郢州申随都督王僧辩巴陵每进筹策皆见行用僧辩叹曰此生要鞬汗马或非所长若使抚众守城必有奇绩僧辩之讨陆纳也申在军中于时贼众奄至左右披靡申躬蔽僧辩蒙楯而前会裴之横救至贼乃退僧辩顾申而笑曰仁者必有勇岂虚言哉除散骑侍郎绍泰初迁仪同侯安都从事中郎高祖受禅除安东临川王谘议参军天嘉三年迁征北谘议参军兼廷尉监五年除镇东谘议参军兼起部郎出为戎昭将军江乘令甚有治绩入为尚书金部郎迁左民郎以公事免太建初起为贞威将军征南鄱阳王谘议参军九年除秣陵令在职以清能见纪有白雀巢于县庭秩满顷之预东宫宾客寻兼东宫通事舍人迁员外散骑常侍舍人如故及叔陵之肆逆也事既不捷出据东府申驰召右卫萧摩诃帅兵先至追斩之因入城中收其府库后主深嘉之以功除太子左卫率封文始县伯邑四百户兼中书通事舍人寻迁右卫将军加通直散骑常侍以疾还第就加散骑常侍右卫舍人如故至德四年卒后主嗟悼久之下诏曰慎终追远钦若旧则阖棺定谥抑乃前典故散骑常侍右卫将军文始县开国伯申忠肃在公清正立己治繁处约投躯殉义朕任寄情深方康庶绩奄然化往伤恻于怀可赠侍中护军将军进爵为侯增邑为五百户谥曰忠给朝服一具衣一袭&#日举哀丧事所须随由资给及葬后主自制志铭辞情伤切卒章曰嗟乎天不与善歼我良臣其见幸如此申历事三帝内掌机密至于仓卒之间军国大事指麾断决无有滞留子琇嗣官至太子舍人　　谢哲
按陈书本传哲字&#豫陈郡阳夏人也祖朏梁司徒父譓梁右光禄大夫哲美风仪举止酝藉而襟情豁然为士君子所重起家梁秘书郎累迁广陵太守侯景之乱以母老因寓居广陵高祖自京口渡江应接郭元建哲乃委质深被敬重高祖为徐州刺史表哲为长史荆州陷高祖使哲奉表于晋安王劝进敬帝承制征为给事黄门侍郎领步兵校尉贞阳侯僭位以哲为通直散骑常侍侍东宫敬帝即位迁长兼侍中高祖受命迁都官尚书豫州大中正吏部尚书出为明威将军晋陵太守入为中书令世祖嗣位为太子詹事出为明威将军衡阳内史秩中二千石迁长沙太守将军加秩如故还除散骑常侍中书令废帝即位以本官领前将军高宗为录尚书引为侍中仁威将军司徒左长史未拜光大元年卒时年五十九赠侍中中书监谥康子　　陆山才
按陈书本传山才字孔章吴郡吴人也祖翁宝梁尚书水部郎父泛散骑常侍山才少倜傥好尚文史范阳张续续弟绾并钦重之起家王国常侍迁外兵参军寻以父疾东归侍养承圣元年王僧辩授山才仪同府西曹掾高祖诛僧辩山才奔会稽依张彪彪败乃归高祖绍泰中都督周文育出镇南豫州不知书疏乃以山才为长史政事悉以委之文育南讨&#萧勃擒欧阳頠计画多出山才及文育西征王琳留山才监江州事乃镇豫章文育与侯安都于沌口败绩余孝顷自新林来寇豫章山才收合余众依于周迪擒余孝顷李孝钦等遣山才自都阳之乐安岭东道送于京师除中书侍郎复由乐安岭绥抚南川诸郡文育重镇豫章金口山才复为贞威将军镇南长史豫章太守文育为熊昙朗所害昙朗囚山才等送于王琳未至而侯安都败琳将常众爱于宫亭湖由是山才获反除贞威将军新安太守为王琳未平留镇富阳以捍东道入为员外散骑常侍迁宣惠始兴王长史行东扬州事侯安都讨留异山才率王府之众从焉异平除明威将军东阳太守入为镇东始兴王长史带会稽郡丞行东扬州事未拜改授散骑常侍兼度支尚书满岁为真高宗南征周迪以山才为军司迪平复职余孝顷自海道袭晋安山才又以本官之会稽指授方略还朝坐侍宴与蔡景历言语过差为有司所奏免官寻授散骑常侍迁云旗将军西阳武昌二郡太守天康元年卒时年五十八赠右卫将军谥曰简子　　赵知礼
子
允恭

按陈书本传知礼字齐旦天水陇西人也父孝穆梁候官令知礼涉猎文史善隶书高祖之讨元景仲也或荐之引为记室参军知礼为文赡速每占授军书下笔便就率皆称旨由是恒侍左右深被委任当时计画莫不预焉知礼亦多所献替高祖平侯景军至白茅湾上表梁元帝及与王僧辩论述军事其文并知礼所制侯景平授中书侍郎封始平县子邑三百户高祖为司空以为从侍中郎高祖入辅迁给事黄门侍郎兼卫尉卿高祖受命迁通直散骑常侍直殿省寻迁散骑常侍守太府卿权知领军事天嘉元年进爵为伯增邑通前七百户王琳平授持节督吴州诸军事明威将军吴州刺史知礼沈静有谋谟每军国大事世祖辄令玺书问之秩满为明威将军太子右卫率迁右卫将军领前军将军六年卒时年四十七诏赠侍中谥曰忠子允恭嗣　　王质
按陈书本传质字子贞右光禄大夫通之弟也少慷慨涉猎书史梁世以武帝甥封甲口亭侯补国子周易生射策高第起家秘书郎太子舍人尚书殿中郎遭母忧居丧以孝闻服阕除太子洗马东宫领直累迁中舍人庶子太清元年除假节宁远将军领东宫兵从贞阳侯北伐及贞阳败绩质脱身逃还侯景于寿阳构逆质又领舟师随众军拒之景军济江质便退走寻领步骑顿于宣阳门外景军至京师质不战而溃乃剪发为桑门潜匿人间及柳仲礼等会援京邑军南岸质又收合余众从之京城陷后西奔荆州元帝承制以质为右长史带河东太守俄迁侍中寻出为持节都督吴州诸军事宁远将军吴州刺史领鄱阳内史荆州侯瑱镇于湓城与质不协遣偏将羊亮代质且以兵临之质率所部度信安岭依于留异文帝镇会稽以兵助质令镇信安县永定二年高祖命质率所部逾岭出豫章随都督周文育以讨王琳质与琳素善或谮云于军中潜信交通高祖命周文育杀质文育启请救之获免寻授散骑常侍晋陵太守文帝嗣位征守五兵尚书高宗为扬州刺史以质为仁威将军骠骑府长史天嘉二年除晋安太守高宗辅政以为司徒左长史将军如故坐公事免官寻为通直散骑常侍迁太府卿都官尚书太建二年卒时年六十赠本官谥曰安子　　张种
弟棱　族子
稚才　孙冲之

按陈书本传种字士苗吴郡人也祖辩宋司空右长史广州刺史父略梁太子中庶子临海太守种少恬静居处雅正不妄交游傍无造请时人为之语曰宋称敷演梁则卷充清虚学尚种有其风仕梁王府法曹迁外兵参军以父忧去职服阕为中军宣城王府主簿种时年四十余家贫求为始丰令入除中卫西昌侯府西曹掾时武陵王为益州刺史重选府僚以种为征西东曹掾种辞以母老抗表陈请为有司所奏坐黜免侯景之乱种奉其母东奔久之得达乡里俄而母卒种时年五十而毁瘠过甚又迫以凶荒未获时葬服制虽毕而居处饮食恒若在丧及景平司徒王僧辩以状奉闻起为贞威将军治中从事史并为具葬礼葬讫种方即吉僧辩又以种年老傍无子嗣赐之以妾及居处之具贞阳侯僭位除廷尉卿太子中庶子敬帝即位为散骑常侍迁御史中丞领前军将军高祖受禅为太府卿天嘉元年除左民尚书二年权监吴郡寻征复本职迁侍中领步兵校尉以公事免白衣兼太常卿俄而即真废帝即位加领右军将军未拜改领弘善宫卫尉又领扬东扬二州大中正高宗即位重为都官尚书领左骁骑将军迁中书令骁骑中正并如故以疾授金紫光禄大夫种沈深虚静而识量宏博时人皆以为宰相之器仆射徐陵尝抗表让位于种曰臣种器怀沈密文史优裕东南贵秀朝廷亲贤克壮其猷宜居左执其为时所推重如此太建五年卒时年七十赠特进谥曰元子种仁恕寡欲虽历居显位而家产屡空终日晏然不以为病太建初女为始兴王妃以居处僻陋特赐宅一区又累赐无锡嘉兴县侯秩尝于无锡见有重囚在狱天寒呼出曝日遂失之世祖大笑而不深责有集十四卷种弟棱亦清静有识度官至司徒左长史太建十一年卒时年七十赠光禄大夫种族子稚才齐护军孙冲之少孤介特立仕为尚书金部郎中迁右丞建康令太舟卿扬州别驾从事史兼散骑常侍使于周还为司农廷尉卿所历并以清白称　　谢嘏
按陈书本传嘏字含茂陈郡夏阳人也祖齐金紫光禄大夫父举梁中卫将军开府仪同三司嘏风神清雅颇善属文起家梁秘书郎稍迁太子中庶子掌东宫管记出为建安太守侯景之乱嘏之广州依萧勃承圣中元帝征为五兵尚书辞以道阻转授智武将军萧勃以为镇南长史南海太守勃败还至临川为周迪所留久之又度岭之晋安依陈宝应世祖前后频召之嘏崎岖寇卤不能自拔及宝应平嘏方诣阙为御史中丞江德藻所举劾世祖不加罪责以为给事黄门侍郎寻转侍中天康元年以公事免寻复本职光大元年为信威将军中卫始兴王长史迁中书令豫州大中正都官尚书领羽林监中正如故太建元年卒赠侍中中书令谥曰光子有文集行于世二子俨伸俨官至散骑常侍侍中御史中丞太常卿出监东扬州祯明二年卒于会稽赠中护军　　王玚
弟
瑜

按陈书本传玚字子玙司空冲之第十二子也沉静有器局美风仪举止酝藉梁大同中起家秘书郎迁太子洗马元帝承制征为中书侍郎直殿省仍掌相府管记出为东宫内史迁太子中庶子丁所生母忧归于丹阳江陵陷梁敬帝承制除仁威将军尚书吏部郎中贞阳侯僭位以敬帝为太子授玚散骑常侍侍东宫寻迁长史兼侍中高祖入辅以为司徒左长史永定元年迁守五兵尚书世祖嗣位授散骑常侍领太子庶子侍东宫迁领左骁骑将军太子中庶子常侍侍中如故玚为侍中六载父冲尝为玚辞领中庶子世祖顾谓冲曰所以久留玚于承华政欲使太子微有玚风法耳废帝嗣位以侍中领左骁骑将军光大元年以父忧去职高宗即位太建元年复除侍中领左骁骑将军迁度支尚书领羽林监出为信威将军云髦始兴王长史行州府事未行迁中书令寻加散骑常侍除吏部尚书常侍如故玚性宽和及居选职务在清静谨守文案无所抑扬寻授尚书右仆射未拜加侍中迁左仆射参掌选事侍中如故玚兄弟三十余人居家笃睦每岁时馈遗遍及近亲敦诱诸弟并禀其规训大建六年卒时年五十四赠侍中特进护军将军丧事随所资给谥曰光子玚第十三弟瑜字子珪亦知名美容仪早历清显年五十官至侍中永定元年使于齐以陈郡袁宪为副齐以王琳之故执而囚之齐文宣帝每行载死囚以从齐人呼曰供御囚每有他怒则召杀之以快其意瑜及宪并危殆者数矣齐仆射杨遵彦悯其无辜每救护之天嘉二年还朝诏复侍中顷之卒时年四十赠本官谥曰贞子　　刘仲威
从弟
广德

按陈书本传仲威南阳涅阳人也祖虬齐世以国子博士征不就父之遴荆州刺史治中从事史仲威少有志气颇涉文史梁承圣中为中书侍郎萧庄伪署御史中丞随庄入齐终于邺中仲威从弟广德亦好学负才任气父之亨梁安西湘东王长史南郡太守广德承圣中以军功官至给事黄门侍郎湘东太守荆州陷后依于王琳琳平文帝以广德为宁远始兴王府限外记室参军仍领其旧兵寻为太尉侯瑱湘州府司马历乐山豫章二郡太守新安内史光大中假节员外散骑常侍云旗将军河东太守大建元年卒于郡时年四十三赠左卫将军　　萧济
按陈书本传济字孝康东海兰陵人也少好学博通经史谘梁武帝左氏疑义三十余条尚书仆射范阳张缵太常卿南阳刘之遴并与济讨论缵等莫能抗对解褐梁秘书郎迁太子舍人预平侯景之功封松阳县侯邑五百户及高祖作镇徐方以济为明威将军征北长史承圣二年征为中书侍郎转通直散骑常侍世祖为会稽太守又以济为宣毅府长史迁司徒左长史世祖即位授侍中寻迁太府卿丁所生母忧不拜济毗佐二主恩遇甚笃赏赐加于凡等历守兰陵阳羡临津临安等郡所在皆着声绩太建初入为五兵尚书与左仆射徐陵特进周弘正度支尚书王玚散骑常侍袁宪俱侍东宫复为司徒长史寻授度支尚书领羽林监迁国子祭酒领羽林如故加金紫光禄大夫兼安德宫卫尉寻迁仁威将军扬州长史高宗尝敕取扬州曹事躬自省览见济条理详悉文无滞害乃顾谓左右曰我本期萧长史长于经传不意精练繁剧乃至于此迁祠部尚书加给事中复为金紫光禄大夫未拜而卒时年六十六诏赠本官官给丧事　　沈君理
子遵礼　叔
迈　弟君高

按陈书本传君理字仲伦吴兴人也祖僧畟梁左民尚书父巡素与高祖相善梁太清中为东阳太守侯景平后元帝征为少府卿荆州陷萧&#署金紫光禄大夫君理美风仪博涉经史有识鉴起家湘东王法曹参军高祖镇南徐州君理自东阳谒于高祖高祖器之命尚会稽长公主辟为府西曹掾稍迁中卫豫章王从事中郎寻加明威将军兼尚书吏部侍郎迁给事黄门侍郎监吴郡高祖受禅拜驸马都尉封永安定侯出为吴郡太守是时兵革未宁百姓荒弊军国之用咸资东境君理招集士卒修治器械民下悦附深以干理见称世祖嗣位征为侍中迁守左民尚书未拜为明威将军丹阳尹天嘉三年重授左民尚书领步兵校尉寻改前军将军四年侯安都徙镇江州以本官监南徐州六年出为仁威将军东阳太守天康元年以父忧去职君理因自请往荆州迎丧柩朝议以在位重臣难令出境乃令长兄君严往焉及还将葬诏赠巡侍中领军将军谥曰敬子其年起君理为信威将军左卫将军又起为持节都督东衡衡二州诸军事仁威将军东衡州刺史领始兴内史又起为明威将军中书令前后夺情者三并不就太建元年服阕除太子詹事行东宫事迁吏部尚书二年高宗以君理女为皇太子妃赐爵望蔡县侯邑五百户四年加侍中五年迁尚书右仆射领吏部侍中如故其年有疾舆驾亲临视九月卒时年四十九诏赠侍中太子少傅丧事所须随由资给重赠翊左将军开府仪同三司侍中如故谥曰贞宪君理子遵俭早卒以弟君高子遵礼为嗣君理第五叔迈亦方正有干局仕梁为尚书金部郎永定中累迁中书侍郎天嘉中历太仆廷尉出为镇东始兴王长史会稽郡丞行东扬州事光大元年除尚书吏部郎太建元年迁为通直散骑常侍侍东宫二年卒时年五十二赠散骑常侍君理第六弟君高字季高少知名性刚直有吏能以家门外戚早居清显历太子舍人洗马中舍人高宗司空府从事中郎廷尉卿太建元年东境大水百姓饥弊乃以君高为贞威将军吴令寻除太子中庶子尚书吏部郎卫尉卿出为宣远将军平南长沙王长史南海太守行广州事以女为王妃固辞不行复为卫尉卿八年诏授持节都督交广等十八州诸军事宁远将军平越中郎将广州刺史岭南俚獠世相攻伐君高本文吏无武干推心抚御甚得民和十年卒于官时年四十七赠散骑常侍谥曰祁子　　萧引按陈书萧允传引字叔休方正有器局望之俨然虽造次之间必由法度性聪敏博学善属文释褐著作佐郎转西昌侯仪同府主簿侯景之乱梁元帝为荆州刺史朝士多往归之引曰诸王力争祸患方始今日逃难未是择君之秋吾家再世为始兴郡遗爱在民正可南行以存家门耳于是与弟彤及宗亲等百余人奔岭表时始兴人欧阳頠为衡州刺史引往依焉頠后迁为广州病死子纥领其众引每疑纥有异因事规正由是情礼渐疏及纥举兵反时京都士人岑之敬公孙挺等并皆惶骇唯引恬然谓之敬等曰管幼安袁曜卿亦但安坐耳君子正身以明道直己以行义亦复何忧惧乎及章昭达平番禺引始北还高宗召引问岭表事引具陈始末帝甚悦即日拜金部侍郎引善隶书为当时所重高宗尝披奏事指引署名曰此字笔势翩翩似鸟之欲飞引谢曰此乃陛下假其羽毛耳又谓引曰我每有所忿见卿辄意解何也引曰此自陛下不迁怒臣何预此恩大建七年加戎昭将军九年除中卫始兴王谘议参军兼金部侍郎引性抗直不事权贵左右近臣无所造请高宗每欲迁用辄为用事者所裁及吕梁覆师戎储空匮乃转引为库部侍郎掌知营造弓弩&#箭等事引在职一年而器械充牣频加中书侍郎贞威将军黄门郎十二年吏部侍郎缺所司屡举王宽谢燮等帝并不用乃中诏用引时广州刺史马靖甚得岭表人心而兵甲精练每年深入俚洞又数有战功朝野颇生异议高宗以引悉岭外物情且遣引观靖审其举措讽令送质引奉密旨南行外托收督赕物既至番禺靖即悟旨尽遣儿弟下都为质还至赣水而高宗崩后主即位转引为中庶子以疾去官明年京师多盗乃复起为贞威将军建康令时殿内队主吴琎及宦官李善度蔡脱儿等多所请属引一皆不许引族子密时为黄门郎谏引曰李蔡之势在位皆畏惮之亦宜小为身计引曰吾之立身自有本末亦安能为李蔡改行就令不平不过解职耳吴琎竟作飞书李蔡证之坐免官卒于家时年五十八子德言最知名弟彤以恬静好学官至太子中庶子南康王长史密字士机幼而聪敏博学有文词祖琛梁特进父游少府卿密太建八年兼散骑常侍聘于齐历位黄门侍郎太子中庶子散骑常侍　　袁敬
按陈书本传敬字子恭陈郡阳夏人也祖顗宋侍中吏部尚书雍州刺史父昂梁侍中司空谥穆公敬纯孝有风格幼便笃学老而无倦释褐秘书郎累迁太子舍人洗马中舍人江陵沦覆流寓岭表高祖受禅敬在广州依欧阳頠及頠卒其子纥据州将有异志敬累谏纥为陈逆顺之理言甚切至纥终不从高宗即位遣章昭达率众讨纥纥将败之时恨不纳敬言朝廷义之其年征为太子中庶子通直散骑常侍俄转司徒左长史寻迁左民尚书转都官尚书领豫州大中正累迁太常卿散骑常侍金紫光禄大夫加特进至德三年卒时年七十九赠左光禄大夫谥曰靖德子元友嗣　　蔡征
按陈书本传征字希祥侍中中抚军将军景历子也幼聪敏精识强记年六岁诣梁吏部尚书河南褚翔翔字仲举嗟其&#悟七岁丁母忧居丧如成人礼继母刘氏性悍忌视之不以道征供持益谨初无怨色征本名览景历以为有王祥之性更名征字希祥梁承圣初高宗为南徐州刺史召补迎主簿寻授太学博士天嘉初迁始兴王府法曹行参军历外兵参军尚书主客郎所居以干理称太建初迁太子少傅丞新安王主簿通直散骑侍郎晋安王功曹史太子中舍人兼东宫领直中舍人如故丁父忧去职服阕袭封新丰县侯授戎昭将军镇右新安王谘议参军至德二年迁廷尉卿寻为吏部郎迁太子中庶子中书舍人掌诏诰寻授左民尚书与仆射江总知撰五礼事寻加宁远将军后主器其材干任寄日重迁吏部尚书安右将军每十日一往东宫于太子前论述古今得丧及当时政务又敕以廷尉寺狱事无大小取征议决俄有敕遣征收募兵士自为部曲征善抚恤得物情旬月之间众近一万征位望既重兼声势熏灼物议咸忌惮之寻徙为中书令将军如故中令清简无事或云征有怨言事闻后主后主大怒收夺人马将诛之有固谏者获免祯明三年隋军济江后主以征有干用权知中领军日夜勤苦备尽心力后主嘉焉谓曰事宁有以相报及决战于钟山南冈敕征守宫城西北大营寻令督众军战事城陷随例入关征美容仪有口辩多所详究至于士流官宦皇家戚属及当朝制度宪章仪轨户口风俗山川土地问无不对然性颇便佞进取不能以退素自业初拜吏部尚书启后主借鼓吹后主谓所司曰鼓吹军乐有功乃授蔡征不自量揆紊我朝章然其父景历既有缔构之功宜且如所启拜讫即追还征不修廉隅皆此类也隋文帝闻其敏赡召见顾问言辄会旨然累年不调久之除太常丞历尚书民部仪曹郎转给事卒时年六十七子翼治尚书官至司徒属德教学士入隋为东宫学士　　魏一
　　李先
按魏书本传先字容仁中山卢奴人也本字犯高祖庙讳少好学善占相之术师事清河张御御奇之仕苻坚尚书郎后慕容永闻其名迎为谋主先劝永据长子城永遂称制以先为黄门郎秘书监垂灭永徙于中山皇始初先于井陉归顺太祖问先曰卿何国人先曰臣本赵郡平棘人太祖曰朕闻中山土广民殷信尔以不先曰臣少官长安仍事长子后乃还乡观望民士实自殷广又问先曰朕闻长子中有李先者卿其是乎先曰小臣是也太祖曰卿识朕不先曰陛下圣德膺符泽被八表龙颜挺特臣安敢不识太祖又问曰卿祖父及身官悉历何官先对曰臣大父重晋平阳太守大将军右司马父樊石虎乐安太守左中郎将臣苻丕尚书右主客郎慕容永秘书监高密侯太祖曰卿既宿士屡历名官经学所通何典为长先对曰臣才识愚暗少习经史年荒废忘十犹通六又问兵法风角卿悉通不先曰亦曾习读不能明解太祖曰慕容永时卿用兵不先曰臣时蒙显任实参兵事太祖后以先为丞相卫王府左长史从仪平邺到义台破慕容驎军回定中山先每一进策所向&#平车驾还代以先为尚书右中兵郎太祖谓先曰今蠕蠕屡来犯塞朕欲讨之卿以为何如先曰蠕蠕不识天命窜伏荒朔屡来偷窃惊动边民陛下神武威德遐振举兵征之必将摧殄车驾于是北伐大破蠕蠕赏先奴婢三口马牛羊五十头转七兵郎迁博士定州大中正太祖问先曰天下何书最善可以益人神智先对曰唯有经书三皇五帝治化之典可以补王者神智又问曰天下书籍凡有几何朕欲集之如何可备对曰伏羲创制帝王相承以至于今世传国纪天文秘纬不可计数陛下诚欲集之严制天下诸州郡县搜索备送主之所好集亦不难太祖于是班制天下经籍稍集太祖之讨姚兴于柴壁也问先曰兴屯天渡平据柴壁相为表里今欲殄之计将安出先对曰臣闻兵以正合战以奇胜如闻姚兴欲屯兵天渡利其粮道及其未到之前遣奇兵先邀天渡柴壁左右严设伏兵备其表里以陛下神策观时而动兴欲进不得退又乏粮夫高者为敌所栖深者为敌所囚兵法所忌而兴居之可不战而取太祖从其计兴果败归太宗即位问左右旧臣之中为先帝所亲信者有谁时新息公王洛儿对曰有李先者最为先帝所知太宗召先引见问曰卿有何功行而蒙先帝所识先对曰臣愚细才行无闻适以忠直奉上更无异能太宗曰卿试言旧事先对曰臣闻尧舜之教化民如子三王任贤天下怀服今陛下躬秉劳谦六合归德士女能言莫不庆忭俄而召先读韩子连珠二十二篇太公兵法十一事诏有司曰先所知者皆军国大事自今常宿于内赐先绢五十匹丝五十斤杂彩五十匹御马一匹拜安东将军寿春侯赐隶尸二十二诏先与上党王长孙道生率师袭冯跋乙连城克之悉掳其众乃进讨和龙先言于道生曰宜密使兵人人备青草一束各五尺围用填城堑攻其西南绝其外援勤兵急攻贼必可擒道生不从遂掠民而还后出为武邑太守有治名世祖即位征为内都大官神二年卒年九十五诏赐金缕命服一袭赠定州刺史中山公谥曰文懿子冏袭爵　　韦阆
按魏书本传阆字友观京兆杜陵人世为三辅冠族祖楷晋建威将军长乐清河二郡太守父达慕容垂吏部郎大长秋卿阆少有器望值慕容氏政乱避地于苏城世祖征拜咸阳太守转武都太守属杏城镇将郝温及盖吴反关中扰乱阆尽心抚纳所部独全在郡十六年卒子范　　韦道福
子
欣宗

按魏书韦阆传阆从叔道福父罴为苻坚丞相王猛所器重以女妻焉为坚东海太守坚灭奔江左仕刘裕为辅国将军秦州刺史道福有志略历刘骏盱眙南沛二郡太守领镇北府录事参军时徐州刺史薛安都谋欲拥州内附道福参赞其事以功除安远将军赐爵高密侯因此仍家于彭城卒赠征卤将军兖州刺史谥曰简子欣宗以归国勋别赐爵杜县侯高祖初拜彭城内史迁大将军宋王刘昶谘议参军广陵侯元衍为徐州刺史又请为长史带彭城内史抚绥内外甚得民和世宗初除通直散骑常侍出为河北太守不行寻转太中大夫行幽州事卒赠龙骧将军南兖州刺史谥曰简　　韦崇
按魏书韦阆传阆从子崇字洪基父肃字道寿刘义真镇关中辟为主簿仍随义真度江历魏郡弋阳二郡太守豫州刺史崇甫十岁父卒母郑氏以入国因寓居河洛少为舅兖州刺史郑羲所器赏解褐中书博士转司徒从事中郎高祖纳其女为充华嫔除南颍川太守不好发擿细事常云何用小察以伤大道吏民感之郡中大治高祖闻而嘉赏赐帛二百匹迁洛以崇为司州中正寻除右将军咸阳王禧开府从事中郎复为河南邑中正崇频居衡品以平直见称出为乡郡太守更满应代吏民诣阙乞留复延三年在郡九年转司徒谘议久之除华山太守卒子猷之　　王宪孙
仲智

按魏书本传宪字显则北海剧人也祖猛苻坚丞相父休河东太守宪幼孤随伯父永在邺苻丕称尊号复以永为丞相永为慕容永所杀宪奔清河匿于民家皇始中兴驾次赵郡之高邑宪乃归诚太祖见之曰此王猛孙也厚礼待之以为本州中正领选曹事兼掌门下世祖即位行廷尉卿出为上谷太守加中垒将军赐爵高唐子清身率下风化大行寻拜外都大官后为中都历任二曹断狱称旨进爵剧县侯加龙骧将军出为并州刺史加安南将军进爵北海公境内清肃及还京师以宪元老特赐锦绣布帛绵彩珍羞礼膳天安初卒年八十九赠镇南将军青州刺史谥曰康子崇袭早卒子仲智袭历中书侍郎安西将军幽州刺史有清平之称　　陆
按魏书陆俟传俟长子多智有父风高宗见而悦之谓朝臣曰吾常叹其父智过其躯是复逾于父矣少为内都下大夫奉上接下行止取与每能逆晓人意与其从事者无不爱之兴安初赐爵聊城侯出为散骑常侍安南将军相州刺史假长广公为政清平抑强扶弱州中有德宿老名望重者以友礼待之询之政事责以方略如此者十人号曰十善又简取诸县强门百余人以为假子诱接殷勤赐以衣服令各归家为耳目于外于是发奸擿伏事无不验百姓以为神明无敢劫盗者在州七年家至贫约征为散骑常侍民乞留者千余人显祖不许谓群臣曰之善政虽复古人何以加之赐绢五百匹奴婢十口之还也吏民大敛布帛以遗之一皆不受民亦不取于是以物造佛寺焉名长广公寺后袭父爵改封建安王时刘彧司州刺史常珍奇以悬瓠内附而新民犹怀去就衔旨抚慰诸有陷军为奴婢者皆免之百姓忻悦民情乃定车驾讨蠕蠕诏为选部尚书录留台事督兵运粮一委处分显祖将禅位于京兆王子推任城王云陇西王源贺等&#皆固谏抗言曰皇太子圣德承基四海属望不可横议干国之纪臣请刎颈殿庭有死无贰久之帝意乃解诏曰直臣也其能保吾子乎遂以为太保与太尉源贺持节奉皇帝玺绂传位于高祖延兴四年薨赠以本官谥曰贞王有六子琇凯知名　　裴骏
子修
　宣

按魏书本传骏字神驹小名皮河东闻喜人父双硕本县令假建威将军农太守安邑子卒赠平南将军东雍州刺史闻喜侯骏幼而聪慧亲表异之称为神驹因以为字弱冠通涉经史好属文性方检有礼度乡里宗敬焉盖吴作乱于关中汾阴人薛永宗聚众应之屡残破诸县来袭闻县中先无兵仗人情骇动县令忧惶计无所出骏在家闻之便率厉乡豪曰在礼君父有危臣子致命府县今为贼所逼是吾等徇节之秋诸君可不勉乎诸豪皆奋激请行骏乃简骑骁勇数百人奔赴贼闻救至引兵退走刺史嘉之以状表闻会世祖亲讨盖吴引见骏骏陈叙事宜甚会机理世祖大悦顾谓崔浩曰裴骏有当世才具且忠义可嘉补中书博士浩亦深器骏目为三河领袖转中书侍郎刘骏遣使明僧皓朝贡以骏有才学乃假给事中散骑常侍于境上劳接皇兴二年卒赠平南将军秦州刺史闻喜侯谥曰康子修字元寄清辩好学年十三补中书学生迁秘书中散转主客令以妇父李欣事出为张掖子都大将张掖境接胡夷前后数致寇掠修明设烽候以方略御之在边六年关塞清静高祖嘉之征为中部令转中大夫兼祠部曹事职主礼乐每有疑议修斟酌故实咸有条贯太和十六年卒时年五十一高祖悼惜之赙帛一百匹谥曰恭伯世宗时追赠辅国将军东秦州刺史修早孤居丧以孝闻二弟三妹并在幼弱抚养训诲甚有义方次弟务早丧修哀伤之感于行路爱育孤侄同于己子及将异居奴婢田宅悉推与之时人以此称焉修弟宣字叔令通辩博物早有声誉少孤事母兄以孝友称举秀才至都见司空李欣与言自旦及夕欣嗟善不已司空李冲有人伦鉴识见而重之高祖初征为尚书主客郎与萧颐使颜幼明刘思效萧琛范云等对接转都官郎边员外散骑侍郎旧令与吏部郎同班阙
高祖会集沙门讲佛经因命宣论难甚有
理诣高祖称善迁都洛阳以宣为采材副将奉使称旨遥除司空谘议参军府解转司州治中兼司徒右长史又转别驾仍长史宣明敏有器干总摄州府事无凝滞远近称之世宗初除太中大夫领本郡中正仍别驾又为司州都督迁太尉长史宣上言曰自迁都已来凡战陈之处及军罢兵还之道所有骸胳无人覆藏者请悉令州郡戍逻检行埋掩并符出兵之乡其家有死于戎役者使皆招魂复魄祔祭先灵复其年租调身被伤痍者免其兵役朝廷从之出为征卤将军益州刺史宣善于绥抚甚得羌戎之心后晋寿更置益州改宣所&#为南秦州先是有阴平氐酋杨孟孙拥户数万自立为王通引萧衍数为边患宣乃遣使招谕晓以逆顺孟孙感恩即遣子诣阙武兴氐姜谟等千余人上书乞延更限世宗嘉焉宣家世以儒学为业常慕廉退每叹曰以贾谊之才仕汉文之世不历公卿将非运也乃谓亲宾曰吾本闾阎之士素无当世之志直随牒推移遂至于此禄后养亲道不光国瞻言往哲可以言归矣因表求解世宗不许乃作怀田赋以叙心焉永平四年患笃世宗遣太医令驰驿就视并赐御药宣素明阴阳之书自始患便知不起因自&#亡日果如其言时年五十八世宗悼惜之赠左将军豫州刺史谥曰定寻改为穆　　路恃庆按魏书本传恃庆字伯瑞阳平清渊人也祖绰阳平太守恃庆有干用与广平宋&#俱知名为乡闾所称相州刺史李安世并表荐之太和中除奉朝请恃庆以从兄文举有才望因推让之高祖遂并拜焉稍迁尚书仪曹郎转左民郎行颍川郡出为华州安定王征卤府长史寻以母忧去职仍转定州河间王琛长史琛贪暴肆意恃庆每进苦言年四十八卒赠左将军安州刺史谥曰襄子祖璧　　宋弁
按魏书本传弁字义和广平列人人也祖愔与从叔宣博陵崔建俱知名世祖时历位中书博士员外散骑常侍使江南赐爵列人子还拜广平太守兴安五年卒赠安远将军相州刺史谥曰惠长子显袭爵弁伯父世显无子养弁为后弁父叔珍李敷妺夫因敷事而死弁才学&#赡少有美名高祖初曾至京师见尚书李冲因言论移日冲竦然异之退而言曰此人一日千里王佐才也显卒弁袭爵弁与李彪州里迭相祗好彪为秘书丞弁自中散彪请为著作佐郎寻除尚书殿中郎中高祖曾因朝会之次历访治道弁年少官微自下而对声姿清亮进止可观高祖称善者久之因是大被知遇赐名为弁意取弁和献玉楚王不知宝之也迁中书侍郎兼员外郎常侍使于萧赜赜司徒萧子良秘书丞王融等皆称美之以为志气謇谔不逮李彪而体韵和雅举止闲邃过之转散骑侍郎时散骑位在中书之右高祖曾论江左事因问弁曰卿比南行入其隅隩彼政道云何兴亡之数可得知不弁对曰萧氏父子无大功于天下既以逆取不能顺守德政不理徭役滋剧内无股肱之助外有怨叛之民以臣观之必不能贻厥孙谋保有南海若物惮其威身免为幸后车驾南征以弁为司徒司马曜武将军东道副将军人有盗马靽者斩而徇之于是三军振惧莫敢犯法黄门郎崔光荐弁自代高祖不许然亦赏光知人未几以弁兼黄门寻即正兼司徒左长史时大选内外群官并定四海士族弁专参铨量之任事多称旨然好言人之阴短高门大族意所不便者弁因毁之至于旧族沦滞人非可忌者又申达之弁又为本州大中正姓多所降抑颇为时人所怨从驾南讨诏弁于豫州都督所部及东荆领叶皆减戍士营农水陆兼作迁散骑常侍寻迁右卫将军领黄门弁屡自陈让高祖曰吾为相知者卿亦不可有辞岂得专守一官不助朕为治且常侍者黄门之粗冗领军者二卫之假摄不足空存推让以弃大委其被知遇如此始高祖北都之选也李冲多所参预颇抑宋氏弁有恨于冲而与李彪交结雅相知重及彪之抗冲冲谓彪曰尔如狗耳为人所嗾及冲劾彪不至大罪弁之力也彪除名为民弁大相嗟慨密图申复高祖在汝南不豫大渐旬有余日不见侍臣左右唯彭城王勰等数人而已小瘳乃引见门下及宗室长幼诸人入者未能知致悲泣弁独进及御床歔欷流涕曰臣不谓陛下圣颜毁瘠乃尔由是益重之车驾征马圈留弁以本官兼祠部尚书摄七兵事及行执其手曰国之大事在祠与戎故令卿绾摄二曹可不自勉弁顿首辞谢弁劬劳王事夙夜在公恩遇之甚辈流莫及名重朝野亚于李冲高祖每称弁可为吏部尚书及崩遗诏以弁为之与咸阳王禧等六人辅政而弁已先卒年四十八诏赐钱十万布三百匹赠安东将军瀛州刺史谥曰贞顺弁性好矜伐自许膏腴高祖以郭祚晋魏名门从容谓弁曰卿固应推郭祚之门也弁笑曰臣家未肯推祚高祖曰卿自汉魏以来既无高官又无&#秀何得不推弁曰臣清素自立要尔不推侍臣出后高祖谓彭城王勰曰弁人身良自不恶乃复欲以门户自矜殊为可怪子维
　政事部名臣列传九
　　魏二
　　高崇
按魏书本传崇字积善渤海蓨人四世祖抚晋永嘉中与兄顾避难奔于高丽父潜显祖初归国赐爵开阳男居辽东诏以沮渠牧犍女赐潜为妻封武威公主拜驸马都尉加宁远将军卒崇少聪敏以端谨见称征为中散稍迁尚书三公郎家资富厚僮仆千余而崇志尚俭素车马器服充事而已自修洁与物无竞初崇舅氏坐事诛公主痛本生绝嗣遂以崇继牧犍后改姓沮渠景明中启复本姓袭爵迁领军长史伏波将军洛阳令为政清断吏民畏其威风每有发擿不避强御县内肃然朝廷方有迁授会病卒年三十七赠渔阳太守永安二年复赠征卤将军沧州刺史谥曰成初崇谓友人曰仲尼四科德行为首人能立身约己不忘典训斯亦足矣　　刘藻
按魏书本传藻字彦先广平易阳人也六世祖遐从司马睿南渡父宗之刘裕庐江太守藻涉猎群籍美谈笑善与人交饮酒至一石不乱永安中与姊夫李嶷俱来归国赐爵易阳子擢拜南部主书号为称职时北地诸羌数万家恃险作乱前后牧守不能制奸暴之徒并无名实朝廷患之以藻为北地太守藻推诚布信诸羌咸来归附藻书其名籍收其赋税朝廷嘉之迁龙骧将军雍城镇将先是氐豪徐成杨黑等驱逐镇将故以藻代之至镇擒获成黑等斩之以徇群氐震慑雍州人王叔保等三百人表乞藻为騃奴戍主诏曰选曹已用人藻有惠政自宜他叙在任八年迁离城镇将太和中改镇为岐州以藻为岐州刺史转秦州刺史秦人恃险率多粗暴或拒课输或害长吏自前守宰率皆依州遥领不入郡县藻开示恩信诛戮豪横羌氐惮之守宰于是始得居其旧所遇车驾南伐以藻为东道都督秦人纷扰诏藻还州人情乃定仍与安南将军元英征汉中频破贼军长驱至南郑垂平梁州奉诏还军乃不果克后车驾南伐以藻为征卤将军督统军高聪等四军为东道别将辞于洛水之南高祖曰与卿石头相见藻对曰臣虽才非古人庶亦不留贼寇而遗陛下辄当酾曲阿之酒以待百官高祖大笑曰今未至曲阿且以河东数石赐卿后与高聪等战败俱徙平州景明初世宗追录旧功以藻为太尉司马是年六月卒年六十七赠钱六万　　李叔虎
从子长仁
子述　孙象

按魏书本传叔虎渤海蓨人也从祖金世祖神中与高允俱被征位至征南从事中郎叔虎好学博闻有识度为乡闾所称太和中拜中书博士与清河崔光河间邢峦并相亲友转议郎久之迁太尉从事中郎转国子博士本国中正摄乐陵中正性清直甚有公平之称后兼散骑侍郎太极都将事讫除高阳太守固辞不拜寻除显武将军太尉高阳王雍谘议参军事雍以其器操重之寻除假节行华州事为吏民所称永平四年卒年五十四赠冠军将军南青州刺史谥曰穆从子长仁字景安颇有学涉举秀才射策高第拜中书博士转中书侍郎累迁平南将军沛郡太守仍为彭城太守又从尉元讨定南境赐爵延陵男征拜员外散骑常侍使于刘准行还以疾除北海内史诏赐医药凡在三郡吏民安之寻卒武定中赠安南将军七兵尚书冀州刺史男如故叔虎子述字道兴有学识州举秀才拜太常博士使诣长安册祭燕宣王庙还除尚书仪曹郎赐爵蓨县男稍迁建兴太守卒述子象字孟则清简有风&#博涉群书初袭爵为徐州平东府功曹参军迁冀州治中有勋绩久之拜散骑侍郎加宁朔将军寻转中书侍郎出为青州太傅开府谘议参军行北徐州事本将军光禄大夫齐文襄王引为开府谘议参军加征东将军兴和二年兼散骑常侍使于萧衍三年卒赠骠骑大将军仪同三司冀州刺史谥曰文简以子子贞预义之勤也　　穆弼
按魏书穆崇传崇子翰翰子龙仁龙仁子丰国丰国弟子弼有风格善自位置涉猎经史与长孙稚陆希道等齐名于世矜己陵物颇以损焉高祖初定氏族欲以弼为国子助教弼辞曰先臣以来蒙恩累世比校徒流实用惭屈高祖曰朕欲敦厉胄子故屈卿先之白玉投泥岂能相污弼曰既遇明时耻沉泥滓会司州牧咸阳王禧入高祖谓禧曰朕与卿作州都举一主簿即命弼谒之因为高祖所知舆驾南征特敕随从世宗初除尚书郎以选为高平王怀国郎中令数有匡谏之益世宗善之除中书舍人转司州治中别驾历任有称肃宗时河州羌却铁忽反敕兼黄门慰喻忽以功加前将军赐以钱帛寻以本将军行扬州事追拜平西将军华州刺史卒于州时年五十一赠使持节征北将军定州刺史谥曰懿子季齐释褐司徒参军事开府骑兵参军　　封兴之
按魏书封懿传懿族子回回子隆之隆之弟兴之字祖胄经明行修恬素清静起家太学博士员外郎出为瀛冀二州平北府长史所历有当官之誉孝昌中卒天平中追赠散骑常侍抚军将军雍州刺史寻重赠殿中尚书谥曰文子孝琬字士蒨武定末开府中郎孝琬弟孝琰秘书郎兴之弟延之字祖业天平中骠骑大将军青州刺史剡县开国子　　封琳
按魏书封懿传懿子元之元之弟子磨奴既以鉴子回为后请于显祖赠鉴宁远将军沧水太守鉴长子琳字彦宝显祖末本州表贡拜中书博士高祖初大军南讨琳参镇南军事后为河南七州大使还拜中书侍郎与侍中南平王冯诞等议定律令赐布帛六百匹粟六百石马牛各一迁太尉长史转司宗下大夫有长者之称行东兖州事及改定百官除司空长史出为立忠将军南青州刺史兼散骑常侍持节西道大使还为长兼太中大夫转广平内史又为光禄大夫世宗末除后将军夏州刺史征为安东将军光禄大夫神龟二年卒赠使持节抚军将军相州刺史子元称　　韩秀
子
务

按魏书本传秀字白虎昌黎人也祖宰慕容&#谒者仆射父&#皇始初归国拜宣威将军骑都尉秀历吏任稍迁尚书郎赐爵遂昌子拜广武将军高宗称秀聪敏清辩才任喉舌遂命出纳王言并掌机密行幸游猎随侍左右显祖践阼转给事中参征南慕容白曜军事延兴中尚书奏以敦煌一镇介远西北寇贼路冲虑或不固欲移就凉州群官会议佥以为然秀独谓非便曰此蹙国之事非辟土之宜愚谓敦煌之立其来已久虽土邻强寇而兵人素习纵有奸窃不能为害循常置戍足以自全进断北狄之觇途退塞西夷之窥路若徙就姑臧虑人怀异意或贪留重迁情不愿徙脱引寇内侵深为国患且敦煌去凉州及千余里舍远就近遥防有阙一旦废罢是启戎心则边夷交构互相来往恐丑徒协契侵窃凉土及近诸戍则关右荒扰烽警不息边役烦兴艰难方甚乃从秀议太和初迁内侍长后为平东将军青州刺史假渔阳公在州数年卒子务袭爵务字道世性端谨有治干初为中散稍迁太子翊军校尉时高祖南征行梁州刺史杨灵珍谋叛以务为统军受都督李崇节度以讨灵珍有战功授后军长史征赴行在所还迁长水校尉景明初假节行肆州事转左中郎将宁朔将军试守常山郡又为征蛮都督李崇司马崇揃荡群蛮除近畿之患务有力焉后除镇北府司马初试守常山府解复为平北长史务颇有受纳为御史中尉李平所劾付廷尉会赦免后除龙骧将军郢州刺史务献七宝床象牙席诏曰晋武帝焚雉头裘朕常嘉之今务所献亦此之流也奇丽之物有乖风素可付其家人边人李旻马道进等诈杀萧衍黄&#戍主率户来降务信之遣兵千余人迎接户既不至而诈表破贼坐以免官久之拜冠军将军太中大夫进号左将军神龟初卒　　甄琛
从
弟密

按魏书本传琛字思伯中山毋极人汉太保甄耶后也父凝州主簿琛少敏悟闺门之内兄弟戏狎不以礼法自居颇学经史称有刀笔而形貌短陋&#风仪举秀才入都积岁颇以奕棋弃日至乃通夜不止手下苍头常令秉烛或时睡顿大加其杖如此非一奴后不胜痛楚乃白琛曰郎君辞父母仕宦京师若为读书执烛奴不敢辞罪乃以围棋日夜不息岂是向京之意而赐加杖罚不亦非理琛惕然惭感遂从许睿李彪假书研习闻见益优太和初拜中书博士迁谏议大夫时有所陈亦为高祖知赏转通直散骑侍郎出为本州征北府长史后为本州阳平王颐卫将军府长史世宗践阼以琛为中散大夫兼御史中尉转通直散骑常侍仍兼中尉琛表曰王者道同天壤施齐造化济时拯物为民父母故年谷不登为民祈祀乾坤所惠天子顺之山川秘利天子通之苟益生民损躬无吝如或所聚唯为赈恤是以月令称山林薮泽有能取蔬食禽兽者皆野虞教导之其迭相侵夺者罪之无赦此明导民而弗禁通有无以相济也周礼虽有川泽之禁正所以防其残尽必令取之有时斯所谓障护虽在公更所以为民守之耳且一家之长惠及子孙一运之君泽周天下皆所以厚其所养以为国家之富未有尊居父母而酰醢是吝富有万品而一物是规今者天为黔首生盐国与黔首障护假获其利是犹富专口龂不及四体也且天下夫妇岁贡粟帛四海之有备奉一人军国之资取给百姓天子亦何患乎贫而苟禁一池也古之王者世有其民或水火以济其用或巢宇以诲其居或教农以去其饥或训衣以除其敝故周诗称教之诲之饮之食之皆所以抚覆导养为之求利者也臣性昧知理识无远尚每观上古爱民之迹时读中叶骤税之书未尝不叹彼远大惜此近狭今伪弊相承仍崇关之税大魏恢博唯受谷帛之输是使远方闻者罔不歌德昔亶父以弃宝得民硕鼠以受财失众君王之义宜其高矣魏之简税惠实远矣语称出内之吝有司之福施惠之难人君之祸夫以府藏之物犹以不施而为灾况府外之利而可吝之于黔首且善藏者藏于民不善藏者藏于府藏于民者民欣而君富藏于府者国怨而民贫国怨则示化有亏民贫则君无所取愿弛兹盐禁使沛然远及依周礼置川衡之法使之监导而已诏曰民利在斯深如所陈付八座议可否以闻司徒录尚书彭城王勰兼尚书邢峦等奏琛之所列富乎有言首尾大备或无可贬但恐坐谈则理高行之则事阙是用迟回未谓为可窃惟古之善为治者莫不昭其胜途悟其远理及于救世升降称时欲令丰无过溢俭不致敝役养消息备在厥中节约取足成其性命如不尔者焉用君为若任其生产随其啄食便是刍狗万物不相有矣自大道既往恩惠生焉下奉上施卑高理睦然恩惠既交思拯之术广恒恐财不赒国泽不厚民故多方以达其情立法以行其志至乃取货山川轻在民之贡立税关市裨十一之储收此与彼非利己也回彼就此非为身也所谓集天地之产惠天地之民藉造物之富赈造物之贫彻商贾给戎战赋四民赡军国取乎用乎各有义已禁此渊池不专大官之御敛此匹帛岂为后宫之资既润不在己彼我理一犹积而散之将焉所吝且税之本意事有可求固以希济生民非为富贿藏货不尔者昔之君子何为然哉是以后来经国未之或改故先朝商校小大以情降鉴之流疑
兴复盐
禁然自行以来典司多怠出入之间事不如法遂令细民怨嗟商贩轻议此乃用之者无方非兴之者有谬至使朝廷明识听营其间今而罢之惧失前旨一行一改法若易&#参论理要宜依前式诏曰司盐之税乃自古通典然兴制利民亦代或不同苟可以富氓益化唯理所在甄琛之表实所谓助政毗治者也可从其前计使公私并宜川利无壅尚书严为禁豪强之制也诏琛参八座议事寻正中尉常侍如故迁侍中领中尉琛俯首畏避不能绳纠贵游凡所劾治率多下吏于时赵修盛宠琛倾身事之琛父凝为中散大夫弟僧林为本州别驾皆托修申达至修奸诈事露明当收考今日乃举其罪及监决修鞭犹相隐恻然告人曰赵修小人背如土牛殊耐鞭杖有识以此非之修死之明日琛与黄门郎李凭以朋党被召诣尚书兼尚书元英邢峦穷其阿附之状琛曾拜官诸宾悉集峦乃晚至琛谓峦曰卿何处放蛆来今晚始顾虽以戏言峦变色衔忿及此大相推穷司徒公录尚书北海王详等奏曰臣闻党人为患自古所疾政之所忌虽宠必诛皆所以存天下之至公保灵基于永业者也伏惟陛下纂圣前晖渊鉴幽慝恩断近习宪轨唯新大政蔚以增光鸿猷于焉永泰谨按侍中领御史中尉甄琛身居直法纠擿是司风邪响黩犹宜劾紏况赵修奢暴声着内外侵公害私朝野切齿而琛尝不陈奏方更往来绸缪结纳以为朋党中外影响致其谈誉令布衣之父超登正四之官七品之弟越陟三阶之禄亏先皇之选典尘圣明之官人又与武卫将军黄门郎李凭相为表里凭兄叨封知而不言及修衅彰方加弹奏生则附其形势死则就地排之窃天之功以为己力仰欺朝廷俯罔百司其为鄙诈于兹甚矣不实不忠实合贬黜谨依律科徒请以职除其父中散实为叨越虽皇族帝孙未有此例既得不以伦请下收夺李凭朋附赵修是亲是仗交游之道不依恒度或晨昏从就或吉凶往来至乃身拜其亲妻见其子每有家事必先请托缁点皇风尘鄙正化此而不纠将何以肃整阿谀奖励忠&#请免所居官以肃风轨奏可琛遂免归本郡左右相连死黜者三十余人始琛以父母年老常求解官扶侍故高祖授以本州长史及贵达不复请归至是乃还供养数年遭母忧母巨鹿曹氏有孝性夫氏去家路逾百里每得鱼肉菜果珍美口实者必令僮仆走奉其母乃后食焉琛母服未阕复丧父琛于茔兆之内手种松柏隆冬之月负掘水土乡老哀之咸助加力十余年中坟成木茂与弟僧林誓以同居没齿专事产业亲躬农圃时以鹰犬驰逐自娱朝廷有大事犹上表陈情久之复除散骑常侍领给事黄门侍郎定州大中正大见亲宠委以门下庶事出参尚书入厕帷幄琛高祖时兼主客郎迎送萧赜使彭城刘缵琛钦其器貌常叹咏之缵子晰为胊山戍主晰死家属入洛有女年未二十琛已六十余矣乃纳晰女为妻婚日诏给厨费琛深所好悦世宗时调戏之卢昶败于胊山诏琛驰驿检按迁河南尹加平南将军黄门中正如故琛表曰诗称京邑翼翼四方是则者京邑是四方之本安危所在不可不清是以国家居代患多盗窃世祖大武皇帝亲自发愤广置主司里宰皆以下代令长及五等散男有经略者乃得为之又多置吏士为其羽翼崇而重之始得禁止今迁都已来天下转广四远赴会事过代都五方杂沓难可备简寇盗公行劫害不绝此由诸坊混杂厘比不精主司暗弱不堪检察故也凡使人攻坚木者必为之择良器今河南郡是陛下天山之坚木盘根错节乱植其中六部里尉即攻坚之利器非贞刚精锐无以治之今择尹既非南金里尉铅刀而割欲望肃清都邑不可得也里正乃流外四品职轻任碎多是下才人怀苟且不能督察故使盗得容奸百赋失理边外小县所领不过百户而令长皆以将军居之京邑诸坊大者或千户五百户其中皆王公卿尹贵势姻戚豪猾仆隶荫养奸徒高门邃宇不可干问又有州郡侠客荫结贵游附党连群阴为市劫比之边县难易不同今难彼易此实为未惬王者立法随时从宜改弦易调明主所急先朝立品不必即定施而观之不便则改今闲宫静任犹听长兼况烦剧要务不得简能下领请取武官中八品将军以下干用贞济者以本官俸恤领里尉之任各食其禄高者领六部尉中者领经途尉下者领里正不尔请少高里尉之品选下品中应迁之者进而为之则督贵有所辇毂可清诏曰里正可进至勋品经途从九品六部尉正九品诸职中简取何必须武人也琛又奏以羽林为游军于诸坊巷司察盗贼于是京邑清静至今踵焉转太子少保黄门如故大将军高肇伐蜀以琛为使持节假抚军将军领步骑四万为前驱都督琛次梁州獠亭会世宗崩班师高肇既死以琛肇之党也不宜复参朝政出为营州刺史加安北将军岁余以光禄大夫李思穆代之时年六十五矣遂停中山久之乃赴洛除镇西将军凉州刺史犹以琛高氏之昵也不欲处之于内寻征拜太常卿仍以本将军出为徐州刺史及入辞肃宗琛辞以老诏除吏部尚书将军如故未几除征北将军定州刺史衣锦画游大为称满治体严细甚无声誉崔光辞司徒之授也琛与光书外相抑扬内实附会也光亦揣其意复书褒美以悦之征为车骑将军特进又拜侍中以其衰老诏赐御府杖朝直杖以出入正光五年冬卒诏给东园秘器朝服一具衣一袭钱十万物七百段蜡三百斤赠司徒公尚书左仆射加后部鼓吹太常议谥文穆吏部郎袁翻奏曰案礼谥者行之迹也号者功之表也车服者位之章也是以大行受大名细行受细名行生于己名生于人故阖棺然后定谥皆累其生时美恶所以为将来劝戒身虽死使名常存也凡薨亡者属所即言大鸿胪移本郡大中正条其行迹功过承中正移言公府下太常部博士评议为谥列上谥不应法者博士坐如选举不以实论若行状失实中正坐如博士自古帝王莫不殷勤重慎以为褒贬之实也今之行状皆出自其家任其臣子自言君父之行无复相是非之事臣子之欲光扬君父但苦迹之不高行之不美是以极辞肆意无复限量观其状也则周孔连镳伊颜接&#论其谥也虽穷文尽武罔或加焉然今之博士与古不同唯知依其行状又先问其家人之意臣子所求便为议上都不复斟酌与夺商量是非致号谥之加与泛阶莫异专以极美为称无复贬降之名礼官之失一至于此案甄司徒行状至德与圣人齐踪鸿名共大贤比迹文穆之谥何足加焉但比来赠谥于例普重如甄琛之流无不复谥谓宜依谥法慈惠爱民曰孝宜谥曰孝穆公自今已后明勒太常司徒有行状如此言辞流宕无复节限者悉请裁量不听为受必准人立谥不得甚加优越复仍踵前来之失者付法司科罪从之琛祖载肃宗亲送降车就舆吊服哭之遣舍人慰其诸子琛性轻简好嘲谑故少风望然明解有干具在官清白自高祖世宗咸相知待肃宗以师傅之义而加礼焉所著文章鄙碎无大体时有理诣磔四声姓族废兴会通缁素三论及家诲二十篇笃学文一卷颇行于世子侃琛从父弟密字叔雍清谨少嗜欲颇涉书史太和中奉朝请密疾世俗贪竞干没荣宠曾作风赋以见意后参中山王英军事英锺离败退乡人苏良没于贼手密尽私财以赎之良既归倾资报密密一皆不受谓良曰济君之日本不求货岂相赎之意也历太尉铠曹迁国子博士肃宗末通直散骑常侍冠军将军时贼帅葛荣侵扰河北裴衍源子邕败没人情不安诏密为相州行台援守邺城庄帝以密全邺之勋赏安市县开国子食邑三百户迁平东将军光禄大夫领廷尉少卿寻转征东将军金紫光禄大夫孝静初车骑将军廷尉卿在官有平直之誉出为北徐州刺史将军如故兴和四年卒赠骠骑将军仪同三司瀛州刺史谥曰靖子俭　　张纂
子宣轨
从弟元宾

按魏书甄琛传琛同郡张纂字伯业祖珍字文表慕容宝度支尚书太祖平中山入国世祖时拜中书侍郎真君元年关右慰劳大使二年拜使持节镇西将军凉州刺史卒赠征东将军燕州刺史谥曰穆纂涉经史雅有气尚交结胜流太和中释褐奉朝请稍迁伏波将军任城王澄镇北府骑兵参军带魏昌县令吏民安之后为北中府司马久之除乐陵太守在郡多所受纳闻御史至弃郡逃走于是除名乃卒天平初赠使持节都督冀定二州诸军事骠骑将军定州刺史子宣轨少孤事母以孝闻历郡功曹州主簿延昌中释褐奉朝请冀州征东府长流参军转相州中军府录事参军定州别驾后除镇远将军员外散骑常侍出为相州抚军府司马宣轨性通率轻财好施属葛荣围城与刺史李神有固守之效永安中以功赐爵中山公中兴初坐事死于邺纂从弟元宾太和十六年出身奉朝请迁员外郎给事中正光中除中坚将军射声校尉永安三年卒永熙中外生高敖曹贵达启赠持节抚军将军瀛州刺史　　崔休
按魏书本传休字惠盛清河人御史中丞逞之元孙也祖灵和仕刘义隆为员外散骑侍郎父宗伯世宗初追赠清河太守休少孤贫矫然自立举秀才入京师与中书郎宋弁通直郎邢峦雅相知友尚书王嶷钦其人望为长子聘休姊赡以货财由是少振高祖纳休妹为嫔以为尚书主客郎转通直正员郎兼给事黄门侍郎休好学涉历书史公事军旅之隙手不释卷崇尚先达爱接后来常参高祖侍席礼遇次于宋郭之辈高祖南伐以北海王为尚书仆射统留台事以休为尚书左丞高祖诏休曰北海年少未闲政绩百揆之务便以相委转长史兼给事黄门侍郎后从驾南行及车驾还幸彭城泛舟泗水诏在侍筵观者荣之世宗初休以弟亡祖父未葬固求渤海于是除之性严明雅长治体下车先戮豪猾数人广布耳目所在奸盗莫不擒剪百姓畏之寇盗止息清身率下渤海大治时大儒张吾贵有盛名于山东四方学士咸相宗慕弟子自远而至者千余人生徒既众所在多不见容休乃为设俎豆招延礼接使肄业而还儒者称为口实入为吏部郎中迁散骑常侍权兼选任休爱才好士多所拔擢广平王怀数引谈宴世宗责其与诸王交游免官后除龙骧将军洛州刺史在州数年以母老辞州许之寻行幽州事征拜司徒右长史休聪明强济雅善断决幕府多事辞讼盈几剖判若流殊无凝滞加之公平清洁甚得时谈复除吏部郎中加征卤将军冀州大中正迁光禄大夫行河南尹肃宗初即真加平东将军寻除平北将军幽州刺史进号安北将军迁安东将军青州刺史青州九郡民单李伯徽刘通等一千人上书讼休德政灵太后善之休在幽青州五六年皆清白爱民甚着声绩二州怀其德泽百姓追思之征为安南将军度支尚书寻进号抚军将军七兵尚书又转殿中尚书休久在台阁明习典礼每朝廷疑议咸取正焉诸公咸相谓曰崔尚书下意处我不能异也正光四年卒年五十二赗帛五百匹赠车骑将军尚书仆射冀州刺史谥文贞侯休少而谦退事母孝谨及为尚书子仲文纳丞相雍第二女女妻领军元叉长庶子秘书郎稚舒挟恃二家志气微改内有自得之心外则陵藉同列尚书令李崇左仆射萧宝夤右仆射元钦皆以雍叉之故每惮下之始休母房氏欲以休女妻其外孙邢氏休不欲乃违其母情以妻叉子议者非之休有九子长子　　苏湛
按魏书本传湛字景&#魏侍中则之后也晋乱避地河右世祖平凉州还乡里父拥字天佑秦州抚军府司马湛少有器行颇涉群书年二十余举秀才除奉朝请领侍御史转员外散骑侍郎萧宝夤之讨关西以湛为行台郎中深见委任孝昌中宝夤大败东还朝廷以为雍州刺史后自猜惧害中尉郦道元乃称兵反时湛卧疾于家宝夤令姜俭报湛云元略受萧衍意旨乃欲见除郦道元之来事不可测吾不能坐受死亡今便为身计不复作魏臣也与卿契阔故以相报死生荣辱与君共之湛闻之举声大哭俭遽止之曰何得便尔湛曰百口居家即时屠戮云何不哭哭数十声徐谓俭曰为我白济王王本以穷鸟投人赖朝廷假王羽翼荣宠至此属国步多虞不能竭忠报德乃欲乘人间隙有不臧之心信惑行路无识之语欲以羸败之兵守关问鼎今魏德虽衰天命未改且王之恩义未洽于民但见其败未见有成苏湛不能以百口居家为王族灭宝夤复报曰此是救命之计不得不尔所以不先相白者恐阻吾计故尔湛复曰凡为大事当得天下奇士今但共长安博徒小儿辈计较办有成理不湛恐荆棘必生庭阁愿乞骸骨还乡里脱得因此病死可以下见先人宝夤素重之以湛病且知不为己用听还武功宝夤败庄帝即位征补尚书郎既至庄帝曰前闻卿答萧宝夤甚有美辞为我说也湛顿首谢曰臣虽言辞不如伍被始终不易自谓过之然臣与宝夤周游契阔言得尽心而不能令其不反臣之罪也庄帝悦拜散骑都尉仍领郎寻迁中书侍郎出帝初病还乡里终于家赠散骑常侍镇西将军雍州刺史　　房亮
弟
悦

按魏书本传亮字景高清河人也父法延谯郡太守亮好学有节操太和中举秀才为奉朝请拜秘书郎又兼员外散骑侍郎副中书侍郎宋弁使于萧赜还除尚书二千石郎中济州中正兼员外常侍使高丽高丽王托疾不拜以亮辱命坐白衣守郎中后除济北太守转平原太守以清严称时冀州刺史京兆王愉据州反平原界在河北与愉接境愉乃遣人说亮啖以荣利亮即斩其使人发兵防捍愉怒遣其大将张灵和率众攻亮亮督厉兵民喻以逆顺出城拒击大破之寻遭忧解任服终除左将军汲郡太守迁前将军东荆州刺史亮留心抚纳夷夏安之时边州刺史例得一子出身亮不言其子而启弟子超为奉朝请议者称之转平东将军沧州刺史入为光禄大夫加安东将军永安二年卒年七十一赠抚军将军齐州刺史弟悦字季欣解褐广平王怀国常侍转青州平东府中兵参军加宣威将军迁高阳太守转广川太守加镇远将军普太中济州刺史张琼表所部置南清河郡仍请悦为太守朝廷从之凡历三郡民吏安之迁平东将军太中大夫兴和二年卒年七十赠征东将军济州刺史　　范绍
按魏书本传绍字始孙敦煌龙勒人少而聪敏年十二父命就学师事崔光以父忧废业母又诫之曰汝父卒日令汝远就崔生希有成立今已过&#宜遵成命绍还赴学太和初充太学生转算生颇涉经史十六年高祖选为门下通事令史迁录事令掌奏文集高祖善之又为侍中李冲黄门崔光所知出内文奏多以委之高祖曾谓近臣曰崔光从容范绍之力稍迁强弩将军积弩将军公车令加给事中迁羽林监扬州刺史任城王澄请征锺离敕绍诣寿春共量进止澄曰须兵十万往还百日涡阳锺离广陵庐江欲数道俱进但粮仗军资须朝廷速遣绍曰计十万之众往还百日须粮百日顷秋以向末方欲征召兵仗可集恐粮难至有兵无粮何以&#敌愿王善思为社稷深虑澄沈思良久曰实如卿言使还具以状闻后澄遂征锺离无功而返寻除长兼奉车都尉转右都水使者录事如故丁母忧去职值义阳初复起绍除宁远将军郢州龙骧府长史带义阳太守其年冬使还都值朝廷有南讨之计发河北数州田兵二万五千人通缘淮戍兵合五万余人广开屯田八座奏绍为西道六州营田大使加步兵校尉绍勤于劝课频岁大获又诏绍诣锺离与都督中山王英论攻锺离形势英固言必&#绍观其城隍防守恐不可陷劝令班师英不从绍还具以状闻俄而英败诏以徐豫二境民稀土旷令绍量度处所更立一州绍以谯城形要之所置州为便遂立南兖入为主衣都统加中坚将军转前军将军追赏营田之勤拜游击将军迁龙骧将军太府少卿都统如故转长兼太府卿绍量功节用甄烦就简凡有赐给千匹以上皆别覆奏然后出之灵太后嘉其用心敕绍每月入见诸有益国利民之事皆令面陈出除安北将军并州刺史清慎守法颇得民和值山胡来寇不能击以此损其声望复入为太常卿庄帝初遇害河阴　　裴佗
按魏书本传佗字元化河东闻喜人其先因晋乱避地凉州苻坚平河西东归桑梓因居解县焉父景惠州别驾佗容貌魁伟隤然有器望少治春秋杜氏毛诗周易并举其宗致举秀才以高第除中书博士转司徒参军司空记室扬州任城王澄开府仓曹参军入为尚书仓部郎中行河东郡事所在有称绩还拜尚书考功郎中河东邑中正世宗亲临朝堂拜员外散骑常侍中正如故转司州治中以风闻为御史所弹寻会赦免转征卤将军中散大夫为赵郡太守为治有方威惠甚着猾吏奸民莫不改肃所得俸禄分恤贫穷转前将军东荆州刺史郡民恋仰倾境饯送至今追思之寻加平南将军蛮酋田盘石田敬宗等部落万余家恃众阻险不宾王命前后牧守虽屡征讨未能降款佗至州单使宣慰示以祸福敬宗等闻佗宿德相率归附于是阖境清晏寇盗寝息边民怀之襁负而至者千余家寻加抚军将军又迁中军将军在州数载以疾乞还永安二年卒遗令不听请赠不受赙襚诸子皆遵行之佗性刚直不好俗人交游其投分者必当时名胜清白任真不事家产宅不过三十步又无田园暑不张盖寒不衣裘其贞俭若此六子　　卢同
按魏书本传同字叔伦范阳涿人卢元之孙父辅字显元本州别驾同身长八尺容貌魁伟善于处世太和中起家北海王详国常侍稍迁司空祭酒昌黎太守寻为营州长史仍带郡入除河南尹丞迁太尉属会豫州城民白早生反都督中山王英尚书邢峦等讨之诏同为军司事平除冀州镇东府长史遭父忧解任后除司空谘议参军兼司马为营构东宫都将延昌中秦州民反诏同兼通直常侍持节慰谕之多所降下还转尚书右丞进号辅国将军以父讳不拜改授龙骧熙平初转左丞加征虏将军时相州刺史奚康生征民岁调皆七八十尺以邀奉公之誉部内患之同于岁禄官给长绢同乃举按康生度外征调书奏诏科康生之罪兼褒同在公之绩肃宗世朝政稍衰人多窃冒军功同阅吏部勋书因加检复核得窃阶者三百余人同乃表言窃见吏部勋簿多皆改换乃校中兵奏按并复乖舛臣聊尔检练已得三百余人明知隐而未露者动有千数愚谓罪虽思免犹须刊定请遣一都令史与令仆省事各一人总集吏部中兵二局勋簿对勾奏按若名级相应者即于黄素楷书大字具件阶级数令本曹尚书以朱印印之明造两通一关吏部一留兵局与奏按对掌则进防揩洗之伪退则无改易之理从前以来勋书上省唯列姓名不载本属致令窃滥之徒轻为苟且今请征职白民具列本州郡县三长之所其实官正职者亦列名贯别录历阶仰本军印记其上然后印缝各上所司统将都督并皆印记然后列上行台行台关太尉太尉检练精实乃始关剌省重究括然后奏申奏出之日黄素朱印关付吏部顷来非但偷阶冒名改换勋簿而已或一阶再取或易名受级凡如此者其人不少良由吏部无簿防塞失方何者吏部加阶之后簿不注记缘此之故易生侥幸自今叙阶之后名簿具注加补日月尚书印记然后付曹郎中别作抄自印记一如尚书郎中自掌递代相付此制一行差止奸罔诏从之同又奏曰臣顷奏以黄素为勋具注官名户属及吏部换勋之法事目三条已蒙旨许臣伏思黄素勋簿政可粗止奸伪然在军虚诈尤未可尽请自今在军阅簿之日行台军司监军都督各明立文按处处记之斩首成一阶已上即令给券一纸之上当中大书起行台统军位号勋人甲乙斩三贼及被伤成阶已上亦具书于券各尽一行当行竖裂其券前后皆起年号日月破某处陈某官某勋印记为验一支付勋人一支付行台记至京即送门下别函守录又自迁都以来戎车屡捷所以征勋转多叙不可尽者良由岁久生奸积年长伪巧吏阶缘偷增遂甚请自今为始诸有勋簿已经奏赏者即广下远近云某处勋判咸令知闻立格酬叙以三年为断其职人及出身限内悉令铨除实官及外号随才加授庶使酬勤者速申立功者劝事不经久侥幸易息或遭穷难州无中正者不在此限又勋簿之法征还之日即应申送顷来行台督将至京始造或一年二岁方上勋书奸伪之原实自由此于今以后军还之日便通勋簿不听隔月诏复依行元叉之废灵太后也相州刺史中山王熙起兵于邺熙败以同为持节兼黄门侍郎慰劳使乃就州刑熙还授平东将军正黄门营明堂副将寻加抚军将军光禄大夫本州大中正同善事在位为叉所亲戮熙之日深穷党与以希叉旨论者非之又给同羽林二十人以自防卫同兄琇少多大言常云公侯可致至此始为都水使者同启求回身二阶以加琇琇遂除安州刺史论者称之营州城民就德兴谋反除同度支尚书黄门如故持节使营州慰劳听以便宜从事同频遣使人皆为贼害乃遣贼家口三十人并免家奴为良赍书谕德兴德兴乃降安辑其民而还德兴复反诏同以本将军为幽州刺史兼尚书行台慰劳之同虑德兴难信勒众而往为德兴所击大败而回灵太后反政以同叉党除名孝昌三年除左将军太中大夫兼左丞为齐兖二州行台节度大都督李叔仁阙
庄帝践阼诏
复本秩除都官尚书复兼七兵以同前慰劳德兴之功封章武县开国伯邑四百户正除七兵寻转殿中加征南将军普泰初除侍中进号骠骑将军左光禄大夫同时久病强牵从务启乞仪同初同之为黄门也与前废帝俱在门下同异其为人素相款托废帝以恩旧许之除仪同三司余官如故永熙初薨年五十六赠侍中都督冀沧瀛三州诸军事骠骑大将军司空公冀州刺史开国伯如故赐帛四百匹谥曰孝穆三年复加赠尚书右仆射有四子　　穆子琳
弟
良

按魏书穆崇传显业子子琳举秀才为安戎令颇有吏干随长孙稚征蜀有功除尚书屯田郎中出帝即位以摄仪曹事封高唐县开国男邑二百户孝静初镇东将军司州别驾以占夺民田免官爵久之何至罗国主副罗越居为蠕蠕所破其子去宾来奔齐献武王奏去宾为安北将军肆州刺史封高车王招慰夷虏表子琳为去宾长史复其前封寻迁仪同开府长史齐献武王丞相司马卒时年五十三赠骠骑大将军都官尚书瀛州刺史弟良字先德司空行参军将作丞司徒祭酒安东将军南巨鹿太守颇有民誉入为司徒司马大将军从事中郎中书舍人武定六年卒赠征东将军徐州刺史　　崔长文
从
弟庠

按魏书崔光传光从祖弟长文字景翰少亦徙于代都聪敏有学识太和中除奉朝请迁洛拜司空参军事营构华林园后兼员外散骑常侍为宕昌使主还授给事中本国中正尚书库部郎正始中大修器械为诸州造仗都使齐州太原太守雍州抚军府长史以廉慎称迁辅国将军中散大夫转太府少卿丞相高阳王雍谘议参军太中大夫永安中以老拜征虏将军平州刺史还家专读佛经不关世事年七十九天平初卒赠使持节征东将军齐州刺史谥曰贞从弟庠字文序有干用初除侍御史员外散骑侍郎给事中频使高丽转步兵校尉又转司空掾领左右直长出除相州长史还拜河阴洛阳令以强直称迁东郡太守元颢寇逼郡界庠拒不从命弃郡走还乡里孝庄还宫赐爵平原伯拜颍川太守二年五月为城民王早兰宝等所害后赠骠骑将军吏部尚书齐州刺史子罕袭爵　　路思令
按魏书路恃庆传思略弟思令字季&#初为广阳王司空参军转司空城局参军司徒记室威远将军尚书左民郎转右民时天下多事思令乃上疏曰臣闻国之大事唯祀与戎戎之有功在于将帅三代不必别民取治不等五霸不必异兵各能&#定有汤武之贤犹须伊望之佐尧舜之圣尚有稷契之辅得其人也六合唾掌可清失其人也三河方为战地何者动之甚易靖之至难窃以比年以来将帅多是宠贵子孙军幢统领亦皆故义托附贵戚子弟未经戎役至于&#杯跃马志逸气浮轩眉攘腕便以攻战自许及临大敌怖惧交怀雄图锐气一朝顿尽乃令羸弱在前以当锐强壮居后以安身兼复器械不精进止不集任羊质之将驱不练之兵当负险之众敌数战之虏欲令不败岂有得哉是以兵知必败始集而先逃将又怖敌迁延而不进国家便谓官号未满重爵屡加复疑赏之轻金帛日赐帑藏空虚民财殚尽致使贼徒更增胆气益盛生民损耗荼毒无聊主叹臣哀何心寝食臣虽位微窃不遑舍臣闻孝行出于忠贞节义率多果决德可感义夫恩可劝死士今若舍上所轻求下所重黜陟幽明赏罚善恶搜徒简卒练兵习武甲密弩强弓调矢劲谋夫既设辩士先陈晓以安危示其祸福如其不悛以我义顺之师讨兹悖逆之竖岂异厉萧斧而伐朝菌鼓洪炉而燎毛发虽愚者知其不旋踵矣敢以愚短昧死陈诚寻拜假节征虏将军阳平太守又割冀州之平清河相州之阳平齐州之原以为南冀州仍以思令为左将军南冀州刺史假平东将军都督时葛荣遣其清河太守据季虎高唐城以招叛民思令乃命麾下并率乡曲潜军夜往出其不意遂大破之徐乃收众南还又诏思令并领冀州流民及葛荣灭还镇平原后除征东将军金紫光禄大夫转卫将军右光禄大夫天平三年三月卒时年五十一赠骠骑将军定州刺史　　朱元旭
按魏书本传元旭字君升本乐陵人也祖霸真君末南叛投刘义隆遂居青州之乐陵元旭颇涉子史开解几案起家清河王国常侍太学博士员外散骑侍郎频使高丽除尚书度支郎中神龟末以郎选不精大加沙汰元旭与陇西辛雄范阳祖莹泰山羊深西平源子恭并以才用见留寻加镇远将军兼尚书右丞仍郎中本州中正时关西都督萧宝夤启云所统十万食唯一月于是肃宗大怒召问所由录令以下皆推罪于元旭元旭入见于御座前屈指校计宝夤兵粮乃逾一年事乃得释除通直散骑常侍永安初加平东将军尚书左丞光禄大夫后转司农少卿迁卫将军左光禄大夫天平中复拜尚书左丞既无风操俯仰随俗性多机数自容而已于时朝廷分汲郡河内二界挟河之地以立义州安置关西归款之户除元旭使持节骠骑将军义州刺史武定三年夏卒于州年六十七赠本将军幽州刺史子敬道武定中司徒长流参军　　张烈
按魏书本传烈字徽仙清河东武城人也高祖赐名曰烈仍以本名为字焉高祖悕为慕容&#尚书右仆射曾祖恂散骑常侍随慕容德南渡因居齐郡之临淄烈少孤贫涉猎经史有气&#时青州有崔徽伯房徽叔兴烈并有令誉时人号曰三徽高祖时入官代都历侍御主文中散迁洛除尚书仪曹郎彭城王功曹史太子步兵校尉萧宝卷将陈显达治兵汉南谋将入寇时顺阳太守王青石世官江南荆州刺史广阳王嘉虑其有异表请代之高祖诏侍臣各举所知互有申荐者高祖曰此郡今当必争之地须得堪济之才何容泛举也太子步兵张烈每论军国之事时有会人意处朕欲用之何如彭城王勰称赞之遂敕除陵江将军顺阳太守到郡二日便为宝卷将崔慧景攻围七十余日烈抚厉将士甚得军人之和会车驾南讨慧景遁走高祖亲劳烈曰卿定可遂能不负所寄烈拜谢曰若不值銮舆亲驾臣将不免困于犬羊自是陛下不负臣非臣能不负陛下高祖善其对世宗即位追录先勋封清河县开国子邑二百户寻以母老归养积十余年频值凶俭烈为粥以食饥人蒙济者甚众乡党以此称之肃宗初除龙骧将军司徒右长史又转征虏将军司空长史先是元叉父江阳王继曾为青州刺史及叉当权烈托故义之怀遂相谄附除前将军给事黄门侍郎寻加平南将军光禄大夫后灵太后反政以烈叉党出为镇东将军青州刺史于时议者以烈家产畜殖僮客甚多虑其怨望不宜出为本州改授安北将军瀛州刺史为政清静吏民安之更满还朝因辞老还乡里兄弟同居怡怡然为亲类所慕元象元年卒于家时年七十七烈先为家诫千余言并自叙志行及所历之官临终敕子侄不听求赠但勒家诫立碣而已其子质奉行焉　　张熠按魏书本传熠字景世自云南阳西鄂人汉侍中衡是其十世祖熠自奉朝请为扬州车骑府录事参军入除步兵校尉永宁中寺塔大兴经营务广灵太后曾幸作所凡有顾问熠敷陈指画无所遗阙太后善之久之除冠军将军中散大夫后为别将随长孙稚西征转平西将军太中大夫为关西都督以功封长平县开国男食邑二百户永安初除平西将军岐州刺史假安西将军寻加抚军将军矜恤贫弱为民所爱代还值元颢入洛仍令复州熠遂私还庄帝还宫出除镇南将军东荆州刺史寻加散骑常侍征蛮大都督转荆州刺史值尔朱兆入洛不行普泰中卫将军金紫光禄大夫天平初迁邺草创右仆射高隆之吏部尚书元世&#奏曰南京宫殿毁撤送都连筏竟河首尾大至自非贤明一人专委受纳则恐材木耗损有阙经构熠清贞素着有称一时臣等辄举为大将诏从之熠勤于其事寻转营构左都将兴和初卫大将军宫殿成以本将军除东徐州刺史三年卒于州时年六十赠骠骑大将军司空公兖州刺史谥曰懿子孝直　　羊敦
子
隐

按魏书本传敦字元礼太山巨平人梁州刺史祉弟子也性尚闲素学涉书史以父灵引死王事除给事中出为本州别驾公平正直见有非法敦终不判署后为尚书左侍郎徐州抚军长史永安中转廷尉司直不拜拜洛阳令后为镇南将军金紫光禄大夫迁太府少卿转卫将军广平太守治有能名奸吏局蹐秋毫无犯雅性清俭属岁饥馑家馈未至使人外寻陂泽采藕根而食之遇有疾苦家人解衣质米以供之然其为治亦尚威严朝廷以其清白赐谷一千斛绢一百匹兴和初卒年五十二吏民奔哭莫不悲恸赠都督徐兖二州诸军事卫大将军吏部尚书兖州刺史谥曰贞武定初齐献武王以敦及中山太守苏淑在官奉法清约自居宜见追褒以厉天下乃上言请加旌录诏曰昔五&#兴谣两岐致咏皆由仁覃千里化洽一邦故广平太守羊敦故中山太守苏淑并器业和隐干用贞济善政闻国清誉在民方藉良才遂登高秩先后雕亡朝野伤悼追旌清德盖惟旧章可各赏帛一百匹榖五百斛班下郡国咸使闻知子隐开府行参军　　窦瑗
按魏书本传瑗字世珍辽西辽阳人自言本扶风平陵人汉大将军窦武之曾孙崇为辽西太守子孙遂家焉曾祖堪慕容氏渔阳太守祖表冯文通成周太守入国父冏举秀才早卒普泰初瑗启以身阶级为父请赠诏赠征虏将军平州刺史瑗年十七便荷帙从师游学十年始为御史转奉朝请兼太常博士拜大将军太原王尔朱荣官因是为荣所知遂表留瑗为北道大行台左丞以军功赐爵阳洛男除员外散骑常侍瑗以拜荣官赏新昌男因从荣东讨葛荣事平封容城县开国伯食邑五百户后除征虏将军通直散骑常侍仍左丞瑗乞以容城伯让兄叔珍诏听以新昌男转授之叔珍由是位至太山太守尔朱世隆等立长广王晔为主南赴洛阳至东郭外世隆等遣瑗奏废之瑗执鞭独入禁内奏曰天人之望皆在广陵愿行尧舜之事晔遂禅焉由是除征南将军金紫光禄大夫敷奏&#然前废帝甚重之出帝时为廷尉卿及释奠开讲瑗与散骑常侍温子升给事黄门侍郎魏季景通直散骑常侍李业兴并为擿句天平中除镇东将军金紫光禄大夫寻除广宗太守治有清白之称广宗民情凶戾前后累政咸见告讼惟瑗一人终始全洁转中山太守加征东将军声誉甚美为吏民所怀及齐献武王班书州郡诫约牧守令长称瑗政绩以为劝厉焉后授使持节本将军平州刺史在州政如治郡又为齐献武王丞相府右长史瑗无军府断割之才不堪称职又行晋州事既还京师上表曰臣在平州之日蒙班麟趾新制即依朝命宣示所部士庶忻仰有若三章臣闻法象巍巍乃大舜之事政道郁郁亦隆周之轨故元首股肱可否相济声教之闻于此为证伏惟陛下应图临宇握纪承天克构洪基会昌宝历式张琴瑟且调宫羽去甚删泰革弊迁浇俾高祖之德不坠于地画一既歌万国欢跃臣伏读至三公曹第六十六条母杀其父子不得告告者死再三反复之未得其门何者按律子孙告父母祖父母者死又汉宣云子匿父母孙匿大父母皆勿论盖谓父母祖父母小者攘羊甚者杀害之类恩须相隐律抑不言法理如是足见其直未必指母杀父止子不言也若父杀母乃是夫杀妻母卑于父此子不告是也而母杀父不听子告臣诚下愚辄以为惑昔楚康王欲杀令尹子南其子弃疾为王御士而上告焉对曰泄命重刑臣不为也王遂杀子南其徒曰行乎曰吾与杀吾父行将焉入曰臣乎曰杀父事雠吾不忍乃缢而死注云弃疾自谓不告父为与杀谓王为雠皆非礼春秋讥焉斯盖门外之治以义断恩知君杀父而子不告是也母之于父同在门内恩无可掩义无断割知母将杀理应告父如其已杀宜听告官今母杀父而子不告便是知母而不知父识比野人义近禽兽且母之于父作合移天既杀己之天复杀子之天二天顿毁岂容顿默此母之义罪在不赦下手之日母恩即离仍以母道不告鄙臣所以致惑今圣化淳洽穆如韶夏食椹怀音枭獍犹变况承风禀教识善知恶之民哉脱下愚不移事在言外如或有之可临时议罪何用豫制斯条用为训诫诚恐千载之下谈者喧哗以明明大朝有尊母卑父之论以臣管见实所不取如在淳风厚俗必欲行之且君父一也父者子之天被杀事重宜附父谋反大逆子得告之条父一而已至情可见窃惟圣主有作明贤赞成光国宁民厥用为大非下走顽蔽所能上测但受恩深重辄献瞽言倘蒙收察乞付评议诏付尚书三公郎封君义立判云身体发肤受之父母生我劳瘁续莫大焉子于父母同气异息终天靡报在情一也今忽欲论其尊卑辨其优劣推心未忍访古无据母杀其子子复告母母由告死便是子杀天下未有无母之国不知此子将欲何之案春秋庄公元年不称即位文姜出故服虔注云文姜通兄齐襄与杀公而不反父杀母出隐痛深讳&#而中练思慕少杀念至于母故经书三月夫人逊于齐既有念母深讳之文明无雠疾告列之理且圣人设法所以防淫禁暴极言善恶使知而避之若临事议刑则陷罪多矣恶之甚者杀父害君着之律令百王罔革此制何嫌独求削去既于法无违于事非害宣布有年谓不宜改瑗复难云寻局判云子于父母同气异息终天靡报在情一也今欲论其尊卑辨其优劣推心未忍访古无据瑗以为易曰天尊地卑乾坤定矣又曰干天也故称父坤地也故称母又曰干为天为父坤为地为母礼丧服经曰为父斩衰三年为母齐衰期尊卑优劣显在典章何言访古无据局判云母杀其父子复告母母由告死便是子杀天下未有无母之国不知此子将欲何之瑗案典律未闻母杀其父而子有隐母之义既不告母便是与杀父天下岂有无父之国此子独得有所之乎局判又云案春秋庄公元年不称即位文姜出故服虔注云文姜通于兄齐襄与杀公而不反父杀母出隐痛深讳&#而中练思慕少杀念至于母故经书三月夫人逊于齐既有念母深讳之文明无雠疾告列之理瑗寻注义隐痛深讳者以父为齐所杀而母与之隐痛父死深讳母出故不称即位非为讳母与杀也是以下文以义绝其罪不为与杀明矣公羊传曰君杀子不言即位隐之也&#而中练父忧少衰始念于母略书夫人逊于齐是内讳出奔犹为罪文传曰不称姜氏绝不为亲礼也注云夫人有与杀桓之罪绝不为亲得尊父之义善庄公思大义绝有罪故曰礼也以大义绝有罪得礼之衷明有雠疾告列之理但春秋桓庄之际齐为大国通于文姜鲁公&#之文姜以告齐襄使公子彭生杀之鲁既弱小而惧于齐是时天子衰微又无贤霸故不敢雠之又不敢告列惟得告于齐曰无所归咎恶于诸侯请以公子彭生除之齐人杀公子彭生案即此断虽有援引即以情推理尚未遣惑事遂停寝除大宗正卿寻加卫将军宗室以其寒士相与轻之瑗案法推治无所顾避甚见雠疾官虽通显贫窘如初清尚之操为时所重领本州大中正以本官兼廷尉卿卒官赠本将军太仆卿济州刺史谥曰明　政事部名臣列传十
　　北齐
　　张琼
按北齐书本传琼字连德代人也少壮健有武用魏世自荡寇将军为朔州征卤府外兵参军随葛荣为乱荣败尔朱荣以为都督讨元颢有功除汲郡太守建明初为东道慰劳大使封行唐县子邑三百户转太尉长史出为河内太守除济州刺史尔朱兆败归高祖迁汾州刺史天平中高祖袭克夏州以为慰劳大使仍留镇之寻为周文帝所陷卒赠使持节燕恒云朔四州诸军事大将军司徒公恒州刺史有二子长忻次遵业忻普泰中为都督随尔朱世隆以功尚魏平阳公主除驸马都尉大将军开府仪同三司建州刺史南郑县伯琼常忧其大盛每语亲识曰凡人官爵莫若处中忻位秩太高深为忧虑而忻豪险放纵遂与公主情好不协寻为武帝所害时称琼之先见遵业讨元颢有功封固安县开国子除宁远将军云州大中正天平中除清河太守寻加安西将军建州刺史武定中随仪同刘丰讨侯景为景所擒景败杀遵业于涡阳丧还世宗亲自临吊赠并肆幽安四州军事开府仪同三司并州刺史　　敬显&#
按北齐书本传&#字孝英平阳人少英侠有节操交结豪杰为羽林监高祖临晋州&#因使谒见与语说之乃启为别驾及义举以&#为行台仓部郎中从攻邺令&#督造土山城拔又从平西胡转都官尚书与诸将征讨累有功又从高祖平寇难破周文帝败侯景平寿春定淮南又略地三江口多筑城戍累除兖州刺史卒　　薛琡
按北齐书本传琡字昙珍河南人其先代人本姓叱干氏父彪子魏徐州刺史琡形貌魁伟少以干用称为典客令每引客见仪望甚美魏帝召而谓之曰卿风度峻整姿貌秀异后当升进何以处官琡曰宗庙之礼不敢不敬朝廷之事不敢不忠自此以外非庸臣所及正元中行洛阳令部内肃然有犯法者未加拷掠直以辞理穷核多得其情于是豪猾畏威事务简静时以久旱京师见囚悉召集华林理问冤滞洛阳系狱唯有三人魏孝明嘉之赐缣百匹迁吏部尚书崔亮奏立停年之格不简人才专问劳旧琡上书言黎元之命系于长吏若得其人则苏息有地任非其器为患更深若使选曹唯取年劳不简贤不便义均行雁次若贯鱼执簿呼名一吏足矣数人而用何谓铨衡请不依此书奏不报后因引见复进谏曰共治天下本属百官是以汉朝常令三公大臣举贤良方正有道直言之士以为长吏监抚黎元自晋末以来此风遂替今四方初定务在养民臣请依汉氏更立四科令三公贵臣各荐时贤以补郡县明立条格防其阿党之端诏下公卿议之事亦寝元天穆讨邢杲也以琡为行台尚书时元颢已酇城天穆集文武议其所先议者咸以杲众甚盛宜先经略琡以为邢杲聚众无名虽强犹贼元颢皇室昵亲来称义举此恐难测杲鼠盗狗窃非有远志宜先讨颢天穆以群情所欲遂先讨杲杲降军还颢遂入洛天穆谓琡曰不用君言乃至于此天平初高祖引为丞相长史琡宿有能名深被礼遇军国之事多所闻知琡亦推诚尽节屡进忠谠高祖大举西伐将渡蒲津琡谏曰西贼连年饥馑无可食啖故冒死来入陕州欲取仓粟今高司徒已围陕城粟不得出但置兵诸道勿与野战比及来年麦秋人民尽应饿死宝矩黑獭自然归降愿王无渡河也侯景亦曰今者之举兵众极大万一不捷卒难收敛不如分为二军相继而进前军若胜后军合力前军若败后军承之高祖皆不纳遂有沙苑之败累迁尚书仆射卒临终敕其子敛以时服逾月便葬不听于求赠官自制丧车不加雕饰但用麻为流苏绳用网络而已明器等物并不令置琡久在省闼闲明簿领当官剖断敏速如流赠青州刺史　　李浑
子
湛

按北齐书本传浑字季初赵郡柏人人也曾祖灵魏巨鹿公父遵魏冀州征东府司马京兆王愉冀州起逆遇害浑以父死王事除给事中时四方多难乃谢病求为青州征东府司马与河间邢邵北海王昕俱奉老母携妻子同赴青齐未几而尔朱荣入洛衣冠歼尽论者以为知机永安初除散骑常侍普泰中崔社客反于海岱攻围青州诏浑为征东军都官尚书行台赴援而社客宿将多谋诸城各自保固壁清野时议有异同浑曰社客贼之根本围城复逾晦朔乌合之众易可崩离若简练骁勇衔枚夜袭径趣营下出其不意咄嗟之间便可擒殄如社客就擒则诸郡可传檄而定何意冒热攻城徒损军士诸将迟疑浑乃决行未明达城下贼徒惊散生擒社客斩首送洛阳海隅清定后除光禄大夫兼常侍聘使至梁梁武谓之曰伯阳之后久而弥盛赵李人物今实居多常侍曾经将领今复充使文武不坠良属斯人使还为东郡太守以赃征还世宗使武士提以入浑抗言曰将军今日犹自礼贤耶世宗笑而舍之天保初除太子少保邢邵为少师杨愔为少傅论者为荣以参禅代仪注赐爵泾阳县男删定麟趾格寻除海州刺史土人反共攻州城城中多石无井常食海水贼绝其路城内先有一池时旱久涸一朝天雨泉流涌溢贼以为神应时骇散浑督励将士捕斩渠帅浑妾郭氏在州干政纳货坐免官卒于邺子湛字处元涉猎文史有家风为太子舍人兼常侍聘陈使副袭爵泾阳县男浑与弟绘伟俱为聘梁使主湛又为使副是以赵郡人士目为四使之门　　陈元康
子善藏
弟谌　季璩

按北齐书本传元康字长猷广宗人也父终德魏济阴内史终于镇南将军金紫光禄大夫元康贵赠冀州刺史谥曰贞元康颇涉文史机敏有干用魏正光五年从尚书令李崇北伐以军功赐爵临清县男普泰中除主书加威烈将军天保元年修起居注二年迁司徒府记室参军尤为府公高昂所信后出为瀛州开府司马加辅国将军所历皆为称职高祖闻而征焉稍被任使以为相府功曹参军内掌机密高祖经纶大业军务烦广元康承受意旨甚济速用性又柔谨通解世事高祖尝怒世宗于内亲加殴蹋极口骂之出以告元康元康谏曰王教训世子自有礼法仪刑式瞻岂宜至是言辞恳恳至于流涕高祖从此为之惩忿时或恚挞辄曰勿使元康知之其敬惮如此高仲密之叛高祖知其由崔暹故也将杀暹世宗匿而为之谏请高祖曰我为舍其命须与若手世宗乃出暹而谓元康曰卿若使崔得杖无相见也暹在廷解衣将受罚元康趋入历陛而升且言曰王方以天下付大将军有一崔暹不能容忍耶高祖从而宥焉世宗入辅京室崔暹崔季舒崔昂等并被任使张亮张徽纂并高祖所待遇然委任皆出元康之下时人语曰三崔二张不如一康魏尚书仆射范阳卢道虞女为右卫将军郭琼子妇琼以死罪没官高祖启以赐元康为妻元康乃弃故妇李氏识者非之元康便辟善事人希颜候意多有进举而不能平心处物溺于财利受纳金帛不可胜纪放责交易&#于州郡为清论所讥从高祖破周文帝于邙山大会诸将议进退之策咸以为野无青草人马疲瘦不可远追元康曰两雄交战岁月已久今得大捷便是天授时不可失必须乘胜追之高祖曰若遇伏兵孤何以济元康曰王前涉沙苑还军彼尚无伏今奔败若此何能远谋若舍而不追必成后患高祖竟不从以功封安平县子邑三百户寻除平南将军通直常侍转大行台郎中徙右丞及高祖疾笃谓世宗曰邙山之战不用元康之言乃贻汝患以此为恨死不瞑目高祖崩秘不发丧唯元康知之世宗嗣事又见任行拜散骑常侍中军将军别封昌国县公邑一千户侯景反世宗逼于诸将欲杀崔暹以谢之密语元康元康谏曰今四海未清纲纪已定若以数将在外苟悦其心枉杀无辜亏废刑典岂直上负天神何以下安黎庶晁错前事愿公慎之世宗乃止高岳讨侯景未&#世宗乃遣潘相乐副之元康曰相乐缓于机变不如慕容绍宗且先王有命称其堪敌侯景公但推赤心于此人则侯景不足忧也是时绍宗在远世宗欲召见之恐其惊叛元康曰绍宗知元康特蒙顾待新使人来饷金以致其诚款元康欲安其意故受之而厚答其书保无异也世宗乃任绍宗遂以破景赏元康金五十斤王思政入颍城诸将攻之不能拔元康进计于世宗曰公匡辅朝政未有殊功虽败侯景本非外贼今颍城将陷愿公因而乘之足以取威定业世宗令元康驰驿观之复命曰必可拔世宗于是亲征既至而&#赏元康金百铤初魏朝授世宗相国齐王世宗频让不受乃召诸将及元康等密议之诸将皆劝世宗恭应朝命元康以为未可又谓魏收曰观诸人语专欲误王我向已启王受朝命置官僚元康叨忝或得黄门郎但时事未可耳崔暹因闻之荐陆元规为大行台郎欲以分元康权也元康既贪货贿世宗内渐嫌之元康颇亦自惧又欲用为中书令以闲地处之事未施行属世宗将受魏禅元康与杨愔崔季舒并在世宗坐将大迁除朝士共品藻之世宗家苍头奴兰固成先掌厨膳甚被宠昵先是世宗杖之数十其人性躁又恃旧恩遂大忿恚与其同事阿改谋害世宗阿改时事显祖尝执刀随从云若闻东斋叫声即以加刃于显祖是日值魏帝初建东宫群官拜表事罢显祖出东止车门别有所之未还而难作固成因进食置刀于盘下而杀世宗元康以身扞蔽被刺伤重至夜而终时年四十三杨愔狼狈走出季舒逃匿于厕库直纥奚舍乐扞贼死是时秘世宗凶问故殡元康于宫中托以出使南境虚除中书令明年乃诏曰元康识超往哲才极时英千仞莫窥万顷难测综核戎政弥纶霸道草&#邵陵之谋翼赞河阳之会运筹定策尽力尽心进忠补过亡家徇国扫平逋寇廓清荆楚申甫之在隆周子房之处盛汉旷世同规殊年共美大业未融山隤奄及悼伤既切宜崇茂典赠使持节都督冀定瀛殷沧五州诸军事骠骑大将军司空公冀州刺史追封武邑县一千户旧封并如故谥曰文穆赙物一千二百大鸿胪监丧事凶礼所须随由公给元康母李氏元康卒后哀感发病而终赠广宗郡君谥曰贞昭元康子善藏温雅有监裁武平末假仪同三司给事黄门侍郎隋开皇中尚书礼部侍郎大业初卒于彭城郡赞治元康弟谌官至大鸿胪次季璩巨鹿太守转美州别驾平秦王归彦反季璩守节不从因而遇害赠卫尉卿赵州刺史　　萧祗按北齐书本传祗字敬式梁武帝弟南平王伟之子也少聪敏美容仪在梁封定襄县侯位东扬州刺史于时江左承平政宽人慢祗独&#以严切梁武悦之迁北兖州刺史太清二年侯景围建邺祗闻台城失守遂来奔以武定七年至邺文襄令魏收邢邵与相接对历位太子少傅领平阳王师封清河郡公齐天保初授右光禄大夫领国子祭酒梁元帝平侯景复与齐通好文宣欲放祗等还南俄而西魏&#江陵遂留邺都卒赠中书监车骑大将军扬州刺史　　萧退
子
慨

按北齐书本传退梁武帝弟司空鄱阳王恢之子也退在梁封湘潭侯位青州刺史建邺陷与从兄祗俱入东魏齐天保中位金紫光禄大夫卒子慨深沉有体表好学攻草隶书南士中称为长者历著作佐郎待诏文林馆卒于司徒从事中郎　　皇甫和
按北齐书本传和字长谐安定朝那人其先因官寓居汉中祖澄南齐秦梁二州刺史父徽字子元梁安定略阳二郡守魏正始二年随其妻父夏侯道迁入魏道迁别上勋书欲以徽为元谋徽曰创谋之始本不关预虽贪荣赏内愧于心遂拒而不许梁州刺史羊灵佑重其敦实表为征卤府司马卒和十一而孤母夏侯氏才明有礼则亲授以经书及长深沉有雅量尤明礼仪宗亲吉凶多相谘访卒于济阴太守　　李构按北齐书本传构字祖基黎阳人祖平魏尚书仆射构少以方正见称释褐开府参军累迁谯州刺史卒构从父弟庶魏大司农谐子方雅好学风流规检甚有家风稍迁临漳令魏书出庶与卢斐王松年等讼其不平并系狱魏收书王慧龙自云太原人又言王琼不善事卢同附卢元传李平为陈留人云其家贫贱故斐等致讼语杨愔云魏收合诛愔党助魏收遂白显祖罪斐等并髡头鞭二百庶死于临漳狱中庶兄岳痛之终身不历临漳县门　　辛术
按北齐书本传术字怀哲少明敏有识度解褐司空胄曹参军与仆射高隆之共典营构邺都宫室术有忠理百工克济再迁尚书右丞出为清河太守政有能名追授并州长史遭父忧去职清河父老数百人诣阙请立碑颂德文襄嗣事与尚书左丞宋游道中书侍郎李绘等并追诣晋阳俱为上客累迁散骑常侍武定八年侯景叛除东南道行台尚书封江夏县男与高岳等破侯景擒萧明迁东徐州刺史为淮南经略使齐天保元年侯景征江西租税术率诸军度淮断之烧其稻数百万石还镇下邳人随术北渡淮者三千余家东徐州刺史郭志杀郡守文宣闻之敕术自今所统十余州地诸有犯法者刺史先启听报以下先断后表闻齐代行台兼总人事自术始也安州刺史临清太守盱眙蕲城二镇将犯法术皆案奏杀之睢州刺史及所部郡守俱犯大辟朝廷以其奴婢百口及资财尽赐术三辞不见许术乃送诣所司不复以闻邢卲闻之遗术书曰昔锺离意云孔子忍渴于盗泉便以珠玑委地今足下能如此可谓异代一时及王僧辩破侯景术招安抚城镇相继款附前后二十余州于是移镇广陵获传国玺送邺文宣以玺告于太庙此玺即秦所制方四寸上纽交盘龙其文曰受命于天既寿永昌二汉相传又传魏晋怀帝败没于刘聪聪败没于石氏石氏败晋穆帝永和中濮阳太守戴僧施得之遣督护何融送于建邺历宋齐梁梁败侯景得之景败侍中赵思贤以玺投景南兖州刺史郭元建送于术故术以进焉寻征为殿中尚书领太常卿仍与朝贤议定律令迁吏部尚书食南兖州梁郡干迁邺以后大选之职知名者数四互有得失未能尽美文襄帝少年高朗所弊者疏袁叔德沉密谨厚所伤者细杨愔风流辨给取士失于浮华惟术性尚贞明取士以才器循名责实新旧参举管库必擢门阀不遗考之前后铨衡在术最为折衷甚为当时所称举天保末文宣尝令术选百员官参选者二三千人术题目士子人无谤讟其所旌擢后亦皆致通显术清俭寡嗜欲勤于所职未尝暂懈临军以威严牧人有惠政少爱文史晚更修学虽在戎旅手不释卷及定淮南凡诸资物一毫无犯唯大收典籍多是宋齐梁时佳本鸠集万余卷并顾陆之徒名画二王以下书法数亦不少俱不上王府唯入私门及还朝颇以馈遗权要物议以此少之十年卒年六十皇建二年赠开府仪同三司中书监青州刺史子阁卿尚书郎阁卿弟衡卿有识学开府参军事隋大业初卒于太常丞　　孟业
按北齐书本传业字敬业巨鹿安国人家本寒微少为州吏性廉谨同寮诸人侵盗官绢分三十匹与之拒而不受魏彭城王韶拜定州除典签长史刘仁之谓业曰我处其外君居其内同心戮力庶有济乎未几仁之征入为中书令临路启韶云殿下左右可信任者唯有孟业愿专任之余人不可信也又与业别执手曰今我出都君便失援恐君在后不自保全唯正与直愿君自勉业唯有一马因瘦而死韶以业家贫令州府官人同食马肉欲令厚偿业固辞不敢韶乃戏业曰卿邀名人也对曰业以微细伏事殿下既不能裨益宁可损败清风后高祖与韶书云典签姓孟者极能用心何不置之目前韶高祖之&#也仁之后为兖州临别谓吏部崔暹曰贵州人士唯有孟业铨举之次不可忘也崔暹问业曰君往在定州有何政绩使刘西兖如此钦叹答曰禀性愚直唯知自修无他天保初清河王岳拜司州牧闻业名行复召为法曹业形貌短小及谒见岳心鄙其眇小笑而不言后寻业断决之处乃谓业曰卿断决之明可谓有过躯貌之用寻迁东郡守以宽惠着其年麦一茎五穗其余三穗四穗共一茎合郡人以为政化所感寻以病卒　　阳斐
按北齐书本传斐字叔鸾北平渔阳人也父藻魏建德太守赠幽州刺史孝庄时斐于西兖州督护流民有功赐爵方城伯历侍御史兼都官郎中广平王开府中郎修起居注兴和中除起部郎中兼通直散骑常侍聘于梁梁尚书羊&#魏之叛人也与斐有旧欲请斐至宅三致书斐不答梁人曰羊来已久经贵朝迁革李卢亦诣宅相见卿何致难斐曰柳下惠则可吾不可梁主乃亲谓斐曰羊&#极愿相见今二国和好天下一家安得复论彼此斐终辞焉使还除廷尉少卿石济河溢桥坏斐修治之又移津于白马中河起石潬两岸造关城累年乃就东郡太守陆士佩以黎阳关河形胜欲因山即壑以为公家苑囿遗斐书曰当谘大将军以足下为匠者斐答书拒曰当今殷忧启圣运遭昌历故大丞相天启霸功再造太极大将军光承先构嗣绩丕显国步始康民劳未息诚宜轻徭薄赋勤恤民隐诗不云乎民亦劳止迄可小康惠此中国以绥四方古之帝王亦有表山刊树未足尽其意下辇成宴讵能穷其情正足以靡天地之财用剥生民之髓脑是故孔子对叶公以来远酬哀公以临民所问虽同所急异务故也相如壮上林之观扬雄骋羽猎之辞虽系以隤墙填&#乱以收罝落网而言无补于风规祇足昭其愆戾也寻转尚书右丞天保初除镇南将军尚书吏部郎中以公事免久之除都水使者显祖亲御六军北攘突厥仍诏斐监筑长城作罢行南谯州事加通直散骑常侍寿阳道行台左丞迁散骑常侍食陈留郡干未几除徐州刺史带东南道行台左丞干明元年征拜廷尉卿迁卫大将军兼都官尚书行太子少傅徙殿中尚书以本官监瀛州事抗表致仕优诏不许顷之拜仪同三司食广阿县干卒于位赠使持节都督北豫光二州诸军事骠骑大将军仪同三司中书监北豫州刺史谥曰敬简子师孝中书舍人　　张耀
按北齐书本传耀字灵光上谷昌平人也父凤晋州长史耀少而贞谨颇晓吏职解褐给事中转司徒水曹行参军义旗建高祖擢为中军大都督韩轨府长史及轨除瀛冀二州刺史又以耀为轨谘议参军后为御史所劾州府僚佐及轨左右以赃罪挂网者百有余人唯耀以清白独免征为丞相府仓曹显祖嗣事迁相府掾天保初赐爵都亭乡男摄仓库二曹事诸有赐给常使耀典之转秘书丞迁尚书右丞显祖曾因近出令耀居守帝夜还耀不时开门勒兵严备帝驻跸门外久之催迫甚急耀以夜深真伪难辨须火至面识门乃可开于是独出见帝帝笑曰卿欲学郅君章也乃使耀前开门然后入深嗟赏之赐以锦采出为南青州刺史未之任肃宗辅政累迁秘书监耀历事累世奉职恪勤咸见亲待未尝有过每得禄赐散之宗性节俭率素车服饮食取给而已好读春秋月一遍时人比之贾梁道赵彦深尝谓耀曰君研寻左氏岂求服虔杜预之纰缪邪耀曰何为然乎左氏之书备叙言事恶者可以自戒善者可以庶几故厉己温习非欲诋诃古人之得失也天统元年世祖临朝耀奏事遇暴疾仆于御前帝下座临视呼数声不应帝泣曰岂失我良臣也旬日卒时年六十三诏称耀忠贞平直温恭廉慎赠开府仪同三司尚书右仆射燕州刺史谥曰贞简　　许惇
按北齐书本传惇字季良高阳新城人也父护魏高阳章武二郡太守惇清识敏速达于从政任司徒主簿以能判断见知时人号为入铁主簿稍迁阳平太守当时迁都邺阳平即是畿郡军国贵办赋敛无准又勋贵属请朝夕征求惇并御之以道上下无怨治为天下第一特加赏异图形于阙诏颁天下迁魏尹出拜齐州刺史转梁州刺史治并有声迁大司农会侯景背叛王思政入据颍城王师出讨惇常督漕军无乏绝引洧水灌城惇之策也迁殿中尚书惇美须&#下垂至带省中号为长鬣公显祖尝因酒酣握惇须&#称美遂以刀截之唯留一握惇惧因不复敢长时人又号为齐须公世祖践祚领御史中丞为胶州刺史寻追为司农卿又迁大理卿再为度支尚书历太子少保少师光禄大夫开府仪同三司尚书右仆射特进赐爵万年县子食下邳郡干以年老致仕于家三年卒惇少纯直晚更浮动齐朝体式本州大中正以京官为之同郡邢邵为中书监德望甚高惇与邵竞中正遂冯附宋钦道出邵为刺史朝议甚鄙薄之虽久处朝行历官清显与邢邵魏收阳休之崔劼徐之才之徒比肩同列诸人或谈说经史或吟咏诗赋更相嘲戏欣笑满堂惇不解剧谈又无学术或竟坐杜口或隐几而睡深为胜流所轻子文纪武平末度支郎中文纪弟文经勤学方雅身无择行口无戏言武平末殿中侍御史隋开皇初侍御史兼通直散骑常侍聘陈使副主爵侍郎卒于相州长史　　侯莫陈相
子
晋贵

按北史本传相代人也祖社伏颓魏第一领人酋长父斛古提朔州刺史白水公相七岁丧父号慕过人及长性雄杰后从神武起兵破四胡于韩陵力战有功封阳平县伯后改封白水郡公天保初累迁司空公进爵白水王又迁大将军拜太尉公兼瀛州刺史历太保朔州刺史又授太傅别封义宁郡公薨于州赠假黄钺右丞相太宰太尉都督朔州刺史次子晋贵严重有文武干略袭爵白水王武卫将军开府仪同三司梁州刺史归周授上大将军封信安县公　　崔季舒按北齐书本传季舒字叔正博陵安平人父子瑜魏鸿胪卿季舒少孤性明敏涉猎经史长于尺牍有当世才具年十七为州主簿为大将军赵郡公琛所器重言之于神武神武亲简承郎补季舒大行台都官郎中文襄辅政转大将军中兵参军甚见亲宠以魏帝左右须置腹心擢拜中书侍郎文襄为中书监移门下机事总管归中书又季舒善音乐故内伎亦通隶焉内伎属中书自季舒始也文襄每进书魏帝有所谏请或文辞繁杂季舒辄修饰通之得申劝戒而已静帝报答霸朝与季舒论之云崔中书是我奶母转黄门侍郎领主衣都统虽迹在魏朝而心归霸府密谋大计皆得预闻于是宾客辐辏倾心接礼甚得名誉势倾崔暹暹尝于朝堂屏人拜之曰暹若得仆射皆叔父之恩其权重如此时勋贵多不法文襄无所纵舍外议以季舒及崔暹等所为甚被怨疾及文襄遇难文宣将赴晋阳黄门郎杨休之劝季舒从行曰一日不朝其间容刀季舒性爱声色心在闲放遂不请行欲恣其行乐司马子如缘宿憾及尚食典御陈山提等共列其过状由是季舒及暹各鞭二百徙北边天保初文宣知其无罪追为将作大匠再迁侍中俄兼尚书左仆射仪同三司大被恩遇干明初杨愔以文宣遗旨停其仆射遭母丧解任起复除光禄勋兼中兵尚书出为齐州刺史坐遣人渡淮互市亦有赃贿事为御史所劾会赦不问武成居藩曾病文宣令季舒疗病备尽心力太宁初追还引入慰勉累拜度支尚书开府仪同三司营昭阳殿敕令监造以判事式为胡长仁密言其短出为西兖州刺史为进典签于吏部被责免官又以诣广宁王宅决马鞭数十及武成崩不得预于哭泣久之除胶州刺史迁侍中开府食新安河阴二郡干加左光禄大夫待诏文林馆监撰御览加特进监国史季舒素好图籍暮年转更精勤兼推荐人士奖劝文学时议翕然远近称美祖珽受委奏季舒总监内作珽被出韩长鸾以为珽党亦欲出之属车驾将适晋阳季舒与张雕议以为寿春被围大军出拒信使往还须禀节度廉道路小人或相惊恐云大驾向并畏避南寇若不启谏必动人情遂与从驾文官连名进谏时贵臣赵彦深唐邕段孝言等初亦同心临时疑贰季舒与争未决长鸾遂奏云汉儿文官连名总署声云谏止向并其实未必不反宜加诛戮帝即召己署表官人集含章殿以季舒张雕刘逖封孝琰裴泽郭遵等为首并斩之殿庭长鸾令弃其尸于漳水自外同署将加鞭挞赵彦深执谏获免季舒等家属男女徙北边妻女子妇配奚官小男下蚕室没入赀产季舒大好医术天保中于徙所无事更锐意研精遂为名手多所全济虽位望转高未曾懈怠纵贫贱厮养亦为之疗庶子长君尚书右丞兵部郎中次镜元著作佐郎并流于长城未几季舒等六人妻以年老放出后南安王思好更称朝廷罪恶以季舒等见害为词悉召六人兄弟子侄随军趣晋阳事败长君等并从戮六人妻又追入官周武帝灭齐诏斛律光与季舒等六人同被优赠季舒赠开府仪同大将军定州刺史云　　元景安
按北齐书本传景安魏昭成五世孙也高祖虔魏陈留王父永少为奉朝请自积射将军为元天穆荐之于尔朱荣参立孝庄之谋赐爵代郡公加将军太中大夫二夏幽三州行台左丞持节招纳降户四千余家荣又启封永朝那县子邑三百户持节南幽州刺史假抚军将军天平初高祖以为行台左丞寻除颍州刺史又为北扬州刺史天保中征拜大司农卿迁银青光禄大夫依例降爵为干乡男人宁二年迁金紫光禄大夫景安沉敏有干局少工骑射善于事人释褐尔朱荣大将军府长流参军加宁远将军又转荣大丞相府长流参军高祖平洛阳领军娄昭荐补京畿都督父永启回代郡公授之加前将军太中大夫随武帝西入天平末大军西讨景安临阵自归高祖嘉之即补都督兴和中转领亲信都督邙山之役力战有功赐爵西华县都乡男代郡公如故世宗入朝景安随从在邺于时江南款附朝贡相寻景安妙闲驰骋雅有容则每梁使至令与斛律光皮景和等对客骑射见者称善世宗嗣事启减国封分锡将士封石保县开国子邑三百户加安西将军又授通州刺史加镇西将军转子为伯增邑通前六百户余如故天保初加征西将军别封兴势县开国伯带定襄县令赐姓高氏三年从破厍莫奚于代川转领左右大都督余官并如故四年从讨契丹于黄龙领北平太守后频从驾再破茹茹迁武卫大将军又转领左右大将军兼七兵尚书时初筑长城镇戍未立突厥强盛虑或侵边仍诏景安与诸军缘塞以备守督领既多且所部军人富于财物遂贿货公行显祖闻之遣使推检同行诸人赃污狼籍唯景安纤毫无犯帝深嘉叹乃诏有司以所聚敛赃绢五百匹赐之以彰清节又转都官尚书加仪同三司食高平郡干又拜仪同三司干明元年转七兵尚书加车骑大将军皇建元年又兼侍中驰驿诣邺慰劳百司巡省风俗肃宗曾与群臣于西园燕射文武预者二百余人设侯去堂百四十余步中的者赐与良马及金玉锦彩等有一人射中兽头去鼻寸余唯景安最后有一矢未发帝令景安解之景安徐整容仪操弓引满正中兽鼻帝嗟赏称善特马两匹玉帛杂物又加常等大宁元年加开府二年转右卫将军寻转右卫大将军天统初判并省尚书右仆射寻出为徐州刺史四年除豫州道行台仆射豫州刺史加开府仪同三司武平三年进授行台尚书令刺史如故封历阳郡王景安之在边州邻接他境绥和边鄙不相侵暴人物安之又管内蛮多华少景安被以威恩咸得宁辑比至武平末招慰生蛮输租赋者数万户六年征拜领军大将军入周以大将军大义郡开国公率众讨稽胡战没子仁　　封述
弟
询

按北齐书本传述字君义渤海蓨人也父轨廷尉卿济州刺史述有干用年十八为济州征东府铠曹参军高道穆为御史中尉启为御史迁大司马清河王开府记室参军兼司徒主簿太昌中除尚书三公郎中以平干称天平中增损旧事为麟趾新格其名法科条皆述删定梁散骑常侍陆晏子沈警来聘以述兼通直郎使梁还迁世宗大将军府后事中郎监京畿事武定五年除彭城太守当郡督再行东徐州刺史武定七年除廷尉少卿八年兼给事黄门侍郎齐受禅与李奖等八人充大使巡省方俗问民疾苦天保三年除清河太守迁司徒左长史行东都事寻除海州刺史太宁元年征授大理卿河清三年敕与录尚书赵彦深仆射魏收尚书阳休之国子祭酒马敬德等议定律令天统元年迁度支尚书三年转五兵尚书加仪同三司武平元年除南兖州刺史更满还朝除左光禄大夫又除殿中尚书述久为法官明解律令议断平允深为时人所称而厚积财产一无馈遗虽至亲密友贫病困笃亦绝于拯济朝野物论甚鄙之外貌方整而不免请谒回避进趋颇致嗤骇前妻河内司马氏一息为娶陇西李士元女大输财聘及将成礼犹竞悬违述忽取供养像对士元打像作誓士元笑曰封公何处常得应急像须誓便用一息娶范阳卢庄之女述又径府诉云送鸁乃嫌脚跛评田则云咸薄铜器又嫌古废皆为吝啬所及每致纷纭子元武平末太子舍人述弟询字景文魏员外郎武定中永安公开府法曹稍迁尚书起部郎中转三公郎出为东平原郡太守迁定州长史又除河间郡守入为尚书左丞又为济南太守隋开皇中卒询窥涉经史清素自持历官皆有干局才具治郡甚着声绩民吏敬而爱之　　李稚廉
按北齐书本传稚廉赵郡高邑人也齐州刺史义深之弟稚廉少而寡欲为儿童时初不从家人有所求请家人尝故以金宝授之终不取强付辄掷之于地州牧以其蒙稚而廉故名曰稚廉聪明好学年十五颇寻览五经章句属葛荣作乱本郡纷扰违难赴京永安中释褐奉朝请普泰初开府记室龙骧将军广州征南府录事参军不行寻转开府谘议参军事前将军天平中高祖擢为泰州开府长史平北将军稚廉缉谐将士军民乐悦高祖频幸河东大相嗟赏转为世宗骠骑府长史诏以济州控带川陆接对梁使尤须得人世宗荐之除济州仪同长史又迁瀛州长史高祖行经冀州总合河北六州文籍商校户口增损高祖亲自部分多在马上征责文簿指景取备事绪非一稚廉每应机立成恒先期会莫不雅合深旨为诸州准的高祖顾谓司马子如曰观稚廉处分快人意也因集文武数万人令郎中杜弼宣旨慰劳仍诘诸州长史守令等诸人并谢罪稚廉独前拜恩观者咸叹美之其日赐以牛酒高祖还并以其事告世宗世宗喜而语人曰吾足知人矣世宗嗣事召诣晋阳除霸府掾谓杜弼曰并州王者之基须好长史各举所知时雅有所称皆不允众人未答世宗乃谓陈元康曰我教君好长史处李稚廉即其人也遂命为并州长史常在世宗第内与陇西辛术等六人号为馆客待以上宾之礼天保初除安南将军太原郡守显祖尝召见问以治方语及政刑宽猛帝意深文峻法稚廉固以为非帝意不悦语及杨愔误称为杨公以应对失宜除济阴郡守带西兖州刺史征拜太府少卿寻转廷尉少卿迁太尉长史肃宗即位兼散骑常侍省方大使行还所奏多见纳用除合州刺史亦有政绩未满行怀州刺史还朝授兼太仆卿转大司农卿赵州大中正天统元年加骠骑大将军大理卿世称平直为南青州刺史未几征为并省都官尚书武平五年三月卒于晋阳年六十七赠仪同三司信义二州刺史吏部尚书　　羊烈
按北齐书本传烈字信卿太山巨平人也晋太仆卿琇之八世孙魏梁州刺史祉之弟子父灵珍魏兖州别驾烈少通敏自修立有成人之风好读书能言名理以元学知名魏孝昌中烈从兄&#为太守据郡起兵外叛烈潜知其谋深惧家祸与从兄广平太守敦驰赴洛阳告难朝廷将加厚赏烈告人云譬如斩手全躯所存者大故尔岂有幸从兄之败以为己利乎卒无所受弱冠州辟主簿又兼治中从事刺史方以吏事为意以干济见知释巾太师咸阳王行参军迁秘书郎显祖初为仪同三司开府仓曹参军事天保初授太子步兵校尉轻车将军寻迁并省比部郎中除司徒属频历尚书祠部左右民郎中所在咸为称职九年除阳平太守治有能名是时频有灾蝗犬牙不入阳平境敕书褒美焉皇建二年迁光禄少卿加龙骧将军兖州大中正又进号平南将军天统中除大中大夫兼光禄少卿武平初除骠骑将军义州刺史寻以老疾还乡周大象中卒烈家传素业闺门修饰为世所称一门女不再醮魏太和中于兖州造一尼寺女寡居无子者并出家为尼咸存戒行烈天统中与尚书毕义云争兖州大中正义云盛称门阀云我累世本州刺史卿世为我家故吏烈答云卿自毕轨被诛以还寂无人物近日刺史皆是疆场之上彼此而得何足为言岂若我汉之河南尹晋之太傅名德学行百代传美且男清女贞足以相冠自外多可称也盖讥义云之帷薄焉　　唐邕
按北齐书本传邕字道和太原晋阳人其先自晋昌徙焉父灵芝魏寿阳令邕少明敏有治世才具太昌初或荐于高祖命其直外兵曹典执文帐邕善书计强记默识以干济见知擢为世宗大将军府参军及世宗崩事出仓卒显祖部分将士镇压西方夜中召邕支配造次便了显祖甚重之显祖频年出塞邕必陪从专掌兵机识悟闲明承变敏速自督将以还军吏以上劳&#由绪无不谙练每有顾问占对如响或于御前简阅虽三五千人邕多不执文簿暗唱官位姓名未尝谬误七年于羊汾堤讲武令邕总为诸军节度事毕仍监宴射之礼是日显祖亲执邕手引至太后前坐于丞相斛律金之上启太后云唐邕强干一人当千仍别赐锦彩钱帛邕非唯强济明辨然亦善揣上意进取多途是以恩宠日隆委任弥重显祖又尝对邕白太后云唐邕分明强记每有军机大事手作文书口且处分耳又听受实是异人一日之中六度赐物又尝解所服青鼠皮裘赐邕云朕意在车马衣裘与卿共敝十年从幸晋阳除兼给事黄门侍郎领中书舍人显祖尝登童子佛寺望并州城曰此是何等城或曰此是金城汤池天府之国帝云我谓唐邕是金城此非金城也其见重如此其后语邕曰卿劬劳既久欲除卿作州频敕杨遵彦更求一人堪代卿者遵彦云比遍访文武如卿之徒实不可得所以遂停此意卿宜勉之显祖或时切责侍臣不称旨者云观卿等举措不中与唐邕作奴其见赏遇多此类肃宗作相除黄门侍郎于华林园射特赐金带宝器服玩杂物五百种天统初除侍中并州大中正又拜护军余如故邕以军民教习田猎依令十二月月别三围以为人马疲敝奏请每月两围世祖从之后出为赵州刺史余官如故世祖谓邕曰朝臣未有带侍中护军中正作州者以卿故有此举放卿百余日休息至秋间当即追卿迁右仆射又迁尚书令封晋昌王录尚书事属周师来寇丞相高阿那肱率兵赴援邕配割不甚允从因此有隙那肱谮之遣侍中斛律孝卿宣旨责让留身禁止寻释之车驾将幸晋阳敕孝卿总知骑兵度支事多自决不相询禀邕自恃从霸朝以来常典枢要历事六帝恩遇甚重一旦为孝卿所轻负气郁怏形于辞色帝平阳败后狼狈还邺都邕惧那肱谮之憾斛律孝卿轻己遂留晋阳与莫多娄敬显等宗树安德王为帝信宿城陷邕遂降周依例授仪同大将军卒于凤州刺史邕性识明敏通解时事齐氏一代典制兵机凡是九州军士四方勇募强弱多少番代往来及器械精粗粮储虚实精心勤事莫不谙知自大宁以来奢侈糜费比及武平之末府藏渐虚邕度支取舍大有裨益然既被任遇意气渐高其未经府寺陈诉越览词牒条数甚多俱为宪台及左丞弹纠并御注放免司空从事中郎封长业太尉记室参军平涛并为征官钱违限邕各杖背二十齐时宰相未有挝挞朝士者至是甚骇物听三子君明君彻君德　　袁聿修
子
知礼

按北齐书本传聿修字叔德陈郡阳夏人魏中书令&#之子也出后叔父跃七岁遭丧居处礼度有若成人九岁州辟主簿性深沉有鉴识清凈寡欲与物无竞深为尚书崔休所知赏魏太昌中释褐太保开府西合祭酒年十八领本州中正寻兼尚书度支郎仍历五兵左民郎中武定末太子中舍人天保初除太子庶子以本官行博陵太守数年大有声绩远近称之八年兼太府少卿寻转大司农少卿又除太常少卿皇建二年遭母忧去职寻诏复前官加冠军辅国将军除吏部郎中未几迁司徒左长史加骠骑大将军领兼御史中丞司徒录事参军参军卢思道私贷库钱四十万娉太原王义女为妻而王氏已先纳陆孔文礼娉为定聿修坐为首寮又是国之司宪知而不劾被责免中丞寻迁秘书监天统中诏与赵郡王睿等议定五礼出除信州刺史即其本乡也时人荣之为政清靖不言而治长吏以下爰逮鳏寡孤幼皆得其欢心武平初御史普出过诣诸州梁郑兖豫疆境连接州之四面悉有举劾御史竟不到信州其见知如此及解代还京民庶道俗追别满道或将酒脯涕泣留连竟欲远送既盛暑恐其劳弊往往为之驻马随举一酌示领其意辞谢令还还京后州民郑播宗等七百余人请为立碑敛缣布数百匹托中书侍郎李德林为文以纪功德府省为奏敕报许之寻除都官尚书仍领本州中正转兼吏部尚书仪同三司尚书寻即真聿修少平和温润素流之中最有规检以名家子历任清华时望多相器待许其风监在郎署之日值赵彦深为水部郎中同在一院因成交友彦深后被沙汰停秩门生藜藿聿修犹以故情存问来往彦深任用铭戢甚深虽人才无愧盖亦由其接引为吏部尚书以后自以物望得之初冯子琮以仆射摄选婚嫁相寻聿修常非笑之语人云冯公营婚日不暇给及自居选曹亦不能免时论以为地势然也在官廉谨当时少匹魏齐世台郎多不免交通饷遗聿修在尚书十年未曾受升酒之馈尚书邢邵与聿修旧款每于省中语戏常呼聿修为清郎大宁初聿修以太常少卿出使巡省仍命考校官人得失经历兖州时邢邵为兖州刺史别后遣送白绸为信聿修退绸不受与邢书云今日仰遇有异常行瓜田李下古人所慎多言可畏譬之防川愿得此心不贻厚责邢亦忻然领解报书云一日之赠率尔不思老夫忽忽意不及此敬承来旨吾无间然弟昔为清郎今日复作清卿矣及在吏部属政塞道丧若违忤要势即恐祸不旋踵虽以清白自守犹不免请谒之累齐亡入周授仪同大将军吏部下大夫大象永除东京司宗中大夫隋开皇初加上仪司迁东京都官尚书东京废入朝又除都官尚书二年出为熊州刺史寻卒年七十二子知礼武平末仪同开府参军事隋开皇中侍御史历尚书民部考功侍郎大业初卒于太子中舍人　　卢叔武
族孙
臣客

按北齐书本传叔武范阳涿人青州刺史文伟从子也父光宗有志尚叔武两兄观仲并以文章显于洛下叔武少机悟豪率轻侠好奇策慕诸葛亮之为人为贺拔胜荆州开府长史胜不用其计弃城奔梁叔武归本县筑室临陂优游自适世宗降辟书辞疾不到天保初复征不得已布裘乘露车至邺杨愔往候之以为司徒谘议称疾不受肃宗即位召为太子中庶子加银青光禄大夫问以世事叔武劝讨关西画地陈兵势曰人众敌者当任智谋钧者当任势力故强者所以制弱富者所以兼贫今大齐之比关西强弱不同贫富有异而戎马不息未能吞并此失于不用强富也轻兵野战胜负难必是胡骑之法非深谋远筭万全之术也宜立重镇于平阳与彼蒲州相对深沟高垒运粮积甲筑城戍以属之彼若闭关不出则取其黄河以东长安穷蹙自然困死如彼出兵非十万以上不为我敌所供粮食皆出关内我兵士相代年别一番谷食丰饶运送不绝彼来求战我不应之彼若退军即乘其弊自长安以西民疏城远敌兵来往实有艰难与我相持农作且废不过三年彼自破矣帝深纳之又愿自居平阳成此谋略上令元文遥与叔武参谋撰平西策一卷未几帝崩事遂寝世祖践阼拜仪同三司都官尚书出为合州刺史武平中迁太子詹事右光禄大夫叔武在乡时有粟千石每至春夏乡人无食者令自载取至秋任其偿都不计校然而岁岁常得倍余既在朝通贵自以年老儿子又多遂营一大屋曰歌于斯哭于斯魏收曾来诣之访以洛京旧事不待食而起云难为子费叔武留之良久食至但有粟&#葵菜木&#盛之片脯而已所将仆从亦尽设食一与此同齐灭归范阳遭乱城陷叔武与族弟士遂皆以寒喂致毙周将宇文神举以其有名德收而葬之叔武族孙臣客父子规魏尚书郎林虑郡守臣客风仪甚美少有志向雅有法度好道家之言其姊为任城王妃天保永任城王致之于朝廷由是擢拜太子舍人迁司徒记室请归侍祖母李李强之令仕不得已而顺命除太子舍人太子中庶子武平中兼散骑常侍聘陈还卒于路赠郑州刺史鸿胪卿　　源彪
子师　弟文举　从父兄楷
　元修伯　辛悫　潘子义

按北齐书本传彪字文宗西平乐都人也父子恭魏中书监司空文献公文宗学涉机警少有名誉魏孝庄永安中以父功赐爵临颍县伯除员外散骑常侍大中四年凉州大中正遭父忧去职武定初服阕吏部召领司徒记室加平东将军世宗摄选沙汰台郎以文宗为尚书祠部郎中仍领记室转太子洗马天保元年除太子中舍人干明初出为范阳郡守皇建二年拜泾州刺史文宗以恩信待物甚得边境之和为邻人所钦服前政被抄掠者多得放还天统初入为吏部郎中迁御史中丞典选如故寻除散骑常侍仍摄吏部加骠骑大将军属秦州刺史宋嵩卒朝廷以州在边垂以文宗往莅泾州颇着声绩除秦州刺史乘传之府特给后部鼓吹文宗为治如在泾州时李孝贞聘陈陈主谓孝贞曰齐朝还遣源泾州来瓜步真可谓和通矣寻加仪同三司武平二年征领国子祭酒三年迁秘书监陈将吴明彻寇江南历阳瓜步相寻失守赵彦深于起居省密访文宗曰吴贼侏张遂至于此仆妨贤既久忧惧交深今者之势计将安出弟往在泾州甚悉江淮间情事今将何以御之对曰荷国厚恩无由报&#有所闻见敢不尽言但朝廷精兵必不肯多付诸将数千已下复不得与吴楚争锋命将出军反为彼饵尉破胡人品王之所知进既不得退又未可败绩之事匪朝伊夕王出而能入朝野倾心脱一日参差悔无所及以今日之计不可再三国家待遇淮南失之同于蒿箭如文宗计者不过专委王琳淮南招募三四万人风俗相通能得死力兼令旧将淮北捉兵足堪固守且琳之于昙顼不肯北面事之明矣窃谓计之上者若不推赤心于琳别遣余人掣肘复成速祸弥不可为彦深叹曰弟此良图足为制胜千里但口舌争来十日已不见从时事至此安可尽言相顾流涕武平七年周武平齐与阳休之袁聿修等十八人同敕入京授仪同大将军司成下大夫隋开皇初授莒州刺史至州遇疾去官开皇六年卒年六十六文宗以贵族子弟升朝列才识敏赡以干局见知然好游诣贵要之门故时论以为善于附会子师少好学明辨有识悟尤以吏事知名河清初司空参军事历侍御史太常丞尚书左外兵郎中隋开皇中尚书比部考功侍郎大业初卒于大理少卿文宗弟文举亦有才干历尚书比部二千石郎中定州长史带中山郡守卒于太尉长史文宗从父兄楷字&#延有器干善草隶书历尚书左民郎中治书侍御史长乐中山郡守京畿长史黄门郎假仪同三司齐灭朝贵知名入周京者度支尚书元修伯魏文成皇帝之后清素寡欲明识理体少历显职尚书郎治书侍御史司徒左长史数郡太守光州刺史所在皆着声绩及为度支属政荒国蹙储藏虚竭赋役繁兴修伯忧国如家恤民之劳兼济时事询谋宰相朝夕孜孜与录尚书唐邕回换取舍颇有裨益周朝授仪同大将军载师大夫其事行史阙故不列于传齐末又有并省尚书陇西辛&#散骑常侍长乐潘子义并以才干知名入仕周随位历通显云　　北周一　　周惠达
按周书本传惠达字怀文章武文安人也父信少仕州郡历乐乡平舒平成三县令皆以廉能称惠达幼有志操好读书美容貌进退可观见者莫不重之魏齐王萧宝夤为瀛州刺史召惠达及河间冯景同在阁中甚礼之及宝夤还朝惠达随入洛阳领军元叉势倾海内惠达尝因宝夤与叉言论叉叹重之于座遗惠达衣物孝昌初魏临淮王彧北讨以惠达为府长流参军及万俟丑奴等构乱萧宝夤西征惠达复随入关宝夤后与贼战不利退还仍除雍州刺史令惠达使洛阳未还而宝夤反谋闻于京师有司以惠达是其行人将执之乃私驰还至潼关遇大使扬侃侃谓惠达曰萧氏逆谋已成何为故入兽口惠达曰萧王为左右所误今往庶其改图及至宝夤反形已露不可弥缝遂用惠达为光禄勋中书舍人宝夤既败人悉逃散唯惠达等数人从之宝夤语惠达曰人生富贵左右咸言尽节及遭厄难乃知岁寒也贺拔岳获宝夤送洛留惠达为府祭酒给其衣马即与参议岳为关中大行台以惠达为从事中郎尝使至洛魏孝武与惠达语及世难惠达陈天下事势述岳有诚节唯以忧国定乱为事言辞激切帝甚嘉之及还具以白岳岳曰人生于天受命于君岂有利人荣禄而不忧其祸难卿之所奏实获吾心自是更被亲礼岳每征讨恒命惠达居守又转岳府属岳为侯莫陈悦所害悦得惠达欲官之惠达辞以疾不见许乃遁入汉阳之麦积崖悦平惠达归于太祖即用秦州司马安辑陇右及太祖为大都督总管兵起雍复以惠达为府司马便委任焉魏孝武诏太祖尚冯翊长公主以惠达为长史赴洛阳奉迎至潼关遇孝武已西即令惠达先太祖谓惠达曰昔周之东迁晋郑是依今乘舆播越降临关右吾虽猥当其任而才愧昔人卿宜&#力共成功业以取富贵也对曰惠达宦游有年属明公一匡之运富贵之事非所敢望但愿明公威德加于天下惠达得&#其尺寸则志愿毕矣太祖为大将军大行台以惠达为行台尚书大将军府司马封文安县子邑三百户太祖出镇华州留惠达知后事于时既承丧乱庶事多阙惠达营造戎仗储积食粮简阅士马以济军国之务时甚赖焉为安东将军拜太子少傅进爵为伯增邑三百户寻除中书令进爵为公增邑通前九百户加卫大将军左光禄大夫四年兼尚书右仆射其年太祖与魏文帝东征惠达辅魏太子居守总留台事惠达前后辞让帝手诏答曰西顾无忧唯公是属萧寇之重深所寄怀及邙山失律人情骇动赵青雀率东人据长安子城反惠达奉太子出渭桥北以御之军还青雀等伏诛拜吏部尚书久之复为右仆射自关右草创礼乐缺然惠达与礼官损益旧章至是仪轨稍备魏文帝因朝奏乐顾谓惠达曰此卿之功也寻拜仪同三司惠达虽居显职性谦退善下人尽心勤公进拔良士以此人皆敬而附之十年薨子题嗣隋开皇初以惠达着绩前代追封萧国公　　薛善
按周书本传善字仲良淮东汾阴人也祖瑚魏河东郡守父和南青州刺史善少为司空府参军事迁傥城郡守转盐池都将魏孝武西迁东魏攻河东围秦州以善为别驾善家素富僮仆数百人兄元信仗气豪侈每食方丈坐客恒满弦歌不绝而善独供己率素爱乐闲静大统三年齐神武败于沙苑留善族兄崇礼守河东太祖遣李弼围之崇礼固守不下善密谓崇礼曰高氏戎车犯顺致令主上播越与兄是衣冠绪余荷国荣宠今大军已临而兄尚欲为高氏尽力若城陷之日送首长安云逆贼某甲之首死而有灵岂不殁有余愧不如早归诚款虽未足以表奇节庶获全首领而崇礼犹持疑不决会善从弟馥妹夫高子信为防城都督守城南面遣馥来诣善云意欲应接西军但恐力所不制善即令弟济将门生数十人与信馥等斩关引弼军入时预谋者并赏五等爵善以背逆归顺臣子常情岂容阖门大小俱叨封邑遂与弟顺并固辞不受太祖嘉之以善为汾阴令善干用强明一郡称最太守王罴美之令善兼督六县事寻征为行台郎中时欲广置屯田以供军费乃除司农少卿领同州夏阳县二十屯监又于夏阳诸山置铁冶复令善为冶监每月役八千人营造军器善亲自督课兼加慰抚甲兵精利而皆忘其劳苦焉加通直散骑常侍迁大丞相府从事中郎追论屯田功赐爵龙门县子迁黄门侍郎加车骑大将军仪同三司除河东郡守进骠骑大将军开府仪同三司赐姓宇文氏六官建拜工部中大夫进爵博平县公寻除御正中大夫转民部中大夫时晋公护执政仪同齐軏语善云兵马万机须归天子何因犹在权门善白之护乃杀軏以善忠于己引为中外府司马迁司会中大夫副总六府事加授京兆尹仍治司会出为隆州刺史兼治益州总管府长史征拜少傅卒于位时年六十七赠蒲虞勋三州刺史高祖以善告齐軏事谥曰缪公子裒嗣官至高阳守善弟慎　　岑善方
按周书萧&#传善方字思义南阳棘阳人汉征南大将军彭之后也祖惠甫给事中父昶散骑侍郎善方有器局博综经史善于辞令以刑狱参军随&#至襄阳&#初请内附以善方兼记室充使诣阙应对闲敏深为太祖所嘉自此往来凡数十反魏恭帝二年授骠骑大将军开府仪同三司封长宁县公&#之承制也授中书舍人迁襄阳郡守及称帝征为太府卿领中书舍人转太府领舍人如故寻迁散骑常侍起部尚书善方性清慎有当世干能故&#委以机密&#之七年卒赠太常卿谥曰敬所著文集十卷有七子并有操行之元之利之象最知名　　张轨
按周书本传轨字元轨济北临邑人也父崇高平令轨少好学志识开朗初在洛阳家贫与乐安孙树仁为莫逆之友每易衣而出以此见称永安中随尔朱荣击元颢除讨寇将军奉朝请轨常谓所亲曰秦雍之间必有王者尔朱氏败后遂杖策入关贺拔岳以轨为记室参军典机务寻转仓曹加镇远将军时榖籴涌贵或有请贷官仓者轨曰以私害公非吾宿志济人之难讵得相违乃卖所服衣物籴粟以赈其乏及岳被害太祖以轨为都督从征侯莫陈悦悦平使于洛阳见领军斛斯椿椿曰高欢逆谋已传行路人情西望以日为年未知字文何如贺拔也轨曰宇文公文足经国武可定乱至于高识远度非愚管所测椿曰诚如卿言真可恃也太祖为行台授轨郎中魏孝武西迁除中书舍人封寿张县子邑三百户加左将军济州大中正兼著作佐郎修起居注迁给事黄门侍郎兼吏部郎中六年出为河北郡守在郡三年声绩甚着临人治术有循吏之美大统间宰人者多推尚之入为丞相府从事中郎行武功郡事章武公导出镇秦州以轨为长史加抚军将军大都督通直散骑常侍魏废帝元年进车骑大将军仪同三司散骑常侍二年赐姓宇文氏行南秦州事魏恭帝二年征拜度支尚书复除陇右府长史卒于位时年五十五谥曰质轨性清素临终之日家无余财惟有素书数百卷子肃　　苏亮
弟
让

按周书本传亮字景顺武功人也祖权魏中书侍郎玉门郡守父佑泰山郡守亮少通敏博学好属文善章奏初举秀才至洛阳遇河内常景景深器之退而谓人曰秦中才学可以抗山东者将此人乎魏齐王萧宝夤引为参军后宝夤开府复为其府主簿从宝夤西征转记室参军宝夤迁大将军仍为之掾宝夤雅知重亮凡有文檄谋议皆以委之寻行武功郡事甚着声绩宝夤作乱以亮为黄门侍郎亮善处人间与物无忤及宝夤败从之者遇祸唯亮获全及长孙雅尔朱天光等西讨并以亮为郎中专典文翰累迁镇军将军光禄大夫散骑常侍岐州大中正贺拔岳为关西行台引亮为左丞典机密魏孝武西迁除吏部郎中加卫将军右光禄大夫大统二年拜给事黄门侍郎领中书舍人魏文帝子宜都王式为秦州刺史以亮为司马帝谓亮曰黄门侍郎岂可为秦州司马直以朕爱子出蕃故以心腹相委勿以为恨临辞赐以御马七年复为黄门郎加骠骑将军八年迁都官尚书使持节行北华州刺史封临泾县子邑三百户除中书监领著作修国史亮有机辩善谈笑太祖甚重之有所筹议率多会旨记人之善忘人之过荐达后进常如弗及故当世敬慕焉十四年除秘书监车骑大将军仪同三司寻拜大行台尚书出为岐州刺史朝廷以其作牧本州特给路车鼓吹先还其宅并给骑士三千列羽仪游乡党经过故人欢饮旬日然后入州世以为荣十七年征拜侍中卒于位赠本官亮少与从弟绰俱知名然绰文章少不逮亮至于经画进趣亮又减之故世称二苏焉亮自大统以来无岁不转官一年或至三迁佥曰才至不怪其速也所著文笔数十篇颇行于世子师嗣以亮名重于时起家为黄门侍郎亮弟湛中书侍郎湛弟让字景恕幼聪敏好学颇有人伦鉴识初为本州主簿稍迁别驾武都郡守镇远将军金紫光禄大夫及太祖为丞相引为府属甚见亲待出为卫将军南汾州刺史治有善政寻卒官赠车骑大将军仪同三司泾州刺史　　李彦按周书本传彦字彦士梁郡下邑人也祖先之魏淮南郡守父静南青州刺史彦少有节操好学慕古为乡闾之所敬惮孝昌中解褐奉朝请加轻车将军从魏孝武入关兼著作佐郎修起居注加宁朔将军进号冠军将军中散大夫迁平东将军大中大夫大统初除通直散骑侍郎三年拜安东将军银青光禄大夫太保转太傅长史仪曹郎中左民郎中十二年省三十六曹为十二部改授民部郎中封平阳县子邑三百户十五年进号中军将军兼尚书左丞领选部大军东讨加持节大都督通直散骑常侍掌留台事魏废帝初拜尚书右丞转左丞彦在尚书十有五载属军国草创庶务殷繁留心省阅未尝懈怠断决如流略无疑滞台阁莫不叹其公勤服其明察迁给事黄门侍郎仍左丞寻进车骑大将军仪同三司赐姓宇文氏出为鄜州刺史彦以东夏未平固辞州任诏许之拜兵部尚书加骠骑大将军开府仪同三司仍兼著作六官建改授军司马进爵为伯彦性谦恭有礼节虽居显要于亲党之间恂恂如也轻财重义好施爱士时论以此称之然素多疾而勤于&#职虽沉顿枕席尤理务不辍遂至于卒时年四十六谥曰敬彦临终遗诫其子等曰昔人以窾木为椟葛虆为缄下不乱泉上不泄臭此实吾平生之志也但事既矫枉恐为世士所讥今可敛以时服葬于硗之地勿用明器刍涂及仪卫等尔其念之朝廷嘉焉不夺其志子升明嗣少历显职大象末太府中大夫仪同大将军　　薛端
子
冑

按周书本传端字仁直河东汾阴人也本名沙&#魏雍州刺史汾阴侯辨之六世孙代为河东着姓高祖谨泰州刺史内都坐大宫涪陵公曾祖洪隆河东太守以隆兄洪阼尚魏文帝女西河公主有赐田在冯翊洪隆子麟驹徙居之遂家于冯翊之夏阳焉麟驹举秀才拜中书博士兼主客郎中赠河东太守父英集通直散骑常侍端少有志操遭父忧居丧合礼与弟裕励精笃学不交人事年十七司空高干辟为参军赐爵汾阴县男端以天下扰乱遂弃官归乡里魏孝武西迁太祖令大都督薛崇礼据龙门引端同行崇礼寻失守遂降东魏东魏遣行台薛循义都督乙千贵率众数千西度据杨氏壁端与宗亲及家僮等先在壁中循义乃令其兵逼端等东度方欲济河会日暮端密与宗室及家僮等叛之循义遣骑追端且战且驰遂入石城栅得免栅中先有百家端与并力固守贵等数来慰喻知端无降意遂拔还河东东魏又遣其将贺兰懿南汾州刺史薛琰达守杨氏壁端率其属并招喻村民第多设奇以临之懿等疑有大军便即东遁争船溺死者数千人端收其器械复还杨氏壁太祖遣南汾州刺史苏景恕镇之降书劳问征端赴阙以为大丞相府户曹参军从擒窦泰复弘农战沙苑并有功加冠军将军中散大夫进爵为伯转丞相东合祭酒加本州大中正迁兵部郎中改封文城县伯加使持节平东将军吏部郎中端性强直每有奏请不避权贵太祖嘉之故赐名端欲令名质相副自居选曹先尽贤能虽贵游子弟才劣行薄者未尝升擢之每启太祖云设官分职本康时务苟非其人不如旷职太祖深然之大统十六年大军东讨柱国李弼为别道元帅妙简首僚数日不定太祖谓弼曰为公思得一长史无过薛端弼对曰真其才也乃遣之加授车骑大将军仪同三司转尚书左丞仍掌选事进授吏部尚书赐姓字文氏端久处选曹雅有人伦之鉴其所擢用咸得其才六官建拜军司马加侍中骠骑大将军开府仪同三司进爵为侯孝闵帝践祚除工部中大夫转民部中大夫进爵为公增邑通前一千八百户晋公护将废帝召群官议之端颇有同异护不悦出为蔡州刺史为政宽惠民吏爱之寻转基州刺史基州地接梁陈事藉镇抚总管史宁遣司马梁荣催令赴任蔡州父老诉荣请留端者千余人至基州未几卒时年四十三遗诫薄葬府州赠遗勿有所受赠本官加大将军追封文成郡公谥曰质子冑字绍元幼聪敏涉猎群书雅达政事起家帅都督累迁上仪同历司金中大夫徐州总管府长史合州刺史大象中位至开府仪同大将军
　政事部名臣列传十一
　　北周二
　　李昶
按周书本传昶顿丘临黄人也小名那祖彪名重魏朝为御史中尉父游亦有才行为当世所称游兄志为南荆州刺史游随从至州属尔朱之乱与志俱奔江左昶性峻急不杂交游幼年已解属文有声洛下时洛阳刱置明堂昶年十数岁为明堂赋虽优洽未足而才制可观见者咸曰有家风矣初谒太祖太祖深奇之厚加资给令入太学太祖每见学生必问才行于昶昶神情清悟应对明辨太祖每称叹之绥德公陆通盛选僚采请以昶为司马太祖许之昶虽年少通特加接待公私之事咸取决焉又兼二千石郎中典仪注累迁都官郎中相州大中正丞相府东阁祭酒中军将军银青光禄大夫昶虽处郎官太祖恒欲以书记委之于是以昶为丞相府记室参军著作郎修国史转大行台郎中中书侍郎顷之转黄门侍郎封临黄县伯邑五百户太祖尝谓昶曰卿祖昔在中朝为御史中尉卿操尚贞固理应不坠家风但孤以中尉弹劾之官爱憎所在故未即授卿耳然此职久旷无以易卿乃奏昶为御史中尉岁余加使持节车骑大将军仪同三司赐姓宇文氏六官建拜内史下大夫进爵为侯增邑五百户迁内史中大夫世宗初行御伯中大夫武成元年除中外府司录保定初进骠骑大将军开府仪同三司二年转御正中大夫时以近侍清要盛选国华乃以昶及安昌公元则中都公陆逞临淄公唐瑾等并为纳言寻进爵为公增邑通前一千三百户五年出为昌州刺史在州遇疾启求入朝诏许之还未至京卒于路时年五十赠相瀛二州刺史昶于太祖世已当枢要兵马处分专以委之诏册文笔皆昶所作也及晋公护执政委任如旧昶常曰文章之事不足流于后世经邦致治庶及古人故所作文笔了无&#草唯留心政事而已又以父在江南身寓关右自少及终不饮酒听乐时论以此称焉子丹嗣　　柳庆
子机
　弘

按周书本传庆字更兴解人也五世祖恭仕后赵为河东郡守后以秦赵衰乱乃率民南徙居于汝颍之间故世仕江表祖縃守同州别驾宋安郡守父僧习齐奉朝请魏景明中与豫州刺史裴叔业据州归魏历北地颍川二郡守扬州大中正庆幼聪敏有器量博涉群书不治章句好饮酒闲于占对年十三因曝书僧习谓庆曰汝虽聪敏吾未经特试乃令庆于杂赋集中取赋一篇千有余言庆立读三&#便即诵之无所遗漏时僧习为颍川郡地接都畿民多豪右将选乡官皆依倚贵势竞来请托选用未定僧习谓诸子曰权贵请托吾并不用其后欲还皆须有答汝等各以意为吾作书也庆乃具书草云下官受委大邦选吏之日有能者进不肖者退此乃朝廷恒典僧习读书叹曰此儿有意气丈夫理当如是即依庆所草以报起家奉朝请庆出后第四叔及遭父忧议者不许为服重庆泣而言曰礼者盖缘人情若于出后之家更有苴斩之服可夺此从彼今四叔薨背已久情事不追岂容夺礼乖违天性时论不能抑遂以苫块终丧既葬乃与诸兄负土成坟服阕除中坚将军魏孝武将西迁除庆散骑侍郎驰传入关庆至高平见太祖共论时事太祖即请奉迎舆驾仍命庆先还复命时贺拔胜在荆州帝屏左右谓庆曰高欢已屯河北关中兵既未至朕欲往荆州卿意何如庆对曰关中金城千里天下之强国也宇文讳忠诚奋发朝廷之良臣也以陛下之圣明仗宇文讳之力用进可以东向而制群雄退可以闭关而固天府此万全之计也荆州地非要害众又寡弱外迫梁寇内拒欢党斯乃危亡是惧宁足以固鸿基以臣断之未见其可帝深纳之及帝西迁庆以母老不从独孤信之镇洛阳乃得入关除相府东合祭酒领记室转户曹参军八年迁大行台郎中领北华州长史十年除尚书都兵郎中如故并领记室时北雍州献白鹿群臣欲草表陈贺尚书苏绰谓庆曰近代以来文章华靡逮于江左弥复轻薄洛阳后进祖述不已相公柄民轨物君职典文房宜制此表以革前弊庆操笔立成辞兼文质绰读而笑曰枳橘犹自可移况才子也寻以本官兼雍州别驾广陵王元欣魏之懿亲其甥孟氏屡为凶横或有告其盗牛庆捕推得实趣令就禁孟氏殊无惧容乃谓庆曰今若加以桎梏后复何以脱之欣亦遣使辨其无罪孟氏由此益骄庆于是大集僚吏盛言孟氏依倚权戚侵虐之状言毕便令笞杀之此后贵戚敛手不敢侵暴有贾人持金二十斤诣京师交易寄人停止每欲出行常自执管钥无何缄闭不异而失之谓是人所窃郡县讯问主人遂自诬服庆闻而叹之乃召问贾人曰卿钥恒置何处对曰恒自带之庆曰颇与人同宿乎曰无与人同饮乎曰日者曾与一沙门再度酣宴醉而昼寝庆曰主人特以病自诬非盗也彼沙门乃真盗耳即遣吏逮捕沙门乃怀金逃匿后捕得尽获所失之金十二年改三十六曹为十二部诏以庆为计部郎中别驾如故有胡家被劫郡县按察莫知贼所邻近被囚系者甚多庆以贼徒既众似是乌合既非旧交必相疑阻可以诈求之乃作匿名书多榜官门曰我等共劫胡家徒侣混杂终恐泄露今欲自首惧不免诛若听先首免罪便欲来告庆乃复施免罪之榜居二日广阳王欣家奴面缚自告榜下因此推穷尽获党与庆之守正明察皆此类也每叹曰昔于公断狱无私辟高门可以待封倘斯言有验吾其庶几乎十三年封清河县男邑二百户兼尚书右丞摄计部十四年正右丞太祖尝怒安定国臣王茂将杀之而非其罪朝臣咸知而莫敢谏庆乃进曰王茂无罪奈何杀之太祖愈怒声色甚厉谓庆曰王茂当死卿若明其无罪亦须坐之乃执庆于前庆辞气不挠抗声曰窃闻君有不达者为不明臣有不争者为不忠庆谨竭愚诚实不敢爱死但惧公为不明之君耳愿深察之太祖乃悟而赦茂已不及矣太祖默然明日谓庆曰吾不用卿言遂令王茂冤死可赐茂家钱帛以旌吾过寻进爵为子增邑三百户十五年加平南将军十六年太祖东讨以庆为大行台右丞加抚军将军还转尚书右丞加通直散骑常侍魏废帝初除民部尚书庆威仪端肃枢机明辨太祖每发号令常使庆宣之天性抗直无所回避太祖亦以此深委仗焉二年授车骑大将军仪同三司魏恭帝初进位骠骑大将军开府仪同三司尚书右仆射转左仆射领著作六官建拜司会中大夫孝闵帝践阼赐姓宇文氏进爵平齐县公增邑通前一千五百户晋公护初摄政欲引为腹心庆辞之颇忤旨又与杨宽有隙及宽参知政事庆遂见疏忌出为万州刺史世宗寻悟留为雍州别驾领京兆尹武成二年除宜州刺史庆自为郎迄于司会府库仓储并其职也及在宜州宽为小冢宰乃囚庆故吏求其罪失按验积六十余日吏或有死于狱者终无所言唯得剩锦数匹时人服其廉慎保定三年又入为司会先是庆兄桧为魏兴郡守为贼黄宝所害桧子三人皆幼弱庆抚养甚笃后宝率众归朝朝廷待以优礼居数年桧次子雄亮白日手刃宝于长安城中晋公护闻而大怒执庆及诸子侄皆囚之让庆曰国家宪纲皆君等所为虽有私怨宁得擅杀人也对曰庆闻父母之雠不同天昆弟之雠不同国明公以孝治天下何乃责于此乎护愈怒庆辞色无所屈卒以此免天和元年十二月薨时年五十赠鄜绥丹三州刺史谥曰景子机嗣机字匡时少有令誉风仪辞令为当世所推历小纳言开府仪同三司司宗中大夫大象中御正上大夫华州刺史机弟弘字匡道少聪&#亦善草隶博涉群书辞彩雅赡与弘农杨素为莫逆之交解巾中外府记室参军建德初除内史上士历小宫尹御正上士陈遣王偃民来聘高祖令弘劳之偃民谓弘曰来日至于蓝田正逢滋水暴长所赍国信溺而从流今所进者假之从吏请勒下流人见为追寻此物也弘曰昔淳于之献空笼前史称以为美足下假物而进讵是陈君之命乎偃民惭不能对高祖闻而嘉之尽以偃民所进之物赐弘乃令报聘占对详敏见称于时使还拜内史都上士迁御正下大夫寻卒于官时年三十一高祖甚惜之赠晋州刺史杨素诔之曰山阳王弼风流长逝颍川荀粲零落无时修竹夹池永绝梁园之赋长杨映沼无复洛川之文其为士友所痛惜如此有文集行于世　　柳带韦
按周书柳庆传庆兄鷟鷟子带韦字孝孙深沉有度量少好学身长八尺三寸美风仪善占对韩贤素为洛州刺史召为主簿后与诸父归朝太祖辟为参军时侯景作乱江右太祖令带韦使江郢二州与梁邵陵南平二王通好行至安州值假宝等反带韦乃矫为太祖书以抚安之并即降附既至郢见邵陵具申太祖意邵陵即时随带韦报命以奉使称旨授转辅国将军中散大夫十七年太祖遣大将军达奚武经略汉川以带韦为治行台左丞从军南讨时梁宜丰侯萧循守南郑武攻之未拔乃令带韦入城说循曰足下所固者险所恃者援所守者民今王师深入栈道长驱汉川此则所凭之险不足固也武兴陷没于前白马破亡于后自余川谷酋豪路阻而不敢进此则所望之援不可恃也夫顾亲戚惧诛夷贪荣慕利此生人常也今大兵总至长围四合戮逃亡以劝安居赏先降以招后服人人怀转祸之计家家图安堵之谋此则所部之民不可守也且足下本朝丧乱社稷无主尽忠将何所托死节不足成名窃为足下不取也仆闻贤者相时而动智者因变立功当今为足下计者莫若肉袒军门归命下吏免生民于涂炭全发肤于孝道必当纡青拖紫裂土分珪名重当时业光后嗣岂若进退无据身名俱灭者哉循然之后乃降魏废帝元年出为解县令二年加授骠骑将军左光禄大夫明年转汾阴令发摘奸伏百姓畏而怀之世宗初入为地官上士武成元年授帅都督治御伯下大夫迁武藏下大夫保定三年授大都督四年加仪同三司中外府掾天和六年封康城县男邑五百户转职方中大夫三年授兵部中大夫虽频徙职仍领武藏寻丁母忧起为职方中大夫五年转武藏中大夫俄迁骠骑大将军开府仪同三司凡居剧职十有余年处断无滞官曹清肃时谯王俭为益州总管汉王赞为益州刺史高祖乃以带韦为益州总管府长史领益州别驾辅弼二王总知军民事建德中大军东讨征带韦为前军总管齐王宪府长史齐平以功授上开府仪同大将军进爵为公增邑一千户陈王纯出并州以带韦为并州司会并州总管府长史六年卒于位时年五十五谥曰恺子祚嗣少有名誉大象末宣纳上士　　王士良
按周书本传士良字君明其先太原晋阳人也后因晋乱避地凉州魏太武平沮渠氏曾祖景仁归魏为炖煌镇将祖公礼平城镇司马因家于代父延兰陵郡守士良少修谨不妄交游魏建明初尔朱仲远启为府参军事历大行台郎中谏议大夫封石门县男邑二百户后与纥豆陵步藩交战军败为步藩所擒遂居河右伪行台纥豆陵伊利钦其才擢授右丞妻以孙女士良既为姻好便得尽言遂晓以祸福伊利等并即归附朝廷嘉之太昌初进爵晋阳县子邑四百户寻进爵琅邪县侯授太中大夫右将军出为殷州车骑府司马东魏徙邺之后置京畿府专典兵马时齐文襄为大都督以士良为司马领外兵参军寻迁长史加安西将军徙封符垒县侯增邑七百户武定初除行台左中兵郎中又转大将军府属从事中郎仍摄外兵事王思政镇颍川齐文襄率众攻之授士良大行台右丞加镇西将军增邑一千户进爵为公令辅其弟演于并州居守齐文宣即位入为给事黄门侍郎领中书舍人仍总知并州兵马事加征西将军别封新丰县子邑三百户俄除骠骑将军尚书吏部郎中齐文宣自晋阳赴邺宫复士良为尚书左丞统留后事仍迁御史中丞转七兵尚书未几入为侍中转殿中尚书顷之复为侍中除吏部尚书士良顿首固让文宣不许久之还为侍中又摄度支五兵二曹尚书士良少孤事继母梁氏以孝闻及卒居丧合礼文宣寻起令视事士良屡表陈诚再三不许方应命文宣见其毁瘠乃许之因此卧疾历年文宣每自临视疾愈除沧州刺史干明初征还邺授仪同三司孝昭即位遣三道使搜扬人物士良与尚书令赵郡王高睿太常卿崔昂分行郡国但有一介之善者无不以闻齐武成初除太子少傅少师复除侍中转太常卿寻加开府仪同三司出为豫州道行台豫州刺史保定四年晋公护东伐权景宣以山南兵围豫州士良举城降授大将军小司徒赐爵广昌郡公寻除荆州总管行荆州刺史复入为小司徒俄除鄜州刺史转金州总管七州诸军事金州刺史建德六年授并州刺史士良去乡既久&#临本州耆旧故人犹有存者远近咸以为荣加授上大将军以老疾乞骸骨优诏许之隋开皇元年卒时年八十二子德衡　　陆逞按周书陆通传通弟逞字季明初名彦字世雄魏文帝常从容谓之曰尔既温裕何因乃字世雄且为世之雄非所宜也于尔兄弟又复不类遂改焉逞少谨密早有名誉兄通先以军功别受茅土乃让父爵中都县伯令逞袭之起羽林监文帝内亲信时辈皆以骁勇自达唯逞独兼文雅文帝由此加礼遇焉大统十四年参大丞相府军事寻兼记室保定初累迁吏部中大夫历藩部御伯中大夫进骠骑大将军开府仪同三司徙授司宗中大夫转军司马逞干识详明历任三府所在着绩朝廷嘉之进爵为公天和三年齐遣侍中斛斯文略中书侍郎刘逖来聘初修邻好盛选行人诏逞为使主尹公正为副以报之逞美容止善辞令敏而有礼齐人称焉还届近畿诏令路车饰服郊迎而入时人荣之四年除京兆尹都界有豕生数子经旬而死其家又有豮遂乳养之诸豚赖之以活时论以逞仁政所致俄迁司会中大夫出为河州刺史晋公护雅重其才表为中外府司马颇委任之寻复为司会兼纳言迁小司马及护诛坐免官顷之起为纳言又以疾不堪剧任乃除宜州刺史故事刺史奉辞例备卤簿逞以时属农要奏请停之武帝深嘉焉诏遂其所请以彰雅操逞在州有惠政吏人称之东宫初建授太子太保卒赠大将军子操嗣　　高宾子
颎

按周书裴文举传宾渤海蓨人也其先因官北边遂没于辽左祖皓以魏太和初自辽东归魏官至安定郡守卫尉卿父季安抚军将军兖州刺史宾少聪颖有文武干用仕东魏历官至龙骧将军谏议大夫立义都督同列有忌其能者谮之于齐神武宾惧及于难大统六年乃弃家属间行归阙太祖嘉之授安东将军银青光禄大夫稍迁通直散骑常侍抚军将军大都督世宗初除咸阳郡守政存简惠甚得民和世宗闻其能赐田园于郡境宾既羇旅归国亲属在齐常虑见疑无以取信乃于所赐田内多莳竹木盛构堂宇并凿池沼以环之有终焉之志朝廷以此知无贰焉加使持节车骑大将军仪同三司散骑常侍赐姓独孤氏武成元年除御正下大夫兼小载师出为益州总管府长史保定初征拜计部中大夫治中外府从事中郎赐爵武阳县伯宾敏于从政果敢决断案牍虽繁绰有余裕转太府中大夫齐公宪府长史天和二年除鄀州诸军事鄀州刺史进位骠骑大将军开府仪同三司治襄州总管府司录六年卒时年六十八子颎为隋文帝佐命开皇中赠宾礼部尚书武阳公谥曰简　　&#允
子
弘

按周书高宾传安定&#允本姓牛氏亦有器干知名于时历官侍中骠骑大将军开府仪同三司工部尚书临泾县公赐姓宇文氏失其事故不为传允子弘博学洽闻宣政中内史下大夫仪同大将军大象末复姓牛氏　　柳敏
子
昂

按周书本传敏字白泽河东解县人晋太常纯之七世孙也父懿魏车骑大将军仪同三司汾州刺史敏九岁而孤事母以孝闻性好学涉猎经史阴阳卜筮之术靡不习焉年未弱冠起家员外散骑侍郎累迁河东郡丞朝议以敏之本邑故有此授敏虽统御乡里而处物平允甚得时誉及文帝克复河东见而器异之乃谓之曰今日不喜得河东喜得卿也即拜丞相府参军事俄转户曹参军掌记室每有四方宾客恒令接之爰及吉凶礼仪亦令监综又与苏绰等修撰新制为朝廷政典迁礼部郎中封武城县子加帅都督领本乡兵俄进大都督遭母忧居丧旬日之间鬓发半白寻起为吏部郎中毁瘠过礼杖而后起文帝见而叹异之特加廪赐及尉迟迥伐蜀以敏为行军司马军中筹略并以委之益州平进骠骑大将军开府仪同三司加侍中迁尚书赐姓宇文氏六官建拜礼部中大夫孝闵帝践祚进爵为公又除河东郡守寻复征拜礼部出为郢州刺史甚得物情及将还朝夷夏士人感其惠政并赍酒肴及土产候之于路敏乃从他道而还复拜礼部后改礼部为司宗仍以敏为之敏操履方正性又恭勤每日将朝必夙兴待旦又久处台阁明练故事近议或乖先典者皆按据旧章刊正取中迁小宗伯监修国史转小司马又监修律令进位大将军出为鄜州刺史以疾不之部武帝平齐进爵武德郡公敏自建德以后寝疾积年武帝及宣帝并亲幸其第问疾焉开皇元年进位上大将军太子太保其年卒赠五州诸军事晋州刺史临终诫其子等丧事所须务从简约其子等并涕泣奉行少子昂字千里幼聪&#有器识干局过人武帝时为内史中大夫开府仪同三司赐爵文城郡公当途用事百寮皆出其下昂竭诚献替知无不为谦虚自处未尝骄物时论以此重之武帝崩受遗辅政稍被宣帝疏然不离本职隋文帝为丞相深自结纳文帝以为大宗伯拜日遂得偏风不能视事文帝受禅疾愈加上开府拜潞州刺史昂见天下无事上表请劝学行礼上览而善之优诏答昂自是天下州县皆置博士习礼焉昂在州甚有惠政卒官子调嗣　　元伟
按周书本传伟字猷道河南洛阳人也魏昭成之后曾祖忠尚书左仆射城阳王祖盛通直散骑常侍城阳公父顺以左卫将军从魏孝武西迁拜中书监雍州刺史开府仪同三司封濮阳王伟少好学有文雅弱冠授员外散骑侍郎以侍从之劳赐爵高阳县伯大统初拜伏波将军度支郎中领太子舍人十一年迁太子庶子领兵部郎中寻拜东南道行台右丞十六年进位车骑大将军仪同三司以魏氏宗室进爵南安郡王邑五百户十七年除幽州都督府长史及尉迟迥伐蜀以伟为司录书檄文记皆伟之所为蜀平以功增邑五百户六官建拜师氏下大夫爵随例降改封淮南县公孝闵帝践祚除晋公护府司录世宗初拜师氏中大夫受诏于麟趾殿刊正经籍寻除陇右总管府长史加骠骑大将军开府仪同三司保定二年迁成州刺史伟政尚清静百姓悦附流民复业者三千余口天和元年入为匠师中大夫转司宗中大夫六年出为随州刺史伟辞以母老不拜还为司宗寻以母忧去职建德二年复为司宗转司会中大夫兼民部中大夫迁小司寇四年以伟为使主报聘于齐是秋高祖亲戎东讨伟遂为齐人所执六年齐平伟方见释高祖以其久被幽絷加授上开府大象二年除襄州刺史进位大将军伟性温柔好虚静居家不治生业笃学爱文政事之暇未尝弃书谨慎小心与物无忤时人以此称之初自邺还也庾信赠其诗曰虢亡垂棘反齐平宝鼎归其为辞人所重如此后以疾卒太祖天纵宽仁性罕猜忌元氏戚属并保全之内外任使布于列职孝闵践祚无替前绪明武缵业亦遵先志虽天厌魏德鼎命已迁枝叶荣茂足以逾于前代矣　　隋
　　张煚　刘仁恩　郭均　冯世基　厍狄嵚附按隋书本传煚字士鸿河间郑人也父羡少好学多所通涉仕魏为荡难将军从武帝入关累迁银青光禄大夫周太祖引为从事中郎赐姓叱罗氏历司职大夫雍州治中雍州刺史仪同三司赐爵虞乡县公复入为司成中大夫典国史周代公卿类多武将唯羡以素业自通甚为当时所重后以年老致仕于家及高祖受禅钦其德望以书征之曰朕初临四海思存政术旧齿名贤实怀勤伫仪同昔在周室德业有闻虽云致仕犹克壮年即宜入朝用副虚想及谒见敕令勿拜扶升殿上降榻执手与之同坐宴语久之赐以几杖会迁都龙首羡上表劝以俭约上优诏答之俄而卒时年八十四赠沧州刺史谥曰定撰老子庄子义名曰道言五十二篇煚好学有父风在魏释褐奉朝请迁员外侍郎周太祖引为外兵曹闵帝受禅加前将军明武世历膳部大夫冢宰司录赐爵北平县子邑四百户宣帝时加仪同进爵为伯高祖为丞相煚深自推结高祖以其有干用甚亲遇之及受禅拜尚书右丞进爵为侯俄迁太府少卿领营新都监丞丁父忧去职柴毁骨立未期起令视事固让不许授仪同三司袭爵虞乡县公增邑通前千五百户寻迁太府卿拜民部尚书晋王讳为扬州总管授煚司马加银青光禄大夫煚性和厚有识度甚有当时之誉后拜冀州刺史晋王广频表请之复为晋王长史检校蒋州事及晋王为皇太子复为冀州刺史进位上开府吏民悦服称为良二千石仁寿四年卒官时年七十四子慧宝官至绛郡丞开皇时有刘仁恩者不知何许人也倜傥有文武干用初为毛州刺史治绩号天下第一擢拜刑部尚书又以行军总管从杨素伐陈与素破陈将吕仲肃于荆门仁恩之计居多授上大将军甚有当时之誉冯翊郭均上党冯世基并明悟有干略相继为兵部尚书代人厍狄嵚性弘厚有度官至民部尚书此四人俱显名于当世然事行阙落史莫能详　　韦师
按隋书本传师字公&#京兆杜陵人也父瑱周骠骑大将军师少沉谨有至性初就学始读孝经舍书而叹曰名教之极其在兹乎少丁父母忧居丧尽礼州里称其孝行及长略涉经史尤工骑射周大冢宰宇文护引为中外府记室转宾曹参军师雅知诸蕃风俗及山川险易其有夷狄朝贡师必接对论其国俗如视诸掌夷人惊服无敢隐情齐王宪为雍州牧引为主簿本官如故及武帝亲总万机转少府大夫及平高氏诏师安抚山东徙为宾部大夫高祖受禅拜吏部侍郎赐爵井陉侯邑五百户数年迁河北道行台兵部尚书诏为山东河南十八州安抚大使奏事称旨赐钱三百万兼领晋王广司马其族人世康为吏部尚书与师素怀胜负于时晋王为雍州牧盛有望第以司空扬雄尚书左仆射高颎并为州都督引师为主簿而世康弟世约为法曹从事世康恚恨不能食又耻世约在师之下召世约数之曰汝何故为从事遂杖之后从上幸醴泉宫上召师与左仆射高颎上柱国韩擒等于卧内赐宴令各叙旧事以为笑乐平陈之役以本官领元帅掾陈国府藏悉委于师秋毫无所犯称为清白后上为长宁王俨纳其女为妃除汴州刺史甚有治名卒官谥曰定子德政嗣大业中仕至给事郎　　李雄
按隋书本传雄字毗卢赵郡高邑人也祖榼魏太中大夫父徽伯齐陕州刺史陷于周雄因随军入长安雄少慷慨有大志家世并以学业自通雄独习骑射其兄子旦让之曰弃文尚武非士大夫之素业雄答曰窃览自古诚臣贵仕文武不备而能济其功业者鲜矣雄虽不敏颇观前志但不守章句耳既文且武兄何病焉子旦无以应之周太祖时释褐辅国将军从达奚武平汉中定兴州又讨汾州叛胡录前后功拜骠骑大将军仪同三司闵帝受禅进爵为公迁小宾部其后复从达奚武与齐人战于芒山诸军大败雄所领独全武帝时从陈王纯迎后于突厥进爵奚伯拜硖州刺史数岁征为本府中大夫寻出为凉州总管长史从滕王逌破吐谷浑于青海以功加上仪同宣帝嗣位从军总管韦孝宽略定淮南雄以轻骑数百至硖口说下十余城拜豪州刺史高祖总百揆征为司会中大夫以淮南之功加位上开府及受禅拜鸿胪卿进爵高都郡公食邑二千户后数年晋王广出镇并州以雄为河北行台兵部尚书上谓雄曰吾儿既少更事未多以卿兼文武才今推诚相委吾无北顾之忧矣雄顿首而言曰陛下不以臣之不肖寄臣以重任臣虽愚固心非木石谨当竭诚效命以答鸿恩歔欷流涕上慰谕而遣之雄当官正直侃然有不可犯之色王甚敬惮吏民称焉岁余卒官子公挺嗣　　苏孝慈
兄子
沙罗

按随书本传孝慈扶风人也父武周周兖州刺史孝慈少沉谨有器干美容仪周初为中侍上士后拜都督聘于齐以奉使称旨迁大都督其年又聘于齐还受宣纳上士后从武帝伐齐以功进位开府赐爵文安县公邑千五百户寻改封临水县公增邑千二百户累迁工部上大夫高祖受禅进爵安平郡公拜大府卿于时王业初基百度伊始征天下工匠纤微之巧无不毕集孝慈总其事世以为能俄迁大司农岁余拜兵部尚书待遇逾密时皇太子勇颇知时政上欲重宫官之望多令大臣领其职于是拜孝慈为太子右卫率尚书如故明年上于陕州置常平仓转输京下以渭水多沙流乍深乍浅漕运者苦之于是决渭水为渠以属河令孝慈督其役渠成上善之又领太子右庶子转授左卫率仍判工部民部二尚书称为干理数载进位大将军转工部尚书率如故先是以百寮供费不足台省府寺咸置廨钱收息取给孝慈以为官民争利非兴化之道上表请罢之请公卿以下给职田各有差上并嘉纳焉开皇十八年将废太子惮其在东宫出为浙州刺史太子以孝慈去甚不平形于言色其见重如此仁寿初迁洪州总管俱有惠政其后桂林山越相聚为乱诏孝慈为行军总管击平之其年卒官有子会昌孝慈兄子沙罗字子粹父顺周眉州刺史沙罗仕周释褐都督后从韦孝宽破尉迥以功授开府仪同三司封通秦县公开皇初蜀王秀镇益州沙罗以本官从拜资州刺史八年冉尨羌作乱攻汶山金川二镇沙罗率兵击破之授邛州刺史后数载检校利州总管事从史万岁击西爨累战有功进位大将军赐物千段寻检校益州总管长史会越巂人王奉举兵作乱沙罗从段文振讨平之赐奴婢百口会蜀王秀废吏案奏沙罗云王奉为奴所杀秀乃诈称左右斩之又调熟獠令出奴婢沙罗隐而不奏由是除名卒于家有子康　　长孙平
按隋书本传平字处均河南洛阳人也父俭周柱国平美容仪有器干颇览书记仕周释褐卫王侍读时武帝逼于宇文护谋与卫王诛之王前后常使平往来通意于帝及护伏诛拜开府乐部大夫宣帝即位置东宫官属以平为小司寇与小宗伯赵芬分掌六府高祖龙潜时与平情好款洽及为丞相恩礼弥厚尉迥王谦司马消难并称兵内侮高祖深以淮南为意时贺若弼镇寿阳恐其怀二心遣平驰驿往代之弼果不从平麾壮士执弼送于京师开皇三年征拜度支尚书平见天下州县多罹水旱百姓不给奏令民间每秋家出粟麦一石已下贫富差等储之闾巷以备凶年名曰义仓因上书曰臣闻国以民为本民以食为命劝农重谷先王令轨古者三年耕而余一年之积九年作而有三年之储虽水旱为灾而民无菜色皆由劝导有方蓄积先备者也去年亢阳关右饥馁陛下运山东之粟置常平之官开发仓廪普加赈赐大德鸿恩可谓至矣然经国之道义资远算请勒诸州刺史县令以劝农积谷为务上深嘉纳自是州里丰衍民多赖焉后数载转工部尚书名为称职时有人告大都督邴绍非毁朝廷为愦愦者上怒将斩之平进谏曰川泽纳污所以成其深山岳藏疾所以就其大臣不胜至愿愿陛下弘山海之量茂宽裕之德鄙谚曰不痴不聋未堪作大家翁此言虽小可以喻大邴绍之言不应闻奏陛下又复诛之臣恐百代之后有亏圣德上于是赦绍因敕群臣诽谤之罪勿复以闻其后突厥达头可汗与都蓝可汗相攻各遣使请援上使平持节宣谕令其和解赐缣三百匹良马一匹而遣之平至突厥所为陈利害遂各解兵可汗赠平马二百匹及还平进所得马上尽以赐之未几遇谴以尚书检校汴州事岁余除汴州刺史其后历许贝二州俱有善政邺都俗薄旧号难治前后刺史多不称职朝廷以平所在善称转相州刺史甚有能名在州数年会正月十五日百姓大戏画衣裳为鍪甲之象上怒而免之俄而念平镇淮南时事进位大将军拜太常卿判吏部尚书事仁寿中卒谥曰康　　杨异
按隋书本传异字文殊弘农华阴人也祖钧魏司空父俭侍中异美风仪沉深有器局髫&#就学日诵千言见者奇之九岁丁父忧哀毁过礼殆将灭性及免丧之后绝庆吊闭户读书数年之间博涉书记周闵帝时为宁都太守甚有能名赐爵昌乐县子后数以军功进为侯高祖作相行济州事及践祚拜宗正少卿加上开府蜀王秀之镇益州也朝廷盛选纲纪以异方直拜益州总管长史赐钱二十万缣三百匹马五十匹而遣之寻迁西南道行台兵部尚书数载复为宗正少卿未几擢拜刑部尚书岁余出除吴州总管甚有能名时晋王广镇扬州诏令异每岁一与王相见评论得失规讽疑阙数载卒官时年六十二子虔逊　　元晖
按隋书本传晖字叔平河南洛阳人也祖琛魏恒朔二州刺史父翌尚书左仆射晖须眉如画进止可观颇好学涉猎书记少得美名于京下周太祖见而礼之命与诸子游处每同席共砚情契甚厚弱冠召补相府中兵参军寻迁武伯下大夫于时突厥屡为寇患朝廷将结和亲令晖赍锦彩十万使于突厥晖说以利害申国厚礼可汗大悦遣其名王随献方物俄拜仪同三司宾部下大夫保定初大冢宰宇文护引为长史会齐人来结盟好以晖多才辩与千乘公崔睦俱使于齐迁振威中大夫武帝之聘突厥后也令晖致礼焉加开府转司宪大夫及平关东使晖安集河北封义宁子邑四百户高祖总百揆加上开府进爵为公开皇初拜都官尚书兼领太仆奏请决杜阳水灌三畤原溉舄卤之地数千顷民赖其利明年转左武候将军太仆卿如故寻转兵部尚书监漕渠之役未几坐事免顷之拜魏州刺史颇有惠政在任数年以疾去职岁余卒于京师时年六十上嗟悼久之敕鸿胪监护丧事谥曰元子肃嗣官至光禄少卿肃弟仁器性明敏官至日南郡丞　　杨尚希
按隋书本传尚希弘农人也祖真魏天水太守父承宾商直浙三州刺史尚希龆龀而孤年十一辞母请受业长安涿郡卢辩见而异之令入太学专精不倦同辈皆共推伏周太祖尝亲临释奠尚希时年十八令讲孝经词旨可观太祖奇之赐姓普六茹氏擢为国子博士累转舍人仕明武世历太学博士太子宫尹计部中大夫赐爵高都县侯东京司宪中大夫宣帝时令尚希抚慰山东河北至相州而帝崩与相州总管尉迥发丧于馆尚希出谓左右曰蜀公哭不哀而视不安将有他计吾不去将及于难遂夜中从捷径而遁迟明迥方觉令数十骑自驿路追之不及遂归京师高祖以尚希宗室之望又背迥而至待之甚厚及迥屯兵武陟遣尚希督宗室兵三千人镇潼关寻授司会中大夫高祖受禅拜度支尚书进爵为公岁余出为河南道行台兵部尚书加银青光禄大夫尚希时见天下州郡过多上表曰自秦并天下罢侯置守汉魏及晋邦邑屡改窃见当今郡县倍多于古或地无百里数县并置或户不满千二郡分领具寮以众资费日多吏卒又倍租调岁减清干良才百分无二动动数万如何可觅所谓民少官多十羊九牧琴有更张之义瑟无胶柱之理今存要去闲并小为大国家则不亏粟帛选举则易得贤才敢陈管见伏听裁处帝览而嘉之于是遂罢天下诸郡寻拜瀛州刺史未之官奉诏巡省淮南还除兵部尚书俄转礼部尚书授上仪同尚希性弘厚兼以学业自通甚有雅望为朝廷所重上时每旦临朝日侧不倦尚希谏曰周文王以忧勤损寿武王以安乐延年愿陛下举大纲责成宰辅繁碎之务非人主所宜亲也上欢然曰公爱我者尚希素有足疾上谓之曰蒲州出美酒足堪养病屈公卧治之于是出拜蒲州刺史仍领本州宗团骠骑尚希在州甚有惠政复引瀵水立堤防开稻田数千顷民赖其利开皇十年卒官时年五十七谥曰平子旻嗣后改封丹水县公官至安定县丞　　赵芬子元恪
　元楷

按隋书本传芬字士茂天水西人也父演周秦州刺史芬少有辩智颇涉经史周太祖引为相府铠曹参军历记室累迁熊州刺史抚纳降附得二千户加开府仪同三司大冢宰宇文护召为中外府掾俄迁吏部下大夫芬性强济所居之职皆有声绩武帝亲总万机拜内史下大夫转少御正芬明习故事每朝廷有所疑议众不能决者芬辄为评断莫不称善后为司会申国公李穆之讨齐也引为行军长史封淮安县男邑五百户复出为浙州刺史转东京小宗伯镇洛阳高祖为丞相尉迥与司马消难阴谋往来芬察知之密白高祖由是深见亲委迁东京左仆射进爵郡公开皇初罢东京官拜尚书左仆射与郢国公王谊修律令俄兼内史令上甚信任之未几以老病出拜蒲州刺史加金紫光禄大夫仍领关东运漕赐钱百万粟五千石而遣之后数年上表乞骸骨征还京师赐以二马轺车几杖被褥归于家皇太子又致巾帔后数年卒上遣使致祭鸿胪监护丧事子元恪嗣官至扬州总管司马左迁候卫长史少子元楷与元恪皆明干世事元楷大业中为历阳郡丞与庐江郡丞徐仲宗皆竭百姓之产以贡于帝仲宗迁南郡丞元楷超拜江都郡丞兼领江都宫使　　陈茂
按隋书本传茂河东猗氏人也家世寒微质直恭谨为州里所敬高祖为隋国公引为寮佐遇待与李圆通等每令典家事未尝不称旨高祖善之后从高祖与齐师战于晋州贼甚盛高祖将挑战茂固止不得因捉马鞚高祖忿之拔刀斫其额流血被面词气不挠高祖感而谢之厚加礼敬其后官至上士高祖为丞相委以心膂及受禅拜给事黄门侍郎封魏城县男每典机密在官十余年转益州总管司马迁太府卿进爵为伯后数载卒官子政嗣　　柳庄
按隋书本传庄字思敬河东解人也祖季远梁司徒从事中郎父遐霍州刺史庄少有远量博览坟籍兼善辞令济阳蔡大宝有重名于江左时为岳阳王萧&#谘议见庄便叹曰襄阳水镜复在于兹矣大宝遂以女妻之俄而&#辟为参军转法曹及&#称帝还署中书舍人历给事黄门侍郎吏部郎中鸿胪卿及高祖辅政萧岿令庄奉书入关时三方构难高祖惧岿有异志及庄还谓庄曰孤昔以开府从役江陵深蒙梁主殊眷今主幼时艰猥蒙顾托中夜自省实怀惭惧梁主奕叶重光委诚朝廷而今已后方见松筠之节君还本国幸申孤此意于梁主也遂执庄手而别时梁之将帅咸潜请兴师与尉迥等为连衡之势进可以尽节于周氏退可以席卷山南唯岿疑为不可会庄至自长安且申高祖结托之意遂言于岿曰昔袁绍刘表王凌诸葛诞之徒并一时之雄杰也及据要害之地拥哮阚之群功业莫建而祸不旋踵者良由魏武晋氏挟天子保京都仗大义以为名故能取威定霸今尉迥虽曰旧将昏耄已甚消难王谦常人之下者非有匡合之才况山东庸蜀从化日近周室之恩未洽在朝将相多为身计竞效节于杨氏以臣料之迥等终当覆灭隋公必移周国未若保境息民以观其变岿深以为然众议遂止未几消难奔陈迥及谦相次就戮岿谓庄曰近者若从众人之言社稷已不守矣高祖践祚庄又入朝高祖深慰勉之及为晋王广纳妃于梁庄因是往来四五反前后赐物数千萧琮嗣位迁太常卿及梁国废授开府仪同三司寻除给事黄门侍郎并赐以田宅庄明习旧章雅达政事凡所驳正帝莫不称善苏威为纳言重庄器识常奏帝云江南人有学业者多不习世务习世务者又无学业能兼之者不过于柳庄高颎亦与庄甚厚庄与陈茂同官不能降意茂见上及朝臣多属意于庄心每不平常谓庄为轻己帝与茂有旧曲被引召数陈庄短经历数载谮诉颇行尚书省尝奏犯罪人依法合流而上处以大辟庄奏曰臣闻张释之有言法者天子所与天下共也今法如是更重之是法不信于民心方今海内无事正是示信之时伏愿陛下思释之之言则天下幸甚帝不从由是忤旨俄属尚药进丸药不称旨茂因密奏庄不亲监临帝遂怒十一年徐璒等反于江南以行军总管长史随军讨之璒平即授饶州刺史甚有治名后数载卒官年六十二　　荣毗
兄
建绪

按隋书本传毗字子谌北平无终人也父权魏兵部尚书毗少刚鲠有局量涉猎群言仕周释褐汉王记室转内史下士开皇中累迁殿内监时以华阴多盗贼妙选长吏杨素荐毗为华州长史世号为能素之田宅多在华阴左右放纵毗以法绳之无所宽贷毗因朝集素谓之曰素之举卿适以自罚也毗答曰奉法一心者但恐累公所举素笑曰前者戏耳卿之奉法素之望也时晋王在扬州每令人密觇京师消息遣张衡于路次往往置马坊以畜牧为辞实给私人也州县莫敢违毗独遏绝其事上闻而嘉之绢百匹转蒲州司马汉王谅之反也河东豪杰以城应谅刺史丘和觉遁归关中长史渤海高义明谓毗曰河东要害国之东门若失之则为难不细城中虽复恟恟非悉反也但收桀黠者十余人斩之自当立定耳毗然之义明驰马追和将与协计至城西门为反者所杀毗亦被执及谅平拜治书侍御史帝谓之曰今日之举马坊之事也无改汝心帝亦敬之毗在朝&#然正色为百寮所惮后以母忧去职岁余起令视事寻卒官赠鸿胪少卿毗兄建绪性甚亮直兼有学业仕周为载师下大夫仪同三司及平齐之始留镇邺城因着齐纪三十卷建绪与高祖有旧及为丞相加位开府拜息州刺史将之官时高祖阴有禅代之计因谓建绪曰且踌躇当共取富贵建绪自以周之大夫因义形于色曰明公此旨非仆所闻高祖不悦建绪遂行开皇初来朝上谓之曰卿亦悔不建绪稽首曰臣位非徐广情类杨彪上笑曰朕虽不解书语亦知卿此言不逊也历始洪二州刺史俱有能名　　卢贲按隋书本传贲字子征涿郡范阳人也父光州开府燕郡公贲略涉书记颇解锺律周武帝时袭爵燕郡公邑一千九百户后历鲁阳太守太子小宫尹仪同三司平齐有功增邑四百户转司武上士时高祖为大司武贲知高祖为非常人深自推结宣帝嗣位加开府及高祖初被顾托群情未一乃引贲置于左右高祖将之东第百官皆不知所去高祖潜令贲部伍仗卫因召公卿而谓曰欲求富贵者当相随来往往偶语欲有去就贲严兵而至众莫敢动出崇阳门至东宫门者拒不内贲谕之不去瞋目叱之门者遂却既而高祖得入贲恒典宿卫后承问进说曰周历已尽天人之望实归明公愿早应天顺民也天与不取反受其咎高祖甚然之及受禅命贲清宫因典宿卫贲于是奏改周代旗帜更为嘉名其青龙驺虞朱雀元武千秋万岁之旗皆贲所制也寻拜散骑常侍兼太子左庶子左领军右将军时高颎苏威共掌朝政贲甚不平之柱国刘昉时被疏忌贲因讽昉及上柱国元谐李询华州刺史张宾等谋出颎威五人相与辅政又以晋王上之爱子谋行废立复私谓皇太子曰贲将数谒殿下恐为上所谴愿察区区之心谋泄上穷治其事昉等委罪于宾贲公卿奏二人坐当死上以龙潜之旧不忍加诛并除名为民宾未几卒岁余贲复爵位检校太常卿贲以古乐宫悬七八损益不同历代通儒议无定准于是上表曰殷人以上通用五音周武克殷得鹑火天驷之应其音用七汉兴加应锺故十六枚而在一郑元注周礼二八十六此则七八之义其来远矣然世有沿革用舍不同至周武帝复改悬七以林锺为宫夫乐者治之本也故移风易俗莫善于乐是以吴札观而辩兴亡然则乐也者所以动天地感鬼神情发于声治乱斯应周武以林锺为宫盖将亡之征也且林锺之管即黄锺下生之义黄锺君也而生于臣明为皇家九五之应又阴者臣也而居君位更显国家登极之祥斯实冥数相符非关人事伏惟陛下握图御道迈前王功成作乐焕乎曩策臣闻五帝不相沿乐三王不相袭礼此盖随时改制而不失雅正者也上竟从之即改七悬八以黄锺为宫诏贲与仪同杨庆和删定周齐音律未几拜郢州刺史寻转虢州刺史后迁怀州刺史决沁水东注名曰利民渠又派入温县名曰温润渠以溉舄卤民赖其利后数年转齐州刺史民饥谷米踊贵闭人粜而自粜之坐是除名为民后从幸洛阳上从容谓贲曰我始为大司马时卿以布腹心于我及总百揆频繁左右与卿足为恩旧卿若无过者位与高颎齐坐与凶人交构由是废黜言念畴昔之恩复当牧伯之位何乃不思报效以至于此吾不忍杀卿是屈法申私耳贲俯伏陈谢诏复本官后数日对诏失旨又自叙功绩有怨言上大怒顾谓群臣曰吾将与贲一州观此不可复用后皇太子为其言曰此辈并有佐命之功虽性行轻险诚不可弃上曰我抑屈之全其命也微刘昉郑译及贲柳裘皇甫绩等则我不至此然此等皆反复子也当周宣帝时以无赖得幸及帝大渐颜之仪等请以宗王辅政此辈行诈顾命于我我将为治又欲乱之故昉谋大逆于前译为巫蛊于后如贲之徒皆不满志任之则不逊置之则怨自难信也非我弃之众人见此或有窃议谓我薄于功臣斯不然矣苏威进曰汉光武欲全功臣皆以列侯奉朝请至尊仁育复用此道以安之上曰然遂废于家是岁卒年五十四　　王伽
按隋书本传伽河间章武人也开皇末为齐州行参军初无足称后被州使送流囚李参等七十余人诣京师制时流人并枷锁传送伽行次荥阳哀其辛苦悉呼而谓之曰卿辈既犯国刑亏损名教身婴缧绁此其职也今复重劳援卒岂独不愧于心哉参等辞谢伽曰汝等虽犯宪法枷锁亦大辛苦吾欲与汝等脱去行至京师总集能不违期不皆拜谢曰必不敢违伽于是悉脱其枷停援卒与期曰某日当至京师如致前却吾当为汝受死舍之而去流人咸悦依期而至一无离叛上闻而惊异之召见与语称善久之于是悉召流人并令携负妻子俱入赐宴于殿庭而赦之乃下诏曰凡在有生含灵禀性咸知好恶并识是非若临以至诚明加劝导则俗必从化人皆迁善往以海内乱离德教废绝官人无慈爱之心兆庶怀奸诈之意所以狱讼不息浇薄难治朕受命上天安养万姓思遵圣法以德化人朝夕孜孜意在于此而伽深识朕意诚心宣导参等感悟自赴宪司明是率土之人非为难教良是官人不加晓示致令陷罪无由自新若使官尽王伽之俦人皆李参之辈刑厝不用其何远哉于是擢伽为雍令政有能名　　郎茂
按隋书本传茂字蔚之恒山新市人也父基齐颍川太守茂少敏慧七岁诵骚雅日千余言十五师事国子博士河间权会受诗易三礼及元象刑名之学又就国子助教长乐张率礼受三传群言至忘寝食家人恐茂成病恒节其灯烛及长称为学者颇解属文年十九丁父忧居丧过礼仕齐解褐司空府行参军会陈使傅縡来聘令茂接对之后奉诏于秘书省刊定载籍迁保城令有能名百姓为立清德颂及周武平齐上柱国王谊荐之授陈州户曹属高祖为亳州总管见而悦之命掌书记时周武帝为象经高祖从容谓茂曰人主之所为也感天地动鬼神而象经多纠法将何以致治茂窃叹曰此言岂常人所及也乃阴自结纳高祖亦亲礼之后还家为州主簿高祖为丞相以书召之言及畴昔甚欢授卫州司录有能名寻除卫国令时有系囚二百茂亲自究审数日释免者百余人历年辞讼不诣州省魏州刺史元晖谓茂曰长史言卫国民不敢申诉者畏明府耳茂进曰民犹水也法令为堤防堤防不固必致奔突苟无决溢使君何患哉晖无以应之有民张元预与从父弟思兰不睦丞尉请加严法茂曰元预兄弟本相憎疾又坐得罪弥益其忿非化民之意也于是遣县中耆旧更往敦谕道路不绝元预等各生感悔诣县顿首请罪茂晓之以义遂相亲睦称为友悌茂自延州长史转太常丞迁民部侍郎时尚书右仆射苏威立条章每岁责民间五品不逊或答者乃云管内无五品之家不相应领类多如此又为余粮簿拟有无相赡茂以为繁纡不急皆奏罢之数岁以母忧去职未期起令视事又奏身死王事者子不退田品官年老不减地皆发于茂茂性明敏剖决无滞当时以吏干见称仁寿初以本官领大兴令炀帝即位迁雍州司马寻转太常少卿后二岁拜尚书左丞参掌选事茂工法理为世所称时工部尚书宇文恺右翊卫大将军于仲文竞河东银窟茂奏劾之曰臣闻贵贱殊礼士农异业所以人知局分家识廉耻宇文恺位望已隆禄赐优厚拔葵去织寂尔无闻求利下交曾无愧色于仲文大将宿卫近臣趋侍阶庭朝夕闻道虞芮之风抑而不慕分铢之利知而必争何以贻范庶寮示民轨物若不纠绳将亏政教恺与仲文竟坐得罪茂撰州郡图经一百卷奏之赐帛三百以书付秘府于时帝每巡幸王纲已紊法令多失茂既先朝旧臣明习世事然善自谋身无謇谔之节见帝忌刻不敢措言唯窃叹而已以年老上表乞骸骨不许会帝亲征辽东以茂为晋阳宫留守其年恒山赞治王文同与茂有隙奏茂朋党附下罔上诏遣纳言苏威御史大夫裴蕴杂治之茂素与二人不平因深文巧诋成其罪状帝大怒及其弟司隶别驾楚之皆除名为民徙且末郡茂怡然受命不以为忧在途作登垄赋以自慰词义可观复附表自陈帝颇悟十年追还京兆岁余而卒时年七十五有子知年　　元寿
按隋书本传寿字长寿河南洛阳人也祖敦魏侍中邵陵王父宝周凉州刺史寿少孤性仁孝九岁丧父哀毁骨立宗族乡党咸异之事母以孝闻及长方直颇涉经史周武成初封隆城县侯邑千户保定四年改封仪陇县侯授仪同三司开皇初议伐陈以寿有思理奉使于淮浦监修船舰以强济见称四年参督漕渠之役授尚书主爵侍郎八年从晋王伐陈除行台左丞兼领元帅府属及平陈拜尚书左丞高祖尝出苑观射文武并从焉开府萧摩诃妻患且死奏请遣子向江南收其家产御史见而不言寿奏劾之曰臣闻天道不言功成四序圣皇垂拱任在百司御史之官义存纠察直绳莫举宪典谁寄今月五日銮舆徙跸亲临射苑开府仪同三司萧摩诃幸厕朝行预观盛礼奏称请遣子世略暂往江南重收家产妻安遇患弥留有日安若长逝世略不合此行窃以人伦之义伉俪为重资爱之道乌鸟弗亏摩诃远念资财近忘匹好又命其子舍危惙之母为聚敛之行一言纔发名教顿尽而兼殿内侍御史臣韩微之等亲所闻见竟不弹纠若知非不举事涉阿纵如不以为非岂关理识谨按仪同三司太子左庶子检校治书侍御史臣刘行本出入宫省备蒙任遇摄职宪台时月稍久庶能整肃缨冕澄清风教而在法司亏失宪体瓶罄罍耻何所逃愆臣谬膺朝寄忝居左辖无容寝嘿谨以状闻其行本微之等请付大理上嘉纳之寻授太常少卿数年拜基州刺史在任有公廉之称入为太府少卿进位开府炀帝嗣位汉王谅举兵反左仆射杨素为行军元帅寿为长史寿每遇贼为士卒先以功授大将军迁太府卿四年拜内史令从帝西讨吐谷浑寿率众屯金山东西连营三百余里以围浑主及还拜右光禄大夫七年兼左翊卫将军从征辽东行至涿郡遇疾卒时年六十三帝悼惜焉哭之甚恸赠尚书右仆射光禄大夫谥曰景　　房彦谦
按隋书本传彦谦字孝冲本清河人也七世祖谌仕燕太尉掾随慕容氏迁于齐子孙因家焉世为燕姓高祖法寿魏青冀二州刺史壮武侯曾祖伯祖齐郡平原二郡太守祖翼宋安太守并世袭爵壮武侯父熊释褐州主簿行清河广川二郡守彦谦早孤不识父为母兄之所鞠养长兄彦雅甚有清鉴以彦谦天性&#悟每奇之亲教读书年七岁诵数万言为宗党所异十五出后叔父子贞事所继母有逾本生子贞哀之抚养甚厚后丁所继母忧勺饮不入口者五日事伯父乐陵太守豹竭尽心力每四时珍果口弗先尝遇期服之戚必蔬食终礼宗从取则焉其后受学于博士尹琳手不释卷遂通涉五经解属文工草隶雅有词辩风&#高人年十八属广宁王孝珩为齐州刺史辟为主簿时禁网疏阔州郡之职尤多纵弛及彦谦在职清简守法州境肃然莫不敬惮及周师入邺齐主东奔以彦谦为齐州治中彦谦痛本朝倾覆将纠率忠义潜谋匡辅事不果而止齐亡归于家周帝遣柱国辛遵为齐州刺史为贼帅辅带剑所执彦谦以书谕之带剑惭惧送遵还州诸贼并各归首及高祖受禅之后遂优游乡曲誓无仕心开皇七年刺史韦艺固荐之不得已而应命吏部尚书虞恺一见重之擢授承奉郎俄迁监察御史后属陈平奉诏安抚泉括等十州以衔命称旨赐物百米百石衣一袭奴婢七口迁秦州总管录事参军尝因朝集时左仆射高颎定考课彦谦谓颎曰书称三载考绩黜陟幽明唐虞以降代有其法黜陟合理褒贬无亏便是进必得贤退皆不肖如或舛谬法乃虚设比见诸州考校执见不同进退多少参差不类况复爱憎肆意致乖平坦清介孤直未必高名卑谄巧官&#居上等直为真伪混淆是非瞀乱宰贵既不精练斟酌取舍曾经驱使者多以蒙识获成未历台省者皆为不知被退又四方悬远难可详悉唯量准人数半破半成徒计官员之少多莫顾善恶之众寡欲求允当其道无由明公鉴达幽微平心遇物今所考校必无阿枉脱有前件数事未审何以裁之唯愿远布耳目精加采访褒秋毫之善贬纤介之恶非直有光至治亦足标奖贤能词气俨然观者属目颎为之动容深见嗟赏因历问河西陇右官人景行彦谦对之如响颎顾谓诸州总管刺史曰与公言不如独与秦州考使语后数日颎言于上上弗能用以秩满迁长葛令甚有惠化百姓号为慈父仁寿中上令持节使者巡行州县察长吏能不以彦谦为天下第一超授鄀州司马吏民号哭相谓曰房明府今去吾属何用生为其后百姓思之立碑颂德鄀州久无刺史州务皆归彦谦多有异政内史侍郎薛道衡一代文宗位望清显所与交结皆海内名贤重彦谦为人深加友敬及兼襄州总管辞翰往来交错道路炀帝嗣位道衡转牧番州路经彦谦所留连数日屑涕而别黄门侍郎张衡亦与彦谦相善于时帝营东都穷极侈丽天下失望又汉王构逆罹罪者多彦谦见衡当涂而不能匡救以书谕之曰窃闻赏者所以劝善刑者所以惩恶故疏贱之人有善必赏尊贵之戚犯恶必刑未有罚则避亲赏则遗贱者也今诸州刺史受委宰牧善恶之间上达本朝慑惮宪章不敢怠慢国家祇承灵命作民父母刑赏曲直升闻于天寅畏照临亦宜谨肃故文王云我其夙夜畏天之威以此而论虽州国有殊高下悬邈然忧民慎法其理一也至如并州衅逆须有甄明若杨谅实以诏命不通虑宗社危逼征兵聚众非为干纪则当原其本情议其刑罚上副圣主友于之意下晓愚民疑惑之心若审知内外无虞嗣后纂统而好乱乐祸妄有觊觎则管蔡之诛当在于谅同恶相济无所逃罪枭悬孥戮国有常刑其间乃有情非协同力不自固或被拥逼沦陷凶威遂使籍没流移恐为冤滥恢恢天网岂其然乎罪疑从轻斯义安在昔叔向置鬻狱之死晋国所嘉释之断犯跸之刑汉文称善羊舌宁不爱弟廷尉非苟违君但以执法无私不容轻重且圣人大宝是曰神器苟非天命不可妄得故蚩尤项籍之骁勇伊尹霍光之权势李孝孔丘之才智吕望孙武之兵术吴楚连盘石之据产禄承母后之基不应历运之兆终无帝王之位况乎蕞尔一隅蜂扇蚁聚杨谅之愚鄙群小之凶慝而欲凭陵畿甸觊幸非望者哉开辟以降书契云及帝皇之迹可得而详自非积德累仁丰功厚利孰能道洽幽显义感灵祇是以古之哲王昧旦丕显履冰在念御朽兢怀逮叔世骄荒曾无戒惧肆于民上骋嗜奔欲不可具载请略陈之曩者齐陈二国并居大位自谓与天地合德日月齐明罔念忧虞不恤刑政近臣怀宠称善而隐恶史官曲笔掩瑕而录美是以民庶呼嗟终闭塞于视听公卿虚誉日敷陈于左右法网严密刑辟日多徭役烦兴老幼疲苦昔郑有子产齐有晏婴楚有叔敖晋有士会凡此小国尚足名臣齐陈之疆岂无良佐但以执政壅蔽怀私徇躯忘国忧家外同内忌设有正直之士才堪干持于己非宜即加摈压倘遇谄佞之辈行多秽匿于我有益遽蒙荐举以此求贤何从而至夫贤材者非尚膂力岂系文华唯须正身负载确乎不动譬栋之处屋如骨之在身所谓栋梁骨鲠之材也齐陈不任骨鲠信近谗谀天高听卑监其淫僻故总收神器归我大隋向使二国祇敬上元惠恤鳏寡委任方直斥远浮华卑菲为心恻隐为务河朔强富江湖险隔各保其业民不思乱泰山之固弗可动也然而寝卧积薪宴安鸩毒遂使禾黍生庙雾露沾衣吊影抚心何嗟及矣故诗云殷之未丧师克配上帝宜鉴于殷骏命不易万机之事何者不须熟虑哉伏惟皇帝望云就日仁孝夙彰锡社分珪大成规矩及总统淮海盛德日新当璧之符遐迩佥属缵历甫尔宽仁已布率土苍生翘足而喜并州之乱变起仓卒职由杨谅诡惑诖误吏民非有构怨本朝弃德从贼者也而有司将帅称其愿反非止诬陷良善亦恐大点皇猷足下宿当重寄早预心膂粤自藩邸柱石见知方当书名竹帛传万古稷契伊吕彼独何人既属明时须存謇谔立当世之大诫作将来之宪范岂容曲顺人主以爱亏刑又使胁从之徒横贻罪谴忝蒙眷遇辄写微诚野人愚瞽不知忌讳衡得书叹息而不敢奏闻彦谦知王纲不振遂去官隐居不仕将结构蒙山之下以求其志会置司隶官盛选天下知名之士朝廷以彦谦公方宿着时望所归征授司隶刺史彦谦亦慨然有澄清天下之志凡所荐举皆人伦表式其有弹射当之者曾无怨言司隶别驾刘陵上侮下讦以为直刺史惮之皆为之拜唯彦谦执志不挠亢礼长揖有识嘉之亦不敢为恨大业九年从驾度辽监扶余道军其后隋政渐乱朝廷靡然莫不变节彦谦直道守常介然孤立颇为执政者之所嫉出为泾阳令未几终于官时年六十九彦谦居家每子侄定省常为讲说督勉之亹亹不倦家有旧业资产素殷又前后居官所得俸禄皆以周恤亲友家无余财车服器用务存素俭自少及长一言一行未尝涉私虽致屡空怡然自得尝从容独笑顾谓其子元龄曰人皆因禄富我独以官贫所遗子孙在于清白耳所有文笔恢廓闲雅有古人之深致又善草隶人有得其尺牍者皆宝玩之太原王邵北海高构蓨县李纲河东柳彧薛孺皆一时知名雅淡之士彦谦并与为友虽冠盖成列而门无杂宾体资文雅深达政务有识者咸以远大许之初开皇中平陈之后天下一统论者咸云将致太平彦谦私谓所亲赵郡李少通曰主上性多忌&#不纳谏争太子卑弱诸王擅威在朝唯行苛刻之政未施弘大之体天下虽安方忧危乱少通初谓不然及仁寿大业之际其言皆验大唐驭宇追赠徐州都督临淄县公谥曰定　　樊子盖
按隋书本传子盖字华宗庐江人也祖道则梁越州刺史父儒侯景之乱奔于齐官至仁州刺史子盖解褐武兴王行参军出为慎县令东汝北陈二郡太守员外散骑常侍封富阳县侯邑五百户周武帝平齐授仪同三司治郢州刺史高祖受禅以仪同领乡兵后除枞阳太守平陈之役以功加上开府改封上蔡县伯食邑七百户赐物三千粟九千斛拜辰州刺史俄转嵩州刺史母忧去职未几起授齐州刺史固让不许其年转循州总管许以便宜从事十八年入朝奏岭南地图赐以良马杂物加统四州令还任所遣光禄少卿柳謇之饯于霸上炀帝即位征还京师转凉州刺史子盖言于帝曰臣一居岭表十载于兹犬马之情不胜恋恋愿趋走阙庭万死无恨帝赐物三百慰谕遣之授银青光禄大夫武威太守以善政闻大业三年入朝帝引之内殿特蒙褒美乃下诏曰设官之道必在用贤安人之术莫如善政龚汲振德化于前张杜垂清风于后共治天下实资良守子盖干局通敏操履清洁自剖符四服爱惠为先抚道有方宽猛得所处肠膏不润其质酌贪泉岂渝其性故能治绩克彰课最之首凡厥在位莫匪王臣若能人思奉职各展其效朕将冕旒垂拱何忧不治哉于是进位金紫光禄大夫赐物千段太守如故五年车驾西巡将入吐谷浑子盖以彼多瘴气献青木香以御雾露及帝还谓之曰人道公清定如此不子盖谢曰臣安敢言清止是小心不敢纳贿耳由此赐之口味百余斛又下诏曰导德齐礼实惟共治惩恶劝善用明黜陟朕亲巡河右观省人风所历郡县访采治绩罕遵法度多蹈刑网而金紫光禄大夫武威太守樊子盖执操清洁处涅不渝立身雅正临人以简威惠兼举宽猛相资故能畏而爱之不严斯治实字人之盛绩有国之良臣宜加褒显以弘奖励可右光禄大夫太守如故赐缣千匹粟麦二千斛子盖又自陈曰臣自南裔即适西垂常为外臣未居内职不得陪属车奉丹陛溘死边城没有遗恨惟陛下察之帝曰公侍朕则一人而已委以西方则万人之敌宜识此心六年帝避暑陇川宫又云欲幸河西子盖倾望銮舆愿巡郡境帝知之下诏曰卿夙怀恭顺深执诚心闻朕西巡欣然望幸丹款之至甚有可嘉宜保此纯诚克终其美是岁朝于江都宫帝谓之曰富贵不还故乡真衣绣夜行耳敕庐江郡设三千人会赐米麦六千石使谒坟墓宴故老当时荣之还除民部尚书时处罗可汗及高昌王款塞复以子盖检校武威太守应接二蕃辽东之役征摄左武卫将军出长岑道后以宿卫不行进授左光禄大夫尚书如故其年帝还东都以子盖为涿郡留守九年车驾复幸辽东命子盖为东都留守属杨元感作逆来逼王城子盖遣河南赞治裴弘策逆击之反为所败遂斩弘策以徇国子祭酒杨汪小有不恭子盖又将斩之汪拜谢顿首流血久乃释免于是三军莫不战栗将吏无敢仰视元感每尽锐攻城子盖徐设备御至辄摧破故久不能克会来护儿等救至元感解去子盖凡所诛杀者数万人又检校河南内史车驾至高阳追诣行在所既而引见帝逆劳之曰昔高祖留萧何于关西光武委寇恂以河内公其人也子盖谢曰臣任重器小宁可窃譬两贤但以陛下威灵小盗不足除耳进位光禄大夫封建安侯尚书如故赐缣三千匹女乐五十人子盖固让优诏不许帝顾谓子盖曰朕遣越王留守东都示以皇枝盘石社稷大事终以委公特宜持重戈甲五百人而后出此亦勇夫重闭之义也无赖不轨者便诛锄之凡可施行无劳形迹今为公别造玉麟符以代铜兽又指越代二王曰今以二孙委公与卫文升耳宜选贞良宿德有方幅者教习之动静之节宜思其可于是赐以良田甲第十年冬车驾还东都帝谓子盖曰元感之反神明故以彰公赤心耳析珪进爵宜有令谟是日下诏进爵为济公言其功济天下特为立名无此郡国也赐缣三千匹奴婢二十口后与苏威宇文述陪宴积翠亭帝亲以金杯属子盖酒曰良算嘉谋俟公后动即以此杯赐公用为永年之瑞并绮罗百匹十一年从驾汾阳宫至于雁门车驾为突厥所围频战不利帝欲以精骑溃围而出子盖谏曰陛下万乘之主岂宜轻脱一朝狼狈虽悔不追未若守城以挫其锐四面征兵可立而待陛下亦何所虑乃欲身自突围因垂泣愿蹔停辽东之役以慰众望圣躬亲出慰抚厚为勋格人心自奋不足为忧帝从之其后援兵稍至虏乃引去纳言苏威追论勋格太重宜在斟酌子盖执奏不宜失信帝曰公欲收物情邪子盖默然不敢对从驾还东都时绛郡贼敬盘陀柴保昌等阻兵数万汾晋苦之诏令子盖进讨于时人物殷阜子盖善恶无所分别汾水之北村坞尽焚之百姓大骇相率为盗其有归首者无少长悉坑之拥数万之众经年不能破贼有诏征还又将兵击宜阳贼以疾停卒于京第时年七十有二上悲伤者久之顾谓黄门侍郎裴矩曰子盖临终有何语矩对曰子盖病笃深恨雁门之耻帝闻而叹息令百官就吊赐缣三百匹米五百斛赠开府仪同三司谥曰景会葬者万余人武威民吏闻其死莫不嗟痛立碑颂德子盖无他权略在军持重未尝负败临民明察下莫敢欺然严酷少恩果于杀戮临终之日见断头鬼前后重沓为之厉云　　阎毗
按隋书本传毗榆林盛乐人也祖进魏本郡太守父庆周上柱国宁州总管毗七岁袭爵石保县公邑千户及长仪貌矜严颇好经史受汉书于萧该略通大旨能篆书工草隶尤善画为当时之妙周武帝见而悦之命尚清都公主宣帝即位拜仪同三司授千牛左右高祖受禅以技艺侍东宫数以雕丽之物取悦于皇太子由是甚见亲待每称之于上寻拜车骑宿卫东宫上尝遣高颎大阅于龙台泽诸军部伍多不齐整唯毗一军法制肃然颎言之于上特蒙赐帛俄兼太子宗卫率长史寻加上仪同太子服玩之物多毗所为及太子废毗坐杖一百与妻子俱配为官奴婢后二岁放免为民炀帝嗣位盛修军器以毗性巧谙练旧事诏典其职寻授朝请郎毗立议辇辂车舆多所增损语在舆服志擢拜起部郎帝尝大备法驾嫌属车太多顾谓毗曰开皇之日属车十有二乘于事亦得今八十一乘以牛驾车不足以益文物朕欲减之从何为可毗对曰臣初定数共宇文恺参详故实据汉胡伯始蔡邕等议属车八十一乘此起于秦遂为后式故张衡赋云属车九九是也次及法驾三分减一为三十六乘此汉制也又据宋孝建时有司奏议晋迁江左惟设五乘尚书令建平王宏曰八十一乘议兼九国三十六乘无所准凭江左五乘俭不中礼但帝王文物旗旒之数爰及冕玉皆同十二今宜准此设十二乘开皇平陈因以为法今宪章往古大驾依秦法驾依汉小驾依宋以为差等帝曰何用秦法乎大驾宜三十六法驾宜用十二小驾除之毗研精故事皆此类也长城之役毗总其事及帝有事恒岳诏毗营立坛场寻转殿内丞从幸张掖郡高昌王朝于行所诏毗持节迎劳遂将护入东都寻以母忧去职未期起令视事将兴辽东之役自洛口开渠达于涿郡以通运漕毗督其役明年兼领右翊卫长史营建临朔宫及征辽东以本官领武贲郎将典宿卫时众军围辽东城帝令毗诣城下宣谕贼弓弩乱发所乘马中流矢毗颜色不变辞气抑扬卒事而去寻拜朝请大夫迁殿内少监又领将作少监事后复从帝征辽东会杨元感作逆帝班师兵部侍郎斛斯政奔辽东帝令毗率骑二千追之不及政据高丽柏&#城毗攻之二日有诏征还从至高阳暴卒时年五十帝甚悼惜之赠殿内监　　李圆通
按隋书本传圆通京兆泾阳人也父景以军士隶武元皇帝因与家僮黑女私生圆通景不之认由是孤贱给使高祖家及为隋国公擢授参军事初高祖少时每燕宾客恒令圆通监厨圆通性严整左右婢仆咸所敬惮唯世子乳母恃宠轻之宾客未供每有干请圆通不许或辄持去圆通大怒叱厨人挝之数十叫呼之声彻于阁内僚吏左右代其失色宾去之后高祖具知之召圆通命坐赐食从此独善之以为堪当大任高祖作相赐封怀昌男久之授帅都督进爵新安子委以心膂圆通多力劲捷长于武用周氏诸王素惮高祖每伺高祖之隙图为不利赖圆通保护获免者数矣高祖深感之由是参预政事授相国外兵曹仍领左亲信寻授上仪同高祖受禅拜内史侍郎领左卫长史进爵为伯历左右庶子给事黄门侍郎尚书左丞摄刑部尚书深被任信后以左丞领左翊卫骠骑将军伐陈之役圆通以行军总管从杨素出信州道以功进位大将军进封万安县侯拜扬州总管长史寻转并州总管长史秦孝王仁柔自善少断决府中事多决于圆通入为司农卿治粟内史迁刑部尚书后数岁复为并州长史孝王以奢侈得罪圆通亦坐免官寻检校刑部尚书事仁寿中以勋旧进爵郡公炀帝嗣位拜兵部尚书帝幸扬州以圆通留守京师判宇文述田以还民述诉其受贿帝怒而征之见帝于雒阳坐是免官圆通忧惧发疾而卒赠柱国封爵悉如故子孝常　　杨汪
按隋书本传汪字元度本弘农华阴人也曾祖顺徙居河东父琛仪同三司及汪贵追赠平乡县公汪少凶疏好与人群斗拳所殴击无不颠踣长更折节勤学专精左氏传通三礼解褐周冀王侍读王甚重之每曰杨侍读德业优深孤之穆生也其后问礼于沈重受汉书于刘臻二人推许之曰吾弗如也由是知名累迁夏官府都上士及高祖居相引知兵事迁掌朝下大夫高祖受禅赐爵平乡县伯邑二百户历尚书司勋兵部二曹侍郎秦州总管长史名为明干迁尚书左丞坐事免后历荆洛二州长史每听政之暇必延生徒讲授时人称之数年高祖谓谏议大夫王达曰卿为我觅一好左丞达遂私于汪曰我当荐君为左丞若事果当以良田相报也汪以达所言奏之达竟以获罪卒拜汪为尚书左丞汪明习法令果于剖断当时号为称职炀帝即位守大理卿汪视事二日帝将亲省囚徒其时系囚二百余人汪通宵究审诘朝而奏曲尽事情一无遗误帝甚嘉之岁余拜国子祭酒帝令百寮就学与汪讲论天下通儒硕学多萃焉论难蜂起皆不能屈帝令御史书其问答奏之省而大悦赐良马一匹大业中为银青光禄大夫及杨元感反河南赞治裴弘策出师御之战不利弘策出还遇汪而屏人交语既而留守樊子盖斩弘策以状奏汪帝疑之出为梁郡通守后李密已逼东都其徒频寇梁郡汪勒兵拒之频挫其锐炀帝崩王世充推越王侗为主征拜吏部尚书颇见亲委及世充僭号汪复用事世充平以凶党诛死
　政事部名臣列传十二
　　唐一
　　裴矩
按唐书本传矩字弘太绛州闻喜人父讷之为齐太子舍人矩在乳而孤及长好学有文藻智数再补高平王文学齐亡不得调隋高祖为定州总管召补记室以母忧去职高祖已受禅迁给事郎奏舍人事帝伐陈为元帅记室江左平诏矩巡抚岭南未行而高智慧等乱道不通帝难其遣矩请速进许之次南康得兵数千人是时俚帅王仲宣逼广州遣别将围东衡州矩与将军鹿愿赴之贼立九壁屯大庾岭矩进击破之贼惧释东衡州之围据愿长岭又击破之斩其帅自南海趣广州仲宣惧溃去绥集二十余州承制署渠帅为刺史县令还报帝大悦诏升殿劳苦之拜开府爵闻喜县公赐异等迁累内史侍郎时突厥强盛都蓝与突利构难屡犯塞诏太平公史万岁为行军总管出定襄道以矩为长史破达头可汗而矩功不见录还为尚书左丞迁吏部侍郎名称职炀帝时西域诸国悉至张掖交市帝令矩护视矩知帝勤远略乃访诸商胡国俗山川险易撰西域图记三篇合四十四国凡列三道北道起伊吾径蒲类铁勒突厥可汗廷乱北流河至拂菻中道起高昌焉耆龟兹疏勒逾葱岭鏺汗苏对沙那康曹何大小安穆诸国至波斯南道起鄯善于阗朱俱波喝盘陀亦度葱岭涉护密吐火罗挹怛延漕国至北婆罗门皆竟西海诸国亦自有空道交通既还奏之帝引内矩问西方事矩盛言胡多怪名宝俗土著易并吞帝由是甘心四夷委矩经略再迁黄门侍郎参豫朝政大业三年帝有事恒山西方来助祭者十余国矩遣人说高昌伊吾等以厚利使入朝帝西巡燕支山高昌等二十七国谒道左皆使佩金玉服锦罽奏乐歌&#令士女盛饰纵观亘数十里示中国强富后遂破吐谷浑拓地数千里遣兵出戍岁委输巨亿万计帝谓矩有绥怀略擢银青光禄大夫帝在东都以蛮夷朝贡踵至讽帝悉召天下奇倡怪伎大陈端门前曳锦縠珥金琲者十余万百官都人列绘幔阁夹道被服光丽廛邸皆供帐池酒林胾译长纵蛮夷与民贸易在所令邀饮食相娱乐蛮夷嗟咨谓中国为仙晨帝所天子以为诚谓宇文述牛弘曰矩所建白皆朕之志要未发矩辄先闻非悉心奉国畴能是邪又助城伊吾胁处罗入朝帝益喜赐貂裘西胡珍器从帝巡塞北幸启民帐时高丽遣使先在突厥启民引见帝矩因奏言高丽本孤竹国周以封箕子汉分三郡今乃不臣先帝疾之欲讨久矣方陛下时安得不事今其使朝突厥及见启民举国臣服胁令入朝可致也请面诏其使令归语王有如旅拒方率突厥诛之帝纳焉高丽不听命征辽自此始王师再临辽皆从以劳加右光禄大夫时纲纪汨振宇文述虞世基用事官以贿迁惟矩挺节无秽声世颇称之矩以始毕可汗众渐盛建请以宗女嫁叱吉设建为南面可汗分其势叱吉不敢受始毕闻之稍怨望矩又言突厥淳陋易离间但内多群胡教导之臣闻史蜀胡悉尤有谋幸于始毕请杀之帝曰善矩因诡计召胡受赐斩马邑下报始毕曰史蜀胡悉背可汗我所共恶今既诛之始毕知状由是不朝后帝北巡始毕率骑十万围帝雁门诏矩与虞世基宿朝堂待顾问围解从幸江都宫时盗贼蜂结郡县上奏不可计矩言于帝帝怒遣诣京师以疾解俄而高祖入关帝令虞世基问方略矩曰唯愿陛下亟西天下定矣矩性勤谨未尝忤物见天下方乱其待遇士尤厚虽厮役皆得其欢是时卫兵数逃去帝忧之以问矩矩曰今乘舆淹狩已二年诸骁果皆无家人无匹合则不久安臣请皆听纳室帝笑曰公定多智因诏矩尽召江都女子孀家恣将士所欲即配之人情翕然相悦曰裴公惠也宇文化及乱众劫矩贼皆曰裴黄门无豫也既而众以秦王子浩为帝诏矩为侍内随而北化及僭位署矩尚书右仆射为河北道安抚大使又为窦建德所获建德以矩隋旧臣遇之厚建德起群盗非有君臣制度矩为略制朝仪不阅月宪章拟王者建德尊礼之建德败来朝擢殿中侍御史爵安邑县公累迁太子詹事检校侍中时突厥数盗边高祖遣使约西突厥连和突厥因请婚帝曰彼势与我绝缓急不为用奈何矩曰然北卤方炽岁苦边若权顺许以示外援须我完实更议之帝然其计隐太子败余党保宫城不解秦王遣矩谕之乃听命迁民部尚书太宗即位疾贪吏欲痛惩乂之乃间遣人遗诸曹一吏受馈缣帝怒诏杀之矩曰吏受赇死固宜然陛下以计绐之因即行法所谓罔人以罪非道之以德之谊帝悦为群臣言之曰矩遂能廷争不面从物物若此天下有不治哉年八十精明不忘多识故事见重于时贞观元年卒赠绛州刺史谥曰敬　　薛收
按唐书本传收字伯褒蒲州汾阴人隋内史侍郎道衡子也出继从父孺年十二能属文以父不得死于隋不肯仕郡举秀才不应闻高祖兴遁入首阳山将应义举通守尧君素觉之迎置其母城中收不得去及君素东连王世充遂挺身归国房元龄亟言之秦王王召见问方略所对合旨授府主簿判陕东大行台金部郎中是时方讨世充军事繁综收为书檄露布或马上占辞该敏如素构初不窜定窦建德来援诸将争言敛军以观贼形势收独曰不然世充据东都府库盈衍其兵皆江淮选卒正苦乏食尔是以求战不得为我所持今建德身总众以来必飞毂转粮更相资哺两贼连固则伊洛间胜负未可岁月定也不若勒诸将严兵缔垒浚其沟防戒毋出兵大王亲督精锐据成皋厉兵按甲邀建德路彼以疲老当吾堂堂之锋一战必举不旬日二贼可缚致麾下矣王曰善遂禽建德降世充王入观隋宫室且叹炀帝无道殚人力以事夸侈收进曰峻宇雕墙殷辛以亡土阶茅茨唐尧以昌始皇兴阿房而秦祸速文帝罢露台而汉祚永后主曾不是察奢虐是矜死一夫之手为后世笑何此之能保哉王重其言俄受天策府记室参军从平刘黑闼封汾阴县男尝上书谏王止畋猎王答曰览所陈知成我者卿也明珠兼乘未若一言今赐黄金四十挺武德七年寝疾王遣使临问相望于道命舆疾至府亲举袂抚之论叙生平感激涕泗卒年三十三王哭之恸与其从兄子元敬书曰吾与伯褒共军旅间何尝不驱驰经略款曲襟抱岂期一朝成千古也且家素贫而子幼善抚安之以慰吾怀因遣使吊祭赠帛三百段其后图学士像叹其早死不得与既即位语房元龄曰收若在朕当以中书令处之又尝梦收如平生赐其家粟帛贞观七年赠定州刺史永徽中又赠太常卿陪葬昭陵　　郑善果
按唐书本传善果郑州荥泽人祖在魏为显家父諴周大将军开封县公讨尉迟迥战死善果方九岁以死事子袭爵家人为其幼弗告也及受诏号哭不自胜隋开皇初进封武德郡公年十四为沂州刺史累转鲁郡太守善果母崔贤明晓政治尝坐阁内听善果处决或当理则悦有不可则引至&#下责愧之故善果所至有绩号清吏尝与武威太守樊子盖考为天下第一炀帝赐物千段黄金百两再迁大理卿突厥围帝雁门以守御功拜右光禄大夫从幸江都宇文化及&#逆署民部尚书从至辽城淮安王神通攻之善果督战中流矢神通解俄为窦建德所获王琮让之曰公隋大臣自尊夫人亡名称衰今以忠臣子为逆贼徇命至伤夷谓何善果惭欲自杀或止之得不死建德不之礼乃归神通送京师擢太子左庶子更封荥阳郡公数为太子陈得失未几检校大理卿兼民部尚书奉法持正风绩显公卿间诏与裴寂等十人每奏事若侍得升殿而从父兄元亦与时以为荣坐事免会山东平持节为招抚大使以选举失实除名后历刑部尚书贞观初出为岐州刺史以累去复拜江州刺史卒　　崔善为
按唐书本传善为贝州武城人祖颙为魏散骑侍郎善为巧于历数仕隋调文林郎督工徒五百营仁寿宫总监杨素索簿阅实善为执板暗唱无一差谬素大惊自是四方有疑狱悉令按讯皆究其情仁寿中迁楼烦司户书佐高祖为太守尤礼接善为见隋政日紊密劝高祖图天下及兵起署大将军府司户参军封清河县公擢累尚书左丞用清察称诸曹史恶之以其短而伛嘲曰曲如钩例封侯欲沮罢所任帝闻勉之曰昔齐末奸吏歌斛律明月而高纬暗不察至灭其家朕虽不德幸免是因下令购谤者谤乃止傅仁均撰戊寅历李淳风诋其疏帝令善为考二家得失多所裁正贞观初为陕州刺史时议户猥地狭者徙宽乡善为奏畿内户众而丁壮悉籍府兵若听徙皆在关东虚近实远非经通计诏可历大理司农二卿坐与少卿不平出为秦州刺史卒赠刑部尚书谥曰忠初天下既定群臣居丧者皆夺服善为建言其敝武德二年始许终丧然犹时以权迫不能免如房元龄褚遂良者众矣　　崔仁师
按唐书本传仁师定州安喜人武德初擢制举调管州录事参军陈叔达荐仁师才任史官迁右武卫录事参军与修梁魏史贞观初改殿中侍御史时青州有男子谋逆有司捕支党累系填狱诏仁师按覆始至悉去囚械为具食饮汤渖以情讯之坐止魁恶十余人它悉原纵大理少卿孙伏伽谓曰原雪者众谁肯让死就决而事变奈何仁师曰治狱主仁恕故谚称杀人刖足亦皆有礼岂有知枉不申为身谋哉使吾以一介易十囚命固吾愿也及敕使覆讯诸囚咸叩头曰崔公仁恕必无枉者举无异辞由是知名迁度支郎中尝口陈移用费数千石太宗怪之诏黄门侍郎杜正伦持簿使仁师对唱无一谬帝奇之时校书郎王元度注尚书毛诗诋孔郑旧学请遂废诏诸儒大议博士以下不能诘河间王孝恭请与孔郑并行仁师以元度不经条不合大义者奏之元度报罢迁给事中时有司以律反逆者缘坐兄弟没官为轻诏八座议咸言汉魏晋谋反夷三族请改从死仁师曰父子天属足累其心此而不恤何爱兄弟房元龄曰祖有荫孙义则孙祖亲重而兄弟属轻今应重者流而轻者死非用刑意遂不改后密请魏王为太子失帝旨左迁鸿胪少卿稍进民部侍郎又征辽东副韦挺知海运又别知河南漕事仁师以漕路回远恐所输不时至以便宜发近海租赋饷军坐运卒亡命不以闻除名帝还至中山起为中书舍人检校刑部侍郎幸翠微宫上清暑赋以讽帝称善赐帛五十段二十二年迁中书侍郎参知机务被遇尤渥中书令褚遂良忌之会有伏合诉者仁师不时上帝大怒流连州永徽初授闾州刺史卒子挹挹子湜　　刘义节
按唐书本传义节并州人隋大业末补晋阳乡长富于财裴寂荐之唐公又与王威高君雅游然于唐公为最厚兵将起威君雅疑之义节刺知其情得先事禽威等从平京师为鸿胪卿时倾府库为军赏帑财大乏义节曰今京师屯兵多樵贵帛贱若伐街苑树为薪以易布帛岁数十万可致又请轴舒藏内见缯取羡尺补杂费得十余万段调度遂给迁太府封葛国公义节本名世龙或言世龙子名凤昌父子非人臣兆高祖不听更赐今名贞观初转少府监坐贵入贾人珠及故出署丞罪废为民徙岭南终钦州别驾　　刘德威子
审礼

按唐书本传德威徐州彭城人姿貌魁秀有干略隋大业末从裴仁基讨淮贼手剑贼酋传行在后归李密密分麾下兵使守怀州密降俱入朝授左武候将军封滕县公诏将兵击刘武周因判并州总管府司马裴寂失律齐王元吉弃州遁德威总留府事贼薄城民皆叛附贼遂为武周所获使率本部徇地浩州得自拔归尽上贼中虚实高祖嘉纳改彭城县公未几检校大理少卿从平洛阳有功转刑部侍郎加散骑常侍妻以平寿县主贞观初历大理卿绵州刺史政号廉平百姓立石颂德寻检校益州大都督府长史入为大理卿太宗问曰比刑网密咎安在德威曰在君不在臣下之宽猛视主之好律失入者减三失出者减五今坐入者无辜坐出者有罪所以吏务深文为自营计非有教使然也帝然其言后迁刑部尚书检校雍州别驾诏至齐州按齐王佑狱还半道闻佑反入据济州诏德威就发河南兵经略之会母丧免既除为同州刺史永徽三年卒官年七十一赠礼部尚书幽州都督谥曰襄陪葬献陵德威于闺门友睦为人宽平生平所得奉禄以分宗亲无留藏子审礼审礼少丧母为祖母元所养隋末大乱道不通审礼尚少自乡里负祖母度江转侧避地及天下平西入长安元每疾病必亲煮药尝而进元曰儿孝通幽显吾一顾念疾辄间贞观中历左骁卫郎将父丧免比葬徒跣血流行路咨叹服除当袭爵让其弟不听见父执必感泗滂沱事继母尤谨与弟延景为闻友得禄多资之而妻子执寒苦晏如也再从皆同居合二百口内外无间言迁工部尚书检校左卫大将军仪凤三年吐蕃寇凉州副中书令李敬元讨之遇寇青海上与战敬元逗挠不前审礼败为寇执其子尚乘直长殆庶及延景诣阙待罪请入贼以赎有诏审礼徇忠以没非有罪宜各还职特诏殆庶弟易从省之既至而审礼卒易从昼夜哭不止吐蕃哀其志乃还父尸徒跣万里扶护以归见者流涕审礼赠工部尚书谥曰僖延景字冬日终陜州刺史睿宗初以后父追赠尚书右仆射陪葬干陵易从累迁彭城长史任城县男永昌中为酷吏周兴诬构坐死将刑百姓奔走争解衣投地曰为长吏祈福有司平直乃十余万当时号孝义刘家及易从以非祸死天下冤之子升年十余岁流岭表六道使诛流人升以信爱为首领所庇免后易姓温北归洛景云中特授右武卫骑曹参军开元中累迁中书舍人太子右庶子升能文善草隶审礼从弟延嗣为润州司马徐敬业攻润州延嗣与刺史固守俄而城陷敬业邀以降延嗣曰吾世蒙恩今城不守所负多矣讵能苟生为宗族羞敬业怒将斩之其党魏思温救止系江都狱敬业败录忠当叙以裴炎近亲裁迁梓州长史转汾州刺史宗族至刺史者二十余人　　张允济
按唐书本传允济青州北海人仕隋为武阳令以爱利为行元武民以牛依妇家者久之孳十余犊将归而妇家不与牛民诉县县不能决乃诣允济允济曰若自有令吾何与为民泣诉其抑允济因令左右缚民蒙其首过妇家云捕盗牛者命尽出民家牛质所来妇家不知遽曰此&#家牛我无豫即遣左右撤蒙曰可以此牛还&#妇家叩头服罪元武吏大惭允济过道旁有姥庐守所莳葱因教曰第还舍脱有盗当告令姥谢归俄大亡葱允济召十里内男女尽至物色验之果得盗者有行人夜发遗袍道中行十余里乃寤人曰吾境未尝拾遗可还取之既而得袍举政尤异迁高阳郡丞郡缺太守独统郡事吏下畏悦贼帅王须拔攻郡于是粮屈吏食槐叶&#节无叛者贞观初累迁刑部侍郎封武城县男擢幽州刺史卒　　崔知温子泰之　谔
之　兄知悌

按唐书本传知温字体仁许州鄢陵人仕为左千牛稍迁灵州司马境有浑斛萨旧唐
书作薛
万帐数扰齐民
农皆释耒习骑射以扞贼知温表徙河北卤不乐迁将军契苾何力为言乃止知温固请疏十五报卒徙河北自是人得就耕浑斛萨至徙地顾善水草亦忘迁后入朝过州谢曰初徙且怨公今地膏腴众孽伙更荷公恩皆再拜四迁兰州刺史党项羌三万入寇州兵寡众惧莫知所出知温披阖不设备羌怪之不敢进俄会将军权善才率兵至大破其众善才欲遂穷追取之知温曰古善战弗逆奔且溪谷复深草木荒延万分一有变不可悔善才曰善分降口五百赠知温辞曰我议公事图私利邪累迁尚书左丞转黄门侍郎修国史永隆初以秩卑特诏同门下三品兼修国史迁中书令卒年五十七赠幽州大都督谥曰忠子泰之开元时为工部尚书谔之为将作少匠与诛二张功封博陵县侯实封户二百终少府监兄知悌亦至中书侍郎与戴至德郝处俊李敬元等同赐飞白书赞而知悌敬元以忠勤见表迁尚书左丞裴行俭之破突厥斩泥孰匐残落保狼山诏知悌驰往定襄慰将士佐行俭平夷寇有功终户部尚书　　李至远弟从远　从父游道
　子畬　从远子岩

按唐书李素立传素立孙至远始名鹏而素立方奉使谓家人曰古有待事名子吾此役可命子孙矣遂以名之少秀悟能治尚书左氏春秋未见杜预释例而作编记大趣略同复撰周书起后稷至赧为传纪令狐德棻许其良史始调蒲州参军累补干封尉上元时制策高第授明堂主簿以丧解既除调鸿胪主簿奏戎狄簿领高宗悦擢监察御史里行忤贵幸外迁久乃历司勋吏部员外郎中迁天官侍郎知选事疾令史受贿谢多所绌易吏肃然敛手有王忠者被放吏谬书其姓为士欲拟讫增成之至远曰调者三万无士姓此必王忠吏叩头服罪至远之知选以内史李昭德进人或劝其往谢答曰公以公用我奈何欲谢以私卒不诣故昭德衔之出为璧州刺史卒年四十八至远父休烈亦有文终郪令年四十九世叹其父子材不尽云至远见桓彦范力言其贤卢从愿尚少高以评目许弟从远且贵豫言其位以验所至苏颋其出也少失母至远爱视甚谨以女妻之友兄弟事寡姊有礼世称其德从远清密有学神龙初历中书令太府卿累封赵郡公谥曰懿兄弟皆德望相埒又从父游道武后时冬官尚书同凤阁鸾台三品至远子畬字玉田少聪警初历汜水主簿遇事&#锐虽厮竖一阅辄记姓名居业黜陟使路敬潜荐其清白擢右台监察御史里行台废授监察御史累转国子司业事母谨累世同居长幼有礼畬妻物故时母病恐悲伤约家人无以哭闻母所朝夕省侍无忧色母终毁而卒从远子岩年十余岁会中宗祀明堂以近臣子弟执笾豆进止中礼授右宗卫兵曹参军历洛阳尉累迁兵部郎中发扶风兵应姚巂称旨迁谏议大夫封赞皇县伯终兵部侍郎岩善草隶为参军时制一裘服终身　　薛大鼎
子
克构

按唐书本传大鼎字重臣蒲州汾阴人父粹为隋介州长史与汉王谅同反诛大鼎贳为官奴流辰州用战功得还高祖兵兴谒见龙门因说帝绝龙门军永丰仓就食传檄远近据天府示豪杰为拊背扼喉计帝奇之时诸将已决策先攻河东故议置授大将军府察非掾出为山南道副大使开屯田以实仓廪赵郡王孝恭讨辅公祏以大鼎为饶州道军师引兵度彭蠡湖以功迁浩州刺史累徙沧州无棣渠久廞塞大鼎浚治属之海商贾流行里民歌曰新沟通舟&#利属沧海鱼盐至昔徒行今骋驷美哉薛公德滂被又疏长芦漳衡三渠泄污潦水不为害是时郑德本在瀛州贾敦颐为冀州皆有治名故河北称铛脚刺史永徽中迁银青光禄大夫行荆州大都督长史卒谥曰恭子克构有器识永隆初历户部郎中族人黄门侍郎顗以弟绍尚太平公主问于克构答曰室有傲妇善士所恶夫惟淑德以配君子无患可矣顗不敢沮而绍卒诛陈思忠居父丧诏夺服客往吊思忠辞以辰日不见克构曰事亲者避嫌可也既孤矣则无不哭世服其言天授中迁灵台监坐弟为酷吏所陷流死岭南　　田仁会
子
归道

按唐书本传仁会雍州长安人祖轨隋幽州刺史封信都郡公父弘袭封至陵州刺史仁会擢制举仕累左武候中郎将太宗征辽东而薛延陀以数万骑掩河内诏仁会与执失思力率兵击败之尾逐数百里延陀几生得玺书嘉慰永徽中为平州刺史岁旱自暴以祈而雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申愿君常在兮不患贫五迁胜州都督境有夙贼依山剽行人仁会发骑捕格夷之城门夜开道无寇迹入为太府少卿迁右金吾将军所得禄估有嬴辄入之官人以为尚名然资强挚疾恶昼夜循行有丝毫奸必发廷中&#罚日数百京师无贵贱举惮之有女巫传鬼道惑众自言能活死人市里尊神仁会劾徙于边转右卫将军以年老乞骸骨卒年七十八谥曰威子归道明经及第累擢通事舍人内供奉左卫郎将突厥默啜请和武后诏将军阎知微册可汗号持节往默啜又遣使谢知微遇诸道即与绯袍银带因表使者即到请备礼廷赐归道谏曰寇背惠且积年今悔过入朝解辫削衽宜待天旨而知微擅赐使朝廷何以加之宜敕初服须天子命小国使者不足备礼迓之后从焉默啜将至单于都护府诏归道摄司宾卿往劳默啜请六胡州及都护府地不得大怨望执归道将害之归道色不挠詈且让为陈祸福默啜亦悔会有诏赐默啜粟三万石彩五万段农器三千且许结婚于是更以礼遣归道既还且陈默啜不臣状请备边已而果反乃擢归道夏官侍郎益亲信迁左金吾将军司膳卿押千骑宿卫元武门桓彦范等诛二张而归道不豫闻及索骑士拒不应事平彦范欲诛之以辞直免还私第然中宗壮其守召拜太仆少卿迁殿中少监右金吾将军卒赠辅国大将军追封原国公谥曰烈帝自为文以祭子宾廷开元时至光禄卿　　韩思彦
按唐书本传思彦字英远邓州南阳人游太学事博士谷那律律为匪人所辱思彦欲杀之律不可万年令李干佑异其才举下笔成章志烈秋霜科擢第授监察御史昌言当世得失高宗夜召加二阶待诏弘文馆仗内供奉巡察剑南益州高赀兄弟相讼累年不决思彦敕厨宰饮以乳二人寤啮肩相泣曰吾乃夷獠不识孝义公将以兄弟共乳而生邪乃请辍讼至西洱河诱叛蛮降之会蜀大饥开仓赈民然后以闻玺书褒美使并州方贼杀人主名不立醉胡怀刀而污讯掠已服思彦疑之晨集童儿数百暮出之如是者三因问儿出亦有问者乎皆曰有之乃物色推讯遂禽真盗后太白昼见劝帝修德答天谴帝让中书令李义府曰八品官能言得失而卿冒没富贵主何事邪义府谢罪司农武惟良擅用并州赋三百万缗思彦劾处死武后为请而免义府与诸武共谮思彦出为山阳丞初尉迟敬德子姓陷大逆思彦按释其冤至是赠黄金良马思彦不受至官阅月自免去放迹江淮间久之补建州司户参军帝召问不见卿久今何官邪思彦泣道所以然帝谓宰相此亦太屈复召为御史俄出为江都主簿又徙苏州录事参军罢客汴州张僧彻者庐墓三十年诏表其闾请思彦为颂饷缣二百不受时岁凶家窭甚僧彻固请为受一匹命其家曰此孝子缣不可轻用上元中复召见思彦久去朝仪矩梗野拜忘蹈舞又诋外戚擅权后恶之中书令李敬元劾奏思彦见天子不蹈舞负气鞅鞅不可用时已拜干封丞故徙朱鸢丞迁贺州司马卒始思彦在蜀引什邡令邓恽右坐曰公且贵愿以子孙诿公比其斥而恽已为文昌左丞子琬　　卢承庆弟承业　承泰
　承泰子齐卿

按唐书本传承庆字子余幽州涿人隋散骑侍郎思道之孙父赤松为河东令与高祖雅故闻兵兴迎见霍邑拜行台兵部郎中终率更令范阳郡公承庆美仪矩博学而才少袭爵贞观初为秦州参军入奏军事太宗伟其辩擢考功员外郎累迁民部侍郎帝问历代户版承庆叙夏商至周隋增损曲折引据该详帝嗟赏俄兼检校兵部侍郎知五品选辞曰选事在尚书臣掌之为出位帝不许曰朕信卿卿何不自信历雍州别驾尚书左丞高宗永徽时坐事贬简州司马阅岁改洪州长史帝将幸汝汤泉故拜汝州刺史显庆四年以度支尚书同中书门下三品坐调非法免俄拜润州刺史拜刑部尚书以金紫光禄大夫致仕卒临终诫其子曰死生至理犹朝有暮吾死敛以常服晦朔无荐牲葬勿卜日器用陶漆棺而木&#坟高可识碑志着官号年月无用虚文赐幽州都督谥曰定初承庆典选校百官考有坐漕舟溺者承庆以失所载考中下以示其人无愠也更曰非力所及考中中亦不喜承庆嘉之曰宠辱不惊考中上其能着人善类此弟承业承泰承业继为雍州长史尚书左丞有能名
承泰子齐卿长安初为雍州参军武后诏长史薛季昶择僚吏堪御史者季昶访于齐卿齐卿曰长安尉卢怀慎李休光万年尉李乂崔湜咸阳丞倪若水盩厔尉田崇璧新丰尉崔日用季昶用其言后皆为通显巨人及拜幽州刺史而张守珪隶果毅齐卿厚遇曰君十年至节度使已而果然喜饮酒逾斗不乱宽厚乐易士友以此亲之终太子詹事广阳县公承庆从孙藏用别有传　　郑惟忠
按唐书本传惟忠宋州宋城人第进士补井陉尉天授中以制举召见廷中武后问举者何所事为忠对皆不合旨惟忠曰外扬君之美内正君之恶后曰善擢左司御冑曹参军事迁水部员外郎后还长安复以待制召后曰非尝于东都对忠臣者乎朕今不忘迁凤阁舍人中宗立擢黄门侍郎时议禁岭南酋户不得畜兵惟忠曰善为政者因其俗且吴人所谓家鹤膝户犀渠此民风也禁之得无扰乎遂止进大理卿节愍太子败守卫诖误皆流已决诸韦党请悉诛之帝欲改推惟忠奏大狱始判复改讯恐反侧者不自安且失信天下有诏旨百司参议卒论如前所全贷为多俄授御史大夫持节赈给河北道且许黜陟守宰还奏称旨封荥阳县男迁太子宾客卒赠太子少保　　裴守真
子子余　耀卿
巨卿　曾孙行立

按唐书本传守真绛州稷山人后魏冀州刺史叔业六世孙父&#隋大业中为淮安司户参军郡人杨琳田瓒等乱劫吏多死唯&#以仁爱故贼约其属无敢害护送还乡守真早孤母丧哀毁&#尽举进士六科连中累调干封尉养寡姊谨甚士推其礼法永淳初关中旱悉禀禄奉姊及诸甥与妻息恶食不赡也授太常博士守真善容典时谓才称其官高宗将封嵩山诏诸儒议射牲事守真奏古者郊祀天地天子自射牲汉武帝封泰山令侍中儒者射之帝不亲也今按礼前明十五刻宰人鸾刀割牲质明行事毛血已具天子至奠玉酌献而已今若前祀一日射牲则早于事及日则晚不逮事汉又天子不亲古今异宜恐不可行是时破阵庆善二乐舞入帝常立以视须乐阕乃坐守真并言二舞诚祖宗盛德然古无天子立观者化育诒庇孰非厥功不应鼓舞别申严奉诏可未及行会帝崩大行旧礼无在者守真与博士韦叔夏辅抱素等讨按故事称情为文咸适所宜时人服其得礼天授中为司府丞推核诏狱多裁恕全免数十姓不合武后旨出为汴州司马累迁成州刺史政不务威严吏民两怀之徙宁州送者千数出境尚不止长安中卒赠户部尚书子子余耀卿巨卿曾孙行立耀卿巨卿别有传子余事继母为闻孝中明经补鄠尉时同舍李朝隐程行谌以文法称而子余以儒显或问优劣于长史陈崇业答曰兰菊异芬胡有废者景龙中为左台监察御史泾岐有隋世番户子孙数千家司农卿赵履温奏籍为奴婢充赐口子余曰官户以恩原为番户且今又子孙可抑为贱乎履温倚宗楚客执辩于廷子余执对不挠遂诎其议开元初累迁冀州刺史为政惠裕人称有恩入为岐王府长史卒谥曰孝时程行谌谥贞中书令张说叹曰二谥可无愧矣子余居官清家闱友爱兄弟六人皆有志行云行立重然诺学兵有法母亡泣血几毁以军劳累授沁州刺史迁卫尉少卿口陈愿治民试一县自效除河东令宽猛得当由蕲州刺史迁安南经略使环王国叛人李乐山谋废其君来乞兵行立不受命部将杜英策讨斩之归其孥蛮人悦服英策及范廷芝者皆溪洞豪也隶于军它经略使多假借暴恣于治行立阴把其罪贷之许自效胡能得英策死力廷芝尝休沐久不还行立召之约曰军法逾日者斩异时复然尔且死后廷芝逾期行立笞杀之以尸还范氏更为择良子弟以代于是威声风行徙桂管观察使黄家洞贼叛行立讨平之俄代桂仲武为安南都护锐于立功为时所訾召还道卒年四十七赠右散骑常侍　　陆璪
按唐书陆元方传元方从父余庆余庆子璪字仲采举明经补长安尉以清干称开元初中朝臣子弟不任京畿改新乡令人为立祠用按察使宇文融荐迁渑池令累迁兵部郎中东骑使还除洛阳令时车驾在洛摧勒奸豪人不敢犯为中书令萧嵩所器嵩罢佗宰相俾阴廉嵩短璪曰与人交过且不可言况无有邪以是忤贵近出为太原少尹累徙西河太守封平恩县男属邑多虎前守设槛&#璪至彻之而虎不为暴　　李杰
按唐书本传杰本名务光相州阳人后魏并州刺史宝之裔孙少以孝友着擢明经第解褐齐州参军事累迁天官员外郎为吏详敏有治誉以采访使行山南时户口逋荡细弱下户为豪力所兼杰为设科条区处检防亡匿复业者十七八神龙中为河东巡察黜陟使课最诸道先天中进陕州刺史水陆发运使置使自杰始改河南尹杰既精听断虽行坐食饮省治不少废繇是府无淹事人吏爱之寡妇有告其子不孝者杰物色是非谓妇曰子法当死无悔乎答曰子无状宁其悔乃命市棺还敛之使人迹妇出与一道士语顷持棺至杰令捕道士按问乃与妇私不得逞杰杀道士内于棺河汴之交旧有梁公埭废不治南方漕弗通杰调汴郑丁男复作之不费而利入代宋璟为御史大夫尚衣奉御长孙昕素恶杰遇于道内恃元宗娅婿与所亲杨仙玉共殴辱之杰诉曰败发肤痛在身辱衣冠耻在国帝怒诏斩昕等朝堂左散骑常侍马怀素建言阳和月不可以殊死乃敕杖杀之谢百官降书慰杰以护作桥陵封武威县子初杰引侍御史王旭为护陵判官旭贪赃杰将绳之未及发反为所构出衢州刺史迁扬州大都督府长史复为御史劾免开元六年卒帝悼之特赠户部尚书　　卢从愿
按唐书本传从愿字子龚六世祖昶仕后魏为度支尚书自范阳徙临漳故从愿为临漳人擢明经为夏尉又举制科高第拜右拾遗迁监察御史为山南黜陟巡抚使还奏称旨进累中书舍人睿宗立拜吏部侍郎吏选自中宗后纲纪耗荡从愿精力于官伪牒诡功擿检无所遗铨总六年以平允闻帝异之特官其一子从愿请赠其父敬一为郑州长史制可初高宗时吏部号称职者裴行俭马载及是从愿与李朝隐为有名故号前有裴马后有卢李开元四年元宗悉诏县令策于庭考下第者罢之从愿坐拟选失实下迁豫州刺史政严简奏课为天下第一宝书劳问赐绢百匹召为工部侍郎迁尚书左丞中书侍郎以工部尚书留守东都代韦抗为刑部尚书数充校考使升退详确御史中丞宇文融方用事将以括田户功为上下考从愿不许融恨之乃密白从愿盛殖产占良田数百顷帝自此薄之目为多田翁后欲用为相屡矣卒以是止十八年旧唐书
作十六年
复为东都留守
坐子起居郎论输籴于官取利多贬绛州刺史迁太子宾客二十年河北饥诏为宣抚处置使发仓廥赈饥民使还乞骸骨授吏部尚书致仕给全禄终身卒赠益州大都督谥曰文　　王志愔
按唐书本传志愔博州柳城人擢进士第中宗神龙中为左台侍御史以刚鸷为治所居人吏畏詟呼为皂雕迁大理正尝奏言法令者人之堤防不立则无所制今大理多不奉法以纵罪为仁持文为苛臣执刑典恐且得谤遂上所著应正论以见志因规帝失大抵以易萃之六二曰引吉无咎谓处萃之时己独居正异操而聚独正者危未能以远害惟九五应之乃履正迎吉由己居下位而中正是托期于上应之不括囊以守禄也又言刑赏二柄惟人主操之故曰以力役法者百姓也以死守法者有司也以道变法者君上也魏游肇为廷尉帝私敕肇有所降恕肇执不从曰陛下自能恕之岂可令臣曲笔也又言为国当以严致平非以宽致平严者非凝网重罚在人不易犯而防难越也故舍衔策以奔踶则王良不能御駻停药石于肤腠则俞附不能攻疾又言汉武帝甥昭平君杀人以公主子廷尉上请帝垂泣曰法令者先帝之所造也用亲故诬先帝法吾何面目入高庙乎卒可其奏隋文帝子秦王俊为并州总管以奢纵免官杨素曰王陛下爱子请赦之帝曰法不可违若如公意我乃五儿之父非兆人之父何不别置天子子律乎故天子操法有不变之义凡数千言帝嘉之景云初以左御史中丞迁大理少卿时诏用汉故事设刺史监郡于天下剧州置都督选素威重者授之遂拜志愔齐州都督事中格复授齐州刺史河南道按察使徙汴州封北海县男太极元年兼御史中丞内供奉实封百户出为魏州刺史改扬州长史所至破碎奸猾令行禁信境内肃然开元九年帝幸东都诏留守京师京兆人权梁山妄称襄王子与左右屯营官谋反自称先帝夜犯长乐门入宫城将杀志愔志愔逾垣走而屯营兵悔更斩梁山等自归志愔惭悸卒　　许景先
按唐书本传景先常州义兴人曾祖绪武德时以佐命功历左散骑常侍封真定公遂家洛阳景先由进士第释褐夏阳尉神龙初东都造服慈阁景先献赋李回秀见其文畏叹曰是宜付太史擢左拾遗以论事切直外补滑州司士参军举手笔俊拔茂才异等连中进扬州兵曹参军还为左补阙宋璟苏颋择殿中侍御史久不补以授景先时议佥惬抨按不避近强与齐澣王丘韩休张九龄更知制诰以雅厚称张说曰许舍人之文虽乏峻峰激流然词旨丰美得中和之气开元十年伊汝溢坏庐舍甚众景先见侍中源干曜曰灾眚所降王者宜修德应之因遣大臣存问失职罪己引咎以答天谴公在元弼庸可默乎干曜悟遽白元宗遣陆象先持节赈赡十三年帝自择刺史景先由吏部侍郎为刺史治虢州大理卿源光裕郑州兵部侍郎寇泚宋州礼部侍郎郑温琦邠州大理少卿袁仁敬杭州鸿胪少卿崔志廉襄州卫尉少卿李升期邢州太仆少卿郑放定州国子司业蒋挺湖州左卫将军裴观沧州卫率崔诚遂州凡十一人治行诏宰相诸王御史以上祖道洛滨盛具奏太常乐帛舫水嬉命高力士赐诗帝亲书且给纸笔令自赋绢三千遣之后徙岐州入为吏部侍郎卒　　潘好礼按唐书本传好礼贝州宗城人第明经累迁上蔡令治在最擢监察御史坐小累下除芮城令拜侍御史徙岐王府司马居后母丧诏夺服固辞不出开元初为邠王府长史王为滑州刺史好礼兼府司马知州事王御下不能肃有诏好礼检督王家至过失皆上闻王每游观好礼必谏谕禁切农月王出猎家奴罗迾好礼遮道谏王初不许乃卧马下呼曰今农在田王何得非时暴禾稼以损下人要先践杀司马然后听所为王惭为还迁豫州刺史勤力于治清廉无所私然喜察细事下厌其苛子请举明经好礼曰经不明不可妄进乃自试之不能通怒笞之械而徇于门复以公累徙温州别驾卒好礼博学能论议节行修整一意无所倾附未尝自列阶勋居室服用粗苟至终身世谓近名　　席豫
按唐书本传豫字建侯襄州襄阳人后周昌州刺史固七世孙后徙河南长安中举学兼流略词擅文场科擢上第时年十六以父丧罢复举手笔俊拔科中之补襄邑尉奏事阙下会节愍太子难安乐公主请为皇太女豫曰昔梅福上书讥后族彼何人哉乃上疏请立皇太子语深切人为寒惧太平公主闻其名将表为谏官豫耻污彼谒遁去俄举贤良方正异等为阳翟尉开元初观察使荐豫贤迁监察御史出为乐寿令前令以亲丧解而豫母病诉诸朝改怀州司仓参军复举超拔群类科会母丧去服除授大理丞迁考功员外郎进绌清明为中书舍人与韩休许景先徐安贞孙逖名相甲乙出郑州刺史韩休辅政举代己入拜吏部侍郎元宗曰卿前日考功职详事允故有今授豫典选六年拔寒远士多至台阁当时推知人号席公云天宝六载进礼部尚书累封襄阳县子凡四以使者按行江南江东淮南河北南方俗死不葬暴骨中野豫教以埋敛明列科防俗为之改豫清直亡欲当官不为势权所撼性谨畏与子弟属吏书不作草字或曰此细事耳何留虑答曰细不谨况大事邪及疾笃遗令三日敛敛已即葬勿久留以黩公私赀不足可卖居宅以终事卒年六十九赠江陵大都督谥曰文帝尝登朝元阁赋诗群臣属和帝以豫诗最工诏曰诗人之冠冕也　　违景骏　杨茂谦
按唐书本传景骏司农少卿弘机孙中明经神龙中历肥乡令县北濒漳连年泛溢人苦之旧防迫漕渠虽峭岸随即坏决景骏相地势益南千步因高筑鄣水至堤趾辄去其北燥为腴田又维艚以梁其上而废长桥功少费约后遂为法方河北饥身巡闾里劝人通有无教导抚循县民独免流散及去人立石着其功后为贵乡令有母子相讼者景骏曰令少不天常自痛尔幸有亲而忘孝耶教之不孚令之罪也因呜咽流涕付授孝经使习大义于是母子感悟请自新遂为孝子当时治有名者景骏与清漳令冯元淑临洺令杨茂谦三人景骏后数年为赵州长史道出肥乡民喜争奉酒食迎犒有小儿亦在中景骏曰方儿曹未生而吾去邑非有旧恩何故来对曰耆老为我言学庐馆舍桥鄣皆公所治意公为古人今幸亲见所以来景骏为留终日后迁房州刺史州穷险有蛮夷风无学校好祀淫鬼景骏为诸生贡举通隘道作传舍罢祠房无名者景骏之治民求所以便之类如此转奉天令未行卒景骏子述自有传茂谦擢制举授左拾遗内供奉为吏介而勤历秘书郎始窦怀贞雅重其材及执政荐为大理正左台御史中丞开元初出为魏州刺史河北道按察使与司马张怀玉同乡长相善洎晚有隙掉讦短长左迁桂州都督徙广州卒　　齐澣
按唐书本传澣字洗心定州义丰人少开敏年十四见特进李峤称有王佐才中宗在庐陵澣上言请抑诸武迎太子东宫不报及太子还武后召澣宴同明殿谕曰朕母子如初卿豫有力焉方不次待尔澣辞母老不忍远离赏而罢圣历初及进士第以拔萃调蒲州司法参军有父子连坐论死者澣曰条落则本枯奈何俱死议贷其父太守不听固争卒原景云初姚崇取为监察御史凡劾奏必先风教号善职睿宗将祠太庙刑部尚书裴谈摄太尉先告澣奏孝享摄事稽首而拜恭神明也而谈慢媟不恭并劾谈神昏形滓挟邪以罔上神龙时事武三思陷敬晖没其家以获进妻外淫男女不得姓氏夫告神慢事主不忠家不治有是三罪不可不置之法谈由是下除汾州刺史开元初姚崇复相用为给事中中书舍人论驳及诰诏皆援准古谊朝廷大政必咨之时号解事舍人数讽崇年老宜避位时宋璟在广州因劝崇举自代崇用其谋璟为相他日问曰吾不敢冀房杜比尔日诸公云何澣曰不知璟请故答曰前时近郊户三百以为困今不百户是以知之马怀素等绪次四库书表澣为副改秘书少监出为汴州刺史地当舟车凑集事浩繁前刺史数不称职唯倪若水与澣以清毅闻吏民颂美元宗封泰山历汴宋许车骑数万王公妃主四夷君长马橐它亦数万所顿弥数十里澣列长棚帟幕联亘上食凡千轝纳管钥身进膳帝以为知礼喜甚为留三日赐帛二千匹澣以淮至徐城险急凿渠十八里入青水人便其漕中书令张说择丞辖以王丘为左澣为右李元纮杜暹当国表宋璟为吏部尚书澣及苏晋为侍郎世谓台选尝奏事帝指政事堂曰非卿尚谁居者是时开府王毛仲宠甚与龙武将军葛福顺相婚嫁毛仲奏请无不从澣乘间曰福顺典兵马与毛仲为婚家小人宠极则奸生不预图且有后患高力士小心谨畏加宦人可备禁中驱使腹心所委何必毛仲哉又言君不密失臣臣不密失身惟陛下密此言帝嘉纳且劳曰卿第出我徐计其宜会大理丞麻察坐事出为兴州别驾澣往饯因道谏语察素奸佻因遽言状帝怒召澣入殿中卿尚疑朕不密而反告察谓何且察轻躁无行常游太平门者讵不知耶澣免冠顿首谢贬高州良德丞察再贬皇化尉其党齐敷郭禀皆流放久之澣徙索卢丞郴州长史濠常二州刺史迁润州州北距瓜步沙尾纡汇六十里舟多败溺澣徙漕路由京口埭治伊娄渠以达扬子岁无覆舟减运钱数十万又立伊娄埭官征其入招还流人五百户置明州以安辑之复徙汴州澣中失势益怅恨素操寖衰更倚力士助得为两道采访使兴利以中天子意裒货财遗谢贵幸纳刘戒女为妾不答其妻李林甫恶其行欲挤而废之会其幕府坐赃事连澣诏矜澣老放归田里天宝初召为太子少詹事留司东都严挺之亦为林甫所废与澣家居杖屦经过不缺日林甫畏之乃用澣为平阳太守离其谋更以黄老清静为治卒年七十二肃宗时录林甫所陷者皆褒洗故澣赠礼部尚书澣尝称陈希烈宋晋卿韦述之才后皆大显　　强循
按唐书本传循字季先凤州人仕累雍州司士参军华原无泉人畜多暍死循教人渠水以浸田一方利之号强公渠诏书予甚厚历大理少卿太子右庶子为政办给不为威严遇人尽信不疑然当时恨其少文云　　李朝隐
按唐书本传朝隐字光国京兆三原人明法中第调临汾尉擢至大理丞武三思构五王而侍御史郑愔请诛之朝隐独以不经鞫实不宜轻用法忤旨贬岭南丑地宰相韦巨源李峤言于中宗曰朝隐素清正一日远逐恐骇天下帝更以为闻喜令迁侍御史吏部员外郎时政出权幸不关两省而内授官但斜封其状付中书即宣所司朝隐执罢千四百员怨诽欢腾朝隐胖然无避屈迁长安令宦官闾兴贵有所干请曳去之睿宗嘉叹后御承天门对百官及朝集使褒谕其能使&#闻之进大中大夫一阶赐中上考绢百匹以旌刚烈成安公主夺民园不酬直朝隐取主奴杖之由是权豪敛伏为执政所挤出通州都督徙绛州刺史开元初迁吏部侍郎铨叙明审与卢从愿并授一子官久之以策县令有下第降滑州刺史徙同州元宗东幸召见慰劳赐以衣帛擢河南尹政严清奸人不容息太子舅赵常奴怙势横闾里朝隐曰此不绳不可为政执而榜辱之帝赐书慰勉入为大理卿武强令裴景仙丐赃五千匹亡命帝怒诏杀之朝隐曰景仙其先寂有国功载初时家为酷吏所破诛夷略尽而景仙独存且承嫡于法当请又丐乞赃无死比藉当死坐犹将宥之使私庙之祀无馁魂可也帝不许固请曰生杀之柄人主专之条别轻重有司当守且赃惟枉法抵死今丐赃即斩后有枉法抑又何加且近发德音杖者听减流者给程岂一景仙独过常法有诏决杖百流岭南朝隐更授岐州刺史母丧解召为扬州大都督府长史固辞见听时年已衰而笃于孝自致毁瘠士人以为难明年诏书敦遣扬州就职还为大理卿封金城伯代崔隐甫为御史大夫天下以其有素望每大夫阙冀朝隐得之及居职不争引大体惟先细务由是名少衰进太常卿出为岭南采访处置使兼判广州卒于官赠吏部尚书官给车槥北还谥曰贞　　王丘
按唐书本传丘字仲山同&#从子也父同晊终太子左庶子丘十一擢童子科它童皆专经而独属文繇是知名及冠举制科中第授奉礼郎气象清古行修洁于辞赋尤高族人方庆及魏元忠更荐之自偃师主簿擢监察御史开元初迁考功员外郎考功异时多请托进者滥冒岁数百人丘务核实材登科纔满百议者谓自武后至是数十年采录精明无丘比其后席豫严挺之亦有称然出丘下迁紫微舍人吏部侍郎典选复号平允其奖用如山阴尉孙逖桃林尉张镜微湖城尉张普明进士王泠然皆一时茂秀久之为黄门侍郎会山东旱饥议以中朝臣为刺史制诏皋陶称在知人在安民皆念存邦本朝干夕惕无志一日今长吏或未称苍生谓何深思循良以革颓敝宜重刺史之选自朝廷始乃以丘与中书侍郎崔沔等并为山东刺史而丘守怀州尤清严为下畏慕入知吏部选改尚书左丞以父丧解服除为右散骑常侍仍知制诰裴光廷卒萧嵩与丘善将引与当国丘固辞盛推韩休行能及休柄政荐为御史大夫丘讷于言所白奏帝多不喜改太子宾客袭父封以疾徙礼部尚书致仕丘更履华剧而所守清约未尝通馈遗室宅童骑敝陋既老药饵不自给帝叹之以谓有古人节下制给全禄以旌洁吏天宝二载卒赠荆州大都督谥曰文　　严挺之
按唐书本传挺之名浚以字行华州华阴人少好学姿质轩秀举进士并擢制科调义兴尉号材吏姚崇为州刺史异之崇执政引为右拾遗睿宗好音律每听忘&#先天二年正月朢夜胡人婆&#请然百千灯因弛门禁又追赐元年酺帝御延喜安福门纵观昼夜不息阅月未止挺之上疏谏以为酺者因人所利合醵为欢也不使靡敝今暴衣冠罗伎乐杂郑卫之音纵倡优之玩不深戒惧使有司跛倚下人罢剧府县闾阎课赋苛严呼嗟道路贸坏家产营百戏扰方春之业欲同其乐而反遗之患乃陈五不可诚意忠到帝纳焉侍御史任正名恃风宪至廷中责詈衣冠挺之让其不敬反为所劾贬万州员外参军事开元中为考功员外郎累进给事中典贡举时号平允会杜暹李元纮为相不相中暹善挺之而元纮善宋遥用为中书舍人遥授吏部判取舍与挺之异言于元纮元纮屡诘谯挺之厉言曰公位相国而爱憎反任小人乎元纮曰小人为谁曰宋遥也由是出为登州刺史改太原少尹初殿中监王毛仲持节抵太原朔方籍兵马后累年仍移太原取兵仗挺之不肯应且以毛仲宠幸久恐有变密启于帝俄改濮汴二州刺史所治皆严威吏至重足胁息会毛仲败死帝以挺之言忠召为刑部侍郎迁太府卿宰相张九龄雅知之用为尚书左丞知吏部选李林甫与九龄同辅政以九龄方得君事之内实不善也户部侍郎萧炅林甫所引不知书尝与挺之言称蒸尝伏腊乃为伏猎挺之白九龄省中而有伏猎侍郎乎乃出炅岐州刺史林甫恨之九龄欲引以辅政使往谒林甫挺之负正陋其为人凡三年非公事不造也林甫益怨会挺之有所诿于蔚州刺史王元琰林甫使人暴其语禁中下除洛州刺史徙绛州天宝初帝顾林甫曰严挺之安在此其材可用林甫退召其弟损之与道旧谆谆款曲且许美官因曰天子视绛州厚要当以事自解归得见上且大用因绐挺之使称疾愿就医京师林甫已得奏即言挺之春秋高有疾幸闲官得自养帝恨叱久之乃以为员外詹事诏归东都挺之郁郁成疾乃自为文志墓遗令薄葬敛以时服挺之重交游许与生死不易嫁故人孤女数十人当时重之然溺志于佛与浮屠惠义善义卒衰服送其丧已乃自葬于其塔左君子以为偏子武　　裴宽
按唐书裴漼传漼弟宽性通敏工骑射弹棋投壶略通书记景云中为润州参军事刺史韦诜旧唐
书作铣
有
女择所宜归会休日登楼见人于后圃有所瘗藏者访诸吏曰参军裴宽居也与偕来诜问状答曰宽义不以苞苴污家适有人以鹿为饷致而去不敢自欺故瘗之诜嗟异乃引为按察判官许妻以女归语妻曰常求佳婿今得矣明日帏其族使观之宽时衣碧瘠而长既入族人皆笑呼为碧鹳雀诜曰爱其女必以为贤公侯妻也何可以貌求人卒妻宽举拔萃为河南丞迁长安尉宇文融为侍御史括天下田奏为江东覆田判官改太常博士礼部建言忌日享庙应用乐宽自以情立议曰庙尊忌卑则作乐庙卑忌尊则备而不奏中书令张说是之请如宽议迁刑部员外郎万骑将军马崇白日杀人而王毛仲方以贵幸将鬻其狱宽固执不肯从河西节度使萧嵩表为判官历兵部侍郎宰相裴耀卿领江淮运列仓河阴奏宽为户部侍郎自副迁吏部出为蒲州刺史州久旱宽入境辄雨徙河南尹不屈附权贵河南大治繇金吾大将军授太原尹元宗赋诗褒饯天宝初由陈留太守拜范阳节度使时北平军使乌承恩虏酋也与中人通数冒贿宽以法绳治檀州刺史何僧献生口数十宽悉归之故夷夏感附三载用安禄山守范阳召宽为户部尚书兼御史大夫裴敦复平海贼还广张功簿宽密白其妄会河北部将入朝盛誉宽政且言边境犹思之帝嗟赏眷倚加厚李林甫恐其遂相又恶宽善李适之乃漏宽语以激敦复敦复任气而疏以林甫为诚先是宽以所善请于敦复即欲白发其言林甫趣之敦复未及闻扈幸温泉宫而其下裨将程藏曜曹鉴自以他事系台宽捕按之敦复谓宽求致其罪遽以金五百两赂贵妃姊因得事闻于帝由是贬宽范阳太守及韦坚狱起宽复坐亲贬安陆别驾林甫任罗希奭杀李适之也亦使过安陆将悕杀宽宽叩头祈哀希奭乃去宽惧终见杀丐为浮屠不许稍迁东海太守徙冯翊入为礼部尚书卒年七十五赠太子太傅宽兄弟八人皆擢明经任台省州刺史雅性友爱于东都治第八院相对甥侄亦有名称尝击鼓会饭其为政务清简所莅人爱之世皆冀其得宰相天宝间称旧德以宽为首然惑于佛喜与桑门游习诵其书老弥笃云子谞　　员半千
按唐书本传半千字荣期齐州全节人其先本彭城刘氏十世祖凝之事宋起部郎及齐受禅奔元魏以忠烈自比伍员因自姓员终镇西将军平凉郡公半千始名余庆生而孤为从父鞠爱羁丱通书史客晋州州举童子房元龄异之对诏高第已能讲易老子长与何彦先同事王义方以迈秀见赏义方常曰五百岁一贤者生子宜当之因改今名凡举八科皆中咸亨中上书自陈臣家赀不满千钱有田三十亩粟五十石闻陛下封神岳举豪英故鬻钱走京师朝廷九品无葭莩亲行年三十怀忠洁操未蒙一官不能陈力归报天子陛下何惜玉陛方寸地不使臣披露肝胆乎得天下英才五千与榷所长有一居先臣当伏死都市书奏不报调武陟尉岁旱劝令殷子良发粟赈民不从及子良谒州半千悉发之下赖以济刺史大怒囚半千于狱会薛元超持节度河让太守曰君有民不能恤使惠出一尉尚可罪耶释之俄举岳牧高宗御武成殿问兵家有三阵何谓邪众未对半千进曰臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得天之时为天阵足食约费且耕且战得地之利为地阵举三军士如子弟从父兄得人之和为人阵舍是则何以战帝曰善既对策擢高第历华原武功尉厌卑剧求为左卫冑曹参军使吐蕃将行武后曰久闻尔名谓为古人乃在朝邪境外事不足行宜留待制即诏入阁供奉迁司宾寺主簿稍与丘悦王&#石抱忠同为弘文馆直学士又与路敬淳分日待制显福门下擢累正谏大夫兼右控鹤内供奉半千以控鹤在古无有而授任者皆浮狭少年非朝廷德选请罢之忤旨下迁水部郎中会诏择牧守除隶州刺史复入弘文馆为学士武三思用事以贤见忌出亳蕲二州刺史半千不颛任吏常以文雅粉泽故所至礼化大行睿宗初召为太子右谕德仍学士职累封平原郡公表丐骸骨有诏听朝朔望半千事五君有清白节年老不衰乐山水自放开元九年游尧山沮水间爱其地遂定居卒年九十四即葬焉吏民哭野中　　王毛仲
李
守德

按唐书本传毛仲高丽人父坐事没为官奴生毛仲故长事临淄王王出潞州有李守德者为人奴善骑射王市得之并侍左右而毛仲为明悟景龙中王还长安二人常负房箙以从王数引万骑帅长及豪俊赐饮食金帛得其欢心毛仲晓旨亦布诚结纳王嘉之韦后称制令韦播高嵩为羽林将军押万骑以苛峭树威果毅葛福顺陈元礼诉于王王方与刘幽求薛崇简及利仁府折冲麻嗣宗谋举大计幽求讽之皆愿效死遂入讨韦氏守德从帝止苑中而毛仲匿不出事定数日乃还不之责例擢将军王为皇太子以毛仲知东宫马驼鹰狗等坊不旬岁至大将军阶三品与诛萧至忠等以功进辅国大将军检校内外闲&#知监牧使进封霍国公实封五百户与诸王及姜皎等侍禁中至连榻而坐帝惭不见惘惘若有失见则释然开元九年诏持节为朔方道防御讨击大使与左领军大总管王晙天兵军节度使张说幽州节度使裴先等数计事毛仲始见推擢颇持法不避权贵为可喜事两营万骑及闲&#官吏惮之无敢犯虽官田草莱樵敛不敢欺于牧事尤分娩息不訾初监马二十四万后乃至四十三万牛羊皆数倍莳茼麦苜蓿千九百顷以御冬市死畜售绢万八募严道僰僮千口为牧圉检勒刍菽无漏隐岁赢数万石从帝东封取牧马数万匹每色一队相间如锦绣天子才之还加开府仪同三司自开元后唯王仁皎姚崇宋璟及毛仲得之然资小人志既满不能无骄遂求为兵部尚书帝不悦毛仲鞅鞅又与葛福顺为姻家而守德及左监门将军卢龙子唐地文左右威卫将军王景耀高广济数十人与毛仲相倚伏为奸毛仲恃旧最不法中使至其家称诏毛仲不甚恭位卑者或踞见迕意即侮谇以气凌之直出其上高力士杨思勖等衔之毛仲有两妻其一上所赐皆有国色尝生子帝命力士就赐仍授子五品官还问曰毛仲喜乎力士奏毛仲熟视臣曰是子亦何辱三品官帝怒曰前毛仲负我未尝为意今以婴儿顾云云力士等知帝怒它日从容曰北门奴官皆毛仲所与不除之必起大患后毛仲移书太原索甲仗少尹严挺之以闻帝恐毛仲遂乱匿其状十九年有诏贬瀼州福顺壁州守德严州卢龙子唐地文振州王景耀党州高广济道州并为别驾员外置毛仲四子悉夺官贬恶地缘坐数十人有诏缢毛仲于零陵守德本名宜德立功乃改今名位武卫将军尝遇故主于道主走避守德命左右迎之至第亲上食奉酒主汗流不敢当数日入奏曰臣蒙国恩过分而故主无寸禄请解官授之帝嘉其志擢为郎将
　政事部名臣列传十三
　　唐二
　　萧定
按唐书萧瑀传定字梅臣瑀曾孙以荫起家陕州参军事金城丞莅事清挺选补黜陟使裴遵庆表为判官还调万年主簿历左右司郎中为元载所恶外迁袁润等六州刺史大历中有司差天下刺史治最定与常州萧复豪州张镒为第一而劭桑稼均赋税业徕游口在镒复右迁户部侍郎太常卿朱泚反诡姓名为张诞匿里中与蒋沇不浼于贼事平擢太子少师卒年七十七赠太子太师　　柳子华
按唐书柳公绰传子华公绰诸父也始辟严武剑南府累迁池州刺史代宗将幸华清宫先命完葺欲以子华为京兆少尹尹恶其刚方沮解之遂为昭应令检校金部郎中修宫使设棘围于市徇邑中曰民有得华清宫瓦石材用投围中逾三日不还者死不终日已山积矣营办略足宰相元载有别墅以奴主务自称郎将怙势纵暴租赋未尝入官子华因奴入谒收付狱劾发宿罪杖杀之一邑震伏载不敢怨遣吏厚谢预知其终自为墓铭子公器公度　　苏弁
按唐书苏世长传世长从孙弁字元容擢进士调奉天主簿德宗出狩而县令计事在府官属皆惶恐欲遁走弁曰昔肃宗幸灵武至新平安定二太守坐伏匿斩以徇诸君知之乎众乃定车驾至储偫毕给帝嘉之试大理司直朱泚平进监察御史擢累仓部郎中判度支案裴延龄死帝召弁见延英赐紫衣金鱼以度支郎中副知度支事位郎中上知度支有副自弁始弁通学术吏事精明承延龄后平赋缓役略烦苛人赖其宽久之迁户部侍郎判度支改太子詹事旧制詹事位在太常宗正卿下御史中丞窦参卑之徙班河南太原尹下弁造朝辄就旧着有司疑诘绐曰我已白宰相复旧班殿中侍御史邹儒立劾奏待罪金吾有诏原罪坐前以腐粟给边贬汀州司户参军是时兄衮为赞善大夫冕京兆士曹参军以弁故贬衮永州冕信州司户参军衮年老瞑不能视帝闵之听还又有称冕才者帝悔不用而衮以老先还重追冕更问大臣昆弟可任者左右以王绍之兄纾韩皋之兄群对帝乃擢纾右补阙群考功员外郎冕遂不复用数年起弁为滁州刺史卒弁聚书至二万卷手自雠定当时称与秘府埒弁之判度支方大旱州县有逋米断贞元八年以前凡三百八十万斛人亡数在弁奏请出以贷贫民至秋而偿诏可当时讥其罔君云　　崔纵
按唐书崔元暐传元暐子璩璩子涣涣子纵繇协律郎三迁监察御史会诏择令长授蓝田令德化大行县人立碑颂德涣之贬纵弃金部员外郎就养后为汴西水陆运两税盐铁等使王师围田悦乏食诏纵饷四节度粮军无乏德宗出奉天方镇兵未至纵劝李怀光奔命悉军财称所须怀光兵疲久战次河中迁延不进纵以金帛先渡曰济者即赐众趋利争西遂及奉天迁京兆尹上言怀光反复不情宜备之及帝徙梁州追扈不及左右短纵素善怀光殆不来帝曰知纵者朕也非尔辈所及后数日至授御史大夫处大体不急细事狱诉付成僚属而已自兵兴内外官冗溢时议并省纵奏兵未息仕进者多绪在官则累迁有功而褒赏不可废也比选集乃据阙留人怨望滋结朝廷频诏录劳而诸道叙优日广若停减吏员非但承优者无官可叙亦恐序进者无路胜置矣诏可贞元元年天子郊见为大礼使岁旱用屈纵撙裁文物俭而不陋除吏部侍郎寻为河南尹时兵虽定民雕耗纵治简易蠲略细苛先是戍边者道由洛储饩取于民纵始令官办使五家相保自占发敛以绝胥史之私又引伊洛溉高仰通利里闬人甚宜之入为太常卿封常山县公卒年六十二赠吏部尚书谥曰忠初涣为元载所抑纵讫载世不求闻达涣有嬖妾纵以母事之妾刚酷虽纵显官而数笞诟然率妻子候颜色承养不懈时以为难孙碣　　冯伉
按唐书本传伉魏州元城人徙贯京兆第五经宏辞调长安尉三迁膳部员外郎为睦王等侍读李抱真卒伉持节临吊归之帛不受又致京师伉上表固拒于是醴泉令缺宰相高选德宗曰前使泽潞不受币者其人清可用也遂以授伉县多嚚猾数犯法伉为着谕蒙书十四篇大抵劝之务农进学而教以忠孝乡乡授之使转相教督居七年韦渠牟荐为给事中皇太子诸王侍读对殿中赐金紫服进兵部侍郎出为同州刺史以散骑常侍召领国子祭酒者再卒年六十六赠礼部尚书　　顾少连
按唐书本传少连字夷仲苏州吴人举进士尤为礼部侍郎薛邕所器擢上第以拔萃补登封主簿邑有虎孽民患之少连命塞陷&#独移文岳神虎不为害御史大夫于颀荐为监察御史德宗幸奉天徒步诣谒授水部员外郎翰林学士再迁中书舍人阅十年以谨密称尝请徙先兆于洛帝重远去诏遣其子往且命中人护蒇葬役历吏部侍郎裴延龄方横无敢忤者尝与少连会田镐第酒酷少连挺笏曰段秀实笏击贼臣今吾笏将击奸臣奋且前元友直在坐劝解之改京兆尹政尚宽简不为灼灼名先是京畿租赋薄厚不能一少连以法均之迁吏部尚书封本县男徙兵部为东都留守表禁苑及汝闲田募耕以便民阅武力利铠仗号良吏卒年六十二赠尚书右仆射谥曰敬始少连携少子师闵奔行在有诏同止翰林院车驾还授同州参军　　韦夏卿
正卿
子瓘

按唐书本传夏卿字云客京兆万年人少邃于学善文辞大历中与弟正卿同举贤良方正皆策高等授高陵主簿累迁刑部员外郎时仍岁旱蝗诏以郎官宰畿甸授奉天令课第一改长安令转吏部员外郎郎中擢给事中出为常苏二州刺史徐州节度使张建封疾甚召夏卿为徐泗行军司马且代之未至而建封卒徐军立其子愔为留后召夏卿为吏部侍郎时从弟执谊在翰林尝受人金有所干请密以金内夏卿怀中夏卿毁怀不受曰吾与尔赖先人遗德致位及此顾当是哉执谊大惭转京兆尹太子宾客检校工部尚书为东都留守辞疾改太子少保卒年六十四赠尚书左仆射谥曰献夏卿性通简好古有远韵谈说多闻晚岁将罢归署其居曰大隐洞与齐映穆赞赞弟员友善虽同游终年不见其喜愠抚孤侄恩逾己子为政务通理不甚作条教所辟士如路隋张贾李景俭等至宰相达官故世称知人正卿子瓘字茂弘及进士第仕累中书舍人与李德善德任宰相罕接士唯瓘往请无间也李宗闵恶之德罢贬为明州长史会昌末累迁楚州刺史终桂管观察使　　卢群
按唐书本传群字载初系出范阳少学于垂山淮南陈少游闻其名奏署幕府已而荐诸朝李希烈反以监察御史为江西行营粮料使嗣曹王皋节度江西奏为判官皋徙荆襄皆从其府以劲正闻入为侍御史郭子仪家与嬖人张昆弟讼财不平又言嬖人宅匿珍宝德宗促按之群奏言子仪有大勋德今所讼皆其家事且嬖人宅子仪昔畀之非子弟所宜言请赦勿问从之人谓群识大体累迁兵部郎中淮西吴少诚擅决司洧水溉田使者止之不奉诏命群临诘少诚曰是于人有利群曰臣道贵顺恭恪所以为顺也专命废顺虽利何有且怠于事上者固不能责其下矣少诚听命群又为陈古今成败事逆顺祸福皆有效所以感动之少诚悚然既置酒与赋诗又歌以慰之少诚感悦不敢桀以奉使称旨迁检校秘书监郑滑节度行军司马姚南仲入朝即以群代节度群尝客于郑质良田以耕至是则出券贷直以田归其人卒年五十九赠工部尚书　　韦伦
按唐书本传伦系本京兆父光乘在开元天宝间为朔方节度使伦以荫调蓝田尉干力勤济杨国忠署为铸钱内作使判官国忠多发州县齐人令鼓铸督非所习虽棰抶苛严愈无功伦请准直募匠代无聊之人繇是役用减鼓铸多矣元宗晚节盛营宫室吏介以为欺伦阅实工员省费倍从帝入蜀以监察御史为剑南节度行军司马置顿判官时中人卫卒多侵暴尤难治伦以清俭自将西人赖济中宦疾之以谗贬衡州司户参军度支使第五琦荐伦才擢商州刺史荆襄道租庸使襄州裨将康楚元乱自称东楚义王刺史王政弃城遁贼南袭江陵绝汉沔饷道伦调兵屯邓州厚抚降贼寇益怠乃击禽楚元以献收租庸二百万缗召为卫尉卿俄兼宁陇二州刺史干元中襄州乱诏伦为山南东道节度使而李辅国方恣横伦不肯谒憾之中罢为秦州刺史吐蕃党项岁入边伦兵寡数格虏败贬巴州长史徙务川尉代宗立连拜忠台饶三州刺史宦者吕太一反岭南诏拜伦韶州刺史韶连郴都团练使为太一反间贬信州司马斥弃十年客豫章德宗嗣位选使绝域者擢伦太常少卿充和吐蕃使伦至谕天子威德赞普顺悦乃入献还进太常卿兼御史大夫再使如旨伦处朝数论政得失宰相卢杞恶之改太子少保从狩奉天及杞败关播罢为刑部尚书伦在朝堂流涕曰宰相无状使天子至此不失为尚书后何劝闻者惮其公帝后欲复用杞为刺史伦苦谏言恳至到帝纳之进太子少师郢国公致仕时李楚琳以仆射兼卫尉卿李忠诚以尚书兼少府监伦言楚琳逆节忠诚戎丑不当宠以官又请为义仓以捍无年择贤者任帝左右谓吐蕃豺虎野心不可事信约宜谨备边帝善其言厚礼之居家以孝慈称卒年八十三赠扬州都督谥曰肃　　薛&#
子
存庆

按唐书本传&#字温如河中宝鼎人以荫为懿德太子庙令累迁干陵台令岁中以清白闻课第一改昭应令人请立石纪德&#固让迁楚州刺史初州有营田宰相遥领使而刺史得专达俸及它给百余万田官数百岁以优得迁别户三千备刺史厮役&#至悉条去之租入赢异时观察使恶其絜诬以罪左授峡州刺史建中初德宗命使者分诸道察官吏升黜焉而李承状&#之简赵赞言其廉卢翰称其肃书参闻于是拜中散大夫赐金紫刘元佐表兼汴宋行军司马李希烈弃汴州走即拜&#刺史迁河南尹入为司农卿是时诏举堪刺史县令者且百人延问人间疾苦吏得失取尤通达者什二宰相欲校以文词&#曰求良吏不可责文学宜以上爱人之本为心也宰相多其计所用皆称职为京兆尹司农供三宫畜茹三十车不足请市京兆是时韦彤为万年令&#使彤禁鬻卖民苦之德宗怒夺&#彤俸帝疑下情不达因诏延英坐日许百司长官二员言阙失谓之巡对&#刚严晓法律勤身以劝下然苛察无经术大体坐善窦参改太子宾客出为岭南观察使卒年七十四赠工部尚书子存庆字嗣德貌伟岸及进士第历御史尚书郎五迁给事中与韦弘景封驳诏书时称其直刘总以幽州归穆宗谓宰相曰必用薛存庆可以宣朕意对延英一刻遣之至镇州疽发于背卒赠吏部侍郎　　崔汉衡
按唐书本传汉衡博州博平人沈懿博厚善与人交始为费令滑州节度使令狐彰表掌书记大历六年以检校礼部员外郎为和蕃副使还迁右司郎中建中二年吐蕃请盟擢殿中少监为和蕃使与其使区颊赞俱来约盟改鸿胪卿持节送区颊赞归遂定盟清水德宗幸奉天吐蕃以兵佐浑瑊败贼武功转秘书监俄拜上都留守兵部尚书东都淄青魏博赈给宣慰使又使幽州还命称旨贞元三年豫吐蕃盟平凉被执卤将杀之因夷言谓之曰我善结赞无杀我而汉衡诚信素着卤亦尊重故至河州得还明年出为晋慈隰观察使卒赠尚书左仆射　　蒋沇
按唐书蒋钦绪传钦绪子沇亦专洁博学少有名以孝廉授洛阳尉迁监察御史与兄演溶弟清俱为才吏有名天宝间始河南尹韩朝宗裴迥尝委讯覆检句而处事平剖断精允群僚莫能望也干元中历陆浑盩厔咸阳高陵四县令美政流行长老纪焉郭子仪军出其县敕麾下曰蒋沇贤令供亿当有素得蔬饭足矣毋挠其清也迁长安令以刑部郎中兼侍御史领渭桥运出纳使元载持政守道士类不迁沇以故滞郎位不得调常衮代相闻士议恨沇屈故擢御史中丞东都副留守再迁大理卿持法明审号称职德宗出奉天沇奔行在为贼所拘欲诱署伪职沇绝食不应命窜伏里中不复见京师平乃出擢右散骑常侍卒年七十四赠工部尚书　　奚陟
按唐书本传陟字殷卿其先自谯亳西徙故为京兆人少笃志通群书大历末擢进士文辞清丽科授弘文馆校书郎德宗立谏议大夫崔河图持节使吐蕃表陟自副以亲老辞不拜杨炎辅政召授左拾遗居亲丧毁瘠过礼朱泚反走间道及车驾于兴元拜起居郎翰林学士不就职贼平改太子司议郎历金部吏部员外会左右丞缺转左司郎中贞元八年迁中书舍人于是江南淮西皆大水诏陟劳问循慰所至人人便安中书吏倚宰相势常姑息独陟遇之无假借先是右省杂给&#职田禀主事与拾遗等陟以奉稍为率由是吏官有差中书令李晟有纸笔猥料积于省它日以遗舍人而杂事舍人常私有之陟均舍寮无厚薄虽细务皆身亲其劳久益强力人以为难迁刑部侍郎京兆尹李充有美政裴延龄恶之诬劾充比陆贽数遗金帛当抵罪又干没京兆钱六十八万缗请赴比部钩校时郎中崔元翰怨贽揣延龄指逮系搒掠甚急内以险文陟持平无所上下具狱上且言京兆钱给县馆传余以度支符用度略尽充既免元翰不得意以恚死陟寻知吏部选事迁侍郎铨综平允时谓与李朝隐略等不能发清明如裴行俭卢从愿也十五年病痈帝遣医疗视敕曰陟贤臣为我善治之卒年五十五赠礼部尚书陟少自砥厉著名节常荐权德舆为起居舍人知制诰杨于陵为郎中其后皆有名子敬元　　崔衍
按唐书本传衍字着深州安平人父伦字叙居父丧跣护柩行千里道路为流涕庐&#弥年服除及进士第历吏部员外郎安禄山反陷于贼不污伪官使子弟间表贼事贼平下迁晋州长史李齐物讼其忠授长安令封武邑县男宝应二年以右庶子使吐蕃卤背约留二岁执伦至泾州逼为书约城中降伦不从更囚逻娑城阅六岁终不屈乃许还代宗见之为感动呜咽即具陈卤情伪山川险易指画帝前人服其详迁尚书左丞以疾改太子宾客卒年七十一赠工部尚书谥曰敬衍天宝末擢明经调富平尉继母李不慈伦自吐蕃归李敝衣以见问故曰衍不吾给伦怒召衍将袒而鞭之衍涕泣无所陈伦弟殷趋白衍所禀举送夫人所尚何云伦悟繇是谮无入调清源令劝民力田怀附流亡观察使马燧表其能徙美原父卒事李益谨岁为李子合偿负不胜计故官刺史妻子仅免饥寒历苏虢二州虢居陕华间而赋数倍入衍白太重裴延龄领度支方聚敛私谓衍前刺史无发明公当止衍不听复奏州部多岩田又邮传剧道属岁无秋民举流亡不蠲减租额人无生理臣见长吏之患在因循不以闻不患陛下不忧恤也患申请不实不患朝廷不矜贷也陛下拔臣大州宁欲视民困而顾望不言哉德宗公其言为诏度支减赋迁宣歙池观察使静为百姓所怀幕府奏聘皆有名士后多显于时卒年六十九赠工部尚书衍俭约畏法室无妾媵禄稍周所亲族葬埋嫁娶倚以济者数十家及卒不能蒇丧表诸朝赐赙帛三百米粟称之先是天下以进奉结主恩州藏耗竭韦皋刘赞裴肃为之倡赞死衍代之旧贡金锡凡十八品皆倍直市于州民匮多逃去衍至蠲革之居十年啬用度府库充衍及穆赞代州以钱四十万缗假民赋故虽旱人不流捐由衍蓄积有素也路应为观察使以衍有惠在民言状元和元年诏书褒美赐一子官云谥曰懿　　任迪简
按唐书本传迪简京兆万年人擢进士第天德李景略表佐其军尝宴客而行酒者误进景略用法严迪简不忍其死饮为釂徐以它辞请易之归血不以闻军中悦其长者景略卒举军请为帅监军使拘迪简不听众大呼破户出之德宗遣使者察变具得所以然乃授丰州刺史天德军使由殿中侍御史授兼大夫散骑常侍入为太常少卿太子左庶子张茂昭以易定归擢迪简行军司马代之大将杨伯玉据牙不纳众杀之别将张佐元复叛迪简斩以徇乃入以检校工部尚书为节度使承茂昭奢纵后公私屈覂欲飨士无所给至与下同粝食身居戟户逾月军中感其公请安卧内迪简乃许三年上下完充以疾入除工部侍郎不能朝改太子宾客卒赠刑部尚书谥曰襄　　刘伯刍
子
宽夫

按唐书本传伯刍字素芝兵部侍郎乃之子行修谨淮南杜佑奏署节度府判官府罢召拜右补阙迁主客员外郎数过友家饮噱为韦执谊阴劾贬虔州参军久乃除考工员外郎裴&#待之善擢累给事中李吉甫当国而&#卒不加赠伯刍为申理乃赠太子少傅或言其妻&#从母也吉甫欲按之求补虢州刺史稍迁刑部侍郎左散骑常侍卒赠工部尚书伯刍风度高严善谈谑而动与时适论者少之子宽夫宝历中为监察御史奏言以王府官摄祠位轻非严恭意请以尚书省东宫三品若左右丞侍郎通摄俄转左补阙陈岵注浮屠书因供奉僧以闻除濠州刺史宽夫劾状敬宗怒谓宰相曰岵不繇僧得州谏臣安受此言宽夫曰众劾岵独臣草状应伏诛推言所从恐累国体帝谠其言释之子允章　　李建
子
讷

按唐书李逊传逊弟建字杓直与兄俱客荆州乡人争斗不诣府而诣建平决无颇母怜其孝每字之曰倭子劝吾食吾辄饱进药吾意其瘳贞元中补校书郎德宗思得文学者或以建闻帝问左右宰相郑珣瑜曰臣为吏部时当补校书者八人它皆藉贵势以请建独无有帝喜擢左拾遗翰林学士顺宗立李师古以兵侵曹州建作诏谕还之词不假借王叔文欲更之建不可左除太子詹事改殿中侍御史以兵部郎中知制诰宰相有窜定稿诏者亟请解职除京兆少尹会逊被谗建申治之出为澧州刺史召拜刑部侍郎卒赠工部尚书初建为学时家苦贫兄造知其贤为营丐使成就之故逊建皆举进士后虽通显未尝置垣屋以清俭闻建子讷字敦止及进士第迁累中书舍人为浙东观察使性疏卞遇士不以礼为下所逐贬朗州刺史召为河南尹时久雨洛暴涨讷行水魏王堤惧漂泊疾驰去水遂大毁民庐议者薄其材初讷居与宰相杨收接收欲市讷冗舍以广第讷叱曰先人旧庐为权贵优笑地耶凡三为华州刺史历兵部尚书以太子太傅卒遗命葬不请卤簿避赠谥诏听　　李元素
按唐书本传元素字太朴邢国公密裔孙仕为御史东都留守杜亚恶大将令狐运会盗劫输绢于洛北运适与其下畋近郊亚疑而讯之幕府穆员张弘靖按鞫无状亚怒更以爱将武金掠服之死者甚众亚请斥运丑土诏监察御史杨宁覆验事皆不雠亚怒劾宁罔上宁扺罪又自以不失盗为功因必其怒傅致而周内之若不可翻者德宗信不疑宰相难之诏元素与刑部员外郎崔从质大理司直卢士瞻驰按亚迎以狱告元素徐察其冤悉纵所囚以还亚大惊复劾元素失有罪比元素还帝已怒奏狱未毕帝曰出元素曰臣言有所未尽帝曰第去元素曰臣以御史按狱知冤不得尽辞是无容复见陛下帝意解即道运冤状帝感寤曰非卿孰能辨之然运犹以擅捕人得罪流归州死于贬武金流建州后岁余齐抗得真盗繇是天下重之迁给事中后美官阙咸冀元素得其处会郑滑节度使卢群卒拜元素检校工部尚书节度其军治有异绩元和初召为御史大夫大夫自贞元后难其人不补而元素以夙望召拜中外企听风采既而一不建为容容持禄内望作宰相久之不见用则谢宾客曰无以官散外我见属吏辄先拜人人失望李锜反拜浙西节度使数月还为国子祭酒进户部尚书判度支元素少孤奉长姊谨悌及没悲哽成疾因辞职屏居其妻石泉公王方庆之孙前妻子皆不肖而元素溺姬侍王不见答元素久疾益&#惑遂出之王诉诸朝诏免元素官且令畀王赀五百万卒赠陕州大都督　　李巽
按唐书本传巽字令叔赵州赞皇人以明经补华州参军事举拔萃授鄠尉进累左司郎中常州刺史召拜给事中出为湖南观察使贞元五年徙江西巽锐于为治持下以法察无遗私吏不敢少绐顺宗立擢兵部侍郎杜佑表为盐铁转运副使俄代佑使任自刘晏后职废不振赋入朘耗巽&#职一年较所入如晏最多之年明年过之又明年增百八十万&#再迁吏部尚书天资长于吏事至治家亦句检案牍簿书如公府吏有过秋毫无所纵股栗胁息常如与巽对程异坐王叔文废巽特荐引之异之计较精于巽故巽能善职盖有助云元和四年疾革郎官省候言不及病但与商校程课功利是夕卒年六十三赠尚书右仆射巽为人忌刻校怨在江西有所憎恨辄杀之始窦参为相出巽常州促其行及参贬郴州巽时观察湖南宣武节度使刘士宁致绢数千匹于参巽即劾参交通藩镇以怒德宗遂杀参云　　卢坦　阎济美
按唐书本传坦字保衡河南洛阳人仕为河南尉时杜黄裳为尹召坦立堂下曰某家子与恶人游破产盍察之坦曰凡居官廉虽大臣无厚畜其能积财者必剥下以致之如子孙善守是天富不道之家不若恣其不道以归于人黄裳惊其言自是遇加厚李复为郑滑节度使表为判官监军薛盈珍数干政坦每据理拒之有善笛者大将等悦之诣复请为重职坦笑曰大将久在军积劳亟迁乃及右职奈何自薄欲与吹笛少年同列邪诸将惭遽出就坦谢复病甚盈珍以甲士五百内牙中封府库举军大恐坦劝止之军乃安复卒诏姚南仲代之盈珍以南仲本书生易之曰是将材邪坦私谓人曰姚大夫外柔中刚监军若侵之必不受我留恐及祸乃从复丧归东都为寿安令盈珍果与南仲不相中幕府多黜死者河南赋限已穷县人诉机织未就坦诣府请申十日不听坦谕县人第输勿顾限违之不过罚令俸尔由是知名累为刑部郎中兼侍御史知杂事赤县尉为台所按京兆尹密救之帝遣中人就释坦白中丞请中覆中人走以闻帝曰吾固宜先命有司遂下诏乃释数月迁中丞初诸道长吏罢还者取本道钱为进奉帝因赦令一切禁止而山南节度使柳晟浙西观察使阎济美格诏输献坦劾奏晟济美白衣待罪帝谕坦曰二人所献皆家财朕已许原不可失信坦曰所以布大信者赦令也今二臣违诏陛下奈何以小信失大信乎帝曰朕既受之奈何坦曰出归有司以明陛下之德帝纳之李锜诛有司将毁其祖墓坦上疏谏止裴均为仆射将居谏议常侍上坦引故事及姚仲南旧比均曰仲南何人曰守正而不交权幸者均怒遂罢为左庶子数月拜宣歙池观察使初刘辟&#苏强坐诛强兄弘官晋州自免去人莫敢用者坦奏弘有才行其弟从辟时距三千里宜不通谋今坐废非用人意因请署判官帝曰使强不诛尚录其才况彼兄耶时江淮旱谷踊贵或请抑其价坦曰所部地狭谷来他州若直贱谷不至矣不如任之既而商以米坌至乃多贷兵食出诸市估遂平再迁户部侍郎判度支或告泗州刺史薛謇为代北水运时畜异马不以献事下度支坦遣吏验未反帝迟之更遣中人刘泰昕往坦曰事付有司而又遣宦官岂有司不足信乎三奏帝乃止表韩重华为代北水运使开废田列壁二十益兵三千人岁收粟二十万石河毁西受降城宰相李吉甫议徙天德坦以为城当碛口得制北狄之要美水丰草边鄣所利若避河流不过退徙数里奈何徇一时省费堕万世策邪大德故城地壤硗瘠北倚山去河远烽堠无所统接卤骑唐突势不容知是无故而蹙地二百里故曰非便城使周怀义亦以为言吉甫不悦出坦为东川节度后数月怀义忧死燕重旰代之遂徙天德师人怨杀重旰覆其家初坦与宰相李绛议多协绛藉为己助及坦出半岁而绛罢治东川尽蠲山泽盐井榷率之籍吴少诚之诛诏以兵二千屯安州坦每朔望使人问其父母妻子视疾病医药故士皆感慰无逃还者惟请收军吏闰月粮助行营为人所非元和十二年卒年六十九赠礼部尚书旧制官阶勋俱三品始听立戟后虽转四品官非贬削者戟不夺坦为户部侍郎时阶朝议大夫勋护军以尝任宣州刺史三品请立戟许之时郑余庆淹练旧章以为非是为宪司劾正诏罚一月俸夺戟自贞元以来立戟十八家不应令并追正之阎济美者第进士有长者名贞元末繇婺州刺史为福建观察使徙浙西为治简易居镇未尝增常赋罢浙西也方在道见诏而贡献无所还故帝为言之寻出华州刺史入为秘书监以工部尚书致仕卒谥曰温　　吕温按唐书吕渭传渭子温字和叔一字化光从陆贽治春秋梁肃为文章贞元末擢进士第与韦执谊厚因善王叔文再迁为左拾遗以侍御史副张荐使吐蕃会顺宗立荐卒于卤卤以中国有丧留温不遣时叔文秉权与游者皆贵显温在绝域不得还常自悲元和元年乃还而柳宗元等皆坐叔文贬温独免进户部员外郎温藻翰精富一时流辈推尚性险躁谲诡而好利与窦群羊士谔相昵群为御史中丞荐温知杂事士谔为御史宰相李吉甫持之久不报温等怨时吉甫为宦侍所抑温乘其间谋逐之会吉甫病夜召术士宿于第即捕士掠讯且奏吉甫阴事宪宗骇异既诘辨皆妄言将悉诛群等吉甫苦救乃免于是贬温均州刺史士谔资州议者不厌再贬为道州久之徙衡州治有善状卒年四十　　韩皋
按唐书韩休传休子滉滉子皋字仲闻资质厚重有大臣器由云阳尉策贤良方正异等拜右拾遗累迁考功员外郎父丧德宗遣使吊问俾论撰滉行事号泣承命立草数千言以进帝嘉之服除宰相拟考功郎中帝为加知制诰迁中书舍人御史中丞兵部侍郎号称职俄拜京兆尹奏署郑锋为仓曹参军锋苛敛吏乃说皋悉索府中杂钱折籴粟麦三十万石献于帝皋悦之奏为兴平令贞元十四年大旱民请蠲租赋皋府帑已空内忧恐奏不敢实会中人出入百姓遮道诉之事闻贬抚州员外司马未几改杭州刺史入拜尚书右丞王叔文用事皋嫉之谓人曰吾不能事新贵从弟以告叔文叔文怒出为鄂岳蕲沔观察使叔文败即拜节度徙镇海入为户部尚书历东都留守忠武军节度使大抵以简俭治所至有绩召拜吏部尚书兼太子少傅庄宪太后崩充大明宫留守穆宗以旧傅恩加检校尚书右仆射俄为真又进左仆射长庆四年复为东都留守卒于道年七十九赠太子太保谥曰贞皋貌类父既孤不复视鉴生知音律常曰长年后不愿听乐以门内事多逆知之闻鼓琴至止息叹曰美哉嵇康之为是曲其当晋魏之际乎其音主商商为秋秋者天将摇落肃杀其岁之晏乎晋乘金运商又金声此所以知魏方季而晋将代也缓其商弦与宫同音臣夺君之义知司马氏之将篡也王陵毋丘俭文钦诸葛诞继为扬州都督咸有兴复之谋皆为司马懿父子所杀康以扬州故广陵地陵等皆魏大臣故名其曲曰广陵散言魏散亡自广陵始止息者晋虽暴兴终止息于此其哀愤躁蹙憯痛迫胁之音尽于是矣永嘉之乱其兆乎康避晋魏之祸托以鬼神以俟后世知音云　　吕元膺
按唐书本传元膺字景夫郓州东平人姿仪秀有器识始游京师谒故宰相齐映映叹曰吾不及识娄郝殆斯人类乎策贤良高第调安邑尉辟长春宫判官李怀光乱河中辄解去论惟明节度渭北表佐其府惟明卒王栖曜代之德宗敕栖曜留元膺自佐入拜殿中侍御史历右司员外郎出为蕲州刺史尝录囚囚或白父母在明日岁旦不得省为恨因泣元膺恻然悉释械归之而戒还期吏白不可答曰吾以信待人人岂我违如期而至自是群盗感愧悉避境去元和中累擢给事中俄为同州刺史既谢帝逮问政事所对详谙明日谓宰相曰元膺直气谠言宜留左右奈何出之李藩裴洎谢因言陛下及此乃宗社无疆之休臣等&#死请留元膺给事左右未几兼皇太子侍读进御史中丞拜鄂岳观察使尝夜登城守者不许左右曰中丞也对曰夜不可辨乃还明日擢守者为大将入拜尚书左丞度支使潘孟阳太府卿王遂交相恶乃除孟阳散骑常侍遂邓州刺史诏辞无所轻重元膺上其诏请明枉直以显褒惩江西裴堪按虔州刺史李将顺受赇不覆讯而贬元膺曰观察使奏部刺史不加覆虽当诛犹不可为天下法请遣御史按问宰相不能夺选拜东都留守故事留守赐旗甲至元膺不给或上言用兵讨淮西东都近贼损其仪沮威望请比华汝寿三州帝不听并三州罢之留守不赐旗甲自此始都有李师道留邸邸兵与山棚谋窃发事觉元膺禽破之始盗发都人震恐守兵弱不足恃元膺坐城门指纵部分意气闲舒人赖以安东畿西南通邓虢川谷旷深多麋鹿人业射猎而不事农迁徙无常皆趫悍善斗号曰山棚权德舆居守将羁縻之未克至是元膺募为山河子弟使卫宫城诏可改河中节度使时方镇多姑息独元膺秉正自将监军及中人往来者无不严惮入拜吏部侍郎正色立朝有台宰望处事裁宜人服其有体以疾改太子宾客居官始终无訾缺卒年七十二赠吏部尚书　　薛戎
按唐书本传戎字元夫河中宝鼎人客毗陵阳羡山年四十余不仕江西观察使李衡辟署幕府三返乃肯应故宰相齐映代衡奏留之府罢复归阳羡福建观察使柳冕辟佐其府先是马总佐郑滑府监军宦人诬劾之贬泉州别驾冕欲除总以附幸家即使戎摄刺史按置其罪戎曰以是待我耶我始不愿仕正谓此耳不肯从还白其状冕怒据案引戎入戎叱引者曰见宾客乃尔乎由东厢进冕度未可屈揖而去囚之它馆环兵胁辱之累月戎终不为屈淮南节度使杜佑闻之书责冕会冕亦病死得解自放江湖间复为藩府交奏稍迁河南令吐突承璀讨镇州所过吏迎迓畏不及治道前驱惟戎境内按故无所治迓留府卒犯令者缚置狱留守怒遣将略出之不与累迁浙东观察使所部州触酒禁者罪当死橘未贡先鬻者死戎弛其禁卒治下年七十五赠左散骑常侍戎为吏不尚约束诡名誉其有善归之所部故居官时无灼灼可惊者已罢则怀之悉奉禀赒济内外亲无疏远皆归之既病以所有分遗之曰吾死矣可持为归资众皆哭而去　　胡证
按唐书本传证字启中河中河东人举进士第浑瑊美其才又以乡府奏置幕下由殿中侍御史为韶州刺史以母老辞为太子舍人更从襄阳于&#署掌书记入为户部郎中田弘正以魏博内属请使自副诏兼御史中丞为弘正副使入迁谏议大夫元和九年党项屡扰边而单于都护府累更武将职事废证以儒而勇选拜振武军节度使道河中时赵宗儒为帅以州民入谒里人荣之居四年召任金吾大将军又充京西京北巡边使太和公主降回鹘以检校工部尚书为和亲使旧制行人有私觌礼县官不能具召富人子纳赀于使而命之官证请俭受省费以绝鬻官之滥次漠南虏人欲屈胁之且言使者必易胡服又欲主便道疾驱者证固不从以唐官仪自将讫不辱命还拜工部侍郎改京兆尹左散骑常侍宝历初以户部尚书判度支固辞拜岭南节度使卒年七十一赠尚书右仆射广有舶贝奇宝证厚殖财自奉养奴数百人营弟修行里弥亘闾陌车服器用珍侈遂号京师高赀素与贾餗善李训败卫军利其财声言餗匿其家争入剽劫执其子&#内左军至斩以徇证膂力绝人晋公裴度未显时羸服私饮为武士所窘证闻突入坐客上引觥三釂客皆失色因取铁灯檠摘枝叶擽合其跗横膝上谓客曰我欲为酒令饮不釂者以此击之众唯唯证一饮辄数升次授客客淋漓盘杓不能尽证欲击之诸恶少叩头请去证悉驱出故时人称其侠　　冯宿
子图　弟宽
定　审　审子缄

按唐书本传宿字拱之婺州东阳人父子华庐亲墓有灵芝白兔号孝冯家宿贞元中与弟定从弟审宽并擢进士第徐州张建封表掌书记建封卒子愔为军中胁主留事李师古将乘丧复故地愔大惧于是王武俊拥兵观衅宿以书说曰张公与公为兄弟欲共力驱两河归天子天下莫不知今张公不幸幼儿为乱兵所胁内则诚款隔绝外则强寇侵逼公安得坐视哉诚能奏天子不忘旧勋赦愔罪使束身自归则公有靖乱之功继绝之德矣武俊悦即以表闻遂授愔留后宿不乐佐愔更从浙东贾全观察府愔憾其去奏贬泉州司户参军召为太常博士王士真死子承宗阻命不得谥宿谓世劳不可遗乃上佳谥示不忘忠再迁都官员外郎裴度节度彰义军表为判官淮西平除比部郎中长庆时进知制诰牛元翼徙节山南东道为王廷凑所围以宿总留事还进中书舍人出华州刺史避讳不拜徙左散骑常侍兼集贤殿学士拜河南尹洛苑使姚文寿纵部曲夺民田匿于军吏不敢捕府大集部曲辄与文寿偕来宿掩取榜杀之历工部刑部二侍郎修格后敕三十篇行于时累封长乐县公擢东川节度使完城郛增兵械十余万诏分余甲赐黔巫道涪水数败民庐舍宿修利防庸一方便赖疾革将断重刑家人请宥之宿曰命修短天也挠法以求佑吾不敢卒年七十赠吏部尚书谥曰懿治命薄葬悉以平生书纳墓中子图字昌之连中进士宏辞科大中时终户部侍郎判度支宽为起居郎
定字介夫伟仪观与宿齐名人方汉二冯于&#素善之&#在襄阳定徒步上谒吏不肯白乃亟去&#闻斥吏归钱五十万及诸境定返其遗以书让迪不下士&#大惭第进士异等辟浙西薛苹府以鄠尉为集贤校理始定居丧号毁甚故数移疾大学士疑其简怠夺职三迁祠部员外郎出为郢州刺史吏告定略民妻干没库钱御史鞫治无状坐游宴不节免官起为国子司业再迁太常少卿文宗尝诏开元霓裳羽衣舞参以云韶肄于廷定部诸工立县间端凝若植帝异之问学士李&#&#以定对帝喜曰岂非能古章句者邪亲诵定送客西江诗召升殿赐禁中瑞锦诏悉所著以上迁谏议大夫是岁训注败多诛公卿中外危惴及改元天子御前殿仇士良请以神策仗卫殿门定力争罢之又请许左右史从宰相至延英记所言执政不悦改太子詹事郑覃兼太子太师上日欲会尚书省定礼当集詹事府诏可论者多其正换卫尉卿以左散骑常侍致仕卒赠工部尚书谥曰节初源寂使新罗其国人传定黑水碑画鹤记韦休符使西蕃所馆写定商山记于屏其名播戎夷如此审字退思开成中为谏议大夫拜桂管观察使历国子祭酒监有孔子碑武后所立睿宗署额审请琢周着唐终秘书监子缄字宗之干符初历京兆河南尹
　　卢简辞
兄简能　简能子
知猷　知猷子文度

按唐书本传简辞字子策父纶别传与兄简能弟弘止简求皆有文并第进士历佐帅府入迁侍御史习知法令及台阁旧事宝历中黎干子煟诣台请复叶县故田有司莫能知简辞独诘曰按干坐党鱼朝恩诛赀田皆没大历后数十年比有赦令无原洗之言煟安得冒论不为治福建盐铁院官卢昂坐赃简辞穷按乃得金&#瑟瑟枕大如斗敬宗曰禁中无此昂为吏可知矣李程镇太原表为节度判官入授考功员外郎累擢湖南浙西观察使以检校工部尚书为忠武节度使徙山南东道坐事贬衢州刺史卒简能见郑注传其子知猷字子中进士第登宏辞补秘书省正字萧邺镇荆南剑南再辟掌书记入迁右补阙出为饶州刺史以政最闻累进中书舍人朱玫乱避难不出僖宗还京召拜工部侍郎史馆修撰历太常卿户部尚书至太子太师昭宗为刘季述所幽感愤卒赠太尉知猷器量浑厚世推为长者善书有楷法文辞赡丽子文度亦贵显　　王璠
按唐书本传璠字鲁玉元和初举进士宏辞皆中迁累监察御史仪宇峻整着称于时以起居舍人副郑覃宣慰镇州长庆末擢职方郎中知制诰时李逢吉秉政特厚璠骤拜御史中丞璠挟所恃颇横恣道值左仆射李绛交骑不避绛上言左右仆射师长庶官开元时名左右丞相虽去机务然犹总百司署位不着姓上日班见百官而中丞御史在廷元和中伊慎为仆射太常博士韦谦以慎位缘恩进削其礼至仆射就台见中丞或立廷中中丞乃至宪度倒置不可为法逢吉惮绛正遏其事不奏但罢璠为工部侍郎而绛亦用太子少师分司东都议者不直之初璠按武昭狱意逢吉德己及罢中丞乃失望久之出为河南尹时内&#小儿颇扰民璠杀其尤暴者远近畏伏入为尚书右丞再迁京兆尹自李谅后政条隳斁奸豪不戢璠颇修举政有名郑注奸状始露宰相宋申钖御史中丞宇文鼎密与璠议除之璠反以告王守澄而注由是倾心于璠进左丞判太常卿事出为浙西观察使李训得幸璠于逢吉旧故故荐之复召为左丞拜户部尚书判度支封祁县男李宗闵得罪璠亦其党见注求解乃免训将诛宦人乃授河东节度使已而败璠子遐休直弘文馆所善学士令狐定及刘轲刘軿仲无颇柳喜集其所皆被缚定等自解辩得释遐休诛璠凿润州外隍得石刻曰山有石石有玉玉有瑕术家谓璠祖名崟生础础生璠尽瑕休盖其应云　　韩约
按唐书本传约朗州武陵人本名重华志勇决略涉书有吏干历两池榷盐使虔州刺史交址叛领南安都护再迁太府卿太和九年代崔鄯为左金吾卫大将军居四日起事约繇钱谷进更安南富饶地聚赀尤多　　罗立言
按唐书本传立言者宣州人贞元末擢进士魏博田弘正表佐其府改阳武令以治剧迁河阴立言始筑城郭地所当者皆富豪大贾所占下令使自筑其处吏籍其阔&#号于众曰有不如约为我更完民惮其严数旬毕民无田者不知有役设锁绝汴流奸盗屏息河南尹丁公着上状加朝散大夫然倨下傲上出具弓矢呵道宴宾客列倡优如大府人皆恶之以是稀迁然自放不衰改度支河阴留后坐平籴非实没万九千缗盐铁使惜其干止奏削兼侍御史由庐州刺史召为司农少卿以财事郑注亦与李训厚善训以京兆多吏卒擢为少尹知府事以就其谋　　王彦威
按唐书本传彦威其先出太原少孤家无赀自力于学举明经甲科淹识古今典礼未得调求为太常散吏卿知其经生补检讨官彦威采获隋以来下讫唐凡礼沿革皆条次汇分号元和新礼上之有诏拜博士宪宗以正月崩有司议葬用十二月下宿彦威建言天子之葬七月春秋之义志崩不志葬必其时也举天下葬一人故过期不葬则讥之高祖中宗葬皆六月太宗四月高宗九月睿代二宗皆五月德宗十月顺宗七月惟元肃二宗皆十二月有为为之非常典也且葬毕而虞虞而卒哭卒哭而祔皆卜日今葬卜岁暮则毕祔在明年正月是改元庆赐皆废矣有诏更用五月淮南李夷简上言大行皇帝功高宜称祖穆宗下其议彦威奏古者始封为太祖由太祖而降则又祖有功宗有德故夏人祖颛顼而宗禹商人祖契而宗汤周人祖文王而宗武王魏晋而下务欲推美自始祖外并建列祖之议叔世乱家不可以为训唐本周礼以景皇帝为太祖祖神尧而宗太宗自高宗后咸称宗以为成法不然太宗致升平元宗清内难肃宗收复两京皆拨乱反正犹不称祖今当本三代之制黜魏晋乱法大行庙号宜称宗制可又旧事祔庙必告于太极殿然后奉主入庙既事则已而有司祔主毕又还告太极殿彦威以为不可执政怒坐祝辞误夺二季俸削一阶彦威终不回屈后累擢司封郎中弘文馆学士谏议大夫李师道既平其十二州赋法未均诏彦威为勘定两税使差量纤悉人不为烦还兼史馆修撰兴平民上官兴杀人亡命吏囚其父兴闻自首请罪京兆尹杜悰御史中丞宇文鼎以自归死免父之囚可劝风俗议减死彦威上言杀人者死百王共守原而不杀是教杀人有诏贷死彦威诣宰相据法争论下迁河南少尹俄改司农卿李宗闵执政雅善之进拜平卢节度使开成初召为户部侍郎判度支彦威于儒学固该邃亦善吏事但经总财用出入米盐非所长也而性刚讦自恃尝见文宗显奏曰百口家知有岁计而军用一切可不谨邪臣按见财量入以为出随色占费终岁用之无毫厘差假令臣一旦迷愚欲自欺没亦不可得因上占额图又言至德迄元和天下观察者十节度使二十有九防御者四经略者三大都通邑皆有兵最凡八十余万长庆籍户三百五十万而兵乃九十九万率三户资一兵今举天下之入岁三千五百万上供者三之一又三之二则衣赐仰给焉自留州留使外余四十万众皆仰度支又为供军图上之彦威虽自谓楗柅奸冒着定其费于利害无益也始神策军多以禀缣于度支取直吏私增贾厚给之经费益耗开成初有诏禁止时宦者仇士良鱼弘志方用事彦威乃奏复与直悦媚士良等又劾王播贡羡赢以冀速进会边兵诉所赐不时缣皆敝恶摄吏送台狱而彦威视事自如及诏停务始惶恐就第贬卫尉卿俄检校礼部尚书为忠武节度使毁山房三千余所盗无所容徙节宣武封北海县子性强敏善着书颇行于时卒赠尚书右仆射谥曰靖　　王龟
按唐书王播传播弟起起子龟字大年性高简博知书传无贵冑气常以光福第宾客多更住永达里林木穷僻构半隐亭以自适侍父至河中庐中条山朔望一归省州人号郎君谷未始以人事自婴武宗雅知之以左拾遗召入谢自陈病不任职诏许终父丧召为右补阙再擢屯田员外郎称疾去崔玙观察宣歙表为副龟乐宛陵山水故从之入为祠部郎中史馆修撰咸通中知制诰铎为相改太常少卿同州刺史牙将白约素暴横尝哗言月禀薄以动士心为乱龟捕杀之人皆震栗徙浙东观察使初式临州有惠政人闻其至欢迎之卒赠工部子荛力学有文辞以铎当国不贡进士终右司员外郎　　柳仲郢
按唐书柳公绰传子仲郢字谕蒙母韩即皋女也善训子故仲郢幼嗜学尝和熊胆丸使夜咀咽以助勤长工文着尚书二十四司箴为韩愈咨赏元和末及进士第为校书郎牛僧孺辟武昌幕府有父风矩僧孺叹曰非积习名教安及此邪入为监察御史迁侍御史有禁卒诬里人斫父墓柏射杀之吏以专杀论而中尉护免其死右补阙蒋系争不省仲郢监罚执曰贼不死是乱典刑有诏御史萧杰监之杰复争遂独诏京兆杖之不监朝廷嘉其守会昌初累转吏部郎中时诏减官冗长者仲郢条简浃日损千二百五十员议者厌伏迁左谏议大夫武宗延方士筑望仙台累谏谆切帝遣中人愧谕御史崔元藻以覆按吴湘狱得罪仲郢切谏宰相李德裕不为嫌奏拜京兆尹置权量于东西市使贸易用之禁私制者北司吏入粟违约仲郢杀而尸之自是无人敢犯政号严明会废浮屠法尽坏铜像为钱仲郢为铸钱使吏请以字识钱者不答既淮南铸会昌字久之僧反取为钟钹云中书舍人纥于诉甥刘诩殴其母诩为禁军校仲郢不待奏即捕取之死杖下宦官以为言改右散骑常侍知吏部铨德裕颇抑进士科仲郢无所徇是时以进士选无受恶官者又当调者持阙簿令自阅即拟唱吏无能为奸宣宗初德裕罢政事坐所厚善出为郑州刺史周墀镇滑而郑为属郡高其绩及入相荐授河南尹召拜户部侍郎墀罢它宰相恶仲郢左迁秘书监数月复出河南尹以宽惠为政或言不类京兆时答曰辇毂之下失弹压郡邑之治本惠养乌可类乎擢剑南东川节度使大吏边章挟势肆贪前帅不能制仲郢因事杀之官下肃然居五年召为吏部侍郎俄改兵部领盐铁转运使有刘习者以药术进诏署盐官仲郢以为医有本色官若委钱谷名分不正帝悟乃赐缣遣还大中十二年辞疾以刑部尚书罢使转户部封河东县男为山南西道节度使南郑令权奕以罪仲郢杖之六日死贬雷州刺史顷之以太子宾客分司东都起为虢州刺史以检校尚书左仆射东都留守会盗发父墓弃官归华原徙华州刺史不拜咸通五年为天平节度使初仲郢为谏议大夫后每迁必乌集升平第庭树戟架皆满五日乃散及是不复集卒于镇仲郢方严尚气义事亲甚谨李德裕贬死家无禄不自振及领盐铁遂取其兄子从质为推官知苏州院宰相令狐绹持不可乃移书开谕绹绹感悟从之每私居内斋束带正色服用素父子更九镇五为京兆再为河南皆不奏瑞不度浮屠急于摘贪吏济单弱每旱潦必贷匮蠲负里无逋家衣冠孤女不能自归者斥禀为婚嫁在朝非庆吊不至宰相第其迹略相同家有书万卷所藏必三本上者贮库其副常所阅下者幼学焉仲郢尝手钞六经司马迁班固范晔史皆一钞魏晋及南北朝史再又类所钞它书凡三十篇号柳氏自备旁录仙佛书甚众皆小精真无行字子璞珪璧玭　　杨于陵按唐书本传于陵字达夫本汉太尉震之裔父太清倦宦客河朔死安禄山之乱于陵始六岁间关至江左逮长有奇志十八擢进士调句容主簿节度使韩滉刚严少许可独奇于陵谓妻柳曰吾求佳&#无如于陵贤因以妻之辟鄂岳江西使府滉居宰相领财赋权震中外于陵随府罢避亲不肯调退庐建昌以文书自娱乐滉卒乃入为鄯部员外郎以吏部判南曹选者恃与宰相亲文书不如式于陵驳其违宰相怒以南曹郎出使吊宣武军未几迁右司郎中换吏部出为绛州刺史德宗雅闻其名留拜中书舍人时京兆李实恃恩暴横于陵与所善许孟容不离附为所谮短徙秘书少监帝崩宣遗诏于太原幽州节府献遗无所纳拜华州刺史迁浙东观察使越人饥请出米三十万石折赡贫民政声流闻入为京兆尹先是编民多窜北军籍中倚以横闾里于陵请限丁制减三丁者不得着籍奸人无所影赖京师豪右大震迁户部侍郎元和初牛僧孺等以贤良方正对策于陵被诏程其文居第一宰相恶其言出为岭南节度使辟韦词李翱等在幕府咨访得失教民陶瓦易蒲屋以绝火患监军许遂振者悍戾贪肆惮于陵不敢挠以私则为飞语闻京师宪宗不能无惑有诏罢归遂振领留事笞吏剔抉其赃吏呼曰杨公尚拒他方赂遗肯私官钱耶宰相裴&#亦为帝别白言之乃授吏部侍郎而遂振终得罪初吏部程判别诏官参考齐抗当国罢之至是尚书郑余庆移疾乃循旧制于陵建言佗官但第判能否不知限员有司计员为留遣之格事不相谋莫如勿置于是有诏三考官止较科目选至常调悉归吏部又请修甲历南曹置别簿相检实吏不能为奸始奏选者纳直给符告居四年凡调三千员时谓为适以兵部兼御史大夫判度支王师讨淮西于陵用所亲为供军使主唐邓而高霞寓腾牒度支以饷道乏及战败诏责之指以为言帝怒贬于陵郴州刺史徙原王傅复以户部侍郎知吏部选李师道平诏宣慰淄青朝廷始议分其地而刘悟节度滑州未出郓于陵趣使上道还奏帝悦其能会浙西观察使李翛死皇甫鏄素忌于陵荐以代翛帝不之可穆宗立迁户部尚书为东都留守数上疏乞身不许授太子少傅封弘农郡公俄以尚书左仆射致仕诏赐实俸让不受于陵器量方峻进止有常度节操坚明始终不失其正时人尊仰之太和四年卒年七十八册赠司空谥曰贞孝四子景复绍复师复嗣复　　赵宗儒
按唐书本传宗儒字秉文邓州穰人八代祖彤后魏征南将军父骅字云卿少嗜学履尚清鲠开元中擢进士第补太子正字调雷泽河东丞采访使韦陟器之表置其府又为陈留采访使郭纳支使安禄山陷陈留骅没于贼时江西观察使韦儇族妹坐其夫为畿官不供贼没为婢骅哀之以钱赎韦厚为资给贼平访近属归之时人高其义骅以尝陷贼贬晋江尉久之召拜左补阙迁累尚书比部员外郎建中初迁秘书少监敦交友行义不以夷险混操少与殷寅颜真卿柳芳陆据萧&#士李华邵轸善时为语曰殷颜柳陆李萧邵赵谓能全其交也骅位省郎衣食窭乏俸单寡诸子至徒步人为咨美泾原兵反骅窜山谷病死赠华州刺史宗儒第进士授校书郎判入等补陆浑主簿数月拜右拾遗翰林学士时父骅迁秘书少监德宗欲崇其门使一日并命再迁司勋员外郎贞元六年领考功事自至德后考绩失实内外悉考中上殿最混淆至宗儒黜陟详当无所回惮右司郎中独孤良器殿中侍御史杜伦以过黜考左丞裴郁御史中丞卢降考中中凡入中上者纔五十人帝闻善之进考功郎中累迁给事中十二年以本官同中书门下平章事赐服金紫居二岁罢为太子右庶子屏居慎静奉朝请而已迁吏部侍郎召见劳曰知卿杜门六年故有此拜曩与先臣并命尚念之邪宗儒俯伏流涕元和初检校礼部尚书充东都留守三迁至检校吏部荆南节度使散冗食戍二千人历山南西道河中二镇拜御史大夫改吏部尚书穆宗立诏先朝所召贤良方正委有司试宗儒建言应制而来者当天子临问试有司非国旧典请罢之诏可俄检校右仆射守太常卿太常有五方师子乐非大朝会不作帝嗜声色宦官领教坊者乃移书取之宗儒不敢违以诉宰相宰相以事专有司不应关白以儒不职罢为太子少师太和初进太子太傅文宗召访政理对曰尧舜之化慈俭而已愿陛下守之帝纳其言六年授司空致仕卒年八十七册赠司徒谥曰昭宗儒以文学历将相位任崇剧然无仪矩以治生琐碎失名　崔管
按唐书崔珙传管字从律珙兄举进士贤良方正皆高第累辟诸使府入朝稍历吏部员外郎李德裕任御史中丞引知杂事进给事中太和初持节宣慰卢龙使称旨及兴元杀李绛复往慰抚军皆按堵还迁工部侍郎京兆尹宋申锡为谗所危宦竖切齿时罕敢辨者管与大理卿王正雅固请出狱付外与众治之天下重其贤以尚书右丞出为荆南节度使进左丞时弟珙任京兆尹并据显剧处世以为荣俄判兵部西铨吏部东铨徙东都留守以吏部尚书召辞疾不拜会昌中终山南西道节度使赠尚书左仆射管行方介有器蕴人属以为相而卒不至当时共咨云弟璪玙　　韦博
按唐书本传博字大业京兆万年人祖黄裳浙西节度观察使博取进士第寖迁殿中侍御史开成中萧本诈穷得罪诏与中人籍其财中人利宝玉欲窃取去博夺还簿无遗赀回鹘入寇以符澈为河东节度使拜博为判官久之进主客郎中时诏毁佛祠悉浮屠隶主客博言令太暴宜近中宰相李德裕恶之会羌浑叛以何清朝为灵武节度使诏博副之擢右谏议大夫召对赐金紫因行西北边商虏强弱还奏有旨进左大夫为京兆尹与御史中丞嚣竞不平皆得罪下除博卫尉卿出为平卢节度使检校礼部尚书徙昭义卒年六十二赠兵部尚书　　薛元赏
按唐书本传元赏亡里系所来太和初自司农少卿出为汉州刺史时李德裕为剑南西川节度使会维州降德裕受之以闻牛僧孺沮其议执还之元赏上书极言可因抚之溃虏膺腹不可失不省段文昌代德裕状元赏治当最迁累司农卿京兆尹出为武宁节度使罢泗口猥税人以为便俄徙邠宁会昌中德裕当国复拜京兆尹都市多侠少年以黛墨镵肤夸诡力剽敓坊闾元赏到府三日收恶少杖死三十余辈陈诸市余党惧争以火灭其文元赏长吏事能推言时弊件白之禁屯怙势扰府县元赏数与争不少纵由是军暴折戢百姓赖安就加检校吏部尚书阅岁进工部尚书领诸道盐铁转运使德裕用元赏弟元龟为京兆少尹知府事宣宗立罢德裕而元龟坐贬崖州司户参军元赏下除袁王傅久之复拜昭义节度使卒　　五代
　　刘审交
按五代史本传审交字求益幽州文安人也少略知书通于吏事为唐兴令补范阳牙校刘守光僭号以审交为兵部尚书守光败归于太原唐庄宗以为从事其后赵德钧镇范阳北面转运使马绍宏辟审交判官王晏球讨王都以为转运供军使定州平拜辽州刺史复为北面转运使改慈州刺史以母老去官母丧哀毁过礼不调累年晋高祖即位杨光远讨范延光于魏州审交复为供军使是时晋高祖分户部度支盐铁为三使岁余三司益烦弊乃复合为一拜审交三司使议者请检天下民田宜得益租审交曰租有定额而天下比年无闲田民之苦乐不可等也遂止不检而民赖以不扰迁右卫上将军陈州防御使出视民田见民耕器薄陋乃取河北耕器为范为民更铸安从进平徙审交襄州又徙青州皆有善政罢还契丹犯京师留萧翰而去翰复以审交为三司使已而翰召许王从益守京师汉高祖起义太原从益召高行周以拒高祖行周不至从益母王淑妃与群臣谋迎高祖或以谓燕兵在京师者犹数千可以城守而待行周淑妃不从议未决审交进曰余燕人也今为燕守城当为燕谋然事势不可为也太妃语是从益乃罢不设备遣人西迎高祖高祖至罢审交不用隐帝时为汝州防御使有能名干佑三年卒年七十四州人聚哭柩前上疏乞留葬近郊使民得岁时祠祭诏特赠太尉起祠立碑　　辽
　　耶律韩八
按辽史本传韩八字嘲隐倜傥有大志北院详稳古之五世孙太平中游京师寓行宫侧惟囊衣匹马而已帝微服出猎见而问之曰汝为何人韩八初不识漫应曰我北院部人韩八来觅官耳帝与语知有长才阴识之会北院奏南京疑狱久不决帝召韩八驰驿审录举朝皆惊韩八量情处理人无冤者上嘉之籍群牧马阙其二同事者考寻不已韩八略不加诘即先驰奏帝益信任景福元年为左夷离毕徙北面林牙眷遇优异重熙六年改北院大王政务宽仁复为左夷离毕十二年再为北院大王入朝帝从容谓曰卿守边任重当实府库赈贫乏以报朕既受诏愈竭忠谨知无不言便益为多卒年五十五上闻悼惜死之曰箧无旧蓄椸无新衣遣使吊祭给葬具韩八平居不屑细务喜愠不形尝失所乘马家僮以同色者代之数月不觉
　政事部名臣列传十四
　　宋一
　　赵上交
按宋史本传上交涿州范阳人本名远字上交避汉祖讳遂以字称祖光邺鄂州录事参军父简章涿州司马上交身长七尺黑色美风仪善谈论负才任气为乡里所推后唐同光中尝诣中山干王都有和少微者亦在都门下忌之颇毁訾上交都遂不为礼上交不得志因南游洛阳与中官骠骑大将军马绍宏善绍安领北面转运制置大使表为判官迁殿中丞秦王从荣开府兼判军卫以上交为虞部员外郎充六军诸卫推官李澣张沆鱼崇远皆曰阙
二字
秦府悉
与上交友善累迁司封郎中充判官从荣素豪迈不遵礼法好昵群小上交从容言曰王位尊严当修令德以慰民望王忍为此独不见恭世子戾太子之事乎从荣怒出之历泾秦二镇州节度判官从荣及祸僚属皆坐斥上交由是知名晋初召为左司郎中度支判官历右谏议大夫会废翰林学士以上交为中书舍人知内外制迁刑部侍郎尝上言伏睹长兴中诏书州县官在任详谳刑狱昭雪人命者不限岁月赴选许令超资注官仍赐章服诸道州府给付公验躬赴行部投状随给优牒庶绝欺罔以存激劝载详元诏止言州县未该内外职司乞自今但能雪活冤狱不限中外官并加旌赏诸道州县委长吏抄案以闻俟本人考满即诣刑部投状毋得隔越年岁庶使内外同律诏从之俄迁户部侍郎拜御史中丞弹举无所阿避契丹入汴立明宗幼子许王从益为帝以礼部尚书王崧为左丞相上交为右丞相契丹去上交请去伪号称梁王汉祖将至从益遣上交驰表献款授检校礼部尚书太仆卿迁秘书监周祖监国命太师冯道迎湘阴公于徐州以上交副之广顺初拜礼部侍郎会将试贡士上交申明条制颇为精密始复糊名考校擢扈载甲科及取梁周翰董淳之流时称得士转户部侍郎明年再知举谤议纷然时枢密使王峻用事常荐童子上交拒之峻怒奏上交选士失实贬商州司马朝议以为大重会峻贬乃止但坐所取士李观侯璨赋落韵改太子詹事显德初迁宾客二年拜吏部侍郎多请告不朝时出游别墅世宗因问陶谷曰上交岂衰老乎谷对曰上交昔掌贡举放鬻市家子李观及第受所献名园多植花卉优游自适世宗怒免其官宋初起为尚书右丞建隆二年正月卒年六十七上交所莅官以干闻当时称有公辅器尤好吟咏有集二十卷张昭为序子曮字可畏七岁丧母过哀十二能属文与兄晙同举进士未成名而兄夭遂以荫补千牛备身历秘书郎殿中丞着作郎卒年二十六有集十卷太宗尝取以入内　　张铸按宋史本传铸字司化河南洛阳人性清介不事生产曾祖居卿祖杨父文蔚在唐俱举进士杨至翰林学士承旨天平军节度检校吏部尚书文蔚中书侍郎平章事五代史有传铸梁贞明三年举进士补福昌卫集贤校理拜监察御史迁殿侍御史仕后唐历起居郎金部员外郎赐绯改右司员外郎明宗初转金部郎中赐金紫尝上言曰国家以务农为本守令以劝课为先广辟田畴用实仓廪窃见所在乡村浮户方事垦辟甫成生计种田未至二顷植木未及十年县司以定色役民畏责敛舍之而去殊乖抚恤之方徒设招携之令望令诸州应有荒田纵民垦莳俟及五顷已上三年外始听差科从之使两浙还迁考功郎中晋天福初福州王延义奉义称藩遣铸持节册为闽国王少帝即位改河南令开运二年召为太常少卿避曾祖讳不拜改秘书少监判太常寺事逾年转右庶子分司西京周广顺初入为左谏议大夫给事中使朗州显德三年授检校礼部尚书光禄卿又以祖名请避改秘书监判光禄寺宋初加检校刑部尚书建隆四年卒年七十二铸美姿仪善笔札老能灯下细书如蝇头由晋以来天地宗庙及上徽号封拜王公册文皆诏铸书之及卒身无兼衣家人鬻其服马园圃得钱十万以葬　　袁廓
按宋史本传廓&#州梓潼人在蜀举进士及第入宋补双流县主簿又为西平县主簿勾稽漏籍得民丁万余州将荐其勤职就迁上蔡令又以课最擢太子右赞善大夫令于御史府分领推事掌榷货务廓性夸&#敢大言好诋讦太祖以奇士待之太宗即位迁殿中丞出知楚州归掌京师市征岁中增课数万缗上嘉之赐绯鱼钱百万会钱俶尽籍土宇以献命廓按籍浙中诸州军仓库之物悉输京师得以便宜从事仍诏每公宴别席而坐以宠异之复命知郓州会河决溢入城浸居人庐舍至冬月结为冰廓大发民凿取以竹舆舁出城散积之使者至谓其有略致水不入城乃以状闻拜监察御史至春冻解州地下流澌溢入为民患会秦王廷美迁置房州以崇仪副使阎彦进知州事廓通判州事并赐白金三百两廓俄转殿中侍御史召为户部判官命与陈恕李惟清专计度刍粮事改户部员外郎又为度支判官籍田转本曹郎中判户部勾院廓强项好争数与判使等较曲直于上前声气俱厉上每优容之然勾稽精密由是部领拥积为郡吏所诉诏御史辨问廓谒见宰相赵普自理属郑州团练使侯莫陈利用得罪廓尝与利用书札往还稔昵普谓之曰职司常事此不足云与利用交结款密于理可乎廓惊惭泣下不能对数日出知温州就迁鸿胪少卿同郡袁仁甫掌州之关征素以宗盟之分颇相亲善一旦不协互有论奏上遣光禄寺丞牛韶往按验韶至并摄系狱置对上疑廓被诬驿召赴阙廓性刚褊被诘治峻急诏书未至以愤死上闻甚追悼之复验仁甫所诉多无实状免韶官贬仁甫商州长史赠廓右谏议大夫录其子丘贺为奉礼郎始十岁上犹念廓不已又诏削仁甫名籍配隶商州　　董枢
按宋史本传枢真定元氏人后唐太清中以献书授校书郎累历宾佐晋天福中为左拾遗知枢密院表奏周广顺初为左补阙世宗即位诏常参官各奏封事枢上平吴策淮南平迁浚仪令恭帝即位迁殿中侍御史太祖干德初迁主客员外郎上书请伐蜀蜀平通判&#州会全师雄叛攻&#刺史张仁谦足疾不能战欲弃城走枢固争战贼败之因招余众降仁谦饮枢令醉密杀降数百诬奏枢与贼通会中使自成都还备言其事太祖并召之庭辩曲直仁谦遂屈下御史台鞫之黜宋州教练使以枢尝贡西伐计迁比部郎中三年出兼桂阳监使上书请伐广南诏益桂阳戍卒三千令枢统之开宝二年又上方略会刘鋹命内侍曾居实侵桂阳枢击退之三年大举伐鋹令枢率兵趋连口克之改兵部郎中权知连州兼行营招抚使岭南平赐钱三百万四年移知襄州又为河北转运使改判西京留司御史台初枢罢桂阳监以左赞善大夫孔璘代之璘通三礼尝讲学于河朔擢第历州县及升朝莅桂阳岁满以太子洗马赵瑜代之瑜赵州人家世豪右自言练达边事开宝中命为易州通判岁满移桂阳瑜至即称疾遂以著作郎张侃代之侃至月余奏瑜在任累月得羡银数十斤虽送官而不具数闻计枢与璘隐没可知矣诏下御史案之狱具有司计盗赃法俱当死太祖曰赵瑜非自盗但不能发擿耳枢璘并坐死瑜决杖流海岛擢侃为屯田员外郎　　史珪
按宋史本传珪河南洛阳人父晖晋严卫指挥使珪少以武勇隶军籍周显德中迁小校太祖领禁卫以珪给事左右及受禅用为御马直队长四迁为步军副都军头兼控鹤弓弩大剑都指挥使开宝六年加都军头领毅州刺史太祖初临御欲周知外事令珪博访珪廉得数事白于上验之皆实由是信之后乃渐肆威福民有市官物不当偿者珪告其欺罔当置法列肆无不侧目上闻之因下诏曰古人以狱市为寄者盖知小民惟利是从不可尽法而绳之也况先甲之令未尝申明苟陷人于刑深非理道将禁其二价宜示以明文自今应市易官物有妄增价直欺罔官钱者案鞫得实并以枉法论其犯在诏前者一切不问自是珪不复敢言时德州刺史郭贵知邢州国子监丞梁梦升知德州贵族人亲吏之在德州者颇为奸利梦升以法绳之贵素与珪善遣人以其事告珪图去梦升珪悉记于纸将伺便言之一日上因言尔来中外所任皆得其人珪遽曰今之文臣亦未必皆善乃探怀中所记以进曰祇如知德州粱梦升欺蔑刺史郭贵几至于死上曰此必刺史所为不法梦升真清强吏也因以所记纸付中书曰即以梦升为赞善大夫既又曰与左赞善珪以谮不行居常怏怏九年坐漏泄禁中语出为光州刺史会岁饥淮蔡民流入州境珪不待闻即开仓减价以粜所全活甚众吏民诣阙请植碑颂德者数百人太平兴国初以为扬楚等九州都巡检使四年征太原命珪与彰信军节度刘遇攻城北面从征幽州坐所部逗挠失律责授定武行军司马数月召为右卫将军领平州刺史督浚惠民河自尉氏达京九十里数旬而毕民咸便之会江淮民曲谋首等数十百人聚为盗命珪率龙猛骑兵五百往捕悉获之六年迁隰州刺史知保州静戎军上缘边便宜十五事皆从之雍熙中从曹彬征幽州为押阵部署以所部下涿州师还卒年六十一珪多智数好以甘言小惠取誉于人故所至不忍其去云　　王易简
按宋史本传易简字国宝京兆万年人性介特寡合曾祖胐唐&#州刺史祖远连州刺史父贯唐州刺史易简少好学工诗会僖宗幸蜀长安兵乱避地山谷梁干化中邵王友诲镇陕易简举进士诣府拔解友诲赠钱二十万明年遂擢第复隐华山邠帅韩恭辟观察支使府罢华帅李保衡复辟从事逾年尹皓代保衡易简仍在幕府会朱友谦以河中叛归庄宗攻华州甚急城中危惧咸请筑月城以自固皓恃勇不听下令曰有敢复言者斩易简固请乃许板筑始毕外城果坏军民赖之会夜不能攻友谦遂遁去皓卒易简归田里久之召为著作郎数月弃去复召为右拾遗上书忤旨出为邓州节度推官后唐同光中遣魏王继岌伐蜀以宰相郭崇韬为招讨使辟易简为巡官改魏王都督府记室参军明宗即位周帅罗周恭辟为掌书记府罢退居华阴作小隐诗二十首并序以见志好事者多传诵秦王从荣闻而重之谓宰相冯道李愚曰易简有才岂宜久居外地即召为祠部员外郎改水部郎中知制诰府中书舍人晋初赐金紫判弘文馆史馆事晋祖为治务求速效易简上渐治论以谏之诏书褒答以论付史馆及废翰林学士易简兼知内制三拜御史中丞历右丞吏部侍郎左丞判吏部铨尝上言选门格敕条件具存藩府官僚习熟者少凡给文解未晓规程以致选人诣都亲求解样往来跋涉重可伤闵传写少差旋复验放乞自今委南曹详定解样兼录长定格取解条下诸州板置州院门每取解时准条式遵行从之晋祖在大梁台省湫隘易简奏举故事一岁得元省钱二百万缮治省署及造器物号为举职周朝讳简易止名易广顺初迁礼部尚书是冬合三铨为一令易简权判俄改刑部尚书周祖将亲郊命判兵部会册四庙命为副使周祖晏驾为山陵副使显德四年告老以太子少保致仕归乡里宋初召加少傅所居华阴构一鸣堂二品楼优游自适建隆四年四月无疾卒年七十九子景让进士及第至尚书郎　　李涛
按宋史本传涛字信臣京兆万年人唐敬宗子郇王玮十世孙祖镇临濮令父元将作监朱梁革命元以宗室惧祸挈涛避地湖南依马殷署涛衡阳令涛从父兄郁仕梁为合门使上言涛父子旅湖湘诏殷遣归京师补河阳令后唐天成初举进士甲科自晋州从事拜监察御史迁右补阙宋王从厚镇邺以涛为魏博观察判官岁余入为起居舍人晋天福初改考功员外郎史馆修撰晋祖幸大梁张从赏以盟津叛陷洛阳扼虎牢故齐王全义子张继祚者实党之晋祖将族其家涛上疏曰全义历事累朝颇着功效当巢蔡之乱京师为墟全义手披荆棘再造都邑垂五十年洛民赖之乞以全义之故止罪继祚妻子从之尝奉诏为宋州括田使前雄州刺史袁正辞赍束帛遗涛以田园为托涛表其事晋祖嘉之正辞坐降一阶涛迁浚仪令改比部郎中盐判官改刑部郎中泾帅张彦泽杀记室张式夺其妻式家人诣阙上诉晋祖以彦泽有军功释其罪涛伏阙抗疏请置于法晋祖召见谕之涛植笏叩阶声色俱厉晋祖怒叱之涛执笏如初晋祖曰吾与彦泽有誓约恕其死涛厉声曰彦泽私誓陛下不忍食其言范延光尝赐铁券今复安在晋祖不能答即拂衣起涛随之谏不已晋祖不得已召式父铎弟守贞子希范等皆拜以官罢彦泽节制涛归洛下赋诗自悼有三谏不从归去来之句先是范延光据邺叛晋祖赐铁券许以不死终亦不免故涛引之晋祖崩涛坐不赴临停职未几起为洛阳令迁屯田职方郎中中书舍人会契丹入汴彦泽领突骑入京城恣行杀害人皆为涛危之涛诣其帐通刺谒见彦泽曰舍人惧乎涛曰今日之惧亦犹足下昔年之惧也向使先皇听仆言宁有今日之事彦泽大笑命酒对酌涛神气自若汉祖起义至洛涛自汴奉百官表入对汉祖问京师财赋从契丹去后所存几何涛具对称旨汉祖嘉之至汴以为翰林学士杜重威邺叛高祖命高行周慕容彦超讨之二师不协涛密疏请亲征高祖览奏以涛堪任宰辅即拜中书侍郎兼户部尚书平章事隐帝即位杨邠周祖共掌机密史弘肇握兵柄与武德使李邺等中外争权互作威福涛疏请出邠等藩镇以清朝政隐帝不能决白于太后太后召邠等谕之反为所构免相归第时中书厨釜鸣者数四涛昼寝合中梦严饰厅事群吏趋走云迎新宰相带诸司使既寤心异之数日涛罢以邠为相兼枢密使及周祖举兵太后仓皇涕泣曰不用李涛之言宜其亡也周初起为太子宾客历刑部户部二尚书世宗晏驾为山陵副使恭帝即位封莒国公宋初拜兵部尚书建隆二年涛被病有军校尹勋董浚五丈河陈留丁壮夜溃勋擅斩队长陈琲等十人丁夫七十人皆杖一百刵其左耳涛闻之力疾草奏请斩勋以谢百姓家人谓涛曰公久病宜自爱养朝廷事且置之涛愤言曰人孰无死但我为兵部尚书坐视军校无辜杀人乌得不奏太祖览奏嘉之诏削夺勋官爵配隶许州涛卒年六十四赠右仆射涛慷慨有大志以经纶为己任工为诗笔札遒媚性滑稽善谐谑亦未尝忤物居家以孝友闻景德三年其孙惟勤诣阙自陈诏授许州司士参军子承休至尚书水部郎中承休子仲容　　边光范
按宋史本传光范字子仪并州阳曲人性谦退和雅有吏材父仁嗣忠武军节度副使光范后唐天成二年起家榆次令召为殿中丞赐绯长兴四年改太常丞丁内艰晋天福初服阕授检校户部员外郎北京留守判官兼侍御史二年拜太府少卿上书曰臣闻唐太宗有言朕居深宫之中视听不能及远所委者惟都督刺史则知此官实系治乱必须得人今则刺史或因缘世禄或贡奉家财或微立军功或但循官序实恐抚民无术御吏无方以此牧民而民受其赐鲜矣望选能吏以苏民瘼用致升平奏入留中不出俄为册秦王李从曮副使张从恩以外戚为河南尹奏授判官迁秘书监兼御史中丞入拜大理少卿少帝尹京改卫尉少卿充开封府判官又改光禄少卿广晋府判官赐金紫少帝即位拜右谏议大夫权知开封府事迁给事中会蝗灾遣使亳州括借军粮称为平允时与契丹失欢河朔连兵命光范出使修好会契丹复南入光范行至赵州召还开运元年权知郑州拜左散骑常侍二年入为枢密直学士少帝以光范藩邸旧僚待遇尤厚因游宴见光范位翰林学士下即日拜尚书礼部侍郎知制诰充翰林学士仍直枢密院汉初改检校刑部尚书卫尉卿上言伏见朝廷除刺史不限年月或未及期年又闻除代往来跋涉岂暇抚怀望慎选良牧立定年限以责辑绥之&#疏入不报干佑二年遣使宋州虞城汝州襄城按视民田之伤稼者是冬为吴越加恩使周广顺初出知陈州迁秘书监俄召拜御史中丞赐袭衣银器缯彩鞍勒马复为礼部侍郎时礼部侍郎于贡部或掌或否光范拜官将及秋试乃言于执政曰单门偶进何言名第若他曹公事光范不敢辞若处文衡校阅名贤品藻优劣非下走所能执政曰公晋末为翰林枢密直学士勿避事也及期光范辞疾不出乃以翰林学士承旨徐台符掌之时论多其自知世宗即位改刑部侍郎权知开封府俄迁户部显德三年命往大名检民田五年遣使普均租税光范诣宋州时韩通掌禁兵领宋师修汴堤访郡民皆言光范均平之状乃具以闻世宗嘉之宋初征泽潞命光范为前军转运计度郑洛汝孟怀刍粮秋拜太常卿时张昭为吏部尚书朝议以其耆老令光范签判选事建隆四年襄州节度慕容延钊征湖南以光范权知州事路当冲会饷馈无阙是冬郊祀召还会延钊卒复知襄州大军数万由陕路讨蜀出汉土光范复当供亿人不知劳尝举本镇判官李&#为殿中侍御史&#后坐事除籍光范左迁太子宾客仍知襄州五年兼桥道使朝廷遣使督治道常六七辈一使所调发民皆数百人吏缘为奸多私取民课所发不充数而道益不修光范计其工以州卒代民官给器用役不淹久人以无扰诏书褒美开宝四年复判吏部铨曹御史中丞刘温叟卒以光范判御史台事数月真拜中丞六年以疾解铨曹任卒年七十三光范性至孝谦退和易雅有吏干母病疽光范尝吮之景德中录其孙易从同学究出身　　刘熙古
按宋史本传熙古字义淳宋州宁陵人唐左仆射仁轨十一世孙祖宝进尝为汝阴令熙古年十五通易诗书十九通春秋子史避祖讳不举进士后唐长兴中以三传举时翰林学士和凝掌贡举熙古献春秋极论二篇演论三篇凝甚加赏召与进士试擢第遂馆于门下清泰中骁将孙铎以战功授金州防御使表熙古为从事晋天福初铎移汝州又辟以随熙古善骑射一日有鹗集门槐树高八尺铎恶之投以瓦石不去熙古引弓一发贯鹗于树铎喜令勿拔矢以旌其能后二岁铎卒调补下邑令俄为三司户部出使巡官领永兴渭桥华州诸仓制置发运仕汉为卢氏令周广顺中改亳州防御推官历澶州支使秦凤平以为泰州观察判官太祖领宋州为节度判官即位召为左谏议大夫知青州车驾征维扬追赴行在建隆二年受诏制置晋州榷矾增课八十余万缗干德初迁刑部侍郎知凤翔府未几移秦州州境所接多寇患熙古至谕以朝廷恩信取蕃部酋豪子弟为质边鄙以宁转兵部侍郎徙知成都府六年就拜端明殿学士丁母忧开宝五年诏以本官参知政事选名马银鞍以赐岁余以足疾求解拜户部尚书致仕九年卒年七十四赠右仆射熙古兼通阴阳象纬之术作续聿斯歌一卷六壬释卦序例一卷性淳谨虽显贵不改寒素历官十八登朝三十余年未尝有过尝集古今事迹为历代纪要十五卷颇精小学作切韵拾玉二篇摹刻以献诏付国子监颁行之子蒙正蒙叟　　宋太初
子
传庆

按宋史本传太初字永初泽州晋城人太平兴国三年举进士解褐大理评事通判戎州以善政闻有诏褒羡迁将作监丞赞善大夫通判晋州转太常丞雍熙三年通判成都府赐绯鱼会诏求直言着守成箴以献淳化初迁监察御史时北面用兵选为雄州通判入判度支勾院二年为京西转运副使未几移河东四年迁正使改殿中御史至道初迁兵部员外郎盐铁副使赐金紫时陈恕为使太初有所规画必咨恕未尝自用为功恕甚德之会西鄙有警转馈艰急改刑部郎中充陕西转运使二年命白守荣马绍忠护刍粮分三番抵灵州转运副使庐之翰违旨并往为戎人所剽上怒捕太初及副使秘书丞窦玭系狱太初责怀州团练副使之翰玭悉除名之翰贬许州司马玭商州司户掾明年起太初为祠部郎中知梓州俄复旧秩真宗嗣位召还复命经度陕西馈运事咸平初拜右谏议大夫知江陵府蛮寇扰动太初以便宜制遏诏奖之三年再知梓州明年益州雷有终以母老求还诏太初就代时分川陕为四路各置转运使上以事有缓急难于均济命太初为四路都转运使要切之务俾同规画太初与钤辖杨怀忠颇不协时蜀土始安上虑其临事矛盾亟召太初还会御史中丞赵昌言等坐事被劾命权御史中丞先是按劾有罪必豫请朝旨太初以为失风宪体狱成然后闻上时论韪之俄出知杭州太初有宿疾以浙右卑湿不便求近地得庐州疾久颇昏忘不能治大郡连徙汝光二州景德四年卒年六十二录其弟继让试校书郎太初性周慎所至有干职誉尝着简谭三十八篇自序略曰广平生纂文史老释之学尝谓礼之中庸伯阳之自然释氏之无为其归一也喜以古圣道契当世之事而患未博也忽外物触于耳目内机发于性情因笔而简之以备阙忘耳子传庆后为太子中舍　　王琪
按宋史本传琪字君玉儿童时已能为歌诗起进士调江都主簿上时务十二事请建义仓置营田减度僧罢鬻爵禁锦绮珠贝行乡饮籍田复制科兴学校仁宗嘉之除馆阁校勘集贤校理帝宴太清楼命馆阁臣作山水石歌琪独蒙褒赏诏通判舒州岁饥奏发廪救民未报先振以公租守以下皆不听琪挺身任之知复州民殴佃客死吏论如律琪疑之留未决已而新制下凡如是者听减死历开封府推官直集贤院两浙淮南转运使修起居注盐铁判官判户部勾院知制诰尝入对便殿帝从容谓曰卿雅有心计若三司缺使当无以易卿会奉使契丹因感疾还上介诬其诈责信州团练副使久之以龙图阁待制知润州转运使欲浚常润漕河琪陈其不便诏寝役而后议者卒请废古城埭破古函管而浚之河反狭舟不得方行公私交病徙知江宁先是府多火灾或托以鬼神人不敢救琪召令厢逻具为作赏捕之法未几得奸人诛之火患遂息复知制诰加枢密直学士知邓州徙扬州入判太常寺又出知杭州复为扬州润州以礼部侍郎致仕卒年七十二琪性孤介不与时合数临东南名镇政尚简静每疾俗吏饰厨传以沽名誉故待宾客颇阔略间造飞语起谤终不自恤葬于真州诏真扬二州发卒护其窆盖异数也　　宋珰按宋史本传珰字宝臣华州渭南人父鸾监察御史珰干德中进士及第拔萃登科解褐青城主簿好写书秩满载数千卷以归吴廷祚镇永兴辟掌书奏廷祚卒复调下邽主簿擢著作佐郎知绵州太宗即位改右赞善大夫为峡路转运副使代还召对赐绯鱼复出知秦州有善政就拜监察御史充陕西转运使以韦亶代知秦州珰去州未百日亶坐事系狱上以珰前有治绩赐钱五十万再命知秦州安集诸戎部内清肃雍熙初转比部员外郎在任凡六年召归面赐金紫授度支判官俄迁屯田郎中知益州属岁饥多盗珰始至以方略擒捕招辑盗皆首伏屏息下诏嘉奖端拱初就拜右谏议大夫时两川转运使副皆坐事免以珰为西川转运使加左谏议大夫改知陕州淳化中三吴岁饥疾病民多死择长吏养治之命珰知苏州珰体丰硕素病足至州地卑湿疾益甚人或劝其谢疾北归珰曰天子以民病俾我绥抚我以身病而辞焉非臣子之义也既而太白犯南斗曰斗为吴分民方饥天象如此长吏得无咎乎四年卒年六十一上闻之嗟悼录其子明远为蒲城主簿俾护其丧归葬焉珰性清简历官三十年未尝问家事唯聚书以贻子孙且曰使不忘本也明远淳化三年进士后为都官员外郎次子柔远亦举进士及第垂远合门祇侯　　王明
子挺
　扶

按宋史本传明字如诲大名成安人晋天福中举进士不第骁骑将药元福为原州刺史辟为从事冯晖节制灵武表为观察巡官周广顺初元福领陈州防御使奏署判官会刘崇寇晋州命元福将兵援之事多咨于明先是州县吏部送丁壮饷粮一夕夫尽遁去元福怒尽驱官吏出军门将就戮明驰往止之入白元福曰今军储无阙丁夫数万人文吏懦不能制斩之何益不如宽以待之贼败凯旋公无专杀之名不亦善乎元福感悟尽免其死既而崇众宵遁即命元福为建雄军节度留镇因奏署明为书记赐绯鱼显德初元福移镇陕恃功多骄恣明以直道规之忤其左右多毁明于元福元福亦稍疏之明以父病求归省元福数召明明因谢绝之诣阙上书求任州县历清平郾城二县令宋初荆南高继冲入觐授彭门节钺以明为武宁军节度掌书记干德初召公卿近臣各举清白有吏干者一人给事中马士元以明塞诏召为左拾遗蜀平选知荣州代归迁右补阙会用兵于岭南选为荆湖转运使开宝三年大举南征以明为随军转运使山路险绝舟车不通但以丁壮数万人转递供亿不阙每下一郡一城必先保其簿书守其仓库既而贺州未下明入与主帅计曰当急取之恐援兵至则我师胜负未可知诸将颇犹豫明乃擐甲胄率所部护送辎重卒百人拥丁夫数千畚锸皆作堙其堑直抵城门城中惧开门纳款遂据有之因抵广州贼众十余万拒战是夕大风发屋折木众乃惊惧明与都部署潘美等谋命丁夫数千人人持二炬间道先捣贼垒大军蓐食阵以待之俄而万炬皆发焚其栅贼惊果来犯大军因迎击之贼大败斩首数万刘鋹以城降广州平为本道转运使太祖嘉其功擢授秘书少监领韶州刺史充转运使俄以潘美尹崇珂为岭南转运使以明为副使明&#历部内视民疾苦旧无名科敛悉条奏除之岭表遂安七年代归帝召见劳问赐袭衣金带鞍勒马是岁将用师南唐以明为黄州刺史帝密授成算明既视事即完葺城垒训练士卒众莫解其意俄而王师自荆渚乘战舰而下即以明为池州至岳州江路巡检战擢都部署击鄂州军于江南斩首三百级又破万余人于武昌杀江南军七百人拔樊山寨破江州军斩首三千级又破江南军三百人于江中获船十余艘又击败湖口军万余众夺战舰五百艘时南唐将朱令赟自上江领众十五万连大舰沿流而下将焚釆石浮梁抵金陵为援明率所部舟师屯独树口遣其子驰奏请添造战舰三百艘以袭令赟帝曰非应急策也令赟朝夕至金陵之围解矣乃密遣人谕明令树长木于洲浦间若帆樯之状令赟望见之果疑大军袭其后逗挠不敢进明移檄诸军相为掎角因督兵棹袭之至小孤山与诸军合势大破之擒令赟众赴水死者十五六金陵平诏明安抚诸郡因命知洪州太宗即位兼领江南诸路转运使召为右谏议大夫充三司副使太平兴国七年与侯陟同判三司事八年诏分三司各命使领之改左谏议大夫为盐铁使迁给事中雍熙四年改光州刺史出知并州端拱元年代还表求换秩改礼部侍郎会契丹扰边诏以明知真定府契丹遁去淳化初诏归阙知京朝官差遣事二年卒年七十三子挺扶并进士及第历台省累为转运使皆知名挺至殿中侍御史扶尝直集贤院至工部员外郎景德中录幼子掞为光禄寺主簿大中祥符八年又录其孙师颜为三班借职掞至殿中丞　　杨克让按宋史本传克让字庆孙同州冯翊人高祖公略洪州都督晋末举进士不第州将刘继勋辟为户曹掾汉干佑中本府节度张彦成表授掌书记周广顺初彦成移镇安阳穰下克让以旧职从行彦成入为执金吾病笃奏称其材可用克让以彦成死未葬不忍就禄退居别墅俟张氏子外除时论称之历镇宁军掌书记显德二年调授凤翔府司录参军加兼监察御史以祖母老解官归养未几改延州观察推官与通判宋琪并为节度使赵赞所礼累加朝散大夫兼殿中侍御史连以家难去职太祖素知其名会赞入觐复称其才即起为左补阙掌鄿口榷货务干德六年知果州上言愿毕襄事特赐缗钱许葬毕赴任开宝三年就命为西川转运副使蜀民怀其善政玺书褒美代归阙下疏民利病十事称旨太祖召升殿赐坐劳问面赐金紫将大用为侯陟所沮事见陟传征南唐命克让知升州行府升州平就知州事兼水陆计度转运使事加兵部员外郎太平兴国初就加刑部郎中知大名府会钱俶陈洪进来归疆土以克让为两浙西南路转运使泉州民啸聚为盗克让在福州即率其屯兵至泉州与王明王文宝共讨平之四年徙知广州俄兼转运市舶使明年卒年六十九克让少好学手写经籍盈于箧笥多收图书墨迹历官廉谨干局所至有声每视事自旦至暮或通夕断决如流无有凝滞当时称为能吏　　思恭
按宋史本传思恭泽州晋城人曾祖约定州司户祖昶神山令父希尧晋祖镇太原辟为从事与桑维翰同幕府晋有天下希尧累历清显思恭以门荫奏署镇国军节度使官天福中希尧任棣州刺史兼权盐矾制置使思恭解官侍养奉章入贡改国子四门博士赐绯开运初出为华商等州官察支使刘继勋节制同州辟为掌书记继勋入朝会契丹入汴军士喧噪请立思恭为州帅思恭谕以祸福拒而弗从乃止汉祖建国授左补阙隐帝时蝗诏&#祈山川思恭上言赦过宥罪议狱缓刑苟狱讼平允则灾害不生望令诸州速去重刑无致淹滥必召和气从之历度支驾部周显德中定滨州田赋世宗嘉之赐金紫丁外艰服阕拜左司员外郎建隆二年除开封令迁金部郎中干德初平蜀通判眉州时亡命集众攻逼州城刺史赵廷进惧不能敌将奔嘉州思恭止之因率屯兵与贼战彭山军人皆观望无斗志思恭募军士先登者厚赏于是诸军贾勇大败贼思恭矫诏以上供钱帛给之后度支请按其罪太祖怜其果干不许令知州事丁母忧起复俄召为考功郎中知泗州会冯继业自灵州举宗来朝帝以思恭代知州事仍语之曰冯继业言灵州非卫霍名将镇抚之不可汝其往哉思恭曰臣奉诏而往必能治之帝壮之赐窄衣金带钱二百万仍以涂涉诸部令别赍金帛以遗之思恭下车矫继业之失绥抚夷落访求民病悉条奏免之俄而回鹘入贡路出灵州交易于市思恭遣吏市&#砂吏争直与之竞思恭释吏械其使数日贳之使还诉其主复遣使赍牒诣灵州问故思恭理屈不报自是数年回鹘不复朝贡久之迁右谏议大夫知扬州朝廷方经略江表命思恭兼沿江巡检每出巡委州事于通判以牌印鼓角金钲自随驿书自京师来者令赍至其所事多稽滞因与通判李岧相告讦诏以属吏思恭辞不直责授太常少卿改知宿州太宗即位迁将作监知秦州坐擅借官库银造器又妄以贡奉为名贱市狨毛虎皮为马饰为通判王廷范所发降授少府少监知邢州太平兴国六年迁少府监雍熙元年南郊毕表乞复旧官再为右谏议大夫二年知寿州端拱初迁给事中寻知陕州淳化三年卒年七十三思恭以门资历显官不知书无学术然践更吏事所至亦着勤绩子惟一至太常博士三司度支判官从子惟几第进士仕至兵部员外郎　　张逊
按宋史本传逊博州高唐人数岁丧父养于叔父职方员外郎干后随母归魏仁浦家驸马都尉咸信其异父弟也太宗在晋邸召隶帐下太平兴国初补左班殿直从征太原还迁文思副使再迁香药库使岭南平后交址岁入贡通关市并海商人遂浮舶贩易外国初阇婆三佛齐渤泥占城诸国亦岁至朝贡由是犀象香药珍异充溢府库逊请于京置榷易署稍增其价听商入金帛市之恣其贩鬻岁可获钱五十万缗以济经费太宗允之一岁中果得三十万缗自是岁有增羡至五十万雍熙二年录其劳迁领妫州刺史三年与安忠并命为东上合门使数月会许仲宣罢判度支即以逊为度支使端拱初迁盐铁使二年授宣徽北院使签署枢密院事未几兼枢密副使知院事与同列寇准不协每奏事颇相矛盾一日逊等晚归私第准与温仲舒并辔有狂民迎马首拜呼万岁街使王宾旧与逊同事晋邸逊又尝举宾雅相厚善因奏民迎准拜呼万岁准自辨实与仲舒同行盖逊令宾独奏斥臣辞意俱厉因互发其私太宗恶之下诏切责逊左降右领军卫将军准亦罢职会判右金吾街使蔡王&#奏富人子为州大校黜官命逊代掌其事西蜀李顺为乱诏发兵水陆进讨以荆渚居其要害命逊为右骁卫大将军知江陵府赐钱二百万白金三千两逊既至会峡路诸漕卒数千人聚江陵有告其谋变以应蜀寇府中议欲尽诛之逊止捕首恶杨承进等二十一人斩于市余党亲加慰抚飞奏以闻太宗嘉之诏以其卒分配州郡数月逊卒年五十六时至道元年也赠桂州观察使归葬京师逊小心谨慎徒以攀附至贵显其吁谋献替无闻焉子敏中初补供奉官逊在宣徽表言尝业文愿改秩即换大理寺丞累至比部郎中次子虚中娶宗室申国公女至供奉官合门祗侯敏中子先进士及第　　许仲宣按宋史本传仲宣字希粲青州人汉干佑中登进士第时年十八周显德初解褐授济阴主簿考功员外郎张乂荐为淄州团练判官宋初赴调引对便殿仲宣气貌雄伟太祖悦之擢授太子中允受诏知北海军仲宣度其山川形势地理广袤可以为州郡因画图上之遂升为潍州初议建牧马监令仲宣行视诸州颇得善地从征并门掌给纳四十余州资粮悉能集事帝益知其强干开宝四年知荆南转运事及征江南又兼南面随军转运事兵数十万供馈无阙南唐平以漕挽功拜刑部郎中中谢日召升殿奖谕赐绯九年诏知永兴军府事太宗嗣位迁兵部郎中驿召赴阙赐金紫授西川转运使蜀西南夷寇钞边境仲宣亲至大度河谕以逆顺示以威福夷人率服会言事者云江表用兵时仲宣干没官钱召还令御史台尽索财计簿钩校凡数年而毕无有欺隐改广南转运使会征交州其地炎瘴士卒死者十二三大将孙全兴等失律仲宣因奏罢其兵不待报即以兵分屯诸州开库赏赐草檄书以谕交州交州即送款内附遣使修贡仲宣复上章待罪帝嘉之太平兴国六年冬南郊毕迁吏部郎中八年与膳部郎中知杂滕中正兵部郎中刘保勋刑部郎中辛仲甫皆以久次郎署擢升谏垣仲宣为左谏议大夫未几召还以本官权度支雍熙四年出知广州未上移知江陵府俄改河南府端拱中迁给事中淳化元年卒年六十一仲宣性宽恕倜傥不检有心计初为济阴主簿时令与簿分掌县印令畜嬖妾与其室争宠令弗能禁嬖欲陷其主窃取其印藏之封识如故以授仲宣翌日署事发匣则无其印因逮捕县吏数辈及令簿家人下狱鞫问果得之于令舍突中令闻之仓皇失措仲宣处之晏然人服其量尝从征江南都部署曹彬令取陶器数万给士卒为灯具仲宣已预料置奉之如其数其才干类此子待用至国子博士待问再举及第至殿中丞待旦至比部员外郎待用子巨源亦登进士第　　滕中正
按宋史本传中正字普光青州北海人曾祖瑶高邮令祖煦即墨令父保裔兴平令中正弱冠举进士不第周显德中滑帅向拱奏辟为掌书记拱移镇彭门会中正丁外艰复表夺情仍署旧职加朝散大夫拱镇襄阳以中正为襄均房复观察判官及留守西路又奏署河南府判官检校户部员外郎干德五年度支员外郎侯陟表中正有材干入为殿中侍御史两川平选知兴元府判西京留台俄通判河南府留守司事太祖雩祀西洛以祗事之勤转仓部员外郎太宗即位迁考功员外郎授四川东路转运使太平兴国五年召为膳部郎中兼侍御史知杂事六年命与中书舍人郑贽户部郎中雷德骧同知京朝官考课中正尝荐举监察御史张白知蔡州假贷官钱二百贯籴粟麦以射利坐弃市中正降为本曹员外郎依旧知杂未几又擢拜右谏议大夫权御史中丞雍熙元年春大宴上欢甚以虚盏示群臣宰相言饮酒过度恐有失仪之责上顾谓中正曰今君臣相遇有失者勿弹劾也因是伶官盛言宴会之乐上曰朕乐在时平民安是冬干明节群臣上寿酒既三行上目中正曰三爵之饮实唯常礼朕欲与群臣更举一&#可乎中正曰陛下圣恩甚厚臣敢不奉诏殿上皆称万岁二年以年老辞出知河南府未几被病罢分司西京淳化初判留司御史台命其子元赐权河南司录以便养二年卒年八十四中正性峻刻连鞫大狱时议以为深文权中丞日振举纲宪人以称职许之二子并举进士元锡至刑部郎中元宴后名世宁至工部郎中　　孔承恭
按宋史本传承恭字光祖京兆万年人唐昭宗东迁举族随之遂占籍河南五世祖戡唐书有传戡孙迥莱州刺史迥子昌庶虞部郎中昌庶子庄仕晋为右谏议大夫由戡至庄皆登进士第承恭庄之子也以门荫授秘书省正字历温安丰二县主簿时王审琦节制寿春以承恭名家子奏摄节度推官府罢调补郑州录事参军入为大理寺丞献宫词托意求进太祖怒其引喻非宜免所居官放归田里太宗即位以赦复授旧官时初榷酒以承恭监西京酒曲岁增课六千万迁大理正议狱平允擢库部员外郎判大理少卿事迁屯田兵部二郎中同考校京朝官课第端拱三年下诏曰九寺三监国之羽仪制度声名往往而在各有副贰率其司存品秩素高职任尤重郎吏迁授斯为旧章比闻搢绅之流颇以台阁自许目为散地甚无谓焉朕将振之自我而始其以兵部郎中孔承恭为太常少卿魏羽为秘书少监户部郎中柴成务为光禄少卿魏庠为卫尉少卿张洎为太仆少卿吕端为大理少卿臧丙为司农少卿袁廓为鸿胪少卿工部郎中张雍为太府少卿又以屯田郎中雷有终为少府少监虞部郎中索湘为将作少监时裴祚慎从吉宋雍先为少卿皆改授东宫官又诏承恭与左散骑常侍徐铉刊正道书俄以疾求解官且言早游嵩少间乐其风土愿卜居焉上召见哀其羸瘠出御药赐之授将作监致仕以其子坋同学究出身为登封县尉俾就禄养未果行而卒年六十二承恭少疏&#及长能折节自励尝上疏请令州县长吏询访耆老求知民间疾苦吏治得失及举令文贱避贵少避长轻避重去避来请诏京兆并诸州于要害处设木牌刻其字违者论如律上皆为行之尤奉佛多蔬食所得奉禄大半以饭僧尝劝上不杀人又请于征战地修寺及普度僧尼人多言其迂阔云　　刘保勋
按宋史本传保勋字修业河南人父处让仕后唐入晋拜枢密使出为彰德军节度保勋少好骑射后唐清泰中纔十许岁摄潞州左司马随父署彰德军衙内都校父卒补供奉官习刑名之学颇工诗因献诗宰相桑维翰奇之奏擢为太常丞历汉为秘书丞周广顺初有荐其详练法律兼大理正迁工部员外郎历掌郓宋楚三州盐曲商税宋初拜户部遭母丧起复出掌蕲口榷茶徙云安监盐制置使岁满出羡余百万转运使欲以状闻保勋曰贪官物为己功可乎乃止开宝初迁司封员外郎监左藏库六年知宋州太平兴国初迁祠部郎中通判晋州二年选为江南西路转运使赐钱百万三年徙两浙东北路太宗征晋阳改户部郎中为随军转运使兼勾当北面转运事又与侯陟同勾当军前诸事会陕西北路转运使雷德骧调发沁州军粮后期诏劾德骧以保勋代之太原平命知并州逾年召入判大理寺出知升州是冬召归点检三司开拆司会盐铁使阙又命权领其事迁兵部郎中兼判三司勾院八年拜右谏议大夫俄知开封府寡妇刘诣府诉夫王前妻子元吉置堇食中毒己将死按验狱成元吉妻挝登闻鼓诉冤事下御史台其实刘有奸状元吉知之刘惭悸成疾故诬告之保勋坐夺俸三月俄以辛仲甫代之未几复判大理寺雍熙二年权御史中丞兼勾当差遣院是秋罢权中丞三年春命曹彬等征幽州保勋以本官知幽州行府事子利涉以开封府兵曹督刍粟随军常从其父会王师不利济巨马河更相蹂躏多死保勋马陷淖中利涉自后掀出之力不胜人马相挤压遂俱死时年六十二上命恤其后保勋三子二子先保勋死季子随没以其孙巨川为嗣授秘书正字端拱初特召赠工部侍郎保勋性纯谨少寐未尝忤物精于吏事不惮繁剧尝语人曰吾受君命未尝辞避接同僚未尝失意居家积赀未尝至千钱及死闻者皆痛惜之至道三年又录其次孙世长为正字咸平初保勋妻卒诏赐钱十万巨川累为比部郎中　　臧丙按宋史本传丙字梦寿大名人弱冠好学太平兴国初举进士解褐大理评事通判大宁监官课民煮井为盐丙职兼总其事先是官给钱市薪吏多侵牟致岁课不充坐械系者常数十百人丙至召井户面付以钱既而市薪积山岁盐致有羡数太宗平晋阳以丙为右赞善大夫知辽州丙素刚果有吏干会同年生冯汝士以秘书丞知石州与监军不协一夕剚刃于腹而死事可疑丙上疏言汝士死非自杀乞按治上览奏惊骇即遣使鞫之召丙问状丙曰汝士居牧守之任不闻有私罪而言自杀若使冤死不明不加宿直者以罪今后书生不能治边郡矣上嘉其直改著作郎俄迁右拾遗直史馆加工部员外郎充河东转运使俄兼本路管田使代归授户部郎中同知审官院朝廷方以九等亚列为重改司农少卿淳化二年拜右谏议大夫出知江陵府岁余疾上闻之遣中使及尚医驰往视之逾月卒年五十三上轸悼之以其子待用为四门助教丙旧名愚字仲回既孤常梦其父召丙偶立于庭向空指曰老人星见矣丙仰视之黄明润大因望而拜既寤私喜曰吉祥也以寿星出丙入丁乃改名焉至是无验丙于礼不当更名古人戒数占梦无妄喜也待用历金部郎中东染院使贺州刺史次子列进士及第至太常丞　　张适
按宋史牛冕传适太平兴国五年进士任藩郡有治绩以廉敏称为水部员外郎知鄜州获对太宗喜其词气俊迈赐绯鱼旋改京东转运副使加直集贤院一日三被宠渥时人荣之徙西川转运使坐贬后起为彰信军节度副使知淮阳军卒　　边珝
按宋史本传珝字待价华州郑人也曾祖颉石泉令祖操下邳令父蔚太常卿珝晋天福六年举进士解褐秘书省校书郎直洪文馆汉干佑初为右拾遗加朝散大夫泽州饥奉诏视民田周广顺元年迁右补阙三年转起居舍人显德二年改库部员外郎丁外艰服阕授职方员外郎知通州珝课鬻盐于狼山岁增万余石宋初诣卫州视秋稼及掌京仓建隆二年兄玕自河南令入为吏部员外郎复以珝为洛阳令兄弟迭尹赤邑时人荣之干德初召为仓部郎中蜀平命珝知三泉县开宝初迁职方郎中监京兆曲务又掌永安军榷货奏徙务扬州有富民诉广陵尉谢图杀其父本部收尉囚之官吏推劾累三百日狱未具州以状闻诏珝案鞫尽得其实乃富民以私憾诬告尉即反坐之就命权知州事仍兼榷货务罢郡又兼掌酒税盐矾务未几丁母忧起复知州事会征江表兼领淮南转运使金陵平知江北诸州转运事太宗即位迁吏部郎中召还赐金紫充广南转运使初至桂州守张颂卒颂潍州人&#葬城外旧制不许以族行仆人乃分匿其家财珝召官吏悉追取之部送其柩归潍州又属郡守与护军有忿隙者但奏令易地不致之于罪衅太平兴国五年代归拜右谏议大夫领吏部选事七年移知开封府明年夏卒年六十三珝精力有吏材帝方欲倚用及闻其卒叹惜数四赙其家绢四百匹钱二十万珝一子早卒以其从子俊为尉氏主簿兄玕至金部郎中弟玢右赞善大夫从子仿至殿中丞倚为比部员外郎　　魏羽　刘式
按宋史陈恕传羽字垂天歙州婺源人少能属文上书李煜署弘文馆校书郎时建当涂县为雄远军以羽为判官宋师渡江出其境羽以城降太祖擢为太子中舍仍旧职金陵平入朝出知兴州太平兴国初知棣州改京兆府六年受诏诣瀛州覆军市租得隐漏数万计因上言本州录事参军郭震十年未代河间令崔能前任即墨未满岁迁秩有司调选失平疏远何由闻达请罪典司以肃欺弊上赐诏褒谕复命迁太常博士知宋州又徙阆州就改膳部员外郎丁外艰起复&#事入判大理寺历度支户部二判官召拜本曹郎中因上疏言三司职官颇众愿省其半可以责成仍条列利病凡二十事诏下有司详议皆以为便改盐铁判官时北边多警朝议耕战之术以羽为河北东路营田副使改两浙转运使迁兵部郎中淳化初选为秘书少监逾月迁左谏议大夫俄拜度支使改盐铁使四年并三部为一司以羽判三司先是三司簿领堆积吏缘为奸虽尝更立新制未为适中是冬羽上言依唐制天下郡县为十道两京为左右计各署判官领之制三司使二员以羽为左计使董俨为右计使中分诸道以隶焉未久以非便罢守本官出知滑州丁内艰起复加给事中徙潭州遣使谕旨真宗即位迁工部侍郎连徙杭扬二州召权知开封府车驾北巡判留司三司再为户部度支使咸平四年以疾解职拜礼部侍郎谢日召升便殿从容问谕勉以医药月余卒年五十八羽涉猎史传好言事淳化中许王暴薨或有以宫府旧事上闻者太宗怒追捕僚吏将穷究之羽乘间上言曰汉戾太子窃弄父兵当时言者以其罪当笞耳今许王之过未甚于是太宗嘉纳之由是被劾者皆获轻典尝建议有唐以来凡制诏皆经门下省审有非便者许其封驳请遵故事择名臣专领其职迄今不废羽强力有吏干尤小心谨事太宗尝谓左右曰羽有心计亦明吏道但无执守与物推移耳历剧职十年始逾四十须鬓尽白亦可怜也羽出入计司凡十八年习知金谷之事然颇伤烦急不达大体景德二年长子玠卒其妻自陈家贫无禄上悯之次子校书郎瓘为奉礼郎后为殿中丞琰为太子中舍孙平仲天禧三年同进士出身同时有刘式者亦久居计司刱端拱中三年磨勘之法首以式主之式字叔度袁州人也李煜时举三传中第归宋历迁大理寺丞赞善大夫监通州丰利监及主三司都磨勘司仍赐绯又建议置主辖支收司以谨财赋出纳时以为当迁秘书丞与陈靖使高丽至道中并三勾院为一命式领之再转工部员外郎赐金紫迁刑部式深究簿领之弊江淮间旧有横赋逋积至多式奏免之人以为便然多所条奏检校过峻为下吏所讼免官卒真宗追录前&#赐其子立本学究出身次子立之后为国子博士立德立礼并进士及第立礼为殿中丞　　王子舆
按宋史本传子舆字希孟密州莒人曾祖甲以义勇为乡人所推唐末淄青徐兖皆南给吴人以拒梁梁得三镇吴人北侵益急沂密尤被其害州民聚为八寨以扞寇遂署甲为八寨都指挥使祖徽袭父职晋末缺
帅赵重进掠高密徽战没父琏复嗣其事周世宗平淮阳始去兵即农厚自封殖子舆少业文辞太平兴国八年举进士解褐北海主簿历大理评事知临海县改光禄寺丞使西蜀决狱还知兴国军淳化中雷有终为江浙荆湖茶盐制置使奏子舆为判官转太子中允改著作郎江淮两浙制置茶盐就转太常博士真宗即位迁殿中侍御史因入对与三司论列利害以子舆为长转度支员外郎子舆以每事上计司移报稽滞求兼省职乃命为盐铁判官仍领制置增岁课五十余万贯咸平三年就命兼充淮南转运使子舆精于吏事久掌茶盐漕运周知利害裁量经制公私便之所至郡县以公事申请者文牒纷委顷刻待报子舆皆即决遣曾无凝滞明年表求代诏许自择子舆以卞衮刘师道名闻即命衮与师道为转运使召子舆拜右谏议大夫户部使五年二月方奏事便殿俄疾作仆地命中使掖之以出至第卒以子道宗方幼命三司判官朱台符检校其家子舆止一子而三女皆幼道宗寻卒家寓楚州子舆妻刘还父母家子舆旅榇在京师景德中官借船移柩还葬其里鬻京师居第以钱寄楚州官库以备三女资送从其从弟之请也　　杨覃
按宋史本传覃字申锡汉太尉震之后唐有京兆尹凭居履道坊仆射于陵居新昌坊刑部尚书汝士居靖恭坊时称三杨皆为盛门而靖恭尤着汝士弟虞卿汉公鲁士皆显名虞卿至工部侍郎京兆尹生堪为太子少师堪生承休昭宗朝以兵部员外郎使吴越会杨行密据淮甸绝其归路因留浙中承休生岩即覃祖也署为镇海军节度副使奏领春州刺史岩生郁早卒覃少献书于嗣王俶俶私署著作佐郎从俶归朝为禹城尉太平兴国八年举进士擢第授徐州观察推官改著作佐郎知戎州再迁太常博士使陕西蠲逋负覃本名蟫至是太宗为改焉淳化中转屯田员外郎同判寿州巡抚使潘慎修上其政绩有诏嘉奖就命知州事数月召还未上道会丁内艰州民列状乞留转运使以闻有诏夺情时田重进为永兴节度选覃与林特同判军府事赐覃绯鱼仍赐御书历给以实奉重进不法覃事多抗执重进颇不悦形于辞色覃表求徙任不许就转都官员外郎时讨李继迁调发刍粮覃特皆以急促办为务覃令钳手特令即械颈虽衣冠旧族不免人用怨嗟改职方员外郎咸平初还屯田郎中三门发运使吕蒙正在河南荐其材诏入判三司磨勘凭由理欠司四年春旱覃上言古之用刑皆避三统之月汉旧章断狱报重尽三冬之月又唐太宗凡断重刑日敕减膳彻乐今春物方盛时雨尚愆辇毂之下狱系甚繁望诏有司死罪未得论决俟雨降乃复常典仍望自今凡决重刑日依唐故事以彰至仁之德尝献时务策五篇一曰御戎二曰用兵三曰为政四曰选贤五曰刑罚文多不载明年权同知贡举出为陕西转运使赐金紫会边臣言继迁死愿乘此时深入致讨覃建议伐丧非礼且其子尚在当为之备请诏边臣谨守疆候毋得轻举俟其众叛亲离则亡无日矣时西鄙屯兵调役甚繁副使朱台符务有为而覃务循旧且言边事不宜更张初寇准知青州台符为通判至是准作相覃意台符凭恃僚旧密以上闻坐不协徙知随州王超节制汉东覃移唐州景德二年召归属河北兵革之后命覃诣澶滨棣德博州巡抚振给之出知潭州王师讨宜贼军须多出长沙曹利用以闻诏书褒劳加刑部郎中大中祥符二年代冯亮为淮南江浙荆湖制置发运使月余改太常少卿直昭文馆知广州覃勤于吏事所至以干济称南海有蕃舶之利前后牧守或致谤议惟覃以廉着远人便之加右谏议大夫四年卒年五十四遣其长子奉礼郎文友乘传赴丧诏本州护柩还其家官给所费录其次子敏为扬州司士参军覃从弟蜕及从子侃传并登进士第蜕官司封员外郎侃后名大雅自有传　　王陟
按宋史乔维岳传陟潞州上党人淳化三年举进士补岚州团练推官内侍罗怀嗣言其督运有劳迁晋州观察推官至道初度支判官李择言荐为著作佐郎同知大名府留知开封府司录参军前司录阎仲卿喜云为屡升殿奏事真宗尹京时颇不悦及陟代之以谨干闻尤被待遇即位召赐绯鱼袋改著作郎开封府推官乘传陕西与转运使督馈灵武刍粮咸平初迁太常博士出为河东转运使赐金紫时赵保吉纳款屡遣与内侍张崇贵裁度边事正其经界又副崇贵使夏州赐诰命代归会温仲舒知贡举命陟与刑部员外郎董龟正同考试及封印卷首俄改工部员外郎知棣州五年召归判三司盐铁勾院初上以京府之旧颇隆眷遇将加擢用会有言其在贡部举子有纳贿成名者恃恩宠希显要僦大第以居事遂寝六年卒上甚悯之录其子若拙为奉礼郎若谷为太庙斋郎后陟妻卒又命给其子奉使终丧制若拙官国子博士　　刘煜
按宋史刘温叟传温叟子煜字耀卿进士及第积官秘书省著作郎知龙门县群盗杀人煜捕得之将械送府恐道亡去皆斩之众服其果通判益州召还时王曙治蜀或言其政苛暴真宗问曙治状与凌策孰愈煜曰策在蜀岁丰事简故得以宽假民比岁小歉盗贼窃发非诛杀不能禁然曙所行亦未尝出陛下法外帝善之天禧元年始置监官帝谓宰相曰谏官御史当识朝廷大体于是以煜为右正言会岁荐饥河决滑州大兴力役饥殍相望煜请策免宰相以应天变都城东南有泉出民争传可以已疾诏即其地建祥源观煜言其诡妄不经且亢旱不可兴土木以营不急又请罢提点刑狱禁民弃父母事佛老者皆不报表请补外帝以煜屡言事乃以判三司户部勾院出安抚京西还直集贤院同修起居注迁右司谏以尚书工部员外郎兼侍御史知杂事权判吏部流内铨请京朝官遭父母忧官司毋得奏留故事当起复者如旧因诏益梓利夔路长吏仍旧奏裁余乞免持服者论其罪改三司户部副使擢龙图阁待制提举诸司库务权发遣开封府事累迁刑部郎中龙图阁直学士知河南府徙河中府卒初王曙坐寇准贬官在朝无敢往见者煜叹曰友朋之义独不行于今欤往饯之经宿而还尝善河中处士李渎渎死为陈其高行诏以著作郎赠之唐末五代乱衣冠旧族多离去乡里或爵命中绝而世系无所考惟刘氏自十二代祖北齐中书侍郎环隽以下仕者相继而世牒具存焉子几　　乔维岳
按宋史本传维岳字伯周陈州南顿人治三传周显德初登第授太湖主簿四年迁平舆令开宝中右拾遗刘稹荐其才擢为太子中舍知高邮军通判扬州徙常州金陵平又移升州改殿中丞太平兴国初徙襄州俄丁内艰三年陈洪进表纳疆土以其子文显为泉州留后朝廷议择能臣关掌郡事即起维岳为通判会盗起仙游莆田县百丈镇众十余万攻城城中兵纔三千势甚危急监军何承矩王文宝欲尽屠其民燔府库而遁维岳挺然抗议以为朝廷寄以绥远今惠泽未布盗贼连结反欲屠城岂诏意哉承矩等因复坚守既而转运使杨克让率福州兵破贼围遂解诏褒之归朝为淮南转运副使迁右补阙进为使淮河西流三十里曰山阳湾水势湍悍运舟多罹覆溺维岳规度开故沙河自未口至淮阴磨盘口凡四十里又建安北至淮澨总五堰运舟所至十经上下其重载者皆卸粮而过舟时坏失粮纲卒缘此为奸潜有侵盗维岳始命刱二斗门于西河第三堰二门相距逾五十步覆以厦屋设县门积水俟潮平乃泄之建横桥岸上筑土累石以牢其址自是弊尽革而运舟往来无滞矣尝按部至泗州虑狱法掾误断囚至死维岳诘之法掾俯伏且泣曰有母年八十余今获罪则母不能活矣维岳悯之因谓曰他日朝制按问第云转运使令处兹罪卒如其言获免维岳坐赎金百二十斥罢使职权知楚州迁户部员外郎代还为度支判官转本曹郎中出为两浙转运使历知怀州沧州会考课京朝官召还属真宗以寿王尹京精择府僚留为开封府推官或言维岳在淮南决狱不平允左右有知其事者辩之太宗特加赏异储闱建兼左谕德转太常少卿京府事繁维岳评处详敏有王陟为司录真宗亦称其明干及践祚即命维岳与毕士安权知开封府拜给事中知审官院维岳体肥年衰艰于拜趋陈乞外迁小州上嘉其静退特授海州刺史咸平初知苏州素病风上以吴中多食鱼蟹乃徙寿州仍命太医驰疗之四年卒年七十六赠兵部侍郎官给其葬大中祥符中录其孙世昌献之并赐同学究出身维岳明习吏事有治剧才在怀州王钦若始举进士维岳知其贵又善待陈彭年自刺郡运奏为通判皆称荐之　　刘综
按宋史本传综字居正河中虞乡人少依外兄通远军使董遵诲遵诲尝遣贡马太祖嘉其敏辨将授三班之职综自陈素习词业愿应科举及还上解真珠盘龙衣以赐遵诲综辞曰遵诲人臣安敢当此赐上曰吾委遵诲以方面不以此为疑也雍熙二年举进士第解褐&#州军事推官就改永康军判官迁大理评事通判眉州转太仆寺丞代还对便殿因言蜀地富庶安宁已久益州长吏望慎择其人上嘉之改太子中允未几李顺果为乱复召见面赐绯鱼寻为三门发运司水陆转运使通判大名府连丁家难起知建安军先是天长军及扬州六合县民输赋非便综奏请降天长军为县隶扬州以六合县隶建安军自是民力均济时淮南转运使王嗣宗兼发运使规画多迂滞综因上言请复置都大发运司专干其职至道二年迁太常丞职事修举多称荐之者咸平初命代王钦若判三司都理欠凭由司出为河北转运副使尝言州县幕职官以昏耄放罢者其间有实廉谨之士或幼累无托或居止无定全藉禄廪以济朝夕一旦停罢则饥寒无依以伤和气望自今并除致仕官又言法官断狱皆引律令之文以定轻重之罪及其奏御复云虑未得中别取进止殊非一成不变之道且复烦于圣断望自今降旨约束不得复然时河北承兵寇之后民户雕弊吏部所铨幕职州县官皆四方之人不习风俗且有怀土之思以是政事多因循不举综建议请自今并以河朔人充之冀其安居勤于职事夏人扰西边环庆大屯士马诏徙综为陕西转运副使转太常博士时梁鼎议禁解盐官自货鬻乃命综与杜承睿制置青白盐事综条上利害力言非便卒罢其事时灵州孤危献言者或请弃之综上言曰国家财力雄富士卒精锐而未能剪除凶孽者诚以赏罚未行而所任非其材故也今或轻从群议欲弃灵州是中贼之奸计矣且灵州民淳土沃为西陲巨屏所宜固守以为扞蔽然后于浦洛河远军城屯兵积粮为之应援此暂劳永佚之势也况镇戎军与灵州相接今若弃之则原渭等州益须设备较其劳费十倍而多则利害之理昭然可验矣俄充转运使四年又献议于镇戎军置屯田务又录唐安国镇制置城壕镇戎古记石本以进诏从其请俄诣阙奏事称旨赐金紫缗钱十五万复遣莅职又尝言天下州郡长吏审官皆据资例而授未为得人自今西川荆湖江浙福建广南知州或地居津要或户口繁庶之处望亲加选任其执政旧臣及给舍以上知州处亦择官通判又京朝臣当任远官者率以父母未葬为辞意求规免谓自今父母委未葬者许请告营办审官投状并明言父母已葬方许依例考课违者并罢其官从之五年拜工部员外郎兼侍御史知杂事六年迁起居舍人再为河北转运使时两河用兵边事烦急转漕之任尤所倚办综继领其职号为详练至是眷瞩甚厚警急之际辄资其奏处契丹请和乃遣近臣谕以擢用之意景德三年召拜户部员外郎枢密直学士勾当三班院综言御史员数至少每奉朝请劾制狱多以他官承之甚紊彝制望诏两制以上各举才堪御史者充三院共置十员若出使按狱所经州郡官吏能否生民利病刑狱枉滥悉得察举四年西幸道出河阳境上时节度王显被疾还京以综权知孟州事未几召还复出知并州以政绩闻州民乞留优诏嘉奖归朝知审官院改吏礼二部郎中充职兼知通进银台封驳司大中祥符四年馆伴契丹使因作大雪歌以献即命同知贡举以李宗谔代为馆伴使俄权知开封府综以贵要交结富民为之请求或托为亲属奏授试秩缘此谒见官司颇紊公政因建议请加抑止又文武官居远任而家属寓京师其子孙弟侄无赖者望严行约束并其交游辈劾罪从之七年以末疾求典河中真宗以太宁宫庙长吏奉祠综艰于拜起虑不克恭事命知庐州明年罢学士授右谏议大夫八年卒年六十一综强敏有吏材所至抑挫豪右振举文法时称干治然尚气好胜不为物论所许子建中正中并赞善大夫弟绰淳化三年进士官刑部郎中　　杨澈
按宋史杨徽之传澈字晏如徽之宗人也世家建阳父思进晋天福中北渡海因家于青州之北海累佐使幕澈幼聪警七岁读春秋左氏传即晓大义周宰相李谷召令默诵一无遗误谷甚异之年十六思进为镇赵从事会昭庆令缺使府命澈假其任时河决邻郡府督役甚急澈部徒数千径大泽中多芦苇令釆刈为筏顺流而下既至执事者讶以后期俄而苇筏继至骇而问之澈以状对乃更嗟赏建隆初举进士时窦仪典贡部谓澈文词敏速可当书檄之任调补河内主簿再迁青州司户参军知州张全操多不法澈鞫狱平允无所阿畏太祖知其名召试禁中改著作佐郎出知渠州江南平改通判虔州令就大将曹彬分兵以行既入境伪帅郭再兴拥兵自固澈单骑直趋其垒谕以朝廷威信再兴即奉符以代澈悉料城中军士之勇壮者凡五百人为一纲部送京师土豪罗二姓聚众依山谋乱澈率兵平之擒二豪械送阙下迁右赞善大夫知淄州事亲以孝闻求便侍养徙同判青州三迁祠部员外郎复知淄州又知舒州累转祠部郎中咸平初遴选王府僚佐以澈为雍王府记室参军赐金紫加度支郎中景德初车驾幸澶渊王为东京留守澈迁兵部郎中充留守判官早巡囚逸王惊而感疾及薨又得闺门残忍之状坐辅导不善免官未几起为祠部郎中卒年七十四子峦淳化进士职方员外郎
　政事部名臣列传十五
　　宋二
　　梁颢
子
固

按宋史本传颢字太素郓州须城人曾祖涓成武主簿祖维忠以明经历佐使府至天平军节度判官父文度早世颢养于叔父王禹偁始与乡贡颢依以为学尝以疑义质于禹偁禹偁拒之不答颢发愤读书不期月复有所质禹偁大加器赏初举进士不中第留阙下献疏曰臣历观史籍唐氏之御天下也列圣间出人文阐耀尚且渴于共治旁求多彦设科之选逾四十等当时秉笔之士彬彬翔集表着所以左右前后有忠有良导化原树治本者享三百年得人之由也五代不竞兹制日沦国家兴儒追风三代方今科名之设俊造毕臻秉笔者如林趋选者如云贡于诸侯考于春官陛下躬临慎择必尽至公奈何所取不出于诗赋策论简于心者援而陟之咈于心者推而黜之宁无滥陟枉黜之失耶其间阘茸妄进滥厕科场者间亦有之若曰陛下嘉惠孤寒沈滞之士罔计贤否悉拔而登之一视同仁臣窃谓此非确论盖圣人在上则内君子而外小人若熏莸同器甚非所以正人伦淳风俗也况丘园之下岂无宏才茂德之士陛下诚能设科以擢异等之士俾陈古人之治乱君臣之得失民生之休戚贤愚之用舍庶几有益于治不特诗赋论策之小技以应有司之求而已疏上不报雍熙二年复举进士廷试方禹中献赋太宗诏升殿询其门第赐甲科解褐大名府观察推官四年与梁湛并佐赵昌言昌言入掌枢密会翟马周事颢坐贬虢州司户参军起知鱼台县就加大理评事召还迁殿中丞顷之复直史馆历开封推官三司关西道判官转太常博士丁内艰起令赴职改右司谏真宗初诏群臣言事颢时使陕西途中作听政箴以献还为度支判官咸平元年与杨励李若拙朱台符同知贡举时诏钱若水重修太祖实录表颢参其事又同修起居注扈跸大名诏访群臣边事颢上疏曰臣闻自古用兵之道在乎明赏罚而已然而赏不可以独任罚不可以少失故兵法曰罚之不行譬如骄子之不可用又曰善为将者威振敌国令行三军尽忠益时者虽雠必赏犯法败事者虽亲必罚故孙武斩队长而兵皆整穰苴斩监军而敌遂退以此言之兵法不可不正也昨者命将出师乘秋备塞而傅潜奉明诏握重兵逗挠无谋守陴玩寇老精兵于不用以至蕃马南牧边尘昼惊河朔之民流移失所魏博以北蹂践一空遂至残妖未殄銮辂亲征此所谓以贼遗君父者也乃或赦而不问则何以谢横死之民或黜而不戮则何以恢用兵之略以军法论之固合斩潜以徇军中降诏以示天下如此则协前古之典章戒后来之将帅然后择边臣之可用者就委用之臣尝读汉史李广之屯兵行师也无部伍行阵就善水草人人自便不击刁斗以自卫远于斥候末尝遇害而广终为名将士卒乐用又唐高祖之备北边也选劲兵为游骑不赍军粮随逐水草遇敌则杀当时以为得策愿于边将中不以名位高卑但择其武勇谋略素为众所推服者取十人焉人付骑士五十器甲完备轻赍粮糗逐水草以为利往复扞御不令入郡邑不许聚处遇有寇兵随时掩捕仍令烽堠相望交相救应缘边州郡守城兵帅即坚壁以待之遇游骑近城掩杀边寇内量出兵甲援救如此则乘城者不坚闭垒门免坐观于胜负捍边者不苟依郡郭可行备于寇攘虽匪良筹且殊胶柱时论颇称之三年与李宗谔赵安仁并命知制诰赐金紫是年冬王均平命为峡路安抚使归掌三班韩国华判大理以断刑失中乃选颢以代之四年张齐贤使关右安抚以颢为之副颢有吏才每进对词辩明敏真宗嘉赏之凡群臣上封者悉付颢洎薛&#详阅可否冬以河北饥盗命与&#分为东西路巡检使还拜右谏议大夫充户部使会罢三部使以颢为翰林学士同知审官院三班景德元年权知开封颢美风姿强力少疾闺门雍睦与人交久而无改士大夫多之六月暴病卒年九十二上甚轸恻赐赠加等所著文集十五卷子固述适适相仁宗别有传固字仲坚幼有志节尝着汉春秋颢器赏之初以颢遗荫赐进士出身服阕诣登闻院让前命愿赴乡举许之大中祥符元年举服勤词学科擢甲第解褐将作监丞同判密州就迁著作佐郎归朝改著作郎直史馆赐绯历户部判官判户部勾院为人气调俊爽善与人交疏财慷慨尚气义明于吏道马元方领三司临事粗率固摭其旷阙之状屡请对条奏尝诏鞫狱时称平审天禧大礼成奏颂甚工无几卒年三十三有集十卷　　周渭
按宋史本传渭字得臣昭州恭城人幼孤养于诸父力学工为诗刘鋹据五岭昭州皆其地也政繁赋重民不聊生渭率乡人六百逾岭将避地零陵未至贼起断道绝粮复还恭城则庐舍煨烬遂奔道州为盗所袭渭脱身北上建隆初至京师为薛居正所礼上书言时务召试赐同进士出身解褐白马主簿县大吏犯法渭即斩之上奇其才擢右赞善大夫时魏帅符彦卿专恣朝廷选常参官强干者莅其属邑以渭知永济县彦卿郊迎渭揖于马上就馆始与相见略不降屈县有盗伤人而逸渭捕获并暴匿者按诛之不以送府干德中通判兴州州领罝口寨多戍兵监军敖狠纵其下为暴居人苦之渭驰往谕以祸福斩其军校众皆慑服诏书嘉奖命兼本寨钤辖开宝元年凤州七房冶主吏盗隐官银择渭往代周岁羡课数倍赐绯鱼又迁知棣州殿直傅延翰为监军谋作乱走契丹为部下所告渭擒之以闻命械至阙下鞫得实斩于西市渭在郡以简肃称及还吏民遮道泣留俄诏赐钱百万太平兴国二年为广南诸州转运副使初渭之入中原妻子留恭城开宝三年平广南诏昭州访求赐钱米存恤之及是渭始还故里乡人以为荣渭奏去刘鋹时税算之繁者重定田赋兴学校迁殿中丞属有事交址主将逗挠无功有二败卒擐甲先至邕州中夺民钱渭捕斩之后至者悉令解甲以入讫无敢犯移书交址谕朝廷威信将刻日再举黎桓惧即遣使入贡就加监察御史在岭南凡六年徙知扬州进殿中侍御史改两浙东西路转运使入为盐铁判官迁侍御史历判户部度支二勾院出知亳州赐金紫俄换宋州加职方员外郎为益州转运使坐从子违诏市马黜为彰信军节度副使咸平二年真宗闻其清节召还将复用诏下而卒年七十七上闵其贫不克葬赙钱十万以其子建中为乘氏主簿渭妻莫荃贤妇人也渭北走时不暇与荃诀二子孩幼荃尚少父母欲嫁之荃泣誓曰渭非久困者今违难远适必能自奋于是亲蚕绩碓舂以给朝夕二子皆毕婚娶凡二十六年复见渭时人异之朱昂着莫节妇传纪其事　　宋雄
按宋史宋琪传雄幽州人初与琪齐名燕蓟间谓二宋雄仕契丹为应州从事雍熙三年王师北伐雄与其节度副使艾正以城降授正本州观察使以雄为鸿胪少卿同知州事改光禄少卿历知均唐二州未几护河阴屯兵以知河渠利害因命领护汴口均节水势以达转漕京师赖之改太子詹事复为光禄少卿迁将作监所至职务修举公私倚任焉雄涉猎文史善谈论有气节士流推许之景德元年卒年七十六录其子可久为太常寺奉礼郎赋禄终制　　梁鼎
按宋史本传鼎字凝正益州华阳人祖钺仕蜀为剑门关使父文献乘氏令鼎太平兴国八年进士甲科解褐大理评事知秭归县再迁著作佐郎端拱初献圣德徽号颂万余言试文迁殿中丞通判歙州以能声闻有诏嘉奖徙知吉州民有萧甲者豪猾为民患鼎暴其凶状杖脊黥面徙远郡太宗尤赏其强干代还赐绯鱼旧例当给银宝瓶带太宗特以犀带赐之记其名于御屏淳化中上言曰书云三载考绩三考黜陟幽明此乃尧舜氏所以得贤人治天下也三代而下典章尚存两汉以还沿革可见至于唐室此道尤精有考功之司明考课之令下自簿尉上至宰臣皆岁计功过较定优劣故人思激厉绩效着闻五代兵革相继礼法陵夷顾惟考课之文祗拘州县之辈黜陟既异名存实亡且夫今之知州即古之刺史治状显著者朝廷不知方略蔑闻者任用如故大失劝惩之理寖成苟且之风是致水旱荐臻狱讼填溢欲望天下承平岂可得也伏惟陛下继二圣之丕图为亿兆之司牧念百姓之未乂思四海之未康特诏有司申明考绩之法庶几官得其人民受其赐矣俄为开封府判官迁太常博士三司右计判官又为总计判官会复三部换度支判官至道初鼎洎陈尧叟建议兴三白渠及陈许邓颍蔡宿亳数州用水利垦田事具食货志迁都官员外郎江南转运副使就改起居舍人徙陕西二年五将分道击李继迁李继隆擅出赤柽路无功还奏军储失期鼎坐削三任复为殿中丞领职如故以母老求郡历知徐密二州真宗践位复旧官咸平四年迁兵部员外郎知制诰赐金紫时三司督逋负严急有久被留系者命鼎与薛映按籍详定多所蠲免逾月拜右谏议大夫度支使时西鄙未宁建议陕西禁解池盐所在官鬻诏从之以鼎为制置使杨覃为转运使张贺副之又以内殿崇班杜承睿同制置盐事议者多言边民旧食青盐其价甚贱洎禁青盐以困贼令商贾入粟运解盐于缘边价直与蕃盐不相远故蕃部赍盐至者不能货鬻今若禁解池盐与内地同价则民必冒禁复市青盐乃资盗粮也时刘综为陕西转运使鼎奏罢之综归朝亦密陈其非便鼎既行即移文禁止盐商所在约束乖当延州刘廷伟庆州郑惟吉皆不从规画又鼎奏运咸阳仓粟以实边粟已陈腐鼎即与民俟秋收易新粟朝廷闻而止之上封章密陈其烦扰者甚众鼎始谋多沮遂令林特乘传与永兴张咏会鼎等同议可否于是依旧通盐商鼎坐首议改作非是诏罢度支使守本官未几丁内艰起复景德初知三班院通进银台司兼门下封驳事出知凤翔府以居忧哭泣伤目表求判西京留司御史台三年卒年五十二赐二子出身鼎伟姿貌磊落尚气有介节居官峻厉名称甚茂好学工篆八分尝着隐书三卷史论二十篇学古诗五十篇子申甫吉甫　　陈贯
按宋史本传贯字仲通其先相州安阳人后葬其父河阳因家焉少倜傥数上疏言边事举进士真宗识贯名擢置高第为临安县主簿以秘书省著作佐郎为刑部详覆官改秘书丞为审刑院详议官历知卫州泾州督察盗贼禁戢不肖子弟簿书管库赋租出入皆自检核尝谓僚属曰视县官物如己物容有奸乎州人惮其严擢利州路转运使岁饥出职田粟赈饥者又帅富民令计口占粟悉发其余徙陕西累迁尚书度支员外郎入为三司盐铁判官领河北转运使请疏徐鲍曹易四水兴屯田徙河东历三司户部盐铁副使以刑部郎中直昭文馆知相州还朝卒贯喜言兵咸平中大将杨琼王荣丧师而归贯上书曰前日不斩傅潜张昭允使琼辈畏死不畏法请自今令战而奔者主校皆斩大将战死裨校无伤而还与奔军同军&#城围别部力足救而不至者以逗留论真宗嘉纳之又尝上形势选将练兵论三篇大略言地有六害今北边既失古北之险然自威虏城东距海三百里沮泽硗确所谓天设地造非敌所能轻入由威虏西极狼山不百里地广平利驰突此必争之地凡争地之利先居则佚后起则劳宜有以待之昔李汉超守瀛州契丹不敢视关南尺寸地今将帅大抵用恩泽进虽谨重可信卒与敌遇方略何从而出邪故敌势益张兵折于外者二十年方国家收天下材勇以备禁旅赖廪给赐予而已恬于休息久不识战可以卫京师不可以戍边境请募土人隶本军籍丁民为府兵使北捍契丹西捍夏人敌之情伪地势之险易彼皆素知可不战而屈人之兵矣后以疾卒着兵略世颇称之子安石　　唐肃
按宋史本传肃字叔元杭州钱塘人当钱俶时始七岁能诵五经名闻其国中后与孙何丁谓曹商游学者慕之举进士调郿县主簿徙泰州司理参军有商人寓逆旅而同宿者杀人亡去商人夜闻人声往视之血沾商人衣为捕吏所执州趣狱具肃探知其冤持之后数日得杀人者后守雷州终就辟为观察推官迁秘书省著作佐郎历知闻喜福昌县通判陕州召拜监察御史或荐肃为群牧判官真宗曰朕欲别用肃遂提点梓州路刑狱迁殿中侍御史入为三司户部判官出知舒州迁侍御史为福建路转运使判三司开拆司再迁工部郎中知洪州寻为江南东路转运使擢三司度支副使奉使契丹还迁刑部为龙图阁待制登闻检院知审刑院卒子询　　黄震
按宋史本传震字伯起建州浦城人进士及第累迁著作佐郎通判遂州尝给两川军士&#钱诏至西川而东川独不及军士谋为变震白主者曰朝廷岂忘东川耶殆诏书稽留尔即开州帑给钱如西川众乃定明日诏至累迁尚书都官员外郎提点湖北路刑狱还判三司磨勘司擢江淮发运使先是李溥自三司小吏为发运使十余年奸赃狼籍丁谓党之无敢言者震将行上书自陈辞颇愤激真宗知其意在溥也谕之曰卿当与人和震对曰廉正公忠臣职也负陛下任使者臣不敢与之和既至发溥奸赃数十事溥坐废而震亦为溥讼夺一官罢畏谓权不敢自直及谓贬乃复官知饶州徙广东转运使广南岁进异花数千本至都下枯死者十八九道路苦其烦扰震奏罢之震在真宗朝数论事既卒诏进其官一等　　陈若拙按宋史陈思让传思让子钦祚钦祚子若拙字敏之幼嗜学思让尝令持书诣晋邸太宗嘉其应对详雅将縻以军职若拙恳辞太平兴国五年进士甲科解褐将作监丞通判鄂州改太子右赞善大夫知单州以能政称改太常丞迁监察御史充盐铁判官益州系囚甚众太宗览奏讶之召若拙面谕委以疏决迁殿中侍御史通判益州淳化三年就命为西川转运副使未几改正使召归会李至守洛都表若拙佐治改度支员外郎通判西京留司久之柴禹锡镇泾州复奏为通判迁司封员外郎部送刍粮至塞外优诏奖之入为盐铁判官转工部郎中与三司使陈恕不协求徙他局改主判开拆司车驾北巡命李沆留守东京以若拙为判官河决郓州朝议徙城以避水患命若拙与阎承翰往规度寻命权京东转运使因发卒塞王陵口又于齐州浚导水势设巨堤于采金山奏免六州所科梢木五百万民甚便之河平真授转运使召还拜刑部郎中知潭州时三司使缺若拙自谓得之及是大失望因请对言父母年老不愿远适求纳制命上怒谓宰相曰士子操修必须名实相副颇闻若拙有能干特迁秩委以藩任而贪进择禄如此往有黄观者或称其能选为西川转运使辄诉免当时黜守远郡今若拙复尔亦须谴降凡用人岂以亲疏为间苟能尽瘁奉公有所树立何患名位之不至也乃追若拙所授告敕黜知处州徙温州代还复授刑部郎中再为盐铁判官改兵部郎中河东转运使赐金紫会亲祀汾阴若拙以所部&#帛刍粟十万输河中以助费经度制置使陈尧叟言其干职擢拜右谏议大夫徙知永兴军府时邻郡岁饥前政拒其市籴若拙至则许贸易民赖以济又移知凤翔府入拜给事中知澶州蝗旱之余勤于政治郡民列状乞留天禧二年卒年六十四录其子映为奉礼郎若拙多诞妄寡学术当时以第二人及第者为榜眼若拙素无文故目为瞎榜云　　孙仅
按宋史孙何传何弟仅字邻几少勤学与何俱有名于时咸平元年进士甲科兄弟连冠贡籍时人荣之解褐舒州团练推官会诏举贤良方正之士赵安仁以仅名闻策入第四等擢光禄寺丞直集贤院俄知浚仪县景德初拜太子中允开封府推官赐绯北边请盟遣使交聘仅首为国母生辰使改本府判官迁右正言知制诰赐金紫同知审官院是冬永兴孙全照求代真宗思择循良任之御书边肃洎仅二名示宰相或言仅尝倅京府谙民政乃命知永兴军府仅纯厚长者为政颇宽尝诏戒焉大中祥符元年加比部员外郎代还知审刑院顷之拜右谏议大夫集贤院学士权知开封府改左谏议大夫出知河中府归朝复领审刑院久次进给事中天禧元年正月卒年四十九录其子大理评事和为卫尉寺丞仅性端&#中立无竞笃于儒学士大夫推其履尚有集五十卷仅弟侑亦登进士第至殿中丞　　赵贺
按宋史本传贺字庆余开封封丘人少时尝丧明久之遇异医辄愈喜饮酒至终日不乱事继母至孝举毛诗及第补临胊县主簿贺有干才知州寇准具知贺淳化中调丁壮塞澶州决河众多逸去独贺全所部而归临胊父老张乐迎贺准使由谯门过曰旌贺之能也改大理评事盐池吏欺&#钱选贺往解州钩校出入贺悉得其奸契丹入寇真宗决策澶渊遣使八人省州县贺以太子中舍安抚京东改殿中丞历通判明州宿州徙知汉州蜀吏喜弄法而贺精明吏不敢欺事更被贺多所究诘人目为赵家关谓如关梁不可越也召权三司户部判官真补度支判官出为京东转运副使徙京西又徙益州路转运使寻纠察在京刑狱累迁尚书工部郎中提举诸司库务为江淮制置发运使发运司占隶三司军将分部漕船旧皆由主吏自遣受赇不平或数得诣富饶郡因以商贩贫者至不能堪其役贺乃籍诸州物产厚薄分剧易为三等视其功过自裁定由是吏巧不能得施岁漕米溢常数一百七十万苏州太湖塘岸坏及并海支渠多湮废水侵民田诏贺与两浙转运使徐奭兼领其事伐石筑堤浚积潦自吴江东赴海流民归占者二万六千户岁出苗租三十万迁刑部郎中历三司户部度支盐铁副使知延同秦三州江陵府累迁光禄卿入判大理寺以右谏议大夫知永兴军徙邓州岁余判宗正寺出知越州坐失举降知濠州改庐州迁给事中复判宗正寺知郑蔡寿三州卒在临胊时用转运使李中庸荐改官中庸没无子贺为主葬图其象岁时祀于家子宗道终集贤校理　　夏侯峤
按宋史本传峤字峻极其先幽州人高祖秀为济州巨野镇游奕使因家焉父浦梁开平中以明经至棣州录事参军峤幼好学弱冠以词赋称周相李谷延至门下又依西京留守向拱摄伊阳令拱移安州又令摄录事参军太平兴国初举进士甲科解褐大理评事通判兴州累迁右赞善大夫从征太原督刍粮于河朔迁殿中丞通判邠州岁满拜监察御史通判兴元府进秩殿中丞雍熙二年代还对便殿太宗语有司曰此人朕自知其材行勿须奏拟即曰改左补阙直史馆赐绯鱼会王师护边乘传督河间餫道就命知莫州踰月徙洪州改起居郎真宗在襄邸太宗择朝士谨厚者为官属即召入为翊善赐金紫加直昭文馆真宗尹京府命兼推官加司封员外郎东宫建复兼中舍迁工部郎中及嗣位拜给事中知审刑院数月擢枢密院副使咸平元年以户部郎中罢二年始建讲读之职命峤为翰林侍读学士及杨徽之卒又命兼秘书监是秋江浙饥命为江南巡抚使所过疏理刑讼存问耆老务从宽简人以为便使还采病民二十余事上之亟诏厘革又判吏部选事峤善鼓琴好读庄老书淳厚谨慎居官无过失真宗尢爱重之多所询访每以善人目之素好道留意养生少疾景德元年五月以选人俟对崇政殿暴中风眩亟诏取金丹上尊酒饵之肩舆还第遣内侍召外内名医诊视其夕卒年七十二诏赠兵部尚书赗赐外增赐白金三百两给葬录其子大理寺丞晟为太子中舍孙恭为奉礼郎侄孙蔚赐同学究出身峤在近侍恩遇甚渥卒后数月毕士安为相抚坐叹曰使夏侯君在吾岂先据此位有集十五卷大中祥符初晟上汉武封禅图缋金匮玉匮石石距之状咸有注释上览而善之至驾部员外郎恭至太子中舍　　卢鉴
按宋史本传鉴字正臣金陵人累举进士不中授三班奉职监坊州酒税以右班殿直为鄜延路走马承受公事李继迁寇边与总管王荣败走之又与钤辖张崇贵击贼焚其积聚斩首级而还擢合门祗候为本路兵马都监复出荡族帐获羊牛万计徙凤翔秦陇阶成等州提点贼盗公事寻为都巡检使徙利州都监初继迁声言石陨帐前有文曰天诫尔勿为中国患鉴时为承受入奏事真宗问之鉴曰此诈为之以欺朝廷也宜益为备至是继迁陷灵武帝思其言特迁右侍禁知仪州州有制胜关最号险要继迁欲乘虚袭取之放言将由此大入谍者以告有诏徙老幼刍粟于内地鉴曰此奸谋也且示虏弱摇民心臣不敢奉诏卒不徙已而贼亦不至再迁西头供奉官知利州会岁饥以便宜发仓粟振民秩满民请留诏留一年提点河东路刑狱历知保州广信军原州就为环庆路都监兼知庆州徙环州平磨媚族于合道镇坐事徙知丹州累迁西京左藏库使恩州刺史为环庆路钤辖兼知环州改西上合门使知秦州卒　　袁逢吉按宋史本传逢吉字延之开封鄢陵人曾祖仪仕唐以军功至黄州刺史祖光甫尉氏令父蟾大理评事逢吉四岁能诵尔雅孝经七岁兼通论语尚书周太祖召见发篇试之赐束帛以赏其精习开宝八年擢三传第释褐清江尉知州王明荐其能就除丰城令明年又与转运使张去华条上治状以春秋博士召端拱初迁国子博士度支推官又判户部勾院度支凭由理欠司淳化中改户部判官历水部司门员外郎出为西京转运使转水部郎中宰相吕蒙正荐其有经术宜任学官会蜀叛方藉其吏资授西川转运使至道初徙荆湖北路时贼方平夔峡犹聚官军供馈出于荆楚逢吉惮涉远不赴军前计度坐乏粮饷罢职知夔州会遣使川陕采访因条上知州通判有治迹者七人逢吉与朱协李虚己薛颜邵晔查道刘检预焉皆赐诏褒谕历司门库部二郎中咸平中复为京东转运使连知福江陈襄四州大中祥符中权西京留司御史台徙知汝州以逮事太祖拜鸿胪少卿七年卒年六十九逢吉性修谨练达时务初郓州牧马草地侵民田数百顷牒诉连上凡五遣使按视不决逢吉受命往则悉还所侵田民咸德之兄及甫历京东峡路转运副使至驾部郎中逢吉子成务至比部员外郎京东转运副使从子楚材至虞部员外郎　　李若拙
按宋史本传若拙字藏用京兆万年人父光赞贝冀观察判官若拙初以荫补太庙斋郎复举拔萃授大名府户曹参军时符彦卿在镇光赞居幕下若拙得以就养俄又举进士王佑典贡举擢上第授密州防御推官登贤良方正直言极谏科太祖嘉其敏赡改著作佐郎故事制策中选者除拾遗补阙若拙以恩例不及上书自陈执政恶之出监商州坑冶迁太子左赞善大夫以官称与父名同辞不许太平兴国二年知干州会李飞雄诈乘驿称诏使事败伏法太宗以若拙与飞雄父若愚连名疑其昆弟命殿直卢令珣即捕系州狱乃与若愚同宗通家非亲不知其谋犹坐削籍流海岛岁余起授卫尉寺丞知陇州四年复旧官以政闻超授监察御史通判泰州同帅宋偓年老政弛又徙若拙通判焉未几御史中丞滕中正荐之召归台顷之改右补阙时诸王出合若拙献颂称旨召见赐绯鱼同勾当河东转运兼云应等八州事尝诣阙言边事太宗嘉之又同掌水陆发运司雍熙三年假秘书监使交州先是黎桓制度逾僭若拙既入境即遣左右戒以臣礼繇是桓听命拜诏尽恭燕飨日以奇货异物列于前若拙一不留眄取先陷蛮使邓君辨以归礼币外不受其私觌使还上谓其不辱命迁起居舍人充盐铁判官淳化二年出为两浙转运使契丹寇边改职方员外郎徙河北路赐金紫五年直昭文馆迁主客郎中江南转运使若拙质状魁伟尚气有干才然临事太缓宰相以为言罢使知泾州至道二年黎桓复侵南鄙又诏若拙充使至则桓复禀命使还真宗嗣位召见慰问进秩金部郎中召试学士院改兵部郎中充史馆修撰俄知制诰咸平初同知贡举被疾改右谏议大夫车驾北巡判留司御史台明年使河朔按边事知升具二州四年卒年五十八子绎　　张雍
按宋史本传雍德州安德县人治毛氏诗开宝六年中第释褐东关尉太平兴国初有荐其材者召归改将作监丞知南雄州迁太子右赞善大夫知开封府司录参军事俄为秘书丞充推官京城民王元吉者母刘早寡有奸状为姻族所知忧悸成疾又惧元吉告之遂遣侍婢诉元吉置堇食中以毒已病将死事下右军巡按之未得实移左军巡推吏受刘贿掠治元吉自诬伏俄而刘死府虑囚元吉始以实对又移付司录尽捕元推吏稍见诬构之迹且以逮捕者众又狱已累月未能决府中惧其淹列状引见诏免死决徙元吉大呼曰府中官吏悉受我赂反使我受刑乎府不敢决元吉历陈所受赂主名又令妻张击登闻鼓诉之上召张临轩顾问尽得其枉状立遣中使捕元推官吏付御史鞫治时滕中正为中丞雍妻父也诏供奉官蔚进别鞫之雍坐与知府刘保勋判官李继凝初虑问元吉称冤徙左军巡雍戒吏止令鞫其毒母状致吏讯掠惨暴上怒雍及左右军巡判官韩昭裔宋廷煦悉坐免所居官保勋继凝各夺一等奉左石军巡使殿直庞则王荣并降为殿前承旨雍熙初雍复为秘书丞御史台推直官改盐铁推官迁右补阙充判官端拱初转工部郎中判度支勾院未几又为盐铁判官兼判勾院逾年以本官兼侍御史知杂事月余出为淮南转运使淳化初迁为太府少卿二年加右谏议大夫徙两浙转运使入知审刑院三年充户部使出知梓州就命为西川转运使俄复知梓州五年蜀州青城民王小波李顺作乱众至万人雍训练士卒得城中兵三千余人又募强勇千余守城辇绵州金帛以实帑藏推官陈世卿治戎器掌书记施谓榷盐院判官谢涛伐山木为竿销铜钟为箭镝纽布为索守械悉备遣推官盛梁请兵于朝未几益绵邛彭汉州永康军悉陷于贼顺入成都僭号大蜀王势甚盛遣其党杨广将十万众寇剑门相里贵帅众十万围梓潼雍与监军卢斌登堞望之贼所出兵皆老弱疲惫无铠甲斌笑请开北门击之雍曰不可贼或诈见老弱设伏伺我又城中吏民心未定脱为伏兵所突则堕其奸计非良策也言未毕果有卒依敌楼呼啸与外应和雍亟斩以徇贼大设梯冲火车昼夜鼓噪攻城益急城中大恐雍命发机石碎之火箭杂下贼稍退复治攻具城西北隅雍绐曰军士趣治装吾将开东门击贼阳遣步骑五百临东门贼升牛头山城内信然伏精兵万余山之东隅以待我雍即召敢死士百辈缒而下尽焚其攻具自午达申殆尽贼以为神凶党数乘城进战皆不利一日北风昼晦贼乘风纵火急攻北门雍与卢斌等领兵据门立矢石间固守不动贼为之少却长围八十余日会王继恩遣石知颙来援贼始溃去遣施谓入奏上手诏褒美擢雍给事中斌西京作坊使领诚州刺史世卿掌书记谓节度判官涛观察推官又以通判将作监丞赵贺为太子中舍监军供奉官辛规为内殿崇班至道二年改工部侍郎明年召归复知永兴军转礼部侍郎改刑部度支使咸平四年迁盐铁使上以雍龊龊小心三司事重宜有裁制乃用王嗣宗代之又以其无过特拜户部侍郎复知审刑院出知秦州徙凤翔府景德初权知开封府事上览奏狱京府囚二百余人以为淹系遣给事中董俨直昭文馆韩国华同虑问决遣之三年改兵部侍郎同知审官院明年车驾朝陵判留司尚书省出知邓州大中祥符元年请老以尚书右丞致仕诰命未至而卒年七十雍性鄙吝莅事勤恪善为米盐苛察以肃下恃其清干受遇于时益矫厉以取名誉所至藩镇宴犒率皆裁节聚公钱为羡余以输官帑集会宾佐粝食而已在三司置簿籍有按前急马前急急中急之目颇为时论所诮雍姿貌鲁朴始登科为滕中正&#中正子锡世宁咸笑之中正曰此人异日必显达寿考非汝曹所及锡兄弟虽有名然终不越郎署亦无耆年者子太冲官殿中丞　　陈恕
按宋史本传恕字仲言洪州南昌人少为县吏折节读书江南平礼部侍郎王明知洪州恕以儒服见明与语大奇之因资送令预计偕太平兴国二年进士解褐大理评事通判洪州恕以乡里辞改澧州澧自唐李为节镇兼领吏多缘簿书干没为奸恕尽擿发其弊郡中称为强明以吏干闻召入为赞善大夫同判三司勾院迁左拾遗充度支判官与判使王仁赡廷争本司事仁赡屈伏坐贬秩擢恕为度支员外郎仍旧职再迁工部郎中知大名府时契丹内寇受诏增浚城隍其器用取于民者不时集恕立禽府中大豪一人会将吏将斩之宗族号诉宾佐竞前请救大豪叩头流血请翌日集事违期甘死恕令械之以徇民皆恐栗无敢后期者数日功就会契丹引去召入为户部郎中户部副使迁右谏议夫大知澶州驿召为河北东路营田制置使太宗谕以农战之旨恕对曰古者兵出于民无寇则耕寇至则战今之戎士皆以募致衣食仰给县官若使之冬持兵御寇春执耒服田万一生变悔无及矣太宗曰卿&#行朕思之恕行数日果有诏止令修完城堡通导沟渎而已营田之议遂寝俄知代州入判吏部选事拜盐铁使恕有心计厘去宿弊太宗深器之亲题殿柱曰直盐铁陈恕迁给事中参知政事数月太宗言及户部使樊知古所部不治恕与知古联事情好款洽密与语之欲知古修举其职知古诉于太宗太宗怒恕泄禁中语罢守本官旋出知江陵府大发群吏奸赃坐徒流停废者甚众郡内惕息淳化四年太宗从魏羽惟一之请分三司为十道置左右计使以魏羽董俨分主之召恕为工部侍郎充总计使判左右计事左右计使分判十道事凡议论计度并命恕等参领恕以官司分隶政令互出难以经久极言其非便岁余果罢复以恕为盐铁使时太宗留意金谷召三司吏李溥等二十七人对于崇政殿询以计司利害溥等言条目烦多不可以口占愿给笔札以对太宗遣中黄门送诣相府限五日悉条上之溥等共上七十一事诏以四十四事付有司行之其十九事下恕等议可否遣知杂御史张秉中使张崇贵监议令中书籍其事专检举之无致废格赐溥等白金&#钱悉补侍禁殿直领其职太宗谓宰相曰溥等条奏事颇有所长朕尝语恕等若文章稽古此辈固不可望若钱谷利病颇自幼至长寝处其中必周知根本卿等但假以颜色引令剖陈必有所益恕等刚强终不肯降意询问吕端对曰耕当问奴织当问婢寇准曰夫子入太庙每事问乃以贵下贱先有司之义后数日太宗又曰国家岁入财赋数倍于唐唐中叶以降藩镇擅命征赋多不入公家下陵上替经制隳坏若前代为得即已致太平岂复烦朕心虑也因召恕等责以职事旷废恕等对曰今土宇至广庶务至繁国用军需所费浩瀚又遇诸州凡有灾沴必尽蠲其租臣等每举榷利朝廷必以侵民为虑皆尼而不行纵使耿受昌桑弘羊复生亦所不逮臣等努力惟尽心簿领终不足上裨圣治太宗曰卿等清而不通专守绳墨终不能为国家度长絜大剖烦析滞只如京城仓库主吏当改职者簿领中一处节目未备即至十年五年不决以致贫无资给转徙沟壑此卿等之过岂不伤和气哉恕等顿首谢五年赐三司钱百万募吏有能言本司不便者令恕等量事大小以钱赏之钱尽更给至道二年欲并三司命官总判其勾院磨勘理欠凭由支收行帐提点等司令恕条列其事以闻恕奏曰伏以封域寖广财谷繁多三司之中簿牒填委朝廷设法督责尤严官吏救过不暇若为三部各设主司择才非难办事亦易事办过鲜不挠上心此亦一时之良策也其勾院磨勘两司出于旧制关防之要莫加于此理欠凭由二司虽非旧设自理欠失序凭由散落故设二司专令典掌纲目咸具制置有伦逋欠无失理之名凭由鲜流散之弊实亦要切不可废除若两司并委一官方及判官一员之事其主辖支收司先因从京支度财货转输外地此除彼附照验稽滞若京城得贤主吏使居此司专行检辖凡支拨官物便给除破文凭却于所司置簿记录催到收附文记即乃勾销簿书取捷之门亦为允当其行帐司近日权置了绝旧帐帐目告尽司额自除提点司是中旨特置提振三司废怠之事固非有司敢得拟议也诏三司都凭由理欠司宜令为一处命官兼判应诸道逋负官物令三司逐部理约理欠司但总其所逋之数纠督之余悉从恕奏恕将立茶法召茶商数十人俾各条利害恕阅之第为三等语副使宋太初曰吾观下等固灭裂无取上等取利太深此可行于商贾不可行于朝廷惟中等公私皆济吾裁损之可以经久于是始为三法行之货财流通峡路诸州承孟氏旧政赋税轻重不均阆州税钱千八百为一绢果州六百为一绢民前后击登闻鼓陈诉历二十年诏下本道官吏因循不理转运副使张晔年少气锐会受诏按覆即便宜行之恕奏晔擅改法计果州一岁亏上供绢万余晔坐削一任免恕每便殿奏事太宗或未深察必形诮让恕敛板踧缩退至殿壁负立若无所容俟意稍解复进&#执前奏终不改易如是或至三四太宗以其忠多从之迁礼部侍郎真宗即位加户部命条具中外钱谷以闻恕久不进屡趣之恕曰陛下富于春秋若知府库充实恐生侈心臣是以不敢进真宗嘉之咸平二年帝北巡充行在转运使俄以母老求解拜吏部侍郎知通进银台封驳司审官院上言封驳之任实给事中之职隶于左曹虽别建官局不可失其故号请以门下封驳事隶银台司从之五年知贡举恕自以洪人避嫌凡江南贡士悉被黜退又援贡举非其人之条故所取甚少而所取以王曾为首及廷试糊名考校曾复得甲科时议称之恕每自叹曰吾得曾名世才也不愧于知人矣恕事母孝母亡哀慕过甚不食荤茹遂至羸瘠起复视事迁尚书左丞权知开封府恕已病犹勉强亲职数月增剧表求馆殿之职获奉以济其贫真宗曰卿求一人可代者听卿去是时寇准罢枢密使恕即荐以自代遂以准为三司使恕为集贤学士判院事准即检寻恕前后改革兴立之事类以为册及以所出榜别用新板躬至恕第请判押恕亦不让一一押之自是计使无不循其旧贯至李谘为三司使始改茶法恕之规模渐革矣帝重恕诏太医诊疗百日有司请停奉不许未几卒年五十九恕将卒口占遗奏及约束后事送终之具无不周悉真宗悼惜废朝赠吏部尚书录其子执中太常寺太祝执古为奉礼郎恕颇涉史传多识典故精于吏理深刻少恩人不敢干以私前后掌利柄十余年强力干事胥吏畏服有称职之誉善谈论听者忘倦素不喜释氏尝请废译经院辞甚激切真宗曰三教之兴其来已久前代毁之者多矣但存而不论可也恕性吝怒子淳私用钱及寝疾上言淳不率教导多与非类游常习武艺愿出为外州军校真宗曰戎校管镇兵非丞郎家子弟所&#也以为滁州司马恕卒召复旧官后竟以贿败执中至同中书门下平章事别有传执古至虞部员外郎执方执礼并太子中舍　　辛仲甫
子若冲　若虚
若蒙　若济　若渝

按宋史本传仲甫字之翰汾州孝义人曾祖实石州推官祖迪寿阳令父藩河东节度判官仲甫少好学及长能吏事伟姿仪器局沉厚周广顺中郭崇掌亲军领武定节制署仲甫掌书记显德初出镇澶渊仍署旧职崇所亲吏为厢虞候部民有被劫杀者诉阴识贼魁即捕盗吏也官不敢诘仲甫请自捕逮鞠之吏故稽其狱仲甫曰民被寇害而使自诬服蠹政甚矣焉用僚佐为请易吏以雪冤愤崇悟移鞫之乃得实状崇移镇真定改深赵镇观察判官太祖受命以崇为监军陈思诲密奏崇有奸状上怒且疑遣中使驰往验之未至崇忧懑失据谓宾佐曰苟主人不察为之奈何皆愕相视仲甫曰皇帝膺运公首效节军民处置率循常度且何以加辞第远侦使者率僚属尽郊迎礼听彼伺察久当自辨矣崇如其言使者至视崇无他意还奏上大喜归罪于思诲仲甫又随崇为平卢军节度判官崇卒改郓齐观察判官累雪冤枉干德五年入拜右补阙出知光州州有横河与城直会霖潦暴疾水溢溃庐舍仲甫集船数百艘军资民储皆赖以济六年移知彭州州卒诱营兵及诸屯戍谋以长春节宴集日为乱属春初仲甫出城巡视见壕中草深意可藏伏命烧剃之凶党疑谋泄有自首者擒百余人尽斩之先是州少种树暑无所休仲甫课民栽柳荫行路郡人德之名为补阙柳太祖问群臣文武兼资者为谁赵普以仲甫对徙益州兵马都监代还选为三司户部判官太平兴国初迁起居舍人奉使契丹辽主问党进何如人如进之比有几仲甫曰国家名将辈出如进鹰犬材耳何足道哉辽主欲留之仲甫曰信以成命义不可留有死而已辽主竟不能屈使还以刑部郎中知成都府既命奏免岁输铜钱罢榷酤政尚实简蜀人安之八年加右谏议大夫时彭州盗贼连结为害诏捕未获仲甫诱令自缚诣吏者凡百余人余因散去九年入知开封府拜御史中丞雍熙二年拜给事中参知政事端拱中进户部侍郎吕蒙正以长厚居相位王沔任事仲甫从容其间而已淳化二年以足疾罢为工部尚书出知陈州代归会蜀有寇以仲甫素着恩信将令舆疾招抚以疾未行无何以太子少保致仕真宗即位加太子少傅咸平三年卒年七十四赠太子太保子若冲若虚若蒙若济若渝皆能其官孙有孚有邻俱中进士　　王博文
按宋史本传博文字仲明曾州济阴人祖谏给事太宗藩邸为西京作坊副使博文年十六善属文举进士开封府以回文诗百篇为公卷人谓之王回文淳化三年太宗亲试进士以年少罢归后谏卒官庐州州守刘蒙叟为言召试舍人院为安丰主簿历南丰尉有能名调南剑州军事推官改大理寺丞监荆南榷货务迁殿中丞陈尧咨荐之试中书赐进士第擢知濠州历真州真宗幸亳权江淮制置司事改监察御史梓州路转运使以疾请出知海州徙密州负海有盐场岁饥民多盗鬻吏捕之辄扺死博文请弛盐禁候岁丰乃复从之除殿中侍御史天禧中朱能王先在长安伪为干佑天书事觉能既败死先与其徒就禽诏博文乘驿按劾博文唯治首恶胁从者七人得以减论还为开封府判官丁母忧始博文幼丧父其母张氏改适韩氏及博文在朝谓子无绝母礼请得以恩封之母死又谓古之为父后者不为出母服以废宗庙之祭也今丧者皆祭无害于行服乃请解官持服然议者以丧而祭为非礼服除为三司户部判官出为河北转运使迁侍御史陕西转运使属羌撒逋渴以族落数千帐叛既又寇原州柳泉镇环州鹁鸽泉寨梧州刺史杜澄内殿崇班赵世隆战没博文劾奏内侍都知周文质押班王怀信为泾原环庆两路钤辖提重兵驻大拔寨玩寇逗留耗用边费请用曹玮田敏代既而文质怀信坐法遂以玮知永兴军使节制边事会玮病不行又用敏为泾原路总管寇遂平迁尚书兵部员外郎为三司户部副使再迁户部郎中龙图阁待制判吏部流内铨权发遣三司使事与监察御史崔暨内侍罗崇勋同鞫真定府曹汭狱及还权知开封府进龙图阁直学士知秦州为走马承受贾德昌所毁徙凤翔府又徙永兴军明年德昌以赃败改枢密直学士复知秦州初沿边军民之逃者必为熟户畜牧又或以遣远羌易羊马故常没者数百人其禽生羌则以锦袍银带茶绢赏之间有自归而中道为夏人所得亦不能辨坐法皆斩博文乃遣习知边事者密持信纸往招至则悉贷其罪由是岁减殊死甚众朝廷下其法旁路又言河西回鹘多缘互市家秦陇间请悉遣出境戒守臣使讥察之再迁右谏议大夫以龙图阁学士复知开封府都城豪右邸舍侵通衢博文制表木按籍命左右判官分撒之月余毕出知大名府迁给事中召权三司使遂同知枢密院事逾月而卒帝临奠赠尚书吏部侍郎博文以吏事进多任剧繁为政务平恕常语诸子曰吾生平决罪至流刑未尝不阴择善水土处汝曹志之然治曹汭狱议者多谓博文希太后旨纵崇勋傅致其罪子畴　　张鉴
按宋史本传鉴字德明瀛州团练使藏英之孙父裔以荫补供奉官鉴本将家幼能嗜学入卫州霖落山肄业凡十余年太平兴国三年擢进士第释褐大理评事监泰州紫墟榷务升朝为太子右赞善大夫知婺州就迁著作郎还拜监察御史奉诏决狱江左颇雪冤滞历殿中侍御史会命曹彬等进讨幽州问群臣以方略鉴上疏极言不可论者以鉴燕人沮议非忠也太宗置不问与赵延进同掌左藏延进恃恩逾规鉴廷奏之有旨罢延进以鉴判三司度支凭由催欠司时三部各置凭由催欠鉴请并为一从之王明李惟清荐其能用为江南转运使本部有大姓为民患者鉴以名闻太宗尽令部送魁首及妻子赴阙以三班职名羁縻之江右震肃又建议割瑞州清江吉州新淦袁州新喻三县置临江军时以为便召还特被慰奖梓州符昭愿骄僭不法即以鉴代之迁刑部员外郎判大理寺迁屯田郎中判三司都催欠司改都勾院擢拜枢密直学士知通进银台封驳司又掌三班上言供奉官以下不考校殿最恐无沮劝即诏鉴兼磨勘职改三司为左右计分天下为十道鉴奏其非便未几果复旧淳化中盗起西蜀王继恩讨平之而御军无政其下恃功暴横益州张咏密奏请命近臣分屯师旅即遣鉴与西京作坊使冯守规偕往召对后苑门面授方略鉴曰益部新复军旅不和若闻使命骤至易其戎伍虑或猜惧变生不测请假臣安抚之名大宗称善鉴至蜀继恩犹偃蹇不意朝廷闻其纵肆鉴之行付以空名宣头及廷臣数人鉴与咏即遣部戍卒出境继恩麾下使臣亦多遣东还督继恩辈分路讨捕残寇而鉴等招辑反侧事平归朝未至拜左谏议大夫户部使会五路进兵讨西夏令鉴乘传往环州与李继隆议护送刍粮入灵州及还上疏曰关辅之民数年以来并有科役畜产荡尽室庐顿空加以浦洛之行曾经剽劫原州之役又至迁延非独令之弗从实缘力所不逮况复先弃粮草见今逐处追科本户税租互遣他州送纳往返千里费耗十倍愁苦怨叹充塞路岐自春徂冬曾无暂息糇粮乏绝力用殚穷顾此疲羸尤堪轸恤今若复有差率益致流亡纵令驱迫必恐挠溃愿陛下特垂诏旨无使重劳因兹首春俾务东作况灵州一方僻居绝塞虽西陲之旧地实中夏之蠹区竭物力以供须困甲兵而援送萧然空垒祗益外虞不若以赐继迁使怀恩奉籍稍息飞挽之役事当深虑理要预防若待川决而后防火炽而方戢则焚溺之患深矣虽欲拯救其可得乎寻诏鉴专督军粮以军兴法从事馈运颇集真宗即位迁给事中使如故咸平初改工部侍郎出知广州居二年民条其政绩上请刻石三年移知朗州溪洞群蛮数寇扰鉴召酋豪谕以威信皆俯伏听命初鉴在南海李夷庚为通判谢德权为巡检皆与之不协二人密言鉴以赀付海贾往来贸市故徙小郡至是鉴自陈有亲故谪琼州每以俸米附商舶寄赡之又言夷庚德权憸人贪凶之状上意稍释召还以疾徙知相州有芝草生于监牧之室鉴表其祥异以为河朔弭兵款附之兆优诏答之景德初卒年五十八子士廉为殿中丞士宗太子洗马士程屯田员外郎　　上官正
按宋史本传正字常清开封人少举三传后为鄜州摄官雍熙中召授殿前承旨屡遣鞫狱迁供奉官合门祗候天雄监军淳化中转作坊副使剑门都监李顺之乱分其党趋剑门时疲兵数百人正奋励士气以御之会成都监军宿翰领兵投剑门与正兵合因迎击大破贼数千众斩馘殆尽奏至太宗嘉之诏书奖饬并赐袭衣金带超正为六宅使剑州刺史充剑门部署翰林供奉官擢崇仪使领昭州刺史数月正被疾请寻医至阙疾愈入对上劳问久之复遣还任所赐以金丹良药衣带白金十两马三匹授以方略令招抚残孽慰勉遣之初川贼甚盛朝议深以栈路为忧正以孤军力战挫贼锋自是阁道无壅王师得以长驱而入贼众三百余败归成都顺怒其惊众尽斩之然自此沮气矣后贼既诛余寇匿山谷恃险结集剽劫为患王继恩百计召诱不至正谕以朝廷恩信皆相率出降未几加峰州团练使与雷有终并为西川招安使代王继恩正木强好凌人自谓平贼有劳受人主知无所顾忌数面攻两川官吏之短而暴扬之众积怨怒多上章诉其不法者太宗谓近臣曰人臣可任用者朕常欲保全正婞直而失于谦和每谤书至朕虽力与明辩然众怒难犯恐其不能自全乃赐手札戒谕曰言者君子之枢机枢机之发荣辱之主不可不慎也夫遇事辄发悔不可及傥自恃无瑕而好面攻人之短岂谓喜怒不形于色耶当以和辑远民为念斯尽善矣正上表谢真宗即位改庄宅使是秋广武叛卒刘旴啸聚数千辈逐都巡检使韩景佑略汉蜀邛州怀安永康军正与钤辖马知节领兵趋新汉抵方井击败之斩旴平其党迁南作坊使赐锦袍金带咸平初召还擢拜东上合门使勾当军头引见司俄权户部使二年出知沧州徙高阳关副都署真拜洺州团练使车驾北巡以为行营先锋钤辖寻知青州未行会王均叛属命为峡路都钤辖移知梓州又历沧瀛镇贝四州高阳关部署以足疾求知磁州手诏慰勉会邢州地震民居不安徙正典之移潞州景德中以河北新经兵革慎择守臣以正知贝州迁洺州防御使复知沧州移同州再表引年授左龙武军大将军平州防御使分司西京寻以本官致仕赐全俸仍以见&#给之四年卒年七十五子璨至内殿崇班　　刘蒙正
按宋史刘熙古传熙古子蒙正字颐正善骑射干德中以荫补殿直迁供奉官王师征江南命乘传军中承事卢绛以舟师来援润州蒙正白部署丁德裕请分精甲百人出与绛战矢中左胁战愈力及下润州获知州刘澄监军崔亮部送阙下岭南陆运香药入京诏蒙正往规画蒙正请自广韶江溯流至南雄由大庾岭步运至南安军凡三铺铺给卒三十人复由水路输送又掌朝服法物库会重制绣衣卤簿多其规式太平兴国四年转内藏库副使进崇仪使自创内藏库即诏蒙正典领凡二十余年真宗初改如京使出知沧冀磁三州戎人犯境蒙正调丁男乘城固守有劳未几以擅乘驿马责授亳州团练副使咸平四年卒年七十二　　宋抟
按宋史本传抟字鹏举莱州掖人治毛氏诗开宝八年宋准典贡部得第调补遂宁尉历潍州司理参军改白虎令膳部员外郎鞠砺荐其能迁右赞善大夫知利丰监徙知藤州改殿中丞通判洪州复有荐者召还命提点河北西路刑狱未行改监左藏库迁国子博士通判西京留守司得对便坐赐钱三十万久之徙江南转运使就迁度支员外郎真宗嗣位迁司封员外郎河东转运使上言大通监冶铁盈积可备诸州军数十年鼓铸愿权罢采以纾民又请科诸州丁壮为兵以增戎备在任凡十一年河东接西北境时边事未息屯师甚广抟经制漕运以干治称连徙他州郡辄乞留有诏褒饬两至夏州界部发居民数诣阙奏事称旨屡以秩满请代朝议以抟善职就加祠部郎中赐金紫尝荐代州承受使臣王白上以本置此职止于视军政察边事抟不应保奏因诏诸路自今勿得举承受使臣景德四年入判三司勾院逾月为户部副使大中祥符初进秩刑部郎中俄使契丹会疾契丹主以车迎之二年卒年六十六子可法至太子中舍舜元登进士第抟卒舜元自筠州判官改著作佐郎又赐其孙出身　　何蒙
按宋史本传蒙字叔昭洪州人少精春秋左氏传李煜时举进士不第因献书言事署录事参军入宋授洺州推官太平兴国五年调遂宁令时太宗亲征契丹还作诗以献召见赏叹授右赞善大夫三迁至水部员外郎通判庐州时郡中火燔廨舍榷务俱尽蒙假民器贷邻郡曲米为酒既而课增倍户部使上其状诏&#钱奖之稍迁司门巡抚使潘慎修荐其材敏驿召至京因面对访以江淮茶法蒙条奏利害称旨赐绯鱼及钱十万后二日复对又上淮南酒榷便宜特改库部后赐钱二十万因命至淮右提总其事自是岁有羡利使还知温州未行留提举在京诸司库务求外任复命知温州坐举人不当削一官真宗即位复前资因上言请开淮南盐禁时卞衮杨允恭辈方以禁盐为便共排抑之出知梧州顷之改水部郎中上所著兵机要类十卷时审官拟知汉阳军及引对改知鄂州大中祥符初转库部四年加大府少卿未几知太平州又知袁州袁民多采金蒙建议请以代租税上曰若此则农废业矣不许俄徙濠州六年上表谢事授光禄少卿致仕命未下卒年七十七　　杨允恭兄允升　弟
允元　子可

按宋史本传允恭汉州绵竹人家世豪富允恭少倜傥任侠干德中王师平蜀群盗窃发允恭裁弱冠率乡里子弟寨于清泉乡为贼所获将杀之允恭曰苟活我当助尔贼素闻其豪宗乃释之阴结贼帅子日与饮博阳不胜偿以赀使伺贼将害允恭其子以告因遁去内客省使丁德裕讨贼至州允恭以策干之署绵汉招收巡检贼平补殿前承旨太平兴国中以殿直掌广州市舶自南汉之后海贼子孙相袭大者及数百人州县苦之允恭因部运入奏其事太宗即命为广连都巡检使又以海盐盗入岭北民犯者众请建大庾县为军官辇盐市之诏建为南安军自是冒禁者少贼有叶氏者众五百余往来海上允恭集水军造轻舠掩袭其首斩之余党弃船走伏匿山谷允恭伐木开道悉歼焉贼寇每遇风涛则遁止洲岛允恭领众涉海捕之殆尽贼皆望风奔溃又抵漳泉贼所止处尽夺先所劫男女六十余口还其家诏书嘉奖赐钱十万转供奉官诏归改内殿崇班时缘江多贼命督江南水运因捕寇党行及临江军择骁卒拿轻舟伺下江贼所止夜发军城三鼓遇贼百余拒敌久之悉枭其首又趣通州境上蹑海贼贼系众舟张幕发劲弩短炮允恭兵刃所向多为幕所萦炮中允恭左肩流血及袖容色弥壮徐遣善泅者以绳连铁钩散掷之坏其幕士卒争进贼赴水死者大半擒数百人自是江路无剽掠之患以功转洛苑副使江淮两浙都大发运擘画茶盐捕贼事赐紫袍金带钱五十万先是三路转运使各领其职或廪庾多积而军士舟楫不给虽以官钱雇丁男挽舟而土人惮其役以是岁上供米不过三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗输京师行之一岁上供者六百万淳化五年转西京作坊使初产茶之地民输赋者悉计其直官售之精粗不校咸输榷务商人弗肯售久即焚之允恭曰竭民利而取之积腐而弃之非善计也至道初刘氏建议请废缘江榷务许商人过江听私货鬻允恭以为诸州新陈相楺两河诸州风土各有所宜非杂以数品即商人少利请依旧江北置务均色号以年次给之事下三司盐铁使陈恕等以允恭议为是诏从之即命允恭为发运使始改擘画为制置以西京作坊副使李延遂著作佐郎王子舆并为同发运使巢庐江二县旧隶庐州道远多寇民输劳费允恭请以二县建军诏许之以无为为额淮南十八州军其九禁盐地则上下其直民利商盐之贱故贩者益众至有持兵器往来为盗者允恭以为行法宜一即奏请悉禁而官遣吏主之事下三司三司皆言其不可允恭再三为请太宗始从之是岁收利巨万允恭与王子舆秦羲同主茶盐之任多作条制遂变新法真宗即位改西京左藏库使又言川峡铁钱之弊曰凡民田之税昔输铜钱之一今输铁钱亦一而吏卒奉旧给铜钱之一今给铁钱五及行用交易则铁钱之十为铜钱之一且民入田税以一为十官失其九矣吏卒奉给增一为五官又失其四矣吏卒得五用十复失其半矣臣在先朝尝陈其事愿变法以革其弊先帝方议行之会贼顺叛扰而止今陛下继成先烈可遂建其法使民不失所且饶信之铜积数千万若遣运于荆达于蜀蜀素多铜俾夔益遂各置监鼓钱岁用均给不十年悉用铜钱矣议虽未用然自是吏卒奉给始改用十铁钱易铜钱之一俄知通利军兼黄御河发运使会议减西鄙屯兵以息转饷召允恭与崇仪副使窦神宝合门祇候李允则驰往经度图上郡县山川之形胜允恭因建议曰自环州入积石抵灵武七日程刍粟之运其策有三然以人以驴其费颇烦而所载数&#莫若用诸葛亮木牛之制以小车发卒分铺运之每一车四人挽之旁设兵卫加戈刃于其上寇至则聚车于中合士卒之力御寇于外寻为议者所沮而止复遣之任又议江淮盐铁使陈恕力争诏从允恭之议加领康州刺史咸平初以北边卖马未有定直命允恭主平其估乃置估马司铸印以为常制王均之乱上虑南方有聚寇命允恭为荆湖江浙都巡检使内殿宗班杨守遵副之赐与甚厚二年夏以疾闻遣其子大理评事可乘传侍疾七月卒于升州年五十六赐其次子告同学究出身赙钱二十万绢百匹又以钱五万帛五十匹给其家命扬州官造第一区赐之允恭有胆干能以方略捕贼王小波之乱也李顺之兄自荣据绵竹土人多被胁从允恭兄允升弟允元率乡里子弟并力破之又为王师乡导执自荣诣剑门以献王继恩表其事诏赐允升学究出身授本县令允元什邡令明年召赴阙授允升右赞善大夫允元大理评事可咸平元年进士喜属文有吏干累召试历户部盐铁判官知洪宣润寿潭州至都官员外郎告虞部员外郎　　凌策
按宋史本传策字子奇宣州泾人世给事州县策幼孤独厉志好学宗族初不加礼因决意渡江与姚铉同学于庐州雍熙二年举进士起家广安军判官改西川节度推官以强干闻淳化三年就命为光禄寺丞签书两使判官代还拜左赞善大夫通判定州赐朱衣锦章御书历给以实奉李顺之乱川陕选官多惮行策自陈三莅蜀境谙其民俗即命知蜀州又以巴西当益之餫道徙绵州加太常博士还朝会命为广南西路转运使进屯田员外郎入为户部判官迁都官先是岭南输香药以邮置卒万人分铺二百负担抵京师且以烦役为患诏策规制之策请陆运至南安泛舟而北止役卒八百大省转送之费卢之翰任广州无廉称以策有干名拜职方员外郎直史馆命代之赐金紫广英路自吉河趋板步二百里当盛夏时瘴起行旅死者十八九策请由英州大源洞伐山开道直抵曲江人以为便代还知青州东封以供亿之勤超拜都官郎中入判三司三勾院出知扬州属江淮岁俭颇有盗贼以策领淮南东路安抚使驾旋使停进秩司封时洪州水知州李元病上与宰相历选朝士将徙策代之上曰南昌水潦艰殆长吏当便宜从事不必禀于外计也王旦言策莅事平和可寄方面望即以江南转运使授之仍诏谕差选之意饶州产金尝禁商市鬻或有论告逮系满狱策请纵民贩市官责其算人甚便之五年召拜右谏议大夫集贤殿学士知益州初策登第梦人以六印加剑上遗之其后往剑外凡六任时以为异策勤吏职处事精审所至有治迹九年自蜀代还上颇有意擢用会已病命知通进银台司兼门下封驳事纠察在京刑狱真宗尝对王旦言策有才用治蜀敏而有断旦曰策性淳质和临事强济上深然之是秋拜给事中权御史中丞时榷茶之法弊甚诏与翰林学士李迪知杂御史吕夷简同议经制稍宽其旧明年疾甚不能朝谒累遣中使挟医存问赐名药复表求典益寻迁工部侍郎从其请天禧二年三月卒年六十二录其子将作监主簿瓘琬并为奉礼郎续给其奉策兄简官国子博士分司南京　　魏廷式
按宋史本传廷式字君宪大名宗城人少明法学尝客游赵州舍于监军魏咸美之廨廨有西堂素凶咸美知廷式有胆气命居之卒无恙来京师咸美弟咸信延置馆舍以同宗善待之太平兴国五年中第释褐朗州法曹掾转运使李惟清以其吏材奏知桃源县迁将作监丞端拱初改著作佐郎通判颍州淳化二年始命李昌龄判审刑院以廷式明练刑章奏为详议官屡进对太宗悦其明辩迁太子左赞善大夫时初较廷臣殿最命廷式与枢密都承旨赵镕李着同勾当三班多所规制越王生日令持礼物赐之超拜主客员外郎判三司都勾院换河南东道判官改户部员外郎知利州李顺为盗就命充陕西至益州路转运使后入奏事太宗谓曰有事当白中书廷式曰臣三千七百里外乘驿而至以机事上闻愿取断宸衷非为宰相来也即不时召对问方略称旨赐钱五十万令还任贼平知宁州未至召入判大理寺至道初乘传河朔决狱复出知宋潭二州湖南地土衍沃民喜讼产有根柢巧伪难辩者廷式立裁之吏民咸服转吏部员外郎知桂州历工部郎中真宗即位改刑部会王继恩有罪下吏命廷式同按之逾宿而狱具俄知审官院通进银台封驳司拜右谏议大夫知审刑院出知泾州咸平二年卒年四十九录其子摄太常寺太祝舜卿为太祝禹卿同学究出身廷式所至以严明称刚果敢言为人主厚遇然性倾险喜中伤人士君子惮其口而鄙其行　　栾崇吉
按宋史本传崇吉字世昌开封封丘人少为吏部令史上书言事调补临淄主簿会令坐赃贬即命崇吉代之复以书判优等改舒州团练判官未行留为中书刑房堂后官改太子右赞善大夫出掌扬州榷务未几迁殿中丞复为堂后官兼提点五房公事崇吉明习文法清白勤事至道初擢度支员外郎度支副使时以堂后官著作佐郎杨文质为秘书丞提点五房事上召见谓曰汝见擢用栾崇吉否当自勖励崇吉俄加祠部郎中真宗时累擢为江南转运使代还判刑部兼鼓司登闻院后迁司农少卿知洪州有司岁敛民财造舟崇吉至奏罢之以疾徙濠州迁卫尉少卿以将作监致仕卒子二人源虞部员外郎沂殿中丞　　韩国华
按宋史本传国华字光弼相州安阳人太平兴国二年举进士解褐大理评事通判泸州就迁右赞善大夫代还除彰德军节度判官迁著作佐郎监察御史雍熙中假太常少卿使高丽时太宗将北征以高丽接辽境屡为其所侵命赍诏谕之且令发兵西会既至其俗颇犷骜恃险迁延未即奉诏国华移檄谕以朝廷威德宜亟守臣节否则天兵东下无以逃责于是俯伏听命使还赐绯鱼雍熙三年改右拾遗直史馆判鼓司登闻院俄充三司开拆推官四年判本司迁左司谏充盐铁判官淳化二年契丹请和朝议疑其非实遣国华使河朔以察之既至尽得其诈以闻每岁后苑赏花三馆学士皆得预三年春国华与潘太初因对自言任两省清官兼计司职不得侍曲宴愿兼馆职即日命并直昭文馆后二日陪预苑宴三司属官兼直馆自国华等始未几授刑部员外历判三司勾院后为盐铁判官又为左计判官寻都判三勾赐金紫改兵部员外郎屯田郎中京东转运使徙陕西路旧制川陕官奉缗悉支铁钱资用多乏国华奏增其数加都官郎中入判大理寺改职方郎中以详定失中命梁颢代之知河阳潞州转运使言其善绥辑供亿干办诏奖之景德中假秘书监使契丹又为江南巡抚入权开封府判官真宗朝陵魏咸信自曹州召入扈从命国华权州事俄改太常少卿出知泉州大中祥符初迁右谏议大夫四年代还至建州卒于传舍年五十五赐其子珫出身国华伟仪观性纯直有时誉子琚璩琦并进士及第琦相英宗神宗自有传　　卢琰
按宋史本传琰字锡圭淄州淄川人父浚右谏议大夫琰太平兴国八年举进士解褐历城主簿历大理评事知安吉县三迁太常丞通判并州至道中就加太常博士咸平二年选为开封府判官与推官李防并命真宗谓宰相曰人之有材难得尽知但历试而后可见占谢日特升殿谕以天府事繁慎选之意仍赐缗钱会狱空有诏奖之迁工部员外郎为河北转运副使时北鄙未宁调发军储粮道不绝以职务修举召入迁秩刑部赐金紫复遣之任会城祁州命专董其役契丹入边车驾幸澶州琰自定州随军至大名即单骑赴行在召对劳问久之其子士宗时为隰州推官特迁大理寺丞契丹请和琰上言领职六年求归阙许之以使劳优拜吏部员外郎判三司三勾院会宋抟使契丹命权户部副使时议东封又权京东转运使往营顿置加户部郎中复判三勾院大中祥符二年以本官兼侍御史知杂事数月授三司度支副使祀汾阴岁命与鲍中和同判留守司三司加吏部郎中俄拜右谏议大夫知永兴军府五年再为河北转运使琰勤吏职所至以干集闻颇知命尝语亲旧曰官五品服三品天不与者寿尔明年被疾诏遣中使将太医诊视六年卒年五十九时琰母八十余无恙上悯之以士宗为太常博士特命知怀州又以次子秘书丞士伦为太常博士给禄终丧士伦至工部郎中度支副使士宗自有传　　许骧
按宋史本传骧字允升世家蓟州祖信父唐世以财雄边郡后唐之季唐知契丹将扰边白其父曰今国政废弛狄人必乘衅而动则朔易之地民罹其灾苟不即去且为所虏矣信以资产富殖不乐他徙唐遂潜赍百金而南未几晋祖革命果以燕蓟辂契丹唐归路遂绝尝拥商赀于汴洛间见进士缀行而出窃叹曰生子当令如此因不复行商卜居睢阳娶李氏女生骧风骨秀异唐曰成吾志矣郡人戚同文以经术聚徒唐骧诣之且曰唐顷者不辞父母死有余恨今拜先生即吾父矣又自念不学思教子以兴宗绪此子虽幼愿先生成之骧十三能属文善词赋唐不识字而罄家产为骧交当时秀彦骧太平兴国初诣贡部与吕蒙正齐名太宗尹京颇知之及廷试擢甲科解褐将作监丞通判益州赐钱二十万迁右赞善大夫五年转右拾遗直史馆改右补阙六年出为陕府西北路转运副使会罢副使徙知鄜州召还为比部员外郎历知宣升二州雍熙二年改江南转运副使洪吉上供运船水损物主吏惧罪故覆舟鞫狱者按以欺盗当流死者数百人骧驰往讯问得其情实以闻多获轻典优诏褒之又上言劫盗配流遇赦得原还本乡雠告捕者多所杀害自今请以隶军诏可迁正使端拱初拜主客郎中俄徙知福州累表求还不俟报入朝召对便殿延问良久改兵部郎中领西川转运使以久处外任为辞擢授右谏议大夫就命知益州召归上言蜀民浮窳易摇宜择忠厚者抚之为预备既而李顺叛众颇服其先见命知审官院迁御史中丞以疾固让不许占谢日命坐劳问出良药赐之曰此朕所服得验者后骧以久病不能振职真宗即位改兵部侍郎屡求小郡养疾因入朝失仪为御史所纠特诏不问命知单州咸平二年卒年五十七赠工部尚书赐其子宗寿出身骧虽无他才略而人以儒厚长者称之宗寿后为殿中丞　　陈世卿
按宋史本传世卿字光远南剑人雍熙二年登进士第解褐衡州推官再调东川节度推官会李顺寇两川知州张雍以州兵马为数部使官分领世卿素善射当城一面亲射中数百人贼寖盛同幕皆谋图全计世卿正色曰食君禄当委身报国奈何欲避难为他图耶亟出白雍曰此徒皆懦儒存之适足惑众不若遣出求援雍从之贼既引去世卿适丁外艰雍表其材诏追出视事就改掌书记凡七年归朝为秘书郎迁太常丞知新安县或荐其堪任宪台即召归会张鉴出知广州表为通判将行召见赐绯加太常博士景德初徙知建州真宗知其材干逾月授福建转运使规画南剑州安仁等银场岁增课羡诏奖之俄代姚铉为两浙路转运使历祠部员外郎判三司三勾院大中祥符四年改度支员外郎出为荆湖北路转运使属沣州慈利县下溪等四州蛮人侵县境地四百余里朝命世卿与合门祗候史方知沣州刘仁霸同领兵讨之遂还所侵地标正经界取其要领又令纳所掠汉口千余复置沣州武口等寨以控制之自是平定有诏嘉奖还朝屡述溪洞利害召对真宗器其材复自言愿效用于烦剧会邵晔知广州被疾乃授世卿秘书少监代之加赐金紫郡有计口买盐之制人多不便至即奏除之九年卒年六十四录其子南安主簿俨为太祝　　陈知微
子
舜卿

按宋史本传知微字希颜高邮人咸平五年进士甲科解褐将作监丞通判歙州擢为著作佐郎直史馆俄充三司户部判官奉使契丹迁太常博士判三司都磨勘司再为户部判官出为京东转运副使奏还东平监所侵民田六百八十家又决古广济河通运路罢夹黄河岁减夫役数万计迁右司谏徙荆湖南路转运使召还拜比部员外郎知制诰淮南饥遣知微巡抚所至按视储粮察诸官吏能否使还判吏部铨兼刑部知微词藻虽无奇采而平雅适用一日进改群官除目纷委适当知微次直思亦敏速又判司农寺纠察在京刑狱天禧二年加玉清昭应宫判官俄以疾闻真宗遣中贵挟太医往视之卒年五十录其子舜卿为太常寺奉礼郎给奉终丧又假官船载其柩还乡里知微仪状甚伟沉厚有材干不务皦察时人许其处剧惜其母老不克终养有集三十卷子尧卿大中祥符五年进士及第　　张若谷
按宋史本传若谷字德繇南剑沙县人进士及第为巴州军事推官会蜀寇掠邻郡若谷摄州事率众为守御备贼乃引去调全州军事推官入见真宗识其名顾曰是尝在巴州御贼者耶特改大理寺丞知蒙阳县三司言广宁监岁铸缗钱四十万其主监宜择人乃以命若谷岁余所铸赢三十万缗擢知处州历江湖淮南益州路转运使江淮制置发运使入为三司度支盐铁副使累迁右谏议大夫知并州先是麟府岁以缯锦市蕃部马前守辄罢之若谷以谓互市所以利戎落而通边情且中国得战马亟罢之则猜阻不安奏复市如故而马入岁增提举诸司库务权判大理寺进枢密直学士历知澶州成德军扬州江宁府入知审官院纠察在京刑狱知通进银台司应天府改龙图阁学士徙杭州会岁饥斥余廪为糜粥赈救之权判吏部流内铨知洪州累官至尚书左丞致仕若谷素为宰相张士逊引拔然所至亦自有循良迹不激讦取名云　　邵晔
按宋史本传晔字日华其先京兆人唐末丧乱曾祖岳挈族之荆南谒高季兴不见礼遂之湖南彭玗刺全州辟为判官会贼鲁仁恭寇连州即署岳国子司业知州事遂家桂阳祖崇德道州录事参军父简连山令晔幼嗜学耻从兢p太平兴国八年擢进士第解褐授邵阳主簿改大理评事知蓬州录事参军时太子中舍杨全知州性悍率蒙昧部民张道丰等三人被诬为劫盗悉置于死狱已具晔察其枉不署牍白全当核其实全不听引道丰等抵法号呼不服再系狱按验既而捕获正盗道丰等遂得释全坐削籍为民晔代还引对太宗谓曰尔能活吾平民深可嘉也赐钱五万下诏以全事戒谕天下授晔光禄寺丞使广南采访刑狱俄通判荆南赐绯鱼迁著作佐郎知忠州历太常丞江南转运副使改监察御史以母老乞就养得知朗州入判三司磨勘司迁工部员外郎淮南转运使景德中假光禄卿充交址安抚国信使会黎桓死其子龙钺嗣立兄龙全率兵劫库财而去其弟龙廷杀钺自立龙廷兄明护率扶龙寨兵攻战晔驻岭表以事上闻改命为缘江安抚使许以便宜设方略晔移书安南谕朝廷威德俾速定位明护等即时听命奉龙廷主军事初诏晔俟其事定即以黎桓礼物改赐新帅晔上言怀抚外裔当示诚信不若俟龙廷贡奉别加封爵而宠赐之真宗甚嘉纳使还改兵部员外郎赐金紫初受使假官钱八十万市私觌物及为安抚已偿其半余皆诏除之尝上邕州至交州水陆路及宜州山川等四图颇详控制之要俄判三司三勾院坐所举季随犯赃晔当削一官上以其远使之勤止令停任大中祥符初起知兖州表请东封优诏答之及遣王钦若赵安仁经度封禅仍判州事就命晔为京东转运使封禅礼毕超拜刑部郎中复判三勾院出为淮南江浙荆湖制置发运使四年改右谏议大夫知广州州城濒海每蕃舶至岸尝苦飓风晔凿内濠通舟飓不能害俄遘疾卒年六十三　　张纶
按宋史本传纶字公信颍州汝阴人少倜傥任气举进士不中补三班奉职迁右班殿直从雷有终讨王均于蜀有降寇数百据险叛使纶击之纶驰报曰此穷寇急之则生患不如谕以向背有终用其说贼果弃兵来降以功迁右侍禁庆州兵马监押擢合门祗候益彰简等州都巡检使所部卒纵酒掠居民纶斩首恶数人众乃定徙荆州提点刑狱迁东头供奉官提点开封府界县镇公事奉使灵夏还会辰州溪峒彭氏蛮内寇以知辰州纶至筑蓬山驿路贼不得通乃遁去徙知渭州改内殿崇班知镇戎军奉使契丹安抚使曹玮表留之不可蛮复入寇为辰州沣鼎等州缘边五溪十洞巡检安抚使谕蛮酋祸福购还所掠民遣官与盟刻石于境上久之除江淮制置发运副使时盐课大亏乃奏除通泰楚三州盐户负官助其器用盐入优与之直由是岁增课数十万石复置盐场于杭秀海三州岁入课又百五十万居二岁增上供米八十万疏五渠导太湖入于海复租米六十万开长芦西河以避覆舟之患又筑漕河堤二百里于高邮北旁锢巨石为十以泄横流泰州有捍海堰延袤百五十里久废不治岁患海涛冒民田纶方议修复论者难之以为涛患息而畜潦之患兴矣纶曰涛之患十九而潦之患十一获多而忘少岂不可邪表三请愿身自临役命兼权知泰州卒成堰复逋户二千六百州民利之为立生祠居淮南六年累迁文思使昭州刺史契丹隆绪死为吊慰副使历知秦瀛二州两知沧州再迁东上合门使真拜干州刺史徙知颍川卒纶有材略所至兴利除害为人恕喜施予在江淮见漕卒冻馁道死者众叹曰此有司之过非所以体上仁也推奉钱市絮襦千数衣不能自存者
　政事部名臣列传十六
　　宋三
　　陈靖
按宋史本传靖字道卿兴化军莆田人好学颇通古今父仁壁仕陈洪进为泉州别驾洪进称臣豪猾有负险为乱者靖徒步谒转运使杨克巽陈讨贼策召还授阳翟县主簿契丹犯边王师数不利靖遣从子上书求入奏机略诏就问之上五策曰明赏罚抚士众持重示弱待利而举帅府许自辟士而将帅得专制境外太宗异之改将作监丞未几为御史台推勘官时御试进士多擢文先就者为高等士皆习浮华尚敏速靖请以文付考官第甲乙俟唱名或果知名士即置上科丧父起复秘书丞直史馆判三司开拆司淳化四年使高丽还提点在京百司迁太常博士太宗务兴农事诏有司议均田法靖议曰法未易遽行也宜先命大臣或三司使为租庸使或兼屯田制置仍择三司判官选通知民事者二人为之贰两京东西千里检责荒地及逃民产籍之募耕作赐耕者室庐牛犁种食不足则给以库钱别其课为十分责州县劝课给印纸书之分殿最为三等凡县管垦田一岁得课三分二岁六分三岁九分为下最一岁四分二岁七分三岁至十分为中最一岁五分未及三岁盈十分者为上最其最者令佐免选或超资殿者即增选降资每州通以诸县田为十分视殿最行赏罚数岁尽罢官屯田悉用赋民然后量人授田度地均税约井田之制为定以法颁行四方不过如此矣太宗谓吕端曰朕欲复井田顾未能也靖此策合朕意乃召见赐食遣之他日帝又语端曰靖说虽是&#田未必垦课未必入请下三司杂议于是诏盐铁使陈恕等各选判官二人与靖议以靖为京西劝农使命大理寺丞皇甫选光禄守丞何亮副之选等言其功难成帝犹谓不然既而靖欲假缗钱二万试行之陈恕等言钱一出后不能偿则民受害矣帝以群议终不同始罢之出靖知婺州再迁尚书刑部员外郎真宗即位复列前所论劝农事又言国家御戎西北仰食东南东南食不足则误国大计请自东西及河北诸州大行劝农之法以殿最州县官吏岁可省江淮漕百余万复诏请条上之靖请刺史行春县令劝耕孝悌力田者赐爵置五保以检察奸盗籍游惰之民以供役作又下三司议皆不果行历度支判官为京畿均田使出为淮南转运副使兼发运司公事徙河南转运使极论前李氏横赋于民凡十七事诏为罢其尤甚者徙知潭州历度支盐铁判官祀汾阴为行在三司判官又历京西京东转运使知泉苏越三州累迁太常少卿进太仆卿集贤院学士知建州徙泉州拜左谏议大夫初靖与丁谓善谓贬党人皆逐去提点刑狱侍御史王耿乃言靖老疾不宜久为乡里官于是以秘书监致仕卒靖平生多建画而于农事尤详尝取淳化咸平以来所陈表章目曰劝农奏议录上之然其说泥古多不可行　　崔立
按宋史本传立字本之开封鄢陵人祖周度仕周为泰宁军节度判官慕容彦超叛周度以大义责之遂见杀立中进士第为果州团练推官役兵辇官物道险乃率众钱佣舟载归知州姜从革论如率敛法当斩三人立曰此非私己罪杖尔从革初不听卒论奏诏如立议真宗记之特改大理寺丞知安丰县大水坏期斯塘立躬督缮治逾月而成进殿中丞历通判广州许州会滑州塞决河调民出刍楗命立提举受纳立计其用有余而下户未输者尚二百万悉奏弛之知江阴军属县有利港久废立教民浚治既成溉田数千顷及开横河六十里通漕运累迁太常少卿历知棣汉相潞兖郓泾七州兖州岁大饥募富人出谷十万余石振饥者所全活者甚众立性淳谨尤喜论事大中祥符间帝既封禅士大夫争奏上符瑞献赞颂立独言水发徐州旱连江淮无为烈风金陵火天所以警骄惰戒淫泆也区区符瑞尚何足为治道言哉前后上四十余事以右谏议大夫知耀州改知濠州迁给事中告老进尚书工部侍郎致仕卒识韩琦于布衣以女妻之人尝服其鉴云　　焦守节
按宋史焦继勋传继勋子守节字秉直初补左班殿直选为江淮南路采访还奏称旨擢合门祇候李顺余党扰西川命与上官正讨平之高溪州蛮内寇又命往图方略守节言山川回险非我师之利诏许招纳咸平中置江淮南荆湖路兵马都监首被选擢又讨施夔州叛蛮以大义谕其酋长皆悔过内附因为之画界定约还迁合门通事舍人监香药榷易院三司言岁课增八十余万时守节已为衣库副使当迁合门副使真宗谓辅臣曰守节缘财利羡余而迁攒行何以劝边陲效命者止以为宫苑副使奉使契丹馆伴丁求说指远山谓曰此黄龙府也守节应声曰燕然山距此几许求说惭服久之迁皇城副使管勾军头引见司坐以白直假枢密院副承旨尹德润治第免所居官三迁东上合门使加荣州刺史数请补外历知襄邓汝三州迁四方馆使以右神武大将军致仕卒　　侍其曙
按宋史本传其曙字景升父稹左监门卫大将军曙少举进士不第以父任为殿前争旨改右班殿直咸平中以合门祇候为苏杭湖秀等州都巡检使迁左侍禁领东西排岸司与谢德权提举在京仓草场尝于仓隙地牧牛羊为德权所讼真宗以问德权曰牛羊食仓粟邪曙闻而自劾帝勉谕之它日召曙问汝才孰与德权对曰德权畏法慎事臣乃敢于官仓牧牛羊是不及也人多称之鄂州男子闻人若挫告其徒永兴民李琰将作乱命曙同度支判官李应机往按之至则设方略捕琰党三十余人皆伏法琰辞连己所不快者数十人一切不问青州卒庞德讼其校李绪谋以众叛帝疑其诬又命曙至青州与通判魏德升同至劾无验遂弃德市知青州张齐贤奏曙擅戮人帝曰不尔无以安被告者曙还奏德惮绪治军严故诬之帝擢绪本军虞候而进曙东头供奉官初太宗平河东建塔于太原故城塔毁帝欲新之遣内侍经度计工二百万帝疑命曙往减费十九改内殿崇班大中祥符二年黎州夷人为乱诏曙乘驿往招抚其酋者纳款杀牲为誓曙按行盐井夷人复叛曙率部兵百余生擒首领三人斩首数十级因上言蛮阻险拒命请必加讨诏知庆州孙正辞环庆驻泊都监张继勋领陕西兵同曙俱进所至皆降曙又言王师已至而方出请诛之真宗谓王旦曰已降而杀之何以信四夷不许夷人平迁内殿承制再迁如京副使知登州会岁饥请漕江淮米以振贫乏活者甚众累迁西京作坊使惠州刺史知桂州徙滑州迁西上合门使徙郓州提举在京诸司库务卒曙为人沈敏有干略善论利害事朝廷数任使之　　张傅
按宋史本传傅字岩卿唐初功臣公谨之裔祖播为亳州团练副使子孙因为谯人傅进士及第稍迁秘书省著作佐郎知奉符县时方修会真宫天书观及增治岳祠以办事称赐钱二十万宰相向敏中册东岳帝还号荐之知楚州会岁饥贻书发运使求贷粮不报因叹曰民转死沟壑矣报可待邪乃发上供仓粟赈贷所活以万计因拜章待罪诏奖之提点江西刑狱徙江东就除转运使入权三司盐铁判官会河决济北民多被害命安抚京东累迁工部郎中出为两浙转运使改荆湖北路复为盐铁判官再迁兵部为陕西转运使徙江淮发运使未至召还属西京奏兵食乏因言冯翊华阴积粟多可运二十万石繇三门下济之遂留为侍御史知杂事判吏部流内铨进三司度支副使以疾请外迁太常少卿知应天府逾月为右谏议大夫徙青州迁给事中知郓州复知应天府遂以工部侍郎致仕卒傅强力治事七为监司所至审核簿书勾擿奸隐州县惮之傅曰奚为我惮哉吾所以事事致察者正所以爱州县也吏不敢慢则州县不复犯法矣人亦以为然天禧中有术士自言数百岁少时尝游秦悼王家历见唐肃宗代宗朝由是出入禁中见尊重人无敢诘其伪傅见之讯以唐事术士语屈　　张师德
按宋史张去华传师德字尚贤去华十子最器师德尝欲任以官辞不就去华曰此儿必继吾志真宗祀汾阴知河南府薛映荐其学行又献汾阴大礼颂于行在是岁举进士亦为第一时人荣之除将作监丞通判耀州迁秘书省著作郎集贤校理判三司都理欠凭由司建言有逋负官物而被系本非侵盗若惸独贫病无以自偿愿特蠲之帝用其言尝奏事殿中帝访以时事而条对甚备帝喜曰朕藩邸知卿父名今又知卿才其后每遣使帝辄曰张师德可用契丹高丽使来多以师德主之天禧初安抚淮南苦风眩改判司农寺擢右正言知制诰判尚书刑部顷之出知颍州迁刑部员外郎判大理寺为群牧使景灵宫判官再迁吏部郎中以疾知邓州徙汝州拜左谏议大夫罢知制诰师德孝谨有家法不交权贵时相颇不悦之然亦多病在西掖九年不还卒于官有文集十卷子景宪为大中大夫　　阎日新
按宋史本传日新宿州临涣人少为本州牙职补三司使役吏淳化中选隶寿王府主邸中记簿真宗即位擢为供奉官提点雄霸静戎军榷场咸平元年迁内殿崇班永兴军驻泊郡监徙剑门关兼知剑门县就加供备库副使庆州都监景德初命管勾邠宁环州驻泊兵马时部署张凝屡入边界焚族帐日新皆提兵应援俄知泾州未几移庆州上言野溪三门等族恃险隘桀黠难制请开古川道东至乐业镇西至府城从之就转供备库使知环州兼邠宁环庆路钤辖缘边都巡检使安抚都监俄换泾原仪渭路二年迁如京使领万州刺史上朝陵东封皆命为行宫使大中祥符初改文思使日新起胥史好云为以进取尝上言群臣子弟以荫得官往往未童&#已受奉望自今年二十以上乃给廪又京城百官早朝而学士丞郎舍人以上导从呵止太盛难于趋避望令裁减又屡请对多所建白且自陈筋力尚壮愿正授刺郡守边城以效用俄真拜坊州刺史知渭州兼泾原路驻泊钤辖将祀汾阴故改知同州事俨信顿即日新所部车驾至迎谒献方物劳问久之遂从祀睢上赐以袭衣金带还过新市镇又设彩楼乐伎以迎驾明年徙知徐州代还以足疾改右领军卫大将军昭州团练使知单州疾益甚许还京师天禧初卒年六十八　　靳怀德
按宋史本传怀德博州高唐人祖昌范殿中丞父隐禹城令怀德太平兴国中明法解褐广安军判官秩满授鸿胪寺丞历著作佐郎太子左赞善大夫通判相州改殿中丞通判广州迁国子博士通判沧州历虞部比部员外郎又通判莫州知德州咸平中契丹入寇怀德固守城壁又转运使刘通言其善政连有诏褒之徙知密州会留后孔守正之镇代还盐铁使陈恕判官王济荐其武干换如京使知&#州怀德本名湘素游寇准之门准父名湘景德中准方为相怀德乃改名焉俄知沧州大中祥符初召还复遣之任吏民诣转运使李士衡借留怀德士衡以闻未几迁文思使三年秋以江左旱歉命为洪虔十州安抚都监未至任改知曹州明年春选为益州钤辖加领长州刺史怀德历官以强干称然酗酒多失将行别诏戒勖真宗又面谕之就迁北作坊使在剑外军民甚畏爱之复以善职入拜西上合门使改领昭州刺史知澶州是州居水陆之要怀德悉心抚治颇着政绩使车往复多称誉焉又知陕州逾年归阙而卒时天禧元年年七十三　　谢德权
按宋史本传德权字士衡福州人父文节初仕王氏为候官令后入南唐为忠烈都虞候饶州团练使以骁勇闻周世宗南征文节独擐甲渡大江潜觇敌垒吴人号为铁龙后守鄂州拒宋师战没德权初以父死事李煜署庄宅副使归宋诣登闻检院自荐补殿前承旨迁殿直陕西巡检以劳就改右侍禁咸阳浮桥坏转运使宋大初命德权规画乃筑土实岸聚石为仓用河中铁牛之制缆以竹索繇是无患咸平二年宜州溪蛮叛命陈尧叟往经度之德权预其行以单骑入蛮境谕以朝旨众咸听命尧叟以闻加合门祇候广韶英雄连贺六州都巡检使代归提点京城仓草场先是廥积多患地下湿德权累甓为台以藉之遂无败腐京城衢巷狭隘命德权广之既受诏则先撤贵要邸舍群议纷然有诏止之德权面请曰臣已受命不可中止今沮事者皆权豪辈吝屋室僦资耳非有他也上从之因条上衢巷广袤及禁鼓昏晓之制会有凶人刘僧澄雅讼执政与许州民阴构西夏为叛者诏温仲舒谢泌鞫问令德权监之既而按验无状翌日对便殿具奏其妄泌独曰追摄大臣狱状乃具德权曰泌欲陷大臣耶若使大臣无罪受辱则人君何以使臣臣下何以事君仲舒曰德权所奏甚善上乃可之六年命城新乐县迁供奉官又命浚北平寨濠葺蒲阴城一日遽乘传诣阙求对且言边民多挈宅入城居止前岁契丹入塞傅潜闭垒自固康保裔被擒王师未有胜捷臣以为今岁契丹必寇内地令边兵聚屯一处尢非便利愿速分戍镇定高阳三路天雄城垒阔远请急诏蹙之仍葺澶州城北治德清军城&#以为豫备臣实蒲阴工作未讫寇必暴至上慰遣之既而契丹果围蒲阴及闻有诏修河北行宫德权又驿奏请车驾毋渡河及至澶州德权单马间道赴行在未几迁内殿崇班提辖三司衙司德权为设条制均其差使有大将隶内侍主藏内侍为奏留规免烦重之役德权携奏白上极言侥幸上称其有守又命提总京城四排岸领护汴河兼督辇运前是岁役浚河夫三十万而主者因循堤防不固但挑沙拥岸址或河流泛滥即中流复填淤矣德权须以沙尽至土为垠弃沙堤外遣三班使者分地以主其役又为大锥以试筑堤之虚实或引锥可入者即坐所辖官吏多被谴免者植树数十万以固岸建议废京师铸钱监徙西&#务于河阴大省劳费改崇仪副使兼领东西八作司先时每营造患工少至终岁不成德权按其役皆&#日而就大中祥符元年议东封命与刘承珪戚纶同计度发运迁供备库使预修玉清昭应宫时累徙民舍以广宫地刘承珪议掘地及丈加筑以壮基址德权患其劳役过甚日与忿争不能夺遂求罢复领京城仓草场导金水河自皇城西环太庙凡十余里三年出知泗州占谢日自陈臣久领京务颇虑中外观听谓臣负谴外迁愿稍进其秩诏改西染院使遣之至任逾月卒年五十八以其子平为定远主簿给奉终丧德权清苦干事好兴功利多所经画见官吏徇私者必面斥之所至整肃然喜采察纤微以闻于上朝论恶之　　索湘
按宋史本传湘字巨川沧州盐山人开宝六年进士释褐郓州司理参军齐州有大狱连逮者千五百人有司不能决湘受诏推鞫事随以白太平兴国四年转运使和岘荐其能迁太仆寺丞充度支巡官改太子右赞善大夫转殿中丞充推官拜监察御史九年河决坏民田命与户部推官元&#同按行会诏下东封与刘蟠同知泰山路转运事又为河北转运副使湘经度供馈以能干闻事集加屯田员外郎明年契丹入寇王师&#于君子馆敌兵乘胜中渡桥塞上门将趋镇州诸将计议未定湘为田重进画谋结大阵东行声言会高阳关兵敌以为然即拥众邀我于平虏城夜二鼓率兵而南径入镇阳据唐河乘其无备破寨栅及敌兵觉悉遁走雍熙中召为盐铁判官改驾部员外郎端拱二年河北治方田命副樊知古为招置营田使会议罢复为河北转运使转虞部郎中选为将作少监居无何有讼其擅易运丝以自用者坐授膳部员外郎知相州时有群盗聚西山下谋断澶州河桥入攻磁相州援旗伐鼓白昼抄邻郡发兵千人捕逐无敢近湘择州军得精锐三百人侦其入境即掩击而尽擒之转运使王嗣宗出状闻诏复旧官命为河东转运使湘以忻州推官石宗道宪州录事胡则为干职命以自随所至州郡勾检其簿领焉二人后皆历清要明年王超等率师趋乌白池抵无定河水源涸绝军士渴乏时湘巳辇大千枝至令凿井众赖以济真宗即位入为右谏议大夫复充河北转运使属郡民有干酿岁输课甚微而不逞辈因之为奸盗湘奏废之德州旧赋民马以给驿又役民为步递湘代以官马兵卒人皆便之会内殿崇班阎日新建议请于静戎威虏两军置场鬻茶收其利以资军用湘言非便遂止又言事者请许榷场商旅以茶药等物贩易于北界北界商旅许以雄霸州市易资其懋迁庶息边患诏湘详议以闻乃上言曰北边自兴置榷场商旅辐凑制置深得其宜今若许其交相贩易则沿边商人深入戎界窃为非便又北界商人若至雄霸其中或杂奸伪何由辨明况边民易动难安蕃戎之情宜为羁制望且仍旧为便会有诏规度复修定州新乐蒲阴两县湘以其地迫窄非屯兵之所遂奏罢之湘少文而长于吏事历边郡所至必广储畜为备预计出入军旅间颇着能名先是边州置榷场与蕃夷互市而自京辇物货以充之其中茶茗最为烦扰复道远多损败湘建议请许商贾缘江载茶诣边郡入中既免道途之耗复有征筭之益又威虏静戎军岁烧缘边草地以虞南牧言事者又请于北寨山麓中兴置银冶湘以为召寇亦奏罢之咸平二年入为户部使受诏详定三司编敕坐与王扶交相请托擅易板籍责授将作少监三年出知许州徙荆南复为右谏议大夫知广州四年卒诏遣其子希颜护丧传置归乡里　　赵昌言
按宋史本传昌言字仲谟汾州孝义人父睿从事使府太宗尹开府选为雍丘太康二县令后终安申观察判官昌言少有大志赵逢高锡寇准皆称许之太平兴国三年举进士文思甚敏有声于场屋为贡部首荐廷试日太宗见其辞气俊辩又睹其父名谓左右曰是尝为东畿宰朕之生辰必献诗百韵为寿善训其子亦为可嘉也擢置甲科为将作监丞通判鄂州拜右拾遗直史馆赐绯鱼选为荆湖转运副使迁右补阙会省副职改知青州入拜职方员外郎知制诰预修文苑英华雍熙初加屯田郎中明年同知贡举俄出知天雄军时曹彬崔彦进米信失律于岐沟昌言遣观察支使郑蒙上疏请诛彬等优诏褒答召拜御史中丞太宗宴金明池特召预焉宪官从宴自昌言始也河东用兵枢密副使张宏循默守位昌言多条上边事太宗即以昌言为左谏议大夫代宏为枢密副使迁工部侍郎时盐铁副使陈象舆与昌言善知制诰胡旦度支副使董俨皆昌言同年右正言梁颢尝在大名幕下四人者日夕会昌言之第京师为之语曰陈三更董半夜有佣书翟&#性险诞与旦狎旦为作大言之辞使&#上之为&#改姓名马周以为唐马周复出也其言多毁时政自荐为大臣及历举数十人皆公辅器期昌言为内应陈王尹开封廉知以闻诏捕颖系狱鞫之尽得其状昌言坐贬崇信军节度行军司马颖杖脊黥面流海岛禁锢终身初太宗厚遇昌言垂欲相之赵普以勋旧复入恶昌言刚戾乃相吕蒙正裁数月会有颖狱普以昌言树党再劝太宗诛之太宗特宽焉淳化二年起昌言知蔡州逾年召拜右谏议大夫或议弛茶盐禁以省转漕命昌言为江淮两浙制置茶盐使昌言极言非便太宗不纳趣昌言往昌言固执如初即以户部副使雷有终代之卒以无利而罢昌言复知天雄军赐钱二百万大河贯府境豪民峙刍茭图利诱奸人潜&#堤防岁仍决溢昌言知之一日堤吏告急命径取豪家廥积以给用自是无敢为奸利者属澶州河决流入御河涨溢浸府城昌言籍府兵负土增堤数不及千乃索禁卒佐役皆偃蹇不进昌言怒曰府城将垫人民且溺汝辈食厚禄欲坐观耶敢不从命斩众股栗赴役不浃旬城完太宗手诏褒谕之召拜给事中参知政事俾乘疾置以入即赴中书时京城连雨昌言请出厩马分牧外郡或以盛秋备敌马不可阙昌言曰塞下积水敌必不至太宗从之未几王小波李顺构乱于蜀议遣大臣抚慰昌言独请发兵无使滋蔓廷论未决会嘉眉连陷始命王继恩等分路进讨昌言摄祭太庙宿斋中因召对滋福殿复赞兵计遂遣使督继恩战继恩御众寡术余寇未殄握兵留成都士无斗志郡县复有陷者太宗意颇厌兵召昌言谓曰西川本自一国太祖平之迄今三十年矣昌言知意即前指画攻取之策太宗喜命昌言为川陕五十二州招安行营马步军都部署昌言恳辞敦谕不许赐精铠良马白金五千两判赐手札数幅皆讨贼方略自继恩以下并授节度既行有奏昌言无嗣鼻折三根颇有反相不宜遣握兵入蜀后旬日召宰相于北苑门曰昨令昌言入蜀朕思之有所未便且蜀贼小丑昌言大臣未易前进且令驻凤翔止遣内侍卫绍钦赍手书指挥军事亦可济也诏书追及昌言己至凤州留候馆百余日贼平改户部侍郎罢政事知凤翔府徙澶泾延三州真宗即位迁兵部侍郎知陕州表求还京不许未几移知永兴军咸平三年与吕蒙正寇准同召以本官兼御史中丞知审官院有言门资官不宜任亲民昌言手疏以才不才在人岂以寒隽世家为限遂罢其议加工部尚书仍兼中丞先时多遣台吏巡察群臣逾越法式者昌言建议请准故事令左右巡使分领之会知审刑院赵安仁判大理寺韩国华断狱失中解职昌言因上言详断官宜加慎择自今有议刑不当严示惩罚授以远官若有罪被问不即引伏者许令追摄又天下大辟断讫皆录款闻奏付刑部详覆用刑乖理者皆行按劾惟开封府未尝奏案或断狱有失止罪元勘官吏知府判官推官检法官皆不及责则何以辨明枉滥表则方夏望自今如外州例施行从之会孟州民常德方讼临津尉任懿以贿登第事下御史乃知举王钦若受之昌言以闻钦若自诉诏邢昺覆案坐昌言故入夺官贬安远军行军司马移武胜军景德初拜刑部侍郎求兼三馆职命判尚书都省真宗幸澶渊以盟津居要增屯兵命知河阳历知天雄军府境内有小盗昌言榜谕能告执者给赏牙吏即迁职枢密使王继英以为小盗不当擅为赏格乃访昌言易其榜有劳者俟朝旨未几徙知镇州迁户部侍郎大中祥符二年卒年六十五赠吏部尚书谥曰景肃录其子庆嗣为国子监丞赋禄终丧侄孙允明同学究出身昌言喜推奖后进掌漕湖外时李沆通判潭州昌言谓有台辅之量表闻于朝王旦宰岳州平江昌言一见识其远大以女妻之后皆为贤相王禹偁自卑秩擢词职亦昌言所荐也昌言强力尚气概当官无所顾避所至以威断立名虽屡经摈斥未尝少自抑损然刚愎纵率对僚吏倨慢时论以此少之庆嗣至太子洗马　　李惟清
按宋史本传惟清字直臣下邑人父仲行为章丘簿因徙家焉惟清开宝中以三史解褐涪陵尉蜀民尚淫祀病不疗治听于巫觋惟清擒大巫笞之民以为及祸他日又加棰焉民知不神然后教以医药稍变风俗时遣宦官督输造船木纵恣不法惟清奏杀之由是知名秩满迁大理寺丞太平兴国三年迁为京湖北路转运判官五年改左赞善大夫充转运副使升正使就改监察御史兼总南路尝入奏事太宗问曰荆湖累年丰稔又无徭役民间苏否惟清曰臣见官卖盐斤为钱六十四民以三数斗稻价方可买一斤乃诏斤减十钱徙京西转运使入为度支判官改主客员外郎雍熙三年大举取幽州惟清以为兵食未丰不可轻动朝廷业已兴师奏入不报判度支许仲宣建议通盐法以卖盐岁课赋于乡村与户税均纳惟清奉诏往荆湖诸路详定奏言以盐配民非便遂罢使还上又问民间苦乐不均事惟清言前在荆湖民市清酒务官酿转鬻者斗给耗二升今三司给一升民多他图而岁课甚减诏复其旧未几出为京东转运使会募丁壮为义军惟清曰若是天下不耕矣三上疏谏繇是独选河北而余路悉罢擢屯田郎中度支副使端拱初迁右谏议大夫历户部使改度支使会遣使河朔治方田大发兵惟清以盛春妨农恳求罢废太宗曰兵已大发矣止令完治边城而已淳化三年迁给事中盐铁使遂以帐式奏御太宗曰费用若此民力久何以堪如可减省即便裁度惟清曰此开宝军兴之际其数倍多盖以将帅未得其人边事未宁屯兵至广也臣闻汉有卫青霍去病唐有郭子仪李晟西北望而畏之如此则边事息而支用减矣望慎擢将帅以有威名者俾安边塞庶节费用上言彼一时此一时也今之西北变诈与古不同选用将帅亦须深体今之机宜韩彭虽古之名将以彼时之见制今之敌亦恐不能成功今纵得人未可便如古委之此乃机事卿所未知也淮南榷货务卖岳茶斤为钱百五十主吏言陈恶者二十六万二千余斤惟清擅减斤五十钱不以闻滁泗豪楚州涟水军亦以岳茶陈恶减价市之计亏钱万四千余贯为勾院吏卢守仁所发左授卫尉少卿黜判官李管为本曹员外郎赐守仁钱十五万俄出知广州至道初就拜右谏议大夫太宗闻其廉平诏奖之二年徙广东东西路都转运使寻召拜给事中逾月同知枢密院事惟清倜傥自任有钩巨临事峻刻所至称强干然以俗吏进无人望纔数月真宗即位加刑部侍郎复除御史中丞既去枢要怫郁尤甚肆情弹击咸平元年卒年五十六赠户部尚书子永锡荫至光禄寺丞颇涉学属辞尚气少检喜交结冯拯王济皇甫选多与之游日聚举子于家谈议时政真宗将幸河朔永锡犹服父丧上章大言列诋近臣自谓有致太平灭敌之术选为户部判官因对袖表以献又自荐扬真宗驻跸大名召赴行在试策不中贬泷水县主簿选为南剑州团练副使俄复光禄寺丞六年又坐交游非类监和州商税后至右赞善大夫次子永德至殿中丞　　王旭
按宋史王祜传祜子旭字仲明严于治内恕以接物尤笃友义以荫补大祝尝知缑氏县时官邻邑者多贪猥民有永宁三镢缑氏一镰之谣又知雍丘县真宗尹京时素闻其能及践祚三迁至殿中丞自旦居宰府旭以嫌不任职王矩尝荐旭材堪治剧真宗召旦谓曰前代弟兄同知要地者多矣朝廷任材岂以卿故屈之邪命授京府推官旦固辞改判南曹由判国子监出知颍州荒政修举大中祥符间旦既薨历中外早有政绩由兵部郎中出知应天府卒年六十八子质　　师顽
按宋史本传顽字霄远大名内黄人父均后唐长兴二年进士终永兴节度判官因家关右顽少笃学与兄颂齐名建隆二年举进士窦仪典贡举擢之上第释褐耀州军事推官以疾解久不赴调开宝中复为解州推官太平兴国初召还迁大理寺丞陕西河北转运判官就改著作佐郎秩满迁监察御史通判永兴军府坐秦王廷美假公帑&#钱左授干州团练副使寻复旧官六年改殿中侍御史通判邠州徙知简州又转起居舍人以公累去官复为殿中侍御史知资眉二州顽所至以简静为治蜀人便之代还迁侍御史知安州赐&#钱二十万移朗州超拜工部郎中命知陕州赐金紫时西鄙用兵餫道所出军士多亡命啸聚山林为盗顽严其巡捕盗越他境改刑部郎中未几召还真宗以其旧人素负才望而久次于外累召对询其文章顽谦逊自晦上益嘉之翌日命以本官知制诰兼史馆修撰咸平二年与温仲舒张咏同知贡举明年召入翰林为学士五年复与陈恕同典贡部又知审官院通进银台封驳司俄卒年六十七诏遣官护葬给其子仲回秘书丞奉终丧顽旷达夷雅搢绅多慕其操尚有集十卷子三人仲回端拱元年进士及第至太常博士仲宰国子博士仲说殿中丞　　杜曾
按宋史陈太素传曾濮州人为吏号知法尝言国朝因唐大中制故杀人虽已伤未死已死更生皆论如已杀夫杀人者死伤人者刑先王不易之典律虽谋杀已伤则绞盖甚其处心积虑阴致贼害尔至于故杀初无杀意须其已死乃有杀名苟无杀名而用杀法则与谋杀孰辨自大中之制行不知杀几何人矣请格勿用又言近世赦令杀人已伤未死者皆得原减非律意请伤者从律保辜法死限内者论如已杀勿赦皆着为令　　俞献卿
按宋史本传献卿字谏臣歙人少与兄献可以文学知名皆中进士第献可有吏称历吏部郎中龙图阁待制献卿起家补安丰县尉有僧贵宁积财甚厚其徒杀之诣县治言师出游矣献卿曰吾与宁善不告而去岂有异乎其徒色动因执之得其所瘗尸一县大惊再调昭州军事推官会宜州陈进乱象州守不任事转运使檄献卿往佐之及至守谋弃城献卿曰临难苟免可乎贼至尚当力击不胜有死而已奈何弃去初昭州积&#钱巨万献卿尽用平籴至积谷数万及是大兵至赖以馈军改大理寺寺丞为本寺详断官历知慎仁和二县再迁太常博士知南雄州徙潮州除殿中侍御史为三司盐铁判官上言天下谷帛日益耗物价日益高欲民力之不屈不可得也今天下谷帛之直比祥符初增数倍矣人皆谓稻苗未立而和籴桑叶未吐而和买自荆湖江淮间民愁无聊转运使务刻剥以增其数岁益一岁又非时调率营造一切费用皆出于民是以物价积高而民力积困也陛下诚以景德中西北二边通好最盛之时一岁之用较之天禧五年凡官吏之要冗财用之盈缩力役之多寡贼盗之增减较然可知其利害也况自天禧以来日侈一日又甚于前夫&#不盈者漏在下木不茂者&#在内陛下宜知其有损于彼无益于此与公卿大臣朝夕图议而救正之帝纳其言为罢诸宫观兵卫又命官除无名之费以巨万计淮浙盐利不登命献卿往经度之更立新法岁增盐课&#钱甚众会其兄为盐铁副使徙开封府判官朝廷择陕西转运使宰相连进数人不称旨他日献卿在所拟中帝曰此可以除陕西转运使时边吏多因事邀功泾原路钤辖擅于武英州凿边壕置堡寨献卿度必招寇患亟檄罢之未几贼果至杀将士塞所凿壕而去徙京西因入对甚言赵振堪将帅范仲淹明镐可大用及条上边策甚备除福建转运使还判三司盐铁勾院累迁尚书刑部郎中直史馆知浙南历户部度支盐铁副使以右谏议大夫集贤院学士知杭州暴风江潮溢决堤献卿大发卒凿西山作堤数十里民以为便还勾当三班院知通进银台司最后知应天府以刑部侍郎致仕卒　　边肃
按宋史本传肃字安国应天府楚丘人进士及第除大理评事知于潜县累迁太常博士三司使魏羽荐为户部判官祀南郊超荐尚书度支员外郎帝以三司钩取无法至道初置行帐司以会财用之数命肃主之帐成迁工部郎中真宗幸大名府命肃经度行在粮草改判开拆司出知曹州徙邢州会契丹大入先是地屡震城堞摧圮无守备帝在澶州密诏肃若州不可守听便宜南保他城肃匿诏不发督丁壮乘城而辟诸门悉所部兵阵以待之骑傅城下肃与战小胜契丹莫测也居三日引去时镇魏深赵磁洺六州闭壁不出老幼趋城者肃悉开门纳之擢枢密直学士徙宣州车驾朝陵徙河南府还勾当三班院出知天雄军徙真定府累迁给事中以王嗣宗代肃嗣宗与肃有旧隙讽通判东方庆讼肃前在州私以公钱贸易规利遣吏强市民羊买女口自入嗣宗上其事帝以肃近臣不欲属吏遣刘综任中正以章示之肃引伏以守城功止夺三官贬岳州团练副使久之徙武昌安远军节度副使起知光州以泰宁军节度副使徙泗州又徙泰州卒子调终尚书兵部员外郎福建路转运使　　马元方
按宋史本传元方字景山濮州鄄城人父应图尝知顿丘县太宗攻幽州应图部刍粮没虏中元方去发为浮屠间行求父尸不得诉于朝上哀之为官其兄元吉元方淳化三年进士及第为韦城县主簿改大理寺评事知万年县诸将讨李继迁关辅转饷逾瀚海多失亡独元方所部全十九以劳迁本寺丞为御史台推勘官迁殿中丞户部使陈恕奏为判官元方言方春民贫请预贷库钱至夏秋令以绢输官行之公私果便因下其法诸路知徐州改太常博士梓州路转运使后知郓州量括牧地数千顷为京东转运副使迁转运使按部至濮州被酒殴知州蒋信降知宿州下诏切责之徙滑州为京西转运使知应天府累迁太常少卿擢右谏议大夫权三司使公事众论不以为允真宗谓宰臣曰元方在三司何多谤也王旦曰元方尽心营职然其性卞急且不纳僚属议而丑言诋之所以贾怨帝曰僚属顾不有贤俊邪岁余以烦苛罢进给事中权知开封府以枢密直学士知并州留再任赐白金五百两诏中书谕以委属之意官至兵部侍郎卒　　赵安仁
子
良规
按宋史本传安仁字乐道河南洛阳人曾祖武唐虢州刺史父孚字大信周显德初举进士调补开封尉干德中为浦江令持父丧服阕摄永宁令会亲征太原部送本邑粮馈民怀其惠列状以闻即真授其任擢宗正丞开宝中初置衣库令孚主之俄坐事连逮抵罪语见赵普传太宗即位起为国子监丞知袁州还知开封府司录参军事受诏与殿中侍御史柴成务供奉官葛彦恭殿直郭载行视黄河分南北岸按行复遥堤以纾湍决孚言治遥堤不如分水势于是建议于澶滑二州立分水之制时决河未平重惜民力而寝焉朝廷议行封禅孚上封禅颂召拜秘书丞赐绯鱼受诏鞫开封狱得其非辜者即日授推官迁监察御史出知舒州改殿中侍御史雍熙中诏询文武御戎之策孚奏议曰臣愚以为不用干戈不劳飞挽为万世之利者敢献其说惟明主择之古者兵交使在其间虽飞矢在上走驿在下盖信义不可废也昔苗民逆命帝乃诞敷文德而有苗格又仲尼曰有能一日克己复礼天下归仁只如并门一方历代难取圣襟英断一举成功当其逆城危于累卵生聚怀伏而陛下犹遣通事舍人薛文宝入城谕之日者北边来宾全燕犹梗再兴军旅将复土疆臣窃计屯戍边陲故非获已暴露原野岂是愿为欲望朝廷通达国信近鉴唐高祖之降礼远法周古公之让地圣人以百姓之心为心君子见几而作谕以祸福示以恩威议定边疆永息征战养民事天济时利物莫过于此臣又计彼虽嗜好不同然去危就安厌劳喜逸亦人情之所同也上嘉之雍熙中廷策贡士而安仁预为考会赐金紫因顾安仁问孚年几安仁曰臣父年六十二上曰孚名士也亟召对亦赐金紫明年卒安仁生而&#悟幼时执笔能大字十三通经传大旨早以文艺称赵普沈伦李昉石熙载咸推奖之雍熙二年登进士第补梓州榷盐院判官以亲老弗果往会国子监刻五经正义板本以安仁善楷隶遂奏留书之历大理评事光禄寺丞召试翰林以著作佐郎直集贤院赐绯时王侯内戚家多以铭诔为托太宗制九弦琴五弦阮时多献赋颂上嘉文物之盛悉阅览订其工拙时称安仁李谔杨亿辞雅赡召诣中书奖谕翌日改迁太常丞真宗即位拜右正言预重修太祖实录上出师大名安仁上疏曰臣以为有急务者三大要者五急务三者其一激励戎臣举劝惩之典其二振救边民行优恤之惠其三车驾还京重神武之威大要五者其一选将略其二持兵势其三求军谋其四修军政其五爱民力咸平三年同知贡举未几知制诰副夏侯峤巡抚江南还知审刑院尝有将校笞所部卒死罪议大辟安仁以军中之令非严不整遂获免死继判尚书刑部兼制置群牧使同知三班审官院景德初翰林学士梁颢召对询及当世台阁人物上称安仁文行寻颢卒即以安仁为工部员外郎充翰林学士初孚极陈和好之利至是安仁从幸澶州会北边请盟首命安仁撰答书又独记太祖时聘问书式辽使韩杞至首命接伴凡觐见仪制多所裁定馆舍夕饮杞举橙子曰此果尝见高丽贡安仁曰橙橘产吴楚朝廷职方掌天下图经凡他国所产靡不知也今给事中吕佑之尝使高丽未闻有橙柚杞失于夸诞有愧色杞既受袭衣之赐且以长为解将辞复左衽安仁曰君将升殿受还书天颜咫尺如不衣所赐之衣可乎杞乃服以入及姚东之至又令安仁接伴东之谈次颇矜兵强战胜安仁曰老氏云佳兵者不祥之器圣人不得已而用之胜而不美而美之者是乐杀人也乐杀人者不得志于天下东之自是不敢复言王继忠将兵陷没不能死节而反事之东之屡称其材安仁曰继忠早事藩邸闻其稍谨不知其他其敏于酬对切中事机类如此时论翕然称其得体上益器之自是有意柄用安仁又集和好以来事宜及采古事作戴斗怀柔录三卷以献二年春又与晁迥等同知贡举三年以右谏议大夫参知政事俄修国史大中祥符初议封禅与王钦若并为泰山经制度制使判兖州礼毕复拜工部侍郎内外书诏有切要者必经其裁进秩刑部五年以兵部侍郎仍兼修史奉祀又同知礼仪院八年知贡举三典春闱择士平允是故独无讥诮上再赐诗嘉之寻知兼宗正卿旧制宫闱令凡有议奏与寺连署上以安仁旧德俾知寺以次列状取裁寺掌玉牒属籍梁周翰始创其制而未备安仁重加详定又为仙源积庆图皆统例精简奏置修玉牒官事具职官志国史成迁右丞是夏又为景灵宫副使屡得对言事尝奏曰方今治定功成固轶前代陛下尚亲庶政旰食忘倦然而君临之大所宜分饬有司为式于天下遂诏诸司掌常务有条例者毋或奏禀天禧二年改御史中丞请给御宝印历书三院御史弹纠事五月暴疾卒年六十一废朝赠吏部尚书谥文定以其子温瑜为大理寺丞良规为奉礼郎承裕为正字安仁质直纯&#无所矫饰宽恕谦退与物无竞虽家人仆使未尝见其喜愠女弟适董氏早寡取归给养其甥董灵运尚幼躬自训导为毕婚娶幼少与宋元舆同学元舆门第贵盛待安仁甚厚元舆早卒家绪寖替安仁屡以金帛济之善训诸子各授一经尤嗜读书所得禄赐多以购书虽至显宠简俭若平素时阅典籍手自雠校三馆旧阙虞世南北堂书抄惟安仁家有本真宗命内侍取之嘉其好古手诏褒美尤知典故凡近世典章人物之盛悉能记之喜诲诱后进成其声名当世推重之有集五十卷温瑜后为国子博士良规字元甫父安仁奏为秘书省正字同判太常寺张知白荐之召试赐进士及第用王曙举擢集贤校理兼宗正丞预修会要坐宗正吏盗太庙神御物出通判蕲州徙河南府知泰滁二州历京西陕西路提点刑狱荆湖南路转运使奏罢马氏时所赋丁口米数万石权判三司开拆司度支勾院直集贤院知庐州积官至光禄卿罢职初与张宪掌禹锡齐廓张子思并为太常少卿兼馆职当进谏议大夫而执政靳之止迁卿故事卿不兼职故皆罢未几皆还之改直秘阁同判宗正事迁秘书监知同陕相三州陕岁饥百姓请阁残税二分为官伐芟以给河埽或以为须报乃可行良规曰若尔无及矣檄县遂行而以擅命自劾进太子宾客权判殿中省迁尚书工部侍郎判本部知濠州卒良规所至州郡为政不甚力然善委任佐属禄赐多分赡族人余皆输之酒家子君锡　　杨日严兄
日华
按宋史本传日严字垂训河南人进士及第试秘书省校书郎知安丘县三司辟为检法官迁大理寺丞又为本寺检法官监都进奏院通判亳陈二州判吏部南曹兼登闻鼓院出知襄州徙庐郸二州入为开封府判官使契丹还为两浙转运副使未行会青徐饥改京东转运使因请江淮陕西转粟五十万以赈贫民又开清河八十里抵暖水河并堤起仓廪以便漕运加直史馆徙益州转运使又徙江淮制置发运使还历三司户部度支盐铁副使累迁太常少卿以右谏议大夫集贤院学士知河中府加枢密直学士知益州时用兵伐元昊三司急财用有诏析户版为十等第赋役民以岁租占佃官田庐者高其估募输钱就市为己业人苦其扰又陕西奏收市益梓利路溪洞马而不知其实无马也日严皆奏罢之迁勾当三班院知通进银台司闻后为守者其政不便蜀人因进对犹从容言远方所宜抚安之无容变法以生事迁给事中以龙图阁学士知澶州召权知开封府史械囚不谨囚自杀坐是罢府事判太常司农寺同知审官院卒日严初为益州转运使无他治能及知益州颇为蜀人所信爱兄日华历官至太常少卿三司副使　　李行简
按宋史列传行简字易从同州冯翊人家贫刻志于学读六经每至夜分寒暑不易又聚木叶学书笔法遒劲与里中富人杨士元同学既而同时中进士第士元资遗行简谢不取起家陇州司理参军徙彭州军事推官陵州富民陈子美父死继母诈为文书逐出之累诉不得直转运使檄行简劾正其狱改秘书省著作郎再迁太常博士知坊州御史中丞王嗣宗荐为监察御史王旦数称其才真宗雅亦知之再迁侍御史陕西旱蝗命往安抚发仓粟救乏绝又蠲耀州积年逋租还擢龙图阁待制历尚书刑部郎中帝数幸龙图阁命讲周易间访大臣能否行简所对无怨昵各道其所长人以为长者久之拜右谏议大夫集贤院学士干兴初改给事中以足疾请外得知河中府徙虢州卒　　章频
按宋史本传频字简之建州浦城人与弟&#皆以进士试礼部预选会诏兄弟毋并举频即推其弟弃去后六年乃擢第自试秘书省校书郎知南昌县改大理寺丞知九陇县迁殿中丞眉州大姓孙延世伪为券夺族人田久不能辨转运使使按治之频视券墨浮朱上曰是必先盗印然后书既引伏狱未上而其家人复诉于转运使更命知华阳县黄梦松覆按无所异梦松用此入为监察御史频坐不时具狱降监庆州酒徙知长洲县天禧初增置谏官御史十二人频以选得召对称旨擢监察御史陈亳间民讹言兵起老幼皆奔命安抚京西还为三司度支判官青州麻士瑶杀从子温裕并其财遣往按治士瑶伏诛又诏鞫&#州牙校讼盐井事皇城使刘美依倚后家受赇使人市其狱频请捕系真宗以后故不问忤旨出知宣州改殿中侍御史迁侍御史频雅善丁谓谓贬左迁尚书比部员外郎监饶州酒起知信州进刑部员外郎知福州王氏时赋民官田岁输租税而已至是或谓鬻之可得缗钱二十余万频疏以为不可徙知潭州改广西转运使擿宜州守贪暴不法既罢去反讼频子许尝被刑而冒奏为秘书省校书郎频坐谪知饶州复入为度支判官累迁刑部郎中使契丹至紫蒙馆卒契丹遣内侍就馆奠祭命接伴副使吴克荷护其丧以锦车驾&#驼载至中京敛以银饰棺又具鼓吹羽葆吏士持甲兵卫送至白沟诏遣其子访乘传扈其柩以归访官三班奉职即许也　　杨纮
按宋史杨亿传亿从子纮字望之以荫历官知鄞县鄞滨海恶少贩鱼盐者群居洲岛或掠商人财物入海吏不能禁纮至设方略使识者质恶少船及归始给还且戒谕之由是不敢为盗以亿文献赐进士出身通判越州知筠州提点江东刑狱除转运按察使江东饥纮开义仓赈之吏持不可纮曰义仓为民也稍稽人将殍矣纮御下急常曰不法之人不可贷去之止不利一家尔岂可使郡邑千万家俱受害邪闻者望风解去或过期不敢之官与王鼎王绰号江东三虎坐降知衡州徙越州为荆南转运使徙福建不赴知湖州复为江东转运使官至太常少卿卒纮性严虽家居儿女不敢妄言笑聚书数万卷手抄事实名窥豹篇　　柴成务
按宋史本传成务字宝臣曹州济阴人也父自牧举进士能诗至兵部员外郎成务干德中京府拔解太宗素知其名首荐之遂中进士甲科解褐陕州军事推官改曹单观察推官迁大理寺丞太平兴国五年转太常丞充陕西转运副使赐绯再迁殿中侍御史八年与供奉官葛彦恭使河南案行遥堤历知果苏二州就为两浙转运使改户部员外郎直史馆赐金紫入为户部判官迁本曹郎中太宗选郎官为少卿监以成务为光禄少卿俄奉使高丽远俗尚拘忌以日月未利拜恩稽留朝使成务贻书往反开谕大体国人信服事具高丽传淳化二年为京东转运使会宋州河决成务上言河水所经地肥淀愿免其租税劝民种艺从之召拜司封郎中知制诰赐钱三十万时吕蒙正为宰相尝与之联外姻避嫌辞职不许俄与魏庠同知京朝官考课四年又与庠同知给事中事凡制敕有所不便者许封驳以闻蜀寇平使峡路安抚改左谏议大夫知河中府时银夏未宁蒲津当馈挽之冲事皆办集得脱户八百家以附籍府城街陌颇隘狭成务曰国家承平已久如车驾临幸何以驻千乘万骑邪乃奏撤民庐以广之其后祀汾阴果留跸河中衢路显厂咸以为便真宗即位迁给事中知梓州未几代还又遣知青州表求俟永熙陵复土毕之任旋受诏与钱若水等同修太宗实录书成知扬州入判尚书刑部本司小吏倨慢成务怒而笞之吏击登闻鼓诉冤有诏问状成务叹曰忝为长官杖一胥而被劾何面目据堂决事邪乃求解职景德初卒年七十一成务有词学博文稽古善谈论好谐笑士人重其文雅然为郡乏廉称时论惜之文集二十卷成务年六十六始有子比卒纔六岁授奉礼郎名贻范后为国子博士　　韩显符
按宋史本传显符不知何许人少习三式善察&#辰象补司天监生迁灵台郎累加司天冬官正显符专浑天之学淳化初表请造铜浑仪候仪诏给用度俾显符规度择匠铸之至道元年浑仪成于司天监筑台置之赐显符杂彩五十匹显符上其法要十卷序之云伏羲氏立浑仪测北极高下量日影短长定南北东西观星间广狭帝尧即位羲氏和氏立浑仪定历象日月星辰钦授民时使知缓急降及虞舜测璇玑玉衡以齐七政通占又云抚浑仪观天道万象不足以为多是知浑仪者实天地造化之准阴阳历数之元自古圣帝明王莫不用是精详天象预知差忒或铸以铜或饰以玉置之内庭遣日官近臣同窥测焉自伏羲甲寅年至皇朝大中祥符三年庚戌岁积三千八百九十七年五帝之后讫今明历象之元知浑天之奥者近十余朝考而论之臻至妙者不过四五自余徒夸重于一日不深图于久要致使天象无准历算渐差占候不同盈虚难定陛下讲求废坠爰造浑仪漏刻星躔晓然易辨若人目窥于下则铜管运于上七曜之进退盈缩众星之次舍远近占逆顺明吉凶然后修福俾顺其度省事以退其灾悉由斯器验之昔汉洛下闳修浑仪测太初历云后五百年必当重制至唐李淳风果合前契贞观初淳风又言前代浑仪得失之差因令铜铸七年太宗起凝晖阁于禁中俾侍臣占验既在宫掖人莫得见后失其处所元宗命沙门一行修大衍历盖以浑仪为证又有梁令瓒造浑仪木式一行谓其精密思出古人遂以铜铸今文德殿鼓楼下有古本铜浑仪一制极&#略不可施用且历象之作非浑仪无以考真伪算造之士非占验不能究得失浑仪之成则司天岁上细行历益可致其详密其制有九事具天文志自是显符专测验浑仪累加春官正又转太子洗马大中祥符三年诏显符择监官或子孙可以授浑仪法者显符言长子监生承矩善察躔度次子保章正承规见知算造又主簿杜贻范保章正杨惟德皆可传其学诏显符与贻范等参验之显符后改殿中丞兼翰林天文六年卒年七十四又诏监丞丁文泰嗣其事焉　　蒋堂按宋史本传堂字希鲁常州宜兴人擢进士第为楚州团练推官满岁吏部引对真宗览所试判善之特授大理李丞知临川县县富人李甲多为不法前令莫能制堂戒谕不悛白州以兵索其家得僭乘舆物置于死历通判眉许吉楚州以太常博士知泗州召为监察御史禁中火有司请究所起多引宫人属吏堂言火起无迹安知非天意也陛下宜修德应变有司乃欲归咎宫人以之属吏何求不可而遂赐之死是重天谴也诏原之论奏郭皇后不当废坐赎再迁侍御史判三司度支勾院出为江南东路转运使徙淮南兼江南发运事时废发运使上封者屡以为非便堂言唐裴耀卿刘晏第五琦李巽裴休皆尝为江淮河南转运使不闻别置使名国朝卞衮王嗣宗刘师道亦止为转运兼领发运司事而岁输京师常足时虽用其议后卒复在江淮岁荐吏部三百人或谓曰一有谬举且得罪何以多为堂曰十得二三亦足报国坐失按蕲州王蒙正故入部吏死罪降知越州州之鉴湖马臻所为溉田八千顷食利者万家前守建言听民自占多为豪右所侵堂奏复之徙苏州入判刑部徙户部勾院历户部度支盐铁副使安抚梓夔路擢天章阁待制江淮制置发运使先是发运使上计造大舟数十载江湖物入遗京师权贵堂曰吾岂为此岁入自可附驿奏也前后五年未尝一至京师就除河东路都转运使未行知洪州改应天府累迁左司郎中知杭州以枢密直学士知益州庆历初诏天下建学汉文翁石室在孔子庙中堂因广其舍为学宫选属官以教诸生士人翕然称之杨日严在蜀有能名堂素不乐之于是节游宴减厨传专尚宽纵颇变日严之政又建铜壶阁其制宏敞而材不预具功既半乃伐乔木于蜀先主惠陵江渎祠又毁后土及刘禅祠蜀人浸不悦狱讼滋多久之或以为私官妓徙河中府又徙杭州苏州以尚书礼部侍郎致仕卒特赠吏部侍郎堂为人清修纯饬遇事毅然不屈贫而乐施好学工文辞延誉晚进至老不倦尤嗜作诗有吴门集二十卷　　燕肃
按宋史本传肃字穆之青州益都人父峻慷慨任侠杨光远反时率其属迎符彦卿遂家曹州肃少孤贫游学举进士补凤翔府观察推官寇准知府事荐改秘书省著作佐郎知临邛县县民尝苦吏追扰肃削木为牍民讼有连逮者书其姓名使自召之皆如期至知考城县通判河南府召为监察御史准方知河南奏留之迁侍中御史提点广南西路刑狱迁侍御史徙广南东路还为丁谓所恶出知越州徙明州俗轻悍喜斗肃下令独罪先殴者于是斗者为息直昭文馆为定王府记室参军判尚书刑部建言京师大辟一覆奏而州郡之狱有疑及情可悯者上请多为法司所驳乃得不应奏之罪愿如京师死许覆奏遂诏疑狱及情可悯皆上请语在刑法志其后大辟上请者多得贷议自肃始擢龙图阁待制权知审刑院知梓州还同纠察在京刑狱再判刑部累迁左谏议大夫知亳州徙清州属岁歉命兼京东安抚使入判太常寺兼大理寺复知审刑肃言旧太常锺磬皆设色每三岁亲祠则重饰之岁既久所涂积厚声益不协乃诏与李照宋祁同按王朴律即&#涤考击合以律准试于后苑声皆协又诏与章得象冯元详刻漏进龙图阁直学士知&#州徙邓州官至礼部侍郎致仕卒肃喜为诗其多至数千篇性精巧能画入妙品图山水罨布浓淡意象微远尤善为古木折竹尝造指南记里鼓二车及欹器以献又上莲花漏法诏司天台考于钟鼓楼下云下与崇天历合然肃所至皆刻石以记其法州郡用之以候昏晓世推其精密在明州为海潮图着海潮论二篇子度孙瑛　　薛颜
按宋史本传颜字彦回河中万泉人举三礼中第为嘉州司户参军代还引见太宗顾问之对称旨改将作监丞监华州酒税以秘书省著作佐郎使夔峡疏决刑狱还改太子左赞善大夫知云安军徙渝阆二州擢三司盐铁判官河北计置粮草初丁谓招抚溪蛮有威惠部人爱之留五年诏谓自举代谓荐颜为峡路转运使累迁尚书虞部员外郎始孟氏据蜀徙夔州于东山据峡以拒王师而民居不便也颜为复其故城宜州陈进反命勾当广南东西路转运司事贼平迁金部员外郎改河东转运使祀汾阴徙陕西河中浮桥岁为水所败颜即北岸酾上流为支渠以杀水怒因取渠水溉其旁田民颇利之坊州募人炼矾岁久课益重至有破产被系不能偿者颜奏罢坊矾则晋矾当大售后如其策徙河北历知河阳杭徐州累迁光禄少卿以少府监知江宁府逻者画劫人反执平人以告颜视其色动曰若真盗也械之果引伏转右谏议大夫知河南府仁宗即位迁给事中丁谓分司西京以颜雅与善徙知应天府又徙耀州部有豪姓李甲结客数十人号没命社少不如意则推一人以死斗之积数年为乡人患莫敢发颜至大索其党会赦当免特杖甲流海上余悉籍于军以光禄卿分司西京卒于家尝属杜衍为墓志衍却之仁宗闻其事他日谓衍曰薛颜有馈行卿不欲志其墓诚清识也孙向自有传　　许元
按宋史本传元字子春宣州宣城人以父荫为太庙斋郎改大理寺丞累迁国子博士监在京榷货务三门发运判官元为吏强敏尤能商财利庆历中江淮岁漕不给京师乏军储参知政事范仲淹荐元可独倚办擢江淮制置发运判官至则悉发濒江州县藏粟所在留三月食远近以次相补引千余艘转漕而西未几京师足食朝廷以为任职就迁副使遂以尚书主客员外郎为使进金部特赐进士出身迁侍御史尝欲与施昌言分行二浙江南调发军食仁宗闻之语辅臣曰东南岁比不登民力匮乏尝诏损岁漕百万石而元与昌言乃更欲分道而出是必诛求疲民以自为功非朕志也下诏戒饬既而元欲专六路财赋收羡余以媚三司惮诸部不从请以六路转运司自隶既可之矣而转运使多论其罪事遂寝擢天章阁待制再迁郎中以疾请还历知扬越秦州卒元在江淮十三年以聚敛刻剥为能急于进取多聚珍奇以赂遗京师权贵尤为王尧臣所知发运使治所在真州衣冠之求官舟者日数十辈元视势家贵族立榷巨舰与之即小官惸独伺候岁月有不能得人以是愤怨而元自以为当然无所愧惮　　赵湘
按宋史本传湘字巨源华州人进士甲科历彰武永兴昭武三军节度推官迁秘书省著作佐郎知新繁县以吏最命知商州徙陇州兴元府再迁太常博士上补政忠言十篇召判宗正寺赐白金二百两久之上书言元德李太后母育圣躬请祔太宗庙室后用其说册赵德明假尚书礼部员外郎为官告副使擢殿中侍御史权判三司勾院上言汉章帝以月令冬至之后有顺阳助生之文而无鞫狱断刑之政遂定令毋以十一月十二月报囚今季冬诞圣之月而决大辟不废愿诏有司自仲冬留大辟弗决俟孟春临轩阅视情可矜恻者贷之他论如法真宗曰此固善矣然系囚益淹久吏或因缘为奸尔湘又上书请封禅未几命管勾南宫北宅事东封泰山为东京留守推官礼成迁侍御史升州火命湘往致祠兼问民疾苦还言转运使刘照弛职不按部知洪州马景病不任事皆罢黜之纠察刑狱改尚书刑部员外郎兼侍御史知杂事湘又言旧制文武常参官日趋朝并赴待漏院俟禁门辟今则辰漏上始放外朝故朝者多后时乃入望敕正衙门主者察晚至以惩其慢若风雨寒暑托病不朝者罪之时帝亲制五箴以自儆湘因言宗室风化所本宜有以训厉愿特制铭以赐南北邸帝悦为制宗室座右铭赐宁王元偓以下并及湘且谕之曰卿宗姓也故赐卿祀汾阴为考制度副使请如周官置土训录所过州县山川与俗好恶日上奏御兼判宗正寺历三司户部度副使祀太清宫管勾留司三司事为盐铁副使再迁工部郎中直昭文馆出知河南府徙河中府为京西转运使又徙凤翔府延州迁太常少卿知襄州又知应天府进右谏议大夫复知河南为集贤院学士以疾徙虢州卒　　余靖
按宋史本传靖字安道韶州曲江人少不事羁检以文学称乡里举进士起家为赣县尉试书判拔萃改将作监丞知新建县迁秘书丞数上书论事建言班固汉书舛谬命与王洙并校司马迁范二史书奏擢集贤校理范仲淹贬饶州谏官御史莫敢言靖言仲淹以刺讥大臣重加谴谪倘其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为粗&#汉皇吴主熟闻訾毁两用无猜岂损令德陛下自亲政以来屡逐言事者恐钳天下口不可疏入落职监筠州酒税尹洙欧阳修亦以仲淹故相继贬逐靖由是益知名徙监泰州税知英州迁太常博士复为校理同知礼院庆历中仁宗锐意欲更天下弊事增谏官员使论得失以靖为右正言时四方盗贼窃发州郡不能制靖言朝廷威制天下在赏罚今官吏弛事群盗蜂起大臣龌龊守常不立法禁可为国家忧也请严捕贼赏罚及定为贼劫质亡失器甲除名追官之法司天言太白犯岁星又犯执法靖上疏请贵躬修德以谢天变使契丹辞日以所奏事书笏各举一字为目凡数十事帝顾见之命悉条奏日几昃乃罢进修起居注开宝寺灵感塔灾复上疏言五行之占本是灾变朝廷所宜诫惧以答天意闻尝诏取旧瘗舍利入禁中阅视道路传言舍利在内廷有光怪窃恐巧佞之人推为灵异惑乱视听再图营造臣闻帝王之道能勤俭厥德感动人心则虽有危难后必安济今自西陲用兵国帑虚竭民亡储蓄十室九空陛下若勤劳罪己忧人之忧则四民安居海内蒙福如不恤民病广事浮费奉佛求福非天下所望也若以舍利经火不坏遽为神异即本在土中火所不及若言舍利皆能出光怪必有神灵凭之此妄言也且一塔不能自卫为火所毁况藉其福以庇民哉靖在职数言事尝论夏竦奸邪不可为枢密使王举正不才不宜在政府狄青武人使之独守渭州恐败边事张尧佐以修媛故除提点府界公事非政事之美且郭后之祸起于杨尚不可不监太常博士王翼西京治狱还赐五品服靖曰治狱而锡服外人不知必以为翼深文重法能希陛下意以取此宠所损非细事也尝有工部郎中吕觉以治狱赐对祈易章绶陛下谕之曰朕不欲因鞫囚与人恩泽觉退以告臣臣尝书之起居注陛下前日谕觉是则今日赐翼非矣是非与夺之间贵乎一体小人望风希进无所不至幸陛下每于事端抑其奔竞其说多见纳用会西鄙厌兵元昊请和议增岁赐靖言景德中契丹举国兴师直抵澶渊先帝北征渡河止捐金缯三十万与之今元昊战虽屡胜皆由将帅轻敌易动之故数年选将练兵始知守战之备而锐意解仇所予至二十六万且戎事有机国力有限失之于始虽悔何追夫以景德之患近在封域之内而岁赐如彼今日之警远在边鄙之外而岁赐如此若元昊使还益有所许契丹闻之宁不生心无厌之求自此始矣倘移西而备北为祸更深但思和与不和皆有后患则不必曲意俯徇以贻国羞擢知制诰元昊既归款朝廷欲加封册而契丹以兵临西境遣使言为中国讨贼请止毋和朝议难之会靖数言契丹挟诈不可轻许即遣靖往报而留夏国封策不发靖至契丹卒屈其议而还朝廷遂发夏册臣元昊西师既解严北边亦无事靖三使契丹亦习外国语尝为番语诗御史王平等劾靖失使者体出知吉州靖为谏官时尝劾奏太常博士茹孝标不孝匿母丧坐废靖既失势孝标诣阙言靖少游广州犯法受榜靖闻之不自得求侍养去改将作少监分司南京居曲江已而授左神武军大将军雅州刺史寿州兵马钤辖辞不就再迁卫尉卿知虔州丁父忧去侬智高反邕州乘胜掠九郡以兵围广州朝廷方顾南事就丧次起靖为秘书监知潭州改桂州诏以广南西路委靖经制智高西走邕州靖策其必结援交址而胁诸峒以自固乃约李德政会兵击贼于邕州备万人粮以待之而诏亦给缗钱二万助德政兴师且约贼平更赏以缗钱二万又募侬黄诸姓酋长皆縻以职使不与智高合既而朝廷遣狄青孙沔将兵共讨贼青郄交址援兵不用贼平就迁靖给事中御史梁蒨言赏薄又迁尚书工部侍郎初青兵未至前戒部将勿战靖迫钤辖陈曙出斗败走青至按军法斩曙及指使袁用等于坐靖瞿然起拜及诸将班师独留靖广西遣人入特磨道擒智高母子弟三人生致之阙下加集贤院学士徙知潭州又徙青州交址蛮申绍泰寇邕州杀五巡检以靖安抚广西至则召交址用事臣费嘉佑诘问之嘉佑至绐以近边种落相侵报误犯官军愿悉推治还所掠及械罪人以自赎靖信之厚谢遣去嘉佑遂归不复出知广州官至工部尚书代归卒三司使蔡襄为靖言特赠刑部尚书谥曰襄靖尝梦神人告以所终官而死秦亭故靖常畏西行及卒则江宁府秦淮亭也
　政事部名臣列传十七
　　宋四
　　胡顺之
按宋史本传顺之字孝先原州临泾人登进士第试秘书省校书郎知休宁县民有汪姓者豪横县不能制岁租赋常不入适以讼逮捕不肯出顺之曰令不行何以为政命积薪环而焚之豪大骇少长趋出叩头伏辜推其长械送州置之法为青州从事高丽入贡中贵人挟以为重使州官旅拜于郊顺之曰青大镇也在唐押新罗渤海奈何卑屈如此独不拜大姓麻士瑶阴结贵侍匿兵械服用拟尚方亲党仆使甚多州县被陵蔑莫敢发其奸会士瑶杀兄子温裕其母诉于州众相视曰孰敢往捕者顺之持檄径去尽得其党有诏鞫问士瑶论死其子弟坐流放者百余人改著作佐郎知常熟县迁秘书丞分司南京仁宗即位迁太常博十天圣明道间再上宰相书乞太后还政宰相匿不以闻太后崩顺之附疾置自言求其书出宰相家仁宗嘉其忠特迁尚书屯田员外郎其后数论朝廷事仲淹爱其才然挟术尚权喜纵横捭阖以目失明废州里皆惮焉　　李昭述
按宋史李昉传昉孙昭述字仲祖以父荫为秘书省校书郎召试学士院赐进士出身为刑部详覆官累迁秘书丞群牧制置使曹利用荐为判官郓州牧地侵于民者凡数千顷昭述悉复之以太常博士知开封县特迁尚书屯田员外郎开封推官坐尝被曹利用荐出知常州荐为三司度支判官改河北转运使-江陵屯兵欢言仓粟陈腐欲以动众昭述取以为奉且以饭其僚属众遂定徙湖南潭州戍卒愤监军酷暴欲构乱或指昭述谓曰如李公长者何可负其谋遂寝昭述闻之以戒监军监军自是不复为暴比去众遮道罗拜指妻子曰向非公无&#类矣徙淮南转运使兼发运使加直史馆徙陕西转运使紏察在京刑狱为三司户部副使累迁刑部郎中陕西用兵提点陕西计置粮草还授度支盐铁副使以右谏议大夫为河北都转运使河决澶渊久未塞会契丹遣刘六符来乃命昭述城澶州以治堤为名调兵农八万逾旬而就初六符过之真以为堤也及还而城具甚骇愕初置义勇军人情&#&#昭述乘疾置日行数舍开谕父老众始安宣抚使表其能除龙图阁直学士知澶州又为枢密直学士陕西都转运使河北始置四路以为真定府路安抚使知成德军大水民多流亡籍僧舍积粟为粥麋活饥民数万计改龙图阁直学士知秦州谏官御史言昭述庸懦不可负重镇留真定府居四年入领三班院以翰林侍读学士知郑州未几知通进银台司判太常寺复领三班累迁尚书右丞从祫祭致斋于朝堂得暴疾卒赠礼部尚书谥恪李氏居京城北崇庆里凡七世不异爨至昭述稍自丰殖为族人所望然家法亦不隳　　李昭遘
按宋史李昉传昭遘字逢吉宗谔从子也以荫为将作监主簿幼时杨亿尝过其家出拜亿命为赋既成亿曰桂林之下无杂木非虚言也其后荐之召试授馆阁校勘改集贤院校理坐失误落秩未几复为盐铁判官初议罢天下职田及公使钱昭遘以为不可三司使姚仲孙恶其异己请诘所以兴利之实昭遘争不屈遂罢判官为白波发运使因入奏事仁宗谓曰前所论罢职田等事卿言是也迁直史馆知陕州谏官欧阳修言陕州关中要地昭遘无治剧材不宜遣改判三司理欠司徙度支判官使契丹还道除陕西转运使坐家僮盗辽人银酒杯降知泽州阳城治铸铁钱民冒山险输矿炭苦其役为奏罢铸钱又言河东铁钱真伪淆杂不可不革后复直史馆知陕州城中旧无井唐武德中刺史长孙操始疏广济渠水入城众赖其利昭遘至立庙祠之归为三司户部判官紏察在京刑狱进直龙图阁改集贤殿修撰累迁尚书工部郎中历知凤翔河中府晋州迁管勾登闻检院擢天章阁待制知沧州用谏官吴及言复改知陕州徙郑州卒昭遘性和易不忤物能守家法　　范祥按宋史本传祥字晋公邠州三水人进士及第自干州推官稍迁殿中丞通判镇戎军元昊围城急祥帅将士拒退之请筑刘璠堡定川寨从之历知庆汝华三州提举陕西银铜坑冶铸钱祥晓达财利建议变盐法后人不敢易稍加损益人辄不便语在食货志提点本路刑狱制置解盐累迁度支员外郎权转运副使古渭州距秦州三百里道经哑儿峡边城数请城之朝廷以馈饷之艰不许祥权领州事骤请修筑未报辄自兴役蕃部惊扰青唐族羌攻破广吴岭堡围哑儿峡寨官军战死者千余人坐削一官知唐州后复官提举陕西缘边青白盐改制置解盐使卒嘉佑中包拯言祥通陕西盐法行之十年岁减榷货务使缗钱数百万其劳可录官其子孙景郊社斋郎熙宁中平洮岷迭宕河州数千里置郡县以古渭为通远军权陕西转运副使张诜奏朝廷复洮陇故地自将帅至裨佐悉有功赏臣见洮渭父老言皇佑中转运使祥因熟羌数被寇掠其部族愿输土置城以为守御乃即古渭为寨祥此举足以消沮边隙可谓知攻守之利矣兵出少挫身黜谋废臣窃悲之冀推原旧功少赐褒恤使天下知祥死犹被恩且舒祥忠义之气诏赠秘书录一子未官者子育　　田京
按宋史本传京字简之世居沧州其后徙亳州鹿邑举进士调蜀州司法参军自秦州观察推官改秘书省著作佐郎为大理寺详断官赵元昊反侍读学士李仲容荐京知兵法召试中书擢通判镇戎军夏守赟为陕西经略使奏兼管勾随军粮料入对陈方略赐五品服寻为经略安抚判官守赟既罢以武略应运筹决胜科及试秘阁与他科偕试六论京自以记诵非所长引去又参夏竦军事会遣翰林学士晁宗&#即军中问攻守孰便众欲大举入讨京曰夏人之不道久矣未易破也今欲驱不习之师深入敌境与之角胜负此兵家所忌师出必败或曰不如讲和京曰敌兵未尝挫安肯降我哉未几元昊使黄延德叩延州乞降以奇兵出原渭败大将任福夏竦素不悦京坐是改通判庐州徙知邵武军提点河北路刑狱事乃上言请择要官守沧卫凿西山石臼废道以限戎马义勇聚教复给粮置卒守烽燧用奇正法训兵徙战马内地以息边费凡十余事仁宗颇嘉纳之入为开封府判官坐械囚送狱道死出知蔡州徙相邢二州复提点河北刑狱事王则据恩州反京缒城趣南关入骁健营抚士卒保州振武兵焚民居欲应贼京捕斩之乃定贼遣其党崔象伪出降京以其持妖言惑众又斩以徇由是营兵二十六指挥在外者皆慑服不敢叛州之南关民众多如城中得不陷贼京有功焉京督士攻城甚力贼系京妻子乘城迫使呼曰毋亟攻城中将屠我辈矣京叱诸军益进攻注矢仰射杀其家四人贼知京无所顾乃牵妻子去恩州平以不能预察贼降监郓州税先是驻泊都监田斌亦以贼发不能捕待罪兵间及城破从诸将入以功迁宫苑副使而京独被谪御史言失察贼过轻忘家为国义独重不宜左迁乃徙通判兖州又徙知江阴军知密州历提点淮南刑狱事京西转运使累迁兵部员外郎直史馆知沧州转运使京能招辑流民为之给田除税租凡增户万七千特迁工部郎中然传者谓流民之数多不实又强为人田非其所乐侵民税地仿古屯田法其后法不成所给种钱牛价民多不偿&#笞督责至累年不能平公私皆患之擢天章阁待制陕西都转运使改兵部即中复知沧州拜右谏议大夫卒京喜论议然语繁而迂颇通兵战历算杂家之术为人尚气节少时与常山董士廉汾阴郭京相友善俱以倜傥闻着天人流术通儒子十数书又有奏议十卷　　夏安期
按宋史夏竦传竦子安期字清卿以父任为将作监主簿召试赐进士出身累还太常博士擢提点荆湖南道刑狱除开封府推官徙判官判三司盐铁勾院出为京西转运使盗起部中剽劫州县而光化军戍卒相继叛势且相合安期督将吏捕斩殆尽徙河东转运使累迁尚书工部郎中徙江淮发运使入为三司户部副使会元昊纳款西边罢兵命往陕西与诸路经略安抚司议损边费颇奏省吏员及汰边兵之不任役者五万人擢天章阁待制遂为陕西都转运使徙河北进兵部郎中时竦为枢密使为请还所迁官乞淮浙一郡复以为工部郎中江淮发运使徙知永兴军进龙图阁直学士吏部郎中知渭州简弓箭手得骁勇万人为步兵骑又半之教以战阵法繇是土兵胜他路又籍塞下闲田募人耕种岁得谷数万斛以备赈发名曰贷仓迁右谏议大夫进枢密直学士徙延州未至丁父忧服除辞所进职复为龙图阁直学士兼侍读提举集禧观以学士复知延州州东北阻山无城郭虏骑尝乘之安期至即大筑城时方暑士卒有怨言安期益令广袤计数百步令其下曰敢言者斩躬自督役不逾月而就元昊请画疆界朝廷欲遣使以问安期安期对曰此不足烦王人衙校可办也议遂决暴得疾卒诏遣中使护其丧以归安期虽乘世资颇以才自厉朝廷数器使之然无学术而求入侍经筵为世所讥其奉养声伎不减其父云　　姜遵按宋史本传遵字从式淄州长山人进士及第为蓬莱尉就辟登州司理参军开封府右军巡判官有疑狱将扺死遵辨出之迁太常博士王曾荐为监察御史殿中侍御史开封府判官知吉州高惠连与遵有隙发遵在庐陵时赃事按验无状犹降通判延州复入为侍御史判户部勾院利州路饥以遵为体量安抚迁知邢州仁宗即位徙滑州为京东转运使徙京西未几以刑部郎中兼侍御史知杂事建言三司开封府日接宾客废事有诏禁止历三司副使再迁右谏议大夫知永兴军奏罢咸阳富民亢氏岁贡梨召拜枢密副使迁给事中卒赠吏部侍郎遵长于吏事为治尚严猛所诛残者甚众在永兴太后尝诏营浮屠遵毁汉唐碑碣代砖甓既成得召用　　范雍
按宋史本传雍字伯纯世家太原曾祖仁恕仕蜀为宰相祖从龟刑部侍郎入朝改右屯卫将军后葬河南遂为河南人雍中进士第为洛阳县主簿累官殿中丞知端州迁太常博士寇准辟为河南通判还判三司开拆司河决滑州选为京东转运副使历河北陕西转运使入为三司户部副使又徙度支以尚书工部郎中为龙图阁待制陕西都转运使还提举诸司库务勾当三班院环原州属羌扰边以雍为安抚使建言属羌因罪罚羊者旧输钱而比年责使出羊恙人颇以为患请输钱如旧罪轻者以汉法赎金从之迁右谏议大夫权三司使雍在京东时平滑州水患以劳加龙图阁直学士明年拜枢密副使丁母忧起复迁给事中玉清昭应宫灾章献太后泣对大臣曰先帝竭力成此宫一夕延燎几尽惟一二小殿存尔雍抗言曰不若悉燔之也先朝以此竭天下之力遽为灰烬非出人意如因其所存又将葺之则民不堪命非所以畏天戒也时王曾亦止之遂诏勿葺迁尚书礼部侍郎太后崩罢为户部侍郎知陕州改永兴军是岁饥疫关中为甚雍为赈恤以疾请近郡遂知河阳进吏部侍郎徙应天府又改河南府进资政殿学士陈安边六事又请于天雄军聚甲兵以备河北于永兴军河中府益募土兵以备陕西即泾原环庆有警河中援之既而元昊反拜振武军节度使知延州因言延州最当贼冲地阔而寨栅&#近者百里远者二百里土兵寡弱又无宿将为用而贼出入于此请益师不报元昊先遣人通款于雍雍信之不设备一日引兵数万破金明寨乘胜至城下会大将石元孙领兵出境守城者纔数百人雍召刘平于庆州平帅师来援合元孙兵与贼夜战三川口大败平元孙皆为贼所执雍闭门坚守会夜大雪贼解去城得不陷左迁户部侍郎知安州居一岁复吏部侍郎知河中府又为资政殿学士知永兴军兼转运司事迁尚书左丞加大学士初完永兴城或言其非便诏止其役雍匿诏而趣成之明年贼犯定州邠岐之间皆恐而永兴独不忧寇复徙河南府又迁礼部尚书卒赠太子太师谥忠献雍为治尚恕好谋而少成在陕西尝请于商虢置监铸铁钱后不可行又括诸路牛以兴营田亦随废颇知人喜荐士后多至公卿者狄青为小校时坐法当斩雍贷之子宗杰为兵部员外郎直史馆历陕西转运使先雍卒宗杰子子奇　　郭谘按宋史本传谘字仲谋赵州平棘人八岁始能言聪敏过人举进士历通利军司理参军中牟县主簿改大理寺丞知济阴县建言澶滑堤狭无以杀大河之怒故汉以来河决多在澶滑且黎阳九河之原今若引河出没子山下穿金堤与横垄合以达于海则害可息诏本道使者共议弗合部夫坐小法监通利军税洺州肥乡县田赋不平岁久莫治转运使杨偕遣谘摄令以往既至闭合数日以千步方田法四出量括遂得其数除无地之租者四百家正无租之地者百家收逋赋八十万流民乃复偕奏其才迁殿中丞知馆陶县康定西征谘上战略献拒马枪阵法其制利山川险隘以骑士试上前擢通判镇戎军募兵教习会三司议均税法知谏院欧阳修言惟谘方田法简而易行诏谘与孙琳均蔡州上蔡县税以母忧免官用宰相吕夷简荐起为崇仪副使提举黄御河堤岸时富弼使契丹谘入对陈大水御戎之要诏与杨怀敏邓保信行河其议决黎阳大河下与胡芦滹沱后唐河以注塘泊混界河使东北扺于海上溢鹳鹊陂下注北当城南视塘泊界截虏疆东至海口西接保塞惟保塞正西四十里水不可到请立堡砦以兵戍之诏储用兴役会契丹约和而止知丹利二州王则叛文彦博荐谘知冀州运粮助攻讨贼平徙忻州开渭渠导汾水兴水利置屯田转运使任颛言谘有巧思自为兵械皆可用诏以所作刻漏圆楯独辕弩生皮甲来上帝颇嘉之除益州路兵马钤辖累迁英州刺史后为契丹祭奠副使知汾州未行言独辕弩可试改鄜延路兵马钤辖许置弩五百募土兵教之既成经略使夏安期言其便诏立独辕弩军以西上合门使知潞州言怀保二郡旁山可以植稻定武唐河扺瀛莫间可兴水田又作鹿角车陷马枪请广独辕弩于他道诏谘置弩千分给并潞谘因上疏曰臣自冠武弁未尝一日不思御戎之计顷使契丹观幽燕地方不及三百里无十万人一年之费且乌合之众非二十万不敢举若以术制之使举不得利居无以给不逾数年必弃幽州而遁臣庆历初经画河北大水界断敌疆乃其术也臣所创车弩可以破坚甲制奔冲若多设之助以大水取幽蓟如探囊中物尔时三司议均田租召还谘陈均括之法四十条复上平燕议曰契丹之地自瓦桥至古北口地狭民少自古北口至中原属奚契丹自中原至庆州道旁纔七百余家盖契丹疆土虽广人马至少倘或南牧必率高丽渤海黑水宫真室韦等国会战其来既远其粮匮乏臣闻以近待远以佚待劳以饱待饥用兵之善计又闻得敌自至者胜先据便地者佚以臣所见请举庆历之策合众河于墉泊之北界以限戎马然后以景德故事顿兵自守步卒十二万骑卒三万强壮三万岁计粮饷百八十三万六千斛又傍河郡邑可以水运以给保州应援以拒马军三千陷马枪千五百独辕弩三万分选五将臣可以备其一来则战去则勿追幽州粮储既少敌不可久留不半年间当遁沙漠则进兵断古北口寨松亭关传檄幽蓟燕南自定且彼之所恃者惟马而已但能多方致力使马不获伸用则敌可破幽燕可取帝壮其言诏置独辕弩三万同提举百司及南北作坊以完军器谘尝谓作汴乘素河三十六陂之流危京师请自巩西山七里店孤株岭下凿七十里导洛入汴可以四时行运诏都水监杨佐同往计度归未及论功而卒　　任布
按宋史本传布字应之河南人后唐宰相圜四世孙也力学家贫尝从人借书以读进士及第补安肃军判官辄刺问虏中事上疏请饬边备仍奏河北利害后契丹至澶渊真宗识其名特改大理寺丞知安阳县通判嘉州还知开封府司录事通判大名府初置提点刑狱选布领荆湖南路入权三司盐铁判官判度支勾院京城东南有泉涌出为筑祥源观男女徒跣奔走瞻拜布论之曰明朝不宜以神怪衒愚俗遂忤宰相意又与徐奭麻温共试开封府进士而奭潜发封卷视之降监邓州税徙知宿州时越州守阙寇准曰越州有职分田岁入且厚今争者颇众非廉士莫可予乃徙布越州有祖讼其孙者醉酒詈我已而自悔哭于庭曰我老无子赖此孙以为命也布闻知贷其死上书自劾朝廷亦不之责寇准贬布亦徙建州累迁尚书职方员外郎丁谓既逐稍用为白波发运使岁余判三司开拆司出为梓州路转运使富顺监盐井岁久卤薄而课存主者至破产或鬻子孙不能偿布奏除之迁祠部郎中权户部判官擢江淮置制发运使前使者多聚山海珍异之物以饷权要布一切罢去召为三司度支副使奉使契丹还加直史馆知荆南为盐铁副使命馆伴契丹使历兵部刑部郎中拜右谏议大夫知真定府或欲省河北兵布言契丹西夏方窥伺中国备未可弛也筑甬道属滹沱河跨绝泥潦徙滑州改天雄军迁给事中集贤院学士知许州未几为龙图阁直学士徙澶州黄德和诬刘平降贼欲收平家布力言平非降贼者复徙真定又徙河南府未至召为枢密副使布纯约自守及秉政无所建明子逊尝上书诋大臣及布皆为不才御史鱼周询因奏疏曰布不才其子能知之乃以尚书工部侍郎罢知河阳议者以周询引逊语逐其父为不知礼改蔡州授太子少保致仕进少傅皇佑间诏陪祀明堂称疾不赴赐二子进士出身迁少师始布归洛中作五知堂谓知恩知道知命知足知幸也卒赠太子太傅谥恭惠子达性亦恬远尚释氏学历官为司封郎中　　郑向
按宋史本传向字公明开封陈留人举进士中甲科为大理评事通判蔡州累迁尚书屯田员外郎知濠州徙蔡州召试集贤院未几除三司户部判官修起居注迁度支员外郎为盐铁判官出为两浙转运副使疏润州蒜山漕河抵于江人以为便复为盐铁判官擢知制诰因勾当三班院使契丹再迁兵部郎中提点诸司库务以龙图阁直学士知杭州卒五代乱亡史册多漏失向着开皇纪三十卷摭拾遗事颇有补焉　　林&#
按宋史本传&#字端父福州福清人父高太常博士有治行&#幼警悟举进士以秘书省校书郎知长兴县岁大饥富人闭籴以邀价&#出奉粟庭下诱土豪输数千石以饲饥者知连州康定初上封事曰古者民为兵而今兵食民古马寓于民而今不习马此兵与马之大患也请附唐用兵之法四敛一民部以为军闲耕田里被甲皆兵因命其家咸得畜马私乘休暇官为调习则人便干戈马识行列又行阵无法而出于临时将无素备而取于仓卒军不予权而监以宦寺若是者虽得古之材使循今之法亦必屡战而屡败又请备蛮籍土民为兵栅要冲购徭人使守御徙淮安军程琳尝禁蜀人不得自为渠堰&#奏罢之又言蜀饥愿罢川峡漕发常平粟贷民租募富人轻粟价除商旅之禁使通货相资官至太常博士集贤校理卒着史论辨国语子希自有传　　郭稹
按宋史本传稹字仲微开封祥符人世寓郑州举进士中甲科为河南县主簿除国子监直讲议者以其资浅罢还河南时孙奭冯元判监事因奏稹学问通博他选莫能及乃得留居二岁陈尧咨知大名辟签书府判官事改大理寺丞奭等复荐为直讲奭出知兖州又荐稹与贾昌朝赴中书试讲说而稹固辞召试学士院为集贤校理冯元知河阳辟为通判徙通判河南府入为三司度支户部判官累迁尚书刑部员外郎同修起居注康定元年使契丹告用兵西鄙契丹厚礼之与同出观猎延稹射稹一发中走兔众皆愕视契丹主遗以所乘马及他物甚厚既还转兵部知制诰判吏部流内铨擢龙图阁直学士权知开封府暴感风眩卒稹性和易文思敏赡尤刻意于赋好用经语对颇近于谐聚古书画不计其赀购求之妇张悍嫉无子初稹幼孤母边更嫁王氏既而母亡稹解官服丧知礼院宋郊言稹服丧为过礼诏下有司博议用冯元等奏听解官申心丧语在礼志　　袁抗按宋史本传抗字立之洪州南昌人举进士得同学究出身调阳朔县主簿荐补桂州司法参军抚水蛮寇融州转运使俞献可檄抗权融州推官督兵粮与谋军事蛮治舟且至抗即杨梅石门两隘建水栅二据其冲贼不得入后因置戍不废事平特迁衡州推官改大理寺丞累迁国子博士知南安军擢提点广南东路刑狱浙东叛卒鄂邻钞闽越转南海与广州兵逆战海中值大风有告邻溺死者抗独曰是日风势趣占城邻未必死后果得邻于占城还为度支三司判官以尚书金部员外郎为梓州路转运使徙益州路时三司岁市上供绫锦鹿胎万三千匹抗言蜀民困惫愿少纾其力以备秦中他日之用是年郊祀蠲其数之半黎州岁售蛮马诏择不任战者却之抗奏朝廷与蛮夷互市非所以取利也金山前后五部落仰此为衣食一旦失利侵侮不知费直几马也臣念蜀久安不敢奉诏寻如旧制除江淮发运使召为三司盐铁副使时抗老矣为御史所劾罢知宣州累迁光禄少卿分司南京明堂覃恩改少府监卒抗喜藏书至万卷江西士大夫家鲜及也子陟少刻厉好学善为诗终殿中丞　　徐起
按宋史本传起字豫之濮州鄄城人举进士试秘书省校书郎知隰川县积官尚书都官员外知楚州枢密直学士张宗象荐之擢提点广南西路刑狱入判三司开拆司历开府三司度支判官馆伴契丹使还奏所过州县使者既去官吏将校皆出郊旅贺燕饮久之城邑为之空乃下约束禁止之出为荆湖北路转运使部有戍卒杀人系狱其徒欲劫之起闻亟往按诛之分其徒隶他州徙江西知徐州就为转运使募富室得米十七万斛赈饿殍又移粟以赡河北京西者凡三百万与安抚使刘夔不相能徙京西又徙江东起请开长淮旧浦以便漕运知洪州徙兖州有都巡检虐所部而部兵百余人持兵至庭下州人大恐起不为动以祸福开谕之众感泣听命因按致其首奏罢都巡检复为度支判官累迁秘书监知湖州卒　　张旨
按宋史本传旨字仲微怀州河内人父延嘉颇读书不愿仕州上其行赐号嵩山处士旨进保定军司法参军上书转运使锺离瑾愿补一县尉捕剧贼以自效瑾壮其请为奏徙安平尉前后捕盗三百余人尝与贼斗流矢中臂不顾犹手杀数十人擢试秘书省校书郎知遂城县迁著作佐郎明道中淮南饥自诣宰相陈救荒之策命知安丰县大募富民输粟以给饿者既而浚&#河三十里疏泄支流注芍陂为斗门溉田数万顷外筑堤以备水患再迁太常博士知尉氏县徙通判忻州元昊反特迁尚书屯田员外郎通判府州州依山无外城旨将筑之州将曰吾州据险敌必不来旨不听城垂就寇大至乃联巨木补其罅守以强弩中外不闻者累日人心震恐库有杂彩数千段旨矫诏赐筑城卒卒皆东望呼万岁贼疑以救至也州无井民取河水以饮贼断其路旨夜开门率兵击贼小却以官军壁两傍使民出汲复以渠泥覆积草贼望见以为水有余督居民乘城力战贼死伤者众随解去以功迁都官员外郎徙知莱州叶清臣举材堪将帅召对改知邢州擢提点河东路刑狱范仲淹欧阳修复言其騺武有谋略除合门使固辞进工部郎中知凤翔府加直史馆知梓州以直龙图阁知荆南入判尚书刑部累迁光禄卿知潞&#二州以老疾权判西京御史台寻卒　　李谘
按宋史本传谘字仲询唐赵国公峘之后峘贬列袁州因家新喻遂为新喻人谘幼有至性父文捷出其母谘日夜号泣食饮不入口父怜之而还其母遂以孝闻举进士真宗顾左右曰是能安其亲者擢第三人除大理评事通判舒州召试中书为太子中允直集贤院历三司开封府判官再迁左正言出为淮南转运副使帝幸亳以劳迁尚书礼部员外郎会江南饥徙江东转运副使为度支判官擢知制诰寇准数改谘所拟制辞谘不乐以父留乡里请外遂出知荆南会翰林学士阙宰相拟他官帝曰不如李谘遂为学士仁宗即位超迁本曹郎中权知开封府数月权三司使拜右谏议大夫当奏事两宫曰天下赋调有定今西北寝兵且二十年而边馈如故戍兵虽未可减其末作浮费非本务者宜一切裁损以厚下即诏谘与御史中丞刘筠等同议冗费以景德较天禧计所减得十二之上时陕西缘边数言军食不给度支都内钱不足支月奉章献太后忧之命吕夷简鲁宗道张士逊与谘等经度其事谘曰旧法商人入粟边郡筭茶与犀象&#钱为虚实三估出钱十四文坐得三司钱百文谘请变法以实钱入粟实钱售茶三者不得相为轻重既行而商人果失厚利怨谤&#起谘以疾累请郡改枢密直学士知洪州行数月而御史台鞫吏王举勾献私商人多请慈州矾会计茶法不折虚费钱妄称增课百万&#以觊恩赏谘坐不察夺职久之进给事中知杭州复枢密直学士知永兴军衣冠子弟恃荫无赖者谘悉杖之境内肃然还勾当三班院坐举吏降左谏议大夫权三司使事是岁禁中火仓卒营造应办举集进尚书礼部侍郎拜枢密副使数月遭父丧起复迁户部侍郎知谏院事是时权茶法寝坏乃诏谘蔡齐等更议之谘以前坐变法得罪固辞不许于是复用谘所变法语具食货志卒赠右仆射谥宪成谘性明辨周知世务其处烦猝常若闲暇吏不敢欺在枢府专务革滥赏抑侥幸人以为称职无子以族子为后　　程戡
按宋史本传戡字胜之许州阳翟人少力学举进士甲科补泾州观察推官再迁秘书丞通判许州曹利用贬戡以利用&#降通判蕲州徙虔州州人有杀母暮夜置尸他人之门以诬仇者狱已具戡独辩之正其罪以尚书屯田员外郎知归州召为侍御史三司度支判官宝元初忻代地震坏城郭庐舍死伤甚众命戡安抚颇以便宜从事改起居舍人知谏院迁兵部员外郎兼侍御史知杂事三司户部副使擢天章阁待制陕西都转运使未几知渭州陕西有保毅军人苦其役戡奏曰保毅在乡兵外不鲸而有籍所以佐边备也已隶保捷而保毅籍如故州县以供力役率困惫至破析财产售田者犹数户出一夫民不胜苦因诏私役保毅者以计佣律坐之进枢密直学士知成都府坐常保任贝州张得一得一伏诛夺职出知凤翔府寻徙河中御史中丞张观辩之复为枢密直学士知永兴军徙瀛州四迁给事中契丹使过称疾求着帽见戡使谓曰有疾可毋相见见当如礼使者语屈冠而见人言岁在甲午蜀且有变孟知祥之割据李顺之起而为盗皆此时也仁宗自择戡再知益州迁端明殿学士召见慰遣至彭州民妄言有兵变捕斩之守益州者以嫌多不治城堞戡独完城浚池自固不以为嫌也召拜参知政事奏禁蜀人妖言诬民者避宰相文彦博亲改尚书户部侍郎枢密副使数与宋庠争议谏官御史皆论之戡亦自请罢除吏部侍郎观文殿学士兼翰林侍读学士同群牧制置使寻拜宣徽内院使鄜延路经略安抚使判延州英宗即位以安武军节度使留再任初覃恩蕃官例不序迁至是用戡奏始皆得迁又请首领有战功材武皆得召见选补为蕃官延州夹河为两城雉堞颇卑小敌登九州台则下瞰城中戡调兵夫大增筑之横山酋豪怨谅祚欲率其属叛取灵夏来求兵为援戡言豺豹非自相搏则未易取也痈疽非其自溃则未易攻也谅祚久悖慢宜乘此许之所谓以蛮夷攻蛮夷中国之利也会英宗不豫大臣重生事不报言者请选大臣帅永兴屯重兵以制五路敕戡具利害以闻戡以为四路距永兴皆十数驿设有警使听节制则不及事矣且关中财赋不赡宿军多何以给之治平初命宦官王昭明等领四路蕃部事戡曰蕃部所以亡去者边吏苛暴为西人诱略尔今昭明等徒能呼召首领犒以牛酒恐未足以结其心也而甚动边听宜更置路分钤辖都监各部一将兵兼沿边巡检使无复专蕃部事从其奏夏人遣使入贡僭汉官移文于州称其国中官曰枢密戡止令称使副不以官称枢密曰领卢方许之戡告老章累上终弗听遣使以手诏问劳赐茶药黄金乃再上章曰臣老疾剧矣高奴屯劲兵为要地岂养病所耶召还道卒赠太尉谥康穆戡以在边安重习事治不近名然不为言者所与或传戡交通宦官阎士良至令妻出见之　　李渭按宋史本传渭字师望其先西河人后家河阳进士起家为临颍县主簿累官至太常博士会河决滑州天圣初上治河十策参知政事鲁宗道奉诏行河奏渭换北作坊副使与张君平并为修河都监未几皆罢以渭为郓州兵马都监徙知宪州又知凤州兼阶成州钤辖初属户寇陷阶州沙滩寨渭至诘所以然者乃都校赵钊扰之奏流钊道州以恩信谕酋帅复其寨迁军器库副使历知原环庆三州时诏举勇略任边者李谘以渭应诏徙益利路兵马钤辖领惠州刺史迁东八作使擢西上合门使徙鄜延路再迁四方馆使宝元元年元昊将山遇率其族来归且言元昊反状渭与知州郭劝谋却之既而元昊果反又与劝奏以为元昊表至犹称臣可渐屈以礼朝廷初以渭兼知鄜州坐是贬为尚食使知汝州徙磁州元昊犯边言者益归罪于渭复降右监门卫将军白波兵马都监卒　　郑戬
按宋史本传戬字天休苏州吴县人早孤力学客京师事杨亿以属辞知名后复还吴及亿卒宾客弟子散去戬乃倍道会葬举进士擢甲科授太常寺奉礼郎签书宁国军节度判官事召试学士院为光禄寺丞集贤校理通判越州还改太子中允同知太常礼院注释御制发愿文三宝赞升直史馆三司户部判官同修起居注以右正言知制诰判国子监选明经生讲解经义徙知审官院迁起居舍人龙图阁直学士权知开封府吏冯士元为奸利有告士元受赇藏禁书者戬&#治之辞连宰相吕夷简知枢密院盛度参知政事程琳遂逮捕夷简子公绰公弼参劾其状既而士元流海岛度琳坐尝交关士元罢去其余绌罚者自御史中丞孔道辅天章阁待制庞籍又十余人朝议畏其综核戬敏强善听决喜出不意独假贷细民即豪宗大姓绳治益急政有能迹徙权三司使复转运使考课格分别殿最又勾较三司出入得羡钱四百万&#以右谏议大夫同知枢密院改枢密副使戬与参知政事宋庠为宰相吕夷简所忌与庠皆罢以资政殿学士知杭州钱塘湖溉民田数十顷钱氏置撩清军以&#淤填之患既纳国后不复治葑土堙塞为豪族僧坊所占冒湖水益狭戬发属县丁夫数万辟之民赖其利事闻诏本郡岁治如戬法迁给事中徙并州道改郓州又徙永兴军建言凡军行所须愿下有司相缓急折为二等非急罢去先是衙吏输木京师浮渭泛河多漂没既至则斥不中程往往破家不能偿戬奏岁减二十余万又奏罢括籴以劝民积粟长安故都多豪恶戬治之尚严甚者至黥窜人皆惕息未几为陕西四路都总管兼经略安抚招讨使驻泾州听便宜从事迁尚书礼部侍郎时知庆州滕宗谅知渭州张亢过用公使钱戬置于法行边至镇戎军趋莲花堡天寒与将佐置酒元昊拥兵近塞会暮尘起有报敌骑至者戬曰此必三川将按边回非敌骑也已而果然及疆事少宁诏还知永兴军初静边寨主刘沪谋筑水洛结公二城以通秦渭援兵招生羌大王族为边卫戬使沪与著作佐郎董士廉督其役会罢戬四路安抚使韩琦知渭州尹洙皆以为不便召沪士廉罢役归不听乃使裨将狄青将兵以往械送德顺军狱戬力争于朝卒城之进户部侍郎资政殿大学士知并州契丹与元昊方交兵边奏互上独戬不以闻诏遣使问其故戬对曰敌自相攻中国不足忧也鄜府间有弃地曰草城川戬募工人为弓箭手计口给田初兵兴用不足河东行铁钱山多灰铁鼓铸利厚重辟不能止戬乃请三当一令既下兵民相扇动数千人邀走马承受诉承受中贵人不能遏又群噪州门守门者拒不得入戬闻悉召至庭下推首谋者数十人黥隶他州事乃定迁吏部侍郎改宣徽北院使拜奉国军节度使卒赠太尉谥文肃戬遇事果敢必行然凭气近侠用刑峻深士民多怨之　　王鬷
按宋史本传鬷字总之赵州临城人七岁丧父哀毁过人既长状貌奇伟举进士授婺州观察推官代还真宗见而异之特迁秘书省著作佐郎知祁县通判湖州再迁太常博士提点梓州路刑狱权三司户部判官使契丹还判都磨勘司以尚书度支员外郎兼侍御史知杂事上言方调兵塞决河而近郡灾歉民力雕敝请罢土木之不急者三司节度副使枢密使曹利用得罪鬷以同里为利用所逮黜知湖州徙苏州还为三司盐铁副使时龙图阁学士马季良方用事建言京师贾人常以贱价居茶盐交引请官置务收市之季良挟章献&#家众莫敢迕其意鬷独不可曰与民竞利岂国体邪擢天章阁待制判大理寺提举在京诸司库务安抚淮南权判吏部流内铨累迁刑部益利路旱饥为安抚使以左司郎中枢密直学士知益州戍卒有夜焚营杀马胁军校为乱者鬷潜兵环营下令曰不乱者敛手出门无所问于是众皆出命军校指乱者得十余人即戮之及旦人莫知也其为政有大体不为苛察蜀人爱之拜右谏议大夫同知枢密院事景佑五年参知政事明年迁尚书工部侍郎知枢密院事天圣中鬷尝使河北过真定见曹玮谓曰君异日当柄用愿留意边防鬷曰何以教之玮曰吾闻赵德明尝使人以马榷易汉物不如意欲杀之少子元昊方十余岁谏曰我戎人本从事鞍马而以资邻国易不急之物已非策又从而斩之失众心矣德明从之吾尝使人觇元昊状貌异常他日必为边患鬷殊未以为然也比再入枢密元昊反帝数问边事鬷不能对及西征失利议刺乡兵又久未决帝怒鬷与陈执中张观同日罢鬷出知河南府始叹玮之明识未几得暴疾卒赠户部尚书谥忠穆鬷少时馆礼部尚书王化基之门枢密副使宋湜见而以女妻之宋氏亲族或侮易之化基曰后三十年鬷富贵矣果如所言　　马亮
按宋史本传亮字叔明庐州合淝人举进士为大理评事知芜湖县再迁殿中丞通判常州吏民有因缘亡失官钱籍其赀犹不足以偿妻子连逮者至数百人亮纵去缓与之期不逾月尽输所负罗处约使江东以亮治行闻擢知濮州会诸路转运使置纠察刑狱官以福建路命亮覆讯冤狱全活者数十人迁太常博士知福州苏易简荐亮才任繁剧召还同提点三司都勾院磨勘凭由司久之出知饶州州豪白氏多执吏短长尝杀人以赦免愈骜横为闾里患亮发其奸诛之部中畏慑州有铸钱监匠多而铜锡不给亮请分其工之半别置监于池州岁增铸缗钱十万迁殿中侍御史真宗即位上书言陛下初政军赏宜速而所在不时给请遣使分督之又赦书蠲除州县逋负而有司趣贲愈急宜如赦推恩以宽民故事以亲王尹开封地尊势重嫌隙易生愿鉴其由以示保全亲爱之道契丹仍岁南侵河朔萧然请修好以息边民帝善其言以亮为可用王均反以为西州转运副使贼平主将邀功诛杀不已亮全活千余人城中米斗千钱亮出廪米裁其价人赖以济召问蜀事会械送贼诖误者八十九人至阙下执政欲尽诛之亮曰愚民胁从此特百之一二余窜伏山林者众今不贷之反侧之人闻风疑惧一唱再起是灭一均生一均也帝悟悉宥之加直史馆复遣还部时诸州盐井岁久泉涸而官督所负课系捕者州数百人亮尽释系者而奏废其井又除属部旧逋官物二百余万还知潭州属县有亡命卒剽攻为乡闾患人共谋杀之事觉法当死者四人亮咸贷之曰为民去害而反坐以死罪非法意也徙升州行次江州属岁旱民饥湖湘漕米数十舟适至亮移文守将发以振贫民因奏濒江诸郡皆大歉而吏不之救愿罢官籴令民转粟以相赒以右谏议大夫知广州时宜州陈进初平而澄海兵从进反者家属二百余人法当配隶亮悉置不问盐户逋课质其妻子于富室悉取以还其家海舶久不至使招来之明年至者倍其初珍货大集朝廷遣中使赐宴以劳之是岁东封亮敦谕大食陀婆离蒲含沙贡方物泰山下历知虔洪二州江陵府再迁尚书工部侍郎复知并州徙杭州加集贤院学士先是江涛大溢调兵筑堤而工未就诏问所以捍江之策亮裒诏祷伍员祠下明日潮为之却出横沙数里堤遂成入为御史中丞建言士民父祖未葬而析居请自今未葬者毋得辄析明年改兵部侍郎知庐州徙江陵又徙江宁府仁宗初拜尚书右丞复知庐州召判尚书都省兼知审刑院迁工部尚书知亳州又迁江宁府以太子少保致仕卒赠尚书右仆射亮有智略敏于政事然所至无廉称吕夷简少时从其父蒙亨为县福州亮见而奇之妻以女妻刘恚曰嫁女当与县令儿邪亮曰非尔所知也陈执中梁适为京官田况宋庠及弟祁为童子时亮皆厚遇之曰是后必大显世以亮为知人亮卒时夷简在相位有司谥曰忠肃人不以为是也子仲甫为天章阁待制　　郎简按宋史本传简字叔廉杭州临安人幼孤贫借书录之多至成诵进士及第补试秘书省校书郎知宁国县徙福清令县有石塘陂岁久湮塞募民浚筑溉废田百余顷邑人为立生祠调随州推官及引对真宗曰简历官无过而无一人荐是必恬于进者特改秘书省著作佐郎知分宜县徙知宾州县吏死子幼赘&#伪为券冒有其赀及子长屡诉不得直乃讼于朝下简劾治简示以旧牍曰此尔翁书耶曰然又取伪券示之弗类也始伏罪徙藤州兴学养士一变其俗藤自是始有举进士者通判海州提点利州路刑狱官罢知泉州累迁尚书度支员外郎广南东路转运使擢秘书少监知广州捕斩贼冯佐臣入判大理寺出知越州复归判尚书刑部出知江宁府历右谏议大夫给事中知扬州徙明州以尚书工部侍郎致仕祀明堂迁刑部卒年八十有九特赠吏部侍郎简性和易喜宾客即钱塘城北治园庐自号武林居士道引服饵晚岁颜如丹尤好医术人有疾多自处方以疗之有集验方数十行于世谓其子絜曰吾退居十五年未尝小不怿今意倦岂不逝欤就寝而绝幼从学四明朱&#长学文于沈天锡既仕均奉资之后二人亡又访其子孙为主婚嫁平居宴语惟以宣上德救民患为意孙沔知杭州榜其里门曰德寿坊然在广州无廉称盖为絜所累絜终尚书都官员外郎　　李绎按宋史李若拙传若拙子绎字纵之幼谨愿自修初以父使交址有劳补太庙斋郎改太常寺太祝举进士中第除将作监丞累迁尚书屯田员外郎知华州蒲城民李蕴诉人盗其从子亡去绎问曰若有仇耶曰无有曰有失亡耶曰无有绎挥蕴去因密刺蕴蕴有阴罪侄觉之惧事暴杀之以灭口遂收蕴置法擢提点河北刑狱权知贝州岁旱绎为酒务市民薪草溢常数饿者皆以樵采自给得不死官入亦数倍边民岁输防城火牛草十余万委积久辄腐败绎奏罢之三迁本曹郎中为利州路转运使河北经费不支仁宗问谁可任者参知政事薛奎荐绎遂徙河北进刑部郎中直史馆知延州改兵部为江淮制置发运使内出绢五十万匹责贸于东南绎曰百姓饥不宜重扰辄奏罢之甫半年漕课视常岁增五之一迁太常少卿再知延州绎所至颇称治自以久宦在外意不自得作五知先生传谓知时知难知命知退知足也尝两知凤翔府至是又徙凤翔寻为右谏议大夫卒　　李及之
按宋史李迪传及之字公达迪弟之子初由荫登第通判安肃军康定中夏人犯边契丹复发兵并塞疆候戒严及之言契丹以与夏人甥舅之故特此慰其心且姑张虚势以疑我必不失誓好愿毋过虞已而果然徙通判河南府亡卒张海倚山啸聚白昼掠城市及之督捕单骑与海语谕使归命当奏贷其死海感动弛备奏方上而众兵集悉获之知信州灵鹫山浮屠犯法者众及之治其奸流数十人乃自劾朝廷嘉之释不问入判刑部尝撰次唐史有益治体者为君臣龟鉴八十卷王尧臣上其书并表其学行韩琦亦以馆职荐之召试除直秘阁历开封府判官知泾晋陕三州及之吏事精明所居官皆称职以大中大夫致仕再转正议大夫卒年八十五及之子孝寿孝称　　锺离瑾
按宋史本传瑾字公瑜庐州合肥人举进士为简州推官以殿中丞通判益州建言州郡既上雨后虽凶旱多隐之以成前奏请令监司劾其不实者擢开封府推官出提点两浙刑狱衢润州饥聚饿者食之颇废农作请发米二万斛赈给家毋过一斛后徙淮南转运副使历京西河东河北转运使改江淮制置发运使殿直王乙者请自扬州召伯埭东至瓜州浚河百二十里以废二埭诏瑾规度以工大不可就止置召伯埭旁人以为利累迁尚书刑部郎中为三司户部副使除龙图阁待制权知开封府未逾月得疾仁宗封药赐之使未及门而卒　　燕度
按宋史燕肃传肃子度字唐卿登进士第知陈留县京东蝗年饥盗发度劝邑豪出粟六万以济民又行保伍法以察盗善状日闻通判永兴军三司使王尧臣举为户部判官以伐阅浅始命权发遣遂为故事出知滑滑与黎阳对境河埽下临魏都霖潦暴至薪刍不属度曰魏实为河朔根本不可坐视成败悉以所储菱楗御之埽赖以不溃复为户部判官岁皇佑甲午益州言岁在甲午蜀再乱今又值之民为戚戚乃命度出使备不虞还奏无足虑权河北转运副使六塔河决坐贬秩知蔡州徙福州闽故多盗度请假事权制摄一道遂加兵马钤辖入为户部副使以右谏议大夫知潭州卒年七十度有心计凡六佐大农庆历中三司请榷河北盐度言川陕不榷酒河北不禁盐此祖宗顺民俗不易之制也榷之非是会张方平亦论之议遂寝　　李及
按宋史本传及字幼几其先范阳人后徙郑州父覃左拾遗及举进士再调升州观察推官寇准荐其才擢大理寺丞知兴化军以殿中丞通判曹州州民赵谏者素无赖持郡短长纵为奸利及受命谏在京师乃谒及及不之见慢骂而去投匿名书诬及因以毁朝政会上封者发谏事命转运使与及察其状及条上谏前后所为不道诏御史劾得其实斩于都市及由是知名擢知陇州初置提点刑狱内出及与陈纲二人名付中书明日以纲使河北及使陕西特迁一官还判三司磨勘司出知凤翔府徙延州除三司户部副使为淮南转运使累迁太常少卿知秦州议者以及谨厚非守边才及至秦州州将吏亦颇易之会有禁卒白昼攫妇人金钗于市吏执以来及方坐观书召之使前略加诘问其人服罪及亟命斩之观书如故于是将士皆惊服改左司郎中枢密直学士以右谏议大夫召还勾当三班院再迁尚书工部侍郎历知杭州郓州应天河南府召拜御史中丞卒年七十特赠礼部尚书谥恭惠及资质清介所治简严喜蔚荐下吏而乐道人之善在杭州恶其风俗轻靡不事宴游一日冒雪出郊众谓当置酒召客乃独造林逋清谈至暮而归居官数年未尝市吴中物比去唯市白乐天集在河南杜衍为提黠刑狱间与衍会而具甚&#薄他日中贵人用事者至亦无加品衍叹其清德娶张氏性嫉悍及尝生子鞠之外舍张固请归保养之乃会亲属以子击堂柱碎其首及遂无子以弟之子为后　　高赋
按宋史本传赋字正臣中山人以父任为右班殿直复举进士改奉礼郎四迁太常博士历知真定县通判剑邢石州成德军知衢州俗尚巫鬼民毛氏柴氏二十余家世蓄蛊毒值闰岁害人尤多与人忿争辄毒之赋悉擒治伏辜蛊患遂绝徙唐州州田经百年旷不栟前守赵尚宽灾垦不遗力而榛莽者尚多赋继其后益募两河流民计口给田使耕作陂堰四十四再满再留比其去田增辟三万一千三百余顷户增万一千三百八十岁益税二万二千二百五十七玺书褒谕宣布治状以劝天下两川为立生祠擢提点河东刑狱又加直龙图阁知沧州程昉欲于境内开西流河绕州城而北注三塘泊赋曰沧城近河岁增堤防犹惧奔溢矧妄有开凿乎昉执不从后功竟不成历蔡潞二州入同判太常寺进集贤院学士在朝多所建明尝言二府大臣或僦舍委巷散处京城公私非便宜仿前代丞相府于端门前列置大第俾居之又言仁宗朝为兖国公主治第用钱数十万缗今有五大长公主若悉如前比其费无艺愿讲求中制裁为定式请诸道提点刑狱司置检法官庶专平谳使民不冤乞于禁中建阁绘功臣像如汉云台唐凌烟之制言多施行以通议大夫致仕退居襄阳卒年八十四　　吴遵路
按宋史本传遵路字安道父淑见文苑传第进士累官至殿中丞为秘阁校理章献太后称制政事得失下莫敢言遵路条奏十余事语皆切直忤太后意出知常州尝预市米吴中以备岁俭已而果大乏食民赖以济自他州流至者亦全十八九累迁尚书司封员外郎权开封府推官改三司盐铁判官加直史馆为淮南转运副使会罢江淮发运使遂兼发运司事尝于真楚泰州高邮军置斗门十九以畜泄水利又广属郡常平仓储畜至二百万以待凶岁凡所规画后皆便之迁工部郎中坐失按蕲州王蒙正故入部吏死罪降知洪州徙广州辞不行是时发运司既复置使乃以为发运使未至召修起居注元昊反建请复民兵除天章阁待制河东路计置粮草受诏料拣河东乡民可为兵者诸路视以为法进兵部郎中权知开封府驭吏严肃属县无追逮时宋庠郑戬叶清臣皆宰相吕夷简所不悦遵路与三人雅相厚善夷简忌之出知宣州上御戎要略边防杂事二十篇徙陕西都转运使迁龙图阁直学士知永兴军被病犹决事不辍手自作奏及卒仁宗闻而悼之诏遣官护丧还京师遵路幼聪敏既长博学知大体母丧庐墓蔬食终制性夷雅慎重寡言笑善笔札其为政简易不为声威立朝敢言无所阿倚平居廉俭无他好既没室无长物其友范仲淹分奉赒其家子瑛为尚书比部员外郎不待老而归　　张逸
按宋史本传逸字大隐郑州荥阳人进士及第为试秘书省校书郎知襄州邓城县有能名知州谢泌将荐逸先设几案置章其上望阙再拜曰老臣为朝廷得一良吏乃奏之他日引对真宗问所欲何官逸对曰母老在家愿得近乡一幕职官归奉甘旨足矣授澶州观察推官数日以母丧去服除引对帝又固问之对曰愿将京官特改大理寺丞帝雅贤泌再召问逸者用泌荐也知长水县时王嗣宗留守西京厚遇之及徙青神县贫不自给嗣宗假奉半年使办装既至县兴学校教生徒后邑人陈希亮杨异相继登科逸改其居曰桂枝里县东南有松柏滩夏秋暴涨多覆舟逸祷江神不逾月滩为徙五里时人异之再迁太常博士知尉氏县擢监察御史提点益州路刑狱开封府判官使契丹为两浙转运使徙陕西未赴又徙河东居数月复徙陕西以龙图阁待制知梓州累迁尚书兵部郎中知开封府有僧求内降免田税而逸固执不许仁宗曰有司能守法朕何忧也又言顷禁命妇干禁中恩比来稍通女谒愿令官司纠劾从之以枢密直学士知益州逸凡四至蜀谙其民风华阳驺长杀人诬道旁行者县吏受财狱既具乃使杀人者守囚逸曰囚色冤守者气不直岂守者杀人乎囚始敢言而守者果服立诛之蜀人以为神会岁旱逸使作堰壅江水溉民田自出公租减价以振民初民饥多杀耕牛食之犯者皆配关中逸奏民杀牛以活将死之命与盗杀者异若不禁之又将废穑事今岁少稔请一切放还复其业报可未几卒于官　　程师孟按宋史本传师孟字公辟吴人进士甲科累知南康军楚州提点夔路刑狱泸戎数犯渝州边使者治所在万州相去远有警率浃日乃至师孟奏徙于渝夔部无常平粟建请置仓适凶岁振民不足即矫发他储不俟报吏惧白不可师孟曰必俟报饥者尽死矣竟发之徙河东路晋地多土山旁接川谷春夏大雨水浊如黄河俗谓之天河可溉灌师孟劝民出钱开渠筑堰淤良田万八千顷裒其事为水利图经颁之州县为度支判官知洪州积石为江堤浚章沟揭北闸以节水升降后无水患判三司都磨勘司接伴契丹使萧惟辅曰白沟之地当两属今南朝植柳数里而以北人渔界河为罪岂理也哉师孟曰两朝当守誓约涿郡有案牍可覆视君舍文书滕口说讵欲生事耶惟辅愧谢出为江西转运使盗发袁州州吏为耳目久不获师孟械吏数辈送狱盗即成擒加直昭文馆知福州筑子城建学舍治行最东南徙广州州城为侬寇所毁他日有警民骇窜方伯相踵至皆言土疏恶不可筑师孟在广六年作西城及交址陷邕管闻广守备固不敢东时师孟已召还朝廷念前功以为给事中集贤殿修撰判都水监贺契丹生辰至涿州契丹命席迎者正南向涿州官西向宋使价东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向明日涿人饯于郊疾驰过不顾涿人移雄州以为言坐罢归班复起知越州青州遂致仕以光禄大夫卒年七十八师孟累领剧镇为政简而严罪非死者不以属吏发隐擿伏如神得豪恶不逞跌宕者必痛惩艾之至剿绝乃已所部肃然洪福广越为立生祠　　张奎按宋史张亢传亢兄奎字仲野先亢中进士历并秀州推官监衢州酒徐生者殴人至死系婺州狱再问辄言冤转运使命奎复治奎视囚籍印窾伪深探之乃狱吏窜易卒释徐生抵吏罪众惊伏同时荐者三十九人改大理寺丞知合淝县徙南兖县以殿中丞通判泸州罢归会秦州盐课亏缗钱数十万事连十一州诏奎往按还奏三司发钞稽缓非诸州罪因言盐法所以足军费非仁政所宜行若不得已令商人转贸流通独关市收其征上下皆利孰与设重禁壅阏之为民病于是悉除所负未几知江州徙楚州迁太常博士召为殿中侍御史知滑州徙邢州母病辄割股肉和药以进母遂愈其后母卒庐于墓自负土植松柏服终授度支判官出为京东转运使以侍御史为河东转运使进刑部员外郎知御史杂事安抚京东募民充军凡十二万奏州县吏能否数十人还为户部副使及分陕西为四路擢天章阁待制环庆路经略安抚招讨使知庆州以父名余庆辞不许历陕西都转运使知永兴军河东都转运使加龙图阁直学士知澶青徐扬等州再迁吏部郎中时李宥知江宁府府廨尽焚谏官言金陵始封之地守臣视火不谨宜择才臣缮治之迁右谏议大夫知江宁府奎简材料工一循旧例不逾时复完还判吏部流内铨徙审官院知河南府河南宫阙岁久颇摧圮奎大加兴葺又按唐街陌分榜诸坊初全义守洛四十年洛人德之有生祠及见奎伟仪观曰真齐王孙也因复兴齐王祠岁余以能政闻迁给事中归朝京东盗起加枢密直学士知郓州数月捕诸盗悉平奎治身有法度风力精强所至有治迹吏不敢欺第伤苛细亢豪放喜功名不事小谨兄弟所为不同如此然皆知名一时子焘龙图阁直学士　　赵及
按宋史本传及字希之其先幽州良乡人父的事契丹为蔚州灵丘令雍熙中王师北征乃归授偃师令因家焉及举进士为慈州军事推官徙广信军判官改秘书省著作佐郎知魏县徙九陇以母老监叶县税历黄河御河催纲通判青州大名府累迁尚书屯田员外郎被举为殿中侍御史权宗正丞诏劾夏守恩狱内侍岑守中用贿挠法及劾正其罪迁侍御史夏守赟经略西鄙还及言其无功不可复枢府又疏罢郭承佑团练使未几请知怀州徙徐州还为三司户部判官迁兵都员外郎京东转运按察使知莱州张周物贪暴及劾奏贬周物岭外擢兼侍御史知杂事数论时政权判吏部流内铨初铨吏匿员阙与选人为市及奏阙至即榜之吏部榜阙自及始迁户部副使以疾改刑部郎中直昭文馆知卫州召为盐铁副使又以疾请知汝州岁余复召为副使不赴徙知河中府特拜天章阁待制右司郎中祀明堂迁右谏议大夫还判大理寺流内铨出知徐州疾甚求解近职还州事乃以本官管勾南京留司御史台未赴卒及和厚谦退内行尤笃所治有声民吏爱之　　杨告
按宋史本传告字道之其先汉州绵竹人父允恭西京左藏库使数任事有功既死赐告同学究出身调庐江尉时张景笞吏死而吏捕急逃归告惧告不见纳告曰君勿忧也吾死生以之景卒免改丰城主薄邑有贼杀人投尸于江人知主名而畏不敢言告闻亲往擒贼有言贼欲报怨者告不为动既而果乘夜欲刺告告又捕得致于法境内肃然再调南剑州判官知南安六合钱塘宁国县改大理寺丞通判江宁州盗杀商人凿舟沉尸江中有被诬告者笞服狱具告疑其无状后数日果得真盗徙知池州累迁尚书司封员外郎开封府推官开拆司为赵元昊旌节官告使元昊专席自尊大告徙坐即宾位莫之屈也除京西转运副使属部岁饥所至发公廪又募富室出粟赈之民伐桑易粟不能售告命高其估以给酒官民获济者甚众以疾权管勾西京留台顷之判三司凭由理欠司为淮南转运使徙制置发运使除三司户部副使更度支安抚河东改盐铁副使历祠部度支司封郎中以少府监复为制置发运使拜右谏议大夫知郑州徙江宁府寿州告晓法令颇知财利而不务苛刻时号能吏然喜事权贵以要进一子力学有文数为近臣荐召试赐同进士出身未几卒告悲伤之寻卒　　任中师
按宋史任中正传中正弟中师字祖圣进士及第试秘书省校书郎知平陆县真宗将祀汾阴命陈尧叟判河中府以经制祀事辟掌笺奏累迁著作佐郎历知千乘襄邑县改秘书丞以张知白荐遂为右正言中正贬中师亦降太常博士监宿州酒税未几通判应天府曹利用辟为群牧判官徙知滑州入为开封府判官累迁尚书度支郎中直史馆知澶州以太常少卿直昭文馆知广州视事之明日吏白故事当谒诸祠庙而廨有淫祠中师遽命撤去之兼市舶使市舶置使自此始还为谏议大夫判尚书刑部加集贤院学士再知澶州未行进龙图阁直学士知并州许便宜从事改枢密直学士知益州先是转运使韩渎急于笼利自薪刍蔬果之属皆有算而中师尽奏蠲之康定中任布守河阳数上书论事帝欲用之吕夷简荐中师才不在任布下遂并召为枢密副使明年建北京令中师领修建进给事中宣抚河东不行求补郡以尚书礼部侍郎资政殿学士知永兴军求内徙得知陈州逾年上书言臣老矣家本曹人愿得守曹遂以知曹州改户部侍郎明年请老拜太子少傅致仕进少师卒赠太子太傅谥安惠中师性乐易平居自奉甚俭约晚知养生之术号大块翁　　柳植
按宋史本传植字子春真州人少贫自奋为学从祖开颇器之举进士甲科为大理评事通判滁州迁着作郎直集贤院知秀州除三司度支判官出知宣州擢修起居注知制诰求知苏州徙杭州累迁尚书工部员外郎中召还为翰林学士迁谏议大夫御史中丞既而以疾辞改侍读学士知邓州迁给事中移&#州先是张海郭邈山叛京西攻掠县镇而光化卒邵兴亦率其徒作乱逐官吏取库兵而去时植领京西安抚使坐贼发部中不能察降右谏议大夫知黄州久之复其官坐荐张得一落职未几复其职如故历知寿亳蔡扬四州分司西京遂致仕累迁吏部侍郎卒平居畏慎寡言笑所至官舍蔬果不辄采家无长物时称其廉　　李纮
弟
纬

按宋史李昌龄传昌龄从子纮字仲纲父克明仕至提点广东刑狱纮进士及第试秘书省校书郎知歙县地产黄金民输以代赋后金竭责其赋如故纮奏罢之历知于潜剡县治有惠爱御史知杂吕夷简荐之改著作佐郎监丹阳县酒税知灵池县刘均蔡齐举为御史台推直官拜监察御史时召成都府乐工许朝天等补教坊纮言陛下即位尚未能显岩穴之士而首召伶人非所以广美德于天下朝天等遂罢归迁殿中侍御史合门使王遵度领皇城遣卒刺事告贾人有为契丹间谍者捕系皇城司按劾命纮覆讯纮悉得其冤抵卒罪降遵度曹州兵马都监判三司开拆司辅郡旱流星坠西南有声会僧禳于文德殿纮奏曰文德殿布政会朝之正位每灾异辄聚缁黄赞咀于其间何以示中外改盐铁判官历梓州陕西河北路转运使迁侍御史建言西北久通好十习安佚不知战阵之法宜择良将练精卒去冗惰实仓廪丰财用为守御备举种世衡等数人及奏罢贡余物遗近臣迁知杂事权同判流内铨为三司度支副使使契丹故事奉使者以皇城卒二人与偕察其举措使者悉姑息以避中伤前此刘随为所诬坐贬久未复纮使还具言其枉稍徙随南京除天章阁待制河北都转运使迁刑部郎中还同知通进银台司进龙图阁直学士知秦州卒纮方介有吏材笃于交游与刘颜为友颜死移任子恩官其子弟纬起家三班借职杜衍荐为合门祇候镇戎军瓦亭寨都监积劳累迁至河北缘边安抚副使韩琦荐知保州以左骐骥使荣州刺史知雄州治兵颇严不事厨传数与宦者争利害积公使钱贮米三十斛为常平仓奏下其法他州迁西上合门使留再任卒于师中至天章阁待制　　程琳
按宋史本传琳字天球永宁军博野人举服勤辞学科补泰宁军节度推官改秘书省著作佐郎知寿阳县监佐藏库召试直集贤院改太常博士权三司户部判官契丹馆伴使契丹使者谓琳曰先皇帝尝通使承天太后独无使何也琳曰南北兄弟也先皇帝视承天犹从母故无嫌今皇太后乃嫂也礼不通问契丹使者语屈后修真宗实录而大中祥符以来起居注阙琳追述上之遂修起居注提举在京诸司库务知制诰判吏部流内铨权三司使范雍使契丹命琳发遣三司使大仓赡军粟陈腐不可食岁且饥琳尽发以贷民凡六十万斛饥民赖以全活而军得善粟盐铁官任布请铸大钱一当十度支判官许申请以铜铁杂铸下其议琳曰第五琦用大钱法卒不可行乞令申试之铸卒不就契丹遣萧蕴杜防来蕴出位图示琳曰中国使者坐殿上高位今我位乃下请升之琳曰此真宗所定不可易防曰大国之卿可以当小国之君琳曰南北虽两朝无大小之异卿尝坐我殿上我顾小国耶防无以对宰相将许之琳曰许其小必启其大以右谏议大夫权御史中丞宰相张知白尤器之当除命喜曰不辱吾笔矣时岁饥上疏请罢诸土木营造蠲被灾郡县租赋改枢密直学士知益州上元张灯州人夜聚游嬉琳戒曰有火则随救之毋白也已而果有火终宴人无知者或告振武军变琳曰军中动静我自知之苟有谋不待告也迁给事中权知开封府王蒙正子齐雄捶老卒死贷妻子使以病告琳察其色辞异令有司验得捶死状蒙正连姻章献太后家太后谓琳曰齐雄非杀人者乃其奴尝捶之琳曰奴无自专理且使令与已犯同太后嘿然遂论如法外戚吴氏离其夫而挈其女归夫诉于府琳命还女吴氏曰已纳宫中矣琳请于帝曰臣恐天下人有窃议陛下夺人妻女者帝亟命出之笞而归其妻迁工部侍郎龙图阁学士复为御史中丞不拜以翰林侍读学士兼龙图阁学士再知开封府改三司使出纳尤谨禁中有所取辄奏罢之内侍言琳专琳曰三司财赋皆朝廷有也臣为陛下惜于臣何有帝然之或请并天下农田税物名者琳曰合而为一易于勾校可也后有兴利之臣复用旧名增之是重困民无已时也再迁吏部侍郎遂参知政事迁尚书左丞时元昊反犹遣使来朝众请按诛之琳曰遣使常事也杀之不得后使者益骄横大臣患之琳曰始不杀无罪也今既骄横可暴其恶诛之国法也又何患耶又议重贿唃厮啰使讨贼得地即与之琳曰使唃厮啰得地是复生一元昊矣不若用间使二羌势不合中国利也故枢密副使张逊第在武成坊其曾孙偕才七岁宗室女生也贫不自给乳媪擅出券鬻第琳欲得之使开封府吏密谕媪以偕幼宜得御宝许鬻乃售乳媪以宗室女故入宫见章惠太后既得御宝琳乃市取之又令吏市材木买妇女已而吏以赃败御史按劾得状降光禄卿知颍州顷之为户部侍郎寻复吏部知天雄军又以左丞为资政殿学士及建天雄军为北京内侍皇甫继明主营宫室欲侈大以要赏琳以为方事边陲又事土木以困民不可既而继明数有论奏帝遣御史鱼周询按视遂罢继明命琳独主之迁工部尚书加大学士河北安抚使改武昌军节度使知永兴军陕西安抚使以宣徽北院使判延州仍为陕西安抚使元昊死谅祚立方幼三大将分治其国议者谓可因此时以节度使啖三将使各有所部分以弱其势可不战而屈矣琳曰幸人之丧非所以柔远人不如因而抚之议者惜其失几既而遣使册命夏人方围庆阳琳曰彼若贪此可缓庆州之难矣具礼币赐予之数移报之果喜即日迎册使庆阳之围亦解尝获戎首不杀戒遣之夏人亦相告毋捕汉民久之以五百户驱牛羊扣边请降且言契丹兵至衙头矣国中乱愿自归琳曰彼诈也契丹至帐下当举国取之岂容有来降者间闻夏人方捕叛者此其是耶不然诱我也拒不受已而贼果以骑三万临境上以捕降者为辞琳谍知之闭壁倒旗戒诸将勿动贼疑有备遂引去拜同中书门下平章事判大名府琳持重不扰前后守魏十年度要害缮壁垒增守御备植杂木数万曰异时楼橹之具可不出于民矣人爱之为立生祠改武胜军又换镇安军节度使上书曰臣虽老尚能为国守边未报得疾卒赠中书令谥文简琳为人敏厉深严长于政事辨议一出不肯下人然性啬于财而厚自奉养章献太后时尝上武后临朝图人以此薄之　　寇瑊
按宋史本传瑊字次公汝州临汝人初母梦神人授珠吞之而娠生而眉目美秀擢进士授蓬州军事推官李顺余党谢才盛等复起为盗瑊设方略擒送京师徙开封推官会施州蛮叛转运使移瑊权领施州先是戍兵仰他州馈粮瑊至请募人入米偿以盐军食遂足而民力纾复招谕高州刺史田彦伊子承宝入朝得给印纸为高州官族未几溪南蛮复内寇瑊率众擒其酋领戮之以白子弟数百人筑栅守其险要就除大理寺丞知开州迁殿中丞通判河南府坐解送诸料失实降监晋州税以太常博士通判并州改监察御史真宗祀汾阴王嗣宗知永兴辟权通判专领祠事迁殿中侍御史为开封府判官尝奏事帝询施州备御之术因谕之曰东川控蛮夷尔功已试其为朕镇抚之命为梓州路转运使晏州多刚县酋斗望劫泸州烧淯井监杀官吏瑊趋富顺监命部兵多张旗帜逾山西北趋戎州尽取公私舟载粮甲具音乐合两路兵至江安诱溪蓝顺史个松南广移悦等州刺史及八姓乌蛮首领使断贼径用夷法植竹为誓门横竹系猫犬鸡各一于其上老夷人执刀剑谓之打誓呼曰誓与汉家同心击贼即刺牲血和酒而饮瑊给盐及酒食针梳衣服等付以大榜约大军至揭榜以别逆顺不杀汝老少不烧汝栏栅夷人大喜帝遣内殿崇班王怀信议攻讨招辑之宜瑊奏夷人尝于二年春烧淯井监杀吏民既赦贷其罪复来寇边声言朝廷且招安得酒食衣服矣若不讨除则戎泸资荣富顺监诸夷竞起为边害矣诏发陕西兵益以白子弟合六千三百人缘淯井溪转斗凡十一阵破之夷人相率来附纳牛羊铜鼓器械甚众而斗望犹旅拒不从瑊命怀信分兵拔其栅与都巡检使符承顺进战思晏江口斗望等始惊遽势稍却明日复分三道来拒王师怀信等格战瑊乘其后大破之斗众万余嚣不能军溺死者众遂降因籍军之勇悍千人分五都以隶禁军为宁远指挥使守淯井监更建寨栅浚三濠以环之就加侍御史召为三司盐铁判官逾月出为河北转运使天禧中河决澶渊瑊视役河上堤垫数里众皆奔溃而瑊独留自若须臾水为折去众颇异之迁工部郎中上言契丹约和以来河北减戍卒之半而复刺土兵其实益三分之一而塞下军储不给请行入中凿头便籴三说之法入为三司度支副使未几以右谏议大夫集贤院学士知益州仁宗即位迁给事中瑊与丁谓厚善帝谓辅臣曰瑊有吏干毋深谴也徙邓州坐失举降少府监知金州复右谏议大夫会河决徙知滑州总领修河既而以岁饥罢役瑊言病民者特揵刍耳幸调率已集若积之经年则朽腐为弃物后复兴工敛之是重困也乃再诏塞河河平擢枢密直学士明年复给事中知秦州又坐失举夺一官召权三司使复其官如故时有议茶法者帝访以利害瑊曰议者未知其要尔河北入中兵食皆仰给于商旅若官尽其利则商旅不行而边民困于馈运茶法岂可以数更帝然之权知开封府戚里有殴妻至死更赦事发者太后怒曰夫妇齐体奈何殴致死邪瑊对曰伤居限外事在赦前有司不敢乱天下法卒免死天圣末再使契丹未行而卒瑊少孤鞠于祖母王氏及登朝以妻封邑回授之朝臣得回封祖母自瑊始性颇&#财通音律知术数初附丁谓故少达及谓败左迁郁郁不自得秘书丞彭齐赋丧家狗以刺之　　李宥
按宋史本传宥字仲严唐之后裔自吴徙青遂为青人祖成五代末以诗酒游公卿间善摹写山水至得意处疑非笔墨所成人欲求者先为置酒酒酣落笔烟景万状世传以为宝父觉见儒林传宥幼孤不好弄长读书属文不杂交游举进士调火山军判官入馆校勘书籍迁集贤校理遂直院知蕲州岁凶人散委婴孩而去者相属于道宥令吏收取计口给谷俾营妇均养之每旬阅视所活甚众或杀人以米十石给佣者使就狱曰我重贿吏尔必不死宥得其情论如法提点荆湖刑狱权户部判官利州转运使判户部勾院知制诰纠察在京刑狱同判太常寺旧宗庙五飨辅臣摄事中废且久止差从官宥因对力言遂复故事以谏议大夫知江宁府民有告人杀其子者曰吾子去家时巾若巾今巾是矣民自诬服宥疑召问卒伸其枉府舍火宥畏兵乱阖门不救降秘书监致仕起分司南京改太子宾客判留司御史台卒宥性清介然与物无忤好奖拔士人外族甚贫宥有别业以券之既死家无余财官赐钱十万　　齐廓
按宋史本传廓字公辟越州会稽人举进士第自梧州推官累迁太常博士知审刑详议官知通泰州提点荆湖南路刑狱潭州鞫系囚七人为强盗当论死廓讯得其状非强付州使劾正乃悉免死平阳县自马氏时税民丁钱岁输银三万八千两民生子至壮不敢束发廓奏蠲除之历三司度支开封府判官出为江淮西南转运使时初兼按察同时奉使者竞为苛刻邀声名独廓奉法如平时人以为长厚入判盐铁勾院加史馆知荆南府徙明舒湖三州积官光禄卿直秘阁以疾分司南京改秘书监卒廓宽柔恭谨人犯之不校弟唐为吉州司理参军博览强记尝举贤良方正对策入等越州蒋堂奏廓及唐父母垂老穷居乡里二子委之而官唐复久不归省于是罢唐令归侍养廓方使湖南虽置不问然士论薄之　　郑骧按宋史本传骧字士龙河南人登进士第更庆汝郑秦州推官改秘书省著作郎知垣曲县康继英辟佥书卫州判官事刘从德代继英又表骧有善状进一官寻监左藏库迁太常博七知干州提点益州路刑狱为三司度支判官建言蜀人引江水溉田率有禁岁旱利不均宜弛其禁又言京西旱旧禁粟无出国门可且勿禁庆历中与鱼周询刺陕西民兵十余万除陕西转运按察使兼三门发运使加直史馆河北转运使入为度支副使河决德州入王纪口议欲徙州召骧往视之还言州不当徙已而州果无患又为河北转运使王则反讨平之除天章阁待制知凤翔府先是皇甫泌夏安期皆为转运使泌先谪去安期后至不及赏骧固辞不受愿命推功与二人复为河北都转运使累迁尚书工部郎中以疾知华州卒　政事部名臣列传十八
　　宋五
　　王臻
按宋史本传臻字及之颍州汝阴人始就学能文辞曾致尧知寿州有诗名臻以文数十篇往见致尧览之叹曰颍汝固多奇士举进士中第为大理评事历知舒城会昌县通判徐定二州以殿中丞知兖州特迁监察御史中使就营景灵宫大极观臻佐助工费有劳迁殿中侍御史擢淮南转运副使时发运司建议浚淮南漕渠废诸堰臻言扬州召伯堰实谢安为之人思其功以比召伯不可废也浚渠亦无所益召为三司度支判官而发运使卒浚渠以通漕臻坐前异议降监察御史知睦州道复官徙福州闽人欲报仇或先食野葛而后趋仇家求斗即死其处以诬仇人臻辨察格斗状被诬者往往释去俗为之少变又民闲数以火讹相惊悉捕首恶杖之流海上民乃定仁宗即位迁提举在京诸司库务历三司户部度支副使擢龙图阁待制权知开封府累迁尚书工部郎中奸人伪为皇城司刺事卒吓良民以取赇臻购得其主名黥窜三十余人都下肃然以右谏议大夫权御史中丞建言三司开封府诸曹参军及赤县丞尉率用贵游子弟骄惰不习事请易以孤寒登第更仕宦书考无过者为之又言在京百司吏人入官请如长定格归司三年皆可其奏未几卒臻刚严善决事所至有风迹　　薛映
按宋史本传映字景阳唐中书令元超八世孙后家于蜀父允中事孟氏为给事中归朝为尚书都官郎中映进士及第授大理评事历通判绵宋升州累迁太常丞王化基荐为监察御史知开封县太宗召对为江南转运使改左正言直昭文馆为江淮两浙茶盐制置副使改京东转运使徙河东兼河西随军求便亲知相州再领漕京东积迁尚书礼部郎中擢知制诰权判吏部流内铨兼制置群牧使司梁颢安抚河北还权判度支映以右谏议大夫知杭州映临决锋锐庭无留事转运使姚铉移属州当直司毋得辄断徒以上罪映即奏徒流笞杖自有科条苟情状明白何必系狱以累和气请诏天下凡徒流罪于长吏前对辨无所异听遣决之朝廷施用其言与铉既不协遂发铉纳部内女口及鬻铜器抑取其直又广市绫罗不输税真宗遣御史台推勘官储映劾铉得实贬连州文学映坐常召人取告铉状当赎金帝特贳之在杭五年入知通进银台司兼门下封驳事封泰山为东京留守判官迁给事中勾当三班院出知河南府祀汾阴还驻跸西京以映有治状赐御书嘉奖迁工部尚书侍郎集贤院学士判尚书都省进枢密直学士知升州建言州以牛赋民出租牛死租不得蠲帝览章矍然曰此朝廷岂知邪因令诸州条奏悉蠲之顷之纠察在京刑狱再判都省历尚书左丞知扬州徙并州又徙永兴军拜工部尚书兼御史中丞仁宗即位迁礼部再为集贤院学士判院事知曹州分司南京卒赠右仆射谥文恭映好学有文该览强记善笔札章奏尺牍下笔立成为治严明吏不能欺每五鼓冠带明案决事虽寒暑无一日异也子耀卿秘阁校理孙绅直龙图阁　　韩综
按宋史韩亿传亿子综字仲文荫补将作监主簿迁大理评事举进士中第通判邓州天雄军会河溢金堤民依丘冢者数百家综令曰能济一人予千钱民争操舟&#以救已而丘冢多溃吕夷简自北京入相荐为集贤校理同知太常院历开封府推官数月迁三司户部判官同修起居注使契丹契丹主问其家世综言亿在先朝尝持礼来契丹主喜曰与中国通好久父子俱使我宜酌我酒综率同使者五人起为寿契丹主亦离席酬之欢甚既还陈执中以为生事出知滑州徙许州殿前指挥使许怀德从妹亡有别产在阳翟以无子籍于官怀德欲私有之讼未决因杨仪为书属综书至而转运使已徙狱他州矣综坐得书不以闻夺集贤校理知袁州未几复为江东转运使还再修起居注累迁刑部员外郎知制诰卒综尝为契丹馆伴使使者欲为书称北朝而去契丹号综曰自古未有建国而无号者使惭遂不复言其后朝廷择馆伴契丹使者帝曰孰有如韩综者乎子宗道为户部侍郎宝文阁待制　　王临
按宋史王广渊传广渊弟临字大观亦起进士签书雄州判官嘉佑初契丹泛使至朝论疑所应临言契丹方饥困何能为然春秋许与之义不可以不谨彼尝求驯象可拒而不拒尝求乐章可与而不与两失之矣今横使之来或谓其求圣像圣像果可与哉朝廷善其议治平中诏求武备用近臣荐自屯田员外郎换崇仪使知顺安军改河北沿边安抚都监上备御数十策大略皆自治而已契丹刺两输人为义军来归者数万或请遣还临曰彼归我而遣之必为乱不如因而抚之诏从其请自是来者益多契丹悔失计进安抚副使历知泾鄜州广信安肃军召对还文阶知齐州沧州荆南入为户部副使以宝文阁待制知广州府河中卒　　任中正
按宋史本传中正字庆之曹州济阴人父载右拾遗中正进士及第为池州推官历大理评事通判邵州改大府寺丞通判濮州以翰林学士钱若水荐迁秘书省著作佐郎通判大名府转运使陈纬徙陕西举中正自代太宗曰朕自知之召为秘书丞江南转运副使中正躯干颀长帝择大笏命内臣绯衣之长者赐之至部岁大稔民出租赋平籴皆盈羡发运使王子舆欲悉调饷京师中正曰东南岁输五百余万而江南所出过半今岁有余或岁少歉则数不登患及吾民矣乃止擢监察御史两浙转运使民饥中正不俟诏发官廪赈之按晋州盛梁狱论如法迁殿中侍御史判二司凭由司既而有与梁善者密中之出为荆湖转运使迁左司谏直史馆知梓州擢枢密直学士代张咏知益州在郡五载遵咏条教蜀人便之知审刑院出知并州迁给事中权知开封府大中祥符九年拜尚书工部侍郎枢密副使马知节知密院改同知院事明年曹利用为枢密使复为副使再进兵部侍郎参知政事仁宗在东宫时以右丞兼宾客迁工部尚书帝既即位乃拜兵部尚书中正素与丁谓善谓且贬左右莫敢言者中正独营救谓降太子宾客知郓州中正弟尚书兵部员外郎判三司盐铁勾院中行右正言中师皆坐贬顷之以母老徙曹州迁礼部尚书卒赠尚书右仆射谥康懿初中正母入谒禁中与陈彭年王曾张知白妻同见真宗命中正母为班首且赐坐中正事亲孝平居简素而饮食极丰美　　李绚
按宋史本传绚字公素&#州依政人少放荡亡检兄绹教之书严其课业而绚出遨自若比暮绹归绚徐取书视之一过辄诵数千言绹奇之稍长能属文尤工歌诗尝以事被系既而逸去擢进士第再授大理评事通判邠州元昊犯延州并边皆恐邠城陴不完绚方摄守即发民治城僚吏皆谓当言上逮报绚不听帝闻之喜因诏他州悉治守备还为太子中允直集贤院历开封府推官三司度支判官为京西转运使是时范雍知河南王举正知许州任中师知陈州任布知河阳并二府旧臣绚皆以不才奏之未几召修起居注纠察在京刑狱时宰相杜衍拔知名士置台省恶衍者指绚为其党绚尝举陆经经坐赃贬而任布又言绚在京西苛察出知润州改太常丞徙洪州时五溪蛮寇湖南择转运使帝曰有馆职善饮酒者为谁今安在辅臣未谕帝曰是往岁城邠州者其人才可用辅臣以绚对遂除湖南转运使绚乘驿至邵州戒诸部按兵毋得动使人谕蛮以祸福蛮罢兵受约束复修起居注权判三司盐铁勾院复纠察在京刑狱以右正言知制诰奉使契丹知审官院迁龙图阁直学士起居舍人权知开封府治有能名绚夜醉晨奏事酒未解帝曰开封府事剧岂可沉湎于酒耶改提举在京诸司库务权判吏部流内铨初慈孝寺亡章献太后神御物盗得而绚误释之诎知苏州未行卒绚&#明乐易少周游四方颇练世务数上书言便宜仁宗春秋高未有继嗣绚因祀高禖还献赋大指言宜远嬖宠近贤良则神降之福子孙繁衍帝嘉纳之性嗜酒终以疾死　　沈邈
按宋史本传邈字子山信州弋阳人进士及第起家补大理评事知候官县通判广州累迁都官员外郎历知真州福州庆历初为侍御史时吕夷简罢相辅臣皆进官邈言爵禄所以劝臣下非功而授则为滥今边鄙屡警未闻庙堂之谋有以折外侮无名进秩臣下何劝焉又论夏竦除枢密使而竦阴交内侍刘从愿使从愿内济狡谲竦外专机务奸党得计人主之权去矣其言甚切权盐铁判官转兵部员外郎时选诸路转运加按察使邈与张&#之王素首被选邈加直史馆使京东岁余入为侍御史知杂事未几擢天章阁待制知澶州徙河北都转运使又徙陕西岁中加刑部郎中知延州卒邈&#爽有治才然性少检在广州时岁游刘王山会宾友&#酒而与闾里妇女笑言无间　　周沆
按宋史本传沆字子真青州益都人第进士知渤海县岁满县人请留既报可而以亲老求监州税通判凤翔初置转运判官沆使江西求葬亲改知沂州历开封府推官湖南蛮唐盘二族寇暴杀居民官军数不利以沆为转运使沆言蛮骤胜方骄未易斗力宜须秋冬进兵且其地险气毒人骁悍善用鋋盾北军不能确请选邕宜融三州卒三千人习知山川技艺者径捣其巢布余兵络山足出则猎取之俟其势穷力屈乃可顺抚朝廷用其策二族皆降加直史馆知潭州他道兵来戍者率两期乃代多死瘴疠沆请以期为断戍人便之徙河东转运使民盗铸铁钱法不能禁沆高估钱价铸者以无利自息入为度支副使侬智高乱定仁宗命安抚广西谕之曰岭外地恶非贼所至处毋庸行对曰君命仁也然远民罹涂炭当布宣天子德泽遂往遍行郡邑民避寇弃业吏用常法满半岁则听人革佃沆曰是岂与凶年诡征役者同科奏申其期擢天章阁待制陕西都转运使改河北李仲昌建六塔河之议以为费省而功倍诏沆行视沆言近计塞商胡本度五百八十万工用薪刍千六百万今纔用功一万薪刍三百万均一河也而功力不相侔如是盖仲昌先为小计以求兴役尔况所规新渠视河广不能五之一安能容受此役若成河必泛溢齐博滨棣之民其鱼矣既而从初议河塞复决如沆言又徙河东转运使迁龙图阁直学士知庆州召知通进银台司判太常寺英宗既即位契丹贺干元节使至沆馆客欲取书柩前使者以非典故不可沆折之曰昔贵国有丧吾使至柳河即反今听于几筵达命恩礼厚矣尚何云使者立授书朝廷未知契丹主年沆乘间杂他语以问得其实使者悔之曰今复应兄弟南朝矣进枢密直学士知成德军俗方弃亲事佛沆阅按斥数千人还其家以户部侍郎致仕卒年六十九　　张洞
按宋史本传洞字仲通开封祥符人父惟简太常少卿洞为人长大眉目如画自幼开悟卓荦不群惟简异之抱以访里之卜者曰郎君生甚奇必在策名后当以文学政事显既诵书日数千言为文甚敏未冠晔然有声遇事慷慨自许以有为时赵元昊叛扰边关陇萧然困于飞挽且屡丧师仁宗太息思闻中外之谋洞以布衣求上方略召试舍人院擢试将作监主簿寻举进士中第调连水军判官遭亲丧去再调颍州推官民刘甲者强弟柳使鞭其妇既而投杖夫妇相持而泣甲怒逼柳使再鞭之妇以无罪死吏当夫极法知州欧阳修欲从之洞曰律以教令者为首夫为从且非其意不当死众不听洞即称疾不出不得已谳于朝果如洞言修甚重之晏殊知永兴军奏管勾机宜文字殊儒臣喜客游其门者皆名士尤深敬洞改大理丞知巩县会殊留守西京复奏知司录殊晚节骤用刑幕府无敢言洞平居与殊赋诗饮酒倾倒无不至当事有官责持议甚坚殊为沮止洞亦自以不负其知枢密副使高若讷参知政事吴育荐其文学宜为馆职召试学士院充秘阁校理判祠部时天下户口日蕃民去为僧者众洞奏至和元年敕增岁度僧旧敕诸路三百人度一人后率百人度一人又文武官内臣坟墓得置寺拨放近岁滋广若以勋劳宜假之者当依古给户守冢禁毋樵采而已今祠部帐至三十余万僧失不裁损后不胜其弊朝廷用其言始三分减一知太常礼院宰相陈执中将葬洞与同列谥为荣灵其孙诉之诏孙抃等复议改曰恭洞驳奏执中位宰相无功德而罪戾多生不能正法以黜之死犹当正名以诛之竟从抃等议初皇后郭氏忤旨得罪废没后仁宗悔之诏追复其号二十余年矣至是有司请祔于庙知制诰刘敞以谓春秋书禘于太庙用致夫人致者不宜致也且古者不二嫡当许其号不许其礼洞奏后尝母天下无大过恶中外所知陛下既察其偶失恭顺洗之于既没犹曰不许其礼于义无当且废后立后何嫌于嫡此当时大臣护已然之失乖正名之典而敞复引春秋用致夫人按左氏哀姜之恶所不忍道而二传有非嫡之辞敞议非是若从变礼尚当别立庙不行转太常博士判登闻鼓院仁宗方向儒术洞在馆阁久数有建明仁宗以为知经会覆考进士崇政殿因赐飞白善经字宠之洞献诗谢复赐诏奖谕出知棣州转尚书祠部员外郎河北地当六塔之冲者岁决溢病民田水退强者遂冒占弱者耕居无所洞奏一切官为标给蠲其租以绥新集河北东路民富蚕桑契丹谓之绫绢州朝廷以为内地不虑洞奏今沧景契丹可入之道兵守多缺契丹时以贩盐为名舟往来境上此不可不察愿度形势置帅增屯戍以控扼之时天下久安荐绅崇尚虚名以宽厚沉默为德于事无所补洞以为非朝廷福又谓谏官持谏以震人主不数年至显仕此何为者当重其任而缓其迁使端良之士不亟易而浮躁者绝意致书欧阳修极论之召权开封府推官英宗即位转度支员外郎英宗哀疚或经旬不御正殿洞上言陛下春秋鼎盛初嗣大统岂宜久屈刚健自比冲幼之主当躬万机揽群材以称先帝付之意厌元元之望大臣亦以为言遂听政命考试开封进士既罢进赋题曰孝慈则忠时方议濮安懿王称皇事英宗曰张洞意讽朕宰相韩琦进曰言之者无罪闻之者足以戒英宗意解诏讯祈国公宗说狱宗说恃近属贵骄不道狱具英宗以为辱国不欲暴其恶洞曰宗说罪在不宥虽然陛下将惩恶而难暴之独以其坑不辜数人置诸法可矣英宗喜曰卿知大体洞因言唐宗室多贤宰相名士盖其知学问使然国家本支蕃衍无亲&#一切厚廪之不使知辛苦婢妾声伎无多寡之限至灭礼义极嗜欲贷之则乱公共之法刑之则伤骨肉之爱宜因秩品立制度更选老成教授之宗室缘是怨洞痛诋訾言上亦起藩邸赖察之不罪焉转司封员外郎权三司度支判官对便殿称旨英宗遂欲进用大臣忌之出为江西转运使江西荐饥征民积岁赋洞为奏免之又民输油绢不中度者旧责以满匹洞命计尺寸输钱民便之移淮南转运使转工部郎中淮南地不宜麦民艰于所输洞复命输钱官为籴麦不逾时而足洞在棣时梦人称敕召者既出如拜官然顾视旌旗吏卒罗于庭至是梦之如初自以年不能永教诸子部分家事未几卒年四十九　　李兑
按宋史本传兑字子西许州临&#人登进士第由屯田员外郎为殿中侍御史按齐州叛卒狱成有欲夜篡囚者兑以便宜斩之人服其略张尧佐判河阳兑言尧佐素无行能不宜以戚里故用改同知谏院狄青宣抚广西入内都知任守忠为副兑言以宦者观军容致主将掣腋非计仁宗为罢守忠太常新乐成王拱辰以为十二钟磬一以黄锺为律与古异胡瑗及阮逸亦言声不能谐诏近臣集议久而不决兑言乐之道广大微妙非知音入神讵容轻议愿参新旧但取谐和近雅者合而用之进侍御史知杂事擢天章阁待制知谏院转运使制禄与郡守殊时有用弹劾夺节及老疾请郡者一切得仍奉稍兑言非所以劝沮乃诏悉依所居官格兑在言职十年凡所论谏不自表暴故鲜传世出知杭州帝书安民二字以宠徙越州加龙图阁直学士知广州南人谓自刘氏纳土后独兑着清节还知河阳帝又宠以诗徙邓州富人榜仆死系颈投井中而以缢为解兑曰既赴井复自缢有是理乎必吏受赇教之尔讯之果然兑历守名郡为政简严老益精明自邓归泊然无仕宦意对便殿力丐退英宗命无拜以为集贤院学士判西京御史台积官尚书右丞转工部尚书致仕卒年七十六谥曰庄从弟先　　杨佐
按宋史本传佐字公仪本唐靖恭诸杨后至佐家于宣及进士第为陵州推官州有盐井深五十丈皆石也底用柏木为干上出井口垂绠而下方能及水岁余干摧败欲易之而阴气腾上入者辄死惟天有雨则气随以下稍能施工晴则亟止佐教工人以木盘贮水穴窍洒之如雨滴然谓之雨盘如是累月井一新利复其旧累迁河阴发运判官干当河渠司皇佑中汴水杀溢不常漕舟不能属佐度地凿渎以通河流于是置都水监命佐以盐铁判官同判京城地势南下涉夏秋则苦霖潦佐开永通河疏沟出野外自是水患息又议治孟阳河议者谓不便佐言国初岁转京东粟数十万今所致亡几傥不浚复旧迹后将废矣乃从其策出为江淮发运使孟阳之役调民七八千夷丘墓百数怨声盈塞诏开封鞫治官吏独舍佐不问纠察刑狱刘敞请加贬黜不听召为盐铁副使拜天章阁待制复判都水知审官院权发遣开封府尝使契丹虏馈以方物书独称名英宗升遐奏遗留物再往使卒于道年六十一诏护丧归赙以黄金恤其家　　王子融
按宋史王曾传曾弟子融字熙仲初以曾奏为将作监主簿大中祥符进士及第累迁太常丞同知礼院献所为文召试直集贤院尝论次国朝以来典礼因革为礼阁新编上之以其书藏太常权三司度支盐铁判官任布请铸大钱行之京城三司使程琳集官议子融曰今军营半在城外独行大钱城中可乎事遂寝权同纠察刑狱知河阳又集五代事为唐余录六十卷以献进直龙图阁累迁太常少卿权判大理寺乃取谳狱轻重可为准者类次以为断例拜天章阁待制尚书吏部郎中知荆南盗张海纵掠襄邓至荆门子融阅州兵将迎击之贼引去迁右谏议大夫知陕州徙河中府既而勾当三班院迁给事中以尚书工部侍郎集贤院学士知兖州不赴改刑部侍郎致仕英宗即位进兵部卒本名&#字子融元昊反请以字为名性俭啬街道卒除道侵子融邸店尺寸地至自诣开封府诉之然教饬子孙严厉有家法晚学佛氏从僧怀琏游　　李先
按宋史李兑传兑从弟先字渊宗起进士为虔州观察推官摄吉州永新令两州俗尚讼先为辨枉直皆得其平知信州南安军抚楚州历利梓江东淮南转运使寿春民陈氏施僧田其后贫弱往丐食僧所而僧逐之取僧园中笋遂执以为盗先诘其由夺田之半以还之所至治官如家人目以俚语在信为错安头谓其无貌而有材也在楚为照天烛称其明也楚有民迫于输赋杀牛鬻之里胥白于官先愍焉但令与杖通判孙龙舒以为徒刑毁其按明日龙舒来先引囚曰汝罪应杖以通判贷汝矣遣之出积官至秘书监致仕兄兑尚无恙事之弥笃以子叙封得大中大夫闲居一纪卒年八十三子庭玉年六十即弃官归养人贤其家法云　　陈希亮
按宋史本传希亮字公弼其先京兆人唐广明中避难迁眉州青神之东山希亮幼孤好学年十六将从师其兄难之使治钱息三十余万希亮悉召取钱者焚其券而去业成乃召兄子庸谕使学遂俱中天圣八年进士第里人表其闾曰三&#初为大理评事知长沙县有僧海印国师出入章献皇后家与诸贵人交通恃势据民地人莫敢正视希亮捕治置诸法一县大耸郴州竹场有伪为券给输户送官者事觉输户当死希亮察其非辜出之已而果得其伪造者再迁殿中丞徙知鄠县老吏曹腆侮法以希亮年少易之希亮视事首得其罪腆叩头出血愿自新希亮戒而舍之卒为善吏巫觋岁敛民财祭鬼谓之春斋否则有火灾民讹言有绯衣三老人行火希亮禁之民不敢犯火亦不作毁淫祠数百区勒巫为农者七十余家及罢去父老送之出境泣曰公去我绯衣老人复出矣迁太常博士有言郴狱活人死罪赐五品服初蜀人官蜀不得通判州事希亮以母老愿折资为县侍亲于是知临津县母终服除为开封府司录司事福胜塔火官欲更造度用钱三万希亮言陕西用兵愿以此馈军诏罢之青州民赵禹上书言赵元昊必反宰相以禹狂言徙建州元昊果反禹讼所部不受亡至京自理宰相怒下开封狱希亮言禹可赏不可罪争不已上释禹赏为徐州推官且欲以希亮为御史会外戚沈元吉以奸盗杀人希亮一问得实自惊仆死沈氏诉之诏御史劾希亮及诸掾吏希亮曰杀此贼者独我耳遂引罪坐废&#年盗起京西杀守令富弼荐希亮可用起知房州州素无兵备民凛凛欲亡去希亮以牢城卒杂山河户得数百人日夜部勒声振山南民恃以安殿侍雷甲以兵百余人逐盗竹山甲不能戢所至为暴或疑为盗告希亮盗入境且及门希亮即勒兵阻水拒之命持满无得发士皆植立如偶人甲射之不动乃下马拜请死曰初不知公官军也吏士皆欲斩甲以徇希亮独治为暴者十余人使甲以捕盗自赎时剧贼党军子方张转运使使供奉官崔德赟捕之德赟既失党军子遂围竹山民贼所尝舍者曰向氏杀父子三人枭首南阳市曰此党军子也希亮察其冤下德赟狱未服党军子获于商州诏赐向氏帛复其家流德赟通州或言华阴人张元走夏州为元昊谋臣诏徙其族百余口于房讥察出入饥寒且死希亮曰元事虚实不可知使诚有之为国者终不顾家徒坚其为贼耳此又皆其&#属无罪乃密以闻诏释之老幼哭希亮庭下曰今当还故乡然奈何去父母乎遂画希亮像祀焉代还执政欲以为大理少卿希亮曰法吏守文非所愿愿得一郡以自效乃以为宿州州跨汴为桥水与桥争常坏舟希亮始作飞桥无柱以便往来诏赐缣以褒之仍下其法自畿邑至于泗州皆为飞桥皇佑元年移滑州奏事殿上仁宗劳之曰知卿疾恶无惩沈氏子事未行诏提举河北便籴都转运使魏瓘劾希亮擅增损物价已而瓘除龙图阁学士知开封府希亮乞廷辨既对仁宗直希亮夺瓘职知越州且欲用希亮希亮言臣与转运使不和不得为无罪力请还滑会河溢鱼池埽且决希亮悉召河上使者发禁兵捍之庐于所当决吏民涕泣更谏希亮坚卧不动水亦去人比之王尊是岁盗起宛句昼劫张郭镇执濮州通判井渊仁宗以为忧问执政可用者未及对仁宗曰朕得之矣乃以希亮为曹州不逾月悉擒其党淮南饥安抚转运使皆言寿春守王正民不任职正民坐免诏希亮乘传代之转运使调理胥米而蠲其役凡十三万石谓之折役米米翔贵民益饥希亮至除之且表其事旁郡皆得除又言正民无罪职事办治诏复以正民为鄂州久之徙知庐州虎翼军士屯寿春者以谋反诛迁其余不反者数百人于庐皆自疑不安一日有窃入府舍将为不利者希亮笑曰此必醉耳贷而流之尽以其余给左右使令且以守仓库人为之惧希亮益加亲信皆感德指心誓为希亮死改提点刑狱江东迁度支郎中徙河北嘉佑二年入为开封府判官改判三司户部勾院朝廷以三司事冗簿书留滞乃命希亮又兼开拆司荥州鬻盐凡十八井岁久竭有司责课如初民破产籍没者三百余家希亮为言还其所籍岁蠲三十余万斤三司簿书留滞者自天禧以来末帐六百有四明道以来生事二百一十二万希亮日夜课吏凡九月去其三之二度支吏不时勾希亮杖之副使以希亮擅决罚由是事复滞会接伴契丹使还自请补外乃以为京西转运使赐三品服石塘河役兵叛其首周元自称周大王震动汝洛间希亮闻之即日轻骑出按吏请以兵从希亮不许其贼二十四人道遇希亮以希亮轻出意色闲和不能测遂相与列诉道周希亮徐问其所苦命一老兵押之曰以是付叶县听吾命既至令曰汝以自首皆无罪然必有首谋者众不敢隐乃斩元以徇流军校一人余悉遣赴役如初迁京东转运使维州参军王康赴官道博平大猾有号截道虎者殴康及其女几死吏不敢问希亮移捕甚急卒流海岛又劾吏故纵坐免者数人徐州守暴苛以细过籍民产数十家获小盗使必自诬抵死希亮言其状卒以废去数上章请老不允移知凤翔仓粟支十二年主者以腐败为忧岁饥希亮发十二万石贷民有司惧为擅发希亮身任之是秋大熟以新易旧官民皆便于阗使者入朝过秦州经略使以客礼享之使者骄甚留月余坏传舍什器纵其徒入市掠饮食民户皆昼闭希亮闻之曰吾尝主契丹使得其情使者初不敢暴横皆译者教之吾痛绳以法译者惧其使不敢动矣况此小国乎乃使教练使持符告译者曰入吾境有秋毫不如法吾且斩若取军令状以还使者至罗拜庭下希亮命坐两廊饮食之护出其境无一人哗者英宗即位迁太常少卿狱有盗法当死僚官持不可久之盗杀守吏遁去希亮以前议谳于朝而希亮之议是僚官惧欲以事中希亮希亮自顾无有其事始州郡以酒相饷例皆私有之而法不可希亮以遗游士之贫者既而曰此亦私也以家财偿之遂借此上书自劾求去不已坐是分司西京未几致仕卒年六十四希亮尝梦异人按图而告之年至是果然赠工部侍郎希亮为人清劲寡欲不假人以色自王公贵人皆严惮之见义勇发不计祸福所至奸民猾吏易心改行不改者必诛然出于仁恕故严而不残少与蜀人宋辅游辅卒于京母老子端平幼希亮养其母终身以女妻端平使同诸子学卒登进士第四子悦度支郎中恪滑州推官恂大理寺丞慥字季常　　韩宗彦按宋史韩亿传亿子纲纲子宗彦字钦圣荫补将作监主簿举进士甲科累迁太常博士以大臣荐召试为集贤校理历提点京西京东刑狱应天府失入平民死罪狱成未决通判孙世宁辨正之狱吏当坐法而尹刘沆纵弗治宗彦往按举沆复沮止之宗彦疏沆于朝抵吏罪仁宗春秋高未有嗣宗彦上书曰汉章帝诏诸怀妊者赐胎养谷人三斗复其夫勿算一岁着为令臣考寻世次帝八子长则和帝而质安以下诸帝皆其系冑请修胎养之令且曰人君务蕃毓其民则天亦昌衍其子孙矣以尚书兵部员外郎判三司盐铁勾院卒　　李参
按宋史本传参字清臣郓州须城人以荫知盐山县岁饥谕富室出粟平其直予民不能籴者给以糟籺所活数万通判定州都部署夏守恩贪滥不法转运使使参按之得其事守恩谪死知荆门军荆门岁以夏伐竹并税簿输荆南造舟积日久多&#恶不可用牙校破产不偿责参请冬伐竹度其费以给余募商人与为市遂除其害历知兴元府淮南京西陕西转运使部多戍兵苦食少参审订其阙令民自隐度麦粟之赢先贷以钱俟谷熟还之官号青苗钱经数年廪有羡粮熙宁青苗法盖萌于此矣朝廷患边费益广参建议辇钱边郡以平估籴权罢入中法比其去省榷货钱千万计召为盐铁副使以右谏议大夫为河北都转运使与安抚使郭申锡相视决河议不协又与真定吕溱相恶二人皆得罪参移使河东知荆南嘉佑七年召为三司使参知政事孙抃曰参为主计外台将承风刻剥天下天下之民困矣乃改群牧使诏王安石王陶置局经度国计参言官各有职臣若不任事当从废黜不然乞罢此局从之治平初加集贤院学士知瀛州赐黄金百两帅臣有赐自参始再迁枢密直学士知秦州蕃酋药家族作乱讨平之得良田五百顷以募弓箭手居镇阅岁未尝以边事闻英宗遣使问故对曰将在边期于无事而已不敢妄以寇贻主忧以疾解边任判西京御史台起知曹濮二州神宗久知其才书姓名于殿柱以知永兴军不行卒年七十四参无学术然刚果严深喜发擿奸伏不假贷事至即决虽簿书纤悉不遗时称能吏　　刘几按宋史刘温叟传温叟子煜煜子几字伯寿以煜任为将作监主簿生而豪&#长折节读书第进士从范仲淹辟通判邠州邠地卤民病远汲几浚渠引水注城中客曰自郭汾阳城此州苟外水可酾何待今日无为虚费劳人也几不答未几水果至凿五池于通逵民大利便孙沔荐其才任将帅换如京使知宁州俗喜巫军校仗妖法结其徒乱有日几使他兵伏垒门以伺夜半尽禽之加本路兵马钤辖知邠州侬智高犯岭南几上书愿自效以为广东西捉杀道闻蒋偕张忠战没疾驰至长沙见狄青曰贼若退守巢穴瘴毒方兴当班师以俟再举若恃胜求战此成擒耳贼果悉众来大战于归仁铺前锋孙节死几以右军搏斗自辰至已胜负未决几言于青出劲骑五千张左右翼捣其中坚贼骇溃进皇城使知泾州陛见辞以母老丐复文阶归养仁宗谕之曰泾内地也将母莫便焉命特赐冠帔领恒州刺史迁西上合门使再归郎中班曾公亮荐之复以嘉州团练使为太原泾原路总管夏人寇用亮堡转运使陈述古摄渭帅几移文索援兵不听率诸将偕请又不听乃趣以手书述古怒移几为凤翔且劾生事朝廷以总管非转运使所得徙置遣御史出按述古黜几亦改鄜州召判三班院边吏告夏人趋大顺英宗问几几曰大顺天险非夏人可得近正恐与大顺为雠尔帝曰德明子奔马入城几为所掩卿料敌一何神也以为秦凤总管神宗即位转四方馆使知保州治状为河北第一逾六年即请老还为秘书监致仕元丰三年祀明堂大臣言几知音诏诣太常定雅乐几曰古乐备四清声沿五季乱离废请增之乐成予一子官几得谢二十年放旷嵩少间遇唐末异人靖长官者得养生诀故益老不衰间与人语边事谓张耒曰比见诏书禁边吏夜饮此曹一旦有急将使输其肝脑比平日禁其为乐为今役者不亦难乎夫椎牛酾酒丰犒而休养之非欲以醉饱为德所以增士气也耒敬识其语再加通议大夫卒年八十一几笃于风义推父遗恩官从兄已得任子必先兄弟子之孤者其议乐律最善以为律主于人声不以尺度求合古今异时声亦随变犹以古冠服加于今人安得而称儒者泥古致详于形名度数间而不知清浊轻重之用故求于器虽合而考于声则不谐尝游佛寺闻钟声曰声澌而悲主者且不利是夕主僧死在保州闻角声曰宫微而商离至秋守臣忧之及期几遇疾然所学颇杂郑卫云　　朱景
按宋史本传景字伯晦河南偃师人举进士调荥泽簿西方用兵诏侍从馆阁举县令景预选知陇州汧源县累迁知汝州叶驿道远隶囚为送者所虐多死俗传为叶家关景重禁以绝其患擢知寿州秩禄视提点刑狱始至亟发廪振给以劝富者出积谷所活数万城西居民三千室建请筑外郭环入之公私称便再迁光禄卿熙宁初病革自占遗表呼其子光庭操笔书之其略云切闻河北水灾地震陛下当减膳避殿斋居加省召二府大臣朝夕谘访阙失思所以弭咎凡数百言无一语求恩卒年七十一诏加赙赠录其子以官　　李载
按宋史本传载字伯熙黎阳人少苦学隆暑读书置足于水虽得疾不舍去登进士第调冀州推官知大名冠氏县府守吕夷简入相荐其材知齐州钤辖赵瑜使酒殴载乃扃户避逸瑜得罪载坐不举劾黜为信阳军安抚使钱明逸等为之申理改常州知祥符县有巫以井泉饮人云可愈疾趋者旁午载杖巫堙其井历知虢州涟水军载性笃孝侍母病不解带至病亟不能食载亦不食母知之为强食六为州一以宽厚称以光禄卿提举仙源观卒年七十四　　姚涣
按宋史本传涣字虚州世家长安隋开皇中有景彻者以讨平泸夷策功为普州刺史卒子孙遂家普州涣第进士监益州交子务发奸隐万缗主吏皆当死涣曰戮人以干泽非吾志也义不蔽奸而已请于使者愿不受赏于是全活者众知峡州宜都民为盗所残县执囚讯服以狱上涣移劾于他有司居亡何真盗获大江涨溢涣前戒民徙储积迁高阜及城没无溺者因相地形筑子城埽台为木岸七十丈缭以长堤楗以薪石厥后江涨不为害民德之徙知涪州宾化夷多犯境涣施恩信拊纳酋豪争罗拜廷下讫涣去无警终光禄卿年六十七　　韩
按宋史本传字君玉卫州汲人登进士第知定州安喜县为政强力能使吏不贿守韩琦称其才为开封司录嘉佑宽恤诸道分遣使者曰京师诸夏本顾独不蒙惠乎乃具徭役利害上之诏司马光陈洙详定条式遂革大姓渔并之弊提点利州路河北刑狱以开封府判官迎契丹使使问南朝不闻打围何也曰我后仁及昆虫非时不为耳熙宁初为梓州路转运使朝廷命诸道议更役法首建并纲减役之制纲以数计者百二十有八衙前以人计者二百八十有三省役人五百又请裁定诸州衙簿于是王安石言所言皆久为公私病监司背公邀誉莫之或恤而独能体上意宜加赏乃下褒诏且赐帛二百入为盐铁副使以右谏议大夫知澶州坐失举降太常少卿河决昼夜捍御神宗念其劳复改官大中大夫判将作监转正议大夫致仕卒年七十七吏事绝人阅按牍终身不忘澶州民怀思之他日郡守或欲有所为民必曰此已经韩大中矣以故辄止　　沈立按宋史本传立字立之历阳人举进士签书益州判官提举商胡埽采摭大河事迹古今利病为书曰河防通议治河者悉守为法迁两浙转运使苏湖水民艰食县戒强豪民发粟以振立亟命还之而劝使自称贷须岁稔官为责偿茶禁害民山场榷场多在部内岁抵罪者辄数万而官仅得钱四万立着茶法要览乞行通商法三司使张方平上其议后罢榷法如所请立召为户部判官奉使契丹适行册礼欲令从其国服不则见于门立折之曰往年北使讲见仪未尝令北使易冠服况门见耶契丹愧而止迁京西北转运使都水方兴六塔河召与议立请止修五股等河及漳河分杀水势以省役从之加集贤修撰知沧州进右谏议大夫判都水监出为江淮发运使居职办治加赐金数诏嘉之知越州杭州审官西院江宁府初立在蜀悉以公粟售书积卷数万神宗问所藏立上其目及所著名山水记三百卷徙宣州提举崇禧观卒年七十二　　毕仲衍
按宋史毕士安传士安曾孙仲衍字夷仲以荫为阳翟主簿张升县人也方镇许请于朝欲兴乡校既具材计工又听民自以其力输助邑子马宏以口舌横闾里谩谓诸豪曰张公兴学而县令乃因以取诸民由十百而至千万未已也君将不堪诚捐百金予我我能止役豪信其能予百金宏即诣府宣言县吏尽私为学之费又将赋于民升果疑焉敕县且止又揭其事于道令欲上疏辩仲衍曰亡益也不如取宏治之不辩自直矣会摄县事即逮捕验治五日得其奸言于升流宏邓州一县相贺给事中张问居里中谓仲衍曰谚云锄一恶长十善君之谓也举进士中第调沈丘令欧阳修吕公着荐之入司农为主簿升丞吴充引为中书检正奉使契丹宴射连破的众惊异之且伟其姿容密使人取其衣为度制服以赐时预其元会尽能记其朝仪节奏图画归献后钱勰出使契丹主犹问毕少卿何官今安在王珪与充不相能以仲衍为充所用数求罪过欲伤之卒无可乘但留滞不迁经四年乃以秘阁校理同知太常礼院为官制局检讨官制文字千万计区别分类损益删补皆曲尽其当凡从中问其事必须仲衍然后报他人不知也撰中书备对三十卷士大夫家争传其书高丽使入贡诏馆之上元夕与使者宴东阙下作诗诵圣德神宗次韵赐焉当时以为宠官制行帝自擢起居郎王珪留除命谓为太峻争于前帝连称曰是当得尔未几暴得疾一夕卒年四十三帝遣中使唁其家赙钱五十万　　刘彝
按宋史本传彝字执中福州人幼介特居乡以行义称从胡瑗学瑗称其善治水凡所立纲纪规式彝力居多第进士为邵武尉调高邮簿移胊山令治簿书恤孤寡作陂池教种艺平赋役抑奸猾凡所以惠民者无不至邑人纪其事目曰治筑熙宁初为制置三司条例官属以言新法非便罢神宗择水官以彝悉东南水利除都水丞久雨汴涨议开长城口彝请但启杨桥斗门水即退为两浙转运判官知处州俗尚巫鬼不事医药彝着正俗方以训斥淫巫三千七百家使以医易业俗遂变加直史馆知桂州禁与交人互市交址陷钦廉邕三州坐贬均州团练副使安置随州又除名为民编隶涪州徙襄州元佑初复以都水丞召还病卒于道年七十着七经中义百七十卷明善集三十卷居阳集三十卷　　孙构
按宋史本传构字绍先博平人中进士第为广济军判官岁入圭田粟六百石构止受百石余以学官久之知黎州夷年墨数扰边用间杀之蜀帅吕公弼上其事擢知真州凶岁得盗令名指党伍悉置诸法境内为清迁度支判官夔州部夷梁承秀李光吉王充导生獠入寇转运判官张诜请诛之选构为使倍道之官至则遣浯州豪杜安募千人往袭自督官军及黔中兵击其后斩承秀入讨二族火其居余众保黑崖岭黔兵从间道夜噪而进光吉坠崖死兖自缚降以其地建南平军录功加直昭文馆徙湖北转运使章惇兴南北江蛮事构谕降懿治二州纳归附州十四初渡辰溪舟毁而溺得援者仅免神宗悯之赐帛三百北河酋彭师晏常持向背构知向水酋彭儒武与有隙檄使攻之师晏降得其下溪州地五溪皆平进集贤殿修撰赐三品服交址入寇拜右谏议大夫知桂州声言将掎角捣其巢穴寇闻引去以疾提举崇福宫换大中大夫卒年六十四构喜功名勇于建立西南边事自此始云　　张诜
按宋史本传诜字枢言建州蒲城人第进士通判越州民患苦衙前役诜科别人户籍其当役者以差入钱为雇人充皆以为便知襄邑县擢夔路转运判官录辟土之功加直集贤院改陕西转运副使召对帝曰朕未识卿每阅章奏独卿与蔡挺有所论请使人了然寻当以帅事相属及入辞赐服金紫明年直龙图阁知秦州前此将吏贪功多从羌地猎射因起边患诜至申令毋得犯得一人斩诸境上群羌感悦迁天章阁待制知熙州董毡遣兔章逼岷州诜往讨董毡迎战破之于错凿城斩首万级元丰初加龙图阁直学士知成都府徙杭州将行复命权经略熙河事趣使倍道行时仓卒治戎有司计产调夫户至累百民多流亡诜中途诉其状乞敕剑外招携之不报会灵武师罢乃赴杭道过京师帝访以西事对曰彼势虽弱而我师未锐边备未饬愿以岁月图功累官正义大夫卒年七十二诜性孝友廉于财平生不殖田业既建拓泸夷地被进用后虽有善言可纪终不逭清议云　　朱守约
按宋史本传守约开封酸枣人以父任为左班殿直至河北缘边安抚副使迁知恩州仁宗谕以乱后抚御之意对曰恩与他郡等耳而为守者犹以反侧待之故人心不自安臣愿尽力徙益州路钤辖累迁文州刺史康州团练使知雄州历龙神卫捧日天武都指挥使马步殿前都虞候入宿卫迁洋州观察使卫兵以给粟陈哗噪执政将付有司治守约曰御军安用文法遣一牙校语之曰天子太仓粟不请何为我不贷汝众惧而听命进步军副都指挥使威武军留后神宗以禁旅骄惰为简练之法屯营可并者并之守约率先推行约束严峻士始怨终服或言其持军太急帝密戒之对曰臣为陛下明纪律不忍使恩出于臣而怨归陛下帝善之欲擢置枢府宰相难之乃止故事当郊之岁先期籍士卒之凶悍者配下军以警众当受粮而倩人负者罚久而浸弛守约悉举行之所居肃然无人声至蝉噪于庭亦击去人以为过&#职十年卒年七十一赠安武军节度使谥曰勤毅子球以荫干当礼宾院条奏川券马四弊群牧使用其议马商便之再使高丽密访山川形势风俗好尚使还图纪上之神宗称善进通事舍人帝崩告哀契丹至则使易吉服球曰通和岁久忧患是同大国安则为之契丹不能夺积迁西上合门使枢密副都承旨为人谨密朝日所闻上语虽家人不以告卒于官　　曾孝宽按宋史曾公亮传公亮子孝宽字令绰以荫知桐城县选知咸平县民诣府诉雨伤麦府以妄杖之孝宽躬行田辨其实得蠲赋除秘阁修撰提点开封府界镇县保甲法行民相惊言且籍为兵知府韩维上言乞候农隙行之孝宽榜十七县揭赏告捕扇惑者民兵不敢诉维之言不得行入知审官东院判刑部熙宁五年迁枢密都承旨承旨用文臣自孝宽始擢拜枢密直学士签书枢密院丁父忧除丧以端明殿学士知河阳徙郓郓有孟子庙孝宽请于朝得封邹国公配享孔子连徙镇以吏部尚书召道卒年六十六赠右光禄大夫　　祖无择
按宋史本传无择字择之上蔡人进士高第历知南康军海州提点淮南广东刑狱广南转运使入直集贤院时封孔子后为文宣公无择言前代所封曰宗圣曰奉圣曰崇圣曰恭圣曰褒圣唐开元中尊孔子为文宣王遂以祖谥而加后嗣非礼也于是下近臣议改为衍圣公出知袁州自庆历诏天下立学十年间其敝徒文具无命教之实无择首建学官置生徒郡国弦诵之风由此始盛同修起居注知制诰加龙图阁直学士权知开封府进学士知郑杭二州神宗立知通进银台司初词臣作诰命许授润笔物王安石与无择同知制诰安石辞一家所馈不获义不欲取置诸院梁上安石忧去无择用为公费安石闻而恶之熙宁初安石得政乃讽监司求无择罪知明州苗振以贪闻御史王子韶使两浙廉其状事连无择子韶小人也请遣内侍自京师逮赴秀州狱苏颂言无择列侍从不当与故吏对曲直御史张戬亦救之皆不听及狱成无贪状但得其贷官钱接部民坐及乘船过制而已遂谪忠正军节度副使安石犹为帝言陛下遣一御史出即得无择罪乃知朝廷于事但不为未有为之而无效者寻复光禄卿秘书监集贤院学士主管西京御史台移知信阳军卒无择为人好义笃于师友少从孙明复学经术又从穆修为文章两人死力求其遗文汇次之传于世以言语政事为时名卿用小累锻炼放弃讫不复振士论惜之　　刘瑾按宋史本传瑾字元忠吉州人沆之子也第进士为馆阁校勘沆亡得褒赠知制诰张环草词语涉讥贬瑾泣涕不能食阖门衰绖邀宰相自言朝廷为改书命黜环为州瑾亦坐衰月入公门罢职没丧不就官丐守坟墓王素为请以伸孝子之志诏复职迁集贤校理通判睦州为淮南转运副使召修起居注加史馆修撰河北转运使拜天章阁待制知瀛州坐与世居通问徙明州未行改镇广州与枢密院论戍兵不合改虔州战棹都监杨从先奉旨募兵不至擅遣其子懋纠诸县巡检兵集郡下瑾怒责之遽发悖谬语懋诉瑾于朝遂废于家逾年复待制知江州历福州秦州成德军卒瑾素有操尚所&#以能称然御下苛严少纵舍好面折人短以故多致訾怨　　阎询
按宋史本传询字议道凤翔天兴人少时以学问着闻擢进士第又中书判萃科累迁秘书丞为监察御史里行诏治王素狱坐有姻嫌不以闻降监河阳酒税累迁为盐铁判官使契丹询颇谙北方疆理时契丹在靴淀迓者王惠导询由松亭往询曰此松亭路也胡不径&#岭而迂往若是岂非夸大国地广以相欺邪惠惭不能对加直龙图阁知梓州徙河东转运使言三路土兵疲老者听其族以强壮者代从之进集贤殿修撰知河中府大河涨坏浮桥询易为长桥拜天章阁待制知广州不即赴罢职知商州神宗转右谏议大夫改邠同二州提举上清太平宫卒年七十九　　王罕
按宋史王珪传珪季父罕字师言以荫知宜兴县县多湖田岁诉水轻重失其平罕躬至田处列高下为图明年诉牒至按图示之某户可免某户不可免众皆服范仲淹在润奏下其式于诸道西方用兵仍年科箭羽于东南价踊贵富室至豫贮以待鬻罕白郡守倍其直市之而令民输钱旁州闻之皆愿如常州法累迁户部判官修太宗别庙中贵人大材将一新之罕白是特岁久丹漆黯暗但当致饰耳榱栌皆如故唯易一楹省缗钱十万出为广东转运使侬智高入寇罕行部在潮广州守仲简自围中遣书邀罕罕报曰吾家亦受困非不欲归顾独归无益当求所以相济者遂还惠州州之恶少年正相率为盗里落惊扰惠人邀罕出城及郊遮道求救护者数千计罕择父老可语者问以策曰吾属皆有田客欲给以兵使相保聚罕曰有田客者如是得矣无者奈何乃呼耆长发里民补壮丁每长二百人又令邑尉增弓手二千巳时下令约申而集募有方略者许以官秩金帛使为甲首久之无至者有妇人诉为仆夺钗珥捕得之并执夺攘者十八辈皆枭首决口置道左传曰此耆长发为壮丁不肯行者也观者始有怖色至期得六百人尉所部亦至于是染库帛为旗授之割牛革为盾形柔之汤中每盾削竹签十六穿于革以木为鼻使持之自蔽断苦竹数千铦其末使操为兵悉出公私戎器檄告属城仿而行之数日众大振向之恶少年皆隶行伍无敢动乃简卒三千方舟建旗伐鼓作乐顺流而下将至广悉众登岸斩木为鹿角积高数仞营于南门智高戴黄盖临观相去三十步见已严备不敢犯罕徐开门而入智高遂解去时南道邮驿断绝罕上事不得通而提点刑狱鲍轲遁处南雄数具奏及贼平轲受赏罕谪监信州酒安抚使孙沔言罕实有功复以为西路转运使或传智高不死走火峒侬宗旦据险聚众邕守萧注谋击之罕呼宗旦子日新谓之曰汝父内为交址所仇外为边将希赏之饵非计也汝归报择利而为之于是父子俱降徙知潭州擢户部度支副使复为潭州为政务适人情不加威罚有狂妇数诉事出言无章却之则勃骂前守每叱逐之罕独引至前委曲徐问久稍可晓乃本为人妻无子夫死妾有子遂逐妇而据家资屡诉不得直因愤恚发狂罕为治妾而反其资妇良愈郡人传为神明监司上治状敕书褒谕赐绢三百徙知明州以光禄卿卒年八十兄之子珪少孤罕教养有恩后珪贵每予书必以盛满为戒云　　刘涣
按宋史刘文质传文质子涣字仲章以父任为将作监主簿监并州仓天圣中章献太后临朝久涣谓天子年加长上书请还政后震怒将黜隶白州吕夷简薛奎力谏得免仁宗亲政擢为右正言郭后废涣与孔道辅范仲淹等伏阙争之皆罚金会河东走马承受奏涣顷官并州与营妓游黜通判磁州寻知辽州夏人叛朝廷议遣使通河西唃氏涣请行间道走青唐谕以恩信唃氏大集族帐誓死捍边遣骑护出境得其誓书与西州地图以献加直昭文馆迁陕西转运使由工部郎中知沧州改吉州刺史知保州州自戍卒叛后兵益骄涣至虎翼军谋举城叛民大恐涣单骑徐叩营械首恶者归斩之一军帖服徙登州益治刀鱼船备海寇寇不敢犯诏嘉奖之历知邢恩冀泾澶五州恩承贼蹂践后涣经理缮葺有叙兵民犯法一切用重典威令大振治平中河北地震民乏粟率贱卖耕牛以苟朝夕涣在澶尽费公钱买之明年民无牛耕价增十倍涣复出所市牛以元直与民澶民赖不失业历秦凤泾原真定定州路总管四迁至镇宁军节度观祭留后熙宁中还为工部尚书致仕涣有才略尚气不羁临事无所避然锐于进取方开拓兆岷讨安南涣既老犹露章请自效不报卒年八十一　　李肃之
按宋史李迪传肃之字公仪迪弟子也以迪荫监大名府军资库大河溢府檄修冠氏堤工就弗扰民悦之请为宰邑多盗时出害人肃之令比户置鼓有盗辄击鼓远近皆应盗为之衰止为御河催纲横陇之决使者檄护金堤满岁无河患通判澶州契丹泛使将过郡而楼堞坏圮肃之谓郡守曰吾州为景德破敌之地当示雄疆今保障若是且奈何遂鸠工构城屋凡千区已而中贵人衔命来视规制一新惊赏嗟异闻之朝擢知德州提点开封府界内县镇夔路湖南刑狱侬蛮暴岭外肃之亲捍诸境会蒋偕失利亟率兵往蹑于临贺贼引去狄青孙沔交荐之徙湖北转运使辰阳彭士羲叛讨平之犹以过左迁知齐州改江东两浙河北转运使进度支副使江淮发运使神宗初即位谅祚寇大顺城肃之入奏帝访以西夏事奏对称旨以为右谏议大夫知庆州数日徙瀛州大雨地震官舍民庐推陷肃之出入泥潦中结草囷以储庾粟之暴露者为苃舍以居民启廪振给严儆盗窃一以军法从事天子闻而嘉之遣使劳赐迁天章阁待制知开封府出知定州还迁三司使又出为永兴军青齐二州元丰二年复知开封为枢密都承旨加龙图阁直学士知郓州四年提举太极观卒年八十二肃之内行修饬母丧庐墓三年不入城郭季弟承之生而孤鞠育诲道至于成人遂相继为侍从帝称其一门忠孝云　　吕溱
按宋史本传溱字济叔扬州人进士第一通判亳州直集贤院同修起居注坐预进奏院宴饮出知蕲楚舒三州复修起居注侬智高寇岭南诏奏邸毋得辄报溱言一方有警使诸道闻之共得为备今欲人不知此何意也进知制诰又出知杭州入为翰林学士疏论宰相陈执中奸邪仁宗还其疏溱曰以口舌论人是阴中大臣也愿出以示执中使得自辨未几执中去溱亦以侍读学士知徐州赐宴资善堂遣使谕曰此特为卿设宜尽醉也诏自今由经筵出者视为例徙成德军时方开六塔河宰相主其议会地震溱请罢之以答天戒溱豪侈自放简忽于事与都转运使李参不相能还判流内铨参劾其借官曲作酒以私货往河东贸易及违式受馈赆事下大理议溱乃未尝受而外廷纷然谓溱有死罪帝知其过轻但贬秩知和州御史以为未抵罪分司南京起知池州江宁府复集贤院学士加龙图阁直学士知开封府时为京尹者比不称职溱精识过人辨讼立断豪恶敛迹尝以职事对神宗察其有疾色勉以近医药已而果病改枢密直学士提举醴泉观遂卒年五十五赠礼部侍郎帝悼念之诏中书曰溱立朝最孤知事君之节绝迹权贵故中废十余年人无言者方擢领要剧而奄忽沦亡家贫子幼遭此大祸必至狼狈宜优给赙礼官庀与葬以厉臣节敕其妇兄护丧归溱开敏善议论一时名辈皆推许然自贵重在杭州接宾客不过数语时目为七字舍人云　　彭思永
按宋史本传思永字季长庐陵人第进士知南海分宁县通判睦州台州大水败城人多溺往摄治焉尽葬死者作文祭之民贫不能葺居为伐木以助之数月公私之舍皆具城筑高于前而坚亦如之知潮州常州入为侍御史论内降授官赏之弊谓斜封非盛世所当有仁宗深然之皇佑祀明堂前一日有传百姓皆进秩者思永言不宜滥恩以益侥幸时张尧佐已贵而犹觊执政王守忠已受宠而求旄节思永率同列言之或曰俟命出未晚也思永曰先事而言第得罪尔命一出不可止矣遂独抗疏曰陛下覃此谬恩岂为天下孤寒哉不过为尧佐守忠取悦众人耳外戚秉政宦侍用权非社稷之福也帝怒中丞郭劝谏官吴奎为之请乃以泛恩转司封员外郎而解台职为湖北转运使下溪蛮彭仕羲作乱先移书激骂辰州守守将讨之思永按部适至仕羲惧遣使迎谢寝其谋加直史馆为益州路转运使成都府吏盗公钱付狱已三岁出入自如思永摄府事甫一日即具狱民以楮券为市藏衣带中盗置刃于抓捷取之鲜败者思永得一人诘之悉黥其党隶兵间中使岁祠峨眉率留成都掊珍玩价直数百万钱悉出于民思永朘其三之一使怒去而不能有所中伤也寻为户部副使擢天章阁待制河北都转运使知瀛州北俗以桑麻为产籍民惧赋不敢艺日益贫思永始奏更之徙知江宁府治平中召为御史中丞濮王有称亲之议言事者争之皆斥去思永更上疏极论曰濮王生陛下而仁宗以陛下为嗣是仁宗为皇考而濮王于属为伯此天地大义生人大伦如乾坤定位不可得而变也陛下为仁庙子曰考曰亲乃仁庙也若更施于濮王是有二亲矣使王与诸父夷等无有殊别则于大孝之心亦为难安臣以为当尊为濮国大王祭告之辞则曰侄嗣皇帝书名昭告于皇伯父在王则极尊崇之道而于仁庙亦无所嫌矣此万世之法也疏入英宗感其切至垂欲施行而中书持之甚力卒不果神宗即位御史蒋之奇纠欧阳修阴事挽思永自助思永以为帷薄之私非外人所知但其首建濮议违典礼以犯众怒不宜更在政府诏问语所从来思永不肯对而极陈大臣专恣朋党乃出知黄州改太平州熙宁三年以户部侍郎致仕卒年七十一思永仁厚廉恕为儿时旦起早学得金钗于门外默坐其处须臾亡钗者来物色审之良是即付之其人欲谢以钱思永笑曰使我欲之则匿金矣始就举持数钏为资同举者过之出而玩或坠其一于袖间众相为求索思永曰数止此耳客去举手揖钏坠于地众皆服其量居母丧窭甚乡人馈之无所受子卫亦孝谨以父老弃官家居十余年族里称之　　俞充
按宋史本传充字公达明州鄞人登进士第熙宁中为都水丞提举沿汴淤泥溉田为上腴者八万顷检正中书户房加集贤校理淮南转运副使迁成都路转运使茂州羌寇边充上十策御戎神宗遣内侍王中正司经制建三堡复永康为军因诈杀羌众以为中正功与深相结至出妻拜之中正还阙举充可任召判都水监进直史馆中书都检正御史彭汝砺论其媚事中正命遂寝河决曹村充往救护还陈河防十余事概论水衡之政不修因循苟且浸以成习方曹村决时兵之在役者仅十余人有司自取败事恐未可以罪岁也加集贤殿修撰提举市易岁登课百四十万故事当赐钱充曰奏课职也愿自今罢赐诏听之擢天章阁待制知庆州庆阳兵骄小绳治辄肆悖充严约束斩妄言者五人于军门闻有病苦则巡抚劳饷死不能举者出私财以周其丧以故莫不畏威而怀惠环州田与夏境犬牙交错每获必遭掠多弃弗理充檄所部复以时耕植募家族山夷叛举户亡入西者且三百充遣将张守约耀兵塞上夏人亟反之充之帅边实王珪荐欲以遏司马光之入充亦知帝有用兵意屡倡请西征后言夏酋秉常为母梁所戕或云虽存而囚不得与国政其母宣淫凶恣国人怨嗟实为兴师问罪之秋也秉常亡将有桀黠者起必为吾患今师出有名天亡其国度如破竹之易愿得乘传入觐面陈攻讨之略诏令掾属入议未及行充暴卒年四十九
　政事部名臣列传十九
　　宋六
　　贾昌衡
按宋史贾昌朝传昌朝弟昌衡字子平举进士为梓州路转运判官贾人请富顺井盐吏视贿多寡为先后昌衡一随月日给之泸州边夷蛮故时守以武吏昌衡请由东铨调选蛮驱马来市官第其良驽为二等上者送秦州下者辄轻估直而抑买昌衡请严禁之徙提点淮南刑狱广东转运使徙两浙路熙宁更法度核吏治昌衡数以利害闻神宗奖其论奏忠益召为户部副使提举市易司课羡增秩右谏议大夫加集贤殿修撰知河南府历陈郓应天府邓州以正议大夫致仕卒从子炎　　王靖
按宋史王素传素从子靖字詹叔早孤自力于学好讲切天下利害以祖荫历通判阆州知滁州主管北京御史台契丹数遣横使来靖疏言彼利中国赐遗挟虚声以济其欲渐不可长宜有以折之又请复明经科加试贡士以策观其所学稍变声律之习擢利州路转运判官提点陕西刑狱乡户役于州县者优则愿久留劳则欲亟去吏得权其迟速靖一以岁月遣代遂为令徙河东长子县贼杀人捕治十数辈不得实皆释去靖阅其牍曰此真盗也教吏曲折讯囚果服罪为开封府推官曹濮盗害官吏久不获靖受诏督捕成擒者十八九因言盗之不戢由大姓为囊櫜请并坐之着为令徙广南转运使熙宁初广人讹言交址且至老幼入保事闻中外以为忧神宗曰王靖在彼可无念即拜太常少卿直昭文馆知广州居二年入为度支副使卒子古　　滕元发
按宋史本传元发初名甫字元发以避高鲁王讳改字为名而字达道东阳人将生之夕母梦虎行月中堕其室性豪&#慷慨不拘小节九岁能赋诗范仲淹见而奇之举进士廷试第三因声韵不中程罢再举复第三授大理评事通判湖州孙沔守杭见而异之曰奇才也后当为贤将授以治剧守边之略召试为集贤校理开封府推官盐铁户部判官同修起居注英宗书其姓名藏禁中未及用神宗即位召问治乱之道对曰治乱之道如黑白东西所以变色易位者朋党汨之也神宗曰卿知君子小人之党乎曰君子无党辟之草木绸缪相附者必蔓草非松柏也朝廷无朋党虽中主可以济不然虽上圣亦殆神宗以为名言太息久之进知制诰知谏院御史中丞王陶论宰相不押班为跋扈神宗以问元发元发曰宰相固有罪然以为跋扈则臣以为欺天陷人矣拜御史中丞种谔擅筑绥州且与薛向发诸路兵环庆保安皆出剽掠夏人诱杀将官杨定元发上疏极言谅祚已纳款不当失信边隙一开兵连民疲必为内忧又中书枢密制边事多不合中书赏战功而枢密降约束枢密诘修堡而中书降褒诏元发言战守大事也而异同如是愿敕二府必同而后下宰相以其子判鼓院谏官谓不可神宗曰鼓院传达而已何与于事元发曰人有诉宰相使其子达之可乎神宗悟为罢之京师郡国地震元发上疏指陈致灾之由大臣不悦出知秦州神宗曰秦州非朕意也留不遣馆伴契丹使杨兴公开怀与之语兴公感动将去泣之而别河北地大震命元发为安抚使时城舍多圮吏民惧压皆幄寝舍元发独处屋下曰屋摧民死吾当以身同之瘗死食饥除田租修堤障察贪残督盗贼北道遂安除翰林学士知开封府民王&#有金为邻妇所隐阅数尹不获直&#愤而致伛扶杖诉于廷元发一问得实反其金&#投杖仰谢失伛所在夏国主秉常被篡元发言继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择立一贤将假以重权使经营分裂之可不劳而定百年之计也神宗奇其策然不果用元发在神宗前论事如家人父子言无文饰洞见肝鬲神宗知其诚荩事无巨细人无亲&#辄皆问之元发随事解答不少嫌隐王安石方立新法天下&#&#然元发有言神宗信之也因事以翰林侍读学士出知郓州徙定州初入郡言新法之害且曰臣始以意度其不可耳既为郡乃亲见之岁旱求言又疏奏新法害民者陛下既知之矣但下一手诏应熙宁三年以来所行有不便者悉罢之则民心悦而天意解矣皆不听历青州应天府齐邓二州会妇党李逄为逆或因以挤之黜为池州未行改安州流落且十岁犹以前过贬居筠州或以为复有后命元发谈笑自若曰天知吾直上知吾忠吾何忧哉遂上章自讼有曰乐羊无功谤书满箧即墨何罪毁言日闻神宗览之恻然即以为湖州哲宗登位徙苏扬二州除龙图阁直学士复知郓州学生食不给民有争公田二十年不决者元发曰学无食而以良田饱顽民乎乃请以为学田遂绝其讼时淮南京东饥元发流民且至将蒸为疠疫先度城外废营地召谕富室使出力为席屋一夕成二千五百间井器用皆具民至如归所全活五万徙真定又徙太原元发治边凛然威行西北号称名帅河东十二将其八以备西边分半番休元发至之八月边遽来告请八将皆防秋元发曰夏若并兵犯我虽八将不敌若其不来四将足矣卒遣更休防秋将惧扣合争之元发指其颈曰吾已舍此矣头可斩兵不可出是岁塞上无风尘警诏以四寨赐夏人葭芦在河东元发请先画境而后弃且曰取城易弃城难命部将訾虎领兵护边夏不敢近夏既得寨又欲以绥德城为说画境出二十里外元发曰是一举而失百里必不可九上章争之以老力求淮南乃为龙图阁学士复知扬州未至而卒年七十一赠左银青光禄大夫谥曰章敏　　陶弼
按宋史本传弼字商翁永州人少俶傥放宕吴中行山间有双鲤戏溪水上&#观之傍一老父顾曰此龙也行且斗君宜亟去去百步许雷大震而两岸圮木拔又出大云仓卒遇风暴怒二十七艘同时溺独弼舟得济人以是异之一见丁谓谓妻以宗女因从学兵法能持论纵横庆历中杨畋讨湖南猺弼上谒畋授之兵使往袭大破之以功得阳朔主簿侬智高犯南海畋为安抚使辟参军谋使下英江会诸将议击未至智高解去弼舍舟从其徒数十人间关步山赴畋次临贺大将蒋偕适战死余众畏亡将被诛多降贼弼数与之遇亟矫畋命揭榜道上谕使归许以不死凡得千五百人府罢调阳朔令课民植木官道旁夹数百里自是行者无夏秋暑暍之苦它郡县悉效之摄兴安令移书说桂守萧固浚灵渠以通漕不听至李师中卒浚之师征安南馈饷于是乎出大为民利知宾容钦三州换崇仪副使迁为使知邕州邕经侬寇井隧荡然人不乐其生弼绥辑惠养至忘其勤诸洞献土物求内附弼降意抚答谢其贽皆感悦无犯边者邕地卑下水易集夏大雨弥月弼登城以望三边皆漫为陂泽亟窒垠江三门谕兵民即高避害俄而水大至弼身先版臿召僚吏赋役为土囊千余置道上水果从窦入随塞之城虽不坏而人皆乏食则发粟廪以振于内方舟以馌于外水不及女墙者三板旬有五日乃退公私一无所失亡自横浔以东数州皆没弼久于邕请便郡徙鼎州章惇经理五溪蛮事荐为辰州迁皇城使降北江彭师宴授忠州刺史郭逵南征转弼康州团练使复知邕州民再罹祸乱散匿山谷弼率百骑深入左江峒民知其至扶老幼以归逵率官军临富良江使弼殿交人纳款逵欲班师恐为所袭乃以计夜起军不整骑步相蹈籍乱行贼隔江陵伺觇知弼殿弗敢追弼申令帐下毋动迟明结队徐行逵赖以善还建所得广源峒为顺州桄榔为县进弼西上合门使留知顺州州去邕二千里多毒草瘴雾戍卒死者什七八弼亦疾甚然早暮劳军视其良苦意气激扬士莫不感泣强奋起为用交人袭取桄榔扬声欲图州独难弼素得人心贼动息皆先知获间谍不杀谕以逆顺纵之去恩威两施以是终弼在不敢犯加东上合门使未拜而卒诏录其家五人弼能为诗好士乐施所得俸禄悉以与人家至贫不恤也既死妻在乡里僦屋以居　　熊本
按宋史本传本字伯通番阳人儿时知学郡守范仲淹异其文进士上第为抚州军事判官稍迁秘书丞知建德县县令项包鱼池为圭田本弛以与民熙宁初上书言陛下师用贤杰改修法度得禹稷皋夔之佐由是提举淮南常平检正中书礼房事六年泸川罗晏夷叛诏察访梓夔得以便宜治夷事本尝通判戎州习其俗谓彼能扰边者介十二村豪为乡导尔以计致百余人枭之泸川其徒股栗愿矢死自赎本请于朝宠以刺史巡检之秩明示劝赏皆踊跃顺命独柯阴一酋不至本合晏州十九姓之众发黔南义军强弩遣大将王宣贾昌言率以进讨贼悉力旅拒败之黄葛下追奔深入柯阴窘乞降尽籍丁口土田及其重宝善马归之公上受贡职于是乌蛮罗氏鬼主诸夷皆从风而靡愿世为汉官奴迁刑部员外郎集贤殿修撰同判司农寺神宗劳之曰卿不伤财不害民一旦去百年之患至于檄奏详明近时鲜俪焉赐三品服西南用兵蛮中始此蔡京时为秀州判官本言其学行纯茂练习新法荐为干当公事河湟初复本为秦凤路都转运使熙河法禁阔略蓄积不支岁月本奏省冗官百四十员岁减浮费数十万渝州南川獠木斗叛诏本安抚本进营铜佛&#坑其尤焚积聚以破其党木斗气索举秦州地五百里来归为四寨九堡建铜佛&#为南平军初熟獠王仁贵以木斗亲系狱本释其缚置麾下至是推锋先登大臣议加本天章阁待制帝曰本之文朕所自知当典书命遂知制诰帝数称其文有体命院吏别录以进又上疏云天下之治有因有革期于趋时适治而已议者猥用持盈守成之说文苟简因循之治天下之吏因以安常习故为俗奋言纳忠者悠悠之徒相与蹙额盱衡而诋骂之陛下出大号发大政可谓极因革之理然改制之始安常习故之群圜视四起交欢而合噪或诤于庭或谤于市投劾引去者不可胜数陛下烛见至理独立不夺今虽少定彼将伺隙而逞愿陛下深念之勿使噪欢之众有以窥其间而终万世难就之业天下幸甚本之意专以媚王安石也范子渊创浚河之役文彦博争之命本行视议如彦博安石白出本分司西京居三年起知滁州改广州召为工部侍郎宜州蛮扰边道除龙图阁待制知桂州至则谕溪洞酋长戒边吏勿生事请选将练兵代戍益市马以足骑兵宜州遂无事民蔡宝扇龙蕃与峒户相仇杀欲引兵致讨以为功本质之色动缚而投之海蛮夷以为神谍告交人明年将入寇使者实其言诏访本曰使者在道安得此藉使有谋何自先知之已而果妄是时既以顺州赐李干德疆画未正交人缘是辄暴勿阳地而逐侬智会智会来乞师本檄问状干德敛兵谢本因请以宿桑八洞不毛之地赐之南荒遂安转运判官许彦先议通湖南盐于广西计口授民度可得息三十万本言桂管民贫地瘠恐不堪命议遂格入为吏部侍郎逾年力请外仍待制知洪州言者谓本弃八洞为失谋夺一官徙杭州江宁府再知洪州召还卒于道有文集奏议共八十卷　　王安礼按宋史本传安礼字和甫安石之弟也早登科从河东唐介辟熙宁中鄜延路城啰兀河东发民四万负饷宣抚使韩绛檄使佐役后帅吕公弼将从之安礼争曰民兵不习武事今殴之深入此不为寇所乘则冻饿而死尔宜亟罢遣公弼用其言民得归而他路遇敌者全军皆覆公弼执安礼手言曰四万之众岂偶然哉果有阴德相与共之初绛专爵赏既上最多失实公弼以状闻诏即河东议功公弼将受之安礼曰宣抚使以宰相节制诸道且许便宜封授一有不韪人犹得非之公藩臣乃欲隃进功状于非其任耶公弼遽辞遂荐安礼于朝神宗召对欲骤用之安石当国辞以为著作佐郎崇文院校书他日得见命之坐有司言八品官无赐坐者特命之迁直集贤院出知润州湖州召为开封府判官尝偕尹奏事既退独留访以天下事帝甚乡纳直舍人院同修起居注苏轼下御史狱势危甚无敢救者安礼从容言自古大度之主不以言语罪人轼以才自奋谓爵位可立取顾碌碌如此其心不能无觖望今一旦致于理后世谓陛下不能容才帝曰朕固不深谴也行为卿贳之卿第去勿漏言轼方贾怨于众恐言者缘以害卿也李定张璪皆擿使勿救安礼不答轼以故得轻比进知制诰彗星见诏求直言安礼上疏曰人事失于下变象见于上陛下有仁民爱物之心而泽不下究意者左右大臣不均不直谓忠者为不忠不贤者为贤乘权射利者用力殚于沟瘠取利究于园夫足以干阴阳而召星变愿察亲近之行杜邪枉之门至于祈禳小数贬损旧章恐非所以应天者帝览疏嘉叹谕之曰王珪欲使卿条具朕尝谓不应沮格人言以自壅障今以一指蔽目虽泰华在前弗之见近习蔽其君何以异此卿当益自信以翰林学士知开封府事至立断前滞讼不得其情及具按而未论者几万人安礼剖决未三月三狱院及畿赤十九邑囚系皆空书揭于府前辽使过而见之叹息夸异帝闻之喜曰昔秦史廖从容俎豆以夺由余之谋今安礼能勤吏事骇动殊邻于古无愧矣特升一阶帝数失皇子太史言民墓多迫京城故不利国嗣诏悉改卜无数十万计众汹惧安礼谏曰文王卜世三十其政先于掩胳埋胔未闻迁人之冢以利其嗣者帝恻然而罢逻者连得匿名书告人不轨所涉百余家帝付安礼曰亟治之安礼验所指皆略同最后一书加三人有姓薛者安礼喜曰吾得之矣呼问薛曰若岂有素不快者耶曰有持笔来售者拒之鞅鞅去其意似见衔即命捕讯果其所为也即枭其首于市不逮一人京师谓为神明宗室令騑以数十万钱买妾久而斥归之诉府督元直安礼视妾既炙败其面矣即奏言妾之所以直数十万者以姿首也今炙败之则不复可鬻此与炮烙之刑何异请勿理其直而加厚谴以为戒诏从之仍夺令騑俸后宫进油箔约三年损者反其价纔一年有损者中官持诣府请如约词气甚厉安礼曰庸讵非置之不得其地为风雨燥湿所坏耶苟如是民将无复得直约不可用也卒不追以是宗室中贵人皆惮之元丰四年初分三省置执政拜中大夫尚书右丞转左丞王师问罪夏国经原承受梁同奏转运使叶康直饷米恶不可食帝大怒曰贵籴远饷反不可用徒弊民力于道路康直可斩也安礼曰此一梁同之言疑未必实当按之乃遣判官张大宁与同参核且械系康直以俟既而可用者什八九帝意解赦康直是时伐夏不得志李宪又欲再举帝以访辅臣王珪曰向所患者用不足朝廷今捐钱钞五百万&#以供军食有余矣安礼曰钞不可啖必变而为钱钱又变为刍粮今距西征之期纔两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光颜李诉之将然犹引天下之兵力历岁而后定今夏氏之强非淮蔡比宪材非度匹诸将非有光颜诉辈臣惧无以副圣意也帝悟而止后欲除宪节度使安礼又以为不可御史中丞舒亶上章诋执政且言尚书不置录目有旨按吏罪安礼请取台录以为式乃与省中同遂并列亶他事亶坐废徐禧计议边事安礼曰禧志大才&#必误国及永乐败书闻帝曰安礼每劝朕勿用兵少置狱盖为是也久之御史张汝贤论其过以端明殿学士知江宁府汝贤亦罢元佑中加资政殿学士历扬青蔡三州又为御史言失学士移舒州绍圣初还职知永兴军二年知太原府苦风痹卧帐中决事下不敢欺卒年六十二赠右银青光禄大夫安礼伟风仪论议明辨常以经纶自任而阔略细谨以故数诒口语云　　葛宫
按宋史本传宫字公雅江阴人举进士授中正军掌书记善属文上太平雅颂十篇真宗嘉之召试学士院进两阶又献宝符阁颂为杨亿所称知南充县东川饥民艰食部使者檄守资昌两州以惠政闻知南剑州土豪彭孙聚党数百凭依山泽为盗出害吏民不可捕宫遣沙县尉许抗谕降之并溪山多产铜银吏挟奸罔利课岁不登宫一变其法岁羡余六百万三司使闻于朝论当赏宫曰天地所产吾固盗之又可为功乎卒不言徙知滁秀二州秀介江湖间吏为关泾溃上以征往来间有昏葬趋期者多不克宫命悉毁之积官秘书监太子宾客治平中转工部侍郎熙宁五年卒年八十一宫性敦厚恤录宗党抚孤嫠赖以存者甚众　　元绛
按宋史本传绛字厚之其先临川危氏唐末曾祖仔倡聚众保乡里进据信州为杨氏所败奔杭州易姓曰元祖德昭仕吴越至丞相遂为钱塘人绛生而敏悟五岁能作诗九岁谒荆南太守试以三题上诸朝贫不能行长举进士以廷试误赋韵得学究出身再举登第调江宁推官摄上元令民有号王豹子者豪占人田略男女为仆妾有欲告者则杀以灭口绛捕置于法甲与乙被酒相殴击甲归卧夜为盗断足妻称乙告里长执乙诣县而甲已死绛敕其妻曰归治而夫丧乙已伏矣阴使信谨吏迹其后望一僧迎笑切切私语绛命取僧庑下诘妻奸状即吐实人问其故绛曰吾见妻哭不哀且与伤者共席而襦无血污是以知之安抚使范仲淹表其材知永新县豪子龙聿诱少年周整饮博以技胜之计其赀折取上腴田立券久而整母始知之讼于县县索券为证则母手印存弗受又讼于州于使者击登闻鼓皆不得直绛至母又来诉绛视券谓聿曰券年月居印上是必得周母他牍尾印而撰伪券续之耳聿骇谢即日归整田知通州海门县淮民多盗贩盐制置使建言满二十斤者皆坐徒绛曰海滨之人恃盐以为命非群贩比也笞而纵之擢江西转运判官知台州州大水冒城民庐荡析绛出库钱即其处作室数千区命人自占与期三岁偿费流者皆复业又甓其城因门为以御湍涨后人守其法入为度支判官侬智高叛岭南宿军邕州而岁漕不足绛以直集贤院为广东转运使建濒江水寨数十以待逋寇缮治十五处楼堞械器皆备军食有余以功迁工部郎中历两浙河北转运使召拜盐铁副使擢天章阁待制知福州进龙图阁直学士徙广越荆南为翰林学士知开封府拜三司使参知政事数请老神宗命其子耆宁校书崇文院慰留之会大学虞蕃讼博士受贿事连耆宁当下狱绛请上还职禄而容耆宁即讯于外从之于是御史至第薄责绛绛一不自辨罢知亳州入辞帝谓曰朕知卿一岁即召矣卿意欲陈诉乎绛谢罪愿得颍即以为颍州明年加资政殿学士知青州过都留提举中太乙宫力疾入谒曰臣疾惫子弱傥一旦不幸死则遗骸不得近先人丘墓帝恻然曰朕为卿办襄虽百子何以加诏毋多拜乘舆行幸勿扈从又明年以太子少保致仕绛所至有威名而无特操少仪矩仕已显犹谓迟晚在翰林谄事王安石及其子弟时论鄙之然工于文辞为流辈推许景灵宫作神御十一殿夜传诏草上梁文迟明上之虽在中书而蕃夷书诏犹多出其手既得谢帝眷眷命之曰卿可营居京师朕当资币金且便耆宁仕进绛曰臣有田庐在吴乞归鬻之即筑室都城得望属车之尘幸矣敢冀赐邪既行追白金千两敕以早还绛至吴逾岁以老病奏恐不能奉诏三年而薨年七十六赠太子少师谥曰章简　　荣諲
按宋史本传諲字仲思济州任城人父宗范知信州铅山县诏罢县募民采铜民散为盗宗范请复如故真宗嘉异擢提点江浙诸路银铜坑冶历官九年諲举进士至盐铁判官晋州产矾京城大豪输钱五万缗颛其利諲请榷于官自是数入四倍为广东转运使广有板步古河路绝险林箐瘴毒諲开真阳峡至洸口古径作栈道七十间抵清远趋广州遂为夷涂复入为开封府判官太康民事浮屠法相聚祈禳号白衣会县捕数十人送府尹贾黯疑有妖请杀其为首者而流其余諲持不从各具议上之中书是諲议但流其首而杖余人加直史馆知澶州改京东转运使莱阳产银砂民有私采者事露安抚使欲论以劫盗諲曰山泽之利人得有之所盗者岂民财耶贷免甚众又使成都府路召为户部副使以集贤殿修撰知洪州以疾故徙舒州未至而卒累官秘书监年六十五　　韩贽
按宋史本传贽字献臣齐州长山人登进士第至殿中侍御史坐微累黜监江州税道除知睦州复为侍御史荆湖灾出持节安抚湘中自马氏擅国计丁轮米身死产竭不得免贽奏除之改知谏院进天章阁待制宰相梁适以私容奸狄青起卒伍位枢密内侍王守忠迁官不次皆举劾无所讳出知沧瀛二州迁龙图阁直学士河北都转运使河决商胡而北议者欲复之役将兴贽言北流既安定骤更之未必能成功不若开魏金堤使分注故道支为两河或可纾水患诏遣使相视如其策才役三千人几月而毕入判都水监权开封府政简而治知河南府建永厚陵费省而不扰神宗称之还知审刑院纠察在京刑狱知徐州以吏部侍郎致仕贽性行淑均平居自奉至约推所得禄赐买田赡族党赖以活者殆百数退休十五年谢绝人事读书赋诗以自娱年八十五卒　　楚建中按宋史本传建中字正叔洛阳人第进士知荣河县民苦盐税不平建中约田多寡以为轻重主管鄜延经略机宜文字夏人来正土疆往&#其事众暴至两骑傅矢引满向之建中披腹使射曰吾不惮死骑即去众服其量元昊归款建中白府请筑安定黑水八堡以控东道夏人果来闻有备不敢入累迁提点京东刑狱盐铁判官昭陵建命裁定调度省数十万计历夔路淮南京西转运使进度支副使神宗用事西鄙以建中尝为边臣所荐召欲用之言不合旨出知沧州久之为天章阁待制陕西都转运使知庆州江宁成德军以正议大夫致仕元佑初文彦博荐为户部侍郎不拜卒年八十一　　卢革
按宋史本传革字仲辛湖州德清人少举童子知杭州马亮见所为诗嗟异之秋贡士密戒主司勿遗革革闻语人曰以私得荐吾耻之去弗就后二年遂首选至登第年纔十六庆历中知龚州蛮入寇桂管骚动革经画军须先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度远近并省之后侬智高来九郡相继不守皆如革知婺泉二州提点广东刑狱福建湖南转运使复请外神宗谓宰相曰革廉退如是宜与嘉郡遂为宣州以光禄卿致仕用子秉恩转通议大夫退居于吴十五年秉为发运使得请岁一归觐后帅渭乞解官终养帝数赐诏慰勉时以为荣卒年八十二　　马仲甫
按宋史本传仲甫字子山庐江人太子少保亮之子也举进士知登封县轘辕道险&#遂佣民凿平为坦涂人便其行为刻石颂美通判赵州知台州为度支判官内侍杨永德言漕舟淮汴间惟水递铺为便诏仲甫偕往订可否还言其害十余条议遂格出为夔路转运使岁饥盗粟者当论死仲甫请罪减一等诏须奏裁复言饥羸拘囚比得报死矣请决而后奏徙使淮南真扬诸州地狭出米少官籴之多价常踊登滨江米狼戾而农无所售仲甫请移籴以舒其患两益于民从之遂繇户部判官为发运使自淮阴径泗上浮长进风波覆舟岁罹其患仲甫建议凿洪泽渠六十里漕者便之拜天章阁待制知瀛州秦州古渭介有唐之南夏人在其北中通一径小警即路绝仲甫得筚栗城故址自鸡川寨筑堡北抵南谷环数百里为内地诏赐名甘谷堡故时羌人入城贸易皆僦邸仲甫设馆处之阳示礼厚实闲之也熙宁初守亳许扬三州纠察在京刑狱知通进银台司复为扬州提举崇禧观卒　　孙长卿
按宋史本传长卿字次公扬州人以外祖朱任为秘书省校书郎天禧中守雍命随所取浮图像入见仁宗方权听天下事嘉其年少敏占对欲留侍东宫辞以母疾诏迁官知楚州粮料院郡仓积米五十万陈腐不可食主吏皆惧法毋敢轻去长卿为酌新旧均渫之吏罪得免通判河南府秋大雨军营坏或言某众将叛洛中欢然长卿驰谕之曰天雨败屋庐未能葺汝辈岂有欲叛意得无有乘此动吾军者邪推首恶一人诛之留宿其所众遂定诏汰三陵奉先卒汰者群噪府下长卿矫制使还而具言不可汰之故朝廷为止知和州民诉人杀弟长卿察所言无理问其赀曰上等也家几人曰惟此弟尔曰然则汝杀弟也鞫之服郡人神明之提点益州路刑狱历开封盐铁判官江东淮南河北转运使江浙荆淮发运使岁漕米至八百万或疑其多长卿曰吾非欲事羡赢以备饥岁尔议者谓楚水多风波请开盱眙河自淮趋高邮长卿言地阻山回绕役大难就事下都水调工数百万卒以不可成罢之时又将弛茶禁而收其征召长卿议长卿曰本祖宗榷茶盖将备二边之籴且不出都内钱公私以为便今之所行不足助边籴什一国用耗矣乃条所不便十五事不从改陕西都转运使逾年知庆州州据险高患无水盖尝疏引涧谷汲城中未几复绝长卿凿百井皆及泉泥阳有罗川马岭上构危栈下临不测之渊过者惴恐长卿访得唐故道辟为通涂加集贤院学士河东都转运使拜龙图阁直学士知定州熙宁元年河北地大震城郭仓庾皆隤长卿尽力缮补神宗知其能转兵部侍郎留再任明年卒年六十六长卿无文学而长于政事为能臣性洁廉不以一毫取诸人定州当得园利八十万悉归之公既没诏中使护其丧归葬　　王猎
按宋史本传猎字得之长垣人累应进士不第乃治生积钱既而叹曰此败吾志也悉以班诸亲族庆历用兵诏求遗逸范仲淹荐之得出身为永兴蓝田主簿府使之掌学诸生有犯法者猎自责数以为教之不至屏出之府帅意其私捕生下狱猎前白曰此特年少不率教尔致于理不足以益美化恐适贻士类辱帅悟而喜曰吾初不及此即释生而待猎加敬徙林虑令县依山俗以搜田为生不知学猎立孔子庙择秀民诲之汉杜乔墓在境中往奠谒建祠其旁居官无丝发扰吏民爱信共目为清长官入为吴王潭王宫教授睦亲广亲宅讲书诸王侍讲凡在京藩十二年宗室无高卑少长各得其欢如一日英宗在邸尊礼之入为皇子即拜说书及即位拜天章阁待制兼侍讲方议濮王称以问猎猎不可帝曰王待侍讲厚亦持此说邪对曰臣荷皇恩厚不敢以非礼名号加于王所以报王也帝大悟自是不复议以疾请谢事不许疾愈入见帝喜曰侍讲乃欲舍朕去乎神宗立进龙图阁直学士求知襄州未行改滑州自工部郎中为本曹侍郎致仕给全奉后八年卒年八十诏赙绢千匹官其二孙赐家人冠帔人以为宠　　赵&#按宋史本传&#字叔平南京虞城人少笃学自力器识宏远为一时名辈称许中进士第通判海州为集贤校理开封府推官奏事殿中仁宗面赐银绯出知洪州州城西南薄章江有泛溢之虞&#作石堤二百丈高五丈以障其冲水不为患僚吏郑陶饶奭挟持郡事为不法前守莫能制州之归化卒皆故时群盗奭造飞语曰卒得廪米陈恶有怨言不更给善米且生变&#不答卒有自容州戍逃归而犯夜者斩之以徇因收陶奭抵罪阖府股栗加直集贤院知青州坐失举渑池令张诰免久乃起监密州酒知滁州山东有寇李二过境上告人曰我东人也公尝为青州民爱之如父母我不忍犯率众去召修起居注欧阳修后至朝廷欲骤用之难于越次&#闻请郡除天章阁待制纠察在京刑狱修遂知制诰逾岁&#始代之郊祀当任子进阶爵乞回其恩封母郡太君宰相谓曰君即为学士拟封不久矣&#曰母年八十二愿及今拜君赐以为荣乃许之后遂为例苏舜钦等以群饮逐&#言预会者皆馆阁名士举而弃之觖士大夫望非国之福也不报求知苏州终母丧入为翰林学士聘契丹契丹主会猎请赋信誓如山河诗诗成亲酌玉杯为&#劝且授侍臣刘六符素扇写之纳袖中其礼重如此还兼侍读学士谏官郭申锡论事忤旨帝欲加罪&#曰陛下始面谕申锡毋面从今黜之何以示天下乃止以龙图阁学士知郓州应天府代韩绛为御史中丞绛以论张茂实不宜典宿卫罢&#至首言之茂实竟去御药院内臣有寄资至团练使者谓之暗转&#请明限以年诏俟出院迁之毋得累寄擢枢密使参知政事数以老求去熙宁初拜观文殿学士知徐州自左丞转吏部尚书前此执政迁官未有也以太子少师致仕退居十五年尝集古今谏争事为谏林百二十卷上之神宗赐诏曰请老而去者类以声问不至朝廷为高唯卿有志爱君虽退处山林未尝一日忘也当置于坐右时用省阅元丰六年薨年八十八赠太子太师谥曰康靖&#秉心和平与人无怨怒虽在事如不言然阴以利物者为不少议者以比刘宽娄师德坐张诰贬六年念之终不衰诰死恤其家备至欧阳修遇&#素薄又躐知制诰及修有狱&#独抗章明其罪言为仇者所中伤不可以天下法为人报怨修得解始服其长者为郓州时吏按前守冯浩侵公使钱三十万当以职田租偿&#知其贫为代以己奉其平生所为类此&#初名禋尝梦神人金书名簿有赵&#遂更云　　齐恢
按宋史本传恢字熙业蒲阴人唐宰相映之裔也第进士历通判陈州提点成都府路刑狱三年徙河东凡公帑格外馈饷之物一无所受单车而东入为户部判官神宗出阁精简官僚韩琦荐其贤以直昭文馆为&#王府翊善进太子左谕德帝即位拜天章阁待制知通进银台司出知相州召知审官西院纠察在京刑狱卒年六十六恢居乡里恂恂称君子临政府明白简约不苛扰所至人爱之帝念旧僚自谏议大夫特赠工部侍郎　　刘庠
按宋史本传庠字希道彭城人八岁能诗蔡齐妻以子用齐遗奏补将作监主簿复中进士第为高密广平院教授英宗求直言庠上书论时事帝以示韩琦琦对之未识帝益嘉重除监察御史里行日食甫数日苑中张具待幸庠言非所以祈天戒诏罢之会圣宫修仁宗神御殿甚宏丽庠言天子之孝在继先志隆大业不在宗庙之靡宜损其制以昭先帝俭德奉宸库被盗治守藏吏庠言皇城几察厉禁实近侍主之当并按仁宗外家李珣犯销金法庠奏言法行当自贵近始帝不豫储嗣未正庠拜疏谓太子天下本汉文帝于初元即为无穷计&#王长且贤宜亟立使日侍禁中阅四方章奏帝皆行之神宗立迁殿中侍御史为右司谏言中国御戎之策守信为上昔元昊之叛五来五得志海内为之困弊今莫若示大信舍近功为国家长利奉使契丹故事两国忌日不相避契丹张宴白沟日当英宗祥祭庠丐免契丹义而听之除集贤殿修撰河东转运使庠计一路之产铁利为饶请复旧冶鼓铸通隰州盐矾博易以济用又请募民入粟塞下豫为足食进天章阁待制河北都转运使契丹侵霸州土场或言河北不可不备庠上五策料其必不动已而果然大河东流议者欲徙而北内侍程昉希功请益兵济役庠请迟以岁月徐观其势而顺导之朝廷是其议移知真定府又为河东都转运使召知开封府庠不肯屈事王安石安石欲见之戒典谒者曰今日客至勿纳惟刘尹来即告我有语庠者曰王公意如此盍一往见庠谓见之何所言自彼执政未尝一事合人情脱问青苗免役将何辞以对竟不往奏论新法神宗谕之曰奈何不与大臣协心济治乎庠曰臣子于君父各伸其志臣知事陛下不敢附安石会与蔡确争廷参礼遂以为龙图阁直学士知太原府请复宪州募民子弟剽锐工技击者籍为勇敢仿汉谪戍法贳流以下罪徙实河外契丹建牙云中遣骑涉内地边吏执之契丹檄取纷然又遣使议疆事众疑其造兵端欲大为备庠奏言云朔岁俭军无见粮契丹张形示强造端首祸曲在彼不在我愿勿听宜先谕以理然后饬兵观衅帝嘉使者辞顺讫以黄嵬山分水岭立新疆遭母丧服终知成都府乞禁西山六州与汉人婚姻勿蹈吐蕃取维州之害徙泰州坐失举除知虢州移江宁府滁州徙永兴军时西征无功关内骚动庠过关力言虚内事外恐摇根本帝感纳其忠元佑初加枢密直学士知渭州卒年六十四宣仁闻之曰帅臣极难得刘庠可惜也庠有吏能淹通历代史王安石称其博卒后苏颂论庠治平建储之功诏褒录其子　　钱暄
按宋史钱惟演传惟演子暄字载阳以父荫累官驾部郎中知抚州移台州台城恶地下秋潦暴集辄圮溺人多即山为居暄为增治城堞垒石为台作大堤捍之进少府监权盐铁副使暄钩考诸路逋租两浙转运使负课当坐暄上言浙部仍岁饥故租赋不登籍今使者获罪必亟敛于民民不堪矣神宗即诏释之官制行为光禄卿出知郓州拜宝文阁待制卒子景臻尚秦鲁国大长公主景臻子忱在外戚传　　吴中复按宋史本传中复字仲庶兴国永兴人父仲举仕李煜为池阳令曹彬平江南仲举尝杀彬所招使者城陷彬执之仲举曰世禄李氏国亡而死职也彬义而不杀中复进士及第知峨眉县边夷民事淫祠太盛中复悉废之廉于居官代还不载一物通判潭州御史中丞孙抃荐为监察御史初不相识也或问之抃曰昔人耻为呈身御史今岂有识面台官耶迁殿中侍御史弹宰相梁适仁宗曰马遵亦言之矣且问中复曰唐自天宝后治乱分何也中复历引姚崇九龄林甫国忠用舍以对适罢中复亦通判虔州未至复还台富弼主李仲昌开六漯河内臣刘恢密告所断冈与国姓上名同贾昌朝阴助之欲以摇弼诏中复往治促行甚急中复言狱起奸臣非盛世所宜有驰至较其名乃赵征材也亦无冈势狱以故得止又弹宰相刘沆沆罢改右司谏同知谏院迁御史知杂事户部副使擢天章阁待制知泽州瀛州移河东都转运使进龙图阁直学士知江宁府邮兵苦巡辖官苛刻絷而鞭之狱具法不至死中复以便宜戮首恶流其余入奏为令历成德军成都府永兴军河北行青苗法使者至将先下州县中复檄之曰敛散自有期今先事扰之何也拒不听且以报安抚司韩琦方疏谏青苗录其语以上熙宁并省郡邑以永康为县中复言永康控威茂不可废其后因夷竟复之关内大旱民多流亡中复请加赈恤执政恶之遣使往视谓为不实削一阶提举玉隆观起知荆南坐过用公使酒免卒年六十八中复乐易简约好周人之急士大夫称之从孙择仁　　王克臣
按宋史王审琦传审琦子承衍承衍孙克臣字子难承衍尚秦国贤穆公主克臣第景佑进士仁宗阅其文顾侍臣曰贤穆有孙登科可喜也仕累通判寿州鼓角卒夜入州廨击郡将既就擒而监兵使所部被甲操刃立庭中官吏骇观克臣徐言曰此不过为盗耳立遣甲者去戒凶卒勿妄引他人众欢服是日天贶节率掾属朝谒如常仪人赖以安犹坐贬监潭州税熙宁中为开封度支二判官迁盐铁副使时郑侠以上书窜岭表克臣尝荐侠且馈之白金又坐夺官复为户部副使以集贤殿修撰知郓州京东多盗克臣请以便宜处决遂下诸郡使械送尤桀者斩以徇盗为少衰河决曹村克臣亟筑堤城下或曰河决澶渊去郓为远且州徙于高八十年不知有水患安事此克臣不听役愈急堤成水大至不没者才尺余复起甬道属之东平王陵埽人得趋以避水事宁皆绘像祀之进天章阁待制徙知瀛州有告外间入境密旨趣具狱株连甚众克臣阴缓之已而得为间者于他道徙知太原王中正西讨罔功而诬克臣姑息士卒使无固志黜为单州明年拜工部侍郎至是神宗幸尚书省至部舍上辇奖其治力以为虽少者不及顾其子驸马都尉师约使入觐元佑四年以龙图阁直学士大中大夫卒年七十六　　朱寿隆
按宋史本传寿隆字仲山密州诸城人以荫知九陇县吏告民一家七人以火死寿隆曰宁有尽室就焚无一脱者殆必有奸逾月获盗果杀其人而纵火也知宿州宿多剧盗至白画被甲剽攻郡县不能制寿隆设方略耳目捕斩千余人擢提点广西刑狱岭外新经侬寇修营城障贵州虐用其人不能聊生寿隆驰诣州械守送狱奏黜之老稚妇女遭乱流转不能自还者檄所在资送其还旧制溪蛮侵暴羁靡州虽杀人无得雠报寿隆请听相偿蛮始畏戢历盐铁度支判官夔路转运使巴峡地隘民困于役免其不应法者千五百人复为盐铁判官京东转运使赐三品服岁恶民移寿隆谕大姓富室畜为田仆举贷立息官为置籍索之贫富交利以少府监知扬州卒年六十八寿隆为人和厚接谈怡怡必当于理而不屈于权贵狄青讨贼欲杀裨将不用命者数人寿隆极论罪不当死孙沔在坐曰侬贼害民万计此何足惜寿隆曰王师之来以除民害顾可效贼为暴耶青感其言而止　　余良肱
按宋史本传良肱字康臣洪州分宁人第进士调荆南司理参军属县捕得杀人者既自诬服良肱视验尸与刃疑之曰岂有刃盈尺而伤不及寸乎白府请自捕逮未几更获真杀人者民有失财物逾十万逮平民数十人方暑搒掠号呼闻于外或有附吏耳语良肱阴知其为盗亟捕诘之赃尽得改大理寺丞出知湘阴县县逋米数千石岁责里胥代输良肱论列之遂蠲其籍通判杭州江湖善溢漂官民庐舍良肱垒石堤二十里障之潮不为害时王陶为属官常以气犯府帅吏或诉陶帅挟憾欲按之良肱不可曰使陶以罪去是以直不容也帅遂已后陶官于朝果以直闻知虔州士大夫死岭外者丧车自虔出多弱子寡妇良肱悉力振护孤女无所依者出俸钱嫁之以母老得知南康军丁母忧服除为三司使判官方关陕用兵朝议贷在京民钱良肱力争之会大臣亦以为言议遂格内府出腐币售三司三司吏将受之良肱独曰若赋诸军军且怨不则货诸民民且病请付文思以奉帷幄改知明州朝廷方治汴渠留提举汴河司汴水淀淤流且缓执政主挟河议良肱谓善治水者不与水争地方冬水涸宜自京左浚治以及畿右三年可使水复行地中弗听又议伐汴堤木以资狭河良肱言自泗至京千余里江淮漕卒接踵者行多病暍藉荫以休又其根盘错与堤为固伐之不便屡争不能得乃请不与其事执政虽怒竟不为屈改太常少卿知涧州迁光禄卿知宣州治为江东最请老提举洪州玉隆观卒年八十一七子卞爽最知名　　蒲卣按宋史本传卣字君锡阆州人母任知书里中号任五经卣幼以开敏闻中进士第历利州司户参军三泉主簿知合江金水县通判文州有献议者欲开文州径路达陕西卣言洮岷积石至文为甚迩自文出江油邓艾取蜀故道也异时鬼章欲从此窥蜀为其阻隘而止夏人志此久矣可为之通道乎议遂塞为睦亲宅教授提举湖北京西常平崇宁均田转运使以用不足将度费以定税卣曰诏旨所以加惠元元尔初不在增赋也宛襄地广沃国初募民垦田得为世业令人毋辄诉盖百年矣好讼者稍以易佃法摇之卣一切禁止有持献于权贵而降中旨给赐者卣言地盈千顷户且数百传子至孙久一旦改隶众将不安先朝明诏具在不可易也朝廷是其议提点湖南刑狱知鼎辽陇宁四州复提举潼州路刑狱有议榷酤于泸叙间云岁可得钱二十万卣言先朝念此地夷漠杂居故弛其榷禁以惠安边人今之所行未见其利乃止累官中大夫卒年七十二　　范子奇
按宋史范雍传雍孙子奇字仲济阶祖雍荫签书并州判官以唐介荐神宗赐对提举修在京仓三司使又荐按覆营缮匠吏积为欺隐惧罪造飞语闻之神宗遣大阉张茂则察其无私劳之曰为吏当如是无恤人言授户部判官为湖南转运副使建言梅山蛮恃险为边患宜拓取之后章惇开五溪议由此起入判将作监使于辽导者改路回远子奇谓曰此去云中有直道旬日可至何为出此导者又欲沮子奇下马馆门外子奇曰异时于中门下马今何以辄易导者计屈历河东陕西河北京东四路转运使工部左司二郎中加直龙图阁使河北诸郡犹榷盐奏罢之元佑初为将作监司农卿复使陕西以病解起知郑州加集贤殿修撰知河阳召权户部侍郎删酒户苛禁及奴婢告主给赏法未几出知庆州广储蓄缮城栅严守备羁黠羌推诚待下人乐为用入为吏部侍郎以待制致仕卒年六十三子坦　　乔执中
按宋史本传执中字希圣高邮人入太学补五经讲书五年不谒告王安石为群牧判官见而器之命子弟与之游擢进士调须城主簿时河役大兴部役者不得人一夕噪而溃因致大狱执中往代终帖然富民赂吏将刱桥所居以罔市利执中疏其害使者入吏言使成之执中曰官可去桥不可刱也卒不能夺王安石为政引执中编修熙宁条例选提举湖南常平章惇讨五溪檄执中取大田离子二峒峒路险绝期迫执中但走一校谕其酋即相率归命录功当迁秩辞以及父母就徙转运判官召为司农丞提点开封县镇诸县牧地民耕岁久议者将取之当夷丘墓伐桑柘万家相聚而泣执中请于朝神宗诏复予民改提点京西北路刑狱时河决广武埽危甚相聚莫敢登执中不顾立其上众随之如蚁附不日埽成元佑初为吏部郎中请选人由县令录事参军致仕者升朝籍得封其亲兼徐王府侍讲翊善迁起居舍人起居郎权给事中有司以天下谳狱失出入者同坐执中驳之曰先王重入而轻出恤刑之至也今一旦均之恐自是法吏不复肯与生比非好生洽民之意也进中书舍人邢恕遇赦甄复执中言恕深结蔡确鼓唱扇摇今复其官惧疑中外迁给事中刑部侍郎绍圣初上官均摭执中为吕大防所用以宝文阁待制知郓州执中宽厚有仁心屡典刑狱雪活以百数明年梦神人以骑都尉诘旦为客言之少焉谈笑而逝年六十三　　章衡
按宋史本传衡字子平浦城人嘉佑二年进士第一通判湖州直集贤院改盐铁判官同修起居注物有挂空籍者奏请蠲之又言三司经费取领而无多寡率不预知急则敛于民仓卒趋迫故苦其难供愿敕三部判官簿正其数即有所赋先期下之使公私皆济三司使忌其能出知汝州&#州熙宁初还判太常寺建言自唐开元纂缺
礼书以国恤一章为豫凶事
删而去之故不幸遇事则捃摭坠残茫无所据今宜为厚陵集礼以贻万世从之出知郑州奏罢原武监弛牧地四千二百顷以予民复判太常知审官西院使辽燕射连发破的辽以为文武兼备待之异于他使归复命言辽境无备因此时可复山后八州不听衡患学者不知古今纂历代帝系名曰编年通载神宗览而善之谓可冠冕诸史且念其尝先多士进用独后面赐三品服判吏部流内铨尝有员阙既拟注而三班院辄用之反讼吏部宰相主其说衡连奏疏与之辨或曰宰相之势恐不可深较衡不为止至诉于御前神宗命内侍偕至中书宰相见之怒衡曰衡为朝廷法耳以状上请而视之相悟曰若尔吏部是矣乃罪三班未几知通进银台司直舍人院拜宝文阁待制知澶州神宗曰卿为仁宗朝魁甲宝文藏御集之处未始除人今以之处卿衡拜谢至都会官立法禁民贩盐衡言民恃盐以生生之所在虽犯法不顾空令犴狱日繁请如故便徙知成德军坐事免元佑中历秀襄河阳曹苏州加集贤院学士复以待制知扬庐宣&#州卒年七十五　　黄廉
按宋史本传廉字夷仲洪州分宁人第进士历州县熙宁初或荐之王安石安石与之言问免役事廉据旧法以对甚悉安石曰是必能办新法白神宗召访时务对曰陛下意在便民法非不良也而吏非其人朝廷立法之意则一而四方推奉纷然不同所以法行而民病陛下不尽察也河朔被水河南齐晋旱淮浙飞蝗江南疫疠陛下不尽知也帝即命廉体量振济东道除司农丞还报合旨权利州路转运判官复丞司农为监察御史里行建言成天下之务莫急于人才愿令两制近臣及转运使各得举士诏各荐一人继言寒远下僚既得名闻于上愿令中书审其能而表用则急才之诏不虚行于天下矣又言比年水旱民蒙支贷倚阁之恩今幸岁丰有司悉当举催久饥初稔累给并偿是使民遇丰年而思歉岁也请令诸道以渐督取之论俞充结王中正致宰属并言中正任使太重帝曰人才盖无类顾驾御之何如耳对曰虽然臣虑渐不可长也河决曹村坏田三十万顷民庐舍三十八万家受诏安抚京东发廪振饥远不能至者分遣吏移给择高地作舍以居民流民过所毋征算转行者赋粮质私牛而与之钱养男女弃于道者丁壮则役其力凡所活二十五万相州狱起邓伯温上官均论其冤得谴去诏廉诘之竟不能正未几狱成始悔之加集贤校理提点河东刑狱辽人求代北地廉言分水画境失中国险固启豺狼心其后契丹果包取两不耕地下临雁门父老以为恨王中正发西兵用一而调二转运使又附益之廉曰民朘剥至骨斟酌不乏兴足矣忍自竭根本邪即奏云师必无功盍有以善其后既大军溃归中正嫁罪于转饷廉诣上党对理坐贬秩元佑元年召为户部郎中陆思闵茶法为川陕害遣廉使蜀按察至则奏罢其泰甚者且言前所为诚病民若悉以予之则边计不集蜀货不通园甿将受其敝请榷熙秦茶勿罢而许东路通商禁南茶毋入陕西以利蜀货定俵马岁额为万八千匹朝廷可其议使以直秘阁提举明年进为左司郎中迁起居郎集贤殿修撰枢密都承旨上官均论其往附蔡确为狱改陕西都转运使拜给事中卒年五十九　　叶康直
按宋史本传康直字景温建州人擢进士第知光化县县多竹民皆编为屋康直教用陶瓦以宁火患凡政皆务以利民时丰稷为谷城令亦以治绩显人歌之曰叶光化丰谷城清如水平如衡曾布行新法以为司农属历永兴秦凤转运判官从陕西进提点刑狱转运副使五路兵西征康直领泾原粮道承受内侍梁同以饷恶妄奏神宗怒械康直将诛之王安礼力救得归故官元佑初加直龙图阁知秦州中书舍人曾肇苏辙劾康直谄事李宪免官究实无状改知河中府复为秦州夏人侵甘谷康直戒诸将设伏以待歼其二酋自是不敢犯境进宝文阁待制陕西都转运使以疾请知亳州通浚积潦民获田数十万亩召为兵部侍郎卒年六十四　　鲁有开
按宋史本传有开字元翰参知政事宗道从子也好礼乐通左氏春秋用宗道荫知韦城县曹濮剧盗横行旁县间闻其名不敢入境知确山县大姓把持官政有开治其最甚者遂以无事兴废陂溉民田数千顷富弼守蔡荐之以为有古循吏风知金州有蛊狱当死者数十人有开曰欲杀人衷谋之足矣安得若是众邪讯之则诬天方旱狱白而雨知南康军代还熙宁行新法王安石问江南如何曰新法行未见其患当在异日也以所对乖异出通判杭州知卫州水灾人乏食擅贷常平钱粟与之且奏乞蠲其息徙冀州增堤或谓郡无水患何以役为有开曰豫备不虞古之善计也卒成之明年河决水果至不能冒堤而止朝廷遣使河北民遮诵有开功状召为缮部郎中元佑中历知信阳军洺滑州复守冀官至中大夫卒　　李常按宋史本传常字公择南康建昌人少读书庐山白石僧舍既擢第留所抄书九千卷名舍曰李氏山房调江州判官宣州观察推官发运使杨佐将荐改秩常推其友刘琦佐曰世无此风久矣并荐之熙宁初为秘阁校理王安石与之善以为三司条例检详官改右正言知谏院安石立新法常豫议不欲青苗收息至是疏言条例司始建已致中外之议至于均输青苗敛散取息傅会经义人且大骇何异王莽猥析周官片言以流毒天下安石见之遣所亲密谕意常不为止又言州县散常平钱实不出本勒民出息神宗诘安石安石请令常具官吏主名常以非谏官体落校理通判滑州岁余复职知鄂州徙湖齐二州齐多盗论报无虚日常得黠盗刺为兵使在麾下尽知囊括处悉发屋破柱拔其根株半岁间诛七百人奸无所匿徙淮南西路提点刑狱元丰六年召为太常少卿迁礼部侍郎哲宗立改吏部进户部尚书或疑其少干局虑不胜任质于司马光光曰用常主邦计则人知朝廷不急于征利聚敛少息矣常转对上七事曰崇廉耻存乡举别守宰废贪赃审疑狱择儒师修役法时役法差免二科未定常谓法无新陈便民者良论无彼己可久者确今使民俱出赀则贫者难办俱出力则富者难堪各从其愿则可久尔乃折衷条上之赦恩蠲市易逋负不满二百缗者常请息过其数亦勿取拜御史中丞兼侍读加龙图阁直学士论取士请分诗赋经义为两科以尽所长初河决小吴议者欲自孙村口导还故处及是役兴常言京东河北饥困不宜导河诏罢之谏官刘安世以吴处厚缴蔡确诗为谤讪因力攻确常上疏论以诗罪确非所以厚风俗安世并劾常徙兵部尚书辞不拜出知邓州徙成都行次陕暴卒年六十四有文集奏议六十卷诗传十卷元佑会计禄三十卷常长孙觉一岁始与觉齐名俱受知于吕公着其论议趋舍大略多同所终官职又同其死先后一夕云　　杨汲
按宋史本传汲字潜古泉州晋江人登进士第调赵州司法参军州民曹浔者兄遇之不善兄子亦加侮焉浔持刀逐兄子兄挟之以走浔曰兄勿避自为侄尔既就吏兄子云叔欲绐吾父止而杀之吏当浔谋杀兄汲曰浔呼兄使勿避何谓谋若以意为狱民无所措手足矣州用其言谳上浔得不死主管开封府界常平权都水丞与侯叔献行汴水淤田法遂酾汴流涨潦以溉西部瘠土皆为良田神宗嘉之赐以所淤田千亩提点淮西刑狱提举西路常平修古芍陂引汉泉灌田万顷召判都水监为大理卿迁刑部户部侍郎元佑初以宝文阁待制知庐州崔台符被劾汲亦落职知黄州历徐襄越州绍圣中复为户部侍郎卒　　张问
按宋史本传问字昌言襄阳人也进士起家通判大名府群牧地在魏岁久冒入于民有司按旧籍括之地数易主券不明吏苟趣办持诏书夺人田至毁室庐发丘墓问至则曰是岂朝廷意耶具上以闻仁宗谕大臣曰吏用心悉如问何患赤子之不安也立罢之擢提点河北刑狱大河决议筑小吴问言曹村小吴南北相直而曹村当水冲赖小吴堤薄水溢北出故南堤无患若筑小吴则左强而右伤南岸且决水并京畿为害独可于孙陈两埽间起堤以备之耳诏付水官议久不决小吴卒溃徙江东淮南转运使加直集贤院户部判官复为河北转运使所部地震河再决议者欲调京东民三十万自澶筑堤抵干宁问言堤未能为益灾伤之余力役劳民非计也神宗从之问十年不奏考课诏特迁其官入为度支副使拜集贤殿修撰河东转运使坐误军须贬知光化军未几复使河北诸葛公权之乱郡县株蔓连逮至数百千人问上疏申理止诛首恶熙宁末知沧州自新法行问独不阿时好元丰定官制王安礼荐问可任六曹侍郎帝以其好异论不用历知河阳潞州元佑初为秘书监给事中累官正议大夫卒年七十五问处己廉洁尝仕鄜延幕府与种世衡善父丧世衡遗汝州田十顷辞弗受使归未至而世衡卒其子古用父治命亦不纳田芜秽者三十年后汝守请以给学朝廷命反诸种氏　　吕公孺
按宋史吕夷简传夷简子公孺字稚卿任为奉礼郎赐进士出身判吏部南曹占对详敏仁宗以为可用知泽颍庐常四州提点福建河北路刑狱入为开封府推官民鬻薪为盗所夺逐之遭伤尹包拯命笞盗公孺曰盗而伤主法不止笞执不从拯善其守及使三司而公孺为判官事皆咨决之判都水监未几改陕西转运使神宗得绥州遣使议守弃之便久未决命公孺往与郭逵议合遂存绥州常平法行公孺请以青苗免役归提刑司徙知渭州再徙郓州坐失入死刑责知蔡州元丰初帝召公孺慰之曰长安谋帅无以易卿命知永兴军徙河阳洛口兵千人以久役思归奋斧锸排关不得入西走河桥观听汹汹诸将出兵掩击公孺曰此皆亡命急之变且生即乘马东去遣牙兵数人迎谕之曰汝辈诚劳苦然岂得擅还一度桥则罪不赦矣太守在此愿自首者止道左皆伫立以俟公孺索倡首者黥一人余复送役所语其校曰若复偃蹇者斩而后报众帖息乃自劾专命诏释之知审官东院出知秦州李宪以诏出兵欲尽驻原渭公孺不可与宪相论奏坐徙相州更陈杭郑瀛四州元佑初加龙图阁直学士复以为秦州固辞改秘书监迁刑部侍郎知开封府为政明恕幕人迁黼坐误毁其角法当徒公孺请罪数十人皆以杖免原庙亡珠系治典吏久公孺曰主者番代不一曷尝以珠数相授受岁时讳日宫嫔狎至奈何颛指吏卒乎请之得释擢户部尚书以病提举醴泉观卒年七十赠右光禄大夫公孺廉俭与人寡合尝护曹佾丧得厚饷辞不受谈者清其节焉　　李寿朋
按宋史李若谷传若谷子淑淑子寿朋字延老庆历初与弟复圭同试学士院赐进士出身判吏部南曹使行诸陵奏言昭宪皇后诞育二圣为国文母独以合葬安陵不及时祭请更其礼从之迁群牧判官击断敏甚皇城卒逻其纵游无度出知汝州尽推职田之入归前守杨畋畋死又经理其家以饥岁营州廨劳民降为荆门军历开封府推官户部判官知凤翔府沧州沧地震坏城郭帑庾寿朋以席为屋督吏采缮葺未数月复其旧括芜田三万顷纵民耕择其壮者使习兵河方北涌随塞之故道&#寿朋度必东溃谕居人徙避后三县四镇果垫焉司马光出使荐其能加直史馆入直舍人院同修起居注进户部盐铁副使性&#隽任侠奉祠西太一宫饮酒食肉如常时暴得疾卒诏中使抚其孥赐白金三百两　　孔宗翰
按宋史孔道辅传道辅子宗翰字周翰登进士第知仙源县而为治有条理遇族人有恩不以私故骫法王珪司马光皆上章论荐由通判陵州为夔峡转运判官提点京东刑狱知虔州城滨章贡两江岁为水啮宗翰伐石为址冶铁锢之由是屹然诏书褒美历陕扬洪兖州皆以治闻哲宗初立求言吏民上书以千数诏司马光采阅其可用者十五人独称奖其二乃宗翰与王巩也元佑初诏为司农少卿迁鸿胪卿言孔子之后自汉以来有褒成奉圣宗圣之号皆赐实封或缣帛以奉先祀至于国朝益加崇礼真宗东封临幸赐子孙世袭公爵然兼领他官不在故郡于名为不正请自今袭封之人使终身在乡里诏改衍圣公为奉圣公不领他职给庙学田万亩赐国子监书立学官以诲其子弟进刑部侍郎属疾求去以宝文阁待制知徐州未拜而卒　　卢秉
按宋史卢革传革子秉字仲甫未冠膺隽誉尝谒蒋堂坐池亭堂曰亭沼粗适恨林木未就尔秉曰亭沼如爵位时来或有之林木非培植根株弗成大似士大夫立名节也堂赏味其言曰吾子必为佳器中进士甲科调吉州推官青州掌书记知开封府仓曹参军浮湛州县二十年人无知者王安石得其壁间诗识其静退方置条例司预选中奉使淮浙治盐法与薛向究索利病出本钱业鬻海之民戒不得私鬻还奏遂为定制检正吏房公事提点两浙淮东刑狱颛提举盐事持法苛严追胥连保罪及妻孥一岁中犯者以千万数进制置发运副使东南饥诏损上供米价以籴秉言价虽贱贫者终艰得钱请但偿籴本而以其余振赡是岁上计神宗问曰闻滁和民捕蝗充食有诸对曰有之民饥甚殍死相枕藉帝恻然曰前此独赵忭为朕言之耳先是发运使多献羡余以希恩宠秉言职在董督六路财赋以时上之安得羡今称羡者率正数也请自是罢献独以七十万缗偿三司逋加集贤殿修撰知渭州五路大出西讨唯泾原有功进宝文阁待制夏境胡卢川距塞二百里恃险远不设备秉遣将姚麟彭孙袭击之俘斩万计迁龙图阁直学士夏酋仁多嵬丁举国入寇犯熙河定西城秉治兵瓦亭分两将驻静边寨指夏人来路曰吾迟明坐待捷报矣及明果至见宋师惊曰天降也纵击之皆奔溃或言嵬丁巳死有识其衣服者诸将请以闻秉曰幕府上功患不实吾敢以疑似成欺乎他日物色之嵬丁果死诏褒赐服马金币且使上所获器甲秉守边久表父革年老乞归移知湖州行三驿复诏还渭慰藉优渥革闻亦以义止其议已而革疾亟乃得归元佑中知荆南刘安世论其行盐法虐民降待制提举洞霄宫卒　　王质
按宋史王祜传祜子旭旭子质字子野少谨厚淳约力学问师事杨亿亿叹以为英妙伯父旦见其所为文嗟赏之以荫补太常寺奉礼郎后献文召试赐进士及第被荐为馆阁校勘改集贤校理累迁尚书祠部员外郎丁父忧与诸弟饭脱粟茹蔬终丧通判苏州州守黄宗旦少质尝因争事宗旦曰少年乃与丈人抗耶质曰事有当争职也卒不为屈宗旦得盗钱者百余人下狱治退告质曰吾以术钩致得之喜见于色质曰以术钩人置之死而又喜仁者之政固如是乎宗旦惭沮为薄其罪还判尚书刑部吏部南曹知蔡州州人岁时祀吴元济庙质曰安有逆丑而庙食于民者毁之为更立狄仁杰李诉像而祠之蔡人至今号双庙以本曹郎中召为开封府推官时兄雍为三司判官质不欲兄弟并居省府恳辞得知寿州徙卢州盗杀其徒并赀而遁捕得之质论盗死大理以谓法不当死质曰盗杀其徒自首者原之所以疑怀其党且许之自新此法意也今杀人取赀而捕获贷之岂法意乎疏上不报降监舒州灵仙观采古今炼形摄生之术撰宝元总录百卷逾年韩琦知审刑院请盗杀其徒非自首者勿原著为令于是郑戬叶清臣皆言质非罪且称其材起知泰州迁度支郎中徙荆湖北路转运使尝摄江陵府事或诉民约婚后期民言贫无赀以办故违约质问其费几何出私钱予之吏捕盗人衣者盗叩头曰生平不为过迫饥寒而至于此质命取衣衣之遣去加史馆修撰同判吏部流内铨擢天章阁待制出知陕州卒质家世富贵兄弟习为骄侈而质克己好善自奉简素如寒士不喜畜财至不能自给初旦为中书舍人家贫与昆弟贷人息钱违期以所乘马偿之质阅书得故券召子弟示之曰此吾家素风尔曹当毋忘也范仲淹贬饶州治朋党方急质独载酒往饯或以诮质质曰范公贤者得为之党幸矣世以此益贤之　　赵君锡
按宋史赵安仁传安仁子良规良规子君锡字无愧性至孝母亡事父良规不违左右夜则寝于傍凡衾裯薄厚衣服寒温药石精粗饮食旨否栉发剪爪整冠结带如内则所载者无不亲之及登进士第以亲故不愿仕良规每出必扶掖上下至杂立仆御中尝从谒文彦博彦博异其容止问而知之语诸子令视以为法良规没调知武强县知韩琦大名幕府彦博及吴充在枢管更荐之为检校吏房文字徙知大宗正丞加秘阁校理改宗正丞时增诸宗院讲书教授官而逐院自备缗钱为月馈贫者或不能以时致宗师辄移文督取君锡言国家养天下士于太学尚不较其费安有教育宗室令自行束修之理诏悉从官给历开封府推官元佑初迁司勋右司郎中太常少卿擢给事中论蔡确章惇有罪不宜复职大河不可轻议东回请亟罢修河司以省邦费宽民力苏轼出知杭州君锡言轼之文追攀六经蹈藉班马知无不言壬人畏惮为之消缩公论倚重隐如长城今飘然去国邪党必谓朝廷稍厌直臣且将乘隙复进实系消长之机不若留之在朝用其善言则天下蒙福听其谠论则圣心开益行其诏令则四方风动为利博矣进刑部侍郎枢密都承旨拜御史中丞即上疏劝哲宗亲讲学广谘问为躬政之渐君锡素有志行后随人低昂无大建明初称苏轼之贤遇贾易劾轼题诗怨谤即继言轼负恩怀逆无礼先帝愿亟正其罪宣仁后览之不悦曰君锡全无执守复以吏部侍郎天章阁待制知郑陈澶三州河南府徙应天因清明出郊具奠谒杜衍张&#张方平赵概王尧臣蔡抗蔡挺之茔邀七家子孙陪祭于侧时人传其风义绍圣中贬少府少监分司南京卒年七十七绍兴六年赠徽阁直学士　　杜纮
按宋史杜纯传纯弟纮字君章起进士为永年令岁荒民将他往召谕父老曰令不能使汝必无行若留能使汝无饥皆喜听命乃官给印券使称贷于大家约岁丰为督偿于是咸得食无徙者明年稔偿不愆素神宗闻其材用为大理评断官检详枢密刑房修武经要略以职事对帝翊日语宰相嘉其论奏明白未果用纮每议狱必傅经义民间有女幼许嫁未行而养于婿氏婿氏杀以诬人吏当如&#法纮曰礼妇三月而庙见未庙见而死则归葬于家示未成妇也律定&#而夫犯论同凡人养妇虽非礼律然未成妇则一也议乃定又论天下囚应死吏懦不行法辄以疑谳夫杀人而有疑谳是纵民为杀之道也请治妄谳者不从擢刑部郎中元佑初为夏国母祭奠使时夏人方修贡入其国礼犹倨迓者至衣毛裘设下人坐蒙以黪且不跪受诏纮责之曰天王吊礼甚厚今不可以加礼夏人畏惧加敬他日夏使至请归复侵疆纮逆之至馆使欲入见有所陈纮止之答语颇不逊纮曰国主设有请必具表中此大事也朝廷肯以使人口语为可否乎随语连拄之乃不敢言迁右司郎中大理卿以直秘阁知齐邓二州复为大理卿权刑部侍郎加集贤殿修撰为江淮发运使知郓州狱系囚三百人纮至之旬日处决立尽又以刑部召未至还之郓尝有揭帜城隅着妖言其上期为变州民皆震俄而草场白昼火盖所揭一事也民又益恐或请大索城中纮笑曰奸计正在是冀因吾胶扰而发奈何堕其术中彼无能为也居无何获盗乃奸民为妖如所揣遂按诛之徙知应天府卒年六十二纮事兄纯礼甚备在郓州闻讣泣曰兄教我成立今亡不得临死不瞑矣适诣关迎其柩于都门哀动行路悉以奉钱给寡嫂推其子恩官其子若孙一人宦京师时里人马随调选病卧逆旅纮载与归医视之随竟死为治丧第中或以为嫌不自恤其风义盖天性云　　谢麟按宋史本传麟字应之建州瓯宁人登第调会昌令民被酒夜与仇斗既归而所亲杀之因诬仇麟知死者无子所亲利其财一讯得实再调石首令县苦江水为患堤不可御麟垒石障之自是人得安堵号谢公堤通判辰州章惇使湖湘拓沅州荐麟为守由太常博士改西上合门副使猺贼犯辰溪麟且捕且招一方以宁诏使经制宜州獠降其种落四千八百人纳思广洞民千四百室得铠甲二万褒赐甚渥加果州刺史知荆南泾邠二州元佑初复以朝议大夫直秘阁知潭州加直龙图阁历徙江宁凤翔府渭桂二州融江有寇警将吏议致讨麟以计平之戍兵从北来不能水土麟部土人使极南而北兵止屯近郡赖以全者甚众卒于官　　穆衍
按宋史本传衍字昌叔河内人徙河中第进士调华池令民牛为仇家断舌而不知何人讼于县衍命杀之明日仇以私杀告衍曰断牛舌者乃汝耶讯之具服后知淳化耀之属县衍从韩绛宣抚陕西遇庆卒溃乱衍念母在耀亟谒归信宿走七驿比至庆卒尝戍华池知衍名不敢近时诸郡捕贼兵粮糒无以给遂擅发常平仓且惧得罪衍曰饥之不恤则吾兵将为庆卒矣衍考课为一路最元丰中种谔西征参其军事谔第赏以死事为下衍曰此非所以劝忠也力争之谔还入塞诏往灵武援渭庆两军将行衍曰吾兵惰归未及解甲安能犯不测于千里外哉谔乃止同幕畏罪阳谢衍曰师不再举君之力也衍识其意曰全万众之命以一身塞责衍无憾焉元佑初大臣议弃熙兰衍与孙路论疆事以为兰弃则熙危熙弃则关中震唐自失河湟西边一有不顺则警及京师今二百余年非先帝英武孰能克复若一旦委之恐后患益前悔将无及矣议遂止改陕西转运判官金部户部员外郎熙河分画未决诏衍视之还言质孤胜如据两川美田实彼我必争之地自西关失利遂废不守请界二垒之间城李诺平以控要害及他城堡皆起亭障以通泾原明年遂城李诺名曰定远三迁左司郎中绍圣初以直秘阁为陕西转运使加直龙图阁知庆州徙延安又徙秦州未行而卒年六十三敕河中官庀其葬后追录不弃兰州议官其一子　政事部名臣列传二十
　　宋七
　　郑仅
按宋史本传仅字彦能徐州彭城人第进士为大名府司户参军留守文彦博以为材部使者檄往他郡彦博曰如郑参军讵可令数出奏改司法迁冠氏令河决府西檄夜下调夫急仅方阅保甲尽籍即行先他邑至决遂塞使者怒劾之留守王拱辰争于朝曰微冠氏城民鱼矣犹坐罚金时河朔饥盗起独冠氏无之且不入境他邑获盗诘治之盗因言郑冠氏仁故相戒不犯尔知福昌县复值岁饥悉意振贷民不流亡当第赏不肯自列提举京东常平入为户部员外郎至太府卿加直龙图阁为陕西都转运使论馈饷河湟功进集贤殿修撰显谟阁待制仅请籍闲田为官庄是岁镇戎德顺收谷十余万会西宁高永年战没熙河帅臣归咎官庄夺属羌地致其怨畔诏罢之议者以为惜改知宁州诸军多杀老弱持首要赏仅下令非强壮而能生致者赏半之有内附羌追寇得老人不忍杀擒之乃其父也相持哭一军感动时诸路争进讨奏捷仅独保境不生事寇一不犯徙秦州复为都转运使召拜户部侍郎改吏部侍郎知秦州以显谟阁直学士通议大夫卒年六十七赠光禄大夫谥曰修敏子望之自有传　　余卞　余爽
按宋史余良肱传良肱子卞字洪范爽字荀龙皆以任子恩试校书郎爽博学多大略累为唐州判官湖北安抚司勾当机宜文字讨叛蛮有功知沅州蛮杀沿边巡检卞设方略复平之加奉议郎先是良肱为鼎州推官五溪蛮叛良肱运粮境上周知其利害上书言此弹丸地不足烦朝廷费不如弃与而就抚之当时是其议未果弃也及蛮叛断渠阳道振官军不得进卞适使湖北帅唐义问即授卞节制诸将阴选死士三千人夜衔枚绕出贼背伐山开道漏未尽数刻入渠阳黎明整众出贼大骇尽锐来战奋击大破之鼓行度险贼七遇七败斩首数千级蛮遂降寻有诏废渠阳军为寨尽拔居人护出之绍圣初治弃渠阳罪免归徽宗即位复奉议郎管勾玉隆观未几复渠阳为靖州又论前事免终于家爽尚气自信不少贬以合世应元丰诏上便宜十五事言过剀切元佑末爽复极言请太皇太后还政事章惇憾爽不附己乃擿其言为谤讪以瀛州防御推官除名窜封州久之起知明州未行以言者罢监东岳庙崇宁中与卞俱入党籍　　蒋之奇
按宋史本传之奇字&#叔常州宜兴人以伯父枢密直学士堂荫得官擢进士第中春秋三传科至太常博士又举贤良方正试六论中选及对策失书问目报罢英宗览而善之擢监察御史神宗立转殿中侍御史上谨始五事一曰进忠贤二曰退奸邪三曰纳谏诤四曰远近习五曰闭女谒神宗顾之曰斜封墨敕必无有至于近习之戒孟子所谓观远臣以其所主者也之奇对曰陛下之言及此天下何忧不治初之奇为欧阳修所厚制科既黜乃诣修盛言濮议之善以得御史复惧不为众所容因修妻弟薛良孺得罪怨修诬修及妇吴氏事遂劾修神宗批付中书问状无实贬监道州酒税仍榜朝堂至州上表哀谢神宗怜其有母改监宣州酒税新法行为福建转运判官时诸道免役推行失平之奇约僦庸费随算钱高下均取之民以为便迁淮东转运副使岁恶民流之奇募使修水利以食流者如扬之天长三十六陂宿之临涣横斜三沟尤其大也用工至百万溉田九千顷活民八万四千历江西河北陕西副使之奇在陕西经赋入以给用度公私用足比其去库缗八十余万边粟皆支二年移淮南擢江淮荆浙发运副使元丰六年漕粟至京比常岁溢六百二十万石锡服三品请凿龟山左肘至洪泽为新河以备淮险自是无覆溺之患诏增三秩加直龙图阁升发运使凡六年其所经度皆为一司故事元佑初进天章阁待制知潭州御史韩川孙升谏官朱光庭皆言之奇小人不足当斯选改集贤殿修撰知广州妖人岑深善幻聚党二千人谋取新兴略番禺包据岭表群不逞借之为虐其势张甚之奇遣钤辖杨从先致讨生擒之加宝文阁待制南海饶宝货为吏者多贪声之奇取前世牧守有清节者吴隐之宋璟卢奂李勉等绘其象建十贤堂以祀冀变其习徙河北都转运使知瀛州辽使耶律迪道死所过郡守皆再拜致祭之奇曰天子方伯奈何为之屈膝邪奠而不拜入为户部侍郎未几复出知熙州夏人论和请画封境之奇揣其非诚心务守备谨斥候常若敌至终之奇去夏人不敢犯塞绍圣中召为中书舍人改知开封府进龙图阁直学士拜翰林学士兼侍读元符末邹洪以言事得罪之奇折简别之责守汝州阅月徙庆州徽宗立复为翰林学士拜同知枢密院明年知院事沅州蛮扰边之奇请遣将讨之以其地为徽靖二州崇宁元年除观文殿学士知杭州以弃河湟事夺职由正议大夫降中大夫以疾告归提举灵仙观三年卒年七十四后录其尝陈绍述之言尽复官职之奇为部使者十二任六典会府以治办称且孜孜以人物为已任在闽荐处士陈烈在淮南荐孝子徐积每行部至必造之特以畔欧阳修之故为清议所薄子&#至侍从曾孙芾别有传　　李之纯
按宋史本传之纯字端伯沧州无棣人登进士第熙宁中为度支判官江西转运副使御史周尹劾广西提点刑狱许彦先受邕吏金命之纯往究其端乃起于出婢之口之纯以为芜俚之言不治彦先得免徙成都路转运使成都岁发官米六千石损直与民言者谓惠民损上诏下其议之纯曰蜀郡人恃此为生百年奈何一旦夺之事遂已秩满复留凡数岁始还朝神宗劳之曰遐方不欲数易大吏使剑外安靖年谷屡丰以彰朝廷绥远之意汝知之乎以为右司郎中转太仆卿元佑初加直龙图阁知沧州召为户部侍郎未至改集贤殿修撰河北都转运使进宝文阁待制知瀛州俄以直学士知成都府还为户部三迁御史中丞建言朝廷事下六部但随省吏视其前后批以制缓急之序是为胥吏颛处命令也若大臣不暇省宜令列曹长贰随其所承当行即行当止即止必禀而后决毋拘于文则吏不得舞权而下情达矣又言众贤和于朝则万物和于野燮理阴阳辅相之职间者国论稍亏雍睦语言播传动系观望不可以不谨董敦逸黄庆基论苏轼托词命以毁先帝苏辙以名器私所亲皆以监司罢之纯疏其诬罔乃更黜之以疾改工部尚书绍圣中刘拯劾其阿附辙出知单州卒年七十五从弟之仪　　宇文昌龄
按宋史本传昌龄字伯彦成都双流人进士甲科调荣州推官熊本经制梓夔辟干当公事凡攻讨招袭建南平诸城寨皆出其画迁大理丞本归阙言其功擢提举秦凤路常平改两浙神宗患司农图籍不肃选官厘整昌龄以使夔路入辞留为寺主簿遂拜监察御史鄜延帅奏所部刘绍能与西羌通将为患帝察其不然命昌龄即鄜州鞫之果妄也昌龄因请深戒守臣毋生事侥赏以靖边人之心使还赐五品服尚书省建以为比部员外郎时官曹更新统纪未立昌龄悉力从事虽抵暮亦程吏不止具所立纲要请于朝而行之三司故吏狃玩弛多不便思有以中之擿逻卒纠其宿直遣小吏取衾服事大臣欲论以私役帝以职事修饬释不问改吏部员外郎出京西转运副使召为左司员外郎送辽使至雄州当宴从者不待揖而坐昌龄诮其使曰两朝聘好百年矣入境置宴非但今日揖而后坐此礼渠可阙邪使者阳若不服而心悟其非卒成礼去迁太常少卿诏议郊祀合祭论者不一昌龄曰天地之数以高卑则异位以礼制则异宜以乐舞则异数至于衣服之章器用之具日至之时皆有辨而不乱夫祀者自有以感于无自实以通于虚必以类应类以气合气然后可以得而亲可以冀其格今祭地于圜丘以气则非所合以类则非所应而求高厚之来享不亦难乎后竟用其议改直秘阁知梓州历寿州河中府邓郓青三州徽宗立召为刑部侍郎徙户部侍郎陕西馈刍粮于边旧制令内郡转给为民病昌龄建言止输其州而令量取道里费助边籴从之岁省籴价五百万公私便之以宝文阁待制知开封府复为户部侍郎知青杭越三州卒年六十五诏为封传护送归官给其葬费子常字权可政和末知黎州有上书乞于大渡河外置城邑以便互市者诏以访常常言自孟氏入朝艺祖取蜀舆地图观之画大渡为境历百五十年无西南夷患今若于河外建城立邑虏情贰边隙寖开非中国之福也寻提举成都路茶马自熙丰以来岁入马蕃多至崇观间其法始坏提举官岁以所入进羡余吏缘为奸市马裁十一二且负其直夷人皆怨常尽革其弊马遂溢额加直秘阁改知夔州进秘阁修撰官累中大夫卒　　席旦
按宋史本传旦字晋仲河南人七岁能诗尝登沉黎岭得句警拔观者惊异元丰中举进士礼部不奏名时方求边功旦诣阙上书言战胜易守胜难知所以得之必知所以守之神宗嘉纳令廷试赐第历齐州司法参军郑州河阳教授敕令所删定官徽宗召对擢右正言迁右司谏御史中丞钱遹率同列请废元佑皇后而册刘氏为太后旦面质为不可遹劾旦阴佐元佑之政左转吏部员外郎改太常少卿迁中书舍人给事中新建殿中省命为监俄拜御史中丞兼侍讲内侍郝随骄横旦劾罢之都人诵其直帝以其章有媚惑先帝之语嫌为指斥旋改吏部侍郎以显谟阁待制知宣州召为户部侍郎还吏部郝随复入侍乃以显谟阁直学士知成都府自赵谂以狂谋诛后蜀数有妖言议者遂言蜀土习乱或导旦治以峻猛旦政和平徙郑州入见言蜀人性善柔自古称兵背叛皆非其土俗愿勿为遂言蜀用铁钱以其艰于转移故权以楮券而有司冀赢羡为之益多使民不敢信帝曰朕为卿损数百万虚券而别给缗钱与本业可乎对曰陛下幸加惠远民不爱重费以救敝法此古圣王用心也自是钱引稍仍故坐进对淹留黜知滁州久之帝思其治蜀功复知成都朝廷开西南夷黎州守诣幕府白事言云南大理国求入朝献旦引唐南诏为蜀患拒却之已而威州守焦才叔言欲诱保霸二州内附旦上章劾才叔为奸利敛困诸蕃之状宰相不悦代以庞恭孙而徙旦永兴恭孙俄罪去加旦述古殿直学士复知成都时郅永寿阳延俊纳土枢密院用以訹旦旦曰吾以为朝廷悔开疆之祸今犹自若邪力辞之卒于长安年六十二赠太中大夫旦立朝无所附徇第为中丞时蔡王似方以疑就第旦纠其私出府请推治官吏议者哂之子益字大光绍兴初参知政事　　张近
按宋史本传近字几仲开封人第进士累迁大理正发运使吕温卿以不法闻近受诏鞫治哲宗谕之曰此出朕命卿毋畏惠卿对曰法之所在虽陛下不能使臣轻重何惠卿也温卿谩不肯置对近言温卿所坐明白倘听其蔓词惧为株连者累诏以众证定其罪提举河北东路常平西路刑狱入为刑部员外郎大理少卿以集贤殿修撰知瀛州辽使为夏人请命而兵以临我近请亦出秦甲戍北道伐其谋边人吕忏儿入瓦桥为盗吏执之辽人因略宋民为质近言朝廷方继好息民当使曲在彼一偷之得失不足为轻重释之便沧民渔于海辽卒利其饶而私举网取鱼守兵与之斗斩级三十二州将请赏之或言所杀乃平人宜论如律议弗决近言边人贪利喜功遂赏之则为国起怨然彼挟兵涉吾地谓之非盗可乎如罪以擅兵他日将谁使御敌愿两置赏刑略而不问从之出镇高阳八年累加显谟阁待制直学士徙知太原府以疾提举洞霄宫先承诏买马三千给牧户近悉敛诸民而不予直为御史所劾失学士二年而复之卒年六十五　　程之邵
按宋史本传之邵字懿叔眉州眉山人曾祖仁霸治狱有阴德之邵以父荫为新繁主簿熙宁更募役法常平使者欲&#州县民力以羡乏相补之邵曰此法乃成周均力遗意当各以一邑之力供一邑之役岂宜以此邑助他邑哉使者愧服辟之邵为属听其所为熊本察访蜀道归语诸朝曰役法初行成都路为最详之邵力也诏召见成都守赵抃奏留之入为三司磨勘官得隐匿数十万缗从副使蹇周辅计度江岭盐还除广东转运判官元佑初提举利梓路常平周辅得罪亦罢知祥符县俄知泗州为夔路转运判官夔守强狠不奉法劾正其罪大宁井盐为利博前议者辄储其半供公上余鬻于民使先输钱盐不足给民以病告之邵尽发所储与之商贾既通关征增数倍除主管秦蜀茶马公事革黎州买马之弊岁以仲秋为市市四月止以羡茶入熙秦易战骑得良马益多知凤翔府民负债无以偿自焚其居而绐曰遗火有主藏吏杀四婢人无知者之邵发擿岐人传诵徙郑州元符中复主管茶马市马至万匹得茶课四百万缗童贯用师熙岷不俟报运茶往博籴发钱二十万亿佐用度连加直龙图阁集贤殿修撰三进秩为熙河都转运使秦凤出师命之经制即言已备十万骑可食三百日矣徽宗喜擢显谟阁待制敌犯熙河之邵摄师事屯兵行边境解去俄得疾卒方录功转大中大夫不及拜赠龙图阁直学士官护丧归子唐至宝文阁学士　　杨应询
按宋史本传应询字仲谋章惠皇后族孙也历知信安保定军霸州塘泺之间地沮洳水潦易集居人浮板以济应询增堤防为长衢浚其旁以泄流民利赖之为河北沿边安抚使徽宗以归信容城两县弓手为契丹所惮欲增为千人或恐生事应询曰吾欲备他盗彼安能禁我卒增之知雄州朝廷多取西夏地契丹以姻娅为言遣使乞还之不得拥兵并塞中外恫疑应询曰是特为虚声吓我耳愿治兵积粟示有备彼将闻风自戢明年果还兵复遣其相臣萧保先牛温舒来请诏应询逆于境既至帝遣问所以来应询对愿固守前议寻兼高阳关路钤辖边人捕得北盗吕忏儿契丹谓略执平民有诏使纵释应询言吾知执盗耳因其求而遂与之是示以怯也不与遂质我民固索之应询以违诏贬秩再迁洋州观察使入提举万寿观馆契丹使当赐柑而贡未至有司代以他物使不受应询以言折之乃下拜复为定州真定大名副都总管卒年六十三赠昭化军节度使谥曰康理　　姚佑
按宋史本传佑字伯受湖州长兴人元丰末第进士徽宗初除夔州路转运判官且行会帝幸禁苑御弓矢佑奏圣武临射赋帝大悦留为右正言历陈绍述之说迁左司谏建议置辅郡以拱大畿进殿中监六尚局官制成凡所以事上率属察举稽违殿最勤惰之法皆佑裁定以亲老请郡授显谟阁待制知江宁府时召捕张怀素佑追获之复为殿中监逾岁以直学士知郑州改秦州或请调熙河弓箭士徙边以省更戍佑谓人情怀土重迁丐以二年为更发之期满岁乐业而愿留者乃听且请择熙秦富民分丁授地蠲役借粮以劝耕植益广秦之东西川建城壁严保障以控熙河泾原皆从之复为殿中监改吏部侍郎命镇蜀用母老辞迁工部尚书加龙图阁学士为大名尹进延康殿学士复为工部尚书徙礼部母丧除知太原府县有小胥造冢逼其先墓者佑疑为厌己请解官持服先是诏许佑悉买墓旁地遂并徙他冢小胥不从故佑持以为说言者论其挟仇要君乃止以提举上清宝箓宫卒赠特进谥曰文僖　　曾孝广
按宋史曾公亮传公亮子孝广字仲锡元丰末为北外都水丞元佑中大臣议复河故道召孝广问之言不可出通判保州久之复为都水丞前此班行使臣部木&#至者须校验无所失亡乃得送铨监吏领赇谢不时遣孝广治籍疏姓名谨其去留一岁中归选者百辈除京西转运判官入为水部员外郎河决内黄诏孝广行视遂疏苏村凿巨野导河北流纾澶滑深瀛之害迁都水使者洛水频岁湓涌浸啮北岸孝广按河堤得废渡口遗迹曰此昔人所以杀水势也即曰浚决之累石为防自是无水患出提点永兴路刑狱陕西京西转运副使还为左司郎中擢户部侍郎进尚书坐钱帛不给费罢为天章阁待制知杭州又以前聘契丹失奉使体夺职寻复之移知潭州加显谟阁直学士知郓州孝广与胡安国邹浩善皆大观中忤时相御史论之复夺职知饶州逾年徙广州历成德军太原府得故职以卒年六十赠正议大夫孝广莅官以严称获盗辄碎其手焉　　曾孝蕴
按宋史曾公亮传公亮子孝蕴字处善绍圣中管干发运司粜籴事建言扬之瓜州润之京口常之&#牛易堰为以便漕运商贾既成公私便之提举两浙常平改转运判官知临江军召为左司员外郎迁起居舍人时京邑有盗徽宗怒期三日不获坐尹罪孝蕴奏求盗急则遁益远小缓当自出从其言得盗崇宁建殿中省擢为监居数月言者论其与张商英善以集贤殿修撰出知襄州徙江浙荆淮发运泗州议开直河以避涨溢沙石之害孝蕴以淮汴不相接不可成既而工役大集竟成之策勋第赏辞不受未几河果塞召为户部侍郎帝尝问右曹储物几何疾作不能对徙工部以显谟阁待制知杭州其后坐累连削黜至贬安远军节度副使宣和二年始复天章阁待制知歙州方腊起青溪孝蕴约敕郡内无得奔扰分兵守厄塞有避贼来归者获罪使出境人稍恃以安会移青州既行而歙陷道改杭州时贼已破杭孝蕴单车至城下城既克复军士多杀人孝蕴下令从者得自首无辄杀皆束手不敢骜论功进显谟阁直学士又加龙图阁学士卒年六十五赠通议大夫　　范纯礼按宋史范仲淹传仲淹子纯礼字彝叟以父仲淹荫为秘书省正字签书河南府判官知陵台令兼永安县永昭陵建京西转运使配木石砖甓及工徒于一路独永安不受令使者以白陵使韩琦琦曰范纯礼岂不知此将必有说他日众质之纯礼曰陵寝皆在邑境岁时缮治无虚日今乃与百县均赋曷若置此使之奉常时用乎琦是其对还朝用为三司盐铁判官以比部员外郎出知遂州泸南有边事调度苛棘纯礼一以静待之办其可具者不取于民民图像于庐而奉之如神名曰范公庵草场火民情疑怖守吏惕息俟诛纯礼曰草湿则生火何足怪但使密偿之库吏盗丝多罪至死纯礼曰以棼然之丝而杀之吾不忍也听其家趣买以赎命释其株连者除户部郎中京西转运副使元佑初入为吏部郎中迁左司又迁太常少卿江淮荆浙发运使以光禄卿召迁刑部侍郎进给事中纯礼凡所封驳正名分纪纲皆国体之大者张来除起居舍人病未能朝而令先供职纯礼批敕曰臣僚未有以疾谒告不赴朝参先视事者来能供职岂不能见君坏礼乱法所不当为闻者皆悚动御史中丞击执政将遂代其位先以讽纯礼纯礼曰论人而夺之位宁不避嫌邪命果下吾必还之宰相即徙纯礼刑部侍郎而后出命转吏部改天章阁待制枢密都丞旨去知亳州提举明道宫徽宗立以龙图阁直学士知开封府前尹以刻深为治纯礼曰宽猛相济圣人之训今处深文之后若益以猛是以火济火也方务去前之苛犹虑未尽岂有宽为患也由是一切以宽处之中旨鞫享泽村民谋逆纯礼审其故此民入戏场观优归途见匠者作桶取而戴于首曰与刘先主如何遂为匠擒明日入对徽宗问何以处之对曰愚人村野无所知若以叛逆蔽罪恐辜好生之德以不应为杖之足矣曰何以戒后人曰正欲外间知陛下刑宪不滥足以为训尔徽宗从之拜礼部尚书擢尚书右丞侍御史陈次升乞除罢言官并自内批不由三省进拟右相曾布力争不能得乞降黜次升纯礼徐进曰次升何罪不过防柄臣各引所亲且去不附己者尔徽宗曰然乃寝布议吕惠卿告老徽宗问执政执政欲许之纯礼曰惠卿尝辅政其人固不足重然当存国体曾布奏议者多忧财用不足此非所急也愿陛下勿以为虑纯礼曰古者无三年之蓄曰国非其国今大农告匮帑庾枵空而曰不足虑非面谩邪因从容谏曰迩者朝廷命令莫不是元丰而非元佑以臣观之神宗立法之意固善吏推行之或有失当以致病民宣仁听断一时小有润色盖大臣识见异同非必尽怀邪为私也今议论之臣有不得志故挟此借口以元丰为是则欲贤元丰之人以元佑为非则欲斥元佑之士其心岂恤国事直欲快私忿以售其奸不可不深察也又曰自古天下汨乱系于用人祖宗于此最得其要太祖用吕余庆太宗用王禹偁真宗用张知白皆从下列置诸要途人君欲得英杰之心固当不次饬拔必待荐而后用则守正特立之士将终身晦迹矣左司谏江公望论继述事当执中道不可拘一偏徽宗出示其疏纯礼赞之曰愿陛下以晓中外使知圣意所向亦足以革小人徇利之情乞褒迁公望以劝来者纯礼沉毅刚正曾布惮之激驸马都尉王诜曰上欲除君承旨范右丞不可诜怒会诜馆辽使纯礼主宴诜诬其辄斥御名罢为端明殿学士知&#昌府提举崇福宫崇宁中启党禁贬试少府监分司南京又贬静江军节度副使徐州安置徙单州五年复左朝议大夫提举鸿庆宫卒年六十七　　范纯粹
按宋史范仲淹传仲淹子纯粹字德儒以荫迁至赞善大夫检正中书刑房与同列有争出知滕县迁提举成都诸路茶场元丰中为陕西转运判官时五路出师伐西夏高遵裕出环庆刘昌祚出泾原李宪出熙河种谔出鄜延王中正出河东遵裕怒昌祚后期欲按诛之昌祚忧患病卧其麾下皆愤焉纯粹恐两军不协致生他变劝遵裕往问昌祚疾其难遂解神宗责诸将无功谋欲再举纯粹奏关陕事力单竭公私大困若复加骚动根本可忧异时言者必职臣是咎臣宁受尽言之罪于今日不忍默默以贻后悔神宗纳之进为副使吴居厚为京东转运使数献羡赋神宗将以徐州大钱二十万缗助陕西纯粹语其僚曰吾部虽急忍复取此膏血之余即奏本路得钱诚为利自徐至边劳费甚矣恳辞弗受入为右司郎中哲宗立居厚败命纯粹以直龙图阁往代之尽革其苛政时苏轼自登州召还纯粹与轼同建募役之议轼谓纯粹讲此事尤为精详复代兄纯仁知庆州时与夏议分疆界纯粹请弃所取夏地曰争地未弃则边隙无时可除如河东之葭芦吴堡鄜延之米脂义合浮图环庆之安强深在夏境于汉界地利形势略无所益而兰会之地耗蠹尤深不可不弃所言皆略施行纯粹又言诸路策应旧制也自徐禧罢策应若夏兵大举一路攻围力有不胜而邻路拱手坐观其不拔者幸尔今宜修明战守救援之法朝廷是之及夏侵泾原纯粹遣将曲珍救之曰本道首建应援牵制之策臣子之义忘躯徇国无谓邻路被寇非我职也珍即日疾驰三百里破之于曲律捣横山夏众遁去元佑中除宝文阁待制再任召为户部侍郎又出知延州绍圣初哲宗亲政用事者欲开边衅御史郭知章遂论纯粹元佑弃地事降直龙图阁明年复以宝文阁待制知熙州章惇蔡卞经略西夏疑纯粹不与共事改知邓州历河南府滑州旋以元佑党人夺职知均州徽宗立起知信州复故职知太原加龙图阁直学士再临延州改知永兴军寻以言者落职知金州提举鸿庆宫又责常州别驾鄂州安置锢子弟不得擅入都会赦复领祠久之以右文殿修撰提举太清宫党禁解复徽猷阁待制致仕卒年七十余纯粹沉毅有干略才应时须尝论卖官之滥以为国法固许进纳取官然未尝听其理选今西北三路许纳三千二百缗买斋郎四千六百缗买供奉职并免试注官夫天下士大夫服勤至于垂死不沾世恩其富民猾商捐钱千万则可任三子切为朝廷惜之疏上不听凡论事剀切类此　　李琮
按宋史本传琮字献甫江宁人登进士第调宁国军推官州庾积谷腐败转运使移州散于民俾至秋偿新者守将行之琮曰谷不可食强与民责而偿之将何以堪持不下守愧谢而止吕公着尹开封荐知阳武县役法初行琮处画尽理旁近民相率挝登闻鼓愿视以为则徽宗召对擢利州路江东转运判官行部至宣城按民田诡称逃绝者九千户他县皆然言于朝命以户部判官使江浙选强明吏立赏剔抉吏幸赏以多为功琮亦因是希进民患苦之得缗钱百余万进度支判官颁职式于诸道淮南赋入甲他部以为转运副使徙梓州路元佑初言者论其括隐税之害黜知吉州御史吕陶又言巴蜀科折已重琮复强民输税且无得以奇数并合人尤咨怨于是凡以括田受赏者悉夺之历相洪潞三州潞有谋乱者为书期日揭道上部使者闻之惧檄索奸甚急琮置不问以是日置酒高会讫无他入为太府卿迁户部侍郎以宝文阁待制知杭州永兴军河南瀛州卒年七十五琮长于吏治而所至主于掊克为士论嗤鄙子回绍兴初参知政事　　沈锡
按宋史沈铢传铢弟锡字子昭以王安礼任为鄂公司户参军崇宁初为讲议司检讨蔡京方铨次元符上书人欲定罪锡曰远方之士未能知朝廷好恶若概罪之恐非敦世厉俗之道京不从除卫尉丞迁祠部员外郎提点江东刑狱知婺州入为左司员外郎兼定嘉二王侍讲进太常少卿拜兵部侍郎以徽猷阁待制知应天府徙江宁张怀素诛朝廷疑其党有脱者江淮间往往以诬告兴狱锡至郡有告者按之则妄也具疏于朝由是他郡系者皆得释历知海泰汝宣四州以通议大夫致仕卒赠宣奉大夫　　贾炎
按宋史贾昌朝传昌朝从子炎字长卿以昌朝荫更历仓库积进至工部侍郎政和中以显谟阁待制知应天府徙郓州永兴初陕西行铁钱久币益轻蔡京设法尽敛之更铸夹锡钱币稍重京去相转运使李譓陈敦复见所敛已多遽请罢铸铁钱既复行其轻加初自关以西皆罢市民不聊生炎独一切弛禁听从其便其后宣徽使童贯又以两者重轻相形遂尽废夹锡不得用民益以为苦炎徙知延安因表言钱法屡变人心愈惑今人以为利者臣见其害以为是者臣见其非中产之家不过畜夹锡钱一二万既弃不用则惟有守钱而死耳边甿生理萧条官又一再变法鄜延去敌迫近民殊不安民不安则边不可守愿得内郡以养母乃命为颍州未行复留又与贯制疆事不合贯沮之改河阳又改邓州加直学士知永兴入对留为工部侍郎贯签书枢密院河西北两房侍从邀炎俱往贺炎曰故事无签书两房者彼非执政何贺为会以疾卒年五十八赠银青光禄大夫　　虞奕按宋史虞策传策弟奕字纯臣第进士崇宁提举河北西路常平洺湘饥徙之东路入对徽宗问行期对曰臣退即行流民不以时还则来岁耕桑皆废矣帝悦既而西部盗起复徙提点刑狱时朝廷将遣兵逐捕奕条上方略请罢勿用而自计讨贼不阅月可定转运使张抟以为不可宰相主抟策数月不效卒用奕议悉降之擢监察御史亲祭北郊燕人赵良嗣为秘书丞侍祠奕白其长曰今亲卫不用三路人而良嗣以外国降子顾得预祠事可乎长用其言具以请不报阳武民佣于富家其室美富子欲私之弗得怒杀之而赂其夫使勿言事觉府县及大理鬻狱奕受诏鞫讯皆伏辜坐漏泄语言罢去再逾年还故职提点河北刑狱自何承矩创边地为塘泺有定界既中贵人典领以屯田开拓为功肆侵民田民上诉屡出使者按治皆不敢与直奕曲折上之疏其五不可诏罢屯田加直秘阁淮南转运副使入为开封少尹故时大理开封治狱得请实蔽罪其后率任情弃法法益不用奕言廷尉持天下平京师诸夏本法且不行何以示万国请自今非情法实不相当毋得辄请从之迁光禄卿户部侍郎睦州乱以龙图阁直学士知镇江府寇平论劳增两秩还为户部内侍总领内藏予夺颛己视户部如僚属度支郎方讨理滞奉中旨令开封尹与总领者来奕白宰相曰计臣不才当去之而易能者不可使他人侵其官即自劾不称职诏为罢内侍而徙奕工部袭庆守张&#使郡人诣阙请登封东平守王靓以京东岁凶多盗不当请封为政者不悦将罪靓奕言靓忧民爱君所当奖激奈何用为罪乎靓获免未几卒年六十赠龙图阁学士　　王汉之按宋史本传汉之字彦昭衢州常山人父介举制科以直闻至秘阁校理汉之进士甲科调秀州司户参军知金华渑池二县为鸿胪丞知直州时诏诸道经画财用上诸朝汉之言所在无都籍是以不能周知而校其登耗以待用愿令郡县先置籍总之诸道则天下如指诸掌矣从之入为开封府推官历工吏礼三部员外郎太常少卿蔡京置讲议司汉之其客也引为参详官擢礼部侍郎转户部以显谟阁待制知瀛州言自何承矩规塘泺之地屯田东达于海其后又修保塞五州为堤道备种所宜木至三百万本此中国万世之利也今浸失其道愿讲行之雄州归信容城灾两输户请蠲税吏不听汉之言雄州规小利失大体万一契丹蠲之为朝廷羞徙江宁河南府不至而为苏潭洪三州召拜兵部侍郎复以显谟阁直学士知成都又不至连徙五州入为工部侍郎奉使契丹还言其主不恤民政而掊克荒淫亡可跂而待也徽宗悦以知定州久之徙江宁方腊之乱录奏报御捕功加龙图阁直学士又进延康殿学士卒年七十弟涣之　　管师仁
按宋史本传师仁字元善处州龙泉人中进士第为广亲睦亲宅教授通判澧州知建昌军有善政擢右正言左司谏论苏轼苏辙深毁熙宁之政其门下士吏部员外郎晁补之辈不宜在朝廷逐去之河北滨棣诸州岁被水患民流未复租赋故在师仁请悉蠲减以绥徕之一方赖其赐迁起居郎中书舍人给事中工部侍郎选曹吏多挠法为过师仁暂摄领发其奸扺数人于罪士论称之改吏部进刑部尚书以枢密直学士知邓州未行改扬州又徙定州时承平百余年边备不整而辽横使再至为西人请侵强朝廷诏师仁设备至则下令增陴浚湟缮葺甲胄僚吏惧不知所裁师仁预为计度一日而举众十万转盼迄成外间无知者日与宾客燕集以示闲暇使敌不疑帝手书诏奖激召为吏部尚书俄同知枢密院才两月病拜资政殿学士佑神观使卒年六十五赠正奉大夫　　钱即
按宋史钱惟演传即字中道吴越王诸孙也第进士为睦州推官部使者有狱在衢啖即以荐牍使往治即曰吾宁老冗选中岂忍以数十人易一荐乎至则平反之辟鄜延幕府崇宁中为陕西转运判官王师复银州转饷最徽宗召对问曰灵武可取乎对曰夏人去来飘忽不能持久是其所短然其民皆兵居不縻饮食动不勤转饷愿敕边臣先为不可胜以待衅庶可得志帝曰大寨泉可取否对曰是所谓瀚海也臣闻其地皆卤无水泉或以饮马口鼻皆裂正得之无所用帝然之除直龙图阁知庆州至镇筑安边城归德堡包地万顷纵耕其中岁得粟数十万徙知延安府加集贤殿修撰又进徽猷阁待制显谟阁直学士在延五年童贯宣抚陕西得便宜行事时长安百物踊贵钱币益轻贯欲力平之计司承望风旨取市价率减什四违者重置于法民至罢市徐处仁争之得罪又行均籴法贱入民粟而高金帛估以赏下至募兵射士之授田者咸被抑配关内骚然几于生变即亦屡抗章极陈其害贬永州团练副使然籴害亦寝数月还待制知兴仁府徙太原以童贯宣抚本道辞不许居二年以疾提举洞霄宫复直学士睦寇作起知宣州即自力上道至则悉意应军须贯上其功进龙图阁学士贯遂引为河北河东参谋以老固辞乃转正奉大夫致仕卒赠金紫光禄大夫谥曰忠定　　朱服
按宋史本传服字行中湖州乌程人熙宁进士甲科以淮南节度推官充修撰经义局检讨历国子直讲秘阁校理元丰中擢监察御史里行参知政事章惇遣所善袁默周之道见服道荐引意以市恩服举劾之惇补郡免默之道官受诏治朱明之狱故事制狱许上殿非本章所云者皆取旨服论其是非罢之俄知谏院迁国子司业起居舍人以直龙图阁知润州徙泉婺宁庐寿五州庐人饥守便宜振护全活十余万口明年大疫又课医持善药分拯之赖以安者甚众当元佑时未尝一日在朝廷不能无少望值绍圣初政因表贺乃力诋变乱法度之故召为中书舍人使辽未反而母死诏以其家贫赐帛二百丧除拜礼部侍郎湖州守马城言其居丧疏几筵而独处他室谪知莱州徽宗即位加集贤殿修撰再为庐州越两月徙广州哲宗既祥服赋诗有孤臣正泣龙&#草之语为部使者所上黜知袁州又坐与苏轼游贬海州团练副使蕲州安置改兴国军卒　　孙路
按宋史本传路字正甫开封人进士及第元丰中为司农丞邓润甫荐为御史召对其言不合新政神宗语辅臣以为不可用下迁主簿路鞅鞅不释求通判河州徙兰州夏人入寇论扞御功进五阶除陕西转运判官元佑初为吏部礼部员外郎侍讲徐王府司马光将弃河湟邢恕谓光曰此非细事当访之边人孙路在彼四年其行止足信可问也光亟召问路挟舆地图示光曰自通远至熙州纔通一径熙之北已接夏境今自北关辟土百八十里濒大河城兰州然后可以扞蔽若捐以予敌一道危矣光幡然曰赖以访君不然几误国事议遂止迁右司郎中以直龙图阁知庆州章惇柄国复议取弃地时诸道相视未进路声言修旧垒载器甲楼卤顿大顺城下夜半趍安疆迟明据之六日而城完加宝文阁待制遂筑兴平横山进龙图阁直学士徙知熙州泾源城西安诏出师牵制其势路即将众临会州遂建取青唐之策大将王愍王赡捣邈州赡先至下之愍与争功路右愍颛属以兵赡有请辄弗应赡诉诸朝召拜路兵部尚书以龙图阁学士知成都未行坐他事削职知兴国军徽宗立历太原河南永兴军河中府卒　　王古
按宋史王素传靖子古字敏仲第进士熙宁中为司农主簿使行淮浙赈旱灾究张若济狱劾转运使王廷老张靓失职皆罢之连提举四路常平王安礼欲用为太常丞神宗谓古好异论止以为博士加上仁宗英宗谥因升祔四后初议不发册古言发册之礼虽为祔庙节文而升祔之重乃由册而后显今既行升祔则礼不可废乃诏用竹册又定诸神祠封额爵号之序出为湖南转运判官提点淮东刑狱历工部吏部右司员外郎太府少卿奉使契丹异时北使所过凡供张悉贷于民古请出公钱为之民得不扰绍圣初迁户部侍郎详定役法与尚书蔡京多不合京言臣欲用元丰人额雇直而古乃用司马光法诏徙古兵部寻以集贤殿修撰为江淮发运使宝文阁待制知广州言者论其常指平岁为凶年妄散邦财夺职知袁州徽宗立复拜户部侍郎迁尚书与御史中丞赵挺之偕领放欠挺之言古蠲除太多欲尽倾天下之财不可用遂改刑部攻不已以宝文阁直学士知成都堕崇宁党籍责衢州别驾安置温州复朝散郎寻卒　　王诏
按宋史王化基传化基孙诏字景献用荫补官通判广信军事知博州魏俗尚椎剽奸盗相囊橐诏请开反告杀并赎罪法以携其党元佑初朝廷起回河之议未决而开河之役遽兴诏言河朔秋潦水淫为灾民人流徙赖发廪赈赡思稍苏其生谓宜安之未可以力役伤也从之擢开封府推官富民贷后绝僧牒为&#钱十三万逾期复贵倍输身死赀籍又锢其妻子诏请免之出为滑州州属县有退滩百余顷岁调民刈草给河堤民病其役诏募人佃之而收其余为度支郎中使契丹时方讨西夏迓者耶律诚欲尝我言曰河西无礼大国能容之乎诏曰夏人侮边既正其罪矣何预两朝和好事入贺故事跪而饮盖有误拜者乃强诏诏曰南北百年所守者礼其可纷更耶卒跪饮之崇宁中由大理少卿为卿徙司农御史论诏在滁日请苏轼书醉翁亭碑罢主崇福宫旋知汝州铸钱卒骂大校诏斩以徇而上章待罪除直秘阁言者复抉滁州事罢去起知深兖二州徙同州过阙留为左司郎中迁卫尉太府卿刑部侍郎详定敕令旧借绯紫者不佩鱼诏言章服所以辨上下今与胥吏不异遂皆佩鱼历工兵户三部侍郎转开封尹时子使京西摄尹洛父子两京相望人以为荣进刑部尚书拜延康殿学士提举上清宝箓宫复为工部尚书徽宗闵其老命毋拜诏皇恐于是但朝朔望俄以银青光禄大夫致仕卒年七十九　　吴择仁
按宋史吴中复传中复从孙择仁字智夫以父任为开封雍丘主簿元佑中金水河堤坏十六县皆选属庀役得诣朝堂白事宰相范纯仁独异之曰簿领中乃有是人耶建中靖国初畿内饥多盗以择仁知大鹿县始至召令贼曹曰民穷而盗非天性也我以静镇之若亡命椎埋故犯我一切诛之毋得贷群盗相戒不入境中贵人谭稹奴犯法按置于理稹羞恚造谮徽宗召户部郎中宋乔年往鞫乔年伉吏也疾驱至候者惶遽入白择仁着衣冠坐庑下乔年虑囚擿隐剔抉帑庾出入不能得毫毛罪乃归传舍择仁上谒乔年迎笑曰所以来为察君罪顾乃得一奇士吾今荐君矣居数日召诣阙方有事青唐擢熙河路转运判官即以直秘阁为副使从招讨使王厚领兵深入克兰廓城栅十三加龙图进集贤殿修撰为京畿都转运使郑州城恶受命更筑之或谗于帝曰新城杂以沙土反不如故且速圮帝怒密遣取块城上缄以来命卫卒三投之坚致如削铁谗不能售遂拜户部侍郎兼知开封府故事尹以三日听讼右曹吏十辈列庭下自占姓名一人云某人送某狱某人当杖某人去而尹无所可否有窦鉴者以捕盗宠官诸司使服金带择仁视事狃旧态来前叱而械诸狱一府大惊卖珠人居民货久不返度事急匿宦官杨戬第择仁迹取之窜于远戬中以事出为显谟阁直学士知熙州从永兴军走马承受蓝从熙言其擅改茶法夺职免再阅岁以徽阁待制领江淮发运还直学士知渭州以病提举崇福宫起知青州不克拜卒年六十六　　孔平仲
按宋史孔文仲传文仲弟平仲字义甫登进士第又应制科用吕公着荐为秘书丞集贤校理文仲卒归葬南康诏以平仲为江东转运判官护葬事提点江浙铸钱京西刑狱绍圣中言者诋其元佑时附会当路讥毁先烈削校理知衡州提举董必劾其不推行常平法陷失官米之直六十万置狱潭州平仲疏言米贮仓五年半陈不堪食若非乘民阙食随宜泄之将成弃物矣倘以为非臣不敢逃罪乃徙韶州又坐前上书之故责惠州别驾安置英州徽宗立复朝散大夫召为户部金部郎中出提举永兴路刑狱帅鄜延环庆党论再起罢主管兖州景灵宫卒平仲长史学工文词着续世说绎解稗诗戏诸书传于世　　王涣之按宋史王汉之传汉之弟涣之字彦舟未冠擢上第有司疑年未及铨格特补武胜军节度推官方新置学官以为杭州教授知&#上县元佑中为太学博士校对黄本秘书通判卫州入编修两朝鲁卫信录徽宗立以日食求言涣之用大臣交荐召对因言求言非难听之难听之非难察而用之难今国家每下求言之诏而下之报上乃或不然以指陈阙失为讪上以阿谀佞谄为尊君以论议趍时为国是以可否相济为邪说志士仁人知言之无益也不复有言而小人肆为诡谲可骇之论苟容偷合愿陛下虚心公听言无逆逊惟是之从事无今昔惟当为贵人无同异惟正是用则人心说治道成天意得矣帝欣然延纳欲任以谏官御史辞曰臣由大臣荐不可以居是官乃拜吏部员外郎迁左司员外郎起居舍人擢中书舍人趍省之日词头三十三下笔即就崇宁初进给事中吏部侍郎以宝文阁待制知广州言者论涣之当元佑之末与陈瓘龚夬张庭坚游既弃于绍圣而今复之有害初政解职知舒州入党籍寻知福州未至复徙广州蕃客杀奴市舶使据旧比止送其长杖笞涣之不可论如法召诣阙言者复拾故语以阻之罢为洪州改滁州历潭杭扬三州张商英相为给事中吏部侍郎商英去亦出守越八年知中山府加宝文阁直学士朝廷议北伐涣之以疾提举明道宫又四年卒年四十五涣之性淡泊恬于仕进每云乘车常以颠堕处之乘舟常以覆溺处之仕宦常以不遇处之则无事矣其归趣如此　　侯蒙
按宋史本传蒙字元功密州高密人未冠有俊声急义好施或一日挥千金进士及第调宝鸡尉知柏乡县民讼皆决于庭受罚者不怨转运使黄湜闻其名将推毂之召诣行台白事蒙以越境不肯往湜怒他日行县阅理文书欲&#致其罪既而无一疵可指始以宾礼见曰君真能吏也率诸使者合荐之徙知襄邑县擢监察御史进殿中侍御史崇宁星变求言蒙疏十事曰去冗官容谏臣明嫡庶别贤否绝幸冀戒滥恩宽疲民节妄费戚里毋预事阉寺毋假权徽宗听纳有大用意迁侍御史西将高永年死于羌帝怒亲书五路将帅刘仲武等十八人姓名敕蒙往秦州逮治既行拜给事中至秦仲武等囚服听命蒙晓之曰君辈皆侯伯无庸以狱吏辱君第以实对案未上又拜御史中丞蒙奏言汉武帝杀王恢不如秦缪公赦孟明子玉缢而晋侯喜孔明亡而蜀国轻今羌杀吾一都护而使十八将繇之而死是自艾其支体也欲身不病得乎帝悟释不问迁刑部尚书改户部比岁郊祭先期告办尚书辄执政至是帝密谕之对曰以财利要君而进非臣所敢母丧服除归故官遂同知枢密院进尚书左丞中书侍郎先是御史中丞蔡薿诋张商英私事甚力有旨令廷辨蒙曰商英虽有罪宰相也蔡薿虽言官从臣也使之廷辨岂不伤国体乎帝以为然一日帝从容问蔡京何如人对曰使京能正其心术虽古贤相何以加帝颔首且使密伺京所为京闻而衔之大钱法敝朝廷议改十为三主藏吏来告曰诸府悉辇大钱市物于肆皆疑法当变蒙曰吾府之积若干曰八干&#蒙叱曰安有更革而吾不知明日制下又尝有几事蒙独受旨京不知也京侦得之白于帝帝曰侯蒙亦如是邪罢知亳州旋加资政殿学士宋江寇京东蒙上书言江以三十六人横行齐魏官军数万无敢抗者其才必过人今清溪盗起不若赦江使讨方腊以自赎帝曰蒙居外不忘君忠臣也命知东平府未赴而卒年六十八赠开府仪同三司谥文穆　　许几
按宋史本传几字先之信州贵溪人少以诸生谒韩琦于魏琦勉入太学擢第调高安乐平主簿知南陵县还民之托僧尼为奸者数百人提举京西常平为开封府推官进至将作监吏与匠比为奸欺凡斫削涂塈丹雘之工当以次用而始役即概给其廪费亡艺而患不均几逆为之程费省工倍再迁太仆卿户部侍郎以显谟阁待制知郓州梁山泺多盗皆渔者窟穴也几籍十人为保使晨出夕归否则以告辄穷治无脱者几有吏干善理财由是四入户部至尚书尝以摇泉布法罢又以治染院事失实知婺州进枢密直学士河北都转运使徙知成德军知太原府张商英裁损吏禄几预其议贬永州团练副使安置袁州遇恩复中大夫卒　　刘奉世
按宋史刘敞传敞子奉世字仲冯天资简重有法度中进士第熙宁三年初置枢密院诸房检详文字以太子中允居吏房先是进奏院每五日具定本报状上枢密院然后传之四方而邸吏辄先期报下或矫为家书以入邮置奉世乞革定本去实封但以通函腾报从之神宗称其奉职不苟加集贤校理检正中书户房公事改刑房进直史馆国史院编修官大理治湘州狱详断官窦华以白奉世奉世曰君自以法从事毋庸白后蔡确以是文致奉世罪谪降蔡州粮料院久之为吏部员外郎元佑初历度支左司郎中起居郎天章阁待制枢密都承旨户部吏部侍郎权户部尚书七年拜枢密直学士佥书院事哲宗亲政用二内侍为押班中书舍人吕希纯封还之帝谓有近例奉世曰虽有近例奈人不可户晓顾以率先施行为非耳帝为反命既而章惇当国奉世乞免去绍圣元年以端明殿学士知成德军改定州逾年知成都府过都入觐欲述朋党倾邪之状帝将听其来曾布曰元佑变先朝法无一当者奉世有力焉最为漏网恐不足见遂不许明年责光禄少卿分司南京居郴州御史中丞邢恕劾奉世合刘挚倾害大臣附吕大防苏辙遂登政府再贬隰州团练副使徽宗立尽还其官职知定州大名府郓州崇宁初再夺职责居沂兖以赦得归政和三年复端明殿学士薨年七十三奉世优于吏治尚安静文词雅赡最精汉书学常云家世唯知事君内省不愧怍士大夫公论而已得丧常理也譬如寒暑加人虽善摄生者不能无病正须安以处之　　章谊
按宋史本传谊字宜叟建州浦城人登崇宁四年进士第补怀州司法参军历漳台二州教授杭州通判建炎初陈通寇钱塘城闭部使者檄谊聚杭州七县弓兵以张声势会王渊讨贼谊随渊得入城贼平旋加抚定人皆德之帝幸临安苗刘为变帝御楼宰臣百执事咸在人心恟恟帝问群臣曰今日之事何如浙西安抚司主管机宜文字时希孟辄曰乞问三军谊越班斥之曰问三军何义若将鼓乱邪希孟却立屏息帝嘉之事定窜希孟吉阳军谊迁二秩擢仓部员外郎奉使二浙贸易祠牒以济军用以稽迟罢未几召为驾部员外郎迁殿中侍御史张浚宣抚陕西谊奏自赵哲退败事任已重处断太专当除副贰使之自助何赠官谊论其折冲无谋守御无策乃中国招祸之道乞寖免邵青自太平乘舟扺平江所至劫掠谊请置水军于驻跸之地且言古舟师有三等大为阵脚次为战船小为传令皆可为战守之备诏淮南三宣抚措置谊又献战守四策谓金人累岁南侵我亦累岁奔走盖谋国之臣误陛下也比者驻跸扬州有兵数十万可以一战斥堠不明金人奄至逾江而东此宰相黄潜善汪伯彦过也前年移跸建康兵练将勇据长江之险可守矣舟师不设二相异意金人未至遵海而南此宰相吕颐浩过也不知今年守战之策安所从出执政大臣谁为陛下任此事者臣愚谓有江海必资舟&#战守之具有险阻必资郡县防守之力有兵将必驾驭抚循不可为将帅自卫之资有粮赋必漕运转输不可为盗贼侵据之用四者各付能臣分路以办重赏严罚谁敢不用命哉诏问保民弭盗遏寇生财之策谊对曰去奸贪残虐之吏则民可保用循良廉平之吏则盗可弭敌寇未遏以未得折冲御侮之臣财赋未裕以未得掌财心计之臣凡此四者任人不任法则政治可得而治矣诏集议明堂配享胡直儒等请合祭天地而以太祖太宗配谊言稽之经旨则未合参之典故则未尽施之事帝则未为简严今国家既以太祖配天于郊比周之后稷则太宗宜配帝于明堂以比周之文王仁宗皇佑二年始行明堂合祭天地并配祖宗乃一时变礼至嘉佑七年再行宗祀已悟皇佑之非乃罢配享仍彻地示之位故有去并侑烦文之诏如嘉佑之诏则太祖地示已不与祭元丰正祀典之诏则悉罢群祀臣等谓将来明堂大飨宜专祀昊天上帝而以太宗配后不果行绍兴二年除大理卿宰相奏知平江府帝曰谊儒者赖其奏谳平恕使民不冤勿令补外寻除权吏部侍郎乞诏有司编类四选通知之条与一司专用之法兼以前后续降旨挥自成一书如此则铨曹有可守之法奸吏无舞文之弊书成而吏铨有所执守复改刑部侍郎兼详定一司敕令谊奏比修绍兴敕令格式其忠厚之意则本于祖宗其纲条之举则仍于旧贯今在有司为日既久州县推行渐见抵牾欲承疑遵用则众听惑而不孚欲因事申明则法屡变而难守乞诏监司郡守与承用官司参考祖宗旧典各摭新书之阙遗条具以闻然后命官审订删去着为定法迁徽阁直学士枢密都承旨谊奏汉有南北两屯唐有南北两卫皆天子自将之兵祖宗所置殿班亲军处禁门之内皆极天下之选今日神武兵萃于五军多逃亡之余市井之人殿班亲军倚以侍卫者曾无千百愿陛下酌汉唐南北禁卫之意修本朝遴选班直之法选五军及诸州各为一卫合取万人分为两卫则禁卫增严王室大竞矣四年金遣李永寿王翊来求还刘豫之俘及西北人在东南者又欲画江以益刘豫时议难之欲遣大臣为报使参政席益以母老辞荐谊为代加谊龙图阁学士充军前奉表通问使给事中孙近副之谊至云中与粘罕兀室论事不少屈金人谕亟还谊曰万里衔命兼迎两宫必俟得请金人乃令萧庆授书并以风闻事责谊谊诘其所自金人以实告乃还至南京刘豫留之以计得归帝嘉劳之擢刑部尚书是冬帝亲征王师大捷于淮阴谊扈从还临安迁户部尚书谊言祖宗设官理财内则户部外则诸路转运使副东南委输最盛则又置发运以督诸路供输之入皆有移用补助之法户部仰以不乏者也今川广荆湖土贡岁输不入王府者累年矣皆发运使失职之罪也顷因定都汴京故发运使置司真泗今驻吴会则发运当在荆湖南北之间望讨论发运置司之地选能臣以充其任又言户部左右曹之设诸路运司则左曹之属也提举则右曹之属也若复发运司于诸路各置转运使副二员以一员检察常平以应右曹之选则户部财用无陷失矣五年以疾请郡除龙图阁学士知温州适岁大旱斗米千钱谊用刘晏招商之法置场增直以籴米商辏凑其价自平部使者以状闻诏迁官一等六年移守平江时将临幸供亿繁伙谊处之皆当于理召对赐带笏帝曰此不足以偿卿之劳其勿谢明年移跸建康复为户部尚书谊奏屯田之策谓京西湖北淮南东西失业者最多朝廷必欲家给牛种人给钱粮以劝耕则财用不足今三大将各屯一路如各捐数县地均给将士收其余以省转输非小补也七年帝还临安以谊为端明殿学士江南东路安抚大使知建康府兼行宫留守未几提举亳州明道宫代还八年卒年六十一谥忠恪谊宽厚长者故事台官言事非挟怨以快己私即用仇家言为人报复谊独存大体士论归之立朝论事奏疏无数十百篇皆经国济时之策初席益荐谊使金帝曰谊亦母老朕当自谕之谊闻命略无难色戒其家人勿使母知将行告母曰是行不数月即归大似往年太学谒告时尔及还母竟不知其使金也谊卒母年九十二子八人駽驹驷驔骍駧驰骃　　胡世将
按宋史本传世将字承公常州晋陵人宿之曾孙登崇事五年进士第范汝为寇闽以世将为监察御史福建路抚谕使入境韩世忠已平贼迁尚书右司员外郎又迁起居郎迁中书舍人赐三品服兼修政局坐言者落职奉祠未几除徽阁待制知镇江府入为礼部侍郎改刑部出知淇州兼江西安抚制置使属建昌兵变杀守卒婴城以叛世将以便宜发兵讨平之除兵部侍郎复知镇江未几召为给事中兼侍讲直学士院复迁兵部侍郎寻以枢密直学士出为四川安抚制置使兼知成都府宣抚吴玠以军无粮奏请踵至世将既被命入境约玠会议蜀之饷运&#嘉陵江千余里半年始达于是奏用转般折运之法军储稍充公私便之绍兴九年玠卒以世将为宝文阁学士宣抚川陕时关陕初复朝廷分军移屯熙泰鄜延诸道明年夏金人陷同州入长安诸路皆震蜀兵既分声援几绝乃遣大将吴璘田晟出凤翔郭浩出奉天杨政由赤谷归河池不数日璘捷于石壁及扶风金人逡巡不敢度陇分屯之军得全师而还诏除端明殿学士十一年秋朝廷复用兵会母丧命起复遂复陇州破岐下诸屯又取华虢兵威稍振未几疡发于首除资政殿学士致仕恩数视佥书枢密院事卒年五十八命有司给葬事　　萧振
按宋史本传振字德起温州平阳人幼庄重不好弄稍长能自谋学尝奉父命董农役陇亩手不释卷其师谓其父曰此儿远大器也未冠游郡庠既冠升太学时有号三贤者推振为首登政和八年进士第调信州仪曹时州郡奉神霄宫务侈靡振不欲费财劳民与守议不合会方腊寇东南距信尤近守欲危振檄振摄贵溪弋阳二邑既而王师至衢又檄振督军饷振治办无阙大将刘光世见而喜之欲以军中俘馘授振为赏振辞曰岂可不冒矢石而贪人之功乎诸邑盗未息守复檄振如初振悉意区处许其自新贼多降者守以赃去振独为办行守愧谢之调婺州兵曹兼工曹时振妇翁许景衡以给事中召振祝之曰公至朝幸勿见荐景衡询其故振曰今执政多私其亲愿为时革弊景衡然之时盗贼所至猖獗婺卒扬言欲叛以应贼官吏震恐振选诸邑土兵强勇者几千人日习武以备蓄异谋者稍惧有一兵官素得军士心守疑而罢之群卒数百人被甲挺刃斩仪门入振闻即往群卒皆罗拜呼曰某等屈抑愿兵曹理之振使之言厉色叱曰细事耳车驾南巡大兵咫尺汝速死耶可急释械当为汝言众拜谢而去郡守由是益相信事悉与谋尝议城守振请以钱数万缗庸工板筑未数月城垒屹然一毫无扰任满归告其亲曰家世业农幸有田可力以奉甘旨振不愿仕或荐于朝授婺州教授改秩乞祠以执政荐召对敷奏数事皆中时病帝大喜拜监察御史明年冬以亲老乞补外章七上不许面奏曰臣事亲之日短事陛下之日长指心自誓今日之事父母乃他日之事陛下也遂除提点浙西刑狱寻召为宗正少卿俄擢侍御史振本赵鼎所荐后因秦桧引入台时刘大中与鼎不主和议振遂劾大中以摇鼎大中既出振谓人曰如赵丞相不必论盍自为去就鼎遂罢后振知绍兴府改兵部除徽阁待制知湖州陛辞奏曰国家讲和恐失诸将心宜遣使抚谕示以朝廷息兵宽民意虽两国通好战御之备宜勿弛帝曰卿欲奉亲求便岂不知朕有亲哉振曰臣之亲所系者一夫也陛下之亲所系者天下也陛下以天下为心圣孝愈光矣帝叹其忠将行白桧曰宰相如一元气不可有私私则万物为之不生桧不悦振至州桧欲取羡余振遗桧书谓财用在天下如血气之在一身移左以实右则病矣桧属以私事又不克尽从以亲老乞祠提举太平观后知台州海寇势张振至克之二十二年以杨炜在狱供涉镌徽阁待制谪居池州初炜将上书责李光徇秦桧和议时振为侍御史炜见振道书意振然其言及振知台州而炜治邑有声每大言无顾忌振击节称善遂荐炜改秩又移书于桧从子秦昌时俾同荐之属吏密语振曰炜尝以书责李参政及太师昌时义不当举待制亦不可举振曰吾业已许之岂可中辍遂因炜狱中供前事而贬明年诏除敷文阁待制知成都府安抚置制使军储适阙仓吏以窘告振奏留对籴米八万斛以足军食以其直归计所总计者利在掊克即先告桧谓振唱为阙乏之语风御史劾振要誉复谪池阳而总计者以谮得蜀帅既而专用罗织掊克其民民益思振桧死语得闻帝大感悟亟遣振还成都父老欢呼蜀道振至一切以宽治或问其故振曰承纵弛革之当严今继苛刻非宽则民力瘁矣帝嘉振治行谓宰臣沈该汤思退曰四川善政前有胡世将今有萧振进秩四等加敷文阁学士卒于成都府治年七十二振两为蜀守威行惠孚死之日民无老稚相与聚哭于道遗表至帝悼惜之赙银五百两绢五百匹赠四官振好奖善类端人正士多所交识其间有卓然拔出者迄为名臣振居濒江自父微时见过客与掌渡者争多溺死振造大舟佣工以济人感其德相与名其江为萧家渡云有文集二十卷子诚忱　　薛弼
按宋史本传弼字直老温州永嘉人登政和二年进士第调怀州刑曹杭州教授初颁五礼新书定着释奠先圣误用下丁弼据礼是正州以闻诏从其议监左藏东库内侍王道使奴从旁视绢美恶多取之弼白版曹穷治人严惮之靖康初金兵攻汴京李纲定议坚守众不悦弼意与纲同围解迁光禄寺丞尝言姚平仲不可恃未几而败纲求太原弼言金必再至纲不当去宜先事河北金人果再入始命刑部侍郎宋伯友提举河防弼以检点粮草从之为计画甚切皆不能用乃乞罢归改三门白波辇运寻主管明道宫提举淮东盐事改湖南运判杨么据洞庭寇鼎州王燮久不能平更命岳飞讨之么陆耕水战楼船十余丈官军徒仰视不得近飞谋益造大舟弼曰若是则未可以岁月胜矣且彼之所长可避而不可斗也今大旱湖水落洪若重购舟首勿与战逐筏继江路&#其上流使彼之长坐废而精骑直捣其垒则破坏在目前矣飞曰善兼旬积寇尽平进直秘阁时道殣相望弼以闻帝恻然命给钱六万&#广西常平米六万斛鄂州米二十万斛振之且使讲求富弼青州荒政民赖以苏王彦自荆移襄迁延不即赴彦所将八字军皆中原劲卒朝廷患其恣横以弼直徽阁代之彦殊不意弼径入府受将吏谒大骇弼曲折譬晓彦感悟即日出境除岳飞参谋官飞毋死遁于庐山张宗元摄飞事飞将张宪移疾部曲汹汹生异语弼谓诸将曰太尉力乞张公而诏使随至岳军素整今而哗哄是汝曹累太尉也诸将以谂宪宪佯悟曰相公腹心惟参谋知之众乃定除户部郎官再知荆南桃源剧盗伍俊既招安复谋叛提点刑狱万俟不能制乃以委弼弼许俊以靖州俊喜曰我得靖则地过桃源远矣俊至则斩以徇迁秘阁修撰陕西转运使以左司郎官召知虔州移黄州时福州大盗有号管天下伍黑龙满山红之属其众甚盛钤辖李贵为贼所获民作山寨自保守臣莫将议委漳泉汀建募强壮游手各千人为效用与殿司统制张渊同措置未及行诏升弼集英殿修撰与将两易弼至郡漕臣以游手易聚难散恐为他日患闻于朝事下弼议弼谓昔守章贡有武夫周虎臣陈敏者丁壮各数百皆能战视官军可一当十乃奏虎臣为副将敏为巡检选丁壮千人号奇兵日给糗粮责以灭贼自是岁费钱三万六千余&#米九千石凡四年而贼平弼知广州擢敷文阁待制卒年六十三初秦桧居永嘉弼游其门弼在湖北除盗归功于万俟桧诬岳飞下吏以中司鞫狱飞父子及宪皆死朱芾李若虚亦坐尝为飞谋议夺职惟弼得免且为桧用屡更事在通籍从官世以此少之　　高登
按宋史本传登字彦先漳浦人少孤力学持身以法度宣和间为太学生金人犯京师登与陈东等上书乞斩六贼廷臣复建和议夺种师道李纲兵柄登与东再抱书诣阙军民不期而会者数万王时雍纵兵欲尽杀之登与十人屹立不动钦宗即位擢吴敏张邦昌为相敏又雪前相李邦彦无辜乞加恩礼起复之登上书曰陛下自东宫即位意必能为民兴除大利害践祚之始兵革扰攘朝廷政事一切未暇人人翘足以待事息而睹惟新之政奈何相吴敏张邦昌又纳敏党与之言播告中外将复用李邦彦道路之人无不饮恨而去是陛下大失天下之望臣恐人心自此离矣太上皇久处邦彦等于政府纪纲紊乱民庶愁怨方且日以治安之言诱误上皇以致大祸仓皇南幸不获宁居主辱臣死此曹当尽伏诛今乃偃然自恣朋比为奸蒙蔽天日陛下从敏所请天下之人将以陛下为不明之君人心自此离矣再上书曰臣以布衣之微贱臣言系宗社之存亡未可忽也于是凡五上书皆不报因谋南归忽闻邦昌各与远郡一时小人相继罢斥与所言偶合者十七八登喜曰是可以尽言矣复为书论敏未罢不报初金人至六馆诸生将遁去登曰君在可乎与林迈等请随驾隶聂山帐中而帝不果出金人退师敏遂讽学官起罗织屏斥还乡绍兴二年廷对极意尽言无所顾避有司恶其直授富川主簿宪董弅闻其名檄谳六郡狱复命兼贺州学事学故有田舍法罢归买马司登请复其旧守曰买马养士孰念登曰买马固急矣然学校礼义由出一日废衣冠之士与堂下卒何异守曰抗长吏耶曰天下所恃以治者礼义与法度尔既两弃之尚何言守不能夺卒从之摄狱事有囚杀人守欲奏裁曰阴德可为登曰阴德岂可有心为之杀人者死而可幸免则被死之冤何时销满秩士民丐留不获相率馈金五十万不告姓名白于守曰高君贫无以养愿太守劝其咸受登辞之不可复无所归请置于学买书以谢士民归至广会新兴大饥帅连南夫檄发廪振济复为糜于野以食之愿贷者听所全活万计岁适大稔而偿亦及数民投牒愿留者数百辈因奏辟终其任召赴都堂审察遂上疏万言及时议六篇帝览而善之下六议中书秦桧恶其讥己不复以闻授静江府古县令道湖州守汪藻馆之藻留与修徽宗实录固辞或曰是可以阶改秩登曰但意未欲尔遂行广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮&#谓不能行诚不至尔豪民秦琥武断乡曲持吏短长号秦大虫邑大夫以下为其所屈登至颇革而登喜其迁善补处学职他日琥有请属登谢却之琥怒谋中以危法会有诉琥侵贷学钱者登呼至面数琥声气俱厉叱下白郡及诸司置之法忿而死一郡快之帅胡舜陟谓登曰古县秦太师父旧治实生太师于此盍祠祀之登曰桧为相亡状祠不可立舜陟大怒摭秦琥事移荔浦丞康宁以代登登以母病去舜陟遂创桧祠而自为记且诬以专杀之罪诏送静江府狱舜陟遣健卒捕登属登母死舟中&#葬水次航海诣阙上书求纳官赎罪帝闵之故人有为右司者谓曰丞相云尝识君于大学能一见终身事且无忧上书徒尔为也登曰某知有君父不知有权臣既而中书奏故事无纳官赎罪仍送静江狱登归葬其母讫事诣狱而舜陟先以事下狱死矣事卒昭白广漕郑鬲赵不弃辟摄归善令遂差考试摘经史中要语命题策闽浙水灾所致之由郡守季仲文即驰以达桧桧闻震怒坐以前事承旨编管容州漳州遣使臣谢大作持省符示登登读毕即投大作上马大作曰少入告家人无害也登曰君命不敢稽大作愕然比夜巡检领百卒复至登曰若朝廷赐我死亦当拜敕而后就法大作感登忠义为泣下奋剑叱巡检曰省符在我手中无他语也汝欲何为吾当以死捍之鬲不弃亦坐镌一官登谪居授徒以给家事一不介意惟闻朝廷所行事小失则颦蹙不乐大失则恸哭随之临卒所言皆天下大计后二十年丞相梁克家疏其事以闻何万守漳言诸朝追复迪功郎后五十年朱熹为守奏乞褒录赠承务郎登事其母至孝舟行至封康间阻风方念无以奉晨膳忽有白鱼跃于前其学以慎独为本所著家论忠辨等篇有东溪集行世
　政事部名臣列传二十一
　　宋八
　　王居卿
按宋史本传居卿字寿朋登州蓬莱人以进士至知齐州提举夔路京东刑狱盐铁判官建言商贾转百货市塞上者听以家赀抵于官为给长券至卖所并轮征税直公私便之出知扬州改京东转运使青州河贯城中苦泛溢为病居卿即城立飞梁上设楼橹下建门以时闭启人诵其智徙河北路河决曹村居卿立软横二埽以遏怒流而不与水争朝廷赏其功建以为都水法召拜户部副使提举市易擢天章阁待制河北都转运使知秦州太原府卒年六十二居卿俗吏特以言利至从官　　陈桷
按宋史本传桷字李壬温州平阳人以上舍贡辟雍政和二年廷对第三授文林郎冀州兵曹参军累迁尚书虞部员外郎政和七年提点福建路刑狱福州调发防秋兵资粮不满望杀帅臣变生仓卒吏民奔溃阖城震骇桷入乱兵中谕以祸福贼气沮邀桷奏帅臣自毙桷诡从其请间道驰奏以前奏不实待罪朝廷以桷知变释之叛兵既调行乃道追杀首恶二十余人一方以安建炎四年五月复除福建路提刑寻以疾乞祠主管江州太平观绍兴三年召为金部员外郎升郎中时言事者率毛举细务略大利害桷抗言今当专讲治道之本修政事以攘敌国不当以细故勤圣虑如平时也又言刺史县令满天下不能皆得人乞选监司重其权久其任除太常少卿又陈攻守二策在于得人心修军政五年除直龙图阁知泉州明年改两浙西路提刑乞置乡县三老以厚风俗凡宫室车马衣服器械定为差等重侈靡之禁八年迁福建路转运副使十年复召为太常少卿适编类徽宗御书成诏藏敷文阁桷以为旧制自龙图至徽皆设学士待制杂压着令龙图在朝请大夫之上至徽在承议郎之上每阁相去稍远议者疑其不伦直敷文阁者缀徽则与诸阁小异降之则班列太卑欲参酌取中并为一列不必相远庶几名位有伦仰称陛下严奉祖宗谟训之意又言祫祭用太牢此祀典之常驻跸之初未能备礼止用一羊乞检会绍兴六年诏旨复用太牢十一年除权礼部侍郎赐三品服普安郡王出阁奉诏与吏部太常寺讨论典故桷等议以国本未立宜厚其礼以系天下望乃以皇子出阁礼例上之或以为太重诏以不详具典故专任已意怀奸附丽与吏部尚书吴表臣礼部尚书苏符郎官方云翼丁仲宁太常属王普苏籍并罢寻以桷提举江州太平观十五年知襄阳府充京西南路安抚使襄汉兵火之余民物雕瘵桷请于朝以今之户数视承平时纔二十之一而赋须尚多乞重行蠲减明年金房兵叛桷遣将平之而后以闻汉水决溢漂荡庐舍躬率兵民捍御堤岸赖以无虞以疾乞祠除秘阁修撰提举江州太平兴国宫二十四年改知广州充广南东路经略安抚使未至而卒年六十四桷宽洪酝藉以诚接物而恬于荣利当秦桧用事以永嘉为寓里士之夤缘攀附者无不躐登显要桷以立螭之旧为人主所知出入顿挫晚由奉常少卿擢权小宗伯复以议礼不阿忤意遂罢其节有足称自号无相居士有文集十六卷子汝楫汝贤汝谐孙岘以词学擢第官中书舍人直学士院　　李璆
按宋史本传璆字西美汴人登政和进士第调陈州教授入为国子博士出知房州时既榷官茶复强民轮旧额贫无所出被系者数百人璆至即日尽释之宣和三年廷议将取燕璆闻之曰百辟卿士一倡共和国家安危其几在是上疏切谏大略谓太祖以圣武得天下将士皆百战之余以是而取燕云宜易为力然赵普辈无敢赞其决者盖识天下大势且重民命故也今承太平之业父老幸不识兵虽不得燕云地何阙于汉疏奏不省及燕既平责监英州清溪镇明年赦还为郎寻试中书舍人建言元佑名臣子孙久被废锢宜少宽之宦官谭稹出师河北以无功废将复进用璆不肯书行会山东盗起州县不能制至河北无见粮军士汹汹璆条奏十事忤大臣意罢绍兴四年以集英殿修撰知吉州江西兵素剽悍璆始视事有相挻为乱者亟捕诛首谋者抚循其余大布恩信境内遂安累迁徽阁直学士四川安抚制置使成都旧城多毁圮璆至首命修筑俄水大至民赖以安三江有堰可以下灌眉田百万顷久废弗修田莱以荒璆率都刺史合力修复竟受其利眉人感之绘像祠于堰所间遭岁饥民徙发仓振活无虑百万家治蜀之政多可纪有清溪集二十卷　　韩肖胄
按宋史本传肖胄字似夫祁州安阳人曾祖琦祖忠彦再世为相父治肖胄以荫补承务郎历开封府司录与府尹同对殿中徽宗问其家世赐同上舍出身除卫尉少卿赐三品服寻假给事中充贺辽国生辰使既还时治守相州请祠肖胄因乞补外侍疾诏除直秘阁知相州代其父任陛辞帝曰先帝诏韩氏世官于相卿父子相代荣事也在相四年王师傅燕肖胄策幽蓟且有变宜阴为守备已而金骑入境野无所掠而去建炎二年知江州入为祠部郎迁左司尝言中原未复所恃长江之险淮南实为屏蔽沃野千里近多荒废若广修农事则转饷可省兵食可足自是置局建康行屯田于江淮又应诏陈五事曰远斥堠戢戍兵防海道援中原修军政擢工部侍郎时川陕马纲路通塞不常肖胄请于广西邑州置司互市诸蕃马诏行之时召侍从问战守计肖胄条奏千余言帝称其所对事理简当吏部尚书席益叹曰援古证今切于时用非世官不能也绍兴二年诏百官各言省费裕国强兵息民之策肖胄言天下财赋窠名旧悉隶三司今户部惟有上供之目而已问诸路窠名于户部户部不能悉问诸州窠名于漕司漕司不能悉失一窠名则此项遂亡愿诏诸路漕司括州县出纳可罢罢之可并并之立为定籍漕司总诸州户部总诸路则无失陷矣经费之大莫过养兵今人亡而冒请者众愿立诸军覆实之法重将帅冒请之罪则兵数得实饷给不虚省费裕国此其大者生民常赋之外迫以军期吏缘为奸敛取百端复为寇所迫逐田桑失时寇去复业未及息肩催科之吏已呼其门矣愿诏郡邑招集流散官贷之种俟及三年始责其赋置籍书之以课殿最强兵息民此其先者时多所采纳又请复天地日月星辰社稷之祀于是下有司定一岁祭礼迁吏部侍郎时条例散失吏因为奸肖胄立重赏俾各省记编为条目以次行之舞文之弊始革阵亡补官得占射差遣而在部常调人守待不能注授且有短使重难肖胄请阵亡惟许本家用恩例异姓候经任收使遂无不均且严六部出入之禁而请托不行三年拜端明殿学士同佥书枢密院事充通问使以胡松年副之肖胄慨然受命时金酋粘罕专执政方恃兵强持和战离合之策行人皆危之肖胄入奏曰大臣各徇己见致和战未有定论然和乃权时之宜他日国家安强军声大振誓当雪此雠耻今臣等行或半年不返命必复有谋宜速进兵不可因臣等在彼而缓之也将行母又语之曰汝家世受国恩当受命即行勿以我老为念帝称为贤母封荣国夫人肖胄至金国金人知其家世甚重之往返纔半年自帝即位使者凡六七年未尝报聘至是始遣人偕来肖胄先北使入对与朱胜非议不合力求去以旧职知温州提举临安府洞霄宫五年诏问前宰执战守方略肖胄言女真等军皆畏服西兵劲锐喜战今三帅所统多西人吴玠继有捷奏军声益振敌意必摇攻战之利臣固知之自荆襄至江淮绵亘数千里不若择文武臣僚按行计度求险阻之地屯兵积粮则形势相接今淮东西虽命宣抚使然将屯置司乃在江上所遣偏裨分守不过资以轻兵势孤力弱难以责其固志当移二将于江北使藩篱可固又言诸大将之兵自主庭户更相雠疾若欲并遣进攻宜先命总帅分以精锐自成一军号令既一则诸将畴敢不听命畿甸山东关河之民怨金人入骨当以安集流亡私怀归附为先今淮南江东西荒田至多若招境上之人授田给粮捐其赋税必将接迹而至又奏江之南岸旷土甚多沿江大将各分地而屯军士旧为农者十之五六择其非甚精锐者使之力耕农隙则试所习之技艺秋成则均以所种之禾麦或募江北流徒及江南无业愿迁之人分给之刱为营屯止则固守出则攻讨起知常州召赴行在提举万寿观寻除佥书枢密院事和议已定复命肖胄为报谢使接伴者逆于境谓当称谢恩使肖胄论难三四反遂语塞既至金遣人就馆议事肖胄随问随答众皆耸听其还给毡车及顿递宴设自肖胄始除资政殿学士知绍兴府寻奉祠与其弟膺胄寓居于越几十年事母以孝闻弟不至不食所得恩泽皆先给宗族卒年七十六谥元穆琦守相作昼锦堂治作荣归堂肖胄又作荣事堂三世守乡郡人以为荣　　李弥大按宋史李弥逊传弥逊弟弥大字似矩登崇宁三年进士第以大臣荐召对除校书郎迁监察御史假太常少卿充契丹贺正旦使时传闻燕民欲归汉徽宗遣弥大觇之使还奏所闻有二或谓彼主淫刑灭亲种类畔离女真侵迫国势危殆为可取或谓下诏罪已擢用耆旧招赦盗贼国尚有人未可取莫若听其自相攻并迁起居郎试中书舍人同修国史童贯宣抚永兴走马承受白锷恃贯不报师期朝廷止从薄责弥大缴奏以为边报不至非朝廷福锷坐除名弥大亦出知光州移知鄂州召为给事中兼校正御前文籍详定官拜礼部侍郎金人大举入侵李纲定城守之策命弥大为参议与纲不合罢未几除刑部尚书初朝廷许割三镇金人既而遣种师道师中援河北姚古援河东弥大上疏乞起河东西境麟府诸郡及陕西兵以济古之师起河东路及京东近郡兵以济师道师中之师为腹背攻劫之图遂除弥大河东宣抚副使张师正领胜捷军败于河东溃归弥大诛之复遣余卒援真定余卒叛宣抚罢命弥大知陕州河东破小将李彦先来谒言军事弥大壮之留为将戍崤渑间以遏敌诏遣使召援弥大未敢进会永兴帅范致虚&#兵勤王檄弥大充诸道计议行至方城道阻乃率众赴大元帅府建炎元年除知淮宁府到郡未几杜用等夜叛弥大缒城出贼散乃还坐贬秩寻诏为吏部侍郎帝如杭州命权绍兴府试户部尚书兼侍读吕颐浩视师以弥大为参谋官弥大奏王导谢安为都督未尝离朝廷今边圉幸无他颐浩不宜轻动又言已为天子从官非宰相可辟乞于诸军悉置军正如汉朝故事以察官郎官为之陛下必欲留臣当别为一司伺察颐浩过失忤旨出知平江府中丞沈与求劾弥大谋间君臣妄自尊大夺职归知静江府奏广西边防利害入为工部尚书未几罢去广西提刑韩璜劾其在静江日断强盗死罪引绞入斩贬两秩绍兴十年卒年六十一　　柳约
按宋史本传约字元礼秀州华亭人大观三年上舍进士试中学官为霸州教授徙睦州入为辟雍正迁博士改宣议郎充广亲宅宗子博士约深于经学属辞粹微大为学者师慕提举福建盐事召对论内外学正次乞罢内外官列堂曰投牒求官以厚风俗授秘书省校书郎进著作佐郎徽州司录改通判宿州召拜监察御史靖康初兼权殿中侍御史论三镇不可弃改尚书工部员外进左司员外郎父忧去官服除以直显谟阁充御营司参谋官迁太常少卿高宗将幸平江约疏言兵可进毋退以示怯于敌乃以直龙图阁知台州未赴徙严州兼浙西兵马都监节制管内军马当是时金人大入杜充拥众北去列郡震恐莫有奔问官守者约于横溃中屹保孤城悉力捍御境内按堵则慨然上书请纠合诸郡克复吴会上嘉其忠进右文殿修撰守郡如故诏以军兴费出无艺吏慢弗虔柳约独谨赋输率先程督进秩一等又诏约郡当兵冲而能不辞难不避事益严列栅保绥一方朕甚嘉之其以约充集英殿修撰召入对奖劳再三擢权户部侍郎约于是感激尽言凡例外宣索皆执奏不进论吴幵等罪未正非所以厉臣节诸大将提兵入觐各名其家将有尾大不掉之患皆人不敢言者又言军兴科需百出望官户名田过制者与编户均一科敷请增诸路酒钱其半令提刑司桩管以备军费皆从之会高丽请修贡议遣使报聘上顾廷臣无出约右加试户部侍郎充其选且将大用当路忌之讽言者诬以事罢为提举太平观居七年复秘阁修撰金人归侵疆起知蔡州被命而往一无顾避既而金人渝平传檄河南守臣皆举城降约独遣使数辈于武昌得报而后返未几以敷文阁待制食祠禄十有五年卒赠四官约天性至孝母病甚泣祷于天愿损寿以益亲寿母寻愈约竟先母两月卒　　卢知原弟
法原

按宋史本传知原字行之湖州德清人以父任知歙县因近臣荐赴都堂审察累迁梓州路转运副使时承平既久戎备皆弛知原招补兵籍筑城亘二十余里王黼当国费出无艺知原因疏言之黼怒罢去久之起提点京东刑狱改江西转运副使过阙入奏徽宗勉之曰卿在蜀道功效甚休遂赐三品服先是纲运阻于重江吏卒并缘为奸知原悉意经理故先诸道上京师进一官寻除直秘阁为江淮荆浙等路发运使升秘阁修撰提举河北以言者劾褫职归吏部高宗即位复龙图阁知温州时叶浓陷建州扬勍陷处州知原缮甲兵增城浚隍声势隐然帝东幸知原繇海道转粟及金缯十余万至台州召见称奖擢右文殿修撰管内安抚使在郡四年民绘像祠之王师讨范汝为召为添差两浙转运使罢提举太平观都督孟庾辟为参谋改徽阁待制知临安府谏官唐辉言知原为政乖谬诏复为都督府参谋官章再上遂以旧职奉祠绍兴十一年十月卒弟法原字立之自知雍丘县积官太府少卿赐同上舍出身使辽还迁司农卿赐三品服为吏部尚书以官秩次第履历总为一书功过殿最开卷了然吏不能欺坐王黼累罢为显谟阁待制绍兴元年提举临安洞霄宫张浚承制起知夔州寻为龙图阁学士川陕等路宣抚处置副使进端明殿学士川陕宣抚副使金人攻关辅叛将史斌陷兴州诸郡多应者法原命诸将坚壁言战者斩众以为怯未几河东经制使王燮以乏食班师法原开关纳之与燮同破斌复兴州方巨盗充斥秦陇叛兵欲窥蜀法原极意拊循严为备御传檄诸路人心稍安视山川险阻分地置将自洮岷至阶城关师古主之屯通川文龙至威茂刘锜主之屯巴西前后屡捷上所倍重会兀朮攻关为吴玠所败法原素与玠不睦玠因奏功讼法原不济师不馈粮不铨录立功将士帝手诏诘问法原自辩甚力上颇不直之忧恚卒于军始法原为川陕宣抚使上从容谓知原曰朕方以川陕付法原盖兄弟皆以才见称于世故并用之也　　葛胜仲
按宋史本传胜仲字鲁卿丹阳人登绍圣四年进士第调杭州司理参军林希荐试学官及词科俱第一除兖州教授入为太学正上幸学多献颂者胜仲独献赋上命中书第其优劣胜仲为首差提举议历所检讨官兼宗正丞始朝廷以从臣提举议历所至是代以郭天信胜仲力请罢之稍迁礼部员外郎会御史中丞石公弼言僖祖原庙增置殿室违元丰之旧诏礼官议胜仲建言予而复夺在常人犹难之况在天之灵乎议者非之贵知歙州休宁县复召为礼部员外郎权国子司业时朝廷命诸生习雅乐乐成进一官迁太常卿宋自建隆至治平所行典礼欧阳修尝裒集为书凡百篇号太常因革礼诏胜仲续之增为三百卷诏藏太常及建春宫以胜仲兼谕德胜仲为仁孝学三论献之太子复采春秋战国以来历代太子善恶成败之迹日进数事诏嘉之徙太常少卿除国子祭酒寻知汝州李彦括田破产者众胜仲请蠲不当括者彦怒劾胜仲上寝其奏改湖州寻徙邓州朱&#先求白雀之属胜仲不与至是媒孽其短罢归建炎中范宗尹为相凡前日以朋附被罪远贬者咸赦还复知湖州时群盗纵横声摇诸郡胜仲修城郭作战舰阅士卒贼知有备引去岁大饥发官廪振之民赖以济绍兴元年丐祠归十四年卒年七十三谥文康子立方官至侍从孙邲为右相自有传　　沈晦按宋史本传晦字元用钱塘人翰林学士沈遘孙宣和间进士廷对第一除校书郎迁著作佐郎金人攻汴京借给事中从肃王枢出质斡离不军金人再攻也与之俱南京城陷邦昌伪立请金人归冯澥等晦因得还真为给事中高宗即位言者论晦虽使金艰苦而封驳之职不可以赏劳除集英殿修撰知信州帝如扬州将召为中书舍人侍御史张守论晦为布衣时事帝曰顷在金营见其慷慨士人细行岂足为终身累耶不果召知明州移处州帝如会稽移守婺州贼成皋入寇晦用教授孙邦策率民兵数百出城与战大败晦欲斩邦策已而释之时浙东防遏使傅崧卿在城中单骑往说皋皋遂降进徽阁待制以言者论晦妄用便宜指挥行事降集英殿修撰提举临安府洞霄宫寻复徽猷阁待制知宣州移知建康府甫逾月以御史常同论罢绍兴四年起知镇江府两浙西路安抚使过行在面对言藩帅之兵可用今沿江千余里若令镇江建康太平池鄂五郡各有兵一二万以本郡财赋易官田给之敌至五郡以舟师守江步兵守隘彼难自渡假使能渡五郡合击敌虽善战不能一日破诸城也若围五郡则兵分势弱或以偏师缀我大军南侵则五郡尾而邀之敌安敢远去此制稍定三年后移江北粮饷器械悉自随又自乞分兵二千及召募敢战士三千参用昭义步兵法期年后京口便成疆藩时方以韩世忠屯军镇江不果用刘麟入寇世忠拒于扬州晦乞促张俊兵为世忠援赵鼎称晦议论激昂帝曰晦诚可嘉然朕知其人言甚壮胆志颇怯更观临事能副所言与否然晦不为世忠所乐寻提举临安府洞霄宫起为广西经略兼知静江府先是南州蛮酋莫公晟归朝岁久用为本路钤辖羁縻之后遁去旁结诸峒蛮岁出为边患晦选诸将罗统戍边招诱诸酋喻以威信皆诣府请降晦犒遗之结誓而去自是公晟孤立不复犯边晦在郡岁买马三千匹继者皆不能及进徽猷阁直学士召赴行在除知衢州改潭州提举太平兴国宫卒晦胆气过人不能尽循法度贫时尤甚故累致人言然其当官才具亦不可掩云　　卫肤敏
按宋史本传肤敏字商彦华亭人以上舍生登宣和元年进士第授文林郎南京国子博士寻改教授六年召对改宣教郎秘书省校书郎命假给事中贺金主生辰肤敏奏曰彼生辰后天宁节五日金人未闻入贺而反先之以失国体万一金使不来为朝廷羞请至燕山候之彼若不来则以币置境上而已帝可其奏既至燕金贺使果不至遂置币而返七年复假给事中以行及庆源府逢许亢宗还语金国事曰彼且大入其势不可往肤敏至燕报愈急众惧不敢进肤敏叱曰吾将君命以行其可止乎既至金国知其兵已举殊不为屈及将还金人所答国书欲以押字代玺肤敏力争曰押字岂所以交邻国论难往复卒易以玺及受书欲令双跪肤敏曰双跪乃北朝礼安可令南朝人行之哉争辩逾时卒单跪以受金人积不说中道羁留且半年至涿州新城与干离不遇遣人约相见拒之不可遂语之曰必欲相见其礼当如何曰有例肤敏笑曰例谓趋伏罗拜此礼焉可用北朝止一君耳皇子郎君虽贵人臣也一介之使虽贱亦人臣也两国之臣相见而用君臣之礼是北朝一国有二君也金人气折始曰唯所欲肤敏长揖而入既坐金人出誓书示之肤敏却不视曰远使久不闻朝廷事此书真伪不可知因论用兵事又以语折之几复为所留靖康初始还进三官迁吏部员外郎会高丽遣使来贺命假太常少卿往接之朝论欲改称宣问使肤敏曰国家厚遇高丽久矣今边事方作不可遽削其礼失远人心愿姑仍旧乃复称接伴使既至明州会京师多难乃便宜称诏厚赐使者遣还建炎元年复命自劾矫制之罪高宗嘉赏迁卫尉少卿建议两河诸郡宜降蜡书许以世袭使各坚守陕西山东淮南诸路并令增陴浚隍徙民入城为清野计命大臣留守汴京车驾早幸江宁帝颇纳之迁起居舍人言前日金人凭陵都邑失守朝臣欲存赵氏者不过一二人而已其他皆屈节受辱不以为耻甚者为敌人敛金帛索妃嫔无所不至求其能诈楚如纪信者无有也及金人伪立叛臣僭窃位号在廷之臣逃避不从及约寇退归位赵氏者不过一二人而已其他皆委质求荣不以为愧甚者为叛臣称功德说符命主推戴之议草劝进之文无所不为求其击朱泚如段秀实者无有也今陛下践祚之初苟无典刑何以立国凡前日屈节敌人委质伪命者宜差第其罪大则族次则诛又其次窜殛下则斥之远方终身不齿岂可犹祠禄使尘班列哉又言今二帝北迁寰宇痛心愿陛下愈自贬损不忘报雪卑宫室非饮食恶衣服减嫔御斥声乐以至岁时上寿春秋锡宴一切罢之虽飨郊庙亦不用乐必俟两宫还阙然后复常庶几精诚昭格天地感动人心拜右谏议大夫兼侍读言行在颇兴土木之役非所以示四方乞罢筑承庆院升阳宫又奏凡黜陟自中出者皆由三省乃得奉行或戾祖宗成宪者皆许执奏时内侍李志道以赦恩复保庆军承宣使添差入内都知肤敏极论罢之初钦宗内侍昭庆军承宣使容机围城中时乞致仕高宗即位命起之肤敏言自古帝王未有求阉寺于闲退而用者遂寝后父邢焕除徽猷阁待制太后兄子孟忠厚显谟阁直学士肤敏言非祖宗法焕寻换武职忠厚自若俄迁肤敏中书舍人肤敏恳奏曰昔司马光论张方平不当参知政事自御史中丞迁翰林学士光言以臣为是则方平当罢以臣为非则臣当贬今两无所问而迁臣臣所未谕臣虽不肖愿附于司马光又言事母后莫若孝待戚属莫若恩劝臣下莫若赏今陛下顺太母以非法非所谓孝处忠厚以非分非所谓恩不用臣言而迁其官非所谓赏一举而三失矣帝命宰相谕肤敏曰朝廷以次迁官非因论事也肤敏犹不拜居家逾月及忠厚改承宣使诏后族勿除从官肤敏始拜命又言中书根本之地舍人所掌不特演纶而已凡命令不合公议者率封还之会肤敏知贡举有进士向烈对省试策谬称臣谏官李处遁乞正考官卤莽之罪以集英殿修撰提举洞霄宫或谓肤敏在后省论事为黄潜善汪伯彦所恶故因事斥之三年春召赴行在时帝次平江肤敏入见言及时事泣下帝亦泣曰卿今宜知无不言有请不以时对肤敏谢曰臣顷尝三为陛下言扬州非驻跸之地乞早幸江宁今钱塘亦非帝王之都宜须事定亟还金陵因陈所以守长江之策帝善其言翌日再对归得疾然犹力疾扈跸至临安俄除刑部侍郎未拜谒告归华亭就医许之迁礼部侍郎初肤敏久疾卧舟中不能朝时苗刘之变帝未反正宰相朱胜非言于隆佑太后以肤敏称疾坐观成败无人臣节及卒始明其非伪云年四十九特赠大中大夫子仲英仲杰仲循　　薛徽言
按宋史本传徽言字德老温州人登进士第为枢密院计议官绍兴二年遣使分行诸路徽言在选中以权监察御史宣谕湖南时郴道桂阳旱饥徽言请于朝不待报即谕漕臣发衡永米以赈而以经制银市米偿之所刺举二十人使还他使皆进擢宰相吕颐浩以徽言擅易守臣而移用经制银出知兴国军入为郎迁右司擢起居舍人时秦桧与金人议和徽言与吏部侍郎晏敦复等七人同拜疏争之一日桧于上前论和徽言直前引义固争反复数刻中寒疾而卒高宗念之赙绢百匹特与遗表恩　　刘才邵
按宋史本传才邵字美中吉州庐陵人其上世鹗太宗召见未及用而卒尝愤五季文辞卑弱仿杨雄法言着法语八十一篇行于世才邵以大观二年上舍释褐为赣汝二州教授复为湖北提举学事管干文字宣和二年中宏词科迁司农寺丞靖康元年迁校书郎高宗即位以亲老归侍居闲十年御史中丞廖刚荐之召见迁秘书丞历驾部员外郎迁吏部员外郎典侍右选事先是宗室注宫观岳庙例须赴部远者或难于行才邵言许经所属以闻于部依条注拟行之而便迁军器监既而迁起居舍人未几为中书舍人兼权直学士院帝称其能文时宰忌之出知漳州即城东开渠十有四为与斗门以潴汇决溉田数千亩民甚德之两奉祠绍兴二十五年召拜工部侍郎兼直学士院寻权吏部尚书以疾请祠加显谟阁直学士卒赠通奉大夫才邵气和貌恭方权臣用事之时雍容逊避以保名节所著&#溪居士集行世　　唐文若按宋史本传文若字立夫眉山人父庚在文苑传文若少英迈不群为文豪健登进士第分教潼川府给事中勾涛荐自代诏赴行在所既至而勾涛出不得见文若奏书阙下略曰昔汉高慢士四皓去之而西鄙少廉耻之人光武礼贤严光友之而东都多节义之士陛下屈万乘之尊驻跸东南两宫将归五路初复正宜市朽骨式怒蛙以来豪杰与之共治宁遽惜此数刻之对耶书奏翌日召对便殿高宗大悦特旨改令入官通判洋州洋西乡县产茶亘陵谷八百余里山穷险赋不尽括使者韩球将增赋以市宠园户避苛敛转徙饥馑相藉文若力争之赋迄不增再通判遂宁府会大水民多漂死文若至城上发库钱募游者振活甚众又力请于朝除田租二万一千顷免场务税二十余所筑长堤以捍水势自是无水患秦桧死上访蜀士于魏良臣以文若对二十六年以光禄丞召改秘书郎为文思箴以献其略曰于赫我皇兵既休矣兵休如何莫若治兵居安思危邦乃攸宁爰整其旅文王以兴载舞干羽舜仁用成向戍弭兵春秋所惩萧俯去兵祸乱乃萌师则多矣军则强矣纵弛不绳犹曰无人兵非以残以兵休兵凡千五百余言自桧主和朝论讳言兵故文若以此风焉迁起居郎劝上收用西北人材以固根本上深纳之将命以掌制时有为宣和执政请恩为司谏凌哲所弹文若喜其直作禾黍诗以美之侍御史周方崇以为讥己劾文若狂诞出知邵州上屡为近臣言唐文若无罪可改近郡知饶州兴学宫减田租奇耗二万石又请岁籴常平义仓之储什三与民平市农末俱利而粟不腐遂以着令余干尝有剧盗巡尉不能制文若遣牙兵捕而戮之加直敷文阁移知温州三十一年召为宗正少卿金人犯边文若求对首建大臣节制江上之议上谕大臣以文若与虞允文杜莘老马骥才皆可用复除起居郎时诸将北出捷书日闻上下有狃志独文若忧之图上元嘉北伐故事上谕文若以创业所历艰苦及敌情反复甚悉文若对曰愿陛下深察大势趋策之长而避其短无循前代轨辙则大善未几诸军退守金主自将围大将王权于历阳权遁淮南尽没诏百官廷议文若画三策一请上亲征二乞遣大臣劳军三乞起张浚工部侍郎许尹是其言众遂列奏上之不报文若寻面对上问曰今计安出卿熟张浚否文若曰浚守道笃学天下属望今四十年天不死浚岭海正为今日上矍然曰援浚者多非卿无以发此数日遣杨存中护江上军缓亲征之期起浚知平江府盖上以浚虽忠&#喜功将士多不附文若复言浚本以孤忠得众寻改浚镇建康府将以为江淮宣抚使中沮之而止乘舆幸江表以起居郎兼给事中直学士院同群司居守驾还迁中书舍人上将内禅前数日手诏追崇皇太子所生父文若既书黄因过周必大诵圣德而疑名称未安归白宰相请更黄堂吏不可文若执不已宰相以闻诏改称本生亲寻又改宗室子偁其后诏称皇兄孝宗嗣位张浚以右府都督江淮军事文若时以疾请外除敷文阁待制知汉州寻改都督府参赞军事浚使行边按守备多所罢行者未还除知鼎州改江州明年浚入相都督府罢其冬金复大入官军悉戍淮文若谓上流当严兵备以定民志奏籍乡丁五万训练有法人倚以固解严和籴大起郡之数八万文若以民劳坚请得减什三旋请祠章三上未报干道元年卒年六十赠左通奉大夫　　范成大
按宋史本传成大字致能吴郡人绍兴二十四年擢进士第授户曹监和剂局隆兴元年迁正字累迁着作佐郎除吏部郎官言者论其超躐罢奉祠起知处州陛对论力之所及者三曰日力曰国力曰天力今尽以虚文耗之上嘉纳处民以争役嚣讼成大为刱义役随家贫富输金买田助当役者甲乙轮第至二十年民便之其后入奏言及此诏颁其法于诸路处多山田梁天监中詹南二司马作通济堰在松阳遂昌之间激溪水四十里溉田二十万亩堰岁久坏成大访故迹迭石筑防置堤阏四十九所立水则上中下溉灌有序民食其利除礼部员外郎兼崇政殿说书干道令以绢计赃估价轻而论罪重成大奏承平时绢匹不及千钱而估价过倍绍兴初年递增五分为钱三千足今绢实贵当倍时直上惊曰是陷民深文遂增为四千而刑轻矣隆兴再讲和失定受书之礼上常悔之迁成大起居郎假资政殿大学士充金祈请国信使国书专求陵寝盖泛使也上面谕受书事成大乞并载书中不从金迓使者慕成大名至求巾帻效之至燕山密草奏具言受书式怀之入初进国书词气慷慨金君臣方倾听成大忽奏曰两朝既为叔侄而受书礼未称臣有疏搢笏出之金主大骇曰此岂献书处耶左右以笏标起之成大屹不动必欲书达既而归馆所金主遣伴使宣旨取奏成大之未起也金庭纷然太子欲杀成大越王止之竟得全节而归除中书舍人初上书崔实政论赐辅臣成大奏曰御书政论意在饬纲纪振积敝而近日大理议刑递加一等此非以严致平乃酷也上称为知言张说除签书枢密院事成大当制留词头七日不下又上疏言之说命竟寝知静江府广西窘匮专藉盐利漕臣尽取之于是属邑有增价抑配之敝诏复行钞盐漕司拘钞钱均给所部而钱不时至成大入境曰利害有大于此乎奏疏谓能裁抑漕司强取之数以宽郡县则科抑可禁上从之数年广州盐商上书乞复令客贩宰相可其说成大出银钱助之人多以为非下有司议卒不易成大说旧法马以四尺三寸为限诏加至四寸以上成大谓互市四十年不宜骤改除敷文阁待制四川制置使疏言吐蕃青羌两犯黎州而奴儿结蕃列等尤桀黠轻视中国臣当教阅将兵外修堡寨仍讲明教阅团结之法使人自为战三者非财不可上赐度牒钱四十万缗成大谓西南诸边黎为要地增战兵五千奏置都监路分吐蕃入寇之路十有八悉筑栅分戍奴儿结扰安静寨发飞山军千人赴之料其三日必遁已而果然白水寨将王文才私娶蛮女常导之寇边成大重赏檄群蛮使相疑贰俄禽文才以献即斩之蜀北边旧有义士三万本民兵也监司郡守杂役之都统司又俾与大军更戍成大力具其不可诏遵旧法蜀知名士孙松寿年六十余樊汉广甫五十九皆挂冠不仕表其节诏召之皆不起蜀士由是归心凡人才可用者悉致幕下用所长不拘小节其杰然者露章荐之往往显于朝位至二府召对除权吏部尚书拜参知政事两月为言者所论奉祠起知明州奏罢海物之献除端明殿学士寻帅金陵会岁旱奏移军储米二十万振饥民减租米五万水贼徐五窃发号静江大将军捕而戮之以病请闲进资政殿学士再领洞霄宫绍兴三年加大学士四年薨成大素有文名尤工于诗上尝命陈俊卿择文士掌内制俊卿以成大及张震对自号石湖有石湖集揽辔录桂海虞衡集行于世　　张孝祥
按宋史本传孝祥字安国历阳乌江人读书一过目不忘下笔顷刻数千言年十六领乡书再举冠里选绍兴二十四年廷试第一时策问师友渊源秦埙与曹冠皆力攻程氏专门之学孝祥独不攻考官已定埙冠多士孝祥次之曹冠又次之高宗读埙策皆秦桧语于是擢孝祥第一而埙第三授承事郎签书镇东军节度判官谕宰相曰张孝祥词翰俱美先是上之抑埙而擢孝祥也秦桧已怒既知孝祥乃祁之子祁与胡寅厚桧素憾寅且唱第后曹泳揖孝祥于殿庭以请婚为言孝祥不答泳憾之于是风言者诬祁有反谋系诏狱会桧死上郊祀之二日魏良臣密奏散狱释罪遂以孝祥为秘书省正字故事殿试第一人次举始召孝祥第甫一年得召由此初对百言乞总揽权纲以尽更化之美又言官吏忤故相意并缘文致有司观望锻炼而成罪乞令有司即改正又言王安石作日录一时政事美则归己故相信任之专非特安石臣惧其作时政记亦如安石专用己意乞取已修日历详审是正黜私说以垂无穷从之迁校书郎芝生太庙孝祥献文曰原芝以大本未立为言且言芝在仁宗英宗之室天意可见乞早定大计迁尚书礼部员外郎寻为起居舍人权中书舍人初孝祥登第出汤思退之门思退为相擢孝祥甚峻而思退素不喜汪澈孝祥与澈同为馆职澈老成重厚而孝祥年少气锐往往陵拂之至是澈为御史中丞首劾孝祥奸不在卢杞下孝祥遂罢提举江州太平兴国宫于是汤思退之客稍稍被逐寻除知抚州年未三十莅事精确老于州县者所不及孝宗即位复集英殿修撰知平江府事繁剧孝祥剖决庭无滞讼属邑大姓并海囊橐为奸利孝祥捕治籍其家得&#粟数万明年吴中大饥迄赖以济张浚自蜀还朝荐孝祥召赴行在孝祥既素为汤思退所知及受浚荐思退不说孝祥入对乃陈二相当同心戮力以副陛下恢复之志且靖康以来惟和战两言遗无穷祸要先立自治之策以应之复言用才之路太狭乞博采度外之士以备缓急之用上嘉之除中书舍人寻除直学士院兼都督府参赞军事俄兼领建康留守言者改除敷文阁待制留守如旧会金再犯边孝祥陈金之势不过欲要盟宣谕使劾孝祥落职罢复集贤殿修撰知静江府广南西路经略安抚使治有声绩复以言者罢俄起知潭州为政简易时以威济之湖南遂以无事复待制徙知荆南湖北路安抚使筑守金堤自是荆州无水患置万盈仓以储诸漕之运请祠进显谟阁直学士致仕以疾卒年三十八孝宗惜之有用才不尽之叹孝祥俊逸文章过人尤工翰墨尝亲书奏札高宗见之曰必将名世但渡江初大议惟和战张浚主复雠汤思退祖秦桧之说力主和孝祥出入二人之门而两持其说议者惜之　　李植
按宋史本传植字元直泗州临淮人幼明敏笃学两举于乡从父中行客稣轼门太史晁无咎见之曰此国士也以女妻焉靖康初高宗以康王开大元帅府湖南向子諲转运京畿时群盗四起饷道厄绝环视左右无足遣者有以植荐遂借补迪功郎使督四百艘总押犒师银百万粮百万石招募忠义二万余众自淮入徐趋济凡十余战卒以计达时高宗驻师巨野闻东南一布衣统众而至士气十倍首加劳问植占对详敏高宗大悦亲赐之食曰得一士如获拱璧岂特军饷而已承制授承直郎留之幕府植三上表劝进愿蚤正大宝以定人心以应天意三降手札奖谕植感激知遇言无不尽为汪伯彦黄潜善所忌高宗既即位为东南发运司干办公事寻以奉议郎知潭州湘阴县经杨么荡析植披荆棘立县治发廪粟振困乏专以抚摩为急丞相张浚督师江上知植才荐为朝奉郎鄂州通判大盗马友孔彦舟未平植请修战舰习水战分军马为左右翼大破彦舟伏兵诛马友二盗平浚以破贼功上于朝转朝奉大夫通判荆南府秩满除尚书户部员外郎时秦桧当国凡帅府旧僚率皆屏黜浚亦去国植即丐祠奉亲寓居长沙之醴陵十有九年杜门不仕桧死子諲以户部尚书居迩列语及龙飞旧事识植姓名除户部郎中召植始入见帝曰朕故人也方有意大用以母老每辞愿便养除知桂阳军丁母忧归葬哀毁庐墓有白鹭朱草之祥刘镇遗之书曰忠臣孝子元直兼之矣服阕参政钱端礼荐差知琼州陛辞帝慨然曰卿老矣琼管远在海外改知徽州徽俗崇尚淫祠植首以息邪说正人心为事民俗为变转朝请大夫直秘阁改知镇江府迁江淮荆湘都大提点坑冶铸钱公事逾年金人败盟朝廷将大举以植漕运有才略授直敷文阁京西河北路计度转运使植措画有方廷议倚重干道元年迁提刑江西二年直宝文阁江南东路转运使兼知建康军府兼本路安抚使主管行宫留守司事植上书极言防江十策其略曰保荆襄之障以固本根审中军所处以俟大举搜选强壮以重军势度地险厄以保居民避敌所长击其所短金人降者宜加赏劝皆直指事宜不为浮泛疏上帝嘉其言以太府卿召赴阙有疾不克上道遂以中奉大夫宝文阁学士致仕还湘时胡安国父子家南岳下刘锜家湘潭相与往还讲论言及国事必忧形于色始终以和议为恨年七十有六卒有文集十卷题曰临淮集庐陵胡铨为之序谥忠襄子五人汝虞知桃源县汝士朝奉大夫知黄州汝工知昌化军　　汪大
按宋史本传大字仲嘉庆元府鄞县人绍兴七年以父恩补官授衢州江山县尉晓畅吏事登十五年进士第授婺州金华县丞争财者谕以长幼之礼悦服而退李椿年行经界法约束严甚檄大覆视龙游县大请不实者得自陈毋遽加罪改建德迁知昆山县丁父忧免丧差总领淮西江东钱粮干官改干办行在诸司粮料院参知政事钱端礼宣谕淮东辟干办公事充参议官迁大宗丞兼吏部郎官又兼户部右曹入对言总核名实责任臣下因才而任毋违所长量能授官毋拘流品孝宗顾谓左右曰疏通详雅而善议论有用之才也除礼部员外郎丞相洪适荐兼吏部侍郎仍迁主管左选庄文太子初建东宫兼太子左谕德侍讲两日一讲孟子多寓规戒太子尝出龙大渊禁中所进侍燕乐章谕宫僚同赋大曰郑卫之音近习为倡非讲读官所当预白于大子而止迁秘书少监修五礼会要金人来贺假吏部尚书为接伴使寻兼权刑部侍郎又兼崇政殿说书又兼给事中孝宗清燕每访政事尝曰朕每厌宦官女子之言思与卿等款语欲知朝政阙失民情利病苟有所闻可极论之大遂陈耆长雇直隶总经制司并缘法意使里正兼催科之役厉民为甚又论亭户未尝煮盐居近场监贷钱射利隐寄田产害及编氓宜取一等以上充役又论赐田勋戚豪夺相先陵轹州县惟当赐金使自求之又论没入赀产止可行于强盗赃吏至于仓库纲运之负陷者惟当即其业收租以偿既足则给还使复故业转对言捕酒之害及居官者不得铸铜为器上嘉奖曰卿前后所言皆今日可行之事权刑部侍郎升侍讲言有司卒用新制弃旧法轻重舛牾无所遵承使舞文之吏时出以售其奸请明诏编纂书成上进上大悦尚书周执羔韩元吉枢密刘珙以强盗率不处死无所惩艾右司林栗谓太祖朝强盗赃满三贯死无首从不问杀伤景佑增五贯固从宽今设六项法非手刃人例奏裁黥配何所惩艾请从旧法赃满三贯者斩大曰此吾职也遂上奏曰强盗乌可恕用旧法而痛惩之固可也天圣以来益用中典寖失禁奸之意今所议六项法犯者以法行之非此而但取财惟再犯者死可谓宽严适中若皆置之死地未必能禁其为盗盗知必死将甘心于事主矣望稍开其生路乃奏用六项法则死者十七人用见行法则十四人旧法则百七十人俱死遂从大猷议借吏部尚书为贺金国正旦使至旴得叩榜云强盗止用旧法罢六项法还朝自劾求去上闻之复行六项法改权吏部侍郎兼权尚书夜传旨学士院出唐沈既济论选举事曰今日有此敝可行与否诘旦当面对即奏事与今异敝虽似之言则难行上曰卿言甚明既郊差充卤簿使以言去授敷文阁待制提举太平兴国宫起知泉州毗舍邪尝掠海滨居民岁遣戍防之劳费不赀大作屋二百区遣将留屯久之戍兵以真腊大贾为毗舍邪犯境大猷曰毗舍邪面目黑如漆语言不通此岂毗舍邪耶遂遣之故事蕃商与人争斗非伤折罪皆以牛赎大曰安有中国用岛夷俗者苟在吾境当用吾法三佛齐请铸铜瓦三万诏泉广二州守臣督造付之大奏法铜不下海中国方禁销铜奈何为其所役卒不与进敷文阁直学士留知泉州逾年提举太平兴国宫改知隆兴府江西安抚使以大暑讨永新禾山洞寇不利自劾降龙图阁待制落职南康军居住提举太平兴国宫复龙图阁待制提举上清太平宫复敷文阁待制升学士没赠二官大猷与丞相史浩同里又同年进士未尝附丽以千进浩深叹美之好周施叙宗族外族为兴仁录率乡人为义庄二十余亩以为倡众皆欣劝所著有适斋存&#备忘训鉴等书　　蔡洸
按宋史本传洸字子平其先兴化仙游人端明殿学士襄之后徙霅川父伸左中大夫洸以荫补将仕郎中法科除大理评事迁寺丞出知吉州召为刑部郎徙度支以户部郎总领淮东军马钱粮知镇江府会西溪卒移屯建康舳舻相&#时久旱郡民筑陂潴水灌溉漕司檄郡决之父老泣诉洸曰吾不忍获罪百姓也却之已而大雨漕运通岁亦大熟民歌之曰我潴我水以灌以溉俾我不夺蔡公是赖就除司农少卿言镇江三邑税户客户输丁各异请为一体不得自为同异所输丁绢依和买之直计尺折纳人给一钞官自买绢起发公私皆便上嘉纳以户部侍郎召试吏部尚书移户部上谓侍臣曰朕以版曹得人为喜洸常言财无渗漏则不可胜用未几求去除徽阁学士知宁国府陛辞赐坐上慰劳曰卿面有火色风证也朕有二方赐卿洸谢即奉祠以归卒年五十七洸事亲孝曾祖襄未易名请于朝赐谥忠惠所得奉每以振亲戚之贫者去朝之日囊无余赀至售所赐银鞍鞯治行人服其清洁云　　周淙
按宋史本传淙字彦广湖州长兴人父需以进士起家官至左中奉火夫淙幼警敏力学宣和间以父任为郎历官至通判建康府绍兴三十年金渝盟边事方兴帅守难其选士夫亦惮行首命淙守滁阳未赴移越州又徙濠梁淮楚旧有并山水置寨自卫者淙为立约束结保伍金主亮倾国犯边民赖以全活者不可胜计除直秘阁再任孝宗受禅王师进取虹县中原之民翕然来归扶老携幼相属于道淙计口给食行者犒以牛酒至者处以室庐人人感悦张浚视师驻于都梁见淙谋辄称叹且曰有急公当与我俱死淙亦感激至谓头可断身不可去浚入朝悉陈其状上嘉叹不已进直徽阁帅维扬会钱端礼以尚书宣谕淮东复以淙荐进直显谟阁时两淮经践蹂民多流亡淙极力招辑按堵如故劝民植桑柘开屯田上亦专以属淙屡赐亲札淙奉行益力进直龙图阁除两浙转运副使未几知临安府上言自古风化必自近始陛下躬履节俭以示四方而贵近奢靡殊不知革乃条上禁止十五事上嘉纳之降诏奖谕赐金带临安驻跸岁久居民日增河流湫隘舟楫病之淙请疏浚工毕除秘阁修撰进右文殿修撰提举江州太平兴国宫以归上念淙不忘除敷文阁待制起知宁国府趣入奏上慰抚逾渥魏王出镇移守婺州明年春复奉祠亟告老十月卒年六十积阶至右中奉大夫封长兴县男　　吴芾
按宋史本传芾字明可台州仙居人举进士第迁秘书正字与秦桧旧故至是桧已专政芾退然如未尝识公坐旅进揖而退桧疑之风言者论罢通判处婺越三郡知处州处旧苦丁绢重芾损之以新丁补其额何溥荐芾材中御史除监察御史时金将败盟芾劝高宗专务修德痛自悔咎延见群臣俾陈阙失求合乎天地无愧乎祖宗则人心说服天亦助顺矣上韪其言迁殿中侍御史两淮战不利廷臣争陈退避计芾言今日之事有进无退进为上策退为无策既而金主亮薨上疏劝亲征车驾至建康芾请遂驻跸以系中原之望高宗纳其说会有密启还东者下侍从台谏议芾言今欲控带襄汉引输湖广则临安不如建康便经理淮甸应接梁宋则临安不如建康近议者徒悦一时扈从思归之人非为国计臣恐回銮之后西师之声援不接北土之讴吟绝望矣又言去岁两淮诸城望风奔溃无一城能拒守者此秦桧壅塞言路挫折士气之余毒也能反其道则士气日振而见危授命者有人矣知婺州孝宗初即位陛辞陈裴&#对唐宪宗为治先正其心以为临御之初出治大原无越于此上嘉纳至郡劝民义役金华长仙乡民十有一家自以甲乙第其产相次执役几二十年芾舆致十一人者与合宴更其乡曰循理里曰信义以褒异之知绍兴府会稽赋重而折色尤甚芾以攒宫在奏免支移折变鉴湖久废会岁大饥出常平米募饥民浚治芾去大姓利于田湖复废权刑部侍郎迁给事中改吏部侍郎以敷文阁直学士知临安府内侍家僮殴伤酒家保芾捕治之徇于市权豪侧目执政议以芾使金复除吏部侍郎且议以龙大渊为副芾曰是可与言行事者耶语闻得罢不行下迁礼部侍郎力求去提举太平兴国宫时芾与陈俊卿俱以刚直见忌未几俊卿亦引去中书舍人阎安中为孝宗言二臣之去非国之福起知太平州造舟以梁姑溪历阳筑者久役溃归声言欲趋郡境芾呼至城下厚犒遣之而密捕倡乱者系狱以闻诏褒谕知隆兴府芾前后守六郡各因其俗为宽猛吏莫容奸民怀惠利再奉太平祠屡告老以龙图阁直学士致仕后十年卒年八十尝曰视官物当如己物视公事当如私事与其得罪于百姓宁得罪于上官立朝不偶晚退闲者十有四年自号湖山居士为文豪健俊整有表奏五卷诗文三十卷　　周执羔
按宋史本传执羔字表卿信州弋阳人宣和六年举进士廷试徽宗擢为第二授湖州司士曹事俄除太学博士建炎初乘舆南渡自京师奔诣扬州不及遂从隆佑太后于江西还觐会稽寻以继母刘疾乞归就养调抚州宜黄县丞时四境俶扰溃卒相挻为变令大恐不知所为执羔谕以祸福皆敛手听命既又诛其党执首谋者斩以徇邑人德之至绘像立祠绍兴五年改秩通判湖州丁母忧服阕通判平江府召为将作监丞明年春迁太常丞会始议建明堂大乐久废不修诏奉常习肄之访辑旧闻庀阅工器制作始备累迁右司员外郎八月擢权礼部侍郎充贺金生辰使往岁奉使官得自辟其属赏典既厚愿行者多纳金以请执羔始拒绝之使还兼权吏部侍郎请赐新进士闻喜宴于礼部从之军兴废此礼至是乃复同知贡举旧例进士试礼部下历十八年得免举又四试礼部下始特奏名推恩秦桧既以科第私其子士论欢哗为减三年以悦众执羔言祖宗法不可乱繇此忤桧御史劾罢之又六年起知眉州徙阆州又改夔州兼夔路安抚使夔部地接蛮獠易以生事或告溱播夷叛其豪帅请遣兵致讨执羔谓曰朝廷用尔为长今一方绎骚责将焉往能尽力则贳尔一兵不可得也豪惧斩叛者以献夷人自是皆惕息三十年知饶州寻除敷文阁待制干道初守婺州召还提举佑神观兼侍讲首进二说以为王道在正心诚意立国在节用爱人二年四月复为礼部侍郎孝宗患人才难知执羔曰今一介干进亦蒙赐召口舌相高殆成风俗岂可使之得志哉上曰卿言是也一日侍经筵自言学易知数臣事陛下之日短已乃垂涕上恻然即拜本部尚书升侍读固辞不许方士刘孝荣言统元历差命执羔厘正之执羔用刘义叟法推日月交食考五纬赢缩以纪气朔寒温之候撰历议历书五星测验各一卷上之上尝问丰财之术执羔以为&#民之本莫甚于兵古者兴师十万日费千金今尺籍之数十倍于此罢癃老弱者几半不汰之其弊益深论和籴本以给军兴豫凶灾盖国家一切之政不得已而为之若边境无事妨于民食而务为聚敛可乎旧籴有常数比年每郡增至一二十万石今诸路枯旱之余虫螟大起无以供常税况数外取之乎宜视一路一郡一县丰凶之数轻重行之灾甚者蠲之可也上矍然曰灾异如此乃无一人为朕言者即诏从之充安恭皇后菆宫按行使日与阉人接卒事未尝交一谈阉亦服其长者不怨也拜疏求去上谓辅臣曰朕惜其老成宜以经筵留之除宝文阁学士提举佑神观上曰遂除龙图可也经筵二年每劝上以辨忠邪纳谏争上深知其忠明年三月告老上谕曰祖宗时近臣有年逾八十尚留者卿之齿未也命却其章闰月复申前请上度不可夺诏提举江州太平兴国宫赐茶药御书恩礼尤渥公卿祖帐都门外搢绅荣之时闽粤江西岁饥盗起执羔陛辞以为言诏遣太府丞马希言使诸路振救之干道六年卒年七十七执羔有雅度立朝无朋比治郡廉恕有循吏风手不释卷尤通于易　　李蘩
按宋史本传蘩字清叔崇庆晋原人第进士为隆州判官摄绵州岁侵出义仓谷贱粜之而以钱贷下户又听民以茅秸易米作粥及楮衣亲衣食之活十万人明年又饥&#蜀彭汉成都盗贼&#起绵独按堵知永康军移利州提点成都路刑狱兼提举常平岁凶先事发廪蠲租所活百七十万人知兴元府安抚利州东路汉中久饥剑外和籴在州者独多蘩尝匹马行阡陌间访求民瘼有老妪进曰民所以饥者和籴病之也泣数行下蘩感其言奏免之民大悦徙仓部员外郎总领四川赋财军马钱粮升郎中淳熙三年廷臣上言四川岁籴军粮名为和籴实科籴也诏制置使范成大同蘩相度以闻蘩奏诸州岁籴六十万石若从官籴岁约百万缗如于经费之中斟酌损益变科籴为官籴贵贱&#时不使亏毫忽之价出纳&#量勿务取圭撮之赢则军不乏兴民不加赋乃书利民十一事上之前后凡三年蘩上奏疏者十有三而天子降诏难问者凡八讫如其议民既乐与官为市远迩欢趋单饷坐给而田里免科籴始知有生之乐会岁大稔米价顿贱父老以为三十年所无梁洋间绘蘩像祠之范成大驿疏言关外麦熟倍于常年实由罢籴民力稍纾得以尽于农亩孝宗览之曰免和籴一年田间和气若此乃知民力不可重困也擢蘩守太府少卿范成大召见孝宗首问籴事可久行否成大奏李蘩以身任此事臣以身保李蘩孝宗大悦曰是大不可得李蘩也上意方向用而蘩亦欲奏蠲监酒和买之弊以尽涤民害会有疾卒诏以蘩能官致仕恩外特与遗表择一人庶官前此所未有初蘩宰眉山校成都漕试念吴氏世袭兵柄必稔蜀乱发策云久假人以兵柄未有不为患者以武宣之明不能销大臣握兵之祸以宪武之烈不能收藩镇握兵之权危刘氏歼唐室鲜不由此吴挺以为怨后蘩总饷事挺谬奏军食粗恶孝宗以问蘩蘩缄其样以进挺之妄遂穷逾三十年吴曦竟以蜀叛安丙既诛曦每语人云吾等焦头烂额耳孰如李公先见者乎蘩讲学临政皆有源委所著书十八种有桃溪集一百卷　　王庶
按宋史本传庶字子尚庆阳人崇宁五年举进士第改秩知泾州保定县以种师道荐通判怀德军契丹为金人所破举燕云地求援诏师道受降庶谓师道曰国家与辽人百年之好今坐视其败亡不能救乃利其土地无乃基女直之祸乎不听宣和七年金果入寇大宰李邦彦夜召庶问计庶曰宿将无如种师道且夷虏畏服宜付以西兵使之入援邦彦以语蔡攸攸不然以庶为陕西通判兼制置解盐事疆事益棘钦宗欲幸襄邓先命席益为京西安抚使益求庶自副高宗即位除直龙图阁鄜延经略使兼知延安府累立战功进集英殿修撰升龙图阁待制节制陕西六路军马先是河东经制使王燮既遁归东京留守宗泽承制以庶权陕西制置使会宣谕使谢亮入关庶移书曰夏人之患小而缓金人之患大而迫秋高必大举盍仗节率兵举义驱逐渡河徐图恢复亮不能从金人大入庶调兵自沿河至冯翊据险以守金人先已乘冰渡河犯晋宁侵丹州又渡清水河破潼关秦陇皆震庶传檄诸路会期讨贼泾原统制曲端雅不欲属庶以未受命辞居数日告身至又辞金人知端与庶不协并兵寇鄜延庶在坊州闻之夜趋鄜延以遏其冲金人诡道陷丹州州界鄜延之间庶乃自当延安路时端尽统泾原劲兵庶屡督其进端讫不行遂陷延安语在端传初庶闻围急自收散亡往援观察使王燮亦将所部发兴元庶至甘泉而延安已不守既无所归遂以军付燮而自将百骑驰至襄乐劳军尚倚端为助庶至端令每门减从骑之半比至帐下仅数骑端厉声问庶延安失守状且曰节制固知爱身不知为天子爱城乎庶曰吾数令不从谁爱其身者端怒谋即军中诛庶而夺其兵乃夜走宁州见谢亮曰延安五路襟喉今既失矣春秋大夫出疆之义得以专之请诛庶亮曰使事有指今以人臣而擅诛于外是跋扈也公则自为之端沮而归乃夺庶节制使印又拘縻其官属会诏庶守京兆庶先以失律自劾得罢丁内艰时张浚自富平败归始思庶及端之言可用乃并召之庶地近先至力陈抚秦保蜀之策劝浚收熙河秦凤之兵扼关陇以为后图浚不纳求终制不许乃版授参议官浚念端与庶必不相容端未至但复其官移恭州庶因谓浚曰端有反心浚亦畏端得士始有杀端意矣语在端传绍兴五年起复知兴元府利夔路制置使庶以士卒单寡籍兴洋诸邑及三泉县强壮两丁取一三丁取二号义士日阅于县月阅于州厚犒之不半年有兵数万浚言于朝升徽猷阁直学士有谗于浚者徙庶知成都改嘉州明年浚劾庶轻率倾险落职奉祠寻起知遂宁固避得请六年除湖北安抚使知鄂州趋阙上因燕见庶言陛下欲保江南无所事如曰绍复大业都荆为可荆州左吴右蜀利尽南海前临江汉出三川涉大河以图中原曹操所以畏关羽者也上大异之复显谟阁待制知荆南府湖北经略安抚使又复直学士七年十月以兵部侍郎召明年春入对上曰召卿之日张浚已去赵鼎未来此朕亲擢非有左右之助庶顿首谢因奏恢复之功十年未立其失在偏听在欲速在轻爵赏是非邪正混淆诚能赏功罚罪其谁不服昔汉光武以兵取天下不以不急夺其费不知兵者不可使言兵又口陈手画秦蜀利害上大喜即日迁本部尚书阅月拜枢密副使议者乞遣重臣行边遂命庶措置江淮边防京湖宣抚使岳飞闻庶行边遗书曰今岁若不出师当纳节请闲庶壮之庶还朝论金人变诈自渝海上之盟因及飞纳节之语当是时秦桧再相以和戎为事金使乌陵思谋至诏趣庶还庶力诋和议乞诛金使其言甚切金又遣萧通古来许割地还梓宫归太后庶曰和议之事臣所不知凡七疏乞免官乃以资政殿学士知潭州御史中丞勾龙如渊劾庶本赵鼎所荐欺君罔上庶罢归至九江被命夺职徙家居焉十三年御史胡汝明论庶讥讪朝政责向德军节度副使道州安置至贬所卒孝宗思庶言追复其官谥敏节子六人之奇干道中知枢密院事　　张运
按宋史本传运字南仲信之贵溪人唐宰相文瓘之后父贯右通直郎累赠太中大夫运年二十五以太学生登宣和三年进士第赐同上舍出身调桂阳监盐山县丞县阙令运摄县事县与诸獠接壤因俗为治吏民安之临武寇与诸獠合大剽掠运亲帅兵禽之迁潭州攸县尉高宗南渡剧贼王在据岐山潭帅征兵戍岳运将二千人先至岳贼平改临江新淦丞县新被兵令不能支沿江抚谕使张汇劾罢之以运摄县事运拨煨烬考版籍正租赋数月之间敝除而民定绍兴五年通判鼎州贼杨么黄诚拥众数万残破城邑跳梁湖北高宗遣张浚以都督董师岳飞以招讨举兵击之贼率轻锐径趋武溪南兴以临鼎州城中大震运与太守程昌寓勒兵登城控扼上下以张其势贼宵溃澧贼雷德进栅险称乱帅檄运讨之运将都统梁吉等率兵直捣其巢破四十二栅降其众移贰濡须金人犯庐寿等州大将驻兵淮壖以拒之运给饷未尝乏绝岁余以亲老还江东寓居鄱既而丁母及父忧服除起知桂阳监五月而境内称治与部使者奏升监为军大修庠序之教祠汉以来守令有功德于桂阳者卫飒唐羌等七人于学刻续颜氏家训四时纂要等书散之民间使之修德而务本召入对除知达州方大旱入境而雨奏除病民五事召为度支郎中临安楼店务钱岁三十余万缗请以十万归省额户部所储三佛齐国所贡乳香九万一千五百斤直可百二十余万缗请分送江浙荆湖漕司卖之以籴军饷及陈诸路纲运七弊惩革十术远近递输以均劳逸事皆施行兼枢密院检详迁军器监寻改大理少卿请正两浙盐法以宽私鬻之禁绍兴永裕昭慈二陵官地与民犬牙相入请县重价听民持券献纳以免误犯之罪尤明于治狱狱为之空拜刑部侍郎言诸斥逐累赦未还者宜从湔洗诸申请条制多重复抵牾失于太烦诸编置不以赦原不以荫论之类失于太重外路刑狱三经翻异移送大理刀锯数施非所以示远及诸不便皆从之又请广储蓄兴鼓铸修屯田作乡兵亦皆听纳兼权户部侍郎时久雨伤蚕麦及边报有警诏侍从台谏陈弭灾御侮之策运言天灾人事有甚可畏而不足畏者视吾政之修不修有甚可忧而不足忧者视吾自治之善不善宜及边淮建三大镇以守之会金人渝盟特迁户部侍郎以专馈饷丞相陈康伯议遣李宝自四明控制海道众论纷纭运直入赞决以为上策金人果败走因上疏乞降诏抚将士蠲租赋遣信使结豪杰坚城守督汉中将士趋关陕以制其后置四镇三帅于两淮襄汉之间以为内固以图进取以御营随军都转运使从上劳师江上及驾还因入对固请补外乃授集英殿修撰出知太平州当兵饥疾疠之余殚劳徕安辑之方严斥堠攻守之备理财赋造战舰缮甲兵申禁令民赖以安孝宗既受禅运亦请老以敷文阁待制提举江州太平兴国宫寻授广东经略不赴乃复祠禄干道七年鄱大饥运首发粟二千石以振之自是民争出粟以济连上章致政不许以疾卒赠少师左光禄大夫官其后三人嘉定六年赠开府仪同三司　　莫蒙
按宋史本传蒙字子蒙湖州归安人以祖荫补将仕郎两魁法科累官至大理评事提举广南市舶张子华以赃败朝廷命蒙往鞫之蒙正其罪又言秦&#郑时中受子华赂计直数千缗还朝除大理寺正吏部火连坐者数百人久不决命蒙治之蒙察最可疑者留于狱出余人为耳目以踪迹之约三日复来遂得其实系者乃得释黄州倅奏亲擒盗五十余人上命蒙穷竟既至咸以冤告蒙命囚去桎梏引倅至庭询窃发之由斗敌之所远近时日悉皆抵牾折之语塞蒙具正犯数人奏上余释之上谕辅臣曰莫蒙非独晓刑狱可俾理金谷除户部员外郎朝廷遣蒙措置浙西江淮沙田芦场上语之曰得此可助经费归日以版曹处卿蒙多方括责得二百五十三万七千余亩言者论其丈量失实征收及贫民责监饶州景德镇起知光化军谍知金渝盟郡乏舟众以为虑蒙力为办集及敌犯境民赖以济时饷馈急除淮南转运判官蒙迁延不之任右司谏梁仲敏劾其慢命罢官勒停宣谕使汪澈为言于上复旧职召见上谕曰朕常记向措置沙田甚不易蒙谢曰职尔不敢避怨上曰使任责者人人如卿天下何事不成除湖北转运判官未几知鄂州召除户部左曹郎中出知扬州陛辞上以城圮命蒙增筑蒙至州规度城闉分授诸将各刻姓名甃堞间县重赏激劝阅数月告成除直宝文阁学士大理少卿兼详定司敕令官兼权知临安府未几假工部尚书使金贺正旦金庭赐宴蒙以本朝忌日不敢簪花听乐金遣人趣赴蒙坚执不从竟不能夺使还除刑部侍郎改工部侍郎兼临安府少尹以言者罢起知鄂州卒于官年六十一赠奉正大夫
　政事部名臣列传二十二
　　宋九
　　韩彦直
按宋史韩世忠传世忠子彦直字子温生期年以父任补右承奉郎寻直秘阁六岁从世忠入见高宗命作大字即拜命跪书皇帝万岁四字帝喜之拊其背曰他日令器也亲解孝宗丱角之繻傅其首赐金器笔研监书鞍马年十二赐三品服绍兴十七年中两浙转运司试明年登进士第调太社令二十一年世忠薨服除秦桧素衔世忠不附和议出彦直为浙东安抚司主管机宜文字桧死拜光禄寺丞二十九年迁屯田员外郎兼权右曹郎官工部侍郎张浚都督江淮军马檄权计议军事督府罢奉祠干道二年迁户部郎官主管左曹总领淮东军马钱粮会大军仓给粮径乘小舆往察之给米不如数捕吏置于理初代者以乏兴罢交承为&#钱仅二十万明年奏计乃四倍且以其赢献诸朝帝嘉之拜司农少卿进直龙图阁江西转运兼权知江州时朝廷还岳飞家赀产多在九江岁久业数易主吏缘为奸彦直搜剔隐匿尽还岳氏复为司农少卿总领湖北京西军马钱粮寻兼发运副使会时相不乐密启换武授利州观察使知襄阳府充京西南路安抚使七年授鄂州驻札御前诸军都统制条奏军中六事乞备器械增战马革滥赏厉奇功选勇略充亲随等朝廷多从之先是军中骑兵多不能步战彦直命骑士被甲徒行日六十里虽统制官亦令以身帅之人人习于劳苦驰骋如飞事闻诏令三衙江上诸军仿行之八年&#归文班乃授左中奉大夫充敷文阁待制知台州&#祠养亲提举佑神观奉朝请进对言顷自岳飞为帅身居鄂渚遥领荆襄田师中继之始分鄂渚为二军乞复旧又乞并京西湖北转运为一司分官置司襄阳可一事体帝善之迁刑部侍郎明年兼工部侍郎同列议大辟三鞫之弗承宜令以众证就刑欲修立为令彦直持不可白丞相梁克家曰若是则善类被诬必多冤狱且笞杖之刑犹引伏方决况人命至重乎议卒格以议夺吴名世改正过名不当降两官会当遣使于金在廷相顾莫肯先帝亲择以往闻命慨然就道方入境金使蒲察问接国书事论难往复数十蒲察理屈因笑曰尚书能力为主既至几罹祸者数守节不屈金卒礼遣之帝嘉叹迁吏部侍郎寻权工部尚书复中大夫改工部尚书兼知临安府方控辞以言罢提举太平兴国宫寻提举佑神观奉朝请寻知隰州首捕巨猾王永年穷治之杖徙他州奏免民间积逋以郡余财代输之然以累欠内帑坊场钱不发镌一官海寇出没大洋劫掠势甚张彦直授将领土豪等方略不旬日生擒贼首海盗为清枢密奏功进敷文阁学士以弟彦质为两浙转运判官引嫌易泉府&#祠奉亲差提举佑神观仍奉朝请特令佩鱼示异数也入对乞搜访靖康以来死节之士以劝忠义又上荐举乞选人已经关升实历六考无赃私罪犯者杂试以经术法律限其员额定其高下俾孤寒者得以自达定为改官之制又乞令州郡守臣任满日开具本州实在财赋数目具公移与交代者并达台省庶可核实以戢奸弊帝悉嘉纳淳熙十年夏旱应诏言迩者滥刑为致旱之由明年入对论三衙皆所以拱扈宸居而司马乃远在数百里外乞令归司久之再为户部尚书会岁旱乞广籴为先备又乞追贬部曲曾诬陷岳飞者以慰忠魂以言降充敷文阁学士帝追感世忠元勋遣使谕彦直且谓彦直有才力言者诬之彦直感泣奏谢寻提举万寿观有疾帝赐之药进显谟阁学士提举万寿观尝摭宋朝事分为类目名水心镜为书百六十七卷礼部尚书尤袤修国史白于朝下取是书以进光宗览之称善进龙图阁学士提举万寿观转光禄大夫致仕卒特赠开府仪同三司赐银绢九百爵至蕲春郡公　　黄黼
按宋史本传黼字元章临安余杭人也少游太学第进士累迁太常博士轮对言周以辅翼之臣出任方伯汉以牧守之最擢拜公卿唐不历边任不拜宰相本朝不为三司等属不除清望官仁宗时韩琦范仲淹庞籍皆尝经略西事久历边任始除执政边奏复警范仲淹至再请行贝州之变文彦博亲自讨贼乞于时望近臣中择才略谋虑可以任重致远者或上流或委方面习知边防利害地形险厄中外军民亦孚其恩信熟其威名天下无事则取风绩显著者不次除拜以尊朝廷边鄙有警则任以重寄俾制方面出将入相何所不可上嘉奖曰如卿言可谓尽用人之道行太常丞进秘书郎提举江东常平茶盐召为户部员外郎寻除直秘阁两浙路转运判官进直龙图阁升副使辞改直显谟阁浙东濒海之田以旱涝告常平储蓄不足黼捐漕计贷之毗陵饥民取糠&#杂草根以充食郡县不以闻黼取民食以进乞捐僧牒缗钱振济所全活甚众除中书门下检正诸房公事守殿中侍御史兼侍讲迁侍御史行起居郎兼权刑部侍郎以刘德秀论劾奉祠而卒　　范应铃
按宋史本传应铃字旗叟丰城人方娠大父梦双日照庭应铃生稍长厉志于学丞相周必大见其文嘉赏之开禧元年举进士调永新尉县当龙泉茶陵溪峒之冲寇甫平喜乱者诈为惊扰应铃廉得主名捽而治之县十三乡寇扰者不时安抚使移司兼郡初奏弛八乡民租二年诏下如章既而复催以检核之数应铃力争不从即诣郡自言反复数四帅声色俱厉应铃从容曰某非徒为八乡贫民乃深为州家耳民贫迫之急将以不肖之心应之租不可得而祸未易弭也帅色动令免下户既出令复征之应铃叹曰是使我重失信于民也又力争之讫得请民大感悦有大姓与转运使有连家僮恣横厉民应铃笞而系之狱郡吏庭辱令应铃执吏囚之以状闻调衡州录事总领闻应铃名辟为属改知崇仁县始至明约束信期会正纲纪晓谕吏民使知所趋避然后罢乡吏之供需校版籍之欺蔽不数月省簿成即以其簿及苗税则例上之总领所自此赋役均矣夙兴冠裳听讼发擿如神故事无不依期结正虽负者亦无不心服真德秀扁其堂曰对越将代整治如始至岁杪与百姓休息阁债负蠲租税释囚系恤生瘗死崇孝劝睦仁民厚俗之事悉举以行形之榜揭见者嗟叹调提辖文思院干办诸军审计添差通判抚州以言者罢与祠丁内艰服除通判蕲州时江右峒寇为乱吉州八邑七被残毁差知吉州应铃慨然曰此岂臣子辞难时耶即奉亲以行下车首以练兵足食为先务然后去冗吏核军籍汰老弱以次罢行应铃洞究财计本末每鄙榷酤兴利斩五邑悉改为户吉舟车之会且屯大军六万户人劝之榷应铃曰理财正辞吾纵不能禁百姓群饮其可诱之利其赢耶永新禾山群盗啸聚数日间应者以千数应铃察过客赵希邵有才略檄之摄邑调郡兵结隅保分道捣其巢穴擒之诛其为首者七人一乡以定&#叛卒朱先贼杀主帅应铃曰此非小变也密遣谍以厚赏捕之部使者劾其轻发镌一官闲居六年养亲读书泊如也起广西提点刑狱力辞逾年乃拜命既至多所平反丁钱&#民力奏免之召为金部郎官入见首言今以朝行暮改之规&#欲变累年上玩下慢之积习以悠悠内治之敝政欲图一旦赫赫外攘之大功又曰公论不出于君子而参以逢君之小人纪纲不正于朝廷而牵于弄权之阉寺言皆谠直识者韪之迁尚左郎官寻为浙东提点刑狱力&#便养改直秘阁江西提举常平并诡挟三万户风采凛然丁外艰服除迁军器监兼尚左郎官召见奏曰国事大且急者储贰为先陛下不断自宸衷徒眩惑于左右近习之官转移于宫庭嫔御之见失今不图奸臣乘夜半片纸或从中出忠义之士束手无策矣帝为之动容属盐法屡变商贾之赢上夺于朝廷之自鬻下夺于都郡之拘留九江豫章扼其襟喉江右贫民终岁食淡商与民俱困矣应铃力陈四害愿用祖宗入粟易盐之法授直宝谟阁湖南转运判官兼安抚司峒獠蒋何三族聚千余人执县令杀王官帅宪招捕逾年不至应铃曰招之适以长寇亟捕之可也即调飞虎等军会隅总讨之应铃亲临誓师号令明壮士卒鼓勇以前擒蒋时选父子及凶渠五人诛之胁从者使之安业未一月全师而归授直焕章阁上疏谢事不允擢大理少卿再请又不允一旦籍府库核簿书处决官事已遂及家务纤悉不遗僚属劝以清心省事曰生死数也平生学力正在今日帅别之杰问疾应铃整冠肃入言论如平常之杰退翛然而逝应铃开明磊落守正不阿别白是非见义必为不以得失利害动其心书馈不交上官荐举不徇权门当官而行无敢挠以非义所至无留讼无滞狱绳吏不少贷亦未尝没其赀曰彼之货以悖入官又从而悖入之可乎进修洁案奸赃振树风声闻者兴起家居时人有不平不走官府而走应铃之门为不善者辄相戒曰无使范公闻之读书明大义尤喜左氏春秋所著有西堂杂着十卷断讼语曰对越集四十九卷徐鹿卿曰应铃经术似儿宽决狱似隽不疑治民似龚遂风采似范滂理财似刘晏而正大过之人以为名言　　宇文绍节
按宋史本传绍节字挺臣成都广都人祖虚中签书枢密院事父师援显谟阁待制父子皆以使北死无子孝宗愍之命其族子绍节为之后补官仕州县九年第进士累迁宝谟阁待制知庐州时胄方议用兵绍节至郡议修筑古城刱造寨栅专为固圉计淮西转运判官邓友龙谮于胄谓绍节但为城守徒耗财力无益于事胄以书让绍节绍节复书谓公有复雠之志而无复雠之略有开边之害而无开边之利不量国力浪为进取计非所敢知胄得书不乐乃以李爽代绍节召为兵部侍郎兼中书舍人兼直学士院以宝文阁待制知镇江府吴曦据蜀趣绍节赴阙任以西讨之事绍节至谓大臣曰今进攻则瞿唐一关彼必固守若驻军荆南徒损威望闻随军转运安丙者素怀忠义若授以密旨必能讨贼成功大臣用其言遣丙所亲以帛书达上意丙卒诛曦权兵部尚书未几除华文阁学士湖北京西宣抚使知江陵府统制官高悦在戍所肆为杀掠远近苦之绍节召置帐前收其部曲俄有诉悦纵所部为寇者绍节杖杀之兵民皆欢升宝文阁学士试吏部尚书寻除端明殿学士签书枢密院事安丙宣抚四川或言丙有异志语闻廷臣欲易丙绍节曰方诛曦初安丙一摇足全蜀非国家有顾不以此时为利今乃有他耶绍节愿以百口保丙丙卒不易朝廷于蜀事多所咨访绍节审而后言皆周悉事情嘉定六年正月甲午卒讣闻上嗟悼为改日朝享进资政殿学士致仕又赠七官为少师非常典也谥曰忠惠　　张枃
按宋史张浚传浚子枃字定叟以父恩授承奉郎历广西经略司机宜通判严州方年少已有能称浙西使者荐所部吏而不及枃孝宗特令再荐召对差知袁州戢豪强弭盗贼尉获盗上之州枃察知其枉纵去莫不怪之未几果获真盗改知衢州兄栻丧无壮子请祠以营葬事主管五局观迁湖北提举常平奏事帝大喜谕辅臣曰张浚有子如此改浙西督理荒政苏湖二州皆阙守命兼摄焉有执政姻党闭粜枃首治之帝奖其不畏强御迁两浙转运判官未几以直徽阁升副使改知临安府奏除逋欠四万缗米八百斛进直龙图阁都城浩穰奸盗聚慝枃画分地以警捕夜户不闭张师尹纳女掖庭供给使恃以恣横枃因事痛绳之徙其家信州其类帖伏南郊礼成赐五品服权兵部侍郎仍知临安加赐三品服修三复六井府治火延及民居上疏自劾诏削二秩枃再疏乞罢移知镇江寻改明州辞仍知镇江召为户部侍郎面对言事迕时相意高宗崩以集英殿修撰知绍兴府董山陵事召还为吏部侍郎光宗即位权刑部侍郎复兼知临安府绍熙元年为刑部侍郎仍为府尹内侍毛伯益冒西湖茭地为亭外戚有杀其仆者狱具夤缘宣谕求免枃皆执奏论如律孝宗观湖枃以弹压伏谒道左孝宗止辇问劳赐以酒炙京西谋帅进焕章阁学士知襄阳府赐金二百两别赐金百两白金倍之未几进徽猷阁学士知建康府继复命还襄阳宁宗嗣位归正人陈应祥忠义人党琪等谋袭均州副都统冯湛间道疾驰以闻枃不为动徐部分掩捕狱成斩其为首者二人尽释党与反侧以安升宝文阁学士知平江府未行改知建康府升龙图阁学士知隆兴府兼江西安抚使奉新县旧有营田募民耕之亩赋米斗五升钱六十其后议臣请鬻之始征两税和买且加折变民重为困枃悉奏蠲之进端明殿学士复知建康府以疾乞祠卒枃天分高爽吏材敏给遇事不凝滞多随宜变通所至以治辨称南渡以来论尹京者以枃为首子忠纯忠恕自有传　　沈作宾
按宋史本传作宾字宾王世为吴兴归安人以父任入仕监饶州永平监冶铸坚致又承诏造雁翎刀称上意连进两资中刑法科历江西提刑司检法官入为大理评事改秩通判绍兴府帅守兵遇僚吏刚严作宾从容裨赞每济以宽秩满知台州首访民疾苦弛盐禁宽租期均徭役更酒政决滞狱五十日间尽除前政之不便民者邦人胥悦而前守嫉其胜己巧媒&#之罢去民请于朝借留不遂为立留贤碑除大理正亲嫌改大府丞迁刑部郎庆元初历官至淮南转运判官以治办闻直华文阁因其任擢大府少卿总领淮东军马钱粮继升为卿寻除直龙图阁帅浙东知绍兴府入对奏徽州南康军月桩不如期朝廷科降额比年曰权免一次来年督促如初适足启吏奸重民害乞明诏示又楚州武锋一军已招三千五百余人朝廷初欲减戍数年未就纪律一主将望轻二郡守节制不为礼三训练不尽其能愿领本州少假借贵之练习期以岁月考绩用成否上于朝而黜陟之上嘉纳韩胄方用事族有居越者私酿公行作宾逮捕置于狱而窜其奴又论绍兴府和买事语在食货志除两浙转运副使入对奏攒宫一司岁拨经总制钱为缗率四万有奇丹雘未弊加之涂饰墙壁具存从而创易妄费固不足计亡谓惊黩非所以妥神灵彰圣孝今后有合营缮闻于朝下守臣稽核画旨而后兴役上首肯再三而修奉者不乐也除权工部侍郎继兼户部侍郎奏请修绍兴三十一年以前故事复敕令所删修官五员以待选人有才者又乞申严保五法以言者罢归起知镇江府除集英殿修撰改知宁国府除宝谟阁待制知潭州除户部侍郎兼详定敕令官奏湖北当储粟湖南当增兵未几除龙图阁待制知平江府请得节制许浦水军诏可郡有使臣故海盗也作宾使招诱其党既至慰勉之锡衣物又得强勇者几千人置将以统之号曰义士复募郡城内外恶少亦几千人号曰壮士衣粮器械皆视官军而轻捷善斗过之于是海道不警市井无哗寻命参赞督府兼权镇江府请留戍兵千人又欲以江闽新军二千人易旧军千人备不虞朝廷难之遂请祠言者继及之复召为户部侍郎军兴之余国力殚耗见存金&#仅支旬日作宾考逋负柅吏奸阅三月即有半年之储充馆伴使兼权工部尚书会临安阙知府事时相欲奏用作宾力辞除权户部尚书以母忧解服阕授显谟阁直学士知建宁府入觐乞申严诡户之禁除宝谟阁学士江西安抚兼知隆兴府奏部内南安南康龙泉三县迫近溪峒三县令尉及近峒之寨曰秀州曰北乡曰莲塘并永新县之胜乡寨宜就委帅宪两司择才辟置量加赏格又乞诏诸道监司分诣州郡选禁军精练阅改敕其懦弱者为厢军在郡撙钱二十余万缗僚属请献诸朝作宾谓平生未尝献羡以半归帅司犒师半隶本府除焕章阁学士提举隆兴府玉隆万寿宫进显谟阁学士致仕卒于家赠金紫光禄大夫　　应孟明
按宋史本传孟明字仲实婺州永康人少游太学登隆兴元年进士第试中教官调临安府教授继为浙东安抚司干官乐平县丞侍御史葛邲监察御史王蔺荐为详定一司敕令所删定官轮对首论南北通好疆埸无虞当选将练兵常如大敌之在境而可以一日忽乎贪残苛酷之吏未去吾民得无不安其生者乎贤士匿于下僚忠言壅于上闻无乃众正之门未尽开而兼听之意未尽孚乎君臣之间戒惧而不自持勤劳而不自宁进君子退小人以民隐为忧以边陲为警则政治自修纪纲自张矣孝宗曰朕早夜戒惧无顷刻忘退朝之暇亦无他好正恐临朝或稍晏则万几之旷自此始矣次乞申严监司庇贪吏之禁荐举徇私情之禁帝嘉奖久之他日宰相进拟帝出片纸于掌中书二人姓名曰卿何故不及此其一则孟明也乃拜大理寺丞故大将李显忠之子家僮溺死有司诬以杀人逮系几三百家孟明察其冤白于长官释之出为福建提举常平陛辞帝曰朕知卿爱百姓恶赃吏事有不便于民宜悉意以闻因问当世人才孟明对曰有才而不学则流为刻薄惟上之教化明取舍正使回心向道则成就必倍于人帝曰诚为人上者之责孟明至部具以临遣之意咨访之帝一日御经筵因论监司按察顾谓讲读官曰朕近日得数人应孟明其最也寻除浙东提点刑狱以乡部引嫌改使江东会广西谋帅帝谓辅臣曰朕熟思之无易应孟明者即以手笔赐孟明曰朕闻广西盐法利害相半卿到任自可详究事实进直秘阁知静江府兼广西经略安抚初广西盐易官般为客钞客户无多折阅逃避遂抑配于民行之六年公私交病追逮禁锢民不聊生孟明条具驿奏除其弊诏从之禁卒朱兴结集党侣弄兵雷化间声势渐长孟明遣将缚致辕门斩之光宗即位迁浙西提点刑狱寻召为吏部员外郎改左司迁右司再迁中书门下省检正诸房公事宁宗即位拜太府卿兼吏部侍郎庆元初权吏部侍郎卒孟明以儒学奋身受知人主官职未尝幸迁韩胄尝遣其密客诱以谏官俾诬赵汝愚孟明不答士论以此重之　　陈咸
按宋史本传咸字逢儒监察御史升卿次子为叔父巨卿后登淳熙二年进士第调内江县尉县吏受贿赋民不均咸以闻于部使者为下令听民自陈利病而委咸均其赋改知果州南充县转运司辟主管文字岁旱税司免下户两税转运使安节以为亏漕计咸白安节曰苟利于民违之不可因言今楮币行于四川者几亏三百万苟增印百万足以补放免之数安节从之军多滥请咸每裁损帅属以为言咸曰咸首可断滥请不可得蜀岁收激赏权输绢钱民以为病咸白安节核入节出奏岁减二十余万缗擢知资州时久旱咸被命即请帅臣发粟二千余石以振明年东西川皆旱总制二司议蠲民赋而虑亏国课咸请增印未补发引百有九万以偿所蠲议遂决大修学宫政以最闻改知普州开禧元年边事兴四川宣抚使程松奇其才辟主管机宜文字咸首贻书论兵不可轻动劝松搜人才练军实考图籍以疏财用之源视险要以决攻守之计约大将面会以免疑忌之嫌捐金帛募死士以明间探之远出虚捣奇之策审于当用幸胜趋利之谋寝而勿行松复书深纳然实不能用副使吴曦蔑视松易置将兵不关白正使松务为简贵咸忧之复说松收梁洋以北义士为缓急用据险厄立关堡杜支径以备不虞松又不能用迁利路转运判官曦叛臣于金关外四州继没人情大骇咸留大安军督军粮檄其守杨震仲振流民备奸盗众稍安安丙密以曦反谋告咸咸即遣人告松松不之察曦以咸蜀名士欲首胁之以令其余檄咸议事咸不往遂之利州扺城外伪都运使徐景望已挟兵入居台治英宗讳日景望大合乐以享咸力拒之初咸自大安东下遇伪将褚青与语青有悔意至是以主管文字王釜福艾可与共事欲结二人诛景望烧栈阁绝曦援兵既而釜弃官归咸以青不可保谋遂沮李道传问咸计将安出咸曰事极不过一死耳必不为吾蜀累也语家子钦曰咸受国恩厚义当击贼恨无兵权独有下策削发以全臣节会曦以书招之急咸答书劝其禀命既而欲亲谕之遂行遇伪统领孟可道知曦已僭乱曰吾书不可用矣还至后鏊入帐中以刀自断其结披缁而出景望遣兵拘咸于岸曦闻怒甚吴睍劝曦召咸主武兴寺因杀之安丙力为救解乃得释归曦既诛咸语诸子曰吾不能讨贼而弃官守罪也上表自劾安丙杨辅等皆勉其出丙寻奏以咸总蜀赋从之时僭乱后帑藏赤立咸至武兴与丙商榷利病兵政财计合为一家请丙奏于朝核诸司羡余移支常平广惠米铸当五钱榜卖官并权截四路上供汰弱兵二万余规画备至故军兴增支之数八千七百五十余万皆不取于民咸总赋之始赡军帑廪缗不过一千四百五万余粮不过九十一万余料不过二万余咸昼夜精勤调度有方不二岁益昌大军库有楮引百八十万成都免引场桩拨二百一十余万城下三仓军粮四十余万石预借米本一百一十余万又别贮军粮百四十九万石料七万余而布帛丝绵铜铁钱与祠牒不预焉剑外民久苦役调或建议调东西两路及夔路丁壮共其劳令始下民惮行驰诉于安丙乞计直输钱以免行久而不克输者十五余万咸蠲之蜀钱引旧约两界五千余万半藏于官自军兴引皆散于民宣总三司增刱三界通行八千余万价日益落咸捐一千二百余万缗以收十九界之半又与丙议合茶马司之力再收九十一界续造九十三界以兑之于是引价复昂籴价顿减嘉陵江流忽浅或云金人截上流咸不动疏而导之自益昌至于鱼梁馈运无阻金州地险咸增馈米以实之人皆曰金州之险金人不可向何益之为咸曰敌至而虑无及矣未几金人犯上津守赖以固召为司农少卿卒丙列奏其功赐谥勤节初宣谕使吴猎尝表其节诏进二秩咸乞回赠所生父母焉　　杜杲
按宋史本传杲字子昕邵武人父&#仕至江西提点刑狱故杲以任授海门买纳盐场未上福建提点刑狱陈彭寿檄摄闽尉民有甲之子死诬乙杀之验发中得沙而甲舍旁有池沙类发中者鞫鞫子果溺死江淮制置使李&#罗致幕下滁州受兵檄杲提偏师往援甫至民蔽野求入避滁守固拒杲启钥纳之金人围城数重杲登陴中矢益自奋厉卒全其城调江山丞两浙转运使朱在辟监崇明镇崇明改隶淮东总领与总领岳珂议不合慨然引去珂出文书一卷曰举状也杲曰比而得禽兽虽若丘陵弗为珂怒杲曰可劾者文林不可强者杜杲珂竟以负芦钱劾朝廷察芦无亏三劾皆寝淮西制置曾式中辟卢州节度推官浮光兵变杲单骑往诛其渠魁守将争饷金币悉封贮一室将行属通判郑准反之安丰守告戍将扇摇军情且为变帅欲讨之杲曰是激使叛也请与两卒往呼将谕之曰而果无他可持吾书诣制府将即日行一军帖然知六安县民有嬖其妾者治命与二子均分二子谓妾无分法杲书其牍云传云子从父令律曰违父教令是父之言为令也父令子违不可以训然妾守志则可或去或终当归二子部使者季衍览之击节曰九州三十三县令之最也知定远县会李全犯边衍时为淮帅辟通判濠州朝廷以杲久习边事擢知濠州制置大使赵善湘谋复盱眙密访杲杲曰贼恃外援当断盱眙桥梁以困之卒用其策成功金众数万驻榆林阜请降辎重甚富或请诱而图之杲曰杀降不仁夺货不义纳之则有后患谕而遣之召奏事差主管官告院知安丰军善湘与赵范范弟葵出师迁淮西转运判官诏问守御策杲上封曰沿淮旱蝗不任征役中原赤立无粮可因若虚内事外移南实北腹心之地必有可虑时在外谏出师者惟杲一人及兵败洛阳人始服其先见奉崇道祠再知濠州未行改安丰大元兵围城与杲大战明年大兵复大至又大战擢将作监御书慰谕之丞相李宗勉参知政事徐荣叟曰帅淮西无逾杜杲者诏以安抚兼庐州进太府卿淮西制置副使兼转运使复与大元兵战累疏请老不许权刑部尚书淳佑元年乞去愈力擢工部尚书遂以直学士奉祠帝欲起之帅广西以言者罢帝曰杜杲两有守功若脱兵权便有后祸朕何以使人乃起知太平州俄擢华文阁学士沿江制置使知建康府行宫留守节制安庆和无为三郡杲罢杨林堡以其费备历阳淮民寓沙上者护以师首谒程颢祠总领所即张栻宦游处陈像设祀焉置贡士庄蠲民租二万八千石复与大元兵战于真州进敷文阁学士迁刑部尚书引见帝加奖劳乞归不许兼吏部尚书杲随资格通其碍铨宗为精梁成大子赂当国者求铨试杲曰昔沈继祖论朱文公成大亦论真文忠公皆得罪名教者子孙宜废锢安得仕进徽阁奉祠请老升宝文阁致仕帝思前功进龙图阁而杲卒遗表上赠开府杲淹贯多能为文丽密清严善行草急就章晚岁专意理学尝言吾兵间无悖谋左画得于四书子庶　　刘&#
按宋史本传&#字公实衢州西安人绍兴二十七年进士调溧阳主簿时张浚留守建康金师初退府索民租未入者&#白浚言师旅之后宜先抚摩当尽蠲逋赋浚喜即奏阁免由是知之遣其子栻与游教授全州改官知铅山县以外艰去再知常熟县签判潭州王佐为帅负其能盛气以临僚吏&#约以中道多屈而改为及陈峒反所擒贼多&#计策帅上其功曰签判宜居臣上召监进奏院进太常寺主簿迁丞兼兵部郎官提举浙西常平茶盐还淀水湖以泄吴松江二水禁民侵筑毋使逼塞大流民田赖之就迁提刑以洗冤泽物为任间诣狱察不应系者纵遣之御史以介僻劾罢除江西运判江州德化县田逃徙大半守乞蠲税不报&#以见种之税均于荒莱民愿耕者第减之上供自若而逃田尽复除直秘阁淮东转运副使初水败楚州城修补未竟刘超欲移筑&#因接伴金国使入对言国家何苦捐百万缗为军帅幸赏地邪光宗从之除户部郎中淮东总领务场以额钞扺赏阴耗饷计二十年无知此币者&#究核得之以所卖数论赏而总饷增美迁司农少卿淮西总领前主计者请自为都酿抱净息而利赢余其后稍亏反以大军钱佐之邀籴江淮回易如负贩状&#以为失王人之体遂罢之内府宣限既迫每移供军钱以应岁输&#搜吏弊汰冗员分月纲解自是不复那移寻除直宝谟阁江东运副知平江府皆未行除宗正少卿迁起居郎兼实录院检讨官权户部侍郎升同修撰以疾丐祠提举兴国宫除集英殿修撰知宁国府改知绍兴府未几知平江府径归提举兴国宫起知泉州升华文阁待制请兴国祠以归兴国祠满除敷文阁待制致仕嘉定改元召赴行在落致仕除刑部侍郎辞进龙图阁待制知婺州请老以宝谟阁直学士致仕六年卒于家年七十八赠光禄大夫在孝宗朝人臣争承意自献&#奏今日之失在轻听人言昔之施为今复弃置大损盛德孝宗嘉纳之光宗时论人主难克而易流者四曰逸豫无节赐予无度儒臣易&#近幸易昵宁宗时学禁初起党论日兴&#奏愿陛下御之以道容之以德不然元佑崇观之事可鉴也其言皆切中于时自浙西请外凡徙麾节十余年有以淹速讯之&#笑曰吾所欲也其在从班日韩胄旧与周旋无间方居中用事而&#谢绝之常言士以不辱身为重其为少宗正而丞相赵汝愚适归相遇于废寺泥雨不能伸足但僧&#立语曰寄谢余参政某虽去而人才犹在朝廷幸善待之&#曰相公人才即参政人才也使果贤参政之责非宰相之忧也余参政端礼也余继相卒于善类多所全佑&#之助云　　曹叔远
按宋史本传叔远字器远温州瑞安人少学于陈傅良登绍熙元年进士第久之李璧荐为国子学录迕韩胄罢通判涪州后守遂宁营卒莫简苦总领所侵刻相率称乱势张甚入遂宁境辄戢其徒无肆暴曰此江南好官员也入朝为工部郎出知袁州以太常少卿召权礼部侍郎遇事献替多所裨益终徽猷阁待制谥文肃尝编永嘉谱识者谓其有史才子咸用孙邰皆登进士第族子豳　　吴柔胜
按宋史本传柔胜字胜之宣州人幼听其父讲伊洛书已知有持敬之学不妄言笑长游郡泮人皆惮其方严登淳熙八年进士第调都昌簿丞相赵汝愚知其贤差嘉兴府学教授将置之馆阁会汝愚去御史汤硕劾柔胜尝救荒浙右擅放田租为汝愚收人心且主朱熹之学不可为师儒官自是闲居十余年嘉定初主管刑工部架阁文字迁国子正柔胜始以朱熹四书与诸生诵习讲义策问皆以是为先又于生徒中得潘时举吕乔年白于长擢为职事使以文行表率于是士知趋向伊洛之学晦而复明迁太学博士又迁司农寺丞出知随州时再议和好尤戒开边隙旁塞之民事与北界相涉不问法轻重皆杀之郡民梁皋有马为北人所盗追之急北人以矢拒皋皋与其徒亦发二矢北界以为言郡下七人于狱柔胜至立破械纵之具始末报北界而已收土豪孟宗政扈再兴隶帐下后宗政再兴皆为名将筑随州及枣阳城招四方亡命得千人立军曰忠勇廪以总所阙额营栅器械悉备除京西提刑领州如故改湖北运判兼知鄂州甫至值岁歉即乞籴于湖广大讲荒政十五州被灾之民全活者不可胜计改知太平州除直秘阁主管亳州明道宫改直华文阁除工部郎中力辞除秘阁修撰依旧宫观以卒谥正肃二子渊潜俱登进士各有传　　黄畴若
按宋史本传畴若字伯庸隆兴丰城人一岁而孤外大母杜教之淳熙五年举进士授祁阳县主簿邑民有诉僧为盗且杀人移鞫治畴若疑其无证以白提点刑狱马大同且争之甚力已而得真盗大同荐之调柳州教授又调灵川令会万安军黎蛮窃发经略司选畴若条画招捕事宜畴若谓须稽原始乱为区处之方再任岭外用举考改知庐陵县州常以六月督畸零税畴若念民方艰食取任内县用钱三十余缗为民代输两年诸司举为邑最官召赴都堂审察差监行在都进奏院开禧元年都城火畴若应诏上言曰当今之急务有三一曰赋敛征求之无艺二曰都鄙军民之无法三曰守令牧养之无状迁太府寺主簿又迁将作监丞兼皇弟吴兴郡王府教授迁太府寺丞又迁秘书丞兼权礼部郎官兼资善堂说书迁著作郎拜监察御史首章乞天子择宰相宰相择监司又言善为国者必以恐惧修省之训陈于前善为相者必以危亡灾异之事告于上韩胄败畴若上章&#去帝批其奏曰卿怀忠荩朕固知之畴若遂疏邓友龙陈景俊之恶先是江淮督府既罔功罢不更置畴若奏以为和战未决不遣近臣置幕府无以统诸将乞检会前奏亟诏大臣科条人才为宣抚使帝即日以丘崇为江淮制置使寻迁畴若殿中侍御史兼侍讲朝廷与金人约和金人约函致胄首诏令台谏侍从两省杂议畴若与章燮等奏乞枭首然后函送敌国人讥其有失国体畴若奏今帑藏无余岁币若必睥睨于百姓愿自宫禁以及宰执百官共为撙节逐年桩积遂置安边所户部侍郎沈诜条具合节省拘催者畴若复乞依仁宗孝宗两朝成训凡节省事在内诸司选内侍长一员令自行搜访条具来上在外廷三省则委宰掾枢属六曹则委长贰事干浮费者闻奏又乞以官司房廊及激赏库四季所献并胄万亩庄等一并拘桩既而内廷及酒所减省议多格独得估籍奸赃及房廊非泛供须五项总缗钱九百一十三万有奇外桩留产业每岁又可得七十一万五千三百余缗畴若乞令后省类聚更化以来臣下章奏察其可行者以闻付之中书都城谷踊贵诏减价粜桩管米十万石于是淮浙流民交集临安府按籍振济仅不满五千人以三月后麦熟罢振济各给粮遣归畴若谓此实驱之使去耳遂奏乞令核实近甸之人愿归就田者勿问其有未能归者更振济两月淮民见在都城者其家既破又无赢资必难遽去仍与振恤俟早熟乃罢于是诏振济至六月乃止帝以蝗灾令刺举监司不才者畴若同台监考察上之又言湖广盗贼固迫于饥寒然亦有激而成之者黑风峒寇实由官不为决讼所致宜戒湖广诸司申明法禁为贼关防以时平心决讼勿令寨官巡尉侵渔权户部侍郎金使告主亡差充馆伴自军兴费广朝廷给会子数多至是折阅日甚朝论颇严称提民愈不售郡县科配民皆闭门牢避行旅持券终日有不获一钱一物者诏令侍从台省条上所见畴若奏曰物少则贵多则贱理之常也曷若令郡县姑以渐称提先收十一界者消毁勿复支出上下流通则不待称提矣由是峻急之令少宽又疏奏乞崇忠厚延质朴屏绝浮薄之论乞拨买官田充籴本以广常平之储乞令户察一员专监安边所帝皆是之因面求补外退上章降诏不允又连疏&#去会旱蝗复炽御笔令在朝百执事条上封事畴若奏官吏苛刻科役频并赋敛繁重刑法淹延四事册皇太子差充引见礼仪使进华文阁待制知成都府蜀自吴曦叛后制置使移司兴元朝论有偏重之嫌朝廷择人故辍畴若以往三辞不允避讳改宝谟阁待制诏凡属军民利病吏治臧否并许谘访以闻当征积欠十余万畴若亟命榜九邑尽蠲之考官吏冗员非敕命差注者悉罢之为民代输六年布估钱计二十万二千四百缗又别立库储二十五万三千缗期于异日接续代输又籴米十五万石有奇足广惠仓之储又减他赋之重者民力遂宽初沈黎蛮屡犯边畴若至则镂榜晓以祸福青弥两羌遂乞降四年董蛮合其部族入寇犍为利店畴若亟调兵且设方略捕之皆遁去先是畴若廉知嘉定边备废弛而平戎庄子弟可用遂檄嘉定府权免平戎庄是年炭估麻租令庄子弟即日上边为守备会嘉定阙守蛮窥利店无备遂入寇畴若复选西军欲且往防拓牒转运司折支不报蛮再犯龙鸠堡转运司始颇从所请蛮复到龙门隘知有备乃退进龙图阁待制依旧知成都府大使司之师出东路提刑亦征兵三垂告警叙南之报复急两路震动畴若亟移书两军俾速还师守险为后图西师遂退守沐川既而畴若兼制叙州兵甲公事既得专行益严守备蛮首昔丑竟降朝廷赏平蛮功进畴若一秩畴若留蜀四年弊根&#穴苗耨发栉如乞拣留移屯西兵义勇以防窃发以救偏重更用东南贤士使蜀四路而拔蜀守之有治功者为东南监司庶杜州县姻娅之私轻取钱引贴期之费以纾民力皆抗疏请于朝乞力行之复念大元城乃张仪所筑高骈所修圮坏岁久复修费重乃以节缩余钱四十万贯为修城备畴若以制置使留汉中则护诸将为得宜召赴行在入对延和殿迁权兵部尚书太子右庶子八年四月不雨诏求直言畴若条具三事首言比称提楮币州县奉行切迫故因坐减陌被估籍者众乞与给还乞蠲阁下户畸零税赋乞振赡雄淮军之乏寻皆行之落权升左庶子仍兼修中权太子詹事畴若引范镇故事乞归田里十年春差知贡举试礼部尚书以足疾乞归进焕章阁学士知福州力辞乃改提举鸿庆宫关外军溃言者论及畴若落职罢祠后以焕章阁学士致仕所著有竹坡集奏议讲议经筵故事　　陈居仁
按宋史本传居仁字安行兴化军人父太府少卿膏娶明州汪氏女因家焉膏初为汾州教授佐守臣张克戬捍金人后知惠州单马造曾衮垒譬晓降之鄞僧王法恩谋逆事觉或请屠城膏方为御史力论多杀非圣世事胁从者悉宽宥之居仁年十四而孤以荫授铅山尉绍兴二十一年举进士秦桧与膏有故有劝以一见可得美官居仁曰是有命焉终不自通移永丰令入监行在点检赡军激赏酒库所籴场诏修高宗圣政妙选寮属与范成大并充检讨官淮甸交兵魏杞以宗正少卿使金辟居仁幕下时和战未决金兵驻淮北人情恟惧突骑大至弯弓夹道居仁上马犹从容举酒属杞天寒且釂此觞观者壮之乃论金人开道入卒成礼减岁币而还因出疆赏转承议郎授诸王宫大小学教授杞秉国柄居仁忍贫需远次未尝求进虞允文欲引以为用不就允文欲与论兵谢不能退而贻书谓有定力乃可立事若徒为大言终必无成幸成亦旋败允文为之色动徙主军器监簿宗正修玉牒转对言立国须定规模陛下非无可致之资而规模未立孝宗初颇不怿曰朕未尝不立规模居仁奏陛下锐意恢复继乃通和和战守三者迄今未定孰为规模耶允文曰此正前日定力之论某今盖知此言之当也迁将作监丞转国子丞九年进秘书丞入对论文武并用长久之术陛下奖进武臣深得持平救偏之道然未必得智谋勇略之士或多便佞轻躁之徒将复有偏胜之患帝嘉纳权礼部郎官尝言台阁宜多用明习典故之士帝问其人居仁以李焘莫济对甫数日召焘居仁力请外乃知徽州帝令陛辞慰谕遣之至郡告以天子节经费以惠俭瘠不能推广圣德吏则有罪乃招三衙军植二表于庭有输纳中度而遭抑退者抱所输立表下亲视之人无留滞吏不能措手输税者恒裹赢以归邻州有讼多诣台省乞决于居仁秩满邦人挽留由暗道始得去入对帝举新安之政奖之请编类隆兴以来宽恤诏令有曰法久则易玩事久则易怠惟申加戒饬有以儆其观听则千万年犹一日帝曰名言也又言归正忠顺过于优渥而遇战士反轻此曹出万死策勋今老矣添差已罢廪稍半给至&#于市军士解体乞加优恤以终始念功之意坚后生图报之心帝览之嘉叹会驾大阅白石即命再添差两任衣粮全给三军为之呼舞留为户部右曹郎官命未下朝方推会要赏帝曰陈居仁治行为天下第一可因是并赏之特转朝议大夫兼权度支又兼权礼部会枢属阙员方进拟帝曰岂有人才如陈居仁而可久为郎乎即授枢密院检详文字寻为右司迁左司又迁检正中书门下省诸房公事历兼左藏诸库居仁亲视按牍尝谓有罪幸免则冤者何告诬枉者七人皆当叙复执政难之居仁退疏其冤状上之帝曰居仁精审尚复何疑诏以旱求言居仁乞命公卿务行宽大御史京镗极论从窄之敝此风未革假吏部尚书使金还迁起居郎寻兼详定一司敕令兼权中书舍人泛恩滥赏封缴无所避因言恩惠不及小民名为宽逋负实以惠顽民耳名为赦有罪实以惠奸民耳愿尽放天下五等户身丁四等户一半从之安定王子彤乞封妾为夫人居仁缴奏帝喜迎谓有补风教又论君人之道贵在执要今陛下亲细故而忽远事末节而忘大体愿举纲要以御臣下省思虑以颐精神诘旦令清中书之务权直学士院帝曰内外制向委数人今陈居仁一人当之不见其难乞诏大臣博议绝浮费汰冗兵计当省之数定蠲除之目此富民之要术也以集英殿修撰知鄂州筑长堤扞江新安乐寮以养贫病之民拨闲田归之进焕章阁待制移建宁府岁饥出储粟平其价弛逋负以巨万计代输畸零茧税有因告籴杀人者会赦免居仁曰此乱民也释之将覆出为恶遂诛之观察推官柳某死贫不克归二子行&#于道闻而怜之予之衣食买田以养之择师以教之镇江大旱又移居仁守镇江请以缗钱十四万给兵食不报为书以义撼丞相然后许发时密往觇之间遣籴运于荆楚商人商人曰是陈待制耶争以粟就籴居仁区画有方所存活数万计因饥民治古海鲜界港为石丹徒境上蓄泄以时以通漕运治江阴奸僧加宝文阁待制知福州入境有饥民啸聚部分迓兵遮击之首恶计穷自经死治宗室之暴横申蛊毒之旧禁有召命求间者再进华文阁直学士提举太平兴国宫卒赠金紫光禄大夫居仁风度凝远处己应物壹以诚信临事毅然有守所至号称循吏皆立祠祀之有奏议制&#诗文行世子卓　　杨简
按宋史本传简字敬仲慈溪人干道五年举进士授富阳主簿会陆九渊道过富阳问答有所契遂定师弟子之礼富阳民多服贾而不知学简兴学养士文风益振为绍兴府司理行狱必亲临端默以听使自吐露越陪都台府鼎立简中平无颇惟理之从一府史触怒帅令鞫之简白无罪命鞫平日简曰吏过讵能免今日实无罪必擿往事置之法某不敢奉命帅大怒简取告身纳之争愈力常平使者朱熹荐之先是丞相史浩亦以简荐差浙西抚干白尹张枃宜因凶岁戒不虞乃令简督三将兵接以恩信出诸葛亮正兵法肄习之军政大修众大和悦改知嵊县丁外艰服除知乐平县兴学训士诸生闻其言有泣下者杨石二少年为民害简置狱中谕以祸福咸感悟愿自赎由是邑人以讼为耻夜无盗警路不拾遗绍熙五年召为国子博士二少年大帅县民随出境外呼曰杨父会斥丞相赵汝愚祭酒李祥抗章辨之简上书言昨者危急军民将溃乱社稷将倾危陛下所亲见汝愚冒万死易危为安人情妥定汝愚之忠陛下所心知不必深辨臣为祭酒属日以义训诸生若见利忘义畏害忘义臣耻之未几亦遭斥主管崇道观再任转朝奉郎嘉泰四年赐绯衣银鱼朝散郎权发遣全州以言罢主管仙都观嘉定元年宁宗更化授秘书郎转朝请郎迁秘书省著作佐郎兼权兵部郎官转对极言经国之要弭灾厉消祸变之道北境传诵为之涕泣诏以旱蝗求直言简上封事言旱蝗根本近在人心兼考功郎官兼礼部郎官授著作郎将作少监入对答问往复漏过八刻上目送久之兼国史院编修官兼实录院检讨官以面对所陈未行求外补知温州移文首罢妓籍尊敬贤士私鹾五百为群过境内分司干官檄永嘉尉及水寨兵捕之巡尉不白郡简惊曰是可轻动乎万一召乱贻朝廷忧兵之节制在郡将违节制是不严天子命违节制应斩建旗立巡尉庭下召刽手两行夹立郡官盛服立西序数其罪命斩之郡官交进为致悔罪意良久得释奏罢分司其纪律如此寓官置民田负其直简追其隶责之而赏所负势家第宅障官河即日撤之城中欢踊名杨公河帝遣使至郡讥察使于简为先世契出郊迎不敢当从间道走州入客位简闻之不敢入往来传送数四乃驱车反将降半使者趋出立戟门外简亦趋出立使者外顿首言曰天使也某不敢不肃使者曰契家子礼有常尊简曰某守臣使者&#天子命辱临敝邑天使也某不敢不肃遂从西翼偕进礼北面东上简行则常西步则后及阶莫敢升已乃同升自西阶足踧踧莫敢就主席使者曰邦君之庭也礼有常尊简曰春秋王人虽微例书大国之上尊天子也况今天子乎持之益坚使者辞益力如是数刻使者知不可变乃曰某不敏敢不敬承执事尊天子之义即揖而出既就馆简乃以宾礼见仪典旷绝邦人创见之莫不瞿然竦观屏息立简在郡廉俭自将奉养菲薄常曰吾敢以赤子膏血自肥乎闾巷雍睦无忿争声民爱之如父母咸画像事之迁驾部员外郎老稚扶拥缘道倾城哭送入对言尽扫喜顺恶逆之私情善政尽举弊政尽除民怨自销祸乱不作改工部员外郎转对又以择贤久任为言迁军器监兼工部郎官转朝奉大夫又迁将作监兼国史院编修官兼实录院检讨官转朝散大夫金人大饥来归者日以数千万计边吏临淮水射之简戚然曰得土地易得人心难薄海内外皆吾赤子中土故民出涂炭投慈父母顾靳斗升粟而迎杀之蕲脱死乃速得死岂相上帝绥四方之道哉即日上奏哀痛言之不报会有疾请去益力乃以直宝谟阁主管玉局观升直宝文阁主管明道宫秘阁修撰主管千秋鸿禧观特授朝请大夫右文殿修撰主管鸿庆宫赐紫衣金鱼进宝谟阁待制提举鸿庆宫赐金带理宗即位进宝谟阁直学士赐金带宝庆元年转朝议大夫慈溪县男寻授华文阁直学士提举佑神观奉朝请诏入见简屡辞授敷文阁直学士累加中大夫乃提举鸿庆宫寻以宝谟阁学士太中大夫致仕卒赠正奉大夫简所著有甲&#乙&#冠记昏记丧礼家记家祭记释菜礼记石鱼家记又有己易启蔽等书其论治务最急者五其次八一曰谨择左右大臣近臣小臣二曰择贤以久任中外之官三曰罢科举而行乡举里选四曰罢设法道淫五曰治伍法修诸葛武侯之正兵以备不虞其次急者有八一曰募兵屯田以省养兵之费二曰限民田以渐复井田三曰罢妓籍从良四曰渐罢和买折帛暨诸无名之赋及榷酤而禁群饮五曰择贤士教之大学教成使分掌诸州之学又使各择井里之士聚而教之教成使各分掌其邑里之学六曰取周礼及古书会议熟讲其可行于世者行之七曰禁淫乐八曰修书以削邪说此简之志也后咸淳间制置使刘黻即其居作慈湖书院　　李孟傅
按宋史本传孟傅字文授资政殿学士光季子也光谪岭海孟傅才六岁奉母居乡刻志于学贺允中徐度皆奇之而曾几妻以其孙龙大渊黜为浙东总管知孟傅为名门子解后必就语孟傅正色辞之干办江东提刑司易浙东常平司母丧免调江山县丞弃去监南岳庙行在编估局未上改楚州司户参军单车赴官公退闭户读易郡守部使者不敢待以属吏徐积墓在境内芜没既久加葺之修复陈公塘有灌溉之利知象山县守荐为邑最从官多合荐之主管官告院与同列上封事请诣北宫又移书宰相迁将作监主簿丞相赵汝愚初当国适大侵遣孟傅按视江池鄂三大军所屯积粟道除太府丞既复命汝愚去国党论起而孟傅奉使无失指面对言比以使事往返四千里所过民生困穷衣食不赡国之安危以民为本今根本既虚形势俱见保邦之虑宜勤圣念时韩胄连逐留正及汝愚太府簿吴与胄有连姻因言台谏将论朱熹孟傅奋然曰如此则士大夫争之鼎镬且不避兼考功郎复因对言国家长育人才犹天地之于植物滋液渗漉待其既成而后足以供大&#之用今士大夫皆有苟进之心治功未优功能尚薄而意以驰骛于台阁不稍有以扶持正饬之其敝将甚又言武举及军士比试专取其力临敌难以必胜唐世取人由步射弓弩以至马射各以其中之多寡为等级宜采取行之韩胄与孟傅故尝致胄意孟傅谢曰行年六十去意已决胄惭而退请外知江州讼狱止息胄不悦&#归复知处州迁广西提点刑狱改江东提举常平移福建召入对首论用人宜先气节后才能益招徕忠谠以扶正论故人有在政府者折简问劳勤甚孟傅逆知其意即谢曰孤踪久不造朝获一望清光而去幸矣对毕即出关至闽大饥发廪劝分民无流莩胄诛就迁提点刑狱移江东又辞丞相史弥远其亲故也人谓进用其时矣卒归使节角巾还第再奉祠以仓部郎召又辞迁浙东提点刑狱未数月申前请章再上加直秘阁移江东不赴主管明导宫进直宝谟阁致仕卒年八十四常诫其子孙曰安身莫若无竞修己莫若自保守道则福至求禄则辱来有盘溪集宏词类&#左氏说续史杂志记善记异等书行世　　许应龙
按宋史本传应龙字恭甫福州闽县人五岁通经旨坐客曰小儿气食牛应龙应声丈夫才吐凤为对四坐嘉叹入太学嘉定元年举进士调汀州教授差浙东宣抚司掾差户部架阁迁籍田令太学博士时李全时青辈归附应龙入对有荓蜂是惩养虎遗患之说后皆如所言迁国子博士国子丞宗学博士理宗即位应龙首陈正心为治国平天下之纲领迁秘书郎兼权尚左郎官迁著作郎&#外知潮州盗陈三枪起赣州出没江闽广间势炽甚而盗锺全相挻为乱枢密陈韩帅江西任拓捕三路调军分道追剿盗逼境上应龙亟谓水军禁卒土兵弓级分扼要害明间谍守关隘断桥开堑斩木塞涂点集民兵激劝隅总论以保乡并守室庐全妻子搜补亲兵日加训阅既而横冈桂屿相继以捷闻招捕司遣统领官齐敏率师由漳趋潮截赣寇余党应龙谕敏曰兵法攻瑕今锺寇将穷陈寇猖獗若先破锺则陈不战禽矣敏惟命于是诸寇皆平方未解严时有行旅数人隅总搜其橐中金银指为贼党应龙辨其非盗释之皆罗拜感泣始人疑应龙儒者不闲戎事及见其区昼事宜分别齐民静练雍容莫不叹服僚属请上功应龙曰守职捍城保民何功之云距州六七十里曰山斜峒獠所聚&#耕土田不输赋禁兵与哄应龙平决之其首感悦率父老鸣缶击筒踊跃诣郡谢去之日阖郡遮道攀送端平初召为礼部郎官入对帝谓应龙曰卿治潮有声与李宗勉治合齐名应龙顿首曰民无不可化顾牧民者如何耳臣治州幸免旷皆陛下德化所暨臣非曰能之兼荣文恭王府教授力辞迁国子司业祭酒徐侨议学校差职欲先誉望应龙以为不若差以资格资格一定则侥幸之门杜而造请之风息侨以为然时有凭势干职者力却之兼权直舍人院迁国子祭酒摄侍右侍郎兼学士院权直是日罢郑清之乔行简制应龙所草也翼日文德殿宣布毕帝遣中使召应龙谕之曰草制甚善应龙复谢曰臣闻昔人有言进人若将加诸膝退人若将坠诸渊今二相乞罢机政与陛下体貌大臣之意两尽其美可也帝善之就令草敕书戒谕诸阃权吏部侍郎兼侍讲兼权直学士院试吏部侍郎升侍读权兵部尚书时楮币亏甚行简主行称提之说州县希旨奉承贫富猜惧应龙奏从民便节用二说行简然之兼吏部尚书迁兵部兼中书舍人三上章&#外不允兼给事中兼吏部尚书请外诏免兼中书拜端明殿学士签书枢密院事累辞会正言郭磊卿有论疏以端明殿学士提举洞霄宫卒年八十有一赠资政殿学士银青光禄大夫应龙不躁不竞不激不随不妄荐士而亦无伤人害物之事潮州之治最可纪也　　吴渊按宋史本传渊字道父秘阁修撰柔胜之第三子也幼端重寡言苦志力学五岁丧母哭泣哀慕如成人嘉定七年举进士调建德县主簿丞相史弥远馆留之语竟日大悦谓渊曰君国器也今开化新置尉即日可上欲以此处君渊对曰甫得一官何敢躁进况家有严君所当禀命弥远为之改容不复强至官就辟令江东九郡之冤讼于诸使者皆乞送渊改差浙东制置使司干办公事丁父忧诏以前职起复力辞弗许再辞且贻书政府曰人道莫大于事亲事亲莫大于送死苟冒哀求荣则平生大节已扫地矣他日何以事君时丞相史嵩之方起复或曰得无碍时宰乎渊弗顾诏从之服除差浙东提举茶盐司干办公事寻改镇江府节制司沿江制置使司干办公事皆不就知武陵县改杨子县兼淮东转运司干办公事添差通判真州入为将作监丞迁枢密院编修官兼刑部郎官再迁秘书丞仍兼刑部郎官以直焕章阁知平江府兼节制许浦水军提点浙西刑狱会衢严盗起警报至调遣将士招捕之歼其渠魁散其支党以功为枢密院检详诸房文字兼国史院编修官实录院检讨官兼左司进右文殿修撰枢密副都承旨兼右司兼检正适政府欲用兵中原以据关守河为说渊力陈其不可大要谓国家力决不能取纵取之决不能守丞相郑清之不乐而罢出知江州改江淮荆浙福建广南都大提点坑冶都司袁商令御史王定劾渊罢侍御史洪咨夔不直之劾定左迁未几边事果如渊言清之致书引咎巽谢差知镇江府定防江军之扰兼淮东总领以功迁太府少卿复以总领兼知镇江加集英殿修撰知镇江兼总领进权工部侍郎职任如旧权兵部侍郎权户部侍郎再为总领兼知镇江时渊造阙下入对历陈九事甫下殿御史唐璘击之璘盖渊所荐者也遂仍前职提举太平兴国宫久之加宝章阁待制再起知镇江兼总领未几以户部侍郎兼知镇江府召赴行在以宝章阁直学士知太平州寻兼江东转运使时两淮民流徙入境者四十余万渊亟加慰抚而赒济之使之什伍令土着人无相犯旁郡流民焚劫无虚日独太平境内肃然无敢哗者以功加华文阁直学士沿海制置使知庆元府不赴以工部尚书沿海制置副使知江州亦不赴升华文阁学士知隆兴府江西安抚使兼转运副使会岁大侵讲行荒政全活者七十八万九千余人徙知潭州湖南安抚使不赴加敷文阁学士仍知隆兴府安抚转运副使如故改知镇江府兼都大提举浙西沿海诸州军许浦澉浦等处兵船岁亦大侵因渊全活者六十五万八千余人右正言三疏劾渊夺职寻复职提举太平兴国宫未几改鸿庆宫丁母忧服除进龙图阁学士江西安抚使兼知江州寻为沿江制置副使兼提举南康军兵甲公事节制蕲黄州安庆府屯田使湖南峒寇蔓入江右之境破数县袁洪大震渊命将调兵生禽其渠魁乱遂平迁兵部尚书知平江府兼浙西两淮发运使寻兼知平江府岁亦大侵因渊全活者四十二万三千五百余人兼浙西提点刑狱知太平州兼提领两淮茶盐所以功进端明殿学士沿江制置使江东安抚使兼知建康府兼行宫留守节制和州无为军安庆府兼三郡屯田使朝廷付渊以光丰蕲黄之事凡刱司空山燕家山金刚台三大寨嵯峨山鹰山什子山等二十二小寨团丁壮置军分立队伍星联棋布脉络贯通无事则耕有警则御诏以渊兴利除害所列二十有五事究心军民拜资政殿大学士职任如旧与执政恩例封金陵侯复赐锦绣堂忠勤楼大字进爵为公徙知福州福建安抚使改知平江府兼发运使御史刘元龙劾渊帝寝其奏改知宁国府累具辞免且&#祠以本官提举洞霄宫起知潭州湖南安抚使不赴改知太平兼提领江淮茶盐所转荆湖制置大使知江陵府兼夔路策应大使兼京湖屯田大使带行京湖安抚制置大使拜观文殿学士职任如旧兼总领湖广江西京西财赋湖北京西军马钱粮渊调兵二万往援川蜀其后力战于白河沮河玉泉宝佑五年正月朔以功拜参知政事越七日卒赠少师赙银绢以五百计渊有材略迄济事功所至兴学养士然政尚严酷好兴罗织之狱籍入豪横故时有蜈蚣之谣其弟潜亦数谏止之所著易解及退庵文集奏议　　杜庶
按宋史杜杲传杲子庶字康侯幼倜傥有大志性刚劲通宋典故善为文从父兵间习边事未入仕已立战功明堂恩补官大元兵围安丰兵将不相下庶调护咸得其欢心卒协力捍御杲帅淮西辟书写机宜文字庐州围解庶白事庙堂诸将馈金助上功费皆受之赏兴行归悉反所馈迁籍田令兼制机督干监吕文德聂斌军与大元兵战朱皋白冢迁将作监簿杲在建康庶通判和州权知真州郡素缺备庶大修守御具积排杉木始十万株差知兴化军奉祀鸿禧观起知邕州改潮州以言者寝命赴淮东制司议幕过阙迁将作监丞迁司农丞知和州陛辞言今天时不可幸地利不可恃人和不可保苟恃天幸恃长江恃清野而付边事于素不谙历之人未见其可帝嘉纳寻兼淮西提点刑狱浚城濠增守备修学宫知真州兼淮东提点刑狱逾年进直秘阁移淮西兼庐州安抚副使人欢迎如见慈父治绩甚多就任加刑部郎中升宝文阁与大元兵战于望仙白沙城升华文阁开庆元年冬进大理少卿淮东转运副使两淮制置司参谋官特授两淮制置使知扬州射阳湖饥民啸聚庶曰吾赤子也遣将招剌得丁壮万余戮止首恶数人明年四月火抗章自劾召赴行在寻直宝文阁知隆兴府江西转运副使卒　　黄
按宋史本传字子耕隆兴分宁人尝从郭雍朱熹学熹深期之而亦以道自任反复论辨必无所疑然后止举太学进士为瑞昌王簿兼文思院知卢阳县五溪獠犷悍为诗谕之獠感悦有公事莫敢违通判处州经总制有额无钱俗号殿最纲会十年中成赋酌取之阁免逋负钱额钧等独以最闻主管官告院大理寺簿军器监丞岁余三迁乃不乐间行西湖慨然曰我昔在南北山一水一石无不自题品今无复情味何耶&#外知台州谢良佐子孙居台者既播越流落求之民间收而教之勤苦夙夜先劝后禁讼牒销缩郡称平治为济粜仓为抵当库葬民之栖寄暴露者为棺千五百置养济院又刱安济坊以居病囚皆自有子本钱使不废故叶适谓条目建置忧民如家迁袁州哭从弟哀甚得疾卒所著有复斋集　　杨大异
按宋史本传大异字同伯唐天平节度使汉公之后十世祖祥避地醴陵因家焉祥事亲孝亲亡哀毁泣尽继以血庐墓终身有白芝白乌白兔之瑞事闻于朝褒封至孝公赐名木植墓道以旌其孝大异从胡宏受春秋大义登嘉定十三年进士第授衡阳主簿有惠政调龙泉尉摄邑令适岁饥提刑司遣吏和籴米二万石于邑米价顿增民乏食大异即以提刑司所籴者如价发粜民甚德之提刑赵与大怒捃其罪弗得坐以方命移安远尉邑有峒寇扰民官兵致讨积年弗获檄大异往治之大异以一仆负告身自随肩舆入贼峒传呼尉至贼露刃成列以待徐谕以祸福皆伏地叩头愿改过自新留告身为质偕其渠魁数辈出降以赏迁吉州户曹改广西经干复以弭盗赏除四川制置司参议官北兵入成都大异从制置使丁黼巷战兵败身被数创死阖门皆遇难诘旦其部曲窃往瘗之大异复苏负以逃获免进朝奉郎宰石门县就除通判溧阳摄州事皆有惠政去官之日老弱攀号留之大异易服潜去擢知登闻鼓院迁大理寺丞平反冤狱者七召对极言时政得失迕宰相意出知澧州理宗曰是四川死节更生者杨大异耶论事剀切有用之材也何遽出之对曰是人尤长于治民命予节兼庾事进直秘阁提点广东刑狱兼庾事时常平司逋负山积械系追索奸&#百出大异与之约悉纵遣之负者如期毕输吏无所容其奸访张九龄曲江故宅建相江书院以祀九龄改提点广西刑狱兼漕庾二司所至奸吏屏息寇盗绝迹凡可以为民兴利除害者必奏行之复建宣成书院祀张栻吕祖谦广海幅员数千里道不拾遗报政为最未六十即丐致仕不允章四上除秘阁修撰太中大夫提举崇禧观醴陵县开国男食邑三百户赐紫金鱼袋归里第与居民无异学者从之讲肄谆谆相与发明经旨条析理学食祠禄者二十四年卒年八十二子霆霖　　陈埙
子
蒙

按宋史本传埙字和仲庆元府鄞人大父叔平与同郡楼钥友善死钥哭之埙纔四岁出揖如成人钥指盘中银杏使属对埙应声曰金桃问何所据对以杜诗鹦鹉啄金桃钥竦然曰亡友不死矣长受周官于刘着顷刻数千百言辄就试江东转运司第一试礼部复为第一嘉定十年登进士第调黄州教授丧父毁瘠考古礼制时祭仪制祭器行之忽叹曰俗学不足学乃师事杨简攻苦食淡昼夜不怠免丧史弥远当国谓之曰省元魁数千人状元魁百人而恩数逾等盍令省元初授堂除教授当自君始埙谢曰庙堂之议甚盛举自埙始得无嫌乎径部注处州教授以去士论高之理宗即位诏求言埙上封事曰上有忧危之心下有安泰之象世道之所由隆上有安泰之心下有忧危之象世道之所由污故为天下而忧则乐随之以天下为乐则忧随之有天下者在乎善审忧乐之机而已今日之敝莫大于人心之不合纪纲之不振风俗之不淳国敝人偷而不可救愿陛下养之以止励之以实莅之以明断之以武而埙直声始着于天下与郡守高似孙不合去归奉其母召为太学录逾年始至转对言夭道无亲民心难保日月逾迈事会莫留始之锐久则怠始之明久则昏垂拱仰成盛心也不可因以负有为之志遵养时晦至德也不可因以失乘时之机上嘉纳之迁太学博士主宗正寺簿都城火埙步往玉牒所尽藏玉牒于石室诏迁官不受应诏言应上天非常之怒者当有非常之举动历陈致灾之由又有吴潜汪泰亨上弥远书乞正冯榯王虎不尽力救火之罪及行知临安府林介两浙转运使赵汝惮之罚人皆壮之迁太常博士独为袁燮议谥余皆阁笔因叹曰幽厉虽百世不改谥有美恶岂谀墓比哉会朱端常子乞谥埙曰端常居台谏则逐善类为藩牧则务刻剥宜得恶谥以诫后来乃谥曰荣愿议出宰相而下皆肃然改容考功郎陈耆复议合宦者陈洵益欲改埙终不答李全在楚州有异志埙以书告弥远痛加警悔以同群心蚤正典刑以肃权纲大明黜陟以饬政体不纳未几贾贵妃入内埙又言乞去君侧之蛊媚以正主德从天下之公论以新庶政弥远召埙问之曰吾甥殆好名邪埙曰好名孟子所不取也夫求士于三代之上惟恐其好名求士于三代之下惟恐其不好名耳力&#去添差通判嘉兴府弥远卒召为枢密院编修官入对首言天下之安危在宰相南渡以来屡失机会秦桧死所任不过万俟沈该耳胄死所任史弥远耳此今日所当谨也次言内廷当严宦官之禁外廷当严台谏之选于是洵益阴中之监察御史王定劾埙出知常州改衢州寇卜日发漈坑遵江山县而东埙获谍者即遣人致牛酒谕之曰汝不为良民而为劫盗不事耒耜而弄甲兵今享汝牛酒冀汝改业否则杀无赦于是自首者日以百数献器械者重酬之遂以溃散改提点都大坑冶徙福建转运判官侍御史蒋岘常与论中庸不合又劾之主管崇道观逾年迁浙西提点刑狱岁旱盗起捕斩之盗惧徙去安吉州俞垓与丞相李宗勉连&#恃势黩货埙亲按临之弓手戴福以获潘丙功为副尉宗勉倚之为腹心盗横贪害埙至福闻风而去贻书宗勉曰埙治福所以报丞相也传间实走丞相贤辅弼不宜有此宗勉答书曰福罪恶贯盈非君不能治宗勉虽不才不敢庇奸凶惟君留意及获福豫章众皆欲杀之埙曰若是则刑滥矣乃加墨徇于市囚之圜土以吏部侍郎召及为国子司业诸生咸相庆以为得师未几兼玉牒检讨国史编修实录修撰乃辞兼史馆历陈境土之蹙民生之艰国计之匮既无经理图回之素惟有感动转移之策必有为之本者本者何复此心之妙耳又言履泰安而逸乐者有习安致危之理因艰危而兢惧者有虑危图安之机明用舍以振纪纲躬节俭以汰冗滥屏奸妄以励将士抑贵近以宽粜籴结乡社以防窃发黜增刱以培根本今任用混殽熏莸同器遂使贤者耻与同群谏议大夫金渊见之怒埙乞补外不许又辞免和籴转官赏亦不许知温州未上以言罢埙家居时自娱于泉石四方学者踵至轻财急义明白洞达一言之出终身可复忽卧疾戒其子抽架上书占之得吕祖谦文集其墓志曰祖谦生于丁巳岁没于辛丑岁埙曰异哉我生于庆元丁巳今岁在辛丑于是一甲矣吾死矣夫子蒙年十八上书万言论国事吴子良奇之妻以女为太府寺主簿入对极言贾似道为相时国政阙失文多不录为淮东总领似道诬以贪污贬建昌军簿录其家惟青毡耳德佑初礼部侍郎李&#乞放便以刑部侍郎召不赴卒　　史弥巩按宋史本传弥巩字南叔弥远从弟也好学强记绍熙四年入太学升上舍时弥远柄国寄理不获试淹抑十载嘉定十年始登进士第时李开鄂阃知弥巩持论不阿辟谘幕府事寿昌戍卒失律欲尽诛其乱者乃请诛倡者一人军心感服改知溧水县首严庠序之教端平初入监都进奏院转对有君子小人才不才之奏护蜀保江之奏嘉熙元年都城火弥巩应诏上书谓修省之未至者有五又曰天伦之变世孰无之陛下友爱之心亦每发见洪咨夔所以蒙陛下殊知者谓霅川之变非济邸之本心济邸之死非陛下之本心其言深有以契圣心耳矧以先帝之子陛下之兄乃使不能安其体魄于地下岂不干和气召灾异乎蒙蔽把握良有以也出提点江东刑狱岁大旱饶信南康三郡大侵谓振荒在得人俾厘户为五甲乙以等第振粜丙为自给丁籴而戊济全活为口一百一十四万有奇徽之休宁有淮民三十余辈操戈劫人财逮捕法曹以不伤人论罪弥巩曰持兵为盗贷之是滋盗也推情重者僇数人一道以宁饶州兵籍溢数供亿不继请汰冗兵令下营门大噪乃呼诸校谓曰汰不当许自陈敢哗者斩咸叩头请罪诸营帖然廪给亦大省召为司封郎中以兄子嵩之入相引嫌&#祠遂以直华文阁知婺州时年已七十&#祠提举崇禧观里居绝口不道时事卒年八十真德秀尝曰史南叔不登宗衮之门者三十年未仕则为其寄理已仕则为其排摈皭然不污有如此五子长之终刑部郎官能之有之胄之俱进士之子蒙卿咸淳元年进士调江阴军教授早受业色川阳恪为学淹博着书立言一以朱熹为法
　政事部名臣列传二十三
　　宋十
　　胡&#
按宋史本传&#字叔献潭州湘潭人父娶赵方弟雍之女二子长曰显有拳勇以材武入官数有战功事见赵范传&#自幼风神秀异机警不常赵氏诸舅以其类己每加赏鉴成童即能背诵诸经中童子科复从兄学弓马母不许曰汝家世儒业不可复尔也遂感励苦学尤长于春秋绍定三年范讨李全檄&#入幕&#常微服行诸营察众志向归必三鼓后全败遣&#献俘于朝以赏补官五年登进士第即授京秩历官知平江府兼浙西提点刑狱移湖南兼提举常平即家置司性不喜邪佞尤恶言神异所至毁淫祠数千区以正风俗衡州有灵祠吏民夙所畏事&#撤之作来谂堂奉母居之尝语道州教授杨允恭曰吾夜必瞑坐此室察影响咸无有允恭对曰以为无则无矣从而察之则是又疑其有也颖甚善其言以枢密都承旨为广东经略安抚使潮州僧寺有大蛇能惊动人前后仕于潮者皆信奉之前守去州人心疑焉以为未尝诣也已而旱咸咎守不敬蛇神故致此后守不得已诣焉已而蛇蜿蜒而出守大惊得疾旋卒&#至广州闻其事檄潮州令僧舁蛇至至则其大如柱而黑色载以阑槛颖令之曰尔有神灵当三日见变&#过三日则汝无神矣既及期蠢然犹众蛇耳遂杀之毁其寺并罪僧移节广西寻迁京湖总领财赋咸淳间卒赠四官&#为人正直刚果博学强记吐辞成文书判下笔千言援据经史切当事情仓卒之际对偶皆精读者惊叹临政善断不畏强御在浙西荣王府十二人行劫&#悉斩之一日轮对理宗曰闻卿好杀意在浙狱&#曰臣不敢屈太祖之法以负陛下非嗜杀也帝为之默然　　刘宰
按宋史本传宰字平国金坛人既冠入乡校卓然不苟于去就取舍绍熙元年举进士调江陵尉江陵巫风为盛宰下令保伍互相纠察往往改业为农岁旱帅守命振荒邑境多所全活有持妖卫号真武法穿云子宝华主者皆禁绝之书其坐右曰毋轻出文引毋轻事棰楚缘事出郊与吏卒同疏食水饮去官推箧藏主簿赵师秀酬倡诗而已调真州司法诏仕者非伪学不读周惇颐程颐等书才得考试宰喟然曰平生所学者何首可断此状不可得卒弗与授泰兴令有杀人狱具谓祷于丛祠以杀一人刃忽三跃乃杀三人是神实杀我也为请之州毁其庙斩首以徇邻邑有租牛县境者租户于主有连姻因丧会窃券而逃他日主之子征其租则曰牛鬻久矣子累年讼于官无券可质官又以异县置不问至是诉于宰宰曰牛失十载安得一旦复之乃召二&#者劳而语之故托以它事系狱鞫之&#者自诡盗牛以卖遣诣其所验视租户曰吾牛因某氏所租&#者辞益力因出券示之相持以来盗券者怃然为归牛以租富室亡金钗惟二仆妇在置之有司咸以为冤命各持一芦曰非盗钗者诘朝芦当自若果盗则长于今二寸明旦视之一自若一去其芦二寸矣即讯之果伏其罪有姑诉妇不养者二召二妇并姑置一室或饷其妇而不及姑徐伺之一妇每以己馔馈姑姑犹呵之其一反之如是累日遂得其情父丧免至京韩胄方谋用兵宰启邓友龙薛叔似极言轻挑兵端为国深害迄如其言为浙东仓司干官职事修举亟引去默观时变顿不乐仕寻告归监南岳庙江淮制置使黄度辟之入幕宰辞曰君命召不往今矧可出耶嘉定四年堂审召命且再下不至时相亦屡讽执政从官贻书挽宰宰峻辞以绝俄题考功历示决不复仕理宗初即位以为籍田令屡辞改添差通判建康府又辞乞致仕乃以直秘阁主管仙都观拜改秩予祠之命辞秘阁不允端平元年升直宝谟阁祠如故且尽还磨勘岁月未几迁太常丞郡守以朝命趣行不得已勉就道至吴门拜疏径归一时誉望收召略尽所不能致者宰与崔与之耳帝侧席以问侍御史王遂且俾宣抚迁将作少监又以直敷文阁知宁国府皆不拜进直显谟阁主管玉局观帝犹冀宰一来也召奏事讫不为起寻卒乡人罢市走送袂相属者五十里人人如哭其私亲宰刚大正直明敏仁恕施惠乡邦其烈实多置义仓创义役三为粥以与饥者自冬徂夏日食凡万余人薪粟衣纩药饵棺衾之类靡谒不获某无田可耕某无庐可居某之子女长矣而未婚嫁皆汲汲经理如己实任其贲桥有病涉路有险阻虽巨役必捐赀先倡而程其事宰生理素薄见义必为既竭其力藉质贷以继之无倦若定折麦钱额更县斗斛如制毁淫祠八十四所凡可以白于有司利于乡人者无不为也宰隐居三十年平生无嗜好惟书靡所不读既竭日力犹坐以待烛虽博考训注而自得之为贵有漫塘文集语录行世　　吕午
按宋史本传午字伯可歙县人嘉定四年进士授乌程主簿郡守致之幕下事一决于午守张忠恕丞相浚之孙荐午尤力时忠恕之母就养而时时躬至簿厅迎午二亲入郡与午皆衣彩衣奉觞上寿邦人荣之调当涂县丞守吴柔胜谓午有操守俾其子渊潜定交焉会司理摄芜湖县庐州遣两兵会公事司理遂以庐兵夺县民为言柔胜怒悉置狱属午问之午谓庐州有公椟不可谓夺民柔胜愈怒再以属午明日午入谒柔胜先令左右问若何午执前说柔胜益加怒谓我不忍庐兵夺吾百姓不出迎午午坐客位不退不食柔胜勉为出怒不息欲黥二兵午徐曰庐州初无公椟则可有则县不为处置而反罪庐兵恐不可久之卒从午请由是柔胜益知午陈贵谊守太平属午安集淮南流民江东提举徐侨知午在郡惊喜辟为幕属午欲尽决遣郡事而后行帖趣行至十八而不以白贵谊侨贻书贵谊午始行既而侨行部以田事迕丞相史弥远以言罢午还当涂监温州天富北监盐场改知余杭县亦以言罢公论大不平然午自此名益重浙东提举章良朋留之幕旋兼沿海制置司事海寇未平良朋问策安在午廉知调军出海粮尽即还军获寇物官尽拘收乃与制置司干官施一飞议粮尽再给不许擅还贼舟所有悉以给军海道遂清差知龙阳县豪民陶守忠杀人正其狱诛之弥远虽非贤相犹置人才簿书贤士大夫以待用而午治县之政亦书之差两浙转运司主管文字弥远病久不见客午入谒特出迎运使罢故不用人以午护印半年或问弥远何以不注官弥远曰尔谓护印官不能耶午闻之力辞差监三省枢密院门兼监提辖封桩上库丁父忧免丧迁大府寺簿拜监察御史帝亲擢也郑清之丧师至是丁黼死于成都史嵩之孟珙在京湖嵩之寻升督府陈韡杜杲在淮西王鉴在黄州计用兵十七万人围始解独周葵在淮东不受兵而坐视不出兵应援午疏论边阃角立当协心释嫌而乃幸灾乐祸无同舟共济之心葵以为午党京湖制司而嵩之亦憾午乃迁宗正少卿兼国史院编修官实录院检讨官出知泉州初左丞相李宗勉深以葵之言为疑会来自淮东者乃言台官皆以葵交书独吕御史无之宗勉始以午为贤语人曰吕伯可独立无党者嵩之得弥远人才簿心知敬午而内怨所论边事及午移浙东提刑嵩之令邓味嗾董复亨论罢中外不直嵩之提举崇禧观再移浙东提刑复为监察御史入见帝曰卿向来议论甚明切兼崇政殿说书嵩之雅不欲午在经筵时殿中侍御史项容孙子娶午从子嵩之俾容孙上疏避午欲撼之去而于法无避嵩之乃与言路密谋以为午尝劾王瓒姻家史洽遂以瓒为右正言午即治装去上手诏趣留之午力辞不允由是再留而议论愈不合迁起居郎兼史院官官至中奉大夫闲居一纪卒年七十有七累赠至华文阁学士通奉大夫子沆　　赵逢龙
按宋史本传逢龙字应甫庆元之鄞人刻苦自修为学淹博纯实登嘉定十六年进士第授国子正太学博士历知兴国信衢衡袁五州提举广东湖南福建常平每至官有司例设供张悉命撤去日具蔬饭坐公署事至即面问决遣为政务宽恕抚谕恻怛一以天理民彝为言民是以不忍欺居官自常奉外一介不取民赋有逋负悉为代输尤究心荒政以羡余为平籴本迁将作监拜宗正少卿兼侍讲凡道德性命之蕴礼乐刑政之事缕缕为上开陈疏奏甚众&#悉焚弃年八十有八终于家逢龙家居讲道四方从游者皆为巨公名士丞相叶梦鼎出判庆元修弟子礼尝谓师门库陋欲市其邻居充拓之逢龙曰邻里粗安一旦惊扰彼虽勉从我能无愧于心逢龙寡嗜欲不好名历日久泊然不知富贵之味或问何以裕后逢龙笑曰吾忧子孙学行不进不患其饥寒也　　徐鹿卿按宋史本传鹿卿字德夫隆兴丰城人博通经史以文学名于乡后进争师宗之嘉定十六年廷试进士有司第其对居二详定官以其直抑之犹置第十调南安军学教授张九成尝以直道谪居鹿卿摭其言行刻诸学以训先是周惇颐程颢与其弟颐皆讲学是邦鹿卿申其教由是理义之学复明立养士纲条学田多在溪峒异时征之无艺农病之鹿卿抚恤无逋租者其后盗作环城皆毁惟学宫免曰是无挠我者辟福建安抚司干办公事会汀邵寇作鹿卿赞画备御动中机会避寇者入城多方振济全活甚众郡多火灾救护有方会都城火鹿卿应诏上封事言积阴之极其征为火指言惑嬖宠溺燕私用小人三事尤切真德秀称其气平论正有忧爱之诚心改知尤溪县德秀守泉辟宰南安鹿卿以不便养辞德秀曰道同志合可以拯民何惮不来鹿卿入白其母欣然许之既至首罢科敛之无名者明版籍革预借决壅滞达冤抑邑以大治德秀寻帅闽疏其政以劝列邑岁饥处之有法富者乐分民无死徙最闻令赴都堂审察以母丧去诏服阕赴枢密禀议首言边事楮币主管官告院干办诸司审计司故相子以集英殿修撰食祠禄又帮司农少卿米麦鹿卿曰柰何为一人坏成法持不可迁国子监主簿入对陈六事曰洗凡陋以起事功昭劝惩以收主柄清班着以储实才重藩辅以蔽都邑用闽越舟师以防海合东南全力以守江上皆嘉纳改枢密院编修官权右司赞画二府通而守法会右史方大琮编修刘克庄正字王迈以言事黜鹿卿赠以诗言者并劾之太学诸生作四贤诗知建昌军未上而崇教龙会两保与建黎原铁城之民修怨交兵鹿卿驰书谕之敛手听命既至则宽赋敛禁掊克汰赃滥抑强御恤寡弱黥黠吏训戍兵刱百丈寨择兵官城属县治行大孚田里歌诵督府横取秋苗斛面建昌为米五千斛鹿卿争之曰守可去米不可得民恐失鹿卿请输之以共命鹿卿曰民为守计则善矣守独不为民计乎卒争以免召赴行在将行盗发南丰捕斩渠首二十人余不问擢度支郎官兼右司入对极陈时弊改侍右郎官兼敕命删修官兼右司鹿卿又言当时并相之弊宰相以甘言诱鹿卿退语人曰是牢笼也吾不能为宰相私人言者以他事诋鹿卿主管云台观越月起为江东转运判官岁大饥人相食留守别之杰讳不诘鹿卿命掩捕食人者尸诸市又奏授真德秀为漕时拨钱以助振给不报遂出本司积米三千余石减半价以粜及减抵当库息出缗钱万有七千以予贫民劝居民收字遗孩日给钱米所活数百人宴集不用乐会岳珂守当涂制置茶盐自诡兴利横敛百出商旅不行国计反屈于初命鹿卿核之吏争窜匿鹿卿宽其期限躬自钩考尽得其实珂辟置贪刻吏开告吁以罔民没其财民李士贤有稻二千石囚之半岁鹿卿悉纵舍而劝以其余分皆感泣奉命珂罢以鹿卿兼领太平仍暂提举茶盐事弛苛征蠲米石芜湖两务芦税江东诸郡飞蝗蔽天入当涂境鹿卿露香默祷忽飘风大起蝗悉度淮之杰密请移鹿卿浙东提点刑狱加直秘阁兼提举常平鹿卿言罢浮盐经界&#地先撤相家所筑就捕者自言我相府人鹿卿曰行法必自贵近始卒论如法丞相史弥远之弟通判温州利韩世忠家宝玩籍之鹿卿奏削其官初鹿卿檄衢州推官冯惟说决婺狱惟说素廉平至则辨曲直出淹禁大家不快其为会乡人居言路乃属劾惟说州索印纸惟说笑曰是犹可以仕乎自题诗印纸而去衢州郑逢辰以缪举鹿卿以委使不当相继自劾且共和其诗御史兼二人劾罢之及知泉州改赣州皆辞迁浙西提点刑狱江淮都大坑冶皆以病固辞遂主管玉局观及召还又辞改直宝章阁知宁国府提举江东常平又辞淳佑三年以右司召犹辞丞相杜范遗书曰直道不容使人击节君不出岂以冯惟说故耶惟说行将有命矣鹿卿乃出擢太府少卿兼右司入对请定国本正纪纲立规模时事多艰人心易摇无独力任重之臣无守节仗义之士愿早决大计上嘉纳之兼中书门下省检正诸房公事兼崇政殿说书逾年兼权吏部侍郎时议使执政分治兵财鹿卿执议不可以疾&#祠迁右文殿修撰知平江府兼发运副使力&#祠上谕丞相挽留之召权兵部侍郎固辞上令丞相以书招之鹿卿至又极言君子小人切于当世之务兼国子祭酒权礼部侍郎兼同修国史兼实录院同修撰兼侍讲兼权给事中鹿卿言琐闼之职无所不当问比年命下而给舍不得知请复旧制从之上眷遇深笃而忌者寖多有撰伪疏托鹿卿以传播历抵宰相至百执事鹿卿初不知也遂力辨上前因乞去上曰去则中奸人之计矣令临安府根捕事连势要狱不及竟迁礼部侍郎累疏告老授宝章阁待制知宁国府而引年之疏五上不允提举鸿禧观遂致仕进华文阁待制卒遗表闻赠四官鹿卿居家孝友喜怒不形恩怨俱泯宗族乡党各得欢心居官廉约清峻毫发不妄取一庐仅蔽风雨所著有泉谷文集奏议讲义盐楮议政&#历官对越集手编汉唐文类文苑菁华谥清正　　徐经孙
按宋史本传经孙字中立初名子柔宝庆二年进士授浏阳主簿潭守俾部牙契钱至州有告者曰朝廷方下令颁行十七界会令若此钱皆用会小须则幸而获大利矣经孙曰此钱取诸保司出诸公库吾纳会而私取其钱外欺其民内欺其心奚可哉诘旦悉以所部钱上之其人惊服有愧色辟永兴令知临武县通判潭州师陈韡雅相知事必咨而后行秩满由丰储仓提管进权辖国子博士兼资善堂直讲为监察御史劾京尹厉文翁言伪而辨疏入留中宣谕至再即日出关上遣使追之不及进直宝章阁福建提点刑狱号称平允岁余升安抚使召为秘书监兼太子谕德经孙为安抚时韡家居门人故吏有挠法者不得逞相与摇撼至是韡起家判本郡怀私逞忿无复交承之礼即日劾奏通判语侵经孙谓广卷府库而去于是罢通判削其秩经孙造朝具白于政府事上闻帝大怒谕宰执曰陈韡老缪至此宜亟罢之于是经孙再诣政府言某韡门生也前日之白公事也苟韡以是得罪人谓我何请之不置俾自乞闲明通判无罪识者韪之迁宗正少卿起居舍人起居郎入奏君人者当守理欲之界限迁刑部侍郎兼给事中升太子左庶子太子詹事辅导东宫者三年敷陈经义随事启迪太子入侍必以其所讲闻悉奏之帝未尝不称善景定三年春雷诏求直言经孙对曰三数年来言论者以靖共为主有怀者以哗讦为戒忠谠之气郁不得行上帝降鉴假雷以鸣切中时病公田法行经孙条其利害忤丞相贾似道拜翰林学士知制诰未逾月讽御史舒有开奏免罢归授湖南安抚使知潭州不拜授端明殿大学士闲居十年卒赠金紫光禄大夫经孙所荐陈茂濂为公田官分司嘉兴闻经孙去国曰我不可以负徐公遂以亲老谢归终身不起　　汪纲
按宋史本传纲字仲举黟县人签书枢密院勃之曾孙也以祖任入官淳熙十四年中铨试调镇江府司户参军马大同镇京口强毅自任纲言论独不诡随议者欲以两淮铁钱交子行于沿江廷议令大同倡率行之纲贻书曰边面行铁钱虑铜宝泄于外耳私铸盛行故钱轻而物重今若场务出纳不以铁钱取息坚守四色请买旧制私铸定额不求余羡重禁以戢私铸支散边戍与在军中半者无异不以铁钱准折则淮民将自便之何至以敝内郡耶大同始悟试湖南转运司又中纲笑曰此岂足以用世泽物邪乃刻意问学博通古今精究义理覃思本原调桂阳军平阳县令县连溪峒蛮蜑与居纲一遇以恩信科罚之害既三十年纲下车首白诸台罢之桂阳岁贡银二万九千余两而平阳当其三分之二纲谓向者银矿坌发价轻故可勉以应今地宝已竭市于他郡其价倍蓰愿力请痛蠲损之岁饥旁邑有曹伍者群聚恶少入境强贷发廪众至千余挟界头牛桥二寨兵为援地盘踞万山间前后令未尝一涉其境不虞纲之至也相率出迎纲已夙具酒食令之曰汝何敢乱顺者得食乱者就诛夜寨中呼寨官诘责不能防守状皆皇恐伏地请死杖其首恶者八人发粟振粜民赖以安改知金坛县亲嫌更弋阳县父义和为侍御史主管佑神观寻丁父丧服除知兰溪县抉擿如神岁旱郡倚办劝分纲谓劝分所以助义仓一切行之非所谓安富恤贫也愿假常平钱为籴本使得循环迭济又躬劝富民浚筑塘堰大兴水利饿者得食其力全活甚众郡守张抑及部使者列纲为一道荒政之冠以言去邑人相率投匦直其事纲力止之继知太平县主管两浙转运使文字未赴罹内艰擢监行在左藏西库属金人杀其主允济自立遣使来告袭位议者即欲遣币纲言使名不逊当止之境上姑命左帑视例计办或且留京口总司令盱眙谕之曰纪年名节皆犯先朝避忌岁币乃尔前主所增今既易代当复隆兴大定之旧俟此议定而后正旦生辰之使可遣迟以岁月吾择边将葺城堡简军实储峙糗粮使沿边屹然有不可犯之势听其自相攻击然后以全力制其后庙堂韪之提辖东西库又干办诸司审计司以选知高邮军陛辞言扬楚二州当各屯二万人壮其声势而以高邮为家计寨高邮三面阻水湖泽奥阻戎马所不能骋独西南一路直距天长无险可守乃去城六十里随地经画或浚沟堑或备设伏以扼其冲又虑湖可以入淮招水卒五千人造百艘列三寨以戒非常兴化民田滨海昔范仲淹筑堰以障舄卤守毛泽民置石函管以疏运河水势岁久皆坏纲乃增修之部使者闻于朝增一秩提举淮东常平淮米越江有禁纲念淮民有警则室庐莫保岁凶则转徙无归丰年可以少苏重以苛禁自分畛域岂为民父母意哉请下金陵籴三十万以通淮西之运京口籴五十万以通淮东之运又言两淮之积不可多升润之积不可少平江积米数百万陈陈相因久而红腐宜视其收贮近久取饷辇下百司诸军江上岁餫当至京者贮之京口金陵转漕两淮中都诸仓亦当广籴以补其数制置使访纲备御孰宜先纲言淮地自昔号财赋渊薮西有铁冶东富鱼稻足以自给淮右多山淮左多水足以自固诚能合两淮为一家兵财通融声势合一虽不假江浙之力可也祖宗盛时边郡所储足支十年庆历间中山一镇尚百八十万石今宜上法先朝令商旅入粟近塞而算请钱货于京师入粟拜爵守之以信则输者必多边储不患不丰州郡禁兵本非供役乃就粮外郡耳今不为战斗用乃使之供力役缓急戍守专倚大军指日待更不安风土岂若土兵生长边地坟墓室家人自为守耶当精择伉壮广其尺籍悉隶御前军额分擘券给以助州郡衣粮之供大率如山阳武锋军制则边面不必抽江上之戍江上不必出禁闱之师生券更番劳费俱息时有献言制司广买荒田开垦以为营田纲以为荒瘠之地不难办而工力水利非久不可弃产欺官良田终不可得耗费公帑开垦难就曷若劝民尽耕闲田甽浍烟塞则官为之助变瘠为沃使民有余蓄晁错入粟之议本朝便籴之法在其中矣制司知其无益乃止淮东煮盐之利本居天下半岁久弊滋盐本日侵帑储空竭负两总司五十余万亭户二十八万借拨于朝廷五十万又会饷所复盐钞旧制弗许商人预供贴钞钱盐司坐是窘不能支纲抉擿隐伏凡虚额无实诡为出内飞走移易事制曲防课乃更羡既尽偿所负又赢金三十万缗为桩办库以备盐本之阙添置新五十所诸场悉视干道旧额三百九十万石通一千三百万缗课官吏之殿最纲约已率下辞台郡之互馈独增场官奉以养其廉擢户部员外郎总领淮东军马财赋时边面多生券山东归附月饷钱粮以缗计增三十有三万米以石计增六万真楚诸州又新招万弩手皆仰给总所而浙西盐利积负至七十余万缗诸州漕运不以时至纲核名实警稽慢区画处分饷事赖以不乏移疾乞闲得直秘阁知婺州改提点浙东刑狱皆屡辞不得请虑囚至婺有奴挟刃欲戕其主不遇而杀其子谰妄牵连径出斩之释衢囚之冤者台盗锺百一非共盗尉觊赏躐申制司纲谓治盗虽尚严岂得锻炼傅会以成其罪耶于是得减死祷雨龙瑞宫有物蜿蜒朱色盘旋坛上者三日纲曰吾欲雨而已毋为异以惑众言未竟雷雨大至岁以大熟进直焕章阁知绍兴府主管浙东安抚司公事兼提点刑狱访民瘼罢行尤切萧山有古运河西通钱塘东达台明沙涨三十余里舟行则胶乃开浚八千余丈复创江口使泥淤弗得入河水不得泄于涂则尽甃以达城闉十里创一庐名曰施水主以道流于是舟车水陆不问昼夜寒暑意行利涉欢欣忘勚属邑诸县濒海而诸暨十六乡濒湖荡泺灌溉之利甚博势家巨室率私植埂岸围以成田湖流既束水不得去雨稍多则溢入邑居田闾寖荡濒海藉塘为固堤岸易圮咸卤害稼岁损动数十万亩蠲租亦万计以纲言诏提举常平司发田园奇援巧请一切峻却而湖田始复郡备缗钱三万专备修筑而海田始固纲谓是邦控临海道密拱都畿而军籍单弱乃招水军剌手教习甚专不令他役创营千余间宽整坚密增置甲兵威声赫然兼权司农卿寻直龙图阁因任理宗即位诏为右文殿修撰加集英殿修撰复因任又加宝谟阁待制宝庆三年大水纲发粟三万八千余缗钱五万振之蠲租六万余石捐瘠顿苏无异常岁越有经总制窠名四十一万其中二十五则绍兴以来虚额也前后帅惧负殿以修奉攒宫之资伪增焉纲谓负殿之责小罔上之罪大摭其实以闻诏免九万五千缗而宿弊因是着明矣绍定元年召赴行在纲入见言臣下先利之心过于徇义为身之计过于谋国偷惰退缩奔竞贪黩相与为欺宜有以转移之帝曰闻卿治行甚美越中民力如何对曰去岁水潦诸暨为甚今岁幸中熟十年之间千里晏安皆朝廷威德所及臣何力之有权户部侍郎越数月上章致仕特二秩守户部侍郎仍赐金带卒越人闻之多堕泪有相率哭于寺观者纲学有本原多闻博记兵农医卜阴阳律历诸书靡不研究机神明锐遇事立决在越佩四印文书山积而能操约御详治事不过二十刻公庭如水卑官下吏一言中理慨然从之为文尤长于论事援据古今辨博雄劲服用不喜奢丽供帐车乘虽敝不更所著有恕斋集左帑志漫存录　　陈韡按宋史本传韡字子华福州候官人父孔硕为朱熹吕祖谦门人韡让父郊恩与弟韔登开禧元年进士第从叶适学嘉定十四年贾涉开淮阃辟京东河北干官韡谓山东河北遗民宜使归耕其土给耕牛农具分配以内郡之贷死者然后三分齐地张林孝全各处其一其一以待有功者河南首领以三两州来归者与节度使一州者守其土忠义人尽还北然后括淮甸闲田仿韩琦河北义勇法募民为兵给田而薄征之择土豪统率盐丁又别廪为一军此第二重籓篱也十五年淮西告捷韡策金人必专向安丰而分兵缀诸郡使卞整张惠李汝舟范成进各以其兵屯庐州以待之金将卢鼓槌新胜于潼关乘锐急战当持久困之不过十日必遁设伏邀击必可胜又使时青夏全候金人深入以轻兵捣其巢穴第一策也其后金人果犯安丰韡如盱眙犒师改淮东制置司干办公事再如盱眙见刘&#调卞整张惠范成进夏全诸军应援捣虚皆行韡之策遂有堂门之捷俘其四驸马者迁将作监丞又迁太府寺丞差知真州淮东提点刑狱加直宝章阁依旧提点刑狱兼知宝应州迁宗正寺丞权工部郎中改仓部员外郎入对言臣所陈夏周汉唐数君之事如布德兆谋任贤使能信赏必罚区处藩镇不事姑息规模莫大于此又言人主所以御天下者赏罚而已绍定二年冬盗起闽中帅王居安属韡提举四隅保甲韡有亲丧辞之转运使陈汶提举常平史弥忠告急于朝谓非韡莫可平明年以宝章阁直学士起复知南剑州提举汀州邵武军兵甲公事福建路兵马钤辖同共措置招捕盗贼兼福建路招捕使未几加提点刑狱韡籍土民丁壮为一军沙县紫云基告急沙县破贼由间道趋城忠勇军破之于高桥贼乃趋邵武势益炽时有议当招不当捕者韡言始者贼仅百计招而不捕养之至千又养之至万今复养之将至于无算求淮西兵五千人可图万全诏韡兼福建路招捕使贼急攻汀州淮西帅曾式中调精兵三千五百人由泉漳间道入汀击贼于顺昌胜之六月兵大合加福建提点刑狱七月韡亲提兵至沙县顺昌将乐清流宣化督捕所至克捷九月分兵进讨十月进攻五贼营寨平之十一月破潭瓦&#贼起之地夷其巢穴十二月诛汀州叛卒谕降连城七十有二寨汀境皆平四年正月遣将破下瞿张原寨二月躬往邵武督捕余寇贼首晏彪迎降韡以其力屈乃降卒诛之进右文殿修撰依旧提点刑狱招捕使兼知建宁府衢州寇汪徐来二破常山开化势张甚韡命淮将李大声提兵七百出贼不意夜薄其寨贼出迎战见算子旗惊曰此陈招捕军也皆大哭急击之衢寇悉平六年进宝章阁待制知隆兴府赣寇陈三枪据松梓山寨出没江西广东所至屠残韡遗官吏论降贼辄杀之乃谓盗贼起于贪吏劾其尤者二人又谓寇盗稽诛以臣下欺诞事权涣散所致若决计荡除数月可毕十一月诏节制江西广东福建三路捕寇军马韡奏遣将刘师直扼梅州齐敏扼循州自提淮西兵及亲兵捣贼巢穴十二月兼知赣州端平元年正月进华文阁待制江西安抚使二月至赣斩将士张皇贼势及掠子女货财者齐敏李大声所至克捷三月分兵守大石堡截贼粮道遂破松梓山三枪与余党缒&#而遁韡亲督诸将乘春瘴未生薄松梓山贼悉精锐下山迎敌旗帜服色甚盛韡军步骑夹击又纵火焚之士皆攀&#上贼巢荡为烟埃贼首张魔王自焚斩千五百级擒贼将十二得所掠妇女牛马及僣伪服物各数百计三枪中箭与敏军遇击败之贼遁翼日追及下黄又败之余众尚千余剃狝略尽三枪仅以数十人遁至兴宁就擒槛车载三枪等六人斩隆兴市初贼跨三路数州六十寨至是悉平诏曰韡忠勤体国计虑精审身任讨捕之责江闽东广讫底宁辑乃进权工部侍郎仍知隆兴兼江西安抚使未几为工部侍郎改江东安抚使知建康府兼行宫留守二年入奏事帝称其平寇功韡顿首言曰臣不佞徒有孤忠仗陛下威灵苟逃旷败耳何功之有迁权工部尚书又权刑部尚书沿江制置大使依旧江东安抚使知建康府往来巡视鄂州江西措置捍御三年加宝谟阁学士十月诏选猛将精兵相视缓急据地利遏要冲以伐奸谋嘉熙元年进焕章阁学士四年拜刑部尚书辞免加徽猷阁学士知潭州荆湖南路安抚使淳佑四年召为兵部尚书迁礼部尚书兼侍读兼同修国史实录院同修撰拜端明殿学士同签书枢密院事兼参知政事寻拜参知政事兼同知枢密院事七年知枢密院事湖南安抚大使兼知潭州九年以观文殿学士福建安抚大使知福州五上章辞以旧职提举洞霄宫开庆元年召赴阙落致仕充醴泉观使兼侍读景定元年授福建安抚大使兼知福州久之提举佑神观力请致仕明年卒年八十有三赠少师谥忠肃　　黄震
按宋史本传震字东发庆元府慈溪人宝佑四年登进士第调吴县尉吴多豪势家告私债则以属尉民多饥冻窘苦死尉卒手震至不受贵家告府檄摄其县及摄长洲华亭皆有声浙东提举常平王华甫辟主管帐司文字时钱庚孙守常朱熠守平江吴君擢守嘉兴皆倚嬖幸厉民华甫病革强起劾罢三人震赞之也沿海制置司辟干办提领浙西盐事不就改辟提领镇江转般仓分司公田法行改提领官田所言不便不听复转般仓职入为点校赡军激赏酒库所检察官擢史馆检阅与修宁宗理宗两朝国史实录轮对言当时之大弊曰民穷曰兵弱曰财匮曰士大夫无耻乞罢给度僧人道士牒使其徒老死即消弭之收其田入可以富军国纾民力时宫中建内道场故首及此帝怒批降三秩即出国门用谏官言得寝出通判广德军初孝宗班朱熹社仓法于天下而广德则官置此仓民困于纳息至以息为本而息皆横取民穷至自经人以为熹之法不敢议震曰不然法出于尧舜三代圣人犹有变通安有先儒为法不思救其弊耶况熹法社仓归之于民而官不得与官虽不与而终有纳息之患震为别买田六百亩以其租代社仓息约非凶年不贷而贷者不取息郡有祠山庙岁合江淮之民祷祈者数十万其牲皆用牛郡恶少挟兵刃舞牲迎神为常斗争致犯法其俗又有自婴桎梏自栲掠以邀福者震见问之乃兵卒责自状其罪卒曰本无罪震曰尔罪多不敢对人言特告神以免罪耳杖之示众又其俗有所谓埋藏会者为坎于庭深广皆五尺以所祭牛及器皿数百纳其中覆以牛革封鐍一夕明发视之失所在震以为妖而杀牛淫祀非法言之诸司禁绝之郡守贾蕃世以权相从子骑纵不法震数与争论是非蕃世积不堪疏震挠政坐解官寻通判绍兴府获海寇僇之抚州饥起震知其州单车疾驰中道约富人耆老集城中毋过某日至则大书闭粜者籍强籴者斩揭于市坐驿舍署文书不入州治不抑米价价日损亲煮粥食饿者请于朝给爵赏旌劳者而后入视州事转运司下州籴米七万石震曰民生蹶矣岂宜重困之以没官田三庄所入应之若补刻六经仪礼修复朱熹祠树晏殊里门曰旧学坊制祭社稷器复风雷祀劝民种麦禁竞渡船焚千三百余艘用其丁铁创军营五百间皆善政也诏增秩遂升提举常平仓司旧有结关拒逮捕事系郡狱二十有八年存者十无三四以事关尚书省无敢决其狱者以结关为作乱也震谓结关犹他郡之结甲也非作乱比况已经数赦于是皆释之新城与光泽地犬牙相入民夹溪而处岁常忿斗争渔会知县事蹇雄为政扰民因相结拒起焚掠震乃劾罢雄谕其民散去初常平有慈幼局为贫而弃子者设久而名存实亡震谓收哺于既弃之后不若先其未弃保全之乃损益旧法凡当娩而贫者许里胥请于官赡之弃者许人收养官出粟给所收家或活者众震论役法先令县核民产业不使下户受抑于上户大兴水利废陂坏堰及为豪右所占者复之改提点刑狱决滞狱清民讼赫然如神明有贵家害民震按之贵家怨又强发富人粟与民富人亦怨御史中丞陈坚以谗者言劾震去谗者乃怨震者也遂奉云台祠贾似道罢相以宗正寺簿召将与俞浙并为监察御史有内戚畏震直止之而浙亦以直言去移浙东提举常平镇安饥民折盗贼萌芽时皇叔大父福王与芮判绍兴府遂兼王府长史震奏曰朝廷之制尊卑不同而纪纲不可紊外虽藩王监司得言之今为其属岂敢察其非奈何自臣复坏其法固不拜长史命进侍左郎官及宗正少卿皆不拜震尝告人曰非圣人之书不可观无益之诗文不可作也居官恒未明视事事至立决自奉俭薄人有急难则周之不少吝所著日抄一百卷卒门人私谥曰文洁先生　　罗必元
按宋史本传必元字亨父隆兴进贤人嘉定十年进士调咸宁尉抚州司法参军崇仁丞复摄司法郡士曾极题金陵行宫龙屏迕丞相史弥远谪道州解吏窘极甚必元释其缚使之善达真德秀入参大政必元移书曰老医尝云伤寒坏证惟独参汤可救之然其活者十无二三先生其今之独参汤乎调福州观察推官有势家李遇夺民荔支园必元直之遇为言官以私憾罢之知余干县赵福王府骄横前后宰贰多为挤陷至是以汝愚墓占四周民山亦为直之言于州曰区区小官罢去何害人益壮其风力淳佑中通判赣州贾似道总领京湖&#剥至甚必元上疏以为&#国脉伤民命似道衔之改知汀州为御史丁大全按去后起干行在粮料院钱塘有海鳅为患漂民居诏方士治之都人鼓扇成风必元上疏力止之帝召见曰见卿梅花诗足知卿志度宗即位以直宝章阁兼宗学博士致仕卒年九十一必元尝从危稹包逊学最为有渊源见理甚明风节甚高至今乡人犹尊慕之云　　孙子秀
按宋史本传子秀字元实越州余姚人绍定五年进士调吴县主簿有妖人称水仙太保郡守王遂将使治之莫敢行子秀奋然请往焚其庐碎其像沈其人于太湖曰实汝水仙之名矣妖遂绝日诣学宫与诸生讨论义理辟淮东总领所中酒库檄督宜兴县围田租既还白水灾总领恚曰军饷所关而敢若此独不为身计乎子秀曰何敢为身计宁罪去尔力争之遂免调滁州教授至官改知金坛县严保伍厘经界结义役一切与民休息讼者使赍牒自诣里正并邻证来然后行不实者往往自匿其牒惟豪黠者有犯则痛绳不少贷淮民流入以万计振给抚恤树庐舍括田使耕拔其能者分治之崇学校明教化行乡饮酒礼访国初茅山书院故址新之以待远方游学之士通判庆元府主管浙东盐事先是诸场盐百袋附五袋名五厘盐未几提举官以为正数民困甚子秀奏蠲之辟干办行在诸司粮料院衢州寇作水冒城郭朝廷择守属子秀行子秀谓捕贼之贵虽在有司亦必习土俗之人乃能剪其凭依截其奔突乃立保伍选用土豪首旌常山县令陈谦亨寓士周还淳等捍御之劳具表于朝乞加优赏人心由是竞劝未几盗复起江山玉山间甫七日而众禽四十八人以来终子秀之任贼不复动水潦所及则为治桥梁修堰补城壁浚水原助葺民庐振以钱米招通邻籴奏蠲秋苗万五千石有奇尽代纳其夏税并除公私一切之负坍溪沙壅之田请于朝永蠲其税民用复苏南渡后孔子裔孙寓衢州诏权以衢学奉祀因循逾年无专飨之庙子秀撤废佛寺奏立家庙如阙里既成行释菜礼以政最迁太常丞以言罢未几迁大宗正丞迁金部郎官金部旧责州郡以必不可辨之泛数吏颠倒为奸欺子秀日夜讨论给册转递以均其输人人如债切身不遣一字而输足迁将作监淮东总领辞改知宁国府辞为左司兼右司再兼金部与丞相丁大全议不合去国差知吉州寻镌罢时嬖幸朱熠凡三劾子秀开庆元年为浙西提举常平先是大全以私人为之尽夺亭民盐本钱充献羡之数不足则估籍虚摊一路骚动亭民多流亡子务还前政盐本钱五十余万贯奏省华亭茶盐分司官定衡量之非法多取者于是流徙复业徙浙西提点刑狱兼知常州淮兵数百人浮寓贡院给饷不时死者相继子秀请于朝创名忠卫军置寨以居截拨上供赡之盗劫吴大椿前使者讳其事诬大椿与兄子&#争财自劫其家追毁大椿官编置千里外徙黥其臧获子秀廉得实乃悉平反之寻以兼郡则行部非便得请专臬事击贪举廉风采凛然行狱为清进大理少卿直华文阁浙东提点刑狱兼知婺州婺多势家有田连阡陌而无赋税者子秀悉核其田书诸牍势家以为厉己嗾言者罢之寻迁湖南转运副使以迎养非便辞移浙西提点刑狱子秀冒暑周行八郡三十九县狱为之清安吉州有妇人诉人杀其夫与二仆郡守捐赏万缗逮系考掠十余人终莫得其实子秀密访之乃妇人赂宗室子杀其夫仆救之并杀以灭口一问即伏诛又释伪会之连逮者远近称为神明初狱讼之滞皆由期限之不应使者下车或亲书戒州县勿违而违如故则怒之怒之改匣又违则又重怒之至再三而专卒四出巡尉等司缴限抱匣费不赀则其势必违子秀与州县约到限者径诣庭下吏不得要索亦无违者其后创循环总匣属各州主管官凡管内诸司报应皆并入匣一日一遣公移则又总实于匣以往于是事无小大纤悉毕具而风闻者反谓专卒凌州县劾罢之子秀笑而已移江东提点刑狱度宗即位进太常少卿兼右司寻兼知临安府以言罢起知婺州卒子秀少从上虞刘汉弼游磊落英发抵掌极谈神采飞动与人交久而益亲死生患难营救不遗力闻一善则手录之　　陈垲
按宋史本传垲字子爽嘉兴人历京湖制置使司主管机宜文字差知德安府加直宝谟阁江西提点刑狱改直敷文阁提举千秋鸿禧观转司农寺丞主管崇道观知安庆府召赴阙加直显谟阁湖南提点刑狱再召为右司郎官加直宝文阁知隆兴府江西安抚使改知江州主管江西安抚司事召为右司郎官进直龙图阁浙西提点刑狱迁司农少卿以秘阁修撰知庆元府兼沿海制置副使迁大理卿进右文殿修撰知平江府兼淮浙发运使户部侍郎赵必愿举垲最诏特转一官迁太府卿司农卿权工部侍郎兼同详定敕令官兼中书门下省检正诸房公事入奏言愿陛下转移世道之枢机砥砺士大夫之廉耻使知名义为重利禄为轻久去国以恬退闻者召之久立朝以更迭请者从之甘言容悦者必斥真情&#闲者勿留如此则君臣上下皆以真实相与四维既张士大夫难进易退之风当见于圣世人才幸甚又言请以从官仿古昔入从出藩之意其从臣为诸路宪漕则以提点刑狱使转运使系衔假之使名示与庶官别仍乞除授自臣始自是屡言于帝前不许以言罢未几进集英殿修撰知婺州改知太平州兼江东转运副使请蠲放诸郡灾伤加户部侍郎淮东总领寻提领江淮茶盐所兼知太平州发公帑代三县输折丝帛钱五十万九千三百六十余贯又作浮淮书堂以处两淮之民而教之进显谟阁待制知广州权兵部尚书又进宝章阁直学士知婺州迁权户部尚书寻为真时暂兼吏部尚书以宝文阁学士知潭州兼湖南安抚使召赴阙以旧职提举太平兴国宫加龙图阁学士依旧宫观久之加端明殿学士咸淳四年卒谥清毅垲屡历麾节军民爱戴幕客甚多而垲又乐荐士所著可斋瓿&#二十卷　　冷应澄
按宋史本传应澄字公定隆兴分宁人宝庆元年进士调庐陵主簿即以廉能着有诉事台府者必曰愿下庐陵清主簿尢为杨长孺所识拔调静江府司录参军治狱平恕转运使范应铃列荐于朝知万载县大修学舍招俊秀治其业旌其通经饬行者以劝岁歉弃孩满道乃下令恣民收养所弃父母不得复问全活甚众叶梦得列其行事风厉余邑通判道州入监行在榷货务迁登闻鼓检院景定元年奉使督饷江上还知德庆府前守政不立纵豪吏渔猎峒獠遂大为变逼城六十里而营应澄未入境驰檄谕之曰汝等不获已至此新太守且上转祸为福一机也胁从影附亦宜早计去就不然不免矣獠感悟欲自归惑谋主不果众稍引去应澄知其势解即厉士马出不意一鼓擒之纵遣归农犹十余人乃请诸监司归郡之避难留幕府者诛豪吏之激祸者初经略雷宜中意应澄必以济师来请及是叹服亟上其事荐应澄可大用属县租赋诿道阻久不至郡应澄为之期曰首输者与减分末至则偿所减民惟恐后不一月讫事凡诸纲官廪稍军券前政积不得者悉补还之上下欣附应澄亦极力摩抚与为简便期年报政奏罢抑配盐法及乞用楮券折银纲等五事以纾民力诏就升本道提举常平兼转运使俾行其说首劾守令贪横不法十余人列郡肃然最闻加直秘阁时经略使陈宗礼入为参知政事帝问谁可代卿者宗礼以应澄对旋召为都官郎官未行就升直窦章阁知广州主管广南东路经略安抚司公事马步军都总管领漕庾如故五司丛剧应澄即分时理务不扰不&#常曰治官事当如家事惜官物当如己物方今国计内虚边声外震吾等受上厚恩安得清谈自高以误世陶士行卞望之吾师也自闻襄樊受围日缮器械裕财粟以备仓卒后卒赖其用屡平大寇未尝轻杀笞杖以降亦加审慎至其临事辄断虽势要不为挠夺后卒于家　　包恢
按宋史本传恢字宏父建昌人自其父扬世父约叔父逊从朱熹陆九渊学恢少为诸父门人讲大学其言高明诸父惊焉嘉定十三年举进士调金溪主簿邵武守王遂辟光泽主簿平寇乱建宁守袁甫荐为府学教授监虎翼军募土豪讨唐石之寇授掌故改沿江制置司干官会岁饥盗起金坛溧阳之间恢部诸将为十诛夷之沿江制置使陈韡辟为机宜复有平寇功改知吉州永丰县未行差发运干官福建安抚使陈垲檄平寇迁武学谕宗正寺主簿添差通判台州徐鹿卿讨温寇辟兼提点刑狱司主管文字议收捕改通判临安府迁宗正寺主簿知台州有妖僧居山中号活佛男女争事之因为奸利豪贵风靡恢诛其僧进左司郎官未行改湖北提点刑狱未行移福建兼知建宁闽俗以九月祠五王生日靡金帛倾市奉之恢曰彼非犬豕安得一日而五子同生非不祥者乎而尊畏之若是众感悟为之衰止兼转运判官以侍御史周坦论罢光州布衣陈景夏上书云包恢刚正不屈之臣言者污蔑之耳又四年起为广东转运判官权经略使迁侍右郎官寻为大理少卿即日除直显文阁浙西提点刑狱是时海寇为乱恢单车就道调许澉浦分屯建寨一旦集诸军讨平之嘉兴吏因和籴受赇百万恢被旨虑囚曰吾用此消沴气方减死断其手进直龙图阁权发运升秘阁修撰知隆兴府兼江西转运沈妖妓于水化为狐人皆神之有母诉子者年月后状作疏字恢疑之呼其子至泣不言及得其情母孀居与僧通恶其子谏以不孝坐之状则僧为之也因责子侍养跬步不离僧无由至母乃托夫讳日入寺作佛事以笼盛衣帛因纳僧于内以归恢知之使人要之置笼公库逾旬吏报笼中臭达于外恢命沈于江语其子曰为汝除此害矣又姑死者假子妇棺以敛家贫不能偿妇诉于恢恢怒买一棺绐其妇卧棺中以试就掩而葬之改湖南转运使罢景定初拜大理卿枢密都承旨兼侍讲权礼部侍郎寻为中书舍人林希逸奏恢守法奉公其心如水权刑部侍郎进华文阁直学士知平江府兼发运豪有夺民包举田寄公租诬上者恢上疏指为以小民祈天永命之一事帝览奏恻然罪任事者即归民田召赴阙辞改知绍兴又辞度宗即位召为刑部尚书进端明殿学士签书枢密院事封南城县侯郊祀礼成还以资政殿学士致仕恢历仕所至破豪猾去奸吏治蛊狱课盆盐理银欠政声赫然尝因论对曰此臣心恻隐所以深切为陛下告者陛下恻隐之心如天地日月其闭而食之者曰近习曰外戚耳参知政事董槐见而叹曰吾等有惭色矣他日讲官因称恢疏剀切愿容纳理宗欣然曰其言甚直朕何尝怒直言经筵奏对诚实恳恻至身心之要未尝不从容谆至度宗至比恢为程颢程颐恢侍其父疾涤濯扫除之役不命僮仆年八十有七临终举卢怀慎卧篑穷约事戒诸子敛以深衣作书别亲戚而后卒有光陨其地遗表闻帝辍朝赠少保谥文肃赙银绢五百　　杨文仲
按宋史本传文仲字时发眉州彭山人七岁而孤母胡年二十有八守节自誓教养诸子文仲既冠以春秋贡其母喜曰汝家至汝三世以是经收效矣淳佑七年文仲以胄试第一入太学九年又以公试第一升内舍时言路颇壅因季冬雷震首帅同舍叩阍极言时事有曰天本不怒人激之使怒人本无言雷激之使言一时争传诵之升上舍为西廊学录丞相谢方叔尝问文仲曰今日何事最急对曰国本未建莫大于此上意未喻当以死请可也宝佑元年登进士第丁母忧释服属从叔父栋守婺州罢归寓余杭文仲往问伊洛之学调复州学教授转运使印应飞辟入幕明嫠妇冤狱应飞悉从文仲议且荐之荆湖宣抚使赵葵署文仲佐分司幕姚希德江万里合荐文仲学为有用辟四川宣抚司准备差遣添差沿海制置司干办公事召为户部架阁迁太学正升博士时栋为祭酒讲学益诣精邃迁国子博士&#外添差通判台州故事守贰尚华侈正月望取灯民间吏以白文仲曰为吾然一灯足矣劝农东郊守因欲泛湖文仲即先驰归添差通判扬州牙契旧额岁为钱四万缗累政增至十六万开告讦以求羡文仲曰希赏以扰民吾不为也卒增十八界一而已制置使李廷芝檄主管机宜文字时有沙田使者欲举行之文仲力争以为事不可妄兴盖与民之惠有限不扰之惠无穷江北风寒之地民力竭矣为利几何安忍重扰吾民乎事遂不行召为宗学博士郊祀摄圜坛子阶监察御史近辅兵变水患轮对言皇天眷命垂四百年天命久熟之余国脉癃老之候此岂非一大喜惧之交乎愿陛下一切清明自作主宰又曰春多沈阴岂但麦秋之忧于时为夬尢轸苋陆之虑天目则洪水发焉苏湖则弄兵兴焉峨冠于于而每见大夫之乏使佩印累累而常虑贪渎之无厌将习黄金横带之娱兵疲尺籍挂虚之冗蚩蚩编氓得以轻统府琐琐警遽辄以忧朝廷设不幸事有大于此者国何赖焉帝听顾问甚至迁太常丞寻兼权仓部郎官兼崇政殿说书迁将作少监又迁将作监文仲在讲筵每以积诚感动尝进读春秋帝问五霸何以为三王罪人文仲奏云齐桓公当王霸升降之会而不能为向上事业独能开世变厉阶臣考诸春秋桓公初年多书人越二十年伐楚定世子之功既成然后书侯之辞迭见此所以为尊王抑霸之大法然王岂徒尊哉盖欲周王子孙率修文武成康之法度以扶持文武成康之德泽则王迹不熄西周之美可寻如此方副春秋尊王之意帝曰先帝圣训有曰丝竹之乱耳红紫之眩目良心善性皆本有之又曰得圣贤心学之指要本领端正家传世守以是而君国子民以是而祈天永命以是而贻谋燕翼大哉先训朕朝夕服膺时帝以疾连不视朝文仲奏声色之事若识得破元无可好帝敛容端拱久之盛夏建宗阳宫坏徙民居畿甸骚然文仲疏谏移闾阎之聚为香火之庭不得为善计矣陛下绍祖宗之位岂以黄老之居为轻重哉翼日面奏益恳至丞相贾似道怒曰杨文仲多言诏卿监以上荐人才文仲荐陈存吕折锺季玉等十有八人名士二人金华王柏天台车若水也兼国子司业兼侍立修注官又以救太学教谕彭成天迕似道主管崇禧观出知衡州运饷有法而民不扰以所当得米八千石立思济仓召为秘书少监寻兼崇政殿说书以疾乞致仕不许兼国史院编修官实录院检讨官迁太常少卿兼国子司业迁起居舍人瀛国公即位授权工部侍郎兼权侍右郎官寻兼给事中有事明堂议以上公摄行文仲议曰今祗见天地之始虽在幼冲比即丧次已胜拜跪执礼无违所当亲飨时丞相王爚陈宜中不协文仲上疏言事危且急矣祖宗所深赖亿兆所寄命在乎二相苟以不协之故今日不战明日不征时不再来后悔何及寻兼国子祭酒请谥金华何基及柏时大元兵渡江畿甸震动朝士多弃去者侍从班惟文仲一人诏旌在列不去者二阶文仲疾益甚&#祠以集英殿修撰知漳州三上章乞致仕改知泉州因将家逾岭南待次卒而宋亡矣　　刘应龙
按宋史本传应龙字汉臣瑞州高安人嘉熙二年进士授零陵主簿饶州录事参军有毛隆者务剽掠杀人州民被盗遥呼盗曰汝毛隆也盗亦曰我毛隆也既讼于官捕隆置狱应龙曰盗诚毛隆其肯自谓因言于州州不可乃委他官隆诬伏抵死未几盗败应龙由是著名改知崇仁县淮西失守江西诸州有残破者县佐贰闻变先遁应龙固守不去先是理宗久未有子以弟福王与芮之子为皇子丞相吴潜有异论帝已不乐大元兵渡江朝野震动逐丞相丁大全复起潜为相帝问潜策安出潜对曰当迁幸又问卿如何潜曰臣当死守于此帝泣下曰卿欲为张邦昌乎潜不敢复言未几北兵退帝语群臣曰吴潜几误朕遂罢潜相帝怒潜不已应龙朝受命帝夜出象简书疏&#授应龙使劾潜应龙谓潜本有贤誉独论事失当临变寡断祖宗以来大臣有罪未尝轻肆诛戮欲望姑从宽典以全体貌帝大怒乃按劾丁大全请加窜斥疏言内莫急于苏民瘼以固国本外莫急于讨军实以振国威又言时政四事广发廪以赈民饥通商贩以助民食劝分富室以助官籴严等第以核民数稽检放以苏民穷严戢盗以除民害贾似道素忌潜会京师米贵应龙为劝粜歌宦者取以上闻帝问知应龙所作问似道米价高当亟处之似道访其由亦怒应龙迁司农少卿寻以右谏议大夫孙附凤言遂去国景定三年湖南饥起提举常平以救荒功迁直宝章阁广南东路转运判官迁秘书监兼国史编修实录检讨知隆兴府兼江西转运副使奏免和籴二十万石擢权户部侍郎兼侍读时似道当国百官奏对稍切直者辄黜应龙言臣观今日之事可言者多矣迩日以来靖恭自守者以论事为忌指陈稍切者联翩引去岂两省缴驳过甚重其疑欤抑廷臣奏对咈意速其畏欤朝廷清明之时而言者已疑怀畏臣恐正臣夺气鲠臣吃舌宜非盛世所有遂迕当路自侍从两省以下无不切齿未几以集英殿修撰知建宁府亟辞中书舍人卢钺希指封还录黄久之起为江东转运使辞南海寇作朝廷患之乃以显谟阁待制知广州广东经略安抚使寇闻应龙至遁去应龙剿逐之南海大治特旨屡召拜户部侍郎仍兼侍读七上奏辞免德佑元年迁兵部尚书宝章阁直学士知赣州兼江西兵马钤辖青海军节度使力辞隐九峰子元高亦举进士知候官县没洪天锡叹曰朝廷失一御史矣　　吕沆
按宋史吕午传午子沆字叔朝以恩补将仕郎端平三年铨试第一授黄岩县主簿监西京中岳庙者二总领湖广江西京西财赋所准备差遣改知于潜县重囚逸闻沆至自归淮西总领辟充主管文字通判婺州朱君章讼争田四十有二年吴王府争墓二十有九年沆皆决之特差充提领两浙转运盐事使司主管文字又差充行在点检赡军激赏酒库历四辖六院之文思官告书拟尚左右郎官事贾似道议行公田蔧星现沆请罢公田还民及理宗崩似道矫诏废十七界会子行关子沆力言非便似道大怒调将作监簿急令言者论寝久之与云台观起知兴国军未赴论仍云台观起知全州未赴与仙都宫德佑元年三学伏阙上书讼沆屈召赴行在沆不复出卒年八十有一　　常楙
按宋史本传楙字长孺显谟阁直学士同之曾孙入太学淳佑七年举进士调常熟尉公廉自持不畏强御部使者交荐之调婺州推官疏决滞讼以剸繁裁剧称临安府尹马光祖又荐于朝辟差平江府百万仓检察不受和籴事例戢吏卒苛取发运使赵与兼提点刑狱属楙检覆雪无锡翟氏冤狱监江淮茶盐所芜湖局不受商税嬴光祖益敬之改知嘉定县岁大水劝分和籴按籍均敷发运使王爚提点刑狱孙子秀俱特荐于朝签书临安府判官不为权势挠有为淮东提举常平辟楙提管楙知其不可与共事笑而却之未几政府强楙行遂拂衣去朝野高之主管城南厢听讼严明豪右益惮之都城火后瓦砾充斥差民船徙运在籍者百五十家惟二十有五家应役余率为势要宦官所庇楙悉追之不服者杖其人械于他所无不听命又力拒户部科买叶梦鼎陈昉深期奖焉添差临安通判朝命鞫封桩库吏范成狱不肯承庙堂风旨无辜者悉出之知广德军郡有水灾发社仓粟以活饥民官吏难之楙先发而后请专命之罪置慈幼局立先贤祠故事郡守秋苗例可得米千石乃以代属县偿大农纲欠拜监察御史知无不言尝论天变及贾似道家争田事论继皇子竑嗣触度宗怒迁司农卿寻为两浙转运使禁戢吏奸不以急符督常赋海盐岁为咸潮害稼楙请于朝捐金发粟复辍己帑大加修筑新塘三千六百二十五丈名曰海晏塘是秋风涛大作塘不浸者尺许民得奠居岁复告稔邑人德之迁户部侍郎受四方民词务通下情兼中书门下省检正诸房公事兼刑部侍郎极论检覆之敝上进故事首论雷雪非时之变帝意不悦&#祠不许以集英殿修撰知平江值旱故事郡守合得缗钱十五万悉以为民食军饷助蠲苗九万税十三万版帐十六万又蠲新苗二万八千大宽公私之力飞蝗几及境疾风飘入太湖节浮费修府库既代有送还事例自给吏卒外余金万楮楙悉不受吏惊曰人言常侍郎不爱钱果然改浙东安抚使值水灾捐万楮以振之复请籴于朝得米万石蠲新苗三万八千又以诸暨被水尢甚给二万楮付县折运民食不至乏绝民各祀于家两浙及会稽山阴死者暴露与贫而无以为殓者乃以十万楮置普惠库取息造棺以给之寻以刑部侍郎召申明期赦叙改法与庙堂争可否辨伪关狱救八仓亏欠免死罪平反天井巷杀人狱全活者甚众兼给事中封还隆国夫人从子黄进观察使录黄帝怒似道以御书令委曲书行楙迄不奉命以宝章阁待制提举太平兴国宫德佑元年拜吏部尚书以老病辞累诏不许专官趣行甚峻楙入见首言霅川之变非其本心置之死过矣不与立后又过矣巴陵帝王之胄生不得正命死不得血食沈冤幽愤郁结四五十年之久不为妖为札于冥冥中者几希愿陛下勿摇浮议特发神断宗社幸甚于是诏国史院讨论典故以闻明堂礼成进端明殿学士提领户部财用特与执政恩数楙以国步方艰非臣子贪荣之时力辞恩数与庙堂议事不合以疾谒告二年春拜参知政事为夏士林缴驳拜疏出关后六年卒
　政事部名臣列传二十四
　　金一
　　康公弼
按金史本传公弼字伯迪其先应州人曾祖引辽保宁间以战功授誓券家于燕之宛平公弼好学年二十三中进士除著作郎武州军事判官辟枢府令史求外补出为宁远令县中陨霜杀禾稼漕司督赋急系之狱公弼上书朝廷乃释之因免县中租赋县人为立生祠监平州钱帛库调督粮于川州大盗侯概陷川州使护送公弼出境曰良吏也权干州节度使卒谥忠肃天会七年赠侍中正隆二年改赠特进道国公　　王政
按金史本传政辰州熊岳人也其先仕渤海及辽皆有显者政当辽季乱浮沉州里高永昌据辽东知政材略欲用之政度其无成辞谢不就永昌败渤海人争缚永昌以为功政独逡巡引退吴王阇母闻而异之言于太祖授卢州渤海军谋克从破白霫下燕云及金兵伐宋滑州降留政为安抚使前此数州既降复杀守将反为宋守及是人以为政忧政曰苟利国家虽死何避宋王宗望壮之曰身没王事利及子孙汝言是也政从数骑入州是时民多以饥为盗坐系政皆释之发仓廪以赈贫乏于是州民皆悦不复叛傍郡闻之亦多降者宋王召政至辕门抚其背曰吾以汝为死矣乃复成功耶慰谕者久之天会四年为燕京都曲院同监未几除同知金胜军节度使事改权侍卫亲军都指挥使兼掌军资是时军旅始定管库纪纲未立掌吏皆因缘为奸政独明会计严扃鐍金帛山积而出纳无锱诛之失吴王阇母戏之曰汝为官久矣而贫不加富何也对曰政以杨震四知自守安得不贫吴王笑曰前言戏之耳以黄金百两银五百两及所乘马遗之六年授左监门将军历安州刺史檀州军州事户吏房主事天眷元年迁保静军节度使致仕卒年六十六政本名南撒里尝使高丽因改名政子遵仁遵义遵古遵古有传　　赵元
按金史本传元字善长涿州范阳人辽天庆八年登进士第仕至尚书金部员外郎辽亡郭药师为宋守燕以元掌机宜文字王师取燕药师降枢密使刘彦宗辟元为本院令史天会间同知蓟州事有贼杀人横道官吏圜视莫知所为路人耕夫聚观甚众元指田中释耒而来者曰此贼也叱左右缚之遂伏僚吏问其故元曰偶得于眉睫间耳其后朝廷立磨勘格凡尝仕宣和者皆除名籍元在磨勘中齐国废置行台省于汴选名士十余人备官属元在选中授行兵部郎中行台徙大名再徙祁州及宗弼再取河南元皆摄户部事赋调兵食取办天眷三年为行台右司员外郎囚有杀人当死者行台欲宥之元不从反复数四势不可夺乃仰天叹曰如杀人者可宥死者复何辜奈何欲侥己福而乱天下法乎行台竟不能夺改左司员外郎摄吏部事在行台凡十年吏事明敏宗弼深知之行台或有事上相府宗弼必问曾经赵元未也其见重如此为同佥汴京留守事改同知大名尹用廉迁河北西路转运使历彰德武胜等军节度使以老致仕卒于家　　李上达
按金史本传上达字达道曹州济阴人在宋时以荫补官累东平府司户参军挞懒取东平上达给军须号办治齐国建为吏部员外郎摄户部事刘豫行什一之法乐岁输多歉岁寡取之盖古人助法也收敛之时蓄积盖藏民或不以实输官官亦不肯尽信于是告讦起而狱讼繁公私苦之上达论其弊豫改定为五等之制齐国废以河南与宋人上达随地入宋宗弼复取河南上达为同知大名尹按察陕西河南是时关陕蒲解汝蔡民饥上达辄以便宜发仓粟赈百姓累迁知山东西路转运使上达到官再期比旧增三十余万贯户部以其法颁之邻路上达长于吏事能治繁剧猾不能欺所至称之卒官年六十一　　郑建充按金史本传建充字仲实其先京兆人占籍鄜州仕宋累官知延安府事天会七年来降仍知延安府屯兵三千宋刘光烈兵八万来攻建充相距四十余日攻益急建充遣人会斜喝军夹击破之俘其裨将贺贵迁节制司统制军马改京兆府路兵马都监败宋曲端于彭原高昌宗据延安为宋守建充击之尽复城邑复知延安军府事齐国建累迁博州团练使知宁州齐国废朝廷以地赐宋为宋环庆路经略安抚副使仍知宁州天眷复取陕西仍以为经略安抚使知庆州从破甘谷城改平凉尹是时营建南京宫室大发河东陕西材木浮河而下经砥柱之险筏工多沉溺有司不敢以闻乃诬以逃亡锢其家建充白其事请至砥柱解筏顺流散下令善游者下流接出之而锢者得释正隆军兴括筋角造军器百姓往往椎牛取之或生拔取其角牛有泣下者建充白其事于朝建充性刚暴常畜猘犬十数奴仆有罪既笞已复嗾犬啮之骨肉都尽虽谦逊下士于敌已上一无所屈省部文移有不应法度辄置之坐下或即毁裂由是在位者衔之军胥李换窃用公帑自度不得免乃诬建充藏甲欲反更再鞫皆无状方奏上摄事者素与建充有隙恐其得释使吏持文书绐建充曰朝省有命奈何建充曰惟汝所为是夜死于狱中长子诉亦死焉　　沈璋
按金史本传璋字之达奉圣州永兴人也学进士业迪古乃军至上谷璋与李师夔谋开门迎降明日择可为守者众皆推璋璋固称李师夔于是授师夔武定军节度使以璋副之授太常少卿迁鸿胪卿丁母忧起复山西路都转运副使加卫尉卿从伐宋汴京平众争趋赀货璋独无所取惟载书数千卷而还太行贼陷潞州杀其首姚璠官军讨平之命璋权知州事璋至招复逋逃赈养困饥收其横尸葬之未几民颇安辑初贼党据城潞之军卒当缘坐者七百人帅府牒璋尽诛之璋不从帅府闻之大怒召璋呵责且欲杀璋左右震怒璋颜色不动从容对曰招亡抚存璋之职也此辈初无叛心盖为贼所胁有不得已者故招之复来今欲杀之是杀降也苟利于众璋死何憾少顷怒解因召潞军曰吾始命戮汝今汝使君活尔矣皆感泣而去朝廷闻而嘉之拜左谏议大夫知潞州事百姓为之立祠移知忻州改同知太原尹加尚书礼部侍郎时介休人张觉聚党亡命山谷钞掠邑县招之不肯降曰前尝有降者皆杀之今以好言诱我是欲杀我耳独得侍郎沈公一言我乃无疑于是命璋往招之觉即日降转尚书吏部侍郎西京副留守同知平阳尹迁利涉军节度使为东京路都转运使改镇西军节度使天德元年以病致仕卒年六十子宜中天德三年赐杨建中榜及第　　任熊祥
按金史本传熊祥字子仁八代祖圜为后唐宰相圜孙睿随石晋北迁遂为燕人熊祥登辽天庆八年进士第为枢密院令史太祖平燕以其地宋熊祥至汴授武当丞宋法新附官不厘务熊祥言于郡守杨晢曰既不与事请止给半俸以养亲晢虽不许而喜其廉金人取均房州熊祥归朝复为枢密院令史时西京留守高庆裔摄院事无敢忤其意者熊祥未尝阿意事之其后杜充刘筈同知燕京行省法制未一日有异论熊祥为折衷之历深磁州刺史开封少尹行台工部郎中同知汴京留守事天德初为山东东路转运使改镇西军节度使是时诏徐文张弘信讨东海县弘信逗遛称疾不进决杖二百熊祥被诏为会试主文以事不避难臣之职为赋题及御题熊祥复以赏罚之令信如四时为赋题海陵大喜以为翰林侍读学士大定初起为太子少师时契丹贼窝斡窃号北鄙用兵未息上以为忧诏公卿百官议所以招伐之宜众皆异议熊祥徐进曰陛下以劳民为忧用兵为重莫若以恩信招怀之上问孰可使者对曰臣虽老凭国威灵尚堪一行上曰卿老矣无烦为此七年复致仕熊祥事母以孝闻母没时熊祥年已七十不食三日人皆称之卒于家　　李瞻
按金史本传瞻蓟州玉田人辽天庆二年进士为平州望云令张觉据平州叛以瞻从事宗望复平州觉亡去城中复叛瞻逾城出降其子不能出为贼所害宋王宗望嘉之承制以为兴平府判官天会三年迁大理少卿从宗望南伐为汉军粮料使四年金兵围汴宋人请割河北三镇瞻与礼部侍郎李天翼安抚河北东西两路略定怀浚卫等州卫汤阴等县七年知宁州累迁德州防御使为政宽平民怀其惠相率诣京师请留者数百千人贞元三年迁济州路转运使改忠顺军节度使正隆末盗贼&#起瞻增筑城垒为备蔚人赖之以安大定初卒于官　　毛子廉
按金史本传子廉本名八十临潢长泰人材勇善射辽季群盗起募勇士子廉应募辽主召见赐甲仗率百人会所在官兵捕盗以功授东头供奉官赐良马天辅四年遣谋克辛干持刺移刺窟斜招谕临潢子廉率户二千六百来归令就领其众佩银牌招未降军民卢彦伦怒子廉先降杀子廉妻及二子使骑兵二千伺取子廉子廉与窟斜经险阻中骑兵围之两骑突出直犯子廉子廉引弓毙其一人其一人挺枪几中子廉腋子廉避其枪与搏战生擒之乃彦伦健将孙延寿也余众溃去天会二年除上京副留守久之兼盐铁事天眷中除燕京曲院都监辽王宗干问宰相曰子廉有功何为下迁宰相以例对宗干曰卢彦伦何不除此职子廉之功十倍彦伦在临潢十余年吏民畏爱如一日谁能及此是时卢彦伦已以少府监除节度使故宗干引以为比除宁昌军节度使海陵弒熙宗子廉闻之叹曰曾不念国王定策之功耶乃致仕大定二年卒　　马讽
按金史本传讽字良弼大兴漷阴人国初以燕与宋讽游学汴梁登宣和六年进士第宗翰克汴京讽归朝复登进士第调蔚州广灵丞迁雄州归信令境有河曰八尺口每秋潦涨溢害民田讽视地高下疏决之其患遂息召为尚书省令史除献州刺史天德初改宁州民有告谋不轨者株连数十百人讽察其无状乃究问告者告者具伏其诬众欢呼感泣再迁南京副留守入为大理少卿是时高祯为御史大夫素贵重绳治无所避权贵惮其威严乃以讽及张忠辅为中丞欲有以中伤之者讽忠辅皆文吏巧法不能与祯丝发相假借祯畏其害己因诉于海陵海陵以祯太祖旧臣每慰安之讽改大理卿岁余出为顺天军节度使大定二年复为大理卿迁刑部尚书改忠顺军节度使致仕卒　　李偲
按金史本传偲字子友定州安喜人中天眷二年进士调辽山簿累官户部主事丁母忧起复旧职除同知河东南路转运使事大定初改同知中都路都转运使事仆散忠义行省事于汴京奏偲幕府世宗曰李偲方治京畿漕事行省可他选也三年权知登闻检院再迁户部侍郎上曰户部财用出入朕难其人卿非旧劳资叙尚浅勿以秩满例升三品因循岁月若不自勉必不汝贷偲每朝会与高德基屏人私语上闻而怪之问右丞石琚曰李偲果何如人琚曰亦干事吏耳改同知北京留守沂州防御使沂南边郡户部符借民间田种禾取&#秸备警急用度偲曰如此则农民失业具奏止之转运司牒郡输粟胊山调急夫数万人是时久雨泥泞挽运不能前进偲遣吏往胊山刺取其官廪见储粮数可支半岁即具其事牒运司请缓期毋自困百姓先是郡县街陌间听民作廛舍取其僦直至是罢收僦直廛舍一切撤毁他郡奉承号令督百姓必尽撤去使街陌绳齐矢棘如初时然后止偲独教民撤治前却不齐一者三五所使巷道端正即已民便之改陕西西路转运使卒　　毛硕按金史本传硕字仲权甘陵人宋末试弓马子弟硕中选调高阳关路安抚司准备差使寻辟河间尉再辟兵马都监宗望军至硕以本部迎降齐国建由淮东路第一副将擢知滑州刘麟伐宋充行营中军统制军马天眷间历汴京路山东西路兵马都监皇统元年权知拱州宋将张俊据亳州而柘城酒监房人杰叛以应俊硕发兵讨之至柘城躬扣城门呼耆老以谕意县人缚人杰以降硕径入县署召百姓慰安之众皆感悦刻石纪其事四年真授拱州刺史元帅梁王宗弼承制超武义将军改知曹州有书生投书于硕辞涉谤讪僚属皆不能堪硕延之上座谢曰使硕常闻斯言庶乎寡过士论以故嘉之迁郑州防御使寻改通州天德二年充陕西路转运使硕以陕右边荒种艺不过麻粟荞麦赋入甚薄市井交易惟川绢干姜商贾不通酒税之入耗减请视汴京燕京例给交钞通行而巩会德顺道路多险盐引斤数太重请一引分作三四以从轻便朝廷皆从之秦州仓粟陈积而百姓有支移者止就本州折纳其直公私便之改河东南路转运使上言顷者定立商酒课不量土产厚薄户口多寡及今昔物价之增耗一概理责之故监官被系失身破家折佣逃窜或为奸吏盗有实钱而以赊券输官故河东有积负至四百余万贯公私苦之请自今禁约酒官不得折准赊贷惟许收用实钱则官民俱便至今行之秩满除南京路都转运使大定六年致仕卒于家硕文雅好事性谨饬每见古人行事有益于时者常书置座右以为莅官之戒云　　阿勒根彦忠
按金史本传彦忠本名窊合山曷速馆人也好学通吏事天会十四年选充尚书兵部孔目官升尚书省令史除右司都事七年改大理丞为会宁少尹进同知会宁府事入为尚书吏礼部郎中贞元二年进本部侍郎海陵庶人凡有所疑常使彦忠裁决彦忠据法以对间有不合则召让之彦忠执奏如前终无阿曲同列咸为惧彦忠固执不变海陵壮之明年除御史中丞历尚书户部侍郎侍卫亲军副都指挥使海陵南伐除南京路都转运使大定二年改大名尹兼本路兵马都总管四年入为刑部尚书诏规措北边艰食户口及泰州临潢接境度宜安置堡戍七驻兵万三千刍粮之用就经画之还朝未及入对以疾卒年五十三彦忠性孝友尝使宋所得金帛尽分兄弟亲友赠荣禄大夫命有司致祭并以银绢赐其家　　刘徽柔按金史本传徽柔字君美大兴安次人天眷三年擢进士第初为真定栾城主簿转开远军节度掌书记还洪洞令徽柔明敏善听断县人杨远者投牒于县以为夜雨屋坏压其侄死号诉哀切徽柔熟视而笑曰汝利侄财而杀之乃诬雨耶叱付狱其人立伏曰公神明也不敢延死遂置于法秩满县人遮恋不得去者弥日为立生祠刻石颂德正隆二年入为大理评事迁司直大定二年同知河东南路转运使事以廉第一改知平定军入为大理少卿七年知磁州改同知南京留守事十月迁中都路转运使卒官　　高衎按金史本传衎字穆仲辽阳渤海人敏而好学自少有能赋声同舍生欲试其才使一日赋十题戏之衎执笔怡然未暮十赋皆就彬彬然有可观年二十六登进士第乞归养逾二年方调漷阴丞召为尚书省令史除右司都事母丧去官起复吏部员外郎摄左司员外郎大奉国臣者辽阳人永宁太后族人先为东京警巡院使以赃免去欲因太后求见海陵不许衎与奉国臣有乡里旧拟为贵德县令海陵大怒杖之降为清水主簿居二年为大理司直迁户部员外郎同知中都都转运使太常少卿吏部郎中大定初转左司郎中迁吏部尚书每季选人至吏部托以检阅旧籍谓之检卷有滞留至后季犹不得去者衎三为吏部知其弊岁余铨事修理选人便之五年为贺宋国生日使中道得疾去职大定七年卒　　高昌福
按金史本传昌福中都宛平人父履辽御史中丞致仕太宗闻其名召之未及入见而卒特诏昌福释服应举登天会十年进士第补枢密院令史明年辟元帅府令史皇统初宗弼复河南元帅府治汴人有疑似被获皆目为宋谍者即杀之昌福谳得其实释去者甚众许州都统韩常用法严好杀人遣介送囚于汴或道亡监吏自度失囚恐得罪欲尽杀诸囚以灭口昌福识监吏意穷竟其状免死者十七八而诸吏遂怨昌福欲构害之是时方用兵梁楚间夜多阴雨元帅府选人侦宋兵动静诸吏遣昌福昌福不辞即行尽得敌军虚实报元帅府师还除震武军节度副使转行台礼部员外郎天德间行台罢改绛阳军节度副使入为兵部员外郎改河间少尹世宗即位上书陈便宜事上披阅再三因谓侍臣曰内外官皆上书言事可以知人材优劣不然朕何由知之三除同知东京留守事治最迁山东西路转运使工部尚书改彰德军节度使上书言赋税太重上问翰林学士张景仁曰税法比近代为轻而以为重何也景仁曰今之税殊轻若复轻之国用且不足事遂寝累迁河中尹致仕卒　　白彦敬
按金史本传彦敬本名遥设部罗火部族人初名彦恭避睿宗讳改焉祖屋仆根父阿斯仕辽为率府率彦敬善骑射起家为吏补元帅府令史伐宋为钱帛司都管勾立三省选为尚书省令史除都元帅府知事招谕诸部授以金牌行数千里有功超迁兵部郎中熙宗罢统军司改招讨使遣彦敬分僚属收牌印谕诸部隶招讨司还为本部侍郎迁大理卿出为通州防御使改刑部侍郎怨家告诬开府慎思与西北路部族谋叛彦敬鞫得其实海陵嘉之迁佥书枢密院事以便宜措置边防正隆六年调诸路兵伐宋及调民马使彦敬主会宁蒲与胡里改三路事改吏部尚书充南征万户迁枢密副使契丹撒八反枢密使仆散忽土等以无功坐诛以彦敬为北面行营都统与副统纥石烈志宁以便宜往赐御服皮袄行至北京闻南征诸军逃归者皆奔东京欲推戴世宗彦敬与志宁谋阴结会宁尹完颜蒲速利涉军节度使独吉义以图之世宗已即位使石抹移迭移刺曷补等九人招彦敬志宁彦敬拒之使移迭跪移迭不屈皆杀之及完颜谋衍将兵攻北京彦敬使偏将率兵拒于建州之境而独吉义先归世宗蒲速称疾不至世宗密遣人乘夜揭榜于北京市购以官赏彦敬志宁恐为人图己遂降以为曷速馆节度使不数月召为御史大夫窝斡僭帝号诸军马瘦弱遣彦敬往西北路招讨使市马得六千余匹窝斡败西走山后完颜思敬以新马三千备追袭彦敬屯于夏国两界间窝干平召还为兵部尚书出为凤翔尹改太原尹兼河北东路兵马总管寻改河中尹大定九年卒于官　　仆散浑坦
按金史本传浑坦蒲与路挟懑人也身长七尺勇健有力善骑射年十六从其父胡没速征伐初授修武校尉为宗弼札也天眷二年与宋岳飞相拒浑坦领六十骑深入觇伺至鄢陵败宋护粮饷军七百余人多所俘获皇统九年除慈州刺史再迁利涉军节度使授世袭济州和朮海鸾猛安涉里斡设谋克贞元初以忧去官起复旧职历泰宁永定军改咸平尹海陵杀浑坦弟枢密使忽土召浑坦至南京既见沈思久之谓之曰汝有功旧不因忽土得官以此致罪甚可怜悯遂释之改兴平军节度使世宗即位以为广宁尹窝斡反为行军都统与曷懒路总管徒单克宁俱在左翼败窝斡于长泺改临潢尹贼平赐金帛改曷懒路兵马都总管徙显德军庆阳尹致仕大定十二年上思旧功起为利涉军节度使复以金紫光禄大夫致仕卒年七十二浑坦历一十七官未尝为佐贰性沈厚有识虽未尝学问明于听断所至有治声云　　赵鉴
按金史本传鉴字择善济南章丘人宋建炎二年进士调庐州司理参军是时江淮方用兵鉴弃官还乡里齐国建除历城丞转长清令皆剧邑难治鉴政甚着刘豫召见迁直秘阁提举泾原路弓箭手兼提点本路刑狱公事戒之曰边将多不法可痛惩之原州守将武悍自用以鉴年少易之鉴发其奸守将坐免郡县闻风无敢犯者齐废除知城阳军改山东东路转运副使摄行台左司郎中行台宰相欲以故宋宦者权都水监鉴曰误国阉竖汴人视为寇雠付以美官将失人望遂不用以母忧解职天德初起为济州刺史移涿州海陵召鉴入朝应对失旨遣还郡俄除知火山军以病免大定初起知宁海军秋禾方熟子方虫生鉴出城行视虫乃自死再迁镇西军节度使改河北西路转运使致仕卒　　韩铎
按金史韩企先传铎字振女企先次子也皇统末以大臣子授武义将军熙宗闻其有儒学赐进士第除宣徽判官再迁刑部员外郎海陵遣中使谕之曰郎官高选也汝勋贤之子行已莅官能世其家故以命汝苟能夙夜在公当不次擢用虽公相可到铎感奋狱或有疑据经义谳海陵伐宋改兵部员外郎大定初迁本部郎中累官河州防御使求养亲解去召为左谏议大夫迁中都路都转运使顷之上谓宰相曰韩铎年高不任繁剧且其母老矣可与之便郡于是改顺天军节度使卒　　曹望之
按金史本传望之字景萧其先临潢人辽季移家宣德天会间以秀民子选充女直字学生年十四业成除西京教授为元帅府书令史补正令史转行台省令史录教授资补修武校尉除右司都事吏部侍郎田&#素薄望之望之愿交不肯纳遂与蔡松年许霖构致党狱改行台吏部员外郎海陵为相尝以书致其私望之不从天德元年调同知石州军州事坐事免丁母忧久之除绛阳军节度副使入为户部员外郎诏买牛万头给按出虎八猛安徙居南京者望之主给之撒八反转致甲仗八万自洺州输燕子城运米八十万斛由蔡水入淮馈伐宋诸军期以一日望之如期集事进本部郎中特赐进士及第大定初讨窝斡望之主军食给与有节凡省粮三十万石省锉草五十万石帅府以捷入告议者欲遂罢转输望之以为元恶未诛不可弛备既而大军追讨果赖以济以劳进一阶兼同修国史请于大盐泺设官榷盐听民以米贸易民成聚落可以固边圉其利无穷从之其后凡贮米二十余万石及东北路岁饥赖以济者不可胜数三年上曰自正隆兵兴农桑失业猛安谋克屯田多不如法诏遣户部侍郎魏子平大兴少尹同知中都转运事李涤礼部侍郎李愿工部郎中移刺道户部员外郎完颜兀古出监察御史夹谷阿里补及望之分道劝农廉问职官臧否望之还言乞汰诸路胥吏可减其半诏胥吏如故于是始禁用贴书云迁本部侍郎领覆实缮修大内财用费用大省复以劳进阶上召见谕勉之望之家奴袁一言涉妖妄大兴府鞫治望之恐使户部令史刘公辅问其事于大兴少尹王全全具其事语公辅公辅以语望之御史台劾奏刘公辅言泄狱情上曰妖妄之言交相传说何也于是望之决杖一百王全杖八十刘公辅杖一百五十除名顷之运河堙塞世宗出郊见之问其故主者奏曰户部不肯经画岁久以致如此上责望之曰有水运不浚治乃用陆运烦费民力罪在汝等其往治之尚书省奏当用夫役数万人上曰方春耕作不可劳民以宫籍监户及摘东宫诸王人从充役若不足即以五百里内军夫补之太宗实录成监修国史纥石烈良弼赐金带一重彩二十端同修国史张景仁刘仲渊望之皆赐银币有差望之叹赏薄谓人曰栽花接木乃加爵命勤劳者不迁官无何张景仁迁翰林学士望之又曰止与他人便遣独不及我哉世宗闻之出望之德州防御使谓之曰汝为人能干而心不忠实朕前往安州春水人言汝无事君之义朕敕臣下有过即当谏争汝但面从退则谤议此不忠不孝也汝自五品起迁四品太宗皇帝实录成优赐银币不思尽心竭力惟官赏是觊今出汝于外宜改心涤虑不然则身亦莫保望之到德州有惠政百姓为立生祠改同知西京留守事上书论便宜事其一论山东河北猛安谋克与百姓杂处民多失业陈蔡汝颍之间土广人稀宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客户或留为佃户者亦籍其姓名州县与猛安事干涉者无相党匿庶几军民协和盗贼弭息其二论荐举之法虚文无实宰相拔擢及其所识不及其所不识内外官所举亦辄不用或指以为朋党遂不敢复举宜令宰执岁举三品二人御史大夫以下内外官终秩举二人自此以下以品杀为差等终秩不举者遇转官勒不迁三品者削后任俸三月其举者已改除吏部以类品第季而上之三品阙则于类第四品中补授四品五品以下视此为差其待以不次者宰执具才行功实以闻举当否罪当如律廉介之士老于令幕无举主者七考无赃私罪者准朝官三考劳叙吏部每季图上外路职官姓名路为一图大书赃污者于其名下使知畏慎外任五品以上官改除令代之者具功过以闻年六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民多兴力役宜岁遣监察御史周行察之边部有讼招讨使无得辄遣白身人征断宜于省部有出身女直契丹人及县令丞簿中择廉能者因其风俗略定科条务为简易征断羊马入官籍数如边部遇饥馑即以此振给之招讨及都监视事宜限边部馈送&#马招讨司女直人户或撷野菜以济艰食而军中旧籍马死则一村均钱买补往往鬻妻子卖耕牛以备之臣恐数年之后边防困弊临时振济费财十倍而无益早为之所则财用省而边备实矣官给军箭用尽则市以补之皆朽钝不堪用可每岁给官箭一分以补其阙边民缺食给米地远负重往往就仓贱卖而去可计口支钱则公私两便陕西正副宜如猛安谋克用土人一员队将亦宜参用土人久居其任增弓箭田复其赋役以廉吏为提举举察总管府以下官农隙校阅以严武备则太平之时有经略之制矣又论六盐场用人宜令户部公议辟举论漕运先计河仓见在几何通州容受几何京师岁费几何今近河州县岁税或六七万石小民有入资之费富室收转输之利宜计实数以科税入论民间私钱苦恶宜以官钱五百易私钱千期以一月易之过期以销钱法坐之论州府力役钱物户部颁印署白簿使尽书之以俟审阅有畏避不书者坐之论工部营造调发妨民生业诸路射粮军约量人数习武艺期以三年成以息调民书奏多见采纳以本官行六部事于北边召拜户部尚书上数之曰汝前为侍郎以不忠外补颇能练习钱谷故任以尚书之重宜改前非以图新效也是时户部尚书高德基坐高估俸粟责降世宗念望之吝出纳或惩德基也既出使人谕之曰勿以高德基下粟直要在平估而已十五年新宫成世宗幸新宫敕望之曰新宫中所须毋取于民间也有良民夫妇质身于东京留守完颜彀英家期终而不遣尚书省下东京鞫治望之言彀英为留守其同官必且阿徇不肯穷竟当移他州望之久习事有治钱&#名性刚愎颇沾沾自露希觊执政而刑部尚书梁肃自详问宋国使还世宗尝欲以为执政久而未用亦颇衒耀求进世宗谓左丞相纥石烈良弼曰曹望之梁肃急于见知涉于躁进遂出梁肃为济南尹数年乃召拜参知政事而望之终于户部尚书年五十六世宗惜其未及用赐钱三千贯敕使致祭赙银五百两重彩二十端绢二百匹以其子渊为奉御泽为笔砚承奉其后尚辇局举出身人年六十余可以临事世宗曰岂为此辈惜官邪但此辈专以盗取官钱为谋生计不可用也由是欲更改监临格式以问户部尚书刘玮玮恐监官谤己不肯实对世宗因思望之叹曰不如望之之敢行也望之初不学及贵稍知读书遂刻苦自致有诗集三十卷　　刘焕按金史本传焕字德文中山人宋末兵起城中久乏食焕尚幼煮糠核而食之自饮其清者以醲厚者供其母乡里异之稍长就学天寒拥粪火读书不怠登天德元年进士调任丘尉县令贪污焕每规正之秩满令持杯酒谢曰尉廉慎使我获考调中都市令枢密使仆散忽土家有条结工牟利于市不肯从市籍役焕系之忽土召焕焕不往暴工罪而笞之焕初除市令过谢乡人吏部侍郎石琚琚不悦曰京师浩穰不与外郡同弃简就烦吾所不晓也至是始重之以廉升京兆推官再迁北京警巡使捕二恶少杖于庭中戒之曰孝弟敬慎则为君子暴戾隐贼则为小人自今以往毋狃于故习国有明罚吾不得私也自是众皆畏惮毋敢犯者召为监察御史父老数百人或卧车下或挽其靴镫曰我欲复留使君期年不可得也以本官摄户部员外郎代州钱监杂青铜铸钱钱色恶类铁钱民间盗铸抵罪者众朝廷患之下尚书省议焕奏曰钱宝纯用黄铜精治之中濡以锡若青铜可铸历代何缘不用自代州取二分与四六分青黄杂糅务省铜而功易就由是民间盗铸陷罪者众非朝廷意也必欲为天下利宜纯用黄铜得数少而利远其新钱已流行者宜验数输纳准换从之再迁管州刺史耆老数百人疏其着迹十一事诣节镇请留焕曰刺史守职奉法乞留之以廉升郑州防御使迁官一阶转同知北京留守事世宗幸上京所过州郡大发民夫治桥梁驰道以希恩赏焕所部惟平治端好而已上嘉其意迁辽东路转运使卒　　丁暐仁
按金史本传暐仁字藏用大兴府宛平人曾祖奭祖惟寿父筠以吏补州县所至有治声其后致仕杜门不出乡里有斗讼者不之官而就筠质焉暐仁冲淡寡欲读书之外无他好辽季避难虽间关道涂未尝释卷皇统二年登进士第调武清县丞县经兵革后无学校暐仁召邑中俊秀子弟教之学百姓欣然从之调磁州军事判官是时诏使廉察官吏暐仁以廉摄守事迁和川令前令罢耎不事事群小越法干禁无所惮暐仁申明法禁皆屏息或走入他县以避之有董佑者最强悍畏服暐仁以刀断指誓终身不复犯法凡租赋与百姓前为期率比他邑先办历北京推官再迁大理司直以忧去官寻起复大定三年除定武军节度副使而节度使同知皆阙暐仁为政无留讼改大理丞吏部员外郎转户部郎中于是贾少冲为刑部郎中上谓左丞相纥石烈良弼曰少冲为人柔缓不称刑部之职其议易之乃以暐仁为刑部郎中坐尚厩局官私用官刍违格付大兴府鞫问解职改祈州刺史祈州为定武支郡士民闻暐仁之官相率欢迎界上相属不绝改同知西京留守事首兴学校以明养士之法陕西西路转运使大定二十一年卒官　　王翛
按金史本传翛字翛然涿州人也登皇统二年进士第由尚书省令史除同知霸州事累迁刑部员外郎坐请嘱故人奸罪杖四十降授泰定军节度副使四迁大兴府治中授户部侍郎世宗谓宰臣曰王翛前为外官闻有刚直名今闻专务出罪为阴德事多非理从轻又巧幸偷安若果刚直则当忘身以为国履正以无偏何必卖法以侥福耶寻命赈济密云等三十六县猛安人户冒请粟三万余石为尚书省奏夺官一阶出为同知北京留守事上曰人多言王翛能官以朕观之凡事不肯尽力直一老奸耳二十四年迁辽东路转运使岁余改显德军节度使以前任转运使拽辱仓使王祺致死追两官解职敕杖七十降授郑州防御使章宗即位擢同知大兴府事审录官奏翛前任显德洁廉刚直军吏敛迹无讼狱迁礼部尚书兼大理卿使宋还会改葬太师广平郡王徒单贞贞章宗母孝懿皇后父也帝欲用前代故事班剑鼓吹羽葆等仪卫宰臣以贞与弒熙宗诛死意难之于是诏下礼官议翛言晋葬丞相王导给前后羽葆鼓吹武贲班剑百人唐以来大驾卤簿有班剑其王公以下卤簿并无班剑兼羽葆非臣下所宜用国朝葬大臣亦无之上先知唐葬大臣李靖等皆用班剑羽葆怒曰典故所无固可从然用之亦不过礼一日诏翛及谏议大夫兼礼部侍郎张暐诣殿门谕之曰朝廷之事汝谏官礼官即当辩析且小民言可采朕尚从之况卿等乎自今议事毋但附合尚书省明昌二年改知大兴府事时僧徒多游贵戚门翛恶之乃禁僧午后不得出寺尝一僧犯禁皇姑大长公主为请翛曰奉上命即令出之立召僧杖一百死京师肃然后坐故出人罪复削官解职明年特授定海军节度使谕旨曰卿赋性太刚率意行事乃自陷于刑若殿年降叙念卿入仕久颇有执持故特起于罪谪之中授以见职且彼岁歉民饥盗贼多须用旧人镇抚庶得安治勉尽乃心以图后效未几表乞致仕上曰翛能干者得力为多不许复申请从之泰和七年卒年七十五翛性刚严临事果决吏民惮其威虽豪右不敢犯承安间知大兴府事阙诏谕宰臣曰可选极有风力如王翛辈者用之其为上所知如此　　完颜兀不喝
按金史本传兀不喝会宁府海姑寨人年十三选充女直字学生补上京女直史再习小字兼通契丹文字充尚书省令史天德初除吏部主事鞫问押懒路诈袭谋克事人称其能擢右拾遗海陵谓之曰吾始闻汝名试以吏部主事今计其实优于所闻远矣累迁右司郎中从海陵伐宋至淮南闻世宗即位于辽阳兀不喝入白其事海陵沉思良久曰卿等始闻之邪我已知之遣人往矣此大事勿泄于外大定二年秩满当代世宗喜其善敷奏特诏再任谓宰臣曰兀不喝为人公忠后来有如斯人者卿等宜荐举之其见知如此改同知大兴尹迁横海军节度使初到官谳囚能得其情人以为不冤五年卒官　　移剌道
按金史本传道本名赵三其先乙室部人也初徙咸平为人宽厚有大志以笃孝著名通女直契丹汉字皇统初补刑部令史转尚书省令史再迁大理司直丁母忧起复迁户部员外郎正隆三年徙临潢咸平路毕沙河等三猛安屯戍干卢速还奏海陵谓侍臣曰道骨相异常他日必登公辅明年还本部郎中海陵伐宋为都督府长史海陵死师还无复纪律士卒掠淮南百姓苦之有男女二百余人自愿与道为奴道受之至淮俟诸军毕济乃悉遣还大定二年复为户部郎中与梁銶安抚山东招谕盗贼民或避盗避役者并令归业不问罪名轻重皆原之军人不得并缘虏掠仆散忠义讨窝干道参谋幕府事贼平元帅府以俘获生口分给官僚道悉纵遣之还京师入见既退世宗目送之曰此人有干才可大用也迁翰林直学士兼修起居注顷之世宗曰道清廉有干局翰林文雅之职不足以尽其才中都转运繁剧乃改同知中都路都转运事诏道送河北山东等路廉察善恶升降官员制敕上曰卿从讨契丹不贪俘获其志可嘉故命卿为使卿其勉之是岁以廉升者磁州刺史完颜蒲速列为北京副留守潍州刺史蒲察蒲查为博州防御使威州刺史完颜兀答补为磁州刺史治状不善下迁者登州刺史大盘为嵩州刺史同知南京留守高德基为同知北京转运使卫州防御使完颜阿邻为陈州防御使真定尹徒单拔改为兴平军节度使安国军节度使唐括重国为彰化军节度使仍具功过善恶宣谕毋受馈献迁大理卿五年宋人请和罢兵道往山东阅实军器振赡戍兵妻子再除同知大兴尹亲军百人长完颜阿思钵非禁直日带刀入宫其夜入左藏库杀都监郭良臣盗取金珠点检司执其疑似者八人掠笞三人死五人者自诬其赃不可得上疑之命道参问道持久其狱既而阿思钵鬻金事觉伏诛上曰棰楚之下何求不得奈何点检司不以情求之乎赐掠死者钱人二百贯周其家不死者人五十贯诏自今护卫亲军百人长五十人长非直日不得带刀入宫迁户部尚书上曰朕初即位卿为户部员外郎闻卿孳孳为善进卿郎中果有可称及贰京尹亦能善治户部经治国用卿其勉之道顿首谢改西北路招讨使赐金带故事招讨使到官诸部皆献&#马多至数百道皆却之数月皆复贡职又丧去官起复参知政事初诸部有狱讼招讨司例遣胥吏按问往往为奸利道请专设一官上嘉纳之招讨使设勘事官自此始上谓宰臣曰比闻大理寺断狱辄经旬月何邪道奏曰在法决死囚不过七日徒刑五日杖刑三日上曰法有程限而辄违之此官吏之责也严戒约以去其弊进尚书右丞乞致仕上曰卿孝于家忠于朕通习法令政事虽逾六十心力未衰未可退也乃除南京留守赐通犀带上曰河南统军乌古论思列为人少戆凡边事须与卿共议卿以朕意谕思列也入拜平章政事道弟临潼令幼阿补犯罪至死道待罪于家皇太子生日宴于庆和殿上问道何故不在参知政事粘割干特剌奏曰其弟犯死刑据制不合入内上曰此何伤也即诏道起视事是时县令多阙上以问宰相道奏曰散官宣武以上借除以充之上曰廉察八品以下已去官者录事丞簿有清干之誉者县尉入优等者皆与县令散官至五品无贪污旷职之名者亦可与之俟县令不阙即如旧制二十三年罢为咸平尹封莘国公上曰卿数年前尝乞致仕朕不许卿卿今老矣咸平卿故乡地凉事少老者所宜赐通犀带明日复遣近侍曹渊论旨曰咸平自窝斡乱后民业尚未获旧朕听卿归乡里所以安辑一境也二十四年薨上闻之悼惜良久是岁幸上京道过咸平遣使致祭赙赠有加诏图像藏秘省擢其子八狗为合门祗候　　大怀贞
按金史本传怀贞字子正辽阳人皇统五年除合门祇候三迁东上合门使丁母忧起复符宝郎累官右宣徽使正隆伐宋为武胜军都总管大定二年除洺州防御使兼押军万户改沂州再迁彰国安武军节度使县尉获盗得一旗上图亢宿诘之有谋叛状株连几万人怀贞当以乱民之刑请诛其首乱者十八人余皆释之尝以私忌饭僧数人就中一僧异常怀贞问曰汝何许人也对曰山西人复问曾为盗杀人否对曰无之后三日诘盗果引此僧皆服其明察改兴中尹锦州富民萧鹤寿涂中杀人匿府少尹家有司捕不得怀贞以计取之置于法改彰德军节度使卒　　卢孝俭
按金史本传孝俭宣德州人登天眷二年第调宪州军事判官补尚书省令史累官太原少尹大定二年陕西用兵尚书省发本路税粟赴平凉充军实期甚严迫孝俭辄易以金帛驰至平凉用省而不失期并人称之用廉进官二阶迁同知广宁尹广宁大饥民多流亡失业乃借僧粟留其一岁之用使平其价市与平民既以救民僧亦获利累迁山东东路转运使孝俭素褊躁与同僚王公谨失欢其子尝私用官帑孝俭不知也既而改河北西路转运使公谨乃发其事孝俭闻被逮莫测所以行至章丘自缢死　　刘珫
按金史刘玑传玑兄珫字伯玉幼名太平以功臣子补合门祗候遭父丧求终制会海陵篡立不许改充护卫海陵忌宗室珫坐与往来斥居乡里世宗即位珫昼夜兼驰上谒世宗大悦以为护卫十人长往招宗叙白彦敬纥石烈志宁皆相继来附还报上喜其有功呼其小字而谓之曰太平所至庶几能赞朕至太平矣改御院通进与乌居仁等往南京发遣六宫百司珫建议留尚书右丞纥石烈良弼经略淮右余皆北来诏从之丁母忧起复三迁武库署令车驾幸两京留珫为中都总管判官再转近侍局使迁太子少詹事兼引进使赐袭衣未几为陕西统军都监赐厩马金带皇太子以马与币为赆召为同知宣徽院事迁太子詹事右宣徽使与张仅言典领昭德皇后园陵襄事太子赠以厩马转左宣徽使以疾求补外除定海军节度使以其弟太府监玮为同知宣徽院事珫朝辞上曰卿旧臣今补外宁不恻然东莱濒海风物亦佳卿到必得调养朕用卿弟在近密如见卿也仍赐厩马金带彩十端绢百匹卒官年五十七珫柩过京畿敕有司致祭赙银三百两重彩三十端　　韩锡按金史本传锡字难老其先自析津徙蓟之渔阳祖贻愿辽宣徽北院使父秉休归朝领忠正军节度使锡以荫补合门祗候天会中南伐锡从军掌礼仪俄以母老乃就监差久之授神锐军都指挥使入为宫苑使天德元年擢尚书工部员外郎领燕都营缮特赐胡砺榜进士及第四迁尚书户部侍郎以母丧解旋起复旧职付金牌一银牌十籍水手于山东时苏保衡为水军都统制趋杭州俾锡部船三百会广陵适保衡败还丧船过半令锡补足之时水浅船不得进海陵遣使急责之众稍亡锡召诸豪谕之曰今连保法严逃将安往纵一身偶脱其如妻子何众悟亡者稍止大定改元于辽东锡奔赴行在诏复前职明年授同知河间府事引见于香合诫之曰闻皇族居彼者纵甚卿当以法绳之锡下车宣布诏言后无有挠政害民者迁孟州防御使累拜绛阳军节度使改知济南府事告老许之明昌五年卒年八十三　　张亨按金史本传亨字彦通大兴漷阴人登皇统六年进士第调樊山丞以廉干闻授弘州军事判官历巨鹿宜川令大定二年补尚书省令史除大理司直累迁尚书左司郎中授户部侍郎移吏部擢中都路都转运使坐草场使邓汝霖盗草失举劾解职削一官起授户部尚书世宗谓宰臣曰御史中丞马惠迪与张亨人才孰优平章政事张汝霖曰惠迪为人虽正于事不敏亨吏才极高上曰如汝父浩于事明敏少有及者但临事多徇若无此过则诚难得之贤相也时车驾东巡费用百出自辽以东泉货甚少计司患其不给欲辇运以支调度亨谓上京距都四千里若挽钱而行是率三而致一也不独枉费国用无乃重劳民力乎不若行会便法使行旅便于囊&#国家无转输之劳而用自足矣出为绛阳军节度使已而复谓宰臣曰汉人三品以上官常少得人如张亨近令补外颇为众议所归以朕观之无甚过人小官中岂无才能之士第未知耳又曰亨尝为左司奏事多有脱略是亦谬庸人也章宗即位初置九路提刑司时方重其选上以亨为河东南北路提刑使兼劝农采访事访其利病条为十三事以闻上嘉纳之亨在职每事存大体略苛细御史以宽缓不事事劾之降授蔡州防御使明年迁南京路转运使转知归德府事致仕泰和二年卒年七十八亨才识强敏明达吏事终始有可称云　　刘玑
按金史本传玑字仲璋益都人也登天德三年进士第大定初为太常博士改左拾遗兼许王府文学玑奏王府事世宗责之曰汝职掌教道何预奏事因命近侍谕旨永中曰卿有长史而令文学奏事何也后勿复尔累除同知漕运司事尝奏言漕户雇直太高虚费官物宜约量裁损若减三之一岁可省官钱一十五万余贯世宗是其言授户部员外郎条上便宜数事世宗谓宰臣曰玑言河堤种柳可省每岁堤防之费及言官钱利害甚可取前后户部官往往偷延岁月如玑者不可多得卿等议其可者行之玑向言漕运省费事尽心公家不厚赏无以劝来者乃赐钱三千贯擢潍州刺史徙知济州未几迁同知北京留守事坐曲法放免奴婢诉良者左降管州刺史世宗谓宰臣曰玑为人何如参知政事程辉曰玑执强跋扈尝追济南府官钱以至委曲生意而害及平民上曰朕闻玑在北京凡奴隶诉良不问契券真伪辄放为良意欲侥福于冥冥则在己之奴何为不放又曰玑放朕之家奴意欲以此邀福存心若是不宜再用明昌二年入为国子司业乞致仕不许转国子祭酒寻擢太常卿以昏耄不任职为御史台所纠罢承安二年卒年八十二兄珫　　贺扬庭
按金史本传扬庭字公叟曹州济阴人也登天德三年经义进士第调范县主簿兼尉籍有治声大定十三年由安肃令补尚书省令史授沁南军节度副使入为监察御史历右司都事户部员外郎侍御史右司员外郎世宗喜其刚果谓扬庭曰南人矿直敢为汉人性奸临事多避难异时南人不习词赋故中第者少近年河南山东人中第者多殆胜汉人为官俄以廉能迁户部郎中进官二阶顷之授左司郎中改刑部侍郎山东东路转运使章宗即位初置九路提刑司驿召赴阙授山东东西路提刑使扬庭性疾恶纤介不少容明昌改元诏诸路提刑使入见亲问所察事条至扬庭则斥之曰尔何治之烦也明年夏除洺州防御使时岁歉民饥扬庭谕蓄积之家令出所余以粜之饥者获济洺人为之立石颂德改陕西西路转运使表乞致仕上曰扬庭能干者也当何如右丞刘玮言其疾遂许之卒年六十七　　邓俨
按金史本传俨字子威懿州宜民人也天德三年擢进士第大定中为左司员外郎右司郎中寻转左司掌机务者数年有司奏使宋者世宗命选汉官一人参知政事梁肃以户部侍郎王翛工部侍郎张大节左司郎中邓俨对世宗曰王翛张大节苦无资历与左右司官辛苦不同其命俨往尝谓宰臣曰人言邓俨用心不正朕视俨奏事其心识甚明在太府监心亦向公宰臣因奏俨明事机有心力于是擢户部侍郎翌日复谓宰臣曰吏部掌铨选当得通练人可置俨于吏部因改命焉累迁中都路都转运使明昌初为户部尚书上命尚书省集百官议如何使民弃末务本以广储蓄俨言今之风俗竞为侈靡莫若定立制度使贵贱上下衣冠车马室宇器用各有差等裁抑婚姻丧葬过度之礼罢去乡社追逐无名之费用度有节则蓄积日广矣寻知归德府事致仕卒初俨致仕复夤缘求进上问左石邓俨可复用乎平章政事完颜守贞曰俨有才力第以谋身为心上曰朕亦知之然俨可以谁比守贞曰临事则不后于人但多务自便耳俨前乞致仕陛下以其颇黠故许之甚合众议今使复列于朝恐风化从此坏矣上然之不复用云　　张大节
按金史本传大节字信之代州五台人擢天德三年进士第调崞县丞改东京市令世宗判留务甚爱重之海陵修汴京以大节领其役世宗改元于辽东或劝赴之富贵可一朝遂大节曰自有定分何遽尔随例补尚书省令史擢秘书郎大理司直会左警巡使阙世宗谓宰臣曰朕得其人矣遂授大节俄以杖杀豪民为有司所劾削一阶解职未几授同知洺州防御使事入为太府丞工部员外郎卢沟水啮安次承诏护视堤城擢修内司使推排东京路户籍人服其平进工部郎中时阜通监铸钱法弊与吏部员外郎麻珪&#其事积铜皆窳恶或欲征民先所给直大节曰此有司受纳之过民何与焉以其事闻卒得免征就改户部郎中定襄退吏诬县民匿铜者十八村大节廉得其实抵吏罪民斫石颂之召授工部侍郎改户部世宗东巡徙太府监谕之曰侍郎与太府监品同以从行支应藉卿办耳寻为宋生日使还授横海军节度使过阙谒谢东宫显宗抚慰良久曰万事惟中可也因榜其公堂曰惟中郡境有巨盗久不获大节以方略擒之后河决于卫横流而东沧境有九河故道大节即相宜缮堤水不为害章宗即位擢中都路都转运使因言河东赋重宜减议者或不同大节以他路田赋质之遂命减焉乞致仕不许徙知太原府以并代乡郡故优宠之近郭有男子被杀者闻其妻哭声不哀召而审之果为奸夫所杀人以为神西山有晋叔虞祠旧以施钱输公使库大节还其庙以给营缮选授河东路提刑使未赴留知大兴府事治有能名阅岁移知广宁府复请老授振武军节度使部有银冶有司以为争盗由此生付河东西京提刑司与州同议皆以官榷为便大节曰山泽之利当与民共且贫而无业者虽严刑能禁其窃取乎宜明谕民授地输课则其游手者有所资于官亦便上从其议复乞致仕许之仍擢其子尚书刑部员外郎岩叟为忻州刺史以便禄养承安五年卒年八十大节素廉勤好学能励勉后进自以得学子任倜待倜子如亲而加厚又善奕棋当世推为第一尝被召与礼部尚书张景仁奕世宗尝谓宰臣曰人多称王翛能官以朕观之凡事不肯尽心一老奸耳张大节赋性刚直果于从政远在王翛之上惜乎用之太晚又屡语近臣曰某某非不干然不及张大节忠实也其见知如此
　政事部名臣列传二十五
　　金二
　　康元弼
按金史本传元弼字辅之大同云中人幼敏学善属文登正隆二年进士第调汝阳簿改崇义车节度判官由垣曲县令补尚书省令史累迁同知河北西路转运使事召为大理丞大定二十七年河决曹濮间濒水者多垫溺朝廷遣元弼往视相其地如盎而城在盎中水易为害请命于朝以徙之卒改筑于北原曹人赖焉出为弘州刺史阅岁授大理少卿先是卫城为河所坏增筑苏门以寓州治水既退民不乐迁欲复归卫于是遣元弼按视还言治故城便遂复其旧转秘书少监兼著作郎改通州刺史兼领漕事章宗立尊孝懿皇后为皇太后以元弼旧臣诏充副卫尉再转大理卿以丧去起复为尚书刑部侍郎兼郓王傅迁南京路转运使承安三年致仕卒　　巨构
按金史本传构字子成蓟州平谷人幼笃学年二十登进士第由信都丞察廉为石城令补尚书省令史授振武军节度副使改同提举解盐司事以课增入为少府监丞再迁知登闻检院兼都水少监时右司郎中段珪卒世宗曰是人甚明正可用如巨构每事但委顺而已二十五年除南京副留守上谓宰臣曰巨构外淳质而内明悟第乏刚鲠耳佐贰之任贵能与长官辨正恐此人不能尔若任以长官必有可称章宗即位擢横海军节度使承安五年致仕卒构性宽厚寡言所治以镇静称性尤恬退故人既贵不复往来先遗以书则裁答寒温而已大定中诏与近臣同经营香山行宫及佛舍其近臣私谓构曰公今之德人我欲举奏公行将大任矣构辞之以廉慎守法在考功籍始终无过云　　阎公贞
按金史本传公贞字正之大兴宛平人大定七年擢进士第调朝邑主簿由普润令补尚书省令史察廉升同知亳州防御事改中都左警巡使以政绩闻进同知武定军节度使明昌初召为大理正累进大理卿承安元年迁翰林侍读学士仍兼前职命与登闻检院贾益同看读陈言文字公贞居法寺几十年详慎周密未尝有过举被命校定律令多所是正金人以为法家之祖云　　焦旭
按金史本传旭字明锐沃州柏乡人第进士调安喜主簿再转大兴令摄左警巡事以杖亲军百人长有司议其罪当杖决世宗曰旭亲民吏也若因杖有官人复行杖之何以行事其令收赎改良乡令世宗幸春水见石城玉田令皆年老不治谓宰臣曰县令最亲民当得贤才畿甸尚如此天下可知矣平章政事石琚荐旭干能可甄用上然之召为右警巡使旭为人刚果自任不避权势初旭部民诉良旭以无文据付本主道逢监察御史诉其事语涉讹乱即收付旭旭释之不问为御史所劾削官两阶杖百八十出为大名府推官寻授右三部检法司正代韩天和为监察御史时御史台言监察纠弹之司天和诸科出身难居是职上命别举中丞李晏荐旭刚正可任遂授之而改天和获鹿令章宗初即位太傅克宁右丞相襄请上出猎旭劾奏其非上慰谕之为罢猎明昌元年登闻鼓院初设官宰执奏司谏郭安民补阙许安仁及旭皆堪擢用改侍御史四迁都水监以治河防劳进官一阶授京西路转运使卒旭性警敏练达时政与王翛刘仲洙辈世称能吏云　　刘仲洙
按金史本传仲洙字师鲁大兴宛平人大定三年登进士第历龙门主簿香河酒税使再调深泽令县近滹沱河时秋成水忽暴溢仲洙极力护塞竟无害有盗夜发居民震惊仲洙率县卒生执其一余众遂溃旦日掩捕皆获寻以廉能进官一阶升河北西路转运司度支判官入为刑部主事六迁右司员外郎俄转吏部世宗谓宰臣曰人有言语敏辩而庸常不正者有语言拙讷而才智通达存心向正者如刘仲洙颇以才行见称然而口语甚讷也右丞张汝霖曰人之若是者多矣愿陛下深察之二十九年出为祁州刺史以六善为教民化之章宗即位除中都西京等路提刑副使先是田&#等以党罪废锢者三十余家仲洙知其冤上书力辩帝从之乃复&#官爵而党禁遂解明昌二年授并王傅兼同知大同府事寻改平阳移德州防御使转运郭邦杰节度李晏皆举仲洙以自代升为定海军节度使岁饥仲洙表请开仓未报先为赈贷有司劾之罪以赎论时仲洙兄仲渊以罪责石州仲洙上书请以莱易石朝廷义而不许久之以年老乞致仕累表方听泰和八年卒年七十五仲洙性刚直果于从政尤长于治民所在皆有功迹盖一时之能吏云　　宗道
按金史本传宗道本名八十上京司属司人系出景祖太尉讹论之少子也通周易孟子善骑射大定五年充合门祗候累除近侍局使右丞相乌古论元忠左将军仆散揆等尝燕集有所窃议宗道即密以闻世宗嘉之授右卫将军出为西南路副招讨章宗即位改同知平阳府事陕西路副统军左宣徽使移刺仲方举以自代除西北路招讨使故事诸部驾马八百余匹宗道辞不受诸部悦服边鄙顺治提刑司察廉召为殿前右副都点检寻除陕西路统军使以镇静得军民心特迁三阶兼知京兆府事时夏旱俾长安令取太白湫水步迎于远郊及城而雨是岁大稔人以为精意所感刊石纪之承安二年为贺宋正旦使寻授河南路统军使泗州民张伟获宋人王万言彼界事情宗道疑其冤乃廉问得实万楚州贾人伟负万货五千余贯三年不偿万理索为伟所诬乃坐伟而归万时人服其明后乞致仕朝廷知非本心改知河中府有惠政民立像于层观以时祭之移知临洮以病解泰和四年卒赠龙虎卫上将军　　马百禄
按金史本传百禄字天锡通州三河人父柔德天会初第进士累迁翰林修撰坐田&#党免官迨世宗朝解党禁复召用焉百禄幼志学事继母以孝闻登大定三年词赋进士第调武清主簿由龙山令召补尚书省令史不就改榷货副使平阳府判官入为国子博士朝廷以宰县日清白有治迹特迁官一阶升同知北京路转运事委录南北路刑狱所至无冤召为尚书户部员外郎与同知河北东路转运事季京为中都等路推排使明昌初迁耀州刺史吏民畏爱提刑司以状闻授韩王傅同知安武军节度事俄改兼同知兴平军以提刑司复举廉升孟州防御使再迁南京路提刑使御史台以刚直能干闻转知河中府承安四年致仕卒谥曰贞忠　　杨伯元
按金史本传伯元字长卿开封尉氏人登大定三年进士第调郾城主簿升榆次令召为大理评事累除定海军节度副使用廉超授同知河东北路转运事入为尚书刑部员外郎以忧免起为辽州刺史明昌元年移涿州久之擢工部侍郎四迁安武军节度使泰和三年致仕卒伯元以才干多被委任凡两为推排定课使累为审录官人称其平每有疑狱必专遣决明辩多中理赐谥曰达　　李完
按金史本传完字全道朔州马邑人经童出身复登词赋进士第调澄城主簿有遗爱民为立祠用廉迁定襄令召补尚书省令史时以县令阙人廉问世宗选能吏八人按行天下完其一也明昌初年为监察御史故事台令史以六部令史久者补吏同类皆莫肯举劾完言尚书省令史正隆间用杂流大定初以太师张浩奏请始纯取进士天下以为当今乞以三品官子孙及终场举人委台官辟用上纳其言擢尚书省都事出为同知横海军节度使事河间府治中提刑司言完习法律有治剧材军民无间语升沁州刺史仍以玺书褒谕迁同知广宁府初辽滨民崔元入城饮不归求得尸于水中有司执同饮者讯之皆诬服提刑司疑其冤以狱完完廉得其贼乃舟师也遂免同饮人改北京临潢路提刑副使承安二年迁陕西西路转运使寻授南京路按察使卒完长于吏治所至奸恶屏迹民皆便之　　李愈
按金史本传愈字景韩绛之正平人业儒术中正隆五年词赋进士第调河南渑池主簿察廉优等为平阳酒副使迁冀氏令累迁解州刺史章宗即位召授同知中都路都转运使事改同知济南府明昌二年授曹王傅兼同知定武军节度使事王奉命宴赐北部愈从行还过京师表言诸部所贡之马止可委招讨司受于界上量给回赐务省费以广边储拟自临潢至西夏沿边创设重镇十数仍选猛安谋克勋臣子孙有材力者使居其职田给于军者许募汉人佃种不必远挽牛头粟而兵自富强矣上览其奏谓宰臣曰愈一书生耳其用心之忠如是以表下尚书省议会愈迁同知西京留守过阙复上言以为前表傥可采乞断自宸衷上纳用焉自是命五年一宴赐人以为便改棣州防御使未几授大兴府治中上谕之曰卿资历应得三品以是员方阙而卿能干故用之当知朕意北京提刑副使范楫知归德府事邓俨各举愈以自代由是擢河南路提刑使上言随路提刑司乞留官一员余分部巡按又言本司见置许州乞移治南京为便并从之宪台廉察九路提刑司以愈为最五年入见尚书省以闻上问宰执有何议论平章政事守贞曰李愈言河决事上曰愈向陈备御北边策言甚荒唐守贞曰愈于见职甚干上曰盖以其敢为耳又曰李愈论河决事谓宜遣大臣视护以慰人心其言良是明年改河平军节度使承安二年徙顺义军奏陈屯田利害上遣使宣谕仍降金牌俾领其事四年召为刑部尚书先是刑部尚书阙上以愈为可用令议之或言愈病上曰愈比陈言有退地千里而争言其功之语卿等定恶此人多言耶特召用之旧制陈言者漏所言事于人并行科罪仍给告人赏愈言此盖所以防闲小人也比年以来诏求直言及命朝臣转对又许外路官言事此皆圣言乐闻忠谠之意请除去旧条以广言路上嘉纳焉寻为贺宋正旦副使泰和二年春上将幸长乐川愈切谏曰方今戍卒贫弱百姓骚然三叉尤近北陲防外患兼闻太和宫在两山间地形狭隘雨潦遄集固不若北宫池台之胜优游闲适也上不从夏四月愈复谏曰北部侵我旧疆千有余里不谋雪耻复欲北幸一旦不警臣恐丞相襄枢密副使阇母等不足恃也况皇嗣未立群心无定岂可远事逸游哉上异其言未几授河平军节度使改知河中府事致仕泰和六年卒年七十二谥曰清献自着狂愚集二十卷　　裴满亨
按金史本传亨字仲通本名河西临潢府人其先世居辽海祖讳虎山者天辅间移屯东受降城以御夏人后徙居临潢亨性敦敏习儒大定间收充本职世宗谓曰闻尔业进士举其勿忘为学也二十八年擢第世宗嘉之升为奉御一日问以上古为治之道亨奏陛下欲兴唐虞之治要在进贤退不肖信赏罚薄征敛而已章宗即位谕之曰朕左右侍臣多以门第显惟尔由科甲进且先朝信臣国家利害为朕尽言俄擢监察御史内侍梁道儿恃恩骄横朝士侧目亨劾奏其奸迁镐王府尉出为定国军节度副使三迁同知大名府事先是豪猾从衡前政莫制亨下车宣明约束阖境帖然承安四年改河南路按察副使就迁本路副统军中都西京等路按察使时世袭家豪夺民田亨检其实悉还正之泰和五年改安武军节度使岁大雪民多冻殍亨输己俸为之赒赡及劝率僚属大姓同出物以济转河东南北路按察使卒于官上闻而惜之赠嘉议大夫赙物甚厚亨性尤谨密出入宫禁数年谠议忠言多所裨益有&#则焚之虽家人辈莫知也所历州郡皆有政绩可纪云　　李仲略
按金史李晏传晏子仲略字简之聪敏力学登大定十九年词赋进士第调代州五台主簿以母忧去服阕转韩州军事判官迁泽州晋城令补尚书省令史除翰林修撰兼太常博士改授左司都事为立夏国王读册官还权领左司一日奏事退上顾谓侍臣曰仲略精神明健如俊鹘脱帽又曰李仲略健吏也未几转员外郎以亲病求侍特授泽州刺史以便禄养先是晏领沁南军节度使泽于怀为支郡父子相继乡人荣之以父丧免起为户部郎中时上命六品以上官十日以次转对乃进言曰凡救其末不若正其本所谓本者厚风俗去冗食养财用而已厚风俗在乎立制度禁奢僭去冗食在乎宠力农抑游惰养财用在乎广储蓄时敛散商贾不通难得之货工匠不作无用之器则下知重本下知重本则末息矣又条陈制度之宜上嘉纳之俄授翰林直学士兼前职因命充经义读卷官上问曰有司以谓经义不若词赋罢之何如仲略奏曰经乃圣人之书明经所以适用非词赋比乞自今以经义进士为考试官庶得硕学之士上可其奏改吏部郎中迁侍郎兼翼王傅俄兼宛王傅时知大兴府事纥石烈执中坐赃上命仲略鞫之罪当削解权要竞言太重上颇然之仲略奏曰教化之行自近者始京师四方之则也郡县守令无虑数百此而不惩何以励后况执中凶残狠愎慢上虐下岂可宥之上曰卿言是也未几授山东东西路按察使寻以病访医京师泰和五年卒上闻之叹曰此人于国家宣力多矣何遽至是耶赠朝列大夫谥曰襄献仲略性豪迈有父风刚介特立不阿权贵临事明敏无留滞故所任以干济称云　　斡勒忠
按金史本传忠本名宋浦盖州人也习女直契丹字历兵部枢密院尚书省令史再转大理寺知法迁右三部司正练达边事尝奉命使北归致马四千余匹诏褒谕之大定二十六年为监察御史转尚书省都事章宗立迁尚书兵部员外郎出为沧州刺史河东路提刑副使徒单移剌古举以自代改滕州刺史尝调发黄河船数以稽期听赎授北京副留守入为同签枢密院事兼沂王傅承安二年拜武宁军节度使致仕泰和三年卒年七十一忠性敦&#通法律以直自守不交权贵故时誉归之　　移剌益
按金史本传益字子迁本名特末阿不中都路胡鲁土猛安人也以荫补国史院书写积劳调徐州录事召为枢密院知法三迁翰林修撰时北边有警诏百官集尚书省议之太尉克宁锐意用兵益言天时未利宜俟后图御史台举益刚正可任遂兼监察御史未几改户部员外郎明昌三年畿内饥擢授霸州刺史同授刺史者十一人既入谢诏谕之曰亲民之职惟在守令比岁民饥故遣卿等往抚育之其资序有过者有弗及者朕不计此但以材选尔其知之既至首出俸粟以食饥者于是倅以下及郡人递出粟以佐之且命属县视以为法多所全活郡东南有堤久颓圮水屡为害益增修之民以为便为益立祠升辽东路提刑副使五年宋主新立诏以泗州当使客所经守臣宜择人宰臣进拟数人皆不合上意上曰特末阿不安在此人可也即授防御使召为尚书户部侍郎寻转兵部属群牧人叛命益同殿前都点检兖往招降之承安二年边鄙弗宁上御便殿召朝官四品以上入议益谓守为便天子之兵当取万全若王师轻出少有不利非惟损大国之威恐启敌人侵玩之心出为山东西路转运使有敕使按鹰于山东益奏乞止令调于近甸何必惊远方耳目书闻上命有司治使者罪迁河东南北路按察使旧制在位官有不任职委所属上司体访州府长贰幕职许互相举申益上言以为伤礼让之风亦恐同官因之不睦别生奸弊乞止令按察司纠劾似为得体又言随路点军官与富人饮会公通献遗宜依准监临官于所部内犯罪究治上皆纳焉泰和二年卒于官　　孙德渊
按金史本传德渊字资深兴中州人也大定十六年进士调石州军事判官涞水丞察廉迁沙河令有盗秋桑者主逐捕之盗以叉自刺其足面曰秋桑例不禁采汝何得刺我主惧赂而求免盗不从诉之县德渊曰若逐捕而伤疮必在后今在前乃自刺也盗遂引服选尚书省令史不就丁父忧去官民为刻石祠之察廉起复北京转运司都勾判官以累荐迁中都左警巡使监察御史山东东路转运副使累官大理丞兼左拾遗审官院奏德渊刚正干能可任繁剧遂再任丁母忧服除特迁恩州刺史入为右司郎中滕州刺史迁同知河间府事历大兴治中同知府事大安初迁盘安军节度使改河北西路按察转运使改昭义军节度使潞州破被执俄有拜于前者皆沙河旧民也密护德渊由是得脱贞佑二年拜工部尚书摄御史中丞是时山东乏兵食有司请鬻恩例举人居丧者亦许纳钱就试德渊奏此大伤名教事遂寝寻致仕监察御史许古论德渊忠亮明敏可以大用近许告老士大夫窃叹望朝廷起复必能建明以利国家宣宗嘉纳未及用而卒　　邹谷
按金史本传谷字应仲密州诸城人中大定十三年进士第累官渖王府文学尚书省奏议大理司直上曰司直争论情法折正疑难谷非所长也宰臣曰谷有吏才陕西河南访察及定课皆称职上以谷为同知曹州军州事召为刑部主事转北京临潢提刑判官入为大理寺丞尚书省点差接送伴宋国使官令史周昂具数员呈请左司都事李炳乘醉见之怒曰吾口举两人即是安用许为命左右揽昂衣欲杖之会左司官召昂去乃已詈诸令史为奴畜明日语权令史李秉钧曰吾岂惟棰骂汝进退去留亦皆在我群吏将陈诉会官劾奏事下大理寺议差接送伴官事当奏闻炳谓口举两人当科违制谷曰口举两人一时之言当杖赎揽昂衣欲加杖当决三十上曰李炳读书人何乃至是宰臣对曰李炳疾恶众人不能容耳上曰炳诚过矣告者未必是也乃从谷议历济南彰德府治中吏部郎中河东按察副使沂州防御使历定海泰宁军节度使泰和六年致仕贞佑初卒　　张岩叟按金史张大节传岩叟字孟弼大节子也大定十九年进士调葭州司候判官再除雄州观察判官补尚书省令史除大理评事再迁监察御史同知河东北路转运使事中都路都转运副使刑部员外郎沂州刺史以父忧去官起复大理少卿河北东西大名等路按察转运副使累迁刑部侍郎兼夔王傅太常卿兼国子祭酒大安三年朝廷欲塞诸城门以为兵备集三品官议于尚书省岩叟曰塞门所以受兵是任城而不任人莫若遣兵择将背城疾战时议多之除镇西军节度使移定国军贞佑二年改昭义复移沁南逾年按察司言其年老不任边要乃致仕退寓洛阳卒　　孟奎
按金史本传奎字元秀辽阳人也大定二十一年进士调黎阳主簿丁母忧服阕调淄州军事判官迁汲县令察廉改定兴令补尚书省令史从参知政事马琪塞澶渊决河改中都左警巡使平章政事完颜守贞礼接士大夫在其门者号冷岩十俊奎其一也改都转运司度支判官上京等路提刑判官初辽东契丹判余里也尝杀驿使大理司直有契丹人同名者有司辄系之狱奎按囚速频路谳而出之既而果获其杀司直者迁同知西京路转运使事置行枢密院于镇宁充宣差规措所官给军用改签河东南北路按察司事武州刺史上言三事其一曰亲民之寄今吏部之选颇轻使武夫计资而得权归胥吏每县宜参用士人使纪纲其事未几改曹州刺史再调同知中都路都转运使事旱诏审录中都路冤狱多平反大安初除博州防御使凡属县事应赴州者不得泊于逆旅以防吏奸人便之改山东东西路安抚副使迁北京临潢等路按察转运使以本官为行六部侍郎劾奏监军完颜讹出虚造功状讹出坐免官诏以奎为宣差都提控贞佑初以疾卒谥庄肃　　高霖
按金史本传霖字子约东平人大定二十五年进士调符离主簿察廉迁泗水令再调安国军节度判官以父忧还乡里教授生徒恒数百人服除为绛阳军节度判官用荐举召为国史院编修官建言黄河所以为民害者皆以河流有曲折适逢隘狭故致湍决按水经当疏其扼塞行所无事今若开鸡爪河以杀其势可免数埽之劳凡卷埽工物皆取于民大为时病乞并河堤广树榆柳数年之后堤岸既固埽材亦便民力渐省朝廷从之迁应奉翰林文字兼前职改监察御史丁母忧起复太常博士改都水监丞签陕西路按察司事体访官员能否仍赴阙待对时南征调发繁急民稍稽滞有司皆坐失误军期罪霖言其枉悉出之授都水少监大安初为耀州刺史三年迁河北东路按察副使改韩王傅兼翰林直学士崇庆初改工部侍郎兼直学士至宁元年八月霖奉储偫迎宣宗至新城敕霖南迎诸妃既至赐钱千贯迁官三阶二年除河平军节度使兼都水监霖请城宜村为卫州以护北门上从之入为兵部尚书知大兴府事俄权参知政事与右丞相承晖行省于中都寻改中都留守兼本路兵马都总管平章政事抹捻尽忠弃中都南奔霖与子义杰率其徒夜出不能进谓义杰曰汝可求生吾死于此矣霖死义杰伏群尸中以免赠翰林学士承旨令立碑乡里岁时致祭访其子孙录用谥文简　　萧贡
按金史本传贡字真卿京兆咸阳人大定二十二年进士调镇戎州判官泾阳令泾州观察判官补尚书省令史旧例试补两月乃补用贡至数日执政以为能即用之擢监察御史提刑司奏泾州有美政迁北京转运副使亲老归养左丞董师中右丞杨伯通荐其文学除翰林修撰上书论比年之弊人才不以器识操履巧于按牍不涉吏议者为工用人不务因才授官惟泥资叙名器不务慎与人多侥幸守令不务才实民罹其害伏望擢真才以振浇俗核功能以理职业慎名器以抑侥幸重守令以厚邦本然后政化可行百事可举矣诏词臣作唐用董重质诛郭谊得失论贡为第一赐重币四端贡论时政五弊言路四难词意切至改治书侍御史丁父忧起复改右司员外郎寻转郎中迁国子祭酒兼太常少卿与陈大任刊修辽史改刑部侍郎历同知大兴府事德州防御使三迁河东北路按察转运使大安末改彰德军节度使坐兵兴不能守城亡失百姓降同知通远军节度事未几改静难军节度使历河东北路南京路转运使御史中丞户部尚书南京戒严坐乏军储诏释不问兴定元年致仕元光二年卒谥文简贡好学读书至老不倦有注史记一百卷　　蒲察郑留
按金史本传郑留字文叔东京路斡底必剌猛安人大定二十二年进士调高苑主簿浚州司候补尚书省令史除监察御史累官北京临潢按察副使户部侍郎御史台奏郑留前任北京称职迁陕西路按察使改顺义军节度使西京人李安兄弟争财府县不能决按察司移郑留平理月余不问会释奠孔子庙郑留乃引安兄弟与诸生叙齿列坐会酒陈说古之友悌数事安兄弟感悟谢曰节使父母也誓不复争乃相让而归朔州多盗郑留禁绝游食多蓄兵器因行春抚谕之盗乃衰息狱空赐锡宴钱以褒之改利涉军节度使诏括马郑留使百姓饲养以须御史劾之既而伐宋诸路括马皆瘦惟隆州马肥乃释郑留大安初徙安国军二年知庆阳府事三年夏人犯边郑留击走之至宁元年改知平凉府是时平凉新被兵夏人复来攻郑留招溃卒为御守计夏兵退迁官四阶贞佑二年改东京留守致仕贞佑四年卒郑留重厚寡言笑人不见其喜愠临终取奏&#尽焚之　　郭俣按金史本传俣字伯有潭州人大定二十二年进士调长子主簿莱州观察判官莱阳县令补尚书省令史知管差除除大理司直丁母忧起复太常博士左司都事御史台举俣及前应奉翰林文字张&#吏部主事王质刑部主事抹捻居中通事舍人完颜合住弘文校理把扫合吏部架阁管勾乌古论和尚尚书省令史温迪罕思敬皆才干可用诏各升一等迁除俣平阳府治中张&#国子博士王质昭义军节度副使抹捻居中大理司直完颜合住侍仪司令把扫合同知弘文院事乌吉论和尚利涉军节度副使温迪罕思敬同知定武军节度事久之俣召为同知登闻鼓院兼秘书丞迁吏部郎中滕州刺史同知真定府事上言每季合注巡尉官吏刑两部斟酌盗贼多寡处选注诏议行之改中都西京按察副使迁国子祭酒泰和六年伐宋充宣差山东安抚副使七年迁山东宣抚副使大安元年迁辽东按察转运使改中都路都转运使泰定军节度使陕西东路按察转运使贞佑三年罢按察使仍充本路转运使行六部尚书改河北西路转运使致仕元光二年卒　　武都
按金史本传都字文伯东胜州人大定二十二年进士调阳谷主簿迁商水令县素多盗凡奸民尝纵火行劫椎埋发冢者都皆廉得姓名榜之通衢约毋再犯悉奔他境察廉迁南京路转运度判官累迁中都路都转运副使以亲老与弟监察御史郁俱乞侍寻丁忧服除调太原治中复为都转运副使迁栾州刺史充宣差北京路规措官都拘括散逸官钱百万入为户部郎中权右司郎中奏事称旨被诏由海道漕辽东粟赈山东都高其价直募人入粟招海贾船致之三迁中都西京按察副使大安三年充宣差行六部侍郎以劳迁本路按察使行西南路六部尚书佐元帅抹捻尽忠备御西京有劳召为户部尚书赏银二百两绢一百匹宣宗即位议卫绍王降封语在卫绍王纪顷之中都戒严都知大兴府佩虎符便宜行事弹压中外军民都醉酒以衣见诏使坐是解职起为刑部尚书中都解围为河东路宣抚使俄以参知政事胥鼎代之兴定元年以疾卒　　卢庸
按金史本传庸字子宪蓟州丰润人大定二十八年进士调唐州军事判官再调定平县令庸治旧堰引泾水溉田民赖其利补尚书省令史除南京转运副使改中都户籍判官察廉迁礼部主事累官凤翔治中大安三年征陕西屯田军卫中都以庸签三司事主兵食至潞州放还屯田军庸改干州刺史入为吏部郎中至宁元年改陕西按察副使夏人犯边庸缮治平凉城池积刍粟团结土兵为备十一月夏人掠镇戎陷泾邠遂围平凉庸矢尽募人取夏兵射城上箭以济急用出府库赏有功者人乐为死平凉赖以完贞佑二年庸移书陕西行省仆散端大概谓庆阳平凉德顺陕西重地长安以西邠为厄塞当重兵屯守诏赏平凉功庸进官四阶迁按察转运使三年诏诸道按察司讲究防秋庸陈便宜曰自鄜延至积石虽多沟&#无长河大山为之屏蔽恃弓箭手以御侮其人皆刚猛善斗熟于地利夏人畏之向者徙屯他所夏人即时犯边此近年深患也人情乐土且耕且战缓急将自奋又曰防秋之际宜先清野又曰掌军之官不宜临时易代兵家所忌将非其人屡代何益无何有言庸老不胜任者即罢之未几改定海军节度使山东乱不能赴按察司劾之当夺两官审理官直之庸以病请求医药致仕兴定三年卒　　张彀
按金史本传彀字伯英许州临颍人大定二十八年进士调宁陵县主簿改泰定军节度判官率儒士行乡饮酒礼改同州观察判官是时出兵备边州征箭十万限以雕雁羽为之其价翔跃不可得彀曰矢去物也何羽不可节度使曰当须省报彀曰州距京师二千里如民急何万一有责下官身任其咎一日之间价减数倍尚书省竟如所请补尚书省令史除同知郑州防御使事改北京盐使丁父忧服除再迁监察御史从伐宋迁武宁军节度副使居母忧贞佑二年改惠民司令历河南治中隰州刺史刑部郎中同知河南府事迁河东南路转运使权行六部尚书安抚使兴定元年以疾卒彀天性孝友任子悉先诸弟俸入所得亦委其弟掌之未尝问有无云　　张翰
按金史本传翰字林卿忻州秀容人大定二十八年进士调隰州军事判官有诬昆弟三人为劫者翰微行廉得其状白于州释之历东胜义丰会川令补尚书省令史除户部主事迁监察御史丁母忧服阕调山东路盐使丁父忧起复尚书省都事户部员外郎大安间平章政事独吉思忠参知政事承裕行省翰充左右司郎中论议不相&#处置乖方翰屡争之不见省承裕就逮卫绍王知翰尝有言召见抚慰之改知登闻鼓院兼前职迁侍御史贞佑初为翰林直学士充元帅府经历官中都戒严调度方殷改户部侍郎宣宗迁汴翰规措扈从粮草至真定上书言五事一曰强本谓当裒兵徒徙豪民以实南京二曰足用谓当按蔡汴旧渠以通漕运三曰防乱谓当就集义军假之官印使相通摄以安反侧四曰省事谓县邑不能自立者宜稍并之既以省官且易于备盗五曰推恩谓当推恩以示天子所在称幸之意上略施行之翰雅有治剧才所至辄办迁河平军节度使都水监提控军马使俄改户部尚书是时初至南京庶事草略翰经度区处皆有条理是岁卒谥达义　　女奚烈守愚
按金史本传守愚字仲晦本名胡里改门真定府路吾直克猛安人也六岁知读书既龀或谓食肉昏神识乃戒而不食性至孝父没时年十五营葬如礼治家有法乡人称之中明昌二年进士调深泽主簿治有声迁怀仁令改弘文校理秩满为临沂令有不逞辈五百人结为党社大扰境内守愚下车其党散去蝗起莒密间独不入临沂境先是朝廷括河朔山东地隐匿者没入官告者给赏莒州刺史教其奴告临沂人冒地积赏钱三百万先给官镪乃征于民民甚苦之守愚列其冤状白州州不为理即闻于户部而征还之流民归业县人勒其事于石改秘书郎母丧勺饮不入口三日终丧未尝至内寝太常寺劝农司交辟守愚皆不听服除除同知登闻检院改著作郎永定军节度副使泰和伐宋守愚为山东行六部员外郎改大兴都总管判官大安元年除修起居注转刑部员外郎户部郎中太子左谕德贞佑初除户部侍郎数月拜谏议大夫提点近侍局二年除保大军节度使改翰林学士参议陕西路安抚司事安抚完颜弼重其为人每事咨而后行未几有疾诏赐御药三年卒守愚为人忠实无华孜孜于公盖天性然也　　任天宠按金史本传天宠字清叔曹州定陶人也明昌二年进士调考城主簿再迁威戎县令县故堡寨无文庙学舍天宠以废署建有兄弟讼田者天宠谕以理义委曲周至皆感泣而去调泰定军节度判官丁父忧服阕调崇义军节度判官补尚书省令史右三部检法司正迁监察御史改右司都事迁员外郎改左司谏转左司郎中迁国子祭酒贞佑初转秘书监兼吏部侍郎改中都路都转运使时京师戒严粮运艰阻天宠悉力营办曲尽劳瘁出家赀以济饥者全活甚众监察御史高夔刘元规举天宠二十人公勤明敏有材干可安集百姓迁户部尚书三年中都不守天宠继走南京中道遇兵死之谥纯肃　　纳兰胡鲁剌
按金史本传胡鲁剌大名路怕鲁欢猛安人性淳直寡言笑好读书博通今古承安二年进士第一除应奉翰林文字被诏括牛于临潢上京等路丞相襄有田在肇州家奴匿牛不以实闻即械系正其罪而尽括之于是豪民皆惧无敢匿者使还襄称能居父丧尽礼御史举其清节服除转修撰平章政事仆散端举廉能有文采迁同知顺天军节度使事从伐宋以劳加朝请大夫改礼部员外郎曹州刺史豪民仆散扫合立私渡于定陶间逃兵盗劫皆藉为囊橐累攻莫敢问胡鲁剌捕治之穷究其党阖郡肃然改沃州改南京路按察副使贞佑二年改泗州防御使召为吏部侍郎迁绛阳军节度使权河东南路宣抚副使是时兵兴胡鲁剌完城郭缮器械料才壮为乡兵延问耆老招致儒士咨以备御之策盐米储偫劝富民出粟郡赖以完赐诏褒谕加资善大夫官其次子吾申改权经略使被召以疾不能行卒于绛州　　温迪罕达
按金史本传达字子达本名谋古鲁盖州按春猛安人性敦厚寡言笑初举进士廷试搜阅官易达藐小谓之曰汝欲求作官邪达曰取人以才学不以年貌众咸异之明昌五年中第调固安主簿以忧去官服除调信州判官丞相襄辟行省幕府改顺州刺史补尚书省令史除南京警巡使居父丧是时伐宋兵兴起复给事行尚书省大安初迁德兴府判官再迁监察御史宣宗迁汴以本职护送卫士妻子复被诏运大名粟由御河抵通州事集迁一官转户部员外郎左司郎中遇继母忧起复太常少卿充陕西元帅府经历官兴定元年召还摄侍御史上疏论伐宋略曰天时向暑士马不利宜俟秋凉无不可者又曰辽东兴王之地移剌多不能守走还南京度今之势可令濮王守纯行省盖州驻兵合思罕以系一方之心昔祖宗封建诸王错峙相维以定大业今乃委诸&#外非计也宣宗曰一子非所爱但幼不更事讵能办此逾月复上言天下轻重系于宰相迩来每令权摄甚无谓也今之将帅谋者不能战战者不能谋今岂无其人但用之未尽耳宣宗曰人才难知故先试其称否卿何患焉所谓用之未尽者为谁对曰陕西统军使把胡鲁忠直干略知延安府古里甲石伦深沈有谋能得士心虽有微过不足以累大宰相高琪高汝砺恶其言俄充陕州行枢密院参议官二年召为户部侍郎改刑部兼左司谏同知集贤院致大理卿兼越王傅寻迁河南统军使昌武军节度使行六部摄同签枢密院行院许州改集庆军节度使是时东方荐饥达上疏曰亳州户旧六万今存者无十一何以为州且今调发数倍于旧乞量为减免是岁大水砀山下邑野无居民转运司方忧兵食达谩闻二县无主稻田且万顷收可数万斛即具奏朝廷大骇诏户部尚书高夔佩虎符专治其事所获无几夔坐累抵罪达自念失奏因感愧发病寻卒　　光祖
按金史移剌道传道子光祖字仲礼幼名八狗以荫补合门祗候调平晋令卫州都巡河内承奉押班累转东上合门使兼典客署令大安中改少府少监丁母忧起复仪鸾局使同知宣徽院使事秘书监右宣徽使兴定二年十一月诏集百官议所以为长久之利者光祖等三人议曰募土人假以方面权任俾人自劝各保一方由是公府封建之论兴焉语在九公传三年转左宣徽使五年卒　　石抹元
按金史本传元字希明懿州路胡土虎猛安人七岁丧父号泣不食者数日十三居母丧如成人尝为击鞠戏马踣叹曰生无兄弟而数乘此险设有不测奈何由是终身不复为之补枢密院尚书省译史调同知恩州军州事迁监察御史为同知淄州军州事剧盗刘奇久为民患一日捕获方讯鞫闻赦将至亟命杖杀之阖郡称快改大兴府判官沂王府司马沁南军节度副使河内民家有多美橙者岁获厚利仇家夜入残毁之主人捕得乃以劫财诬其人仇家引服赃不可得元摄州事究得其情寻改河北西路转运副使累迁山东西路按察转运使贞佑初黄掴吾典征兵东平拥众不进大括民财众皆忿怨副统仆撒扫合杀吾典于坐取其符佩之纵恣尤甚元密疏劾扫合擅杀近臣无上不道扫合坐诛移知济南府到官六月卒元生平寡言笑尚节俭居官自守不交权要人以是称之　　纳坦谋嘉
按金史本传谋嘉上京路牙塔懒猛安人初习策论进士大定二十六年选入东宫教郓王琮瀛王读书以终场举人试补上京提刑司书史以廉能着称承安元年契丹陀锁寇掠韩州信州提刑司问诸书史谁入奏者皆难之谋嘉请行五年特赐同进士出身调东京教授汤池主簿太学助教丁母忧服阕累除翰林修撰兼修起居注监察御史贞佑初迁吏部员外郎翰林待制侍御史完颜举谋嘉才行志在匡国可预军政充元帅府经历官中都被围食且尽胥鼎奏京师官民能赡足贫民者计所赡迁官皆先给据谋嘉不受据而去中都危急谋嘉曰帅臣统数万众不能出城一战何如自缚请降邪宣宗议迁都谋嘉曰不可河南地狭土薄他日宋夏交侵河北非我有矣当选诸王分镇辽东河南中都不可去也不听顷之除唐州刺史入为太常少卿兼左拾遗迁郑州防御使改左谕德转少詹事摄御史中丞未几摄太子詹事兴定元年潼关失守迁河南统军使兼昌武军节度使摄签枢密院事行院许州汰去冗食军士二千余人上书谏伐宋不听三年降颍州防御使有告宋人将袭颍州者已而宋兵果至谋嘉有备乃引去有司上功不及告者谋嘉请而赏之四年召为翰林侍讲学士兼兵部侍郎同修国史五年卒　　赵重福按金史本传重福字履祥丰州人通女直大小字试补女直诰院令史转兵部译史陕西提刑知法迁陕西东路都勾判官右藏库副使同知陈州防御事宋谍人苏泉入河南重福迹之至鱼台将渡河见前一舟且渡令从者大呼泉姓名前舟中忽有怆惶失措者执之果泉也改沧州盐副使岁饥民煮卤为盐卖以给食盐官往往杖杀之重福曰宁使课殿不忍杀人岁满课殿当降尚书右丞完颜匡三司使按出虎知其事乃以岁荒薄其罚除织染署令大安三年佐户部尚书张炜调兵食于古北口迁都水少监行西北路六部郎中治密云县俄兼户部员外郎贞佑二年以守密云功迁同知河间府事行六部侍郎权清州防御使摄河北东路兵马都总管三年河间被围有刘中者尝与重福密云联事劝重福出降重福不听是时河间兵少多羸疾不任战欲亡去重福劝其父老率其子弟强者战弱者守会久雨围乃解去迁河东北路转运使致仕元光二年卒　　移剌福僧
按金史本传福僧东北路乌连苦河猛安人以荫补吏部令史转枢密院调滕州军事判官历甄官署直长豳王府司马顺义军节度副使部内世袭猛安木吞掠民妇女藏之窟室人颇闻之无敢发其罪者福僧请于节度使愿自效既迹得其所在率众人索之得妇女四十三人木吞抵罪徙横海军转同知开远军节度事签北京临潢按察事兴中治中莫州刺史上言沿边军官私役军人边防不治及扰动等事按察使专一体究各路宣差提控严勒禁治诏尚书省行之大安初改沃州同知兴中府事福僧督民缮治城郭浚濠为御守备百姓颇怨顷之兵果至攻其北城福僧战其北使备其西薄暮果攻其西以有备乃解去寻改广宁崇庆元年秋福僧被牒如邻郡大兵薄城其子铜和尚率家奴拒战广宁赖之以完福僧还悉放奴为良终不言子之功识者多之未几充辽东宣抚副使岁大饥福僧出沿海仓粟先赈其民而后奏之优诏奖谕至宁元年除巩王傅兼吏部郎中胡沙虎作难福僧称疾不出宣宗封胡沙虎泽王百官皆贺福僧不往胡沙虎欲摭而罪之诏除福僧寿州防御使贞佑三年迁山东西路按察转运使是岁按察司罢仍充转运使久之致仕兴定二年十一月庚辰宣宗御登贤门召致仕官兵部尚书完颜蒲剌都户部尚书萧贡刑部尚书仆散伟工部尚书奥屯扎里吉翰林学士完颜孛迭转运使福僧河东北路转运使赵重福沁南军节度使猪奋镇南军节度使石抹仲温泰定军节度使李元辅中卫尉完颜奴婢原州刺史纥石烈孛吉赐食访问时政得失福僧乃上书曰为今之计惟先招徕&#人选择&#人旧有宿望雄辩者谕以恩信彼若内附然后中都可复辽东可通今西北多虞而南鄙不敢撤戍刍粮调度仰给河南赋役频繁民力疲敝宜开宋人讲和之端抚定河朔养兵蓄锐策之上也又曰山东残破群盗满野官兵既少且无骑兵若宋人资以粮饷假以官爵为患愈大当选才干官充宣差招捕以恩赏谕使复业募其壮悍为兵亦致胜之一也又曰自承安用兵军中设监战官议论之间动相矛盾不惩其失反以为法若辈平居皆选材勇自卫一旦有急驱疲懦出战宁不败事罢之为便书奏朝廷略施用焉元光元年卒　　乌林答与
按金史本传答与本名合住大名路纳邻必刺猛安人充奉职奉御尚食局直长兼顿舍除监察御史累官武胜军节度使北京按察转运使太子詹事武卫军都指挥使贞佑二年知东平府事权宣抚副使改西安军节度使入为兵部尚书上言按察转运司拘榷钱谷纠弹非违此平时之治法今四方兵动民心未定军士动见刻削乞权罢按察及劝农使又曰东平屯兵万余可运滨盐易粮刍给之又曰潼关及黄河津要将校皆出卒伍类庸懦不可用乞选材武者代之又曰兖曹濮浚诸郡皆可屯重兵敕州县官劝民力穑至于防秋则清野保城下尚书省竟不施行新制科买军器材物稽缓者并的决与奏有司必督责趣办民将不堪可量罚月俸从之坐前在陕州市物亏直降郑州防御使寻召为拱卫直都指挥使复为兵部尚书兴定三年卒　　雷渊
按金史本传渊字希颜一字季默应州浑源人父思名进士仕至同知北京转运使注易行于世渊庶出年最幼诸兄不齿父殁不能安于家乃发愤入太学衣敝履穿坐榻无席自以跣露恒兀坐读书不迎送宾客人皆以为倨其友商衡每为辩之且赒恤焉后从李之纯游遂知名登至宁元年词赋进士甲科调泾州录事坐高庭玉狱几死后改东平河朔重兵所在骄将悍卒倚外敌为重自行台以下皆摩抚之渊出入军中偃然不为屈不数月闾巷间多画渊像虽大将不敢以新进书生遇之寻迁东阿令转徐州观察判官兴定末召为英王府文学兼记室参军转应奉翰林文字拜监察御史言五事称旨又弹劾不避权贵出巡郡邑所至有威誉奸豪不法者立棰杀之至蔡州杖杀五百人时号曰雷半千坐此为人所讼罢去久之用宰相侯挚荐起为太学博士南京转运司户籍判官迁翰林修撰一夕暴卒年四十八正大庚寅例回谷之役渊尝上书破朝臣孤注之论引援深切灼然易见主兵者沮之策竟不行为人躯干雄伟髯张口哆颜渥丹眼如望洋遇不平则疾恶之气见于颜间或嚼齿大骂不休虽痛自惩创余亦不能变也为文章诗喜新奇善结交凡当涂贵要与布衣名士无不往来居京师宾客踵门未尝去舍家无余赀及待宾客甚丰腆莅官喜立名初登第摄遂平县事年少气锐系豪右发奸伏一邑大震称为神明尝擅笞州魁吏州檄召之不应罢去后凡居一职辄震耀亦坐此不达　　武祯
子
亢

按金史本传祯宿州临涣人祖官太史靖康后业农后画界属金祯深数学贞佑间行枢密院仆散安贞闻其名召至除州以上客礼之每出师必资焉其占如响正大初征至汴京待诏东华门其友王铉问祯曰朝廷若问国祚修短子何以对祯曰当以实告之但更言周过其历秦不及期亦在修德尔时久旱祈祷不应朝廷为忧祯忽谓铉曰足下今日早归恐为雨阻铉曰万里无云赤日如此安得有雨祯笑曰若是则天不诚也天何尝不诚既而东南有云气须臾蔽天平地雨注二尺众皆惊叹寻除司天台管勾子亢寡言笑不妄交尝与一学生终日相对握筹布画目&#&#若有所营见者莫测也哀宗至蔡州右丞完颜仲德荐其术召至屏人与语大悦除司天长行赏甚厚上书曰比者有星变于周楚之分彗星起于大角西扫轸之左轴盖除旧布新之象又言郑楚周三分野当赤地千里兵凶大起王者不可居也又曰蔡城有兵丧之兆楚有亡国之征三军若战于西垣前后有日矣城壁倾颓内无见粮外无应兵君臣尽数之年也闻者悚然夺气哀宗惟嗟叹良久不以为罪性颇倨傲朝士以此非之天兴二年九月蔡州被围亢奏曰十二月三日必攻城及期果然帝问曰解围当在何日对曰明年正月十三日城下无一人一骑矣帝不知其由乃喜围解有期日但密计粮草使可给至其日不阙者明年甲午正月十日蔡州破十三日大元兵退是日亢赴水死云
　政事部名臣列传二十六
　　元一
　　哈剌亦哈赤北鲁
按元史本传哈剌亦哈赤北鲁畏兀人也性聪敏习事国王月仙帖木儿亦都护闻其名自唆里迷国征为断事官月仙帖木儿卒子八儿出阿儿忒亦都护年幼西辽主鞠儿可汗遣使据其国且召哈剌亦哈赤北鲁至则以为诸子师八儿出阿儿忒闻太祖明圣乃杀西辽使更遣阿怜帖木儿都督等四人使西辽阿怜帖木儿都督者哈剌亦哈赤北鲁婿也具语以其故于是与其子月失野讷驰归太祖一见大悦即令诸王子受学焉仍令月失野讷以质子入宿卫从帝西征至别失八里东独山见城空无人帝问此何城也对曰独山城往岁大饥民皆流移之它所然此地当北来要冲宜耕种以为备臣昔在唆里迷国时有户六十愿移居此帝曰善遣月失野讷佩金符往取之父子皆留居焉后六年太祖西征还见田野垦辟民物繁庶大悦问哈剌亦哈赤北鲁则已死矣乃赐月失野讷都督印章兼独山城达鲁花赤月失野讷卒子乞赤家忽儿在太宗时袭爵赐号荅剌罕子四人曰塔塔儿曰忽栈曰火儿思蛮曰月儿思蛮世祖命火儿思蛮从雪雪的斤镇云南月儿思蛮事宪宗袭父爵兼领僧人后因军帅札忽儿台据别失八里尽室徙居平凉与其子阿的迷失帖木儿入觐世祖诏入宿卫为必阇赤命从安西王忙哥剌出镇六盘安西王薨其子阿难荅嗣成宗即位遣使入朝因奏阿的迷失帖木儿父子本先帝旧臣来事先王服勤二十余年矣若终老王府非所以尽其才也愿以归陛下用之成宗可其奏授阿的迷失帖木儿汝州达鲁花赤积官秘书太监卒子阿邻帖木儿　　李邦瑞
按元史本传邦瑞字昌国以字行京兆临潼人世农家邦瑞幼嗜学读书通大义尝被掠逃至太原为金将小史从守阎漫山寨国王木华黎攻下诸城堡金将走邦瑞率众来归复居太原守臣惜其才具鞍马遣至行在所中书以其名闻岁庚寅受旨使宋至宝应不得入未几命复往仍谕山东淮南路行尚书省李全护送宋仍拒之复奉旨以行邦瑞道出蕲黄宋遣贱者来迎邦瑞怒叱出之宋改命行人乃议如约而还太宗慰劳赐车骑旃裘衣装及银十锭邦瑞因奏干戈之际宗族离散乞归寻访帝谕速不察罕匣剌达海等邦瑞驰驿南京询访亲戚或以隶诸部者悉归之甲午从诸王阔出经略河南凡所历河北陕西州郡四十余城绘图以进授金符宣差军储使乙未夏六月卒子荣　　杨奂
按元史本传奂字焕然干州奉天人母尝梦东南日光射其身旁一神人以笔授之已而奂生其父以为文明之象因名之曰奂年十一母哀&#如成人金末举进士不中乃作万言策指陈时病皆人所不敢言者未及上而归教授乡里岁癸巳金元帅崔立以汴京降奂微服北渡冠氏帅赵寿之即延致奂待以师友之礼门人有自京师载书来者因得聚而读之东平严实闻奂名数问其行藏奂终不一诣戊戌太宗诏宣德税课使刘用之试诸道进士奂试东平两中赋论第一从监试官北上谒中书耶律楚材楚材奏荐之授河南路征收税课所长官兼廉访使奂将行言于楚材曰仆不敏误蒙不次之用以书生而理财赋已非所长况又河南兵荒之后遗民无几烹鲜之喻正在今日急而扰之糜烂必矣愿假以岁月使得抚摩疮痍以为朝廷爱养基本万一之助楚材甚善之奂既至招致一时名士与之议政事约束一以简易为事按行境内亲问监务月课几何难易若何有以增额言者奂责之曰剥下欺上汝欲我为之耶即减元额四之一公私便之不逾月政成时论翕然以为前此漕司未之有也在官十年乃请老于燕之行台壬子世祖在潜邸驿召奂参议京兆宣抚司事累上书得请而归乙卯疾笃处置后事如平时引觞大笑而卒年七十赐谥文宪奂博览强记作文务去陈言以蹈袭古人为耻朝廷诸老皆折行辈与之交关中虽号多士名未有出奂右者奂不治生产家无十金之业而喜周人之急虽力不赡犹勉强为之人有片善则委曲称奖惟恐其名不闻或小过失必尽言劝止不计其怨怒也所著有还山集六十卷大兴近鉴三卷正统书六十卷行于世　　速哥
子忽兰
孙天德于思

按元史本传速哥蒙古怯烈氏世传李唐外族父怀都事太祖尝从饮班朮居河水速哥为人外若质直而内实沉勇有谋雅为太宗所知命使金因俾觇其虚实语之曰即不还子孙无忧不富贵也速哥顿首曰臣死职耳奉陛下威命以行可无虑也帝悦赐所常御马至河金人闭之舟中七日始登南岸又三旬乃达汴及见金主曰天子念尔土地日狭民力日疲故遣我致命尔能共修岁币通好不绝则转祸为福矣谒者令下拜速哥曰我大国使为尔屈乎金主壮之取金&#饮之酒曰归语汝主必欲加兵敢率精锐以相周旋岁币非所闻也速哥饮毕即怀金&#以出速哥虽佯为不智而默识其地理厄塞城郭人民之强弱即复命备以虚实告且以所怀金&#献帝喜曰我得金于汝手中矣复以赐之始下令征兵南伐兵至河北岸方舟欲渡金军阵于河南帝令仪卫导速哥居中行亲率偏师乘阵西策马沙河会睿宗军亦由襄邓至两军夹攻之及金亡诏赐金护驾士五人曰此以旌汝为使之不辱也昔使过崞州崞人盗杀其良马至是兼以崞民赐之岁乙未帝从容谓速哥曰我将官汝西域中原惟汝择之速哥再拜曰幸甚臣意中原便帝曰西山之境八达以北汝其主之汝于城中构大楼居在上使人皆仰望汝汝俯而谕之顾不伟乎乃以为山西大达鲁花赤受命方出有回回六人讼事不实将抵罪遇诸途急止监者曰姑缓其刑当入奏复见帝曰此六人者名著西域徒以小罪尽诛之恐非所以怀远人也愿以赐臣臣得意辱之使自悔悟迁善为他日用杀之无益也帝意解召六人谓之曰生汝者速哥也其竭力事之至云中皆释之后有至大官者其宽大爱人多类此卒年六十二赠推忠翊运同德功臣太师开府仪同三司上柱国追封宣宁王谥忠襄子六人曰长罕曰玉吕忽都撒曰合里都曰忽兰曰忽都儿不花曰不花长罕玉吕忽都撒合里都皆从兀鲁赤太子出征以战功显忽兰之母以后戚故得袭职鉏强植弱均役平刑阖郡赖以安辑乙未之抄户籍也前赐崞人已入官籍更赐山西户三百西方多盗郡县捕不得则法当计所失物直倍偿郡县苦之有甄军判者率群盗往来阜平曲阳间杀人浑源界而夺之财县以失捕当偿忽兰曰此大盗也县岂能制哉即遣千人捕甄杀之剿捕其余党其害乃除忽兰性纯笃然酷好佛尝施千金修龙宫寺建金轮大会供僧万人卒年四十二赠太保金紫光禄夫大上柱国追封云国公谥曰康忠子天德于思&#悟过人世祖闻其贤令袭父爵养母完颜氏以孝闻自中山北来适有边衅天德于思督造兵甲抚循其民无有宁息形容尽瘁帝闻而嘉之赐驯豹名鹰得纵猎禁地当时眷顾最号优渥卒年三十九赠太傅仪同三司上柱国追封云国公谥显毅子孙世多显贵云　　李桢
按元史本传桢字干臣其先西夏国族子也金末桢以经童中选既长入为质子以文学得近侍太宗嘉之赐名玉出于必阇赤从皇子阔出伐金帝命之曰凡军中事须访桢以行及下河南诸郡阔出遣桢偕吉登哥往唐邓二州数民实兵余岁凶流散十八九桢至赈恤饥寒归者如市十年从大将察罕下淮甸桢以功佩金符授军前行中书省左右司郎中桢奏寻访天下儒士令所在优赡之十三年师围寿春天雨不止桢言于察罕曰顿师城下暑雨疫作将有不利且城久拒命破必屠之则生灵何辜请退舍数里身往招之从之桢遂单骑入敌垒晓以利害明日与其将二人率众来降以功赐银五千两桢表言襄阳乃吴蜀之要冲宋之喉襟得之则可为他日取宋之基本定宗嘉其言庚戌赐虎符授襄阳军马万户丙辰宪宗命桢率师巡哨襄樊戊午帝亲征召桢同议事秋九月卒于合州年五十九　　王玉汝
按元史本传玉汝字君璋郓人少习吏事金末迁民南渡玉汝奉其亲从间道还行台严实入据郓署玉汝为掾史稍迁补行台令史中书令耶律楚材过东平奇之版授东平路奏差官以事至京师游楚材门待之若家人父子然实年老艰于从戎玉汝奏请以本府总管代之行夏津灾玉汝奏请复其民一岁济州长官欲以州直隶朝廷大名长官欲以冠氏等十七城改&#大名玉汝皆辨正之戊戌以东平地分封诸勋贵裂而为十各私其人与有司无相关玉汝曰若是则严公事业存者无几矣夜静哭于楚材帐后明日召问其故曰玉汝为严公之使今严公之地分裂而不能救止无面目还报将死此荒寒之野是以哭耳楚材恻然良久使诣帝前陈诉玉汝进言曰严实以三十万户归朝廷崎岖兵间三弃其家室卒无异志岂与他降者同今裂其土地析其人民非所以旌有功也帝嘉玉汝忠款且以其言为直由是得不分迁行台知事仍遥领平阴令辛丑实子忠济袭职授左右司郎中遂总行台之政分封之家以严氏总握其事颇不自便定宗即位皆聚关下复欲剖分东平地是时众心危疑将俯首听命玉汝力排群言事遂已宪宗即位有旨令常赋外岁出银六两谓之包垛银玉汝曰民力不支矣纠率诸路管民官诉之阙下得减三分之一累官至龙虎卫上将军泰定军节度使兼兖州管内观察使充行台参议壬子以病谢事杜门日以经史自娱乙卯忠济使人谓玉汝曰君闲久矣可暂起为吾分忧玉汝坚辞以参议印强委之不得已起视事仅五六日裁画署置焕然一新八月既望有星殒庭中已而玉汝卒　　忙哥撒儿
按元史本传忙哥撒儿察哈扎剌儿氏曾祖赤老温恺赤祖搠阿父那海并事烈祖及太祖嗣位年尚幼所部多叛亡搠阿独不去皇弟槊只哈撒儿阴擿之去亦谢不从搠阿精骑射帝甚爱之号为默尔杰华言善射之尤者也帝尝与贼遇将战有二飞鹜至帝命搠阿射之请曰射其雄乎抑雌乎帝曰雄者搠阿一发堕其雄贼望见惊曰是善射若此飞鸟且不能逃况人乎不战而去从征乃蛮敌率锐兵鼓而进搠阿按兵屹不动敌止俄复鼓而进搠阿亦不动敌卒疑畏不敢前世祖征蔑里吉兵溃搠阿与其弟左右力战以卫帝会兀良罕哲里马来援敌乃引退那海事太祖备历艰险未尝形于言帝嘉其忠且念其世勋诏封怀洛阳百七十五户忙哥撒儿事睿宗恭谨过其父尝从攻凤翔首立奇功定宗升为断事官刚明能举职宪宗在藩邸深知其人从征斡罗思阿剌钦察诸部常身先诸将及以所俘宝玉颁诸将则退然一无所取宪宗由是益重之使治藩邸之分民间出游猎则长其军士动如纪律虽太后及诸嫔御小有过失知无不言以故邸中人咸敬惮之乃以为断事官之长其位在三公之上犹汉之大将军也既拜命出帐殿外欹橐坐熊席其僚列坐左右者四十人忙哥撒儿问曰主上以我长此官诸公其为我言当以何道守官众皆默然又问之有夏人和斡居下坐进曰夫扎鲁忽赤之道犹宰之刲羊也解肩者不便伤其脊在持平而已忙哥撒儿闻之即起入帐内众不知所为皆咎和斡失言既入乃为帝言和斡之言善帝召和斡命之步曰是可用之才也和斡由是知名定宗崩宗王八都罕大会宗亲议立宪宗畏兀八剌曰失烈门皇孙也宜立且先帝尝言其可以君天下诸大臣皆莫敢言忙哥撒儿独曰汝言诚是然先皇后立定宗时汝何不言耶八都罕固亦遵先帝遗言也有异议者吾请斩之众乃不敢异八都罕乃奉宪宗立之宪宗之幼也太宗甚重之一日行幸天大风入帐殿命宪宗坐膝下抚其首曰是可以君天下他日用牸按豹皇孙失烈门尚幼曰以牸按豹则犊将安所养太宗以为有仁心又曰是可以君天下其后太宗崩太皇后摄政竟立定宗故至是二人各举以为言云宪宗既立察哈台之子及按赤台等谋作乱刳车辕藏兵其中以入辕折兵见克薛杰见之上变忙哥撒儿即发兵迎之按赤台不虞事遽觉仓卒不能战遂悉就擒宪宗亲简其有罪者付之鞠治忙哥撒儿悉诛之帝以其奉法不阿委任益专有当刑者&#以法刑之乃入奏帝无不报可帝或卧未起忙哥撒儿入奏事至帐前扣箭房帝问何言即可其奏以所御大帐行扇赐之其见亲宠如此癸丑冬病酒而卒帝以忙哥撒儿当国时多所诛戮及是咸腾谤言乃为诏谕其子略曰汝高祖赤老温恺赤暨汝祖搠阿事我成吉思皇帝皆着劳绩惟朕皇祖实褒嘉之汝父忙哥撒儿自其幼时事我太宗朝夕忠勤罔有过咎从我皇考经营四方迨事皇妣及朕兄弟亦罔有过咎暨朕讨定斡罗思阿速稳儿别里钦察之域济大川造方舟伐山通道攻城野战功多于诸将俘厥宝玉大赉诸将则退然无欲得之心惟朕言是用修我邦宪治我搜田辑我国家罔不咸乂惟厥忠虽其私亲与朕嫔御小有过咎一是无有比私故朕皇妣迨朕昆弟无不嘉赖朝之老臣卫耆旧无不严畏录其勤劳命为札鲁忽赤治朕皇考受民布昭大公以辨狱慎民爰作朕股肱耳目众无哗言朕听以安自时厥后察哈台阿哈之孙太宗之裔定宗阔出之子及其民人越有他志赖天之灵时则有克薛杰者以告于朕汝父肃将大旅以遏乱略按赤台等谋是用溃悉就拘执朕取有罪者使辨治之汝父体朕之公其刑其宥克比于法又使治也速不里狱亦克比于法惟尔脱欢脱儿赤自朕用汝父用法不阿兄弟亲姻咸丽于宪今众罔不怨曰尔亦有死耶若有慊志人则虽死朕将宠之如生肆朕训汝尔克明时朕言如是而有福不如是而有祸惟天惟君能祸福人惟天惟君是敬是畏立身正直制行贞洁是汝之福反是勿思也能用朕言则不坠汝父之道人亦不能间汝矣不用朕言则人将雠汝伺汝间汝怨汝父者必曰汝亦与我夷矣汝则殆哉汝于朕言弗慎绎之汝则有咎克慎绎之人将敬汝畏汝无间伺汝无慢汝怨汝者矣又而母而妇有谗欺巧佞构乱之言慎勿听之则尽善矣至顺四年追封忙哥撒儿为兖国公子四人长脱欢次脱儿赤次也先帖木儿次帖木儿不花　　昔班
按元史本传昔班畏吾人也父阙里别斡赤身长八尺智勇过人闻太祖北征领兵来归从征回回国数立功将重赏之自请为本国坤闾城达鲁花赤从之仍赐种田户二百卒昔班事世祖潜邸命长必阇赤中统元年以为真定路达鲁花赤改户部尚书宗正府札鲁花赤阿里不哥之叛帝命昔班诣河西督粮运给军还至西京比闻万户阿失铁木儿等方选士卒将从阿里不哥昔班矫制召其军赴行在阿失铁木儿狐疑未决昔班委曲谕之且曰皇帝兄也阿里不哥弟也从兄顺事也又何疑焉阿失铁木儿等请夜议之期以翼日复命且以兵围昔班以待明日皆至曰从尔之言矣即便宜以西京钱粮给其军遂率之以行入见帝叹曰战阵之间得一夫之助犹为有济昔班以二万军至其功岂少哉海都叛世祖大阅兵将讨之先使昔班使海都使之罢兵置驿来朝昔班至海都传旨谕之海都听命既退军置驿而丞相安童军先已克火和大王部曲尽获其辎重海都惧将逃谓昔班曰我不难于杀汝念我父尝受书于汝姑遣汝归以安童之事闻非我罪也昔班以闻帝曰汝言是也先是来者亦尝有此言寻命为中书右丞商议政事妻以宗王之女不鲁真公主明年复使海都谕之来归且曰苟不从我尔能敌诸王蕃卫之兵乎海都辞以畏死不敢昔班奉使奔走三年风沙翳目时年已七十矣命为翰林承旨给全俸养老年八十九而卒子斡罗思密至元二十三年授浙东宣慰使浙东盗起伪铸印玺僭称天降大王斡罗思密讨平之移镇广西峒蛮罗天佑作乱招谕降之年六十九卒子咬住至大三年授典用监卿有盗窃世祖御带者悬赏五千锭以购贼咬住擒获之盗伏诛咬住辞赏武宗嘉其不伐予之千锭官至荣禄大夫宗正府札鲁火赤　　许楫
按元史本传楫字公度太原忻州人幼从元裕学年十五以儒生中词赋选河东宣抚司又举楫贤良方正孝廉楫至京师平章王文统命为中书省掾以不任簿书辞改知印丞相安童左丞许衡深器重之一日从省臣立殿下世祖见其美&#魁伟问曰汝秀才耶楫顿首曰臣学秀才耳未敢自谓秀才也帝善其对授中书省架阁库管勾兼承发司事未几立大司农司以楫为劝农副使时商挺为安西王相遇于途楫因言京兆之西荒野数千顷宋金皆尝置屯如募民立屯田耕种得谷给王府之需挺以其言入奏从之三年屯成果获其利寻佩金符为陕西道劝农使至元十三年宋平帝命平章廉希宪行中书于荆南府以楫为左右司员外郎荆南父老舆金帛求见楫曰汝等已为大元民矣今置吏以抚字汝辈奚用金帛以求见明年擢岭北湖南提刑按察副使武冈&#民有殴死出征军人者阴以家财之半诱其佃者代己款伏楫审得其情释佃者系&#民人服其明改江西道提刑按察副使行省命招讨郭昂讨叛贼董旗兵士俘掠甚众楫询究得良民六百口遣还乡里二十三年授中议大夫徽州总管桑哥立尚书会计天下钱粮参知政事忻都户部尚书王巨济倚势刻剥遣吏征徽州民钞多输二千锭巨济怒其少为更益千锭楫诣巨济曰公欲百姓死耶生耶如欲其死虽万锭可征也巨济怒解徽州赖以免楫考满去徽之绩溪歙县民柯三八汪千十等因岁饥阻险为寇行省右丞教化以兵捕之相拒七月乃使人谕之三八等曰但得许总管来我等皆降矣行省为驿召楫至命往招之楫单骑趋贼垒众见楫来皆拜曰我公既来请署榜以付我楫白教化请退军一舍听其来降不听会以参政高兴代教化楫以前言告之兴从其计贼果降二十四年授大中大夫东平总管谢事二年卒寿七十子十一余庆重庆崇庆余失其名　　张础按元史本传础字可用其先渤海人金末曾祖琛徙燕之通州祖伯达从忽都忽那颜略地燕蓟金守其蒲察斤以城降忽都忽承制以伯达为通州节度判官遂知通州父范为真定劝农官因家焉础业儒丙辰岁平章廉希宪荐于世祖潜邸时真定为诸王阿里不哥分地阿里不哥以础不附己衔之遣使言于世祖曰张础我分地中人当以归我世祖命使者复曰兄弟至亲宁有彼此之间且我方有事于宋如础者实所倚任待天下平定当遣还也己未从世祖伐宋凡征发军旅文檄悉出其手中统元年立中书省以础权左右司事寻出为彰德路拘榷官复入为三部员外郎赐金符为平阳路同知转运使改知献州同知东平府事又改知威州有妇人乘驴过市者投下官暗赤之奴引鸣镝射妇人墬地奴匿暗赤家础将以其事闻暗赤惧乃出其奴论如法至元十四年立诸道提刑按察司以础为江南浙西道提刑按察副使佩金符宣慰使失里贪暴掠良民为奴础劾黜之遂安县民聚众负险为乱命础与同知浙西道宣慰使刘宣领兵捕之宣即欲进兵础曰江南新附守吏或失抚字宜遣人招谕以全众命宣不可础曰谕之不来加诛未晚遂遣人谕之逆党果自缚请罪础释之宣乃叹服迁岭南广西道提刑按察使广西宣慰使也里脱强夺民财础按其罪迁岭北湖南道提刑按察副使授滨州路总管不赴拜国子祭酒寻出为安丰路总管三十一年卒于官年六十三赠昭文馆大学士正奉大夫封清河郡公谥文敏子淑卫辉路推官
　　齐荣显
按元史本传荣显字仁卿聊城人父旺金同知山东西路兵马都总管荣显幼聪悟总角与群儿戏画地为战陈端坐指挥各就行列九岁代父任为千户佩金符从外舅严实来归屡立战功攻濠州宋兵背城为陈荣显薄之所向披靡其属王孝忠力战中钩戟荣显断戟拔孝忠出复逐北入其而还主帅察罕壮之赐马铠银器兵趋五河口抵大堤荣显偕数骑前行觇敌值逻骑数十从者将退走荣显曰彼众我寡若示以怯必为所乘援弓策马射杀两人乃还进拔五河口升权行军万户守宿州堕马伤股不能复从军改提领本路课税又改本路诸军镇抚兼提控经历司值断事官钩校诸路积逋官吏往往遭诟辱荣显从容办理悉为蠲贷从实入朝授东平路总管府参议兼领博州防御使时十投下议各分所属不隶东平荣显力辩于朝遂止及攻淮南道出东平民间供给费银二万锭荣显诣断事官诉之得折充赋税民赖以不困中统元年谒告侍亲闲居十年卒　　刘肃按元史本传肃字才卿威州洺水人金兴定二年词赋进士尝为尚书省令史时盗内藏官罗及珠盗不时得逮系货珠牙侩及藏吏诬服者十一人刑部议皆置极刑肃执之曰盗无正赃杀之冤金主怒有近侍夜见肃具道其旨肃曰辩析&#狱我职也惜一己而戕十一人之命可乎明日诣省辩愈力右司郎中张天纲曰吾为汝具奏辩析之奏入金主悟囚得不死调新蔡令先时县赋民以牛多寡为差民匿不耕肃至命树畜繁者不加赋民遂殷&#濒淮民有窜入宋境籍为兵而优其粮间有归者颇艰于衣食时出怨言曰不如渡淮告者以谋叛论肃曰淮限宋境一水耳果欲叛不难往也口虽言而心无实准律当杖八十奏可继擢户部主事金亡依东平严实辟行尚书省左司员外郎又改行军万户府经历东平税赋丝银复输绵十万两色绢万匹民不能堪肃赞实奏罢之庚子世祖居潜邸以肃为邢州安抚使肃兴铁冶及行楮币公私赖焉中统元年擢真定宣抚使时中统新钞行罢钞银不用真定以银钞交通于外者凡八千余贯公私嚣然莫知所措肃建三策一曰仍用旧钞二曰新旧兼用三曰官以新钞如数易旧钞中书从其第三策遂降钞五千万贯二年授左三部尚书官曹典宪多所议定未几兼商议中书省事三年致仕给半俸四年卒年七十六肃性舒缓有执守尝集诸家易说曰读易备忘后累赠推忠赞治功臣荣禄大夫上柱国大司徒邢国公谥文献子献礼部侍郎愻大名路总管孙赓翰林学士承旨　　马亨
子
绍庭

按元史本传亨字大用邢州南和人世业农以赀雄乡里亨少孤事母孝金季习为吏庚寅太宗始建十路征收课税使河北东西路使王晋辟亨为掾以才干称甲午晋荐于中书令耶律楚材授转运司知事寻升经历擢转运司副使庚戌太保刘秉忠荐亨于世祖召见潜邸甚器之既而籍诸路户口以亨副八春忙哥抚谕西京太原平阳及陕西五路俾民弗扰既还图山川形势以献余使者多以贿败惟亨等各赐衣九袭癸丑从世祖征云南留亨为京兆榷课所长官京兆藩邸分地也亨以宽简治之不事掊克凡五年民安而课裕丁巳宪宗遣阿蓝荅儿等核藩府钱榖亨时辇岁办课银五百锭输之藩府道出平阳适与之遇亨策曰见之则银必拘留不见则必以罪加我与其银弗达王府宁获罪焉避而过之阿蓝荅儿果怒遣使逮之王府世祖询亨曰汝往得无摭汝罪耶对曰无害愿一行乃慰遣亨既至拘系之穷治百端竟无所得惟以支竹课分例钱充公用及僦公廨辇运脚价不为应勒偿其值而已世祖知其诬更赐银三十二锭己未从世祖攻鄂州洎北还遣亨驰驿往西京等处罢所佥军并抚谕山西河东陕右汉中既还复遣转饷江上军实中统元年世祖即位陜西四川立宣抚司诏亨议陕西宣抚司事寻赐金符迁陕西四川规措军储转运司时阿蓝荅儿等叛亨与宣抚使廉希宪商挺合谋诛刘太平等悉定关辅寻建行省命亨兼陕西行省左右司郎中时兴元畜粮五万石欲转饷太安军计佣直万缗众推亨往时丁内艰以摄省府事强起之至则以兵官丁产均其役不阅月而事集无劳民伤财之叹兴元判官费正寅狡悍不法莫有能治之者亨自省府欲以法绳之反诬构行省前保关中有异谋诏右丞粘合珪谳之亨力辩之&#构释然四年迁陕西五路西蜀四川廉访都转运使未几朝廷以考课檄诸路转运使至则并转运司入总管府咸夺其制书授亨工部侍郎解盐副使亨乃上言以考课定赏罚其人甫集而一切罢之则是非安在宜还其命书俾仕者有所劝勉从之亨复上便宜六事一曰东宫保傅当用正人以固国本二曰中书大政择任儒臣以立朝纲三曰任相惟贤官不必备今宰相十七员宜加裁汰四曰左右郎署毗赞大政今用豪贵子弟岂能赞襄五曰六曹之职分理万机今止设左右二部事何由办六曰建元以来使民条画已多有司往往视为具文宜令宪司纠举务在必行疏闻帝即召见有旨卿比安在胡不早言亨对曰新自陕西来觐帝谕曰卿久着忠勤自今不令卿远出矣至元三年进嘉议大夫左三部尚书寻改户部尚书金谷出纳有条不紊时有贾胡恃制国用使阿合马欲贸交钞本私平准之利以增岁课为辞帝以问亨对曰交钞可以权万货者法使然也法者主上之柄今使一贾擅之废法从私将何以令天下事遂寝亨又建言立常平义仓谓备荒之具宜亟举行而时以财用不足止设义仓七年立尚书省仍以亨为尚书领左部亨上言尚书省专领金谷百工之事其铨选宜归中书以示无滥寻为平章阿合马所忌以诬免官会国兵围襄樊廷议河南行省调发军饷诏以阿里为右丞姚枢为左丞亨为佥省任其事水陆供馈未尝有缺亨之力为多十年还京师帝方欲柄用之遽婴末疾十四年卒年七十一子绍庭云南诸路肃政廉访司副使　　程思廉
按元史本传思廉字介甫其先洛阳人元魏时以豪右徙云中遂家东胜州父桓国初佩金符为沿边监榷规运使解州盐使思廉用太保刘秉忠荐给事裕宗潜邸以谨愿闻命为枢密院监印平章政事哈丹行省河南署为都事丞相史天泽尤器之时方规取襄樊使任转饷筑城置仓以受粟转输者与民争门不时至思廉令行者异路粟至多露积一夕大雨思廉安卧不起省中召诘之思廉曰此去敌近中夜骚动众必惊疑或致他变纵有漂湿不过军中一日粮耳闻者韪之至元十二年调同知淇州徙东平路判官入为监察御史以劾权臣阿合马系狱其党巧为机&#思廉居之泰然卒不能害累迁河北河南道按察副使过彰德闻两河岁饥而征租益急欲止之有司谓法当上请思廉曰若然民已不堪命矣即移文罢征后果得请二十年河北复大饥流民渡河求食朝廷遣使者集官属绝河止之思廉曰民急就食岂得已哉天下一家河北河南皆吾民也亟令纵之且曰虽得罪死不恨章上不之罪也卫辉怀孟大水思廉临视赈贷全活甚众水及城不没者数板即修堤防露宿督役水不为患卫人德之迁陕西汉中道按察司以母老不赴俄丁母忧二十六年立云南行御史台起复思廉为御史中丞始至蛮夷酋长来贺词若逊而意甚倨思廉奉宣上意绥怀远人且明示祸福使毋自外闻者慑服云南旧有学校而礼教不兴思廉力振起之始有从学问礼者成宗即位除河东山西廉访使太原岁饲诸王驼马一万四千余匹思廉为请止饲千匹平阳诸郡岁输租税于北方民甚苦之思廉为请得输河东近仓旧法决事咸有议札权归曹吏思廉自判牍尾某当某罪吏皆束手思廉累任风宪刚正疾恶言事剀切如请早建储贰访求贤俊辨车服议封谥养军力定律令皆急务也与人交有终始或有疾病死丧问遗赒恤往返数百里不惮劳仍为之经纪家事抚视其子孙其于家族尤尽恩意好荐达人物或者以为好名思廉曰若避好名之讥人不复敢为善矣卒年六十二谥敬肃　　姜彧
按元史本传彧字文卿莱州莱阳人也父椿避乱往依济南张荣因家焉彧幼颖悟好学荣守济南辟为掾升左右司知事寻迁郎中进参议官中统三年彧与荣孙宏入朝因言益都李反状已露宜先其未发制之未报明年春果反时诸郡不为兵备即袭据济南彧弃家从荣招集散亡迎诸王哈必赤进兵讨之秋七月捕得生口言城中粮尽势促彧乃昏夜请见王曰闻王陛辞时面受诏曰发兵诛耳毋及无辜今旦夕城且破王宜早谕诸将分守城门勿令纵兵不然城中无&#类矣王曰汝言城破解阴阳耶彧曰以人事知之若待城破言于王晚矣王悟明日贼众开门出降王下令诸军敢入城者论以军法就擒城中按堵如故彧以功授大都督府参议改知滨州时行营军士多占民田为牧地纵牛马坏民禾稼桑枣彧言于中书遣官分画疆畔捕其强猾不法者置之法乃课民种桑岁余新桑遍野人名为太守桑及迁东平府判官民遮请留马为之不行至元五年召拜治书侍御史出为河北河南道提刑按察使赐金虎符改信州路总管后累迁陕西汉中河东山西道提刑按察使拜行台御史中丞后以老病归济南寻擢燕南河北道提刑按察使三十年二月以疾卒年七十六子迪吉　　谭资荣
子澄　山
阜　孙克修

按元史本传资荣字茂卿兴德怀来人敦厚寡言颇知读书仕金为县令岁己卯河朔归版图资荣率众款附主帅稔闻其名即日以金符授元帅左都监为县令如故后从征以功赐金虎符升行元帅府事复以其弟资用代充元帅左监军岁壬辰资荣从攻汴梁有功既而举资用自代退而耕田读书以为逸老计时年四十子二人曰澄曰山阜澄好读书又习国语为监县多善政世祖在潜邸时澄入见世祖嘉其容止安详留居藩府称其官而不名以其弟山阜代为县遣迩臣出使必以澄偕中统元年制书褒美以为怀孟路总管明年入觐赐金符四年易虎符居官时讼至立决教民力田务本历彰德同知迁河南路总管兼府尹明年奔父丧中书不听其终制奏起复&#职后历司农少卿迁陕西四川提刑按察使逾年西南夷罗罗斯内附帝以澄文武兼资可使镇抚新国以为副都元帅同知宣慰使司事至其境谕之曰皇元一视同仁不间远近特置大帅安集招怀以捍外侮非利征求于汝也夷人大悦寻以疾卒子克修事裕宗于东宫出为江南湖北河北河南陕西汉中三道提刑按察使孙男三人曰忠曰质曰文　按良吏传澄字彦清德兴怀来人父资荣金永为交城令国兵下河朔乃以县来附赐金符为元帅左都监仍兼交城令未几赐虎符行元帅府事从攻汴有功年四十移病举弟资用自代资用卒澄袭职澄幼颖敏为交城令时年十九有文谷水分溉交城田文阳郭帅专其利而堰之讼者累岁莫能直澄折以理令决水均其利于民豪民有持吏短长为奸者察得其主名皆以法治之岁乙未籍民户有司多以浮客占籍及征赋逃窜殆尽官为称贷积息数倍民无以偿澄入觐因中书耶律楚材面陈其害太宗恻然为免其逋其私负者年虽多息取倍而正亡民能归者复三年诏下公私便之壬子复大籍其民澄尽削交城之不土著者赋以时集甲寅世祖还自大理澄进见留藩府凡遣使必以澄偕而以其弟山阜代为交城令时世祖以皇弟开藩京兆总天下兵岁丁巳有间之者宪宗疑之遂解兵柄遣阿蓝答儿往京兆大集官吏置计局百四十二条以考核之罪者甚众世祖每遣左丞阔阔与澄周旋其间以弥缝其缺及亲入朝事乃释中统元年世祖即位擢怀孟路总管俄赐金符换金虎符岁旱令民凿唐温渠引沁木以溉田民用不饥教之种植地无遗利至元二年迁河南路总管改平栾路总管七年入为司农少卿俄出为京兆总管居一年改陕西四川道提刑按察使建言不孝有三无后为大宜令民年四十无子听取妾以为宗祀计朝廷从之遂着为令四川佥省严忠范守成都为宋将昝万寿所败退保子城世祖命澄代之至则葬暴骸修焚室赈饥贫集逋亡民心稍安会西南夷罗罗斯内附帝以抚新国宜择文武全才遂以澄为副都元帅同知宣慰使司事比至以疾卒年五十八世祖尝与太保刘秉忠论一时牧守秉忠曰若邢之张耕怀之谭澄何忧不治哉游显宣抚大名尝为诸路总管求虎符宣麻澄至中书辞曰皇上不识谭澄耶乃为显所举中书特为去之其介如此　　张昉
按元史本传昉字显卿东平汶上人父汝明金大安元年经义进士官至治书侍御史昉性缜密遇事敢言确然有守以任子试补吏部令史金亡还乡里严实行台东平辟为掾乡人有执左道惑众谋不轨者事觉逮捕诖误甚众诸僚佐莫敢言昉独别白出数百人实才之进幕职时兵后吏曹杂进不习文法东平辖郡邑五十四民众事繁簿书填委谩无统纪昉坐曹躬阅案牍左酬右答咸得其当事无留滞初有将校死事以弟袭其职者至是革去昉辩明复之持金夜馈昉昉却之&#谢而去同里张氏以丝五万两寄昉家而他适俄而昉家被火家人惶骇走避赀用悉焚惟力完所寄丝付张氏乙卯权知东平府事以疾辞家居养母中统四年参知中书省事商挺镇巴蜀表为四川等处行枢密院参议至元元年入为中书省左右司郎中甄别能否公其黜陟人无怨言三年迁制国用使司郎中制司专职财赋时宰领之倚任集事尤号烦重昉竭诚赞画出纳惟谨赋不加敛而国用以饶四年丁内忧哀毁逾制寻诏起复录囚东平多所平反七年转尚书省左右司郎中九年改中书省左右司郎中昉有识虑损益古今裁定典宪时皆宜之名为称职十一年拜兵刑部尚书上疏乞骸骨致其事卒赠中奉大夫参知政事追封东平郡公谥庄宪子克遹平阴县尹孙振秘书著作郎揆中书省左司都事拱常德路蒙古学教授　　高源
按元史本传源字仲渊晋州人高祖揖为州法吏用法公平父汝霖为真定廉访司照磨使东平道高唐遇盗死源幼力学事母孝补县吏中统初擢卫辉路知事累升齐河县尹有遗爱去官十年民犹立碑颂之迁行台都事佥江南浙西道提刑按察司事劾常州路达鲁花赤马恕夺民田及他不法事恕惧走赂权臣阿合马以他事诬源既系狱一日忽释之莫知所由先时源所居邻里多阿合马姻戚素知源事母至孝至是闻源坐非辜悉诣阿合马曰源孝子也非但我知之天必知之况媒&#之罪非实若妄杀源悖天不祥阿合马感悟得不死寻除河间等路都转运副使抚治有条户逃者皆复业常赋外羡余几十万缗至元二十四年为江东道劝农营田使二十八年迁都水监开通惠河由文明门东七十里与会通河接置闸七桥十二人蒙其利授同知湖南道宣慰司事卒年七十七子梦&#良&#公&#　　夹谷之奇
按元史本传之奇字士常其先出女真加古部后讹为夹谷由马纪领撒曷水徙家于滕州之奇少孤舅杜氏携之至东平因受业于康授济宁教授辟中书省掾大兵南伐宋授行省左右司都事时行省官与中书权臣有隙特遣使核其财用而之奇职文书亦被按问张弘范率其属诣使者言夹谷都事素公清若少有侵渔弘范当与连坐会御史台立擢之奇佥江南浙西道提刑按察司事既而移佥江北淮东至元十九年召为吏部郎中立陟降澄汰之法着为令式岁大旱有司议平谷价以遏腾涌之患之奇言莫若省经费辍土木之役庶足召和气弭灾变而有丰稔之期二十一年迁左赞善大夫时裕宗为皇太子每进见必赐坐顾遇甚优权臣有欲以均输法益国赋者虑提刑按察司挠其事请令与转运司并为一职诏集群臣议之之奇言按察司者控制诸路发擿奸伏贵任匪轻若使理财则心劳事冗将弥缝自救之不暇又安能绳纠他人哉并之弗便事遂寝又与谕德李谦条具时政十事上之皇太子一曰正心二曰睦亲三曰崇俭四曰几谏五曰戢兵六曰亲贤八曰尚友九曰定律十曰正名会皇太子薨除翰林直学士改吏部侍郎遂拜侍御史二十五年丁母忧以吏部尚书起复屡请终制不许明年卒之奇虑识精审明于大体而不忽细微为政卓卓可称虽老于吏学者自以为不及为文章尤简严有法多传于世云　　铁迈赤
按元史本传铁迈赤合鲁氏善骑射初事忽兰皇后帐前尝命为桐马官从太祖定西夏又从皇子阔出忽都行省铁木答儿定河南累有战功宪宗之伐宋也世祖以皇弟受命攻鄂大驾征西川遣元帅兀良哈台自交址捣宋与诸军合岁己未皇弟驻兵鄂渚闻兀良哈台由广西至长沙遣铁迈赤将练卒千人铁骑三千迎兀良哈台于岳州兀良哈台得援抵江夏北涉黄州铁迈赤与有力焉世祖即位命从征叛王于失木土之地劳绩益着至元七年授蒙古诸万户府奥鲁总管十九年以疾卒子八人虎都铁木禄最显　　段直
按元史本传直字正卿泽州晋城人至元十一年河北河东山东盗贼充斥直聚其乡党族属结垒自保世祖命大将略地晋城直以其众归之幕府承制署直潞州元帅府右监军其后论功行赏分土世守命直佩金符为泽州长官泽民多避兵未还者直命籍其田庐于亲戚邻人之户且约曰俟业主至当析而归之逃民闻之多来还者命归其田庐如约民得安业素无产者则出粟赈之为他郡所俘掠者出财购之以兵死而暴露者收而瘗之未几泽为乐土大修孔庙割田千亩置书万卷迎儒士李俊民为师以招延四方来学者不五六年学之士子以通经被选者百二十有二人在官二十年多有惠政朝廷特命提举本州学校事未拜而卒　　赵良&#
按元史本传良&#字辅之女直人也本姓朮要甲音讹为赵家因以赵为氏父&#金威胜军节度使谥忠闵&#长子良贵嵩汝招讨使良贵子谠许州兵官&#从子良材守太原俱死事良&#明敏多智略初举进士教授赵州世祖在潜藩召见占对称旨会立邢州安抚司擢良&#为幕长邢久不得善吏且当要冲使者旁午民多逃去良&#区画有方事或掣制则请诸藩邸再阅岁凡六往返所请无不从脱兀脱以断事官镇邢其属要结罪废者交构嫌隙动相阻挠世祖时征云南良&#驰驿白其事遂黜脱兀脱罢其属邢大治户口增倍世祖在潜藩时分地在关陕奏以廉希宪商挺宣抚陕西以良&#参议司事阿蓝荅儿当国惮世祖英武谗于宪宗遂以阿蓝荅儿为陕西省左丞相刘太平参知攻事钩校京兆钱谷&#炼群狱死者二十余人众皆股栗良&#力陈大义词气恳款二人卒不能诬故宣抚司一无所坐己未七月世祖南征召参议元帅事兼江淮安抚使亲执桴鼓率先士卒五战皆捷禁焚庐舍杀降民所至宣布恩德民皆按堵既渡江攻鄂州闻宪宗崩世祖北还良&#陈时务十二事言皆有征至卫遣如京兆察访秦蜀人情事宜不逾月具得实还报曰宗王穆哥无他心宜以西南六盘悉委属之浑都海屯军六盘士马精强咸思北归恐事有不意纽邻总秦川蒙古诸军多得秦蜀民心年少鸷勇轻去就当宠以重职疾解其兵柄刘太平霍鲁怀今行尚书省事声言办集粮饷阴有据秦蜀志百家奴刘黑马汪惟正兄弟蒙被德惠俱悉心俟命其言皆见采用庚申良&#凡五上言劝进曰今中外皆愿大王早进正宸以安天下事势如此岂容中止社稷安危间不容发世祖嘉之既即位立陕西四川宣抚使复以廉希宪商挺为使副良&#为参议良&#先行谋诸断事官八春曰今浑都海日夜思北归纽邻迁延不即行当先遣使奉上旨促纽邻入朝刘太平速还京兆八春从其议至则纽邻果移营将入泾刘太平将趋六盘闻命乃止后浑都海果叛北归良&#与汪惟正刘黑马二宣抚决议执浑都海之党元帅乞台不花迷立火者诛之希宪及挺虑有擅杀名遣使入奏待罪良&#具密状授使者言始遣捕二帅时止令囚以俟报臣窃以为张皇不便宜急诛之擅杀在臣实不在宣抚司上若怒希宪等愿使者即出此奏帝竟不问使者以奏白政府咸以良&#为长者升参议陕西省事蜀人费寅以私憾诬廉希宪商挺在京兆有异志者九事以良&#为征帝召良&#诘问良&#泣曰二臣忠良保无是心愿剖臣心以明之帝意不释会平李得王文统交通书益有疑二臣意切责良&#无所不至至欲断其舌良&#誓死不少变帝意乃解费寅卒以反诛至元七年以良&#为经略使领高丽屯田良&#言屯田不便固辞遂以良&#奉使日本先是至元初数遣使通日本卒不得要领于是良&#请行帝悯其老不许良&#固请乃授秘书监以行良&#奏臣父兄四人死事于金乞命翰林臣文其碑臣虽死绝域无憾矣帝从其请给兵三千以从良&#辞独与书状官二十四人俱舟至金津岛其国人望见使舟欲举刃来攻良&#舍舟登岸喻旨金津守延入板屋以兵环之灭烛大噪良&#凝然自若天明其国太宰府官陈兵四山问使者来状良&#数其不恭罪仍喻以礼意太宰官愧服求国书良&#曰必见汝国王始授之越数日复来求书且曰我国自太宰府以东上古使臣未有至者今大朝遣使至此而不以国书见授何以自信良&#曰隋文帝遣裴清来王郊迎成礼唐太宗高宗时遣使皆得见王王何独不见大朝使臣乎复索书不已诘难往复数四至以兵胁良&#良&#终不与但颇录本示之后又声言大将军以兵十万来求书良&#曰不见汝国王宁持我首去书不可得也日本知不可屈遣使价十二人入觐仍遣人送良&#至对马岛十年五月良&#至自日本入见帝询知其故曰卿可为不辱君命矣后帝将讨日本三问良&#言臣居日本岁余&#其民俗狠勇嗜杀不知有父子之亲上下之礼其地多山水无耕桑之利得其人不可役得其地不加富况舟师渡海海风无期祸害莫测是谓以有用之民力填无穷之巨壑也臣谓勿击便帝从之十一年十二月以良&#同佥书枢密院事丞相伯颜伐宋良&#言宋重兵在扬州宜以大军先捣钱塘后讫如其计又言宋亡江南士人多废学宜设经史科以育人材定律令以戢奸吏卒皆用其议帝尝从容问曰高丽小国也匠工奕技皆胜汉人至于儒人皆通经书学孔孟汉人惟务课赋吟诗将何用焉良&#对曰此非学者之病在国家所尚何如耳尚诗赋则人必从之尚经学则人亦从之良&#屡以疾辞十九年得旨居怀孟良&#别业在温县故有地三千亩乃析为二六与怀州四与孟州皆永隶庙学以赡生徒自以出身儒素示不忘本也或问为治良&#曰必有忍乃其有济人性易发而难制者惟怒为甚必克己然后可以制怒必顺理然后可以忘怒能忍所难忍容所难容事斯济矣二十三年卒年七十赠推忠翊运功臣太保仪同三司追封韩国公谥文正子训陕西平章政事　　杨湜
按元史本传湜字彦清真定&#城人习章程学工书算始以府吏迁检法中统元年辟为中书掾与中山杨珍无极杨卞齐名时人以三杨目之中书省初立国用不足湜论钞法宜以榷货制国用朝廷从之因俾掌其条制四年授益都路宣慰司谘议迁左司提控掾请严赃吏法至元二年除河南大名诸处行中书省都事三年立制国用司总天下钱谷以湜为员外郎佩金符改宣徽院参议湜计帑立籍具其出入之筭每月终上之遂定为令加诸路交钞都提举上钞法便宜事谓平准行用库白金出入有偷滥之弊请以五十两铸为铤文以元宝用之便七年改制国用司为尚书省拜户部侍郎仍兼交钞提举时用壬子旧籍定民赋役之高下湜言贫富不常岁久浸易其可以昔时之籍而定今之赋役哉廷议善之因俾第其轻重人以为平湜心计精析时论经费者咸推其能焉子克忠安丰路总管孙贞　　梁德珪
按元史本传德珪字伯温大兴良乡人初给事昭睿顺圣皇后宫令习国语通奏对年十一见世祖至元十六年为中书左司员外郎俄升郎中六迁至参议尚书省事至元三十一年执政入奏事帝询其曲折不能对德珪从旁辩析明白通畅帝大悦拜参知政事在省日久凡钱谷出纳之制铨选进退之宜诸藩赐与之节命有骤至不暇阅简牍同列莫知措辞德珪数语即定间遇疑事则曰某事当如某律某年尝有此旨验之皆然北京地震帝阅州郡报囚之数怪其过多德珪方在右司诏问焉对曰当国者急于征索蔓延收系以致此尔帝感悟为大赦中外逋负民&#以苏大德间成宗即位一遵祖武庙堂以安静为治求进者不得逞其志朋聚兴怨摭事中伤德珪会帝有疾言者盛气致诘德珪以位居执政不受輘轹慷慨引咎遂安置湖广帝疾愈问知之召使复位既至帝问卿安在德珪涕泣不能语赐酒馔使往拜其母因以气疾乞骸骨归大德八年九月卒于家年四十有六　　田滋
接元史本传滋字荣甫开封人至元二年由汴梁路总管府知事入为御史台掾十二年拜监察御史十三年宋平滋建言江南新附民情未安加以官吏侵渔宜立行御史台以镇之诏从其言遂超拜行御史台侍御史历两淮盐运使河南路总管大德二年迁浙西廉访使有县尹张彧者被诬以赃狱成滋审之但俯首泣而不语滋以为疑明日斋沐诣城隍司祷曰张彧坐事有&#状愿神相滋明其诬守庙道士进曰曩有王成等五人同持誓状到寺焚祷火未尽而去之烬中得其遗稿今藏于壁间岂其人耶视之果然明日诣宪司诘成等不服因出所得火中誓状示之皆惊愕伏辜张彧得释十年改济南路总管寻拜陕西行省参知政事时陕西不雨三年道过西岳因祷曰滋奉命来参省事而安西不雨者三年民饥而死滋将何归愿神降甘泽以福黎庶到官果大雨滋即开仓以麦五千余石给小民之无种者俾来岁收成以偿官民大悦未几以疾卒于位赠通奉大夫河南行省参知政事追封开封郡公谥庄肃　　雷膺
按元史本传膺字彦正浑源人父渊金监察御史膺生七岁而孤金末母侯氏挈膺北归浑源艰险备尝织以为业课膺读书膺笃志于学事母以孝闻太宗时诏郡国设科选试凡占儒籍者复其家膺年甫弱冠得与其选愈自砥砺遂以文学称丞相史天泽镇真定辟为万户府掌书记世祖即位初置十路宣抚司诏选耆旧使副子弟为僚属授膺大名路宣抚司员外郎中统二年翰林承旨王鹗王盘荐膺为翰林修撰同知制诰兼国史院编修官五年调陕西西蜀四川按察司参议至元二年改陕西五路转运司谘议四年用兵于蜀佩金符参议左壁总帅府事师还升承务郎同知恩州事宪府表荐其能遂入拜监察御史首以正君心正朝廷百官为言又斥聚敛之臣不宜作相十一年加奉议大夫佥河东山西道提刑按察司事以称职闻十四年进朝列大夫山南湖北道提刑按察司副使是时江南新附诸将市功且利俘获往往滥及无辜或强籍新民以为奴隶膺出令得还为民者以数千计十八年转淮西江北道提刑按察副使以母老辞二十年迁行台侍御史奉母之官分司湖广江西奏劾按察使二人及行省官吏之不法者二十二年丁母忧去官明年起复授中议大夫江南浙西道提刑按察使时苏湖多雨伤稼百姓艰食膺请于朝发廪米二十万石赈之江淮行省以发米太多议存三之一膺曰布宣皇泽惠养困穷行省臣职耳岂可效有司出纳之吝耶行省不能夺悉给之时年六十二即致仕归老于山阳二十九年征拜集贤学士成宗即位朝会上都召诸故老咨询国政膺为称首多所建白一日延见便殿奏对称旨赐白玉带环一明年赐钞五千贯进秩二品大德元年夏六月以疾卒于京师年七十三赠通奉大夫河南江北等处行中书省参知政事护军追封冯翊郡公谥文穆子肇顺德路总管府判官孙豫南阳府穰县尹　　　乌古孙泽
按元史本传泽字润甫临潢人其先女真乌古部因以为氏祖璧仕金为明威将军资用库使从金主迁汴汴城陷转迁居大名父仲倜傥有奇节遭金季世愤无所施用高言危行亲交避之遂纵酒阳狂以自晦然教泽特严泽性刚毅读书举大略一切求诸己不事章句才干过人世祖将取江南泽以选输钞至淮南饷军丞相阿朮见而奇之补淮东大都督府掾至元十四年元帅唆都下兵闽越见泽与语而合即辟元帅府提控案牍时宋广王据福州改元祥兴度我军且至遂入于海复聚兵甲子门其将张世杰攻泉州兴化守臣陈瓒举郡应之文天祥置都督府于南剑州守臣张清行都督府事谋复建宁闽中郡县往往复从宋江东大扰唆都时军浙东建信告急唆都谋于众曰我军当何先泽曰彼据闽广而我往浙右非策之善譬之伐木务除其根当先向南会行省檄唆都与左丞塔出会兵甲子门遂度兵闽关八战而至南剑杀其守臣张清宋师遂退冬十月收福州进攻兴化拔之唆都怒其民反复下令屠城泽屡谏不听复前说曰世杰不虞我军遽至方急攻泉州谋固其植我新得泉州民志未固旦暮且失守比我定兴化整兵而南彼树植将日固矣莫若开其遗民使走泉南扇动之世杰将胆落而走是我不战而完泉州捷于吾兵之驰救也唆都喜开南门纵民去因得脱死者甚众世杰得逃民知兴化已破乃解泉州围去唆都至泉州部署别将装大舰趋甲子门自将下漳州军于海丰引精骑与塔出会十二月入广州十五年春正月还击潮州守将马发备御甚固泽曰潮人所以城守不下者以外多壁垒为之援应也&#翦其外应潮必覆矣乃分兵攻其一大垒破之余垒尽散走二旬而潮拔马发死焉既而文天祥军溃于江西广王暨张世杰死于海中唆都还军福建夏五月诏立行中书省于福建以唆都行参知政事泽行省都事从朝京师命知兴化军赐金织衣赏其善谋也继改兴化军为路授泽行总管府事民歌舞迎候于道曰是吾民复生之父母也喜极而继以泣郡新残于兵白骨在野首下令掩埋之又衣食其流离之民有弃子于道者置慈幼曹籍而抚育之郡中恶年少喜为不义以资求窜名卒伍冀后得计功版授官吏恐激变不敢诘泽悉追毁所授诛其尤无良者贪暴始戢始陈瓒以郡应张世杰民多战死者至是吏援例将籍其产泽语吏曰国家至仁诛止陈瓒从陈瓒者犹蒙宥民奈何连坐亟为令曰民不幸诖误从陈瓒诛及斗死无后者其田庐赀产并给其族姻有司无所与吏不能逆乃止当江南未定盗贼所在有之民自相什伍保卫乡里及时平行省议籍为兵上下汹汹泽白行省曰国兵非少今籍民以示少非所以安反侧也且当籍者众民或有他心议遂格泽又兴学校召长老及诸生讲肄经文行乡饮酒礼旁郡闻而慕之兴化故号多士咸知向慕以泽与常衮方仪并肖像祀于学宫至元二十一年调永州路判官湖广平章政事要朿木贪纵淫虐诛求无厌或妄言初归附时州县长吏及吏胥富人比屋敛银将输之官银已具而事遂中止要朿木即下令责民自实使者旁午随地置狱株连蔓引备极惨酷民以考掠瘐死者载道所获不赀要朿木尽掩有之有使至永泽戒吏美供帐丰酒食务顺适其意使者感愧无所发其毒因间以利害晓之一郡由是获安是岁盗起宝庆武冈皆永旁郡也行省遣泽讨平之俘获五百余人简出其诖误者百有五十人上书言状诛其首恶者三十一人余得减死二十六年丞相桑哥建议考校钱谷天下骚动泽叹曰民不堪命矣即自上计行省要朿木怒曰郡国钱粮无不增羡永州何为独不然此直孙府判倚其才辨慢我亟拘击之非死不释也明年桑哥败要朿木伏诛泽始得释二十九年湖广平章政事阔里吉思荐泽才堪将帅以行省员外郎从征海南黎黎人平军还上功授广南西道宣慰副使秋七月并左右两道归广西宣慰司置元帅府泽为广西两江道宣慰副使佥都元帅府事两江荒远瘴疠与百裔接不知礼法泽作司规三十有二章以渐为教其民至今遵守之又省&#置二十二所以纾民力岁饥上言蠲其田租发象州贺州官粟三千五百石以赈饥者既发乃上其事时行省平章哈剌哈孙察其心诚爱民不以专擅罪之邕管侥外国数为寇泽循行并侥得&#塞处布画远迩募兵伉健者四千六百余户置雷留那扶十屯列营堡以守之陂水垦田筑八堨以节潴泄得稻田若干亩岁收谷若干石为军储边民赖之海北元帅薛赤干赃利事觉行省檄泽验治泽驰至雷州尽发其奸赃纵所掠男女四百八十二口牛数千头金银器物称是海北之民欣忭相庆御史台言乌古孙泽奉使知大体如汲长孺为将计万全如赵充国可属大任诏擢为海北海南廉访使故例圭田至秋乃入租后遂计月受之泽视事三月民输租计米五百石泽曰夫子有言事君者先其事后其食吾&#政日浅而受禄四倍非情所安量食而入余悉委学官给诸生以劝业常曰士非俭无以养廉非廉无以养德身一布袍数年妻子朴素无华人皆言之泽不以为意也雷州地近海潮汐啮其东南陂塘&#农病焉而西北广衍平袤宜为陂塘泽行视城阴曰三溪徒走海而不以灌溉此史起所以薄西门豹也乃教民浚故湖筑大堤堨三溪潴之为斗门七堤堨六以制其赢耗酾为渠二十有四以达其注输渠皆支别为设守视者时其启闭计得良田数千顷濒海广舄并为膏土民歌之曰舄卤为田兮孙父之教渠之泱泱兮长我&#稻自今有生兮无旱无涝至大元年改福建廉访使泽夙有德于闽闽人安之有芝五色产于宪司之澄清堂士民以为泽之所致以母年逾八十求归养长沙岁余母丧泽以哀毁卒妻杜以夫死饮食不入口者十有三日不死乃复食泽积官自承直郎至中大夫谥正宪子良祯仕至中书右丞以功名终　　曷剌
按元史本传曷剌兀速儿吉氏至元九年见世祖诏入太官直从讨叛王乃颜赐白金楮币甲冑橐驼鞍马以其才堪使远成宗时使高丽使和林使江西福建不失使指授忠勇校尉中书直省舍人出监息州迁奉训大夫武宗诏曰曷剌世祖旧臣可授奉议大夫都水监卿明年加嘉议大夫又明年佩金虎符兼直东水鞑靼女直万户府达鲁花赤延佑元年特授资善大夫辽阳等处行中书省左丞仍监其军三年召还特授荣禄大夫司农卒年六十三赠推诚宣力保德功臣大师开府仪同三司上柱国追封蓟国公谥安穆子不花　　石天麟
按元史本传天麟字天瑞顺州人年十四入见太宗因留宿卫天麟好学不倦于诸国书语无不习帝命中书令耶律楚材厘正庶务选贤能为参佐天麟在选赐名蒙古台宗王征西域以天麟为断事官宪宗六年遣天麟使海都拘留久之既而边将劫皇子北安王以往寓天麟所天麟稍与其用事臣相亲狎因语以宗亲恩义及臣子逆顺祸福之理海都闻之悔悟遂遣天麟兴北安王同归天麟被拘留二十八年始得还世祖大悦赏赉甚厚拜中书左丞兼断事官天麟辞曰臣奉使无状陛下幸赦弗诛何可复叨荣宠况臣才识浅薄年力衰惫岂能任政恐徒贻庙堂羞不敢奉诏帝嘉其诚褒慰良久从之有谮丞相安童常受海都官爵者帝怒天麟奏曰海都实宗亲偶有违言非雠敌比安童不拒绝之所以释其疑心导其臣顺也帝怒乃解江南道观偶藏宋主遗像有僧素与道士交恶发其事将置之极刑帝以问天麟对曰辽国主后铜像在西京者今尚有之未闻有禁令也事遂寝天麟年七十余帝以所御金龙头杖赐之曰卿年老出入宫掖杖此可也时权臣用事凶焰熏炙人莫敢言天麟独言其奸无所顾忌人服其忠直成宗即位加荣禄大夫大司徒大宴玉德殿召天麟与宴赐以御药命左右劝之酒颇醉命御辇送还家武宗即位进平章政事至大二年秋八月卒年九十二赠推诚宣力保德翊戴功臣开府仪同三司太师上柱国追封冀国公谥忠宣子珪累官治书侍御史迁枢密副使复为侍御史拜河南行中书省右丞升荣禄大夫南台御史中丞卒次子怀都初袭断事官累迁刑部尚书荆湖北道宣慰使孙哈蓝赤袭断事官
　政事部名臣列传二十七
　　元二
　　拜降
按元史本传拜降北庭人父忽都武勇过人由宿卫为南宿州镇将分守幵县后从世祖南征年几七十每率先士卒冒矢石身被数十疮战功居多徙居大名路清丰县卒赠广平路总管封渔阳郡侯忽都卒时拜降生甫数月母徐氏鞠育教诲甚至每曰吾惟一子已童丱矣不可使不知学顾县僻左无良师友遂遣从师大名城中郡守每旦望入学见拜降容止讲解大异群儿甚爱奖之比弱冠美髭&#仪表甚伟丞相阿朮南攻襄阳江陵诸郡以偏裨隶麾下军行至安阳滩与宋军遇宋骑直前突陈陈为却拜降即跃马出阵前引弓连毙数人宋骑稍却复率众战良久宋师大溃至元五年围襄樊战有功十一年从阿朮渡江水陆遇敌尝先登陷阵勇冠一军宋平以功授江浙所理问官时事方草创省臣有所建白及事有不可便宜自决须奏闻者以拜降善敷奏数令驰驿往咨于朝及引见世祖遥识之喜曰黑&#使臣复来耶其见器重如此二十七年迁江西行尚书省都镇抚适猺獠扰边拜降从丞相忙兀台讨定之二十九年迁庆元路治中岁大饥状累上行省不报拜降曰民饥如是而不赈之岂为民父母意耶即躬诣行省力请得发粟四万石民赖全活元贞间两浙盐运司同知范某阴贼为奸州县吏以赂咸听驱役由是数侵暴细民民有珍货腴田必夺为己有不与则朋结无赖妄讼以罗织之无不荡破家业者凶焰铄人人咸侧目里人欲杀之不果顾被诬诉逮系者亡虑数十人俱死狱中兰溪州民叶一王十四有美田宅范欲夺之不可因诬以事系狱十年不决事闻于省省下理问所推鞫之适拜降至官&#遂得直置范于刑而七人者先瘐死矣惟叶一王十四得释时论多焉大德元年迁浙东廉访副使令行禁止豪强慑伏同寅有贪秽者拜降抗章劾之于台遂免其官后转工部侍郎赐侍燕服一袭升工部尚书有能声至大二年仁宗奉皇太后避暑五台拜降供给道路无有阙遗恩赉尤渥比至都改资国院使母徐氏卒遂奔丧于杭时酒禁方严帝特命以酒十罂官给传至墓所以备奠礼初徐氏盛年守节教子甚严比拜降贵事上于朝特旌其门及老见拜降历官有声誉喜曰有子如是吾死可瞑目矣拜降居丧尽礼未及起复延佑二年卒于家赠资政大夫浙江左丞谥忠惠　　虎都铁木禄按元史铁迈赤传铁迈赤子虎都铁木禄好读书与学士大夫游字之曰汉卿仁宗尝顾左右曰虎都铁木禄字汉卿汉名卿不让也汝等以汉卿名之宜矣其母姓刘氏故人又称之曰刘汉卿云至元十一年从丞相伯颜渡江既取宋遣视宋故宫室护帑藏谕下明越等州从平章奥鲁入觐授忠显校尉总把再转昭信校尉二十二年授奉训大夫荆湖占城等处行中书省理问官时行省之名曰荆湖占城曰荆湖曰湖广凡三改理问一日以军事入奏敷陈辨白有指趣世祖大悦若曰辞简意明令人乐于听受昔以其兄阿里警敏捷给令侍左右斯人顾不胜耶&#都护脱因纳志之平章政事程鹏飞建议征日本奏汉卿为征东省郎中帝顾脱因纳若曰鹏飞南士也犹知其能姑听之候还朕自录任征东省罢征汉卿还丞相阿里海牙以湖广行省机密事重舍汉卿无可用者遣郎中岳洛也奴奏留从之二十一年从皇子镇南王征交址比还鄂时权臣方擅威福遂退处于家二十八年诏太傅右丞相顺德王荅剌罕擒权奸于鄂荅剌罕遂拜湖广行中书省平章政事询旧人知方面之务者众荐汉卿遣使即南阳家居驿致武昌奏事京师帝嘉之擢给事中居再岁提刑按察司改肃政廉访司台臣奏授奉议大夫广西海北道副使陛辞留之仍旧职既而湖广行省平章政事刘杰奏伐交址造战船五百于广东帝曰此重事也须才干臣乃济用以汉卿督匠南方敕曰汝还当显汝于众因顿首谢事既集帝崩迁福建行省郎中朝列大夫汉阳监府中顺大夫湖南宣慰副使峒酋岑雄叛奉诏开谕顽犷帖服改大中大夫河南行中书省郎中通议大夫同佥枢密院事拜礼部尚书大臣奏核实江南民田汉卿奉诏使江西以田额旧定重扰民不便置不问止奏茶漕置局十有七所以七品印章&#授局官五十一员增中统课&#五十万转正议大夫兵部尚书未几命为中奉大夫荆湖北道宣慰使已命复留之延佑三年大臣以浙东倭奴商舶贸易致乱奏遣汉卿宣慰闽浙抚戢兵民海陆为之静谧云从子塔海　　奕赫抵雅尔丁
按元史本传奕赫抵雅尔丁字太初回回氏父亦速马因仕至大都南北两城兵马都指挥使奕赫抵雅尔丁幼&#悟嗜学所读书一过目即终身不忘尤工其国字语初为中书掾以年劳授江西行省员外郎入为吏部主事不再阅月固辞擢刑部员外郎四方所上狱反复披阅成牍多所平反迁陕西汉中道肃政廉访使佥事不赴改中书右司员外郎寻升郎中一日与同列共议狱有异其说者奕赫抵雅尔丁曰公等读律苟不能变通以适事宜譬之医者虽熟于方论而不能切&#用药则于疾痛奚益哉同列虽不平识者服其为名言大德八年肆赦廷议惟官吏因事受赇者不预奕赫抵雅尔丁曰不可恩如雨露万物均被赃吏固可嫉比之盗贼则有间矣宥盗而不宥吏何也刑部尝有狱事上谳既论决已而丞相知其失以谴右司主者奕赫抵雅尔丁初未尝署其案因取成案阅之窃署其名于下或讶之曰兹狱之失公实不与丞相方谴怒而公反追署其案何也奕赫抵雅尔丁曰吾偶不署此案耳岂有与诸君同事而独幸免哉丞相闻而贤之同列因以获免迁左司郎中时左司阙一都事平章梁暗都剌谓奕赫抵雅尔丁曰人之材干固尝有之惟笃实不欺为难得公当以所知举奕赫抵雅尔丁遂以王毅李迪为言一时舆论莫不称允又尝论朝士如王仁卿贾元播高彦敬敬威卿李清臣辈可大用时诸公处下僚后皆如其言迁翰林侍讲学士知制诰兼修国史转中奉大夫集贤大学士未几除江东建康道肃政廉访使始视事见以狱具陈列庭下甚备问之乃前官创制以待有罪者奕赫抵雅尔丁蹙然曰凡逮至臬司皆命官及出身之吏廉得其情则将服罪狱具毋庸施也即屏去之监宪一年赃吏削迹至大初元立尚书省拜参议尚书省事召至京师恳辞不就改立中书省复拜参议中书省事亦以疾辞延佑元年卒年四十有七　　吕
按元史本传字伯充河内人七世祖公绪与宋丞相公着为从昆弟祖庭金末避乱去乡里父佑归附初隶兵籍转徙北郡复至关中家焉廉希宪宣抚京兆聘许衡教授生徒从衡学衡为国子祭酒举为伴读辅成教养之功为多至元十三年擢陕西道按察司知事未行会宋降者言襄汉新附民情未安有吕子开者向为襄阳制置司参谋官今退居鄂其人悉知宋事宜征用之朝廷遣使而难其人或言子开旧名伟金乱入宋更名文蔚字子开于为从叔父宜遣行时江淮兵犹未戢闻之慨然请行子开既入觐陈安抚襄汉便宜诏以子开为翰林直学士辞不就十四年授四川行枢密院都事时宋制置使张&#守重庆安抚使王立守合州诏枢府分兵取之李德辉行西院事于成都获立侦卒张合等数人将杀之曰彼不即降者以昔尝抗命城降惧诛耳今宜释合等俾归谕立未几立果遣合等蜡书至成都德辉请与东院同受降后期不至德辉承制授立仍为安抚使知合州开仓赈民禁戢剽掠而泸叙崇庆思播夔万等郡闻之相继送款巴黔民感与德辉之惠并祠事之东院耻其无功诬德辉越境邀功械立于长安狱将诛之适以事至京师言于许衡衡白留守贺仁杰遂奏释立赐金虎符仍旧官亦以平定四川功诏赐金织衣弓刀鞍勒白金升奉训大夫四川行省左右司郎中十九年调同知顺庆路总管府事以疾辞二十年征为国子司业以未终丧辞三十年改华州知州劝农兴学具有成&#及代民争留之大德中河东关陇地震月余不止与集贤学士萧各设问答数千言以究其理且移书庙堂陈救灾弭患之道仁宗即位召拜翰林侍读学士时方议行科举曰经明行修质而少华非惟士有实行国家当得真才以登治平未几致仕延佑元年遣使给驿送还关中十二月以疾卒年七十八赠陕西行参省知政事追封东平郡公谥文穆子三人杲果桢皆显仕孙鲁济宁路总管　　畅师文
子
笃

按元史本传师文字纯甫南阳人祖渊赠中顺大夫上骑都尉魏郡伯父讷有诗名注地理指掌图仕为汴幕官赠大中大夫上轻车都尉魏郡侯师文幼警悟家贫无书手录口诵过目辄不忘弱冠谒许衡与衡门人姚燧高凝皆相友善至元五年陈时政十六策丞相安童奇其才辟为右三部令史十二年丞相伯颜攻宋选为掾属从定江南及归舟中惟载书籍而已十三年编平宋事迹上之十四年除东川行枢密院都事尽心赞画多所裨益十六年安西王承制改四川北道宣慰司经历寻除承直郎潼川路治中修府舍发地得银五十锭同僚分师文十锭不受用以修庙学及传舍余作酒器给公用十九年承制改同知宝宁路事治尚平简反侧以安二十二年佥西蜀四川道提刑按察司事二十三年拜监察御史纠劾不避权贵上所纂农桑辑要书二十四年迁陕西汉中道巡行劝农副使置义仓教民种艺法二十八年改佥陕西汉中道提刑按察司事时更提刑按察司为肃政廉访司就佥本道肃政廉访司事黜奸举才咸服其公三十一年徙山南道松滋枝江有水患岁发民防水往返数百里苦于供给师文以江水安流悉罢其役驸马亦都护家人怙势不法师文治其甚恶者流之大德二年改山东道入为国子司业七年出为陕西行中书省理问官决滞狱不少阿徇顷之以疾家居九年擢陕西汉中道肃政廉访副使又以疾不赴十年改太常少卿翰林侍读学士朝请大夫知制诰同修国史至大元年修成宗实录赐钞一百锭不受时制作多出其手二年加少中大夫三年请补外任除太平路总管时大旱师文捐俸致祷不数日澍雨大降遂为丰年当涂人坐杀牛祈雨囚系者六十余人师文悯而出之公田米积之盈屋曰我家几人能尽食此乎呼贫士及细民恣其取去廉访分司官前后至者必先谒师文称为先生师文在任未久境内晏然皇庆二年复召为翰林侍读学士中奉大夫知制诰同修国史奉旨撰王勃成道记序等文赐银二锭不受除燕南河北道肃政廉访使以病去官延佑元年征拜翰林学士资德大夫行至河南复以病归襄阳四年秋八月考河南乡试归次襄县卒于传舍年七十一葬襄阳岘山泰定二年赠资政大夫河南江北等处行中书省左丞上护军追封魏郡公谥文肃后至元八年加赠推忠守正亮节功臣子三长曰笃仕至大中大夫江东道肃政廉访使　　郝彬按元史本传彬字景文霸州信安人也世祖初年十六充太子宿卫擢扬州路治中宋末鄞县贼顾闰聚众海岛时出攻剽宋羁縻以官内附后益横侵扬州境彬讨擒之泰兴人有被杀二年而捕贼不获者吏诬平人狱已具彬疑其诬谳之果得真贼御史荐彬同知淮西道宣慰司事核户版理屯田诸废修举江淮财赋总管府掌东宫田赋其官属皆从詹事院奏不隶中书往往为奸利诛求无厌彬为总管入见请受宪司纠察以革私弊罢所隶六提举司以苏民瘼从之遂罢其四国家经费盐利居十之八而两淮盐独当天下之半法日以坏以彬行户部尚书经理之彬请度舟楫所通道里所均建六仓煮盐于场运积之仓岁首听群商于转运司探仓筹定其所乃买券又定河商江商市易之不如法者着为法入为工部尚书改户部尚书拜中书参知政事俄免归尚书省立拜参知政事辞不获命同列务生事要功杀无罪之人彬积诚意开引或从或违横不可制命兼大司徒不拜仁宗在东宫彬恳辞至力因称疾笃时相强起之至奏重赐以饵之彬不为动议罪之罪无从得彬坚卧一榻至数月尚书省臣皆得罪彬不与焉家居七年足迹未尝一出门外仁宗思之以为大司农卿未几谢病延佑七年三月卒　　吴鼎
按元史本传鼎字鼎臣燕人至元十七年见裕宗于东宫命入宿卫二十五年授织染杂造局总管府副总管后积官至礼部尚书宣徽副司大德十一年山东诸郡饥诏鼎往赈之朝廷议发米四万石钞折米一万石鼎谓同使者曰民得钞将何从易米同使者曰朝议已定恐不可复得鼎曰人命岂不重于米耶言于朝卒从所请至大元年改正奉大夫保定路总管时皇太后欲幸五台言者请开保定西五回岭以取捷径遣使即鼎使视地形计工费鼎言荒山斗入人迹久绝非乘舆所宜往还报太后喜为寝其役三年召授资善大夫同知中政院事两浙财赋隶中政者讵万计前往者率多取其赢鼎治之一无私焉浙有两富家曰朱张家多贷与民钱其后两家诛没而券之已偿者亦入于官官唯验券征理民不能堪鼎力为辨白始获免四年改京畿漕运使皇庆二年特旨复命知宣徽院事四月进资政大夫崇祥院使延佑三年卒年五十有三赠荣禄大夫平章政事柱国追封蓟国公谥孝敏　　尉迟德诚
按元史本传德诚字信甫绛州人祖天泽仕金为库官郡王带孙拔绛州天泽在俘中道见兵死者&#泣涕收瘗之带孙令佩金符授霍州御衣局人匠总管父鼐仕至潞州知州德诚历官太子率更丞至大元年改詹事院都事二年迁家令司丞仁宗以为谨恪常赐酒帛得侍左右数荐士出则未尝语人厅事前有粟苗不种而萌偶出一茎双穗众以为嘉禾升家令四年选为河东山西道宣慰司同知击奸吏宽税敛上计京师入见帝方食赐以馂余擢工部尚书未拜改陕西行台治书侍御史延佑元年迁京畿都漕运使二年拜辽东道肃政廉访使上疏言事其略曰劳诸王以怀其心防出入以严宫禁立谏官以远谗佞崇科举以求人材立常平以备荒年汰僧道以宽民力举贤才以励忠孝抑奢侈以厚风俗及拯钞法裁冗官等事未报而卒年五十三　　杨景行
按元史本传景行字贤可吉安太和州人登延佑二年进士第授赣州路会昌州判官会昌民素不知井饮汲于河流故多疾疠不知陶瓦以茅覆屋故多火灾景行教民穿井而饮陶瓦以代茅茨民始免于疾疠火灾豪民十人号十虎干政害民悉捕置之法乃创学舍礼师儒劝民斥腴田以膳士弦诵之声遂盛调永新州判官奉郡府命核民田租除&#宿弊奸欺不容细民赖焉改江西行省照磨转抚州路宜黄县尹理白&#狱之不决者数十事升抚州路总管府推官发擿奸伏郡无&#狱金溪县民陶甲厚积而凶险尝屡诬陷其县长吏罢去之由是官吏畏其人不敢讦治陶遂暴横于一郡景行至以法痛绳之徙五百里外金溪豪僧云住发人冢墓取财物事觉官吏受贿缓其狱景行急按之僧以贿动之不听乃赂当道者以危语撼之一不顾卒治之如法由是豪猾屏&#良民获安转湖州路归安县尹奉行省命理荒田租民无欺弊景行所历州县皆有惠政所去民皆立石颂之以翰林待制朝列大夫致仕年七十四卒　　脱烈海牙弟观
音奴

按元史本传脱烈海牙畏吾氏世居别失拔里之地曾祖阔华八撒朮当太祖西征导其主亦都护迎降帝嘉其有识欲官之辞以不敏祖八剌朮始徙真定仕至帅府镇抚富而乐施或贷不偿则火其券人称为长者父暗里赤性纯正知读书脱烈海牙幼嗜学警敏绝人性整暇虽居仓卒未尝见其急遽喜从文士游犬马声色之娱一无所好由中书宣使出为宁晋主簿改隆平县达鲁花赤均赋兴学邵农平讼桥梁水防备荒之政无一不举及满去民勒石以纪其政拜监察御史时江西胡参政杀其弟讼久不决脱烈海牙一讯竟服其辜出佥燕南道肃政廉访司事务存大体不事苛察在任六年黜污吏百四十有奇召为户部郎中转右司员外郎升右司郎中赞画之力居多仁宗在东宫知其嗜学出秘府经籍及圣贤图像以赐时人荣之母霍氏卒哀&#骨立事闻赐钞五万贯给葬事起为吏部尚书量能叙爵以平允称改礼部尚书领会通馆事进中奉大夫荆湖北道宣慰使适峡人艰食脱烈海牙先发廪赈之而后以闻朝议韪之至治三年迁淮东宣慰使七月以疾卒于广陵年六十有七赠通奉大夫河南江北等处行中书省参知政事护军追封恒山郡公弟观音奴廉明材干亦仕至清显云　　周自强
按元史本传自强字刚善临江路新喻州人好学能文练于吏事以文法推择为吏泰定间广西洞猺反自强往见猺酋说以祸福中其要害猺酋立为罢兵贡方物纳款请命事闻于朝特旨超授广西两江道宣慰司都事转饶州路经历迁婺州路义乌县尹周知民情而性度宽厚不为深刻民有以争讼诉于庭者一见即能知其曲直然未遽加以刑责必取经典中语反复开譬之令其诵读讲解若能悔悟首实则原其罪若迷谬怙恶不悛然后绳之以法不少贷民畏且爱狱讼顿息民间田税之籍多失实以故差徭不平自强出令履亩核之民不能欺文簿井井可考于是赋役均平贫富乐业其听讼决狱物无遁情黠吏欲以片言欺惑之不可得由是政治大行声誉籍甚部使者数以廉能誉于朝选授抚州路金溪县尹阶奉议大夫政绩愈着以亚中大夫江州路总管致仕　　敬俨
按元史本传俨字威卿其先河东人后徙易水五世祖嗣徽仕金官至参知政事曾祖子渊乐陵令祖鉴同知嵩州事皆以进士起家父元长有学行官至太常博士俨其仲子也幼不为嬉戏事长嗜学善属文御史中丞郭良&#荐为殿中知班着宪章若干卷受知于广平王月吕禄郡演连辟太傅太师两府掾调高邮县尹未赴选充中书省掾朱清张瑄为海运万户豪纵不法适俨典其文牍尝致厚赂俨怒拒之二人以罪伏诛权贵多以贿败连坐独俨不与大德二年授吏部主事改集贤司直会湖湘有警丞相哈剌哈孙荅剌罕奏俨奉诏恤民且观衅甚称旨意六年擢礼部员外郎有故郡守子当以荫补官继母诉其非嫡者俨察其诬按之果如所言七年拜监察御史时省臣有既黜而复收用者参预官巧佞与相比周以黩货挠法即日劾去之江浙行省与浙西宪司交章相攻击事闻命省台遣官往治之俨与阿思兰海牙偕行议多不合两上之朝廷卒是俨议七月迁中书左司都事扈从上京西京贾人有以运粮供饷北边而得官者盗用至数十万石以利啖主者匿不发俨按征之以输边九年授吏部郎中以父病辞已而父卒既终丧复入御史台为都事中丞何某与执政有隙省议欲核台选之当否俨曰迩者省除吏千余人台亦当分别之邪语闻议遂寝江南行御史台与江浙省争政事闻俨曰省台政事风化本原各宜尽职顾乃以小故忿争而渎上听乎建康路总管侯珪贪纵事败俨亟遣官决其事及其夤缘近幸奏请原之命下已无及矣武宗抚军北边成宗升遐宰臣有异谋者事定命俨预鞫问之悉得其情除山北廉访副使入为右司郎中武宗临御湖广省臣有伪为警报驰驿入奏以图柄用者俨面诘之曰汝守方面既有警岂得离职是必虚诞耳其人竟以状露被斥旱蝗为灾民多因饥为盗有司捕治论以真犯狱既上朝议互有从违俨曰民饥为盗迫于不得已非故为也且死者不可复生宜在所矜贷用是得减死者甚众至大元年授左司郎中擢江南诸道行御史台治书侍御史先是俨以议立尚书省忤宰臣意适两淮盐法久滞乃左迁俨为转运使欲以陷之比至首劾场官之贪污者法既大行课复增羡至二十五万引河南行省参政来会盐策将以羡数为岁入常额俨以亭户雕弊已甚以羡为额民力将殚病人以为己非宰臣事事遂止仁宗践祚召为户部尚书廷议欲革尚书省弊政俨言遽罢钱不用恐细民失利不从以疾辞皇庆元年除浙东道廉访使有钱塘退卒诈服僧衣称太后旨建婺州双溪石桥因大兴工役以病民俨命有司发奸赃杖遣之仍请奏罢其役郡大火焚数千家俨命发廪以赈贫馁取宪司废堂材木及诸路学廪之羡者建孔子庙二年拜江西等处行中书省参知政事旧俗民有争往往越诉于省吏得并缘为奸利讼以故繁俨令下省府非有司不得侵民讼事遂简诏设科举俨荐临川吴澄金陵杨刚中为考试官得人为多其年冬移疾退居真州除江南诸道行御史台侍御史不赴四年春诏促就前职以疾辞七月召为侍御史十月迁太子副詹事御史大夫脱欢荅剌罕奏留之制曰可湖广省臣以赃败俨一日五奏卒正其罪台臣有劾去而复职者御史复劾之章再上有旨命丞相枢密共决之俨曰如是则台事去矣遂即帝前奏黜之因伏殿上叩头请代帝谕之曰事非由汝汝其复位五年夏五月拜中书参知政事台臣复奏留之俨亦陛辞不允赐大学衍义及所服犀带每入见帝以字呼之曰威卿而不名其见礼遇如此旧制诸院及寺监得奏除其僚属者岁久多冒滥富民或以赂进有至大官者俨以名爵当慎惜会台臣亦以为言乃奏请悉追夺之遂着为令六年告病赐衣一袭遣医视疗俨以其乡在近圻恐复征用乃徙居淮南虽亲故皆不接见至治元年除陕西诸道行御史台中丞泰定元年改江南诸道行御史台中丞皆不赴年六十五即告老朝廷虽命其子自强为安庆总管府判官而未从其请四年春遣使赐酒征为集贤大学士荣禄大夫商议中书省事俨令使者先返而挈家归易水九月帝特署为中政院使复赐酒召之乃舆疾入见赐食慰劳亲为差吉日使视事命朝会日无下拜是月拜中书平章政事复以老病辞不从天历改元朝议欲尽戮朝臣之在上京者俨抗论谓是皆循常岁例从行杀之非罪众赖之获免居月余伤足告归家居十余年痹不能行犹劬书不废临终戒子弟曰国恩未报而至不禄奈何汝曹当清白守恒业无急仕进正冠帻端坐而逝赠翰林学士承旨光禄大夫柱国封鲁国公谥文忠自强朝散大夫礼部员外郎俨有诗文若干卷藏于家叔祖铉与太原元好问同登金进士第国初为中都提学着春秋备忘四十卷仁宗朝命刻其书今行于世　　卜天璋
按元史本传天璋字君璋洛阳人父世昌仕金为河南孔目官宪宗南征率众款附授镇抚统民兵二千户升真定路管民万户宪宗六年籍河北民徙河南者三千余人俾专领之遂家汴天璋幼&#悟长负直气读书史识成败大体至元中为南京府史时河北饥民数万人集河上欲南徙有诏令民复业勿渡众汹汹不肯还天璋虑其生变劝总管张国宝听其渡国宝从之遂以无事河南按察副使程思廉察其贤辟为宪史声闻益着后为中台掾有侍御史倚势贪财御史发其赃天璋主文牍未及奏顾为所谮俱拘内廷御史对食悲哽天璋问故御史曰吾老唯一女心怜之闻吾系不食数日矣是以悲耳天璋曰死职义也奈何为儿女子泣耶御史&#谢俄见原免丞相顺德王当国擢掾中书为提控事有可否必力辩他相怒天璋言不置王竟从其议且曰掾能如是吾复何忧大德四年为工部主事蔚州有刘帅者豪夺民产吏不敢决省檄天璋往询之帅服田竟归民大德五年以枢密大臣暗伯荐授都事赞其府引见赐锦衣鞍辔弓刀后以扈从劳加奉训大夫赐侍燕服二袭秩满当代枢密臣奏留之特以其代为增员武宗时迁宗正府郎中尚书省立迁刑部郎中适盗贼充斥时议犯者并家属咸服青衣巾以别民伍天璋曰赭衣塞路秦弊也尚足法耶相悟而止有告诸侯王谋不轨者勒天璋讯正之赏赉优渥尚书省臣得罪仁宗召天璋入见时兴圣太后在座帝指曰此不贪贿卜天璋也因问今何官天璋对曰臣待罪刑部郎中复问谁所荐者对曰臣不才误蒙擢用帝曰先朝以谢仲和为尚书卿为郎中皆朕亲荐也汝宜奉职勿怠即以中书刑部印章付之既视事入觐赐酒隆福宫及锦衣三袭后被命治反狱帝顾左右曰天璋廉慎人也必得其情天璋承命狱赖不&#皇庆初天璋为归德知府劭农兴学复河渠河患遂弭时郡盗据要津商旅不通天璋禽百数人悉磔以徇盗为止息升浙西道廉访副使到任阅月以更田制改授饶州路总管天璋既至听民自实事无苛扰民大悦版籍为清时省臣董田事妄作威福郡县争赂之觊免谴饶独无有省臣衔之将中以危法求其罪无所得县以饥告天璋即发廪赈之僚佐持不可天璋曰民饥如是必俟得请而后赈民且死矣失申之责吾独任之不以累诸君也竟发藏以赈之民赖全活其临事无所顾虑若此火延饶之东门天璋具衣冠向火拜势遂熄鸣山有虎为暴天璋移文山神立捕获之以治行第一升广东廉访使先是豪民濒海堰专商舶以射利累政以赂置不问天璋至发卒决去之岭南地素无冰天璋至始有冰人谓天璋政化所致云寻乞致仕天历二年蜀兵起荆襄大震复拜山南廉访使人谓公老必不行矣天璋曰国步方艰吾年八十恒惧弗获死所耳敢避难乎遂行至则厉风纪清吏治州郡肃然是时&#价翔涌乃下命勿损&#价听民自便于是舟车争集米价顿减复止宪司赃罚库缗钱不输于台留用赈饥御史至民遮道称颂会诏三品官言时政得失因列上二十事凡万余言目之曰中兴济治策皆中时病因自引去既归汴以余禄施其族党家无甔储天璋处之晏如也至顺二年卒赠通议大夫礼部尚书上轻车都尉河南郡侯谥正献　　塔海
按元史铁迈赤传铁迈赤子八人虎都铁木禄最显字曰汉卿塔海汉卿兄子也世祖时从土土哈充哈剌赤至元二十四年扈驾征乃颜二十六年入觐帝命充宝儿赤扈驾至和林赐只孙冠服大德四年授中书直省舍人迁中书客省副使武宗即位赐中统钞五百锭以旌其直寻进和林行省理问所官改通政佥院历和宁路总管改汴梁先是朝廷令民自实田土有司绳以峻法民多虚报以塞命其后差税无所于征民多逃窜流移者塔海以其弊言于朝由是省民间虚粮二十万民赖以安后改任庐州时有飞蝗北来民患之塔海祷于天蝗乃引去亦有堕水死者人皆以为异民乏食开廪减直俾民籴之所活甚众天历元年冬十月枢密院臣奏以塔海充枢密佥院守潼关及河中府帝遣人驰赐白金钞币授佥书枢密院事未几西军犯南阳督诸卫兵往平之至其地首率勇士与帖木哥等战摧其前锋将夺其旗鼓西军败走赐三珠虎符进大都督累官资善大夫　　阿荣按元史本传阿荣字存初怯烈氏父按摊中书右丞阿荣幼事武宗备宿卫累迁官为湖南道宣慰副使温迪罕奉使宣抚湖南事无大小悉以委之会列郡岁饥阿荣分其廪禄为粥以食饿者仍发粟赈之所活甚众广西寇起众皆汹惧阿荣镇之以静督有司治兵守其境寇不敢入迁湖广行省左右司郎中召佥会福院事寻除吏部尚书泰定初出为湖南宣慰使改浙东道宣慰使都元帅以疾辞天历初复起为吏部尚书寻参议中书省事二年拜中书参知政事知经筵事进奎章阁大学士荣禄大夫太禧宗禋院使都典制神御殿事文宗眷遇之甚而阿荣亦尽心国政知无不言久之心忽郁郁不乐谒告南归武昌至元元年卒初阿荣闲居以文翰自娱博究前代治乱得失见其会心者则扼腕曰忠臣孝子国家之宝为奇男子烈丈夫者固不当如是耶日与韦布之士游所至山水佳处鸣琴赋诗曰夕忘返尤深于数学逆推事成败利不利及人祸福寿夭贵贱多奇中天历三年春策士于廷阿荣与虞集会于直庐慨然兴叹语集曰更一科后科举当辍辍两科而复复则人材彬彬大出矣又叹曰荣不复见之矣君犹及见之集应曰是士之多幸如存初言今文治方兴未必有中辍之理存初国家世臣妙于文学以盛年登朝在上左右斯文属望集老且衰见亦何补耶阿荣又叹曰数当然耳集问何以知之弗答后三年卒元统三年科举果罢至正元年始复如其言　　韩若愚
按元史本传若愚字希贤保定满城人由武卫府史授通惠河道所都事开河有功诏赐锦衣一袭迁留守司都事寻升经历出知蓟州改中书左司都事时监烧&#钞者欲取能名概以所烧钞为伪钞使管库者诬服狱既具若愚知其冤覆之得免死者十余人迁刑部郎中提举诸路宝钞库擢吏部郎中仁宗即位故事凡潜邸官吏不次迁转若愚以岁月定其资品遂着为令皇庆元年迁内台都事改刑部侍郎寻擢中书左司郎中时议禁民田猎犯者抵死若愚曰昔齐宣王之囿方四十里杀其麋鹿者如杀人之罪孟子非之众以为然遂轻其刑时参政曹鼎新辞职帝曰若效韩若愚廉勤足矣何用辞为继命若愚参议中书省事铁木迭儿为右丞相以憎爱进退百官恨若愚不附己罗织以事帝知其枉不听拜户部尚书延佑六年命理河间等路囚轻重各得其情复拜参议中书省事丞相铁木迭儿复入相以旧恨诬若愚罪欲杀之帝不从复奏夺其官除名归乡里至治三年诏雪其&#泰定元年命复其官寻拜刑部尚书迁湖广省参知政事未行改詹事丞八月命宣抚江浙复留为侍御史时左丞相倒剌沙擅威福以事诬侍御亦怜珍等下枢密狱无敢言其&#若愚以计奏左丞相倒剌沙为右大夫其事遂解三年擢浙西廉使未行拜河南省左丞会文宗平内难若愚画策中机帝嘉之进资政大夫天历三年迁淮西江北道廉访使九月以疾卒年六十八赠资德大夫江浙等处行中书省左丞上护军追封南阳郡公谥贞肃　　刘德温按元史本传德温字纯甫大兴人起家中书省宣使大德十一年以年劳授从仕郎内宰司照磨监建兴圣宫又调承务郎掌仪署令末几升奉训大夫内宰司丞奉中旨征河南民逋粮德温辄平其价令出钞以偿民甚便之复升朝列大夫延福司丞奉旨代祠岳渎比还迁中宪大夫同知大都路都总管府事辇毂之下供亿浩繁德温措置有法民用不扰迁甄用少监升亚中大夫礼部侍郎复升嘉议大夫同知上都留守司事省檄和籴粮民以价不时得&#相观望德温下令曰粮入价出吏有敢为弊者罪之于是粮不逾期而集转大司农丞耕籍之仪取具一时德温欲考订典礼集为成书未毕俄授通议大夫永平路总管永平当天历兵革之余野无居民德温为政一年而户口增仓廪实遂兴学校以育人材庶事毕举岁大旱祷而雨岁以不歉滦漆二水为害有司岁发民筑堤德温曰流亡始集而又役之是重困民也遂罢其役而水亦不复至有豪民武断于乡里前吏莫敢治德温按得其罪论如法杖之书其过于门后竟以不道伏诛永平古孤竹国也国初郡守杨阿台请于朝谥伯夷曰清惠叔齐曰仁惠为庙以祠之而祠礼犹未具也德温请命有司春秋具牢醴致祭从之着为式赐庙额曰圣清士论韪之至顺四年卒年六十九赠正议大夫礼部尚书上轻车都尉彭城郡侯谥清惠　　王思诚
按元史本传思诚字致道兖州嵫阳人天资过人七岁从师授孝经论语即能成诵家本业农其祖佑诟家人曰儿大不教力田反教为迂儒邪思诚愈自力弗懈后从汶阳曹元用游学大进中至治元年进士第授管州判官召为国子助教改翰林国史院编修官寻升应奉翰林文字再转为待制至正元年迁奉议大夫国子司业二年拜监察御史上疏言京畿去年秋不雨冬无雪方春首月蝗生黄河水溢盖不雨者阳之亢水涌者阴之盛也尝闻一妇衔冤三年大旱往岁伯颜专擅威福雠杀不辜郯王之狱燕铁木儿宗党死者不可胜数非直一妇之冤而已岂不感伤和气邪宜雪其罪&#有司行祷百神陈牲币祭河伯发卒塞其缺被灾之家死者给葬具庶几可以召阴阳之和消水旱之变此应天以实不以文也行部至檀州首言采金铁冶提举司设司狱掌囚之应徒配者釱趾以春金&#旧尝给衣与食天历以来水坏金冶因罢其给啮草饮水死者三十余人濒死者又数人夫罪不至死乃拘囚至于饿死不若加杖而使速死之愈也况州县俱无囚粮轻重囚不决者多死狱中狱吏妄报其病日月用药次第请定瘦死多寡罪着为令又言至元十六年开坝河设坝夫户八千三百七十有七车户千七十出车三百九十两船户九百五十出船一百九十艘坝夫累岁逃亡十损四五而运粮之数十增八九船止六十八艘户止七百六十有一车之存者二百六十七两户之存者二千七百五十有五昼夜奔驰犹不能给坝夫户之存者一千八百三十有二一夫日运四百余石肩背成疮&#&#如鬼甚可哀也河南湖广等处打捕鹰房府打捕户尚玉等一万三千二百二十五户阿难答百姓刘德元等二千三百户可以签补使劳佚相资又言燕南山东密迩京师比岁饥馑群盗纵横巡尉弓兵与提调捕盗官会邻境以讨之贼南则会于北贼西则会于东及与贼会望风先遁请立法严禁之又言初开海道置海仙鹤哨船四十余艘往来警逻今弊船十数止于刘家港口以捕盗为名实不出海以致寇贼猖獗宜即莱州洋等处分兵守之不令泊船岛屿禁镇民与稍水为婚有能捕贼者以船畀之获贼首者赏以官仍移江浙河南行省列戍江海诸口以诘海商还者审非寇贼始令泊船下年粮船开洋之前遣将士乘海仙鹤于二月中旬入海庶几海道宁息朝廷多是其议松州官吏诬构良民以取赂诉于台者四十人选思诚鞫问思诚密以他事入松州境执监州以下二十三人皆罪之还至三河县一囚诉不已俾其党异处使之言囚曰贼向盗某芝麻某追及刺之几死贼以是图复雠今弓手欲捕获功之数适中贼计其赃实某妻裙也以裙示失主主曰非吾物其党词屈遂释之丰润县一囚年最少械系濒死疑而问之曰昏暮三人投宿将诣集场约同行未夜半趣行至一冢间见数人如有宿约者疑之众以为盗告不从胁以白刃驱之前至一民家众皆入独留户外遂潜奔赴县未及报而被收思诚遂正有司罪少年获免出佥河南山西道肃政廉访司事行部武乡县监县来迓思诚私语吏属曰此必赃吏未几果有诉于道侧者问曰得无诉监县敓汝马乎其人曰然监县抵罪吏属问思诚先知之故曰衣敝衣乘骏马非诈而何陕西行台言欲疏凿黄河三门立水陆站以达于关陜移牍思诚会陕西河南省宪臣及郡县长吏视之皆畏险阻欲以虚辞复命思诚怒曰吾属自欺何以责人何以待朝廷诸君少留吾当躬诣其地众惶恐从之河中滩碛百有余里嶕石错出路穷舍骑徒行攀藤葛以进众惫喘汗弗敢言凡三十里度其不可乃作诗历叙其险执政采之遂寝其议召修辽金宋三史谓秘书监丞会国子监诸生相率为哄复命为司业思诚召诸生立堂下黜其首为哄者五人罚而降斋者七十人勤者升惰者黜于是更相勉励超升兵部侍郎监烧燕南昏钞忽心悸勿宁已而母病事毕驰还京师侍疾及丁内忧扶榇南归甫禫朝廷行内外通调法选郡县守令起思诚太中大夫河间路总管磁河水频溢决铁灯干铁灯干真定境也召其邑吏责以惩之遂集民丁作堤昼夜督工期月而塞复筑夹堤于外亘十余里命濒河民及弓手列置草舍于上击木以防盗决是年民获耕艺岁用大稔乃募民运碎甓治郭外行道高五尺广倍之往来者无泥途之病南皮民父祖尝濒御河种柳输课于官名曰柳课后河决柳俱没官犹征之凡十余年其子孙益贫不能偿思诚连请于朝除之郡庭生嘉禾三本一本九茎一本十六茎一本十三茎茎五六穗僚属欲上进思诚曰吾尝恶人行异政沽美名乃止所辖景州广川镇汉董仲舒之里也河间尊福乡博士毛苌旧居也皆请建书院设山长员召拜礼部尚书十二年帝以四方民颇失业命名臣巡行劝课思诚至河间及山东诸路召集父老宣帝德意莫不感泣缄进二麦豌豆帝嘉之赐上尊二召还迁国子祭酒俄复为礼部尚书知贡举升集贤侍讲学士兼国子祭酒应诏言事一曰置行省丞相以专方面二曰宽内郡征输以固根本三曰汰冗兵以省粮运四曰改禄秩以养官廉五曰罢行兵马司以便诘捕六曰复倚郭县以正纪纲七曰设尝选以起淹滞寻出为陕西行台治书侍御史辞以老病不允力疾戒行十七年春红巾陷商州夺七盘进据蓝田县距奉元一舍思诚会豫王阿剌忒纳失里及省院官于安西王月鲁帖木儿邸众汹惧无言思诚曰陕西重地天下之重轻系焉察罕帖木儿河南名将贼素畏之宜遣使求援此上策也戍将嫉客兵轧己论久不决思诚曰吾兵弱旦夕失守咎将安归乃移书察罕帖木儿曰河南为京师之庭户陕西实内郡之籓篱两省相望互为唇齿陕西危则河南岂能独安乎察罕帖木儿新复陕州得书大喜曰先生真有为国为民之心吾宁负越境擅发之罪遂提轻兵五千倍道来援思诚犒军于凤凰山还定守御九事夜宿台中未尝解衣同官潜送妻子过渭北思诚止之分守北门其属闻事急欲图苟免思诚从容谕之曰吾受国重寄安定一方期戮力报效死之可也自古皆有死在迟与速耳众乃安既而援兵破贼河南总兵官果以察罕帖木儿擅调遣人问之思诚亟请于朝宜命察罕帖木儿专守关陕仍令便宜行事诏从之行枢密院掾史田甲受赂事觉匿豫邸监察御史捕之急并系其母思诚过市中见之曰嘻古者罪人不孥况其母乎吾不忍以子而系其母令释之不从思诚因自劾不出诸御史谒而谢之初监察御史有封事自中丞以下惟署纸尾莫敢问其由事行始知之思诚曰若是则上下之分安在凡上章必拆视不可行者以台印封置架阁库俄起五省余丁军思诚争曰关中方用兵困于供给民多愁怨复有是役万一为变所系岂轻耶事遂寝十七年召拜通议大夫国子祭酒时卧疾闻命即起至朝邑疾复作十月卒于旅舍年六十有七谥献肃　　干文传
按元史本传文传字寿道平江人祖宗显宋承信郎父雷龙乡贡进士宗显之先世以武弁入官而力教其子以文易武故雷龙两举进士宋亡不及仕及生文传乃名今名以期之文传少嗜学十岁能属文未冠有声誉用举者为吴及金坛两县学教谕饶州慈湖书院山长仁宗诏举进士文传首登延佑乙科授同知昌国州事累迁长洲乌程两县令升婺源知州又知吴江州文传长于治剧所至俱有善政自其始至昌国即能柔之以恩信于是海岛之民虽顽犷不易治至有剽掠海中若化外然者亦为之变俗初长官强愎自恣文传推诚以待之久乃自屈服盐长官方倚转运司势虐使州民家业破荡文传语同列曰吾属受天子命以牧此民可坐视而勿之救乎乃亟为陈理上官莫能夺民赖以免长洲为文传乡邑文传徙榻公署无事未尝辄出而亲旧莫敢通私谒会创行助役法凡民田百亩令以三亩入官为受役者助文传既专任其县事而行省又以无锡州及华亭上海两县之事委焉文传谕豪家大姓以腴田来归而中人之家自是不病于役其在乌程有富民张甲之妻王无子张纳一妾于外生子未晬王诱妾以儿来寻逐妾杀儿焚之文传闻而发其事得死儿余骨王厚贿妾之父母买邻家儿为妾所生儿初不死文传令妾抱儿乳之儿啼不就乳妾之父母吐实乃呼邻妇至儿见之跃入其怀乳之即饮王遂伏辜丹徒县民有二弟共杀其姊者狱久不决浙西廉访司俾文传鞫之既得其情其母乞贷二子命为终养计文传谓二人所承有轻重以首从论则为首者当死司官从之婺源之俗男女婚聘后富则渝其约有育其女至老死不嫁者亲丧贫则不举有停其柩累数世不葬者文传下车即召其耆老使以礼训告之阅三月而婚丧俱毕宋大儒朱熹上世居婺源故业为豪民所占子孙诉于有司莫能直文传谕其民以理不烦穷治而悉归之复募好义者即其故宅基建祠俾朱氏世守焉有富民江丙出游京师娶娼女张为妇江既客死张走数千里返其柩以葬前妻之子困苦之既而杀之瘗其尸山谷间官司知之利其贿不问文传乃发其事而论如法文传&#官其所设施多此类故其治行往往为诸州县最韩镛时佥浙西廉访司事作乌程谣以纪其绩论者谓其有古循吏之风至正三年召赴阙承诏预修宋史书成赏赉优渥仍有旨四品以下各进一官擢文传集贤待制亡何以嘉议大夫礼部尚书致仕卒年七十八文传气貌充伟识度凝远喜接引后进考试江浙江西乡闱所取士后多知名为文务雅正不事浮藻其于政事为尤长云　　李稷
按元史本传稷字孟豳滕州人稷幼&#敏八岁能记诵经史从其父官袁州师夏镇又从官铅山师方回孙镇回孙皆名进士长于春秋稷兼得其传泰定四年中进士第授淇州判官淇当要冲稷至能理其剧岁大饥告于朝堂以赈之民获以苏游民尚安儿饮博亡赖稷疑其为非督弓兵擒之果盗邻村王甲家财与其党五人俱伏辜调海陵县丞亦有能声入为翰林国史院编修官擢御史台照磨至正初出为江南行台监察御史迁都事又入为监察御史劾奏阉宦高龙卜恃赖恩私侵挠朝政擅作威福交通时相请谒公行为国基祸乞加窜逐以正邦刑章上流高龙卜于征东又言御史封事须至御前开拆以防壅蔽之患言事官须优加擢用以开谏诤之路殿中侍御史给事中起居注须任端人直士书百司奏请及帝所可否月达省台付史馆以备纂修之实承天护圣寺火有旨更作乃上言水旱相仍公私俱乏不宜妄兴大役议者遂寝会朝廷方注意守令因言下县尹多从吏部铨注或非其才宜并归省选茶盐铁课责备长吏动受刑谴何以临民宜分委佐贰投下达鲁花赤&#政害民宜为佐贰帝悉可其奏迁中书左司都事又四迁为户部尚书十一年廷议以中原租税不实将履亩起税稷诣都堂言曰方今妖寇窃发民庶流亡此政一行是驱民为盗也相臣是之寻参议中书省事俄迁治书侍御史十二年从丞相脱脱出师征徐州徐既平谒告归滕州迁曾祖父以下十七丧序昭穆以葬敕赐碑树焉既而召为詹事丞除侍御史俄迁中书参知政事皇太子受册摄大礼使遂除枢密副使帝躬祀郊庙摄太常少卿寻复为侍御史又为中书参知政事俄升资善大夫御史中丞寻特加荣禄大夫至正十九年丁母忧两起复为陕西行省左丞枢密副使乞终制不起服阕命为大都路总管兼大兴府尹除副詹事二十四年出为陕西行台中丞未行改山东廉访使得疾上章致仕还京师卒年六十一赠推忠赞理正宪功臣集贤大学士荣禄大夫柱国追封齐国公谥文穆稷为人孝友恭俭廉慎忠勤处家严而有则与人交一以诚恪尤笃于乡党朋友之谊中丞任择善陈思谦既没皆抚其遗孤人以是多之出入台省者二十年始卒无疵为时名卿云　　贡师泰
按元史本传师泰字泰甫宁国之宣城人父奎以文学名家延佑至治间官京师为集贤直学士卒谥文靖师泰早肄业国子学为诸生泰定四年释褐出身授从仕郎太和州判官丁外艰改徽州路歙县丞江浙行省辟为掾寻以土著自劾去大臣有以其名闻者擢应奉翰林文字丁内艰服阕除绍兴路总管府推官郡有疑狱悉为详谳而剖决之山阴白洋港有大船&#近岸史甲二十人适取卤海滨见其无主因取其篙橹而船中有二死人有徐乙者怪其无物而有死人称为史等所劫史佣作富民高丙家事遂连高史既诬服高亦就逮师泰密询之则里中沈丁载物抵杭而回渔者张网海中因盗网中鱼为渔者所杀史实未尝杀人夺物高亦弗知情其冤皆白游侥徐裕以巡盐为名肆暴村落间一日遇诸暨商夺其所赉钱扑杀之投尸于水走告县曰我获私盐犯人畏罪赴水死矣官验视以有伤疑之遂以疑狱释师泰追询覆案之具得裕所以杀人状复俾待报余姚孙国宾以求盗获姚甲造伪钞受赇而释之执高乙鲁丙赴有司诬以同造伪高尝为姚行用实非自造孙既舍姚因加罪于高而鲁与高有隙故并连之鲁与高未尝相识也师泰疑高等覆造不合以孙诘之辞屈而情见释鲁而加高以本罪姚遂处死孙亦就法其于&#狱详谳之明多类此以故郡民自以不&#治行为诸郡第一考满复入翰林为应奉预修后妃功臣列传事毕迁宣文阁授经郎历翰林待制国子司业擢礼部郎中再迁吏部拜监察御史自世祖以后省台之职南人斥不用及是始复旧制于是南士复得居省台自师泰始时论以为得人至正十四年除吏部侍郎时江淮兵起京师食不足师泰奉命和籴于浙右得粮百万石以给京师迁兵部侍郎朝廷以京师至上都驿户雕弊命师泰巡视整饬之至则历究其病原验其贫富而均其徭役数十郡之民赖以稍苏豪贵以其不利于己深嫉之然莫能有所中伤也会朝廷欲仍和籴浙西因除师泰都水庸田使十五年庸田司罢擢江西廉访副使未行迁福建廉访使居亡何除礼部尚书时平江缺守廷议难其人师泰又以选为平江路总管其年冬甫视事张士诚自高邮率众渡江直抵城下攻围甚急明年春守将弗能支斩关遁去师泰领义兵出战力不敌亦怀印绶弃城遁匿海滨者久之士诚既纳降浙江行省丞相达识帖睦迩以便宜授师泰两浙都转运盐使至则剔其积&#通其利源大课以集国用资之丞相复承制除师泰浙江行省参知政事二十年朝廷除户部尚书俾分部闽中以闽盐易粮由海道转运给京师凡为粮数十万石朝廷赖焉二十二年召为秘书卿行至杭之海宁得疾而卒师泰性倜傥状貌伟然既以文字知名而于政事尤长所至绩效辄暴着尤喜接引后进士之贤不问识不识即加推毂以故士誉翕然咸归之有诗文若干卷行于世　　赵师鲁
按元史本传师鲁字希颜霸州文安县人父趾秘书少监赠礼部尚书师鲁为人风采端庄在太学力学如寒士延佑初为兴文署丞五年迁将作院照磨七年辟为御史台掾后补中书省掾于朝廷典章故实律令文法无不练习临事明敏果断执政奇之及典铨选平允无私人无不服擢工部主事迁中书省检校官咸着能名泰定中拜监察御史时大礼未举师鲁言天子亲祠郊庙所以通精诚逆福厘生蒸民阜万物百王不易之礼也宜鉴成宪讲求故事对越以格纯嘏帝嘉纳焉元夕令出禁中命有司张灯山为乐师鲁上言燕安怠惰肇荒淫之基奇巧珍玩发奢侈之端观灯事虽微而纵耳目之欲则上累日月之明疏闻遽命罢之赐师鲁酒一上尊且命御史大夫传旨以嘉忠直是时宰相倒剌沙密专命令不使中外预知师鲁又上言古之人君将有言也必先虑之于心咨之于众决之于故老大臣然后断然行之涣若汗不可反未有独出柄臣之意不咨众谋者也不报倒剌沙虽刚狠亦服其敢言有朝士年未及致仕其子请预荫其官而执政者为之地师鲁驳其非事遂止迁枢密院都事改本院经历致和初升奉政大夫参议枢密院事天历中迁枢密院判官改兵部侍郎丁父忧特旨趣为同佥枢密院事师鲁固辞不就服除复为枢密判官持节治四川军马谕上威德大阅于郊宽简有法士卒怀其恩信未几迁中顺大夫刑部侍郎枢密院复奏为其县判官久之出为河间路转运盐使除害兴利法度修饬绝巡察之奸省州县厨传赠遗之费户商人无不便之岁课遂大增暇日又割己俸率僚吏新孔子庙命吏往江右置雅乐聘师工春秋释奠士论称之师鲁由从官久典金&#每郁郁不乐疾笃弃官归京师至元三年九月卒年五十有三赠嘉议大夫礼部尚书天水郡侯谥文清　　韩镛
按元史本传镛字伯高济南人延佑五年中进士第授将仕郎翰林国史院编修官寻迁集贤都事泰定四年转国子博士俄拜监察御史当时由进士入官者仅百之一由吏致位显要者常十之九帝乃欲以中书参议传岩起为吏部尚书镛上言吏部掌天下铨衡岩起从吏入官乌足尽知天下贤才况尚书秩三品岩起累官四品耳于法亦不得升制可其奏天历元年除佥浙江廉访司事击奸暴黜贪墨而特举乌程县令干文传治行为诸县最所至郡县为之肃然二年转江浙财赋副总管至顺元年除国子司业寻迁南行台治书侍御史顺帝初历佥宣徽及枢密院事至正二年除翰林侍讲学士既而拜御史以刚介为时所忌言事者诬劾其赃私乃罢去五年台臣辨其诬遂复起参议中书省事七年朝廷慎选守令参知政事魏中立言于帝当今必欲得贤守令无加镛者帝乃特署镛姓名授饶州路总管饶之为俗尚鬼有觉山庙者自昔为妖以祸福人为盗贼者事之尤至将为盗必卜之镛至即撤其祠宇沉土偶人于江凡境内淫祀有不合祀典者皆&#之人初大骇已而皆叹服镛知民可教俾俊秀入学宫求宿儒学行俱尊者列为五经师旦朔必幅巾深衣以谒先圣月必考订课试以示劝励每治政之暇必延见师生与之讲讨经义由是人人自力于学而饶之以科第进者视他郡为多镛居官廨自奉淡泊僚属亦皆化之先是朝使至外郡者官府奉之甚侈一不厌其所欲即&#之往往腾谤于朝其出使于饶者镛延见郡舍中供以粝饭退皆无有后言其后有旨以织币脆薄遣使笞行省臣及诸郡长吏独镛无预镛治政虽细其详密多类此十年拜中书参知政事十一年丞相脱脱在位而龚伯遂辈方用事朝廷悉议更张镛有言不见听人或以镛优于治郡而执政非其所长遂出为甘肃行省参知政事及脱脱罢用事者悉诛而镛又独免祸乃迁西行台中丞殁于官　　谙都剌
按元史本传谙都剌字瑞芝凯烈氏祖阿思兰尝从大将阿朮伐宋仕至冀宁路达鲁花赤子孙因其名兰遂以兰为氏谙都剌通经史兼习诸国语成宗时为翰林院札尔里赤职书制诰会有旨命书藩王添力圣旨谙都剌曰此旨非惟有亏国体行且为民殃矣帝闻之谓近臣曰小吏如此真难得也事乃止寻授应奉翰林文字凡蒙古传记多所校正升待制时方选守令除辽州达鲁花赤山西大饥河南行省恐流民入境为变檄守武关谙都剌验其良民&#听其度关吏曰得毋违上命乎谙都剌曰吾防奸耳非雠良民也可不开其生路耶既又煮粥以食之所活数万人又城临汉水岁有水患为筑堤城外遂以无虞元统二年除益都路总管俗颇悍黠而谙都剌务兴学校以平易治之有上马贼白昼劫人久不能捕谙都剌生擒之其党赂宣慰使罗锅诬以枉勘纵其贼已而贼劫河间复被获乃尽输其情而谙都剌之诬始白俾再任一考亲王买奴镇益都其府属病民谙都剌裁抑之民以无扰至正六年卒年七十子燮彻坚同知新喻州事以孝称　　林兴祖
按元史本传兴祖字宗起福州罗源人至治二年登进士第授承事郎同知黄岩州事三迁而知铅山州铅山素多造伪钞者豪民吴友文为之魁远至江淮燕蓟莫不行使友文奸黠悍鹫因伪造致富乃分遣恶少四五十人为吏于有司伺其欲告之者辄先事戕之前后杀人甚众夺人妻女十一人为妾民罹其害衔&#不敢诉者十余年兴祖至官曰此害不除何以牧民即张榜禁伪造者且立赏募民首告俄有告者至佯以不实斥去又有告获伪造二人并赃者乃鞫之款成友文自至官为之营救兴祖命并执之须臾来诉友文者百余人择其重罪一二事鞫之狱立具逮捕其党二百余人悉置之法民害既去政声籍甚江浙行省丞相别儿怯不花荐诸朝升南阳知府改建德路同知俱未任至正八年特旨迁为通州路总管行至城外撞贼已迫其后相去仅二十里时湖南副使哈剌帖木儿屯兵城外闻贼至以乏军需欲退兵兴祖闻即夜诣说留之哈剌帖木儿曰明日得钞五千锭桐盾五百乃可破贼兴祖许之明日甫入城视事即以恩信劝谕盐商贷钞五千锭且取郡楼旧桐板为盾日中皆备哈剌帖木儿得钞盾大喜遂留为御贼计贼闻新总管至一日具五百盾以为大军且至中夕遁去永明县洞猺屡窃发为民害兴祖以手榜谕之皆曰林总管廉而爱民不可犯也三年不入境春旱虫食麦苗兴祖为文祷之大雨三日虫死而麦穗已而罢兴作赈贫乏轻徭薄敛郡中大治宪司考课以道州为最以年老致仕终于家　　白景亮
按元史本传景亮字明甫南阳人明法律善书算由征东行省译史有劳超迁南恩知州升沔阳府尹奏最于朝特授衢州路总管先是为郡者于民间徭役不尽校田亩以为则吏得并缘高下其手富民或优有余力而贫弱不能胜者多至破产失业景亮深知其弊乃始核验田亩以均之役之轻重一视田之多寡大小家各使得宜咸使安之由是民不劳而事易集他郡邑皆取以为法郡学之政久弛从祀诸贤无塑像诸生无廪&#祭服乐器有缺景亮皆为备之儒风大振搢绅称颂焉景亮性廉介勤苦自奉甚薄妻尤俭约惟以脱粟对饭而已部使者尝上其事特诏美赐以宫锦改授台州路总管卒于官　　王艮
按元史本传艮字止善绍兴诸暨人尚气节读书务明理以致用不苟事言说淮东廉访司辟为书吏迁淮西会例革南士就为吏于两淮都转运盐使司以岁月及格授庐州录事判官淮东宣慰司辟为令史以廉能称再调陕州总管府知事又辟江浙行省掾史会朝廷复立诸市泊司艮从省官至泉州建言若买旧有之船以付泊商则费省而工易集且可绝官吏侵欺掊克之弊中书省报如艮言凡为船六艐省官钱五十余万缗历建德县尹除两浙都转运盐使司经历绍兴路总管王克敬以计口食盐不便尝言于行省未报而克敬为转运使集议欲稍损其额以纡民力沮之者以为有成籍不可改艮毅然曰民实寡而强赋多民之钱今死徙已众矣顾重改民籍而轻弃民命乎且浙右之郡商贾辐辏未尝以口计也移其所赋散于商旅之所聚实为良法于是议岁减绍兴食盐五千六百引寻有复排前议者艮欲辞职去丞相闻之亟遣留艮而议遂定迁海道漕运都万户府经历绍兴之官粮入海运者十万石城距海十八里岁令有司拘民船以备短送吏胥得并缘以虐民及至海次主运者又不即受有折缺之患艮执言曰运户既有官赋之直何复为是纷纷也乃责运户自载粮入运船运船为风所败者当核实除其数移文往返连数岁不绝艮取吏牍披阅即除其粮五万二千八百石钞二百五十万缗运户乃免于破家迁江浙行省检校官有诣中书诉松江富民包隐田土为粮一百七十余万石沙荡为钞五百余万缗宜立官府纠察收追之中书移行省议遣官验视而松江独当十九艮至松江条陈曲折以破其狂妄言其不过欲朝廷之听而报宿怨且冀创立衙门为侥名爵计耳万一民心动摇患生不测岂国家培养根本之策哉艮言上事遂寝除江西行省左右司员外郎吉之安福有小吏诬民欺隐诡寄田租九千余石初止八家前后数十年株连至千家行省数遣官按问吏已伏其虚诳而有司喜功生事者复勒其民报合征粮六百余石宪司援诏条革去终莫能止艮到官首言是州之粮比元经理已增一千一百余石岂复有欺隐诡寄者乎准宪司所拟可也行省用艮言悉蠲之艮在任岁余以中宪大夫淮东道宣慰副使致仕卒年七十一　　刘秉直
按元史本传秉直字清臣大都武清人至正八年来为卫辉路总管平徭役兴教化敦四民之业崇五土之利养鳏寡恤孤独贼劫汲县民张聚钞一千二百锭而杀之贼不获秉直具词致祷城隍祠而使人伺于死所忽有村民阿莲者战怖仆地具言贼之姓名及所在乃命尉袭之果得贼于汴遂正其罪秋七月虫螟生民患之秉直祷于八蜡祠虫皆自死岁大饥人相食死者过半秉直出俸米倡富民分粟馁者食之病者与药死者与棺以葬天不雨禾且稿秉直诣城北太行之苍峪神祠具词祈祝有青蛇蜿蜒而出观者异之辞神而还行及数里雷雨大至秩满以亲老去官侍养
　政事部名臣列传二十八
　　明一
　　徐宗实
按明外史桂彦良传徐宗实名垕以字行黄岩人少&#悟力学与弟宗茂宗原自相师友教生徒条约严肃用是知名洪武中被荐除铜陵簿请告迎养忤帝意谪戍淮阴驿朝廷选驸马都尉东川侯胡海子观在选中帝择师难其人以命宗实既成婚会当讲授中使援他府例置驸马位中堂北牖下南向而布师席于西阶上东向宗实手引驸马位使下然后为说书左右大惊相顾以目帝闻而嘉之召宗实慰劳数四洪武末授苏州通判奏发官粟二十万石以活饥民春水暴啮堤倡议修筑吴人皆以为便节妇王氏元李未及旌宗实为之请礼部以前朝事不当允宗实言武王封比干墓独非前朝事乎妇遂得旌建文二年超擢兵部右侍郎奉使两淮海州女子年十六许嫁而夫亡归夫家持服养其姑姑死既葬誓不嫁采访使上其事礼部谓年未五十不在旌例宗实言此女哭夫筮嫁之初剪发葬姑之后虽剜目截耳无以复加应与立志卓异者同科诏如宗实言已坐奉使过家稽留贬尚宝司丞数月复起为侍郎燕事急使两浙招义勇成祖即位疏乞骸骨归逾二年坐事逮至京道卒　　滕德懋
按明外史杨思义传德懋字思勉吴人元季为浙江行省掾参政耳只班讨方国珍辟为参谋渡海飓风大作神色自若国珍降留抚台州台人德之太祖征授中书省掾从征陈友谅除知信州以才力不逮辞改建昌同知陈氏故臣王浦守建昌不法德懋持之以正多所悛改迁知潭州进湖广行省左右司郎中召拜兵部尚书寻改户部尚书以事免官卒德懋才辨豪爽器量弘伟长于奏疏一时招徕诏谕之文多出其手　　费震
按明外史杨思义传震鄱阳人洪武初以贤良征为吉水知州宽惠得民擢汉中知府岁凶盗起发仓粟十余万斛贷民俾秋成还仓盗闻皆来归令占宅自为保伍得数千家至秋大熟悉还前粟帝闻而嘉之后坐事被逮以有善政特释为宝钞提举十一年帝谓吏部曰朝廷悬爵禄以鼓舞天下士资格者为常流设耳有才能而居下位者当不次用之遂超拜震户部侍郎其余量才超擢者九十五人震寻进尚书奉命定丞相御史大夫以下岁禄之制刻石官署出为湖广布政使以老致仕　　端复初
按明外史本传复初字以善溧水人本姓端木子贡裔也从省文称端氏元末为小吏常遇春镇金华召致幕下未几辞去太祖知其名召为徽州府经历令民自实田汇为图籍积弊尽刷迁吉州府通判丁母忧服阕召赴京除磨勘司丞迁为令时官署新立案牍填委复初钩稽无遗每奏对帝尝廷誉之性严峭人不敢干以私僚属多贪败复初独以清白免洪武四年超拜刑部尚书用法平杭州飞粮事觉逮系百余人诏复初往治分鞫诸囚合其辞参焉真伪立得知府以下皆服罪明年出为湖广参政令民来归者复其赋一年流亡毕归以治办闻坐事召还卒于京子孝文翰林待诏孝思翰林侍书先后使朝鲜并着清节朝鲜人为立双清馆云　　单安仁
按明外史本传安仁字德夫濠人少为府吏元末江淮兵乱安仁集健少年数万号青军保障一方授枢密判官从镇南王孛罗普化守扬州时诸豪角立安仁叹曰此辈皆为人驱除尔真人之兴当自有别镇南王为长枪军所逐安仁无所属闻太祖定集庆乃曰此真是已率众归附太祖大悦命为元帅即命其军守镇江严饬军伍敌兵不敢犯移守常州其子叛降张士诚太祖知安仁忠谨弗疑也及士诚破子被擒付安仁自处之安仁守常岁余迁浙江副使悍帅横敛民名曰寨粮安仁一置于法进按察使征为中书左司郎中佐李善长裁断调瑞州守御千户入为将作卿洪武元年擢工部尚书仍领将作事安仁精敏多智计诸所营造大小中程甚称帝意逾年改兵部尚书请老归赐田三千亩牛七十角岁给尚书半俸六年起山东参政恳辞仍予致仕家居尝奏请浚仪真南坝至朴树湾以便官民输挽疏转运河江都深港以防淤浅移瓜洲仓廒置杨子桥西免大江风潮之患帝善其言再授兵部尚书致仕二十年卒年八十五　　朱守仁
按明外史本传守仁字元夫徐人元末兵起应州辟累破群盗历官枢密同知守舒城明兵下庐州举城附授中书断事出知袁州抚安创残民甚德之洪武二年征为工部侍郎四年拜尚书奉命察山东官吏归奏称旨寻改北平行省参政以馈饷不继谪苍梧知县进知容州高唐州皆有善政十年进四川布政使司治尚简严以疾致仕云南平改威楚开南等路宣抚司为楚雄府起守仁知府事招集流移均剂徭役建学校兴人才居九年境内大治上计入朝郡人垂涕送之拜太仆卿首请立草场于江北滁州等处牧放马匹所辖十四监九十八群马大蕃息马政之修自守仁始久之致仕永乐初入朝遇疾卒　　薛祥
按明外史本传祥字彦祥庐州人元季集义兵保乡里太祖驻师和阳祥从俞通海来归从渡江为水寨管军镇抚数从征有功洪武元年转漕河南夜半抵蔡河贼骤至祥不为动好语谕散之帝闻大喜以方用兵供亿艰乃授京畿都漕运使分司淮安浚河筑堤自扬达济数百里繇役均平民无怨疾有劳者立奏请官三十余人幽蓟初附官民南迁道经淮安饥冻者衣食之死者殡焉山阳海州民乱驸马都尉黄琛捕之诖误甚众祥会鞫无验者悉原之治淮八年民相劝莫为恶负薛公及考满还京皆焚香祝天愿薛公再来或写真生祠之洪武八年授工部尚书时造凤阳宫殿帝坐殿中若有人持兵斗殿脊者太师李善长奏诸工匠用厌镇法帝将尽杀之祥面折善长曰太师一言坏天下人命若此恐不利于子孙乃分别交替不在工者并铁石匠不罪奏活千数明年营谨身殿有司列中匠为上匠帝怒其罔上命弃市诏丞相御史大夫毋得请祥在侧争曰奏对不实竟杀千人非法因极谏得旨用腐刑祥复徐奏曰腐废人矣莫若杖而使工帝可之又明年改天下行省为承宣布政司以北平重边特授祥北平布政司三年方面治行称第一胡惟庸恶之罔以营建扰民谪知嘉兴府十三年惟庸诛召为工部尚书帝曰谗臣害汝何不言对曰臣不知也明年坐累杖死天下哀之子四人谪琼州遂为琼山人孙远正统七年进士景泰时官户部郎中有能声天顺元年超擢本部右侍郎改工部河决开封奉诏往塞之还改户部成化初用兵两广出督军饷谕众能破贼者以其赀予之将士争奋贼平转左侍郎进尚书被劾罢起南京兵部尚书再被论不纳会汪直恶之讽言官更劾远及礼工二尚书邹干王复乃传旨并罢　　刘崧
按明外史本传崧字子高泰和人旧名楚元末举于乡国初改今名崧七岁能赋诗家贫寒无炉火手皲裂而钞录不辍遭乱教授乡里洪武三年举经明行修召见奉天殿授兵部职方司郎中奉命征粮镇江镇江多勋臣田租赋数累民崧力请得与民计亩输迁北平按察司副使以廉慎为先轻刑省事招集流亡民咸复业创立文天祥祠于学宫之侧勒石学门榜示府县勿以徭役混诸生尝请减僻地驿马以益宛平帝可其奏顾谓侍臣曰驿传劳逸不均久矣崧能言之牧民不当如是耶坐事为胡惟庸所谪输作京师寻放归十三年惟庸诛征拜礼部侍郎未几摄吏部尚书雷震谨身殿帝廷谕群臣陈得失崧顿首以修德行仁对寻致仕归逾年与前刑部尚书李敬并征拜敬国子祭酒而崧为司业赐鞍马令朝夕见见辄燕语移时未旬日卒疾作犹强坐训诸生疾革敬问所欲言曰天子遣崧教国子将责以成功而遽死乎无一语及家事帝命有司治殡殓亲为文祭之崧博学有志行微时兄弟三人共居一茆屋有田五十亩及贵无所增益十年一布被鼠伤始易之仍葺以衣其子居官未尝以家累自随之任北平一童往至则遣还晡时吏退孤灯赋诗往往达旦豫章人宗其诗为西江派福王时追赠礼部左侍郎谥恭介　　郭景祥　李梦庚按明外史本传郭景祥濠人李梦庚凤阳人二人皆从渡江尝典文书佐谋议初置江南行中书省景祥为右司郎中梦庚为左司郎中既同调浙东分省寻复同入置大都督府复同为府参军景祥博涉书史性直谅遇事敢言太祖甚亲信之尝曰景祥文吏而有折冲御侮才能尽忠于我可大任也先是克滁州太平溧阳以城郭不完&#命景祥作治之既而和州守臣言州城久废命景祥相度即故址城之九旬而工毕太祖以为能授和州总制景祥益治城隍楼橹广屯田练士卒威望肃然和遂为重镇赐玺书褒劳之仕终浙江行省参政谢再兴之守诸全也所部左糜二将私贩易吴境太祖怒杀二将召谕再兴命梦庚往诸全总制军事再兴忿梦庚一旦出已上遂叛执梦庚降于吴梦庚死之祔祭功臣庙　　杨元杲　阮弘道
按明外史本传元杲弘道皆滁人家世皆儒者太祖驻兵于滁天大旱忧之元杲曰西南丰山中柏子潭龙祠祷&#应既祷或鱼跃或鼋鼍浮皆雨征也太祖即斋沐往祷立潭西崖久之无所见乃弯弓注矢祝曰神食兹土其可不恤吾民与神约三日必雨不雨则毁神祠因连发三矢潭中而还及期雨果澍元杲由是为太祖所知与弘道数侍左右日见亲幸既入集庆立江南行中书省授元杲弘道左右司员外郎是时幕中军务络绎命偕侯元善陶安更番掌行机宜文字悉当太祖意寻进元杲本司郎中会讨叛将蒋英命诣金华总理军储事贼平始召还而弘道亦于是岁以郎中从大都督文正镇南昌汉人入寇围南昌急弘道佐文正率诸将昼夜拒守以待援兵城竟得全寻擢宣徽院使元杲弘道皆于太祖最故又皆儒雅嗜文学练达政体而元杲智虑周密尤见器于帝帝尝曰文臣从渡江掌簿书文字勤劳十余年如杨元杲阮弘道李梦庚侯元善樊景昭者子孙皆令世袭所镇抚其后元杲历应天府尹弘道历福建江西行省参政皆卒于官元杲子贲博学强记以词翰知名荐授大名知县至周府纪善　　王
按明外史孔克仁传濂字习古定远人李善长妇兄也少嗜学事亲孝初为县吏令长皆宾礼之汝颍兵起往说其帅留为万夫长累官工部尚书闻太祖克集庆渡江来归善长为言得召见除执法官谳狱平允迁中书省员外郎出为浙江按察佥事治行着闻大风昼晦诏求直言濂具陈民瘼太祖为缓征洪武三年卒帝深痛惜之谓善长曰濂有王佐才今死朕失一臂后善长坐事帝叹曰使王濂在必不至是矣　　孙汝敬按明外史本传汝敬名简以字行吉水人永乐二年进士选庶吉士就学文渊阁召使诵书不称旨即日遣戍江南数日复之自此刻厉为学擢修撰满九载进侍讲仁宗时上言时政十五事忤旨下狱既与李时勉同改御史直声震朝廷寻擢工部右侍郎往安南抚谕黎利复再往封陈皓利言皓已死张筵设女乐汝敬叱曰尔主死乃宴乐耶碎其樽罍乐器会天大雨雷震利居室利惧遣使驰谢于朝汝敬还督两浙漕运理陕西屯田多所建置坐受馈下狱免死充为事官乃督陕西屯田英宗立遇赦汝敬误引诏复职复逮系以在陕措置有劳宥死戍边寻还其官&#故任西边有警督饷遇敌红子城中流矢坠马得免以疾告归卒　　杨卓
按明外史本传卓字自立泰和人洪武四年进士授吏部主事逾年迁广东行省员外郎田家妇独行山中遇雨伐木卒欲乱之妇不从且骂遂杀妇妇家得尸诉参政拷同役者二十人皆引服吏抱具狱请署卓曰杀一妇安用二十卒乎列二十人庭下熟视久之指两卒曰杀人者汝也两卒大惊服罪参政曰员外何以知之卓曰卒二十必善恶异也二十人遇一妇乱且不能况杀之乎参政曰善遂生十八人坐事谪凤阳屯种召为礼部主事改杭州通判卓未至杭时有兄弟争田累岁不决卓至垂涕不欲讯兄弟感悟兄竟让与弟田卓精吏事吏不能欺而为治尚宽恕民悦服焉病免卒　　杨训文
按明外史本传训文字克明潼川人元淮海书院山长王师下扬州以儒生入见太祖嘉其恂谨留侍左右除起居注谕曰起居之职非专事纪录而已要在输忠纳诲致主于无过之地斯为尽职生素谨厚当始终一致驰马者遇险能戒则不坠肆意于平旷则颠蹶随之吾每以此自儆故以相示迁中书省左司郎中帝严毅省臣自善长以下非燕见未尝假颜色暇则召训文入内庭论历代兴亡之迹每至夜分乃罢洪武元年以汉太常掌礼仪祀事列九卿之首宋以禁林之长主判乃设太常司命训文为卿二年以胡惟庸代之出知湖州移汀州四年召为礼部尚书与陶凯同理部事初定贡举法帝亲策士于廷命训文协凯提调举吴伯宗等百二十人时称得士本年改户部尚书请令内外仓库收支钱谷内则中书省外则行省编次第为符券以清破冒干没之弊着为令五年改河南行省参政卒于官学行政事为时所称　　李质
按明外史本传质字文彬德庆人有材略博涉文史至正末行省何真辟置麾下德庆民倡乱真遣质归募兵二万人平之旁郡多赖其保障好施予重文雅名士客岭南者茶陵刘三吾江右伯颜子中羊城孙蕡建安张智等皆往依焉洪武元年大军下广州质以城归随真入见帝慰劳之授中书断事明年改都督府断事强力执法丞相都督咸敬惮之五年擢刑部侍郎进尚书治狱平恕遣赈饥山东御制诗章饯之寻出为浙江行省参政居三年惠绩着闻帝念质老召还京师尝入见便殿访以时政得失直言无隐复起为靖江王府右相王罪废质亦坐死　　严震直
按明外史本传震直字子敏乌程人以富民推择粮长岁部粮万石至京师无后期帝才之洪武二十三年特授通政司参议改户部郎中迁工部右侍郎二十六年进尚书时朝廷事营建集天下工匠于京师凡二十余万户震直请户役一人人书其姓名所业于官有役则按籍更番召之役者称便乡民诉其弟侄不法帝付震直讯具狱上帝以为不欺赦其弟侄坐事降御史数雪&#狱使安南还条奏利病称旨寻命修广西兴安县灵渠审度地势导湘漓二江浚渠五千余丈筑渼潭及龙母祠土堤百五十余丈又增高中江石堤治陡闸三十有六凿去滩石之碍舟者漕运悉通归奏帝称善三十年疏言广东旧运盐八十五万余引于广西召商中买今终年所运纔十之一请分三十万八千余引贮广东别募商入粟广西乏粮卫所支盐广东鬻之江西南安赣州吉安临江四府便帝从之广盐行于江西自此始擢右都御史复坐事降御史寻复为工部尚书建文中尝督饷山东已而致仕成祖即位召见命以故官巡视山西至泽州病卒世传燕师入京张紞即自经死严震直奉使至云南遇建文君悲怆吞金而死考诸国史非其实也　　刘辰
按明外史本传辰字伯静金华人少负气节喜功名太祖下婺州首上谒署典签使方国珍饰二姬以进辰叱却之李文忠开省严州辟置幕下元帅葛俊守广信盛冬发民浚城濠文忠止之不听出不逊语文忠怒欲临以兵辰请往谕之俊悔谢事遂已寻以亲老辞归建文中用荐擢授监察御史出知镇江府勤于职事濒江田八十余顷久沦于水赋如故辰请除之京口闸废转漕者道新河出江舟数败辰修故闸公私便之漕河易涸仰练湖益水三斗门久废辰修筑之运舟既通湖下田益稔永乐初预修太祖实录迁江西布政司左参政奏蠲九郡荒田粮岁饥劝富民贷饥者蠲其徭役以为之息官为立券期年而偿辰居官廉勤尚气与都司按察使不相得数争坐免归起刑部右侍郎复留南京者三年帝念其老赐敕及钞币令致仕逾年复召至京疾作遣医送归道卒年七十八　　叶砥
按明外史本传砥字履道上虞人好学有志行洪武三年举进士为定襄县丞兵燹之余民未安业砥勤于抚字流亡来归八年坐累谪徙凉州处之怡然曰吾无愧于心足矣杜门为学士大夫迁谪者咸宗之大将宋晟知其贤延为子弟师建文元年群臣交荐且言其学宜任史事乃召为翰林编修又有荐其堪任风宪者改广西按察佥事用法平恕狱无&#滞吏畏而民爱之有言峒獠入寇者众汹汹奔逸讽砥少避砥曰我去县官必遁城谁与守下令料丁壮联保伍以待獠亦不至永乐初又坐诬被逮籍其家止故书数筐事白还之仍命与史事书成改考功郎中为尚书蹇义所倚会修永乐大典命为副总裁仁宗在东宫又简侍讲幄九载秩满锡四品服俸砥以年老求去不许乃自言于尚书曰砥老矣愿得一小郡自效遂用为饶州知府先教化后刑罚兴利去弊摧奸植良咸尽其力每水旱斋沐致祷必获有年谓饶风俗厚民易治讼者必以理谕遣不付法曹久之政清民安户口滋息士之取科第者亦视昔增倍以十九年八月卒官年八十郡人闻之无少长皆哭尽哀所着有南行芝山诸槁　　张显宗
按明外史本传显宗字明远宁化人洪武二十四年进士及第授编修迁太常寺丞三十年命署国子监事寻拜祭酒上疏申明学规凡数事人方之宋讷建文四年迁工部右侍郎募丁壮于江西成祖即位军士执之以献谪戍兴州交址平起为布政使能以文学饰吏事永乐七年卒千官　　薛&#
按明外史本传&#阌乡人洪武中以荐举除镇江知府沈毅有清操能摄豪强建文三年召为大理左少卿时燕王方驻军大名方孝孺建议草诏令&#赍赴燕军又为宣谕数十言书千纸令密散燕将士&#见燕王曰上言殿下旦释甲谒孝陵暮则尽撤诸军王叱曰事至此尚谁欺左右请杀之王曰此天子使也释之归王称帝迁大理卿寻谪广西安南王孙陈天平自老挝来归黎季牦请以归国帝使都督王中以兵五千送之中举&#为辅行行至芹站伏发劫杀天平&#死之　　段民
按明外史本传民字时举武进人永乐二年进士选庶吉士与章敞吾绅辈俱读书文渊阁又俱授刑部主事民旋进郎中山东妖妇唐赛儿作乱三司官坐纵寇诛擢民左参政当是时索赛儿急尽逮山东北京尼及天下出家妇女先后几万人民力为矜宥人情始安车驾北征饷舟由济宁达潞河陆挽出居庸至塞外民深计曲算下不扰而事集既还&#与巡按御史考所过府县吏廉墨以闻宣德三年命署南京户部右侍郎逾年实授又明年改刑部初二部皆以不治闻民至纪纲修举弊以革帝以民廉介端谨特赐&#令考察南京百官八年诏书罪囚自十恶外并减一等有重囚三十余人例不得赦民亦减其罪后有旨报决乃复追还而逃已数人民自陈状帝宥之给事中年富等劾民帝知民贤不问九年卒于官贫不能殓都御史吴讷裞以衣衾帝闻命有司营葬成化间叶盛请褒恤不果其后百有余年始追谥襄介　　石璞
按明外史本传璞字仲玉临漳人永乐九年举于乡入国学选授御史宣德初劾镇守宁夏梁铭下之狱英宗即位迁江西按察使坐逸囚降副使璞善断疑狱民娶妇三日归宁失之妇翁讼婿杀女诬服论死璞祷于神梦神示以麦字璞曰麦者两人夹一人也比明械囚趣行刑囚未出一童子窥门屏间捕入则道士徒也叱曰尔师令尔侦事乎童子首实果二道士匿妇槁麦中立捕论如法在江西数年风纪整肃虽妇竖无不知石宪使者历山西左右布政使工部尚书王&#狷介为王振所侮未衰引年去振尝归蔚州祀墓璞承奉惟谨振悦召代&#为尚书处州贼叶宗留作乱总兵官徐恭等出征以璞参其军事师未至宗留已为其党陈鉴胡所杀巡抚张骥招降鉴胡贼势稍息璞等逗遛无功为御史所劾俟师旋罪之已而景帝嗣位召还论功兼大理寺卿寻出募山西义勇还朝会中官金英下狱法司劾璞尝赂英遂并下璞狱当斩特宥之出理大同军饷寇犯马营命总督宣府军务至则寇已退还理部事河决沙湾命治之以决口未易塞浚渠自黑洋山至徐州以通漕艘而沙湾决如故乃命内官黎贤等偕御史彭谊助之于沙湾筑石堤以御决河开月河二引水益运河以杀水势决乃塞东宫改建加太子太保璞言京师盗贼多出军伍间有获者辄云粮饷亏减妻孥饥冻故又闻两畿山东河南被灾穷民多事剽掠不及今拊循恐方来之忧甚于边患口外守军夜行昼伏艰苦万状今边疆未尽宜增饷以作士气乃反减其月粮此实启盗&#国之端非节财足用之术帝深纳其言沙湾复决璞再往治之以母忧归五年起复寻改兵部尚书与于谦协理部事湖广苗乱璞总督军务讨之英宗复位命致仕后以李贤荐召欲用之而璞老瞶乃以为南京左都御史不能任事为门达所劾罢归卒&#郿人永乐中乡荐历山东左布政使所至有惠政正统六年入为工部左侍郎吴中殁进为尚书归家十五年卒　　王得仁
按明外史本传得仁名仁以字行新建人本谢姓父避雠外家因冒王氏得仁五岁丧母哀号如成人初为卫吏以才荐授汀州府经历廉能勤敏上下爱之秩满当迁军民数千人乞留诏增秩再任居三年推官缺英宗从军民请就令迁擢数辩冤狱却馈遗抑镇守内臣苛索政绩益着邓茂七党陈政景纠清流贼蓝得隆等攻城得仁与守将及知府刘能击败之擒政景等八十四人余贼惊溃诸将议穷搜得仁恐滥及下令招抚果辨释难民三百人都指挥马雄得通贼者姓名将按籍行戮得仁力请焚其籍贼复寇宁化率兵往援斩首甚众民多自拔归贼势益衰兵事未解忽遘疾众欲舆归就医得仁不可曰吾一动贼必长驱乃起坐帐中谕将吏戮力平贼遂卒时正统十四年冬也军民哀恸丧还哭奠者道路相属多绘像祀之天顺末吏民乞建祠有司为请诏如广东杨信民故事春秋致祭子一夔天顺四年举进士第一授修撰进左谕德累迁工部尚书卒赠太子少保正德中谥文庄　　何文渊
按明外史本传文渊字巨川江西广昌人永乐十六年进士授御史历按山东四川发奸谪伏黜贪残境内肃然乌蒙奸民什伽私其知府禄昭妻惧诛告昭反诏发军会讨文渊知其诬檄止所调军白其罔宣德五年用都御史顾佐荐奉&#知温州府旧额田十亩以其三为陆田俾输麦税视水田特重文渊奏请均之商税旧征钱钞洪武中许税课司远者易金银进是时金银既有禁而温之商税鱼课犹征银输者大困文渊请复纳钞皆报可青田豪民徐成不输赋县使粮长叶孟圭督之孟圭故与成有怨因率五百人毁成屋掠其财成诉于官三司欲兵之文渊曰青田俗犷悍国初常反今犯法数百人不可尽捕乃召孟圭至譬以祸福令还所掠葺其屋事遂定居六年政教大行监司上其绩命增俸二等赐玺书奖励以尚书胡荐擢刑部右侍郎出督两淮盐课旧制丁悉免徭役后法废重困至是文渊奏复之正统三年两以议狱不当与尚书魏源下狱皆得释文渊在朝廷多建白尝谓律给罪人衣粮父母老病鳏寡无养者许奏收赎今皆不然请如律又言学校之外宜敕提学官广询山林畎亩有好学而孝弟忠信义着乡里者复其身俾得力学应科目则人材日盛淮扬饥发廪赈济文渊谓仓廪之积有限江海之利无穷请弛川泽禁以便民皆从之六年冬以疾乞归景帝即位起吏部左侍郎寻进尚书佐王直理部事东宫建加太子太保以铨选涉私为御史练纲等所劾帝宥之既而灾异见六科都给事中林聪等偕诸御史共劾大臣不职者言文渊憸邪蠹政帝亦不问文渊再疏乞休已得请越数日复留左庶子周旋温人也疏言文渊枉聪等攻益力并劾旋御史曹凯复廷诤之文渊遂与旋俱下狱文渊雅善太监兴安其复留也安有力焉聪劾疏有嘱内臣语安怒请帝诘主名聪难斥言安第云文渊每行私必称安臣请属故臣等以为言于是释文渊命致仕英宗复位削其加官而文渊以前议易储言父有天下传之子主者遂入之诏书深惧祸及至是或传命遣捕遂自经死子乔新　　何源
按明外史本传源字幼澄吴江人洪武中以乡举授保德州学正擢德州知州有异政邻邑蝗不入源境擢知梧州府岁大涝民多流亡众议请赈源曰自梧达京师八千里得请民死腊矣即发廪赈济全活甚众粤俗信鬼多淫祠源下令悉毁之寻坐事谪交址交址新隶版籍民习蛮俗犷悍不知礼义英国公张辅闻源至檄署交州学事源因其土风施设条约所造士为多召为吏部考功员外郎迁郑王府右长史寻入为文选司郎中擢江西右布政使部檄佥军三千人补辽东万全大宁三卫伍籍源悯其远戍奏请改隶南昌卫民甚德焉正统三年致仕归明年卒　　徐晞按掾曹名臣录晞字孟晞常州江阴人永乐中由县功曹授缮工司都事历工部郎中试兵部右侍郎奉命简阅陕西临洮诸卫军士寻以防求儿只伯寇西陲佐宁阳侯陈懋镇甘州正统初召还实授右侍郎复往镇凉州庄浪诸要害地迁南京户部左侍郎会征麓川晞往督馈饷凯还以功升兵部尚书卒晞谦德有容处事惟慎士论以此多之子讷尚宝司丞　　周忱按明外史本传忱字恂如吉水人永乐二年进士选庶吉士明年成祖择其中二十八人令进学文渊阁应二十八宿忱自陈年少乞预帝嘉其有志许之时人谓之挨寻擢刑部主事进员外郎忱有经世才浮沈郎署二十载人无知者独夏原吉奇之洪熙间稍迁越府长史宣德初有荐为郡守者原吉曰此常调也安足尽周君五年帝以天下财赋多不理而江南为甚苏州一郡积逋至八百万石思得才力重臣往厘之乃用大学士杨荣荐超迁忱工部右侍郎巡抚江南诸府兼督税粮先是大理卿胡&#为巡抚用法严忱一切治以简易凡告讦&#不省或面讦忱公不及胡卿忱笑曰胡卿&#旨在祛除民害朝廷命我但云抚安军民委寄正不同耳始至召父老问逋税故皆言豪户不肯加耗并征之细民民贫逃亡而税额益缺忱乃创为平米法令大小户出耗必均又请&#工部颁铁斛下诸县准式革粮长之大入小出者旧例粮长正副三人以七月赴南户部领勘合既毕复赍送部往反滋费皆科敛充之忱止设正副各一人循环赴领讫事有司类收上之部民大便忱见诸县收粮无团局粮长即家贮之曰此致逋之由也遂令诸县于水次置囤囤设粮头囤户各一人名辖收至六七万石以上始立粮长一人总之名总收民持帖赴囤官为监纳粮长但奉期会而已置拨运纲运二簿拨运记支拨起运之数预计所运京通诸仓耗以次定支纲运听其填注剥浅诸费归以偿之支拨羡余存贮在仓曰余米次年余多则加六征又次年加五征初太祖平吴尽籍其功臣子弟庄田入官后恶富民豪并坐罪没入田产皆谓之官田按其家租籍征之故苏赋比他府独重官民田租共二百七十七万石而官田之租乃至二百六十二万石民不能堪时宣宗屡下诏减官田租忱乃与知府况锺曲算累月减至七十二万余石他府以次减民始少苏息七年江南大稔诏令诸府县以官钞平籴备赈贷苏州遂得米二十九万石故时公侯禄米军官月俸皆支于南户部苏松民转输南京者石加费六斗忱奏令就各府支给与船价米一斗所余五斗通计米四十万石有奇并官钞所籴共得米七十万余石遂置仓贮之名曰济农赈贷之外岁有余羡凡纲运风漂盗夺者皆借给于此秋成抵数还官其修圩筑岸开河浚湖人支口粮以为农事不责偿耕者借贷必验中下事力及田多寡给之秋与粮并赋凶岁再赈不偿者后不复给定为条约以闻帝嘉奖之终忱在任江南数大府小民不知凶荒两税未尝逋负忱之力也时漕运军民相半军船给之官民则僦舟加以杂耗率三石至一石经年往复失农业忱与平江伯陈瑄议民运至淮安或瓜洲水次交兑漕军运抵通州淮安石加五斗瓜洲又益五升其附近并京南军未过江者即仓交兑加与过江米及衬垫芦席与折米五合兑军或后期阻风则令州县支赢米设廒瓜洲水次迁米贮之量支余米给守者由是漕费大省民间马草岁运两京劳费不訾忱请每束折银三分南京则轻赍即地买纳京师百官月俸皆持俸帖赴领南京值米贱俸帖七八石仅易银一两忱请检重额官田极贫下户两税准折纳金花银每两当米四石解京兑俸民出甚少而官俸长足嘉定&#山诸县岁纳布匹抵粮一石例重三斤比解则以缕粗见斥者十八九忱言凡布缕益细则布益轻然价益高今既贵其重势不容细若求其细理又必轻乞自今不拘轻重务取长广如式从之各郡驿马及一切供帐旧皆领于马头有耗损则马头横科补买民间苦之忱令田亩出米升九合与秋粮俱征验马上中下价直给米正统初淮扬灾盐课亏&#忱巡视奏令苏州诸府拨余米一二万石运扬州盐场听抵明年田租户上私盐给米时米贵盐贱官得积盐民得食米公私大济寻&#兼理松江盐课时华亭上海二县逋课至六十三万余引丁逃亡忱谓田赋宜养农夫盐课宜养丁因上便宜四事命速行之忱为节户运耗得米三万二千余石亦仿济农仓法置赡盐仓益补逃亡缺额由是盐课大殖浙江当造海船五十艘下忱计度忱召问都匠言一艘须米千石忱以成大事不宜惜费第减二十石奏于朝竟得报可以九载秩满进左侍郎六年命兼理湖州嘉兴二府税粮又命同刑科都给事中郭瑾录南京刑狱忱素乐易既久任江南与吏民相习若家人父子每行村落屏去驺从与农夫饷妇相对从容问所疾苦为之商略处置其驭下也虽卑官冗吏悉开心访纳遇长吏有能如况锺及松江知府赵豫常州知府莫愚同知赵泰辈则推心与咨画务尽其长故广思集益而事无不举尝诣松江相视水利见嘉定上海间沿江生茂草多淤流乃浚其上流使昆山顾浦诸所水迅流驶下流之壅遂尽涤暇时以匹马往来江上见者不知其为巡抚也历宣德正统间朝廷委任益专两遭亲丧皆起复视事忱以此益发舒见利害必言言无不听初欲减松江官田古额依民田起科户部郭资胡奏其变乱成法请罪之宣宗切责资等御史李立清军常州生事虐民即命忱推理忱尝言吴淞江有沙涂柴场百五十顷请募民开垦丹徒丹阳二县田没入江者税宜蠲无锡官田赋白米太重请改征租米帝悉报可其因灾荒请蠲贷及所陈他利病无算小者用便宜罢行之无所顾虑久之见财赋充溢益务广大凡修葺廨舍学校先贤祠墓桥梁道路及崇饰寺观赠遗中朝官资饷过客糜费百端胥吏渔蠹其中亦不甚訾省以故屡召人言九年给事中李素等劾忱妄意变更专擅科敛忱上章自诉帝以余米既为公用置不问先是奸民尹崇礼欲挠忱法奏忱不当多征耗米妄有费用请究问仓库主者忱因废前法不理既而两税复逋民无所赖咸称不便忱乃劾奏崇礼罪置之诏狱举行前法如故再以九载满进户部尚书寻以江西人不得官户部乃改工部仍巡抚景泰元年溧阳奸民彭守学复讦忱如崇礼言户部遂请遣御史李鉴等往诸郡稽核明年又以给事中金达言召忱还朝命侍郎李敏往代忱乃自陈臣未任事之先诸郡税粮无岁不逋自臣莅任设法&#弊节省浮费于是岁无逋租更积赢羡凡向之公用所须科取诸民者悉于余米随时支给或赈贷未还遇赦宥免或未估时价低昂不一缘奉宣宗皇帝并太上皇&#谕许臣便宜行事以此支用不复具闻致守学讦奏户部遣官追征实臣出纳不谨死有余罪礼部尚书杨宁言妄费罪乃在忱今估计余值悉征于民间至有弃家逃窜者乞将正统以前者免追诏许之召鉴等还既而言官交章劾忱请正其罪景帝素知忱贤大臣亦多保持之者但令致仕而已忱才长于干理而不斥远奸吏又令子弟纳粟得官故虽去位攻者犹籍籍不止然当时言理财者无出忱右其治以爱民为本济农仓之设也虽与民为期约至时多不追取每岁征收毕逾正月中旬辄下檄放粮曰此百姓纳与朝廷剩数今还与百姓用之努力种朝廷田秋间又纳朝廷税也其所弛张变通皆可为后法诸府余米数多至不可校公私饶足施及外郡景泰初江北大饥都御史王竑从忱贷米三万石忱为计至来年麦熟以十万石之性机警钱谷巨万一屈指无遗算尝阴为册记阴阳风雨或言某日于江中遇风失米者忱言是日江中无风其人惊服有奸民故乱其旧案尝之忱曰汝以某时就我决事我为汝断理之敢相绐耶三殿重建诏取牛胶万斤为彩绘用忱适赴京遇&#使趣之还忱不应至京乃言库贮牛皮岁久杇腐请出煎胶俟归市皮偿库土木之变当国者议欲焚通州仓绝寇资忱适议事至言仓米数百万可充京军一岁饷令自往取则立尽何至遂付煨烬顷之诏趣造盔甲数百万忱计明盔浴铁工多令且沃锡数日毕办忱既遭劾帝命李敏代之&#无轻易忱法然自是户部括所积余米为公赋储备萧然其后吴大饥道馑相望课逋如故矣故民益思忱不已即生祠处处祀之以景泰四年卒谥文襄况锺等自有传　　王宇
按明外史本传宇字仲宏祥符人童丱时日记万言巡抚侍郎于谦奇之登正统四年进士授南京户部主事秩满当转郎中吏部以宇才特用为抚州知府为政简静而锄强遏奸凛不可犯一府大治天顺元年所司上其治行诏赐诰命旌异顷之超擢山东右布政使明年迁右副都御史巡抚宣府中官严顺都督张林等令家人承纳刍粮宇劾奏都御史寇深为解帝切责深寻命兼抚大同石亨及从子彪骄恣大同其旧镇地征索尤横宇抗疏论其奸乞置之法疏虽不行闻者敬惮督饷郎中杨益不能备刍&#为宇所劾户部庇之宇并劾尚书沈固等皆输罪遭丧起复为大理卿固辞不许宇刚介所至有盛名居大理平反为多七年卒　　马谨
按明外史本传谨字守礼新乐人性至孝宣德二年举进士遭父母忧亲负土以葬正统中以御史按浙江贪猾屏迹疏赈四府饥吏部验封郎中缺数年帝令推择会谨九载满部臣荐其廉直遂用之居数年荐擢湖广右布政使正统末湖南群苗叛掠靖州命谨同御史侯爵抚谕参将张善率兵继之谨等至招数千人复业其出掠者击败之寻与善破淇溪诸寨景泰初复与善大破腊婆诸洞已同参将李震击破青龙渡马杨山诸贼追奔至鸡心岭先后斩首千四百有奇师还靖州贼复出掠捣其巢斩获如前武冈城溪诸贼结广西蛮据青肺山复与震攻破之获贼杨光拳等五百六十人斩首倍之扶城诸寨闻风款附谨出入行间三岁冲冒锋镝与诸将同而运筹转饷功尢多转左布政使录功进秩一等寻迁右副都御史巡抚河南抚流民三万一千余户天顺初废巡抚官谨亦罢归久之卒谨素廉介杨士奇尝称为冰霜铁石成化初都御史叶盛请录先朝大臣子孙诏许其家自陈命吏部疏操行尤异者乃列顾佐轩輗耿九畴王士嘉沈翼王竑王宇及谨凡八人以上诏去竑宇不录谨及佐等俱子孙一人入国学　　王士嘉
按明外史马谨传士嘉字道亨武城人建文中由国子生除大同山阴知县善决疑狱有赍钱百缗卧树下失之者士嘉曰此树为祟吾将治之趋驾出士民领城往视侦不往者果得盗代王内藏失物户扃如故士嘉曰此必狙公教狙窃之乃陈币于庭呼群狙过伺而观之果有狙攫去诘其主皆服人以为神宣德中累官陜西参政所至以清操着英宗初用杨士奇荐召为礼部右侍郎捕蝗畿甸奏请停不急役发廪赈饥俱报可正统中致仕景泰末卒　　罗通
按明外史本传通字学古吉水人永乐十年进士授御史巡按四川都指挥郭赟与清军御史汪林中交通为奸利通劾奏逮治之三殿灾偕同官何忠等极陈时政阙失忤旨出为交址清化知州宣德元年黎利反王通战败擅传檄割清化迤西贼贼方围化通与指挥打忠坚守乘间出破贼杀伤甚众贼将遁而檄至通曰吾辈杀贼多出城必无全理与就缚曷若尽忠死乃与忠益固守贼久攻不下令降将蔡福说降通登陴大骂贼知城不可拔引去通始率吏士归宣宗大奖劳之改户部员外郎出理宣府军饷奏言朝议储饷开平令每军运一石又当以骑士护行计所费率二石七斗而致一石今军民多愿输米易盐请捐旧例五分之二则人自乐输饷足而兵不疲帝可之正统初迁兵部郎中从尚书王骥整饬甘肃边务以贪淫事为骥所觉骥遣通奏边情即疏通罪下狱谪广西容山闸官已调东莞河泊所官都督曹俭荐其有文武才吏部执不可景帝监国以于谦荐起兵部员外郎守居庸关俄进郎中帝即位进右副都御史也先破紫荆长驱犯京师别部攻居庸甚急天大寒通汲水灌城冰坚不得近七日遁走追击破之景泰元年召入参赞京营军务兼理院事言诸边报警率由守将畏征调设诈以惑朝廷向者贼犯京师诸将斩馘几何而获官者至六万六千余人辇下且然何况塞外且韩信起自行伍穰苴拔于寒微宜博搜将士中如信苴者与议军事若今腰玉珥貂皆苟全性命保爵禄之人憎贤忌才能言而不能行未足与议也意盖诋谦与石亨辈谦疏辨言概责边报不实即有警专掩匿必误事官军升级在颜行者万九千八百余人及阵亡三千余人而已安所得六万六千人通以为滥宜悉追夺有如韩信穰苴者乞指荐罢臣营务俾专治部事廷臣共留谦又谓通志在灭贼无他帝两解之给事中覃浩等言通本以知兵用不宜理院事乃解其兼职塞上军民多为寇所掠通请榜诸边能自归者军免戍守三年民复徭役终身又请悬封爵重赏募能禽斩也先伯颜帖木儿喜宁者已又言古之将帅务搜拔众才如知山川形势者可使导军能腾高越险者可使觇敌能风角鸟占者可使备变今军中未见其人乞&#廷臣各举所知送臣等考验诏皆行之于谦以山西近寇请遣大臣往镇杨洪亦乞重臣护军转饷大同帝以命通通不欲行请得与谦洪俱谦言国家多难非臣子辞劳之日奏乞躬往帝不允卒命通通本谦所举而每事抵牾人由是不直通二年冬召还仍赞军务东宫改建加太子少保上言寇所恃者马也今贡使三千余人马四万余匹宜量增价酬之彼见价增则后来益众此亦强中国弱外裔之一策也帝以所贡马率不堪用若增价正堕贼计寝通奏四年进右都御史赞军务如故通好大言遇人&#谈兵自陈杀贼功求世袭武职为给事中王竑所劾帝释不罪英宗复位又自陈创谋迎驾同入南城为石亨等所蔽乃授其二子所镇抚天顺三年致仕归卒　　杨宁
按明外史本传宁字彦谧歙人宣德五年进士授刑部主事机警多才能蔚有时誉正统初从尚书魏源巡视宣大四年与都督吴亮征麓川贼款军门约降宁曰兵未加而先降诱我也宜严兵待之不听令督运金齿贼果大至王师败绩诸将获罪擢宁郎中复从王骥至腾冲破贼巢宁与太仆少卿李蕡督战有功师还超拜刑部右侍郎而蕡擢工部右侍郎尚书邝野以蕡知兵奏调兵部蕡长洲人进士居乡每出入必步过里门乡人称之后卒官宁遭母忧夺情九年代侯琏参赞云南军务土酋恭项随征有功宁奏置陇川宣抚司以项为宣抚又以腾冲地要害与都督沐昂筑城置卫设戍兵控诸蛮边方遂定居三年召还闽浙盗起命宁镇江西贼至&#击败之暇则询民瘼士民向服景泰初召拜礼部尚书偕胡理部事其冬以足疾调南刑部英宗复位命致仕逾年卒　　原杰按明外史本传杰字子英阳城人正统十年进士授南御史寻改北巡按江西捕诛剧盗奸宄敛迹复按顺天诸府大水牧官马者乏刍马多毙有司责偿杰请免之开中盐引入米赈饥疏入为部所格景帝卒从杰议超擢江西按察使发宁王奠培淫乱事革其护卫治行闻赐诰旌异迁山东左布政使成化二年就拜右副都御史巡抚其地岁凶赈救民无流移召为户部左侍郎时黄河迁决不常彼陷则此淤军民就淤垦种奸徒指为园场屯地献王府侥赏王府辄据有之杰请献者谪戍并罪受献者从之江西盗起以杰尝再&#其地得民诏往治捕戮六百余人余悉解散改左副都御史还佐院事荆襄流民数十万朝廷以为忧祭酒周洪谟尝着流民图说谓当增置府县听附籍为编氓可实襄邓户口俾数百年无患都御史李宾以闻帝善之十二年遂命杰出抚&#历山溪宣朝廷德意诸流民忻然愿附籍于是大会湖广河南陕西抚按官籍之得户十一万三千有奇口四十三万八千有奇其初至无产及平时顽梗者驱还其乡而附籍者用轻则定田赋民大悦因相地势以襄阳所辖郧县居竹房上津商洛诸县中道路四达去襄阳五百余里山林阻深将吏鲜至猝有盗贼府难遥制乃拓其城置郧阳府以县附之且置湖广行都司增兵设戍而析竹山置竹溪析郧置郧西析汉中之洵阳置白河与竹山上津房咸隶新府又于西安增山阳南阳增南召桐柏汝州增伊阳各隶其旧府制既定荐知邓州吴远为郧阳知府诸县皆择邻境良吏为之流人得所四境乂安将还以地界湖广河南陕西事无统纪因荐御史吴道宏自代诏即擢道宏大理少卿抚治郧阳襄阳荆州南阳西安汉中六府郧阳之有抚治大臣自此始也杰以功进右都御史杰数历于外既居内台不欲出荆襄之命非其意也事竣急请还朝会南兵部缺尚书以杰任之疏辞不许遂卒于南阳年六十一郧襄民为立祠诏赠太子太保录其子宗敏为国子生　　林鹗
按明外史本传鹗字一鹗浙江太平人景泰二年进士授御史监京畿乡试陈循等讦考官鹗邑子林挺预荐疑鹗有私逮挺考讯挺实无他得白英宗复辟仿先朝故事出廷臣为知府鹗得镇江召见赐膳及道里费谕所以擢用意鹗感激革弊举废治甚有声漕故经孟渎险甚巡抚崔恭议凿河自七里港引金山上流通丹阳避之鹗言道里远多石且坏民庐墓请按京口闸甘露坝故迹浚之令通舟春夏启闸秋冬度坝功力省便恭从其议遂为永利居五年以才任治剧调苏州成化初超迁江西按察使有犯大辟贿达官求生者鹗执愈坚广东寇剽赣州急调兵御之遁去广信妖贼妄称天神惑众捕戮其魁立解散历左右布政使岁饥奏减民租十五万石成化六年擢南京刑部右侍郎母忧服除召为刑部右侍郎执法不挠十二年得疾卒鹗交游不苟对妻子无惰容公余辄危坐读书事生母孝谨母稍不怡必跪请得其欢乃已殁不能具棺敛友人为经纪其丧嘉靖中赠刑部尚书谥恭肃　　叶盛
按明外史本传盛字与中昆山人正统十年进士授兵科给事中土木师覆诸将多遁还盛率同列请先正扈从失律者罪然后选将练兵为复雠计郕王即位例有赏赉盛以君父蒙尘辞不许也先迫都城请罢内府军匠悉遣征操又请令有司储粮料以给战士遣散卒取军器于天津张外援三日间章七八上寇退进都给事中言劝惩之道在明赏罚敢战如孙镗死事如谢泽韩青当赏其他守御不严赴难不力者皆当罚大臣陈循等议召还镇守居庸都御史罗通并留宣府都督杨洪掌京营盛言今日之事边关为急往者独石马营不弃则驾何以陷土木紫荆白羊不破则寇何以薄都城今纵守京师不过保九门而已如陵寝郊坛圻甸生灵何臣谓宜固守宣府居庸便时不能从出安集陈州流民景泰元年还朝言流民幸成编户然人杂五方其情不一斗争雠杀时时有之宜专官绥抚又言畿辅八府旱蝗相仍请加宽恤帝多采纳京师多灾异率同官请令文武大臣及台谏官并降秩停俸诸大臣俱请罪京卫武臣及其子弟多骄惰不习兵盛请简拔精壮备操守京城市廛悉勋戚所置月征其税盛以国用不给请籍之于官以其税佐军饷皆从之明年上弭灾防患八事帝以兵革稍息颇事宴游盛请复午朝故事立报可当是时帝虚怀纳谏凡六科联署建请率盛与林聪为之倡廷臣议事盛每先发言往复论难与议大臣或不悦曰彼岂少保耶而若是因呼为叶少保然物论皆推盛以才擢右参政督饷宣府寻以李秉荐&#赞都督佥事孙安军务初安尝领独石马营龙门卫所四城备御英宗既蒙尘安以四城孤悬塞外势难全奏弃之内徙至是廷议修复仍以命安盛与辟草莱葺庐舍庀战具招流移为行旅置暖铺请帑金买牛千头以屯卒立社学置义冢疗疾扶伤两岁间四城及赤城雕鹗诸堡次第修复皆为完城安遂进副总兵而守备中官弓胜不相能奏安疾宜代帝以问盛言安为胜所持故病今诸将无逾安者帝乃遣医视安疾已盛又劾胜帝虽宥不问然卒调之他镇父忧诏奔丧即起复英宗素知盛名天顺二年召为右佥都御史巡抚两广乞终制不许泷水猺凤弟吉肆掠督诸将生擒之两广盗&#起所至破城杀将诸将怯不敢战杀平民冒功民相率从贼盛与镇守中官朱详言蛮出没不常有司辄渎圣听自今攻劫城池者始以闻余止类奏疏至兵部驳不行海康民唐子汪作乱讨斩之寻与总兵官颜彪屡破贼寨彪滥杀冒功盛不能尽禁也六年命吴祯抚广西而盛专抚广东宪宗立议事入都给事张宁等欲荐之入阁以御史吕洪言而止初编修丘浚与盛有郄李贤入浚言颇不悦盛及韩雍代盛贤草雍&#曰毋若叶盛之杀降也稍迁左佥都御史巡抚宣府复举官牛官田之法垦田四十余顷以其余积市战马千八百匹修屯堡七百余所边塞益宁独石镇守内官进保贪暴偕御史展毓劾之保被责成化三年秋入为礼部右侍郎偕给事中毛弘按事南京还改吏部出赈真定保定饥议清庄田分养民间种马置仓涿州天津积粟备荒皆切时计满都鲁孛罗出癿加思兰驻牧河套兵部尚书白圭议以十万众大举逐之沿河筑城抵东胜徙民耕守帝壮其议八年春敕盛往会总督王越巡抚马文升余子俊徐廷璋详议初盛为谏官喜言兵尝多论建既往来三边知时无良将边备久虚转运复艰搜河套复东胜未可轻议乃会诸臣上疏言守为长策如必决计战亦宜坚壁清野伺其惰归击之令一创庶可遏再来又或乘彼入掠分遣精卒捣其巢彼将反顾内外夹击足以有功然必守固而后战可议也帝善其言而圭主复套师出竟无功人以是服盛之先见寻转左侍郎十年卒年五十五谥文庄盛清修积学尚名检薄嗜好家居出入常徒步生平慕范仲淹堂寝皆设其像志在君民不为身计有古大臣风　　陶鲁
按明外史陶成传成子鲁字自强荫授新会丞当是时广西猺贼流劫高廉惠肇诸府破城杀吏无虚月香山顺德间土寇蜂起新会无赖子群聚应之鲁召父老语之曰贼荼毒四境气吞五城旦夕且陷若辈能率子弟捍御乎皆曰诺乃筑堡寨缮甲兵练技勇以孤城捍贼冲建郭掘濠布铁蒺藜刺竹于外城守大固贼来犯辄击破之天顺七年秩满巡抚叶盛上其绩就迁知县寻以破贼功进广州同知仍知县事成化二年从总督韩雍征大藤峡雍用其策辄有功请擢鲁为佥事端治新会阳江阳春泷水新兴诸县兵其冬会参将王瑛破剧贼廖婆保等于钦化二州大获玺书嘉劳明年贼首黄公汉等猖獗鲁偕参将夏鉴等连破之思恩浔州未几贼陷石康报知县罗坤鲁复偕鉴追击至六菊山败之鲁以两广寇盗不息奏请建总制府于梧州遂为永制秩满进副使兵部尚书余子俊奏其抚辑劳赉银币鲁治久贼剽掠两粤大者会剿小者端征所向奏捷贼仇之刺骨于是劫其郁林故居焚诰命发先茔戕其族党鲁闻大恸事闻诏徙籍广东补给封诰慰劳有加益奋志讨贼二十年以征荔浦猺功增俸一级又九载课最进湖广按察使治兵两广如故郁林陆川贼黄公定胡公明等为乱鲁与参将欧盘分五路进讨大破之&#巢一百三十弘治四年总督秦纮遣平德庆猺进湖广右布政使鲁上言身居两广而官以湖广为名于事体非便乃改湖广左布政使兼广东按察副使领岭西道事人称之为三广公十一年总督邓廷瓒请官其子俾统鲁所募健卒备征讨乃授其子荆民锦衣百户是年鲁卒荆民复陈父功遂进副千户世袭鲁善抚士多智计谋定后战凿池公署后为亭其中不置桥夜则召部下计事以版度一人语毕令退如是凡数人乃择其长而参伍用之故常得胜筭而机不泄羽书狎至戎装宿戒声色不动审贼可乘潜师出城中夜合围晓辄奏凯贼善侦终不能得要领历官四十五年始终不离兵事大小数十战凡斩馘二万一千四百有奇夺还被掠及抚安复业者十三万七千有奇两广人倚之如长城然鲁将兵不专尚武尝言寇贼化之为先不得已始杀之耳每平贼率置县建学以兴教化鲁初为丞年纔弱冠知县王重勉之学重故老儒鲁遂请执弟子礼每晨授经史讲解而后视事后重卒官鲁执丧如父礼日资其二子又敬事名儒陈献章亦重之宋陆秀夫张世杰尽节&#山未有庙祀特为建祠请祠额赐名大忠嘉靖初鲁殁三十载矣新会人思其德颂于朝赐祠祀之　　李仑按明外史本传仑字世瞻陕西咸宁人为诸生受业同邑李锦以学行闻知府余子俊器之举成化五年进士除知屯留有奸民持官府短长指使掾吏横于一县号主文仑廉得十余辈立捶杀之吏民大惊诸豪猾皆股栗乃兴学校正风俗时娶婚平徭赋治行为山西最稍迁户部主事历郎中曹司弊尽革出为庐州知府仑初治屯留严至是济以宽岁旱悉心振救蝗不入境立俵马法定盐钞价刱河桥广储蓄善政具兴迁河南左参政士民泣送载道遭艰归卒仑制行甚高且优经济许进尝称之曰人知李世赡有伯夷之清不知其才固管仲俦也时论以为当既殁妻子不能自存延绥副总兵曹雄上书颂仑及长安孔琦清节请优恤其家乃命有司月给米各一石琦由进士仕至刑部员外郎亦以清操闻　　费瑄　邓庠
按明外史本传瑄铅山人成化十一年进士历工部主事徐州吕梁二洪堤数溃岁费民不赀瑄往治改用石而筑坝于其西使杀湍悍其东复甃长衢以便挽省工费岁三十万寻遇饥疫赈荒给药全活无算民深德之为立生祠后迁兵部员外郎贵州巡抚谢昶总兵官吴经等贪功屡奏烂土苗反僭称王乞发大军征讨兵部尚书马文升等请遣老成有识者往勘乃以命瑄及御史邓庠二人至按视苗实无反状乃下令招抚苗群出听命不烦兵而定寻迁贵州右参议以终瑄诚笃出天性所至有建立嘉靖初知徐州张淮言州人思瑄建祠请令有司岁祭诏可庠宜章人仕至南京户部尚书　　钱奂
子
瓒

按明外史本传奂字文焕鄞人正统元年进士授户科给事中安乡伯张安与弟宁争岁禄奂劾之安遂下吏十三年用荐擢云南左参政旋改广西义宁贼起将讨之所司患饷道艰奂知贼中多积粟请因粮于敌而以银给军一军皆欢竟获胜景泰改元富川贼合湖广江华贼为乱群帅谋奏请讨奂曰待公等议定民无&#类矣独率军进且抚且战擒其渠解散余党而还已而象州贼韦万秀聚众八千向阳朔奂时已散遣诸军闻报单车趋赴集县中民兵于城西为虎落百余丈具蔺石布渠答御贼而夜走桂林简精卒二百以益军别令数百人驻白竹旦还阳朔贼大至奂尽开栅门须贼入而趣白竹兵使前贼闻遁去明年西涎贼窥兴安又明年赵普旺掠龙水奂皆计平之增俸一级七年大藤贼老蓝拥兵数万寇寻州平乐诸府参将范信观望不敢前奂慷慨往谕之贼罗拜散去信喜迎谓曰公一言乃抵我十万兵行部及贵县忽传柳庆蛮千余将来攻奂曰寄语蛮酋钱参政在此可来一战也寇竟不至泗城知州岑豹劫那地知州罗文宇而困之文宇求救奂使者七返豹不听乃亲往责以大义文宇遂得出天顺四年考最擢湖广左布政使遭忧服除补广西父老交相贺曰钱公来吾属获福矣成化初都御史韩雍等征大藤峡奂主供馈时获俘者悉奂讯之奂为剖析纵舍者数百人满九载致仕归卒子瓒弘治中进士为潜山知县以才调青阳皆有清惠声前后御史行县无一人诉枉者御史第斋宿谒庙而行累官广西副使　　姚堂
按明外史本传堂字彦容慈溪人正统四年进士授工部主事历郎中部多钱谷出入藏奸秽士大夫率厌薄之堂奋然曰此由我耳官岂能污人哉卒以清操闻出知广信府有疑狱久不决堂至立辨政教大兴巡按御史韩雍首推荐之内艰服阕补苏州苏赋重岁耗羡万金堂悉籍以备赈朝使及贵豪至者自公廪外所求皆不予民间供费大省而堂坐是贾怨巡抚刘孜奏与镇江府林鹗易任牒至即日行士民哭送者塞道比&#镇江还流民九千五百家秩满当迁郡人乞留乃增秩复任成化初以治行最赐封诰用尚书陆瑜荐迁广东右参政奉表入贺过家卒堂三领大府着声绩尢措意学校士养老恤孤显名贤所在怀之为立祠以祀子鉌登乡荐鉌子溍举进士终南京兵部尚书　　刘炜
按明外史本传炜字有融慈溪人正统四年进士授南京刑科给事中坐劾都御史周铨与同官卢祥等尽逮下诏狱事白留任户科进都给事中炜伉直有节概时同官林聪疏事有条炜言论简要人每并称焉天顺初出为云南参政改广东分守惠潮二府时潮有巨寇炜招之不服乃会兵进剿诛其魁胁从解散改&#南韶会大军征两广地当要冲炜经营劳瘁卒于官民皆巷哭及柩还缟素哭送者载道　　杨继宗
按明外史本传继宗字承芳阳城人天顺初举进士授刑部主事囚多疫死为时其食饮令三日一栉浴全活者甚众又善辨疑狱河间获盗遣里民张文郭礼送京师盗逸文谓礼曰吾二人&#当死汝母老鲜兄弟以我代盗庶全汝母子命礼泣谢从之文桎梏诣部继宗察非盗竟辨出之成化初用王翱荐擢嘉兴知府以一仆自随署斋萧然性刚廉孤峭人莫敢犯而时时集父老问疾苦为祛除之大兴社学民间子弟八岁不就学者罚其父兄遇学官以宾礼师儒竞劝文教大兴御史孔儒清军里老多挞死继宗榜曰御史杖人至死者诣府报名儒怒继宗入见曰为治有体公但剔奸铲弊劝惩官吏若比户稽核则有司事非宪体也儒不能难而心甚衔之濒行突入府署发箧视之敝衣数袭而已儒&#而去中官过者继宗遗以菱芡历书中官索钱继宗即发牒取库金曰金具在与我印券中官咋舌不敢受入觐汪直欲见之不可宪宗问直朝觐官孰廉直对曰天下不爱钱者惟杨继宗一人耳九载秩满超迁浙江按察使数与中官张庆忤庆兄敏在司礼每于帝前&#继宗帝曰得非不私一钱之杨继宗乎敏惶恐遗书庆曰善遇之上已知其人矣闻母丧立出止驿亭下尽籍廨中器物付有司惟携一仆书数卷而还服除以右佥都御史巡抚顺天畿内多权贵庄田有侵民业者辄夺还之按行关塞武备大饬星变应诏陈言历指中官及文武诸臣贪残状且请召还中官出镇者益为权贵所疾治中陈翼讦其过权贵因中之左迁云南副使孝宗立迁湖广按察使既至命汲水百斛洗涤厅事而后视事曰吾以除秽也居无何复以佥都御史巡抚云南三司多旧僚相见欢然既而出位揖之曰明日有公事诸君幸相谅遂劾罢不职者八人未几卒继宗力持风节而居心慈厚自处必以礼为知府谒上官必衣绣服朝觐谒吏部亦然或言不可笑曰此朝廷法服也此而不服将安用之为浙江按察时仓官十余人坐缺粮系狱至鬻子女以偿继宗欲宽之而无由一日送月俸至命量之则溢原数较他司亦然因悟仓吏缺粮之由将具实以闻众惧请于继宗愿捐俸代偿由是十人者获释尝监乡试得二卷具朝服再拜曰二子当大魁天下吾为朝廷得人贺耳及拆卷王华李旻也后果相继为状元人服其鉴天启初谥贞肃　　邹干
按明外史本传干字宗盛少詹事济子也济卒干尚幼时仁宗监国命为应天府学生赐钞二千贯月给米二石廪之干感奋力学登正统四年进士授兵部主事历郎中景帝嗣统超擢本部右侍郎时兵事倥&#干敏于才能仓猝应变尚书于谦甚倚之也先入寇乡民万余避兵呼号城下求入守者难之干曰城以卫民急而拒之焉用城为遂皆纳之景泰二年调礼部明年兼春坊左庶子出考察山西官吏奏黜不职布政使侯复以下五十余人又明年河南及凤阳诸府大水命干巡视奏免田租与巡抚王竑请发淮安仓储十五万石以赈饥民赖之临清诸生伍铭等愿输米八百石入监读书干为之请纳粟入监自此始既还督理易州山厂请设主事一人综核而身总大纲居三年宿弊为清还治部事迁左侍郎天顺初尚书杨善去位干领其事居职甚称一日帝召问干掩口对帝不悦故久不迁七年知贡举会试院火下狱寻释成化二年巡视畿内民瘼发米二十六万余石赈饥民七十二万余人又以牛具三万九千种一万三千石贷贫民还朝迁南京礼部尚书越二年礼部尚书姚夔调吏部召干代之海西诸郡以海青鹘兔来献干等言陛下登极诏书命天下毋献花木鸟兽今宜譬晓诸蕃常贡外勿进异物帝纳之八年淮扬饥巡抚张鹏请鬻度牒一万以赈干言成化初已度僧道十三万今未及十载不宜更行遂止十三年灾异屡见极陈妄费滥赏及修苑囿设斋醮之弊明年加太子少保又明年被劾乞休命驰驿归弘治五年浙江饥干手疏以闻孝宗嘉之如奏赈恤且命有司劳以羊酒彩币比至而干已卒赠太子太保谥康靖　　梁璟
按明外史本传璟字廷美崞县人性至孝正统末边寇乱父资从征军溃璟闻被发号哭奔求父所在值归乃已举天顺末进士授兵科给事中成化时屡迁都给事中项忠之征荆襄也急驱流民复业璟率同官言寇盗渐息流民附籍者宜听安居未附者资遣还本今忠乃偏信检讨张宽御史刘洁等言概行迫逐如房县编户初止四里后流移占籍至四十余里而忠等逐之十不存一又纵兵驱迫颠连载道较之寇贼侵扰惨酷过之乃者彗出旱暵为灾未必非忠等所致且宽奸邪洁贪墨当并论罪疏虽不行时论韪焉时延绥比岁用兵率令山西预征刍粟转输以供民不能堪相率逃亡太原一县五日而逃者至三百八十余家璟上疏极陈其困颇得宽减畿辅八府旧止设巡抚一人而蓟州外御边寇多不能兼顾璟请顺天永平二府分设一巡抚以蓟州边务属之而令巡抚陈濂专抚保定六府兼督紫荆诸关于计为便朝议从之遂为定制已与同官韩文王诏等劾都御史王越荐致仕尚书王竑都御史高明并及宫闱隐事帝怒逮至文华殿挞之武靖伯赵辅西征畏贼不敢战称病求还复谋典营府事璟等极论其罪乃令养疾归第九载秩满擢陕西左参政分守洮岷西番入寇督兵御之斩其魁民复业者千计内艰服阕还原任历左右布政使先后在陕十五年多政绩孝宗嗣位迁右副都御史巡抚湖广弘治二年民饥请免征两京漕粮八十九万余石从之湖广旧不进鱼鲊成化七年中官镇守者始贡二千五百斤自后渐加至八倍璟等为言乃减从初数帝登极诏书已罢四方额外贡献而中官提督武当山者乃复贡黄精梅&#茶芽诸物大为民扰武当道士先止四百人至是倍之所度道童更倍咸衣食于官月给油蜡香楮费不赀而洒扫夫役以千计中官陈喜又道士三十余人各领护持敕而来所至张威虐为公私害璟皆力请停免乃命洒扫夫役月给三百五十追还道士领&#者悉罢贡献其他亦多裁损军民大悦永州盗起讨平之镇守中官殴杀王府姻戚下璟勘力拒请属论其罪外艰服除再抚四川成都举人徐养亲不仕行谊着闻璟请荣以官秩诏授夷陵判官居家七年召拜南京吏部右侍郎久之进南京户部尚书璟居官务循矩度清修直节迄老不渝十三年致仕归卒
　政事部名臣列传二十九
　　明二
　　孔镛
李
时敏

按明外史本传镛字韶文长洲人景泰五年进士为都昌知县分户九等以定役设仓水次便收敛民甚赖之以弟铭尚宁王郡主改知连山邻境猺獞时出没民悉分窜镛躬往招之皆惊走既而炊饭民舍留钱偿其直民乃渐亲镛相率还镛慰劳赈恤俾复故业教以耕织战守道路渐通县治遂复叶盛征广西以镛从所至招徕贼多降附诸将妄杀者镛辄力争多所全活成化元年用盛等荐擢高州试知府乡民挈家避猺贼趋城前守刘海闭不纳还则戕于贼间有入者海辄系之海又疑民阴为贼用妄加戮害贼缘是激怒众外攻内应城遂陷镛至开门纳来者为义冢瘗暴骸及民疫死者流亡日归城不能容别筑城东北居焉时贼屯境内者凡十余部而邓公长冯晓为之魁公长屯茅峒去城仅十里晓屯化州皆屡招不从镛一日屏驺从直抵茅峒道遇贼徒告曰我新太守也公长骤闻守至亟呼其党擐甲迎镛至下马入坐庭中公长见镛坦易从者止二人与其徒弛甲罗拜镛谕曰汝曹故良民迫冻馁耳前守动欲兵汝我今奉命为汝父母汝我子也信我送我归赉汝粟帛不信则杀我大军即至无种矣公长犹豫其党感悟皆泣下镛曰馁矣当食我公长为跪上酒馔既食曰日且暮当止宿夜解衣酣寝贼相顾骇服再宿将返公长遣数十骑送之见道傍裸而县树者询之皆诸生也言于公长而释之既达城下城中人皆大惊谓太守见执来绐降也尽登陴镛止骑城外独与羸卒入城取粟帛使载归公长益感泣遂焚其巢率党数千人来降公长既降诸贼次第纳款独晓恃险未服镛选死士二百人乘夜抵化州晓仓皇走匿获其妻子以归抚恤甚厚晓亦以五百人降已与佥事陶鲁败贼廖婆保他贼犯境者先后多败去境内大定上官交章荐五年擢按察副使分巡高雷二府益招剧贼梁定侯大六邓辛酉等处之内地分田与耕遂为官备他盗广西贼犯信宜岑溪皆击败之治绩闻赐诰命旌异遭丧服除改广西猺獞闻镛名相率远遁十四年兵部上其绥辑功赉银币寻进按察使荔浦贼来寇总督朱英以兵属镛击平之进食二品禄已迁左布政使旋以右副都御史巡抚贵州清平部苗阿溪者桀骜多智其养子阿剌有勇力横行诸部中守臣皆纳溪赂骄不可制镛以问中官及守帅皆为溪解镛乃行部至清平闻指挥王通晓大义询以时事通乃言溪所昵者指挥王曾总旗陈瑞公必欲致溪先得此二人溪可图也翼日镛大会将校诘责二人二人输实遂以计擒溪磔之群蛮震慑鸡背苗恃险为乱亦讨平焉镛居官廉仕三十余年皆在边陲触瘴成疾疏乞骸骨不许弘治二年召为工部右侍郎道卒年六十三平乐李时敏者为信宜知县亦以才武称尝与镛共平猺乱以功迁知化州粤人并称孔李　　张瑄
按明外史本传瑄字廷玺江浦人正统七年进士授刑部主事历郎中有能声景泰时赐敕为吉安知府俗尚巫迎神无休日瑄遇诸途投神水中瑄遘危疾父老皆言神为祟请复之瑄怒不许疾亦愈岁大饥陈牒上官不俟报辄发廪赈贷居八年用荐擢广东右布政使广西贼莫文章等越境陷连山瑄击斩之又破阳江贼周公辅新兴贼邓李保等既而大藤峡贼频陷属邑瑄坐停俸成化初韩雍平贼录瑄转饷劳赐银币给俸如初瑄勤于恤民按行所部督建预备仓六十二修陂塘圩岸四千六百增筑广川新会诸城垣一十二民德瑄惟恐其去既转左布政使会满九载当赴京军民相率乞留巡抚陈濂等为之请乃仍故任八年始以右副都御史巡抚福建平贼林寿六魏怀三等福安寿宁诸县邻江浙贼首叶旺叶春等负险瑄捕诛之余尽解散帝降敕劳之改抚河南发赵王见灂南乐王祁临漳王祁鋆汤阴王祁淫虐罪革冠服停禄有差议事入都陈抚流民振滞才十八事所司多议行黄河水溢瑄请赈且移王府禄米于他所留应输榆林饷济荒石取直八钱输榆林民大称便还理院事寻迁南京刑部侍郎久之进尚书务守故事晚节衰耄政颇宽纵二十年星变见劾帝不问居三年给事御史复劾之遂落职孝宗立复官致仕　　刘璋
按明外史本传璋字廷信延平人天顺初进士除户部主事进郎中会计精核吏不能欺成化中擢山东右参政岁凶疫大起同官五人染疫死者三矣璋不为阻遍走州邑赈饥疗疾民既得苏璋名亦盛着迁浙江右布政使寻转左岁亦不登军饷缺几为变璋先移他银给之而后以闻抉剔吏弊庶政为清二十年以右副都御史总督漕运兼巡抚淮扬诸府河南大饥宪宗纳主事张伦言诏输漕米二十七万石赈之璋念江淮舟素不入河汴乃募巨艘与习河势者运以往时年淮扬亦饥奏停田租蠲杂派仿富弼范仲淹救荒法行之多所全活御史谢文等劾督漕总兵官陈锐因及璋乃调抚郧阳又改四川严核有司赎罪谷积至百余万后比岁告凶赖以赈贷犹不足更请借粟湖广民乃得济刁农鹅儿诸番负险绝饷道督诸将讨平之增秩一级弘治初召为工部右侍郎已改户部进左侍郎擢南京礼部尚书七年工部尚书贾俊罢召璋代之时有诏访求善造铜鼓及能击者璋等言铜鼓出蛮方非宫掖所宜用今四方告灾正撤乐减膳之时岂宜为此非法之器骇人心而累圣德又言比四方水旱相仍河决地震不宜辄兴大工动大众征敛财贿乞停止不急以俟岁丰帝皆纳之初永乐间因征沙漠获羊万余令近京州县分牧岁纳羊毛价银九百余两谓之长生羊毛及是以府尹黄杰言有诏除免而中官复请征之璋执奏乃已璋廉静持大体继俊为工部制节谨度名与之亚而给事中胡易等劾不职大臣误及璋璋愤连疏乞休乃加太子少保乘传归敝屋萧然衣食仅给阅十六年卒　　周津
按明外史本传津字文济慈溪人成化二十年进士授行人宪宗崩捧哀诏南行至苏州巡按御史拥盖来迓津命撤之御史愧服北兵临边假贡献以觇虚实廷议推津往谕之敌见津风神&#然词义整厉咸罗拜去迁南京御史监龙江瓦屑二局榷务中贵觊干没百计之不能得守备中官蒋琮气凌百僚求见津不可一日治具佛寺属其僚邀之津及门始知遽策马去迁九江知府会瑞州盗起巡按御史奏调津九江民赴阙留不得扳辕器送者盈道既至瑞奏蠲逋赋与民休息上书都御史林俊请仿汉世听盗自相斩捕除其罪俊从之未几贼首王武果禽其党刘洪等以献有讹言贼将劫府狱者士民争逃窜津与通判甘文绍坚守不去文绍之仆因杀死囚四十余人有衔津者指以为罪系津狱二载津自以身为正官不委罪文绍部民挝登闻鼓讼冤始复官值刘瑾乱政罚米者再津酷贫民为代输累迁云南按察使镇守中官崔安隶人尝挞人至死捕正其罪黔国公沐&#家人有犯法治之无少贷&#亦重津有所追捕立遣之无后期迁右布政使滇池溢为患津谓必凿汉厂诸墩始保百年无事乃徙其居民而治之复开子河以杀其势遂为云南永利无后患迁广东左布政使以忧归卒　　杨子器
狄
云汉

按明外史本传子器字名父慈溪人成化末举进士历知&#山高平二县复移常熟故沅江知县狄云汉者太仓人也僦庐虞山下子器高其风即沙溪筑室数楹居之民输赋多后期下教先输者免耗后者递增赋乃毕输苏州诸水率由常熟白茆港入海侍郎徐贯既疏治之已而有涨沙当海口潮汐增淤水患如故子器相许浦塘便近可疏乃率民浚之遂为永利子器志行高洁负用世材历三县皆有实政其要归于岂弟擢吏部考工主事弘治十三年火筛寇边掠军民榆林城下支解二十余人而守将闭门不出于器请先按纵寇不击者罪然后合军进讨又言顷塞外荒馑寇迫饥馁故南来剽窃非有深计远谋我士马刍茭久已调集宜敕边将侦其出入如寇掠延绥则甘凉之兵出掠宁夏则大同之兵出出其所不趋趋其所不备乘间抵隙犁其巢穴宁患不得志哉兵尚马文升善其言下之边将时孝宗大开言路子器数有建白最后又陈二十事多见施行孝宗崩方营泰陵子器言下有水石不可用遂下诏狱南京御史贡安甫等争论救乃复官正德初历验封郎中时刘瑾尽逐诸翰林内阁有欲以子器补之者亟上书辞乃已尚书张彩媚瑾言部籍多浥损请尽输之内府瑾喜命徙置千步廊独子器争之自是累朝典制不可复稽惟验封考工二司以子器故犹存二三焉寻出为湖广参议与平郴桂山贼赉银币再迁河南右参政闻流贼方渡河而南急赴嵩县城守已策贼必犯汝州复驰赴之贼果至昼夜厉士民乘城贼乃引去历左右布政使卒官狄云汉尝领顺天乡荐治沅江以宽简称既归囊箧萧然唯故田二十五亩因自号余夫然硗不任耕时至断炊日亭午妻进麦粥辄啜粥怡然行吟如故竟寿考以终　　邹贤
按明外史本传贤字恢才安福人为诸生穷经履道督学黄仲昭雅重之登弘治九年进士授南京大理评事十五年应诏陈六事十八年又应诏陈宪纲律例七事时多不能从历福建佥事武平多山险为贼巢贤抚以恩信招其胁从率知县陈思诚擒斩贼首黄友胜及其党百五十人又偕副使姚镆参议郑毅馘巨贼百余级以疾告归贤性宽洪率直不立机阱居家孝友遇义敢为丧祭一循礼制士论称之　　杨茂元按明外史杨守陈传守陈子茂元字志仁成化十一年进士授刑部主事历郎中出为湖广副使改山东弘治七年河决张秋诏都御史刘大夏治之复遣中官李兴平江伯陈锐继往兴絷辱按察使茂元摄司事奏乞召还兴锐端委大夏疏入帝下山东抚按勘奏言所奏过实于是兴锐连章劾茂元妄而帝又入外戚张氏言遂遣锦衣逮之父老遮道诉乞归奏天子还我杨副使比陛见茂元长跪不伏帝益怒置之诏狱罪将不测会言者论救特谪长沙同知谢病归久之起安庆知府岁侵奏留漕粮四万石赈贷民德之迁广西左参政正德四年刘瑾恶茂元从父守随遂勒致仕瑾诛起官江西迁云南左布政使七年以副都御史巡抚贵州改南京都察院终刑部右侍郎子美璜以荫官南京中府经历武宗驻跸南京江彬有异志遣校卒分守诸城门且索门钥于中府美璜坚拒彬怒诬以他事遂下吏世宗立都给事中刘穆等白其状诏复官　　吴洪
子山　岩　昆
孙邦桢　曾孙焕

按明外史本传洪字禹畴吴江人年十二入乡校其学官严急诸生欲诉于御史逐之洪曰师可叛耶不署名成化十一年举进士除南京刑部主事历广东副使巡视海道兼理盐政&#弊皆剔除不入赢利有民为渔人所杀投池中其家意池旁居民及馆人杀之诉诸官械系数人且死洪以计廉得之置渔人罪释诸系者人以为神迁福建按察使武帅以犀珠走间道馈赆洪坚谢却之建宁延平民饥辄便宜发粟以赈汀漳军饷缺急取征商之羡给之军以无哗土猺世守者有所求乞三司集议洪曰不予且致变予之将遂为例不若以贷为名而姑予之众称善镇守中官衔布政使因其吏有微罪欲洪重惩以为使累洪厉声拒之乃止拜太仆卿历工部左右侍郎正德三年擢南京刑尚锦衣指挥邓炳者宁河王愈之裔也与从弟争所赐宅诏南京三法司核之未报炳兄弟复相奏诉刘瑾怒下之诏狱因责勘者稽缓洪及都御史张宪大理卿胡富并令致仕洪家居十三年卒赠太子少保子山岩同举正德三年进士少子&#嘉靖中亦举进士山字静之历刑部左右侍郎进尚书卒赠太子少保岩字瞻之由行人擢工科抗直敢言山东巡抚边宪所部州县四十七保定巡抚萧翀所部三十二皆为贼所陷下诏狱罪当死二人夤缘得输赎还职岩抗章论之且请诛副将白玉疏虽不行二人竟引疾去干清宫灾奏请罢养斥番僧遣还边兵辽东开元失事岩往按之抵都指挥陈钺等三人死而戍指挥佟宣等十六人边人耸服累迁都给事武宗遣中官尹辅督饶州磁器岩率同官力谏东南水利久不治岩以为言诏为责巡抚李充嗣世宗立极论安边伯许泰罪泰遂下狱时方遣主事三人出督宿逋岩奏停之中官祖臣榷真定竹木纵下虐民岩疏请罪臣并及内官监太监邵恩于是臣恩被切让逮治其下如律久之擢四川右参政卒&#终官严州知府山子邦桢嘉靖三十二年进士终陕西行太仆卿以清谨称&#孙焕万历四十二年进士历知海宁仁和内黄三县曹钦程劾周宗建词连焕坐削籍崇祯初召为御史劾中官崔文升文升遂得罪已请撤还诸边典兵内臣江南白粮乞附载漕舟免破民产时不能用以病归卒　　李堂
按明外史本传堂字时升鄞人成化末进士授工部主事榷芜湖关中使宋昂以采木至势甚张堂语昂木非中程毋擅取昂不敢肆所征足额而止迁郎中清宁宫灾孝宗以太皇太后寝室手敕亟营之堂计费请发内帑勿累民旦先役者入暮出后之手指笔记不假吏胥既事讫所费赢十之三督工大臣交荐之中旨优擢京职堂恳辞给事中周玺亦言传升渐及正途不可为训乃增秩二级越二年擢应天府丞邻境建平大饥民相聚掠敓或请加兵堂不可急调近县粟以济单骑谕之曰若奈何以救生故投死地众感泣解散仅挞为首者数人而去历南京光禄卿正德四年进右佥都御史提督操江召为工部右侍郎明年河决汴徐命兼佥都御史往治之堂条上方略谓河自兰阳仪封考城以南故道淤塞其流俱入贾鲁河经黄冈至曹县势甚弥漫冲梁靖杨家二堤决口淹曹单民田前侍郎崔岩亦尝修浚缘地高河淀随浚辄淤水杀不多而决口难塞今观梁靖以下地势最卑故众流奔注成河直抵沛县凡河流故道皆湮况河势北徙有如建瓴不但直趋梁靖其黄陵冈上下及杜胜集缕水堤俱受冲啮水行堤上抵安平镇甚近就使梁靖筑成而纳流无地必回激黄陵堤岸于运道尤可虑也今欲起大名三春柳地讫沛县飞云桥止筑堤三百十里防河北徙庶保运道无虞诏从之明年又奏铜瓦厢等堤岸崩&#陈桥集等处长堤浅薄请设副使一人专理其事部议以河道灾荒盗起宜并力速障决口余不急者须后遂召堂还止以副使领之未几被论致仕遂键户纂述十余年卒曾孙康先进士崇祯时累官礼部尚书　　唐龙
按明外史本传龙字虞佐兰溪人受业于同县章懋登正德三年进士除郯城知县御大盗刘六数败之加俸二等父丧服除征授御史出案云南钱宁义父参将卢和坐罪当死宁为奏辨下镇抚覆勘会遣官录囚受宁属须出和为龙所持卒正其罪土官凤朝明坐罪死革世职宁令滇人为保举而矫旨许之龙抗疏争寝其事再按江西疏趣张忠许泰班师三司官从宸濠叛者犹居位龙召数之曰胁从罔治谓凡民耳若辈读书食禄何腼颜乃尔立收其印绶擢陕西提学副使迁山西按察使召为太仆卿嘉靖七年改右佥都御史总督漕运兼巡抚凤阳诸府奏宽淮西官马种牛罢寿州正阳关榷税通泰二州虚田租及漕卒船料民甚德之召拜左副都御史历吏部左右侍郎陕西方大饥吉囊拥众临边延绥告警诏进龙兵部尚书总制三边军务兼理赈济赍帑金三十万以行龙奏行救荒十四事时吉囊居套中西抵贺兰山限以黄河不得渡用牛皮为浑脱渡入山后俺荅亦自丰州入套为患龙用总兵官王效梁震数败敌屡被奖赉召为刑部尚书大猾刘东山构陷建昌侯张延龄兴大狱延龄昭圣皇太后弟帝所恶也人莫敢直吏坐狱不穷竟去者数十人龙独执正东山罪大礼大狱及诸建言获罪者廷臣屡请宽不能得会九庙成覃恩龙录上充军应赦者四百十人率得宥所不原惟丰熙杨慎王元正马录吕经冯恩刘济邵经邦而已考尚书六年满加太子少保以母老乞归侍养久之用荐起南京刑部尚书就改吏部兵部尚书戴金罢召龙代之疏起诸废将白爵张凤李朝阳等太庙成加太子太保寻代熊浃为吏部尚书龙有才居官着劳绩及为吏部每事谘僚佐年老多疾辄为所欺御史陈九德劾前选郎高简罔上行私并论龙衰暮乃下简诏狱龙引疾未报吏科杨上林徐良辅复论简三罪杖简六十充军上林良辅以不早言罢职龙黜为民龙已有疾舆出国门卒后数年子修撰汝楫疏辨诏复官赠少保谥文襄龙故与严嵩善龙之罢实夏言主之而汝楫素谄事嵩得第一人及第官至左谕德后坐嵩党夺官　　周用
按明外史本传用字行之吴江人弘治十五年进士授行人正德初擢南京兵科给事中父忧服阕留补礼科已乞南仍改南京兵科谏迎佛乌斯藏及以中旨迁黜尚书都给事中等官且请治镇守江西中官黎安罪时多其直出为广东参议预平番禺盗有功历浙江山东副使擢福建按察使改河南右布政使代监司鞫南阳滞狱狱为之空嘉靖八年擢右副都御史巡抚南&#召协理院事历吏部左右侍郎以起废不当尚书汪鋐委罪僚属乃调用南京刑部就迁右都御史工刑二部尚书九庙灾自陈致仕用端亮有节概既罢中外皆惜之频有推荐久之以工部尚书起督河道数月改漕运未上召拜左都御史二品九年满加太子少保代唐龙为吏部尚书卒赠太子太保谥恭肃曾孙宗建自有传　　周思兼
按明外史本传思兼字叔夜华亭人少有文名嘉靖二十六年登第除平度知州躬巡郊野坐篮舆中饭一盂令乡民以次舁行因尽得闾阎疾苦状悉蠲除之王府奄人纵庄奴夺民产监司杖奴毙奄迫王奏闻巡抚彭黯令思兼谳之王置酒欲有所嘱竟席不敢言思兼阅狱词曰此决杖不如法罪当杖以王故加一等奄诬告罪当戍以王故末减监司竟得复故秩旁郡饥民掠食所司持之急且为乱上官檄思兼治之作小木牌数千散四郊令执牌就抚悉赈以钱谷事遂定入觐举治行第一当迁州人走阙下以请乃复留一年擢工部员外郎督临清砖厂士民遮道泣送同年生貌类思兼使经平度民竞走谒见非是各叹息去河将决思兼募民筑堤身立赤日中堤成三日而秋涨大发民免于灾进郎中出为湖广佥事岷府宗室五人封爵皆将军杀人掠赀财监司避不入武冈者二十年思兼廉得奸状缚其党悉系之狱五人藏利刃入思兼与揖而扪其臂曰吾为将军百口计将军乃为此曹死耶皆沮退乃列其罪奏闻悉锢之高墙还田宅子女于民遭内艰去官不复出居久之起广西提学副使未闻命而卒　　唐顺之
按明外史本传顺之字应德武进人祖贵户科给事中父宝永州知府顺之生有异禀稍长洽贯群籍年二十三举嘉靖八年会试第一改庶吉士座主张璁疾翰林出诸吉士为他曹独欲留顺之固辞乃调兵部主事引疾归久之除吏部十二年秋诏选朝官为翰林乃改顺之编修校累朝实录事将竣复以病告璁持其疏不下有言顺之欲远璁者璁发怒拟旨以吏部主事罢归永不复叙至十八年选宫僚乃起故官兼春坊右司谏与罗洪先赵时春请朝太子复削籍归卜筑阳羡山中读书十余年中外论荐并报寝倭&#江南北赵文华出视师疏荐顺之起南京兵部主事父忧未终不果出免丧召为职方员外郎进郎中出核蓟镇兵籍还奏缺伍三万有奇见兵亦不任战因条上便宜九事总督王以下俱贬秩寻命往南畿浙江视师与胡宗宪协谋讨贼顺之以御贼上策当截之海外纵使登陆则内地咸受祸乃躬泛海自江阴抵蛟门大洋一昼夜行六七百里从者咸惊呕顺之意气自如倭泊崇明三沙督舟师邀之海外斩馘一百二十沉其舟十三擢太仆少卿宗宪言顺之权轻乃加右通政顺之闻贼犯江北急令总兵官卢镗拒三沙自率副总兵刘显驰援与凤阳巡抚李遂大破之姚家荡贼窘退巢庙湾顺之薄之杀伤相当遂欲列围困贼顺之以为非计麾兵薄其营以火炮攻之不能克三沙又屡告急顺之乃复援三沙督镗显进击再失利顺之愤亲跃马布阵贼构高楼望官军见顺之军整坚壁不出显请退师顺之不可持刀直前去贼营百余步镗显惧失利固要顺之还时盛暑居海舟两月遂得疾返太仓李遂改官南京即擢顺之右佥都御史代遂巡抚顺之疾甚以兵事棘不敢辞渡江贼已为遂等所灭淮扬适大饥条上海防善后九事三十九年春汛期至力疾泛海度焦山至通州卒年五十四讣闻予祭葬故事四品但赐祭顺之以劳得赐葬云顺之于学无所不窥大则天文乐律地理兵法小则弧矢勾股壬奇禽乙莫不究极原委与王慎中切劘为古文洸洋纡折卓然大家尽取古今载籍剖裂补缀区分部居为左右文武儒稗六编传于世学者不能测其奥也生平苦节自励辍扉为&#不饰裀褥又闻良知说于王畿闭户兀坐匝月忘寝多所自得晚由文华荐商出处于罗洪先洪先曰向已隶名仕籍此身非我有安得侔处士顺之遂出然闻望颇由此损崇祯中追谥襄文子鹤征隆庆时进士历官太常卿亦以博学闻　　吴廷举
按明外史本传廷举字献臣其先嘉鱼人祖戍梧州遂隶戎籍成化末举进士除顺德知县总督屠滽属修中贵人先祠不可滽恨之市舶中官市葛以二葛与之曰非产也中官大怒御史汪宗器亦恶廷举曰彼专抗上官市名耳会廷举毁淫祠二百五十所撤其材作堤葺学宫书院宗器谓有所侵盗执下狱按之不得间惭而止为县十年滽方居吏部稍迁成都同知忧归补松江用尚书马文升刘大夏荐擢广东佥事从总督潘蕃讨平南海清远诸盗正德初历副使发总镇中官潘忠二十罪忠亦讦廷举他事逮系诏狱刘瑾矫诏命枷之十余日几死戍雁门旋赦免杨一清荐其才擢江西右参政败华林贼于连河从陈金大破姚源贼其党走裴源复从俞谏破之贼首胡浩三既抚复叛廷举往谕为所执居三月尽得其要领诱之使携及廷举得还浩三果杀其兄浩二营中内乱廷举进兵乘之遂禽浩三会与副使李梦阳不协奏梦阳侵官因乞休不俟命竟去坐停一岁岁俸起广东右布政使复佐金平府江贼十二年擢右副都御史赈湖广饥已复出湖南定诸夷疆地时宁王宸濠逆颇有端疏陈江西军政六事为预防计世宗立召为工部右侍郎旋改兵部上疏自劾因历诋陆完王琼梁储及少傅蒋冕而自以己昔居宪职无一言乞罢黜以儆幸位时完早得罪琼及储已罢去廷举借以倾冕冕遂求罢帝慰谕之冕复言臣与廷举交四十年臣扈驾南巡廷举数抵臣书誉臣今痛诋讦臣不罢何以谢良友帝颇不直廷举调为南京工部冕固请留之不听嘉靖元年廷举复乞休寻以灾异复自求罢劝帝修德应天因奏行其部兴革十二事寻就改户部迁右都御史巡抚应天诸府长洲知县郭波以事挫织造中贵张志聪志聪伺波出执波倒曳之车后典史萧景腆操兵教场急率兵救波扼志聪吭落其帽百姓尽登屋飞瓦击志聪志聪遂诬波殴敕使波景腆俱被逮廷举具白志聪贪黩状帝乃降波五级调腆远方志聪亦召还三年以大礼议未定请如洪武中修孝慈录故事令两京部寺台省及天下督抚各条所见并询家居老臣采而行之汇为一书以诏后世时已定称本生考帝意不慊给事中张原劾廷举首鼠两端阴附异论刘&#复劾廷举欺罔九罪不报寻改南京工部尚书辞不拜称疾乞休帝慰留已复辞且引白居易张咏诗多诙啁中复用呜呼字帝怒以廷举怨望无人臣礼勒致仕廷举面如削瓜衣敝带穿不事藻饰言行必自信人莫能夺初在太学时兄事罗&#&#病痢仆死自煮药饮之负以如厕一昼夜数十反&#尝语人曰献臣生我廷举好薛瑄胡居仁学尊事陈献章居湫溢亡郭外田有书至万万卷及卒总督姚镆为庀其丧隆庆中追谥清惠弟廷弼举于乡廷举枷吏部前廷弼卧其械下刑部主事宿进曰两人死我何用生奏记张彩得释　　任环
按明外史本传环字应干长治人嘉靖二十三年进士历知广平沙河滑县并有能名迁苏州同知倭患起长吏莫娴兵革环性慷慨独以身任之三十一年闰三月率罢卒御贼保山洋小校张治战死环奋前搏贼相持数日贼遁去寻犯太仓环驰赴之尝遇贼短兵接身被三枪几殆宰夫捍环出之贼亦引去已而复至环裹疮出海击之怒涛作操舟者失色环意气弥厉竟败贼俘斩百余复连战阴沙宝山南沙皆捷遂擢按察佥事整饬苏松二府兵备倭剽掠既厌悉归惟南沙三百人舟坏不能去环与总兵官汤克宽列兵守之数月贼大至与旧倭合掠华亭上海诸县环等被劾得宥逾年贼犯苏州城闭乡民绕城号环尽纳之全活数万计副将解明道击退贼论前后功进环右参政贼掠常熟环率知县王铁破其巢焚舟二十七未几贼掠陆泾坝都督周于德败绩环偕总兵官俞大猷击败之焚舟三十余贼犯吴江环大猷击败之莺胫湖贼奔嘉兴顷之三板沙贼夺民舟出海环大猷袭败之马迹山其别部屯嘉定者火爇之尽死论功荫一子副千户母忧夺哀贼屯新场环与都司李经等率永顺保靖兵攻之中伏保靖土舍彭翅等皆死环停俸戴罪贼平环乞终制许之逾二年卒年四十给事徐师曾颂其功诏赠光禄卿再荫一子副千户建祠苏州春秋致祭环在行间与士卒同寝食所得赐予悉分给之当军事急终夜露宿或数日绝&#尝书姓名于肢体曰战死分也先人遗体他日或收葬将士皆感激故所向有功　　吴成器
按明外史任环传时休宁吴成器者由小吏为会稽典史倭三百余劫会稽为官军所逐走登龛山成器遮击尽殪之未几又破贼于曹娥江擢浙江布政司经历丁艰总督胡宗宪奏留之擢绍兴通判论功进秩二级成器与贼大小数十战皆捷身先士卒进止有方略所部无秋毫犯士民率于其战处立祠祀之以限资格不获显擢后改武秩焉　　杨豫孙
按明外史江沼传沼同年进士华亭杨豫孙字幼殷以南京吏部主事历太常少卿提督四译馆时徐阶秉国豫孙其里人颇见重凡人才进退国事可否多所咨决朝士有求于阶者日辐辏豫孙门豫孙逊谢之终不止乃力求出外以右佥都御史巡抚湖广政尚宽平部内无事隆庆元年召拜大理卿未上卒临终戒家人无受赙遗其持守有足称者　　宋景
按明外史本传景字以贤奉新人弘治末进士知睢州约己爱民以廉辨称正德五年入为河南道御史故事知州无改御史者刘瑾创之也瑾诛景引疾去家居七年提学佥事田汝籽荐起之景亦不赴嘉靖三年以巡抚盛应期荐补浙江佥事甫数月闻母病复弃官归母卒哀毁绝勺水者五日服除进山西副使汾州介休饥民聚为盗杀守御指挥势寝盛景率兵讨捕树帜军中下令曰民被胁者赴此即贳死贼望见咸投戈归命乃擒其魁斩之抚其余党一境以安预平青羊山贼及改潞州为府设平顺县景经理之绩为多四迁山西左布政使太原地瘠赋繁民多逃徙所遗田赋皆责之见户景请召人佃种而轻其赋且定九则派征民赖其利再迁南京右副都御史总督粮储召为左副都御史迁刑部左侍郎历南京吏工二部尚书改兵部参赞机务奏裁守备参随私人免马快船帮役汰革冗费省公私钱六十余万二十五年入代周用为左都御史景练达国体而志行刚方不通私请以人望召用缙绅倚之为重会计吏景尽心简别以劳致疾卒赠太子少保吏部尚书谥庄靖　　顾珀
按明外史本传珀字载祥晋江人弘治十二年进士除虹县知县再补旌德讼至立剖旁县有滞狱咸来质成尤以广积贮为事岁饥民赖以济擢知和州值大饥倾仓庾赈之不俟奏报檄督逋赋急民不能应召富商激以义使贷输官及秋偿之州有芦洲久为势家侵佃珀责输课毋敢违者历兵部郎中先是军士以功授职犹摄丁补伍珀请行印绶监核实即释户丁为编氓转湖广督粮参议诸卫屯田多濒江堤岸不修屯额大损乃稽积岁所负军士月粮石折银三钱而筑堤一丈者倍给之军皆踊跃不逾时堤成请告归嘉靖初用荐起四川副使威茂二州地连松潘番人时出没为患珀修城堡募材勇核赏番余银得万两雇民凿石坎开衢路以通往来初番人入贡多挟刀乘间剽掠珀禁毋挟诸番帖然历江西左布政使入为南京太仆卿见近郊屯田荒而不耕曰此惧逋租为累耳乃令垦辟后止征见租屯额足就迁太常八年代杨果为南京户部右侍郎署部务上便宜十二事多报可十三年南京太庙灾自陈致仕去家居十余年以德善化其乡卒赠右都御史　　张羽
张
羽附

按明外史本传羽字伯翔南郑人弘治十八年进士授行人正德二年擢御史出按山东内阁属其门生察之乃贪猾吏按法奏黜之十年寇大入陕西纵掠羽偕同官劾总督邓璋边宪陈璘总兵官潘浩王勋镇守中官张昭王竞失律有诏核治羽为人伉直不善趋时出为广平知府至则勤于政事惩豪猾恤鳏寡兴学校达下情治甚有声有寡妇与僧通惭其子之谏也赴井死主者坐子大辟羽曰妇无行而子止之何罪顾可杀子绝其父嗣乎乃得释会河间缺知府吏部侍郎廖纪欲得羽守其乡郡乃调河间士民泣送扳舆不得行河间有无赖子数十人横于乡羽召甲长诘之曰若为一方长顾不缉奸宄使患苦吾父老罪当治今姑贷若罪其密察以告于是豪猾皆敛迹武宗南巡诸府县多缘供张为奸惟河间取办官帑民无所扰嘉靖元年迁山西参政分守大同巡抚张文锦不恤下禾未熟辄急催科军民惶骇羽谏不听出即榜弛其限人情始安迁江西按察使进贵州左布政使吏以故事进羡金却不纳为籍记于官八年入为南京太仆卿俄改大理迁南京工部右侍郎葺国学号舍数百间以处诸生而痛惩奸宄至数十辈主事王度常捕治大猾滕氏后京察吏部中腾飞语拟黜度羽争之曰滕氏横留都无弗知者独度能治之顾反见黜耶由是度得免居六年再乞休不允入都考绩还道卒羽性孝七岁时母病头虫作苦羽默取吞虫不复生父在什邡病笃羽日夜泣而奔比及境昏不能辨路忽有笛声导之前既至乃止父病亦寻愈人以为孝感同时又有泰兴张羽进士正德初由海宁知县入为御史巡按云南所部故有银场中官采取久为民害羽奏罢之而中官张伦复力争户部尚书孙交持之竟如羽议出为保定知府历河南左布政使亦有称于时　　马卿
按明外史本传卿字敬臣林县人年十七举于乡登弘治末年进士对策言政事之柄握于司礼刑法之权移于厂卫时人异之改庶吉士授户科给事中出为大名知府时群盗充斥岁复凶灾卿防赈有方民咸安之佥都御史宁杲既败厚赂张永求复官剿贼永讽言官论荐卿闻奋袂詈之已中旨复杲官巡抚畿辅而卿顾为其属吏杲挟憾欲困卿毫举无所得令供军需二千两卿谓得檄乃敢发杲不得已予之其强毅不挠如此迁浙江副使改督山西学校历浙江左布政使嘉靖三年中官吴勋督织造多纵恣卿与巡按御史欧珠共裁抑之檄杭州知府查仲道以平价易物料勋无所牟利乃劾卿仲道抗命遂逮二人下诏狱珠及言官李锡郑本公朱实昌等交章论救乃谪卿鹤庆知府仲道盐运同知而珠亦贬官卿至任谒镇守中官不为礼抗言曰吾不过再系而已中官改容谢之漾江西至登和地亢乏水或言丽江可疏而灌也卿乃移牒丽江作漾江堰高丈许广如之沿江置渠旬日而就遂为永利均徭平赋推诚布化民甚德之土官凤朝文叛丽江土官木公妻朝文女兄也其兵悍众虑助逆卿移牒谕曰汝兵诚悍然赖累朝恩致然汝叛朝廷兵岂不能叛汝丽江人欲得汝位者何限顾畏朝廷威镇之且朝文不有其君与其兄何有于汝木公感激发兵二千援会城朝文遂失势迁云南参政进按察使卿性强直有才略善处艰剧巡按御史刘臬重之请召卿贰六部赞国大猷大同巡抚蔡天佑亦荐卿自代皆不报寻迁福建左布政使历右副都御史总督漕运巡抚江北卒　　邹守愚按明外史本传守愚字君哲莆田人嘉靖五年进士授户部主事监视草场及马牛诸仓时马多羸死中官冒支刍粟守愚劾置之理历郎中出为广州知府辨诬狱释滞囚至数百人新会人激于征逋聚海舶为变监司招之不应曰必邹府君来守愚单骑往谕遂就抚时议征安南诏两广各增设副使一人办其事广西则属之副使翁万达而广东以任守愚会父忧去服除补江西副使转湖广右参政常德饥便宜发长沙备兵米赈之全活甚众初守愚官江西忤大学士夏言及是请托复不应言怒二十六年计吏属吏部罢之侍郎徐阶持不可乃得调用久之以荐起山东右参政累迁河南左布政使巨盗师尚诏陷归德及鹿邑柘城人心惴恐守愚与僚属缮军器募壮勇储糗粮为捍御计巡抚杨宜知其才军事咸属之时无赖子附贼者众守愚以涣群携党莫急于招降乃下令首罪军门者释勿问于是降者相望贼势顿衰再战遂破灭之三十三年以右副都御史代宜巡抚岁旱汴河溢盗起梁宋间守愚善绥驭旋就宁谧明年入历户部左右侍郎又明年山西陕西河南地大震民压死无算敕守愚往祭其山川发帑金赈济守愚驰驱七十日所过赈贫民掩露胔遂以劳卒赠右都御史予一子官谥襄惠　　胡铎
按明外史本传铎字时振余姚人弘治末举进士改庶吉士正德二年授刑科给事中出勘宁夏失事状持正无私参将霍忠以下多获罪会焦芳附刘瑾攻谢迁建议余姚人不得为京官出铎河东盐运副使瑾败迁福建佥事分巡建宁兴教化辨冤抑巡按御史列其善政二十事以闻就迁提学副使教士先理学特严朱陆之辨诸生化之时王守仁以良知教学者其说颇近陆铎与守仁书辩之守仁不答嘉靖初迁湖广参政遭母忧哀毁尽礼三年不履城市起补河南再迁云南左布政使库有羡金数千吏告此无碍官帑例得归公铎曰无碍于官不有碍于民乎叱之十二年入为顺天府尹坐乡武进题稍缓改南京太仆卿帝一日念之问常日阔面府尹安在吏部因推铎刑部右侍郎未上卒铎与张璁同举于乡深相得初大礼议起璁首主考献王铎意与合璁要之同署铎曰当俟数年后群情尽洽而后徐以入告默为转移以兴义起之礼如欲借为终南之径则非铎所敢知也璁议遂上旋被召铎方服阕赴京璁又固要同疏铎复书谢之且与辨继统之义璁亦采用其言大礼既定铎又贻书曰阁下以一人挽天下已成之议可谓得行其志矣而祸流搢绅国之元气从此伤焉今惟劝止召还议礼诸人养以和平之福斯为克终其美若直情任之则申商之续矣璁不能从遂至为世大诟铎与王守仁同乡而不宗其学与张璁同欲考献王而不因以取高位世称其能独立焉　　张大轮按明外史李沧传大轮字用载东阳人正德九年进士历刑部郎中迁建宁知府有酗酒弒兄者贿有司久不决大轮至立正其罪时久旱即大雨移知常州省白粮耗费万金以杂税抵武进宜兴浮赋民称德焉迁福建副使终江西参政以德行闻　　熊桴
按明外史本传桴字元乘江夏人嘉靖二十九年进士授太仓知州居二年倭患忽起首薄太仓城桴坚守五日贼不能破解去而巡按御史误劾桴失事诏降边方杂职士民走阙下讼冤得留任三十四年松江倭泊三丈浦者登舟欲遁桴督水师追击之斩首一百三十沉其七舟捷闻迁苏州同知佐巡抚曹邦辅讨平浒墅倭寇赐银币明年再以备倭功被赐寻擢苏松兵备佥事驻太仓桴为人公忠多智略大小三十余战斩获多屡迁右参政兼副使兵备如故巡抚翁大立荐桴调兵食守危城屡奏绩效请久任责成功制可桴于是以兵暇建崇明福山川沙柘林吴淞江五城开杨林瓦浦虹江白茆四渠民德之久之迁陕西按察使大计被劾责降山东参政进浙江右布政使隆庆改元以海寇曾一本扰广东拜桴右佥都御史巡抚其地桴拊循士民发千金赈贷罢鱼盐逋课檄州县行保甲造战舰百有六十区画周悉二年七月一本率众犯福建桴偕总督张瀚会福建兵出海追击俘斩七百人死水火者万计明年又讨平大埔贼黎成之等时一本虽败兵犹强复攻破碣石诸卫参将耿宗元御下素严声言欲斩败将周云翔廖凤等诸人惧谋作乱宗元方阅兵遽鼓噪跃起手刃之执通判潘槐遂与贼合事闻桴坐停俸戴罪既而贼为总兵官郭成所灭桴以运筹功赉金币其年七月大发兵偕总督刘总兵官俞大猷等进讨一本禽之余党悉平论功进右副都御史荫一子官桴竟以劳卒于军给事中陈吾德颂其功言桴承命入境正山海寇盗陆梁之日重以叛卒内讧人心恟惧而桴奋身督战蒙犯瘴疠甫奏肤功遽以身殒褒恤之典宜异常伦乃赠兵部左侍郎予祭葬　　吴时来
按明外史本传时来字惟修仙居人嘉靖三十二年进士授松江推官摄府事倭寇犯境乡民妻子趋城时来悉纳之客兵犷悍好剽掠时来以恩结其长犯即行法无哗者贼攻城骤雨城坏数丈时来以劲骑扼其冲急兴版筑三日城复完贼乃弃去擢刑科给事中劾罢兵部尚书许伦宣大总督杨顺及巡按御史路楷皆严嵩私人嵩疾之甚会将遣使琉球遂以命时来三十七年三月张翀董传策与时来同日劾嵩而翀及时来皆徐阶门生传策则阶邑子时来先又官松江于是嵩疑阶主使密奏三人同日构陷必有人主之且时来乃惮琉球之行借端自脱帝入其言遂下三人诏狱严鞫主谋者三人濒死不承主狱者乃以三人相为主使谳上诏皆戍烟瘴时来得横州隆庆初召复故官进工科给事中条上治河事宜又荐谭纶俞大猷戚继光宜用之蓟镇专练边兵省诸镇征调帝皆从之抚治郧阳佥都御史刘秉仁被劾且调用时来言秉仁荐太监李仁无大臣节秉仁遂坐罢帝免丧既久临朝未朝发言时来上保泰九札报闻寻擢顺天府丞隆庆二年拜南京右佥都御史提督操江迁巡抚广东将行荐所属有司至五十九人给事中光懋等劾其滥举会高拱掌吏部雅不喜时来贬云南副使复为拱门生给事中韩楫所劾落职闲住张居正当国抑不用万历十二年始起湖广副使俄擢左通政改历吏部左侍郎十五年拜左都御史故事大臣去国率进官乘传岁给夫廪至是寖失其制时来因南京尚书袁洪愈去位历陈旧典请加礼老臣于是严清陆树声俱加太子少保与张瀚何维柏等九人并给夫廪如制诚意伯刘世延怙恶数抗朝令时来劾之下所司讯治时来初以直言窜声震朝端再遭折挫沈沦十余年晚节不能自坚委蛇执政间持禄保位而已连为饶伸薛敷教王麟趾史孟麟赵南星王继光所劾时来亦连章乞休归未出都卒赠太子少保谥忠恪寻为礼部郎中于孔兼所论夺谥　　赵锦
按明外史本传锦字元朴余姚人嘉靖二十三年进士授江阴知县征授南京御史寻清军云南三十二年元旦日食锦以为权奸乱政之应驰疏劾严嵩罪其略曰臣伏见日食元旦变异非常又山东徐淮仍岁大水四方频地震灾不虚生昔太祖高皇帝罢丞相散其权于诸司为后世虑至深远也今之内阁无宰相之名而有其实非高皇帝本意大学士严嵩以佞奸之雄继之怙宠张威罔不自专人有违忤必中以祸有司望风惕息以至希宠干进之徒妄自贬损称号不伦廉耻扫地真有臣所不忍言者陛下安得而知之自嵩辅政以来惟恩怨是酬惟货赂是敛群臣惮阴中之祸而忠言不敢直陈盖缘权臣行私将吏风靡以掊克为务以营竞为能致朝廷之上用者不贤贤者不用赏不当功罚不当罪陛下欲致太平则群臣不足承德于左右欲遏戎寇则将士不足御侮于边疆财用已竭而外患未见底宁民困已极而内变又虞将作陛下躬秉至圣忧勤万几三十二年于兹矣而天下之势其危如此非嵩之奸邪何以致之臣愿陛下观上天垂象祖宗立法之微念权柄之不可使移思纪纲之不可使乱立斥罢嵩以应天变则朝廷清明法纪振饬寇戎虽横臣知其不足平矣当是时杨继盛以刻嵩得重谴帝方蓄怒以待言者而锦疏适至帝震怒遣使逮治于是锦万里就征屡堕槛车濒死者数矣既至下诏狱拷讯榜四十斥为民父埙时为广西参议亦投劾罢锦家居十五年穆宗即位起故官擢太常少卿未上进光禄卿隆庆元年以右副都御史巡抚贵州破禽叛苗龙得鲊等宣慰安民素桀骜畏锦为效命入为大理卿历工部左右侍郎尝署部事有所争执万历二年迁南京右都御史改刑部尚书张居正遭丧南京大臣议疏留锦及工部尚书费三旸不可而止移礼部又移吏部俱在南京锦以居正操切颇訾议之语闻居正令给事中费尚伊劾锦讲学谈禅妄议朝政锦遂乞休去居正死给事御史交荐起故官十一年召拜左都御史锦素负物望御史李植江东之诸人推毂甚力而植等方攻大臣诸大臣申时行许国杨巍辈皆杜门求去朝端哗然锦疏言言官劾大臣当权其生平人品事业不宜概诋毁乞慰谕大臣责御史言过以存国体帝然之下诏戒谕诸大臣获安是时方籍居正赀产锦言世宗籍严嵩家祸延江西诸府居正私藏未必逮严氏若加搜索恐贻害三楚十倍江西民且居正诚擅权非有异志其翊戴冲圣夙夜勤劳中外宁谧功亦有不容泯者今其官荫赠谥及诸子官职并从褫革已足示惩乞特赐哀矜稍宽其罚不纳二品六年满加太子少保加兵部尚书掌院事如故其冬以继父丧归十九年召拜刑部尚书年七十六矣再辞不许次苏州卒赠太子太保谥端肃锦始终励清操笃信王守仁学而教人则以躬行为本始忤严嵩得重祸及之官贵州道嵩里见嵩葬路旁恻然悯之属有司护视后忤居正罢官居正被籍复为营救人以是称锦长者　　王遴
按明外史本传遴字继津霸州人嘉靖二十六年进士除绍兴推官入为兵部主事历员外郎峭直矜节概不妄交惟与同官杨继盛善继盛劾严嵩及其孙效忠冒功事下部覆世蕃自为&#以属武选郎中周冕冕发之反得罪尚书聂豹惧趣所司以世蕃&#上遴直前争豹怒竟覆如世蕃言继盛论死遴为资粥饘且以女字其子应箕嵩父子大恚摭他事下之诏狱事白复官及继盛死收葬之迁山东佥事再迁岢岚兵备副使有威名为巡抚所忌劾去官民相率讼冤诏许起用四十五年擢右佥都御史巡抚延绥寇大入定边固原总兵官郭江战殁总督陈其学陕西巡抚戴才坐免遴贬俸一秩隆庆改元寇六入塞皆失利去而御史温如玉论遴不已解官候勘后御史杨&#勘上其功遂以故官巡抚宣府总兵官马芳骁勇寇不敢深入遴乃大兴屯田边储赖之秩满进右副都御史寻召拜兵部右侍郎省亲归起协理戎政神宗立张居正秉政遴其同年生然雅不相能会议阅边遴请行命往陕西四镇峻绝馈遗事竣遽移疾归居正殁始起南京工部尚书寻改兵部参赞机务守备中官丘得用滥役营军遴奏禁之因奏行计安留都十二事召拜户部尚书先奉诏蠲除及织造议留共银百七十六万余两命于太仓库补进遴言陛下历十余年之储积仅三百余万今因一载蠲除即收补于库计十余年之积不足偿三年取补之资矧金花额进岁当百万自六年以后增进二十万今合六年计之不啻百万矣库积非源泉岁进不已后将何继因言京通二仓粮积八百万石足供九年之需请量改折百五十万石三年而止诏许一年时尚宝丞徐贞明御史徐侍请开京东水田遴力赞之议遂决故事户部银专供军国不给他用帝大婚暂取济边银九万两为织造费至是复欲行之遴执争未几诏取金四千两为慈宁宫用遴又力持皆不纳已陈理财七事请崇节俭重农务督逋负惩贪墨广储蓄饬贡市帝报曰事关朕躬者已知之饬所司议行时释教大盛遴请汰其壮者归农聚众修斋者坐左道罪礼部尚书沈鲤请如遴言诏已许后妃宦官多言不便事中止改兵部尚书辽东总兵官李成梁赂遗遍辇毂不敢至遴门遴在户部频执争已为中官所嫉会帝阅寿宫中官持御批索马遴以为题本当钤印司礼传奉由科转发部无径下部者援故事执奏帝不悦大学士申时行尝以管事指挥罗秀属遴补锦衣佥书遴格不许时行乃调旨责遴擅留御批失敬上体御史傅光宅黄纪贤顾云程李管因交章劾遴遴乞休去张佳代之给事中张养蒙言罗秀本太监滕祥奴贿入禁卫往岁营佥书尚书遴持正为所中伤去未几秀即躐用物议沸腾于是黜秀佳亦罢遴虽退声望愈重以年高存问者再三三十六年卒赠太子太保天启中追谥恭肃　　李世达
按明外史本传世达字子成泾阳人嘉靖三十五年进士授户部主事改吏部历考功文选郎中与陆光祖并为尚书所倚隆庆初丁曾祖忧起右通政历南京太仆卿万历二年以右佥都御史巡抚山东寻进右副都御史总理河道未上改抚浙江旋移疾归起督漕运兼巡抚凤阳黄河南侵淮安告惊世达请修石堤捍城宝应泛光湖风涛险恶岁漂溺请开越河杀水势俱报可迁南京兵部右侍郎召改户部复改吏部进左侍郎擢南京吏部尚书就改兵部参赞机务俄召为刑部尚书中官张德殴人死世达请置于理刑科唐尧钦亦言之德遂属吏大兴知县王阶坐挞乐舞生下吏帝密遣两校尉侦之谳日为巡风主事孙承荣所拒校尉还奏帝怒诘世达世达言侦伺非大体承荣竟夺俸东厂太监张鲸有罪言官交劾帝曲贷之世达执奏帝乃屏黥于外驸马都尉侯拱宸仆毙平民抵法世达请并坐拱宸乃革其任命国学肄礼罪人焦文粲法不当死帝怒入之会朝审命户部尚书宋纁主笔世达言于纁薄文粲罪忤旨诘问复据法以对帝卒不从时帝燕居多暴怒近侍屡以非罪死世达因灾异上书以讽浙江饥或请令罪人出粟除罪世达言法不可废宁赦毋赎赦则恩出于上法犹存赎则力出于下人滋玩识者韪之改左都御史兵马指挥何价虐死三人御史刘思瑜庇之世达劾奏帝鑴思瑜秩复劾罢御史韩介等数人帝深恶言官下诏申饬责以挟私报复世达言效忠持正者语虽过激心实无他即或心未可知而言不可废并宜容纳惟缄默依阿然后加黜罚则谠言日进邪说渐消报闻廷臣请建储多获谴世达言列圣御极但有皇嗣即行册立未尝舍长以待嫡其出讲多在冲龄无过时而废学者且诸臣为国任事直言触忌以为沽名而罪之非所以劝直也帝皆不省二十一年与吏部尚书孙鑨同主京察斥政府私人殆尽考功郎中赵南星被劾贬官世达力争之反除南星等名遂求去不许其秋吏部侍郎赵用贤以绝婚事被讦世达白其无罪郎中杨应宿郑材疏诋世达遂连章乞休去归七年卒赠太子太保谥敏肃　　曾同亨
按明外史本传同亨字于野吉水人父存仁云南布政使同亨举嘉靖三十八年进士授刑部主事改礼部迁吏部文选主事故事丞簿以下官听胥吏铨注同亨悉躬亲之与陆光祖李世达齐名隆庆初为文选郎中荐用遗佚几尽进太常少卿请急去万历初起大理少卿历顺天府尹以右副都御史巡抚贵州御史刘台得罪张居正同亨台姊夫也给事中陈三谟欲并逐之奏同亨羸不任职诏调南京遂移疾归九年京察拾遗给事中秦耀御史钱岱等复希居正指列同亨名勒休致居正卒起南京太常卿召为大理卿迁工部右侍郎督治寿宫节浮费三十余万由左侍郎进尚书军器自外输率不中程奏请半收其直又请减织造之半皆报可汝安王妃乞桥税同亨拒之帝竟如妃请内府工匠隆庆初数至万五千八百人寻汰二千五百人而中官滥增不已同亨疏请清厘已得旨中官复奏寝之给事中杨其休疏争弗纳同亨弟干亨请裁冗员以裕京费京卫诸武臣谓减己月俸也大哗伺同亨出朝围而噪之同亨再乞休不得请九门工成加太子少保力乞去诏乘传归起南京吏部尚书辞不拜久之再起故官累辞乃就职税使所在虐民同亨极谏三十三年大计京官与考功郎徐必达持正不挠是年北察失执政意中旨留给事中钱梦皋等南察及同亨自陈疏亦久不下同亨适给由入都遂引疾诏加太子太保致仕同亨初入吏部严嵩其乡人尚书吴鹏则父同年也同亨无私谒尝止宿署舍弥月不归雅与罗汝芳耿定向善尚书杨博痛诋伪儒同亨曰此中多暗修非可概斥即使阳假名义视呈身进取恬不知耻者孰愈哉卒年七十有五赠少保谥恭端　　徐甫宰
按明外史本传甫宰字允平浙江山阴人嘉靖中举顺天乡试除武平知县武平当闽粤交多盗甫宰筑城立堡者三上官以程乡盗薮调之往既平朝曦超擢潮州兵备佥事添注剿寇任一子千户已而程乡贼温鉴梁辉等合上杭贼窥江西平远知县王化遮击之檀岭贼败奔瑞金副使李佑三战皆捷贼由间道归程乡甫宰讨擒之余党悉平赉银币已补潮州分巡佥事兼理兵备事东莞水兵徐永泰等乱停俸讨贼甫宰已疾亟乞归未几卒　　吴桂芳
按明外史本传桂芳字子实新建人嘉靖二十三年进士授刑部主事有崔鉴者年十三忿父妾凌母手刃之桂芳为着论拟赦尚书闻渊曰此董仲舒春秋断狱柳子厚复雠议也鉴遂得宥及渊入吏部欲任以言职会闻继母病遽请归留之不可起补礼部历迁扬州知府御倭有功迁俸一级又建议增筑外城扬有二城自桂芳始历浙江左布政使进右佥都御史巡抚福建父丧归起故官抚治郧阳寻进右副都御史总理河道未任两广总督张臬以非军旅才被劾罢部议罢总督改桂芳兵部右侍郎兼右佥都御史提督两广军务兼理巡抚两广群盗河源李亚元程乡叶丹楼连岁为患潮州旧倭屯据邹塘桂芳先讨倭以降贼伍端为前驱官军继进一日夜克三巢焚斩四百余人帝深嘉之令与南&#提督吴百朋乘胜灭贼而新倭寇福建者为戚继光所败方流入境桂芳百朋会调土汉兵乘其初至急击之倭惧悉奔甲子崎沙夺渔舟入海暴风起皆覆溺死脱者还海丰副总兵汤克宽擒斩殆尽因建议设海道副使割东莞以西至琼州领番人市泊更设海防佥事巡东莞以东至惠潮专御倭寇又进讨亚元丹楼平之降贼王西桥吴平已抚复叛西桥掠东莞败都指挥刘世恩兵执肇庆同知郭文通以求抚桂芳擒斩之进讨平平初据南澳为戚继光俞大猷所败奔饶平凤凰山掠民舟出海自阳江奔安南桂芳檄安南万宁宣抚司进剿遣克宽以舟师会之夹击平万桥山下乘风纵火平军死无算禽斩三百九十余人参将傅应嘉言平已禽后复云溺死福建巡抚汪道昆奏闻桂芳不肯曰风火交炽时何以知其必死也平党林道干复窥南澳时议设参将戍守桂芳言澳中地险而腴元时曾设兵戍守戍兵即据以叛此御盗生盗也不如戍柘林便从之召为南京兵部右侍郎寻改北部隆庆初转左以疾乞归言官数论荐万历三年冬即家起故官总督漕运兼巡抚凤阳明年春桂芳以淮扬洪潦奔流惟云梯关一径入海致海涌横沙河流泛溢而兴盐高宝诸州县所在受灾请益开草湾及老黄河故道以唐入海之路修筑高邮东西二堤以蓄湖水皆下所司议行未几草湾河工告成是年秋河决曹县徐州桃源给事中刘铉疏议漕河语侵桂芳桂芳疏辨曰草湾之间以高宝水患冲啮疏以拯之非能使上游亦不复涨也今山阳以南诸州县水落布种斗米四分则臣斯举亦既得策矣若徐邳以上非臣所属臣何与焉因请罢御史邵陛言诸臣以河涨归咎草湾阻任事气乞策励桂芳益底厥绩而诘责河臣傅希挚旷职从之其明年希挚议塞崔镇决口束水归漕而桂芳欲冲刷成河以为老黄河入海之道廷议以二人意见不合故希挚抚陕西以李世达代未几又改世达他任命桂芳兼理河漕六年正月诏进工部尚书兼右副都御史居职如故未逾月卒寻以高邮湖堤成赠太子少保　　徐贞明
伍
袁萃

按明外史本传贞明字孺东贵溪人父九思见循吏传贞明举隆庆五年进士知浙江山阴县敏而有惠万历三年征为工科给事中会御史傅应祯获罪贞明入狱调护坐贬太平府知事十三年累迁尚宝司丞初贞明为给事中上水利军班二议谓神京雄据上游兵食宜取之畿甸今皆仰给东南岂西北古称富强地不足以实廪而练卒乎夫赋税所出括民脂膏而军船夫役之费尝以数石致一石东南之力竭矣又河流多变运道多梗窃有隐忧闻陕西河南故渠废堰在在有之山东诸泉引之率可成田而畿辅诸郡或支河所经或涧泉自出皆居以资灌溉北人未习水利惟苦水害不知水害未除正由水利未兴也盖水聚之则为害散之则为利今顺天真定河间诸郡桑麻之区半为沮洳由上流十五河之水惟泄于猫儿一湾欲其不泛滥而壅塞势不能也今诚于上流疏渠浚沟引之灌田以杀水势下流多开支河以泄横渠其淀之最下者留以潴水稍高者皆如南人筑圩之制则水利兴水患亦除矣至于永平滦州抵沧州庆云地皆萑苇土实膏腴元虞集欲于京东滨海地筑塘捍水以成稻田若仿集意招徕南人俾之耕艺北起辽海南滨青齐皆良田也宜特简宪臣假以事权毋阻浮议需以岁月不取近功或抚穷民而给其牛种或任富室而缓其征科或选择健卒分建屯营或招徕南人许其占籍俟有成绩次及河南山东陕西庶东南转漕可减西北储蓄常充国计永无绌矣其议军班则言东南民素柔脆莫任远戍今数千里勾军离其骨肉而军壮出于户丁&#解出于里中每军不下百金而军非土著志不久安辄赂卫官求归卫官利其赂且可以冒饷也因而纵之是困东南之民而实无补于军政也宜仿匠班例军户应出军者岁征其钱而召募土著以足之便事皆下所司兵部尚书谭纶言勾军之制不可废工部尚书郭朝宾则以水田劳民请俟异日事遂寝及贞明被谪至潞河终以前议可行乃着潞水客谈以毕其说及谭纶见而美之曰吾历塞上久知其必可行也已而顺天巡抚张国彦副使顾养谦行之蓟州永平丰润玉田皆有效及是贞明还朝御史苏瓒徐待力言其说可行而给事中王敬民又特疏论荐帝乃进贞明少卿赐之敕令往会抚按诸臣勘议时瓒方奉命巡关复献议曰治水与垦田相济未有水不治而田可垦者畿辅为患之水莫如芦沟滹沱二河芦沟发源于桑干滹沱发源于泰戏源远流长又合深易濡泡沙滋诸水散入各淀而泉渠溪港悉注其中以故高桥白洋诸淀大者广为一二百里小亦四五十里每当夏秋淫潦膏腴变为泻卤菽麦化为萑苇甚可惜也今治水之策有三浚河以决水之壅疏渠以杀淀之势撤曲防以均民之利而已帝并下贞明贞明乃躬历京东州县相原隰度土宜周览水泉分合条列事宜以上户部尚书毕锵等力赞之因采贞明议疏为六事请郡县有司以垦田勤惰为殿最听贞明举劾地宜稻者以渐劝率宜黍宜粟者如故不遽责其成召募南人给衣食农具俾以一教十能垦田百亩以上即为世业子弟得寄籍入学其卓有明效者仿古孝弟力田科量授乡遂都鄙之长垦荒无力者贷以&#秋成还官旱潦则免郡县民壮役止三月使疏河芟草而垦田则募专工帝悉从之其年九月遂命贞明兼监察御史领垦田使有司挠者劾治贞明乃先诣永平募南人为倡至明年二月已垦至三万九千余亩又遍历诸河穷源竟委将大行疏浚而奄人勋戚之占闲田为业者恐水田兴而已失其利也争言不便为蜚语闻于帝帝惑之三月阁臣申时行等以风霾陈时政力言其利帝意终不释御史王之栋畿辅人也遂言水田必不可行且陈开滹沱不便者十二帝乃召见时行等谕令停役时行等请罢开河专事垦田已工部议之栋疏亦如阁臣言帝卒罢之而欲追罪建议者用阁臣言而止贞明乃还故官寻乞假归十八年卒贞明识敏才练慨然有经世志京东水田实百世利事初兴而即为浮议所挠论者惜之初议时吴人伍袁萃谓贞明曰民可使由不可使知君所言得无太尽耶贞明问故袁萃曰北人惧东南漕储派于西北烦言必起矣贞明默然已而之栋竟劾奏如袁萃言袁萃字圣起吴县人举万历五年会试又三年释褐授贵溪知县擢兵部主事进员外郎署职方事李成梁子如桢求为锦衣大帅袁萃力争寝之出为浙江提学佥事织造中官仆曾祖曾为州佐求入乡贤袁萃谯守令尽黜举者巡抚牒数十人寄学立却还之仆人子夤入学袁萃怒核所部十一郡尽斥仆人子滥入学者二百余人历湖广参议广东海北道副使故参议龙宗武先为太平府同知希张居正指致宣城诸生吴仕期于死论戍廉州甫两月逃归袁萃移牒江南摄之极丑诋宗武发狂自杀其子人咸快之中官李敬辖珠池其参随擅杀人袁萃捕论如法请告归所撰林居漫录弹园杂志多贬斥当世公卿大夫而于李三才于玉立尤甚诸攻三才玉立若邵辅忠徐兆魁乔应甲王绍徽亓诗教姚宗文辈誉之不容口其后魏忠贤出诸人皆入其党袁萃已前卒矣　　王时槐
按明外史本传时槐字子植安福人嘉靖二十六年进士除南京兵部主事历福建佥事上杭溪南流民据险为乱时槐单骑往谕众感悟斩其魁出降为建城置吏其地嘉靖三十五年倭陷诏安时槐击破之复其城增俸一级既而倭大至濒海城邑悉被残时槐坐停俸及贼逼漳浦挟火器而前将士惮不敢击时槐令以田车载草为颜行而自后疾击遂连胜之贼遁去予俸如初无何广东贼王子文流劫至境先所抚上杭民德时槐率众邀于路破走之已倭又犯安时槐筑城缮守境内获全顾以糜军资被劾当贬巡按御史樊献科白其枉乃以故秩调四川陆光祖为文选雅知时槐迁尚宝少卿累进太仆少卿时马政积弛时槐锐意振刷用法严下有死者为御史所劾降光禄少卿隆庆末出为陕西右参政张居正柄国以京察罢归万历中张岳巡抚南&#疏荐之吏部言京朝官六年考察祖制也若执政有所驱除非时一举谓之闰察而时槐与参政林梓并在察中群情不服请赐召用自今永停闰察报可十九年光祖掌铨起贵州左参政旋擢南京鸿胪卿改太常并以年老不就久之卒年八十四
　政事部名臣列传三十
　　明三
　　陶承学
按明外史本传承学字子述会稽人嘉靖二十六年进士授中书舍人迁南京御史出为徽州知府徽人好讼讼辄以杀人为辞承学欲变其俗不厉声色大者律断小则以情宥之请赂无所施讼为衰息有投牒者辄曰此小事何足烦公府归与父老议之不平更来其人多悔悟中止凡讼杀人者验不得实即重坐自是无敢讼杀人者三殿工兴采木使者以徽多木商将赋巨木承学言徽无大木商者贩于外耳请出官帑畀商市之使者许焉商以不困景王就国征徽役夫万人候江干时承学已迁九江副使未行白监司曰徽去江千里设王舟不时至此万人安所食止且有逋逃猝召之难盍取直于徽而募人江浒乎于是遂收直罢役及行民争致赆不纳父老固请受一笏墨一扇而已至九江与剧贼袁三战于黄石矶破斩之被赉历湖广右参政福建按察使山东河南布政使所至抚循爱养惟治役蠹无少贷常禄外锱铢不入由太仆卿改应天府尹万历初历两京大理卿迁工部右侍郎改刑部转左六年迁南京礼部尚书罢归里居二十年卒年八十一赠太子少保天启初谥恭惠承学所居官皆有声而在徽州尢最民置祠祀焉子望龄字周望万历十七年会试第一廷试第三授编修再迁谕德告归起国子祭酒母老固辞不拜母丧以毁哀卒特谥文简望龄居家孝友淡于荣名雅好杨简王守仁王畿罗汝芳之学在词垣与焦竑黄辉辈讲论不辍一时多宗尚之　　孙应鳌
按明外史本传应鳌字山甫贵州清平卫人年十九举乡试第一嘉靖三十二年成进士选庶吉士改户科给事中出为江西佥事三迁四川右参政龙州宣抚薛兆干作乱执参将贺见巡抚谷中虚问计应鳌曰昔也先挟英宗犯都城于肃愍与之战而国威振卒返英庙天子且然何有一参将中虚从其议发兵擒兆干而见亦得免隆庆元年累迁右佥都御史抚治郧阳岁饥奏免光化诸县秋粮已陈勤学励政亲贤远奸等十事太和山提督中官吕祥贪暴劾罢之寻以病乞归万历元年起故官疏请推诏书德意赠恤建文死事诸臣不报应鳌凡再莅郧阳皆以廉惠得民和明年入为大理卿又明年迁户部右侍郎寻改礼部掌国子监事时举人下第者率还籍自便莫肯赴监应鳌请遵祖制悉征入卒业四年又言太学育才之区非举贡贵胄不得入自景泰中开例纳粟其涂始滥然亦惟诸生得与至隆庆间又推及诸生降黜者由是乡学所摈尽归之太学而太学乃藏污纳垢之地矣甚且商贾舆台之子目不知书皆得托名俊秀滥厕贤关他日可使服官&#政哉乞亟罢前令毋使为辟雍玷于是诸生降黜及民间子弟不堪造就者皆不听入监其秋帝幸太学先期习仪学正周道直者素狂易应鳌尝叱之至是突呼曰天颜不违咫尺祭酒应鳌屡反顾以巾拭面不敬于是应鳌以见侮属吏自陈求去帝以道直狂肆命下诏狱杖之削其籍慰留应鳌寻以病予告十一年言官交荐起刑部右侍郎未上拜南京工部尚书御史谭耀言其之任迁延遂令致仕应鳌奋起荒侥以学行知名为黔中人士之冠卒谥文恭　　杨成
按明外史本传成字允大长洲人嘉靖三十五年进士授工部主事历浙江副使隆庆初进四川参政蜀王故责倨诸司朝谒执礼过卑成据典制争之王不能屈王府所侵山林陂田辄厘还之民三迁广西左布政使时府江用兵成主调军食不烦民而事集入觐吏请以羡金治装成笑却之万历元年召为应天府尹进右副都御史巡抚江西岁旱发粟行赈屏驺从步祷雨立降九江抚州岁潦民失业转徙有司以逋赋累考成成曰长此无已官民两尽矣乃筑长堤捍水民业得复赋以大登&#州俗负险善斗有争产相格杀巡抚名之为贼驿书会剿成曰此一狱吏事耳何兵为&#抚独以兵掩击馘斩首百十计复请会疏献捷成愀然曰公下残民命上欺朝廷吾塞耳不欲闻乃欲见涴耶辞不与清江樟树镇商贾总萃每苦盗贼后增戍兵始安而储偫屡不继成奏言此镇额税百七十余金耳今入且十倍请以旧额输部余留饷兵从之历工部左右侍郎八年拜南京工部尚书久之就改礼部移疾归十五年起南京吏部寻改兵部参赞机务成沉密寡言至军国大计直辞正色人望归之已引年乞休诏加太子少保致仕二十三年复以本官召掌南京都察院力辞不赴朝廷为虚位者三年然后听许诏赐存问卒谥庄简孙廷枢　　徐栻从子
待聘

按明外史本传栻字世寅常熟人嘉靖二十六年进士除宜春知县以严嵩家人恣横约束之嵩不悦然政廉明无以难考核最擢南京御史上兵计七事语侵赵文华嵩益怒会京察大学士李本掌吏部事承嵩指谪栻浙江布政司都事历迁山东右布政使隆庆五年擢右副都御史巡抚江西万历初上言请临德二仓必满二百万石方得改折从之进南京工部侍郎时黄河屡决栻请开胶莱河大学士张居正主之即命栻兼右佥都御史会山东抚按计处开浚事宜俄命罢役召栻还改兵部侍郎巡抚浙江奏筑海盐塘又浚澉浦至秦驻山河道以通运六年春入为刑部左侍郎寻进南京工部尚书自以居正同年交欢寓书请召还言事者居正意不怿给事中姚学闵南京御史张友舜上疏论之罢归从子待聘字廷珍万历中进士仕至陕西按察司使以不竟王之采赃忤巡抚都御史乔应甲为时论所称　　王叔果
按明外史本传叔果字育德永嘉人父澈举于乡终福建左参议叔果举嘉靖中乡试二十九年登进士第父丧服除授职方主事历武选郎中武选号猥杂叔果每注选严加稽核吏无敢奸出为湖广右参议部内承天德安二府有睿宗陵寝及郢梁岐三绝王坟中人藉修护名岁耗以千计叔果悉清裁之缙绅谒显陵者其夫廪皆责之锺祥民困甚为请于抚臣俾疏酌道里近远为朝谒品节邮驿为苏迁广东按察副使时方患倭当事以叔果文吏不任兵请用为文学官遂归不复出林居二十余年手未尝去书覃精六经性理之学象山阳明尤所契有半山藏稿二十卷　　郑文茂
按明外史本传文茂字宝夫缙云人生有至性八岁塾师严束以礼法诸生不堪将去之文茂独曰患不熟耳熟之当更远也十二丧母哀毁过于成人寝处棺侧哭恒至夜分目为流血有芝生于棺事继母如母嘉靖三十二年甫释褐而父卒徒跣奔还呕血数升毁瘠骨立其祖泣抚之曰吾老矣既失壮子又使我失佳孙耶乃强起啜粥庐于墓所服除起授刑部主事清执不挠为尚书郑晓所器宛平令干没帑金委罪藏吏当死戍者九人文茂讯得其情欲坐令令贿严嵩父子令锦衣陆炳阴胁之文茂不为动竟置之法而九人获免又数出锦衣所诬大盗炳深衔之然卒不能有所蔑虑囚江南人不得干以私历员外郎郎中出为承天知府汉水故有堤岁久而圮大为民患文茂议复之而荆州当其下流士大夫虑害己相率力阻翰林张居正时官翰林至三贻书为言文茂不听卒成之入觐举治行卓异执政徐阶严讷争欲守其乡郡力辞还任岁侵发仓赈贷而瘗其死者民大悦振兴文教所拔名士李维桢辈十余人咸取科第去提学使者为广弟子员以优之景陵令贪版其不法状逐之属吏震栗迁四川按察副使饬夔州兵备令善媚者注下考斥之州县佐贰用便宜遣逐有闻风自去者风纪大振会闻继母讣即日奔归服阕遂不复出家居十五年布衣粝食绝迹公府有司屡劝驾坚卧不起好谈性理之学及门者甚众士类莫不仰之　　李渭
按明外史本传渭字湜之贵州思南人年十五养&#小楼父富见其箕踞诲以毋不敬渭悚然少间请曰若妄念何父曰思无邪而已自是服膺弗替弱冠举于乡久之除华阳知县迁知和州咸有惠爱进高州同知猺贼来犯据险置阵为三覆待之贼引去时行一条鞭法渭剂量多寡官为主办悉放民归耕属邑有馈峻却之历南京工部郎中出为韶州知府先是韶民苦役多为盗渭集寮属谕曰欲民无盗君辈当先弭盗心否则是身为盗帜也闻者凛然受教治最当迁士民相率乞留抚按以闻诏进一官任职如故隆庆五年举治行卓异进广东副使惠潮寇朱良宝乱讨平之迁云南参政浚松溪水溉田万余顷城晋宁安宁二州役久疠作予药疗之死者给槥军民戴若慈母居四年谢病归里渭初问学于蒋信及官南都与耿定向语学有契遂执弟子礼复与罗汝芳相得其大要以万物一体为主而归之于自然卒年七十六　　章时鸾
按明外史本传时鸾青阳人受业邹守益之门由举人为邹县知县邹土瘠民散时鸾招集流亡劝之耕织数年邑大治时河决病漕河道尚书朱衡大集僚吏咨得失时鸾请开南阳新河衡用其言果底绩时已迁衢州同知衡谙其才奏调兖州端理河事隆庆五年举治行卓异擢保定知府明年河道侍郎万恭议大筑堤防给事中雒遵出勘视荐时鸾才乃以为河南副使端督南堤起兰阳赵皮寨迄虞城凌家庄亘二百三十里募夫十六万人役七十日而毕工费大省下无咨怨恭上其功赉银币已复有河堤之役时鸾以病不行巡按御史褚铁劾其托疾避事削籍归万历六年用侍郎吴桂芳荐起故官未几谢病去时鸾性行醇笃居官务尽心不以家累自随每去官幞被萧然有古循吏风　　万虞恺
按明外史本传虞恺字懋卿南昌人嘉靖二十年进士除无锡知县均调徭赋大户无敢隐占有主簿实廉坐蜚语当罢虞恺力争于御史欲解印与俱去御史初怒已察其诚簿得免征授南京兵科给事中守备中官丘得奏益军九十人供役虞恺抗疏劾其欺罔事竟寝故事操江文武大臣与守备参赞官列坐后乃坐于侧操江都御史耻之每遇会操辄托故避去虞恺为奏复旧制奉诏核武职冗员力拒请属黜戚畹冒袭及他越资迁授者百二十余人寻核南京户部尚书闵楷督储副都御史刘渠贪鄙不职且言渠先抚云南厚索黔国公沐朝辅宝玩致朝辅藐视宪臣狎弄威柄妄请节制二司宜勒罢楷渠严戒谕朝辅以杜其渐帝悉从之出为山东参议移福建副使虞恺谓政先大体今上官喜用巧文新进吏日扰狱市民且重足立以故御史行部辄请自往代为谳鞫尝一日而出福州系囚五十余人民歌颂之再迁湖广按察使楚辽二藩府侵民产夺归之民历山东山西左右布政使岁饥便宜发粟赈贷四十年以右副都御史提督操江改督南京仓储除京商和买之困奏行利民六事公私便焉历两京刑部右侍郎虞恺与严嵩同江西人然未尝附丽所历官率随牒平进至是世蕃再下狱当事欲坐以谋叛虞恺曰世蕃非叛其奸贪乱政自足一死不必更拟他律也当事者嗛之会南京给事御史以考察劾之虞恺遂罢归虞恺敦朴有行义诸生时即以讲学为欧阳德所器然不务为名高一时推为长者卒年八十四子廷言孙建昆　　瞿汝稷
按明外史瞿景淳传景淳子汝稷字元立好学工属文以荫补官三迁至刑部主事时扶沟知县坐抶宗人被逮神宗怒令予重比汝稷曰宗室出郭法有禁是微服至邑庭官自抶扶沟民耳庸何罪尚书曰如上怒何汝稷曰脱有谴愿独当之谳上竟得释历黄州知府徙邵武税奄倨甚檄令伏谒争之不得弃官归再起守辰州属永顺土司彭元锦助其弟保靖土司象干与酉阳冉御龙相雠杀久不解汝稷驰檄元锦以祸福谕之遂解兵去三土司皆安抚按议剿红苗汝稷力陈不可事得寝寻迁长芦盐运使潞府官校畏其强直私贩为沮汝稷起家任子格于例不得大用发愤树立不媕阿以取容寻得疾乞骸骨诏以太仆少卿致仕寻卒　　张朝瑞
按明外史本传朝瑞字子祯海州人隆庆初举进士除安丘知县有能声改补鹿邑集流移严保甲举乡约大要以惠穷黎遏奸宄为急邑疆半侵于卫民苦虚赋乃履亩度之复侵地七千余顷治绩最当迁会有嗛者稍迁南京行人司副移户部员外郎进郎中遇当榷税率辞不就万历中出为金华知府岁侵谷涌贵出库金贵籴而平籴民忘其灾葺先贤祠拓为崇正书院置田二千余亩贮经籍延师儒教之士风为振迁济宁兵备副使兼治河时有议凿性义岭通漕渠者朝瑞谓地险非便忤督河大臣意杜门求去遂改浙江进湖广参政屏黜贪残以清净为理召拜应天府丞迁南京鸿胪卿会黄河西注阻漕朝瑞请塞黄堌口复徐邳故河谓堌之不塞则徐吕之水不流江南漕粟千艘无入京之路议与河臣杨一魁左格不行当摄应天府事以先所建表忠祠祀建文朝忠臣未尽为增六十余人廷推太常卿未下一日疾作端坐而逝朝瑞勤学励行风格轶群其卒也贫不能殓僚友赙而归之天启初追谥靖恪　　徐涞　应奎
按明外史本传涞字原易休宁人少有志趣好洛闽之学第万历二年进士除南城知县为政先教化后刑罚虽穷乡下里皆单车巡行咨问疾苦惠利大兴行取入都稍迁刑部主事历户部郎中并在南京时相张居正寝疾南中大小诸僚莫不奔走祈祷涞独不赴十三年出为南昌知府有善政雅重邓元锡刘元卿章潢学行及入觐荐之于朝迁江西驿传副使十九年坐事被论涞因发御史龚云致枉道还家骚扰邮传及苏州推官唐斯盛沣州知州王志远擅用邮符状三人坐贬官而涞亦解任寻起浙江副使历四川参政浙江按察使浙江福建左右布政使三十六年吏部举天下治行卓异涞与焉未及迁擢而卒涞素持廉节所在有建树为人耿介寡合亦一时好修之士云同时应奎鄞人隆庆二年释褐历官&#州知府先是乡民以薪米入城者必科其税供知府交际应奎至即除之且立石垂永久举治行卓异迁河南右参政已改广东辖珠池池居海中监司岁率将士防守采供上用往往党比为奸有潘弁者缔交内官恣意营私监司贪其贿反为奖荐应奎独发其奸状逐之移福建右布政使故事岁以二万金充右使私&#应奎独不取贮之于库迁广东左布政嫌其地腴四疏乞归诏加太常卿致仕家居十余载坐卧小轩日搜经籍有易象群诠　　夏良心
按明外史本传良心字宗尧广德人隆庆五年进士授刑部主事历员外郎精于法比出为湖广佥事与参将邓子龙讨平苗贼金道侣赉银币改山西参议矿贼张清啸聚万余人良心开示恩信次第抚定迁浙江副使海水溢没民庐良心循行捍筑民无失所累迁江西左布政使库有羡金令充宗禄不自私一钱万历二十六年以右副都御史巡抚其地时中官李道潘相领矿税道驻湖口相驻南昌皆惮良心方严广信铜塘山与浙江福建地相错延袤七百里大盗叶宗留邓茂七常巢其中后遂禁民樵采至是相规以为利疏称采木佐大工遗奸人陆太等召商于上饶上饶民群聚殴太几死知县李鸿佯言收太乃得免良心遂列上十不可状未报念事难口舌争独可以计沮乃授意知府要相入山按视而阴诫导者故纡行深林丛棘间重趼蹩躄累日乃还相惫甚遂不复言采木事太和武山产石膏利至纤屑相亦欲开采良心复奏罢之先是税使至令所属十三府岁输课十五万良心力争于朝不得则请留其半赈饥而所输半率皆诸司无名钱一不以累民是时税使四出诸方骚动民蹙蹙不聊生而江西独晏然良心力也良心忠诚廉慎为巡抚六年就加兵部右侍郎逾年卒遗疏请罢矿税录遗贤甚切巡按御史徐元正上之于朝且述舆人之言请建祠赐额以旌其忠赠兵部尚书祠曰褒德　　窦子偁
按明外史本传子偁字可扬合肥人万历二十年进士授大理评事累迁户部郎中出为泉州知府公勤廉慎吏民畏爱二十九年擢湖广提学副使移福建右参政既去而士民祠之以艰归起官江西三十八年举治行卓异迁浙江按察使刚断不挠奸豪敛迹就进右布政使一日门初启有数人舁巨桶入诘之曰此羡余也输饷讫例当分送子偁曰朝廷方忧乏饷安得羡余挥之去俄遘疾去官起历福建左右布政使四十二年税使高采作乱劫巡抚袁一骥诸司奔救子偁独后至事闻给事中吴亮嗣论之遂坚意乞去士民追思之子偁清介所至有声为江北人士之冠其平居持论与东林诸人合故不为异己者所容　　赵贤
按明外史本传贤字良弼汝阳人甫冠举嘉靖三十五年进士除户部主事出监临清仓治辽东饷皆励清操历荆州知府大水民饥贤遍行村落计口给赈已而筑堤捍水疏渠溉田既免于患反获水利民深德之大盗杨胜德黄中等为乱贤单车诣胜德垒晓以大义贼叩首伏罪中闻之亦相率降抚按及给事中张卤荐其治行诏增俸二级隆庆二年进湖广参政仍守荆州六年累迁右佥都御史巡抚湖广画便宜十事上之已复奏行救荒四事时张居正综核吏治诸司无敢废惰贤于巡抚中最号称职万历四年召为左佥都御史明年以右副都御史巡抚山东奏免积逋银米七十万入为吏部左右侍郎十年拜南京吏部尚书逾年以病免贤敏于政事自为荆州受知于居正故骤迁巡抚遂至尚书然其才自足进用人不以为私以故居正没言者争击其党独于贤无所指摘及追论辽府变产事或言贤守荆时估轻值以媚居正遂落职闲住久之子寿祖　　方廉
按明外史本传廉字清之浙江新城人嘉靖二十年进士授南康推官迁礼部主事历郎中时世宗罢朝久朝仪旷废廉独讨而习之及二十九年以边警猝临朝廉袖&#草上之尚书徐阶一循故事无所失阶心贤之以其乡松江数中倭言于吏部以廉为松江知府至则增陴浚堑建敌楼为守御计贼果大至不获逞属邑上海故无城廉亟议筑之官帑不足则劝谕大姓出赀而亲与吏民分土比城成贼猝犯竟赖以全立赏格募健儿俾自保聚省客兵过半闾里晏然居数年迁九江兵备副使进广东右参政值大军讨三巢诸贼廉与有功三十九年苏松巡抚翁大立罢时阶已执政亟称廉贤遂拜右佥都御史代大立巡抚时兵革虽息而民用雕弊廉上疏极陈其状得减田租百余万乃汰冗官冗兵节浮费专设治水通判以重农功居三年政效甚着进右副都御史移抚湖广尝以白金五两遗都给事丘&#为&#所发遂罢归隆庆初用荐起南京大理卿寻以左副都御史总督漕运巡抚凤阳诸府中官守陵者擅受民词廉按祖制禁之徐州丁夫独任二洪役多怨咨廉请以漕司余米雇役又奏罢如皋屯兵民德之三年改南京工部右侍郎寻致仕万历十年卒廉有吏才善应变故所至办而立治松江人尢怀其泽奉祀不绝　　董应举按明外史本传应举字崇相闽人万历二十六年进士除广州教授与税监李凤争学傍壖地凤舍人驰骑文庙前絷其马用是有名迁南京国子博士再迁南京吏部主事召为文选主事历考功郎中予告归起南京大理丞天启改元再迁太常少卿督四夷馆二年春广宁告警京师恟惧朝士有托故移家者应举请斩之以励廷臣且陈急务数事遂擢应举太仆卿兼河南道御史经理天津至山海屯务应举以责太重陈十难十利帝悉敕所司从之乃分处辽人万三千余户于顺天永平河间保定诏书褒美遂用公帑六千买民田十二万余亩合间田凡十八万亩广募耕者畀工廪田器牛种浚渠筑防教之艺稻农舍仓廨场圃舟车毕具费二万六千而所收黍麦谷五万五千余石廷臣多论其功就进右副都御史天津葛沽故有水陆兵二千应举奏令屯田以所入充岁饷屯利益兴五年六月朝议以屯务既成当广鼓铸乃改应举工部右侍郎专领钱务开局荆州寻议给两淮盐课为铸本命兼户部侍郎并理盐政应举至扬州疏请厘正盐规议商人补行积引增输银视正引之半为部议所格应举方奏析而巡盐御史陆世科劾其侵官魏忠贤传旨诘让御史徐扬先遂希指再劾落职闲住崇祯初复官应举好学善文其居官慷慨任事在乡里好兴利捍患比没海滨人祠祀之　　谭昌言按明外史本传昌言字圣俞嘉兴县人万历二十二年举乡试第一越七年第进士授常熟知县精敏优吏才决狱治赋人不能欺寻调婺源开江湾金筑岭以避芙蓉五领之险母服除起官栾城东乡四十村旧苦无井昌言为开凿三百每井得溉田四十亩而费谷仅九百石三理剧邑处之若家事民咸爱之稍迁南京职方主事进车驾员外郎郎中福王之国洛阳需马快船五百期已近船尚滞通湾尚书以为忧昌言请遣官赉赀往修尚书从之事果克办父服除入为车驾郎中以右参议督福建学政精于较阅有以私书请托者以寸褚侑原函还之天启元年迁山东按察副使监军登莱时辽左用兵登莱为要地士马云集明年正月广宁失守辽人浮海避难者胥集于登莱昌言以四月抵任适巡抚陶朗先被劾杜门诸军乘间鼓噪昌言责总兵沈有容曰抚军方谢事而大帅纵兵鼓噪可乎有容急传箭禁止捕治其魁乱少定昌言曰登城斗大聚卒四万月费饷金万五千仓无见粮纵暂戢亦终乱尔乃建议散之一月间客兵遣去者过半民获安堵时辽人来归者日众昌言尽心抚恤有资者遣往四方余安置属邑分地授廛而资其牛种禁居民不得凌轹流民安之潍县令与辽将构隙诬辽人为变山东巡抚王惟俭仓皇疏闻诏登镇发兵协剿登营多辽人闻之汹汹昌言单舆入其营大言曰辽人吾人辽将吾将也何为发兵握其将李性忠手令遣使安抚果不烦兵而定毛文龙据海岛时掠平民毒其舌献俘昌言知其伪留而饮食之解其毒旬日能言则皆辽人也悉遣为农朝鲜李倧篡位遣使请封爵过登文龙为之介以珍物为赠昌言却之曰逆贼不讨而封之非国典也拒其舟毋得近迂道往天津去四年迁莱州海防右参政明年举治行卓异文龙数献首功昌言弗为勘报文龙积怒深结魏忠贤得举刺文吏遂诬构理饷同知翟栋忠贤即矫旨逮之昌言顿足曰以我故累廉吏何以生为愤懑不食呕血卒年五十五崇祯改元其子援以死勤事例请恤于朝赠太仆寺卿予祭葬荫一子异数也子三贞默贞良皆进士官主事贞硕天启中举于乡　　章嘉祯
按明外史本传嘉祯字元礼德清人万历八年进士授蒲圻知县忧归补当涂大旱蝗飞蔽天将及境嘉祯祷之一夕蝗尽赴水死民有治地得金者金镌嘉祯二字持以献曰天赐也嘉祯取金熟视之谬曰此文乃嘉佑固宋物也令籍入库御史乔璧星按部至索行幄嘉祯不为具璧星怒夜宿太平驿见驿中为位祀嘉祯召丞欲挞之丞言令有德于民民皆奉祀何挞丞为璧星趣具验丞出食顷担囊而至皆民所奉嘉祯祠版也璧星大感动特疏荐之擢兵部主事移礼部历文选员外郎坐会推阁臣失帝意谪罗定同知解职归三十六年起南京刑部主事迁尚宝丞历通政参议右通政时方向用坐忤御史刘廷元中以京察将贬秩调用遂归天启改元起两浙运司判官三迁大理左丞寺卒嘉祯操行纯粹负经济大略而扼于当路竟不获展其志焉　　徐如珂
按明外史本传如珂字季鸣吴县人万历二十三年进士除刑部主事历郎中主事谢廷赞疏请建储帝怒尽贬刑曹官如珂得云南布政司照磨累迁南京礼部郎中岭东道参议暹罗贡使馈犀角象牙如珂不受天启元年迁东川兵备副使击奢崇明党樊龙复重庆巡抚因属如珂捣蔺州土城会他路监军闵梦得等攻克永宁进拔蔺州崇明父子窜水西去乃召如珂为太仆少卿转左通政魏忠贤逐杨涟如珂郊饯之忠贤衔甚迁光禄乡修公廨竣疏词无所颂美六年九月廷推南京工部右侍郎遂削籍抵家治具饮客顷之卒或云如珂惧忠贤怒之服毒死崇祯初起南京工部侍郎死岁余矣寻录破贼功赐祭葬进秩一等任一子官御史刘闻诗请优恤寝不行　　胡平表按明外史本传平表云南临安人也万历中举于乡历忠州判官天启元年秋樊龙陷重庆平表缒城下诣石砫土官秦良玉乞师号泣不食饮者五日夜良玉为发兵巡抚朱燮元檄平表监良玉军会擢新郑知县燮元奏留之改重庆推官监军兼副总兵尽护诸军将战数有功擢四川监军佥事兼理屯田迁贵州右参议崇祯元年总督张鹤鸣言平表偏州小吏慷慨赴义复新都解成都围连战白市驿马庙进据两岭俘斩无算夺二郎关擒贼帅黑蓬头追降樊龙遂克重庆用六千人败奢寅安邦彦十万兵请以本官加督师御史衔赐之专敕必能枭逆贼首献阙下部议格不行乃进秩右参政分守贵宁道荫子锦衣世千户时插汉数扰边给事中瞿式耜复颂其功言奢贼变起重庆平表集川东少年制驭土司一切舟舰军马刍茭储蓄营垒矢石悉手自营办率五六千步卒碎十万众取永宁扫毕节而还古名将无以过宜改边道加衔太仆专办插事亦不果久之擢贵州布政使四年大计坐不谨落职十三年督师杨嗣昌荐之诏以武进通判监标下军事嗣昌卒平表罢归卒于家　　卢安世
按明外史本传安世贵州赤水卫人万历四十年举于乡为富顺教谕天启初奢崇明反遣贼逼取县印署令弃城走安世收印率壮士击斩贼无何贼数万猝至安世单骑斗手馘数人诣上官请兵城遂陷已率众至复其城帝用大学士孙承宗言超擢佥事监军讨贼屡战有功五年四月总督朱元上言自遵义五路进兵永宁破巢之后大小数百战禽获几四万人降贼将百三十四人招抚群贼及汉土苗仲二十九万三千二百余人皆监司李仙品刘可训郑朝栋及安世等功武将则林兆鼎秦翼明罗象干土官则陈治安冉绍文悦先民等帝纳之安世进贵州右参议迁四川副使遵义监军又数有功崇祯初予世荫武职进右参政久之解官归卒　　沈萃祯　蒋英
按明外史本传萃祯字裒中平湖人万历四十一年进士授工部主事榷税荆州革除诸小税以其羡筑堤沙市荆民立碑其上称沈公堤寻改南京兵部历员外郎郎中出为苏州知府先是有令协济福王府白粮期五岁而止至是已输七岁犹未止萃祯至即停之岁饥恶少千百为群公行剽劫萃祯禽首恶五人白于巡抚而杖杀其三为设策赈恤一境帖然与部下荐绅文震孟陈仁锡周宗建周顺昌诸人善时讲求利弊吴江县知县曹钦程赃私狼籍为告巡抚周起元劾去之天启二年举治行卓异锡宴礼部迁福建副使饬兴泉兵备红毛番犯铜山侵中左所萃祯闻报即日移驻同安督将士守御相持十五日屡出奇挠之番人迄就抚四年进右参政职驿传以亲老乞归时钦程起为工部主事明年三月诬劾御史周宗建因言宗建私萃祯躐致参藩遂贬三秩崇祯初言官张承诏叶成章吴焕张国维等交章论荐以原官分守岳州改按察使饬苏松兵备遇疾不赴寻以福建按察使分巡福宁时山海寇盗叵测巡抚邹维琏初至未习闽事归降者意颇观望闻萃祯至喜曰沈公来吾属无虞矣遂委心归顺愿效死力录功赐白金增俸一等六年迁右布政使仍&#苏松甫数日复以亲老乞归寻卒萃祯守官廉通籍二十载家无余赀士论称之同时蒋英嘉善人万历三十八年进士历知松溪漳浦宜兴三县天启时由南京吏部郎中为福建驿传副使所亲魏大中周宗建系狱征赃皆代为输纳坐是削籍崇祯初起故官饬苏松兵备时邮传政苛英以误给勘合贬四秩当调会宜兴编修陈于鼎修撰陈于泰兄弟纵豪奴蹈藉乡里县人群起焚其庐发其先墓势汹汹将成大变上官以英前宰宜兴得民心檄令往抚英单舆驰赴重惩豪奴数人令乱民自献其首恶乱立定上官叙其劳请复所贬之秩首辅周延儒与陈氏有连谓英不能戢变再贬二秩遂归英有雅操历官多可称述为舆论所推　　张允登
按明外史本传允登汉州人万历三十八年进士除咸阳知县调咸宁并有惠政允登出汤宾尹之门而不屑附丽以进宾尹恶之稍迁刑部主事进员外郎郎中泰昌时出为严州知府持身清苦吏民畏爱会台州兵变上官以允登才奏调之天启三年冬迁云南提学副使五年大计拾遗为言官所中调贵州佥事破水西贼有功迁湖广右参议进副使以疾归崇祯三年录前功命补官时进一秩明年正月起陕西右参政分守河西道时延绥频岁大饥群盗四起允登赈荒恤灾诘奸弭盗威惠并着御史吴彦芳陕西巡按御史吴甡并荐之其年闰十一月贼上天猴混天猴纠党千余人攻甘泉城允登时在城中与知县郭永图登城守御城陷允登永图并遇害士民闻之丧服哭迎罢市三日总督洪承畴以闻且请恤赠允登太常卿永图光禄少卿并赐祭葬荫其一子　　岳锺秀按明外史本传锺秀字完懿山阳人万历二十五年举于乡授德化知县以内艰归服除补新野部内多豪猾善持长吏短长锺秀课农桑省徭役月朔集父老以孝友勉其子弟吏民始易之久乃化其至诚上官稔其贤令摄唐县逾年唐亦治比归新野唐民遮道垂涕久乃得行行取入都库吏以奇羡数千金进却之封识而去士民泣送数百里署中古木多巢乌锺秀就道时乌随车飞噪数日乃返县人作义乌传记之至京授刑部主事崇祯初恤刑云贵出死罪百余人有富豪杀人已论死贿庖人埋金驿馆求释锺秀怒将执治之庖人夜遁乃免历员外郎郎中出为云南澜沧参议九年迁贵州思仁副使地杂苗蛮号难治锺秀制驭有方莫不从化有以金宝馈者峻拒之益感服再迁甘肃参政抚按奏留之部议不许先是有吏部郎过淮衔锺秀家居不出迓至是以逾期罢之锺秀性至孝儿时即割股愈父疾母疾亟尝粪知不救祷天求代居丧毁瘠不能起所历官并以清操闻家居二十年卒所著有类说一百卷　　高斗枢
按明外史本传斗枢字象先鄞人崇祯元年举进士授刑部主事坐议巡抚耿如杞狱与同列四人下诏狱寻复官进员外郎稍迁荆州知府长沙兵备副使湖南未遭寇民不知兵长沙止老弱卫卒五百又遣二百戍攸县城库雉堞尽圮斗枢建飞楼四十大修守具临蓝贼艘二百余由衡湘抵城下相拒十余日乃引去转攻袁州遣都司陈上才蹑其后贼亦解去寻击杀乱贼刘高峰等抚定余众有诏录其功巡抚陈睿谟大征临蓝寇斗枢当南面大小十余战贼尽平诏赉银币累进按察使移守郧阳十四年八月视事郧被寇十载属邑有六居民共四千抚治王永祚以襄阳急移师镇之斗枢至甫六日张献忠自陕引而东斗枢令游击王光恩及弟光兴分扼之战频捷贼不敢犯光恩者贼降将小秦王也十五年冬李自成陷襄阳均州攻郧阳四日而去明年春复来攻十余日不克乃退屯杨溪五月斗枢召游击刘调元入城旬日间杀贼三千余自成自将来攻卒不克而去乃令光恩复均州调元下光化躬率将士复谷城将袭襄阳闻孙传庭败旋师均州复为贼有十七年正月自成遣将路应标等以三万人攻郧斗枢遣人入均州烧其蓄积贼乏食而退当是时湖南北十四郡皆陷独郧在自十五年冬抚治王永祚被逮连命李干德郭景昌代之路绝不能至中朝谓郧已陷不复设抚治十六年夏斗枢上请兵疏始知郧存众议即任斗枢而陈演与之有隙乃擢知府徐启元为右佥都御史任之加斗枢太仆少卿路阻亦不能达明年二月朝议设汉中巡抚兼督川北军务擢斗枢右副都御史以往朝命亦不达至三月始闻太仆之命即以军事付启元七日而北都变并闻汉中之命地已失不可往福王立移斗枢巡抚湖广代何腾蛟复以道路不通改用王骥斗枢皆不闻也国变后数年还家卒　　刘宪宠
按明外史本传宪宠字抑之慈溪人万历十四年举会试连遭亲丧不饮酒食肉处内者凡六年既廷对授吉安推官治狱明恕属邑泰和万安多兼并宪宠躬履阡陌度田无间寒暑比竣事豪家莫敢哗入为虞衡主事改仪制进员外郎专司册库凡王府请名封朝报夕奏掾吏无敢牟利帝将建东宫既诹吉以册宝未具传谕易期举朝骇愕宪宠与首辅沈一贯同郡急请一贯封还大礼遂定寻进郎中皇长孙生宪宠言于侍郎李廷机请颁赦天下尊上圣母徽号一以皇长子礼行之礼成擢光禄少卿引疾归天启初用荐起官再迁右通政疏陈加赋之害帝报曰加赋非得已今何策以济兵食备列以闻宪宠乃条上屯田盐荚鼓铸三事帝颇采纳五年擢南京太仆卿愤魏忠贤乱政清流尽斥复引疾归宪宠清介恬雅于世味泊如门户既兴无所附丽尤为小人指目列之东林竟遭削夺崇祯初复之卒于家
　政事部艺文
　　新序论　　　　　　　　　　汉刘歆秦孝公保崤函之固以广雍州之地东并河西北收上郡国富兵强长雄诸侯周室归籍四方来贺为战国霸君秦遂以强六世而并诸侯亦皆商君之谋也夫商君极身无二虑尽公不顾私使民内急耕织之业以富国外重战伐之赏以劝戎士法令必行内不私贵宠外不偏疏远是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫霸君若齐桓晋文者桓不倍柯之盟文不负原之期而诸侯畏其强而亲信之存亡继绝四方归之此管仲舅犯之谋也今商君倍公子&#之旧恩弃交魏之明信诈取三军之众故诸侯畏其强而不亲信也藉使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯卫鞅始自以为知霸王之德原其事不谕也昔周召施善政及其死也后世思之蔽芾甘棠之诗是也尝舍于树下后世思其德不忍伐其树况害其身乎管仲夺伯氏邑三百户无怨言今卫鞅内刻刀锯之刑外深鈇钺之诛步过六尺者有罚弃灰于道者被刑一日临渭而论囚七百余人渭水尽赤号哭之声动干天地畜怨积仇比于丘山所逃莫之隐所归莫之容身死车裂灭族无姓其去霸王之佐亦远矣然惠王杀之亦非也可辅而用也使卫鞅施宽平之法加之以恩申之以信庶几霸者之佐哉　　答元饶州论政理书　　　　唐柳宗元奉书辱示以政理之说及刘梦得书往复甚善类非今之长人者之志不惟充赋税养禄秩足己而已独以庶富且教为大任甚盛甚盛孔子曰吾与回言终日不违如愚然则蒙者固难晓必劳申谕乃得悦服用是尚有一疑焉兄所言免贫者而不益富者税此诚当也乘理政之后固非若此不可不幸乘弊政之后其可尔耶夫弊政之大莫若贿赂行而征赋乱苟然则贫者无赀以求于吏所谓有贫之实而不得贫之名富者操其赢以市于吏则无富之名而有富之实贫者愈困饿死亡而莫之省富者愈恣横侈泰而无所忌兄若所遇如是则将信其故乎是不可惧挠人而终不问也固必问其实问其实则贫者固免而富者固增赋矣安得持一定之论哉若曰止免贫者而富者不问则侥幸者众皆挟重利以邀贫者犹若不免焉若曰检富者惧不得实而不可增则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾以输县官其为不均大矣非唯此而已必将服役而奴使之多与之田而取其半或乃出其一而收其二三主上思人之劳苦或减除其税则富者以户独免而贫者以受役卒输其二三与半焉是泽不下流而人无所告诉其为不安亦大矣夫如是不一定经界核名实而姑重改作其可理乎夫富室贫之母也诚不可破坏然使其大幸而役于下则又不可兄云惧富人流为工商浮窳盖甚急而不均则有此尔若富者虽益赋而其实输当其十一犹足安其堵虽驱之不肯易也检之逾精则下逾巧诚如兄之言管子亦不欲以民产为征故有杀畜伐木之说今若非市井之征则舍其产而虽丁田之问推以诚质示以恩惠严责吏以法如所陈一社一村之制递以信相考安有不得其实不得其实则一社一村之制亦不可行矣是故乘弊政必须一定制而后兄之说乃得行焉蒙之所见及此而已永州以僻隅少知人事兄之所代者谁耶理欤弊欤理则其说行矣若其弊也蒙之说其可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求往复而除其惑焉不习吏职而强言之宜为长者所笑弄然不如是则无以来至当之言盖明而教之君子所以开后学也又闻兄之莅政三日举韩宣英以代己宣英达识多闻而习于事宜当贤者类举今负罪屏弃凡人不敢称道其善又况闻于大君以二千石荐之哉是乃希世拔俗果于直道斯古人之所难而兄行之宗元与宣英同罪皆世所背驰者也兄一举而德皆及焉祁大夫不见叔向今而预知斯举下走之过大矣书虽多言不足导意故止于此不宣宗元再拜　　答曾公立书　　　　　　　宋王安石某启示及青苗事治道之兴邪人不利一兴异论群聋和之意不在于法也孟子所言利者为利吾国利吾身耳至狗彘食人食则检之野有饿莩则发之是所谓政事政事所以理财理财乃所谓义也一部周礼理财居其半周公岂为利哉奸人者因名实之近而欲乱之以眩上下其如民心之愿何始以为不请而请者不可遏终以为不纳而纳者不可知盖因民之所利而利之不得不然也然二分不及一分一分不及不利而贷之贷之不若与之然不与之而必至于二分者何也为其来日之不可继也不可继则是惠而不知为政非惠而不费之道也故必贷然后有官吏之俸辇运之费水旱之逋鼠雀之耗而必欲广之以待其饥不足而直与之也则无二分之息可乎则二分者亦常平之中正也岂可易哉公立更与深于道者论之则某之所论无一字不合于法而世之譊譊者不足言也因书示及以为如何　　盖公堂记　　　　　　　　　　苏轼始吾居乡有病寒而咳者问诸医医以为蛊不治且杀人取其百金而治之饮以蛊药攻伐其肾肠烧灼其体肤禁切其饮食之美者&#月而百疾作内热恶寒而咳不已累然真蛊者也又求于医医以为寒授之以寒药旦朝吐之暮夜下之于是始不能食惧而反之则锺乳乌喙杂然并进而漂疽痈疥眩瞀之状无所不至三易医而疾愈甚里老父教之曰是医之罪药之过也子何疾之有人之生也以气为主食为辅今子终日药不释口臭味乱于外而百毒战于内劳其主隔其辅是以病也子退而休之谢医却药而进所嗜气完而食美矣则夫药之良者可以一饮而效从之&#月而病良已昔之为国者亦然吾观夫秦自孝公以来至于始皇立法更制以镌磨锻炼其民可谓极矣萧何曹参亲见其斫丧之祸而收其民于百战之余知其厌苦憔悴无聊而不可与有为也是以一切与之休息而天下安始参为齐相召长老诸先生问所以安集百姓而齐故诸儒以百数言人人殊参未知所定闻胶西有盖公善治黄老言使人请之盖公为言治道贵清凈而民自定推此类具言之参于是避正堂以舍盖公用其言而齐大治其后以其所以治齐者治天下天下至今称贤焉吾为胶西守知公之为邦人也求其坟墓子孙而不可得慨然怀之师其言想见其为人庶几复见如公者治新寝于黄堂之北易其弊陋达其壅蔽重门洞开尽城之南北相望如引绳名之曰盖公堂时从宾客僚吏游息其间而不敢居以待如公者焉夫曹参为汉宗臣而盖公为之师可谓盛矣而史不纪其所终岂非古之至人得道而不死者与胶西东并海南放于九仙北属之牢山其中多隐君子可闻而不可见可见而不可致安知盖公不往来其间乎吾何足以见之　　郑子产论　　　　　　　　　　苏辙颍宾曰子产为郑不以礼法假人凛乎其不可犯也将死戒子太叔曰我死子必为政惟有德者能以宽服民其次莫如猛火烈人望而畏之则鲜死水弱人狎而玩之则多死故宽难太叔为政不忍猛郑国多盗然后愧之由是言之子产岂徒宽惠者哉然孔子之称子产曰惠人又以为古之遗爱儒者由此意之故孟子言子产以乘舆济人于溱洧以为惠而不知为政甚者又曰子产犹众人之母能食之而不能教也此皆非子产之实盖惠而爱人无礼法以将之则有所不行若子产则以礼法行惠者也孔子之说云尔　　郑子产论　　　　　　　　　真德秀西山真氏曰郑子产以郑简公十二年为卿明年得政简公为政三十六年乃卒又历事定公献公声公合凡四十余年方其始也内则有诸大夫之争权互相诛杀外则有晋楚之兵无岁不至城下国之危且弱几不可为矣子产于此从容回干皆有次第其于内也务息诸大夫之争而去其尢不可令者然根之难拔者不轻动以激其变恶之既稔者不缓治以失其机有劝惩之公而无忿疾之过故自子南逐子晢死豪宗大姓弭然听顺无复有梗其政者其于外也事大国而不苟徇其求故终其身免于诸侯之讨而郑能以弱为强考其所为惟作丘赋铸刑书见讥当世自余鲜不合于理者然大人格心之业则未之闻焉岂其所事四公皆凡庸之主不足与有进耶不然何其无有以一善著者至于用人各以所长盖得圣门所谓器使之道春秋卿大夫未有能及之者后之以权衡人物为识者当观法焉
　政事部纪事
史记鲁周公世家鲁公伯禽之初受封之鲁三年而后报政周公周公曰何迟也伯禽曰变其俗革其礼故迟太公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃叹曰鲁后世其北面事齐矣夫政不简不易民不有近平易近民民必归之汉书赵广汉传广汉为人强力天性精于吏职见吏民或夜不寝至旦尢善为钩距以得事情钩距者设欲知马贾则先问狗已问羊又问牛然后及马参伍其贾以类相准则知马之贵贱不失实矣唯广汉至精能行之他人效者莫能及也隽不疑传昭帝即位擢不疑为京兆尹始元五年有一男子乘黄犊车建黄旐衣黄襜褕着黄冒诣北阙自谓卫太子公车以闻诏使公卿将军中二千石杂识视长安中吏民聚观者数万人右将军勒兵阙下以备非常丞相御史中二千石至者立莫敢发言京兆尹不疑后到叱从吏收缚或曰是非未可知且安之不疑曰诸君何患于卫太子昔蒯聩违命出奔辄距而不纳春秋是之卫太子得罪先帝亡不即死今来自诣此罪人也遂送诏狱廷尉验治竟得奸诈三国蜀志庞统传先主领荆州统以从事守耒阳令在县不治免官吴将鲁肃遗先主书曰庞士元非百里才也使处治中别驾之任始当展其骥足耳诸葛亮亦言之于先主先主见与谭大器之以为治中从事亲待亚于诸葛亮遂与亮并为军师中郎将魏志梁习传注魏略苛吏传曰王思与薛悌郄嘉俱从微起官位略等三人中悌差挟儒术所在名为闲省嘉与思事行相似文帝诏曰薛悌驳吏王思郄嘉纯吏也各赐关内侯以报其勤思为人虽烦碎而晓练文书敬贤礼士倾意形势亦以是显名又有高阳刘类历位宰守苛慝尢甚以善修人事不废于世晋书陶侃传侃性聪敏勤于吏职阃外多事千绪万端罔有遗漏远近书疏莫不手答笔翰如流未尝壅滞尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农殖家给人足时造船木屑及竹头悉令举掌之咸不解所以后正会积雪始晴厅事前余雪犹湿于是以屑布地及桓温伐蜀又以侃所贮竹头作丁装船其综理微密皆此类也唐书白志贞传志贞本名琇珪故太原吏也事节度使李光弼硁硁自力有智数光弼善之使与帐下议代宗素闻及光弼卒擢累司农卿在官十年德宗以为敏遂倚腹心进授神策军使赐今名云仙杂记魏博田承嗣签治文案如流水吏人私相谓曰世罕有此旋风笔宋史欧阳修传修知开封府承包拯威严之后简易循理不求赫赫名京师亦治苏轼传熙宁四年王安石欲变科举兴学校诏两制三馆议轼议上神宗即日召见问政令得失虽朕过失指陈可也对曰陛下不患不明不患不勤不患不断但患求治太急听言太广进人太锐愿镇以安静待物之来然后应之神宗悚然安石不悦命权开封府推官将困之以事轼决断精敏声闻益远王文禄机警赵从善尹临安宦寺欲窘之一日内索朱红卓子三百只限一日办从善命于市中取茶卓一样三百只糊清江纸朱涂之即成两宫幸聚景园回索火炬三千枝限以时刻从善命于娼家取竹帘束之顷刻而办开济馆某尚书家上郊祀索白染围炉三百尚书窘迫莫应济教截矮桌脚凿圆孔白糊之取铁锅为炉如数进上喜诘之举济是时索燎火万炬于上元县令陈焕焕命各坊长督大小户具门帘香灯迎驾遂命卷帘为燎得如数进上称其才嘉熙间江西峒丁反万安令黄炳鸠兵守备忽五更报寇至炳遣巡尉领兵迎敌众皆曰枵腹柰何炳曰第速行饭且至矣炳乃率吏辈竹箩木桶沿市民门呼曰知县买饭时人家晨炊方熟厚酬其直负之以行于是兵家饱一战破寇金史宗端修传端修历节度副使汝州司候游彦哲将之官问为政端修曰为政不难治气养心而已彦哲不达端修曰心正则不私气平则不暴为政之术尽于此矣见闻录蒋恭靖瑶正德时守维扬适大驾南巡六师俱发议者所计夫役船马供顿其费不赀扬民习安已久汹汹将无以自存者公惟站设二十更番迭遣以迎计初议减五分之四其他皆递减卒之上供无缺而民亦不扰刘坦翁初守绍兴汉刘宠故处也在郡精核廉敏甫五十日郡声大和去后越人肖翁像为小刘祠平湖陆公杰巡抚湖广恭遇肃庙巡幸供亿浩繁公处分若素定一日旨下数次俱酬应无失驾入河南界公预令除道人各取粟禾数束执以待驾未出河南烛尽御仗行昏黑中比入湖广界众炬如昼肃庙甚喜及晋侍郎赐御札称冬曹大臣而不名王元美先生抚郧阳时驿以一纸报公有乐平王次子奉高皇帝御容金牒祝发为沙门行游天下敕郡县盛为供帐公曰藩王有宗正条锢城中不得出而诪张如此遣轻骑孟光化禁止之而逻其从者李汝贵秦太得状盖以御女术游藩邸间崇王赐以&#轿红杖所至慑守令而汝贵为之翼奏旨鞫之则平凉民贺禄也
　政事部杂录
韩子孔子曰善为吏者树德不能为吏者树怨概者平量者也吏者平法者也治国者不可失平也宋史岳飞传论西汉而下若韩彭绛灌之为将代不乏人求其文武全器仁智并施如宋岳飞者一代岂多见哉续明道杂志王文恪以风节文词着称而性好吏事以察为明守西京日长水县申请买木钱数百千王视其状便亟呼吏作教下县令迫买木一行人吏九十余人皆械送府既至皆以属吏吏莫知所以致罪久之不得情乃请其故王曰凡公文皆先书押而后用印故印在书上今此状为先印后书字在印上必有奸也于是鞫之果重迭冒请盗印为之者洛人皆服其精明某平生见人多矣惟见苏循州不曾忙范丞相不曾疑苏公虽事变纷纭至前而举止安徐若素有处置范公见事便洞达情实各有部分未尝疑惑此皆过人者吕子进说其父正献公平生清淡无嗜好学问至老不衰博习本朝典故而不治其琐细有司之事尝曰贤者当识其大者后山谈丛三司故吏高成端襄邑人明习吏事自五代以来三司条贯无不有也嘉佑中尝言事不用读书镜元结刺道州承兵赋之后征率烦重民不堪命作舂陵行其末云何人采国风我欲献此诗以传考之结以人困甚不忍加赋尝奏免税租及和市杂物十三万缗又奏免租庸十余万缗困乏流亡尽归乃知贤者所存不特空言而已杜子美称之云今盗贼未息得结辈数十公落落然参错为天下邦伯天下少安可立待已夫文人作吏非厌其烦则厌其俗使摛章之士尽如元次山孰谓词赋家不可入循良传耶
