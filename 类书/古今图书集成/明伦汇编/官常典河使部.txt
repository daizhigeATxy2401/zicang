
　河使部名臣列传
　　后汉
　　王景
按后汉书本传景字仲通乐浪邯人也八世祖仲本琅邪不其人好道术明天文诸吕作乱齐哀王襄谋发兵而数问于仲及济北王兴居反欲委兵师仲仲惧祸及乃浮海东奔乐浪山中因而家焉父闳为郡三老更始败土人王调杀郡守刘宪自称大将军乐浪太守建武六年光武遣太守王遵将兵击之至辽东闳与郡决曹史杨邑等共杀调迎遵皆封为列侯闳独让爵帝奇而征之道病卒景少学易遂广窥众书又好天文术数之事沈深多技艺辟司空伏恭府时有荐景能理水者显宗诏与将作谒者王吴共修作浚仪渠吴用景□流法水乃不复为害初平帝时河汴决坏未及得修建武十年阳武令张汜上言河决积久日月侵毁济渠所漂数十许县修理之费其功不难宜改修堤防以安百姓书奏光武即为发卒方营河功而浚仪令乐俊复上言昔元光之间人庶炽盛缘堤垦殖而瓠子河决尚二十余年不即拥塞今居家稀少田地饶广虽未修理其患犹可且新被兵革方兴力役劳怨既多民不堪命宜须平静更议其事光武得此遂止后汴渠东侵日月弥广而水门故处皆在河中兖豫百姓怨叹以为县官恒兴佗役不先民急永平十二年议修汴渠乃引见景问以理水形便景陈其利害应对敏给帝善之又以尝修浚仪功业有成乃赐景山海经河渠书禹贡图及钱帛衣物夏遂发卒数十万遣景与王吴修渠筑堤自荥阳东至千乘海口千余里景乃商度地埶凿山阜破砥碛直截沟涧防遏冲要疏决壅积十里立一水门令更相洄注无复溃漏之患景虽简省役费然犹以百亿计明年夏渠成帝亲自巡行诏滨河郡国置河堤员史如西京旧制景由是知名王吴及诸从事掾吏皆增秩一等景三迁为侍御史十五年从驾东巡狩至无盐帝美其功绩拜河堤谒者赐车马缣钱建初七年迁徐州刺史先是杜陵杜笃奏上论迁都欲令车驾迁还长安耆老闻者皆动怀土之心莫不眷然伫立西望景以宫庙已立恐人情疑惑会时有神雀诸瑞乃作金人论颂洛邑之美天人之符文有可采明年迁庐江太守先是百姓不知牛耕致地力有余而食常不足郡界有楚相孙叔敖所起芍陂稻田景乃驱率吏民修起芜废教用□耕由是垦辟倍多境内丰给遂铭石刻誓令民知常禁又训令蚕织为作法制皆着于乡亭庐江传其文辞卒于官初景以为六经所载皆有卜筮作事举止质于蓍龟而众书错糅吉凶相反乃参纪众家数术文书冢宅禁忌堪舆日相之属适于事用者集于大衍元基云　　宋　　宋昌言
按宋史宋绶传绶族子昌言字仲谟以荫为泽州司理参军州有杀人狱昌言疑其□坚请迹捕果得真犯者迁河阴发运判官自济源之官见道上弃尸若剐剥状者甚众窃叹郡县之不治既至河阴得凶盗六辈杀人而鬻之如是十余年掩其家犹得执缚未杀者七人县吏与市井少年共为胠橐昌言穷治其渊薮皆法外行之而流其家人擢都水监丞熙宁初河决枣强而北昌言建议欲于二股河口西岸新滩立土约障水使之东流候稍深即断北流纵出葫卢下流以除恩冀深瀛水患诏从之提举河渠王亚以为不可成不如修生堤朝廷遣翰林学士司马光往视如昌言策不两月决口塞光奏昌言独有功若与同列均受赏恐不足以劝诏理提点刑狱资序迁开封府推官同判都水监汴水涨昌言请塞訾家口已而汴流绝监丞侯叔献唱为昌言罪昌言惧求知陕州历濮冀二州河决曹村召判都水监往护河堤灵平埽成转少府监卒赠绢二百匹　　张君平
按宋史本传君平字士衡磁州滏阳人以父承训与契丹战死补三班差使殿侍黔州指挥使獠兵屡入寇君平引兵击破之以功迁奉职除驻泊监押徙容白等州巡检又以捕贼功迁右班殿直谢德权荐君平河阴窖务擢合门祗候管勾汴口建言岁开汴口当择其地得其地则水湍驶而无留沙岁可省功百余万又请沿河县植榆柳为令佐使臣课最及瘗汴河流尸悉从其言天圣初议塞滑州决河以君平习知河事命以左侍禁签书滑州事兼修河都监既而河未塞召同提点开封府界县镇公事以尝护滑州堤有功特迁内殿崇班君平以京师数罹水灾请委官疏凿近畿诸州古沟洫久之稍完遂诏畿内及近畿州县长吏皆兼管勾沟洫河道自畿至泗州道路多群寇君平请两驿增置使臣专主捕盗而罢夹河巡检于是行者无患复为滑州修河都监迁供备库副使河平改西作坊使就迁钤辖卒君平有吏材尤明于水利自议塞河朝廷每访以利害河平君平且死论者惜之录三子官子巩皇佑中以尚书虞部员外郎为河阴发运判官管勾汴口嗣其父职云　　元　　贾鲁
按元史本传鲁字友恒河东高平人幼负志节既长谋略过人延佑至治间两以明经领乡贡泰定初恩授东平路儒学教授辟宪史历行省掾除潞城县尹选丞相东曹掾擢户部主事未上一日觉心悸寻得父书笔势颤缩即辞归比至家父已有风疾未几卒鲁居丧服阕起为太医院都事会诏修辽金宋三史召鲁为宋史局官书成选鲁燕南山东道奉使宣抚幕官考绩居最迁中书省检校官上言十八河仓近岁沦没官粮百三十万斛其弊由富民兼并贫民流亡宜合先正经界然事体重大非处置尽善不可轻发书累数万言切中其弊俄拜监察御史首言御史有封事宜专达圣聪不宜台臣先有所可否升台都事迁山北廉访副使复召为工部郎中言考工一十九事至正四年河决白茅堤又决金堤并河郡邑民居昏垫壮者流离帝甚患之遣使体验仍督大臣访求治河方略特命鲁行都水监鲁循行河道考察地形往复数千里备得要害为图上进二策其一议修筑北堤以制横溃则用工省其一议疏塞并举挽河东行使复故道其功数倍会迁右司郎中议未及竟其在右司言时政二十一事皆见举行调都漕运使复以漕事二十事言之朝廷取其八事一曰京畿和籴二曰优恤漕司旧领漕户三曰接连委官四曰通州总治豫定委官五曰船户困于□夫海运坏于□户六曰疏浚运河七曰临清运粮万户府当隶漕司八曰宣忠船户付本司节制事未尽行既而河水北侵安山沦入运河延袤济南河间将隳两漕司盐场实妨国计九年太傅右丞相脱脱复相论及河决思拯民艰以塞诏旨乃集廷臣群议言人人殊鲁昌言河必当治复以前二策进丞相取其后策与鲁定议且以其事属鲁鲁固辞丞相曰此事非子不可乃入奏大称帝旨十一年四月命鲁以工部尚书总治河防使进秩二品授以银章领河南北诸路军民发汴梁大名十有三路民一十五万庐州等戍十有八翼军二万供役一切从事大小军民官咸□节度便宜兴缮是月鸠工七月凿河成八月决水故河九月舟楫通十一月诸埽诸堤成水土工毕河复故道事见河渠志帝遣使报祭河伯召鲁还京师鲁以河平图献帝适览台臣奏疏请褒脱脱治河之绩次论鲁功超拜荣禄大夫集贤大学士赏金帛□翰林承旨欧阳元制河平碑以旌脱脱劳绩俱载鲁功且宣付史馆并赠鲁先臣三世寻拜中书左丞从脱脱平徐州脱脱既旋师命鲁追余党分攻濠州同总兵官平章月可察儿督战鲁誓师曰吾奉旨统八卫汉军顿兵于濠七日矣尔诸将同心协力必以今日巳午时取城池然后食鲁上马麾进抵城下忽头眩下马且戒兵马弗散病愈亟却药不肯汗竟卒于军中年五十七十三年五月壬午也月可察儿躬为治丧选士护柩还高平有旨赐交钞五百锭以给葬事子稹　　明　　盛应期
按明外史本传应期字思征吴江人弘治六年进士授都水主事出辖济宁诸太监李广家人市私盐至济畏应期投盐水中去会南京进贡内官诬应期阻荐新船广从中构逮应期及主事范璋下诏狱璋管卫河亦忤中贵者也狱具谪云南驿丞稍迁禄丰知县正德初历云南佥事武定知府凤应死其妻摄府事子朝鸣为寇应期单车入其境母子惶怖归所侵于民策凤氏终乱奏请降其秩设官制之寝不行后卒叛与御史张璞副使晁必登抑镇守太监梁裕裕劾三人俱逮下诏狱璞竟拷死会干清宫灾应期得复职四迁至陕西右布政使擢右副都御史巡抚四川讨平天全六番招讨使高文林会泉江僰蛮普法恶作乱富顺奸民谢文礼文义附之法恶死指挥何卿等先后讨诛文礼文义应期银币以忧归嘉靖二年起故官巡抚江西宸濠乱后疮痍未复奏免杂调缗钱数十万请留转输南京米四十七万银二十万以业饥民又令诸府积□备荒至百余万寻进兵部右侍郎总督两广军务将行籍上积□数帝以陈洪谟代而奖应期后洪谟积益多亦被思恩土目刘召叛执都指挥孙震应期偕抚宁侯朱麒督参将李璋等征之斩召思恩平复银币朝议大征岑猛应期条上方略七事言广兵疲弱不可用麒等恚会御史许中劾应期暴虐麒等因相与为流言御史郑洛书复劾应期贿结权贵应期已迁工部侍郎引疾归六年黄河水溢入漕渠沛北庙道口淤数十里粮艘为阻侍郎章拯不能治尚书胡世宁詹事霍韬佥事江良材请于昭阳湖东别开漕渠为经久计议未定以御史吴仲言召拯还即家拜应期右都御史以往应期乃议于昭阳湖东北进江家口南出留城口开浚百四十余里较疏旧河力省而利永夫六万五千银二十万两□期六月工未成会旱灾修省言者多谓开河非计帝遽令罢役应期请展一月竟其功不听初应期请令郎中柯维熊分浚支河维熊力赞新河之议至是亦言不便应期上章自理帝怒诏与维熊俱夺职世宁言新河之议倡自臣应期□期六月今四月功已八九缘程工促急怨讟烦兴维熊反复变诈倾大臣误国事自古国家偾大事必责首议臣请与同罢帝不许后更赦复官致仕卒应期罢后三十年朱衡循新河遗迹成之运道蒙利焉　　潘希曾按明外史本传希曾字仲鲁金华人祖洪广西佥事父璋陕西副使希曾登弘治十五年进士改庶吉士授兵科给事中武宗初即位从中官王润请以故太监汪直养子钰为锦衣镇抚璥为总旗希曾言内臣无后养子异姓人情国典谓何帝为寝前命又因灾变陈八事中言经筵讲学图治之本于圣体未劳射猎游戏使人形神顿敝妨政害治陛下舍此务彼由左右希宠导非迷君□国乞简内臣端谨者给侍俾佞幸不得近又律例文武官犯公罪并许收赎今廷臣小过犯多受鞭笞乞□法司锦衣非犯赃毋□施刑所以励廉耻敦臣节也疏入帝不省而宦官皆怒正德二年与御史刘子厉核湖广贵州军储奉使还者例重贿刘瑾有司为具厚赀希曾却之比还无所馈瑾大怒责以察奏未明下诏狱拷讯廷杖斥为民瑾诛起吏科右给事中使安南历工科都给事中宦官请营太素殿及天鹅房船坞希曾谏阻不报擢南京太仆少卿世宗践阼进本寺卿迁太常嘉靖四年以右佥都御史巡抚南赣讨平惠州贼赖贵斩浰头贼曾蛇仔迁工部右侍郎七年秋总河侍郎盛应期以治新河无功召还命希曾兼右副都御史往代至则条上形势自单至沛筑长堤百四十余里以障黄河之冲役夫二万未期年工成帝嘉之增秩二级九年六月河决曹县分三道东下其经单丰沛三邑者赖长堤障之得无害后沙淤平满民多耕作其间交口颂之明年召入京历兵部左右侍郎卒官希曾学于章懋言动有准绳同郡唐龙以刑部尚书归里出入常徒步或劝乘肩舆龙曰昔吾师章文毅公吾友潘司马咸若是司马谓希曾也　　龚洪
按明外史本传洪字元之苏州嘉定人成化十四年进士授金华推官善决狱迁南刑部主事历兖州知府有殊政中官李兴出治河骄恣甚洪独长揖府有借兑粮寄养马相沿为常课洪考寻故牍知其额外力请之上官得蠲粮万石马八千匹民困大苏弘治九年举治行卓异迁浙江右布政使未行得疾几殆僚属入视其橐仅白金七两相顾嗟异比去士民号泣载涂既至以疾还久之不出正德九年始起福建右布政使转湖广为左中贵纵傔从殃民洪收系尽置之理入为应天府尹岁饥请于朝发赈十二年黄河溢擢为右副都御史治之河患旋止帝南巡驻驆临清洪及山东府按以下咸入谒帝命置宴宴具草略帝视之笑曰何慢我甚耶然竟不怒及献觞巡抚永平王珝行缓帝目之幸臣怵珝谓上意不测诘朝复宴洪趋进自言姓名江彬从旁厉声叱之冀得罪两人帝不为意已扈驾而南彬数欲中洪帝卒不听寻进工部右侍郎领河事如故洪雅尚淡素居官以廉正见称是年几七十连章乞休世宗立乃进工尚致仕又数年卒　　朱裳
按明外史本传裳字公垂沙河人年十四为诸生读书黉舍躬执爨提学御史顾潜俾受学于崔铣登正德九年进士擢御史巡盐河南钱宁遣人牟盐利裳禁不予巡按山东前御史王相忤镇守中官黎鉴被诬下诏狱裳抗疏直相劾鉴八罪帝还自宣府裳请下罪已诏新庶政以结人心不报山东大水淹城武单二城以裳言命相地改筑帝幸南都久不返裳极陈小人荧惑之害出为巩昌知府嘉靖二年举治行卓异迁浙江副使日啜菜羹妻操井臼迎父就养同列知其贫制衣一袭为寿父亦拒不纳三迁至浙江左布政使以右副都御史总理河道数条上方略外艰归久不起帝南巡谒行在命以故官总理河道迎章圣梓宫冒暑卒隆庆中追赠户部右侍郎谥端简　　曾钧按明外史本传钧字廷和进贤人嘉靖十一年进士授行人擢南京礼科给事中时四方银场得不偿费且为盗窟以钧奏罢之钧刚廉疾俗首劾罢参赞尚书刘龙已劾翊国公郭勋礼部尚书严嵩未几劾工部侍郎蒋淦延绥巡抚赵锦最后劾罢操江都御史柴经直声震一时出为云南副使两司诣黔国公率庭谒钧始正其礼且厘还所侵丽江民地迁四川参政黔寇乱抚定之屡迁河南左布政使三十一年以右副都御史总理河道徐邳等十七州县连被水患帝忧之趣上方略钧请浚刘伶台至赤晏庙八十里筑草湾老黄河口增高家堰长堤缮新庄等旧阅月工成进工部右侍郎治河四年入为南京刑部右侍郎久之乞归家居十余年卒赠刑部尚书谥恭肃　　朱衡按明外史本传衡字士南万安人嘉靖十一年进士历知尤溪婺源有治声迁刑部主事历郎中出为福建提学副使累官山东布政使三十九年进右副都御史巡抚其地奏言登莱青三府地濒海设军戍守比辽左告饥暂弛登莱商禁转粟济之富民猾商遂窃载他货往来贩易且并开青州以西路海岛亡命阴相构结二百年防维一旦撤废顷者南方倭患后事之师也禁之便从之召为工部右侍郎四十四年进南京刑部尚书其秋河决沛县飞云桥东注昭阳湖运道淤塞百余里改衡工部尚书兼右副都御史总理河漕衡驰至决口旧渠已成陆而故都御史盛应期所开新河自南阳以南东至夏村又东南至留城故址尚在其地高河决至昭阳湖止不能复东可以通连乃定议开新河筑堤吕孟湖以防溃决河道都御史潘季驯以为浚旧渠便议与衡不合衡持益坚引□鱼薛沙诸水入新渠筑马家桥堤以遏飞云桥决口身自督工劾罢曹濮副使柴涞重绳吏卒不用命者浮议遂起明年给事中郑钦劾衡虐民幸功诏遣给事中何起鸣往勘工垂竣矣及秋河决马家桥议者纷然谓功不可成起鸣初主衡议亦变其说与给事中王元眷御史黄襄交章请罢衡会新河已成乃止河长一百九十四里漕艘由境山入通行至南阳未几季驯以忧去诏衡兼理其事隆庆元年加太子少保山水骤溢决新河坏漕艘数百给事中吴时来言新河受东兖以南费峄邹滕之水以一堤捍群流岂能不溃宜分之以杀其势衡乃开支河四泄其水入赤山湖明年秋召还部又明年衡上疏曰先臣宋礼浚治旧渠测量水平计济宁平地与徐州境山巅相准北高南下悬流三十丈故鲁桥闸以南稍启立涸舟行半月始达东兖之民增闸挑浅苦力役者百六十年属者改凿新渠远避黄流舍卑就高地形平衍诸闸不烦启闭舟行日百余里夫役漫无事事近河道都御史翁大立奏请裁革宜可听于是汰闸官五夫役六千余以其僦直为修渠费四年秋河决睢宁起季驯总理明年冬阅视河道给事中雒遵劾罢季驯言廷臣可使无出衡右者六年正月诏兼左副都御史经理河道穆宗崩大学士高拱以山陵工请召衡会邳州工亦竣衡遂还朝衡先后在部禁止工作裁抑浮费所节省甚众穆宗时内府监局加征工料滥用不訾衡言宫府一体臣请随时执奏帝是其言未几诏南京织造太监李佑趣办袍缎千八百余匹衡等既执奏又因言官孙枝姚继可严用和骆问礼先后谏再疏请从之帝切责令以状对衡谢乃止太监崔敏传旨令南京加造十余万匹衡议停新造但责岁额帝令减新造三之二尝命造鳌山灯计费三万余两又命建光泰殿瑞祥阁于长信门衡皆奏止之及神宗即位首命停织造召还内臣而太监赵玢不即奉诏太监宋润又请增织染所颜料衡奏争皆得请太监冯保传谕皇太后发帑金修涿州碧霞元君庙衡等言异端惑世诬民渐不可长帝王养亲当谕亲于道请收回成命报闻衡性强直遇事不挠不为张居正所喜万历二年给事中林景旸劾衡刚愎无人臣礼衡再疏乞休诏加太子太保驰驿归其年夏大雨坏昭陵□恩殿追论督工罪夺宫保卒年七十三子维京自有传　　翁大立
按明外史本传大立余姚人嘉靖十七年进士累官山东左布政使三十八年以右副都御史巡抚应天苏州诸府苏州以倭警募壮士后兵罢无所归群聚剽夺大立得其主名捕甚急恶少惧夜劫长吴二县及苏州卫狱纵囚自随攻都御史行署大立率妻子遁知府王道行督兵力拒之乃斩葑门奔入太湖为盗命大立戴罪捕贼寻被劾罢久之起故官巡抚山东遭丧不赴隆庆二年命督河道朱衡既开新河漕渠便利大立因颂新河之利有五而请浚回回墓以达鸿沟引昭阳之水沿鸿沟出留城以溉湖下腴田千顷未几又请凿邵家岭令水由地□沟出境山入漕河帝皆从之三年七月河大决沛县漕艘阻不进帝从大立请大行赈贷大立又请漕艘后至者贮粟徐州仓平价出粜诏许以三万石民大立以下民昏垫闾阎愁困状帝莫能周知乃绘图十二以献且言时事可忧更不止此东南财赋区而江海泛溢粒米不登京储可虑一也边关千里悉遭洪水墩堡倾颓何恃以守贼骑可虑二也畿辅山东河南霪雨既久城郭不完猝有寇盗何以备之内地可虑三也江海之间风鼓浪舟舰战卒悉入波流海防可虑四也淮浙盐场咸泥尽没户流移商贾不至国课可虑五也望陛下以五患十二图付公卿博议速求拯济之策帝留图备览下其奏于所司当是时黄河既决淮水复涨自清河县至通济闸抵淮安城西淤三十余里决方信二坝出海平地水深丈余宝应湖堤往往崩坏山东沂莒郯城水溢从沂河直河出邳州人民多溺死大立奔走经营至四年六月鸿沟境山诸工及淮流疏浚次第告成帝喜锡有差时大立已升工部右侍郎旋改兵部为左会代者陈大宾未至而山东沙薛汶泗诸水骤涨决仲家浅诸处黄河又暴至茶城复淤已而淮自泰山庙至七里沟亦淤十余里其明年遂为给事中宋良佐劾罢万历二年起南京刑部右侍郎就改吏部明年入为刑部右侍郎再迁南京兵部尚书六年致仕归先是隆庆末有锦衣指挥周世臣者外戚庆云侯裔也家贫无妻独与婢荷花儿居盗入其室杀世臣去把总张国维入捕盗惟荷花儿及仆王奎在遂谓二人奸弒其主执送所司锻炼成狱刑部郎中潘志伊疑之久不决及大立以侍郎署部事愤荷花儿弒主趣志伊速决志伊终疑之请他曹同谳乃委郎中王三锡徐一忠竟无所平反置之极刑逾数年获真盗都人竞称荷花儿□流闻禁中帝大怒欲重谴大立等会给事中周良寅萧彦复劾之乃追夺大立职调三锡一忠于外志伊时已知九江府亦谪知陈州志伊吴江人进士终广西右参政历官有声　　潘季驯
按明外史本传季驯字时良乌程人嘉靖二十九年进士授九江推官擢御史巡按广东行均平里甲法广人大便临代去疏请饬后至者守其法帝从之进大理丞四十四年由左少卿进右佥都御史总理河道与朱衡共开新河加右副都御史寻以忧去隆庆四年河决邳州睢宁起故官再理河道塞决口明年工竣坐驱运船入新溜漂没多为勘河给事中雒遵劾罢万历四年夏再起官巡抚江西明年冬召为刑部右侍郎是时河决崔镇黄水北流清河口淤淀全淮南徙高堰湖堤大坏淮扬高邮宝应间皆为巨浸大学士张居正深以为忧河漕尚书吴桂芳议复老黄河故道而总河都御史傅希挚欲塞决口束水归漕两人议不合会桂芳卒六年春命季驯以右都御史兼工部左侍郎代之季驯以故道久湮虽浚复其深广必不能如今河议筑崔镇以塞决口筑遥堤以防溃决又淮清河浊淮弱河强河水一斗沙居其六伏秋则居其八非极湍急必至停滞当藉淮之清以刷河之浊筑高堰束淮入清口以敌河之强使二水并流则海口自浚即桂芳所开草湾亦可不复修治遂条上六事诏如议明年冬两河工成又明年春加太子太保进工部尚书兼左副都御史季驯初至河上历虞城夏邑商丘相度地势旧黄河上流自新集经赵家圈萧县出徐州小浮桥极深广自嘉靖中北徙河身既浅迁徙不常曹单丰沛常苦昏垫上疏请复故河给事中王道成以方筑崔镇高堰役难并举河南抚按亦陈三难乃止迁南京兵部尚书十一年正月召改刑部季驯之再起也以张居正援居正殁家属尽幽系子敬修自缢死季驯言居正母逾八旬旦暮莫必其命乞降特恩宥释又以治居正狱太急宣言居正家属毙狱者已数十人先是御史李植江东之□与大臣申时行杨巍相讦季驯力右时行巍痛诋言者言者交怒植遂劾季驯党庇居正落职为民十三年御史李栋上疏讼曰隆庆间河决崔镇为运道梗数年以来民居既奠河水安流咸曰此潘尚书功也昔先臣宋礼治会通河至于今是赖陛下允督臣万恭之请予之谥荫今季驯功不在礼下乃当身存之日使与编户齿宁不隳诸臣任事之心失朝廷报功之典哉御史董子行亦言季驯罪轻责重诏俱夺其俸其后论荐者不已十六年给事中梅国楼复荐遂起季驯右都御史总督河道自吴桂芳后河漕皆总理至是复设专官明年黄水暴涨冲入夏镇坏田庐居民多溺死季驯复筑塞之十九年冬加太子太保工部尚书兼右都御史季驯凡四奉治河命前后二十七年习知地形险易增筑设防置官建闸下及木石桩埽综理纤悉积劳成病三疏乞休不允二十年泗州大水城中水三尺患及祖陵议者或欲开傅宁湖至六合入江或欲浚周家桥入高宝诸湖或欲开寿州瓦埠河以分淮水上流或欲弛张福堤以泄淮口季驯谓祖陵王气不宜轻泄而巡抚周采陈于陛巡按高举谓周家桥在祖陵后百里可疏浚议不合都给事中杨其休请允季驯去归三年卒年七十五　　万恭
按明外史本传恭字肃卿南昌人嘉靖二十三年进士授南京文选主事历考功郎中寿王丧过南京中贵欲令朝王妃恭厉声曰礼不朝后况妃乎遂止就迁光禄少卿入改大理四十二年寇逼通州帝方急兵事以兵部右侍郎蔡汝楠协理戎政侍郎喻时不胜任调之南京欲代以郑晓杨顺葛缙手诏问徐阶阶以晓文士顺缙匪人请命吏部推择帝乃谕尚书严讷越格求之遂以湖广参政李鐩代时而命恭代汝楠恭列上选兵议将练兵车火器诸事皆报可明年鐩罢众将推恭恭引疾及用赵炳然恭起视事于是给事中胡应嘉劾恭奸欺恭奏辨部议调恭诏勿问恭不自安力请剧边自□乃命兼佥都御史巡抚山西甫至寇犯龙须墩恭伏兵击却之未几寇五万骑至朔州川恭与战老高墓列车为阵发火器寇少却忽风起火反焚车寇复大至诸将殊死战寇乃去事闻银币巡抚故无旗牌恭请得之滨河州县患套寇东掠岁凿冰以防恭为筑墙四十里教人以耕及用水车法民大利之浃岁以内艰归隆庆初给事中岑用宾等拾遗及恭吏部尚书杨博议仍用之边方暨服阕恭遂不出六年春给事中刘伯荐恭异才会河决邳州运道大阻已遣尚书朱衡经理复命恭以故官总理河道恭与衡筑长堤北自磨脐沟迄邳州直河南自离林迄宿迁小河口各延三百七十里费帑金三万六十日而成高宝诸湖夏秋汜滥岁议增限而水益涨恭缘堤建平水闸二十余以时泄蓄专令浚湖不复增堤河遂无患恭强毅敏达一时称才臣治水三年言者劾其不职竟罢归家居垂二十年卒孙自有传　　张槚
按明外史本传槚字叔养江西新城人嘉靖三十八年进士除婺源知县以才敏闻岁凶赈恤有方时土寇窃发而婺源无城槚悉召诸木商激以义旬日而栅成寇见有备惊去居三年征授御史巡视西城京师诸亡命多与锦衣校卒比假诇事陷人槚禽治其首恶辇下肃然四十四年巡盐河东疏言严嵩父子黩货乱政陛下已用邹应龙言置之于法且显擢应龙以旌其直而曩时王宗沐赵锦辈皆首发大奸未蒙召用是曲突者不被赏也疏入帝大怒逮至阙下杖之六十斥为民时世蕃虽已戮死帝终念嵩不欲终暴其恶故槚得罪益甚穆宗立召复官先是司礼中官黄锦当荫锦衣指挥锦从子故都督浦以事黜锦辞新命乞还浦职事未决而锦死遂寝已而其党滕祥复为浦请且乞官其族六人为锦衣授□养三十人为勇士帝皆许之槚言锦衣职要重所以张国威寄刑柄非有先世勋庸及着劳伐者不足以居之锦不过黄门承役之劳弟侄并袭金紫荣已过矣浦乃先帝所废斥奈何复之且一朝而滥恩至三十六人尤祖宗朝所未有也会给事中严用和管大勋御史陈联芳亦以为言乃寝前命亡何巡按畿辅奏言大名真定二府既亩出粮饷马又征马地余银由正德时贼乱行此权制非经赋也宜除罢乃命所司核余地有无以闻御史为群奄所殴奄党坐戍而御史复外迁槚言朝廷法度未可为平帝谓事已前决不纳先是有诏罢朝觐道里费槚言官俸薄不足具资斧恐至厉民于是道远者给费有差着为例初御史齐康劾徐阶槚遂劾康并及高拱拱嗛之后拱复入考察言官坐槚不谨落职屏居者久之万历十二年用右副都御史丘□给事中周世选等荐起南京大理丞三迁应天府尹岁大旱槚遣吏四出设粥餔饥民又奏给来岁军饷之半□价顿平就进大理卿迁工部右侍郎督修南京河渠槚周行相视语诸郎曰河故经官市而兹土商贾奔辏利在辟地而益市市益则廛日多地辟则河日隘下流所以渐淤也遂度河故道广狭之形凿而拓之使复其旧而置数堰备蓄泄不数月功成加俸一级二十年朝贺至京陈时政十余事明年以考察拾遗致仕赠南京工部尚书　　吴桂芳按明外史本传桂芳字子实新建人嘉靖二十三年进士授刑部主事主章奏有崔鉴者年十三忿其父妾凌母手刃之桂芳怜其志为着论拟赦尚书闻渊手其牍曰此董仲舒春秋断狱柳子厚复仇议也鉴遂得宥及渊入吏部欲任以言职会闻继母病遽请告归渊留之不可起补礼部严世蕃欲结婚桂芳托词谢之历迁扬州知府御倭有功迁俸一级又建议增筑外城扬之有二城自桂芳始也历浙江左布政使三十八年进右佥都御史巡抚福建父丧归四十一年冬起故官抚治郧阳明年夏进右副都御史总理河道未任两广总督张臬以非军旅才为给事中陈懋观劾罢部议罢总督改桂芳兵部右侍郎兼右佥都御史提督两广军务兼理巡抚两广山海群盗河源李垔元程乡叶丹楼连岁为患潮州旧倭屯据邹塘明年春桂芳先讨倭患以降贼伍端为前驱端归善民与温七作乱败参将谢□未几七兵败被禽端自缚军门求杀贼赎罪桂芳使先尝贼官军继进围倭于邹塘四面举火一日夜连克三巢焚斩四百余人帝深嘉之令与南赣提督吴百朋乘胜灭贼而新倭寇福建者为戚继光所败方流入境夏桂芳百朋会调土汉兵乘其初至急击之倭惧悉奔甲子崎沙夺渔舟入海暴风起皆覆溺死其得脱者还屯海丰副总兵汤克宽擒斩殆尽因建议海道副使辖东莞以西至赣州领番夷市舶更设海防佥事巡东莞以东至惠潮专御倭寇又进讨李垔元叶丹楼平之降贼王西桥吴平已抚复叛西桥掠东莞败都指挥刘世恩兵执肇庆同知郭文通因质以求抚桂芳禽斩之进讨吴平平初南澳为戚继光俞大猷所败奔饶平凤凰山随移漳林掠民舟出海自阳江奔安南四十五年夏桂芳檄安南万宁宣抚使发兵进剿遣汤克宽以舟师会之夹击平于万桥山下乘风纵火平军大败赴水死者无筭禽斩三百九十余人参将傅应嘉言平已就擒后复云自溺死福建巡抚汪道昆遽奏闻桂芳独不肯曰风火交炽时何以知其必死也平党林道干复窥南澳时议设参将戍守桂芳言澳中地险而腴元时曾设兵戍守其后戍兵即据以叛此御盗生盗也不如置戍柘林便从之召为南京兵部右侍郎寻改北部隆庆初转左以疾乞归言官数论荐万历三年冬即家起故官总督漕运兼巡抚凤阳明年春桂芳以淮扬洪潦奔流惟恃云梯阁一径入海致海涌横沙河流泛滥而兴盐高宝诸州县所在受灾请益开草湾及老黄河故道以广入海之路修筑高邮东西二堤以蓄湖水皆下所司议行未几草湾河工告成是年秋河决曹县徐州桃源科臣刘铉疏议漕河语侵桂芳桂芳疏辩曰草湾之开以高宝水患冲啮疏以拯之非能使上流亦不复涨也今山阳以南诸州县水落布种斗米四分则臣斯举亦既得策矣若徐邳以上非臣所属臣何与焉因请罢御史邵陛言诸臣以河涨归咎草湾不无阻任事之气乞策励桂芳益底厥绩而诘责河臣傅希挚从之其明年希挚议塞崔镇决口束水归漕而桂芳欲冲刷成河以为老黄河入海之道由是议不合廷议以二人意见不同动多掣肘改希挚抚陕西以李世达代未几又改世达他任命桂芳兼理河漕六年正月诏进工部尚书兼右副都御史居职任河漕如故未逾月卒寻以高邮州湖堤告成进赠太子少保　　刘东星
按明外史本传东星字子明沁水人隆庆二年进士改庶吉士授兵科给事中大学士高拱摄吏部修怨言官以非时考察坐谪蒲城县丞徙卢氏知县累迁湖广左布政万历二十年擢右佥都御史巡抚保定时朝鲜以倭难告王师调集悉会天津静海沧州河间皆被灾东星外筹刍粻内议蠲赈请漕粟十万石平籴民赖以济明年召为左副都御史进吏部右侍郎以父老请侍养归濒行而父卒二十六年河决单之黄堌运道湮阻起工部左侍郎兼右佥都御史总理河漕初尚书潘季驯议开黄河上流循商虞而下历丁家道口出徐州小浮桥即元贾鲁所浚故道也时朝廷以费巨未果东星即其地开浚起曲里铺至三仙台抵小浮桥又浚漕渠自徐邳至宿计五阅月工竣费仅十万诏嘉其绩进工部尚书兼右副都御史明年渠邵伯界首二湖又明年奏开泇河泇界滕峄间南通淮海引漕甚便前总督翁大立首议开浚后尚书朱衡都御史傅希挚复言之朝廷数遣官行视迄无成画河臣舒应龙尝凿韩庄工亦中辍东星力任其役初议费百二十万及工起费止七万而渠已成十之一二会有疾求去屡旨尉留卒官后李化龙循其遗迹与李三才共成之漕永便焉东星性俭约历官三十年敝衣蔬食如一日天启初谥庄靖　　傅希挚按明外史本传希挚衡水人累官右佥都御史巡抚山东隆庆末户部以饷乏议裁山东河南民兵希挚争之而止改总理河道以茶城淤塞开梁山以下穿洋山出右洪口万历五年进右副都御史巡抚陕西已迁户部右侍郎坐陇右矿贼未靖论罢起总督漕运历南京户兵二部尚书召理戎政以老被劾加太子少保致仕
　河使部汇考
　　有虞氏
舜命益作虞以掌山泽
按书经舜典帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐
蔡
注
上下山林泽薮也虞掌山泽之官
　　周
周设川衡泽虞二官以掌川泽之禁
按周礼地官川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人订
义
郑康成曰川流水也　贾氏曰官及胥徒多者　以其川路长远巡行劳役故也掌巡川泽之禁令而平其守以时舍其守犯禁者执而诛罚之
订
义
郑康成曰舍其守者时案视守者于其舍申戒　之　刘执中曰时谓獭祭鱼之后则舍其守禁以　纵万民渔焉不平其守则渊潜不可得以遂性不　舍其守则鲜食不可得以养民祭祀宾客共川奠

订
义
郑康成曰川奠豆之实鱼鱐蜃蛤之属
泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡
订
义
贾氏曰用中士尊于川衡者以泽中之所出物　多也掌国泽之政令为之厉禁使其地之人守其财物订
义
李嘉会曰泽属乎国惧民因地以致争今海之　沙岸潮之波渚凡利入之厚无不租于官而后　渔焉此之谓也以时入之于玉府颁其余于万民

订
义
郑康成曰入之以当邦赋
凡祭祀宾客共泽物之奠

订
义
郑康成曰泽物之奠亦豆之实芹茆菱芡之
　属
丧纪共其苇蒲之事

订
义
郑康成曰苇以闉圹蒲以为席
若大田猎则莱泽野及弊田植虞旌以属禽
　　汉
汉设水衡都尉有水司空都水之属以掌治水之事按汉书百官表水衡都尉武帝元鼎二年初置掌上林苑有五丞属官有上林均输御羞禁圃辑濯锺官技巧六□辨铜九官令丞又衡官水司空都水农仓又甘泉上林都水七官长丞皆属焉上林有八丞十二尉均输四丞御羞两丞都水三丞禁圃两尉甘泉上林四丞成帝建始二年省技巧六□官王莽改水衡都尉曰予虞初御羞上林衡官及铸钱皆属少府注
应劭曰古山林之官曰衡掌诸池苑故称水衡　张晏曰主都水及上林苑故曰水衡主诸官故曰　都有卒徒武事故曰尉师古曰衡平也主平其税　入按文献通考初秦汉又有都水长丞主陂塘灌溉保守河渠自太常少府及三辅等皆有其官汉武帝以都水官多乃置左右使者以领之至汉哀帝省使者官至东京凡都水皆罢之并置河堤谒者汉之水衡都尉本主上林苑　　后汉
后汉以都水属郡国水衡都尉不常置并省其官属按后汉书百官志世祖改都水属郡国孝武帝初置水衡都尉秩比二千石别主上林苑有离宫燕休之处世祖省之并其职于少府每立秋貙刘之日□暂置水衡都尉事讫乃罢之又省水衡属官令长丞尉二十余人　　晋
晋置都水使者以防河堤谒者为都水官属
按晋书职官志都水使者汉水衡之职也汉又有都水长丞主陂池灌溉保守河渠属太常汉东京省都水置河堤谒者魏因之及武帝省水衡置都水使者一人以河堤谒者为都水官属及江左省河堤谒者置谒者六人　　宋
宋置都水使者统河堤谒者之属后省河堤
按宋书百官志都水使者一人掌舟航及运部秦汉有都水长丞主陂池灌溉保守河渠属太常汉东京省都水置河堤谒者魏因之汉世水衡都尉主上林苑魏世主天下水军舟船器械晋武帝省水衡置都水使者而河堤为都水官属有参军二人谒者一人令史减置无常员晋西朝有参军而无谒者谒者则江左置也怀帝永嘉六年胡入洛阳都水使者爰浚先出督运得免然则武帝置职便掌运矣江左省河堤文帝元嘉三十年四月孝武帝即位十二月甲戌省都水台罢都水使者官置水衡令官按宋书孝武帝本纪云云
孝武帝孝建元年十一月癸卯复立都水台置都水使者官按宋书孝武帝本纪云云
　　北魏
魏初皆有都水使者及水衡都尉河堤谒者等官按魏书官氏志第四品中都水使者从第五品中水衡都尉第六品中河堤谒者宣武帝永平二年都水台依旧置二使者
按魏书宣武帝本纪不载　按官氏志永平二年正月尚书令高肇奏都水台请依旧二使者诏曰使者置二可如所奏其下属司唯须充事耳亦何劳多也　　北齐北齐置都水台使者司诸津桥
按隋书百官志后齐制官多循后魏都水台管诸津桥使者二人参事十人又领都尉合昌坊城等三局尉皆分司诸津桥　　隋
隋仍设都水台使者领河堤谒者船局都尉之属后改为都水监按隋书百官志都水台使者及丞各二人参军三十人河堤谒者六十人录事二人领掌船局都水尉二人又领诸津上津每尉一人丞二人中津每尉丞各一人下津每典作一人津长四人炀帝即位多所改革都水监改为使者增为正五品丞为从七品统舟□河渠二署舟□署每津置尉一人五年又改使者为监四品加置少监为五品后又改监少监为令从三品少令从四品　　唐
唐设都水监使者统河渠署令河堤谒者主河渠堤堰之事按唐书百官志都水监使者二人正五品上掌川泽津梁渠堰陂池之政总河渠诸津监署凡渔捕有禁溉田自远始先稻后陆渠长斗门长节其多少而均焉府县以官督察丞二人从七品上掌判监事凡京畿诸水因灌溉盗费者有禁水入内之余则均王公百官主簿一人从八品下掌运漕渔捕程会而纠举之　武德初废都水监为署贞观六年复为监改令曰　使者龙朔二年改都水监曰司津监使者曰监武　后垂拱元年改都水监曰水衡监使者曰都尉开　元二十五年不隶将作监有录事一人府五人史　十人亭长一人掌固四人初贞观六年置舟楫署　有令一人正八品下掌舟楫运漕漕正一人府三　人史六人监漕一人漕史一人典事六人掌固八　人上元二年置丞二人正九品下掌运漕隐失开　元二十六年署废河渠署令一人正八品下丞一人正九品上掌河渠陂池堤堰鱼醢之事凡沟渠开塞渔捕时禁皆颛之飨宗庙则供鱼祀昊天上帝有司摄事则供腥鱼日供尚食及给中书门下岁供诸司及东宫之冬藏渭河三百里内渔钓者五坊捕治之供祠祀则自便桥至东渭桥禁民渔三元日非供祠不采鱼　唐有河堤使者贞观初改曰河堤谒者有府三人　史六人典事三人每渠及斗门有长一人掌固三　人鱼师十三人初有监漕十人从九品上大历后　省兴成五门六门龙首泾堰滋堤凡六堰皆有丞　一人从九品下府一人史二人典事一人掌固二　人贞观六年皆废河堤谒者六人正八品下掌完堤堰利沟渎渔捕之事泾渭白渠以京兆少尹一人督视　　辽
辽诸监中亦设都水监
按辽史百官志诸监职名都水监文官
　　宋
宋初以河渠隶三司后专置都水监以领其事按宋史职官志都水监旧隶三司河渠案嘉佑三年始专置监以领之判监事一人以员外郎以上充同判监事一人以朝官以上充丞二人主簿一人并以京朝官充轮遣丞一人出外治河埽之事或一岁再岁而罢其有谙知水政或至三年置局于澶州号曰外监元丰正名置使者一人丞二人主簿一人使者掌中外川泽河渠津梁堤堰疏凿浚治之事丞参领之凡治水之法以防止水以沟荡水以泻水以陂池潴水凡江河淮海所经都邑皆颁其禁令视汴洛水势涨涸增损而调节之凡河防谨其法禁岁计筊之数前期储积以时颁用各随其所治地而任其责兴役以后月至十月止民功则随其先后毋过一月若导水溉田及疏治壅积为民利者定其赏罚凡修堤岸植榆柳则视其勤惰多寡以为殿最南北外都水丞各一人都提举官八人监埽官百三十有五人皆分职□事即干机速非外丞所能治则使者行视河渠事元佑八年诏提举汴河堤岸司隶本监先是导洛入汴专置堤岸司至是亦归之有司元佑四年置外都水使者五年诏南北外都水丞并以三年为任七年方议回河东流乃诏河北东西漕臣及开封府界提点各兼南北外都水事绍圣元年罢元符三年诏罢北外都水丞以河事委之漕臣三年复置重和元年工部尚书王诏言乞选差曾任水官谙练者为南北两外丞从之宣和三年诏罢南北外都水丞司依元丰法通差文武官一员分案七置吏三十有七所隶有街道司掌辖治道路人兵若车驾行幸则前期修治有积水则疏导之太祖开宝五年二月丙子诏沿河十七州各置河堤判官一员按宋史太祖本纪云云
仁宗嘉佑三年十一月己丑置都水监罢三司河渠司按宋史仁宗本纪云云
神宗熙宁九年九月丙寅置河北河防水利司按宋史神宗本纪云云元丰三年五月甲申诏改都大提举导洛通汴司为都提举汴河堤岸司按宋史神宗本纪云云
哲宗元佑四年秋七月丙子诏复外都水使者按宋史哲宗本纪云云元佑五年冬十月癸巳罢提举修河司
按宋史哲宗本纪云云
高宗建炎四年置都水使者
按宋史高宗本纪不载　按职官志建炎四年诏都水监置使者一员绍兴九年复置都水南北丞
按宋史高宗本纪绍兴九年秋七月丙戌复置都水南北丞各一员　按职官志绍兴九年复置南北外都水丞各一员南丞于应天府北丞于东京置司绍兴十年诏都水事归于工部不复置官按宋史高宗本纪不载　按职官志云云
　　金
金设都水监统诸河官专司黄沁诸河之事
按金史百官志都水监街道司隶焉分治监专规措黄沁河卫州置司监正四品掌川泽津梁舟楫河渠之事兴定五年兼管勾沿河漕运事作从五品少监正六品以下皆同兼漕事少监从五品　明昌二年增一员卫州分治
丞二员正七品内一员外监分治贞元元年置掾正八品掌与丞同外监分治　大定二十七年添一员明昌三年并罢之六年复　置二员勾当官四员准备分治监差委
　明昌五年以罢掾设二员兴定五年设四员街道司管勾正九品掌洒扫街道修治沟渠　旧南京街道司隶都水外监贞元二年罢归京城　所都巡河官从七品掌巡视河道修完堤堰栽植榆柳凡河防之事分治监巡河官同此其泸沟崇福上下埽都巡河兼石桥使通济河节巡官兼建春官地分河道诸都巡河官掌提控诸埽巡河官　明昌五年设以合得县令人年六十者选充大定　二年设滹河巡河官二员散巡河官
　于诸局及丞簿廉举人并见勾当人六十以下者　充黄汴都巡河官下六处河阴雄武荥泽原武阳武延津各设散巡河官一员黄沁都巡河官下四处怀州孟津孟州城北各设黄沁散巡河官各一员卫南都巡河官下四处新乡崇福上崇福下卫南淇上散巡河官各一员滑浚都巡河官下四处武城白马书城教城散巡河官各一员曹甸都巡河官下四处东明西隹孟华陵城散巡河官各一员曹济都巡河官下四处定陶济北寒山金山散巡河官各一员　凡二十五埽埽兵万二千人
诸埽物料场官掌受给本场物料分治监物料场官同此惟崇福上下埽物料场官与当界官通管收支南京延津渡河桥官兼讥察事管勾一员同管勾一员掌桥船渡口讥察济渡给受本桥诸物等事内讥察事隶留守司余浮桥官同此右属都水监皇统三年四月怀州置黄沁河堤大管勾司未详何年罢正大二年外监东置归德西置于河阴章宗泰和六年增设巡河官一员
按金史章宗本纪不载　按河渠志泰和六年十二月通济河刱设巡河官一员与天津河同为一司通管漕河岸上名天津河巡河官隶都水监　　元
元设都水监掌河渠水利之事
按元史百官志都水监秩从三品掌治河渠并堤防水利桥梁堰之事都水监二员从三品少监一员正五品监丞二员正六品经历知事各一员令史十人蒙古必阇赤一人回回令史一人通事知印各一人奏差十人壕寨十六人典吏二人至元二十八年置二十九年领河道提举司大德六年升正三品延佑七年仍从三品　大都河道提举司秩从五品提举一员从五品同　提举一员从六品副提举一员从七品世祖中统四年九月乙酉立漕运河渠司
按元史世祖本纪云云
至元七年十二月辛酉以都水监隶大司农
按元史世祖本纪云云
至元十四年三月癸巳以行都水监兼行漕运司事按元史世祖本纪云云至元二十六年诏置提举司职河渠事
按元史世祖本纪至元二十六年秋七月辛巳开安山渠成河渠官礼部尚书张孔孙兵部郎中李处选员外郎马之贞言开魏博之渠通江淮之运古所未有诏赐名会通河置提举司职河渠事至元二十七年十月甲戌立会通汶泗河道提举司从四品按元史世祖本纪云云
至元二十九年仍置都水监并所属之少监丞等罢河渡司及河道提举司按元史世祖本纪至元二十九年春正月己亥命太史令郭守敬兼领都水监事仍置都水监少监丞经历知事凡八员三月壬子敕都水监分视黄河堤堰罢河渡司五月丁未罢东平路河道提举司事入都水监成宗大德二年立都水庸田司
按元史成宗本纪大德二年二月乙丑立浙西都水庸田司专主水利大德七年二月壬午罢江南都水庸田司
按元史成宗本纪云云
大德八年以中书省言设行都水监以董吴松浚治事按元史成宗本纪大德八年五月壬申中书省臣言吴江松江实海口故道潮水久淤凡湮塞良田百有余里况海运亦由是而出宜于租户役万五千人浚治岁免租人十五石仍设行都水监以董其程从之大德九年冬十月丁丑朔升都水监正三品按元史成宗本纪云云
大德十年二月辛亥升行都水监为正三品
按元史成宗本纪云云
武宗至大元年立河渠司
按元史武宗本纪至大元年八月戊申立河渠司秩五品官二员参以二僧为之仁宗皇庆元年四月丁卯以都水监隶大司农寺按元史仁宗本纪云云延佑三年春正月丙午置都水太监二员
按元史仁宗本纪云云
延佑七年春正月英宗即位三月戊戌定吏员秩都水监从三品夏四月乙卯复都水监秩正三品按元史英宗本纪云云泰定帝泰定二年立行都水监于汴梁
按元史泰定帝本纪泰定二年二月庚子姚炜以河水屡决请立行都水监于汴梁仿古法备捍仍命濒河州县正官皆兼知河防事从之六月丁未立都水庸田使司秋七月辛未立河南行都水监泰定三年置都水庸田司于松江
按元史泰定帝本纪泰定三年春正月壬子置都水庸田司于松江掌江南河渠水利文宗天历元年十一月壬午御史台臣言行都水监宜罢从之按元史文宗本纪云云
顺帝至元二年春正月置都水庸田使司于平江按元史顺帝本纪云云至正四年九月丙午命太平提调都水监
按元史顺帝本纪云云
至正六年立河南山东都水监
按元史顺帝本纪至正六年五月丁酉以黄河决立河南山东都水监按续文献通考河南山东都水监至正六年以连年河决为患置专疏塞之任设官品秩同至正八年立行都水监
按元史顺帝本纪至正八年二月壬辰诏济宁郓城立行都水监以贾鲁为都水至正九年又立山东河南行都水监
按元史顺帝本纪至正九年春正月癸卯立山东河南等处行都水监专治河患至正十年以大司农兼领都水监
按元史顺帝本纪至正十年十二月辛卯以大司农秃鲁等兼领都水监集河防正官议黄河便益事至正十一年以治河功成赏赉有差立河防提举司按元史顺帝本纪至正十一年十一月遣使以治河功成告祭河伯召贾鲁还还朝超授荣禄大夫集贤大学士赐金系腰一银十锭钞千锭币帛各二十匹都水监并有司官有功者三十七员皆升迁其职命立河平碑十二月己卯立河防提举司隶行都水监按续文献通考至正十一年十二月立河防提举掌巡视河道从五品至正十二年立都水庸田司添都水监判官二员按元史顺帝本纪至正十二年是岁以海运不通立都水庸田使司于汴梁掌种植之事按续文献通考至正十二年正月行都水监添设判官二员至正十六年又添设都水监监丞知事各一员按元史顺帝本纪不载　按续文献通考云云　　明成祖永乐　年定运河职官之制
按明会典凡运河职官永乐初年差主事一员疏导宁阳县等处泉源以济运河后又差通政郎中各一员又差主事一员专管闸河临清闸则令提督卫河提举司主事兼管皆三年更代永乐十二年以尚书都督疏河
按明会典永乐十二年议罢海运令工部尚书一员及都督一员疏浚运河永乐十五年分命行漕及提督分理巡视各官按明会典永乐十五年令伯一员充总兵官创行漕事又遣都督侍郎各一员及尚书一员伯二员往来提督以本部员外郎主事二员分理又遣侍郎提督监察御史锦衣卫千户等官巡视永乐十九年遣侯伯二员分理
按明会典永乐十九年遣侯伯各二员分理济宁等闸及徐州吕梁二洪通州等处河道徐州洪差御史一员又差郎中一员吕梁洪差少卿一员又差河南按察司官一员又差郎中一员今二洪各差主事一员专管三年更代遂为定制宣宗宣德　年设济宁管闸主事
按明会典云云
英宗正统四年定巡视河道分界提督
按明会典正统四年定巡视河道部属官六员提督侍郎都御史各一员以济宁为界其南属侍郎其北属都御史又以都督一员递相提督代宗景泰元年令提督河道专属都御史
按明会典云云
景泰二年以巡盐御史兼领河道
按明会典景泰二年减巡视河道主事一员复减巡河御史二员以巡盐御史兼理景泰三年设山东府州县管河官
按明会典云云
景泰六年令总督漕运都督兼理河道
按明会典云云
英宗天顺元年减巡河主事一员又增一员
按明会典天顺元年减淮安临清沙湾巡河主事三员仍差主事一员管扬州一带河道宪宗成化　年设主事一员专管宁阳县等处泉源按明会典云云成化七年分河道为三节管理
按明会典成化七年始分河道为三节北自通州至德州南自沛县至仪真各属郎中二员中自德州至济宁属山东按察司官一员又以侍郎一员总理罢主事御史惟管洪闸主事如故成化八年以御史兼理河道
按明会典成化八年复令长芦巡盐御史兼理通州临清一带河道又御史一员兼理济宁至南京河道成化十三年仍以郎中分理按明会典成化十三年奏准管河郎中兼理河道驿传捕盗夫役等事又令河道自通州至济宁济宁至仪真仍以郎中二员分理成化十九年令沛县沽头等闸别差主事一员提督按明会典云云成化二十一年罢河南布政司管河沁二水官添设主事一员按明会典云云
孝宗弘治元年又以巡盐御史兼理河道
按明会典弘治元年罢沽头闸主事令济宁以南河道属巡盐御史兼理又罢管河沁二水主事令徐州洪主事提调弘治三年令参政兼理河道河官于该管处不得私回衙署按明会典弘治三年令山东劝农参政兼理山东河道又令各府州县管河官带领家口专在该管去处住坐管理河道不许私回衙门营干他事弘治七年复差沽头主事
按明会典云云
弘治八年设官三员以理河道革管河通判主簿按明会典弘治八年因治河工完奏准仍以河道分三节设官三员理之革淮扬二府山阳等县管河通判主簿弘治十八年令浙西水利佥事浚常镇河道以便粮运按明会典云云
武宗正德八年设大名府通判一员东明长垣武城曹县主簿各一员专管河道按明会典云云
世宗嘉靖二年复罢沽头闸主事议遣都御史一员按明会典嘉靖二年复罢沽头闸主事并罢湖陵沽头上中下金沟射沟新兴黄家八闸官吏令徐州洪主事带管又议准遣都御史一员提督河道事务山东河南南北直隶巡抚三司等官俱听节制仍添注郎中员外郎各一员分理嘉靖七年罢卫河提举司设郎中督理天津河道按明会典嘉靖七年罢提督卫河提举司主事令管主事带管闸座又以修浚大通河成设郎中一员驻札通州往来督理兼管天津一带河道嘉靖八年罢户部督运官令管河郎中兼理又令徐州兵备副使兼理曹沛徐淮一带黄河按明会典云云
嘉靖十三年复设沽头闸主事并新兴黄家湖陵等七闸官吏人夫按明会典云云
嘉靖十四年复设直隶景州沧州管河通判
按明会典云云
嘉靖十五年设兖州府同知一员疏浚泉源听管泉主事提调又令清江浦抽分主事兼管移风等五闸按明会典云云嘉靖二十年设南旺管闸主事等官
按明会典嘉靖二十年设南旺管闸主事置境山镇闸及官吏人夫又令浚南旺安山马场昭阳四湖筑堤开渠添置闸坝斗门仍照地界分隶本部郎中带管嘉靖二十四年裁革南旺管闸主事令管泉主事带管添设归德府通判一员商丘县主簿一员专管河道按明会典云云
嘉靖二十五年改兖州府管泉同知为管河同知驻札曹县添设单县营河主簿一员按明会典云云
穆宗隆庆元年移沽头主事于夏镇驻札管理新河一带按明会典云云
隆庆三年革枣林鲁桥利建各闸官以南阳闸带管革师家庄新闸闸官以仲家浅带管按明会典云云
隆庆六年添设河道官吏
按明会典隆庆六年添设河南副使一员给□专管黄河修筑堤岸又题复夏津鱼台二县各主簿一员专管新河石堤闸坝设广惠闸官吏带管通惠闸神宗万历元年题准管河官迟□听总理河道参究按明会典万历元年题准苏常镇三府运河责之苏松兵备副使浙西运河责之浙江水利佥事照所辖地方时加疏浚如有疏浚不早致误漕运者俱听总理河道侍郎并攒运御史参究革移风闸带管板闸官吏万历三年革兖州府南旺管河通判令本府管河同知带管添济宁卫管河指挥一员按明会典云云
万历四年添设管河官员
按明会典万历四年添设山东督浚官东平济宁二州各判官一员泰安州吏目一员汶上曲阜邹滕四县各县丞一员泗水鱼台二县各主簿一员新泰莱芜肥城平阴宁阳滋阳峄七县各典史一员巨野嘉祥共典史一员每州县设管泉义官一员或兼管坝惟鱼台平阴不设泉官以济宁东平带管又泰安州泉官二员革一员邹峄二县各泉官俱革以济宁滕县带管其各州县管泉老人并革添设淮安府管河同知一员万历五年添设都御史督河旋革并归巡抚又革主事添郎中管洪事按明会典万历五年添设总理河漕都御史一员后以治河工完停止革提督河道都御史其事务并归各该巡抚照地分管又革吕梁洪主事添设中河郎中一员驻札吕梁兼管洪事万历六年革徐州洪主事并属中河郎中兼管其钞务归并户部分司按明会典云云
万历七年定以巡抚兼管河道添设大使义官各一员按明会典万历七年议准山东河南南北直隶各巡抚衔内添兼管河道四字给与专□添设高堰柳浦二堤大使一员归仁集遥堤义官一员万历八年革土桥李海务二闸闸官以梁家乡周家店官各带管按明会典云云
万历十一年调驻管河官
按明会典万历十一年议准淮府管河同知二员原驻邳州者改于甘罗城专管清桃山盐等处河道原驻徐州者改于邳州管徐州至宿迁河道设梁境古洪各闸官一员内华闸以古洪带管万历十三年令山东济青登莱四府管粮通判及所属州县管粮官俱带管水利凡漕河正闸各设闸官一员吏一名其无官吏者以别闸带管按明会典云云
皇清
国朝河官建置
大清会典凡河官建置
　国家漕运全资黄运两河特设河道总督一员驻　　札济宁总理两河事务至于通惠北河南旺夏　　镇中河南河卫河各设分司管理　　通惠河分司驻札通州顺治初差汉司官一员　　三年更代十二年添差满洲理事官一员笔帖　　式一员一年更代十四年裁满官三年更代康　　熙元年复设一年更代六年裁九年复差满司　　官一员笔帖式二员三年更代十年裁笔帖式　　十八年照内外河差例一年更代二十年仍改　　三年更代二十三年改令各部院衙门掣签差　　遣　　北河分司驻札张秋顺治初差汉司官一员三　　年更代康熙九年添差满司官一员笔帖式二　　员十年裁笔帖式十七年裁分司归并济宁天　　津二道管理　　南旺分司驻札济宁州顺治初差汉司官一员　　三年更代康熙九年添差满司官一员笔帖式　　二员十年裁笔帖式十五年裁分司归并济宁　　道管理　　夏镇分司驻札夏镇顺治初差汉司官一员三　　年更代康熙九年添差满司官一员笔帖式二　　员十年裁笔帖式十五年裁分司原管滕峄二　　县河道闸座归东兖道管理沛县河道闸座归　　淮徐道管理十七年滕峄河务改归济宁道管　　理　　中河分司旧驻吕梁洪后移驻宿迁县顺治初　　差汉司官一员三年更代四年添差满司官一　　员八年裁十二年复差满官一年更代十四年　　裁三年更代康熙元年复差一年更代四年裁　　九年复添满司官一员笔帖式二员十年裁笔　　帖式十七年裁分司分归淮扬淮徐二道管理　　南河分司驻札高邮州顺治初差汉司官一员　　三年更代康熙九年添差满司官一员笔帖式　　二员十年裁笔帖式十七年裁分司分归淮扬　　淮徐二道管理　　卫河分司驻札辉县顺治十三年差汉司官一　　员本年裁归卫辉府同知兼理十四年复差三　　年更代康熙四年裁归分守河北道及卫辉府　　通判管理六年裁河北道令通判管理九年复　　设河北道　　顺治初设河南管河道一员驻札开封府康熙　　五年裁九年复设济宁管河道一员驻札济宁　　州康熙六年裁九年复设开封府南河同知一　　员驻札本府专管南岸河务康熙七年裁归清　　军同知九年复设开封府北河同知一员驻札　　祥符县陈桥镇专管北岸河务归德府河捕通　　判一员驻札考城县专管归属南北岸河务康　　熙七年裁九年复设又商丘虞城考城三县管　　河主簿各一员怀庆府粮河通判一员驻札本　　府河内武陟二县管河县丞各一员徐属河务　　同知一员驻札徐州邳宿同知一员驻札邳州　　山清同知一员驻札淮安府　　康熙九年
大清会典康熙九年设宿桃同知一员驻札宿迁县　　桃清同知一员驻札桃源县归仁堤同知一员　　驻札宿迁之白洋河兼设宿迁县主簿二员桃　　源县主簿一员各随同知驻札　　康熙十年
大清会典康熙十年设淮安府同知一员安东县主　　簿一员俱驻札安东县又巨野县管河主簿一　　员　　康熙十三年
大清会典康熙十三年设淮安府同知一员驻札熏盱　　眙县又盱眙县主簿一员　　康熙十七年
大清会典康熙十七年裁山清同知将河务归并盱　　眙同知管理改为山清盱眙同知驻札安东县　　裁桃清同知将河务归并归仁堤同知管理改　　为宿桃归仁同知驻札白洋河其邳宿同知改　　为邳睢灵璧同知仍驻邳州
　河使部艺文
　　送张兵部巡视运河　　　　　元虞集画桥冰泮动龙舟鸭绿粼粼出御沟使者旌旗穿柳过人家凫雁傍溪浮桃花吹雨春牵缆江水平堤夜唱筹应有余波方浩荡不令归楫恨淹留　　上朱大司空　　　　　　　明李攀龙河堤使者大司空兼领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣风　　上朱大司空　　　　　　　　王世贞十年蓬蔂卧江东两见修鳞济上通天畔星为中执法人间水属大司空楼船画集沙河雨壁马秋歌瓠子风转饷自来勋第一玺书何日未央宫　　吴门送周水部谪楚二首　　　徐中行客岁曾开蓟北书知君秋兴在鲈鱼衔恩却向湘江去明月沧洲满谪居绿鬓仙郎白玉羁春风曾醉习家池停车试听襄阳曲半是当年水部诗　　寄怀李师孟水曹　　　　　　　高岱别署秋光满千帆霁色开海风吹月上江雨带潮来名著山公启诗传水部才不知登眺处谁与共衔杯　　送张水部南归　　　　　　　赵秉忠平子归田去山川赋旧游遗荣纔北阙高兴已南州鲈鲙三江冷菇蒲五月秋襟期知旷达尊酒写离忧　　送张玉笥中丞进擢总河　　　申绍芳元圭初锡自宸衷四载勤劳特借公开府夙推真使相导河新命少司空舳舻风引桃花浪海甸云兴瓠子宫何独甘棠思召伯转输专倚酇侯功　　潘大司空起拜御史大夫再督河漕奉寄二首　　　　　　　　　　　　　　　俞安期征书新起大司空再历宣房旧筑宫刍粟转输关国计漕渠疏控见神功河源争谓来天上水势齐驱入地中秦日岂须论郑国周年何忝拜毛公瓠子悲歌似汉家老臣宁许久悬车凿渠昔见传龙首开府今仍建虎牙淇苑秋云分揵竹金堤春水下桃花从君倘许寻源去斗畔重占犯客槎
　河使部纪事
