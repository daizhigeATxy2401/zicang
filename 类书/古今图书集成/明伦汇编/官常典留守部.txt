
　留守部汇考
　　周
武王十一年命周平公治东都
按竹书纪年武王十一年王命周平公治东都注
沈约按周平公即周公之子伯禽之弟
成王七年命周公留后治洛
按书经洛诰惟三月哉生魄周公初基作新大邑于东国洛四方民大和会侯甸男邦采卫百工播民和见士于周周公咸勤乃洪大诰治周公拜手稽首曰朕复子明辟王如弗敢及天基命定命予乃引保大相东土其基作民明辟予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃□丕视功载乃汝其悉自教工孺子其朋孺子其朋其往无若火始焰焰厥攸灼叙弗其绝厥若彝及抚事如予惟以在周工往新邑伻向即有僚明作有功惇大成裕汝永有辞公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇听朕教汝于棐民彝汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无远用戾王若曰公明保予冲子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤教予冲子夙夜毖祀王曰公功棐迪笃罔不若时王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅王曰公定予往已公功肃将祗欢公无困哉我惟无斁其康事公勿替刑四方其世享周公拜手稽首曰王命予来承保乃文祖受命民越乃光烈考武王弘朕恭孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖德伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承叙万年其永观朕子怀德戊辰王在新邑烝祭岁文王骍牛一武王骍牛一王命作册逸祝册惟告周公其后王宾杀禋咸格王入太室祼王命周公后作册逸诰在十有二月惟周公诞保文武受命惟七年蔡
传
洛邑既定周公遣使告卜史氏录之以为洛诰　又并记其君臣答问及成王命周公留治洛之事　按周公拜手稽首以下周公授使者告卜之辞也　王拜手稽首以下成王授使者复公之辞也王肇　称殷礼以下周公教成王宅洛之事也公明保予　冲子以下成王命公留后治洛之事也王命予来　以下周公许成王留洛君臣各尽其责难之辞也　伻来以下成王锡命毖殷命宁之事也戊辰以下　史又记其祭祀册诰等事及周公居洛岁月久近　以附之以见周公作洛之始终而成王举祀发政　之后即归于周而未尝都洛也三月周公摄政七　年之三月也按多士惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚敕殷命终于帝肆尔多士非我小国敢弋殷命惟天不畀允罔固乱□我我其敢求位惟帝不畀惟我下民秉为惟天明畏我闻曰上帝引逸有夏不适逸则惟帝降格飨于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有听念于先王勤家诞淫厥泆罔顾于天显民祇惟时上帝不保降若兹大丧惟天不畀不明厥德凡四方小大邦丧罔非有辞于罚王若曰尔殷多士今惟我周王丕灵承帝事有命曰割殷告□于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔又曰夏迪在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命王曰多七昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居
蔡
传
商民迁洛者亦有有位之士故周公洛邑初政　以王命总呼多士而告之编书者因以名篇亦诰　体也今文古文皆有吴氏曰方迁商民于洛之时　成周未作其后王与周公患四方之远鉴三监之　叛于是始作洛邑欲徙周而居之其曰昔朕来自　奄大降尔四国民命我乃明致天罚移尔遐逖比　事臣我宗多逊者述迁民之初也曰今朕作大邑　于兹洛予惟四方罔攸宾亦惟尔多士攸服奔走　臣我多逊者言迁民而后作洛也故洛诰一篇始　终皆无欲迁商民之意惟周公既诰成王留治于　洛之后乃曰伻来毖殷又曰王伻殷乃承叙当时　商民已迁于洛故其言如此愚谓武王已有都洛　之志故周公黜殷之后以殷民反复难制即迁于　洛至是建成周造庐舍定疆场乃诰命与之更始　焉尔此多士之所以作也由是而推则召诰攻位　之庶殷其已迁洛之民欤不然则受都今卫州也　洛邑今西京也相去四百余里召公安得舍近之　友民而役远之雠民哉书序以为成周既成迁殷　顽民者谬矣吾固以为非孔子所作也三月成王　祀洛次年之三月也周公至洛久矣此言初者成　王既不果迁留公治洛至是公始行治洛之事故　谓之初也成王　　年命君陈继尹东郊
按书经君陈王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民怀其德往慎乃司兹率厥常懋昭周公之训惟民其乂我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉王曰君陈尔惟弘周公丕训无依势作威无倚法以削宽而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容德乃大简厥修亦简其或不修进厥良以率其或不良惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世蔡
传
君陈臣名
大
全
郑氏曰君陈周公子葵初王氏曰
　观篇中尔尚式时周公之猷训与毕命今予祗命　公以周公之事语意略同不见君陈为周公之子　使是其子则当如微子之命云殷王元子乃祖成　汤康诰云朕其弟酒诰云乃穆考文王蔡仲之命　云率乃祖文王之彝训无若尔考之违王命此书　中命体大抵然也今不曰尔考周公而但与毕命　同称周公若言他人耳周公以王叔父有大勋劳　于天下安有命其子以继父职独无一语及父子　相继以宠之乎吕氏曰此篇戒敕之词与毕命轻　重不类见君陈盖新进者也康王十二年六月壬申命毕公保厘东郊
按书经毕命惟十有二年六月庚午朏越三日壬申王朝步自宗周至于丰以成周之众命毕公保厘东郊王若曰呜呼父师惟文王武王敷大德于天下用克受殷命惟周公左右先王绥定厥家毖殷顽民迁于洛邑密迩王室式化厥训既历三纪世变风移四方无虞予一人以宁道有升降政由俗革不臧厥臧民罔攸劝惟公懋德克勤小物□亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥并疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵德实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训王曰呜呼父师邦之安危惟兹殷士不刚不柔厥德允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左□罔不咸赖予小子永膺多福公其惟时成周建无穷之基亦有无穷之闻子孙训其成式惟又呜呼罔曰弗克惟既厥心罔曰民寡惟慎厥事钦若先王成烈以休于前政按书序康王命作册毕分居里成周郊作毕命孔
传
命为册书以命毕公分别民之居里异其善恶　成定东周郊境使有保护
蔡
传
毕公尝相文王故康王就丰文王庙命之成周　下都也保安厘理也保厘即下文旌别淑慝之谓　盖一代之治体一篇之宗要也毕公代周公为太　师也　　后汉
后汉以长安为旧都仍设官如三辅故事
按后汉书百官志京兆尹左冯翊右扶风三人汉初都长安皆秩中二千石谓之三辅中兴都雒阳更以河南郡为尹以三辅陵庙所在不改其号但减其秩武帝置三辅都尉各一人讥出入中兴建武六年省注
古今注曰六年八月省都尉官应劭曰每有剧　贼郡临时置都尉事讫罢之安帝以羌犯法三辅有陵园之守乃复置右扶风都尉京兆虎牙都尉皆置诸曹掾史注
应劭汉官曰盖天生五材民并用之废一不可　谁能去兵兵之设尚矣易称弦木为弧剡木为矢　弧矢之利以威天下春秋三时务农一时讲武诗　美公刘匪居匪康人耕出战乃裹糇粮干戈载扬　四方莫当自郡国罢材官骑士之后官无警备实　启寇心一方有难三面救之发兴雷震烟蒸电激　一切取办黔首嚣然不及讲其射御用其戒誓一　旦驱之以即强敌犹鸠鹊捕鹰鹯豚羊弋豺虎是　以每战常负王旅不振张角怀挟妖伪遐迩摇荡　八州并发烟炎绛天牧守枭裂流血成川尔乃远　征三边殊俗之兵非我族类忿鸷纵横多僵良善　以为己功财货粪土哀夫民氓迁流之咎见出在　兹不教而战是谓弃之迹其祸败岂虚也哉春秋　家不藏甲所以一国威抑私力也今虽四海残坏　王命未洽可折冲压难若指于掌故置右扶风新　论曰王莽时置西海郡令其吏皆百石亲事一曰　为四百石二岁而迁补本注曰诸曹略如公府曹无东西曹

注
蔡质汉仪曰河南尹掾出考案与从事同
有功曹史主选署功劳有五官掾署功曹及诸曹事其监属县有五部督邮曹掾一人正门有亭长一人主记室史主录记书催期会无令史合下及诸曹各有书佐干主文书
注
汉官曰河南尹员吏九百二十七人十二人百　石诸县有秩三十五人官属掾史五人四部督邮　史部掾二十六人案狱仁恕三人监津渠漕水掾　二十五人百石卒吏二百五十人文学守助掾六　十人书佐五十人循行二百三十人干小史二百　三十一人按前汉书百官公卿表注师古曰三辅黄图云京兆在尚冠前街东入故中尉府冯翊在太上皇庙西入右扶风在夕阴街北入故主爵府长安以东为京兆长陵以北为左冯翊渭城以西为右扶风　　晋
怀帝永嘉六年春二月大司马王浚承制奉荀藩为晋台太尉按晋书怀帝本纪永嘉五年夏六月丁酉刘曜王弥入京师帝开华林园门出河阴藕池欲幸长安为曜等所追及帝蒙尘于平阳刘聪以帝为会稽公荀藩移檄州镇以琅琊王为盟主秋七月大司马王浚承制假立太子置百官署征镇六年春正月帝在平阳二月癸丑镇东大将军琅琊王睿上尚书檄四方以讨石勒大司马王浚移檄天下称被中诏承制以荀藩为太尉　按荀勖传勖子藩以从驾讨齐王冏勋封西华县公累迁尚书令永嘉末转司空未拜而洛阳陷没藩出奔密王浚承制奉藩为留台太尉愍帝建兴元年诏太尉荀藩行留台事按晋书愍帝本纪不载　按荀勖传勖子藩愍帝为太子委藩督摄远近　又勖子组永嘉末复为侍中领太子太保未拜会刘曜王弥逼洛阳组与兄藩俱出奔怀帝蒙尘司空王浚以组为司隶校尉组与藩移檄天下以琅琊王为盟主愍帝称皇太子组即皇太子之舅及领司隶校尉行豫州刺史事与藩并保荥阳之开封建兴初诏藩行留台事建兴二年以荀组为司空行留台事
按晋书愍帝本纪建兴元年秋九月司空荀藩薨二年春二月壬寅以卫将军荀组为司空　按荀勖传勖子藩组建兴初诏藩行留台事俄而藩薨帝更以组为司空领尚书左仆射又兼司隶复行留台事州征郡守皆承制行焉进封临颍县公加太夫人世子印绶　　北魏
孝文帝太和　年诏议官制定代尹以下官品（按高　祖迁河南代其旧都也故入留守）

按魏书高祖本纪不载　按官氏志自太祖至高祖初其内外百官屡有减置或事出当时不为常目旧令亡失无所依据太和中高祖诏群僚议定百官着于令代尹第三品上代尹丞从第五品中代郡功曹主簿第六品上代郡通事第七品上　　北齐
后齐尚书省置殿中尚书统四曹
按隋书百官志后齐尚书省置殿中尚书统殿中仪曹三公驾部四曹
注
殿中曹掌驾行百官留守名帐宫殿禁卫供御　衣仓等事　　隋
炀帝大业三年以迁都豫州置河南郡置尹
按隋书炀帝本纪不载　按百官志炀帝即位多所改革三年定令京兆河南俱为尹并正三品罢长史司马置赞务一人以贰之次置东西曹掾从五品其后诸郡各加置通守一人位次太守京兆河南则谓之内史改郡赞务为丞位在通守下　按地理志京兆郡开皇三年置雍州大业三年改州为郡故名焉置尹河南郡旧置洛州大业元年移都改曰豫州三年改为郡置尹按河南府志炀帝建东都以为巡游之所其都仍在长安而官制则同京兆　　唐
唐制西都东都北都各置尹及少尹如京兆之制按唐书百官志西都东都北都牧各一人从二品西都东都北都凤翔成都河中江陵兴元兴德府尹各一人从三品掌宣德化岁巡属县观风俗录囚恤鳏寡亲王典州则岁以上佐巡县
注
武德元年雍州置牧一人以亲王为之然常以　别驾领州事永徽中改尹曰长史初太宗伐高丽　置京城留守其后车驾不在京都则置留守以右　金吾大将军为副留守开元元年改京兆河南府　长史复为尹通判府务牧缺则行其事十一年太　原府亦置尹及少尹以尹为留守少尹为副留守　谓之三都留守三都大都督府有典狱十八人问　事十二人白直一十四人典狱以防守囚系问事　以行罚中府上州典狱十四人问事八人白直二　十人下府中州典狱十二人问事六人白直十六　人下州典狱八人问事四人白直十六人自三都　以下皆有执刀十五人少尹二人从四品下掌贰府州事岁终则更次入计司录参军事二人正七品上录事四人从九品上功曹仓曹户曹田曹兵曹法曹士曹参军事各二人皆正七品下参军事六人正八品下六府录事参军事以下减一人录事参军事掌正违失莅符印
注
武德初改州主簿曰录事参军事开元元年改　曰司录有史十人大都督府有史四人中府有史　三人下府都护府上州中州下州有史二人功曹司功参军事掌考课假使祭祀礼乐学校表疏书启禄食祥异医药卜筮陈设丧葬
注
武德初司功司仓司户司兵司法司士书佐皆　为司功等参军事有府四人史十人大都督有府　三人史六人中府有府二人史三人下府有府一　人史三人大都护府有府一人史二人上府有府　史各二人上州有佐二人史五人中州减史二人仓曹司仓参军事掌租调公廨庖厨仓库市肆注
有府五人史十三人大都督府有府四人史六　人中府下府各有府三人史五人都护府有府史　各二人上州有佐二人史五人中州下州减史二　人户曹司户参军事掌户籍计帐道路过所蠲符杂傜逋负良贱刍□逆旅婚姻田讼旌别孝弟
注
有府八人史十六人帐史二人知籍按帐目捉　钱大都督府有府四人史七人帐史二人中府有　府三人史五人帐史一人下府有府二人史五人　帐史一人上州有佐四人史六人帐史一人中州　有佐三人史五人帐史一人下州有佐一人史四　人帐史一人都护府有府史各二人帐史一人田曹司田参军事掌园宅口分永业及荫田
注
景龙三年初置司田参军事唐隆九年省上元　二年复置有府四人史十人大都督府有府二人　史六人中府有府史各二人下府有府一人史二　人上州有佐二人史五人中州下州减史二人兵曹司兵参军事掌武官选兵甲器仗门禁管钥军防烽候传驿畋猎
注
有府六人史十四人大都督有府四人史八人　中府有府三人史六人下府有府二人史五人都　护府有府三人史四人上州有佐二人史五人中　州减史二人法曹司法参军事掌鞫狱丽法督盗贼知赃贿没入注
有府六人史十四人大都督有府三人史八人　中府有府三人史六人下府有府二人史五人上　州有佐四人史七人中州有佐一人史四人下州　有佐一人史三人士曹司士参军事掌津梁舟车舍宅工艺

注
有府五人史十一人大都督府有府四人史八　人中府下府有府三人史六人上州有佐二人史　五人中州有佐一人史四人参军事掌出使赞导

注
武德初改行书佐曰行参军寻又改曰参军事　初有亟使十五人后省文学一人从八品上掌以五经授诸生县则州补州则授于吏部然无职事衣冠耻之
注
武德初置经学博士助教学生德宗即位改博　士曰文学元和六年废中州下州文学京兆等三　府助教二人学生八十人大都督府上州各助教　一人中都督府学生五十人下府下州各四十人医学博士一人从九品上掌疗民疾
注
贞观三年置医学有医药博士及学生开元元　年改医药博士为医学博士诸州置助教写本草　百一集验方藏之未几医学博士学生皆省僻州　少医药者如故二十七年复置医学生掌州境巡　疗永泰元年复置医学博士三都都督府上州中　州各有助教一人三都学生二十人都督府上州　二十人中州下州十人　　后梁
梁以洛阳为西都置河南尹
按五代史梁太祖本纪开平元年夏四月甲子皇帝即位戊辰改元国号梁升汴州为开封府建为东都以唐东都为西都四年秋八月丙寅如陜州河南尹张宗奭留守西都　　辽
辽四京各置留守司行府尹事如上京有尹少尹等员按辽史百官志五京留守司兼府尹职名总目某京留守行府尹事圣宗绍和元年见上京留守行临潢府尹事吴王稍某京副留守天祚天庆六年见东京副留守高清臣知某京留守事萧惠开泰二年知东京留守事某府少尹圣宗太平四年见临潢少尹郑弘节同知某京留守事太平八年见中京同知耶律野同签某京留守事萧滴洌太平六年同签南京留守事某京留守判官室昉天禄中为南京留守判官某京留守推官开泰元年见中京留守推官李可举上京留守司东京留守司
中京留守司太宗大同元年命赵延寿为中京留守治镇州圣宗统和十二年命室昉为中京留守治大定府南京留守司太宗天显三年升东平郡为南京治辽阳十三年以幽州为南京治析津圣宗开泰元年改幽都府为析津府西京留守司
　　宋
宋南京置应天府尹及知府事等官西京北京俱置留守司有留守副留守诸员及高宗都临安复置留守司于建康按宋史职官志留守副留守旧制天子巡守亲征则命亲王或大臣总留守事建隆元年亲征泽潞以枢密使吴廷祚为东京留守其西南北京留守各一人以知府兼之留司管掌宫钥及京城守卫修葺弹压之事畿内钱谷兵民之政皆属焉政和三年资政殿大学士邓洵武言河南应天大名府号陪京乞依开封制正尹少之名从之宣和三年诏河南大名少尹依熙宁旧制分左右厅治事应天少尹一员及三京司录通管府事南渡初其东京北京并置留守以开封大名知府兼又以掌兵官为副留守其后河南复南京西京置留守绍兴四年帝将亲征以参知政事孟庾为行宫留守奏差主管书写机宜文字官一员干办官二员准备差遣差使各三员使臣五十员又置留司台官一员五年罢局其后秦桧为行宫留守援例置官
注
西京河南南京应天北京大名
河南应天府牧尹少尹司录户曹法曹士曹尹以下掌同开封府尹阙则置知府事一人
注
以郎中以上充二品以上曰判府次府及节度　州准此通判一人

注
以朝官充
判官推官各一人

注
或以京朝官签书
使院牙职左右军巡悉同开封而主典以下差减其数户曹通掌府院户籍考课税赋法曹专掌谳议士曹或荫叙起家不常置
注
诸州府同至道初罢司理院州置司士取官吏　强慢者为给簿尉奉助教有特恩而受者不厘务
　　金
金制诸京设留守副留守判官推官佐之
按金史百官志诸京留守司留守一员正三品带本府尹兼本路兵马都总管同知留守事一员正四品带同知本府尹兼本路兵马都总管副留守一员从四品带本府少尹兼本路兵马副都总管留守判官一员从五品都总管判官一员从五品掌纪纲总府众务分判兵案之事推官一员从六品掌同府判分判刑案之事上京兼管林木事司狱一员正八品注
司吏女直司吏上京二十人北京十三人东京　十人南京西京各五人汉人司吏三十万户以上　六十人二十五万户五十五人十万户以上四十　人七万户以上三十五人五万户以上三十人三　万户以上二十四人不及万户十人译人上京北　京各三人东京西京南京各二人通事二人知法女直汉人各一员南京汉人二员
注
抄事一人掌抄录事目书写法状公事百人
　　元
元置留守司于上都兼本路都总管府有留守同知副留守诸员其大都留守司掌宫府守卫供亿不理京兆府事按元史百官志上都留守司兼本路都总管府品秩职掌如大都留守司而兼治民事车驾还大都则领上都诸仓库之事留守六员正二品同知二员正三品副留守二员正四品判官二员正五品经历二员都事四员照磨兼管勾一员令史四十四人译史六人回回令史三人通事知印各二人宣使一十二人国初置开平府中统四年改上都路总管府至元三年又给留守司印十九年并为上都留守司兼本路都总管府其属附见修内司秩从五品掌营修内府之事大史一员从五品副使三员正七品直长三员正八品至元八年置祗应司秩从五品掌銮油染表褙之事大使一员从五品副使二员正七品直长三员正八品器物局秩从五品掌造铁器内府营造钉线之事大使一员副使一员直长二员仪鸾局秩正五品大使二员副使三员直长二员至大四年罢典设署改置为局兵马司秩正四品指挥使三员副指挥使二员知事一员提控案牍一员司吏八人至元二十九年置警巡院秩正六品达鲁花赤一员警巡使一员副使二员判官二员司吏八人平盈库大使一员副使一员至元三十年置
万盈库达鲁花赤监支纳大使副使各一员中统初置广积仓达鲁花赤监支纳大使副使各一员中统初置永盈仓大德间改为广积仓万亿库秩正五品达鲁花赤一员提举一员同提举副提举各一员提控案牍一员司吏六人译史一人至元二十三年置行用库提点一员大使一员副使一员
税课提举司秩正五品提举二员同提举副提举提控案牍各一员元贞元年置八作司品秩职掌悉与大都左右八作司同达鲁花赤一员提领大使副使各一员至元十七年置饩廪司掌诸王驸马使客饮食大使一员副使一员至元二年置上都应办所延佑五年改为饩廪司大都留守司秩正二品掌守卫宫阙都城调度本路供亿诸务兼理营缮内府诸邸都宫原庙尚方车服殿庑供帐内苑花木及行幸汤沐宴游之所门禁关钥启闭之事留守五员正二品同知二员正三品副留守二员正四品判官二员正五品经历一员从六品都事二员从七品管勾承发架阁库一员正八品照磨兼覆料官一员部役官兼壕寨一员令使十八人宣使十七人典吏五人知印二人蒙古必阇赤三人回回令史一人通事一人至元十九年罢宫殿府行工部置大都留守司兼本路都总管知少府监事二十一年别置大都路都总管府治民事并少府监归留守司皇庆元年别置少府监延佑七年罢少府监复以留守兼监事其属附见修内司秩从五品领十四局人匠四百五十户掌修建宫殿及大都造作等事提点一员大使一员副使一员直长一员吏目一员照磨一员部役七员司吏六人中统二年置至元中增工匠一千二百七十有二户其属附见大木局提领七员管勾三员掌殿阁营缮之事中统二年置小木局提领二员同提领一员副提领三员管勾二员提控四员中统四年置泥厦局提领八员管勾二员中统四年置
车局提领二员管勾一员中统五年置
钉局提领二员同提领二员中统四年置
铜局提领一员同提领一员管勾一员中统四年置以上六局秩从八品竹作局提领二员提控一员中统四年置
绳局提领二员中统五年始置
祗应司秩从五品掌内府诸王邸第异巧工作修禳应办寺观营缮领工匠七百户大使一员从五品副使一员正七品直长三员正八品吏目一员司吏二人国初建西京殿宇始置司以备工役其属附见油漆局提领五员同提领副提领各一员掌两都宫殿髹漆之工中统元年置画局提领五员管勾一员掌诸殿宇藻绘之工中统元年置销金局提领一员管勾二员掌诸殿宇装鋈之工中统四年置裱褙局提领一员掌诸殿宇装潢之工中统二年置烧红局提领二员掌诸宫殿所用心红颜料至元元年置器物局秩从五品掌内府宫殿京城门户寺观公廨营缮及御用各位下鞍辔忽哥轿子帐房车辆金宝器物凡精巧之艺杂作匠户无不隶焉大使一员从五品副使一员正七品直长二员正八品吏目一员司吏二人中统四年始立御用器物局受省札至元七年改为器物局秩如上其属附见铁局提领三员管勾三员提控一人掌诸殿宇轻细铁工中统四年置减铁局管勾一员提控二人掌造御用及诸宫邸系腰中统四年置盒钵局提领二员掌制御用系腰中统四年置成鞍局提领三员掌造御用鞍辔象轿中统四年置羊山鞍局提领一员提控一员掌造常课鞍辔诸物至元十八年置网局提领二员管勾一员掌成造宫殿网扇之工中统四年置刀子局提控二员掌造御用及诸宫邸宝员佩刀之工中统四年置旋局提领二员掌造御用异样木植器物之工中统四年置银提领一员掌造御用金银器盒系腰诸物中统四年置轿子局提领一员掌造御用异样木植鞍子诸物中统四年置采石局秩从七品大使副使各一员掌夫匠营造内府殿宇寺观桥石材之役至元四年置石局总管十一年拨采石之夫二千余户常任工役置大都等处采石提举司二十六年罢立采石局山场提领一员管勾五员至元四年置大都城门尉秩正六品尉二员副尉一员掌门禁启闭管钥之事至元二十年置以四怯薛八剌哈赤为之二十四年复以六卫亲军参掌凡十有一门曰丽正曰文明曰顺承曰平则曰和义曰肃清曰安贞曰健德曰光熙曰崇仁曰齐化每门设官如上犀象牙局秩从六品大使副使直长各一员司吏一人掌两都宫殿营缮犀象龙□桌器系腰等事中统四年置设官一员至元五年增副使管匠户一百有五十其属附见雕木局提领一员掌宫殿香阁营缮之事至元十一年置牙局提领一员管勾一员掌宫殿象牙龙□之工至元十一年置大都四□场秩从六品提领大使副使各一员领匠夫三百余户营造素白琉璃砖瓦隶少府监至元十三年置其属三南□场大使副使各一员中统四年置
西□场大使副使各一员至元四年置
琉璃局大使副使各一员中统四年置
凡山采木提举司秩从五品掌采伐车辆等杂作木植及造只孙系腰刀把诸物达鲁花赤提举各一员并从五品同提举一员正七品副提举一员正八品吏目一员司吏六人至元十四年置上都采山提领所秩从八品提领副提领提控各一员至元九年以采伐材木炼石为灰征发夫匠一百六十三户遂置官以统之凡山宛平等处管夫匠所提领二员同提领二员管领催车材户提领一员至元十五年置器备库秩从五品提点一员从五品大使一员从六品副使二员正七品直长四员正八品掌殿阁金银宝器二千余事至元二十七年置甸皮局秩正七品大使一员管匠三十余户至元七年置十四年始定品秩二十一年改隶留守司岁办熟造红甸羊皮二千有奇上林署秩从七品署令署丞各一员直长一员掌宫苑栽植花卉供进蔬□种苜蓿以饲□马备煤炭以给营缮至元二十四年置养种园提领二员掌西山淘煤羊山烧造黑白木炭以供修建之用中统三年置花园管勾二员掌花卉□木至元二十四年置苜蓿园提领三员掌种苜蓿以饲马□膳羊仪鸾局秩正五品掌殿庭灯烛张设之事及殿阁浴室门户锁钥苑中龙舟圈槛珍异禽兽给用内府诸宫太庙等处祭祀庭燎缝制帘帷洒扫掖庭领烛刺赤水手乐人禁蛇人等二百三十余户轮直怯薛大使四员正五品副使二员从六品直长二员正八品都目一员书吏二人库子一人至元十一年置局秩正七品二十三年升正五品至大四年仁宗御西宫又别立仪鸾局设置亦同延佑七年增大使二员以宧者为之领四提领所烛剌赤提领八员提控四员
水手提领二员
针工提领一员
蜡烛局提领一员
木场提领一员大使一员副使一员掌受给营造宫殿材木至元四年置南东二木场十七年并为一场大都路管领诸色人匠提举司秩从五品掌大都诸色匠户理断昏田词讼等事提举一员从五品同提举一员正七品副提举一员正八品吏目一人司吏二人中统四年置人匠奥鲁总管府秩从四品至元十二年改提举司十五年兼管采石人户秩如旧真定路东平路管匠官秩从七品每路大使一员副使一员中统四年置保定路宣德府管匠官秩从七品保定大使一员副使一员管匠官一员宣德二员中统四年置大名路管匠官秩从七品大使一员管匠官三员中统四年置晋宁冀宁大同河间四路管匠官秩从七品每路大使副使各一员中统四年置收支库秩正九品掌受给营缮提点一员大使一员副使二员直长二员库子二人至元四年置诸色库秩从八品掌修内材木及江南征索异样木植并应办官寺斋事大使一员副使一员司库二人至大四年置太庙收支诸物库秩从八品大使副使各一员司库四人至治二年以营治太庙始置南寺北寺收支诸物二库秩从七品提领大使各一员副使二员司库之属凡十人至治元年以建寿安山寺始置广谊司秩正三品司令二员正三品同知二员正四品副使二员正五品判官二员正六品经历知事各二员照磨一员总和顾和买营缮织造工役供亿物色之务至元十四年改覆实司辩验官兼提举市令司大德五年又分大都路总管府官属置供需府至顺二年罢之立广谊司世祖至元三年秋七月壬寅诏上都路总管府遇车驾巡幸行留守司事车驾还即复旧按元史世祖本纪云云
至元十七年夏六月丁丑罢上都奥鲁官以留守司兼管奥鲁事按元史世祖本纪云云
至元十八年春二月乙亥立上都留守司
按元史世祖本纪云云
至元十九年夏四月戊戌敕以大都巡军隶留守司壬寅以留守司兼行工部按元史世祖本纪云云
至元二十一年夏四月乙酉立大都留守司兼少府监按元史世祖本纪云云
至元二十三年中书具两都留守司存减员数按元史世祖本纪至元二十三年冬十月己酉中书省具宣徽大司农大都上都留守司存减员数以闻帝曰在禁近者朕自沙汰余从卿等议之至元二十七年冬十月己卯增上都留守司副留守判官各一员按元史世祖本纪云云
　　明
太祖洪武三年置中都留守司
按明会典洪武初置中都留守司正留守秩正二品副留守正三品指挥同知从三品　旧例中都留守司正副留守于皇亲勋旧及在京武臣内推举今不行按明一统志中都古涂山氏之国太祖皇帝龙兴之地洪武三年建为中都遂设留守司于此成祖永乐十八年以应天府为南京其府尹府丞等官如旧制又置留守五卫千户所按明大政记十八年十二月诏改京师为南京按明会典应天府国初改集庆路为应天府设知府同知通判及经历知事照磨等官后添设治中推官洪武三年升正三品衙门赐银印改知府为府尹同知为府丞二十七年添设检校本府官职专亲民之事惟以京府事重故品秩体貌视在外诸府特异云凡本府每岁祭历代忠臣府尹不具祭服用便服行礼凡本府乡试永乐以后不进题
凡本府行迎春行礼毕其春牛春花等物永乐后俱进太庙内官收送至京凡南京外罗城旧例俱南京工部修理景泰六年奏准行本府属县暂拨人夫相兼应用成化九年奏准自驯象门起八门属本府修理沧波门起八门属工部修理又令镇江宁国二府及广德州每年各出银六十两送本府收贮以备修理之用凡太仆寺官岁终比较马匹成化十四年奏准府尹府丞许纳米赎罪凡南京户兵工三部官银俱寄收本府永丰库成化十八年设大使一员佥拨库子十名国初置都镇抚司总领禁卫后又以亲军诸卫分番守卫而改都镇抚司为留守五卫每卫设指挥五员关领内府铜符日轮二员点闸守卫官军夜亦如之南京留守左卫通济门千户所
注
旧有吏目一员嘉靖三十七年革并入聚宝门　千户所兼管留守左卫聚宝门千户所

注
旧有吏目一员万历九年革
留守右卫石城户千所

注
旧有吏目一员万历九年革
留守中卫金川门千户所

注
旧有吏目一员万历九年革
留守前卫上方高桥门千户所

注
旧有吏目一员万历九年革
留守后卫观音佛宁门千户所

注
旧有吏目一员万历九年革
世宗嘉靖十八年置兴都留守司
按明会典嘉靖十八年增置兴都留守司正留守正二品副留守正三品指挥同知从三品按明一统志兴都旧安陆州世宗肃皇帝龙飞于此嘉靖十八年升承天府建为兴都设留守司如凤阳中都故事皇清
大清会典奉天府俱汉缺
　　正官
　　府尹一员　府丞一员　治中一员　通判一　　员　旧有推官一员康熙六年裁　　首领官
　　经历一员
　　所属衙门
　　承德县　知县一员　典史一员　其余县分　　在外者见户部州县项下　　儒学　教授一员　训导一员
　　医学　正科一员
　国初建置
　盛京设辽阳府顺治十四年改为奉天府设府尹　　康熙三年增设府丞治中通判等官品秩与顺　　天府同　　凡每年恭遇
皇上万寿
太皇太后圣诞
皇太后圣诞
中宫千秋
　皇太子千秋及元旦冬至令节本府官朝服齐集　　笃恭殿行礼恭进庆贺表笺　　凡每月逢五日期本府官朝服赴
　笃恭殿前齐集
　　凡
陵寝四季大祭本府官朝服随班行礼
　　凡每月朔朢
陵寝供献府尹朝服赴
陵前排班
　　凡每年二八月上丁日致祭
　文庙府尹率各官照例行礼
　　凡每年立春先一日府尹率各官迎春于东郊　　凡遇乡试府丞造应试生员名册移咨顺天府　　考试　　凡奉锦二府属文武生童俱由府丞考取　留守部名臣列传
　　晋
　　荀藩
按晋书荀勖传勖子藩字大坚元康中为黄门侍郎受诏成父所治钟磬以从驾讨齐王冏勋封西华县公累迁尚书令永嘉末转司空未拜而洛阳陷没藩出奔密王浚承制奉藩为留台太尉及愍帝为太子委藩督摄远近建兴元年薨于开封年六十九因葬亡所谥曰成追赠太保藩二子邃闿　　北魏
　　于烈
按魏书于栗磾传栗磾子洛拔洛拔长子烈善射少言有不可犯之色少拜羽林中郎迁羽林中郎将延兴初敕领宁光宫宿卫事迁屯田给纳太和初秦州刺史尉洛侯雍州刺史宜都王目辰长安镇将陈提等贪残不法烈受诏案验咸获赃罪洛侯目辰等皆致大辟提坐徙边仍以本官行秦雍二州事迁司卫监总督禁旅从幸中山车驾还次肆州司空苟颓表沙门法秀□惑百姓潜谋不轨诏烈与吏部尚书阙
丞祖驰驿讨之会秀已平转左卫将军赐爵昌国子迁殿中尚书赐帛三千匹于时高祖幼冲文明太后称制烈与元丕陆睿李冲等各赐金策许以有罪不死加散骑常侍迁前将军进爵洛阳侯寻转卫尉卿从驾南征加镇南将军及迁洛阳人情恋本多有异议高祖问烈曰卿意云何烈曰陛下圣略渊远非愚管所测若隐心而言乐迁之与恋旧唯中半耳高祖曰卿既不唱异即是同深感不言之益宜且还旧都以镇代邑敕留台庶政一相参委车驾幸代执烈手曰宗庙至重翼卫不轻卿当祗奉灵驾时迁洛邑朕以此事相托顾非不重也烈与高阳王雍奉迁神主于洛阳高祖嘉其勋诚迁光禄卿十九年大选百僚烈子登引例求进烈表曰臣上或近臣下不决引一人疑
而恩出分外冀荷荣禄当今圣明之朝理应谦让而臣子登引人求进是臣素无教训请乞黜落高祖曰此乃有识之言不谓烈能辨此乃引见登诏曰朕今创礼新邑明扬天下卿父乃行谦让之表而有直士之风故进卿为太子翊军校尉又加烈散骑常侍封聊城县开国子食邑二百户及穆泰陆睿谋反旧京高祖幸代泰等伏法赐烈及李冲玺书述金策之意语在陆睿传是逆也代乡旧族同恶者多唯烈一宗无所染预高祖嘉其忠操益重器之叹曰元俨决断威恩深自不恶然而为臣尽忠猛决不如烈也尔日烈在代都必即斩其五三元首耳烈之节概不谢金日磾也诏除领军将军以本官从征荆沔加鼓吹一部高祖谓彭城王勰曰烈先朝旧德智勇兼有军之大计宜共参决宛邓既平车驾还洛论功加散骑常侍金紫光禄大夫二十三年萧宝卷遣其太尉陈显达入寇马圈高祖舆疾赴之执烈手曰都邑空虚维捍宜重可镇卫二宫以辑远近之望显达破走高祖崩于行宫彭城王勰总一六军秘讳而返称诏召世宗会驾鲁阳以烈留守之重密报凶问烈处分行留神色无变世宗即位宠任如前咸阳王禧为宰辅权重当时曾遣家僮传言于烈曰须旧羽林虎贲执仗出入领军可为差遣烈曰天子谅暗事归宰辅领军但知典掌宿卫有诏不敢违理无私给奴惘然而返传烈言报禧禧复遣谓烈曰我是天子儿天子叔元辅之命与诏何异烈厉色而答曰向者亦不道王非是天子儿叔若是诏应遣官人所由遣私奴索官家羽林烈头可得羽林不可得禧恶烈刚直遂议出之乃授使持节散骑常侍征北将军恒州刺史烈不愿藩授频表乞停辄优答弗许烈乃谓彭城王勰曰殿下忘先帝南阳之诏乎而逼老夫乃至于此遂以疾固辞世宗以禧等专擅潜谋废之会二年正月初祭三公并致斋于庙世宗夜召烈子忠谓曰卿父忠允贞固社稷之臣明可早入当有处分忠奉诏而出质明烈至世宗诏曰诸父慢怠渐不可任今欲使卿以兵召之卿其行乎烈对曰老臣历奉累朝颇以干勇赐识今日之事所不敢辞乃将直阁已下六十余人宣旨召咸阳王禧彭城王勰北海王详卫送至于帝前诸公各稽首归政以烈为散骑常侍车骑大将军领军进爵为侯增邑三百户并前五百户自是长直禁中机密大事皆所参焉太尉咸阳王禧谋反也武兴王杨集始驰于北邙以告时世宗从禽于野左右分散直卫无几仓卒之际莫知计之所出乃敕烈子忠驰觇虚实烈时留守已处分有备因忠奏曰臣虽朽迈心力犹可此等猖狂不足为虑愿缓跸徐还以安物望世宗闻之甚以慰悦及驾还宫禧已遁逃诏烈遣直阁叔孙侯将虎贲三百人追执之顺后既立以世父之重弥见优礼八月暴疾卒时年六十五世宗举哀于朝堂给东园第一秘器朝服一具衣一袭赐钱二百万布五百匹赠使持节侍中大将军太尉公雍州刺史追封巨鹿郡开国公增邑五百户并前千户　　辽
　　耶律制心
按辽史耶律隆运传隆运侄制心小字可汗奴父德崇善医视人形色辄决其病累官至武定军节度使制心善训鹰隼统和中为归化州刺史开泰中拜上京留守进汉人行宫都部署封漆水郡王以皇后外弟恩遇日隆枢密副使萧合卓用事制心奏合卓寡识度无行检上默然每内宴欢洽辄避之皇后不悦曰汝不乐耶制心对曰宠贵鲜能长保以是为忧耳太平中历中京留守惕隐南京留守徙王燕迁南院大王或劝制心奉佛对曰吾不知佛法惟心无私则近之矣一日沐浴更衣而卧家人闻丝竹之声怪而入视则已逝矣年五十三赠政事令追封陈王守上京时酒禁方严有捕获私酝者一饮而尽笑而不诘卒之日部民若哀父母　　耶律玦
按辽史本传玦字吾展遥辇鲜质可汗之后重熙初召修国史补符宝郎累迁知北院副部署事入见太后后顾左右曰先皇谓玦必为伟人果然除枢密副使出为西南面招讨都监历同签南京留守事南面林牙皇弟秦国王为辽兴军节度使以玦同知使事多所匡正十年复为枢密副使咸雍初兼北院副部署及秦国王为西京留守请玦为佐从之岁中狱空者三召为孟父房敞隐玦不喜货殖帝知其贫赐宫户十尝谓宰相曰契丹忠正无如玦者汉人则刘伸而已然熟察之玦优于伸先是西北诸部久不能平上遣玦问状执弛慢者痛绳之以酒疾卒　　宋
　　宗泽
按宋史本传泽字汝霖婺州义乌人母刘梦天大雷电光烛其身翌日而泽生泽自幼豪爽有大志登元佑六年进士第廷对极陈时弊考官恶直置末甲调大名馆陶尉吕惠卿帅鄜延檄泽与邑令视河埽檄至泽适丧长子奉檄遽行惠卿闻之曰可谓国尔忘家者适朝廷大开御河时方隆冬役夫僵仆于道中使督之急泽曰浚河细事乃上书其帅曰时方凝寒徒苦民而功未易集少需之至初春可不扰而办卒用其言上闻从之惠卿辟为属辞调衢州龙游令民未知学泽为建庠序设师儒讲论经术风俗一变自此擢科者相继调晋州赵城令下车请升县为军书闻不尽如所请泽曰承平时固无虑它日有警当知吾言矣知莱州掖县部使者得旨市牛黄泽报曰方时疫疠牛饮其毒则结为黄今和气横流牛安得黄使者怒欲劾邑官泽曰此泽意也独衔以闻通判登州境内官田数百顷皆不毛之地岁输万余缗率横取于民泽奏免之朝廷遣使由登州结女真盟海上谋夹攻契丹泽语所亲曰天下自是多事矣退居东阳结庐山谷间靖康元年中丞陈过庭等列荐假宗正少卿充和议使泽曰是行不生还矣或问之泽曰敌能悔过退师固善否则安能屈节北庭以辱君命乎议者谓泽刚方不屈恐害和议上不遣命知磁州时太原失守官两河者率托故不行泽曰食禄而避难不可也即日单骑就道从羸卒十余人磁经敌骑蹂□之余人民逃徙帑廪枵然泽至缮城壁浚隍池治器械募义勇始为固守不移之计上言邢洺磁赵相五州各蓄精兵二万人敌攻一郡则四郡皆应是一郡之兵常有十万人上嘉之除河北义兵都总管金人破真定引兵南取庆源自李固渡渡河恐泽兵蹑其后遣数千骑直扣磁州城泽擐甲登城令壮士以神臂弓射走之开门纵击斩首数百级所获羊马金帛悉以赏军士康王再使金行至磁泽迎谒曰肃王一去不反今敌又诡辞以致大王愿勿行王遂回相州有诏以泽为副元帅从王起兵入援泽言宜急会兵李固渡断敌归路众不从乃自将兵趋渡道遇北兵遣秦光□张德夹攻大破之金人既败乃留兵分屯泽遣壮士夜捣其军破三十余寨时康王开大元帅府檄兵会大名泽履冰渡河见王谓京城受围日久入援不可缓会签书枢密院事曹辅赍蜡封钦宗手诏至自京师言和议可成泽曰金人狡谲是欲款我师尔君父之望入援何啻饥渴宜急引军直趋澶渊次第进垒以解京城之围万一敌有异谋则吾兵已在城下汪伯彦等难之劝王遣泽先行自是泽不得预府中谋议矣二年正月泽至开德十三战皆捷以书劝王檄诸道兵会京城又移书北道总管赵野河东北路宣抚范讷知兴仁府曾楙合兵入援三人皆以泽为狂不答泽以孤军进都统陈淬言敌方炽未可轻举泽怒欲斩之诸将乞贷淬使得效死泽命淬进兵遇金人败之金人攻开德泽遣孔彦威与战又败之泽度金人必犯濮先遣三千骑往援金人果至败之金人复向开德权邦彦孔彦威合兵夹击又大败之泽兵进至卫南度将孤兵寡不深入不能成功先驱云前有敌营泽挥众直前与战败之转战而东敌益生兵至王孝忠战死前后皆敌垒泽下令曰今日进退等死不可不从死中求生士卒知必死无不一当百斩首数千级金人大败退却数十余里泽计敌众十倍于我今一战而却势必复来使悉其铁骑夜袭吾军则危矣乃暮徙其军金人夜至得空营大惊自是惮泽不敢复出兵泽出其不意遣兵过大河袭击败之王承制以泽为徽猷阁待制时金人逼二帝北行泽闻即提军趋滑走黎阳至大名欲径渡河据金人归路邀还二帝而勤王之兵卒无一至者又闻张邦昌僭位欲先行诛讨会得大元帅府书约移师近都按甲观变泽复书于王曰人臣岂有服赭袍张红盖御正殿者乎自古奸臣皆外为恭顺而中藏祸心未有窃据宝位改元肆赦恶状昭著若邦昌者今二圣诸王悉渡河而北惟大王在济天意可知宜亟行天讨兴复社稷且言邦昌伪赦或启奸雄之意望遣使分谕诸路以定民心又上书言今天下所属望者在于大王大王行之得其道则有以慰天下之心所谓道者近刚正而远柔邪纳谏诤而拒谀佞尚恭俭而抑骄侈体忧勤而忘逸乐进公实而退私伪因累表劝进王即帝位于南京泽入见涕泗交颐陈兴复大计时与李纲同入对相见论国事慷慨流涕纲奇之上欲留泽潜善等沮之除龙图阁学士知襄阳府时金人有割地之议泽上疏曰天下者太祖太宗之天下陛下当兢兢业业思传之万世奈何遽议割河之东西又议割陕之蒲解乎自金人再至朝廷未尝命一将出一师但闻奸邪之臣朝进一言以告和暮入一说以乞盟终致二圣北迁宗社蒙耻臣意陛下赫然震怒大明黜陟以再造王室今即位四十日矣未闻有大号令但见刑部指挥云不得誊播赦文于河之东西陕之蒲解者是褫天下忠义之气而自绝其民也臣虽驽怯当躬冒矢石为诸将先得捐躯报国恩足矣上览其言壮之改知青州时泽年己六十九矣开封尹阙李纲言绥复旧邦非泽不可寻徙知开封府时敌骑留屯河上金鼓之声日夕相闻而京城楼橹尽废兵民杂居盗贼纵横人情恟恟泽威望素着既至首捕诛舍贼者数人下令曰为盗者赃无轻重并从军法由是盗贼屏息民赖以安王善者河东巨寇也拥众七十万车万乘欲据京城泽单骑驰至善营泣谓之曰朝廷当危难之时使有如公一二辈岂复有敌患乎今日乃汝立功之秋不可失也善感泣曰敢不效力遂解甲降时杨进号没角牛兵三十万王再兴李贵王大郎等各拥众数万往来京西淮南河南北侵掠为患泽遣人谕以祸福悉招降之上疏请上还京俄有诏荆襄江淮悉备巡幸泽上疏言开封物价市肆渐同平时将士农民商旅士大夫之怀忠义者莫不愿陛下亟归京师以慰人心其唱为异议者非为陛下忠谋不过如张邦昌辈阴与金人为地尔除延康殿学士京城留守兼开封尹时金遣人以使伪楚为名至开封府泽曰此名为使而实觇我也拘其人乞斩之有诏所拘金使延置别馆泽曰国家承平二百年不识兵革以敌国诞谩为可凭信恬不置疑不惟不严攻讨之计其有实欲贾勇思敌所忾之人士大夫不以为狂则以为妄致有前日之祸张邦昌耿南仲辈所为陛下所亲见也今金人假使伪楚来觇虚实臣愚乞斩之以破其奸而陛下惑于人言令迁置别馆优加待遇臣愚不敢奉诏以彰国弱上乃亲札谕泽竟纵遣之言者附潜善意皆以泽拘留金使为非尚书左丞许景衡抗疏力辨且谓泽之为尹威名政绩卓然过人今之缙绅未见其比乞厚加任使以成御敌治民之功真定怀卫间敌兵甚盛方密修战具为入攻之计而将相恬不为虑不修武备泽以为忧乃渡河约诸将共议事宜以图收复而于京城四壁各置使以领招集之兵又据形势立坚壁二十四所于城外沿河鳞次为连珠寨连结河东河北山水寨忠义民兵于是陕西京东西诸路人马咸愿听泽节制有诏如淮甸泽上表谏不报秉义郎岳飞犯法将刑泽一见奇之曰此将材也会金人攻汜水泽以五百骑授飞使立功赎罪飞大败金人而还遂升飞为统制飞由是知名泽视师河北还上疏言陛下尚留南都道路籍籍咸以为陛下舍宗庙朝廷使社稷无依生灵失所仰戴陛下宜亟回汴京以慰元元之心不报复抗疏言国家结好金人欲以息民卒之劫掠侵欺靡所不至是守和议果不足以息民也当时固有阿意顺旨以叨富贵者亦有不相诡随以获罪戾者陛下观之叨富贵者为是乎获罪戾者为是乎今之言迁幸者犹前之言和议为可行者也今之言不可迁者犹前日之言和议不可行者也惟陛下熟思而审用之且京师二百年积累之基业陛下奈何轻弃以遗敌国乎诏遣官迎奉六宫往金陵泽上疏曰京师天下腹心也两河虽未敉宁特一手臂之不信尔今遽欲去之非惟一臂之弗瘳且并与腹心而弃之矣昔景德间契丹寇澶渊王钦若江南人即劝幸金陵陈尧叟蜀人即劝幸成都惟寇准毅然请亲征卒用成功臣何敢望寇准然不敢不以章圣望陛下又条上五事其一言黄潜善汪伯彦赞南幸之非泽前后建议经从三省枢密院辄为潜善等所抑每见泽奏疏皆笑以为狂金将兀朮渡河谋攻汴京诸将请先断河梁严兵自固泽笑曰去冬金骑直来正坐断河梁耳乃命部将刘衍趋滑刘达趋郑以分敌势戒诸将极力保护河梁以俟大兵之集金人闻之夜断河梁遁去二年金人自郑抵白沙去汴京密迩都人震恐僚属入问计泽方对客围棋笑曰何事张皇刘衍等在外必能御敌乃选精锐数千使绕出敌后伏其归路金人方与衍战伏兵起前后夹击之金人果败金将粘罕据西京与泽相持泽遣部将李景良阎中立郭俊民领兵趋郑遇敌大战中立死之俊民降景良遁去泽捕得景良谓曰不胜罪可恕私自逃是无主将也斩其首以徇既而俊民与金将史姓者及燕人何仲祖等持书来招泽泽数俊民曰汝失利死尚为忠义鬼今反为金人持书相诱何面目见我乎斩之谓史曰我受此土有死而己汝为人将不能以死敌我乃欲以儿女子语诱我乎亦斩之谓仲祖胁从贷之刘衍还金人复入滑部将张撝请往救泽选兵五千付之戒毋轻战以需援撝至滑迎战敌骑十倍诸将请少避其锋撝曰避而偷生何面目见宗公力战死之泽闻撝急遣王宣领骑五千救之撝死二日宣始至与金人大战破走之泽迎撝丧归恤其家以宣权知滑州金人自是不复犯东京山东盗起执政谓其多以义师为名请下令止勤王泽疏曰自敌围京城忠义之士愤懑争奋广之东西湖之南北福建江淮越数千里争先勤王当时大臣无远识大略不能抚而用之使之饥饿困穷弱者填沟壑强者为盗贼此非勤王者之罪乃一时措置乖谬所致耳今河东西不从敌国而保山寨者不知其几诸处节义之夫自黥其面而争先救驾者复不知其几此诏一出臣恐草泽之士一旦解体仓卒有急谁复有愿忠效义之心哉王策者本辽酋为金将往来河上泽擒之解其缚坐堂上为言契丹本宋兄弟之国今女真辱吾主又灭而国义当协谋雪耻策感泣愿效死泽因问敌国虚实尽得其详遂决大举之计召诸将谓曰汝等有忠义心当协谋剿敌期还二圣以立大功言讫泣下诸将皆泣听命金人战不利悉引兵去泽疏谏南幸言臣为陛下保护京城自去年秋冬至于今春又三月矣陛下不早回京城则天下之民何所依戴除资政殿学士又遣子颖诣行阙上疏曰天下之事见几而为待时而动则事无不成今收复伊洛而金人渡河捍蔽滑台而敌国屡败河东河北山寨义民引领举踵日望官兵之至以几以时而言之中兴之兆可见而金人灭亡之期可必在陛下见几乘时而已又言昔楚人城郢史氏鄙之今闻有旨于仪真教习水战是规规为偏霸之谋非可鄙之甚者乎传闻四方必谓中原不守遂为江宁控扼之计耳先是泽去磁以州事付兵马钤辖李侃统制赵世隆杀之至是世隆及弟世兴以兵二万来归众惧其变泽曰世隆本吾一校尔何能为世隆至责之曰河北陷没吾宋法令与上下之分亦陷没耶命斩之时世兴佩刀侍侧众兵露刃庭下泽徐谓世兴曰汝兄诛汝能奋志立功足以雪耻世兴感泣金人攻滑州泽遣世兴往救世兴至掩其不备败之泽威声日着北方闻其名常尊惮之对南人言必曰宗爷爷泽疏言丁进数十万众愿守护京城李成愿扈从还阙即渡河剿敌杨进等兵百万亦愿渡河同致死力臣闻多助之至天下顺之陛下及此时还京则众心翕然何敌国之足忧乎又奏言圣人爱其亲以及人之亲所以教人孝敬其兄以及人之兄所以教人弟陛下当与忠臣义士合谋肆讨迎复二圣今上皇所御龙德宫俨然如旧惟渊圣皇帝未有宫室望改修宝箓宫以为迎奉之所使天下知孝于父弟于兄是以身教也上乃降诏择日还京泽前后请上还京二十余奏每为潜善等所抑忧愤成疾疽发于背诸将入问疾泽矍然曰吾以二帝蒙尘积愤至此汝等能歼敌则我死无恨众皆流涕曰敢不尽力诸将出泽叹曰出师未捷身先死长使英雄泪满襟翼日风雨昼晦泽无一语及家事但连呼过河者三而薨都人号恸遗表犹赞上还京赠观文殿学士通议大夫谥忠泽质直好义亲故贫者多依以为活而自奉甚薄常曰君父侧身尝胆臣子乃安居美食耶始泽招集群盗聚兵储粮结诸路义兵连燕赵豪杰自谓渡河□复可指日冀有志弗就识者恨之子□居戎幕素得士心泽薨数日将士去者十五都人请以□继父任会朝廷已命杜充留守乃以□为判官充反泽所为颇失人心□屡争之不从乃请持服归自是豪杰不为用群聚城下者复去为盗而中原不守矣□官终兵部郎中　　元
　　贺仁杰
按元史本传仁杰字宽甫其先河东隰州人祖种德徙关中遂为京兆鄠人父贲有材略善攻战数从军有功关中兵后积尸满野贲买地金天门外为大冢收瘗之远近闻者争辇尸来葬复以私钱劳之尝治室于毁垣中得白金七千五百两谓其妻郑曰语云匹夫无故获千金必有非常之祸时世祖以皇太弟受诏征云南驻六盘山乃持五千两往献之世祖曰天以赐汝焉用献对曰殿下新封秦金出秦地此天以授殿下臣不敢私愿以助军且言其子仁杰可用状即召入宿卫其军帅怒贲不先白已而专献金下贲狱世祖闻之大怒执帅将杀之以勋旧而止世祖即位赐贲金符总管京兆诸军奥鲁卒赠输忠立义功臣银青荣禄大夫大司徒追封雍国公谥贞宪仁杰从世祖南征云南北征乃颜皆着劳绩后与董文忠居中事上同志协力知无不言言无不听多所裨益而言不外泄帝深爱重之至元十三年宋平惟川蜀久不下四川制置使张珏守重庆合州安抚使王立守钓鱼山相距二十余里诏建东西行枢密院督兵进伐合丹阔里吉思领东院攻钓鱼山不花李德辉领西院攻重庆德辉分守成都获王立钞卒张合纵之使谕立降立复遣张合等奉蜡书告德辉能自来即降德辉遂从五百骑至钓鱼山与东院同受立降东院复奏诛立并言德辉越境邀功下立长安狱西院从事吕至都以兵事告许衡许衡告仁杰仁杰为言于帝帝召枢密臣责之曰汝等以人命为戏耶今召王立立生则已死则汝等亦从之立至赐金虎符仍以为合州安抚使帝一日召仁杰至榻前出白金谓之曰此汝父六盘所献者闻汝母来可持以归养辞不许乃归白母尽散之宗族帝欲选民间童女充后宫及有司买物多非其土产山后盐禁久为民害皆奏罢之民为之立祠十七年上都留守阙宰相拟廷臣以十数皆不纳帝顾仁杰曰无以易卿者特授正议大夫上都留守兼本路总管开平府尹明年赐三珠虎符进资德大夫兼虎贲亲军都指挥使寻加荣禄大夫中书右丞留守如故尚书省立桑哥用事奏上都留守司钱榖多失实召留守剌忽耳及仁杰廷辨仁杰曰臣汉人不能禁吏戢奸致钱谷耗伤臣之罪剌忽耳曰臣为长印在臣手事未有不关白而能行者臣之罪帝曰以爵让人者有之未有争引咎归己者置勿问仁杰在官五十余年为留守者居半车驾春秋行幸出入供亿未尝致上怒其妻刘没帝欲为娶贵族固辞乃取民间女已而丧明夫妻相敬如初未尝置媵妾大德九年年七十二请老拜光禄大夫平章政事商议陕西行中书省事赐白金楮币锦袍玉带归第以子胜袭上都留守虎贲指挥使后成宗崩仁宗入清内难念世祖旧臣欲有所谘访召赴阙行至樊桥而卒赠恭勤竭力功臣仪同三司太保上柱国追封雍国公谥忠贞延佑六年加赠推诚宣力翊运功臣太师开府仪同三司上柱国追封奉元王子胜自有传　　王伯胜
按元史本传伯胜霸州文安人兄伯顺给事内廷为世祖所亲幸因以伯胜入见命使宿卫时伯胜年十一广颡巨鼻状貌屹然帝顾谓伯顺曰此儿当胜卿可名伯胜帝尝沃盥水温冷甚称旨问进水为谁内侍李邦宁曰伯胜帝曰此儿他日必知为政达人情矣至元二十五年从征乃颜以功授朝列大夫拱卫直都指挥使元贞元年赐金虎符进阶嘉议大夫成宗即位复进通议大夫初拱卫直隶教坊卫卒多市井无赖窜名宿卫及伯胜为指挥使乃尽募良家子易之五年扈从上都天久雨夜闻城西北有声如战鼙然伯胜率卫卒百人出视之乃大水暴至立具畚锸集土石毡罽以塞门分决壕隍以泄其势至旦始定而民弗知丞相完泽以闻帝嘉之九年以侍成宗疾忤安西王出为大宁路总管伯顺亦出为梁王傅武宗即位召拜通奉大夫也可札鲁花赤刑部尚书至大二年加右丞明年进银青荣禄大夫大都留守兼少府监初大都土城岁必衣苇以御雨日久土益坚劳费益甚伯胜奏罢之仁宗立正百官品秩降授资德大夫寻复升荣禄大夫拜辽阳等处行中书省平章政事辽阳省治懿州州弊陋民不知学伯胜始至为增郡学弟子员择贤师以教之使客至无所舍皆馆于民民苦之伯胜乃择隙地为馆厩度闲田百顷募民耕种以廪饩之岁大旱伯胜斋戒以祷祷毕即雨人谓之平章雨延佑二年召为大都留守辽阳民状其行事言于中书乞留伯胜不报民涕泣而去三年特授银青荣禄大夫至治二年赐金虎符授武卫亲军都指挥使兼大都屯田事仍大都留守奉诏监修文武楼刱咸宁殿建太庙泰定三年冬以疾卒赐翊忠宣力保惠功臣太保金紫光禄大夫上柱国追封蓟国公谥忠敏　　达礼麻识理
按元史本传达礼麻识理字遵道怯烈台氏其先北方大族六世祖始居开平父曰阿剌不花江西行省参知政事追封赵国公谥襄惠达礼麻识理少□敏从师授经史过目辄领解至正五年经筵选充译史益自砥砺于学搢绅先生皆以远大期之转补御史台译史遂除御史台照磨十五年拜监察御史出佥山北道肃政廉访司事未行留为詹事院长史俄迁工部员外郎复留为长史明年除中议寻升参议詹事院事十七年为太子家令十八年历秘书太监吏部侍郎御史台经历中书右司郎中十九年除刑部尚书提调南北兵马司巡绰事盗逼畿甸人心大恐达礼麻识理能镇之以静民恃以为安二十一年由中书参议升中书参知政事同知经筵事二十三年冬迁上都留守兼开平府尹加荣禄大夫分司土岭东镇三州以督转输二十四年朝廷以前中书令平章政事塔世帖木儿来为留守时孛罗帖木儿拥兵京师而皇太子出居于外达礼麻识理与塔世帖木儿皆以忠义许国相与结人心以观时变未几改授塔世帖木儿为大司农塔世帖木儿谓达礼麻识理曰我至京师则制于强臣未易图也因留不行适脱吉儿以孛罗帖木儿命屯兵盖里泊托腹心于宗王也速也不坚授以金印俾驻上都之东郊而以留守善安集兵于瓦吉剌部落达礼麻识理遇之有礼善安辞去孛罗帖木儿复调帖木儿托忽速哥至上都以守御为名事益矛盾达礼麻识理与之周旋略无几微见于外而密遣前宗正扎鲁忽赤月鲁帖木儿潜通音问于罕哈哈剌海行枢密知院益老荅儿请急调兵南行又遣留守司照磨陈恭取兵兴州访求在闲官吏之有才者约束东西手八剌哈赤虎贲司□集丁壮苗军火铳什伍相联一旦布列铁旛竿山下扬言四方勤王之师皆至帖木儿等大骇一夕东走其所将兵尽溃由是达礼麻识理增修武备城守益严二十五年皇太子在冀宁命立上都分省达世帖木儿为平章政事达礼麻识理为右丞便宜行事以固护根本七月秃坚帖木儿用孛罗帖木儿命以兵犯上都先遣利用少监帖里哥赤至上都令广备粮饩远迓大军达礼麻识理开陈大义戮之于市民情乃定已而委坚帖木儿帅铁甲马步军蔽野而至呼声动天达礼麻识理饬军士城守申明逆顺之理以安人心巡视城壁昼夜不少息夜遣死士缒城而下焚其攻具而调副留守秃鲁迷失海牙引兵由小东门出与之大战卧龙冈败之未几孛罗帖木儿伏诛秃坚帖木儿皆奔溃而上都以安拜中书右丞兼上都留守提调虎贲司加光禄大夫赐黄金系腰仍命提调东西手八剌哈赤既而上都分省罢遥授中书平章政事上都留守位居第一力辞不允明年召为太宗正府也可扎鲁忽赤又明年拜太子詹事奉诏至军中宣明大义藩将感悦迁翰林学士承旨秋除知枢密院事大抚军院事初大抚军院之立皇太子用完者帖木儿荅尔麻帖林沙伯颜帖木儿李国凤等计专以备御扩廓帖木儿既而政权不一事务益乖各复引去而达礼麻识理之至事且无可为者达礼麻识理之卒也先一夕怯薛官哈剌章者阿儿剌屯阿鲁图孙也夜梦太祖召见语之曰我以勤劳取天下以传于妥欢帖睦尔而爱猷识理达腊不克肖似废坏我家法苟不即改图天命不可保矣尔吾功臣之后且诚实故召汝语汝明旦亟以吾言告而主及爱猷识礼达腊汝不以告吾即殛汝告而不改则吾它有处之达礼麻识理其人庶几识事宜者然知而不言将焉用之吾其先殛之矣明旦哈剌章入见帝具以梦告帝令以告皇太子比出则达礼麻识理已无疾而卒矣
　留守部艺文一
　　南京留守谢上表　　　　　宋欧阳修守宫钥之谨严敢忘夙夜布政条之纤悉上副忧勤寄任非堪兢营并集伏念臣赋才庸薄禀数奇屯毁誉交兴两尝过实宠荣逾分动辄招尤念报效之未伸敢不竭忠而尽瘁困风波之可畏则思远去以深藏迨此六年外更三守学偷安而杜口负素志以愧心朽质易衰己雕零于齿发良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少勤于职事厨传取悦于路人苟循俗吏之所为虽能免过非有古人之大节未足报君　　乞委任宗泽札子　　　　　　许景衡臣窃闻议者多指开封尹宗泽过失事未知是否如何泽之为人及其为政固不能上逃圣第未知果指何事而言也若只缘拘留金国使人此诚泽之失然原其本心只缘忠义所激出于轻发未尽识国家事体耳又未知别有何等罪犯也臣自浙渡淮以至行在得之来自京师者皆言泽之为尹威名政术卓然过人诛锄强梗抚循善良都城帖然莫敢犯者又方修守御之备历历可观臣虽不识其人窃用叹慕以为去冬京城之内不能固守良由大臣无谋尹正非才之故使当时有如泽等数辈赤心许国相与维持则其祸变亦未至如此其酷也今只较其末度小疵便以为罪不顾其尽忠报国之大节臣虽至愚窃以为过矣况泽昔在河朔遭遇陛下遮留拱卫继参幕府宣力为多今尹天府其绩效又章章如此则其所为终始亦可考矣而议者独不能少优容之其亦不恕矣乎且开封宗庙社稷之所在择人居守尤非他州别路之比今若罢逐泽则当慎选留守不识今之缙绅其威名政绩亦有加于泽者乎即有其人则除授交割尚费日月兵民亦未信服防秋及时计将奈何如有其人则泽未宜遽然更易也伏望圣慈上为宗庙社稷下为京师亿万生灵特赐主张厚加委任使成御敌治民功天下幸甚
　留守部纪事
晋书宣帝本纪黄初六年天子复大兴舟师征吴复命帝居守内镇百姓外供军资临行诏曰吾深以后事为念故以委卿曹参虽有战功而萧何为重使吾无西顾之忧不亦可乎天子自广陵还洛阳诏帝曰吾东抚军当总西事吾西抚军当总东事于是帝留镇许昌魏书元丕传丕以例降王爵封平阳郡公求致仕诏不许及车驾南伐丕与广陵王羽留守京师并加使持节诏丕羽曰留守非贤莫可太尉年尊德重位总阿衡羽朕之懿弟温柔明断故使二人留守京邑授以二节赏罚在手其祇允成宪以称朕心丕对曰谨以死奉诏羽对曰太尉宜专节度臣但可副贰而已高祖曰老者之智少者之决何得辞也唐书苏世长传世长子良嗣留守西京赏遇尤渥尚方监裴匪躬案诸苑建言鬻果蔬储利佐公上良嗣曰公仪休一诸侯相拔葵去织未闻天子卖果蔬与人争利遂止吕元膺传元膺拜东都留守故事留守赐旗甲至元膺不给或上言用兵讨淮西东都近贼损其仪沮威望请比华汝寿三州帝不听并三州罢之留守不赐旗甲自此始都有李师道留邸邸兵与山棚谋窃发事觉元膺禽破之始盗发都人震恐守兵弱不足恃元膺坐城门指纵部分意气闲舒人赖以安东畿西南通邓虢川谷旷深多糜鹿人业射猎而不事农迁徙无常皆趫悍善斗号曰山棚权德舆居守将羁縻之未克至是元膺募为山河子弟使卫宫城诏可改河中节度史五代史晋出帝本纪出帝父敬儒高祖兄也为唐庄宗骑将早卒高祖以其子重贵为子高祖六子五皆早死而重睿幼故重贵得立高祖为契丹所立谋以一子留守太原契丹使尽出诸子自择之指重贵曰此眼大者可也遂拜金紫光禄大夫行太原尹北京留守知河东节度事天福三年冬为开封尹封郑王加太尉同中书门下平章事六年高祖幸邺留守东京辽史天祚帝本纪天庆六年春正月丙寅朔东京夜有恶少年十余人乘酒执刃逾垣入留守府问留守萧保先所在今军变请为备萧保先出刺杀之户部使大公鼎闻乱即摄留守事与副留守高清明集奚汉兵千人尽捕其众斩之抚定其民东京故渤海地太祖力战二十余年乃得之而萧保先严酷北海苦之故有是变东轩笔录钱文僖公惟演生贵家而文雅乐善出天性晚年以使相留守西京时通判谢绛掌书记尹洙留府推官欧阳修皆一时文士游宴吟咏未尝不同洛下多水竹奇花凡园囿之胜无不到者有郭延卿者居水南少与张文定公吕文穆公游累举不第以文行称于乡闾张吕相继作相更荐之得职官然延卿亦未尝出仕葺幽亭艺花足迹不及城市至是年八十余矣一日文僖率僚属往游去其居一里外即屏骑从腰舆张盖而访之不告以名氏洛下士族多过客众延卿未始出盖莫知其何人也但欣然相接道服对谈而已数公疏爽闿朗天下之选延卿笑曰陋居罕有过从而平日所接之人亦无若数君者老夫甚惬愿少留对花小酌也于是以陶□果蔌而进文僖爱其野逸为引满不辞既而吏报申牌府史牙兵列庭中延卿徐曰公等何官而从吏之多也尹洙指而告曰留守相公也延卿笑曰不图相国肯顾野人遂相与大笑又曰尚能饮否文僖欣然从之又数杯延客之礼数杯盘无少加于前而谈笑自若日入辞去延卿送之门顾曰老病不能造谢希勿讶也文僖登车茫然自失翌日语僚属曰此真隐者也彼视富贵为何等物耶叹息累日不止闻见近录张文定留守南京高丽使者至例当留守迎送文定曰我前执政也可与陪臣抗礼乎遂不出而遣少尹寻以其事闻神宗以为得体仍令中书降旨扬州令陈升之如张某所请元史荅里麻传荅里麻除大都路留守帝宴大臣于延春阁特赐荅里麻白鹰以表其贞廉帝尝命荅里麻修七星堂先是修缮必用赤绿金银装饰荅里麻独务朴素令画工图山林景物左右年少皆不然是岁秋车驾自上京还入观之乃大喜以手抚壁叹曰有心哉留守也赐白金五十两锦衣一袭辍□录刘复新为上都留守时有令史亢子春者值公退食偶与同列据案判事以戏遂为仇家发之公大怒责问罪状枷项示众及归怒容未霁其夫人田氏问公何故不乐公语其故夫人曰此小节耳何足怒也即令人呼亢至请公为脱其枷且劳以酒云此一杯与汝压惊此一杯与汝庆喜男子大丈夫何所不至留守之位何患不到亢感谢而退不数年公卒而无子止一女适田直长直长遄卒女病双瞽后亢宫湖广参政迎夫人母子归没齿敬养不怠公乃廉访使刘廷干之从祖父也
　留守部杂录
