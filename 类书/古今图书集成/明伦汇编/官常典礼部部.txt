
　礼部部汇考一
　　上古
太昊伏羲氏始立春官
按外纪太昊时有龙马负图出于河之瑞因而名官始以龙纪号曰龙师命五官春官为青龙氏炎帝神农氏以春官为大火
按外纪神农氏因火德王故以火纪官为火帝春官为大火黄帝有熊氏以云纪官春官为青云
按史记五帝本纪不载　按外纪帝初受命适有云瑞之应仍以云名官号为云师　应劭曰春官为青云颛顼高阳氏号春官为木正
按左传五行之官木正曰句芒少□氏有四叔曰重曰该曰修曰熙重实能木使为句芒按杜佑通典颛顼五官春官木正为句芒
　　有虞氏
帝舜元载命伯夷为秩宗典三礼
按书经舜典帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞往钦哉
孔
传
三礼天地人之礼伯夷臣名姜姓秩序宗尊也　主郊庙之官夙早也言早夜敬思其职典礼施政　教使正直而清明夔龙二臣名俞然其贤不许让疏
正义曰此时秩宗即周礼之宗伯也其职云掌　天地人鬼地祗之礼虽三者并为吉礼要言三礼　者是天地人之事故知三礼是天地人之礼上文　舜之巡狩言修五礼此云典朕三礼各有其事则　五礼皆据其所施于三处五礼所施于天地人耳　言三足以包五故举三以言之郑语云姜伯夷之　后也伯夷能礼于神以佐尧是伯夷为姜姓也蔡
传
秩宗主叙次百神之官而专以秩宗名之者盖　以宗庙为主也周礼亦谓之宗伯而都家皆有宗　人之官以掌祭祀之事亦此意也按史记五帝本纪伯夷主礼上下咸让
按通鉴前编虞帝舜元载春正月元日帝格于文祖践天子位于蒲阪以土德王咨二十有二人
目
舜典孔传曰禹垂益伯夷夔龙六人新命有职　四岳十二牧凡二十二人特敕命之　　商
商制天官六太有太宗之职
按礼记曲礼天子建天官先六太曰太宰太宗太史太祝太士太卜典司六典
陈
注
此六太天官之属也以其所掌重于他职故曰　先已上旧说为殷制　　周
周制设春官大宗伯以掌邦礼小宗伯肆师帅其属佐之而掌客则隶于司寇按书经周官宗伯掌邦礼治神人和上下

蔡
传
春官卿主邦礼治天神地祇人鬼之事和上下　尊卑等列春官于四时之序为长故其官谓之宗　伯成周合乐于礼官谓之和者盖以乐而言也按周礼春官宗伯惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人大宗伯之职掌建邦之天神人鬼地示之礼以佐王建保邦国以吉礼事邦国之鬼神示以禋祀祀昊天上帝以实柴祀日月星辰以槱燎祀司中司命飌师雨师
注
禋之言烟周人尚臭烟气之臭闻者槱积也三　祀皆积柴实牲体焉或有玉帛燔燎而升湮所以　报阳也郑司农云实柴实牛柴上也司中三能三　阶也司命文昌宫星风师箕地雨师毕也郑元谓　昊天上帝冬至于圆丘所祀天皇大帝星谓五纬　辰谓日月所会十二次司中司命文昌第五第四　星或曰中能上能也祀五帝亦用实柴之礼云飌　音风能他来反以血祭祭社稷五祀五岳以狸沈祭山林川泽以□辜祭四方百物
注
不言祭地此皆地祇祭地可知也阴祀自血起　贵气臭也五祀五色之帝于王者宫中曰五祀郑　元谓此五祀者五官之神在四郊四时迎五行之　气于四郊而祭五德之帝亦食此神焉祭山林曰　埋川泽曰沈顺其性之含藏□□牲□也□而磔　之谓磔攘及蜡祭郊特牲曰八蜡以祀四方四方　年不顺成八蜡不通以谨民财也又曰蜡之祭也　主先啬而祭司啬也祭百种以报啬也飨农及邮　表畷禽兽仁之至义之尽也□孚逼反以肆献祼享先王以馈食享先王以祠春享先王以禴夏享先王以尝秋享先王以烝冬享先王
注
宗庙之祭有此六享肆献祼馈食在四时之上　则是祫也禘也肆者进所解牲体谓荐熟时也献　献醴谓荐血腥也祼之言灌灌以郁鬯谓始献尸　求神时也以凶礼哀邦国之忧

注
哀谓救患分凶礼之别有五
以丧礼哀死亡

注
哀谓亲者服焉疏者含禭
以荒礼哀凶札

注
荒人物有害也曲礼曰岁凶年谷不登君膳不　祭肺马不食谷驰道不除祭事不县大夫不食粱　士饮酒不乐札读为截谓疫疠以吊礼哀□□

注
祸□谓遭水火
以禬礼哀围败

注
同盟者会合货财以更其所丧
以恤礼哀寇乱

注
恤忧也邻国相忧兵作于外为寇作于内为乱以宾礼亲邦国
注
亲谓使之相亲附宾礼之别有八
春见曰朝夏见曰宗秋见曰觐冬见曰遇时见曰会殷见曰同时聘曰问殷俯曰视
注
时聘无常期天子有事乃聘之焉竟外之臣既　非朝岁不敢渎为小礼殷俯谓一服朝之岁以朝　者少诸侯乃使卿以大礼众聘焉一服朝在元年　七年十一年以军礼同邦国

注
同谓威其不协僭差者军礼之别有五
大师之礼用众也

注
用其义勇
大均之礼恤众也

注
均其地政地守地职之赋所以忧民
大田之礼众也

注
古者因田习兵阅其车徒之数
大役之礼任众也

注
筑宫邑所以事民力强弱
大封之礼合众也

注
正封疆沟涂之固所以合聚其民
以嘉礼亲万民

注
嘉善也所以因人心所善者而为之制嘉礼之　别有六以饮食之礼亲宗族兄弟

注
亲者使之相亲人君有食宗族饮酒之礼所以　亲之也以昏冠之礼亲成男女

注
亲其恩成其性
以宾射之礼亲故旧朋友

注
射礼虽王亦立宾主也王之故旧朋友为世子　时共在学者以飨燕之礼亲四方之宾客

注
宾客谓朝聘者
以脤膰之礼亲兄弟之国

注
脤膰社稷宗庙之肉以赐同姓之国同福禄也以贺庆之礼亲异姓之国
注
异姓王昏姻甥舅
以九仪之命正邦国之位

注
每命异仪贵贱之位乃正
壹命受职

注
始见命为正吏谓列国之士于子男为大夫王　之下士亦一命郑司农云受职治职事再命受服

注
郑司农云受服受祭衣服为上士郑元谓此受　元冕之服列国之大夫再命于子男为卿卿大夫　自元冕而下如孤之服王之中士亦再命则爵弁　服三命受位

注
郑司农云受下大夫之位郑元谓此列国之卿　始有列位于王为王之臣也王之上士亦三命四命受器
注
郑司农云受祭器为上大夫郑元谓此公之孤　始得有祭器者也王之下大夫亦四命五命赐则

注
郑司农云则者法也出为子男郑元谓则地未　成国之名王之下大夫四命出封加一等五命赐　之以方百里二百里之地者方三百里以上为成　国王莽时以二十五成为则方五十里合今俗说　子男之地独刘子骏等识古有此制焉六命赐官

注
郑司农云子男入为卿治一官也郑元谓此王　六命之卿赐官者使得自置其臣治家邑如诸侯七命赐国
注
王之卿六命出封加一等者郑司农云出就侯　伯之国八命作牧

注
谓侯伯有功德者加命得专征伐于诸侯郑司　农云一州之牧王之三公亦八命九命作伯

注
上公有功德者加命为二伯得征五侯九伯者　郑司农云长诸侯为方伯以玉作六瑞以等邦国

注
等犹齐等也
王执镇圭

注
镇安也所以安四方镇圭者盖以四镇之山为　瑑饰圭长尺有二寸公执桓圭

注
公二王之后及王之上公双植谓之桓桓宫室　之象所以安其上也桓圭盖亦以桓为瑑饰圭长　九寸侯执信圭伯执躬圭

注
信当为身声之误也身圭躬圭盖皆象以人形　为瑑饰文有粗缛耳欲其慎行以保身走长皆七　寸子执谷璧男执蒲璧

注
谷所以养人蒲为席所以安人二玉盖或以谷　为饰或以蒲为瑑饰璧皆径五寸不执圭者未成　国也以禽作六挚以等诸臣孤执皮帛卿执羔大夫执雁士执雉庶人执鹜工商执鸡
注
皮帛者束帛而表以皮为之饰皮虎豹皮帛如　今璧色绘也羔小羊取其群而不失其类雁取其　候时而行雉取其守介而死不失其节鹜取其不　飞迁鸡取其守时而动以玉作六器以礼天地四方

注
礼谓始告神时荐于神坐
以苍璧礼天以黄琮礼地以青圭礼东方以赤璋礼南方以白琥礼西方以元璜礼北方
注
此礼天以冬至谓天皇大帝在北极者也礼地　以夏至谓神在□□者也礼东方以立春谓苍精　之帝而太昊句芒食焉礼南方以立夏谓赤精之　帝而炎帝祝融食焉礼西方以立秋谓白精之帝　而少昊蓐收食焉礼北方以立冬谓黑精之帝而　颛顼元冥食焉礼神者必象其类璧圜象天琮八　方象地圭锐象春物初生半圭曰璋象夏物半死　琥猛象秋严半璧曰璜象冬闭藏地上无物唯天　半见皆有牲币各放其器之色

注
币以从爵若人饮酒有酬币
以天产作阴德以中礼防之以地产作阳德以和乐防之
注
郑司农云阴德谓男女之情天性生而自然者　过时则奔随先时则血气未定圣人为制其中令　民三十而娶女二十而嫁以防其淫泆令无失德　情性隐而不露故谓之阴德阳德谓分地利以致　富富者之失不骄奢则吝啬故以和乐防之乐所　以涤荡邪秽道人之正性者也一说地产谓土地　之性各异若齐性舒缓楚性急悍则以和乐防其　失令无失德乐所以移风易俗者也此皆露见于　外故谓之阳德阳德阴德不失其正则民和而物　各得其理故曰以谐万民以致百物郑元谓天产　者动物谓六牲之属地产者植物谓九谷之属阴　德阴气在人者阴气虚纯之则劣故食动物作之　使动过则伤性制中礼以节之阳德阳气在人者　阳气盈纯之则躁故食植物作之使静过则伤性　制和乐以节之如是然后阴阳平情性和而能育　其类以礼乐合天地之化百物之产以事鬼神以谐万民以致百物
注
礼济虚乐损盈并行则四者乃得其和能生非　类曰化生其种曰产凡祀大神享大鬼祭大示帅执事而卜日宿□涤濯□玉鬯省牲镬奉玉齍诏大号治其大礼诏相王之大礼
注
执事诸有事于祭者宿申戒也涤濯溉祭器也　玉礼神之玉也始□之祭又奉之大号六号之大　者以诏大祝以为祝辞治犹简习也豫简习大礼　至祭当以诏相王群臣礼为小礼若王不与祭祀则摄位

注
王有故代行其祭事
凡大祭祀王后不与则摄而荐豆笾彻

注
荐彻豆笾王后之事
大宾客则摄而载果

注
载为也果读为祼代王祼宾客以鬯君无酌臣　之礼言为者摄酌献耳拜送则王也郑司农云王　不亲为主朝觐会同则为上相

注
相诏王礼也出接宾曰摈入诏礼曰相相者五　人卿为上摈　　又
王命诸侯则傧

注
傧进之也王将出命假祖庙立依前南乡傧者　进当命者延之命使发内史由王右以策命之降　再拜稽首登受策以出此其略也诸侯爵禄其臣　则于祭焉国有大故则旅上帝及四望

注
故谓凶□旅陈也陈其祭事以祈焉礼不如祀　之备也上帝五帝也郑司农云四望日月星海郑　元谓四望五岳四镇四渎王大封则先告后土

注
后土土神也黎所食者
乃颁祀于邦国都家乡邑

注
颁读为班班其所当祀及其礼都家之乡邑谓　王子弟及公卿大夫所食采地小宗伯之职掌建国之神位右社稷左宗庙

注
库门内雉门外之左右
兆五帝于四郊四望四类亦如之

注
兆为坛之营域五帝苍曰灵威仰大昊食焉赤　曰赤熛怒炎帝食焉黄曰含枢纽黄帝食焉白曰　白招拒少昊食焉黑曰汁光纪颛顼食焉黄帝亦　于南郊郑司农云四望道气出入四类三皇五帝　九皇六十四民咸祀之郑元谓四望五岳四镇四　渎四类日月星辰运行无常以气类为之位兆日　于东郊兆月与风师于西郊兆司中司命于南郊　兆雨师于北郊兆山川丘陵坟衍各因其方

注
顺其所在
掌五礼之禁令与其用等

注
用等牲器尊卑之差郑司农云五礼吉凶军宾　嘉辨庙祧之昭穆

注
祧迁主所藏之庙自始祖之后父曰昭子曰穆辨吉凶之五服车旗宫室之禁
注
五服王及公卿大夫士之服
掌三族之别以辨亲疏其正室皆谓之门子掌其政令
注
三族谓父子孙人道之正名正室适子也将代　父当门者也政令谓役守之事毛六牲辨其名物而颁之于五官使共奉之

注
毛择毛也郑司农云司徒主牛宗伯主鸡司马　主马及羊司寇主犬司空主豕辨六齍之名物与其用使六宫之人共奉之

注
齍读为粢六粢谓六谷黍稷稻粱麦□
辨六彝之名物以待果将

注
六彝鸡彝鸟彝斝彝黄彝虎彝蜼彝果读为祼辨六尊之名物以待祭祀宾客
注
待者有事则给之郑司农云六尊献尊象尊壸　尊着尊大尊山尊掌衣服车旗宫室之赏赐

注
王以赏赐有功者书曰车服以庸
掌四时祭祀之序事与其礼

注
序事卜日省牲视涤濯饔爨之事次序之时
若国大贞则奉玉帛以诏号

注
号神号币号郑司农云大贞谓卜立君卜大封大祭祀省牲□涤濯祭之日逆齍省镬告时于王告备于王
注
逆齍受饎人之盛以入省镬视亨腥熟时荐陈　之晚早备谓馔具凡祭祀宾客以时将瓒祼

注
将送也犹奉也祭祀以时奉而授王宾客以时　奉而授宗伯天子圭瓒诸侯璋瓒诏相祭祀之小礼凡大礼佐大宗伯

注
小礼群臣之礼
赐卿大夫士爵则傧

注
赐犹命也傧之如命诸侯之仪
小祭祀掌事如大宗伯之礼大宾客受其将币之赍注
谓所赍来贡献之财物
若大师则帅有司而立军社奉主车

注
有司大祝也王出军必先有事于社及迁庙而　以其主行社主曰军社迁主曰祖奉谓将行若军将有事则与祭有司将事于四望
注
军将有事将与敌合战也郑司农云则与祭谓　军祭表禡车社之属小宗伯与其祭事郑元谓与　祭有司谓大祝之属盖司马之官实典焉若大甸则帅有司而馌兽于郊遂颁禽

注
甸读曰田有司大司马之属馌馈也以禽馈四　方之神于郊郊有群臣之兆颁禽谓以予群臣诗　传曰禽虽多择取三十焉其余以予大夫士以习　射于泽宫而分之大□及执事祷祠于上下神示

注
执事大祝及男巫女巫也求福曰祷得求曰祠　　又凡王之会同军旅甸役之祷祠肄仪为位

注
肄习也小宗伯主其位
国有祸□则亦如之

注
谓有所祷祈
凡天地之大□类社稷宗庙则为位

注
祷祈礼轻类者依其正礼而为之
凡国之大礼佐大宗伯凡小礼掌事如大宗伯之仪肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲
注
郑司农云大祀天地次祀日月星辰小祀司命　已下郑元谓大祀又有宗庙次祀又有社稷五祀　五岳小祀又有司中风师雨师山川百物以岁时序其祭祀及其祈珥

注
序第次其先后大小故书祈为几杜子春读几　当为祈珥当为饵郑元谓祈当为进禨之禨珥当　为衈禨衈者衅礼之事杂记曰成庙则衅之雍人　举羊升屋自中中屋南面刲羊血流于前乃降门　夹室皆用鸡其衈皆于屋下割鸡门当门夹屋中　室然则是禨谓羊血也大祭祀展牺牲系于牢颁于职人

注
展省阅也职读为樴樴可以系牲者此职人谓　充人及监门人凡祭祀之卜日宿为期诏相其礼□涤濯亦如之注
宿先卜祭之夕
祭之日表齍盛告絜展器陈告备及果筑鬻相治小礼诛其慢怠者
注
粢六谷也在器曰盛果筑鬻者所筑鬻以祼也　故书表为剽剽表皆谓徽识也郑司农云筑煮筑　香草煮以为鬯鬻音煮掌兆中庙中之禁令

注
兆坛茔域
凡祭祀礼成则告事毕大宾客□筵几筑鬻

注
此王所以礼宾客
赞果将

注
酌郁鬯授大宗伯载祼
大朝觐佐傧

注
为承傧
共设匪瓮之礼

注
设于宾客之馆公食大夫礼曰若不亲食使大　夫以侑币致之豆实实于瓮簋实实于筐匪其筐　字之误与礼不亲飨则以酬币致之或者匪以致　飨飨食授祭

注
授宾祭肺
与祝侯禳于□及郊

注
侯禳小祝职也□五百里远郊百里近郊五十　里　　又
凡师甸用牲于社宗则为位

注
社军社也宗迁主也尚书传曰王升舟入水鼓　钟亚观台亚将舟亚宗庙亚故书位为□杜子春　云□当为位书亦或为位宗谓宗庙类造上帝封于大神祭兵于山川亦如之

注
造犹即也为兆以类礼即祭上帝也类礼依郊　祀而为之者封谓坛也大神社及方岳也山川盖　军之所依止大传曰牧之野武王之大事也既事　而退柴于上帝祈于社设奠于牧室凡师不功则助牵主车

注
助助大司马也故书功为工郑司农工读为功　古者工与功同字谓师无功肆师助牵之恐为敌　所得凡四时之大甸猎祭表貉则为位

注
貉师祭也貉读为十百之百于所立表之处为　师祭造军法者祷气势之增倍也其神盖蚩蛔或　曰黄帝尝之日□卜来岁之芟

注
芟芟草除田也古之始耕者除田种谷尝者尝　新谷此芟之功也卜者问后岁宜芟不狝之日□卜来岁之戒

注
秋田为狝始习兵戒不虞也卜者问后岁兵寇　之备社之日□卜来岁之稼

注
社祭土为取财焉卜者问后岁稼所宜
若国有大故则令国人祭

注
大故谓水旱凶荒所令祭者社及禜酺
岁时之祭祀亦如之

注
月令仲春命民社此其一隅
凡卿大夫之丧相其礼

注
相其适子
凡国之大事治其礼仪以佐宗伯

注
治谓如今每事着更奏白王礼也故书仪为义　郑司农云义读为仪古者书仪但为义今时所谓　义为谊凡国之小事治其礼仪而掌其事如宗伯之礼典命中士二人府二人史二人胥一人徒十人典命掌诸侯之五仪诸臣之五等之命
注
五仪公侯伯子男之仪五等谓孤以下四命三　命再命一命不命也上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节
注
上公谓王之三公有德者加命为二伯二王之　后亦为上公国家国之所居谓城方也公之城盖　方九里宫方九百步侯伯之城盖方七里宫方七　百步子男之城盖方五里宫方五百步大行人职　则有诸侯圭藉冕服建常樊缨贰车介牢礼朝位　之数焉王之三公八命其卿六命其大夫四命及其出封皆加一等其国家宫室车旗衣服礼仪亦如之
注
四命中下大夫也出封出畿内封于八州之中　加一等有德也大夫为子男卿为侯伯其在朝　廷则亦如命数耳王之上士三命中士再命下士　一命凡诸侯之适子誓于天子摄其君则下其君之礼一等未誓则以皮帛继子男
注
誓犹命也言誓者明天子既命以为之嗣树子　不易也公之孤四命以皮帛□小国之君其卿三命其大夫再命其士一命其宫室车旗衣服礼仪各□其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各□其命之数
注
视小国之君者列于卿大夫之位而礼如子男　也典祀中士二人下士四人府二人史二人胥四人徒四十人典祀掌外祀之兆守皆有域掌其禁令注
外祀谓所祀于四郊者域兆表之茔域
若以时祭祀则帅其属而修除征役于司隶而役之注
属其属胥徒也修除芟扫之征召也役之作使　之及祭帅其属而守其厉禁而跸之

注
郑司农云遮列禁人不得令入
秋官司寇刑官之属掌客上士二人下士四人府一人史二人胥二人徒三十人掌客掌四方宾客之牢礼饩献饮食之等数与其政治
注
政治邦新杀礼之属
王合诸侯而飨礼则具十有二牢庶具百物备诸侯长十有再献
注
飨诸侯而用王礼之数者以公侯伯子男尽在　是兼享之莫敌用也诸侯长九命作伯者也献公　侯以下如其命数王巡守殷国则国君膳以牲犊令百官百牲皆具从者三公□上公之礼卿□侯伯之礼大夫□子男之礼士□诸侯之卿礼庶子壹□其大夫之礼
注
国君者王所过之国君也犊茧栗之犊也以膳　天子贵诚也牲孕天子不食也祭帝不用也凡宾　客则皆角尺令者掌客令主国也百牲皆具言无　有不具备凡诸侯之礼上公五积皆□飧牵三问皆修群介行人宰史皆有牢飧五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飧之陈牵四牢米百有二十筥酰醢百有二十瓮车皆陈车米□生牢牢十车车秉有五籔车禾□死牢牢十车车三秅刍薪倍禾皆陈乘禽日九十双殷膳大牢以及归三飨三食三燕若弗酌则以币致之凡介行人宰史皆有飧饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆□飧牵再问皆修飧四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飧之陈牵三牢米百筥酰醢百瓮皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有飧饔饩以其爵等为之礼唯上介有禽献夫人致礼八壶八豆八笾膳大牢致饔大牢卿皆见以羔膳特牛子男三积皆□飧牵壹问以修飧三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飧之陈牵二牢米八十筥酰醢八十瓮皆陈米二十车禾三十车刍薪倍禾皆陈乘禽日五十双壹飨壹食壹燕凡介行人宰史皆有飧饔饩以其爵等为之礼唯上介有禽献夫人致礼六壶六豆六笾膳□致飨亲见卿皆膳特牛秅丁故反梠
音吕穧才计反

凡诸侯之卿大夫士为国客则如其介之礼以待之注
言其特来为问待之礼如其为介时也然则聘　礼所以礼宾是亦礼介凡礼宾客国新杀礼凶荒杀礼札丧杀礼□□杀礼在野在外杀礼
注
皆为国省用爱费也国新新建国也凶荒无年　也□□新有兵寇水火也凡宾客死致礼以丧用

注
死则主人为之具而殡矣丧用者馈奠之物
宾客有丧惟刍稍之受

注
不受飨食飨食加也丧谓父母死也客则又有　君焉刍给牛马稍人禀也其正礼飧飨饩主人致　之则受遭王国之丧不受飨食受牲礼

注
牲亦当为腥声之误也有丧不忍煎烹正礼飧　饔饩常熟者腥致之也　　汉
汉置尚书始有客曹主外国夷狄事而礼仪祠祀一归于太常按汉书百官公卿表少府秦官掌山海池泽之税以给共养有六丞属官有尚书令丞中书谒者令丞成帝建始四年更名中书谒者令为中谒者令初置尚书员五人有四丞按后汉书百官志成帝初置尚书四人分为四曹常侍曹尚书主公卿事二千石曹尚书主郡国二千石事民曹尚书主凡吏上书事客曹尚书主外国东狄事　　后汉
后汉尚书仍置客曹曹有侍郎令史主护驾羌胡朝贺事而祠祀归之吏曹礼仪仍总之太常按后汉书百官志尚书六人六百石本注曰成帝初置尚书四人分为四曹
注
汉旧仪曰初置五曹有三公曹主断狱蔡质汉　仪曰典天下岁尽集课事三公尚书二人典三公　文书吏曹尚书典选举斋祀属三公曹常侍曹尚书主公卿事二千石曹尚书主郡国二千石事民曹尚书主凡吏上书事客曹尚书主外国夷狄事世祖承遵后分二千石曹又分客曹为南主客曹北主客曹凡六曹
注
蔡质汉仪曰天子出猎驾御府曹郎属之
侍郎三十六人四百石本注曰一曹有六人主作文书起草
注
蔡质汉仪曰尚书郎初从三署诣台试初上台　称守尚书郎中岁满称尚书郎三年称侍郎主客　曹郎主治羌胡事剧迁二千石或刺史其公迁为　县令秩满自占县去诏书赐钱三万与三台祖饯　余官则否治严一月准谒公卿陵庙乃发令史十八人二百石本注曰曹有三主书后增剧曹三人合二十一人
注
古今注曰永元三年七月增尚书令史员功满　未尝犯禁者以补小县墨绶蔡质曰皆选兰台符　节上称精练吏有能为之决录注曰故事尚书　郎以令史久缺补之世祖始改用孝廉为郎　　魏魏承汉制置客曹尚书而曹郎又有南主客祠部仪曹之属按晋书职官志魏改选部为吏部主选部事又有左民客曹五兵度支凡五曹尚书二仪射一令为八座魏尚书郎有殿中吏部驾部金部虞曹比部南主客祠部度支库部农部水部仪曹三公仓部民曹三千石中兵外兵都兵别兵考功定课凡二十三郎青龙二年尚书陈矫奏置都官骑兵合凡二十五郎每一郎缺白试诸孝廉能结文案者五人谨封奏其姓名以补之　　晋
晋初承魏置客曹渡江后始置祠部尚书与右仆射通职左丞佐之而曹郎初有殿中祠部仪曹左右南北主客之属江左后省主客曹按晋书职官志晋置吏部三公客曹驾部屯田度支六曹而无五兵咸宁二年省驾部尚书四年省一仆射又置驾部尚书太康中有吏部殿中及五兵田曹度支左民为六曹尚书又无驾部三公客曹惠帝世又有右民尚书止于六曹不知此时省何曹也及渡江有吏部祠部五兵左民度支五尚书祠部尚书常与右仆射通职不恒置以右仆射摄之若右仆射阙则以祠部尚书摄知右事左右丞自汉武帝建始四年置尚书而便置丞四人及光武始减其二唯置左右丞盖自此始也自此至晋不改晋左丞主台内禁令宗庙祠祀朝仪礼制选用署吏急假晋受命武帝罢农部定课置直事殿中祠部仪曹吏部三公比部金部仓部度支都官二千石左民右民虞曹屯田起部水部左右主客驾部车部库部左右中兵左右外兵别兵都兵骑兵左右士北主客南主客为三十四曹郎后又置运曹凡三十五曹置郎二十三人更相统摄及江左无直事右民屯田车部别兵都兵骑兵左右士运曹十曹郎康穆以后又无虞曹二千石二郎但有殿中祠部吏部仪曹三公比部金部仓部度支都官左民起部水部主客驾部库部中兵外兵十八曹郎后又省主客起部水部余十五曹云　　宋
宋祠部尚书不恒置以右仆射领之而曹郎有祠部仪曹左仆射则领殿中主客二曹按宋书百官志晋江左则有祠部吏部左民度支五兵合为五曹尚书宋高祖初又增都官尚书若有右仆射则不置祠部尚书尚书令任总机衡仆射尚书分领诸曹左仆射领殿中主客二曹祠部尚书领祠部仪曹二曹晋西朝则直事殿中祠部仪曹吏部三公比部金部仓部度支都官二千石左民右民虞曹屯田起部水部左主客右主客驾部车部库部左中兵右中兵左外兵右外兵别兵都兵骑兵左士右士北主客南主客为三十四曹郎后又置运曹凡三十五曹晋江左初无直事民按晋志民
上有右字
屯田车部别兵都兵骑兵左
士右士运曹十曹郎而主客中兵各置一郎而已所余十七曹也康穆以来又无虞曹二千石二郎犹有殿中祠部吏部仪曹三公比部按晋志比
部下有金部
仓部度
支都官左民起部水部主客驾部库部中兵（按晋志中兵下有外兵）
十八曹郎后又省主客起部水部余十五曹宋高祖初加置骑兵主客起部水部四曹郎合为十九曹太祖元嘉十年又省仪曹主客比部骑兵四曹郎十一年又并置十八年增删定曹郎次在左民曹上盖魏世之定科郎也三十年又置功论郎次都官之下在删定之上太宗世省骑兵凡二十曹郎以三公比部主法制度支主算支派也度景也都官主军事刑狱其余曹所掌各如其名　　南齐
南齐以左仆射领殿中主客二曹祠部尚书不常置宗庙郊祀大事左丞掌之按南齐书百官志左仆射领殿中主客二曹事诸曹郊庙园陵车驾行幸朝仪台内非违文官举补满叙疾假事其诸吉庆瑞应众贺灾异贼发众变临轩崇拜改号格制□官铨选凡诸除署功论封爵贬黜八议疑谳通关案则左仆射主右仆射次经维是黄案左仆射右仆射署朱符见字经都丞竟右仆射横画成目左仆射画令画右官阙则以次并画若无左右则直置仆射在其中间总左右事祠部尚书右仆射通职不俱置
左丞一人掌宗庙郊祠吉庆瑞应灾异
　　梁
梁尚书省设祠部尚书领祠部诸曹与右仆射通职不恒置按隋书百官志尚书省置令左右仆射各一人又置吏部祠部度支左户都官五兵等六尚书左右丞各一人吏部删定三公比部祠部仪曹虞曹主客度支殿中金部仓部左户驾部起部屯田都官水部库部功论中兵外兵骑兵等郎二十三人令史百二十人书令史百三十人　尚书掌出纳王命敷奏万机令总统之仆射副令又与尚书分领诸曹令阙则左仆射为主其祠部尚书多不置以右仆射主之若左右仆射并阙则置尚书仆射以掌左事置祠部尚书以掌右事然则尚书仆射祠部尚书不恒置矣　　北魏
明元帝泰常二年置六部大人
按魏书太宗本纪不载　按官氏志泰常二年夏置六部大人官有天部地部东西南北部皆以诸公为之大人置三属官孝文帝太和十五年置主客曹
按魏书高祖本纪不载　按官氏志云云
按杜佑通典后魏吏部管南主客祠部管左主客太和　　年议定百官着仪曹尚书以下阶品按魏书高祖本纪不载　按官氏志自太祖至高祖初其内外百官屡有减置或事出当时不为常目旧令亡失无所依据太和中高祖诏群僚议定百官着于令列曹尚书第二品中尚书郎中第五品上尚书郎从第五品中主事郎从第六品上都令史主书令史第七品上按杜佑通典后魏仪曹尚书统祠部郎中时裴修为中大夫兼祠部曹祠部曹主礼乐每有疑议修撰斟酌故实咸有条贯尚书诸司置主事令史太和二十三年复次仪曹尚书以下职令
按魏书高祖本纪不载　按官氏志二十三年高祖复次职令及帝崩世宗初班行之以为永制列曹尚书第三品尚书郎中第六品下阶尚书都令史主书令史从第八品上阶　　北齐
北齐置祠部尚书统五曹或以右仆射摄之而仪曹统之殿中膳部统之都官按隋书百官志后齐制官多循后魏尚书省置吏部殿中祠部五兵都官度支等六尚书六尚书分统列曹殿中统殿中仪曹三公驾部四曹祠部统祠部主客虞曹屯田起部五曹祠部无尚书则右仆射摄都官统都官二千石比部水部膳部五曹
注
仪曹掌吉凶礼制事祠部掌祠部医药死丧赠　赐等事主客掌诸蕃杂客等事虞曹掌地图山川　远近园囿田猎殽膳杂味等事屯田掌籍田诸州　屯田等事起部掌诸兴造工匠等事膳部掌侍官　百司礼食殽馔等事　　北周
北周依周礼建六官春官府领宗伯众职而膳部大夫则属于大冢宰按周书卢辩传太祖欲行周官命苏绰专掌其事未几而绰卒乃令辩成之于是依周礼建六官置公卿大夫士春官府领宗伯等众职以魏恭帝三年始命行之按杜佑通典周礼春官大宗伯掌建邦之天神人鬼地祇之礼后周置春官卿又有礼部而不言职事后改礼部为宗伯又春官之属有典命
注
掌内外九族之差及王器衣服之令沙门道士　之法后改典命为大司礼俄改大司礼复为礼部谓之礼部大夫
注
后周卢凯为礼部大夫充聘陈使
后周有春官小宗伯中大夫肆师下大夫肆师上士又有典祠中大夫又有膳部大夫一人掌饮食属大冢宰　　隋
隋始设礼部尚书统礼部祠部主客膳部四侍郎按隋书百官志高祖既受命改周之六官其所制名多依前代之法置尚书省礼部尚书统礼部祠部侍郎各一人主客膳部侍郎各二人　礼部尚书为正三品尚书诸曹侍郎为正六品上阶文帝开皇三年礼部诸曹侍郎加为从五品
按隋书高祖本纪不载　按百官志开皇三年诸曹侍郎加为从五品开皇六年置礼部诸曹员外郎
按隋书高祖本纪不载　按百官志六年尚书省二十四司各置员外郎一人以司其曹之籍帐侍郎阙则厘其曹事开皇十四年置礼部诸曹主事令史员
按隋书高祖本纪不载　按百官志十四年诸省各置主事令史员炀帝大业三年更置曹郎改礼部郎为仪曹郎按隋书炀帝本纪不载　按百官志炀帝即位多所改革大业三年定令尚书省六曹各侍郎一人以贰尚书之职正四品诸曹侍郎并改为郎又改吏部为选部郎户部为人部郎礼部为仪曹郎兵部为兵曹郎刑部为宪部郎工部为起部郎以异六侍郎之名废诸司员外郎而每增置一曹郎各为二员都司郎各一人品同曹郎掌都事之职以都事为正八品分隶六尚书诸司主事并去令史之名其令史随曹闲剧而置每十令史置一主事不满十者亦置一人后又改主客郎为司藩郎寻又每减一郎置承务郎一人同员外之职　　唐
唐仍隋制设礼部尚书侍郎一人佐之统礼部祠部膳部主客之属各有郎中员外郎主事等员按唐书百官志唐之官制其名号禄秩虽因时增损而大抵皆沿隋故尚书省其属有六尚书三曰礼部礼部尚书一人正三品侍郎一人正四品下掌礼仪祭享贡举之政其属有四一曰礼部二曰祠部三曰膳部四曰主客礼部郎中二人从五品上员外郎二人从六品上掌礼乐学校衣冠符印表疏图书册命祥瑞铺设及百官宫人丧葬赠赙之数为尚书侍郎之贰五礼之仪一曰吉礼二曰宾礼三曰军礼四曰嘉礼五曰凶礼凡齐衰心丧以上夺情从职及周丧未练大功未葬皆不预宴大功以上丧受册□官鼓吹从而不作戎事则否凡朝晚入失仪御史录名夺俸三夺者奏弹凡出蕃册授吊赠者给衣冠皇帝巡幸两京文武官职事五品以上月朔以表参起居近州刺史遣使一参留守月遣使起居北都则四时遣使起居诸司奏大事者前期三日具状长官躬署对仗伏奏仗下中书门下□读河南太原府父老每岁上表愿驾幸遣使以闻驾在都则京兆府亦如之凡景云庆云为大瑞其名物六十有四白狼赤兔为上瑞其名物三十有八苍乌朱雁为中瑞其名物三十有二嘉禾芝草木连理为下瑞其名物十四大瑞则百官诣阙奉贺余瑞岁终员外郎以闻有司告庙凡丧二品以上称薨五品以上称卒自六品达于庶人称死皇亲三等以上丧举哀有司帐具给食诸蕃首领丧则主客鸿胪月奏礼部主事二人祠部主事二人膳部主事二人主客主事二人以主事令史书令史署覆文案出符目以亭长启闭传禁约以掌固守当仓库及陈设礼部主事从八品下诸司主事从九品上
注
武德三年改仪曹郎曰礼部郎中司藩郎曰主　客郎中龙朔二年改礼部曰司礼祠部曰司禋膳　部曰司膳光宅元年改礼部曰春官有礼部令史　五人书令史十一人亭长六人掌固八人祠部令　史六人书令史十三人掌固四人主客令史四人　书令史九人掌固四人祠部郎中员外郎各一人掌祠祀享祭天文漏刻国忌庙讳卜筮医药僧尼之事珠玉珍宝供祭者不求于巿驾部比部岁会牲之死亡输皮于太府郊祭酒醴脯醢黍稷果实所司长官封署以供两京及碛西诸州火祅岁再祀而禁民祈祭凡巡幸路次名山大川圣帝明王名臣墓州县以官告祭二王后享庙则给牲牢祭器而完其帷帟几案主客以四时省问凡国忌废务日内教太常停习乐两京文武五品以上及清官七品以上行香于寺观凡名医子弟试疗病长官□覆三年有验者以名闻膳部郎中员外郎各一人掌陵庙之牲豆酒膳诸司供奉口味躬鐍其轝乃遣进胙亦如之非大礼大庆不献食不进口味凡羊至厨而乳者释之长生大斋日尚食进蔬食释所杀羊为长生供奉凡献食进口味不杀犊尚食有猝须别索必奏覆月终而会之凡尚食进食以种取而别尝之殿中省主膳上食于诸陵以番上下四时遣食医主食各一人□之主客郎中员外郎各一人掌二王后诸蕃朝见之事二王后子孙视正三品酅公岁赐绢三百米粟亦如之介公减三之一殊俗入朝者始至之州给牒覆其人数谓之边牒蕃州都督刺史朝集日视品给以衣冠□褶乘传者日四驿乘驿者六驿供客食料以四时输鸿胪季终句会之客初至及辞设会第一等视三品第二等视四品第三等视五品蕃望非高者视散官而减半参日设食路由大海者给祈羊豕皆一西南蕃使还者给入海程粮西北诸蕃则给度碛程粮蕃客请宿卫者奏状貌年齿突厥使置巿坊有贸易录奏为质其轻重太府丞一人□之蕃王首领死子孙袭初授官兄弟子降一品兄弟子代摄者嫡年十五还以政使绝域者还上闻见及风俗之宜供馈赠贶之数　　辽
辽制设敌烈麻都司以掌礼仪后设南面朝官而尚书省始具礼部长贰曹郎之职按辽史百官志初太祖制敌烈麻都视礼部契丹敌烈麻都司掌礼仪敌烈麻都
总知朝廷礼仪
总礼仪事
南面朝官　辽有北面朝官矣既得燕代十有六州乃因唐制复设南面三省六部台院寺监诸卫之官尚书省礼部职名总目尚书
侍郎
郎中刘辉道宗大定末为礼部郎中
员外郎

　礼部部汇考二
　　宋
宋礼部设尚书侍郎统礼部主客祠部膳部四司郎中员外郎之属按宋史职官志礼部掌国之礼乐祭祀朝会宴飨学校贡举之政令祭之名有三天神曰祀地祗曰祭宗庙曰飨又有大祀中祀小祀之别币玉牲牢器服各从其等凡雅乐以六律六同合阴阳之声为乐律金石丝竹匏土革木为乐器宫架八佾特架六佾分武文先后之序为乐舞其所歌为乐章若有事于南北郊明堂籍田禘祫大庙荐享景灵宫酌献陵园及行朝贡庆贺宴乐之礼前期饬有司办具阅所定仪注以旧章参考其当否上尚书省册宝及封册命礼亦如之凡礼乐制度有所损益小事则同太常寺大事则集侍从官秘书省长贰或百官议定以闻凡天下选士具注于籍三岁贡举与夫学校试补三舍生掌后妃亲王以下推恩公主以下嫁宗室冠婚丧葬之制及赐旌节章服冠帔门戟旌表孝行之法若印记图书表疏之事皆掌焉大祥瑞则朝参官以上诣阁门表贺余于岁终条奏旧属礼仪院判院一人以枢密院使参知政事充知院以诸司三品以上充主吏无定数择三司京朝百司胥史充礼部止设判部一人掌科举补奏太庙郊社斋郎室掌长坐都省集议百官谢贺章表诸州申祥瑞出入内外牌印之事兼领贡院掌受诸州解发进士诸科名籍及其家保状文卷考验户籍举数年齿而藏之若朝廷遣官知举则主判官罢事毕以知举官卑者一员主判元丰官制行悉归礼部其属三曰祠部曰主客曰膳部设官十尚书侍郎各一人郎中员外郎四司各一人元佑初省祠部郎官一员以主客兼膳部绍圣改元主客膳部互置郎官兼领建炎以后并同尚书掌礼乐祭祀朝会宴享学校贡举之政令侍郎为之贰郎中员外郎参领之凡讲议制度损益仪物则审覆有司所定之式以次谘决而质于尚书省大祭祀则省牲鼎镬视涤濯荐腥则奉笾豆簠簋及饮福彻之祼则奉瓒临鬯凡天地宗庙陵园之祀后妃亲王将相封册之命皇子加封公主降嫁稽其彝章以诏上下而举行之朝廷庆会宴乐宗室冠婚丧祭蕃使去来宴赐与夫经筵史馆赐书修书之礼例皆同奉常讲求参酌而定其仪节三岁贡举学校试补诸生皆总其政旌节章服之颁祥瑞表奏之进凡关于礼乐者皆掌之建炎三年诏鸿胪光禄寺并归于礼部太常国子监亦隶焉分案五曰礼乐曰贡举曰宗正奉使帐曰封册表奏曰检法各随其名而治其事裁减吏额四十五人
注
续又减四人
侍郎奏中严外办同省牲及视馔腥熟之节祼受瓒奉盘岁祀昊天上帝祭皇地祗与尚书迭为亚献祭大社大稷神州地祗则迭为初献祀九宫贵神五帝感生帝朝日夕月蜡祭东西方亦如之大朝会则尚书奏藩国贡物凡庆贺若谢则郎中员外郎分撰表文祠事与太常少卿祠部官迭为终献或亚献亲郊自景灵宫朝献太庙朝享至望燎礼毕乘舆还内皆奏解严分案十置吏三十五南渡诸曹长贰互置绍兴七年礼部置侍郎二员隆兴元年诏除尚书不常置外礼部侍郎置一员郎中　员外郎元丰郎官员外郎参领礼乐祭祀朝会宴享学校贡举之事有所损益则审订以次谘决凡庆会若谢掌撰表文与祠部主客膳部并列为四建炎三年并省曹郎礼部领主客祠部领膳部隆兴元年复诏礼部祠部一员兼领自是并行四司之事矣通置吏五十四人祠部郎中　员外郎掌天下祀典道释祠庙医药之政令月奏祠祭国忌休暇每岁大祀忌日大忌前一日皆不坐元日冬至寒食假各七日天庆先天降圣节各五日诞圣节正七月望夏至腊各三日天祺天贶节人日中和二社上巳端午三伏七夕授衣重九四立春秋分及每旬假各一日若神祠封进爵号则覆太常所定以上尚书省凡宫观寺院道释藉其名额应给度牒若空名者毋越常数初补医生令有司试艺业岁终较全失而赏罚之分案五置吏二十有一主客郎中　员外郎掌以宾礼待四夷之朝贡凡郊劳授馆宴设赐予辨其等而以式颁之至则图其衣冠书其山川风俗有封爵礼命则承诏颁付掌嵩庆懿陵祭享崇义公承袭之事分案四置吏七
注
元佑六年七月兵部言兵部格长蕃夷官授官　主客令蕃国进奉人陈乞转授官职者取裁即旧　应除转官者报所属看详旧来无例刱有陈乞曹　部职掌未一久远互失参验自今不以曾未贡及　例有无应缘进奉人陈乞授官加恩令主客关报　兵部从之膳部郎中　员外郎掌牲牢酒醴膳羞之事凡所用物前期计度以关度支若祭祀朝会宴享则同光禄寺官视其善否酒成则尝而后进季冬命藏冰春分启之以待供赐分案七置吏九　　金
金制礼部设尚书侍郎统郎中员外掌礼乐祠祀贡举天文医卜释道四方使客之政按金史百官志六部国初与左右司通署天眷三年始分治礼部尚书一员正三品侍郎一员正四品郎中一员从五品员外郎一员从六品掌凡礼乐祭祀宴享学校贡举仪式制度符印表疏图书册命祥瑞天文漏刻国忌庙讳医卜释道四方使客诸国进贡犒劳张设之事
注
凡试僧尼道女冠三年一次限度八十人差京　府幕职或节镇防御佐贰官二员僧官二人道官　一人司吏一名从人各一人厨子二人把门官一　名杂役三人僧童能读法华心地观金光明报恩　华严等经共五部计八□华严经分为四□每帙　取二卷卷举四题读百字为限尼童试经半部与　僧童同道士女冠童行念道德救苦玉京山消灾　灵宝度人等经皆以诵成句依音释为通中选者　试官给牒以名报有司凡僧尼官见管人及八十　道士女冠及三十人者放度一名死者令监坛以　度牒申部毁之主事二员从七品

注
令史十五人内女直五人译史二人通事一人左三部检法司司正二员正八品掌披详法状注
兴定二年左部额外设检知法及掌法四年罢检法二十二员从八品掌检断各司取法文字右三部检法职事同
注
元受札付大定三年命给敕
　　元
元设礼部尚书侍郎统郎中员外之属掌天下礼乐祭祀朝会宴享贡举之政令而侍仪仪凤教坊诸司皆属焉按元史百官志礼部尚书三员正三品侍郎二员正四品郎中二员从五品员外郎二员从六品掌天下礼乐祭祀朝会宴享贡举之政令凡仪制损益之文符印简册之信神人封谥之法忠孝贞义之迎送聘好之节文学僧道之事婚姻继续之辨音艺膳供之物悉以任之世祖中统元年以吏户礼为左三部置尚书二员侍郎二员郎中四员员外郎六员总领三部之事至元元年分立为吏礼部尚书三员侍郎仍二员郎中仍四员员外郎四员七年别立礼部尚书三员侍郎一员郎中二员员外郎如旧明年又合为吏礼部十三年又别为礼部二十三年六部尚书侍郎郎中员外郎定以二员为额成宗元贞元年复增尚书一员领会同馆事主事二员蒙古必阇赤二人令史一十九人回回令史二人怯里马赤一人知印二人奏差十二人典吏三人其属附见左三部照磨所秩正八品照磨一员掌吏户礼三部钱谷计帐之事典吏八人侍仪司秩正四品掌凡朝会即位册后建储奉上尊号及外国朝觐之礼至元八年始置左右侍仪奉御二员礼部侍郎知侍仪事一员引进使知侍仪事一员左右侍仪使二员左右直侍仪使二员左右侍仪副使二员左右侍仪佥事二员引进副使侍仪令承奉班都知尚衣局大使各一员十二年省左侍仪奉御通曰左右侍仪省引进副使及侍仪令尚衣使等员改置通事舍人十四员三十年减通事舍人七员为侍仪舍人大德十一年升秩正三品至大三年置典簿一员延佑七年定置侍仪使四员至治元年增置通事舍人六员侍仪舍人四员其后定置侍仪使四员正三品引进使知侍仪事二员正四品首领官典簿一员从七品属官承奉班都知一员正七品通事舍人一十六员从七品侍仪舍人十四员从九品吏属令史二人译史一人通事一人知印一人其属法物库秩五品掌大礼法物提点一员从五品大使一员从六品副使一员从七品直长二员正八品拱卫直都指挥使司秩从四品掌控鹤六百余户及仪卫之事至元三年始置都指挥使一员副使一员钤辖一员提控案牍一员十六年升正三品降虎符增置达鲁花赤一员隶宣徽院二十年复为从四品二十五年归隶礼部元贞元年复升正三品皇庆元年置经历一员二年改钤辖为佥事至顺二年拨隶侍正府定置达鲁花赤一员正三品都指挥使四员正三品副指挥使二员从三品佥事二员正四品首领官经历一员从七品知事一员从八品吏属令史四人译史一人通事知印各一人奏差二人其属控鹤百户所秩从七品色目百户一十三员汉人百户一十三员总十三所仪从库秩从七品掌收仪卫器仗大使一员从七品副使一员从八品仪凤司秩正四品掌乐工供奉祭飨之事至元八年立玉宸院置乐长一员乐副一员乐判一员二十年改置仪凤司隶宣徽院置大使副使各一员判官三员二十五年归隶礼部省判官三员三十一年置达鲁花赤一员副使一员大德十一年改升玉宸乐院秩从二品置院使副使佥事同佥院判至大四年复为仪凤司秩正三品延佑七年降从三品定置大使五员从三品副使四员从四品首领官经历一员从七品知事一员从八品吏属令史二人译史通事知印各一人其属五云和署秩正七品掌乐工调音律及部籍更番之事至元十二年始置至大二年拨隶玉宸乐院皇庆元年升正六品二年升从五品署令二员署丞二员管勾二员协音一员协律一员书史二人书吏四人教师二人提控四人安和署秩正七品职掌与云和同至元十三年始置皇庆二年升从五品署令二员署丞二员管勾二员协音一员协律一员书史二人书吏四人教师二人提控四人常和署初名管勾司秩正九品管领回回乐人皇庆元年初置延佑三年升从六品署令一员署丞二员管勾二员教师二人提控二人天乐署初名昭和署秩从六品管领河西乐人至元十七年始置大德十一年升正六品至大四年改为天乐署皇庆元年升从五品署令二员署丞二员管勾二员协音一员协律一员书史二人书吏四人教师二人提控四人广乐库秩从九品掌乐器等物大使一员副使一员皇庆元年始置教坊司秩从五品掌承应乐人及管领兴和等署五百户中统二年始置至元十二年升正五品十七年改堤点教坊司隶宣徽院秩正四品二十五年隶礼部大德八年升正三品延佑七年复正四品达鲁花赤一员正四品大使三员正四品副使四员正五品知事一员从八品令史四人译史知印奏差各二人通事一人其属三兴和署秩从六品署令二员署丞二员管勾二员祥和署秩从六品署令一员署丞一员管勾一员广乐库秩从九品大使一员副使一员会同馆秩从四品掌接伴引见诸番蛮夷峒官之来朝贡者至元十三年始置二十五年罢之二十九年复置元贞元年以礼部尚书领馆事遂为定制礼部尚书领会同馆事一员正三品大使二员正四品副使二员从六品提控案牍一员掌书四人蒙古必阇赤一人典给官八人其属有收支诸物库秩从九品大使一员副使一员至元二十九年以四宾库改置铸印局秩正八品掌凡刻印销印之事大使一员副使一员直长一员至元五年始置白纸坊秩从八品掌造诏旨宣敕纸札大使一员副使一员至元九年始置掌薪司秩正七品司令一员正七品司丞二员正八品典吏一人世祖至元二十二年命礼部领会同馆
按元史世祖本纪至元二十二年春正月丙申命礼部领会同馆初外国使至常命翰林院主之至是改正至元二十五年礼部请绘蕃夷职贡图籍录风俗土产里程按元史世祖本纪二十五年春三月壬寅礼部言会同馆蕃夷使者时至宜令有司仿古职贡图绘而为图及询其风俗土产去国里程籍而录之实一代之盛事从之　　明
明礼部设尚书侍郎统仪制祠祭主客精膳四司而行人教坊二司亦兼属焉按明会典礼部尚书左右侍郎掌天下礼乐祭祀封建朝贡宴飨贡举之政令其属初曰仪部曰祠部曰膳部曰主客部后改仪部为仪制祠部为祠祭膳部为精膳主客仍旧俱称清吏司正官尚书一员左右侍郎各一员
首领官司务二员
属官仪制司郎中员外郎名一员主事二员

注
如遇选驸马则添设本司主事一员教习
祠祭司郎中员外郎各一员主事二员
主客司郎中员外郎各一员主事二员

注
内一员提督会同馆
精膳司郎中员外郎主事各一员

注
国初设子部四曰仪部祠部主客部膳部设郎　中员外郎各一员洪武二十九年改四部为仪制　祠祭主客精膳四清吏司改首领官主事为司官　司各一员正统六年添设仪制祠祭二司主事各　一员协理司事正统后添设主客司主事一员提　督会同馆万历九年裁革仪制祠祭主客三司主　事各一员十一年复设所属衙门行人司司正一员左右司副各一员注
万历九年革左司副一员十一年复
行人三十二员

注
旧三百四十五员嘉靖中存三十七员万历九　年革五员铸印局大使一员副使一员

注
旧二员万历九年革
教坊司奉銮一员左右韶舞各一员左右司乐各一员协同官十五员仪制司郎中员外郎主事分掌礼仪宗封学校科贡举其仪度而辩其名数祠祭司郎中员外郎主事分掌郊坛宗庙陵寝群祀诸大典及丧葬历日方技之事主客司郎中员外郎主事分掌诸蕃朝贡接待给赐之事其译伴申其禁令并提督会同馆凡官员赏赐及各省土贡亦总焉精膳司郎中员外郎主事分掌宴享牲豆酒膳兼辖牛羊馆会其品数程其出纳并会估价值等事凡礼部铸印局儒士办印三年满日除授本副使如无缺除各府检校大使有缺以副使升补南京礼部尚书一员右侍郎一员

注
万历三年革十一年复设
司务一员
仪制司郎中一员主事一员

注
万历四年革十一年复设
祠祭司郎中一员主事一员

注
万历九年革十一年复设
主客司郎中一员
精膳司郎中一员
所属衙门行人司左司副一员铸印局副使一员教坊司右韶舞一员左右司乐各一员凡铸印局旧额设大使副使各一员食粮儒士二名辨验各衙门印信并写表笺本章后裁革大使一员儒士一名每遇考选儒士通行应天等府浙江江西湖广福建各布政司访保身家无过楷篆精熟兼通文理子弟起送赴部会同吏部堂上官考选世宗嘉靖十五年题准南京礼部儒士设三名按明会典嘉靖十五年题准南京铸印儒士许设三名本部会同吏部考选收首名食粮办事第二名第三名习学遇有粮缺挨次考补嘉靖十六年增设礼部儒士
按明会典十六年题准铸印局增食粮儒士二名连额设共四名皇清
大清会典礼部
　国初设六部各以贝勒总理部务后俱撤顺治八　　年各部复令亲王郡王兼摄九年亦撤　汉衔　　初称丞政者后改为尚书参政改为侍郎理事　　官改为郎中副理事官改为员外郎额者库改　　为主事又初设满洲汉军启心郎后俱裁又初　　设他赤哈哈番笔帖式哈番后改设六品七品　　八品无顶带笔帖式各部院衙门同　　礼部尚书左右侍郎掌天下礼乐祭祀册封朝　　贡宴享贡举之政令其属有四清吏司曰仪制　　曰祠祭曰主客曰精膳其首领则有司务又有　　读祝官司牲官铸印局会同馆等官　　正官
　　满汉尚书各一员初制增减不一顺治五年定　　满汉各一员　　满汉左右侍郎各一员初制增减不一顺治元　　年定满汉左右各一员　　首领官
　　满汉司务各一员初设汉司务二员顺治四年　　裁一员十五年定满汉各一员　　属官
　　满洲蒙古汉军司官笔帖式不论司分悉听堂　　官调拨汉司官仍论司分　　满郎中六员初设四员顺治十八年增二员蒙　　古郎中一员初设蒙古章京四员康熙九年裁　　二员以一员改为郎中一员改为员外郎汉军　　郎中一员初设汉军章京八员康熙九年裁二　　员以一员改为郎中五员改为员外郎　　满员外郎十员初设六员顺治十二年增四员　　蒙古员外郎一员汉军员外郎五员　　满主事七员堂主事满文二员满汉文一员司　　主事四员汉军堂主事一员　　仪制清吏司汉郎中一员汉员外郎一员汉主　　事一员　　祠祭清吏司汉郎中一员汉员外郎一员汉主　　事一员　　主客清吏司汉郎中一员汉主事一员
　　精膳清吏司汉郎中一员汉主事一员主客精　　膳二司初设员外郎各一员顺治二年裁　　满笔帖式三十九员内满文三十一员满汉文　　八员汉军笔帖式四员　　满读祝官二员初设六员后裁四员
　　守
堂子满官八员内七品官二员八品官六员
　　守
　皇史宬满官三员系七品
　　蒙古司牲官二员
　　朝鲜通事十二员
　　所属衙门已下俱汉缺
　　行人司司正一员司副一员行人十二员初设　　十九员顺治五年裁一员十五年裁六员　　铸印大使一员初设满员外郎一员满汉文　　笔帖式二员后裁　　会同馆大使一员
　　教坊司奉銮一员左右韶舞各一员左右司乐　　各一员协同官十员俳长无定员　　仪制清吏司郎中员外主事分掌朝会宗封学　　校贡举舆服婚娶之事举其仪度而辨其名数　　祠祭清吏司郎中员外郎主事分掌郊坛
宗庙
陵寝群祀诸大典及丧礼赠恤历日方技之事　　主客清吏司郎中员外郎主事分掌诸番朝贡　　接待给赐之事简其译伴申其禁令并提督会　　同馆凡官员赏赐及各省土贡亦隶焉　　精膳清吏司郎中员外郎主事分掌宴享牲豆　　酒膳兼辖牛羊馆会其品数程其出纳并会估　　价值等事　盛京礼部俱满缺
　　正官
　　侍郎一员
　　属官
　　郎中二员员外郎四员主事一员祝读官八员　　赞礼郎十六员笔帖式十二员内满文十一员　　满汉文一员　　国初建置
　盛京设礼部承政参政启心郎笔帖式等官顺治　　元年一应礼仪属奉天将军管理顺治十五年　　设满洲侍郎一员续设郎中二员员外郎四员　　主事一员读祝官八员赞礼郎十六员笔帖式　　十二员掌陵寝山川祠庙各祀并番国贡献往来筵宴等事　　康熙九年上谕礼部朕惟至治之世不专以法令为务而以教　　化为先其时人心醇良风俗朴厚刑措不用比　　屋可封长治久安茂登上理盖法令禁于一时　　而教化维于可久若徒恃法令而教化不先是　　舍本而务末也近见风俗日敝人心不古嚣陵　　成习僣滥多端狙诈之术日工狱讼之兴靡已　　或豪富凌轹孤寒或劣绅武断乡曲或恶衿出　　入衙署或蠹棍诈害善良萑苻之劫掠时闻雠　　忿之杀伤迭见陷罹法网刑所必加诛之则无　　知可悯宥之则宪典难宽念兹刑辟之日繁良　　由化导之未善朕今欲法古帝王尚德缓刑化　　民成俗举凡敦孝弟以重人伦笃宗族以昭雍　　睦和乡党以息争讼重农桑以足衣食尚节俭　　以惜财用隆学校以端士习黜异端以崇正学　　讲法律以儆愚顽明礼让以厚风俗务本业以　　定民志训子弟以禁非为息诬告以全善良诫　　窝逃以免株连完钱粮以省催科联保甲以弭　　盗贼解雠忿以重身命等项作何训迪劝导及　　作何责成内外文武该管各官督率举行尔部　　详察典制定议具奏特谕康熙九年十月初九　　日
　礼部部名臣列传一
　　有虞氏
　　伯夷
按书经舜典帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅秩哉惟清伯拜稽首让于夔龙帝曰俞往钦哉　　唐
　　高湜
按唐书高釴传釴子湜字澄之第进士累官右谏议大夫咸通末为礼部侍郎时士多繇权要干请湜不能裁既而抵帽于地曰吾决以至公取之得谴固吾分乃取公乘亿许棠聂夷中等以兵部侍郎判度支出为昭义节度使为下所逐贬连州司马以太子宾客分司东都卒亿字寿仙棠字文化夷中字坦之皆有名当时　　高锴
按唐书高釴传釴弟锴字弱金连中进士宏辞科辟河东府参谋历吏部员外郎迁中书舍人开成元年权知贡举文宗自以题畀有司锴以籍上帝语侍臣曰比年文章卑弱今所上差胜于前郑覃曰陛下矫革近制以正颓俗而锴乃能为陛下得人帝曰诸镇表奏太浮华宜责掌书记以诫流宕李石曰古人因事为文今人以文害事惩弊抑末诚如圣训即以锴为礼部侍郎阅三岁颇得才实始岁取四十人才益少诏减十人犹不能满迁吏部侍郎出为鄂岳观察使卒赠礼部尚书　　崔澹
按唐书崔珙传珙弟玙玙子涓淡淡举止秀峙时谓玉而冠者擢进士第累进礼部员外郎当时士大夫以流品相尚推名德者为之首咸通中世推李都为大龙甲涓豪放不得预虽自抑下犹不许而淡与焉终吏部侍郎　　韦叔夏
按唐书本传叔夏安石兄通礼家学叔父太子詹事琨尝曰而能继汉丞相业矣擢明经第历太常博士高宗崩恤礼亡缺叔夏与中书舍人贾大隐博士裴守真撰定其制擢春官员外郎武后拜洛享明堂凡所沿改皆叔夏祝钦明郭山恽等所裁讨每立一议众咨服之累迁成均司业后又诏五礼仪物司礼博士有所修革□叔夏钦明等评处然后以闻进位春官侍郎中宗复位转太常少卿为建立庙社使进银青光禄大夫累封沛郡公国子祭酒卒赠兖州都督修文馆学士谥曰文子绦　　金
　　张暐
按金史本传暐字明仲莒州日照县人博学该通登正隆五年进士第调陈留主簿淄州酒税副使课增羡迁昌乐令改永清令补尚书省令史除太常博士兼国子助教丁父忧服除调山东东路转运副使入为太常丞兼左赞善大夫章宗封原王兼原王府文学章宗册为皇太孙复为左赞善转左谕德兼太常丞充宋国报谕使至旴宋人请赴宴暐曰大行在殡未可及受赐不舞蹈宋人服其知礼使还迁太常少卿兼修起居注改礼部郎中修起居注如故迁右谏议大夫兼礼部侍郎明昌元年太傅徒单克宁薨章宗欲亲为烧饭是时孝懿皇后梓宫在殡暐奏仰惟圣慈追念勋臣恩礼隆厚孰不感劝太祖时享尚且权停若为大臣烧饭礼有未安今已降恩旨圣意至厚人皆知之乞俯从典礼则两全矣章宗从之上封事者言提刑司可罢暐上疏曰陛下即位因民所利更法立制无虑数十百条提刑之设政之大者若为浮议所摇则内外无所取信唐开元中或请选择守令停采访使姚崇奏十道采访犹未尽得人天下三百余州县多数倍安得守令皆称其职然则提刑之任诚不可罢择其人而用之生民之大利国家之长策也因举汉刺史六条以奏上曰卿言与朕意合礼部尚书孙即康鞫治镐王永中事还奏有诏复讯群臣举暐及兵部侍郎乌古论庆寿上使参知政事马琪谕暐曰百官举阅实镐王事要勿屈抑其人亦不可亏损国法上因谓宰臣曰镐王视永蹈为轻马琪曰人臣无将由是永中之狱决矣霍王从彝母早死温妃石抹氏养之明昌六年温妃薨上问从彝丧服暐奏慈母服齐衰三年桐杖布冠礼也从彝近亲至尊压降与臣下不同乞于未葬以前服白布衣绢巾既葬止用素服终制朝会从吉上从其奏承安元年八月壬子上召暐至内殿问曰南郊大祀今用度不给俟他年可乎暐曰陛下即位于今八年大礼未举宜亟行之上曰北方未宁致斋之际有不测奏报何如对曰岂可逆度而妨大礼今河平岁丰正其时也上复问曰僧道三年一试八十取一不亦少乎对曰此辈浮食无益有损不宜滋益也上曰周武帝唐武宗后周世宗皆贤君其寿不永虽曰偶然似亦有因也对曰三君矫枉太过今不毁除不崇奉是为得中矣是岁郊见上帝焉顷之翰林修撰路铎论胥持国不可再用因及董师中趋走持国及丞相襄之门上曰张暐父子必不如是也三年为御史大夫恳辞不许明年坐奏事不实夺一官解职起为安武军节度使致仕例给半俸久之暐不复请遂止暐自妻卒后不娶亦无姬侍斋居与子行简讲论古今诸孙课诵其侧至夜分乃罢以为常历太常礼部二十余年最明古今礼学家法为士族仪表子行简行信行信自有传　　张行简
按金史张暐传暐子行简字敬甫□悟力学淹贯古今大定十九年进士第一除应奉翰林文字丁母忧归葬益都杜门读书人莫见其面服除复任章宗即位转修撰进读陈言文字摄太常博士夏国遣使陈慰欲致祭大行灵殿行简曰彼陈慰非专祭不可廷议遣使横赐高丽比遣使报哀彼以细故邀阻且出嫚言俟移问还报横赐未晚徒单克宁韪其言深器重之转翰林修撰与路伯达俱进读陈言文字累迁礼部郎中司天台刘道用改进新历诏学士院更定历名行简奏乞覆校测验俟将来月食无差然后赐名诏翰林侍讲学士党怀英等覆校怀英等校定道用新历明昌三年不置闰即以闰月为三月二年十二月十四日金木星俱在危十三度道用历在十三日差一日三年四月十六日夜月食时刻不同道用不曾考验古今所记比证事迹辄以上进不可用道用当徒一年收赎长行彭徽等四人各杖八十罢群臣屡请上尊号章宗不从将下诏以示四方行简奏曰往年饥民弃子或□以与人其后诏书官为收赎或其父母衣食稍充即识认官亦断与之自此以后饥岁流离道路人不肯收养肆为捐瘠饿死沟中伏见近代御灾诏书皆曰以后不得复取今乞依此施行上是其言诏中书行之久之兼同修国史改礼部侍郎提点司天台直学士同修史如故行简言唐制仆射宰相生日百官通班致贺降阶答拜国朝皇太子元正生日三师三公宰执以下须群官同班贺皇太子立受不答拜今尚书省宰执生日分六品以下别为一班揖贺宰执坐答揖左右司郎中五品官廷揖亦坐答之臣谓身坐举手答揖近于坐受也宰执受贺其礼乃重于皇太子恐于义未安别嫌明微礼之大节伏请宰执生日令三品以下官同班贺宰执起立依见三品官仪式通答揖上曰此事何不早辨正之如都省擅行卿论之是矣行简对曰礼部盖尝参酌古今典礼拟定仪式省廷不从辄改以奏下尚书省议遂用之宰执生日三品以下群官通班贺起立答之自此始行简转对因论典故之学乞于太常博士之下置检阅官二员通礼学资浅者使为之积资乃迁博士又曰今虽有国朝集礼至于食货官职兵刑沿革未有成书乞定会要以示无穷承安五年迁侍讲学士同修史提点司天如故泰和二年为宋主生日副使上召生日使完颜瑭戒之曰卿过界勿饮酒每事听于行简谓行简曰宋人行礼好事末节苟有非是皆须正之旧例所有不可不至上复曰颇闻前奉使者过淮每至中流即以分界争渡舡此殊非礼卿自戒舟人且语宋使曰两国和好久矣不宜争细故伤大体丁宁谕之使悉此意也四年诏曰每奏事之际须令张行简常在左右五年群臣复请上尊号上不许诏行简作批答因问行简宋范祖禹作唐鉴论尊号事行简对曰司马光亦尝谏尊号事不若祖禹之词深至以谓臣子生谥君父颇似惨切上曰卿用祖禹意答之仍曰太祖虽有尊号太宗未尝受也行简乞不拘对偶引祖禹以微见其意从之其文深雅甚得代言之体改顺天军节度使上谓行简曰卿未更治民今至保州民之情伪卒难臆度如何治之则可对曰臣奉行法令不敢违失狱讼之事以情察之钤制公吏禁抑豪猾以镇静为务庶几万分之一上曰在任半岁或一年所得利害上之行简到保州上书曰比者括官田给军既一定矣有告欲别给者辄从其告至今未已名曰官田实取之民以与之夺彼与此徒起争端臣所管已拨深泽县地三百余顷复告水占沙咸者三之一若悉从之何时可定臣谓当限以月日不许再告为便下尚书省议奏请如实有水占河塌不可耕种本路及运司佐官按视尚书省下按察司覆同然后改拨若沙咸塉薄当准已拨为定制曰可六年召为礼部尚书兼侍讲同修国史秘书监进太一新历诏行简校之七年上遣中使冯贤童以实封御扎赐行简曰朕念镐郑二王误干天常自贻伊戚□葬郊野多历年所朕甚悼焉欲追复前爵备礼改葬卿可详阅唐贞观追赠隐巢并前代故事密封以闻又曰欲使石古乃于威州择地营葬岁时祭奠兼命卫王诸子中立一人为郑王后谨其祭祀此事既行礼须降诏卿可草诏文大意一就封进行简乃具汉淮南厉王长楚王英唐隐太子建成巢剌王元吉谯王重福故事为奏并进诏草遂施行焉累迁太子太保翰林学士承旨尚书修史如故贞佑初转太子太傅上书论议和事其略曰东海郡侯尝遣约和较计细故迁延不决今都城危急岂可拒绝臣愿更留圣虑包荒含垢以救生灵或如辽宋相为敌国岁奉币帛或二三年以继选忠实辨捷之人往与议之庶几有成可以纾患是时百官议者虽有异同大概以和亲为主焉庄献太子葬后不置宫师官升承旨为二品以宠行简兼职如故三年七月朝廷备防秋兵械令内外职官不以丁忧致仕皆纳弓箭行简上书曰弓箭非通有之物其清贫之家及中下监当丁忧致仕安有所谓如法军器今绳以军期补弊修坏以求应命而已与仓猝制造何以异哉若于随州郡及猛安谋克人户拘括择其佳者买之不足则令职输所买之价庶不扰而事可办左丞相仆散端平章政事高琪尽忠右丞贾谥谦皆曰丁忧致仕者可以免此权参政乌古论德升曰职官久享爵禄军兴以来曾无寸补况事已行而复改天下何所取信是议也丁忧致仕官竟得免是岁卒赠银青荣禄大夫谥文正行简端□慎密为人主所知自初入翰林至太常礼部典贡举终身缙绅以为荣与弟行信同居数十年人无间言所著文章十五卷礼例纂一百二十卷会同朝献禘祫丧葬皆有记录及清台皇华戒严为善自公等记藏于家　　元
　　李昶
按元史本传昶字士都东平须城人父世弼从外家受孙明复春秋得其宗旨金贞佑初三赴廷试不第推恩授彭城簿壹郁不乐遂复求试一夕梦在李彦榜下及第阅计偕之士无之时昶年十六已能为程文乃更其名曰彦兴定二年父子廷试昶果以春秋中第二甲第二人世弼第三甲第三人父子贬各异人以比向歆世弼遂不复仕晚乃授东平教授以卒昶□悟过人读书如夙习无故不出户外邻里罕识其面初从父入科场侪辈少之讥议纷纭监试者远其次舍伺察甚严昶肆笔数千言比午已脱□释褐授征事郎孟州温县丞至大改元超授儒林郎赐绯鱼袋郑州河阴簿三年召试尚书省掾再调漕运提举国兵下河南奉亲还乡里行台严实辟授都事改行军万户府知事实卒子忠济嗣升昶为经历居数岁忠济怠于政事贪佞扺隙而进昶言于忠济曰比年内外裘马相尚饮宴无度库藏空虚百姓匮乏若犹循习故常恐或生变惟阁下接纳正士黜远小人去浮华敦朴素损骑从省宴游虽不能救已然之失尚可以弭未然之祸时朝廷裁抑诸侯法制寖密忠济纵侈自若昶以亲老求解不许俄以父忧去官杜门教授一时名士若李谦马绍吴衍辈皆出其门岁己未世祖伐宋次濮州闻昶名召见问治国用兵之要昶上疏论治国则以用贤立法赏罚君道务本清源为对论用兵则以伐罪救民不嗜杀为对世祖嘉纳之明年世祖即位召至开平访以国事昶知无不言眷遇益隆时征需烦重行中书省科征税赋虽逋户不贷昶移书时相其略曰百姓困于弊政久矣圣上龙飞首颁明诏天下之人如获更生拭目倾耳以徯太平半年之间人渐失望良以渴仰之心太切兴除之政未孚故也侧闻欲据丁巳户籍科征租税比之见户或加多十六七止验见户应输犹恐不逮复令包补逃故必致艰难苟不以抚字安集为心惟事供亿则诸人皆能之岂圣上擢贤更化之意哉于是省府为蠲逋户之赋中统二年春内难平昶上表贺因进讽谏曰患难所以存儆戒祸乱将以开圣明伏愿日新其德虽休勿休战胜不矜功成不有和辑宗亲抚绥将士增修庶政选用百官俭以足用宽以养民安不忘危治不忘乱恒以北征宵旰之勤永为南面逸豫之戒世祖称善久之世祖尝燕处望见昶辄敛容曰李秀才至矣其见敬礼如此会严忠济罢以其弟忠范代之忠范表请昶师事之特授翰林侍讲学士行东平路总管军民同议官昶条十二事□除宿弊至元元年迁转之制行减并路府州县官员于是谢事家居五年起为吏礼部尚书品格条式选举礼文之事多所裁定凡议大政宰相延置上座倾听其说六年奸臣阿合马议升制国用使司为尚书省昶请老以归七年诏授南京路总管兼府尹不赴八年授山东东西道提刑按察使务持大体不事苛细未几致仕二十二年昶年已八十三复遣使征之以老疾辞赐田千亩二十六年卒年八十有七昶尝集春秋诸家之说折中之曰春秋左氏遗意二十卷早年读语孟见诸儒之先考订成编及得朱氏张氏解往往□合其书遂不复出独取孟子旧说新说矛盾者参考归一附以己见为孟子权衡遗说五卷　礼部部名臣列传二
　　明一
　　崔亮
按明外史本传亮字宗明□城人元浙江行省掾明师至旧馆亮降授中书省礼曹主事迁济南知府以母忧归洪武元年礼部尚书钱用壬举行郊庙社稷释奠藉田诸典礼又议定乘舆以下冠服制度其冬请告去乃起复亮代之亮居礼曹时即位大祀诸礼皆其所条画丞相善长上之朝由是知名及为尚书国家一切礼制亮援引故实以定其议考证详确逾于用壬帝用亮议上淳祖陵名曰英陵亮复请行祭告礼太常博士孙吾与驳之言山陵之制莫备于汉人主即位之明年将作即营陵地如文帝起霸陵时尚在尊位岂有陵号祭告之礼又唐太宗昭陵之号定于葬长孙皇后时武后合葬干陵其号定于高宗初葬之日时帝后陵初未有两号亦决无祭告之礼亮曰加上陵号尊归先世汉光武加先陵曰昌宋太祖加高祖陵曰钦曾祖陵曰康祖陵曰定考陵曰安盖创业之君尊其祖考则亦尊崇其陵既尊其陵自必以告礼缘人情加先帝陵号而不以告非人情也廷议皆是亮乃绌吾与议顷之亮言礼运曰礼行于郊则百神受职沈括援唐志云凡有事上帝则百神皆预今宜增天下神祇坛于圜丘之东方泽之西其神主题曰天下神祇诏从之帝尝谓亮先贤有言见其生不忍见其死闻其声不忍食其肉今祭祀省牲于神坛甚迩心殊未安亮乃奏考古省牲之仪远神坛二百步帝大喜亮复奏大祀之牲上宜躬省中祀小祀请依旧典令礼官省牲帝曰朕斋戒事神岂敢惮劳于是凡亲祀帝皆躬省亮又奏定大祀前七日陪祀官诣中书省受誓戒戒辞如唐礼帝虞社郊诸祭坛而不屋或骤雨沾服亮奏引宋祥符九年南郊遇雨于太尉厅望祭及元经世大典坛垣内外建屋避风雨之文乃诏有司建殿于坛南遇雨则望祭亮因奏灵星寿星司中司命司民司禄诸神即周礼幽禜之祭也汉尝立灵星祠祀之唐宋坛而不屋今诸坛既为殿屋灵星诸祠亦为殿望祀之便乃诏准汉制建坛屋于城南亮又奏郊特牲器用陶匏周礼笾人凡祭祝供簠簋之实疏曰外祀用瓦簋今祭祀用磁已合古意而盘盂之属与古簠簋祭豆异皆宜易以磁惟笾以竹诏从之又奏依周礼详定五祀之制帝既允群臣请配仁祖南北郊亮因言先时郊祀以未举配天礼故礼成复诣太庙恭谢今宜罢不用惟先祭三日诣太庙以配享告诏可帝以日中有黑子疑祭天不顺所致欲增郊坛从祀之神亮执奏汉唐烦渎宜止祀日月星辰太岁乃止亮又奏四时荐新及祼礼圭瓒郁鬯之制又言旗纛每月朔望致祭礼烦而渎请止行于当祭之月皆从之帝一日问亮曰朕郊祀天地拜位正中而百官朝参则班列东西何也亮对曰天子祭天升自午陛祭社升自子陛社祭土而主阴阴北方也故君南向答阴之义也郊祭天而主阳阳南方也故君北向以答阳也若群臣朝参非答神之义当避君上之尊故升降则皆由卯陛朝班则分列东西以避驰道其义不同亮仓卒占对必傅经义多此类也自郊庙祭祀外朝贺山呼百司笺奏官员亲属冠服殿上坐墩之制及大射军礼皆亮所酌定亮尝言凡祥瑞应见皆国之休祯请依唐令若麟凤龟龙依图书合大瑞者所司表奏余鸟兽草木之类验实图进帝曰卿等止议祥瑞非也夫灾异之来上天垂诫綦重四方或有变征无论大小其令所司驰奏焉三年九月亮卒官其后为礼部者牛谅张筹朱梦炎刘仲质之属亦各有所论建与用壬皆附着于篇　　钱用壬
按明外史本传用壬字成夫广德人元南榜进士第一授翰林院编修出使张士诚留为行省左右司郎中参张士信军事于淮安进行省参政镇淮徐邳三州淮扬归附授按察司副使寻迁中书省参议吴元年改御史台经历预定律令洪武元年分建六部官以用壬为礼部尚书时官制未备中书省与诸儒臣博议郊庙社稷诸仪其议释奠礼曰周制凡立学者释奠于先圣先师凡学春夏释奠于先师秋冬亦如之汉儒以先圣为周公孔子先师为诗书之官礼高堂生乐制氏诗毛公书伏生之属盖四时之学将习其道故释奠各以其师而不及先圣唯春秋合乐天子视学则有司统祭先圣先师魏正始中使太常释奠于辟雍晋成穆孝武皆亲释奠隋制国子监每岁四仲月上丁释奠先圣先师州县则用春秋仲月唐初释奠儒官为祭主武德贞观中皆以二月亲幸国子监开耀景龙中皆遣皇太子开元中诏以三公摄事宋元因古礼而损益之今宜定制以春秋仲月上丁丞相初献翰林学士亚献国子祭酒终献制曰可然未行也用壬为尚书之秋始举其礼凡礼仪祭祀宴享贡举诸政皆专属礼官冬十一月帝欲行籍田礼谕廷臣曰后稷树艺稼穑而生民之诗作成王播厥百谷而噫嘻之颂兴欲财用之不竭国脉之常裕鬼神之常享必也务农乎遂命以明春举籍田礼于是用壬等引祭法周官之文及汉晋北齐隋唐宋故事以定其议制从之语详礼志又诏礼官及儒臣议定乘舆以下冠服之制事具舆服志时儒生多习古义而用壬考证尤详确然其后诸典礼多有更定云是冬用壬请告赐以钱令挈妻子居湖州　　牛谅
按明外史本传谅字士良东平人洪武元年举秀才为典簿与张以宁使安南安南王卒以宁留洱江使谅入其国宣谕威德使还称旨擢工部员外郎进本部侍郎六年拜礼部尚书定释奠礼及大祀分献礼与詹同等议省牲冠服御史答禄与权请祀三皇帝下其议礼官并命考历代帝王有功德者庙祀之谅奏三皇立庙京师春秋致祭伏羲配以勾芒神农配以祝融黄帝配以风后力牧汉高祖光武唐高祖太宗宋太祖元世祖各就其陵立庙商中宗高宗周成王康王汉文帝武帝宣帝明帝章帝唐元宗宪宗后唐明宗周世宗宋太宗真宗仁宗亦就陵立庙帝命五帝三皇及汉唐宋创业之君俱立庙京师其守成贤君就陵立庙皆每岁春秋祭之谅寻降主事复擢为本部尚书卒以不任职罢谅著述甚多为世传诵盖国初才士也　　张筹
按明外史本传筹字惟中无锡人父翼峭直任气张士诚既禽其将莫天佑守无锡不下翼率父老争之天佑意沮复缒城谒平章胡美请勿僇降人美大喜许诺城中人得完筹举元江浙省试第一洪武四年尚书詹同荐授翰林应奉改礼部主事奉诏与尚书陶凯编集汉唐以来藩王事迹为昭鉴录擢湖广行省参政九年召为礼部尚书命与学士宋濂定诸王妃丧服之制筹有文学记诵淹博又在礼曹久历代礼文沿革俱谙晓然颇善附会帝初命陶安等定圜丘方泽宗庙社稷诸仪行数年矣既而欲有所更定筹乃请合社稷为一坛罢勾龙弃配位奉仁祖淳皇帝配飨大社大稷以明祖社尊而亲之之道帝大悦命有司改筑筹又言社稷与天地宗庙宜并崇敬国初误列中祀今既奉淳皇帝配其礼严重宜为上祀奏可筹骤更祀典最当帝心通儒窃非之十年坐事罚输作十二年起本部员外郎其秋复尚书任寻以事免　　朱梦炎
按明外史本传梦炎字仲雅进贤人元至正进士为金溪丞以博洽闻太祖召居宾馆命与熊鼎集古事为质直语教公卿子弟名曰公子书除国子博士奏对详雅文章有根据帝益重之迁翰林编修坐累谪官起为礼部员外郎进侍郎洪武十一年拜尚书帝方稽古右文梦炎援古证今剖析源流如指诸掌朝论咸服未几卒于官　　刘仲质
按明外史本传仲质字文质分宜人洪武初为宜春县训导被荐入京奏对称旨擢翰林典籍奉命校正春秋本末十五年拜礼部尚书帝以天下郡县并建孔子庙而祀止京师典礼未备命仲质议之仲质乃与儒臣奏定释奠礼仪颁行天下学校每岁春秋仲月通祀孔子如仪时国子学新成帝将行释菜侍臣有言孔子虽圣人臣也礼宜一奠再拜帝曰孔子明道德以教后世其可以职位论耶昔周太祖如孔子庙将拜左右曰孔子陪臣不宜拜周太祖曰孔子百世帝王之师何敢不拜遂再拜今朕有天下敬礼百神于先师礼宜加尊崇乃命仲质详议仲质请帝服皮弁执圭诣先师位前再拜献爵又再拜退易服乃诣彝伦堂命讲庶典礼隆重称陛下之意诏曰可又立学规十二条合钦定九条颁赐师生又奉命颁刘向说苑新序于天下学校令生员讲读是年冬改华盖殿大学士帝亲制诰文赐之坐事贬御史后以年老致仕仲质为人厚重笃实博通经史文体典确不尚浮藻常当帝意焉　　陶凯
按明外史本传凯字中立临海人博学善属文尤工诗领至正乡荐除永丰教谕不就归洪武初以荐征入同修元史书成授翰林应奉教习大本堂授楚王经三年七月擢礼部尚书与崔亮等杂采周官仪礼及汉唐宋制酌定诸礼仪以闻帝辄报可凯与亮同为尚书各有敷奏若品官坟茔之制从凯言也初举制科命凯定科举式颁于天下明年会试以凯为主考帝亲策士命凯与杨训文充提调官取进士吴伯宗等百二十人得人之盛自此始其程文进御前凯序其首简后遂为定例帝尝谕凯曰事死如事生朕祖考升遐久不逮事生宜尽所以追远之道凯以太庙已有常祀乃请于干清宫之左别建奉先殿以奉神御从之帝以前代乐章多谀辞或未雅驯命凯与詹同等更制宴飨九奏乐章以进甚称旨长至日侍帝斋宫凯言皇帝升中于天国之大典群臣宜有篇什以纪庆成遂命凯首唱诸臣俱和学士宋濂为之序其后从驾巡行陪祀太学有所奏帝未尝不称善诏令封册歌颂碑碣时时命凯属草凯复言汉唐宋时皆有会要纪载时政今起居注虽设其诸司所领谕旨及奏事簿籍宜依会要编类为书庶可以垂法后世下台省府者宜各置铜柜藏之以备稽考俾无遗阙帝俱从之五年句容民献嘉瓜同蒂者二帝御武楼中书省臣率百官以进凯奏句容陛下祖乡也圣德和同国家协庆故祯祥独见于此帝曰草木之瑞比比而有卿归德于朕朕何德以堪之赐其民钱遣之去凯寻出为湖广参政召还国子祭酒复以晋王府右相致仕凯尝自号耐久道人帝闻而恶之其在礼部时朝使往高丽主客误用符验后追坐论死　　曾鲁　秦约　陈思道　张衡按明外史本传鲁字得之新淦人年七岁能暗诵五经一字不遗奉礼郎简正理欲以神童举于朝其父不听稍长日取三史记之寻及其余凡数千年国体人才制度沿革无不能言者遂以文学闻于时元至正中鲁率里中豪集少壮保乡井数具牛酒为开陈顺逆众无敢为非义者人号其里曰君子乡洪武初召鲁为纂修元史总裁官撰葺功最多史成赐金帛以鲁居首乞还山会开局编类礼书复留鲁时议礼者□起鲁众中扬言曰某礼宜据某说则是从某说则非有辨诘者必历举传记以告寻授礼部主事开平王常遇春薨高丽王遣使来祭鲁欲观其文使者靳不与鲁固欲观使者不得已出之外袭金龙黄帕文不署洪武年号鲁让曰龙帕误耳纳贡称藩而不奉正朔君臣义安在使者谢过命易去乃已安南陈叔明篡其主日熞位惧讨遣使入贡以觇朝廷意主客曹已受其表鲁取副封视之白尚书诘使者曰前王日熞今何骤更名使者不敢讳具言其实帝曰岛夷乃狡狯如此耶却其贡不受由是器重鲁尝问丞相鲁今何官对曰主事耳即日超六阶拜中顺大夫礼部侍郎鲁以顺字犯其父讳辞就朝请下阶吏部持典制不之许帝将归倭人俘命儒臣草诏阅鲁□大悦曰顷陶凯文已起人意鲁复如此文运其昌乎未几命主京畿乡试甘露降钟山群臣争以诗应制鲁独进赋帝命侍臣取诸作更番诵之独叹鲁文整核是冬引疾归未抵家卒淳安徐尊生尝曰南京有博学士二人以舌为笔者曾得之以笔为舌者宋景濂也鲁属文不留□其徒间有所辑录亦未成书云洪武中礼部侍郎二十余人其知名者自刘崧曾鲁外有崇明秦约山阴陈思道万安张衡约字文仲博学工辞章洪武初举文学之士召试慎独箴约文第一立擢礼部侍郎寻母老乞归久之复征入朝陈三事皆切直仍乞归卒思道字执中洪武十八年进士授刑部主事帝赏其执法超拜兵部右侍郎益励风节人莫敢于以私改礼部左侍郎三疏乞归居家不殖生产守令造门不得见衡亦十八年进士授礼科给事中奏疏剀切擢礼部右侍郎转左以清慎见载于大诰后以言事忤旨死　　任昂
按明外史本传昂字伯颙河阴人早有文誉元末举进士除知宁晋县不赴隐居以经史自娱洪武初荐起为襄垣训导擢御史十五年拜礼部尚书帝加意太学罢祭酒李敬吴颙命昂增定监规八条遂以大学士宋讷曹国公李文忠兼领国子监事会司谏关贤上言国家崇尚经术选士于乡迩来郡邑所司非人师道不立教养既无成法选举岁至缺员甚至俊秀生员点充承差乖朝廷育贤之意昂乃奏定天下岁贡士从翰林院考试定其高下以为殿最明年命科举与荐举并行昂条上科场成式视前加详取士之制始定广东都指挥狄崇王臻为次妻乞封下廷臣议昂议曰礼莫大于分分莫大于名妾不可为嫡鲁庄公妾成风僖公母也称为夫人春秋非之哀公庶子荆之母嬖将立为夫人使宗人衅夏献其礼对曰无之古者夫人殁贵妾摄内事不得称夫人为庶子而贵推恩其母亦不得称夫人以并嫡也崇臻所奏非礼不可许从之遂命昂及翰林院定嫡妾封赠例因诏同吏部定文官封赠例十一荫叙例五颁示中外又请更定冕服之制序朝参坐次议上皆从之昂奏毁天下淫祠其合祀典者宜正其称号蜀祀秦守李冰宜以汉守文翁宋守张咏同祀密县祀太傅卓茂钧州祀丞相黄霸彭泽祀丞相狄仁杰皆遗爱在民李龙迁于隆州谢夷甫于福州皆为民捍患吴丞相陆逊以劳定国其祀在吴宜以子抗从子凯配元总管李黼立祠江州元帅余阙立庙安庆从阙守皖全家殉义者有万户李宗可宜配享阙庙皆从之明年命以乡饮酒礼颁行天下复令制大成乐器分颁天下儒学是时以八事考课外吏及次第云南功赏事不隶礼部帝皆令昂主其议本年署吏部事予告归　　李原名
按明外史本传原名字资善一称彦名安州人洪武十五年以通经儒士举为御史二十年使平缅归言思伦发怀诈窥伺且言靖江王以大理印行令旨非法为远人所轻金齿卫指挥李观处事宽厚蛮中爱服帝驰谕西平侯英等严备边□奖观而擢原名为礼部尚书是岁北清朔漠南收罗甸四夷震詟朝贡之使不绝帝既用原名策平定麓川缅甸诸蛮凡远方之事悉以咨之高丽王奏辽东文高和定州皆其国旧壤乞就铁岭屯戍原名言数州旧为元所统皆属于辽高丽地以鸭绿江为界今铁岭已置卫不宜复有陈请帝命谕其国守分土无生衅王昌权国事数遣使请入朝帝谓原名高丽废立自由三纲已斁数请入朝必有隐谋不可许原名请□辽东守臣无纳高丽王岁时但令陪臣奏事安南国岁贡方物帝念其劳民原名以帝意谕之令三年一贡自是为定制以帝命行养老之政申明府州县岁贡多寡之数定官民巾服之式皆着为令建历代帝王庙原名请以风后力牧等三十六人从祀帝去赵普安童阿朮而增入陈平冯异潘美木华黎余悉如原名奏鲁王薨定丧服之制进士王希曾请丧出母原名以其非礼请着为禁凡郊祀宗庙社稷岳渎诸制先后诸儒臣论定时有详略帝悉令原名更正之诸礼臣惟原名在任久二十三年以老致仕　　李叔正
按明外史本传叔正字克正初名宗颐靖安人年十二能诗长益淹博与辛敬万石杨伯谦查和卿周复辈称江西十才子以荐授国子学正洪武初告归未几复以荐征至京师仍为学正迁渭南丞同州蒲城人争地界累年不决行省以委叔正单骑至其处剖数语立决渭南岁输粮二万豪右与猾吏为奸田无定额叔正履亩丈量立法精明诸弊尽剔迁兴化知县寻召为礼部员外郎以年老乞归不许除国子助教于是叔正三至太学矣帝方锐意文治于国学人材尤加意然诸生多贵胄不率教叔正严立规条旦夕端坐督课无倦色朝论贤之擢监察御史奉命巡岭表琼州府吏讦其守踞公座签表文叔正鞫之守得白抵吏罪太祖嘉之曰人言老御史懦乃明断如是耶擢湖广参政迁布政使召入为礼部侍郎十四年进尚书日本国王良怀遣僧如瑶等贡方物及马匹帝却其贡命叔正移书责之未几卒于官叔正妻夏氏当陈友谅陷南昌时投井死叔正终身不再娶　　任亨泰按明外史本传亨泰襄阳人洪武二十一年进士及第授翰林院修撰是岁再行科举法亨泰由太学生擢第一太祖喜召祭酒宋讷褒谕之久之设詹事府即擢亨泰为少詹事亨泰仪观甚伟端重自持进止皆有容度人以此称之二十七年进礼部尚书日照民江伯儿以母病割股不愈祷岱岳母愈当杀子以祀母病痊竟杀其三岁子有司以闻帝怒曰礼为长子三年服伯儿灭绝伦理亟捕治之杖百戍海南命亨泰定旌表孝行事例亨泰议曰人子事亲居则致其敬养则致其乐有疾则谨其医药卧冰割股事匪恒经割股不已至于割肝割肝不已至于杀子违道伤生莫此为甚堕宗绝祀尤不孝之大者宜严行戒谕倘愚昧无知亦听其所为不在旌表之例诏从之明年议秦王丧礼因定凡世子袭爵之礼会讨龙州赵宗寿命同御史严震直使安南谕以谨边方无纳逋逃时帝以安南篡弒绝其贡勿与通至是闻诏使至震恐亨泰为书述朝廷用兵之故以安慰之初吴伯宗尝使其国以名德为交人所重亨泰科名与伯宗埒国人以为盛事敬礼有加及杨靖征其军租遂奉命惟谨先后使安南者并称吴任云使还坐私市蛮人为仆降御史未几思明土官与安南争界词连亨泰坐免　　门克新
按明外史任亨泰传继亨泰者巩昌门克新由荐举为泰州教谕洪武二十六年秩满来朝帝召问经史及政治得失直言无隐授左赞善时绍兴王俊华以善文辞授右赞善上谕吏部曰左克新右俊华重直言也初教官给由至京帝询民疾苦岢岚吴从权山阴张桓皆言臣职在训士民事无所与帝怒曰宋胡瑗为苏湖教授其教兼经义治事汉贾谊董仲舒皆起田里敷陈时务唐马周不得亲见太宗且教武臣言事今既集朝堂朕亲询问俱无以对志圣贤道者固如是乎命窜之边外且榜谕天下学校使为鉴戒至是克新以亮直见重不数年擢礼部尚书寻引疾命太医给药物不辍其俸及卒命有司护丧归葬　　仪智按明外史本传智字居真高密人洪武末举耆儒授高密训导迁莘县教谕擢高邮知州课农桑兴学校吏民爱之永乐元年迁宝庆知府土人健悍独畏智相戒不敢犯召为通政司右通政兼右春坊右中允未几迁湖广右布政使坐事谪役通州六年冬湖广都指挥使龚忠入见帝问湖湘间老儒对曰仪智老儒也然坐小累斥即日召之既至拜礼部左侍郎十一年正月辛巳朔日当食礼部尚书吕震请朝贺如常智独争以为不可会左谕德杨士奇亦以为言乃免贺如智议十四年诏吏部翰林院择老儒侍太孙士奇又蹇义首荐智太子曰吾尝举李继鼎大□悔无及智诚端士然老矣士奇顿首言智起家学官明理守正虽耄精神未衰廷臣中老成正大无逾智者是日午朝帝顾太子曰侍太孙讲读得人未太子应曰举礼部侍郎仪智议未决帝喜曰智虽老能直言元旦日食执议免贺可用也特命辅导皇太孙每进讲书史必反复启迪以正心术为本十九年年八十致仕后卒于家赠太子少保谥曰文简季子铭字子新宣宗即位以侍郎戴纶荐授行在礼科给事中九年秩满帝念智侍读旧劳改铭翰林院修撰正统三年预修宣庙实录成迁侍讲后改郕府长史郕王监国视朝午门廷臣劾王振叫号莫辨人声铭独造膝前免冠敷奏卒下令族振众哗始息振党王毛两长随击死血渍门门者欲涤去铭止之曰勿涤留与若曹为鉴闻者壮之景帝登极力赞征伐诸大事寻以潜邸恩特授礼部右侍郎景泰元年开经筵诏铭兼经筵官帝每临讲幄辄命中官掷金钱于地任讲官遍拾之号恩典文臣与者内阁高谷等外惟铭与俞山俞纲萧镃赵琬数人而已寻迁南京礼部尚书以立怀献太子故加太子太保召改兵部尚书兼詹事府詹事苏州淮安诸郡积雪民冻饿死相枕沙湾筑河役山东河南九万人责民间铁器数万具铭请之帝多所贷恤因灾异言消弭在敬天法祖省刑薄敛节用爱人录皇明祖训以进深见嘉纳卒赠太师谥忠襄铭少学于吴讷天性易直孝友有父风长子海锦衣卫百户季子泰举于乡为礼科给事中□以父恩授云　　张智
按明外史本传智字悬略顺昌人洪武中举明经为夷陵州学正凡九年尚书赵勉荐其学行超拜礼部右侍郎逾年礼部阙尚书智掌部事首建议颁书籍于北方学校是时诸儒多有不称任使者至婴显戮帝□智等古之儒者务学以明体适用穷则忠信笃敬以淑诸人达则忠君爱国泽被天下比擢用儒生布列百司思得其人以称其任而卒少见其效良由师道不立故成材罕闻尔礼部宜以朕言谕天下俾凡为儒者必恪遵古先圣贤之道以修己教人毋徒尚文艺智请首行于太学寻奏言旧制岁贡生员中式者送国子监不中者罪有司停学官俸生员罚为吏今不中者遣还读书有司教官罚如故是生员不率教者无所劝惩也帝命更定其制不中者有司官任及三年论如例二年者停俸半年一年者停俸三月学官无分久近罚如例生员廪食五年者为吏不及者遣还读次年复不中者虽未五年亦罚为吏智所建白多此类二十六年以事左迁国子学录寻进博士建文中迁司业永乐四年卒于官年七十二智仪容严整多识典故在国学教士有规范卒之日士大夫悼惜之　　胡
按明外史本传字源洁武进人生而发白弥月乃黑建文二年举进士授兵科给事中永乐元年迁户科都给事中建文帝崩于火或言遁去诸旧臣多从者帝疑之五年遣巡天下颁御制诸书并访张邋遢□行州县乡邑隐察建文帝安在以故在楚湖南最久至十四年乃还母丧乞归不许起为礼部左侍郎十七年复出巡江浙湖湘诸府二十一年还朝驰谒帝于宣府帝已就寝闻至急起召入悉以所闻对漏下四鼓乃出先未至传言建文帝蹈海去帝分遣内臣郑和数辈浮海下西洋至是疑始释皇太子监国南京汉王为飞语谤太子帝属廉之至南京密疏驰上监国七事言太子诚敬孝谨无他帝悦仁宗即位陈十事力言建都北京非便请还都金陵省南北转运供亿之烦帝□嘉纳之既闻尝有密疏疑之转太子宾客兼南京国子祭酒及得疏嘉其忠欲召用不果宣宗即位就迁礼部左侍郎来朝留行在礼部宣德元年进尚书汉王反赞亲征事平赉予甚厚给俘奴四人明年奏简黜国子生年老貌陋不堪教育者千有余人赐第长安右门外给阍者二人赐银章四生辰赐宴其第从北征至会州寻兼理詹事府事又兼领行在户部时国用渐广虑岁支不足蠲租诏下辄沮格帝尝切戒之然眷遇不少替尝曲宴及杨士奇夏原吉蹇义曰海内无虞卿等四人力也英宗即位诏节冗费因奏减上供物及汰法王以下番僧千余人浮费大省行在礼部印失自劾诏弗问改铸给之又失印劾下狱未几获印复职年七十乞致仕不许帝北征留守京师景帝即位进太子少傅杨善使也先言上皇蒙尘久宜附善等进服食不报上皇将还命礼部具奉迎仪等议遣礼部迎于龙虎台锦衣具法驾迎居庸关百司迎土城外诸将迎教场门上皇自安定门入进东安门于东上北门南面坐皇帝谒见毕百官朝见上皇入南城大内议上传旨以一轿两马迎于居庸关至安定门易法驾余如奏给事中刘福等言礼太薄帝报曰朕尊大兄为太上皇帝尊礼无加矣福等顾云太薄其意何居礼部其会官详察之等言诸臣意无他欲陛下笃亲亲耳帝曰昨得太上皇书具言迎驾之礼宜从简损朕岂得违之群臣乃不敢言而淮安人龚遂荣者读书好奇计尝从宁阳侯讨福建贼说降千余人又伪为书贻贼使自相杀贼平以功授千户还居京师微知帝意则为书投大学士高谷谷袖之以朝与王直等共观之书言恭读登极明诏知上皇之出非游畋无益为宗社计耳今都人一闻驾旋无不喜跃则人心尚未厌上皇也主上宜率群臣厚礼郊迎既入则避位恳辞而后受命不然史册书之不可磨已因具言唐肃宗迎上皇故事直与欲闻之帝且曰此礼失而求诸野也谷亦曰迎复议上上意久不决若进此书使上知朝野同心亦一助也以为然都御史王文不可而给事中叶盛竟闻之帝林聪复劾直谷等皆股肱大臣有闻必告不宜偶语龃龉朝政有诏索书等因以书进且言肃宗迎上皇典礼今日正可仿行陛下宜躬迎安定门外分遣大臣迎龙虎台帝不悦曰第从朕命无事纷更诘书所从得谷曰得之小隶隶曰得之道路帝怒索益急遂荣乃自缚诣阙下曰臣实为此书冀感动陛下毋失礼无他肠愿就死毋累大臣下诏狱狱具坐遂荣言事非宜且不具奏而为匿名书当谴久之得释而迎上皇竟无加礼上皇既居南城宫请明年正旦率群臣朝延安门不许是岁加少傅易太子加兼太子太师上皇万寿节请令百官拜贺延安门亦不许都御史王文恶林聪文致其罪欲杀之不肯署遂称疾数日不朝帝使兴安问疾对曰老臣本无疾闻欲杀林聪殊惊悸耳聪繇是得释英宗复位力疾入朝遂求去赐玺书白金楮币袭衣给驿官其一子锦衣世镇抚有三弟年皆七十余须眉皓白燕聚一堂遂名之曰寿恺又七年卒年八十九赠太保谥忠安节俭宽和喜怒不形于色能以身下人一时称其德量然性善承迎永乐中奉使尝献白雉二又尝奏万寿节太和山顶金殿现五色圆光在礼部屡表贺祥瑞其智能周身遇事无矫激以故历事六朝十知贡举立朝六十余年荣遇不衰南城人龚谦多妖术荐为天文生又荐道士仰弥高晓阴阳兵法使守边时论讥之遂荣自狱中出居贫授徒自给直声震朝野及易储议起复草疏请还政上皇未上而泄复下狱杖几死遇赦得出挛不能行者数年天顺初授指挥佥事　　章敞
按明外史本传敞字尚文会稽人永乐二年进士由庶吉士授刑部主事山西盗发捕数百人敞察其冤留词色异者一人余悉遣出与之期旦日至如约复讯之留者盗余非也迁郎中改吏部考功司调验封宣德五年擢礼部右侍郎奉诏往安南命黎利权国事利遣人白相见礼敞曰汝敬使者所以尊朝廷奚白为利惶恐趋拜坐于下啖以声色不为动还致厚赆不受利以付贡使及关悉阅贡物封其赆付关吏利死子麟嗣敞复奉诏往却赆如初正统初转左纂洪武以来条格使诸司参酌吏无能为奸尚书胡宽大敞佐以严肃久之卒官子瑾由进士累官亦至礼部侍郎　　周洪谟
按明外史本传洪谟字尧弼长宁人正统十年进士及第授编修博闻强记善文词熟国朝典故喜谈经济景泰元年疏劝帝亲经筵勤听政因陈时务十二事再迁侍读宪宗嗣位复陈时务言人君保国之道有三曰力圣学曰修内治曰攘外侮力圣学之目一曰正心修内治之目五曰求真才去不肖旌忠良罢冗职恤漕运攘外侮之目六曰选将帅练士卒讲陈法治兵器足馈饷靖边陲帝嘉纳焉成化改元廷议讨四川都掌蛮洪谟上方略六事诏付军帅行之寻出为南京祭酒上言南监有红板仓二十间高皇后积粟以养监生妻孥者宜修复帝允行之改北监请复洪武中学规二十八条列榜戒谕崇信伯费淮入监习礼久不至洪谟劾之夺冠带以儒巾赴监停岁禄半学政肃然先圣像用冕旒十二而舞佾豆笾数不称洪谟请备天子制又言古者鸣球琴瑟为堂上之乐笙镛柷敔为堂下之乐而干羽则舞于两阶今舞羽居上乐器居下非占制当改尚书邹干驳止之洪谟再疏争帝竟俞其议迁礼部右侍郎久之转左以蔡传所释璇玑玉衡后人遵用其制考验多不合宜改制帝即以属洪谟众谓必不成洪谟易以木旬日而就进尚书加太子少保二十一年星变有所条奏帝多采纳弘治元年四月天寿山震雷风雹楼殿瓦兽多毁洪谟复力劝修省帝深纳之洪谟矜庄寡合然与万安同乡安居政府时颇与之善至是言官先后论奏致仕归又三年卒谥文安洪谟尝言士人出仕或去乡数千里大拂人情不若就近选除王府官终身不迁乖祖制当稍变更都掌蛮及白罗罗舁子数叛宜特设长官司就择其人任之庶无后患将没犹上安中国定四裔十事其好建白如此　　傅瀚
按明外史本传瀚字日川新喻人天顺八年进士选庶吉士除检讨嗜学强记善诗文再迁左谕德直讲东宫孝宗嗣位擢太常少卿兼侍读历礼部左右侍郎寻命兼学士入东阁专典诰□兼掌詹事府事弘治十三年代徐琼为礼部尚书保定献白鹊疏斥之陕西巡抚熊翀以鄠县民所得白玉玺来献色微青文曰受命于天既寿永昌背有螭纽周广一尺四寸厚二寸翀等以为秦玺复出也瀚率同列言秦玺完毁具载简册今所进玺篆纽皆不类与宋元所得玺色又殊盖后人仿为之且帝王受命在德不在玺太祖制六玺列圣相承百三十余载天休滋至受命之符不在秦玺明矣请姑藏内府帝是其言薄赏得玺者京师星变地震雨雹四方多变异瀚条上军民所不便者请躬行节俭以先天下光禄寺逋行户物价至四万余两瀚言由供亿之滥愿敦俭素俾冗费不生所条奏率傅正议十四年卒赠太子太保谥文穆监生江瑢劾内阁刘健等或谓瀚实嗾之为攘位计既而恐谋泄遂嫁祸程敏政后恍惚见敏政入其室瀚忧悸得疾死云　　吴宽
按明外史本传宽字原博长洲人以文行有声诸生间成化八年会试廷试皆第一授修撰侍孝宗东宫每进讲闲雅详明宦竖多不欲太子近儒臣数移事间讲读宽率其僚上疏曰东宫讲学寒暑风雨则止朔望令节则止一年不过数月一月不过数日一日不过数刻是进讲之时少辍讲之日多岂容复以他事妨诵读古人八岁就傅即居宿于外欲离近习亲正人耳庶民且然矧太子天下本哉帝嘉纳之秩满进右谕德孝宗即位以旧学迁左庶子预修宪宗实录成进少詹事兼侍读学士弘治九年擢吏部右侍郎丁继母忧吏部员缺命虚位待之服满还任转左改掌詹事府入东阁专典诰□十六年进礼部尚书余如故先是孝庄钱太后崩廷议孝肃周太后万岁后□葬裕陵祔睿庙礼皆如适至是孝肃崩将祔庙帝终以□祔为疑下礼官集议宽言鲁颂閟宫春秋考仲子之宫皆别庙汉唐亦然至宋始有□祔者其礼已谬然皆继室非子孙嗣位尊崇所生也惟李宸妃殁仁宗伤痛始追尊祔祭非礼不足为法会大臣亦多主别庙帝乃从之时词臣望重者宽为最谢迁次之迁既入阁尝为刘健言欲引宽共政健固不从他日又争之曰吴公科第年齿闻望皆先于迁迁实自愧岂有私于吴公耶及迁引退举宽自代亦不果用中外皆为之惜而宽甚安之年七十数引疾辄慰留竟卒于官赠太子太保谥文定授长子奭中书舍人补次子奂国子生异数也宽行履高洁不为激矫而自守以正于书无不读诗文有典则兼工书法有田数顷尝以周亲故之贫者友人贺恩疾迁至邸旦夕视之恩死为衣素一月　　童轩
按明外史本传轩字士昂鄱阳人父精天官学永乐初为天文生遂家南京轩习父业积学工文举景泰二年进士授南京吏科给事中尝请省冗员公考察倡武勇择师儒杜幸进恤京民多见采纳六年诏南京守备内官采翠毛鱼□诸物万计轩极言止之天顺二年与同官白昂等劾南京户部尚书张凤反坐下狱已而得释母忧服除留为户科给事中宪宗嗣位上言帝王之治当知本末隆圣德用贤才纳忠谏爱小民谨边备五者本也簿书刑名特其末耳条疏五事甚晰帝优诏答之四川盗赵铎作乱刑部司务朱贵请遣使招抚廷议举轩命与贵同往至则遍历贼巢晓以祸福贼多就抚轩各与饮食遣还复业而贼素凶狡言我曹乃听抚官贼谁敢难我或背负抚安榜及免死帖公行剽而贫民亦效之势益炽轩奏闻即偕守臣进讨斩获颇众会都督何洪等阵殁轩不以时奏被劾帝置不问未几还朝且进露布自叙功伐而守臣又以贼告于是言者踵至遂下吏当除名时轩已进都给事中帝薄其罪命外除以为寿昌知县居四年入觐上疏自理尚书姚夔复荐之擢云南提学佥事校士公明抚按官屡荐廷议以钦天监不得人而轩素谙历法召拜太常少卿掌监事严核阴阳天文诸生杜幸进弊阅六载进卿仍掌监事言天下阴阳官纳粟免考非制遂罢之轩有志事功掌历非其好也数称病归弘治改元用监正吴昊荐复以原官掌监事六月朔日有食之轩言日食纪元之初又当盛夏火旺之候宜反身修德进君子退小人以谨天戒帝嘉纳焉其冬进右副都御史提督松潘军务值岁饥开仓赈贷煮糜以食饥者资遣流移还业为禁令三十余条军民称便南路镇番素苦蛮贼出没岁减军饷充犒致军多逃亡轩易以官帑银布军乃无乏四年召为南京吏部右侍郎久之进南京礼部尚书奏言朝端大政陛下付之廷议而廷臣但立谈阙左门下片时即决果足以尽利害而垂久远乎况甲以为可乙亦从而可之名虽会议实一二人私言耳乞自今令三品以上大臣各疏所见而四品以下有愿建议者听然后集众论而折其衷庶几古者谋及卿士之意时不能从未几又言今东南困岁办西北困差徭臣以为岁办差徭固难悉罢然如乌头牵牛诸药黄腰木狗诸皮咸非急需何必多取梨藕榴姜诸物盆罂桌榻诸器辇下可办何必南京至于清军则有司拘集审勘动以万数春夏妨耕耘冬秋夺敛获尤不胜扰敝当急为变计者也疏入下之所司十年请老居数月卒年七十四无子轩强学好问至老不倦居官廉介寡合而笃于内行南都搢绅以为仪表焉后赠太子少保　　王英
按明外史本传英字时彦金溪人永乐二年进士选庶吉士读书文渊阁帝察其慎密令与王直书机密文字与修太祖实录授翰林院修撰进侍讲二十年帝北征英扈从至阔栾儿海师旋过威虏镇李陵城帝召英曰闻城中有石碑可往视既至不识碑所而城北门有石出土尺余发之李陵台驿令谢某德政碑也碑阴刻达鲁花赤等氏名具以奏帝曰碑有鞑靼名异日且以为己地启争端命再往击碎之沈诸河还奏帝喜其详审曰秀才是二十八人中读书者朕且用尔因问以北伐方略英曰天威亲征彼必远遁愿勿穷追帝笑曰秀才谓朕黩武邪因曰军中动静有所闻即入奏且谕中官勿阻驻安平镇立功官军有过命勿与粮相聚泣英即入奏帝悟即予粮榆木川之变仁宗在东宫命英与尚书蹇义等定丧礼议政事宿内阁者七日仁宗即位进侍讲学士再进右春坊大学士乞归省赐钞驰传还宣宗立还朝是时海内宴安天子雅意文章每与诸学士谈论文艺赏花赋诗礼接最优渥尝谓英曰洪武中学士有宋濂吴沈朱善刘三吾永乐初则解缙胡广汝勉之毋俾前人独专其美修太宗仁宗实录成迁詹事府少詹事赐麒麟带母丧特与葬祭遣中官护英归寻起正统元年命教习庶吉士开经筵为讲官修宣宗实录为总裁实录成进礼部左侍郎八年命理礼部事仍侍经筵讲书浙江民疫命英祭南镇时久旱英至大雨民呼侍郎雨年七十再乞休不许十三年特旨擢南京礼部尚书俾就闲逸居二年卒年七十五赐祭葬谥文安后改谥文忠英端凝持重历仕四朝在翰林四十余年屡为会试考官朝廷制作多出其手四方求金石铭志碑记者不绝性直谅好规人过三杨皆不喜故不得至大位　　张升
按明外史本传升字启昭南城人成化五年进士第一授修撰历谕德弘治改元迁庶子大学士刘吉当国升因天变疏言陛下即位言者率以万安刘吉尹直为言安直被斥吉独存吉乃倾身阿佞取悦言官昏暮款门祈免纠劾许以超迁由是谏官缄口奸计始遂贵戚万喜依凭宫壸凶焰炽张吉与缔姻及喜下狱犹为营救父存则异居各爨父没则夺情起官谈笑对客无复戚容盛纳艳姬恣为淫黩且历数其纳贿纵子等十罪吉愤甚风科道劾升诬诋调南京工部员外郎吉罢复故官历礼部左右侍郎十五年代傅瀚为尚书孝宗崩真人陈应西番灌顶大国师那卜坚参等以祓除率其徒入干清宫升请置之诏夺真人国师高士等三十余人名号斥逐之升在部五年遇灾异辄进直言亦数为言者所攻然自守谨饬正德初以秦府镇国将军诚请袭封保安王事忤刘瑾谢病诏加太子太保乘传归月米岁夫如制　　傅珪
按明外史本传珪字公瑞清苑人成化末进士改庶吉士弘治中授编修寻兼司经局校书与修大明会典书成迁左中允武宗立以东宫恩进左谕德充讲官纂修孝宗实录时词臣不附刘瑾瑾恶之摘会典讹字镌与修者官降珪修撰俄以实录成进左中允再迁翰林学士擢吏部右侍郎六年迁左时杨一清为尚书汲引豪俊喜功名者竞趋其门亦稍通馈遗珪刚直数言一清私一清弗能堪骤擢珪礼部尚书实远之也礼部事视他部为简自珪数有执争章奏遂多大学士李东阳婿为仪制郎中前尚书与昵恣其所为字之而不官珪独以事责让数挞其胥吏郎中乃迁闲曹避去帝好佛自称大庆法王番僧乞田百顷为法王下院中旨下部称大庆法王与圣旨□珪佯不知执奏孰为大庆法王敢与至尊□书大不敬诏勿问田亦竟止珪居闲类木讷者及当大事毅然执持人不能夺卒以此忤权幸去教坊司臧贤请易牙牌制如朝士又请改铸方印珪格不行贤日夜腾谤于诸阉间冀去珪流寇扰中原中贵陆誾谋督师下廷议莫敢先发珪厉声曰师老民疲贼日炽以冒功者多偾事者漏罚失将士心先所遣已无功可复遣耶今贼横行郊圻肘腋间民嚣然思乱祸旦夕及宗社吾侪死不偿责诸公安得首鼠两端由是议罢疏上竟遣誾而中贵皆憾珪御史张羽奏云南灾珪因极言四方灾变可畏八年五月复奏四月灾因言春秋二百四十二年灾变六十九事今自去秋来地震天鸣雹降星殒龙虎出见地裂山崩凡四十有二而水旱不与焉灾未有若是甚者极陈时弊十事语多斥权幸权幸益深嫉之会户部尚书孙交亦以守正见忤遂矫旨令二人致仕两京言官交章请留不听珪归三年御史卢雍称珪在位有古大臣风家无储蓄日给为累乞颁月廪岁隶以示优礼又谓珪刚直忠谠当起用吏部请如雍言不报而珪适卒年五十七遗命毋请恤典抚按以为言诏荫其子中书舍人嘉靖元年录先朝守正大臣追赠太子少保谥文毅　　吴俨
按明外史本传俨字克温宜兴人成化末举进士改庶吉士授编修历侍讲学士掌南京翰林院正德初召修孝宗实录直讲筵刘瑾窃柄闻俨家多赀遣人以美官俨峻拒之瑾怒会大计群吏中旨罢俨官瑾诛复职历礼部左右侍郎拜南京礼部尚书十二年武宗北巡俨抗疏切谏明年复偕诸大臣上疏曰臣等初闻驾幸昌平曾具疏极论不蒙采纳既闻出居庸幸宣大宰辅不及知群臣不及从三军之士不及卫京师内外人心动摇徐淮以南荒馑千里去冬雨雪为灾民无衣食安保其不为盗所御之寇尚远隔阴山而不虞之祸或猝起于肘腋臣所大惧也不报十四年卒官赠太子少保谥文肃　　刘春
按明外史本传春字仁仲巴人成化末进士及第授编修屡迁翰林学士正德六年擢吏部右侍郎进左八年拜礼部尚书淮王佑棨郑王佑檡皆由旁支袭封而佑棨称其本生为考佑檡并欲追封入庙交城王秉由镇国将军嗣爵而欲进其妹为县主春皆据礼驳之遂着为例帝崇信西僧常袭其衣服演法内厂有绰吉我些儿者出入豹房封大德法王遣其徒二人还乌思藏请给国师诰命如大乘法王例岁时入贡且得赍茶以行春持不可帝命再议春执奏曰乌思藏远在西方性极顽犷虽设四王抚化其来贡必有节制使不为边患若许其赍茶给之诰□万一假上旨以诱羌人妄有请乞不从失异俗心从之则滋害奏上罢赍茶卒与诰命已春又奏西番俗信佛教故祖宗承前代旧设立乌思藏诸司及陕西洮岷四川松潘诸寺令化导番人许之朝贡贡期人数皆有定制比缘诸番僻远莫辨真伪中国逃亡罪人习其语言窜身在内又多刱寺请额番贡日增虽罄民财充赏不给乞严核以尊国体报可广东布政使罗荣等入觐各言镇守内臣入贡之害春列上累朝停革贡献诏旨且言四方水旱盗贼军民困苦状乞罢诸镇守臣不纳春掌礼三年慎守彝典宗藩请封请婚及文武大臣祭葬赠谥多所裁正遭忧服阕起南京吏部尚书寻以礼部尚书专典诰□掌詹事府事十六年卒赠太子太保谥文简刘氏世以科第显春父规御史弟台云南参政子彭年巡抚贵州右副都御史彭年子起宗辽东苑马寺卿起宗子世赏广东左布政使台子鹤年云南布政使以清誉闻鹤年孙世曾巡抚云南右副都御史有征缅功皆由进士　礼部部名臣列传三
　　明二
　　徐穆
按明外史顾清传清同年生吉水徐穆字舜和举进士第二为编修进侍读正德初颁朔朝鲜其驿使告故事王不郊迎穆反复折辨卒如礼数与陪臣质疑义穆酬对无滞及还赠遗无所受与清同改南京礼部员外郎同复职穆才性敏捷博涉群书于国朝故实兵民利病疆域险易靡不通谙每广座言论风发众咸嘉叹穆亦以此自负迁侍读学士卒　　李杰
按明外史张升传李杰字世贤常熟人成化二年进士入翰林弘治中累迁至太常少卿兼侍读学士掌院事正德初历礼部左右侍郎常与升共事既代为尚书会刘瑾势益张晋府镇国将军表槏等贿瑾请进爵为郡王杰言表槏父靖王由世子追封与实封之子不同不宜许诏下廷臣议议者多阿瑾意言父既追封其子亦应进爵诏许表槏兄弟四人进封而切责杰等诘前议者主名杰言前寝周悼王庶子睦梀等加封者故尚书升也乃夺升散官及岁夫月米而责杰委罪前官复令具状杰言升主议时臣及今南京吏部尚书王华实为侍郎与司官张琮等皆有罪诏杰华致仕琮等降谪有差杰持己矜严在部逾年遽以忤权奄去时论惜之升与杰皆归十年卒升谥文僖杰赠太子少保谥文安　　顾清
按明外史本传清字士廉松江华亭人弘治五年举乡试第一明年成进士改庶吉士授编修与同年生毛澄罗钦顺汪俊相砥以名节进侍读正德初刘瑾窃柄清邑子张文冕为谋主附者立尊显清绝不与通瑾衔之摘会典小误挫诸翰林清降编修又尽调诸翰林为部属清得南京兵部员外郎瑾诛还翰林擢侍读学士掌院事寻迁少詹事充经筵日讲官进礼部右侍郎时澄已为尚书清协恭守职前后请建储宫罢巡幸疏凡十数上世宗嗣位为御史李献所劾罢归清学端行谨恬于进取家居荐者相继悉报寝嘉靖六年诏举老成堪用内阁者廷推及清乃以为南京礼部右侍郎上言锦衣职侍卫祖宗朝非机密不遣正德间营差四出海内骚然陛下所亲见近乃遣千户勘扬州高瀹争私财事囚其女归憯毒备加请自今悉付所司停旗校无遣从之屡疏引疾诏进尚书致仕时方进表入都道卒谥文僖　　刘瑞
按明外史本传瑞字德符内江人父时官山东佥事以廉惠称瑞举弘治九年进士选庶吉士授检讨好学洁修遇事辄有论建清宁宫灾请罢醮坛时召内阁讲官延访治道疏言故阉李广门下内臣宜悉罪前太监汪直先帝罪人今来觊用当斥远之副使杨茂元郎中王云凤以直言获罪宜召复其职京师之万春宫兴济真武庙寿宁侯第在外之兴岐衡雍汝泾诸府土木繁兴宜悉罢不急者都匀之捷邓廷瓒冒其功贺兰之征王越启其衅请追正欺罔之罪报闻阙里庙成遣内阁李东阳祭告瑞请更定先师封谥不果行武宗即位疏陈端治本九事请召祭酒章懋侍郎王鏊都御史林俊雍泰而超擢参政王纶副使王云凤佥事胡献知府杨茂元照磨余濂由是诸臣多获进刘瑾肆虐瑞即谢病贫不能还乡依从母子李充嗣于澧州瑾榜瑞为奸党又以前荐雍泰除其名罚米输塞上坐是益困授徒自给瑾诛以副使督浙江学校召为南京太仆少卿嘉靖二年由南太常卿就迁礼部右侍郎因灾变偕同官条上六事且言斋醮无益且妨政织造多费且病民帝多纳用之大礼议起瑞偕九卿合疏极言大宗小宗之义凡数千言四年卒官赠尚书隆庆初谥文肃　　吴山
按明外史本传山字曰静高安人嘉靖十四年进士及第授编修累官礼部左侍郎入西苑供奉青词三十五年改吏部寻代王用宾为礼部尚书明年加太子太保山与严嵩乡里嵩子世蕃介大学士李本饮山欲与为婚姻山不可世蕃不悦而罢帝欲用山内阁嵩密阻之府丞朱隆禧者考察罢官献方术得加礼部侍郎及卒请恤山执不与佥都御史唐顺之卒于军总督胡宗宪疏其以死勤事请优恤山亦不与大学士靳贵妻早寡及老有司奏请旌表山不可徐阶为之言山正色曰相公虑阁老夫人再醮耶阶默然而罢景二邸□建国本未定三十九年冬帝忽谕礼部具景王之藩仪嵩知帝激于郭希颜疏欲觇人心讽山留王山曰中外望此久矣立具仪以奏王竟之藩司礼监黄锦尝窃语山曰公他日得为编氓幸矣王之藩非帝意也明年二月朔日当食微阴历官言日食不见即同不食帝以为天眷喜甚嵩趣部急上贺侍郎袁炜亦为言山仰首曰日方亏将谁欺耶仍救护如常仪帝大怒山引罪帝谓山守礼无罪而责礼科对状给事中李东华等震惧劾山请与同罪帝乃责山卖直沽名停东华俸嵩言罪在部臣帝乃贳东华等命姑识山罪吏科梁梦龙等见帝怒山甚又恶专劾山乃并吏部尚书吴鹏劾之诏鹏致仕山冠带闲住时皆惜山而深快鹏之去穆宗即位召为南京礼部尚书坚辞不赴卒赠少保谥文端　　毛澄按明外史本传澄字宪清昆山人举弘治六年进士第一授翰林修撰预修会典成进右谕德直讲东宫武宗为太子听澄讲辄解语帝帝大喜方秋夜置宴即彻以赐武宗立进左庶子直经筵以母忧归正德四年刘瑾摘会典小疵贬诸纂修者秩以澄为侍读服阕还朝进侍讲学士再进学士掌院事历礼部左右侍郎十二年五月拜尚书其年七月帝始出巡幸澄偕诸大臣陆完等疏谏会御史张钦闭居庸关不得出帝乃还八月朔帝微行澄率侍郎王瓒顾清等疏请还宫俟命三日又请帝甫还旋出居庸幸宣府久留不返澄等频疏谏悉不报明年正月驾旋命百官戎服郊迎澄等请用常服不许七月帝自称威武大将军朱寿统六师巡边遂幸宣府扺大同历山西至榆林澄等屡疏驰谏至十二月复偕廷臣上疏曰去岁正月以来銮舆数驾不遑宁居今兹之行又已半岁宗庙社稷享祀之礼□系摄行万寿正旦冬至朝贺之仪悉从简略腊朔省牲阙而不行遂二年矣今岁律将周郊禋已卜而六龙遐骋旋轸无期上则长乐倚门椒宫凝望下则万几壅滞四海惊忧万一冰雪阻违道途梗塞元正上日不及躬执玉帛于上帝之前天下其将谓何皇祖之训曰凡祀天地精诚则感格怠慢则祸生今去上辛纔二旬万一旋不及期礼愆于素陛下何以自安边地荒寒隆冬尤甚臣等处重城食厚禄仰思圣体劳顿根本空虚遥望清尘忧心如醉伏祈趣驾速还躬亲祼享宗社臣民幸甚不报十四年二月驾甫还京即谕礼部总督军务威武大将军总兵官太师镇国公朱寿遣往两畿瞻东岳奉安圣像祈福安民澄等骇愕复偕廷臣上言陛下以天地之子承祖宗之业九州四海但知陛下有皇帝之号而已今曰总督军务威武大将军太师镇国公者臣等莫知所指夫出此旨者陛下也加此号者陛下也不知受此号者何人如以皇储未建欲遍告名山大川用祈默相则遣使走币足将敬矣何必躬奉神像献宝香如佛老所为哉况銮舆一动师众如林吏民输将不足供亿此不可者一漕渠阻塞商贾不通诸须匮乏百物腾贵此不可者二江涛汹涌雨湿频仍水土不宜风俗不习设有惊忧悔将何及此不可者三千乘万骑蹴踏奔腾禾稼被伤蚕桑失业万姓怨咨盗贼将起此不可者四车驾愈远历日愈多宗社大器谁可付托倘北敌乘虚突来奸人投间蜂起太仓无兼岁之储诸将乏万夫之敌羽书猝至何以应之此又不可之大者五也伏望早收成命为社稷计不报宁王宸濠谋不轨巡抚孙燧等奏其孝行澄力驳之无何宸濠反帝南征驻驆留都者逾岁澄屡请回銮及驾返通州用江彬言将即赐宸濠死澄据汉王高煦故事请还京告郊庙献俘行戮不从中官王堂镇浙江请建生祠西番阐化王使者乞额外赐茶九万斤澄皆力争不听王琼欲陷彭泽澄独白其无罪武宗崩澄偕大学士梁储寿宁侯张鹤龄驸马崔元太监韦霦等迎兴献王长子厚熜于安陆既至将谒见有议用天子礼者澄曰今即如此后何以加岂他日劝进辞让之礼当遂废乎世宗践阼甫六日有旨议献王主祀及尊称澄大会文武群臣上议曰考汉成帝立定陶王为皇太子立楚孝王孙景为定陶王奉共王祀共王者皇太子本生父也时大司空师丹以为恩义备至今陛下入承大统宜如定陶王故事以益王第二子崇仁王厚炫继兴王后袭封兴王主祀事又考宋濮安懿王之子入继仁宗后是为英宗司马光谓濮王宜尊以高官大爵称王伯而不名范镇亦言陛下既考仁宗若复以濮王为考于义未当乃立濮王园庙以宗朴为濮国公奉濮王祀程颐之言曰为人后者谓所后为父母而谓所生为伯叔父母此生人之大伦也然所生之义至尊至大宜别立殊称曰皇伯叔父某国大王则正统既明而所生亦尊崇极矣今兴献王于孝宗为弟于陛下为本生父与濮安懿王事正相等陛下宜称孝宗为皇考改称兴献王为皇叔父兴献大王妃为皇叔母兴献王妃凡祭告兴献王及上笺于妃俱自称侄皇帝某则正统私亲恩礼兼尽可以为万世法议上帝愠曰父母可更易若是耶五月四日旨下再议澄复会廷臣上议曰礼为人后者为之子自天子至庶人一也兴献王子惟陛下一人既入继大统奉祀宗庙是以臣等前议欲令崇仁王厚炫主兴献王祀至于称号陛下宜称为皇叔父兴献大王自称侄皇帝名实以宋程颐之说为可据也本朝之制皇帝于宗藩尊行止称伯父叔父自称皇帝而不名今称兴献王为皇叔父大王又自称名尊崇之典已至臣等不敢复有所议因录程颐代彭思永议濮王礼疏进览帝不从其月二十四日命博考前代典礼再议以闻澄乃复会廷臣上议曰臣等会议者再请改称兴献王为叔父者明大统之尊无二也然加皇字于叔父之上则凡为陛下伯叔诸父皆莫能与之齐矣加大字于王之上则天下诸王皆莫得而□之矣兴献王称号既定则王妃称号亦随之天下王妃亦无以同其尊矣况陛下养以天下所以乐其心不违其志岂一家一国之养可同日语哉此孔子所谓事之以礼者其他推尊之说称亲之议似为非礼推尊之非莫详于魏明帝之诏称亲之非莫详于宋程颐之议至当之礼要不出于此并录上魏明帝诏书当是时帝既锐欲推崇所生而进士张璁复抗疏极言礼官之谬帝益心动持澄等疏久不下至八月朔再命集议澄等乃复上议曰先王制礼本乎人情武宗既无子嗣又鲜兄弟援立陛下于宪庙诸孙之中是武宗以陛下为同室之弟考孝宗母慈寿无可疑矣可复顾私亲哉疏入帝不怿复留中会给事中邢寰请议宪庙皇妃邵氏徽号澄上言王妃诞生献王实陛下所自出但既承大统则宜考孝宗而母慈寿太后矣孝宗于宪庙皇妃宜称皇太妃则在陛下宜称太皇太妃如此则彝伦既正恩义亦笃疏入报闻其月帝以母妃将至下礼官议其仪澄等请由崇文门入东安门帝不可乃议由正阳左门入大明东门帝又不可澄等执议如初帝乃自定其仪悉由中门入时尊崇礼犹未定张璁复进大礼或问帝益向之至九月末乃下澄等前疏复令博采舆论以闻澄等知势不可已谋于内阁加称兴王为帝妃为后而以皇太后懿旨行之乃上疏曰陛下孝心纯笃亲洒宸翰谕以至情天地百神实所共鉴但臣等一得之愚已尽于前议兹欲仰慰圣心使宜于今而不戾乎情合乎古而无悖乎义则有密勿股肱在非臣等有司所敢擅也帝迫于众议乃以十月二日谕廷臣以慈寿皇太后旨加兴王号曰兴献帝妃曰兴国太后皇妃邵氏亦尊为皇太后既诏告天下加恩百僚矣十二月十日复传谕加称皇帝内阁杨廷和等既封还御批帝犹不允于是澄等抗疏力争又偕九卿乔宇等合谏帝意未回澄犹执奏不已明年嘉靖改元正月清宁宫后三小宫灾澄复以为言会朝臣亦多谏者事迄获止澄端亮有学行论事侃侃不挠帝欲推崇所生尝遣中官谕意至长跪稽首澄骇愕急扶之起其人曰上意也上言人孰无父母奈何使我不获伸必祈公易议因出囊金澄澄奋然曰老臣悖耄不能隳典礼独有一去不与议已耳抗疏引疾至五六上帝辄慰留不允二年四月疾甚复力请乃许之舟至兴济而卒先是论定策功加澄太子太傅荫锦衣世指挥同知力辞不受帝雅敬惮澄虽数忤旨而恩礼不衰暨得疾遣医诊视药物之赐时至其卒也深悼惜之赠少傅谥文简　　汪俊
按明外史本传俊字抑之弋阳人父凤进士贵州右参政俊举弘治六年会试第一授庶吉士进编修正德中与修孝宗实录以不附刘瑾焦芳调南京工部员外郎瑾芳败召复原官累迁侍读学士擢礼部右侍郎嘉靖元年转吏部左侍郎时议兴献王尊号与尚书乔宇毛澄辈力争澄引疾去代者罗钦顺不至乃以俊为礼部尚书于时献王已加帝号矣主事桂萼复请称皇考章下廷议三年正月俊集廷臣七十有三人上议曰祖训兄终弟及指同产言今陛下为武宗亲弟自宜考孝宗明矣孰谓与为人后而灭武宗之统也仪礼传曰为人后者孰后后大宗也汉宣起民间犹嗣孝昭光武中兴犹考孝元魏明帝诏皇后无子择建支子以继大宗孰谓入继之主与为人后者异也宋范纯仁谓英宗亲受诏为子与入继不同盖言恩义尤笃尤当不顾私亲非以生前为子者乃为人后身后入继者不为人后也萼言孝宗既有武宗为之子安得复为立后臣等谓陛下自后武宗而上考孝宗非为孝宗立后也又言武宗全神器授陛下何忍不继其统臣等谓陛下既称武宗皇兄矣岂必改孝宗称伯乃为继其统乎又言礼官执者不过前宋濮议臣等愚昧实不出此盖程颐之议曰虽当专意于正统岂得尽绝于私恩故所继主于大义所生存乎至情至于名称统绪所系若其无别斯乱大伦殆为今日发也今欲推尊本生立庙大内不知出何典籍臣谨集诸章奏惟进士张璁主事霍韬给事中熊浃与萼议同其他八十余疏二百五十余人皆如臣等议议上留中而特旨召桂萼张璁席书于南京越旬有五日乃下谕曰朕奉承宗庙正统大义岂敢有违□本生至情亦当兼尽其再集议以闻俊不得已乃集群臣请加皇字以全徽称议上复留中十余日至三月朔乃诏礼官加称兴献帝为本生皇考恭穆献皇帝兴国太后为本生母章圣皇太后择日祭告郊庙颁诏天下而别谕建室奉先殿侧恭祀献皇俊等复争曰陛下入奉大宗不得祭小宗亦犹小宗之不得祭大宗也昔兴献帝奉藩安陆则不得祭宪宗今陛下入继大统亦不得祭兴献帝是皆以礼抑情者也然兴献帝不得迎养寿安皇太后于藩邸陛下得迎兴国太后于大内受天下之养而尊祀兴献帝以天子之礼乐则人子之情获自尽矣乃今圣孝无穷臣等敢不将顺但于正统无嫌乃为合礼献帝徽称上仍宜冠以兴字盖献帝初封兴国识者知为今日中兴之兆其名大而且美自于本生不失尊崇而于正统无所嫌贰帝曰立庙原无着议但欲奉先殿侧别建一室以伸追孝之情耳迎养藩邸祖宗朝无此例何容饰以为词其令陈俊具疏引罪乃严旨切责而趣立庙益急俊等乃上议曰立庙大内有干正统臣实愚昧不敢奉诏帝不纳而令集廷臣大议俊等复上议曰明旨必欲建室奉先殿侧岂非以奉慈之建先朝已有故事乎谨按奉慈别殿盖因孝宗皇帝为孝穆皇太后祔葬初毕神主无荐享之所而设也当时议者皆据周制特祀姜嫄而言至为本生父立庙大内则从古未闻惟汉哀帝为定陶恭王立庙京师师丹以为不可哀帝不听卒遗后世之讥陛下尊崇本生其礼已极若曰礼不得立庙而可以建室礼不得主祭而可以追孝则是陛下有可以为尧舜之资而臣等乃导以衰世之事罪将奚逃请于安陆特建献帝百世不迁之庙俟他日袭封兴王子孙世世献飨陛下岁时遣官持节奉祀亦足伸陛下无穷至情矣帝终以与汉哀诸君不同命遵前旨再议俊遂抗疏乞休再请益力帝怒责以肆慢允其去召席书未至令吴一鹏署事明伦大典成落俊职卒于家隆庆初赠少保谥文庄俊行谊修洁立朝光明端介学宗洛闽与王守仁交好而不同其说学者称石潭先生　　吴一鹏
按明外史本传一鹏字南夫长洲人弘治六年进士选庶吉士授编修户部尚书周经以谗去上疏乞留之正德初进侍讲充经筵讲官刘瑾出诸翰林为部曹一鹏得南京刑部员外郎迁礼部郎中瑾诛复为侍讲进侍讲学士历国子祭酒太常卿□在南京母丧除起故官世宗践阼召拜礼部右侍郎寻转左数与尚书毛澄汪俊力争大礼俊去国一鹏署部事而帝趣建献帝庙甚亟一鹏集廷臣上议曰前世入继之君间有为本生立庙园陵及京师者□岁时遣官致祀寻亦奏罢然犹见非当时取讥后代若立庙大内而亲享之从古以来未有也臣等宁得罪陛下不欲陛下失礼于天下后世今张璁桂萼之言曰继统公立后私又曰统为重嗣为轻窃惟正统所传之谓宗故立宗所以继统立嗣所以承宗宗之与统初无轻重况当我朝传子之世而欲仿尧舜传贤之例拟非其伦又谓孝不在皇不皇惟在考不考遂欲改称孝宗为皇伯考臣等历稽前古未有神主称皇伯考者惟天子称诸王曰伯叔父则有之非可加于宗庙也前此称本生皇考实裁自圣心乃谓臣等留一皇字以觇陛下又谓百皇字不足当父子之名何肆言无忌至此乞速罢建室之议立庙安陆下璁萼等法司按治帝报曰朕起亲藩奉宗祀岂敢违越但本生皇考寝园远在安陆于卿等安乎命下再四尔□欺朕冲岁党同执违败父子之情伤君臣之义往且勿问其奉先殿西室亟修葺尽朕岁时追远之情时嘉靖三年四月也顷之极陈四方灾异言自去年六月迄今二月其间天鸣者三地震者三十八秋冬雷电雨雹十八暴风白气地裂山崩产妖各一民饥相食二非常之变倍于往时愿陛下率先群工救疾苦罢营缮信大臣纳忠言用回天意帝优诏报之逾月手□名奉先殿西室为观德殿遂命一鹏偕中官赖义京山侯崔元迎献帝神主于安陆一鹏等复上言历考前史□无自寝园迎主入大内者此天下后世观瞻所系非细故也且安陆为恭穆启封之疆神灵所恋又陛下龙兴之地王气所锺故我太祖重中都太宗重留都皆以王业所基永修世祀伏乞陛下俯纳群言改题神主奉安故宫为百世不迁之庙其观德殿中别设神位香几以慰孝思则本生之情既隆正统之义亦尽奏入不纳一鹏乃行虑使者为道途患疏请禁约帝善其言而戒饬之比还朝则廷臣已伏阙哭争朝事大变而给事中陈洸诪张尤甚一鹏抗疏曰大礼之议断自圣心正统本生昭然不紊而洸妄谓陛下诞生于孝宗没后三年嗣位于武宗没后二月无从授受其说尤为不经谨按春秋以受命为正始故鲁隐公上无所承内无所受则不书即位今陛下承武宗之遗诏奉昭圣之懿旨正合春秋之义而洸谓孰从授受是以陛下为不得正始也洸本小人不痛加惩艾无以杜效尤之渐不听其年九月以本官入内阁专典诰□兼掌詹事府事武宗实录成进尚书领职如故寻以省墓归还朝仍典诰□未几出理部事典内阁诰□者皆需次柄政而张璁桂萼新用事素衔一鹏异己乃用为南京吏部尚书加太子少保居二年南京官劾诸大臣王琼等不职一鹏与焉遂乞致仕给廪如故事卒赠太子太保谥文端子子孝湖广参政　　霍韬
按明外史本传韬字渭先南海人举正德九年会试第一谒归成婚读书西樵山经史淹洽世宗践阼除职方主事杨廷和方柄政韬上言阁臣职参机务今止票拟而裁决归近习辅臣失参赞之权近习起干政之渐自今章奏请召大臣面决施行讲官台谏班列左右众议而公驳之宰相得取善之名内臣免招权之谤因言锦衣不当典刑狱东厂不当预朝议抚按兵备官不当以军功授秩荫兴府护卫军不当尽取入京概授官职御史谢源伍希儒赴难有功不当罢黜平逆藩功自安庆南昌外不当滥叙帝嘉纳之及大礼议起礼部尚书毛澄力持考孝宗韬测知帝意私为大礼议驳之澄贻书相质难韬三上书极辨其非已知澄意不可回其年十月上疏曰按廷议谓陛下宜以孝宗为父兴献王为叔别择崇仁王子为献王后考之古礼则不合质之圣贤之道则不通揆之今日之事体则不顺考仪礼丧服章云斩衰为所后者又云为人后者为其父母报是于所后者盖无称为父母之说而于本生父母又无改称伯叔父母之云也汉儒不明其义谬为邪说曰为人后者为之子果如其言则汉宣帝当为昭帝后矣然昭帝从祖也宣帝从孙也孙将谓祖为父可乎唐宣宗当为武宗后矣然武宗侄也宣宗叔也叔反谓侄为父可乎吴诸樊兄弟四人以国相授受盖迭相为后矣是兄弟自具高曾祖考也而可乎故曰考之古礼则不合也天下者天下之天下非一人所得私也宋人之告其君曰仁宗于宗室中特简圣明授以大业陛下所以负扆端冕富有四海子孙万世相承皆先帝之德盖谓仁宗以天下授英宗宜舍本生父母而以仁宗为父母也臣以圣贤之道观之孟子言舜为天子瞽瞍杀人皋陶执之舜则窃负而逃是父母重而天下轻也若宋儒之说则天下重而父母轻矣故曰求之圣贤之道则不通也武宗嗣孝宗历十有六年孝宗非无嗣也今强欲陛下重为孝宗之嗣何为者哉夫陛下为孝宗子矣谁为武宗子乎孝宗有两嗣子矣武宗独无嗣子可乎臣子于君父一也既不忍孝宗之无嗣独忍武宗之无嗣乎若曰武宗以兄固得享弟之祀则孝宗以伯独不得享侄之祀乎既可越武宗直继孝宗矣独不可并越孝宗直继宪宗乎武宗无嗣无可如何矣孝宗有嗣复强继其嗣而绝兴献之嗣是于孝宗无所益而于兴献不大有损乎故曰揆之今日之事体则不顺也然臣下之为此议也其故有三曰前代故事之拘也曰不忘孝宗之德也曰避迎合之嫌也今陛下既考孝宗矣尊兴献王以帝号矣则将如斯而已乎臣窃谓帝王之相继也继其统而已矣固不屑屑于父子之称也惟继其统则不惟孝宗之统不绝即武宗之统亦不绝矣然则如之何而可乎惟陛下于兴献王得正父子之称以不绝天性之恩于国母之迎得正天子之母之礼复于昭圣太后武宗皇后处之有其道事之尽其诚则于尊尊亲亲两不悖矣帝得疏喜甚迫群议不遽行而朝士咸指目韬为邪说韬意不自得寻谢病归嘉靖三年帝议尊崇所生益急两诏召韬韬辞疾不赴驰疏言今日大礼之议两端而已曰崇正统之大议也曰正天伦之大经也徒尊正统其弊至于利天下而弃父母徒重天伦其弊至于小加大而卑逾尊故臣谓陛下宜称孝宗曰皇伯考献帝曰皇考此天伦之当辨者也尊崇之议则姑在所缓此大统之当崇者也乃廷议欲陛下上考孝宗又兼考献帝此汉人两统之失也本原既差则愈议愈失臣之愚虑则愿陛下预防未然之失毋重将来之悔而已始陛下尊昭圣皇太后为母虽于礼未合然宫闱之内亦既相安今一旦改称大非人情所堪愿陛下以臣等建议之情上启皇太后必中心豫悦无疑贰之隙万一未喻亦得归罪臣等加赐诛斥然后委曲申请务得其欢心陛下朝夕所以承迎其意慰释其忧者亦无所不用其极庶名分正而嫌隙消天下万世无所非议此臣愚虑者一也昭圣之嫡嗣武宗一人而已武宗无嗣庄肃皇后之属望已矣臣谓陛下之事昭圣礼秩虽极尊崇然其势日轻陛下之事圣母尊称虽或未至然其势日重故今日廷臣惓惓以尊大统母昭圣为请者盖预防陛下将来之失而追报孝宗之职分也臣尝伏读明诏正统大义不敢有违知陛下尊昭圣敬庄肃此心可上质天地下信士庶矣但恐左右之人不达圣意妄生疑间或以弥文小节遂构两宫之隙此不可不早虑而预防之也愿陛下以臣等建议之情上启圣母曰昭圣皇太后实大统嫡宗至尊无对伏愿圣母时自谦抑示尊敬至意庄肃皇后母仪天下十六年圣母接见之仪不可轻忽凡正旦贺寿圣母每致谦让不敢受纳之意俾宫闱大权一归昭圣而圣母若无与焉则天下万世称诵懿德与天无极万一圣母意犹未喻亦得归罪臣等加赐诛斥然后委曲申请务得允从庶宗统正而嫌隙消天下万世无所非议此臣愚虑者二也帝深嘉其忠义趣令趋朝明年擢少詹事兼侍讲学士韬固辞且请令六部长贰翰林给事御史俱外转而他官有文学及举贡入仕皆得擢翰林帝不允辞趣令赴职下其奏于所司悉格不用六年还朝命直经筵日讲韬自以南音力辞日讲请撰古今政要及诗书直讲以进帝褒许之其年九月迁詹事兼翰林学士韬复固辞言自杨荣杨士奇杨溥以及李东阳杨廷和颛权植党笼翰林为属官中书为门吏故翰林迁擢不由吏部而中书至有进秩尚书者臣尝建议谓翰林去留尽属吏部庶不阴倚内阁为腹心内阁亦不阴结翰林为羽翼且欲京官补外以均劳逸议未即行躬自蹈之而又躐居学士徐缙上何愧如之帝优诏不允明年四月进礼部右侍郎韬力辞且举康海王九思李梦阳魏校颜木王廷陈何瑭自代帝不允再辞乃允之六月大礼成超拜礼部尚书掌詹事府事韬因言翰林院修书迁官日讲荫子及巡抚子弟荫武职之非而以为己不能力挽不可随众趋且称给事中陈洸冤荐监生陈云章才可用帝优诏褒答不允辞韬复奏曰今异议者谓陛下特欲尊崇皇考遂以官爵饵其臣臣等二三臣苟图官爵遂阿顺陛下之意臣尝自慨若得礼定决不受官俾天下万世知议礼者非利官也苟疑议礼者为利官则所议虽是彼犹以为非何以塞天下口因固辞不拜帝犹不允三辞乃允之韬先后荐王守仁王琼诸人帝皆纳用尝因灾异陈时弊十余事多议行之张璁桂萼之罢政也韬谓言官陆粲等受杨一清指使两疏力攻一清夺其职而璁萼召还帝从夏言议将分祀天地建二郊韬极言其非因诋言变乱成法帝不悦责韬罔上自恣言亦疏辨力诋韬韬素护前自遂见帝怒不敢辨乃遗言书痛诋之复录其书送法司言怒疏陈其状且言韬凭高肆虐怙宠作威身居詹事府而阴握内阁吏部之权内外文武咸畏其威臣知有朝廷不知有权臣为韬辈侧目久矣因劾韬无君七罪并以其书进呈帝大怒责韬谤讪君上丑正怀邪遂下都察院狱韬从狱中上书祈哀璁亦再申救帝皆不纳南京御史邓文宪言郊祀亲蚕之议夏言未必是霍韬未必非宜察韬心容其□且天地分祀是置父母异处郊外亲蚕是废内外防闲帝怒谪之边方韬系狱逾月帝终念其议礼功令输赎还职韬寻以母丧归广东佥事龚大稔讦韬及方献夫居乡不法事大稔反被逮削籍十二年起历吏部左右侍郎时部事多主于尚书两侍郎率不预韬争于尚书汪鋐侍郎始获参部事韬素刚愎屡与鋐争鋐等亦严惮之既而鋐罢帝久不置尚书以韬掌部事阁臣李时传旨用鸿胪卿王道中为顺天府丞韬言辅臣承天语无可疑然臣等犹当奏请用杜矫伪因守故事列道中及应天府丞郭登庸二人名上帝嘉其守法乃用登庸而改道中大理少卿久之出韬为南京礼部尚书顺天府尹刘淑相坐所亲赃私被鞫于东厂疑礼部尚书夏言姻通判费完陷之讦言请属事帝怒下淑相诏狱淑相与韬善言亦疑韬主之讦韬扈跸谒陵远游银山寺大不敬韬自诉因论言请谥故少师费宏为文宪不叙宏累被劾状按律增减紧关情节者斩且宪乃纯皇帝庙号人臣安得用会南京给事中曾钧骑马不避尚书刘龙潘珍轿龙与钧讦奏韬劾钧且请禁小臣乘轿给事中李充浊曹迈等交章言近侍之臣不当引避杂举公会宴次得与尚书同列以证语颇侵韬韬疑言主充浊奏讦充浊为奸党复摭言他事言益忿奏韬大罪十余事且言彭时宋濂皆于正德间谥文宪不避庙号韬陋不知故事帝方不直韬淑相复从狱中摭言他事帝益怒考讯之辞服韬主使乃斥淑相为民降韬俸一级言被韬劾时不敢议乘轿事都御史王廷相乃会礼部侍郎黄宗明张璧请禁饬小臣如韬奏而南京诸给事御史自如韬以为言帝复申饬众情滋不悦曹迈及同官尹相等遂与韬忿争相劾韬迁南部怨望与乡人群饮郊坛擅取海子鱼饮啖松下侍郎袁宗儒期丧不当进表逼使行韬上疏自理廷议期丧不必避而韬不宜取鱼帝为停韬俸四月相等亦停二月韬既与言交恶及言柄用韬每欲因事陷之上言阁臣票拟外人不知遂谓朝廷大政悉出其手顷吏部选刘文光等为给事中寻忽报罢人皆曰阁臣抑之给事中李鹤鸣考察谪官寻复故人皆曰贿得宜谕吏部毋受当事颐指使天下知威福出朝廷而大臣有李林甫秦桧者不得播弄于左右其意为言发也于是鹤鸣上疏自白并摭韬居乡不法诸事帝两置之无何韬劾南京御史龚湜郭本湜等自辨亦劾韬帝□置不问十八年补宫僚命韬以太子少保礼部尚书协掌詹事府事疏辞加秩言臣非不知清秩可荣但念民生不宁灾变屡见由贪虐有司召致而大臣阴党护也大臣受禄不让晋秩不辞或有狐鼠钻结阴固宠权呼叱去来若奴婢乞丐彼岂无良心谓职不崇则权不大无以笼四方赇赂夫大臣纳有司馈遗有司脧小民脂膏怨气召灾实有所自臣若不辞何以遏贪风表百职其意亦为言发既屡击言不胜最后见郭勋与言有隙乃阴比勋与共齮龁言时中外讹言帝复南幸人情恟惧韬因显颂勋言六飞南狩时臣下多纳贿不法文官惟袁宗儒武官惟郭勋不受馈今讹言复播宜有以禁戢之帝既下诏安群情乃诘韬曰朕昨南巡卿不在行受贿事得自何人据实以奏韬对请问诸郭勋帝责其支词务令指实韬窘乃言扈从诸臣无不受馈遗折取夫隶直者第问之夏言令自述至各官取贿实迹勋具悉始末当不欺如必欲臣言请假臣风宪职循途按之当备列以奏章下所司韬惧不当帝旨寻赴京列所遇进鲜船内臣贪横状帝亦不问韬初累辞官示恬退乃自请宪职欲藉以快恩怨帝亦不甚直之明年十月卒于官年五十有四赠太子太保谥文敏韬学博才高量褊隘所至与人竞帝颇心厌之故不大用先后多所建白亦颇涉国家大计且尝荐大礼大狱得罪诸臣及废籍李梦阳康海等在南都禁丧家宴饮绝妇女入寺观罪娼户市良人女毁淫词建社学散僧尼表忠节既去士民思之始与璁萼结既而比郭勋举进士出毛澄门下素执弟子礼议礼不合遂不复称为座主及总裁己丑会试亦遂不以唐顺之等为门生其议礼时诋司马光后议薛瑄从祀至追论光不可祀孔庙其不顾公论如此子与瑕举进士授慈溪知县鄢懋卿巡盐行部与□不礼为所劾罢起知县终广西佥事　　黄宗明
按明外史本传宗明字诚甫鄞人正德九年进士除南京兵部主事进员外郎尝从王守仁论学宁王宸濠反上江防三策武宗南征抗疏谏寻请告归嘉靖二年起南京刑部郎中张璁桂萼争大礼自南京召入都未上三年四月璁萼黄绾及宗明联疏奏曰今日尊崇之议以陛下与为人后者礼官附和之私也以陛下为入继大统者臣等考经之论也人之言曰两议相持有大小众寡不敌之势臣等则曰惟理而已天子至尊谁与为敌者大哉舜之为君视天下悦而归己犹草芥也惟不顺于父母如穷人无所归今言者徇私植党夺天子之父母而不顾在陛下可一日安其位而不之图乎比圣谕令廷臣集议终日相视莫敢先发者势有所压理有所屈故也臣等大惧欺蔽因循终不能赞成大孝陛下何不亲御朝堂进百官而询之曰朕以宪宗皇帝之孙孝宗皇帝之侄兴献帝之子遵太祖兄终弟及之文奉武宗伦序当立之诏入承大统非与为人后者等前者未及详稽遽诏天下尊孝宗皇帝为皇考昭圣太后为圣母而兴献帝后别加本生之称朕深用悔艾今当明父子大伦继统大义改称孝宗为皇伯考昭圣为皇伯母而去本生之称为皇考恭穆献皇帝圣母章圣皇太后此万世通礼尔文武廷臣尚念父子之亲君臣之义与朕共明大伦于天下如此在朝百工有不感泣而奉诏者乎更以此告于天下万姓其有不感泣而奉诏者乎此即周礼询群臣询万民之意也奏入帝大悦卒如其言宗明亦遂蒙帝眷明年出为吉安知府迁福建盐运使六年召修明伦大典以母忧归服阕征拜光禄卿十一年擢兵部右侍郎其冬编修杨名以劾汪鋐下诏狱词连同官程文德亦坐系诏书责主谋者益急宗明抗疏救且曰连坐非善政今以一人妄言必究主使廷臣孰不惧况名搒掠已极当严冬或困毙将为仁明累帝大怒谓宗明即其主使并下诏狱谪福建右参政帝终念宗明议礼功明年召拜礼部右侍郎辽东兵变捶辱巡抚吕经而帝务姑息纳镇守中官王纯等言将逮经宗明言前者辽阳之变生于有激今重赋苛徭悉已厘正广宁复变又谁激之法不宜复赦请令新抚臣韩邦奇勒兵压境扬声讨罪取其首恶用振国威不得专事姑息帝不从经卒被逮宗明寻转左侍郎卒于官初议礼诸臣恃帝恩眷驱驾气势恣行胸臆宗明虽由是骤显持论颇平于诸人中独无畏恶之者　　孙升
按明外史本传升字志高都御史燧季子也嘉靖十四年进士及第授编修进中允迁国子祭酒其教先器识抑浮竞为格二十二条以励诸生遇拨历不以权贵请属有所左右三十年擢礼部右侍郎时徐阶为尚书与升相得事多咨而后行寻迁左帝建元佑宫于承天命升奉安先帝后有司盛厨传以待升悉麾去襄邓间方役民治河而不给廪升悯之赋诗遗有司役者乃得食还改吏部母忧归哀毁若丧父再历吏礼二部侍郎时严嵩枋国升其门生也独无所附丽会南礼部缺尚书当用翰林资深者众皆不欲行升独请往以远之卒赠太子少保谥文恪升自少嗜学淹洽群书修身慎行择地而蹈尝念父死宁庶人之难终身不书宁亦不为人作寿父文善事母兄居官佩服雅素口不言人过一时称笃行者莫先焉四子鑨铤錝□仕皆通显鑨□自有传铤举进士历国子祭酒迁南京礼部右侍郎未上卒錝举进士由御史至太仆卿　　欧阳德
按明外史本传德字崇一泰和人甫冠举乡试即之□州从王守仁受学早夜研穷至忘寝食守仁大器之自是不应会试者再至嘉靖二年赴试策问阴诋守仁德与魏良弼等直发师训无所阿竟亦举进士除知六安州虑初政倥□未遑学问守仁曰吾学岂在间暇时耶德惝然既罢诸烦苛定经费省讼狱汰冗役兴水利赈恤饥民建龙津书院聚生徒论学人心翕然入为刑部员外六年诏简朝士有学行者为翰林乃改德编修明年迁南京国子司业作讲亭进诸生与四方学者论道其中德行履素高其诲人复诚意恳笃士以是日亲寻改南京尚宝卿召为太仆少卿以便养复改南京鸿胪卿父忧服阕留养其母与邹守益聂豹罗洪先日以讲学为事门人益进以荐起故官累迁吏部左侍郎兼学士掌詹事府事母忧归三十一年服未阕即用为礼部尚书命丧毕之官其冬入朝又命值无逸殿时储位久虚帝惑陶仲文二龙不相见之说益讳言建储德上疏恳请会有诏二王出邸就婚德以裕王储贰不当出外疏言曩太祖以父婚子诸王皆处禁中宣宗孝宗以兄婚弟始出外府今事与太祖同请从初制帝不许德又言会典醮词主器则曰承宗分藩则曰承家今裕王当何从帝不悦曰既云王礼自有典制如若言何不竟行册立耶德即具册立仪上帝滋不悦然终谅其诚婚亦竟不同日巳裕王母康妃杜氏薨议丧礼德请用成化朝纪淑妃故事中外称其达礼而竟不从秦王为其中尉女请封德曰祖训郡王孙六叶以下世授奉国中尉而女之封号则止于曾元盖子女自有差等也今分封日繁常俸不能给岂得于祖训外溢加恩礼请断自五世以下授宗女宗婿之号给冠服婚资听其自便崇阳王有罪赐死制不得袭又郡王绝嗣者与亲王异城则袭否则使将军中尉一人以其官奉祀而崇阳子援他郡王例乞袭封德曰事当慎始此制一破诸府之乞封者且踵至何以止之请禁诸藩毋妄陈乞宗室以罪降庶人者例计口给食虽名庶人其所入乃更多于中尉故恒轻犯法德为裁定其数减中尉三之一弋阳建安乐安诸王争摄宁府事令宗人告讦不已德曰宁国已除更何事当摄耶奏止之帝悉报可德遇事必侃侃持正或当利害众相顾色战德独意气自如处之悉当或问德何故能然德曰吾惟求诸心耳心知为是虽害不顾心知其非虽利不为此吾所受于师而自致其良知者也闻者叹服当是时德与徐阶聂豹程文德并以宿学都显位于是集四方名士于灵济宫与论良知之学赴者五千人都城讲学之会于斯为盛德器宇温粹其为学务真知实践不尚空虚引掖后进如恐不及与之接者莫不自化虽以严嵩之奸无所容其忮晚年见知于帝将柄用之而德遽卒朝野莫不哀悼赠太子少保谥文庄　　瞿景淳
按明外史本传景淳字师道常熟人八岁能属文久困诸生间教授里中自给嘉靖二十三年举会试第一殿试第二授编修郑王厚烷以言事废徙凤阳景淳奉□封其子载堉为世子摄国事世子内惧赆重币景淳却之时恭顺侯吴继爵为正使已受币惭景淳亦谢不纳既而语景淳曰上遣使密诇状微公吾几中法满九载迁侍读请急归江南久苦倭总督胡宗宪师未捷景淳还京谒大学士严嵩嵩语之曰倭旦夕且平胡总督才足办南中人短之何也景淳正色曰相公遥度之耳景淳自南来目睹倭患胡君坐拥十万师南中人不得一安枕卧相公不欲闻谁为言者嵩愕然谢之历侍读学士掌院事改太常卿领南京祭酒事就迁吏部右侍郎隆庆元年召为礼部左侍郎用总校永乐大典劳兼翰林学士支二品俸侍经筵修嘉靖实录疾作累疏乞骸骨归逾年卒赠礼部尚书谥文懿为编修时典制诰锦衣陆炳先后四妻欲封最后者景淳撰词不可介严嵩为请亦不应橐金以投卒笑谢之子汝稷汝说　　尹台
按明外史本传台字崇基永新人嘉靖十四年进士改庶吉士授编修以终养归母丧哀毁既襄事犹啜粥还朝守故官二十九年同考会试发策有重臣权臣语世宗阅之感动亟取臣鉴录贤奸传二书备省览严嵩疑其言刺己然以同乡故仍善遇之久次当迁司业以让赵贞吉寻进中允典试南畿复因发策剌边将帝摘以示嵩时嵩方与台议婚为婉解于帝已而台竟不许婚再迁南祭酒将行嵩举酒属台曰何以教我台曰杨继盛言诚狂愿勿贻主上杀谏臣名俄改北监帝谕嵩择词臣二人直西苑嵩称吏部侍郎茅瓒及台遂进台少詹兼侍读学士掌院事召见帝目属之寻奉御札命代祀先圣嵩使子世蕃贺曰上有意用公吏礼二部惟所择台曰侍郎何官可以传奉进乎嵩恚而止寻以撰青词弗称旨世蕃因腾蜚语谓台尝私谒御史曹光帝遂传谕责数台罢其入直及当迁詹事为鄢懋卿所亲得之懋卿故传嵩语慰台台曰都御史乃为相府传语耶台既积失权要指遂出为南吏部右侍郎嵩败就进礼部尚书故事教坊司伎乐供奉礼部及台省台病其慢罢之旋为御史王同道所劾削籍归穆宗即位起故官先是帝生长子于潜邸生母康妃服制未除世宗不怿语嵩曰礼官得无言乎嵩以谘台台曰孝慈录中以禁服中生子为过可举以对也嵩告如其言世宗意乃释至是帝数询及台或讽台白前事台曰向为国体虑岂计今日哉居亡何致仕归台向意理学先后与罗钦顺邹守益罗洪先唐顺之唐枢之质无所偏主邹元标尝称其学不傍门户能密自体验云　礼部部名臣列传四
　　明三
　　陆树声
按明外史本传树声字与吉松江华亭人初冒林姓及贵乃复家世业农少力田暇即读书请于父从师学遂举嘉靖二十年会试第一选庶吉士授编修三十一年请急归遭父丧久之起南京司业未几复请告去起左谕德掌南京翰林院寻召还春坊不赴久之起太常卿掌南京祭酒事严敕学规着条教十二以励诸生召为吏部右侍郎引疾不拜隆庆中再起故官不就神宗嗣位即家拜礼部尚书力辞不得乃赴阙初树声屡辞朝命中外高其风节遇要职必首举树声唯恐其不至张居正当国以得树声为重用后进礼先谒之树声相对穆然意若不甚接者居正失望去一日以公事诣政府见席稍偏熟视不就坐居正趣为正席其介介如此北部要增岁币兵部将许之树声力争岁终陈四方灾异请帝循旧章省奏牍慎赏赉防壅蔽纳谠言崇俭德揽魁柄别忠邪诏皆嘉纳万历改元中官不乐树声屡宣诣会极门受旨且频趣之比趋至则曹司常事耳树声知其意连疏乞休居正语其弟树德曰朝廷行相平泉矣平泉者树声别号也树声闻之曰一史官去国二十年岂复希揆席邪且虚拘何益其冬请愈力乃命乘传归辞朝陈时政十事凡勤学修身政令士风邦本财用宗藩边防漕河郊庙皆恳恳言之中言用内侍以给扫除而倒持旁落之渐不可不防优外戚以示眷异而非分无厌之求不可不节语多切时弊旨报闻而已居正就邸舍与别问谁可代者举万士和林比出国门士大夫倾城追送皆谢不见树声端介恬雅翛然物表难进易退通籍六十余年居官未及一纪与徐阶同里高拱则同年生两人相继柄国皆辞疾不出为居正所推卒不附也已给廪隶如制加太子少保再遣存问弟树德自有传子彦章万历十七年进士树声诫毋就馆选随以行人终养诏给月俸异数也树声年九十七卒赠太子太保谥文定彦章有节概官至南京刑部侍郎　　余继登
按明外史本传继登字世用交河人举万历五年进士改庶吉士授检讨与修会典成进修撰直讲经筵寻进右中允充日讲官时讲筵久辍侍臣无所纳忠继登与同官冯琦共进通鉴讲义傅以时政缺失历少詹事兼侍读学士充正史副总裁已擢詹事掌翰林院两宫灾偕诸讲官引洪范五行传切谏不报进礼部右侍郎二十六年以左侍郎摄部事陕西山西地震南都雷火西宁钟自鸣绍兴地涌血继登于岁终类奏因请罢一切诛求开采之害民者时不能用雷击太庙树复请帝躬郊祀庙享册立元子停矿税撤中使帝优诏报闻而已旋擢本部尚书时将讨播州杨应龙继登请罢四川矿税以佐兵食复上言顷者星躔失度水旱为沴太白昼见天不和也凿山开矿裂地求砂致狄道山崩地震地不和也闾阎穷困更加诛求帑藏空虚复责珠宝奸民蚁聚中使张中外壅隔上下不交人不和也戾气凝而不散怨毒结而成形陵谷变迁高卑易位是为阴乘阳邪干正下叛上之象臣子不能感动君父言愈数愈厌故天以非常之变警悟陛下尚可恬然不为意乎帝不省继登自署部事请元子册立冠婚疏累上以不得请郁郁成疾每言及辄流涕曰大礼不举吾礼官死不瞑目病满三月连章乞休不许请停俸亦不许竟卒于官赠太子少保谥文恪继登朴直慎密寡言笑当大事言议侃侃居家廉约学士曾朝节尝过其里蓬蒿满径及病革视之拥粗布衾羊毳覆足而已幼子应诸生试夫人请为一言终不可　　冯琦
按明外史本传琦字用韫临胊人幼□敏绝人年十九举万历五年进士改庶吉士授编修预修会典成进侍讲充日讲官历庶子三王□封议起移书王锡爵力争之进少詹事掌翰林院事迁礼部右侍郎改吏部□政勤敏力抑营竞尚书李戴倚重之二十七年九月太白太阴同见于午又狄道山崩平地涌大小山五琦草疏偕尚书戴上言近见太阴经天太白昼见已为极异至山陷成谷地涌成山则自开辟以来惟唐垂拱中有之而今再见也臣等备九列同国安危安有灾变若此而不以告君父者窃惟上天无私惟民是听欲承天意当顺民心比来天下赋额视二十年以前十增其四而民户殷足者则十减其五东征西讨萧然苦兵自矿税使出而民间之苦更甚加以水旱蝗灾流离载道畿辅近地盗贼公行此非细故也诸中使衔命而出所随奸徒动以千百陛下欲通商而彼专困商陛下欲爱民而彼独害民盖近日神奸有二其一工伺上意具有成奏假武弁上之其一务剥小民画有成谋假中官行之运机如鬼蜮取财尽锱铢远近同嗟贫富交困贫者家无储蓄惟恃经营但夺其数钱之利已绝其一日之生至于富民更蒙毒害或陷以漏税窃矿或诬之贩盐盗木布成诡计声势赫然及其得财寂而无事小民累足屏息无地得容利归群奸怨萃朝宁夫以刺骨之穷抱伤心之痛一呼则易动一动则难安今日犹承平民已汹汹脱有风尘之警天下谁可保信者夫哱拜诛关白死此皆募民丁以为兵用民财以为饷若一方穷民倡乱而四面应之于何征兵于何取饷哉陛下试遣忠实亲信之人采访都城内外闾巷歌谣令一一闻奏则民之怨苦居然可睹天心仁爱明示咎征诚欲陛下翻然改悟坐弭祸乱乃礼部修省之章未蒙批答而奸民搜括之奏又见允行如纳何其贤妄说令□解天下无碍官银夫四方钱谷皆有定额无碍云者意盖指经费羡余近者征调频仍正额犹逋何从得羡此令一下趣督严急必将分公帑以充献经费罔措还派民间此事之必不可者也又如仇世亨奏徐鼐掘坟一事以理而论乌有一墓藏黄金巨万者借使有之亦当下抚按核勘先正其盗墓之罪而后没墓中之藏未有罪状未明而先没入赀财者也片纸朝入严命夕传纵抱深冤谁敢辨理不但破此诸族又将延祸多人但有株连立见败灭辇毂之下尚须三覆万里之外止据单词遂令狡猾之流操生杀之柄此风一倡孰不效尤已同告缗之令又开告密之端臣等方欲陈诉而奸人之奏又得旨矣五日之内搜取天下公私金银已二百万奸内生奸例外创例臣等前犹望其日减今更患其日增不至民困财殚激大乱不止伏望陛下穆然远览亟与廷臣共图修弭无令海内赤子结怨熙朝千秋青史贻讥圣德不报寻转左侍郎拜礼部尚书帝将册立东宫诏下期迫中官掌司设监者以供费不给为词琦曰今日礼为重不可与争其弟户部主事瑗适辇饷银四万出都琦立追还给费事乃克济三十年帝有疾谕停矿税既而悔之琦与同列合疏争且请躬郊庙祭享御殿受朝不纳湖广税监陈奉以虐民撤还会陕西黄河竭琦言辽东高淮山东陈增广东李凤陕西梁永云南杨荣肆虐不减于奉□乞征还皆不报南京守备中官邢隆请别给关防征税琦不可乃以御前牙关防给之时士大夫多崇释氏教士子作文每窃其绪言鄙弃传注前尚书余继登奏请约禁然习尚如故琦乃复极陈其弊帝为下诏戒厉琦明习典故学有根柢数陈谠论中外想望丰采帝亦深眷倚内阁缺人帝已简用朱国祚及琦而沈一贯密揭言二人年未及艾盍少需之先用老成者乃改命沈鲤朱赓琦素善病至是笃十六疏乞休不允卒于官年仅四十六遗疏请厉明作发章奏补缺官推诚接下收拾人心语极恳挚帝哀悼赠太子少保天启初谥文敏　　万士和
按明外史本传士和字思节宜兴人父吉桐庐训导有学术士和举嘉靖二十年进士改庶吉士授礼部主事父丧除乞便养母改南京兵部累迁江西佥事岁裁上供磁器千计贵州提学副使进湖广参政抚纳叛苗二十八寨以功赉银币三殿工兴采木使者旁午士和经画备至民赖以安迁江西按察使之官逾期劾免起故官山东再迁广东左布政使司政故专制于左士和曰朝廷设二使如左右手非有轩轾乃约右使分日治事召拜应天府尹道迁右副都御史督南京粮储奏行便民六事隆庆初进户部右侍郎总督仓场寻改礼部进左侍郎引疾归神宗立起南京礼部侍郎署国子监事万历元年礼部尚书陆树声去位张居正用树声言召士和代之条上崇俭数事又以灾祲屡见奏乞杜幸门容□直汰冗员抑干请多犯时忌俺答及所部贡马边臣请加官赏士和言赏赉有成额毋徇边臣额外请从之方士倚冯保求官居正主之士和持不可成国公朱希忠殁居正许赠王士和力争给事中余懋学言事得罪士和言直臣不当斥于是积忤居正给事中朱南雍承风劾之遂谢病去居正殁起南京礼部尚书再疏引年不赴卒年七十一赠太子少保谥文恭　　徐学谟
按明外史本传学谟字叔明嘉定人初名学诗举嘉靖二十九年进士授兵部主事时刑部郎中徐学诗坐论严嵩获罪学谟以同姓名虑及祸遂改名董筑都城外七堡以事罪仇鸾从吏鸾嗛之工竣抑不叙明年改吏部管内阁制□母忧去补礼部历郎中时世宗斋居西宫礼官祗供祀事多以不称旨蒙谴独学谟作奏典雅捷给尚书吴山深倚之会吏部侍郎冯天驭以疾失陪祀学谟欲奏闻而尚书吴鹏复与山有隙遂出学谟为荆州知府岁大水学谟乘城七昼夜遣吏卒操舟拯救增筑溃堤自枝江至监利凡七百余里兴山高鸡寨界连三府贼凭险出没学谟言于巡按御史唐继禄发旁县兵击破之复以计禽其魁贼悉平景恭王之国德安恃帝宠请膏腴地益封下抚按勘给于是旁郡沙洲河渚及民间涂荡皆规夺之荆州城北有镇曰沙市当巴蜀空道商民毕辏初不在所奏中王府人利之窜入籍内遣中官来征地租入情骇惧少年劲悍者至欲揭竿为难学谟亟下令禁之俄使者至左右露刃环立学谟亦盛驺从往见竟坐语不及沙市学谟度不可仓卒争有巡检与使者同里俾言太守强直沙市必不可夺使者少沮明日学谟置酒仲宣楼从容言沙市固王土天子不即赐王而令有司勘给则有司事也祖制亲藩不许侵民业即有请亦闲田遗之未有籍民居以肥王国者夫荆州独倚沙市无沙市是无荆州矣因微及窜奏事使者不能夺乃许输租五百金间道走白巡抚方廉时景府人讹言帝寝疾行且召王廉颇尤学谟已诇知其诈乃大惭仍判与租二千金学谟还荆老稚欢呼称沙市为徐市后王背约复遣人征户籍学谟不从且报书曰德安非天府安用民数王大怒奏学谟抗藐有旨下抚按逮问学谟赴武昌对簿民遮道恸哭罢市者数日御史唐继禄力白其诬乃诏改调隆庆元年起知南阳明年进湖广副使侍郎洪朝选即讯辽王宪学谟独明王不反与同事施笃臣议不合御史雷稽古以风闻劾罢之巡抚汪道昆等言所劾非实乃得白万历四年由湖广左布政使迁右副都御史抚治郧阳学谟仕楚久大学士张居正以沙市事德之六年召为刑部右侍郎八年转左拜礼部尚书自弘治后礼部长贰非翰林不授嘉靖初席书以言大礼由他曹特迁言路犹交章论劾近代惟万士和不由翰林然亦先历礼部侍郎无径拜尚书者至是以居正故廷臣莫敢言学谟既通敏又曾为礼曹郎明习掌故自以外寮蒙特用益尽心职业酌定宗藩事例题革衍圣公女乐请恤把汉那吉皆持大体人亦翕然称之居正卒学谟虑见攻急与申时行缔姻及奉命择寿宫学谟荐南京刑部尚书陈道基通政参议梁子琦佥事胡宥善形家言三人议不合已从道基议卜吉大峪山子琦耻其言不用上疏极论学谟为荆州时与居正深相结躐跻巡抚居正父死衣素服为经纪丧事今复缔姻辅臣附势党比蔑朝廷大典时行等疏辩诏夺子琦俸俄以卜吉成加太子少保给事中邹元标复论劾遂令致仕家居十年卒　　王图
按明外史本传图字则之耀州人万历十一年进士改庶吉士授检讨以右中允掌南京翰林院事召充东宫讲官妖书事起沈一贯欲有所罗织图其教习门生也尽言规之累迁詹事充日讲官教习庶吉士进吏部右侍郎掌翰林院兄国方巡抚保定廷臣附东林及李三才者往往推毂图兄弟会孙丕扬起掌吏部孙玮以尚书督仓场皆陕西人诸不悦图者目为秦党而是时郭正域刘曰宁及图□有相望正域逐去曰宁卒时论益归图叶向高独相久图旦夕且入阁忌者益众适将京察恶东林及李三才王元翰者设词惑丕扬令发单咨是非将阴为钩党计图急言于丕扬止之群小大恨初图典庚戌会试分校官汤宾尹欲私韩敬与知贡举吴道南盛气相诟谇比出闱道南欲劾宾尹以图沮而止王绍徽者图同郡人宾尹门生也极誉宾尹于图而言道南党欲倾宾尹并及图宜善为计图正色却之绍徽怫然去时宾尹已为祭酒其先历翰林京察当图注考思先发倾之乃与绍徽计令御史金明时劾图子宝坻知县淑抃赃私巨万痛诋图且谓国素疾李三才图为求解国怒詈之图遂欲以拾遗去国图兄弟抗章力辩忌者复伪为淑抃劾国疏播之邸抄图上疏言状帝为下诏购捕乃已及考察卒注宾尹不谨褫其官明时亦被黜由是其党大噪秦聚奎朱一桂郑继芳徐兆魁高节王万祚曾陈易辈连章力攻图图亦连章求去出郊待命温诏屡慰留坚卧不起九阅月始予告归国亦乞休去未几卒四十五年京察当事者多宾尹绍徽党以拾遗落图职天启三年召起故官进礼部尚书协理詹事府明年魏忠贤党刘弘先劾图遂削籍寻卒崇祯初赠太子太保谥文肃淑抃终户部郎中　　翁正春
按明外史本传正春字兆震候官人万历中为龙溪教谕二十年擢进士第一授修撰累迁少詹事三十八年九月拜礼部左侍郎代吴道南署部事十一月日有食之正春极言阙失不报明年秋万寿节正春献八箴曰清君心遵祖制振国纪信臣僚宝贤才谨财用恤民命重边防帝不能用吉王翌銮请封支子常源为郡王正春言翌銮之封在宗藩要例已定之后其支庶宜止本爵乃授镇国将军王贵妃薨久不卜葬正春以为言命偕中官往择地得吉中官难以烦费正春勃然曰贵妃诞育元良他日国母也奈何以天下俭乎奏上报可代王欲废长子鼎渭立次子鼎莎朝议持二十余年正春集众议上疏鼎渭卒得立琉球中山王遣使入贡正春言中山已入于倭今使臣多倭人贡物杂倭器绝之便否亦宜诏福建抚臣量留土物毋俾入朝帝是之皇太子辍讲九年正春累疏请最后具三疏并及福王之国瑞王婚礼语切摰弗听四十年进士邹之麟分校乡试私举子童学贤为御史马孟祯等所发正春议黜学贤谪之麟而不及主考官给事中赵兴邦亓诗教因劾正春徇私正春求去不许顷之言官发汤宾尹韩敬科场事正春坐敬不谨敬党大恨诗教复劾正春正春疏辩益求去帝虽慰留然自是不安其位寻改吏部掌詹事府以侍养归天启元年起礼部尚书协理詹事府事抗论忤魏忠贤被旨谯责明年御史赵引昌希指劾之正春再疏乞归帝以正春尝为皇祖讲官特加太子少保赐敕驰传异数也时正春年逾七十母百岁率子孙奉觞上寿乡闾□之未几卒崇祯初谥文简正春风度峻整终日无狎语倦不倾倚暑不裸裎目无流视见者肃然明一伐科目职官冠廷对者二人曹鼐以典史正春以教谕云　　蔡毅中
按明外史本传毅中字弘甫光山人祖凤翘平阳同知父光临洮同知毅中五岁通孝经父问读书何为对曰欲为圣贤耳万历二十九年第进士改庶吉士授检讨时矿税虐民毅中取祖训会典诸书禁戒矿税者集为二卷注释以上院长恶其不由己进弗善也大学士沈鲤于毅中为乡先达与首辅沈一贯不相能而温纯参政河南器毅中于诸生至是为都御史疏侵一贯一贯疑出毅中手为鲤地衔之遂用计典镌其秩起麻城丞旋以行人司副召擢尚宝丞移疾归四十五年以浮躁镌秩天启初大起废籍补长芦盐运判官三迁国子司业以左谕德纂修神宗实录充经筵讲官寻进国子祭酒擢礼部右侍郎仍领祭酒事杨涟劾魏忠贤得严旨毅中率其属抗疏言学校者天下公议所从出也臣正与诸生讲为君难一书忽接杨涟劾忠贤疏合监师生千有余人无不鼓掌称庆以为祖宗社稷有灵得忠正之臣如此乃皇上不下其奏于九卿而谓一切朝政皆亲裁以奸珰为忠代之受过合监师生无不扪心愁叹不已也臣惟三代以后汉隋唐宋诸君其受权珰之害与处权珰之法载在通鉴我朝列圣受权珰之害与处权珰之法载在实录臣皆不必多言但取至近至亲如武宗之处刘瑾神宗之处冯保二事愿皇上遵之瑾在武宗左右言听计从一闻诸臣劾奏夜半自起擒而杀之武宗之威明何其决也神宗临御方十龄保左右扶持尽心竭力既而少作威福台省劾奏未闻举朝公疏神祖遂不动声色而戍保于南京至享四十八年太平之福今忠贤无保之功而极瑾之恶二十四罪无一不当悉究举朝群臣欲于朝罢跪以候旨忠贤遂要皇上入宫不礼群臣今又欲于视学之日群臣及太学诸生面叩陈请矣而皇上漫不经意数日以来但有及忠贤者留中不发如此蒙蔽其中宁可测哉乞将涟疏发九卿科道从公究问即不加刘瑾之诛而以处冯保之法惩之则恩威□着与神祖媲美矣疏入忠贤戟手大询毅中乃再疏乞归忠贤故不许已嗾其党劾罢之毅中有至性四岁父病吁天请代公车时闻母丧一恸呕血数升终丧断酒肉不入内寝方母病盛夏思冰盂水忽冻庐居有紫芝白乌千鸦集墓之异卒赠礼部尚书　　薛三省
按明外史薛三才传三省三才弟也字鲁淑万历二十九年进士改庶吉士授检讨光宗已为太子福王尚留京师疏请王之国历官庶子乞假归天启初起少詹事累迁礼部尚书毛文龙以边功媚魏忠贤请宣捷告庙三省持不可遂移疾乞归诏落职闲住崇祯初起南京礼部尚书辞不拜七年再起故官协理詹事府仍不赴卒赠太子太保谥文介　　孙慎行
按明外史本传慎行字闻斯武进人幼习闻外祖唐顺之绪论即嗜学万历二十三年举进士第三人授编修累官左庶子数请假里居键户息交覃精理学当事请见率不纳有以政事询者不答四十一年五月由少詹事擢礼部右侍郎署部事当是时郊庙大享诸礼帝二十余年不躬亲东宫辍讲至八年皇长孙九龄未就外傅瑞王二十三未婚楚宗人久锢未释代王废长立幼久不更正臣僚章奏一切留中福府庄田取盈四万顷慎行并切谏已念东宫开讲皇孙出阁系宗社安危疏至七八上代王废长子鼎渭立爱子鼎莎李廷机为侍郎时主之其后群臣争者百余疏帝皆不省慎行屡疏争乃获更置楚宗人击杀巡抚赵可怀为首六人论死复锢英嫶等二十三人于高墙禁蕴钫等二十三人于远地慎行力白其非叛诸人由此获释皇太子储位虽定福王尚留京师须庄田四万顷乃行宵小多窥伺廷臣请之国者愈众帝愈迟之慎行疏十余上不见省最后贵妃迫群议无策复留乃请帝留王庆太后七旬寿节群议益籍籍慎行乃合文武诸臣伏阙力请大学士叶向高亦争之强帝不得已许明年季春之国群情始安韩敬科场之议慎行拟黜敬而家居时素讲学东林敬党尤忌之会吏部缺侍郎廷议改右侍郎李鋕于左而以慎行为右命俱未下御史过庭训因言鋕未履任何复推慎行给事中亓诗教和之慎行遂四疏乞归出城候命帝乃许之已而京察御史韩浚等以趣福王之国谓慎行邀功列之拾遗疏中帝察其无罪获免熹宗立召拜礼部尚书初光宗大渐鸿胪寺丞李可灼以红铅丸药进俄帝崩廷臣交章劾之大学士方从哲拟旨令引疾归赉以金币天启元年四月慎行还朝上疏曰先帝骤崩虽云夙疾实缘医人用药不审阅邸报知李可灼红丸乃首辅方从哲所进夫可灼官非太医红丸不知何药乃敢突然以进昔许悼公饮世子药而卒世子即自杀春秋犹书之为弒然则从哲宜何居速引剑自裁以谢先帝义之上也合门席□以待司寇义之次也乃悍然不顾至举朝共攻可灼仅令回籍调理岂不以己实荐之恐与同罪与又岂以己实忠爱不知为罪欤许世子以死爱父尚不能自明从哲之爱先帝于何处明乎臣以为从哲纵无弒之心却有弒之事欲辞弒之名难免弒之实实录中即欲为君父讳不敢不直书方从哲连进药二丸须臾帝崩恐百口无能为天下万世解也然从哲之罪实不止此先是则有皇贵妃欲为皇后事古未有天子既崩而立后者傥非礼官执奏言路力持几何不贻祸宗社哉继此则有谥皇祖为恭皇帝事历考晋隋周宋其末世亡国之君率谥曰恭而以加之我皇祖岂真不学无术实乃咒诅君国等于亡王其设心谓何后此则有选侍垂帘听政事刘逊李进忠么么小监何遂胆大扬言说者谓二竖早以金宝输从哲家若非九卿台谏力请移宫选侍一日得志陛下几无驻足所闻尔时从哲濡迟不进科臣趣之则云迟数日无害任妇寺之纵横忍君父之杌陧为大臣者宜尔乎臣在礼言礼其罪恶逆天万无可生之路若其他督战□国罔上行私纵情蔑法干犯天下之名义酿成国家之祸患者臣不能悉数也大抵从哲挟私任术寡廉鲜耻其智力不用以奉公室而用以趋私门其权谋不用以扞外侮而用以耗国脉春秋无将汉法不道陛下宜急讨此贼雪不共之雠毋询近习近习皆从哲所攀援也毋拘忌讳忌讳即从哲所布置也并急诛李可灼以泄神人之愤时朝野方恶从哲慎行论虽过刻然争韪其言顾近习多为从哲地帝乃报曰旧辅素忠慎可灼进药本先帝意卿言虽忠爱事属传闻并进封移宫事当日九卿台谏官亲见者可据实会奏用释群疑于是从哲疏辨刑部尚书黄克缵右从哲亦曲为辨慎行复疏折之曰由前则过信可灼有轻进药之罪由后则曲庇可灼有不讨贼之罪两者均无辞乎弒也从哲谓移宫有揭但诸臣之请在初二从哲之请在初五尔时章疏入干清不入慈庆者已三日国政几于中断非他辅臣访知与群臣力请其害可胜言哉伏读圣谕辅臣义在体国为朕分忧今似此景象何不代朕传谕一言屏息纷扰君臣大义安在又云朕凌虐不堪昼夜涕泣六七日夫从哲为顾命元臣使少□义形于色何至令至尊忧危如此惟阿妇寺之意多戴圣明之意少故敢于凌皇祖悖皇考而欺陛下也末复力言克缵之谬章并下廷议既而议上惟可灼下吏戍边从哲置不问山东巡抚奏五月中日中月星并见慎行以为大异疏请修省语极危切秦王谊漶由旁枝进封其四子法不当封郡王厚贿近幸遂得温旨慎行坚不奉诏三疏力争不得二年七月谢病去其冬廷推阁臣以慎行为首吏部侍郎盛以弘次之魏忠贤抑不用用顾秉谦朱国祯朱延禧魏广微朝论大骇叶向高连疏请用两人竟不得命已忠贤大炽议修三朝要典红丸之案以慎行为罪魁其党张讷遂上疏力诋有诏削夺未几刘志选复两疏追劾诏抚按提问遣戍宁夏未行庄烈帝嗣位以赦免崇祯元年命以故官协理詹事府力辞不就慎行学既深造其操行皭然不淄为一时搢绅冠朝士数推毂入阁吏部尚书王永光力排之迄不获用八年廷推阁臣屡不称旨最后以慎行及刘宗周林釪名上帝即召之慎行已得疾既入都未及陛见而卒赠太子太保谥文介　　盛以弘
按明外史孙慎行传盛以弘字子宽潼关卫人父讷字敏叔讷父德世职指挥也讨洛南盗战死讷号泣请于当事水浆不入口者数日为发兵讨斩之久之举隆庆五年进士由庶吉士累官吏部右侍郎与尚书陈有年左侍郎赵参鲁共厘铨政母忧归以笃孝闻卒赠礼部尚书天启初谥文定以弘万历二十六年进士由庶吉士累官礼部尚书天启三年谢病归魏忠贤乱政落其职崇祯初起故官协理詹事府卒官明世卫所世职用儒业显者讷父子而已　　鲍应鳌
按明外史洪文衡传文衡歙人同县鲍应鳌字山甫万历二十三年进士除户部主事以清操闻三十一年改礼部教习驸马都尉杨春元以小故弃官去应鳌坐除名久之复官历郎中皇太子生母王氏薨诏丧礼一如世宗沈贵妃应鳌以沈妃礼简考穆宗生母孝恪太后故事上之议者称其达礼应鳌端亮有学识议事持正不阿秉铨者以物望将调之吏部而应鳌故与东林及李三才善群小忌之于是南京御史孙光裕给事中刘文炳连章诬诋遂谢病归天启初以故官召旋擢尚宝少卿改太常卒赠太常卿　　黄汝良按明外史本传汝良字名起晋江人万历十四年进士改庶吉士授编修进左中允二十七年上疏曰乃者太白昼见阴干阳也狄道山崩平地成山五座高卑易位也近日政事乖张人心离叛在内疑有忿恨无聊包藏不逞之渐在外疑有奸雄窥伺草泽揭竿之萌陛下宜反身修德破散阴谋大小臣工宜痛加拔擢共回天意而其大者无如政府与言路易曰鼎折足覆公餗今鼎司业已寥寥而或虚拥端揆僵卧经岁覆餗孰甚焉臣请显斥一人用儆有位然后爰立俊乂共襄治理至台谏为天子耳目近者厌薄言官无异草芥使天下以言为讳是自塞其耳目也亟宜出言事久系之臣录其播弃林莽者以广励直节将禁闼有寝谋之汲黯司隶有折冲之鲍宣矣不报寻以本官署司业事奉诏较进宋书北史因规切时政语极婉摰三十五年由祭酒擢礼部右侍郎时李廷机杨道宾与汝良同官又同邑□负时望值廷推阁臣言路有谤汝良者遂不获与及推吏部侍郎言路复肆诋毁汝良乃屡疏乞养归天启初起南京礼部右侍郎逾年召拜吏部左侍郎协理詹事府疏陈救时十策凡数千言其于兵事尤详帝优诏褒纳其秋擢南京礼部尚书谢病归五年召还詹事府充实录副总裁见同事书梃击事舛谬至谓张差原未有梃汝良与之辨忤时贵复谢病归崇祯初疏请伸大义核信史力言三朝要典持议之非优旨褒答初汝良已加太子少保至是录光宗讲读恩即家加太子太保汝良疏谢并录上前救时十策帝以深切时政□所司议行四年诏起故官掌部事疏陈重本节财惩贪体臣实兵审势励士保身八事帝嘉纳又因召对申言加派之害帝颔之寻加太子太傅陈师中纪律畿辅拱卫二事言大凌长山败丧精锐至六万人何可不重按登莱及皮岛设镇无益缓急成败之数徒糜岁饷八十万宜尽撤其兵分隶昌平通州用壮畿甸时韪其言已陈海内困弊请□有司恤民且曰近功令严于束湿文法密如凝脂致献牍繁多囹圄充塞如上天好生之意何言官以言为职不当收击淹禁令其丧气圜扉委命狱吏报闻汝良为人端厚通籍垂五十年其同里后进若史继偕张瑞图杨景辰声望远出汝良下皆先登政府而汝良独淹滞如故至是廷臣中最为宿老其所条奏率关军国大计帝甚任倚之言官常诋其衰晚宜罢帝不纳然汝良卒自引归家居久之卒年八十余　　李腾芳
按明外史本传腾芳字子实湘潭人万历二十年进士改庶吉士好学负才名三王□封旨下腾芳为书诣朝房投大学士王锡爵略言公欲暂承上意巧借封王转作册立然恐王封既定大典愈迟他日公去而事坏罪公始谋何辞以解此不独宗社忧亦公子孙祸也锡爵读未竟遽牵衣命坐曰诸人詈我我何以自明如子言我受教但我每疏必亲书谓子孙祸何也腾芳曰外廷正以公手书密揭无由知其详公反欲藉以自解异日能使天子出公手书传示天下乎锡爵怃然泪下明日遂反□封之诏朝鲜复用兵腾芳为检讨上安攘八策迁左谕德腾芳与昆山顾天□善天□险诐无行为世所指名被劾去腾芳亦投劾归时有顾党李党之目诏论朝士擅去者罪贬腾芳太常博士三十九年京察复以浮躁谪江西都司理问稍迁行人司正历太常少卿掌司业事光宗立擢少詹事署南京翰林院旋拜礼部右侍郎教习庶吉士御史王安舜劾腾芳骤迁腾芳辞位熹宗不许竟以省母归天启初以故官协理詹事府寻改吏部左侍郎丁内艰加礼部尚书以归魏忠贤恶腾芳与杨涟同乡御史王际逵因论腾芳被察骤起丁忧进官皆非制忠贤遂矫旨削夺崇祯初再以尚书协理詹事府京师戒严条画守御多称旨代何如宠掌部事卒官赠太子太保　　顾锡畴
按明外史本传锡畴字九畴昆山人年十三以诸生试南京魏国公以女女之第万历四十七年进士改庶吉士授检讨天启四年魏忠贤势大炽锡畴偕给事中董承业典试福建程策大有讥刺忠贤党遂指为东林两人□降调已更削籍崇祯初召复故官历迁国子祭酒疏请复积分法礼官格不行锡畴复申言之且请择监生为州县长已请正从祀位次俾进士为国子博士者得与考选帝□允行省亲归乞在籍终养母服除起少詹事进詹事拜礼部左侍郎署部事帝尝召对问理财用人锡畴退列陈用人五失曰铨叙无法文网太峻议论太多资格太拘鼓舞未至请先令用人之地一清其源精心鉴别随才器使一善也赦小过而不终废弃二善也省议论而专责成三善也拔异才而不拘常格四善也急奖励而宽督责五善也末极陈耗财之弊仍归本于用人帝善其奏杨嗣昌疏请抚流寇有乐天者保天下及善战服上刑语锡畴抗言此诸侯交邻事称引不伦与嗣昌大忤嗣昌秉政诸词臣多攻之嗣昌疑锡畴会驸马都尉王昺有罪锡畴拟轻典嗣昌构之遂削其籍十五年廷臣交荐召还御史曹溶给事中黄云师复言其不当用帝不听起为南京礼部左侍郎福王立进本部尚书时尊福恭王为恭皇帝将议庙祀锡畴鉴睿宗之失请别立专庙俄请补建文帝庙谥景皇帝庙号及建文朝忠臣赠谥□从之东平伯刘泽清言宋高宗即位南京即以靖康二年五月为建炎元年从民望也乞以今岁五月为弘光元年锡畴言明诏已颁不可追改乃已时定大行皇帝庙号为思宗忻城伯赵之龙言思非美称援证甚核锡畴亦以为然疏请改定大学士高弘图以前议自己出力持之遂寝温体仁之卒也特谥文忠而文震孟罗喻义姚希孟吕维琪皆不获谥锡畴言体仁得君行政最专且久其负先帝罪大且深乞将文忠之谥或削或改而补震孟诸臣庶天下有所劝惩报可遂谥诸人削体仁谥吏部尚书张慎言去位代者徐石麒未至命锡畴摄之疏纠从贼诸词臣周锺项煜杨汝成杨观光等二十余人请法司定罪时马士英当国锡畴雅不与合而其掌铨颇不协人望给事中章正宸熊汝霖劾之遂乞祭南海去明年春御史张孙振力颂体仁功请复故谥诋锡畴持论偏颇居官狼籍遂勒致仕南都失守锡畴乡邑亦破时方遭父丧间关赴闽唐王命以故官力辞不拜寓居温州江心寺总兵贺君尧挞辱诸生锡畴将论劾君尧夜使人杀之投尸于江温人□之三日乃得棺殓
　礼部部艺文一
　　礼部箴　　　　　　　　　　明宣宗圣人立极法天出治为治之本莫大于礼稽古伯夷为虞秩宗所典三礼宗伯攸同既治神人亦和上下政本之地实宣教化惟我祖宗承古之道品节制度式昭礼教幽明崇卑秩乎有序大法大经靡不备举咨尔礼臣夙夜惟宣秉其直清以交神明安上治民爰及四裔祗循旧章亦义之比惟卿暨佐予汝协恭暨厥四属于卿率从治国去礼犹耕无耜咸笃敬之以懋政事　　□建礼部赐宴碑　　　　　　杨士奇宣德六年十月北京新作礼部成其地于大明门之东西向中为正堂堂之侧为司务厅前为周序为中门为前门正堂之后为后堂左右为宾客之位后为庖库堂序之外为四属仪制主客在左祠祭精膳在右铸印在中门之左既成命京师诸司长贰咸往落之命光禄赐宴臣伏睹未作礼部之先有司以上所居宫殿庳隘请拓地改作上却其奏暨礼部成有司复请改作宫殿且言材已具上曰朕夙夜求民之安今天下匹夫匹妇岂皆得所而何暇于自求佚又却其奏昔大禹薄自奉而所勤者民之事所致饰者宗庙朝廷之礼与皇上圣心异世而同符矣是役也重礼为先务而再却有司之请圣德之大者臣谨备书之
　礼部部艺文二
诗
　　承沈八丈东美除膳部员外阻雨未遂驰贺奉　　寄此诗东美乃
佺期之子
　唐杜甫
今日西京掾多除内省郎
府掾四人
同日拜郎
通家惟沈氏谒
帝似冯唐诗律群公问儒门旧史长清秋便寓直列宿顿辉光未暇申安慰含情空激扬司存何所比膳部默凄伤甫大父
曾任此官
贫贱人事略经过霖潦妨礼同
诸父长恩岂布衣忘天路牵骐骥云台引栋梁徒怀贡公喜飒飒鬓毛苍　　宣上人远寄礼部王侍郎放榜后诗因而继和　　　　　　　　　　　　　　　刘禹锡礼闱春榜动长安九陌人人走马看一日声名□天下满城桃李属春官自吟白雪诠词赋指示青云借羽翰借问至公谁印可支郎天眼定中看　　蒙恩转仪曹郎依前充集贤学士举韩潮州自　　代因寄七言　　　　　　　　　前人翔鸾阙下谢恩初通籍由来在石渠暂入南宫判祥瑞还归内殿阅图书故人犹在三江外同病凡经二纪余今日荐君嗟久滞不惟文体似相如　　送少宗伯东渚杨公还朝　　明冯惟健舟楫怀明主笙歌慰远征蒲轮晖泰岱龙节照淄渑日月丹霄迥蓬莱绛阙曾上台旋斗极东海运□鹏虞室夔龙重周廷礼乐兴银台闲玉匦天阁秘金縢九庙旗常集诸陵剑舄登鲋隅祥雾隐丰沛瑞源澄金粟双峰并瑶池八骏乘臣邻瞻赫赫宾从尽兢兢献纳当朝望都俞气象增殊仪须景伯正色待长升缇扇随车转朱明丽盖升松亭余舞鹤石巘按垂藤地境云光莹天齐雨气蒸歌随林鸟变思共暮烟凝牛角悲歌宁龙门喜御膺十年还载鹖千里共担簦勋业宁金马身名岂玉绳尘锋频自拭锻翮尚堪腾敢谓吟梁甫谁能着茂陵云门读书处日暮倚崚嶒　　送秦主客迁侍仪使　　　　　　高启蕃客来曾识衣冠上国风承恩趋北阙罢直出南宫导驾炉烟里催班漏点中时清多奏颂还向合门通　礼部部纪事
梁书周舍传舍字升逸父颙齐中书侍郎有名于时梁台建舍为奉常丞高祖即位博求异能之士吏部尚书范云与颙素善重舍才器言之于高祖召拜尚书祠部郎时天下草创礼仪损益多自舍出司马褧传天监初诏通儒治五礼有司举褧治嘉礼除尚书祠部郎中是时创定礼乐褧所议多见施行除步兵校尉兼中书通事舍人褧学尤精于事数国家吉凶礼当世名儒明山宾贺玚等疑不能断皆取决焉累迁正员郎孔休源传高祖尝问吏部尚书徐勉曰今帝业初基须一人有学艺解朝仪者为尚书仪曹郎为朕思之谁堪其选勉对曰孔休源识具清通谙练故实自晋宋起居注诵略上口高祖亦素闻之即日除兼尚书仪曹郎中是时多所改作每逮访前事休源即以所诵记随机断决曾无疑滞吏部郎任昉常谓之为孔独诵陈书姚察传察迁尚书祠部侍郎此曹职司郊庙昔魏王肃奏祀天地设宫悬之乐八佾之舞尔后因循不革梁武帝以为事人礼缛事神礼简古无宫悬之文陈初承用莫有损益高宗欲设备乐付有司立议以梁武帝为非时硕学名儒朝端在位者咸希上旨并即注同察乃博引经籍独违群议据梁乐为是当时惊骇莫不惭服仆射徐陵因改同察议其不顺时随俗皆此类也魏书李宝传宝子承承子韶韶子瑾字道瑜美容貌颇有才学特为韶所钟爱清河王怿知赏之怿为司徒辟参军转著作佐郎加龙骧将军稍迁通直散骑侍郎与给事黄门侍郎王遵业尚书郎卢观典领仪注临淮王彧谓瑾等曰卿等三□共掌帝仪可谓舅甥之国士卢即瑾之外兄也李韶弟彦字次仲颇有学业高祖初举司州秀才除中书博士转谏议大夫后因考课降为元士寻行主客曹事徙郊庙下大夫时朝仪典章咸未周备彦留心考定号为称职隋书牛弘传牛弘以典籍遗逸上表请开献书之路拜礼部尚书奉□修撰五礼勒成百卷行于当世请依古制修立明堂上以时事草创未遑制作竟寝不行辛彦之传彦之拜礼部尚书与秘书监牛弘撰新礼吴兴沉重名为硕学高祖尝令彦之与重论议重不能抗于是避席而谢曰辛君所谓金城汤池无可攻之势高祖大悦后拜随州刺史于时州牧多贡珍玩唯彦之所贡并供祭之物高祖善之顾谓朝臣曰人安得无学彦之所贡稽古之力也刑法志仁寿中用法益峻帝既喜怒不恒不复依准科律时杨素正被委任素又□性高下公卿股栗不敢措言素于鸿胪少卿陈延不平经蕃客馆庭中有马屎又庶仆毡上樗蒲旋以白帝帝大怒曰主客令不洒扫庭内掌国以私戏污败官毡罪状何以加此皆于西市棒杀而榜棰陈延殆至于毙唐书归崇敬传崇敬字正礼苏州吴人治礼家学多识容典擢明经遭父丧孝闻乡里调国子直讲天宝中举博通坟典科对策第一迁四门博士有诏举才可宰百里者复策高等授左拾遗肃宗次灵武再迁起居郎赞善大夫史馆修撰兼集贤殿校理修国史仪注以贫求解历同州长史润州别驾未几有事桥陵建陵召还参掌仪典改主客员外郎复兼修撰代宗幸陕召问得失崇敬极陈生人疲敝当以俭化天下则国富而兵可用时百官朝朔望皆服□褶崇敬非之建言三代逮汉无其制隋以来始有服者事不稽古宜停诏可又言东都太庙不当置木主按礼虞主用桑练主用栗作栗主则瘗桑主犹天无二日土无二王也东都太庙本武后所建以祀诸武中宗去主存庙以备行幸迁都之置且商迁都前八后五不必每都别立神主也若曰神主已经奉祀不得一日而废则神主以虞至练祭而埋之明是不然时有方士巨彭祖建言唐家土德请以四季月郊祀天地诏礼官儒者杂议崇敬议礼以先立秋十八日迎黄灵祀黄帝黄帝于五行为土而火为母故火用事之木而祭之三季月则否彭祖牵纬候说事诡不经不可用又议五人帝于国家为前后无君臣义天子祭宜毋称臣祭而称臣于天帝无异又春秋释奠孔子祝版皇帝署北面揖以为太重宜准武王受丹书于师尚父行东面之礼事皆施行李揆传揆字端卿美风仪善奏对帝叹曰卿门地人物文学皆当世第一信朝廷羽仪乎故时称三绝为礼部尚书素为卢杞所恶用为入蕃会盟使揆至蕃酋长曰闻唐家有第一人李揆公是否揆畏留因绐之曰彼李揆安肯来耶韦贯之传贯之改礼部侍郎所取士抑浮华先行实于是流竞为息尝从容奏曰礼部侍郎重于宰相帝曰侍郎是宰相除安得重曰然为陛下柬宰相者得无重乎帝美其言崔邠传崔氏四世缌麻同爨兄弟六人至三品邠郾郸凡为礼部五吏部再居光德里构便斋宣宗闻而叹曰郸一门孝友可为士族法因题曰德星堂后京兆民即其里为德星社云郑熏传熏以太子少师致仕熏端劲再知礼部举引寒俊士类多之既老号所居为隐岩莳松于庭号七松处士云大唐新语王上客自负其才意在前行员外俄除膳部员外既乖本志颇怀怅惋吏部郎中张敬忠戏咏之曰有意嫌兵使专心取考功谁知脚蹭蹬几落省墙东膳部在省东北隅故有此咏五代史裴□传后唐□为礼部侍郎喜论议每陈朝廷阙失多斥权臣北梦琐言伪蜀韩昭为礼部尚书凡琴□书算射法悉皆涉猎李台瑕曰韩八座仕艺如拆□线无一条长宋史刘挚传元丰初摰为开封府推官神宗开天章阁议新官制除至礼部郎中曰此南宫舍人非他曹比无出刘挚者即命之陈桷传绍兴十一年桷除权礼部侍郎赐三品服普安郡王出合奉诏与吏部太常寺讨论典故桷等议以国本未立宜厚其礼以系天下望乃以皇子出合礼例上之或以为太重诏以不详具典故专任己意怀奸附丽与吏部尚书吴表臣礼部尚书苏符郎官方云翼丁仲宁太常属王普苏籍并罢长编叶梦得字少蕴为祠部员外郎召对称旨上喜因问在部几时对曰将及三年上曰如是久乎朕当不次擢卿后数日遂除起居郎金史王竞传天眷二年迁尚书礼部员外郎时海陵当国政由己出欲令百官避堂讳竞言人臣无公讳遂止胡砺传砺再补翰林修撰迁礼部郎中一时典礼多所裁定海陵拜平章政事百官贺于庙堂砺独不跪海陵问其故砺以令对且曰朝服而跪见君父礼也海陵深器重之张汝霖传汝霖大定九年授太子左谕德兼礼部郎中先是知登闻检院王震改礼部郎中世宗谕宰臣曰此未允人望礼官当选有学术士如张汝霖者可也于是命汝霖兼之元史传拜礼部尚书监群玉内司正色率
下国制大乐诸坊咸隶本部遇公燕众伎毕陈视之泊如僚佐以下皆肃然张养浩传养浩字希孟拜礼部尚书会元夕英宗乃欲于内庭张灯为鳌山养浩即上疏谏帝大怒既览而喜曰非张希孟不敢言即罢之仍赐尚服金织币一帛一以旌其直张起岩传起岩拜礼部尚书文宗亲郊起岩充大礼使导帝陟降步武有节衣前后襜如陪位百官望之如古图画中所睹帝甚嘉之赐赉优渥王思诚传思诚拜礼部尚书至治十二年帝以四方民颇失业命名臣巡行劝课思诚至河间及山东诸路召集父老宣帝德意莫不感泣缄进二麦豌豆帝嘉之赐上尊二召还迁国子祭酒俄复为礼部尚书知贡举陈思谦传思谦改礼部主事首言教坊仪凤二司请并入宣徽以清礼部之选其官属不当与文武臣并列朝会宜置百官之后大乐之前诏从之而二司隶礼部如故献征录曾鲁太祖时为礼部侍郎时倭入寇戍将每捕获之上悯其无知命儒臣草诏归其俘鲁所撰有中国一视同仁语上曰顷观陶凯文已起人意鲁复如此文运庶其昌乎琐缀录正统中宗伯胡公一日早朝承旨跪起带解落地从容系之遂叩头还班御史亦不能纠十三年彭可齐中状元当上表谢恩之夕坐以俟且四鼓乃隐几不寤竟失朝纠仪御史奏令锦衣卫拿已奉旨公从容出班奏状元彭时不到合着锦衣卫寻畜德录礼部尚书姚公夔天顺癸未春知贡举试院灾天下贡士死者相藉请谕祭于郊祭自谓不能致防殃及贤俊伏地恸哭观者以万数哀震数里献征录李绍字克述英宗时升礼部右侍郎时有结权贵图进者上不许密访近辅求才德老成压服人心者得绍甚喜曰朕知其人久矣召吏部升任绍公卿往贺尚书王□举酒酬曰天选侍郎也畜德录倪文毅公岳初为礼部尚书值遣祭金阙真人奏曰徐知证知详唐叛臣之裔也祀典不敢议废但岁时典祀一寺官之职耳宗伯何与焉遂为令献征录王英字时彦进礼部左侍郎浙江台宁等府民遭疫死甚众上遣英赍香币祀南镇以禳民疠时浙久旱英至绍兴大雨水深二尺灌献之夕雨止星见明日又大雨田野沾足人皆喜曰此侍郎雨也唐祯为礼部精膳司郎中精膳主天下贡茶至者必先呈样样者其名实则私馈所从来久矣祯至饬门者正供外无得入流风一清
　礼部部杂录
却扫编唐制礼部郎官掌百官笺表故谓之南宫舍人国朝常择馆阁中能文者同判礼部便掌笺表有印曰礼部名表之印王文恭珪初以馆职为之其后就转知制诰又就迁学士仍领辞不受曰御史中丞岁时率百官上表而反令学士舍人掌诏诰之臣主为缮辞定草既轻重不伦亦事体未便今失之尚近可以改正欲乞检会旧例以礼部名表印择馆职中有文者付之则名分不爽矣议者是之及官制行遂复唐之旧云春明退朝录唐旧说礼部郎中百日内须知制诰故王元之与宋给事诗云须知百日掌丝纶寓圃杂记忠安胡公宣宗朝为礼部尚书宫中屡有封册必先命于公或有不当必奏曰臣掌天下大礼一不合宜遗讥万世臣不敢奉诏上亦为之中止公大节甚明惟于胡皇后之废孙皇后之立不能匡救多受庄田阍者之赐于心不能无愧焉珍珠船礼部郎中掌省中文翰谓之瑞锦窠
