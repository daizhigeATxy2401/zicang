
　鸿胪寺部汇考
　　周
周以宰夫掌治朝之法及群吏之位统于天官而朝仪属夏官司士按周礼天官冢宰治官之属宰夫下大夫四人上士八人中士十六人旅下士三十有二人宰夫之职掌治朝之以正王及三公六卿大夫群吏之位掌其禁令
注
治朝在路门之外其位司士掌焉宰夫察其不　如仪夏官司马政官之属司士下大夫二人中士六人下士十有二人司士正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上
注
此王日视朝事于路门外之位王族故士故为　士晚退留宿卫者未尝仕虽同族不得在王宫大　右司右也大仆从者小臣祭仆御仆隶仆司士摈

注
诏王出揖公卿大夫以下朝者
孤卿特揖大夫以其等旅揖士旁三揖王还揖门左揖门右
注
特揖一一揖之旅众也大夫爵同者众揖之公　及孤卿大夫始入门右皆北面东上王揖之乃就　位群士及故士大仆之属发在其位群士位东面　王西南乡而揖之三揖者士有上中下王揖之皆　逡遁既复位郑司农云卿大夫士皆君之所揖礼　春秋传所谓三揖在下大仆前

注
前正王视朝之位
王入内朝皆退

注
王入入路门也王入路门内朝朝者皆退反其　官府治处也王之外朝则朝士掌焉玉藻曰朝服　以日视朝于内朝朝辨色始入君日出而视之退　适路寝听政使人视大夫大夫退然后适小寝谓　诸侯也王日视朝皮弁服其礼则同掌国中之士治凡其戒令

注
国中城中
掌摈士者膳其摰

注
摈士告见初为士者于王也摰所执羔雁之摰　膳者入于王之膳人凡祭祀掌士之戒令诏相其事及赐爵呼昭穆而进之
注
赐爵神惠及下也此所赐王之子姓兄弟祭统　曰凡赐爵昭为一穆为一昭与昭齿穆与穆齿凡　群有司皆以齿此之谓长幼有序帅其属而割牲羞俎豆

注
割牲制体也羞进也
凡会同作士从宾客亦如之

注
作士从谓可使从于王者
作士适四方使为介

注
士使谓自以王命使也介大夫之介也春秋传　曰天王使石尚来归脤　　汉
汉承秦制设典客以掌归义蛮夷后改大行令又更名大鸿胪而光禄勋之属又有谒者亦掌宾赞按汉书百官公卿表典客秦官掌诸归义蛮夷有丞景帝中六年更名大行令武帝太初元年更名大鸿胪属官有行人译官别火三令丞及郡邸长丞武帝太初元年更名行人为大行令初置别火王莽改大鸿胪曰典乐初置郡国邸属少府中属中尉后属大鸿胪
注
应劭曰郊庙行礼赞九宾鸿声胪传之也如淳　曰汉仪注别火狱令官主治改火之事师古曰郡　邸长丞主诸郡之邸在京师者也郎中令秦官掌宫殿掖门户有丞武帝太初元年更名光禄勋属官有大夫郎谒者皆秦官谒者掌宾赞受事员七十人秩比六百石有仆射秩比千石注
应劭曰谒请也白也仆主也
　　后汉
后汉设大鸿胪卿掌诸侯及四方蛮夷赞导行礼列于九卿设谒者仆射以掌宾赞受事统于光禄勋按后汉书百官志大鸿胪卿一人中二千石本注曰掌诸侯及四方归义蛮夷其郊庙行礼赞导请行事既可以命群司诸王入朝当郊迎典其礼仪及郡国上计匡四方来亦属焉皇子拜王赞授印绶及拜诸侯诸侯嗣子及四方夷狄封者台下鸿胪召拜之王薨则使吊之及拜王嗣丞一人比千石
注
周礼象胥干宝注曰今鸿胪汉官曰员吏五十　五人其六人四科二人二百石文学六人百石一　人斗食十四人佐六人骑吏十五人学事五人官　医永元十年大匠应顺上言百郡计吏观国之光　而舍逆旅崎岖私馆直装衣物敝朽暴露朝会邈　远事不肃给昔霸国盟主耳舍诸侯于隶人子产　以为大讥况今四海之大而可无乎和帝嘉纳其　言即创业焉谒者仆射一人比千石本注曰为谒者台率主谒者天子出奉引古重习武有主射以督录之故曰仆射注
蔡质汉仪曰见尚书令对揖无敬谒者见执板　拜之常侍谒者五人比六百石本注曰主殿上时节威仪注
汉官曰谒者三十人其二人公府掾六百石持　使也谒者三十人其给事谒者四百石其灌谒者郎中比三百石本注曰掌宾赞受事及上章报问将大夫以下之丧掌使吊本员七十人中兴但三十人
注
荀绰晋百官表注曰汉皆用孝廉年五十威容　严恪能宾者为之明帝诏曰谒者乃尧之尊官所　以试舜宾于四门四门穆穆者也昔燕太子使荆　轲劫始皇变起两楹之间其后谒者持匕首剌腋　高祖偃武行文故易之以板初为灌谒者满岁为给事谒者

注
蔡质汉仪曰出府丞长史陵令皆选仪容端正　任奉使者右属光禄勋
　　晋
晋设大鸿胪统大行典客等令设谒者仆射以掌大拜授及班次按晋书职官志太常光禄勋卫尉太仆廷尉大鸿胪宗正大司农少府将作大匠太后三卿大长秋皆为列卿各置丞功曹主簿五官等员大鸿胪统大行典客园池华林园钩盾等令又有青官列丞邺元武苑丞及江左有事则权置无事则省谒者仆射秦官也自汉至魏因之魏置仆射掌大拜授及百官班次统谒者十人及武帝省仆射以谒者并兰台江左复置仆射后又省　　宋
宋置大鸿胪时置时省以谒者仆射掌大拜授及百官班次按宋书百官志大鸿胪掌赞导拜授诸王秦世为典客汉景帝中六年更名大行令武帝太初元年更名大鸿胪鸿大也胪陈也晋江左初省有事则权置事毕即省谒者仆射一人掌大拜授及百官班次领谒者十人谒者掌小拜授及报章盖秦官也谒请也应劭汉官曰尧以试舜宾于四门是其职也秦世谒者七十人汉因之后汉百官志谒者仆射掌奉引和帝世陈郡向熙为谒者仆射赞拜殿中音动左右然则又有常侍谒者五人谒者则置三十五人半减西京也二汉□隶光禄勋魏世置谒者十人晋武帝省仆射以谒者隶兰台江左复置仆射后又省宋世祖大明中复置秩比千石　　南齐
南齐鸿胪不常置以客馆令掌宾客而朝觐宾赞则谒者仆射司之按南齐书百官志大鸿胪掌导护赞拜有事权置兼官毕乃省客馆令掌四方宾客
谒者仆射一人谒者十人谒者台掌朝觐宾飨　　梁梁设谒者台仆射掌朝觐宾飨之事而仍设鸿胪卿为冬卿掌导护赞拜按隋书百官志梁谒者台仆射一人掌朝觐宾飨事属官谒者十人掌奉诏出使拜假朝会摈赞高功者一人为假史掌差次谒者鸿胪卿位视尚书左丞掌导护赞拜梁初犹依宋齐皆无卿名天监七年以光禄勋为光禄卿大鸿胪为鸿胪卿都水使者为太舟卿三卿是为冬卿皆置丞及功曹主簿　　陈
陈承梁置鸿胪卿谒者仆射鸿胪丞
按隋书百官志陈承梁皆循其制官其所制品秩鸿胪卿秩中二千石品第三谒者仆射千石品第七鸿胪丞六百石品第八　　北魏
孝文帝太和十五年七月置司仪官
按魏书高祖本纪不载　按官氏志云云
太和　　年诏议官制定鸿胪卿以下阶品
按魏书高祖本纪不载　按官氏志自太祖至高祖初其内外百官屡有减置或事出当时不为常目旧令亡失无所依太和中高祖诏群寮议定百官着于令六卿太仆廷尉大鸿胪宗正大司农少府第二品上少卿第三品上典客监典仪监从第五品上鸿胪丞从第五品中典客舍人从第八品中典客参军第九品中太和二十三年复次职令定太常卿以下阶品按魏书高祖本纪不载　按官氏志二十三年高祖复次职令及帝崩世宗初班行之以为永制六卿太仆廷尉大鸿胪宗正大司农太府第三品少卿第四品上阶丞第七品　　北齐
北齐设鸿胪寺掌蕃客朝会吉凶而导相礼仪复置谒者仆射以司之按隋书百官志后齐制官多循后魏鸿胪寺置卿少卿丞各一人有功曹五官主簿录事等员掌蕃客朝会吉凶吊祭统典客典寺司仪等署令丞典客署又有京邑萨甫二人诸州萨甫一人典寺署有僧祇部丞一人司仪署又有奉礼郎三十人吊祭宋
刻无祭字

谒者台掌凡诸吉凶公事导相礼仪事仆射二人谒者三十人录事一人　　北周
北周置蕃部宾部掌客司仪诸大夫士主朝觐宾客之仪而属于司寇按杜佑通典后周司寇有蕃部中大夫掌诸侯朝觐之叙有宾部中大夫掌大宾客之仪又有宾部上士又置东南西北四掌客上士下士又置司仪上士等员　　隋
隋置鸿胪寺统典客司仪崇元三署
按隋书百官志高祖既受命改周之六官其制名多依前代之法置鸿胪寺鸿胪置卿少卿各一人丞二人主簿录事各二人统典客司仪崇元三署各置令二人崇元则惟置一人典客署又有掌客十人司仪有掌仪二十人等员　鸿胪卿为正三品鸿胪少卿为正四品鸿胪丞为正七品典客署令为正八品司仪崇元署令为从八品典客署丞掌客为正九品司仪崇元署丞为从九品文帝开皇三年废鸿胪入太常
按隋书高祖本纪不载　按百官志云云
开皇十二年复置鸿胪寺
按隋书高祖本纪不载　按百官志云云
炀帝大业三年胪鸿寺置二少卿改典客署为典蕃而以四方馆隶鸿胪按隋书炀帝本纪不载　按百官志炀帝即位多所改革三年定令光禄已下八寺卿皆降为从三品少卿各加置二人为从四品诸寺上署令并增为正六品中署令为从六品下署令为正七品始开皇中署司唯典掌受纳至是署令为判首取二卿判丞唯知勾检令阙丞判　鸿胪寺改典客署为典蕃署初炀帝置四方馆于建国门外以待四方使者后罢之有事则置名隶鸿胪寺量事繁简临时损益东方曰东夷使者南方曰南蛮使者西方曰西戎使者北方曰北狄使者各一人掌其方国及互市事每使者署典护录事叙职叙仪监府监置互市监及副参军各一人录事主纲纪叙职掌其贵贱立功合叙者叙仪掌小大次序监府掌其贡献财货监置掌安置其□马船车并纠察非违互市监及副掌互市参军事出入交易大业五年增鸿胪寺丞为从五品
按隋书炀帝本纪不载　按百官志五年光禄以下八寺丞并增为从五品　　唐
唐设鸿胪寺领典客司仪二署掌宾客及凶仪之事而门下省亦设典仪之职按唐书百官志鸿胪寺卿一人从三品少卿二人从四品上丞一人从六品上掌宾客及凶仪之事领典客司仪二署凡四夷君长以蕃望高下为簿朝见辨其等位第三等居武官三品之下第四等居五品之下第五等居六品之下有官者居本班御史察食料二王后夷狄君长袭官爵者辨嫡庶诸蕃封命则受册而往海外诸蕃朝贺进贡使有下从留其半于境由海路朝者广州择首领一人左右二人入朝所献之物先上其数于鸿胪凡客还鸿胪籍衣赍赐物多少以报主客给过所蕃客奏事具至日月及所奏之宜方别为状月一奏为簿以副藏鸿胪献马则殿中太仆寺□阅良者入殿中驽病入太仆献药者鸿胪寺验覆少府监定价之高下鹰鹘狗豹无估则鸿胪定所报轻重凡献物皆客执以见驼马则陈于朝堂不足进者州县留之皇帝皇太子为五服亲及大臣发哀临吊则卿赞相大臣一品葬以卿护二品以少卿三品以丞皆司仪示以礼制主簿一人从七品上录事二人从九品上
注
龙朔二年改鸿胪寺曰同文寺卿曰正卿少卿　曰大夫武后光宅元年改曰司宾寺有府五人史　十人亭长四人掌固六人典客署令一人从七品下丞三人从八品下掌二王后介公酅公之版籍及四夷归化在藩者朝贺宴享送迎皆预焉酋渠首领朝见者给廪食病则遣医给汤药丧则给以所须还蕃赐物则佐其受领教拜谢之节
注
有典客十三人府四人史八人掌固二人
掌客十五人正九品上掌送迎蕃客颛莅馆舍司仪署令一人正八品下丞一人正九品下掌凶礼丧葬之具京官职事三品以上散官二品以上祖父母父母丧职事散官五品以上都督刺史卒于京师及五品死王事者将葬祭以少牢率斋郎执俎豆以往三品以上赠以束帛黑一纁二一品加乘马既引遣使赠于郭门之外皆有束帛一品加璧五品以上葬给营墓夫
注
有司仪六人府二人史四人掌设十八人斋郎　三十人掌固四人幕士六十人门下省典仪二人从九品下掌赞唱及殿中版位之次侍中版奏中严外办亦赞焉
注
隋谒者台有典仪武德五年复置隶门下省
　　辽
辽依唐制设鸿胪寺卿少卿丞簿等员
按辽史百官志南面朝官　辽有北面朝官矣既得燕代十有六州乃用唐制复设南面三省六部台院寺监诸卫东宫之官鸿胪寺职名总目
卿
少卿
丞
主簿
　　宋
宋制鸿胪寺旧置判寺事后设卿少卿丞掌四夷朝贡迎送之事按宋史职官志鸿胪寺旧置判寺事一人以朝官以上充元丰官制行置卿一人少卿一人丞主簿各一人卿掌四夷朝贡宴劳给赐迎送之事及国之凶仪中都祠庙道释籍帐除附之禁令少卿为之贰丞参领之凡四夷君长使价朝见辨其等位以宾礼待之授以馆舍而颁其见辞赐予宴设之式戒有司先期办具有贡物则具其数报四方馆引见以进诸蕃封册即行其礼命若崇义公承袭则辨其嫡庶具名上尚书省其周嵩庆懿陵庙命官以时致享若凶仪之节宗室以服臣僚以品辨其丧纪而诏奠临赙赠之制礼仪成服则卿掌赞导之仪葬则预戒有司具卤簿仪物分案四置吏九其官属十有二往来国信所掌大辽使介交聘之事
都亭西驿及管干所掌河西蕃部贡奉之事
礼宾院掌回鹘吐蕃党项女真等国朝贡馆设及互市译语之事怀远驿掌南蕃交州西蕃龟兹大食于阗甘沙宗哥等国贡奉之事中太一宫建隆观等各置提点所掌殿宇斋宫器用仪物陈设钱币之事在京寺务司及提点所掌诸寺葺治之事
传法院掌译经润文
左右街僧录司掌寺院僧尼帐籍及僧官补授之事同文馆及管勾所掌高丽使命已上并属鸿胪寺中兴后废鸿胪不置并入礼部客省引进使　客省使副使各二人掌国信使见辞宴赐及四方进奉四夷朝觐贡献之仪受其币而宾礼之掌其饔饩饮食还则颁诏书授以赐予宰臣以下节物则视其品秩以为等若文臣中散大夫武臣横行刺史以上还阙朝觐掌赐酒馔使阙则引进四方馆合门使副互权大观元年诏客省四方馆不隶台察政和二年改定武选新阶乃诏客省四方馆引进司东西上合门所掌职务格法并令尚书省具上又诏高丽已称国信改隶客省靖康元年诏客省引进司四方馆西上合门为殿庭应奉与东上合门一同隶中书省不隶台察引进司使副各二人掌臣僚蕃国进奉礼物之事班四方馆上使阙则客省四方馆互兼四方馆使二人掌进章表凡文武官朝见辞谢国忌赐香及诸道元日冬至朔旦庆贺起居章表皆受而进之郊祀大朝会则定外国使命及致仕未升朝官父老陪位之板进士道释亦如之掌凡护葬赙赠朝拜之事客省四方馆建炎初并归东上合门皆知合总之东西上合门　东上合门西上合门使各三人副使各二人宣赞舍人十人
注
旧名通事舍人政和中改
祗候十有二人掌朝会宴幸供奉赞相礼仪之事使副承旨禀命舍人传宣赞谒祗候分佐舍人凡文武官自宰臣宗室自亲王外国自契丹使以下朝见谢辞皆掌之视其品秩以为引班叙班之次赞其拜舞之节而纠其违失若庆礼奉表则东上合门掌之慰礼进名则西上合门掌之月进班簿岁终一易分东西班揭贴以进自客省而下因事建官皆有定员遂立积考序迁之法听其领职居外增置看班祗候六人由看班迁至使皆五年使以上七年遇阙乃迁无阙则加遥郡元丰七年诏客省四方馆使副领本职外官最高者一员兼领合门事元佑元年诏客省四方馆合门并以横行通领职事绍圣三年诏看班祗候有阙令吏部选定尚书省呈人材中书省取旨差崇宁四年诏合门依元丰法隶门下省大观元年诏合门依殿中省例不隶台察政和六年诏宣赞播告直诵其辞靖康元年诏合门并立员额
注
监察御史胡舜陟奏合门之职祖宗所重宣赞　不过三五人熙宁间通事舍人十三员祗候六人　当时议者犹以为多今舍人一百八员祗候七十　六员看班四员内免职者二百三员由宦侍恩幸　以求财朱□父子交买尤多富商豪子往往得之　真宗时诸王夫人因圣节乞补合门帝曰此职非　可以恩泽授不许神宗即位之初用宫邸直省官　郭昭选为合门祗候司马光言此祖宗以蓄养贤　才在文武为馆职其重如此今岂可卖以求财乞　赐裁省故有是诏旧制有东西上合门多以处外戚勋贵建炎初元并省为一其引进司四方馆并归合门客省循旧法非横行不许知合门绍兴元年帝以朱籛孙藩邸旧人稍习仪注命转行横行一官主管合门又曰藩邸旧人自内侍及使臣皆不与行在职任止与外任籛孙以合内无谙练人故留之五年诏右武大夫以上并称知合门事兼客省四方馆事官未至者即称同知合门事同兼客省四方馆事以除授为序称同知者在知合门之下宣赞舍人任传宣引赞之事与合门祗候并为合职间带点检合门簿书公事绍兴中许令供职注授内外合入差遣阙到然后免供职其后供职舍人员数稍冗裁定以四十员为额干道六年上欲清合门之选除宣赞舍人合门祗候仍旧通掌赞引之职外置合门官十员以待武举之入官者掌诸殿觉察失仪兼侍立驾出行幸亦如之六参常朝后殿引亲王起居仿儒臣馆合之制召试中书省然后命之又详转对如职事官供职满三年与边郡淳熙间置看班祗候令忠训郎以下充秉义郎以上始除合门祗候又增重荐举阁门祗候之制必廉干有方略善弓马两任亲民无遗阙及曾历边任者充绍熙以来立定员额庆元初申严合门长官选择其属之令非右科前名之士不预召试盖以为右列清选云　　金
金不设鸿胪寺置侍仪司掌奉朝仪属于宣徽院按金史百官志侍仪司
注
旧名擎执局大定元年改为侍仪局大定五年　升局为司令从六品

注
旧曰局使掌侍奉朝仪率捧案擎奉辇各给其　事直长正七品

注
旧设局副品从七
右属宣徽院
　　元
元不设鸿胪寺置侍仪司掌诸礼仪而属于礼部按元史百官志礼部侍仪司秩正四品掌凡朝会即位册后建储奉上尊号及外国朝觐之礼至元八年始置左右侍仪奉御二员礼部侍郎知侍仪事一员引进使知侍仪事一员左右侍仪使二员左右直侍仪使二员左右侍仪副使二员左右侍仪佥事二员引进副使侍仪令承奉班都知尚衣局大使各一员十二年省左侍仪奉御通曰左右侍仪省引进副使及侍仪令尚衣使等员改置通事舍人十四员三十年减通事舍人七员为侍仪舍人大德十一年升秩正三品至大二年置典簿一员延佑七年定置侍仪使四员至治元年增置通事舍人六员侍仪舍人四员其后定置侍仪使四员正三品引进使知侍仪事二员正四品首领官典簿一员从七品属官承奉班都知一员正七品通事舍人一十六员从七品侍仪舍人十四员从九品吏属令史二人译史一人通事一人知印一人其属法物库秩五品掌大礼法物提点一员从五品大使一员从六品副使一员从七品直长二员正八品世祖至元八年春三月甲戌敕元正圣节朝会凡百官进表外国进献使臣陛见朝辞礼仪皆隶侍仪司按元史世祖本纪云云　　明
明初设仪礼司属于礼部后设鸿胪寺置卿少卿寺丞统鸣赞序班署丞之属按明会典鸿胪寺

注
旧为仪礼司列礼部属官下
正官卿一员

注
旧为司正
左右少卿二员

注
旧为左右司副
左右寺丞二员

注
旧为左右司丞四员后革二员弘治以后又因　朝贺执事必用堂上官五员恐临时事故缺人预　于额外选官品稍卑者以原职随堂办事无定员　见设二员首领官主簿一员
属官鸣赞九员

注
旧五员后添设三员隆庆三年添设一员随住　补十一年复设一员序班五十员

注
旧四十四员后添设十员嘉靖三十六年革八　员万历十一年复设四员司仪署司宾署署丞各一员
南京鸿胪寺卿一员主簿一员鸣赞四员

注
万历九年革一员十一年复设
序班九员

注
旧设十二员内三员久住补嘉靖三十七年革　二员万历九年革一员十一年复设三员司仪署司宾署丞各一员
凡朝贺等礼本寺合用官员　每日皇极门朝参掌礼堂上官一员奏事堂上官一员鸣赞一员纠仪序班二员齐文武班序班各三员东西引人并举案等项序班各七员传赞序班四员门洞纠义序班二员添设催人序班二员午门外鸣赞二员引朝见纠仪序班四员朔望日皇极殿朝参掌礼堂上官一员奏事堂上官一员鸣赞一员纠仪序班四员齐文武班序班四员传赞序班八员皇极门外鸣赞二员纠仪序班二员摆班序班四员催人序班二员掖门纠仪序班四员万寿圣节掌礼官一员宣表目官一员宣表官一员致词官一员以上俱堂上官内赞鸣赞一员对赞鸣赞二员接赞鸣赞五员东西传赞序班各二员殿内丹陛丹墀纠仪序班各二员陈设表案序班二员举玉帛案序班二员陈设方物案序班每班四员导引表案序班二员东西引进表官序班各二员东西引官吏监生人等序班各二员东西角门左右掖门金水桥催人序班各四员东西摆班序班各二员引外夷人并撤方物案序班十四员正旦冬至同但添传制官一员东宫千秋节掌礼官一员宣笺目官一员宣笺官一员致词官一员以上俱堂上官内赞鸣赞一员典仪官一员通赞鸣赞二员接赞鸣赞二员东西传赞序班各五员陈设笺案序班四员举玉帛案序班四员陈设方物案序班二员导引笺官序班二员殿前序班二员引进笺官序班四员齐文武班并引外夷人员通事序班十员正旦冬至同但添传令官一员进历掌礼堂上官一员传制堂上官一员内赞鸣赞一员对赞鸣赞一员通赞鸣赞四员东西传赞序班各三员引进上殿官序班二员设历案并举案序班四员扶案序班一员东西引进历官序班各二员引外夷人员通事序班八员殿内丹陛丹墀纠仪序班各二员弘政门宣治门纠仪并催人序班各二员东西摆班序班各三员进春同但不用传制官添致词官一员扶宝山芒神序班一员郊祀驾回掌礼堂上官一员致词堂上官一员内赞鸣赞二员对赞鸣赞二员通赞鸣赞四员东西摆班序班各三员东西传赞序班各三员殿内丹陛丹墀纠仪序班各二员弘政门宣治门纠仪催人序班各三员听受誓戒同但不用致词官添传制官一员颁诏掌礼堂上官一员宣诏堂上官一员扶诏堂上官一员内赞鸣赞一员对赞鸣赞二员通赞鸣赞二员扶案序班二员陈设案序班六员齐文武官序班各三员皇极殿东丹陛上传赞序班三员东缠腰至皇极门北传赞序班三员内纠仪序班二员皇极门北至南传赞序班二员皇极门南至午门北传赞序班二员午门南至端门北传赞序班六员端门南至承天门北传赞序班六员承天门外对赞鸣赞一员承天门外通赞鸣赞三员承天门外东传赞序班二员承天门外西传赞序班二员承天门外桥南东西齐文武班序班六员外纠仪序班二员册封遣官传制掌礼堂上官一员传制堂上官一员内赞鸣赞一员通赞鸣赞四员对赞鸣赞二员殿上丹墀纠仪序班各二员设册案节案宝案并举案序班每案四员东西引遣官序班各二员东西齐文武班序班各三员东西传赞序班各三员进士传胪掌礼堂上官一员传胪堂上官三员致词堂上官一员内赞鸣赞一员通赞鸣赞二员对赞鸣赞二员东西引进士序班五员举黄榜案序班四员导案堂上官二员齐文武班序班各三员东西传赞等项序班各三员殿内丹墀纠仪序班各三员进士上表引状元进表序班二员余同前但无传胪致词官经筵掌礼堂上官一员内赞鸣赞二员举御案序班二员举讲官案序班二员侍班序班二员庆成宴掌礼堂上官一员其余堂上官俱侍班内赞鸣赞一员对赞鸣赞二员通赞鸣赞四员丹陛丹墀东西摆班序班各二员殿内纠仪序班二员殿内东西宴席一班至七班执事序班共十八员殿内东西传赞序班各三员东西玉门及丹陛中左右门传赞序班共十员纠仪序班各二员东西丹墀传赞序班各三员纠仪序班各二员引外夷人员通事序班三员日食月食救护通赞鸣赞三员对赞鸣赞一员陈设序班四员执鼓侍班序班四员齐官员人等班次等项序班共二十六员太祖洪武　年置侍仪司
按明会典国初置侍仪司为六品衙门职专朝会宾客吉凶礼仪之事洪武九年改侍仪司为殿庭仪礼司设使副承奉鸣赞序班按明会典云云
洪武十三年革承奉添设司仪
按明会典云云
洪武十九年更司仪使为司正副为司副
按明会典云云
洪武三十年始改为鸿胪寺置卿以下诸员
按明会典洪武三十年始改鸿胪寺升正四品衙门定设卿左右少卿左右寺丞属官主簿司仪司宾署各署丞鸣赞序班等官后又设外夷通事亦隶焉皇清大清会典鸿胪寺
　　正官
　　满汉卿各一员
　　满汉少卿各一员初设汉少卿二员顺治十五　　年裁一员　　汉寺丞一员初设左右寺丞各一员顺治十五　　年裁一员　　首领官
　　满汉主簿各一员旧设各馆主簿后裁
　　属官
　　满鸣赞十六员汉鸣赞四员初设八员顺治二　　年裁一员十二年裁一员十三年裁二员　　汉序班十二员初设二十二员内司宾二员顺　　治十五年裁序班十员　　鸿胪寺正四品衙门设满汉卿各一员满汉少　　卿各一员汉寺丞一员所属满汉主簿各一员　　满鸣赞十六员汉鸣赞四员汉司仪序班十员　　汉司宾序班二员满笔帖式十员汉军笔帖式　　二员肄业官生十一名掌朝会宾客吉凶礼仪　　之事顺治初鸿胪寺一应事宜俱由礼部题行　　顺治十六年分析鸿胪寺职掌十八年鸿胪寺　　一应事宜仍属礼部康熙十年复归鸿胪寺　　仪制司分析职掌　一亲王以下奉恩将军以　　上一应赏赐谢恩由鸿胪寺具题传知
　　一外藩亲王以下公等以上袭职一应赏赐谢恩由理藩院知会鸿胪寺具题行礼　　一每月三朝
上升殿由鸿胪寺具题传知若遇雨雪亦由鸿胪寺　　请旨
　　一文武各官员朝贺行礼失仪及辞朝见朝谢恩进表不到者由鸿胪寺指名题参　　一宣读
　诏赦及
恩赐加级文武各官谢
恩由鸿胪寺具题行文知会
　　一庆贺礼仪齐集处各官有出入行走先散者　　由鸿胪寺纠参　　一遇
皇上行幸王以下文武各官具蟒服排班跪送回日　　具朝服排班跪迎鸿胪寺具题传知其起行日　　时及所出何门俱鸿胪寺具题传知　　一督抚提镇等官除赏马赐宴仍由礼部启奏　　引见外凡　陛见辞谢
恩俱由鸿胪寺奏请引见其往来各官亦系鸿胪寺　　引见行礼　　主客司分析职掌　一外国进贡及各处赍本　　人员俱赴鸿胪寺引奏　　一外国进贡官员仍由礼部引入朝
　见外其演礼谢
恩等事俱鸿胪寺行
　　一考取满洲鸣赞由鸿胪寺唱试送礼部选择　　正陪仍由鸿胪寺移送吏部　　一选取序班系礼部行文直隶并三省提学起　　送到部会同鸿胪寺堂官选择由礼部咨送吏　　部补授　　一满汉鸣赞等官请假丁忧等事及支取纸张　　俱由鸿胪寺掌行
　鸿胪寺部名臣列传
　　后汉
　　韦彪
按后汉书本传彪字孟达扶风平陵人也高祖贤宣帝时为丞相祖赏哀帝时为大司马彪孝行纯至父母卒哀毁三年不出庐寝服竟羸瘠骨立异形医疗数年乃起好学洽闻雅称儒宗建武末举孝廉除郎中以病免复归教授安贫乐道恬于进趣三辅诸儒莫不慕仰之显宗闻彪名永平六年召拜谒者赐以车马衣服三迁魏郡太守肃宗即位以病免征为左中郎将长乐卫尉数陈政术每归宽厚比上疏乞骸骨拜为奉车都尉秩中二千石赏赐恩宠侔于亲戚建初七年车驾西巡狩以彪行太常从数召入问以三辅旧事礼仪风俗彪因建言今西巡旧都宜追录高祖中宗功臣褒显先勋纪其子孙帝纳之行至长安乃制诏京兆尹右扶风求萧何霍光后时光无苗裔唯封何末孙熊为酇侯建初二年已封曹参后曹湛为平阳侯故不复及焉乃厚赐彪钱珍羞食物使归平陵上冢还拜大鸿胪是时陈事者多言郡国贡举率非功次故守职益懈而吏事寖疏咎在州郡有诏下公卿朝臣议彪上议曰伏惟明诏忧劳百姓垂恩选举务得其人夫国以简贤为务贤以孝行为首孔子曰事亲孝故忠可移于君是以求忠臣必于孝子之门夫人才行少能相兼是以孟公绰优于赵魏老不可以为滕薛大夫忠孝之人持心近厚锻炼之吏持心近薄三代之所以直道而行者在其所以磨之故也士宜以才行为先不可纯以阀阅然其要归在于选二千石二千石贤则贡举皆得其人帝深纳之彪以世承二帝更化之后多以苛刻为能又置官选职不必以才因盛夏多寒乃上疏谏曰臣闻政化之本必顺阴阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务当先除其所患天下枢要在于尚书尚书之选岂可不重而间者多从郎官超升此位虽晓习文法长于应对然察察小慧类无大能宜简尝历州宰素有名者虽进退舒迟时有不逮然端心向公奉职周密宜鉴啬夫捷急之对深思绛侯木讷之功也往时楚狱大起故置令史以助郎职而类多小人好为奸利今者务简可皆停省又谏议之职应用公直之士通才謇正有补益于朝者今或从征试辈为大夫又御史外迁动据州郡并宜清选其任责以言绩其二千石视事虽久而为吏民所便安者宜增秩重赏勿妄迁徙惟留圣心书奏帝纳之元和三年春东巡狩以彪行司徒事从行还以病乞身帝遣小黄门太医问病赐以食物彪遂称困笃章和二年夏使谒者策诏曰彪以将相之裔勤身饬行出自州里在位历载中被笃疾连上求退君年在耆艾不可复以加增恐职事烦碎重有损焉其上大鸿胪印绶其遣太子舍人诣中藏府受赐钱二十万永元元年卒诏尚书故大鸿胪韦彪在位无愆方欲录用奄忽而卒其赐钱二十万布百匹谷三千斛彪清俭好施禄赐分与宗族家无余财着书十二篇号曰韦卿子　　韩宣按三国魏志裴潜传注宣字京然渤海人也为人短小建安中丞相召署军谋掾冗散在邺尝于邺出入宫于东掖门内与临淄侯植相遇时天新雨地有泥潦宣欲避之阂潦不得去乃以扇自障住于道边植嫌宣既不去又不为礼乃驻车使其常从问宣何官宣云丞相军谋掾也植又问曰应得唐突列侯否宣曰春秋之义王人虽微列于诸侯之上未闻宰士而为下土诸侯礼也植又曰即如所言为人父吏见其子应有礼否宣又曰于礼臣子一例也而宣年又长植知其枝柱难穷乃释去具为太子言以为辩黄初中为尚书郎尝以职事当受罚于殿前已缚束杖未行文帝辇过问此为谁左右对曰尚书郎渤海韩宣也帝追念前临淄侯所说乃寤曰是子建所道韩宣邪特原之遂解其缚时天大寒宣前以当受杖豫脱□缠裈面缚及其原裈腰不下乃趋而去帝目而送之笑曰此家有瞻谛之士也后出为清河东郡太守明帝时为尚书大鸿胪数岁卒宣前后当官在能否之间然善以己恕人始南阳韩暨以宿德在宣前为大鸿胪暨为人贤及宣在后亦称职故鸿胪中为之语曰大鸿胪小鸿胪前后治行曷相如　　隋
　　苏夔
按隋书苏威传威子夔字伯尼小聪敏有口辨八岁诵诗书兼解骑射年十三从父至尚书省与安德王雄驰射赌得雄骏马而归十四诣学与诸儒论议词致可观见者莫不称善及长博览群言尤以锺律自命初不名夔其父改之颇为有识所哂起家太子通事舍人杨素甚奇之素每戏威曰杨素无儿苏夔无父后与沛国公郑译国子博士何妥议乐因而得罪议寝不行着乐志十五篇以见其志数载迁太子舍人后加武骑尉仁寿末诏天下举达礼乐之源者晋王昭时为雍州牧举夔应之与诸州所举五十余人谒见高祖望夔谓侍臣唯此一人称吾所举于是拜晋王友炀帝嗣位迁太子洗马转司朝谒者以父免职夔亦去官后历尚书职方郎燕王司马辽东之役夔领宿卫以功拜朝散大夫时帝方勤远略蛮夷朝贡前后相属帝尝从容谓宇文述虞世基等曰四夷率服观礼华夏鸿胪之职须归令望宁有多才艺美仪容可以接对宾客者为之乎咸以夔对帝然之即日拜鸿胪少卿其年高昌王曲伯雅来朝朝廷妻以公主夔有雅望令主婚焉其后弘化延安等数郡盗贼蜂起所在屯结夔奉诏巡抚关中突厥之围雁门也夔领城东面事夔为弩楼车厢兽圈一夕而就帝见而善之以功进位通议大夫坐父事除名为民复丁母忧不胜哀而卒时年四十九
　鸿胪寺部艺文
　　大鸿胪箴　　　　　　　　　汉扬雄荡荡唐虞经通陔极陶陶百王天工人力画为上下罗条百职人有才能寮有级差迁能授官各有攸宜主以不废官以不隳昔在三代二季不蠲秽德慢道署非其人人失其材职反其官采寮荒耄国政如漫文不可武武不可文大小上下不可夺伦鸿臣司爵敢告在邻　　鸿胪少卿壁记　　　　　　　唐孙逖鸿胪汉官掌蛮夷归义者致其饔饩辨其等威在周为大行人在秦为典客在汉为鸿胪其属有译官及郡邸丞长洎后魏太和十九年各置少卿两员掌副卿事亦有傅称亚卿书载三少制位或差于伯仲受任同归于师长成务赞礼择贤而居即其义也帝唐亮采立政稽古命官柔服远人绥厥有众肃慎来贺渠搜即叙示之以干羽通之以冠带允谐是职岂易其人非夫野王之政理元成之经术德孺之明识元方之令望则曷由臻兹兰陵萧公朝之俊德触邪秉宪人之雅重草议为郎入掌王言出膺方牧帝咨惟允公实来斯且有黄华之命适表兼人之美乃求旧官守敷陈代迁明授任之有章示名器之无假自嗣圣已后记于壁焉　　鸿胪寺箴　　　　　　　　　明宣宗祗祗万邦咸统于一朝觐会同其仪有秩咨尔鸿胪卿贰暨属时维尔官必庄以肃必考于度必协于中无简无烦周旋雍容惟动以周惟一靡敬慎尔仪庶光尔职
　鸿胪寺部纪事
东观汉记郭况为鸿胪上数幸其宅饮酒赏金帛甚盛京师号况家为金穴襄阳耆旧传习郁为侍中时从光武幸黎丘与帝通梦见苏山神光武嘉之拜大鸿胪录其前后功封襄阳侯使立苏岭祠刻二石鹿夹神道百姓谓之鹿门庙或呼苏岭山为鹿门山三国魏志何夔传注华峤汉书曰夔曾祖父熙字孟孙少有大志不拘小节身长八尺五寸体貌魁梧善为容仪举孝廉为谒者赞拜殿中音动左右崔林传林字德儒清河东武城人也迁大鸿胪龟兹王遣侍子来朝朝廷嘉其远至褒赏其王甚厚余国各遣子来朝间使连属林恐所遣或非真的权取疏属贾胡因通使命利得印绶而道路护送所损滋多劳所养之民资无益之事为外国所笑此曩时之所患也乃移书炖煌喻指并录前世待遇诸国丰约故事使有恒常吴志孙□传注吴录曰张俨吴人弱冠知名历显位以博闻多识拜大鸿胪使于晋皓谓俨曰今南北通好以君有出境之才故相屈行对曰皇皇者华臣蒙其荣惧无故人延誉之美磨厉锋锷思不辱命既至车骑将军贾充尚书令裴秀侍中苟勖等欲傲以所不知而不能屈尚书仆射羊祜尚书何祯并结缟带之好晋书阮修传王敦为鸿胪卿谓修曰卿常无食鸿胪丞差有禄能作不修曰亦复可尔耳前凉录晋使者俞归至张重华知张鉴才任专对拜典客令归责供给礼薄鉴曰敝国僻小隔绝皇风行台抚临万里倾跃今大义未崇先存口实非昭德示训之谓也归改容谢之魏书李安世传安世天安初迁主客令萧赜刘缵朝贡安世美容貌善举止缵等自相谓曰不有君子其能国乎缵等呼安世为典客安世曰三代不共礼五帝各异乐安足以亡秦之官称于上国缵曰世异之号凡有几也安世曰周为掌客秦改典客汉名鸿胪今曰主客君等不欲影响文武而殷勤亡秦唐书高焕传永泰初涣为鸿胪卿日本使尝遗金帛不纳惟取笺一番为书以贻之王锷传曹王皋朝京师奏锷文用虽不足而他可试德宗擢为鸿胪少卿先是天宝末西域朝贡酋长及安西北廷校吏岁集京师者数千人陇右既陷不得归皆仰禀鸿胪礼宾月四万缗凡四十年名田养子孙如编民至是锷悉隶名王以下无虑四千人畜马二千奏皆停给宰相李泌尽以隶左右神策军以酋长署牙将岁省五十万缗枝山前闻正统间有鸿胪王少卿者善宣玉音洪亮抑扬殊耸观听而其读奏之际必多吃误其貌美髯而秃项朝士遂为诗以嘲之曰传制声无敌宣章字有讹后边头发少前面口须多有使回问京师新事或诵此诗问为谁其人遽曰此王少卿也献征录英宗复辟擢杨宣为鸿胪寺少卿凡朝廷宴享朝贺大礼皆出职掌宣修干美□奏对明畅日见宠遇宪宗立升鸿胪卿时荆襄叛寇刘千斤伏诛戎帅械系余党多误陷于辜者宣亟上章论救大要欲重人命谨天戒辞甚婉切诏法曹详鞫竟得矜宥齐政字以德宣德间吏部从太学诸生选为鸿胪序班或谓政且登科甲政曰此古九宾之职也□不能称耳卒就职己酉改鸣赞丙辰九载考最升本寺主簿仍专鸣赞后擢寺丞景泰间再擢少卿天顺复辟遂为正卿政体质魁梧音吐洪亮日侍廷傅而礼制习熟动无所失及年既老恭敬愈甚故累朝宠眷遂以诸生至九卿成化间施纯升鸿胪寺卿纯习礼度每旦传朝为磬折状甚恭特蒙宠眷升礼部侍郎周文兴江山人居江郎山故号江郎先生正德戊辰举进士以疾告遍游大华终南衡岳匡庐授比部主事屡迁鸿胪寺卿即致仕归晚年移居武林徜徉湖山总制胡梅林巡抚阮函峰为建高士堂以居之嘉靖间胡森为南鸿胪寺卿以局闲事省减去直役谈说理学讲明国是
　鸿胪寺部杂录
