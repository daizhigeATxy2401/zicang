
　东宫部汇考一
　　汉
高祖二年立子盈为皇太子
按史记高祖本纪吕后生孝惠鲁元公主高祖为亭长时常告归之田吕后与两子居田中耨有一老父过请饮吕后因餔之老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去高祖适从旁舍来吕后具言客有过相我子母皆大贵高祖问曰未远乃追及问老父老父曰乡者夫人婴儿皆似君君相贵不可言高祖乃谢曰诚如父言不敢忘德汉王之败彭城而西行使人求家室家室亦亡不相得败后乃独得孝惠六月立为太子大赦罪人令太子守栎阳诸侯子在关中者皆集栎阳为卫按汉书外戚传高祖吕皇后父吕公单父人也好相人高祖微时吕公见而异之乃以女妻高祖生惠帝鲁元公主高祖为汉王元年封吕公为临泗侯二年立孝惠为太子后汉王得定陶戚姬爱幸生赵隐王如意太子为人仁弱高祖以为不类已常欲废之而立如意如意类我戚姬常从上之关东日夜啼泣欲立其子吕后年长常留守希见益疏如意且立为赵王留长安几代太子者数赖公卿大臣争之及叔孙通谏用留侯之策得无易按史记留侯世家上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善用计策上信用之吕后乃使建成侯吕泽劫留侯曰君常为上谋臣今上欲易太子君安得高枕而卧乎留侯曰始上数在困急之中幸用臣策今天下安定以爱欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上高此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往击之四人相谓曰凡来者将以存太子太子将兵事危矣乃说建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱今戚夫人日夜侍御赵王如意常抱居前上曰终不使不肖子居爱子之上明乎其代太子位必矣君何不亟请吕后承间为上泣言黥布天下猛将也善用兵今诸将皆陛下故等夷乃令太子将此属无异使羊将狼莫肯为用且使布闻之则鼓行而西耳上虽病强载辎车卧而护之诸将不敢不尽力上虽苦为妻子自强于是吕泽立夜见吕后吕后承间为上泣涕而言如四人意上曰吾惟竖子固不足遣而公自行耳于是上自将兵而东群臣居守皆送至灞上留侯病自强起至曲邮见上曰臣宜从病甚楚人剽疾愿上无与楚人争锋因说上曰令太子为将军监关中兵上曰子房虽病强卧而傅太子是时叔孙通为太傅留侯行少傅事汉十二年上从击破布军归疾益甚愈欲易太子留侯谏不听因疾不视事叔孙太傅称说引古今以死争太子上佯许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为寿已毕趋去上目送之召戚夫人指示四人曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿雁高飞一举千里羽翩已就横绝四海当可奈何虽有矰缴尚安所施歌数阕戚夫人唏嘘流涕上起去罢酒竟不易太子者留侯本招此四人之力也　按叔孙通传九年高帝徙叔孙通为太子太傅十二年高祖欲以赵王如意易太子叔孙通谏上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵高得以诈立胡亥自使灭祀此陛下所亲见今太子仁孝天下皆闻之吕后与陛下攻苦食啖其可背哉陛下必欲废嫡而立少臣愿先伏诛以颈血污地高帝曰公罢矣吾直戏耳叔孙通曰太子天下本本一摇天下振动奈何以天下为戏高帝曰吾听公言及上置酒见留侯所招客从太子入见上乃无易太子志矣按汉书周昌传昌为御史大夫高帝欲废太子而立戚姬子如意为太子大臣固争莫能得上以留侯策止而昌庭争之强上问其说昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑即罢吕后□耳于东厢听见昌为跪谢曰微君太子几废按珍珠船汉高祖手□太子云有好牛马尚惜况天下耶吾以汝是元子早有立意兼群臣咸称汝孝友四皓吾所不能致而为汝来自为汝大事也今定汝为嗣文帝元年立子启为皇太子
按史记文帝本纪元年五月有司言曰蚤建太子所以尊宗庙请立太子上曰朕既不德上帝神明未歆享天下人民未有慊志今纵不能博求天下贤圣有德之人而禅天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋高阅天下之义理多矣明于国家之大体吴王于朕兄也惠仁以好德淮南王弟也秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取也有司皆固请曰古者殷周有国治安皆千余岁古之有天下者莫不长焉用此道也立嗣必子所从来远矣高帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗绝天下之大义也故高帝设之以抚海内今释宜建而更选于诸侯及宗室非高帝之志也更议不宜子某最长纯厚慈仁请建以为太子上乃许之因赐天下民当代父后者爵各一级按汉书贾谊传文帝拜谊为梁怀王太傅数问以得失谊上疏陈政事曰夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相远也何三代之君有道之长而秦无道之暴也其故可知也古之王者太子乃生固举以礼使士负之有司斋肃端冕见之南郊见于天也过阙则下过庙则趋孝子之道也故自为赤子而教固已行矣昔者成王幼在襁抱之中召公为太保周公为太傅太公为太师保保其身体傅傅之德义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则人于学学者所学之官也学礼曰帝入东学上亲而贵仁则亲□有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则德智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不愧化与心成故中道若性三代之礼春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和步中采齐趣中肆夏所以明有度也其于禽兽见其生不忍其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以导之者非其理故也鄙谚曰不习为吏视已成事又曰前车覆后车诫夫三代之所以长久者其已事可知也然而不能从者是不法圣智也秦世之所以亟绝者其辙迹可见也然而不避是后车又将覆也夫存亡之变治乱之机其要在是矣天下之命悬于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声耆欲不异及其长而成俗累数译而不能相通行有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也景帝四年夏四月己巳立皇子荣为皇太子
按汉书景帝本纪云云　按孝景王皇后传孝景王皇后武帝母也父王仲槐里人也母臧儿故燕王臧荼孙也为仲妻生男信与两女而仲死臧儿更嫁为长陵田氏妇生男蚡胜臧儿长女嫁为金王孙妇生一女矣而臧儿卜筮曰两女当贵欲倚两女夺金氏金氏怒不肯与决乃内太子宫太子幸爱之生三女一男男方在身时王夫人梦日入其怀以告太子太子曰此贵征也未生而文帝崩景帝即位王夫人生男是时薄皇后无子后数岁景帝立齐栗姬男为太子而王夫人男为胶东王长公主嫖有女欲与太子为妃栗姬妒而景帝诸美人皆因长公主见得贵幸栗姬日怨怒谢长公主不许长公主欲与王夫人王夫人许之会薄皇后废长公主日谮栗姬短景帝尝属诸姬子曰吾百岁后善视之栗姬怒不肯应言不逊景帝心衔之而未发也长公主日誉王夫人男之□帝亦自贤之又耳曩者所梦日符计未有所定王夫人又阴使人趣大臣立栗姬为皇后大行奏事文曰子以母贵母以子贵今太子母号宜为皇后帝怒曰是乃所当言耶遂案诛大行而废太子为临江王栗姬愈恚不得见以忧死卒立王夫人为皇后男为太子景帝七年夏四月丁巳立胶东王彻为皇太子赐民为父后者爵一级按汉书景帝本纪云云　按武帝本纪孝武皇帝景帝中子也母曰王美人年四岁立为胶东王七岁为皇太子母为皇后十六岁后三年正月景帝崩甲子太子即皇帝位武帝元狩元年立子据为皇太子
按汉书武帝本纪元狩元年夏四月赦天下丁卯立皇太子赐中二千石爵右庶长民为父后者一级按戾太子传孝武皇帝六男卫皇后生戾太子据元狩元年立为皇太子年七岁矣初上年二十九乃得太子甚喜为立禖使东方朔枚皋作禖祝少壮诏受公羊春秋又从瑕丘江公受谷梁及冠就宫上为立博望苑使通宾客从其所好故多以异端进者元鼎四年纳史良娣产子男进号曰史皇孙武帝末卫后宠衰江充用事充与太子及卫氏有隙恐上晏驾后为太子所诛会巫蛊事起充因此为奸是时上春秋高意多所恶以为左右皆为蛊道□诅穷治其事丞相公孙贺父子阳石诸邑公主及皇后弟子长平侯卫伉皆坐诛充典治巫蛊既知上意白言宫中有蛊气入宫至省中坏御座掘地上使按道侯韩说御史章赣黄门苏文等助充充遂至太子宫掘蛊得桐木人时上疾避暑甘泉宫独皇后太子在太子召问少傅石德德惧为师傅并诛因谓太子曰前丞相父子两公主及卫氏皆坐此今巫与使者掘地得征验不知巫置之耶将实有也无以自明可矫以节收捕充等系狱穷治其奸诈且上疾在甘泉皇后及家吏请问皆不报上存亡未可知而奸臣如此太子将不念秦扶苏事耶太子急然德言征和二年七月壬午乃使客为使者收捕充等按道侯说疑使者有诈不肯受诏客格杀说御史章赣被创突亡自归甘泉太子使舍人无且持节夜入未央宫殿长秋门因长御倚华具白皇后发中□车载射士出武库兵发长乐宫卫告令百官曰江充反乃斩充以徇炙胡巫上林中遂部宾客为将率与丞相刘屈牦等战长安中扰乱言太子反以故众不肯附太子兵败亡不得上怒甚群下忧惧不知所出壶关三老茂上书曰臣闻父者犹天母者犹地子犹万物也故天平地安阴阳和调物乃茂成父慈母爱室家之中子乃孝顺阴阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝子至也而不中于瞽叟孝已被谤伯奇放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衔至尊之命以迫蹴皇太子造饰奸诈群邪错谬是以亲戚之路鬲塞而不通太子进则不得上见退则困于乱臣独冤结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼谮人投畀豺虎唯陛下宽心慰意少察所亲毋患太子之非亟罢甲兵毋令太子久亡臣不胜惓惓出一旦之命待罪建章阙下书奏天子感寤太子之亡也东至湖臧匿泉鸠里主人家贫常卖屦以给太子太子有故人在湖闻其富赡使人呼之而发觉吏围捕太子太子自度不得脱即入室距户自经山阳男子张富昌为卒足蹋开户新安令史李寿趋抱解太子主人公遂格斗死皇孙二人皆并遇害上既伤太子乃下诏曰盖行疑赏所以申信也其封李寿为邘侯张富昌为题侯久之巫蛊事多不信上知太子惶恐无他意而车千秋复讼太子冤上遂擢千秋为丞相而族灭江充家焚苏文于横桥上及泉鸠里加兵刃于太子者初为北地太守后族上怜太子无辜乃作思子宫为归来望思之台于湖天下闻而悲之初太子有三男一女女者平舆侯嗣子尚焉及太子败皆同时遇害卫后史良娣葬长安城南史皇孙皇孙妃王夫人及皇女孙葬广明皇孙二人随太子者与太子并葬湖太子有遗孙一人史皇孙子王夫人男年十八即尊位是为孝宣帝帝初即位下诏曰故皇太子在湖未有号谥岁时祠其议谥置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不逾闲谨行视孝昭帝所为故皇太子起位在湖史良娣冢在博望苑北亲史皇孙位在广明郭北谥法曰谥者行之迹也愚以为亲谥宜曰悼皇母曰悼后比诸侯王园置奉邑三百家故皇太子谥曰戾置奉邑二百家史良娣曰戾夫人置守冢三十家园置长丞周卫奉守如法以湖阌乡邪里聚为戾园长安白亭东为戾后园广明成乡为悼园皆改葬焉后八岁有司复言礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉明县尊戾夫人曰戾后置园奉邑及益戾园各满三百家　按江充传充字次倩赵国邯郸人也本名齐有女弟善鼓琴歌舞嫁之赵太子丹齐得幸于敬肃王为上客久之太子疑齐以己阴私告王与齐忤使吏逐捕齐不得收系其父兄按验弃市齐遂绝迹亡西入关更名充诣阙告太子丹与同产姊及王后宫奸乱交通郡国豪猾攻剽为奸吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖上书讼太子□愿击匈奴以赎丹罪上不许竟败赵太子充自请使匈奴还拜为直指绣衣使者督三辅盗贼禁察逾侈贵戚近臣多奢僭充皆举劾奏请没入车马令身待北军击匈奴奏可上以充忠直奉法不阿所言中意后充从上甘泉逢太子家使乘车马行驰道中充以属吏太子闻之使人谢充曰非爱车马诚不欲令上闻之以教敕亡素者唯江君宽之充不听遂白奏上曰人臣当如是矣大见信用威震京师迁为水衡都尉久之坐法免会阳陵朱安世告丞相公孙贺子太仆敬声为巫蛊事连及阳石诸邑公主贺父子皆坐诛后上幸甘泉疾病充见上年老恐晏驾后为太子所诛因是为奸奏言上疾祟在巫蛊于是上以充为使者治巫蛊充将胡巫掘地求偶人捕蛊及夜祠视鬼染污令有处辄收捕验治烧铁钳灼强服之民转相诬以巫蛊吏辄劾以大逆亡道坐而死者数万人是时上春秋高疑左右皆为蛊祝诅有与亡莫敢讼其冤者充既知上意因言宫中有蛊气先治后宫希幸夫人以次及皇后遂掘蛊于太子宫得桐木人太子惧不能自明收充自临斩之骂曰赵卤前乱乃国王父子不足耶乃复乱吾父子也太子繇是遂败后武帝知充有诈夷充三族　按枚皋传武帝春秋二十九乃得皇子群臣喜故皋与东方朔作皇太子生赋及立皇子禖祝受诏所为皆不从故事重皇子也　按刘屈牦传屈牦武帝庶兄中山靖王子也征和二年封左丞相为澎侯其秋戾太子为江充所谮杀充发兵入丞相府屈牦挺身逃亡其印绶是时上避暑在甘泉宫丞相长史乘疾置以闻上问丞相何为对曰丞相秘之未敢发兵上怒曰事籍籍如此何谓秘也丞相无周公之风矣周公不诛管蔡乎乃赐丞相玺书曰捕斩反者自有赏罚以牛车为橹毋接短兵多杀伤士众坚闭城门毋令反者得出太子既诛充发兵宣言帝在甘泉病困疑有变奸臣欲作乱上于是从甘泉来幸城西建章宫诏发三辅近县兵部中二千石以下丞相兼将太子亦遣使者挢制赦长安中都官囚徒发武库兵命少傅石德及宾客张光等分将使长安囚如侯持节发长水及宣曲胡骑皆以装会侍郎莽通使长安因追捕如侯告胡人曰节有诈勿听也遂斩如侯引骑入长安又发辑濯士以予大鸿胪商丘成初汉节纯赤以太子持赤节故更为黄旄加上以相别太子召监北军使者任安发北军兵安受节已闭军门不肯应太子太子引兵去殴四市人凡数万众至长乐西关下逢丞相军合战五日死者数万人血流入沟中丞相附兵浸多太子军败南□覆盎城门得出会夜司直田仁部闭城门坐令太子得出丞相欲斩仁御史大夫暴胜之谓丞相曰司直吏二千石当先请奈何擅斩之丞相释仁上闻而大怒下吏责问御史大夫曰司直纵反者丞相斩之法也大夫何以擅止之胜之惶恐自杀及北军使者任安坐受太子节怀二心司直田仁纵太子皆要斩上曰侍郎莽通获反将如侯长安男子景建从通获少傅石德可谓元功矣大鸿胪商丘成力战获反将张光其封通为重合侯建为德侯成为秺侯诸太子宾客尝出入宫门皆坐诛其随太子发兵以反法族吏士劫略者皆徙敦煌郡以太子在外始置屯兵长安诸城门后二十余日太子得于湖按车千秋传千秋为高寝郎会卫太子为江充所谮败久之千秋上急变讼太子冤曰子弄父兵罪当笞天子之子过误杀人当何罪哉臣尝梦见一白头翁教臣言是时上颇知太子惶恐无他意乃大感寤召见千秋至前千秋长八尺余体貌甚丽武帝见而悦之谓曰父子之间人所难言也公独明其不然此高庙神灵使公教我公当遂为吾辅佐立拜千秋为大鸿胪数月遂代刘屈牦为丞相武帝后元二年春二月乙丑立皇子弗陵为皇太子按汉书武帝本纪云云　按昭帝本纪孝昭皇帝武帝少子也母曰赵倢本以有奇异得幸及生帝亦奇异武帝未戾太子败燕王旦广陵王胥行骄嫚后元二年二月上疾病遂立昭帝为太子年八岁以侍中奉车都尉霍光为大司马大将军受遗诏辅少主明日武帝崩戊辰太子即皇帝位　按外戚传孝武钩弋赵倢昭帝母也家在河间武帝巡狩过河间望气者言此有奇女天子亟使使召之既至女两手皆拳上自披之手即时伸由是得幸号曰拳夫人先是其父坐法宫刑为中黄门死长安葬雍门拳夫人进为倢居钩弋宫大有宠元始三年生昭帝号钩弋子□身十四月乃生上曰闻昔尧十四月而生今钩弋亦然乃命其所生门曰尧母门后卫太子败而燕王旦广陵王胥多过失宠姬王夫人男齐怀王李夫人男昌邑哀王皆蚤薨钩弋子年五六岁壮大多智上常言类我又感其生与众异甚奇爱之心欲立焉以其年母少恐女主颛恣乱国家犹与久之钩弋倢从幸甘泉有过见谴以忧死因葬云阳后上疾病乃立钩弋子为皇太子拜奉车都尉霍光为大司马大将军辅少主明日帝崩昭帝即位按霍光传霍光字子孟骠骑将军去病弟也父中孺河东平阳人也以县吏给事平阳侯家与侍者卫少儿私通而生去病中孺吏毕归家娶妇生光因绝不相闻久之少儿女弟子夫得幸于武帝立为皇后去病以皇后姊子贵幸既壮大乃自知父为霍中孺未及求问会为骠骑将军击匈奴道出河东河东太守郊迎负弩矢先驱至平阳传舍遣吏迎霍中孺中孺趋入拜谒将军迎拜因跪曰去病不早自知为大人遗体也中孺俯伏叩头曰老臣得托命将军此天力也去病大为中孺买田宅奴婢而去还复过焉乃将光西至长安时年十余岁任光为郎稍迁诸曹侍中去病死后光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信征和二年卫太子为江充所败而燕王旦广陵王胥皆多过失是时上年老宠姬钩弋赵倢有男上心欲以为嗣命大臣辅之察群臣唯光任大重可属社稷上乃使黄门画者画周公辅成王朝诸侯以赐光后元二年春上游五柞宫病笃光涕泣问曰如有不讳谁当嗣者上曰君未谕前画意耶立少子君行周公之事光顿首让曰臣不如金日磾日磾亦曰臣外国人不如光上以光为大司马大将军日磾为车骑将军及太仆上官桀为左将军搜粟都尉桑弘羊为御史大夫再拜卧内□下受遗诏辅少主明日武帝崩太子袭尊号是为孝昭皇帝帝年八岁政事壹决于光宣帝地节三年立子奭之为皇太子
按汉书宣帝本纪地节三年四月戊申立皇太子大赦天下赐御史大夫爵关内侯中二千石爵右庶长天下当为父后者爵一级赐广陵王黄金千斤诸侯王十五人黄金各百斤列侯在国者八十七人黄金各二十斤　按元帝本纪孝元皇帝宣帝太子也母曰共哀许皇后宣帝微时生民间年二岁宣帝即位八岁立为太子壮大柔仁好儒见宣帝所用多文法吏以刑名绳下大臣杨恽□宽饶等坐刺讥辞语为罪而诛尝侍燕从容言陛下持刑太深宜用儒生宣帝作色曰汉家自有制度本以霸王道杂之奈何纯任德教用周政乎且俗儒不达时宜好是古非今使人眩于名实不知所守何足委任乃叹曰乱我家者太子也由是疏太子而爱淮阳王曰淮阳王明察好法宜为吾子而王母张倢尤幸上有意欲用淮阳王代太子然以少依许氏俱从微起故终不背焉黄龙元年十二月宣帝崩癸巳太子即皇帝位元帝初元二年立子骜为皇太子
按汉书元帝本纪元帝初元二年夏四月丁巳立皇太子赐御史大夫爵关内侯中二千石右庶长天下当为父后者爵一级列侯钱各二十万五大夫十万按成帝本纪孝成皇帝元帝太子也母曰王皇后元帝在太子宫生甲观画堂为世嫡皇孙宣帝爱之字曰太孙常置左右年三岁而宣帝崩元帝即位帝为太子壮好经书宽博谨慎初居桂宫上尝急召太子出龙楼门不敢绝驰道西至直城门得绝乃度还入作室门上迟之问其故以状对上大悦乃着令令太子得绝驰道云其后幸酒乐燕乐上不以为能而定陶共王有材艺母傅昭仪又爱幸上以故常有意欲以共王为嗣赖侍中史丹护太子家辅助有力上亦以先帝尤爱太子故得无废竟宁元年五月元帝崩六月己未太子即皇帝位　按史丹传自元帝为太子时丹以父高任为中庶子侍从十余年元帝即位为驸马都尉侍中出常骖乘甚有宠上以丹旧臣皇考外属亲信之诏丹护太子家是时傅昭仪子定陶共王有材艺子母俱爱幸而太子颇有酒色之失母王皇后无宠建昭之间元帝被疾不亲政事留好音乐或置鼙鼓殿下天子自临轩槛上隤铜丸以擿鼓声中严鼓之节后宫及左右习知音者莫能为而定陶王亦能之上数称其材丹进曰凡所谓材者敏而好学温故知新皇太子是也若乃器人于丝竹鼓鼙之间则是陈惠李微高于匡衡可相国也于是上默然而笑其后中山哀王薨太子前吊哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责谓丹丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下罪乃在臣当死上以为然意乃解丹之辅相皆此类也竟宁元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为卫尉侍中与皇后太子皆忧不知所出丹以亲密臣得侍视疾候上间独寝时丹直入卧内顿首伏青蒲上涕泣言曰皇太子以适长立积十余年名号系于百姓天下莫不归心臣子见定陶王雅素爱幸今者道路流言为国生意以为太子有动摇之议审若此公卿以下必以死争不奉诏臣愿先赐死以示群臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅导太子毋违我意丹嘘唏而起太子由是遂为嗣矣成帝绥和元年诏立定陶王欣为皇太子按汉书成帝本纪绥和元年春二月癸丑诏曰朕承太祖鸿业奉宗庙二十五年德不能绥理宇内百姓怨望者众不蒙天佑至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父后者爵三老孝弟力田帛各有差　按哀帝本纪孝哀皇帝元帝庶孙定陶共王子也母曰丁姬年三岁嗣立为王长好文辞法律元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能说他日问中山王独从傅在何法令不能对令诵尚书又废及赐食于前后饱起下□系解成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅骠骑将军曲阳侯王根昭仪及根见上亡子亦欲豫自结为长久计皆更称定陶王劝帝以为嗣成帝亦自美其材为加元服而遣之时年十七矣明年使执金吾任宏守大鸿胪持节征定陶王立为皇太子谢曰臣幸得继父守藩为诸侯王材质不足以假充太子之宫陛下圣德宽仁敬承祖宗奉顺神祇宜蒙福佑子孙千亿之报臣愿且得留国邸旦夕奉问起居俟有圣嗣归国守藩书奏天子报闻后月余立楚孝王孙景为定陶王奉共王祀所以奖厉太子专为后之谊绥和二年三月成帝崩四月丙午太子即皇帝位　按傅昭仪传天子立楚孝王孙景为定陶王奉共王后太子议欲谢少傅阎崇以为春秋不以父命废王父命为人后之礼不得顾私亲不当谢太傅赵元以为当谢太子从之诏问所以谢状尚书劾奏元左迁少府以光禄勋师丹为太傅诏傅太后与太子母丁姬自居定陶国邸下有司议皇太子得与傅太后丁姬相见不有司奏议不得相见顷之成帝母王太后欲令傅太后丁姬十日一至太子家成帝曰太子承正统当共养陛下不得复顾私亲王太后曰太子小而傅太后抱养之今至太子家以乳母恩耳不足有所妨于是令傅太后得至太子家丁姬以不小养太子独不得　　后汉后汉定拜皇太子之仪
按后汉书礼仪志拜皇太子之仪百官会位定谒者引皇太子当御坐殿下北面司空当太子西北东面立读册书毕中常侍持皇太子玺绶东向授太子太子再拜三稽首谒者赞皇太子臣某中谒者称制曰可三公升阶上殿贺寿万岁因大赦天下供赐礼毕乃罢光武帝建武二年立子强为皇太子
按后汉书光武本纪建武二年夏六月戊戌立子强为皇太子大赦天下增郎谒者从官秩各一等　按东海恭王强传东海恭王强建武二年立母郭氏为后强为皇太子十七年而郭后废强常戚戚不自安数因左右及诸王陈其恳诚愿备蕃国光武不忍迟回者数岁乃许焉十九年封为东海王二十八年始就国帝以强废不以过去就有礼故优以大封兼食鲁郡合二十九县赐虎贲旄头宫殿设锺虡之县拟于乘舆强临之国数上书让还东海又因皇太子固辞帝不许深嘉叹之以强章宣示公卿初鲁恭王好宫室起灵光殿甚壮丽是时犹存故诏强都鲁中元元年入朝从封岱山因留京师明年春帝崩冬归国永平元年强病显宗遣中常侍钩盾令将太医乘驿视疾诏沛王辅济南王康淮阳王延诣鲁及薨临命上疏谢曰臣蒙恩得备蕃辅特受二国宫室礼乐事事殊异巍巍无量讫无报称而自修不谨连年被病为朝廷忧念皇太后陛下哀怜臣强感动发中数遣使者太医令丞方伎道术络绎不绝臣伏惟厚恩不知所言臣内自省视气力羸劣日夜浸困终不复望见阙庭奉承帷幄孤负重恩衔恨黄泉身既夭命孤弱复为皇太后陛下忧虑诚悲诚□息政小人也猥当袭臣后必非所以全利之也诚愿还东海郡天恩愍哀以臣无男之故处臣三女小国侯此臣宿昔常计今天下新罹大忧惟陛下加供养皇太后数进御餐臣强困劣言不能尽意愿并谢诸王不意永不复相见也天子览书悲恸从太后出幸津门亭发哀使大司空持节护丧事大鸿胪副宗正将作大匠视丧事赠以殊礼升龙旄头鸾辂龙旗虎贲百人诏楚王英赵王栩北海王兴馆陶公主比阳公主及京师亲戚四姓夫人小侯皆会葬帝追惟强深执谦俭不欲厚葬以违其意于是特诏中常侍杜岑及东海傅相曰王恭谦好礼以德自终遣送之物务从约省衣足敛形茅车瓦器物减于制以彰王卓尔独行之志将作大匠留起陵庙强立十八年年三十四子靖王政嗣建武十九年立东海王阳为皇太子改名庄
按后汉书光武帝本纪建武十九年六月戊申诏曰春秋之义立子以贵东海王阳皇后之子宜承大统皇太子强崇执谦退愿备藩国父子之情重久违之其以强为东海王立阳为皇太子改名庄　按明帝本纪显宗孝明皇帝讳庄光武第四子也母阴皇后帝生而丰下十岁能通春秋光武奇之建武十五年封东海公十七年进爵为王十九年立为皇太子师事博士桓荣学通尚书中元二年二月戊戌即皇帝位年三十　按刘隆传建武十三年是时天下垦田多不以实又户口年纪互有增减十五年诏下州郡检核其事而刺史太守多不平均或优饶豪右侵刻羸弱百姓嗟怨遮道号呼时诸郡各遣使奏事帝见陈留吏牍上有书视之云颍川弘农可问河南南阳不可问帝诘吏由趣吏不肯服抵言于长寿街上得之帝怒时显宗为东海公年十二在幄后言曰吏受郡□当欲以垦田相方耳帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为准帝令虎贲将诘问吏吏乃实首服如显宗对明帝永平三年立皇子炟为皇太子
按后汉书明帝本纪永平三年春二月甲子立贵人马氏为皇后皇子炟为皇太子赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人五斛　按章帝本纪肃宗孝章皇帝讳炟显宗第五子也母贾贵人永平三年立为皇太子少宽容好儒术显宗器重之十八年八月壬子即皇帝位年十九章帝建初四年立皇子庆为皇太子
按后汉书章帝本纪建初四年夏四月戊子立皇子庆为皇太子赐爵人二级三老孝悌力田人三级民无名数及流人欲自占者人一级鳏寡孤独笃癃贫不能自存者粟人五斛　按清河孝王庆传清河孝王庆母宋贵人贵人宋昌八世孙扶风平陵人也父杨以恭孝称于乡闾不应州郡之命杨姑即明德马后之外祖母也马后闻杨二女皆有才色迎而训之永平末选入太子宫甚有宠肃宗即位并为贵人建初三年大贵人生庆明年立为皇太子征杨为议郎赐甚渥贵人长于人事供奉长乐宫身执馈馔太后怜之太后崩后窦皇后宠盛以贵人姊妹并幸庆为太子心内恶之与母比阳主谋陷宋氏外令兄弟求其纤过内使御者侦伺得失后于掖庭门邀遮得贵人书云病思生菟令家求之因诬言欲作蛊道祝诅以菟为厌胜之术日夜毁谮贵人母子遂渐见□庆出居承禄观窦后讽掖庭令诬奏前事请加验实七年帝遂废太子庆而立皇太子肇肇梁贵人子也乃下诏曰皇太子有失惑无常之性爰自孩乳至今益章恐袭其母凶恶之风不可以奉宗庙为天下主大义灭亲况降退乎今废庆为清河王皇子肇保育皇后承训怀□导达善性将成其器盖庶子慈母尚有终身之恩岂若嫡后事正义明哉今以肇为皇太子遂出贵人姊妹置丙舍使小黄门蔡伦考实之皆承风旨傅致其事乃载送暴室二贵人同时饮药自杀帝犹伤之□掖庭令葬于樊濯聚于是免杨归本郡郡县因事复捕系之杨友人前怀令山阳张峻左冯翊沛国刘均等奔走解释得以免罪杨失志憔悴卒于家庆时虽幼而知避嫌畏祸言不敢及宋氏帝更怜之□皇后令衣服与太子齐等太子特亲爱庆入则共室出则同舆及太子即位是为和帝待庆尢渥诸王莫得为比常共议私事后庆以长别居丙舍永元四年帝移幸北宫章德殿讲于白虎观庆得入省宿止帝将诛窦氏欲得外戚传惧左右不敢使乃令庆私从千乘王求夜独内之又令庆传语中常侍郑众求索故事及大将军窦宪诛庆出居邸赐奴婢三百人舆马钱帛帷帐珍宝玩好充牣其第又赐中傅以下至左右钱帛各有差庆多被病或时不安帝朝夕问讯进膳药所以垂意甚备庆小心恭孝自以废黜尤畏事慎法每朝谒陵庙常夜分严装衣冠待明约□官属不得与诸王车骑竞驱常以贵人葬礼有阙每窃感恨至四节伏腊辄祭于私室窦氏诛后始使乳母于城北遥祀及窦太后崩庆求上冢致哀帝许之诏太官四时给祭具庆垂涕曰生虽不获供养终得奉祭祀私愿足矣欲求作祠堂恐有自同恭怀梁后之嫌遂不敢言常泣向左右以为没齿之恨后上言外祖母王年老遭忧病下土无医药愿乞诣洛阳疗疾于是诏宋氏悉归京师除庆舅衍俊盖暹等皆为郎十五年有司以日食阴盛奏遣诸王侯就国诏曰甲子之异责由一人诸王幼稚早离顾复弱冠相育常有蓼莪凯风之哀选懦之恩知非国典且复须留至冬从祀章陵诏假诸王羽林骑各四十人后中傅卫欣私为臧盗千余万诏使案理之并责庆不与之状庆曰欣以师傅之尊选自圣朝臣愚惟知言从事听不甚有所纠察帝嘉其对悉以欣臧财赐庆及帝崩庆号泣前殿呕血数升因以发病明年诸王就国邓太后特听清河王置中尉内史赐什物皆取乘舆上御以宋衍等并为清河中大夫庆到国下令寡人生于深宫长于朝廷仰恃明主垂拱受成既以薄佑早离顾复属遭大忧悲怀感伤蒙恩大国职惟藩辅新去京师忧心茕茕夙夜屏营未知所立盖闻智不独理必须明贤今官属并居爵任失得是均庶望上遵策戒下免悔咎其纠督非枉明察典禁无令孤获怠慢之罪焉邓太后以殇帝襁抱远虑不虞留庆长子佑与嫡母耿姬居清河邸至秋帝崩立佑为嗣是为安帝建初七年夏六月甲寅立皇子肇为皇太子
按后汉书章帝本纪云云　按和帝本纪孝和皇帝讳肇肃宗第四子也母梁贵人为窦皇后所谮忧卒窦后养帝以为己子建初七年立为皇太子章和二年二月壬辰即皇帝位年十岁和帝元兴元年立皇子隆为皇太子
按后汉书和帝本纪元兴元年十二月辛未帝崩于章德前殿立皇子隆为皇太子赐天下男子爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人三斛按殇帝本纪孝殇皇帝讳隆和帝少子也元兴元年十二月辛未夜即皇帝位时诞育百余日安帝永宁元年立皇子保为皇太子
按后汉书安帝本纪永宁元年夏四月丙寅立皇子保为皇太子改元永宁大赦天下赐王主三公列侯下至郎吏从官金帛又赐民爵及布粟各有差延光三年秋九月丁酉废皇太子保为济阴王　按顺帝本纪孝顺皇帝讳保安帝之子也母李氏为阎皇后所害永宁元年立为皇太子延光三年安帝乳母王圣大长秋江京中常侍樊丰谮太子乳母王男厨监邴吉杀之太子数为叹息王圣等惧有后祸遂与丰京共构陷太子太子坐废为济阴王明年三月安帝崩北乡侯立济阴王以废黜不得上殿亲临梓宫悲号不食内外群僚莫不哀之及北乡侯薨车骑将军阎显及江京与中常侍刘安陈达等白太后秘不发丧而更征立诸国王子乃闭宫门屯兵自守十一月丁巳京师及郡国十六地震是夜中黄门孙程等十九人共斩江京刘安陈达等迎济阴王于德阳殿西锺下即皇帝位年十一　按来历传历字伯珍少袭爵以公主子永元中为侍中监羽林右骑永初三年迁射声校尉永宁元年代冯石为执金吾延光元年尊历母为长公主二年迁历太仆明年中常侍樊丰与大将军耿宝侍中周广谢恽等共谗陷太尉杨震震遂自杀历谓侍御史虞诩曰耿宝托元舅之亲荣宠过厚不念报国恩而倾侧奸臣诬奏杨公伤害忠良其天祸亦将至矣遂绝周广谢恽不与交通时皇太子惊病不安避幸安帝乳母野王君王圣舍太子乳母王男厨监邴吉等以为圣舍新缮修犯土禁不可久御圣及其女永与大长秋江京及中常侍樊丰王男邴吉等互相是非圣永遂诬谮男吉皆幽囚死家属徙比景太子思男等数为叹息京丰惧有后害妄造虚无构谗太子及东宫官属帝怒召公卿以下会议废立耿宝等承旨皆以为太子当废历与太常桓焉廷尉张皓议曰经说年未满十五过恶不在其身且男吉之谋皇太子容有不知宜选忠良保傅辅以礼义废置事重此诚圣恩所宜宿留帝不从是日遂废太子为济阴王时监太子家小黄门籍建中傅高梵等皆以无罪徙朔方历乃要结光禄勋讽宗正刘玮将作大匠薛皓侍中闾丘弘陈光赵代施延大中大夫朱伥第五颉中散大夫曹成谏议大夫李尢符节令张敬持书侍御史龚调羽林右监孔显城门司马徐崇卫尉守丞乐闱长乐未央□令郑安世等十余人俱诣鸿都门证太子无过龚调据法律明之以为男吉犯罪皇太子不当坐帝与左右患之乃使中常侍奉诏胁群臣曰父子一体天性自然以义割恩为天下也历讽等不识大曲而与群小共为欢哗外见忠直而内希后福饰邪违义岂事君之礼朝廷广开言事之路故且一切假贷若怀迷不反当显明刑书谏者莫不失色薛皓先顿首曰固宜如明诏历怫然廷诘皓曰属通谏何言而今复背之大臣乘朝车处国事固复辗转若此乎乃各稍自引起历独守阙连日不肯去帝大怒乃免历兄弟官削国租黜公主不得会见历遂杜门不与亲戚通时人为之震栗及帝崩阎太后起历为将作大匠顺帝即位朝廷咸称社稷臣于是迁为卫尉讽刘玮闾丘弘等先卒皆拜其子为郎朱伥施延陈光赵代等并为公卿任职征王男邴吉家属迁京师厚加赏赐籍建高梵等悉蒙显擢　按张皓传皓为廷尉时安帝废皇太子为济阴王皓与太常桓焉太仆来历廷争之不能得事已具来历传退而上蔬曰昔贼臣江充造构谗逆至令戾园兴兵终及祸难后壶关三老一言上乃觉悟虽追前失悔之何逮今皇太子春秋方始十岁未见保傅九德之义宜简贤辅就成圣质书奏不省顺帝建康元年夏四月辛巳立皇子炳为皇太子按后汉书顺帝本纪云云　按冲帝本纪孝冲皇帝讳炳顺帝之子也母曰虞贵人建康元年立为皇太子其年八月庚午即皇帝位年二岁昭烈帝章武元年夏五月册王太子禅为皇太子按蜀志刘禅传后主讳禅字公嗣先主子也建安二十四年先主为汉中王立为王太子及即尊号册曰惟章武元年五月辛巳皇帝若曰太子禅朕遭汉运艰难贼臣篡盗社稷无主格人群正以天明命朕继大统今以禅为皇太子以承宗庙祗肃社稷使使持节丞相亮授印绶敬听师傅行一物而三善皆得焉可不勉与按注魏略曰初备在小沛不意曹公卒至遑遽弃家属后奔荆州禅时年数岁窜匿随人西入汉中为人所卖及建安十六年关中破乱扶风人刘括避乱入汉中买得禅问知其良家子遂养为子与娶妇生一子初禅与备相失时识其父字元德比舍人有姓简者及备得益州而简为将军备遣简到汉中舍都邸禅乃诣简简相检讯事皆符验简喜以语张鲁乃洗沐送诣益州备乃立以为太子初备以诸葛亮为太子太傅及禅立以亮为丞相委以诸事谓亮曰政由葛氏祭即寡人亮亦以禅未娴于政遂总内外臣松之案二主妃子传曰后主生于荆州后主传云初即帝位年十七则建安十二年生也十三年败于长阪备弃妻子走赵云传曰云身抱弱子以免即后主也如此备与禅未尝相失也又诸葛亮以禅立之明年领益州牧其年与主簿杜微书曰朝廷今年十八与禅传相应理当非虚而鱼豢云备败于小沛禅是年始生及奔荆州能识其父字元德计当五六岁备则败于小沛时建安五年也至禅初立首尾二十四年禅应过三十矣以事相验理不得然此则魏略之妄说乃至二百余言异也又案诸书记及诸葛亮集亮亦不为太子太傅后主延熙元年立皇子璇为皇太子
按蜀志后主太子璇传后主太子璇字文衡母王贵人本敬哀张皇后侍人也延熙元年正月策曰在昔帝王继体立嗣副贰国统古今常道今以璇为皇太子昭显祖宗之威命使行丞相事左将军朗持节授印绶其勉修茂质祇恪道义谘询典礼敬友师傅斟酌众善翼成尔德可不务修以自勖哉时年十五景耀六年冬蜀亡咸熙元年正月锺会作乱于成都璇为乱兵所杀
　东宫部汇考二
　　魏
文帝黄初七年夏五月立子睿为皇太子
按魏志明帝本纪明皇帝讳睿字元仲文帝太子也生而太祖爱之常令在左右年十五封武德侯黄初二年为齐公三年为平原王以其母诛故未建为嗣七年夏五月帝病笃乃立为皇太子丁巳即皇帝位按注魏书曰帝生数岁而有岐嶷之姿武皇帝异之曰我基于尔二世矣每朝宴会同与侍中近臣并列帷幄好学多识特留意于法理按注魏略曰文帝以郭后无子诏使后养帝帝以母不以道终意甚不平后不获已乃敬事郭后旦夕因长御问起居郭后亦自以无子遂加兹爱文帝始以帝不悦有意欲以他姬子京兆王为嗣故久不拜太子魏末传曰帝常从文帝猎见子母鹿文帝射杀鹿母使帝射鹿子帝不从曰陛下已杀其母臣不忍复杀其子因涕泣文帝即放弓箭以此深奇之而树立之意定明帝景初三年立齐王芳为皇太子
按魏志明帝本纪景初三年春正月丁亥太尉宣王还至河内帝驿马召到引入卧内执其手谓曰吾疾甚以后事属君君其与爽辅少子吾得见君无所恨宣王顿首流涕按注魏略曰帝既从刘放计召司马宣王自力为诏既封顾呼宫中常所给使者曰辟邪来汝持我此诏授太尉也辟邪驰去先是燕王为帝画计以为关中事重宜便道遣宣王从河内西还事已施行宣王得前诏斯须复得后手笔疑京师有变乃驰到入见帝劳问讫乃召齐秦二王以示宣王别指齐王谓宣王曰此是也君谛视之勿误也又教齐王令前抱宣王颈按注魏氏春秋曰时太子芳年八岁秦王九岁在于御侧帝执宣王手目太子曰死乃复可忍朕忍死待君君其与爽辅此宣王曰陛下不见先帝属臣以陛下乎按三少帝本纪齐王讳芳字兰卿明帝无子养王及秦王询宫省事秘莫有知其所由来者青龙三年立为齐王景初三年正月丁亥朔帝病甚乃立为皇太子是日即皇帝位　　吴
大帝黄龙元年夏四月以吴王太子登为皇太子将吏皆进爵加赏按吴志孙权传云云　按孙登传登字子高权长子也魏黄初二年以权为吴王拜登东中郎将封万户侯登辞侯不受是岁立登为太子选置师傅铨简秀士以为宾友于是诸葛恪张休顾谭陈表等以选入侍讲诗书出从骑射权欲登读汉书习知近代之事以张昭有师法重烦劳之乃令休从昭受读还以授登登待接寮属略用布衣之礼与恪休谭等或同舆而载或共帐而寐太傅张温言于权曰夫中庶子官最亲密切问近对宜用隽德于是乃用表等为中庶子后又以庶子礼拘复令整巾侍坐黄龙元年权称尊号立为皇太子以恪为左辅休右弼谭为辅正表为翼正都尉是为四友而谢景范慎刁元羊□等皆为宾客于是东宫号为多士权迁都建业征上大将军陆逊辅登镇武昌领宫府留事登或射猎当由径道常远避良田不践苗稼至所顿息又择空闲之地其不欲烦民如此尝乘马出有弹丸过左右求之有一人操弹佩丸咸以为是辞对不服从者欲捶之登不听使求过丸比之非类乃见释又失盛水金马盂觉得其主左右所为不忍致罚呼责数之长遣归家□亲近勿言后弟虑卒权为之降损登昼夜兼行到赖乡自闻即时召见见权悲泣因谏曰虑寝疾不起此乃命也方今朔土未一四海喁喁天戴陛下而以下流之念减损大官殽馔过于礼制臣窃忧惶权纳其言为之加膳住十余日欲遣西还深自陈乞以久离定省子道有阙又陈陆逊忠勤无所顾忧权遂留焉嘉禾三年权征新城使登居守总知留事时年谷不丰颇有盗贼乃表定科令所以防御甚得止奸之要初登所生庶贱徐夫人少有母养之恩后徐氏以□废处吴而步夫人最宠步氏有赐登不敢辞拜受而已徐氏使至所赐衣服必沐浴服之登将拜太子辞曰本立而道生欲立太子宜先立后权曰卿母安在对曰在吴权默然立凡二十一年年三十三卒临终上疏曰臣以无状婴抱笃疾自省微劣惧卒陨毙臣不自惜念当委离供养埋胔后土长不复奉望宫省朝觐日月生无益于国死贻陛下重戚以此为哽结耳臣闻死生有命长短自天周晋颜回有上智之才而尚夭折况臣愚陋年过其寿生为国嗣没享荣祚于臣已多亦何悲恨哉方今大事未定逋寇未讨万国喁喁系命陛下危者望安乱者仰治愿陛下弃忘臣身割下流之恩修黄老之术笃养神光加羞珍膳广开神明之虑以定无穷之业则率土幸赖臣死无恨也皇子和仁孝聪哲德行清茂宜早建置以系民望诸葛恪才略博达器任佐时张休顾谭谢景皆通敏有识断入宜委腹心出可为爪牙范慎华融矫矫壮节有国士之风羊□辩捷有专对之材刁元优弘志履道真裴钦博记翰采足用蒋修虞□志节分明凡此诸臣或宜廊庙或任将帅皆练时事明习法令守信固义有不可夺之志此皆陛下日月所照选置臣宫得与从事备知情素敢以陈闻臣重惟当今方外多虞师旅未休当厉六军以图进取军以人为众众以财为宝窃闻郡县颇有荒残民物雕敝奸乱萌生是以法令繁滋刑辟重切臣闻为政听民律令与时推移诚宜与将相大臣详择时宜博采众议宽刑轻赋均息力役以顺民望陆逊忠勤于时出身忧国謇謇在公有匪躬之节诸葛瑾步骘朱然全琮朱据吕岱吾粲阚泽严畯张承孙怡忠于为国通达治体可令陈上便宜蠲除苛烦爱养士马抚循百姓五年之外十年之内远者归复近者尽力兵不血刃而大事可定也臣闻鸟之将死其鸣也哀人之将死其言也善故子囊临终遗言戒时君子以为忠岂况臣登其能已乎愿陛下留意听采臣虽死之日犹生之年也既绝而后书闻权益以摧感言则陨涕是岁赤乌四年也谢景时为豫章太守不胜哀情弃官奔赴拜表自劾权曰君与太子从事异于他吏使中使慰劳听复本职发遣还郡谥登曰宣太子子璠希皆早卒次子英封吴侯五凤元年英以大将军孙峻擅权谋诛峻事觉自杀国除谢景者字叔发南阳宛人在郡有治迹吏民称之以为前有顾劭其次即景数年卒于官赤乌五年春正月立子和为皇太子大赦
按吴志孙权传云云　按孙和传和字子孝弟也少以母王有宠见爱年十四为置宫卫使中书令阚泽教以书艺好学下士甚见称述赤乌五年立为太子时年十九阚泽为太傅薛综为少傅而蔡□张纯封严维等皆从容侍从是时有司颇以条书问事和以为奸妄之人将因事错意以生祸心不可长也表宜绝之又都督刘宝白庶子丁晏晏亦白宝和谓晏曰文武任事当能几人因隙构薄图相危害岂有福哉遂两释之使之从厚常言当世士人宜讲修术学校习射御以周世务而但交游博奕以妨事业非进取之谓后群寮侍宴言及博奕以为妨事费日而无益于用劳精损思而终无所成非所以进德修业积累功绪者也且志士爱日惜力君子慕其大者高山景行耻非其次夫以天地长久而人居其间有白驹过隙之喻年齿一暮荣华不再凡所患者在于人情所不能绝诚能绝无益之欲以奉德义之涂弃不急之务以修功业之基其于名行岂不善哉夫人情犹不能无嬉娱嬉娱之好亦在于饮宴琴书射御之间何必博奕然后为欢乃命侍坐者八人各着论以矫之于是中庶子韦曜退而论奏和以示宾客时蔡□好奕直事在署者颇焉故以此讽之是后王夫人与全公主隙权尝寝疾和祠祭于庙和妃叔父张休居近庙邀和过所居全公主使人觇视因言太子不在庙中专就妃家计议又言王夫人见上寝疾有喜色权由是发怒夫人忧死而和宠稍损惧于废黜鲁王霸觊觎滋甚陆逊吾粲顾谭等数陈嫡庶之义理不可夺全寄杨竺为鲁王霸支党谮诉日兴粲遂下狱诛谭徙交州权沈吟者历年后遂幽闭和于是骠骑将军朱据尚书仆射屈晃率诸将吏泥头自缚连日诣阙请和权登白爵观见甚恶之□据晃等无事忿忿权欲废和立亮无难督陈正五营督陈象上书称引晋献公杀申生立奚齐晋国扰乱又据晃固谏不止权大怒族诛正象据晃牵入殿杖一百竟徙和于故鄣群司坐谏诛放者十数众咸冤之太元二年正月封和为南阳王遣之长沙四月权薨诸葛恪秉政恪即和妃张之舅也妃使黄门陈迁之建业上疏中宫并致问于恪临去恪谓迁曰为我达妃期当使胜他人此言颇泄又恪有徙都意使治武昌宫民间或言欲迎和及恪被诛孙峻因此夺和玺绶徙新都又遣使者赐死和与妃张辞别张曰吉凶当相随终不独生活也亦自杀举邦伤焉孙休立封和子皓为乌程侯自新都之本国休薨皓即阼其年追谥父和曰文皇帝改葬明陵置园邑二百家令丞奉守后年正月又分吴郡丹阳九县为吴兴郡治乌程置太守四时奉祠有司奏言宜立庙京邑宝鼎二年七月使守大匠薛珝营立寝堂号曰清庙十二月遣守丞相孟仁太常姚信等备官僚中军步骑二千人以灵舆法驾东迎神于明陵皓引见仁亲拜送于庭灵舆当至使丞相陆凯奉三牲祭于近郊皓于金城外露宿明日望拜于东门之外其翌日拜庙荐祭歔欷悲感比七日三祭倡妓昼夜娱乐有司奏言祭不欲数数则黩宜以礼断情然后止　按陆凯传引字敬宗凯弟也始为御史尚书选曹郎太子和闻其名待以殊礼会全寄杨竺等阿附鲁王霸与和分争阴相谮构引坐收下狱楚毒备至终无他辞　按注吴录曰太子自惧黜废而鲁王觊觎益甚权时见杨竺辟左右而论霸之才竺深述霸有文武英姿宜为嫡嗣于是权乃许立焉有给使伏于□下具闻之以告太子引当至武昌往辞太子太子不见而微服至其车上与共密议欲令陆逊表谏既而逊有表极谏权疑竺泄之竺辞不服权使竺出寻其由竺白顷惟引西行必其所道又遣问逊何由知之逊言引所述召引考问引为太子隐曰杨竺向臣道之遂共为狱竺不胜痛毒服是所道初权疑竺泄之及服以为果然乃斩竺赤乌十三年十一月立子亮为太子
按吴志孙亮传云云　按三嗣主传孙亮字子明权少子也权春秋高而亮最少故尤留意姊全公主尝谮太子和子母心自不安因倚权意欲豫自结数称述全尚女劝为亮纳赤乌十三年和废权遂立亮为太子以全氏为妃太元元年夏亮母潘氏立为皇后冬权寝疾征大将军诸葛恪为太子太傅会稽太守滕引为太常□受诏辅太子明年四月权薨太子即尊号大赦改元是岁于魏嘉平四年也景帝永安五年秋八月戊子立子为太子
按吴志孙休传云云　按孙□传元兴元年十月封休太子惧为豫章王次子汝南王次子梁王次子陈王甘露元年秋七月□逼杀景后朱氏亡不在正殿于苑中小屋治丧众知其非疾病莫不痛切又送休四子于吴小城寻复追杀大者二人　　晋
晋制皇太子称臣同汉魏故事又定车舆金玺及朝服冠带之仪按晋书礼志汉魏故事皇太子称臣新礼以太子既以子为名而又称臣臣子兼称于义不通除太子称臣之制挚虞以为孝经资于事父以事君义兼臣子则不嫌称臣宜定新礼皇太子称臣如旧诏从之按舆服志皇太子安车驾三左右騑朱班轮倚兽较伏鹿轼九旒画绛龙青盖金华蚤二十八枚黑文画幡文辀黄金涂五彩亦谓之鸾路非法驾则乘画轮车上开四望绿油幢朱丝绳络两箱里饰以金锦黄金涂五采副车三乘形制如所乘但不画轮耳又按志皇太子金玺龟钮朱黄绶四采赤黄缥绀给五时朝服远游冠介帻翠緌佩瑜玉垂组朱衣绛纱襮皂缘白纱其中衣白曲领带□火珠素首革带玉钩燮兽头鞶囊其大小会祠宗庙朔望五日还朝皆朝服常还上宫则朱服预上宫正会则于殿下脱□舄又有三梁进贤冠其侍祀则平冕九旒衮衣九章白纱绛缘中单绛缯縪采画织成衮带金辟邪首紫绿二色带采画广领曲领各一赤舄绛若讲则着介帻单衣释奠则远游冠元朝服绛缘中单绛□□元舄若未加元服则中舍人执冕从介一中元青武帝泰始三年立皇子衷为皇太子按晋书武帝本纪泰始三年春正月丁卯立皇子衷为皇太子诏曰朕以不德托于四海之上兢兢祗畏惧无以康济内思与天下式明王度正本清源于置嗣树嫡非所先务又近世每建太子宽宥施惠之事间不获已顺从王公卿士之议耳方今世运垂平将陈之以德义示之以好恶使百姓蠲多幸之笃终始之行曲惠小仁故无取焉咸使知闻　按惠帝本纪孝惠皇帝讳衷字正度武帝第二子也泰始三年立为皇太子时年九岁太熙元年四月己酉武帝崩是日皇太子即皇帝位方帝之为太子也朝廷咸知不堪政事武帝亦疑焉尝悉召东宫官属使以尚书事令太子决之帝不能对贾妃遣左右代对多引古义给事张泓曰太子不学陛下所知今宜以事断不可引书妃从之泓乃具草令帝书之武帝览而大悦太子遂安　按和峤传峤转侍中愈被亲礼与任恺张华相善峤见太子不令因侍坐曰皇太子有淳古之风而季世多伪恐不了陛下家事帝默然不答后与荀顗荀勖同侍帝曰太子近入朝差长进卿可俱诣之粗及世事既奉诏而还顗勖并称太子明识弘雅诚如明诏峤曰圣质如初耳帝不悦而起峤退居恒怀慨叹知不见用犹不能已在御坐言及社稷未尝不以储君为忧帝知其言忠每不酬和后与峤语不及来事或以告贾妃妃衔之太康末为尚书以母忧去职及惠帝即位拜太子太傅加散骑常侍光禄大夫太子朝西宫峤从入贾后使帝问峤曰卿昔为我不了家事今日定云何峤曰臣昔事先帝曾有斯言言之不效国之福也臣敢逃其罪乎　按卫瓘传惠帝之为太子也朝臣咸谓钝质不能亲政事瓘每欲陈启废之而未敢发后会宴陵云台瓘托醉因跪帝□前曰臣欲有所启帝曰公所言何耶瓘欲言而止者三因以手抚□曰此座可惜帝意乃悟因谬曰公真大醉耶瓘于此不复有言贾后由是怨瓘按贾后传后泰始八年二月辛卯册拜太子妃妒忌多权诈太子畏而惑之嫔御罕有进幸者帝常疑太子不慧且朝臣和峤等多以为言故欲试之尽召东宫大小官属为设宴会而密封疑事使太子决之停信待反妃大惧倩外人作答答者多引古义给使张泓曰太子不学而答诏引义必责作草主更益谴负不如直以意对妃大喜语泓便为我好答富贵与汝共之泓素有小才具草令太子自写帝省之甚悦先示太子少傅卫瓘瓘大踧踖众人乃知瓘先有毁言殿上皆称万岁充密遣语妃云卫瓘老奴几破汝家惠帝永熙元年八月壬午立广陵王遹为皇太子按晋书惠帝本纪云云　按愍怀太子遹传愍怀太子遹字熙祖惠帝长子母曰谢才人幼而聪慧武帝爱之恒在左右尝与诸皇子共戏殿上惠帝来朝执诸皇子手次至太子帝曰是汝儿也惠帝乃止宫中尝夜失火武帝登楼望之太子时年五岁牵帝裾入暗中帝问其故太子曰暮夜仓卒宜备非常不宜令照见人君也由是奇之尝从帝观豕牢言于帝曰豕甚肥何不杀以享士而使久费五□帝嘉其意即使烹之因抚其背谓廷尉傅祗曰此儿当兴我家尝对群臣称太子似宣帝于是令誉流于天下时望气者言广陵有天子气故封为广陵王邑五万户以刘实为师孟珩为友杨准冯荪为文学惠帝即位立为皇太子盛选德望以为师傅以何劭为太师王戎为太傅杨济为太保裴楷为少师张华为少傅和峤为少保元康元年出就东宫又诏曰遹尚幼蒙今出东宫惟当赖师傅群贤之训其游处左右宜得正人使共周旋能相长益者于是使太保卫瓘息庭司空泰息略太子太傅杨济息毖太子少师裴楷息宪太子少傅张华息祎尚书令华廙息恒与太子游处以相辅导焉及长不好学惟与左右嬉戏不能尊敬保傅贾后素忌太子有令誉因此密□黄门阉宦媚谀于太子曰殿下诚可及壮时极意所欲何为恒自拘束每见喜怒之际辄叹曰殿下不知用威刑天下岂得畏服太子所幸蒋美人生男又言宜隆其赏赐多为皇孙造玩弄之器太子从之于是慢弛益彰或废朝侍恒在后园游戏爱埤车小马令左右驰骑断其鞅勒使堕地为乐或有犯忤者手自捶击之性拘小忌不许缮壁修墙正瓦动屋而于宫中为市使人屠酤手揣斤两轻重不差其母本屠家女也故太子好之又令西园卖葵菜篮子鸡之属而收其利东宫旧制月请钱五十万备于众用太子恒探取二月以供嬖宠洗马江统陈五事以谏之太子不纳语在统传中舍人杜锡以太子非贾后所生而后性凶暴深以为忧每尽忠规劝太子修德进善远于谗谤太子怒使人以针着锡常所坐毡中而刺之太子性刚知贾谧恃后之贵不能假借之谧至东宫或舍之而于后庭游戏詹事裴权谏曰贾谧甚有宠于中宫而有不顺之色若一旦交构大事去矣宜深自谦屈以防其变广延贤士用自辅翼太子不能从初贾后母郭槐欲以韩寿女为太子妃太子亦欲婚韩氏以自固而寿妻贾午及后皆不听而为太子聘王衍少女惠风太子闻衍长女美而贾后为谧聘之心不能平颇以为言谧尝与太子围棋争道成都王颖见而呵谧谧意愈不平因此谮太子于后曰太子广买田业多蓄私财以结小人者为贾后故也密闻其言云皇后万岁后吾当鱼肉之非但如是也若宫车晏驾彼居大位依杨氏故事诛臣等而废后于金墉如反手耳不如早为之所更立慈顺者以自防卫后纳其言又宣扬太子之短布诸远近于是朝野咸知贾后有害太子意中护军赵俊请太子发后太子不听九年六月有桑生于宫西厢日长尺余数日而枯十二月贾后将废太子诈称上不和呼太子入朝既至后不见置于别室遣婢陈舞赐以酒枣逼饮醉之使黄门侍郎潘岳作书草若祷神之文有如太子素意因醉而书之令小婢承福以纸笔及书草使太子书之文曰陛下宜自了不自了吾当入了之中宫又宜速自了不了吾当手了之并谢妃共要□期而两发勿疑犹豫致后患茹毛饮血于三辰之下皇天许当扫除患害立道文为王蒋为内主愿成当三牲祠北君大赦天下要疏如律令太子醉迷不觉遂依而写之其字半不成既而补成之后以呈帝帝幸式干殿召公卿入使黄门令董猛以太子书及青纸诏曰遹书如此今赐死□示诸公王莫有言者惟张华裴頠证明太子贾后使董猛矫以长广公主辞白帝曰事宜速决而群臣各有不同若有不从诏宜以军法从事议至日西不决后惧事变乃表免太子为庶人诏许之于是使尚书和郁持节解结为副及大将军梁王肜镇东将军淮南王允前将军东武公淡赵王伦太保何劭诣东宫废太子为庶人是日太子游元圃闻有使者至改服出崇贤门再拜受诏步出承华门乘粗犊车淡以兵仗送太子妃王氏三皇孙于金墉城考竟谢淑妃及太子保林蒋俊明年正月贾后又使黄门自首欲与太子为逆诏以黄门首辞班示公卿又遣淡以千兵防送太子更幽于许昌宫之别坊令治书御史刘振持节守之先是有童谣曰东宫马子莫聋空前至腊月缠汝又曰南风起兮吹白沙遥望鲁国郁嵯峨千岁髑髅生齿牙南风后名沙门太子小字也初太子之废也妃父王衍表请离婚太子至许遗妃书曰鄙虽顽愚心念为善欲尽忠孝之节无有恶逆之心虽非中宫所生奉事有如亲母自为太子以来□见禁检不得见母自宜城君亡不见存恤恒在空室中坐去年十二月道文疾病困笃父子之情实相怜愍于时表国家乞加徽号不见听许疾病既笃为之求请恩福无有恶心自道文病中宫三遣左右来视云天教呼汝到二十八日暮有短函来题言东宫发疏云言天教欲见汝即便作表求入二十九日早入见国家须臾遣至中宫中宫左右陈舞见语中宫旦来吐不快使住空屋中坐须臾中宫遣陈舞见语闻汝表陛下为道文乞王不得王是成国耳中宫遥呼陈舞昨天教与太子酒枣便持三升酒大盘枣来见与使饮酒啖枣尽鄙素不饮酒即便遣舞启说不堪三升之意中宫遥呼曰汝常陛下前持酒可喜何以不饮天与汝酒当使道文差也便答中宫陛下会同一日见赐故不敢辞通日不饮三升酒也且实未食恐不堪又未见殿下饮此或至颠倒陈舞复传语曰不孝那天与汝酒饮不肯饮中有恶物耶遂可饮二升余有一升求持还东宫饮尽逼迫不得已更饮一升饮已体中荒迷不复自觉须臾有一小婢持封箱来云诏使写此文书鄙便惊起视之有一白纸一青纸催促云陛下停待又小婢承福持笔研墨黄纸来使写急疾不容复视实不觉纸上语轻重父母至亲实不相疑事理如此实为见诬想众人见明也太子既废非其罪众情愤怨右卫督司马雅宗室之□属也与常从督许超并有宠于太子二人深伤之说赵王伦谋臣孙秀曰国无适嗣社稷将危大臣之祸必起而公奉事中宫与贾后亲密太子之废皆云豫知一旦事起祸必及矣何不先谋之秀言于赵王伦伦深纳焉计既定而秀说伦曰太子为人刚猛若得志之日必肆其情性矣明公素事贾后街谈巷议皆以公为贾氏之党今虽欲建大功于太子太子虽将含忍宿忿必不能加赏于公当谓公逼百姓之望翻覆以免罪耳若有瑕衅犹不免诛不若迁延劫期贾后必害太子然后废贾后为太子报雠犹足以为功乃可以得志伦然之秀因使反间言殿中人欲废贾后迎太子贾后闻之忧怖乃使太医令程据合巴豆杏仁丸三月矫诏使黄门孙虑赍至许昌以害太子初太子恐见鸩恒自煮食于前虑以告刘振振乃徙太子于小坊中绝不与食宫中犹于墙壁上过食与太子虑乃逼太子以药太子不肯服因如□虑以药杵椎杀之太子大呼声闻于外时年二十三将以庶人礼葬之贾后表曰遹不幸丧亡伤其迷悖又早短折悲痛之怀不能自已妾私心冀其刻肌刻骨更思孝道规为稽颡正其名号此志不遂重以酸恨遹虽罪在莫大犹王者子孙便以匹庶送终情实怜愍特乞天恩赐以王礼妾诚暗浅不识礼义不胜至情冒昧陈闻诏以广陵王礼葬之及贾庶人死乃诛刘振孙虑程据等册复太子曰皇帝使使持节兼司空卫尉伊策故皇太子之灵曰呜呼维尔少资岐嶷之质荷先帝殊异之宠大启土宇奄有淮陵朕奉遵遗旨越建尔储副以光显我祖宗祗尔德行以从保傅事亲孝敬礼无违者而朕昧于凶构致尔于非命之祸俾申生孝已复见于今赖宰相贤明人神愤怨用启朕心讨厥有罪咸伏其辜何补于荼毒冤魂酷痛哉是用忉怛悼恨震动于五内今追复皇太子丧礼反葬京畿祠以太牢魂而有灵尚获尔心帝为太子服长子斩衰群臣齐衰使尚书和郁率东宫官属具吉凶之制迎太子丧于许昌丧之发也大风雷电帏盖飞裂又为哀策曰皇帝临轩使洗马刘务告于皇太子之殡曰咨尔遹幼□英挺分馨诞茂既茂髫□高明逸秀昔尔圣祖嘉尔淑美显诏仍崇名振同轨是用建尔储副永统皇基如何凶戾潜构祸害如兹哀感和气痛贯四时呜呼哀哉尔之降废实我不明牝乱沉□衅结祸成尔之逝矣谁百其形昔之申生含枉莫讼今尔之负抱冤于东悠悠有识孰不哀恸壶关干主千秋悟己异世同规古今一理皇孙启建降祚尔子虽悴前终庶荣后始窀穸既营将宁尔神华髦电逝戎车雷震芒芒羽盖翼翼缙绅同悲等痛孰不酸辛庶光来叶永世不泯谥曰愍怀六月己卯葬于显平陵帝感阎缵之言立思子台故臣江统陆机并作诔颂焉　按贾后传初后诈有身内□物为产具遂取妹夫韩寿子慰祖养之托谅暗所生故弗显遂谋废太子以所养代立时洛中谣曰南风烈烈吹黄沙遥望鲁国郁嵯峨前至三月灭汝家后母广城君以后无子甚敬重愍怀每劝厉后使加慈爱贾谧恃贵骄纵不能推崇太子广城君恒切责之及广城君病笃占术谓不宜封广城乃改封宜城后出侍疾十余日太子常往宜城第将医出入恂恂尽礼宜城临终执后手令尽意于太子言甚切至又曰赵粲及午必乱汝事我死后勿复听入深忆吾言后不能遵之遂专制天下威服内外更与粲午专为奸谋诬害太子众恶彰着初诛杨骏及汝南王亮太保卫瓘楚王玮等皆临机专断宦人董猛参预其事猛武帝时为寺人监侍东宫得亲信于后预诛杨骏封武安侯猛三兄皆为亭侯天下咸怨及太子废黜赵王伦孙秀等因众怨谋欲废后后数遣宫婢微服于人间视听其谋颇泄后甚惧遂害太子以绝众望　按赵王伦传愍怀太子废使伦领右军将军时左卫司马督司马雅及常从督许超并尝给事东宫二人伤太子无罪与殿中中郎士猗等谋废贾后复太子以华頠不可移难与图权伦执兵之要性贪冒可假以济事乃说伦嬖人孙秀曰中宫凶□无道与贾谧等共废太子今国无嫡嗣社稷将危大臣将起大事而公名奉事中宫与贾郭亲善太子之废皆云豫知一朝事起祸必相及何不先谋之乎秀许诺言于伦伦纳焉遂告通事令史张林及省事张衡殿中侍御史殷浑右卫司马督路始使为内应事将起而秀知太子聪明若还东宫将与贤人图政量己必不得志乃更说伦曰太子为人刚猛不可私请明公素事贾后时议皆以公为贾氏之党今虽欲建大功于太子太子含宿怒必不加赏于明公矣当谓逼百姓之望翻覆以免罪耳此乃所以速祸也今且缓其事贾后必害太子然后废后为太子报雠亦足以立功岂徒免祸而已伦从之秀乃微泄其谋使谧党颇闻之伦秀因劝谧等早害太子以绝众望太子既遇害伦秀之谋益甚而超雅惧后难欲悔其谋乃辞疾秀复告右卫佽飞督闾和和从之期四月三日景夜一筹以鼓声为应至期乃矫诏敕三部司马曰中宫与贾谧等杀吾太子今使车骑入废中宫汝等皆当从命赐爵关中侯不从诛三族于是众皆从之伦又矫诏开门夜入陈兵道南遣翊军校尉齐王冏将三部司马百人排合而人华林令骆休为内应迎帝幸东堂遂废贾后为庶人幽之于建始殿收吴太妃赵粲及韩寿妻贾午等付暴室考竟诏尚书以废后事仍收捕贾谧等召中书监侍中黄门侍郎入坐皆夜入殿执张华裴頠解结杜斌等于殿前杀之尚书始疑诏有诈郎师景露版奏请手诏伦等以为沮众斩之以徇明日伦坐端门屯兵北向遣尚书和郁持节送贾庶人于金墉诛赵粲叔父中护军赵浚及散骑侍郎韩豫等内外群官多所黜免　按裴秀传秀子頠以贾后不悦太子抗表请增崇太子所生谢淑妃位号仍启增置后卫率吏给三千兵于是东宫宿卫万人迁尚书侍中如故加光禄大夫每授一职未尝不殷勤固让表疏十余上博引古今成败以为言览之者莫不寒心頠深虑贾后乱政与司空张华侍中贾模议废之而立谢淑妃华模皆曰帝自无废黜之意若吾等专行之上心不以为是且诸王方刚朋党异议恐祸如发机身死国危无益社稷頠曰诚如公虑但□虐之人无所忌惮乱可立待将如之何华曰卿二人犹且见信然勤为左右陈祸福之戒冀无大悖幸天下尚安庶可优游卒岁此谋遂寝頠旦夕劝说从母广城君令戒谕贾后亲待太子而已或说頠曰幸与中宫内外可得尽言言若不行则可辞病屏退若二者不立虽有十表难乎免矣頠慨然久之而竟不能行时以陈准子匡韩蔚子嵩并侍东宫頠谏曰东宫之建以储皇极其所与游接必简英俊宜用成德匡嵩幼弱未识人理立身之节东宫实体夙成之表而今有童子侍从之声未是光阐遐风之弘理也愍怀太子之废也頠与张华苦争不从　按张华传贾后谋废太子左卫率刘卞甚为太子所信遇每会宴卞必预焉屡见贾谧骄傲太子恨之形于言色谧亦不能平卞以贾后谋问华华曰不闻卞曰卞以寒悴自须昌小吏受公成拔以至今日士感知己是以尽言而公更有疑于卞耶华曰假令有此君欲如何卞曰东宫俊乂如林四率精兵万人公居阿衡之任若得公命皇太子因朝入录尚书事废贾后于金墉城两黄门力耳华曰今天子当阳太子人子也吾又不受阿衡之命忽相与行此是无其君父而以不孝示天下也虽能有成犹不免罪况权戚满朝威柄不一而可以安乎及帝会群臣于式干殿出太子手书遍示群臣莫敢有言者惟华谏曰此国之大祸自汉武以来每废黜正嫡恒至丧乱且国家有天下日浅愿陛下详之尚书左仆射裴頠以为宜先检校传书者又请比校太子手书不然恐有诈妄贾后乃内出太子素启事十余纸众人比视亦无敢言非者议至日西不决后知华等意坚因表乞免为庶人帝乃可其奏　按阎□传缵为西戎校尉司马有功封平乐乡侯愍怀太子之废也缵舆棺诣阙上书理太子之冤曰伏见赦文及榜下前太子遹手疏以为惊愕自古以来臣子悖逆未有如此之甚也幸赖天慈全其首领臣伏念遹生于圣父而至此者由于长养深宫沉沦富贵受饶先帝父母骄之每见选师傅下至群吏率取膏粱击锺鼎食之家希有寒门儒素如卫绾周文石奋疏广洗马舍人亦无汲黯郑庄之比遂使不见事父事君之道臣案古典太子居以士礼与国人齿以此明先王欲令知先贱然后乃贵自顷东宫亦微太盛所以致败也非但东宫历观诸王师友文学皆豪族力能得者率非龚遂王阳能以道训友无谅直三益之节官以文学为名实不读书但共鲜衣好马纵酒高会嬉游博奕岂有切磋能相长益臣常恐公族陵迟以此叹息今遹可以为戒恐其被斥弃逐远郊始当悔过无所复及昔戾太子无状称兵距命而壶关三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻于戾太子尚可禁持重选保傅如司空张华道德深远乃心忠诚以为之师光禄大夫刘实寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置游谈文学皆选寒门孤宦以学行自立者及取服勤更事涉履艰难事君事亲名行素闻者使与共处使严御史监护其家绝贵戚子弟轻薄宾客如此左右前后莫非正人师傅文学可令十日一讲使共论议于前□使但道古今孝子慈亲忠臣事君及思愆改过之义皆闻善道庶几可全昔太甲有罪放之三年思庸克复为殷明王又魏文帝惧于见废夙夜自祗竟能自全及至明帝因母得罪废为平原侯为置家臣庶子师友文学皆取正人共相匡矫兢兢慎罚事父以孝父没事母以谨闻于天下于今称之汉高皇帝数置酒于庭欲废太子后四皓为师子房为傅竟复成就前事不忘后事之戒孟轲有云孤臣孽子其操心也危患也深故多善功李斯云慈母多败子严家无格虏由陛下骄遹使至于此庶其受罪以来足自思改方今天下多虞四夷未宁将伺国隙储副大事不宜空虚宜为大计小复停留先加严诲依平原侯故事若不悛改弃之未晚也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣尝备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢尝为近职此恩难忘何以报德唯当陈诚以死献忠辄具棺絮伏须刑诛书御不省　按江统传江统转太子洗马在东宫累年甚被亲礼太子颇阙朝觐又奢费过度多诸禁忌统上书谏曰臣闻古之为臣者进思尽忠退思补过献可替否拾遗补阙是以人主得以举无失行言无口过德音发闻扬名后世臣等不逮无能云补思竭愚诚谨陈五事如左惟蒙一省再省少垂察纳其一曰六行之义以孝为首虞舜之德以孝为称故太子以朝夕视君膳为职左右就养无方文王之为世子可谓笃于事亲者也故能擅三代之美为百王之宗自顷圣体屡有疾患数阙朝侍远近观听者不能深知其故以致疑惑伏愿殿下虽有微苦可堪扶舆则宜自力易曰君子终日干干盖自勉强不息之谓也其二曰古之人君虽有聪明之姿睿□之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特达臣谓犹宜时发圣令宣扬德音谘询保傅访逮侍臣觐见宾客得令接尽壅否之情沛然交泰殿下之美焕然光明如此则高朗之风扇于前人弘范令轨永为后式其三曰古之圣王莫不以俭为德故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯修之者鲁僖以躬俭节用声列雅颂蚡冒以筚路蓝缕用张楚国大夫修之者文子相鲁妾不衣帛晏婴相齐鹿裘不补亦能匡君济俗兴国隆家庶人修之者颜回以箪食瓢饮扬其仁声原宪以蓬户绳枢迈其清德此皆圣主明君贤臣智士之所履行也故悬名日月永世不朽盖俭之福也及到末世以奢失之者帝主则有瑶台琼室玉杯象箸肴膳之珍则熊蟠豹胎酒池肉林诸侯为之者至于丹楹刻桷饩征百牢大夫有琼弁玉缨庶人有击钟鼎食亦罔不亡国丧宗破家失身丑名彰闻以为后戒窃闻后园镂饰金银刻磨犀象昼室之巧课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及宝□者马以驾鼓车□以赐骑士世祖武皇帝有上雉头裘者即诏有司焚之都街高世之主不尚尤物故能正天下之俗刑四方之风臣等以为昼室之功可且减省后园杂作一皆罢遣肃然清静优游道德则日新之美光于四海矣其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以士农工商四业不离交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲人讥其不仁公仪子相鲁则拔其园葵言食禄者不与贫贱之人争利也秦汉以来风俗转薄公侯之尊莫不殖园圃之田而收市井之利渐冉相放莫以为耻乘以古道诚可愧也今西园卖葵菜蓝子鸡之属亏败国体贬损令问其五曰窃见禁土令不得缮修墙壁动正屋瓦臣以为此既违典彝旧义且以拘挛小忌而废弘廓大道宜可蠲除于事为宜朝廷善之及太子废徙许昌贾后讽有司不听宫臣追送统与宫臣冒禁至伊水拜辞道左悲泣流涟都官从事悉收统等付河南洛阳狱付郡者河南尹乐广悉散遣之系洛阳者犹未释都官从事孙琰说贾谧曰所以废徙太子以为恶故耳东宫故臣冒罪拜辞涕泣路次不顾重辟乃更彰太子之德不如释之谧语洛阳令曹摅由是皆免永康元年五月己巳立皇孙臧为皇太孙
按晋书惠帝本纪云云　按愍怀太子传太子三子虨臧尚并与父同幽金墉虨字道文永康元年正月薨四月追封南阳王臧字敬文永康元年四月封临淮王己巳诏曰咎征数发奸回作变遹既逼废非命而殁今立臧为皇太孙还妃王氏以母之称太孙太妃太子官属即转为太孙官属赵王伦行太孙太傅五月伦与太孙俱之东宫太孙自西掖门出车服侍从皆愍怀之旧也到铜驼街宫人哭侍从者皆哽咽路人抆泪焉桑复生于西厢太孙废乃枯永宁元年五月赵王伦篡位废为濮阳王与帝俱迁金墉寻被害太安初追谥曰哀永宁元年秋八月立襄阳王尚为皇太孙
按晋书惠帝本纪云云　按愍怀太子传尚字敬仁永康元年四月封为襄阳王永宁元年八月立为皇太孙太安元年三月癸卯薨帝服齐衰□谥曰冲太孙　按阎缵传皇太孙立缵复上疏曰臣前上书讼太子之枉不见省览昔壶关三老陈卫太子之冤而汉武筑思子之台高庙令田千秋上书不敢正言托以鬼神之教而孝武大感月中三迁位至丞相乘车入殿号曰车氏恨臣精诚微薄不能有感竟使太子流离殁命许昌向令陛下即纳臣言不致此祸天赞圣意三公献谋庶人赐死罪人斯得太子以明臣恨其晚无所复及诏书慈悼迎丧反葬复其礼秩诚副众望不意吕霍之变复生于今日伏见诏书建立太孙斯诚陛下上顺先典以安社稷中慰慈悼冤魂之痛下令万国心有所系追惟庶人所为无状几倾宗庙赖相国太宰至忠愤发潜谋俱断奉赞圣意以成神武虽周诛二叔汉扫诸吕未足以喻臣愿陛下因此大更厘改以为永制礼置太子居以士礼与国人齿为置官属皆如朋友不为纯臣既使上厌至望以崇孝道又令不相严惮易相规正昔汉武既信好谗危害太子复用望气之言欲尽诛诏狱中囚邴吉以皇孙在焉闭门距命后遂拥护皇孙督罚乳母卒至成人立为孝宣皇帝苟志于忠无往不可历观古人虽不避死亦由世教宽以成节吉虽距诏书事在于忠故宥而不责自晋兴以来用法太严迟速之间辄加诛斩一身伏法犹可强为今世之诛动辄灭门昔吕后临朝肆意无道周昌相赵三召其王而昌不遣先征昌入乃后召王此由汉制本宽得使为快假令如今吕后必谓昌已反夷其三族则谁敢复为杀身成义者哉此法宜改可使经远又汉初废赵王张敖其臣贯高谋弒高祖高祖不诛以明臣道田叔孟舒十人为奴髡钳随王隐亲侍养故令平安向使晋法得容为义东宫之臣得如周昌固护太子得如邴吉距诏不坐伏死谏争则圣意必变太子以安如田叔孟舒侍从不罪者则隐亲左右奸凶毒药无缘得设太子不夭也臣每责东宫臣故无侍从者后闻颇有于道路望车拜辞而有司收付洛阳狱奏科其罪然臣故莫从良有以也又本置三率盛其兵马所以宿卫防虞而使者卒至莫有警严覆请审者此由恐畏灭族今皇孙冲幼世事多故若有不虞强臣专制奸邪矫诈虽有相国保训东宫拥佑之恩同于邴吉适可使玉体安全宜开来防可着于令自今以后诸有废兴仓卒群臣皆得辄严须录诣殿前面受口诏然后为信得同周昌不遣王节下听臣子隐亲得如田叔孟舒不加罪责则永固储副以安后嗣之远虑也来事难知往事可改臣每见詹事裴权用心恳恻舍人秦戢数上疏启谏而爰倩赠以九列权有忠意独不蒙赏谓宜依倩为比以宠其魂推寻表疏如秦戢辈及司隶所奏诸敢拜辞于道路者明诏称扬使微异于众以劝为善以奖将来也缵又陈今相国虽已保傅东宫保其安危至于旦夕训诲辅导出入动静劬劳宜选寒苦之士忠贞清正老而不衰如城门校尉梁柳白衣南安朱冲比者以为师傅其侍臣以下文武将吏且勿复取盛戚豪门子弟若吴太妃家室及贾郭之党如此之辈生而富溢无念修己率多轻薄浮华相驱放纵皆非所补益于吾少主者也皆可择寒门笃行学问素士更履险易节义足称者以备群臣可轻其礼仪使与古同于相切磋为益昔魏文帝之在东宫徐干刘桢为友文学相接之道并如气类吴太子登顾谭为友诸葛恪为宾卧同□帐行则参乘交如布衣相呼以字此则近代之明比也天子之子不患不富贵不患人不敬畏患于骄盈不闻其过不知稼穑之艰难耳至于甚者乃不知名六畜可不勉哉昔周公亲挞伯禽曹参笞窋二百圣考慈父皆不伤恩今不忍小相维持令至阙失顿相罪责不亦误哉在礼太子朝夕视膳昏定晨省跪问安否于情得尽五日一朝于敬既简于恩亦□易致构问故曰一朝不朝其间容刁五日之制起汉高祖身为天子父为庶人万机事多故阙私敬耳今主上临朝太子无事专主孝养宜改此俗文王世子篇曰王季一饭亦一饭再饭亦再饭安有逸豫五日一觐哉□又陈今迎太子神柩孤魂独行太孙幼冲不可涉道谓可遣妃奉迎远路令其父衍随行卫护皇太子初见诬陷臣家门无佑三世假亲具□辛苦以家观国固知太子有变臣故求副监国欲依邴吉故事距违来使供养拥护身亲饮食医药冀足救危主者以臣名资轻浅不肯见与世人见笑谓为此职进退难居有必死忧臣独以为苟全储君贾氏所诛甘心所愿今监国御史直副皆当三族侍卫无状实自宜然臣谓其小人不足具责故孔子曰可以托六尺之孤临大节而不可夺是以圣王慎选故河南尹向雄昔能犯难葬故将锺会文帝嘉之始拔显用至于先帝以为右率如间之事若得向雄之比则岂可触哉此二使者但为愚怯亦非与谋但可诛身自全三族如郭俶郭斌则于刑为当又东宫亦宜妙选忠直亮正如向雄比陛下千秋万岁之后太孙幼冲选置兵卫宜得柱石之士如周昌者世俗浅薄士无廉节贾谧小儿恃宠恣睢而浅中弱植之徒更相翕习故世号鲁公二十四友又谧前见臣表理太子曰阎儿作此为健然观其意欲与诸司马家同皆为臣寒心伏见诏书称明满奋乐广侍郎贾引与谧亲理而亦疏远往免父丧之后停家五年虽为小屈有识贵之潘岳缪徽等皆谧父党共相沈浮人士羞之闻其晏然莫不为怪今诏书暴扬其罪并皆遣出百姓咸云情当臣独谓非但岳徽二十四人宜皆齐黜以肃风教朝廷善其忠烈擢为汉中太守太安元年五月癸卯以清河王遐子覃为皇太子赐孤寡帛大酺五日按晋书惠帝本纪云云　按清河康王遐传遐四子覃钥诠端覃嗣立及冲太孙薨齐王冏表曰东宫旷然冢嗣莫继天下大业帝王神器必建储副以固洪基今者后宫未有孕育不可庶幸将来而虚天绪非祖宗之遗志社稷之长计也礼兄弟之子犹子故汉成无嗣继由定陶孝和之绝安以绍兴此先王之令典往代之成式也清河王覃神姿岐嶷慧知早成康王正妃周氏所生先帝众孙之中于今为嫡昔薄姬贤明文则承位覃外祖恢世载名德覃宜奉宗庙之重统无穷之祚以宁四海颙颙之望覃兄弟虽并出绍可简令淑还为国裔不替其嗣辄咨大将军□及群公卿士咸同大愿请具礼仪择日迎拜遂立覃为皇太子既而河间王颙□迁大驾表成都王□为皇太弟废覃复为清河王初覃为清河世子所佩金铃欻生隐起如麻粟祖母陈太妃以为不祥毁而卖之占者以金是晋行大兴之祥覃为皇嗣是其瑞也毁而卖之象覃见废不终之验也永嘉初前北军中候任城吕雍度支校尉陈颜等谋立覃为太子事觉幽于金墉城未几被害时年十四葬以庶人礼永兴元年三月立成都王□为皇太弟七月□叛十二月废□而立豫章王炽为皇太弟按晋书惠帝本纪永兴元年三月立成都王□为太弟戊申诏曰朕以不德纂承鸿绪于兹十有五载祸乱滔天奸逆仍起至乃幽废重宫宗庙圮绝成都王□温仁惠和□平暴乱其以□为皇太弟都督中外诸军事丞相如故大赦赐鳏寡高年帛三匹大酺五日十二月丁亥诏曰天祸晋邦冢嗣莫继成都王□自在储贰政绩亏损四海失望不可承重其以王还第豫章王炽先帝爱子令闻日新四海注意今以为皇太弟以隆我晋邦　按成都王□传成都王□字章度武帝第十六子也太康末受封邑十万户后拜越骑校尉加散骑常侍车骑将军贾谧尝与皇太子博争道□在坐厉声呵谧曰皇太子国之储君贾谧何得无礼谧惧由此出□为平北将军镇邺转镇北大将军赵王伦之篡也进征北大将军加开府仪同三司及齐王冏举义□发兵应冏以邺令卢志为左长史顿丘太守郑琰为右长史黄门郎程收为左司马阳平太守和演为右司马使兖州刺史王彦冀州刺史李毅督护赵骧石超等为前锋羽檄所及莫不响应至朝歌众二十余万赵骧至黄桥为伦将士猗许超所败死者八千余人士众震骇□却退保朝歌用卢志王彦策又使赵骧率众八万与王彦俱进伦复遣孙会刘琨等率三万人与猗超合兵距骧等精甲耀日铁骑前驱猗既战胜有轻骧之心未及温十余里复大战猗等奔溃□遂过河乘胜长驱左将军王舆杀孙秀幽赵王伦迎天子反正及□入京师诛伦使赵骧石超等助齐王冏攻张泓于阳翟泓等遂降冏始率众入洛自以首建大谋遂擅威权□营于太学及入朝天子亲劳焉□拜谢曰此大司马冏之勋臣无预焉见讫即辞出不复还营便谒太庙出自东阳城门遂归邺遣信与冏别冏大惊驰出送□至七里涧及之□住车言别流涕不及时事惟以太妃疾苦形于颜色百姓观者莫不倾心至邺诏遣兼太尉王粹加九锡殊礼进位大将军都督中外诸军事假节加黄钺录尚书事入朝不趋□履上殿□拜受徽号让殊礼九锡表论兴义功臣卢志和演董洪王彦赵骧等五人皆封开国公侯又表称大司马前在阳翟与强贼相持既久百姓创痍饥饿冻馁宜急振救乞差发郡县车一时运河北邸阁米十五万觓以振阳翟饥人卢志言于□曰黄桥战亡者有八千余人既经夏暑露骨中野可为伤恻昔周王葬枯骨故诗云行有死人尚或墐之况此等致死王事乎□乃造棺八千余枚以成都国秩为衣服敛祭葬于黄桥北树枳篱为之茔域又立都祭堂刊石立碑纪其赴义之功使亡者之家四时祭祀有所仍表其门闾加常战亡二等又命河内温县埋藏赵伦战死士卒万四千余人□形美而神昏不知书然器性敦厚委事于志故得成其美焉及齐王冏骄侈无礼于是众望归之诏遣侍中冯荪中书令卞粹喻□入辅政并使受九锡□犹让不拜寻加太子太傅□嬖人孟玖不欲还洛又程太妃爱恋邺都以此议久不决留义募将士既久咸怨旷思归或有辄去者乃题邺城门云大事解散蚕欲遽请且归赴时务昔以义来今以义去若复有急更相语□知不可留因遣之百姓乃安及冏败□悬执朝政事无巨细皆就邺谘之后张昌扰乱荆土□拜表南征所在响赴既恃功骄奢百度弛废甚于冏时□方恣其欲而惮长沙王乂在内遂与河间王颙表请诛后父羊元之左将军皇甫商等檄乂使就第乃与颙将张方伐京都以平原内史陆机为前锋都督前将军假节□次朝歌每夜矛戟有光若火其垒井中皆有龙象进军屯河南阻清水为垒造浮桥以通河北以大木函盛石沉之以系桥名曰石□陆机战败死者甚众机又为孟玖所谮□收机斩之夷其三族语在机传于是进攻京城时常山人王舆合众万余欲袭□会乂被执其党斩舆降□既入京师复旋镇于邺增封二十郡拜丞相河间王颙表□宜为储副遂废太子覃立□为皇太弟丞相如故制度一依魏武故事乘舆服御皆迁于邺表罢宿卫兵属相府更以王官宿卫僭侈日甚有无君之心委任孟玖等大失众望永兴初左卫将军陈眕殿中中郎逯苞成辅及长沙故将上官已等奉大驾讨□驰檄四方赴者云集军次安阳众十余万邺中震惧□欲走其掾步熊有道术曰勿动南军必败□会其众问计东安王繇乃曰天子亲征宜罢甲缟素出迎请罪司马王混参军崔旷劝□距战□从之乃遣奋武将军石超率众五万次于荡阴眕二弟匡规自邺赴王师云邺中皆已离散由是不甚设备超众奄出王师败绩矢及乘舆侍中嵇绍死于帝侧左右皆奔散乃弃天子于□中超遂奉帝幸邺□改元建武害东安王繇署置百官杀生自己立郊于邺南平北将军王浚宁北将军东嬴公腾杀□所置幽州刺史和演□征浚屯冀州不进与腾及乌丸羯朱袭□候骑至邺□遣幽州刺史王斌及石超李毅等距浚为羯朱等所败邺中大震百僚奔走士卒分散□惧将帐下数十骑拥天子与中书监卢志单车而走五日至洛羯朱追至朝歌不及而还河间王颙遣张方率甲卒二万救□至洛方乃挟帝拥□及豫章王并高光卢志等归于长安颙废□归藩以豫章王为皇太弟□既废河北思之邺中故将公师藩汲桑等起兵以迎□众情翕然颙复拜□镇军大将军都督河北诸军事给兵千人镇邺□至洛而东海王越率众迎大驾所在□起□以北方盛强惧不可进自洛阳奔关中值大驾还洛□自华阴趋武关出新野帝诏镇南将军刘弘南中郎将刘陶收捕□于是弃母妻单车与二子庐江王普中都王廓渡河赴朝歌收合故将士数百人欲就公师藩顿丘太守冯嵩执□及普廓送邺范阳王虓幽之而无他意属虓暴薨虓长史刘舆见□为邺都所服虑为后患秘不发丧伪令人为台使称诏夜赐□死□谓守者田徽曰范阳王亡乎徽曰不知□曰卿年几徽曰五十□曰知天命不徽曰不知□曰我死之后天下安乎不安乎我自放逐于今三年身体手足不见洗沐取数斗汤来其二子号泣□□人将去乃散发东首卧命徽缢之时年二十八二子亦死邺中哀之□之败也官属并奔散惟卢志随从不怠论者称之后汲桑害东嬴公腾称为□报雠遂出□棺载之于军中每事启灵以行军令桑败弃棺于古井中□故臣收之改葬于洛阳怀帝加以县王礼□死后数年开封间有传□子年十余岁流离百姓家东海王越遣人杀之永嘉中立东莱王蕤子遵为□嗣封华容县王后没于贼国除按孝怀帝本纪孝怀皇帝讳炽字丰度武帝第二十五子也太熙元年封豫章郡王属惠帝之时宗室构祸帝冲素自守门绝宾游不交世事专玩史籍有誉于时初拜散骑常侍及赵王伦篡见收伦败为射声校尉累迁车骑大将军永兴元年改授镇北十二月丁亥立为皇太弟以清河王覃本太子也惧不敢当典书令庐陵修肃曰二相经营王室志宁社稷储贰之重宜归时望亲贤之举非大王而谁清河幼弱未允众心是以既升东宫复赞藩国今乘舆播越二宫久旷常恐氐羌饮马于泾川蚁众控弦于霸水宜及吉辰时登储副上翼大驾早宁东京下允黔首喁喁之望帝曰卿吾之宋昌也乃从之光熙元年十一月庚午孝惠帝崩羊皇后以于太弟为嫂不得为太后催清河王覃入已至尚书阁侍中华混等急召太弟癸酉即皇帝位怀帝永嘉元年三月庚午立豫章王诠为皇太子按晋书怀帝本纪云云　按清河康王遐传遐三子诠初封上庸王怀帝即位更封豫章王元年立为皇太子洛京倾覆没于刘聪诠之为皇太子也转封豫章礼秩如皇子拜散骑常侍平南将军都督江州诸军事假节当之国会洛阳陷没永嘉六年百官共奉秦王邺为皇太子
按晋书怀帝本纪永嘉六年九月辛巳前雍州刺史贾匹讨刘粲于三辅走之关中少定乃与卫将军梁芬京兆太守梁综共奉秦王邺为皇太子于长安按孝愍帝本纪孝愍皇帝讳邺字彦旗武帝孙吴孝王晏之子也出继后伯父秦献王柬袭封秦王永嘉二年拜散骑常侍抚军将军及洛阳倾覆避难于荥阳密县与舅荀藩荀组相遇自密南趋许颍豫州刺史阎鼎与前抚军长史王毗司徒长史刘畴中书郎李昕及藩组等同谋奉帝归于长安而畴等中涂复叛鼎追杀之藩组仅而获免鼎遂挟帝乘牛车自宛趣武关频遇山贼士卒亡散次于蓝田鼎告雍州刺史贾匹匹遽遣州兵迎卫达于长安又使辅国将军梁综助守之时有玉龟出霸水神马鸣城南焉六年九月辛巳奉秦王为皇太子登坛告类建宗庙社稷大赦加匹征西大将军以秦州刺史南阳王保为大司马贾匹讨贼张连遇害众推始平太守曲允领雍州刺史为盟主承制选置建兴元年夏四月景午奉怀帝崩问举哀成礼壬申即皇帝位大赦改元元帝太兴元年三月庚午立王太子绍为皇太子按晋书元帝本纪云云　按明帝本纪明帝讳绍字道畿元皇帝长子也幼而聪哲为元帝所宠异年数岁尝坐置膝前属长安使来因问帝曰汝谓日与长安孰远对曰长安近不闻人从日边来居然可知也元帝异之明日宴群僚又问之对曰日近元帝失色曰何乃异间者之言乎对曰举头则见日不见长安由是益奇之建兴初拜东中郎将镇广陵元帝为晋王立为晋王太子及帝即尊号立为皇太子性至孝有文武才略钦贤爱客雅好文辞当时名臣自王导庾亮温峤桓彝阮放等咸见亲待尝论圣人真假之意导等不能屈又习武艺善抚将士于时东朝济济远近属心焉及王敦之乱六军败绩帝欲帅将士决战升车将出中庶子温峤固谏抽剑斩鞅乃止敦素以帝神武明略朝野之所钦信欲诬以不孝而废焉大会百官而问温峤曰皇太子以何德称声色俱厉必欲使有言峤对曰钩深致远盖非浅局所量以礼观之可称为孝矣众皆以为信然敦谋遂止永昌元年闰月巳丑元帝崩庚寅太子即皇帝位明帝太宁三年立皇子衍为皇太子诏议公卿见太子之仪按晋书明帝本纪太宁三年三月戊辰立皇子衍为皇太子大赦增文武位二等大酺三日赐鳏寡孤独帛人二匹　按成帝本纪成皇帝讳衍字世根明帝长子也太宁三年三月戊辰立为皇太子闰月戊子明帝崩己丑太子即皇帝位　按礼志太宁三年三月戊辰明帝立皇子衍为皇太子癸巳诏曰礼无生而贵者故帝元子方之于士而汉魏以来尊崇储贰使官属称臣朝臣咸拜此甚无谓吾昔在东宫未及启革今衍幼冲之年便臣先达将令日习所见谓之自然此岂可以教之耶主者其下公卿内外通议使必允礼中尚书令卞壸议以为周礼王后太子不会明礼同于君皆所以重储贰异正嫡苟奉之如君不得不拜矣太子若存谦冲故宜答拜臣以为皇太子之立郊告天地正位储宫岂得同之皇子揖让而已谓宜稽则汉魏阖朝同拜从之康帝建元二年九月景申立皇子为皇太子
按晋书康帝本纪云云　按穆帝本纪穆皇帝讳字彭子康帝子也建元二年九月景申立为皇太子戊戌康帝崩己亥太子即皇帝位时年二岁文帝咸安二年秋七月乙未立会稽王昌明为皇太子接晋书简文帝本纪云云　按孝武皇帝本纪孝武皇帝讳曜字昌明简文帝第三子也兴宁三年七月甲申初封会稽王咸安二年秋七月乙未立为皇太子是日简文帝崩太子即皇帝位孝武帝太元十二年立皇子德宗为皇太子
按晋书孝武帝本纪太元十二年秋八月辛巳立皇子德宗为皇太子大赦增文武位二等大酺五日赐百官布帛各有差　按安帝本纪安皇帝讳德宗孝武帝长子也太元十二年八月辛巳立为皇太子二十一年九月庚申孝武帝崩辛酉太子即皇帝位按礼志太元中尚书符问王公以下见皇太子仪及所衣服侍中领国子博士车引议朝臣宜朱衣□帻拜敬太子答拜按经传不见其文故太傅羊祜笺庆太子称叩头死罪此则拜之证也又太宁三年诏议其典尚书卞壸谓宜稽则汉魏阖朝同拜其朱衣冠冕惟施之天朝宜□帻而已朝议多同　太元十二年议二王后与太子先后博士庾弘之及尚书参议并以为陈留国之上宾皇太子虽国之储贰犹在臣位陈留王坐应在太子上陈留王劢表称疾病积年求放罢诏礼官博士议之博士曹□云劢为祭主而无执祭之期宜与穆子孟絷事同王彪之云二王之后不宜轻致废立记传未见有已为君而疾病退罢者当知古无此礼穆子孟絷是方应为君非陈留王之比　太元十二年台符问皇太子既拜庙朝臣奉贺应上礼与否国子博士车引云百辟卿士咸预盛礼展敬拜伏不须复上礼惟方伯牧守不□大礼自非酒牢贡羞无以表其乃诚故宜有上礼犹如元正大庆方伯莫不上礼朝臣奉璧而已太学博士庾弘之议按咸宁三年始平濮阳诸王新拜有司奏依故事听京城近臣诸王公主应朝贺者复上礼今皇太子国之储副既已崇建普天同庆谓应上礼奉贺徐邈同又引一有元良庆在于此封诸王及新宫上礼既有前事亦皆已瞻仰致敬而又奉觞上寿庶亦无疑也
　东宫部汇考三
　　宋
宋定太子玺绶冠服之制
按宋书礼志皇太子金玺龟纽纁朱绶四采赤黄缥绀给五时朝服远游冠亦有三梁进贤冠佩瑜玉武帝永初元年立王太子义符为皇太子按宋书高祖本纪永初元年八月癸酉立王太子为皇太子乙亥诏曰朕承历受终猥飨天命荷积善之祚藉士民之力率由令范先后祗严宣训七庙肇建情敬无违加以储宫备礼皇基弥固国庆家礼爰集旬日岂予一人独荷兹庆其见刑罪无轻重可悉原赦限百日以今为始先因军事所发奴僮各还本主若死亡及勋劳破免亦依限还直　按少帝本纪少帝讳义符小字车兵武帝长子也母曰张夫人晋义熙二年生于京口武帝晚无男及帝生甚悦年十岁拜豫章公世子帝有旅力善骑射解音律宋台建拜宋世子元熙元年进为宋太子武帝受禅立为皇太子永初三年五月癸亥武帝崩是日太子即皇帝位文帝元嘉六年立子劭为皇太子按宋书文帝本纪元嘉六年春三月丁巳立皇子劭为皇太子戊午大赦天下赐文武位一等　按二凶传元凶劭字休远文帝长子也帝即位后生劭时上犹在谅暗故秘之三年闰正月方云劭生自前代以来未有人君即位后皇后生太子唯殷帝乙既践阼正妃生纣至是又有劭焉体元居正上甚喜说年六岁拜为皇太子中庶子二率入直永福省更筑宫制度严丽年十二出居东宫纳黄门侍郎殷淳女为妃十三加元服好读史传尤爱弓马及长美须眉大眼方口长七尺四寸亲览宫事延接宾客意之所欲上必从之东宫置兵与羽林等十七年劭拜京陵大将军彭城王义康竟陵王诞尚书桂阳侯义融并从司空江夏王义恭自江都来会京口二十七年上将北伐劭与萧思话固谏不从索卤至瓜步京邑震骇劭出镇石头总统水军善于抚御上登石头城有忧色劭曰不斩江湛徐湛之无以谢天下上曰北伐自我意不关二人也上时务在本业劝课耕桑使宫内皆蚕欲以讽厉天下有女巫严道育本吴兴人自言通灵能役使鬼物夫为劫坐没入奚官劭姊东阳公主应合婢王鹦鹉白公主云道育通灵有异术主乃白上托云善蚕求召入见许道育既入自言服食主及劭并信惑之始兴王浚素佞事劭与劭并多过失虑上知使道育祈请欲令过不上闻道育辄云自上天陈请必不泄露劭等敬事号曰天师后遂为巫蛊以玉人为上形像埋于含章殿前初东阳主有奴陈天兴鹦鹉养以为子而与之淫通鹦鹉天兴及宁州所献黄门庆国并预巫蛊事劭以天兴补队主东阳主薨鹦鹉应出嫁劭虑言语难密与浚谋之时吴兴沈怀远为浚府佐见待异常乃嫁鹦鹉与怀远为妾不以启上虑后事泄因临贺公主微言之上后知天兴领队遣阉人奚承祖诘让劭曰临贺公主南第先有一下人欲嫁又闻此下人养他人奴为儿而汝用为队主抽拔何乃速汝间用主副并是奴邪欲嫁置何处劭答曰南第昔属天兴求将驱使臣答曰伍那可得若能击贼者可入队当时盖戏言尔都不复忆后天兴道上通辞乞位追存往为者不忍食言呼视见其形容粗健堪充驱使脱使监礼兼队副比用人虽取劳旧亦参用有气干者谨条牒人阙
名上呈下
人欲嫁者犹未有处时鹦鹉已嫁怀远矣劭惧驰书告浚并使报临贺主上若问嫁处当言未有定所浚答书曰奉令伏深惶怖启此事多日今始来问是当有感发之者未测源由尔计临贺故当不应翻覆言语自生寒热也此姥由来挟两端难可孤保正尔自问临贺冀得审实也其若见问当作依违答之天兴先署佞人府位不审监上当无此簿领尔急宜挞之殿下已见王未宜依此具令严自躬上启闻彼人若为不已正可保其余命或是大庆之渐凡劭浚相与书疏类如此所言皆为名号谓上为彼人或以为其人以太尉江夏王义恭为佞人东阳主第在西掖门外故云南第王即鹦鹉姓躬上启闻者令道育上天白天神也鹦鹉既适怀远虑与天兴私通事泄请劭杀之劭密使人害天兴庆国谓宣传往来唯有二人天兴既死虑将见及乃具以其事白上上惊惋即遣收鹦鹉封籍其家得劭浚书数百纸皆□诅巫蛊之言得所埋上形像于宫内道育叛亡讨捕不得上大怒穷治其事分遣中使入东诸郡搜讨遂不获上诘责劭浚劭浚惶惧无辞唯陈谢而已道育变服为尼逃匿东宫浚往京口又载以自随或出止民张□家江夏王义恭自盱眙还朝上以巫虫告之曰常见典籍有此谓之书传空言不意遂所亲睹劭虽所行失道未必便亡社稷南面之日非复我及汝事汝儿子多将来遇此不幸尔先是二十八年彗星起毕昴入太微扫帝座端门灭翼轸二十九年荧惑逆行守氐自十一月霖雨连雪太阳罕曜三十年正月大风飞霰且雷上忧有窃发辄加劭兵众东宫实甲万人车驾出行劭入守使将白直队自随其年二月浚自京口入朝当镇江陵复载道育还东宫欲将西上有告上云京口民张□家有一尼服食出入征北内似是严道育上初不信试使掩录得其二婢云道育随征北还都上谓劭浚已当斥遣道育而犹与往来惆怅惋骇乃使京口以船送道育二婢须至检核废劭赐浚死以语浚母潘淑妃淑妃具以告浚浚驰报劭劭因是异谋每夜辄飨将士或亲自行酒密与腹心队主陈叔儿詹叔儿斋帅张超之任建之谋之道育婢将至其月二十一日夜诈上诏云鲁秀谋反汝可平明守阙率众入因使超之等集素所畜养兵士二千余人皆使披甲召内外幢队主副豫加部勒云有所讨宿召前中庶子右军长史萧斌夜呼斌及左卫率袁淑中舍人殷仲素左积弩将军王正见并入宫告以大事自起拜斌等因流涕众并惊愕语在淑传明旦未开鼓劭以朱服加戎服上乘画轮车与萧斌同载卫从如常入朝之仪守门开从万春门入旧制东宫队不得入城劭与门卫云受敕有所收讨令后队速来张超之等数十人驰入云龙东中华门及斋合拔刀径上合殿上其夜与尚书仆射徐湛之屏人语至旦烛犹未灭直卫兵尚寝超之手行弒逆并杀湛之劭进至合殿中合太祖已崩出坐东堂萧斌执刀侍直呼中书舍人顾嘏嘏震惧不时出既至问曰欲共见废何不蚤启未及答即于前斩之遣人于崇礼闼杀吏部尚书江湛太祖左细杖主卜天与攻劭于东堂见杀又使人从东合入杀潘淑妃又杀太祖亲信左右数十人急召始兴王浚率众屯中堂又召太尉江夏王义恭尚书令何尚之劭即伪位为书曰徐湛之江湛弒逆无状吾勒兵入殿已无所及号惋崩□肝心破裂今罪人斯得元凶克殄可大赦天下改元嘉三十年为太初元年文武并赐位二等诸科一依丁卯初使萧斌作诏斌辞以不文乃使侍中王僧绰为之使改元为太初劭素与道育所定斌曰旧逾年改元劭以问僧绰僧绰曰晋惠帝即位便改号劭喜而从之百僚至者裁数十人劭便遽即位即位毕称疾还入永福省然后迁大行皇帝升太极前殿是日以萧斌为散骑常侍尚书仆射领军将军何尚之为司空前右卫率檀和之戍石头侍中营道侯义綦为征卤将军晋陵南下邳二郡太守镇京城尚书殷仲景为侍中中护军大行皇帝大敛劭辞疾不敢出先给诸王及诸处兵杖悉收还武库杀徐湛之江湛亲党新除始兴内史荀赤松新除尚书左丞臧凝之山阴令傅僧佑吴令江徽前征北行参军诸葛诩右卫司马江文纲以殷仲素为黄门侍郎王正见为左军将军张超之及诸同逆闻人文子徐兴祖詹叔儿陈叔儿任建之等并将校以下龙骧将军带郡各赐钱二十万遣人谓鲁秀曰徐湛之常欲相危我已为卿除之矣使秀与屯骑校尉庞秀之对掌军队以侍中王僧绰为吏部尚书司徒左长史何偃为侍中成服日劭登殿临灵号恸不自持博访公卿询求治道薄赋轻徭损诸游费田苑山泽有可弛者假与贫民三月遣大使分行四方分浙以东五郡为会州省扬州立司隶校尉以殷冲补之以大将军江夏王义恭为太保司徒南谯王义宣为太尉卫将军荆州刺史始兴王浚进号骠骑将军王僧绰以先预废立见诛长沙王瑾瑾弟楷临川王煜桂阳侯觊新谕侯球并以宿恨下狱死礼官希旨谥太祖不敢尽美称上谥曰中宗景皇帝以雍州刺史臧质为丹阳尹进世祖号征南将军加散骑常侍抚军将军南平王铄中军将军会稽太守随王诞会州刺史江夏王义恭以太保领大宗师谘禀之科依晋扶风王故事世祖及南谯王义宣随王诞诸方镇并举义兵劭闻义师大起悉聚诸王及大臣于城内移江夏王义恭住尚书下舍义恭诸子住侍中下省自永初元年以前相国府入斋传教给使免军户属南彭城薛县劭下书以中流起兵尝亲率六师观变江介悉召下番将吏加三吴太守军号置佐领兵四月立妻殷氏为皇后世祖檄京邑曰夫运不常隆代有莫大之衅爰自上叶或因多难以成福或阶昏虐以兆乱咸由君臣义合理悖恩离故坚冰之遘每锺浇末未有以道御世教化明厚而当枭镜反噬难发天属者也先帝圣德在位功格区宇明照万国道洽无垠风之所被荒隅变识仁之所动木石开心而贼劭乘藉冢嫡夙蒙宠树正位东朝礼绝君后凶慢之情发于龆□猜忍之心成于几立贼浚险躁无行自幼而长交相倚附共逞奸回先旨以王室不造家难亟结故含蔽容隐不彰其衅训诱启告冀能革音何悟狂慝不悛同恶相济肇乱巫蛊终行弒逆圣躬离荼毒之痛社稷有剪坠之哀四海崩心人神泣血生民以来未闻斯祸奉讳惊号肝脑涂地烦冤腷臆容身无所大将军诸王幽闲穷省存亡未测徐仆射江尚书袁左率皆当世标秀一时忠贞或正色立朝或闻逆弗顺并横分阶闼悬首都市宗党夷灭岂伊一姓祸毒所流末知其极昔周道告难齐晋勤王汉历中圯虚牟立节异姓末属犹或亡躯况幕府职同昔人义兼臣子所以枕戈尝胆苟全视息志枭元凶少雪仇耻今命冠军将军领咨议中直兵柳元景宁朔将军领中直兵马文恭等统劲卒三万风驰径造石头分趋白下辅国将军领咨议中直兵宗□等勒甲楯二万征卤将军领司马武昌内史沈庆之等领壮勇五万相寻就路支军别统或焚舟破釜步自姑熟或迅□芜湖入据云阳凡此诸帅皆英果权奇智略深赡名震中土勋畅遐疆幕府亲董精悍一十余万授律枕戈骆驿继迈司徒睿哲渊谟赫然震发征甲八州电起荆郢冠军将军臧质忠烈协举□动汉阴冠军将军朱修之诚节亮款悉力请奋荆雍百万稍次近涂蜀汉之卒续已出境又安东将军诞平西将军遵考前抚军将军萧思话征卤将军鲁爽前宁朔将军王元谟并密信俱到不契同期传檄三吴驰军京邑远近俱发扬于万里楼舰腾川则沧江雾咽锐甲赴野则林薄摧根谋臣智士雄夫毅卒畜志须时怀愤待用先圣灵泽结在民心逆顺大数冥发天理无父之国天下无之羽檄既驰华夷响会以此众战谁能抗御以此义动何往不捷况逆丑无亲人鬼所背计其同恶不盈一旅崇极群小是与比周哲人君子必加积忌倾海注萤颓山压卵商周之势曾何足云诸君或奕世贞贤身阙
皇渥或勋列肺腑休否攸同拘逼凶势俯眉寇手含愤茹戚不可为心大军近次威声已接便宜因变立功洗雪滓累若事有不获能背逆归顺亦其次也如有守迷遂往党一凶类刑兹无赦戮及五宗赏罚之科信如日月原火一燎异物同灰幸求多福无贻后悔书到宣告咸使闻知劭自谓素习武事语朝士曰卿等但助我理文书勿措意戎陈若有寇难吾当自出唯恐贼卤不敢动尔司隶校尉殷冲掌综文符左卫将军尹弘配衣军旅萧斌总众事中外戒严防守世祖子于侍中下省南谯王义宣诸子于太仓空屋劭使浚与世祖书曰闻弟忽起狂檄阻兵反噬缙绅愤叹义夫激怒古来陵上内侮谁不夷灭弟洞览坟籍岂不斯具今主上天纵英圣灵武宏发自登宸极威泽兼宣人怀甘死之志物竞舍生之节弟蒙眷遇着自少长东宫之欢其来如昨而信惑奸邪忘兹恩友此之不义人鬼同疾今水步诸军悉已备办上亲御六师太保又秉钺临统吾与乌羊相寻即道所以淹霆缓电者犹冀弟迷而知返尔故略示怀言不尽意主上圣恩每厚法师今在殿内住想弟欲知消息故及乌羊者南平王铄法师世祖世子小名也劭欲杀三镇士庶家口江夏王义恭何尚之说之曰凡举大事者不顾家口且多是驱逼今忽诛其余累正足坚彼意尔劭谓为然乃下书一无所问使褚湛之戍石头刘思孝镇东府浚及萧斌劝劭勒水军自上决战若不尔则保据梁山江夏王义恭虑义兵仓卒船舫陋小不宜水战乃进策曰贼讳少年未习军旅远来疲弊宜以逸待之今远出梁山则京都空弱东军乘虚容能为患若分力两赴则兵散势离不如养锐待期坐而观衅劭善其议萧斌厉色曰南中郎二十年少业能建如此大事岂复可量三方同恶势据上流沈庆之甚练军事柳元景宗□屡尝立功形势如此实非小敌唯宜及人情尚可决力一战端坐台城何由得久主相咸无战意此自天也劭不纳疑朝廷旧臣悉不为己用厚接王罗汉秀悉以兵事委之多赐珍玩美色以悦其意罗汉先为南平王铄右军参军劭以其有将用故以心膂委焉或劝劭保石头城者劭曰昔人所以固石头俟诸侯勤王尔我若守此谁当见救唯应力战决之不然不□日日自出行军慰劳将士亲督都水治船舰焚南岸驱百姓家悉渡水北使有司奏立子伟之为皇太子以褚湛之为后将军丹阳尹置佐史骠骑将军始兴王浚为侍中中书监司徒录尚书六条事中军将军南平王铄为使持节都督南兖兖青徐冀五州诸军事征北将军开府仪同三司南兖州刺史新除左将军丹阳尹建平王宏为散骑常侍镇军将军江州刺史庞秀之自石头先众南奔人情由是大震以征卤将军营道侯义綦即本号为湘州刺史辅国将军檀和之为西中郎将雍州刺史十九日义军至新林劭登石头烽火楼望之二十一日义军至新亭时鲁秀屯白石劭召秀与王罗汉共屯朱雀门萧斌统步军褚湛之统水军二十二日使萧斌率秀王罗汉等精兵万人攻新亭垒劭登朱雀门躬自督率将士怀劭重赏皆为之力战将克而秀敛军遽止为柳元景等所乘故大败劭又率腹心同恶自来攻垒元景复破之劭走还朱雀门萧斌臂为流矢所中褚湛之携二子与檀和之同共归顺劭骇惧走还台城其夜鲁秀又南奔时江夏王义恭谋据石头会劭已令浚及萧斌备守劭并焚京都军籍置立郡县悉属司隶为民以前军将军辅国将军王罗汉为左卫将军辅国如故左军王正见为太子左卫率二十五日义恭单马南奔自东掖门出于冶渚过淮东掖门队主吴道兴是臧质门人冶渚军主原孙是世祖故史义恭得免劭遣骑追讨骑至冶渚义恭始得渡淮义恭佐史义故二千余人随从南奔多为追兵所杀遣浚杀义恭诸子以辇迎蒋侯神像于宫内启颡乞恩拜为大司马封钟山郡王食邑万户加节钺苏侯为骠骑将军使南平王铄为祝文罪状世祖加浚使持节都督南徐会二州诸军事领太子太傅南徐州刺史给班剑二十人征北将军南兖州刺史南平王铄进号骠骑将军与浚并录尚书事二十七日临轩拜息伟之为太子百官皆戎服劭独衮衣下书大赦天下唯世祖刘义恭义宣诞不在原例余党一无所问先遣太保参军庾道员外散骑侍郎朱和之又遣殿中将军燕钦东拒诞五月世祖所遣参军顾彬之及诞前军并至曲阿与道相遇与战大破之劭遣人焚烧都水西装及左尚方决破柏冈方山埭以绝东军又悉以上守家之丁巷居者缘淮竖舶船为楼多设大弩又使司隶治中监琅邪郡事芊希栅断班渎白石诸水口于时男丁既尽召妇女亲役其月三日鲁秀等募勇士五百人攻大航钩得一舶王罗汉副杨恃德命使复航罗汉昏酣作伎闻官军已渡惊惧放仗归降缘渚幢队以次奔散器仗鼓盖充塞街衢是夜劭闭守六门于门内凿堑立栅以露车为楼城内沸乱无复纲纪丹阳尹尹弘前军将军孟宗嗣等下及将吏并逾城出奔劭使詹叔儿烧辇及衮冕服萧斌闻大航不守惶窘不知所为宣令所统皆使解甲自石头遣息约诣阙请罪寻戴白幡来降即于军门伏诛四日太尉江夏王义恭登朱雀门总群帅遣鲁秀薛安都程天祚等直趋宣阳门劭军主徐兴祖罗训虞丘要儿等率众来降劭先遣龙骧将军陈叔儿东讨事急召还是日始入建阳门遥见官军所领并弃仗走劭腹心白直诸同逆先屯阊阖门外并走还入殿天祚与安都副谭金因而乘之即得俱入安都及军主武念宋越等相继进臧质大军从广莫门入同会太极殿前即斩太子左卫率王正见建平东海等七王并号哭俱出劭穿西垣入武库井中队副高禽执之浚率左右数十人与南平王铄于西明门出俱南奔于越城遇江夏王义恭浚下马曰南中郎今何所作义恭曰四海无统百司固请上已俯顺群心君临万国又曰虎头来得无晚乎义恭曰殊当恨晚又曰故当不死耶义恭曰可诣行阙请罪又曰未审犹能赐一职自效不义恭又曰此未可量勒与俱归于道斩首浚字休明将产之夕有伏鸟鸣于屋上元嘉十三年年八岁封始兴王十六年都督湘州诸军事后将军湘州刺史仍迁使持节都督南豫豫司雍并五州诸军事南豫州刺史将军如故十七年为扬州刺史将军如故置佐领兵十九年罢府二十一年加散骑常侍进号中军将军明年浚上言所统吴兴郡衿带重山地多污泽泉流归集疏决迟壅时雨未过已至漂没或方春辍耕或开秋沈稼田家徒苦防遏无方彼邦奥区地沃民阜一岁称稔则穰被京城时或水潦则数郡为灾顷年以来俭多丰寡虽赈赉周给倾耗国储公私之弊方在未已州民姚峤比通便宜以为二吴晋陵义兴四郡同注太湖而松江沪渎壅噎不利故处处涌溢浸渍成灾欲从武康纻溪开漕谷湖直出海口一百余里穿渠涻必无阂滞自去践行量度二十许载去十一年大水已诣前刺史臣义康欲陈此计即遣主簿盛昙泰随峤周行互生疑难议遂寝息既事关大利宜加研尽登遣议曹从事史虞长孙与吴兴太守孔山士同共履行准望地势格评高下其川源由历莫不践校图画形便详加考如所较量决谓可立寻四郡同患非独吴兴若此涻获通列邦蒙益不有蹔劳无由永晏然兴创事大图始当难今欲且开小漕观试流势辄差乌程武康东迁三县近民即时营作若宜更增广寻更列言昔郑国敌将史起毕忠一开其说万世为利峤之所建虽则刍荛如或非妄庶几可立从之功竟不立二十三年给鼓吹一部二十六年出为使持节都督南徐兖二州诸军事征北将军开府仪同三司南徐兖二州刺史常侍如故二十八年遣浚率众城瓜步山解南兖州三十年徙都督荆雍益梁宁南北秦七州诸军事卫将军开府仪同三司荆州刺史领护南蛮校尉持节常侍如故浚少好文籍姿质端妍母潘淑妃有盛宠时六宫无主潘专总内政浚人才既美母又至爱太祖甚留心建平王宏侍中王僧绰中书侍郎蔡兴宗并以文义往复初元皇后性忌以潘氏见幸遂以恚恨致崩故劭深疾潘氏及浚浚虑将来受祸乃曲意事劭劭与之遂善多有过失屡为上所诘让忧惧乃与劭共为巫蛊及出镇京口听将扬州文武二千人自随优游外藩甚为得意在外经年又失南兖于是复愿还朝庐陵王绍以疾患解扬州时江夏王义恭外镇浚谓州任自然归己而上以授南谯王义宣意甚不悦乃因员外散骑侍郎徐爰求镇江陵又求助于尚书仆射徐湛之而尚书令何尚之等咸谓浚太子次弟不宜远出上以上流之重宜有至亲故以授浚时浚入朝遣还京为行留处分至京数日而巫蛊事发时二十九年七月也上惋叹弥日谓潘淑妃曰太子图富贵更是一理虎头复如此非复思虑所及汝母子岂可一日无我耶浚小名虎头使左右朱法瑜密责让浚辞甚哀切并赐书曰鹦鹉事想汝已闻汝亦何至迷惑乃尔且沈怀远何人其讵能为汝隐此耶故使法瑜口宣投笔惋慨浚□惧不知所答浚还京本蹔去上怒不听归其年十二月中书侍郎蔡兴宗问建平王宏曰岁无复几征北何当至宏叹息良久曰年内何必还在京以沈怀远为长流参军每夕辄开便门为微行上闻杀其嬖人杨承先明年正月荆州事方行二月浚还朝十四日临轩受拜其日藏严道育事发明旦浚入谢上容色非常其夕即加诘问浚唯谢罪而已潘淑妃抱持浚泣涕谓曰汝始□诅事发犹冀刻己思愆何意忽藏严道育耶上责汝深至我叩头乞恩意永不释今日用活何为可送药来当先自取尽不忍见汝祸败浚奋衣而去曰天下事寻自当判愿小宽忧煎必不上累劭入弒之旦浚在西州府舍人朱法瑜奔告浚曰台内叫唤宫门皆闭道上传太子反未测祸变所至浚阳惊曰今当奈何法瑜劝入据石头浚未得劭信不知事之济不骚扰未知所为将军王庆曰今宫内有变未知主上安危预在臣子当投袂赴难凭城自守非臣节也浚不听乃从南门出径向石头文武从者千余人时南平王铄守石头兵士亦千余人俄而劭遣张超之驰马召浚浚屏人问状即戎服乘马而去朱法瑜固止浚浚不从出至中门王庆又谏曰太子反逆天下怨愤明公但当坚闭城门坐食积粟不过三日凶党自离公情事如此今岂宜去浚曰皇太子令敢有复言者斩既入见劭劝杀荀赤松等劭谓浚曰潘淑妃遂为乱兵所害浚曰此是下情由来所愿其悖逆乃如此及劭将败劝劭入海辇珍宝缯帛下船与劭书曰船故未至今晚期当于此下物令毕愿速敕谢赐出船舰尼已入台愿与之明日决也臣犹谓车驾应出此不尔无以镇物情人情离散故行计不果浚书所云尼即严道育也及劭入井高禽于并中牵出之劭问禽曰天子何在禽曰至尊近在新亭将劭至殿前臧质见之恸哭劭曰天地所不覆载丈人何为见哭质因辨其逆状答曰先朝当见枉废不能作狱中囚问计于萧斌斌见劝如此又语质曰可得为启乞远徙不质答曰主上近在航南自当有处分缚劭于马上防送军门既至牙下据鞍顾望太尉江夏王义恭与诸王皆共临视之义恭诘劭曰我背逆归顺有何大罪顿杀我家十二儿劭答曰杀诸弟此事负阿父江湛妻庾氏乘车骂之庞秀之亦加诮让劭厉声曰汝辈复何烦尔先杀其四子谓南平王铄曰此何有哉乃斩劭于牙下临刑叹曰不图宗室一至于此劭浚及劭四子伟之迪之彬之其一未有名浚三子长文长仁长道并枭首大航暴尸于市劭妻殷氏赐死于廷尉临死谓狱丞江恪曰汝家骨肉相残害何以枉杀天下无罪人恪曰受拜皇后非罪而何殷氏曰此权时尔当以鹦鹉为后也浚妻褚氏丹阳尹湛之女湛之南奔之始即见离绝故免于诛其余子女妾媵并于狱赐死投劭浚尸首于江其余同逆及王罗汉等皆伏诛张超之闻兵入逆走至合殿故基正于御□之所为乱兵所杀割肠刳心脔剖其肉诸将生啖之焚其头骨当时不见传国玺问劭云在严道育处就取得之道育鹦鹉并都街鞭杀于石头四望山下焚其尸扬灰于江毁劭东宫所住斋污潴其处封高禽新阳县男食邑三百户追赠潘淑妃长宁园夫人置守冢伪司隶校尉殷冲丹阳尹尹弘并赐死冲为劭草立符文又妃叔父也弘二月二十一日平旦人直至西掖门闻宫中有变率城内御兵至阁道下及闻劭入惶怖通启求受处分又为劭简配兵士尽其心力弘天水冀人司州刺史冲弟也为太祖所委任元嘉中历太子左右卫率左右卫将军阙
人官爵高下皆
以委之
元嘉十一年定太子出会之仪
按宋书文帝本纪不载　按礼志晋江左注皇太子出会者则在三恪下王公上宋文帝元嘉十一年升在三恪上孝武帝孝建元年立皇子子业为皇太子
按宋书孝武帝本纪孝建元年春正月丙寅立皇子子业为皇太子赐天下为父后者爵一级孝子顺孙义夫节妇粟帛各有差　按前废帝本纪前废帝讳子业小字法师孝武帝长子也元嘉二十六年正月甲申生世祖镇寻阳子业留京邑三十年世祖入伐元凶被囚侍中下省将见害者数矣卒得无恙世祖践阼立为皇太子始未之东宫中庶子二率并入直永福省大明二年出东宫四年讲孝经于崇正殿七年加元服八年闰五月庚申世祖崩其日太子即皇帝位明帝泰始二年十月戊寅立皇子昱为皇太子按宋书明帝本纪云云　按后废帝本纪废帝讳昱字德融小字慧震明帝长子也大明七年正月辛丑生于卫尉府太宗诸子在孕皆以周易筮之即以所得之卦为小字故帝字慧震其余皇子亦如之泰始二年立为皇太子三年始制太子改名昱安车乘象辂六年出东宫又制太子元正朝贺服衮冕九章衣泰豫元年四月己亥太宗崩庚子太子即皇帝位泰始四年尚书令议东宫车服降天子两等应乘象辂诏从之按宋书明帝本纪不载　按礼志明帝泰始四年五月甲戌尚书令建安王休仁参议天子之子与士齿让达于辟雍无生而贵者也既命而尊礼同上公周制五等车服相涉公降王者一等而已王以金辂赐同姓诸侯象及革木以赐异姓侯伯在朝卿士亦准斯礼按如此制东宫应乘金辂自晋元过江礼仪疏舛王公以下车服卑杂唯东宫礼秩崇异上次宸极下绝侯王而皇太子乘石山安车义不见经事无所出礼所为金玉辂者正以金玉饰辂诸末耳左右前后同以漆画奏改周辂制为金根通以金薄周匝四面汉魏二晋因循莫改逮于大明始备五辂金玉二制并类金根造次瞻睹殆无差别若锡之东储于礼嫌重非所以崇峻陛级表示等威且春秋之义降下以两臣子之义宜从谦约谓东宫车服宜降天子二等骖驾四马乘象辂降龙碧旗九叶进不斥尊退不逼下沿古酌时于礼为衷诏可泰始六年有司议太子正朝合着衮冕九章衣诏从之按宋书明帝本纪不载　按礼志泰始六年正月戊辰有司奏被敕皇太子正朝驾合着衮冕九章衣否仪曹郎丘仲起议案周礼公自衮冕以下郑注衮冕以至卿大夫之元冕皆其朝聘天子之服也伏寻古之上公尚得服衮以朝皇太子以储副之尊率土瞻仰愚谓宜式遵盛典服衮冕九旒以朝贺兼左丞陆澄议服冕以朝实着经典秦除六冕之制至汉明帝始与诸儒还备古章自魏晋以来宗庙行礼之外不欲令臣下服衮冕故位公者每加侍官今皇太子承干作副礼绝群后宜遵圣王之盛典革近代之陋制臣等参议依礼皇太子元正朝贺应服衮冕九章衣以仲起议为允撰载仪注诏可　　南齐
高帝建元元年立皇太子赜
按南齐书高帝本纪建元元年六月甲申立皇太子赜断诸州郡礼庆见刑入重者降一等并申前赦恩百日　按武帝本纪世祖武皇帝讳赜字宣远太祖长子也小讳龙儿生于建康青溪宅其夜陈孝后刘昭后同梦龙据屋上故字上焉初为寻阳国侍郎辟州西曹书佐出为赣令江州刺史晋安王子勋反上不从命南康相沈肃之絷上于郡狱族人萧欣祖间客柏康等破郡迎出上肃之率将吏数百人追击上与左右拒战生获肃之斩首百余级遂率部曲百余人举义兵始兴相殷孚将万兵赴子勋于寻阳或劝上击之上以众寡不敌避屯揭阳山中聚众至三千人子勋遣其将戴凯之为南康相及军主张宗之千余人助之上引兵向郡击凯之别军主程超数百人于南康口又进击宗之破斩之遂围郡城凯之以数千人固守上亲率将士尽日攻之城陷凯之奔走杀伪□令陶冲之上即据郡城遣军主张应期邓惠真三千人袭豫章子勋遣军主谈秀之等七千人与应期相拒于西昌筑营垒交战不能决闻上将自下秀之等退散事平征为尚书库部郎征北中兵参军西阳县子带南东莞太守越骑校尉正员郎刘韫抚军长史襄阳太守别封□县子邑三百户固辞不受转宁朔将军广兴相桂阳王休范反上遣军袭寻阳至北峤事平除晋熙王安西谘议不拜复还郡转司徒右长史黄门郎沈攸之在荆楚宋朝密为之备元徽四年以上为晋熙王镇西长史江夏内史行郢州事顺帝立征晋熙王燮为抚军扬州刺史以上为左卫将军辅燮俱下沈攸之事起未得朝廷处分上以中流可以待敌即据盆口城为战守之备太祖闻之喜曰此真我子也上表求西讨不许乃遣偏军援郢平西将军黄回等皆受上节度加上冠军将军持节升明二年事平转散骑常侍都督江州豫州之新蔡晋熙二郡军事征卤将军江州刺史持节如故封闻喜县侯邑二千户其年征侍中领军将军给鼓吹一部府置佐史领石头戍军事寻又加持节督京畿诸军事三年转散骑常侍尚书仆射中军大将军开府仪同三司进爵为公持节都督领军如故给班剑二十人齐国建为齐公世子改加侍中南豫州刺史给油络车羽葆鼓吹增班剑为四十人以石头为世子宫官置二率以下坊省服章一如东宫进爵王太子太祖即位为皇太子建元四年三月壬戌太祖崩上即位　按荀伯玉传伯玉建元元年封南丰县子四百户转辅国将军武陵王征卤司马太守如故徙为安成王冠军司马转豫章王司空谘议太守如故世祖在东宫专断用事颇不如法任左右张景真使领东宫主衣食官谷帛赏赐什物皆御所服用景真于南涧寺舍身斋有元徽紫皮□褶余物称是于乐游设会伎人皆着御衣又度丝锦与□□舶营货辄使传令防送过南州津世祖拜陵还景真白服乘画舴艋坐胡□观者咸疑是太子内外祗畏莫敢有言伯玉谓亲人曰太子所为官终不知岂得顾死蔽官耳目我不启闻谁应启者因世祖拜陵后密启之上大怒检校东宫世祖还至方山日暮将泊豫章王于东府乘飞＄东迎具白上怒之意世祖夜归上亦停门钥待之二更尽方入宫上明日遣文惠太子闻喜公子良宣敕以景真罪状示世祖称太子令收景真杀之世祖忧惧称疾月余日上怒不解昼卧太阳殿王敬则直入叩头启上曰官有天下日浅太子无事被责人情恐惧愿官往东宫解释之太祖乃幸宫召诸王以下于元圃园为家宴致醉乃还上嘉伯玉尽心愈见亲信军国密事多委使之时人为之语曰十敕五令不如荀伯玉命世祖深怨伯玉上临崩指伯玉谓世祖曰此人事我忠我身后人必为其作口过汝勿信也可令往东宫长侍白泽小却以南兖州处之伯玉遭父忧除冠军将军南濮阳太守未拜除黄门郎本官如故世祖转为豫章王太尉谘议太守如故俄迁散骑常侍太守如故伯玉忧惧无计上闻之以其与垣崇祖善虑相扇为乱加意抚之伯玉乃安永明元年垣崇祖诛伯玉并伏法建元四年三月世祖即位六月甲申立皇太子长懋诏申壬戌赦恩百日按南齐书武帝本纪云云　按文惠太子传文惠太子长懋字云乔世祖长子也世祖年未弱冠而生太子为太祖所爱姿容丰润小字白泽宋元徽末随世祖在郢世祖还镇盆城拒沈攸之使太子劳接将帅亲侍军旅除秘书郎不拜授辅国将军迁晋熙王抚军主簿事宁世祖遣太子还都太祖方创霸业心存嫡嗣谓太子曰汝还吾事办矣处之府东斋令通文武宾客敕荀伯玉曰我出行日城中军悉受长懋节度我虽不行内外直防及诸门甲兵悉令长懋时时履行转秘书丞以与宣帝讳同不就改除中书郎迁黄门侍郎未拜升明三年太祖将受禅世祖已还京师以襄阳兵马重镇不欲处他族出太子为持节都督雍梁二州郢州之竟陵司州之随郡军事左中郎将宁蛮校尉雍州刺史建元元年封南郡王邑二千户江左未有嫡皇孙封王始自此也进号征卤将军先是梁州刺史范柏年诱降晋寿亡命李乌奴讨平氐贼杨城苏道炽等颇着威名沈攸之事起柏年遣将阴广宗领军出魏兴声援京师而候望形势事平朝廷遣王元邈代之乌奴劝柏年据汉中不受命柏年计未决元邈已至柏年迟回魏兴不肯下太子虑其为变乃遣说柏年许启为府长史柏年乃进襄阳因执诛之柏年梓潼人徙居华阳世为土豪知名州里宋泰始中氐寇断晋寿道柏年以仓部郎假节领数百人慰劳通路自益州道报命除晋寿太守讨平氐贼遂为梁州柏年强立善言事以应对为宋明帝所知既被诛巴西太守柳引称启太祖敕答曰柏年幸可不尔为之恨恨时襄阳有盗发古冢者相传云是楚王冢大获宝物玉屐玉屏风竹简书青丝编简广数分长二尺皮节如新盗以把火自照后人有得十余简以示抚军王僧虔僧虔云是科斗书考工记周官所阙文也是时州遣按验颇得遗物故有同异之论会寇南侵上虑当出樊沔二年征为侍中中军将军置府镇石头穆妃薨成服日车驾出临丧朝议疑太子应出门迎左仆射王俭曰寻礼记服问君所主夫人妻太子嫡妇言国君为此三人为主丧也今鸾舆临降自以主丧而至虽因事抚慰义不在吊南郡以下不应出门奉迎但尊极所临礼有变革权去杖绖移立户外足表情敬无烦止哭皇太子既一宫之主自应以车驾幸宫依常奉候既当成服之日吉凶不容相干宜以衰帻行事望拜止哭率由旧章尊驾不以临吊奉迎则惟常体求之情礼如为可安解侍中上以太子哀疾不宜居石头山障移镇西州四年迁使持节都督南徐兖二州诸军事征北将军南徐州刺史世祖即位为皇太子初太祖好左氏春秋太子承旨讽诵以为口实既正位东储善立名尚礼接文士畜养武人皆亲近左右布在省闼永明三年于崇正殿讲孝经少傅王俭以擿句令太仆周颙撰为义疏五年冬太子临国学亲临策试诸生于坐问少傅王俭曰曲礼云无不敬寻下之奉上可以尽礼上之接下慈而非敬今总同敬名将不为昧俭曰郑元云礼主于敬便当是尊卑所同太子曰若如来通则忠惠可以一名孝慈不须别称俭曰尊卑号称不可悉同爱敬之名有时相次忠惠之异诚以圣旨孝慈互举窃有征据礼云不胜丧比于不慈不孝此则其义太子曰资敬奉君资爱事亲兼此二涂唯在一极今乃移敬接下岂复在三之义俭曰资敬奉君必同至极移敬逮下不慢而已太子曰敬名虽同深浅既异而文无差别弥复增疑俭曰繁文不可备设略言深浅已见传云不忘恭敬民之主也书云奉先思孝接下思恭此又经典明文互相起发太子问金紫光禄大夫张绪绪曰愚谓恭敬是立身之本尊卑所以并同太子曰敬虽立身之本要非接下之称尚书云惠鲜鳏寡何不言恭敬鳏寡邪绪曰今别言之居然有恭惠之殊总开记首所以共同斯称竟陵王子良曰礼者敬而已矣自上及下愚谓非嫌太子曰本不谓有嫌正欲使言与事符轻重有别耳临川王□曰先举必敬以明大体尊卑事数备列后章亦当不以总略而碍太子又以此义问诸学生谢几卿等十一人并以笔对太子问王俭曰周易干卦本施天位而说卦云帝出乎震震本非天义岂相主俭曰干健震动天以运动为德故言帝出震太子曰天以运动为德君自体天居位震雷为象岂体天所出俭曰主器者莫若长子故受之以震万物出乎震故亦帝所与焉俭又谘太子曰孝经仲尼居曾子侍夫孝理弘深大贤方尽其致何故不授颜子而寄曾生太子曰曾生虽德□体二而色养尽礼去物尚近接引非隔弘宣规教义在于此俭曰接引非隔弘宣虽易去圣转远其事弥轻既云人能弘道将恐人轻道废太子曰理既有在不容以人废言而况中贤之才弘上圣之教宁有壅塞之嫌临川王□谘曰孝为德本常是所疑德施万善孝由天性自然之理岂因积习太子曰不因积习而至所以可为德本□曰率由斯至不俟明德大孝荣亲众德光备以此而言岂得为本太子曰孝有深浅德有小大因其分而为本何所稍疑太子以长年临学亦前代未有也明年上将讯丹阳所领囚及南北二百里内狱诏曰狱讼之重政化所先太子立年作贰宜时详览此讯事委以亲决太子乃于元圃园宣猷堂录三署囚原宥各有差上晚年好游宴尚书曹事亦分送太子省视太子与竟陵王子良俱好释氏立六疾馆以养穷民风韵甚和而性颇奢丽宫内殿堂皆雕饰精绮过于上宫开拓元圃园与台城北堑等其中楼观塔宇多聚奇石妙极山水虑上宫望见乃傍门列修竹内施高鄣造游墙数百间施诸机巧宜须鄣蔽须臾成立若应毁撤应手迁徙善制珍玩之物织孔雀毛为裘光彩金翠过于雉头矣以晋明帝为太子时立西池乃启世祖引前例求东田起小苑上许之永明中二宫兵力全实太子使宫中将吏更番役筑宫城苑巷制度之盛观者倾京师上性虽严多布耳目太子所为无敢启者后上幸豫章王宅还过太子东田见其弥亘华远壮丽极目于是大怒收监作主帅太子惧皆藏匿之由是见责太子素多疾体又过壮常在宫内简于遨游玩弄羽仪多所僣拟虽咫尺宫禁而上终不知十年豫章王嶷薨太子见上友于既至造碑文奏之未及镌勒十一年春正月太子有疾上自临视有忧色疾笃上表曰臣地属元良业微三善光道树风于焉盖阙晨宵恟惧有若临渊摄生舛和构离疴疾大渐惟几顾阴待谢守器难永视膳长违仰恋慈颜内怀感哽窃惟死生定分理不足悲伏愿割无已之悼损既往之伤宝卫圣躬同休七百臣虽没九泉无所遗恨时年三十六太子年始过立久在储宫得参政事内外百司咸谓旦暮继体及薨朝野惊惋焉上幸东宫临哭尽哀诏敛以衮冕之服谥曰文惠葬崇安陵世祖履行东宫见太子服玩过制大怒敕有司随事毁除以东田殿堂为崇虚馆郁林立追尊为文帝庙称世宗初太子内怀恶明帝密谓竟陵王子良曰我意色中殊不悦此人当由其福德薄所致子良便苦救解后明帝立果大相诛害武帝永明十一年立昭业为皇太孙
按南齐书武帝本纪永明十一年夏四月壬午诏东宫文武臣僚可悉度为太孙官属甲午立皇太孙昭业太孙妃何氏诏赐天下为父后者爵一级孝子顺孙义夫节妇粟帛各有差　按郁林王本纪郁林王昭业字元尚文惠太子长子也小名法身世祖即位封南郡王二千户永明五年十一月戊子冠于东宫崇政殿其日小会赐王公以下帛各有差给昭业扶二人七年有司奏给班剑二十人鼓吹一部高选友学十一年给皂轮三望车诏高选国官文惠太子薨立昭业为皇太孙居东宫世祖崩太孙即位　按王融传融文辞辩捷尤善仓卒属缀有所造作援笔可待竟陵王子良特相友好情分殊常晚节大习骑马才地既华兼藉子良之势倾意宾客劳问周款文武翕习辐凑之招集江西伧楚数百人并有干用世祖疾笃暂绝子良在殿内太孙未入融戎服绛衫于中书省合口断东宫仗不得进欲立子良上既苏太孙入殿朝事委高宗融知子良不得立乃释服还省叹曰公误我郁林深忿疾融即位十余日收下廷尉明帝建武元年立宝卷为皇太子按南齐书明帝本纪建武元年十一月戊子立皇太子宝卷赐天下为父后者爵一级孝子顺孙义夫节妇普加甄赐明扬表其衡闾赉以束帛己丑诏东宫肇建远近或有庆礼可悉断之　按东昏侯本纪东昏侯宝卷字智藏高宗第二子也本名明贤高宗辅政后改焉建武元年立为皇太子永泰元年七月己酉高宗崩太子即位东昏侯永元元年夏四月己巳立皇太子诵大赦赐民为父后者爵一级按南齐书东昏侯本纪云云
　　梁
梁制太子鸾辂副以画轮
按隋书礼仪志皇太子鸾辂驾三马左右騑朱班轮倚兽较伏鹿轼九旒画降龙青盖画幡文辀黄金涂五末近代亦谓之鸾辂即象辂也梁东宫初建及太子释奠元正朝会则乘之以画轮为副若常乘画轮以轺衣书车为副画轮车上开四望绿油幢朱绳络两箱里饰以锦黄金涂五末武帝天监元年冬十一月甲子立皇子统为皇太子按梁书武帝本纪云云　按昭明太子传昭明太子统字德施高祖长子也母曰丁贵嫔初高祖未有男义师起太子以齐中兴元年九月生于襄阳高祖既受禅有司奏立储副高祖以天下始定百度多阙未之许也群臣固请天监元年十一月立为皇太子时太子年幼依旧居于内拜东宫官属文武皆入直永福省太子生而聪睿三岁受孝经论语五岁遍读五经悉能讽诵五年五月庚戌始出居东宫太子性仁孝自出宫恒思恋不乐高祖知之每五日一朝多便留永福省或五日三日乃还宫八年九月于寿安殿讲孝经尽通大义讲毕亲临释奠于国学十四年正月朔旦高祖临轩冠太子于太极殿旧制太子着远游冠金蝉翠緌缨至是加金博山太子美姿貌善举止读书数行并下过目皆忆每游宴祖道赋诗至十数韵或命作剧韵赋之皆属思便成无所点易高祖大弘佛教亲自讲说太子亦崇信三宝遍览众经乃于宫内别立慧义殿专为法集之所招引名僧谈论不绝太子自立三谛法身义并有新意普通元年四月甘露降于慧义殿咸以为至德所感焉三年十一月始兴王憺薨旧事以东宫礼绝傍亲书翰并依常仪太子意以为疑命仆射刘孝绰议其事孝绰议曰案张镜撰东宫仪记称三朝发哀者逾月不举乐鼓吹寝奏服限亦然寻傍绝之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应称兼慕至卒哭仆射徐勉左率周舍家令陆襄并同孝绰议太子令曰张镜仪记云依士礼终服月称慕悼又云凡三朝发哀者逾月不举乐刘仆射议云傍绝之义义在去服服虽可夺情岂无悲卒哭之后依常举乐称悲竟此理例相符寻情悲之说非止卒哭之后缘情为论此自难一也用张镜之举乐弃张镜之称悲一镜之言取舍有异此自难二也陆家令止云多历年所恐非事证虽复累稔所用意常未安近亦常经以此问外由来立意谓犹应有慕悼之言张岂不知举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可缘心声乐自外书疏自内乐自他书自己刘仆射之议即情未安可令诸贤更共详衷司农卿明山宾步兵校尉朱异议称慕悼之解宜终服月于是令付典书遵用以为永准七年十一月贵嫔有疾太子还永福省朝夕侍疾衣不解带及薨步从丧还宫至殡水浆不入口每哭辄恸绝高祖遣中书舍人顾协宣旨曰毁不灭性圣人之制礼不胜丧比于不孝有我在那得自毁如此可即强进饮食太子奉敕乃进数合自是至葬日进麦粥一升高祖又敕曰闻汝所进过少转就羸瘵我比更无余病正为汝如此胸中亦圮塞成疾故应强加饘粥不使我恒尔悬心虽屡奉敕劝逼日止一溢不尝菜果之味体素壮腰带十围至是减削过半每入朝士庶见者莫不下泣太子自加元服高祖便使省万几内外百司奏事者填塞于前太子明于庶事纤毫必晓每所奏有谬误及巧妄皆即就辩析示其可否徐令改正未尝弹纠一人平断法狱多所全宥天下皆称仁性宽和容众喜愠不形于色引纳才学之士赏爱无倦恒自讨论篇籍或与学士商确古今闲则继以文章著述率以为常于时东宫有书几三万卷名才并集文学之盛晋宋以来未之有也性爱山水于元圃穿筑更立亭馆与朝士名素者游其中尝泛舟后池番禺侯轨盛称此中宜奏女乐太子不答咏左思招隐诗曰何必丝与竹山水有清音侯□而止出宫二十余年不畜声乐少时敕赐大乐女妓一部略非所好普通中大军北讨京师谷贵太子因命菲衣减膳改常馔为小食每霖雨积雪遣腹心左右周行闾巷视贫困家有流离道路密加振赐又出主衣绵帛多作襦□冬月以施贫冻若死亡无可以敛者为备棺槥每闻远近百姓赋役勤苦辄敛容色常以户口未实重于劳扰吴兴郡屡以水灾失收有上言当漕大渎以泻浙江中大通二年春诏遣前交州刺史王弁假节发吴郡吴兴义兴三郡民丁就役太子上疏曰伏闻当发王弁等上东三郡民丁开漕沟渠导泄震泽使吴兴一境无复水灾诚矜恤之至仁经略之远旨暂劳永逸必获后利未萌难睹窃有愚怀所闻吴兴累年失收民颇流移吴郡十城亦不全熟唯义兴去秋有稔复非常役之民即日东境谷稼犹贵劫盗屡起在所有司不皆闻奏今征戍未归强丁□少此虽小举窃恐难合吏一呼门动为民蠹又出丁之处远近不一比得齐集已妨蚕农去年称为丰岁公私未能足食如复今兹失业虑恐为弊更深且草窃多伺候民间虚实若善人从役则抄盗弥增吴兴未受其益内地已罹其弊不审可得权停此功待优实以行圣心垂矜黎庶神量久已有在臣意见庸浅不识事宜苟有愚心愿得上启高祖优诏以喻焉太子孝谨天至每入朝未五鼓便守城门开东宫虽燕居内殿一坐一起恒向西南面台宿被召当入危坐达旦三年三月寝疾恐贻高祖忧敕参问辄自力手书启及稍笃左右欲启闻犹不许曰云何令至尊知我如此恶因便呜咽四月乙巳薨时年三十一高祖幸东宫临哭尽哀诏敛以衮冕谥曰昭明五月庚寅葬安宁陵诏司徒左长史王筠为哀册文曰蜃辂俄轩龙骖局步羽翿前驱云旗北御皇帝哀继明之寝耀痛嗣德之殂芳御武帐而凄恸临甲观而增伤式稽令典载扬鸿烈诏撰德于旌旒永传徽于舞缀其辞曰式载明两实惟少阳既称上嗣且曰元良仪天比峻俪景腾光奉祀延福守器传芳睿哲膺期旦暮斯在外弘庄肃内含和恺识洞机深量苞瀛海立德不器至功弗宰宽绰居心温恭成性循时孝友率由严敬咸有种德惠和齐圣三善递宣万国同庆轩纬掩精阴羲弛极缠哀在疚殷忧衔恤孺泣无时蔬饘不溢禫遵逾月哀号未毕实惟监抚亦嗣郊禋问安肃肃视膳恂恂金华玉璪元驷班轮隆家干国主祭安民光奉成务万机是理矜慎庶狱勤恤关市诚存隐恻容无愠喜殷勤博施绸缪恩纪爰初敬业离经断句奠爵崇师卑躬待傅宁资导习匪劳审谕博约是司时敏斯务辩究空微思探几赜驰神图纬研精爻画沈吟典礼优游方册餍饫膏腴含咀肴核括囊流略包举艺文遍该缃素殚极丘坟帙充积儒墨区分瞻河阐训望鲁扬芬吟咏性灵岂惟薄伎属词婉约缘情绮靡字无点窜笔不停纸壮思泉流清章云委总览时才网罗英茂学穷优洽辞归繁富或擅谈丛或称文囿四友推德七子□秀望苑招贤华池爱客托乘同舟连舆接席摛文掞藻飞觞泛醳恩隆置醴赏逾赐璧徽风遐被盛业日新仁器非重德輶易遵泽流兆庶福降百神四方慕义天下归仁云物告征祲沴褰象星霾恒耀山颓朽壤灵仪上宾德音长往具僚无荫谘承安仰呜呼哀哉皇情悼愍切心缠痛裔嗣长号跗萼增恸慕结亲游悲动氓众忧若殄邦惧同折栋呜呼哀哉首夏司开麦秋纪节容卫徒警菁华委绝书幌空张谈筵罢设虚馈饛饛孤灯翳翳呜呼哀哉简辰请日筮合龟贞幽埏夙启元宫献成武校齐列文物增明昔游漳宾从无声今归郊郭徒御相惊呜呼哀哉背绛阙以远徂青门而徐转指驰道而讵前望国都而不践陵修阪之威夷□平原之悠缅骥蹀足以酸嘶挽凄锵而流泫呜呼哀哉混哀音于箫籁变愁容于天日虽夏木之森阴返寒林之萧瑟既将反而复疑如有求而遂失谓天地其无心遽永潜于容质呜呼哀哉即元宫之冥漠安神寝之清閟传声华于懋典观德业于徽谥悬忠贞于日月播鸿名于天地惟小臣之纪言实含毫而无愧呜呼哀哉太子仁德素着及薨朝野惋愕京师男女奔走宫门号泣满路四方氓庶及疆侥之民闻丧皆恸哭所著文集二十卷又撰古今典诰文言为正序十卷五言诗之善者为英华集二十卷文选三十卷中大通三年立晋安王纲为皇太子
按梁书武帝本纪中大通三年秋七月乙亥立晋安王纲为皇太子大赦天下赐为父后者及出处忠孝文武清勤并赐爵一级　按简文帝本纪太宗简文皇帝讳纲字世缵小字六通高祖第三子昭明太子母弟也天监二年十月丁未生于显阳殿五年封晋安王食邑八千户八年为云麾将军领石头戍军事量置佐史九年迁使持节都督南北兖青徐冀五州诸军事宣毅将军南兖州刺史十二年入为宣惠将军丹阳尹十三年出为使持节都督荆雍梁南北秦益宁七州诸军事南蛮校尉荆州刺史将军如故十四年徙为都督江州诸军事云麾将军江州刺史持节如故十七年征为西中郎将领石头戍军事寻复为宣惠将军丹阳尹加侍中普通元年出为使持节都督益宁雍梁南北秦沙七州诸军事益州刺史未拜改授云麾将军南徐州刺史四年徙为使持节都督雍梁南北秦四州郢州之竟陵司州之随郡诸军事平西将军宁蛮校尉雍州刺史五年进号安北将军七年权进都督荆益南梁三州诸军事是岁丁所生穆贵嫔丧上表陈解诏还摄本任中大通元年诏依给鼓吹一部二年征为都督南扬徐二州诸军事骠骑将军扬州刺史三年四月乙巳昭明太子薨五月丙申诏曰非至公无以主天下非博爱无以临四海所以尧舜克让惟德是与文王舍伯邑考而立武王格于上下光于四表今岱宗牢落天步艰难淳风犹郁黎民未乂自非克明克哲允武允文岂得荷神器之重嗣龙图之尊晋安王纲文义生知孝敬自然威惠外宣德行内敏群后归美率土宅心可立为皇太子七月乙亥临轩策拜以修缮东宫权居东府四年九月移还东宫太清三年五月丙辰高祖崩辛巳即皇帝位　按周弘正传大通二年梁昭明太子薨其嗣华容公不得立乃以晋安王为皇太子弘正乃奏记曰窃闻撝谦之象起于羲轩爻画揖让之源生于尧舜禅受其来尚矣可得而详焉夫以庙堂汾水殊途而同归稷契巢许异名而一贯出者称为元首处者谓之外臣莫不内外相资表里成治斯盖万代同规百王不易者也暨于三王之世寖以陵夷各亲其亲各子其子乃至七国争雄刘项竞逐皇汉扇其俗有晋扬其波谦让之道废多历年所矣夫文质递变浇淳相革还朴反古今也其时伏惟明大王殿下天挺将圣聪明神武百辟冠冕四海归仁是以皇上发德音下明诏以大王为国之储副乃天下之本焉虽复夏启周诵汉储魏两此数君者安足为大王道哉意者愿闻殿下抗伯夷上仁之义执子臧大贤之节逃玉舆而弗乘弃万乘如脱屣庶改浇竞之俗以大吴国之风古有其人今闻其语能行之者非殿下而谁能使无为之化复兴于邃古让王之道不坠于来叶岂不盛欤岂不盛欤弘正陋学书生义□稽古家自汝颍世传忠烈先人决曹掾燕抗辞九谏高节万乘正色三府虽盛德之业将绝而狂直之风未坠是以敢布腹心肆其愚瞽如使刍言野说少陈于听览纵复委身烹鼎之下绝命肺石之上虽死之日犹生之年其抗直守正皆此类也太清三年五月简文帝即位六月丁亥立宣城王大器为皇太子按梁书简文帝本纪云云　按哀太子传哀太子大器字仁宗太宗嫡长子也普通四年五月丁酉生中大通三年封宣城郡王食邑二千户寻为侍中中卫将军给鼓吹一部大同四年授使持节都督扬徐二州诸军事中军大将军扬州刺史侍中如故太清二年十月侯景寇京邑敕太子为台内大都督三年五月太宗即位六月癸酉立为皇太子大宝二年八月贼景废太宗将害太子时贼党称景命召太子太子方讲老子将欲下□而刑人掩至太子颜色不变徐曰久知此事嗟其晚耳刑者欲以衣带绞之太子曰此不能见杀乃指系帐竿下绳命取绞之而绝时年二十八太子性宽和兼神用端嶷在于贼手每不屈意初侯景西上携太子同行及其败归部伍不复整肃太子所乘船居后不及贼众左右心腹并劝因此入北太子曰家国丧败志不图生主上蒙尘宁忍违离吾今逃匿乃是叛父非谓避贼便涕泗呜咽令即前进贼以太子有器度每常惮之恐为后患故先及祸承圣元年四月追谥哀太子元帝承圣元年冬十一月己卯立王太子方矩为皇太子改名元良按梁书元帝本纪云云　按愍怀太子传愍怀太子方矩字德规世祖第四子也初封南安县侯随世祖在荆镇太清初为使持节督湘郢桂宁成合罗七州诸军事镇南将军湘州刺史寻征为侍中中卫将军给鼓吹一部世祖承制拜王太子改名元良承圣元年十一月丙子立为皇太子及西魏师陷荆城太子与世祖同为魏人所害太子聪□颇有世祖风而凶暴猜忌敬帝承制追谥愍怀太子
　东宫部汇考四
　　陈
武帝永定三年六月文帝即位九月辛酉立皇子伯宗为皇太子王公以下赐帛各有差按陈书文帝本纪云云　按废帝本纪废帝讳伯宗字奉业小字药王世祖嫡长子也梁承圣三年五月庚寅生永定二年二月戊辰拜临川王世子三年世祖嗣位八月庚戌立为皇太子自梁室乱离东宫焚烬太子居于永福省天康元年四月癸酉世祖崩其日太子即皇帝位于太极前殿废帝光大元年立皇子至泽为皇太子
按陈书废帝本纪光大元年秋七月戊申立皇子至泽为皇太子赐天下为父后者爵一级王公卿士已下赉帛各有差宣帝大建元年正月甲午即皇帝位立世子叔宝为皇太子按陈书宣帝本纪云云　按后主本纪后主讳叔宝字元秀小字黄奴高宗嫡长子也梁承圣二年十一月戊寅生于江陵明年江陵陷高宗迁关右留后主于穰城天嘉三年归京师立为安成王世子天康元年授宁远将军置佐史光大二年为太子中庶子寻迁侍中余如故大建元年正月甲午立为皇太子十四年正月甲寅高宗崩乙卯始兴王叔陵作逆伏诛丁巳太子即皇帝位于太极前殿大建四年创筑东宫特置起部尚书用主监作按陈书宣帝本纪大建四年十二月丁卯诏曰梁氏之季兵火荐臻承华焚荡顿无遗构宝命惟新迄将二纪频事戎旅未遑修缮今工役差闲椽楹有拟来岁开肇创筑东宫可权置起部尚书将作大匠用主监作大建十四年正月后主即位四月立皇子引为皇太子按陈书后主本纪大建十四年正月后主即位夏四月丙申立皇子永康公引为皇太子赐天下为父后者爵一级王公以下赉帛各有差　按吴兴王引传吴兴王引字承业后主长子也大建五年二月乙丑生于东宫母孙姬因产卒沈皇后哀而养之以为己子时后主年长未有裔嗣高宗因命以为嫡孙其日下诏曰皇孙初诞国祚方熙思与群臣共同斯庆内外文武赐帛各有差为父后者赐爵一级十年封为永康公后主即位立为皇太子引性聪敏好学执经肄业终日不倦博通大义兼善属文至德二年躬出太学讲孝经讲毕又释奠于先圣先师其日设金石之乐于太学王公卿士及太学生并预宴是时张贵妃孔贵嫔并爱幸沈皇后无宠而近侍左右数于东宫往来太子亦数使人至后所后主疑其怨望甚恶之而张孔二贵妃又日夜构成后及太子之短孔范之徒又于外合成其事祯明二年废为吴兴王仍加侍中中卫将军三年入关卒于长安　按袁宪传宪除侍中信威将军太子詹事至德元年太子加元服二年行释奠之礼宪于是表请解职后主不许给扶二人进号云麾将军置佐史皇太子颇不率典训宪手表陈谏凡十条皆援引古今言辞切直太子虽外示容纳而心无悛改后主欲立宠姬张贵妃子始安王为嗣尝从容言之吏部尚书蔡征顺旨称赏宪厉色折之曰皇太子国家储嗣亿兆宅心卿是何人轻言废立夏竟废太子为吴兴王后主知宪有规谏之事叹曰袁德章实骨鲠之臣即日诏为尚书仆射后主祯明二年六月庚子立军师将军扬州刺史始安王深为皇太子按陈书后主本纪云云　按皇太子深传皇太子深字承源后主第四子也少聪慧有志操容止俨然虽左右近侍未尝见其喜愠以母张贵妃故特为后主所爱至德元年封始安王邑二千户寻为军师将军扬州刺史置佐史祯明二年皇太子引废后主乃立深为皇太子三年隋师济江六军败绩隋将韩擒虎自南掖门入百僚逃散深时年十余岁闭合而坐舍人孔伯鱼侍焉隋军排合而入深使宣令劳之曰军旅在途不乃劳也军人咸敬焉其年入关隋大业中为枹罕太守　　北魏
明元帝泰常七年四月封皇子焘为泰平王五月诏皇太子临朝听政按魏书明元帝本纪泰常七年夏四月甲戌封皇子焘为泰平王焘字佛厘拜相国加大将军初帝素服寒食散频年动发不堪万几五月诏皇太子临朝听政是月泰平王摄政秋九月己酉诏泰平王率百国以法驾田于东苑车乘服物皆以乘舆之副　按太武帝本纪世祖太武皇帝讳焘太宗明元皇帝长子也母曰杜贵嫔天赐五年生于东宫体貌异太祖奇而悦之曰成吾业者必此子也泰常七年四月封泰平王五月为监国太宗有疾命帝总摄百揆聪明大度意豁如也八年十月壬申即皇帝位　按崔浩传太宗恒有微疾怪异屡见乃使中贵人密问于浩曰春秋星孛北斗七国之君皆将有咎今兹日蚀于胃昴尽光赵代之分野朕疾弥年疗治无损恐一旦奄忽诸子并少将如之何其为我设图后之计浩曰陛下春秋富盛圣业方融德以除灾幸就平愈且天道悬远或消或应昔宋景见灾修德荧惑退舍愿陛下遣诸忧虞恬神保和纳御嘉福无以暗昧之说致损圣思必不得已请陈瞽言自圣化龙兴不崇储贰是以永兴之始社稷几危今宜早建东宫选公卿忠贤陛下素所委仗者使为师傅左右信臣简在圣心者以充宾友入总万机出统戎政监国抚军六柄在手若此则陛下可以优游无为赜神养寿进御医药万岁之后国有成主民有所归则奸宄息望旁无觊觎此乃万世之令典塞祸之大备也今长皇子焘年渐一周明睿温和众情所系时登储副则天下幸甚立子以长礼之大经若须并待成人而择倒错天伦则生履霜坚冰之祸自古以来载籍所记兴衰存亡□不由此太宗纳之于是使浩奉策告宗庙命世祖为国副主居正殿临朝司徒长孙嵩山阳公奚斤北新公安同为左辅坐东厢西面浩与太尉穆观散骑常侍丘堆为右弼坐西厢东面百寮总己以听焉太宗避居西宫时隐而窥之听其决断大悦谓左右侍臣曰长孙嵩宿德旧臣历事四世功存社稷奚斤辩捷智谋名闻遐迩安同晓解俗情明练于事穆观达于政要识吾旨趣崔浩博闻强识精于天人之会丘堆虽无大用然在公专谨以此六人辅相吾与汝曹游行四境伐叛柔服可得志于天下矣群臣时奏所疑太宗曰此非我所知当决之汝曹国主也太武帝延和元年春正月立皇子晃为皇太子大赦改元按魏书太武帝本纪延和元年春正月丙午立皇子晃为皇太子谒于太庙大赦改年己巳诏曰朕以眇身获奉宗庙思阐洪基廓清九服遭值季运天下分崩是用屡征罔或宁息自始光至今九年之间戎车十举群帅文武荷戈被甲栉风沐雨蹈履锋刃与朕均劳赖神祗之助将士宣力用能摧折强竖克剪大憝兵不极武而二寇俱灭师不违律而遐方以宁加以时气和洽嘉瑞并降遍于郡国不可胜纪岂朕一人独应此佑斯亦群后协同之所致也公卿因兹稽诸天人之会请建副贰夫庆赏之行所以褒崇勋旧旌显贤能以永无疆之休其王公将军以下普增爵秩启国承家修废官举□逸蠲除烦苛更定科制务从轻约除故革新以正一统群司当深思效绩直道正身立功立事无或懈怠称朕意焉　按景穆帝本纪恭宗景穆皇帝讳晃太武皇帝之长子也母贺夫人延和元年春正月丙午立为皇太子时年五岁明慧强识闻则不忘及长好读经史皆通大义世祖甚奇之世祖东征和龙诏恭宗录尚书事西征凉州诏恭宗监国初世祖之伐河西也李顺等咸言姑臧无水草不可行师恭宗有疑色及车驾至姑臧乃诏恭宗曰姑臧城东西门外涌泉合于城北其大如河自余沟渠流入泽中其间乃无燥地泽草茂盛可供太军数年人之多言亦可恶也故有此敕以释汝疑恭宗谓宫臣曰为人臣不实若此岂是忠乎吾初闻有疑但帝决行耳几误人大事言者复何面见帝也真君四年恭宗从世祖讨蠕蠕至鹿浑谷与贼相遇卤惶怖部落扰乱恭宗言于世祖曰今大军卒至宜速进击掩其不备破之必矣尚书令刘洁固谏以为尘盛贼多出至平地恐为所围须军大集然后击之可也恭宗谓洁曰此尘之盛由贼恇扰军人乱故何有营上而有此尘世祖疑之遂不急击蠕蠕远遁既而获卤候骑世祖问之对曰蠕蠕不觉官军卒至上下惶惧引众北走经六七日知无追者始乃徐行世祖深恨之自是恭宗所言军国大事多见纳用遂知万机初恭宗监国曾令曰周书言任农以耕事贡九谷任圃以树事贡草木任工以余材贡器物任商以市事贡货贿任牧以畜事贡鸟兽任嫔以女事贡布帛任衡以山事贡其材任虞以泽事贡其物其制有司课畿内之民使无牛家以人牛力相贸垦殖锄耨其有牛家与无牛家一人种田二十二亩偿以私锄功七亩如是为差至与小老无牛家种田七亩小老者偿以锄功二亩皆以五口下贫家为率各列家别口数所劝种顷亩明立簿目所种者于地首标题姓名以辨播殖之功又禁饮酒杂戏弃本沽贩者垦田大为增辟正平元年六月戊辰薨于东宫时年二十四庚午册曰呜呼惟尔诞资明睿岐嶷夙成正位少阳克荷基构宾于四门百揆时叙允厘庶绩风雨不迷宜享无疆隆我皇祚如何不幸奄焉殂殒朕用悲恸于厥心今使使持节兼太尉张黎兼司徒窦瑾奉策即柩赐谥曰景穆以显昭令德魂而有灵其尚嘉之高宗即位追尊为景穆皇帝庙号恭宗　按宗爱传宗爱不知其所由来以罪为阉人历碎职至中常侍正平元年正月世祖大会于江上班赏群臣以爱为秦郡公恭宗之监国也每事精察爱天性险暴行多非法恭宗每衔之给事仇尼道盛侍郎任平城等任事东宫微为权势世祖颇闻之二人与爱并不睦为惧道盛等案其事遂构告其罪诏斩道盛等于都街时世祖震怒恭宗遂以忧薨是后世祖追悼恭宗爱惧诛遂谋逆二年春世祖暴崩爱所为也太平真君四年冬十一月诏皇太子副理万几按魏书太武帝本纪太平真君四年冬十一月诏曰朕承祖宗重光之绪思阐洪基恢隆万世自经营天下平暴除乱扫清不顺二十年矣夫阴阳有往复四时有代谢授子任贤所以休息优隆功臣式图长久盖古今不易之令典也其令皇太子副理万几总统百揆诸朕功臣勤劳日久皆当以爵归第随时朝请飨宴朕前论道陈谟而已不宜复烦以剧职更举贤俊以备百官主者明为科制以称朕心按宋书托跋氏传托跋氏焘以国授其太子下书曰朕承祖宗重光之绪思阐洪基恢隆万世自经营天下平暴除逆扫清不顺武功既昭而文教未阐非所以崇太平之治也今者域内安逸百姓富昌军国异容宜定制度为万世之法夫阴阳有往复四时有代序授子任贤安全相附所以休息疲劳式固长久成其禄福古今不易之典也诸朕功臣勤劳日久皆当致仕归第雍容高爵赜神养寿朝请随时飨宴朕前论道陈谋而已不须复亲有司苦剧之职其令皇太子嗣理万机总统百揆更举贤良以被列职皆取后进明能广启选才之路择人授任而黜陟之故孔子曰后生可畏焉知来者之不如今主者明为科制宣敕施行于是王公以下上书太子皆称臣首尾与表同唯用白纸为异太平真君五年皇太子始总百揆诸上书者称臣按魏书太武帝本纪太平真君五年春正月壬寅皇太子始总百揆侍中中书监宜都王穆寿司徒东郡公崔浩侍中广平公张黎侍中建兴公古弼辅太子以决庶政诸上书者皆称臣上疏仪与表同文成帝太安二年立皇子弘为皇太子
按魏书文成帝本纪太安二年春二月丁巳立皇子弘为皇太子大赦天下　按献文帝本纪显祖献文皇帝讳弘高宗文成皇帝之长子也母曰李贵人兴光元年秋七月生于阴山之北太安二年二月立为皇太子聪睿机悟幼而有济民神武之规仁孝纯至礼敬师友和平六年夏五月甲辰即皇帝位献文帝皇兴三年六月辛未立皇子宏为皇太子按魏书献文帝本纪云云　按孝文帝本纪高祖孝文皇帝讳宏显祖献文皇帝之长子母曰李夫人皇兴元年八月戊申生于平城紫宫神光照于室内天地氛氲和气充塞帝生而洁白有异姿襁褓岐嶷长而渊裕仁孝绰然有君人之表显祖尤爱异之三年夏六月辛未立为皇太子五年秋八月丙午即皇帝位于太华前殿孝文帝太和十七年立皇子恂为皇太子
按魏书孝文帝本纪太和十七年六月乙巳立皇子恂为皇太子秋七月癸丑以皇太子立诏赐民为父后者爵一级为公士曾为吏属者爵二级为上造鳏寡孤独不能自存者人粟五斛　按废太子传废太子庶人恂字元道生而母死文明太后抚视之常置左右年四岁太皇太后亲为立名恂字元道于是大赦太和十七年七月癸丑立恂为皇太子及冠恂于庙高祖临光极东堂引恂入见诫以冠义曰夫冠礼表之百代所以正容体齐颜色顺辞令容体正颜色齐辞令顺故能正君臣亲父子和长幼然母见必拜兄弟必敬责以成人之礼字汝元道所寄不轻汝当寻名求义以顺吾旨二十年改字宣道迁洛诏恂诣代都其进止仪礼高祖皆为定及恂入辞高祖曰今汝不应向代但太师薨于恒壤朕既居皇极之重不容轻赴舅氏之丧欲使汝展哀舅氏拜汝母墓一写为子之情汝至彼太师事毕后日宜一拜山陵拜讫汝族祖南安可一就问讯在途当温读经籍今日亲见吾也后高祖每岁征幸恂常留守主执庙祀恂不好书学体貌肥大深忌河洛暑热意每追乐北方中庶子高道悦数苦言致谏恂甚衔之高祖幸崧岳恂留守金墉于西掖门内与左右谋欲召牧马轻骑奔代手刃道悦于禁中领军元俨勒门防遏夜得宁静厥明尚书陆琇驰启高祖于南高祖闻之骇惋外寝其事仍至汴口而还引恂数罪与咸阳王禧等亲杖恂又令禧等更代百余下扶曳出外不起者月余拘于城西别馆引见群臣于清徽堂议废之司空太子太傅穆亮尚书仆射少保李冲并免冠稽首而谢高祖曰卿所谢者私也我所议者国也古人有言大义灭亲今恂欲违父背尊跨据恒朔天下未有无父国何其包藏心与身俱此小儿今日不灭乃是国家之大祸脱待我亡后恐有永嘉之乱乃废为庶人置之河阳以兵守之服食所供粗免饥寒而已恂在困踬颇知咎悔恒读佛经礼拜归心于善高祖幸代遂如长安中尉李彪承间密表告恂复与左右谋逆高祖在长安使中书侍郎邢峦与咸阳王禧奉诏赍椒酒诣河阳赐恂死时年十五殓以粗棺常服瘗于河阳城二十二年冬御史台令史龙文观坐法当死告廷尉称恂前被摄左右之日有手书自理不知状而中尉李彪侍御史贾尚寝不为闻贾坐系廷尉时彪免归高祖在邺尚书表收彪赴洛会赦遂不穷其本末贾尚出系暴病数日死初高祖将为恂娶司徒冯诞长女以女幼待年长先为娉彭城刘长文荥阳郑懿女为左右孺子时恂年十三四高祖泛舟天渊池谓郭祚崔光宋弁曰人生须自放不可终朝读书我欲使恂旦出省经传食后还内晡时复出日夕而罢卿等以为何如光曰孔子称血气未定戒之在色传曰昼以访事夜以安身太子以幼年涉学之日不宜于正昼之时舍书御内又非所以安柔弱之体固永年之命高祖以光言为然乃不令恂昼入内无子太和二十一年立皇子恪为皇太子按魏书孝文帝本纪太和二十有一年春正月丙申立皇子恪为皇太子赐天下为父后者爵一级　按宣武帝本纪世宗宣武皇帝讳恪高祖孝文皇帝第二子母曰高夫人初梦为日所逐避于□下日化为龙绕己数匝寤而惊悸既而有娠太和七年闰四月生帝于平城宫二十一年正月丙申立为皇太子二十三年夏四月丁巳即皇帝位于鲁阳宣武帝延昌元年立皇子诩为皇太子
按魏书宣武帝本纪延昌元年冬十月乙亥立皇子诩为皇太子十有一月丙申诏曰朕运承天休统御宸宇太子体藉灵明肇建宫华明两既孚三善方洽宜泽均率壤荣泛庶嗣其赐天下为父后者爵一级孝子顺孙廉夫节妇旌表门闾量给粟帛　按孝明帝本纪肃宗孝明皇帝讳诩世宗宣武皇帝之第二子母曰胡充华永平三年三月丙戌帝生于宣光殿之东北有光照于庭中延昌元年十月乙亥立为皇太子四年春正月丁巳夜即皇帝位孝静帝武定七年诏立皇子长仁为皇太子
按魏书孝静帝本纪武定七年八月辛卯诏立皇子长仁为皇太子癸巳大赦天下内外百官并加二级　　北齐北齐册皇太子及太子朝觐之仪
按隋书礼仪志后齐册皇太子则皇帝临轩司徒为使司空副之太子服远游冠入至位使者入奉册读讫皇太子跪受册于使以授中庶子又受玺绶于尚书以授庶子稽首以出就册则使者持节至东宫宫臣内外官定列皇太子阶东西面若幼则太师抱之主衣二人奉空顶帻服从以受册明日拜章表于东宫殿庭中庶子中舍人乘轺车奉章诣朝堂谢择日斋于崇正殿服冕乘石山安车谒庙择日群臣上礼又择日会明日三品以上笺贺　又按志后齐皇太子月五朝未明二刻乘小舆出为三师降至承华门升石山安车三师轺车在前三少在后自云龙门入皇帝御殿前设拜席位至柏合齐帅引洗马中庶子从至殿前席南北面再拜文宣帝天保元年六月诏立王子殷为皇太子九月以皇太子监总国事因定监国之仪按北齐书文宣帝本纪天保元年夏六月丁亥诏立王子殷为皇太子己亥以皇太子初入东宫赦畿内及并州死罪已下余州死降徒流已下一皆原免九月庚午皇太子入居凉风堂监总国事　按废帝本纪废帝殷字正道文宣帝之长子也母曰李皇后天保元年立为皇太子时年六岁性敏慧初学反语于迹字下注云自反时侍者未达其故太子曰迹字足傍亦为迹岂非自反耶常宴北宫独令河间王勿入左右问其故太子曰世宗遇贼处河间王复何宜在此文宣每言太子得汉家性质不似我欲废之立太原王初诏国子博士李宝鼎傅之宝鼎卒后诏国子博士邢峙侍讲太子虽富于春秋而温裕开朗有人君之度贯综经业省览时政甚有美名七年冬文宣召朝臣文学者及礼学官于宫宴会令以经义相质亲自临听太子手笔措问在坐莫不叹美九年文宣在晋阳太子监国集诸儒讲孝经令杨愔传旨谓国子助教许散愁曰先生在世何以自资对曰散愁自少以来不登娈童之□不入季女之室服膺简策不知老之将至平生素怀若斯而已太子曰颜子缩屋称贞柳下妪而不乱未若此翁白首不娶者也乃赉绢百匹后文宣登凤台召太子使手刃囚太子恻然有难色再三不断其首文宣怒亲以马鞭撞太子三下由是气悸语吃精神时复昏扰十年十一月文宣帝崩癸卯太子即位于晋阳宣德殿按隋书礼仪志天保元年皇太子监国在西林园冬会群议皆东面二年于北城第内冬会又议东面吏部郎陆卬疑非礼魏收改为西面邢子才议欲依前曰凡礼有同者不可令异诗说天子至于大夫皆乘四马况以方面之少何可皆不同乎若太子定西面者王公卿大夫士复何面耶南面人君正位今一官之长无不南面太子听政亦南面坐议者言皆晋旧事太子在东宫西面为避尊位非为向台殿也子才以为东晋博议依汉魏之旧太子普臣四海不以为嫌又何疑于东面礼世子绝旁亲世子冠于阼冢子生接以太牢汉元着令太子绝驰道此皆礼同于君又晋王公世子摄命临国乘七旒安车驾用三马礼同三公近宋太子乘象辂皆有同处不以为嫌况东面者君臣通礼独何为避明为向台所以然也近皇太子在西林园在于殿犹且东面于北城非宫殿之处更不得邪诸人以东面为尊宴会须避案燕礼燕义君位在东宾位则在西君位在阼阶故有武玉践阼篇不在西也礼乘君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴会接客亦东堂西面若以东面为贵皇太子以储后之礼监国之重别第宴臣宾自得申其正位礼者皆东宫臣属公卿接宴观礼而已若以西面为卑实是君之正位太公不肯北面说丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冢宰太子为储贰明堂尊于别第朝诸侯重于宴臣宾南面贵于东面臣□于子冢宰轻于储贰周公摄政得在明堂南面朝诸侯今太子监国不得于别第异宫东面宴客情所未安且君行以太子监国君宴不以公卿为宾明父子无嫌君臣有嫌案仪注亲王受诏冠婚皇子皇女皆东面今不约王公南面而独约太子何所取邪议者南尊改就西面转君位更非合礼方面既少难为节文东西二面君臣通用太子宜然于礼为允魏收议云去天保初皇太子监国冬会群官于西园都亭坐从东面义取于向中宫台殿故也二年于宫冬会坐乃东面收窃以为疑前者遂有别议议者同之邢尚书以前定东面之议复申本怀此乃国之大礼无容不尽所见收以为太子东宫位在于震长子之义也案易八卦正位向中皇太子今居北城于宫殿为东北南面而坐于义为背也前者立议据东宫为本又案东宫旧事太子宴会多以西面为礼此又成证非徒言也不言太子常无东南二面之坐但用之有所至如西园东面所不疑也未知君臣车服有同异之议何为而发就如所云但知礼有同者不可令异不知礼有异者不可令同苟别君臣同异之礼恐重纸累札书不尽也子才竟执东面收执西面援引经据大相往复其后竟从西面为定时议又疑宫吏之姓与太子名同子才又谓曰案曲礼大夫士之子不与世子同名郑注云若先之生亦不改汉法天子登位布名于天下四海之内无不咸避案春秋经卫石恶出奔晋在卫侯衎卒之前衎卒其子恶始立明石恶于长子同名诸侯长子在一国之内与皇太子于天子礼亦不异郑言先生不改盖以此义卫石恶宋向戌皆与君同名春秋不讥皇太子虽有储贰之重未为海内所避何容便改人姓然事有消息不得皆同于古宫吏至微而有所犯朝名从事亦是难安宜听出宫尚书更补佗职制曰可孝昭帝皇建元年立世子百年为皇太子
按北齐书孝昭帝本纪皇建元年冬十一月辛亥立世子百年为皇太子赐天下为父后者爵一级　按乐陵王百年传乐陵王百年孝昭第二子也孝昭初即位在晋阳群臣请建中宫及太子帝谦未许都下百寮又请乃称太后令立为皇太子帝临崩遗诏传位于武成并有手书其末曰百年无罪汝可以乐处置之勿学前人大宁中封乐陵王河清三年五月白虹围日再重又横贯而不达赤星见帝以盆水承星影而盖之一夜盆自破欲以百年厌之会博陵人贾德胄教百年书百年尝作数敕字德胄封以奏帝乃发怒使召百年百年被召自知不免割带玦留与妃斛律氏见帝于元都苑凉风堂使百年书敕字验与德胄所奏相似遣左右乱捶击之又令人曳百年绕堂且走且打所过处血皆遍地气息将尽曰乞命愿与阿叔作奴遂斩之弃诸池池水尽赤于后园亲看埋之妃把玦哀号不肯食月余亦死玦犹在手拳不可开时年十四其父光自擘之乃开后主时改九院为二十七院掘得一小尸绯袍金带一髻一解一足有靴诸内参窃言百年太子也或言太原王昭德诏以襄成王子白泽袭爵乐陵王齐亡入关徙蜀死武成帝河清元年立子纬为皇太子按北齐书武成帝本纪河清元年春正月丙戌立子纬为皇太子大赦内外百官普加泛级诸为父后者赐爵一级　按后主本纪后主讳纬字仁纲武成皇帝之长子也母曰胡皇后梦于海上坐玉盆日入裙下遂有娠天保七年五月五日生帝于并州邸帝少美容仪武成特所爱宠拜王世子及武成入纂大业大宁二年春正月景戌立为皇太子河清四年武成禅位于帝天统元年夏四月景子皇帝即位于晋阳宫　按祖珽传珽为太常少卿散骑常侍时皇后爱少子东平王俨愿以为嗣武成以后主体正居长难于移易珽私于士开曰君之宠幸振古无二宫车一日晚驾欲何以克终士开因求策焉珽曰宜说主上云襄宣昭帝子俱不得立今宜命皇太子早践大位以定君臣若事成中宫少主皆德君此万全计也君此且微说令主上粗解珽当自外上表论之士开许诺因有彗星出太史奏云除旧布新之征珽于是上书言陛下虽为天子未是极贵按春秋元命苞云乙酉之岁除旧革政今年太岁乙酉宜传位东宫令君臣之分早定且以上应天道并上魏献文禅子故事帝从之由是拜秘书监加仪同三司大被亲宠后主武平元年立皇子恒为皇太子按北齐书后主本纪武平元年夏六月甲辰以皇子恒生故大赦内外百官普进二级九州职人普进四级九月乙巳立皇子恒为皇太子　按幼主本纪幼主名恒帝之长子也母曰穆皇后武平元年六月生于邺其年十月立为皇太子隆化二年春正月乙亥即皇帝位时八岁　　北周
周制皇太子受宫官朝正仪
按隋书礼仪志后周制正之二日皇太子南面列轩悬宫官朝贺武帝建德元年立鲁国公赟为皇太子
按周书武帝本纪建德元年夏四月癸巳立鲁国公赟为皇太子大赦天下百官各加封级　按宣帝本纪宣皇帝讳赟字干伯高祖长子也母曰李太后武成元年生于同州保定元年五月丙午封鲁国公建德元年四月癸巳高祖亲告庙冠于阼阶立为皇太子诏皇太子巡抚西土文宣皇后崩高祖谅暗诏太子总朝政五旬而罢高祖每巡幸四方太子常留监国五年二月又诏皇太子巡西土因讨吐谷浑宣政元年六月丁酉高祖崩戊戌皇太子即皇帝位　按王轨传宣帝之征吐谷浑也高祖令轨与宇文孝伯并从军中进取皆委轨等帝仰成而已时宫尹郑译王端等并得幸帝帝在军中颇有失德译等皆预焉军还轨等言之于高祖高祖大怒乃挞帝除译等名仍加捶楚帝因此大衔之轨又尝与小内史贺若弼言及此事且言皇太子必不克负荷弼深以为然劝轨陈之轨后因侍坐乃谓高祖曰皇太子仁孝无闻复多凉德恐不了陛下家事愚臣短暗不足以论是非陛下恒以贺若弼有文武奇才识度宏远而弼比每对臣深以此事为虑高祖召弼问之弼乃诡对曰皇太子养德春宫未闻有过未审陛下何从得闻此言既退轨诮弼曰平生言论无所不道今者对扬何得乃尔翻覆弼曰此公之过也皇太子国之储副岂易攸言事有蹉跌便至灭门之祸本谓公密陈臧否何得遂至昌言轨默然久之乃曰吾专心国家遂不存私计向者对众良实非宜后轨因内宴上寿又捋高祖须曰可爱好老公但恨后嗣弱耳高祖深以为然但汉王次长又不才此外诸子并幼故不能用其说及宣帝即位迫郑译等复为近侍轨自知及于祸谓所亲曰吾昔在先朝实申社稷至计今日之事断可知矣此州控带淮南邻接强寇欲为身计易同反掌但忠义之节不可亏违况荷先帝厚恩每思以死自□岂以获罪于嗣主便欲背德于先朝止可于此待死义不为他计冀千载之后知吾此心大象元年帝令内史杜庆信就徐州杀轨御正中大夫颜之仪切谏帝不纳遂诛之轨立朝忠恕兼有大功忽以无罪被戮天下知与不知无不伤惜　按颜之仪传京兆郡丞乐运以直言数谏于帝高祖尝幸同州召运赴行在所既至高祖谓运曰卿来日见太子不运曰臣来日奉辞高祖曰卿言太子何如人运曰中人也时齐王宪以下并在帝侧高祖顾谓宪等曰百官佞我皆云太子聪明睿知唯运独云中人方验运之忠直耳于是因问运中人之状运对曰班固以齐桓公为中人管仲相之则霸竖刁辅之则乱谓可与为善亦可与为恶也高祖曰我知之矣遂妙选宫官以匡弼之仍超拜运京兆郡丞太子闻之意甚不悦宣帝大象元年立鲁王衍为皇太子按周书宣帝本纪大象元年春正月戊午立鲁王衍为皇太子二月辛巳诏曰有圣大宝实惟重器元天表命人事与能幽显同谋确乎不易域中之大实悬定于杳冥天下为公盖不避于内举我大周感苍昊之精受河洛之锡武功文德光格区宇创业垂统永光无穷朕以寡薄祗承鸿绪上赖先朝得一之迹下藉群后不贰之心职贡与云雨俱通宪章共光华并亘圆首方足咸登仁寿思隆国本用弘天历皇太子衍地居上嗣正统所归远凭积德之休允□无疆之祚帝王之量未肃而成天禄之期不谋已至朕今传位于衍乃眷四海深合讴歌之望俾予一人高蹈风尘之表万方兆庶知朕意焉　按静帝本纪静皇帝讳衍后改为阐宣帝长子也母曰朱皇后建德二年六月生于东宫大象元年正月癸卯封鲁王戊午立为皇太子二月辛巳宣帝于邺宫传位授帝居正阳宫二年夏五月乙未宣帝寝疾诏帝入宿于露门学己酉宣帝崩帝入居天台废正阳宫　　隋
隋定皇太子衮冕冠服玺绶之制
按隋书礼仪志皇太子衮冕垂白珠九旒青纩充耳犀笄元衣纁裳衣山龙华虫火宗彝五章裳藻粉米黼黻四章织成为之白纱内单黼领青褾裾革带金钩大带素带不朱里亦纰以朱绿黻随裳色火山二章玉具剑火珠镖首瑜玉双佩朱组双大绶四采赤白缥绀纯朱质长一丈八尺三百二十首广九寸小双绶长二尺六寸色同大绶而首半之间施二玉环朱□赤以金饰侍从皇帝祭祀及谒庙元服纳妃则服之　远游三梁冠加金附蝉九首施珠翠黑介帻缨翠緌犀簪导绛纱袌白纱内单皂领褾裾白假带方心曲领绛纱蔽膝舄其革带剑佩绶与上同未冠则双童髻空顶黑介帻双玉导加宝饰谒庙还宫元日朔日入朝释奠则服之　远游冠公服绛纱单衣革带金钩假带方心纷长六尺四寸广二寸四分色同其绶金缕鞶囊□履五日常朝则服之　白帢单衣乌皮履为宫臣举哀则服之　皇太子玺宫内大事用之小事用左右庶子印　皇太子临吊三师三少则锡衰宫臣四品已上缌衰五品已下疑衰　衮冕青珠九旒以组为缨色如其绶服九章同皇太子王国公开国公初受册执贽入朝祭亲迎则服之三公助祭者亦服之开皇元年二月甲子即皇帝位丙寅立王太子勇为皇太子按隋书文帝本纪云云　按礼仪志正之二日开皇初皇太子准故事张乐受朝宫臣及京官北面称庆高祖诮之是后定仪注西面而坐唯宫臣称庆台官不复总集炀帝之为太子奏降章服宫官请不称臣诏从之　按房陵王勇传房陵王勇字睍地伐高祖长子也周世以太祖军功封博平侯及高祖辅政立为世子拜大将军左司卫封长宁郡公出为雒州总管东京小冢宰总统旧齐之地后征还京师进位上柱国大司马领内史御正诸禁卫皆属焉高祖受禅立为皇太子军国政事及尚书奏死罪已下皆令勇参决之上以山东民多流冗遣使按检又欲徙民北实边塞勇上书谏曰窃以导俗当渐非可顿革恋土怀旧民之本情波迸流离盖不获已有齐之末主暗时昏周平东夏继以威虐民不堪命致有逃亡非厌家乡愿为羁旅加以去年三方逆乱赖陛下仁圣区宇肃清锋刃虽屏疮痍未复若假以数岁沐浴皇风逃窜之徒自然归本虽北夷猖獗尝犯边烽今城镇峻峙所在严固何待迁配以致劳扰臣以庸虚谬当储贰寸诚管见辄以尘闻上览而嘉之遂寝其事是后时政不便多所损益上每纳之上尝从容谓群臣曰前世皇王溺于嬖幸废立之所由生朕傍无姬侍五子同母可谓真兄弟也岂若前代多诸内宠孽子忿诤为亡国之道邪勇颇好学解属词赋性宽仁和厚率意任情无矫饰之行引明克让姚察陆开明等为之宾友勇尝文饰蜀铠上见而不悦恐致奢侈之渐因而诫之曰我闻天道无亲唯德是与历观前代帝王未有奢华而得长久者汝当储后若不上称天心下合人意何以承宗庙之重居兆民之上吾昔日衣服各留一物时复看之以自警戒今以刀子赐汝宜识我心其后经冬至百官朝勇勇张乐受贺高祖知之问朝臣曰近闻至节内外百官相率朝东宫是何礼也太常少卿辛亶对曰于东宫是贺不得言朝高祖曰改节称贺正可三数十人逐情各去何因有司征召一时普集太子法服设乐以待之东宫如此殊乖礼制于是下诏曰礼有等差君臣不杂爰自近代圣教渐亏俯仰逐情因循成俗皇太子虽居上嗣义兼臣子而诸方岳牧正冬朝贺任土作贡别上东宫事非典则宜悉停断自此恩宠始衰渐生疑阻时高祖令选宗卫侍官以入上台宿卫高颎奏称若尽取强者恐东宫宿卫太劣高祖作色曰我有时行动宿卫须得雄毅太子毓德东宫左右何须强武此极敝法甚非我意如我商量恒于交番之日分向东宫上下围伍不别岂非好事我熟见前代公不须仍踵旧风盖疑高颎男尚勇女形于此言以防之也勇多内宠昭训云氏尤称嬖幸礼匹于嫡勇妃元氏无宠尝遇心疾二日而薨献皇后意有他故甚责望勇自是云昭训专擅内政后弥不平颇遣人伺察求勇罪过晋王知之弥自矫饰姬妾但备员数唯共萧妃居处皇后由是薄勇愈称晋王德行其后晋王来朝车马侍从皆为俭素敬接朝臣礼极卑屈声名籍甚冠于诸王临还扬州入内辞皇后因进言曰臣镇守有限方违颜色臣子之恋实结于心一辞阶闼无由侍奉拜见之期杳然未日因哽咽流涕伏不能兴皇后亦曰汝在方镇我又年老今日之别有切常离又泫然泣下相对歔欷王曰臣性识愚下常守平生昆弟之意不知何罪失爱东宫恒蓄盛怒欲加屠陷每恐谗谮生于投杼鸩毒遇于杯勺是用勤忧积念惧履危亡皇后忿然曰睍地伐渐不可耐我为伊索得元家女望隆基业竟不闻作夫妻专宠阿云使有如许豚犬前新妇本无病痛忽尔暴亡遣人投药致此夭逝事已如是我亦不能穷治何因复于汝处发如此意我在尚尔我死后当鱼肉汝乎每思东宫竟无正嫡至尊千秋万岁之后遣汝等兄弟向阿云儿前再拜问讯此是几许大苦痛邪晋王又拜呜咽不能止皇后亦悲不自胜此别之后知皇后意移始构夺宗之计因引张衡定策遣褒公宇文述深交杨约令喻旨于越国公素具言皇后此语素瞿然曰但不知皇后如何必如所言吾又何为者后数日素入侍宴微称晋王孝悌恭俭有类至尊用此揣皇后意皇后泣曰公言是也我儿大孝顺每闻至尊及我遣内使到必迎于境首言及违离未尝不泣又其新妇亦大可怜我使婢去常与之同寝共食岂若睍地伐共阿云相对而坐终日酣宴昵近小人疑阻骨肉我所以益怜阿者常恐暗地杀之素既知意因盛言太子不才皇后遂遗素金始有废立之意勇颇知其谋忧惧计无所出闻新丰人王辅贤能占候召而问之辅贤曰白虹贯东宫门太白袭月皇太子废退之象也以铜铁五兵造诸厌胜又于后园之内作庶人村屋宇卑陋太子时于中寝息布衣草褥冀以当之高祖知其不安在仁寿宫使杨素观勇素至东宫偃息未入勇束带待之故久不进以激怒勇勇□之形于言色素还言勇怨望恐有他变愿深防察高祖闻素谮毁甚疑之皇后又遣人伺觇东宫纤介事皆闻奏因加媒□构成其罪高祖惑于邪议遂□忌勇乃于元武门达至德门量置候人以伺动静皆随事奏闻又东宫宿卫之人侍官已上名籍悉令属诸卫府有健儿者咸屏去之晋王又令段达私于东宫幸臣姬威遗以财货令取太子消息密告杨素于是内外喧谤过失日闻段达胁姬威曰东宫罪过主上皆知之矣已奉密诏定当废立君能告之则大富贵威遂许诺九月壬子车驾至自仁寿宫翌日御大兴殿谓侍臣曰我新还京师应开怀欢乐不知何意翻邑然愁苦吏部尚书牛弘对曰由臣等不称职故至尊忧劳高祖既数闻谗谮疑朝臣皆具委故有斯问冀闻太子之愆弘为此对大乖本旨高祖因作色谓东宫官属曰仁寿宫去此不远而令我每还京师严备仗卫如入敌国我为患利不脱衣卧昨夜欲得近厕故在后房恐有警急还移就前殿岂非尔辈欲坏我国家邪于是执唐令则等数人付所司讯鞫令杨素陈东宫事状以告近臣素显言之曰臣奉敕向京令皇太子检校刘居士余党太子奉诏乃作色奋厉骨肉飞腾语臣云居士党尽伏法遣我何处穷讨尔作右仆射委寄不轻自检校之何关我事又云若大事不遂我先被诛今作天子竟乃令我不如诸弟一事以上不得自由因长叹回视云我大觉身妨高祖曰此儿不堪承嗣久矣皇后恒劝我废之我以布素时生复是长子望其渐改隐忍至今勇昔从南兖州来语卫王云阿娘不与我一好妇女亦是可恨因指皇后侍儿曰是皆我物此言几许异事其妇初亡即以斗帐安余老妪新妇初亡我深疑使马嗣明药杀我曾责之便怼曰会杀元孝矩此欲害我而迁怒耳初长宁诞育朕与皇后抱养之自怀彼此连遣来索且云定兴女在外私合而生想此由来何必是其体裔昔晋太子取屠家女其儿即好屠割今傥非类便乱宗社又刘金驎谄佞人也呼定兴作亲家翁定兴愚人受其此语我前解金驎者为其此事勇尝引曹妙达共定兴女同燕妙达在外说云我今得劝妃酒直以其诸子偏庶畏人不服故逆纵之欲收天下之望耳我虽德□尧舜终不以万姓付不肖子也我恒畏其加害如防大敌今欲废之以安天下左卫大将军五原公元旻谏曰废立大事天子无二言诏旨若行后悔无及谗言罔极惟陛下察之旻辞直争强声色俱厉上不答是时姬威又抗表告太子非法高祖谓威曰太子事迹宜皆尽言威对曰皇太子由来共臣语唯意在骄奢欲得从樊川以至于散关总规为苑兼云昔汉武帝将起上林苑东方朔谏之赐朔黄金百斤几许可笑我实无金辄赐此等若有谏者正当斩之不过杀百许人自然永息前苏孝慈解左卫率皇太子奋□扬肘曰大丈夫会当有一日终不忘之决当快意又宫内所须尚书多执法不与便怒曰仆射以下吾会戮一二人使知慢我之祸又于苑内筑一小城春夏秋冬作役不辍营起亭殿朝造夕改每云至尊嗔我多侧庶高纬陈叔宝岂是孽子乎尝令师姥卜吉凶语臣曰至尊忌在十八年此期促矣高祖泫然曰谁非父母生乃至于此我有旧使妇女令看东宫奏我云勿令广平王至皇太子处东宫憎妇亦广平教之元赞亦知其阴恶劝我于左藏之东加置两队初平陈后宫人好者悉配春坊如闻不知厌足于外更有求访朕近览齐书见高欢纵其儿子不胜忿愤安可效尤邪于是勇及诸子皆被禁锢部分收其党与杨素舞文巧诋锻炼以成其狱勇由是遂败居数日有司承素意奏言左卫元旻身备宿卫常曲事于勇情存附托在仁寿宫裴弘将勇书于朝堂与旻题封云勿令人见高祖曰朕在仁寿宫有纤小事东宫必知疾于驿马怪之甚久岂非此徒耶遣武士执旻及弘付法治其罪先是勇尝从仁寿宫参起居还涂中见一枯槐根干蟠错大且五六围顾左右曰此堪作何器用或对曰古槐尤堪取火于时卫士皆佩火燧勇因令匠者造数千枚欲以分赐左右至是获于库又药藏局贮艾数斛亦搜得之大将为怪以问姬威威曰太子此意别有所在比令长宁王已下诣仁寿宫还每尝急行一宿便至恒饲马千匹云径往捉城门自然饥死素以威言诘勇勇不服曰窃闻公家马数万匹勇忝备位太子有马千匹乃是反乎素又发泄东宫服玩似加雕饰者悉陈之于庭以示文武群官为太子之罪高祖遣将诸物示勇以诮诘之皇后又责之罪高祖使使责问勇勇不服太史令袁充进曰臣观天文皇太子当废上曰元象久见矣群臣无敢言者于是使人召勇勇见使者惊曰得无杀我耶高祖戎服陈兵御武德殿集百官立于东面诸亲立于西面引勇及诸子列于殿庭命薛道衡宣废勇之诏曰太子之位实为国本苟非其人不可虚立自古储副或有不才长恶不悛仍令守器皆由情溺宠爱失于至理致使宗社倾亡苍生涂地由此言之天下安危系乎上嗣大业传世岂不重哉皇太子勇地则居长情所钟爱初登大位即建春宫冀德业日新隆兹负荷而性识庸暗仁孝无闻昵近小人委任奸佞前后愆舋难以具纪但百姓者天之百姓朕恭天命属当安育虽欲爱子实畏上灵岂敢以不肖之子而乱天下勇及其男女为王公主者并可废为庶人顾惟兆庶事不获已兴言及此良深愧叹令薛道衡谓勇曰尔之罪恶人神所弃欲求不废其可得耶勇再拜而言曰臣合尸之都市为将来鉴诫幸蒙哀怜得全性命言毕泣下流襟既而舞蹈而去左右莫不悯默又下诏曰自古以来朝危国乱皆邪臣佞媚凶党扇惑致使祸及宗社毒流兆庶若不标明典宪何以肃清天下左卫大将军五原郡公元旻任掌兵卫委以心膂陪侍左右恩宠隆渥乃包藏奸伏离间君亲崇长厉阶最为魁首太子左庶子唐令则策名储贰位长宫寮谄曲取容音技自进躬执乐器亲教内人赞成骄侈导引非法太子家令邹文腾专行左道偏被亲昵心腹委付巨细关知占问国家希觊灾祸左卫率司马夏侯福内事谄谀外作威势凌侮上下浊宫闱典膳监元淹谬陈爱憎开示怨隙妄起讪谤潜行离阻进引妖巫营事厌祷前吏部侍郎萧子宝往居省阁旧非宫臣禀性浮躁用怀轻险进画奸谋要射荣利经营间构开造祸端前主玺下士何竦假托元象妄说妖怪志图祸乱心在速发兼制奇器异服皆竦规摹增长骄奢糜费百姓凡此七人为害乃甚并处斩妻妾子孙皆悉没官车骑将军阎毗东郡公崔君绰游骑尉沈福宝瀛州民章仇太翼等四人所为之事皆是悖恶论其状迹罪合极刑但朕情存好生未能尽戮可并特免死各决杖一百身及妻子资财田宅悉可没官副将作大匠高龙叉豫追番丁辄配东宫使役营造亭舍进入春坊率更令晋文建通直散骑侍郎判司农少卿事元衡料度之外私自出给虚破丁功擅割园地并处尽于是集群官于广阳门外宣诏以戮之广平王雄答诏曰至尊为百姓割骨肉之恩废黜无德实为大庆天下幸甚乃移勇于内史省立晋王广为皇太子仍以勇付之复囚于东宫赐杨素物三千段元胄杨约并千段杨难敌五百段皆鞫勇之功赏也时文林郎杨孝政上书谏曰皇太子为小人所误宜加训诲不宜废黜上怒挞其胸寻而贝州长史裴肃表称庶人罪黜已久当克己自新请封一小国高祖知勇之黜也不允天下之情乃征肃入朝具陈废立之意时勇自以废非其罪频请见上面申冤屈而皇太子遏之不得闻奏勇于是升树大叫声闻于上冀得引见素因奏言勇情志昏乱为癫鬼所著不可复收上以为然卒不得见素诬陷经营构成其罪类皆如此高祖寝疾于仁寿宫征皇太子入侍医药而奸乱宫闱事闻于高祖高祖抵□曰枉废我儿因遣追勇未及发使高祖暴崩秘不发丧遽收柳述元岩系于大理狱伪为高祖敕书赐庶人死追封房陵王不为立嗣勇有十男云昭训生长宁王俨平原王裕安城王筠高良娣生安平王嶷襄城王恪王良媛生高阳王该建安王韶成姬生颍川王煚后宫生孝实孝范　按宇文述传述拜安州总管时晋王广镇扬州甚善于述欲述近己因奏为寿州刺史总管王时阴有夺宗之志请计于述述曰皇太子失爱已久令德不闻于天下大王仁孝着称才能盖世数经将领深有大功主上之与内官咸所钟爱四海之望实归于大王然废立者国家之大事处人父子骨肉之间诚非易谋也然能移主上者唯杨素耳素之谋者唯其弟约述雅知约请朝京师与约相见共图废立晋王大悦多赍金宝资述入关述数请约盛陈器玩与之酣畅因而共博每佯不胜所赍金宝尽输之约所得既多稍以谢述述因曰此晋王之赐令述与公为欢乐耳约大惊曰何为者述因为王申意约然其说退言于素素亦从之于是素每与述谋事晋王与述情好益密命述子士及尚南阳公主前后赏赐不可胜计及晋王为皇太子以述为左卫率旧令率官第四品上以述素贵遂进率品为第三其见重如此炀帝嗣位拜左卫大将军改封许国公　按萧吉传房陵王时为太子言东宫多鬼□鼠妖数见上令吉诣东宫禳邪气于宣慈殿设神坐有回风从艮地鬼门来扫太子坐吉以桃汤苇火驱逐之风出宫门而止又谢土于未地设坛为四门置五帝坐于时至寒有虾蟆从西南来入人门升赤帝坐还从人门而出行数步忽然不见上大异之赏赐优洽又上言太子当不安位时上阴欲废立得其言是之　按裴肃传肃转贝州长史俱有能名仁寿中肃见皇太子勇蜀王秀左仆射高颎俱废黜遣使上书曰臣闻事君之道有犯无隐愚情所怀敢不闻奏窃见高颎以天挺良才元勋佐命陛下光宠亦已优隆但鬼瞰高明世疵俊异侧目求其长短者岂可胜道哉愿陛下录其大功忘其小过臣又闻之古先圣帝教而不诛陛下至慈度越前圣二庶人得罪已久宁无革心愿陛下弘君父之慈顾天性之义各封小国观其所为若能迁善渐更增益如或不悛贬削非晚今者自新之路永绝愧悔之心莫见岂不哀哉书奏上谓杨素曰裴肃忧我家事此亦至诚也于是征肃入朝皇太子闻之谓左庶子张衡曰使勇自新欲何为也衡曰观肃之意欲令如吴大伯汉东海王耳皇太子甚不悦顷之肃至京师见上于含章殿上谓肃曰吾贵为天子富有四海后宫宠幸不过数人自勇以下并皆同母非为憎爱轻事废立因言勇不可复收之意既而罢遣　按杨约传约字惠伯素异母弟也在童儿时尝登树堕地为查所伤由是竟为宦者性好沉静内多谲诈好学强记素友爱之凡有所为必先筹于约而后行之在周末以素军功赐爵安成县公拜上仪同三月高祖受禅授长秋卿久之为邵州刺史入为宗正少卿转大理少卿时皇太子无宠而晋王广规欲夺宗以素幸于上而雅信约于是用张衡计遣宇文述大以金宝赂遗于约因通王意说之曰夫守正履道固人臣之常致反经合义亦达者之令图自古贤人君子莫不与时消息以避祸患公之兄弟功名盖世当涂用事有年岁矣朝臣为足下家所屈辱者可胜数哉又储宫以所欲不行每切齿于执政公虽自结于人主而欲危公者固亦多矣主上一旦弃群臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必镇铭于骨髓斯则去累卵之危成太山之安也约然之因以白素素本凶险闻之大喜乃抚掌而对曰吾之智思殊不及此赖汝起予约知其计行复谓素曰今皇后之言上无不用宜因机会早自结托则匪唯长保荣禄传祚子孙又晋王倾身礼士声名日盛躬履节俭有主上之风以约料之必能安天下兄若迟疑一旦有变令太子用事恐祸至无日矣素遂行其策太子果废及晋王入东宫引约为左庶子改封修武县公进位大将军及素被高祖所□出约为伊州刺史入朝仁寿宫遇高祖崩遣约入京易留守者缢杀庶人勇然后陈兵集众发高祖凶问炀帝闻之曰令兄之弟果堪大任即位数日拜内史令开皇二十年冬十一月立晋王广为皇太子
按隋书文帝本纪开皇二十年冬十一月戊子天下地震京师大风雪以晋王广为皇太子十二月戊午诏东宫官属不得称臣于皇太子　按炀帝本纪炀皇帝讳广一名英小字阿高祖第二子也母曰文献独孤皇后上美姿仪少敏慧高祖及后于诸子中特所钟爱在周以高祖勋封雁门郡公开皇元年立为晋王拜柱国并州总管时年十三寻授武卫大将军进位上柱国河北道行台尚书令大将军如故高祖令项城公歆安道公才李彻辅导之上好学善属文沉深严重朝野属望高祖密令善相者来和遍视诸子和曰晋王眉上双骨隆起贵不可言既而高祖幸上所居第见乐器弦多断绝又有尘埃若不用者以为不好声妓善之上尤自矫饰当时称为仁孝尝观猎遇雨左右进油衣上曰士卒皆沾湿我独衣此乎乃令持去六年转淮南道行台尚书令其年征拜雍州牧内史令八年冬大举伐陈以上为行军元帅及陈平执陈湘州刺史施文庆散骑常侍沈客卿市令阳慧朗刑法监徐析尚书都令史暨慧以其邪佞有害于民斩之右阙下以谢三吴于是封府库资财无所取天下称贤进位太尉赐辂车乘马衮冕之服元珪白璧各一复拜并州总管俄而江南高智慧等相聚作乱徙上为扬州总管镇江都每岁一朝高祖之祠太山也领武候大将军明年归藩后数载突厥寇边复为行军元帅出灵武无寇而还及太子勇废立上为皇太子是月当受册高祖曰吾以大兴公成帝业令上出舍大兴县其夜烈风大雪地震山崩民舍多坏压死者百余口仁寿初奉诏巡抚东南是后高祖每避暑仁寿宫恒令上监国四年七月高祖崩上即皇帝位于仁寿宫八月奉梓宫还京师炀帝大业元年春正月丙申立晋王昭为皇太子按隋书炀帝本纪云云　按元德太子传元德太子昭炀帝长子也生而高祖命养宫中三岁时于元武门弄石狮子高祖与文献后至其所高祖适患腰痛举手凭后昭因避去如此者再三高祖叹曰天生长者谁复教乎由是大奇之高祖尝谓曰当为尔娶妇昭应声而泣高祖问其故对曰汉王未婚时在至尊所一朝娶妇便则出外惧将违离是以啼耳上叹其有至性特钟爱焉年十二立为河南王仁寿初徙为晋王拜内史令兼左卫大将军后三年转雍州牧炀帝即位便幸雒阳宫昭留守京师大业元年帝遣使者立为皇太子昭有武力能引强弩性谦冲言色恂恂未尝忿怒有深嫌可责者但云大不是所膳不许多品帷席极于俭素臣吏有老父母者必亲问其安否岁时皆有惠赐其仁爱如此明年朝于雒阳后数月将还京师愿得少留帝不许拜请无数体素肥因致劳疾帝令巫者视之云房陵王为祟未几薨诏内史侍郎虞世基为哀册文曰维大业二年七月癸丑朔二十三日皇太子薨于行宫粤三年五月庚辰朔六日将迁座于庄陵礼也蜃綍宵载鹤关晓辟肃文物以具陈俨宾从其如昔皇帝悼离方之就晦嗟震宫之亏象顾守器以长怀临登馂而兴想先远戒日占谋允从庭彝彻俎阶戺收重抗铭旌以启路动徐轮于振容揆行度名累德彰谥爰诏史册式遵典志俾浚哲之徽猷播长久乎天地其辞曰宸基峻极帝绪会昌体元袭圣仪耀重光气秀春陆神华少阳居周轶诵处汉韬庄有纵生知诞膺惟睿性道觿日几深绮岁降迹大成俯情多艺树亲建国命懿作藩威蕤先路舄奕渠门庸服有纪分器惟尊风高楚殿雅盛梁园睿后膺储天人□顺本茂条远基崇体峻改王参墟奄有唐晋在贵能谦居冲益慎封畿千里阊阖九重神州王化禁旅军容瞻言偃草高视折冲帷扆清秘亲贤允属泛景凤澜飞华螭玉挥翰泉涌敷言藻缛式是便烦思谋启沃洪惟积德丰衍繁祉粤自天孙光升元子绿车逮事翠缨奉祀肃穆满容仪形让齿礼乐交畅爱敬兼资优游养德恭己承仪南山聘隐东序尊师有粹神仪深穆其度显显观德温温审谕□戒齐箴留连主赋入监出抚日就月将冲情玉裕令问金相宜绥景福永作元良神理冥漠天道难究仁不必寿善或愆佑遽瑶山之颓坏忽桂宫之毁构痛结幽明悲缠宇宙恸皇情之深悯摧具僚其如疚呜呼哀哉回环气朔荏苒居诸沾零露于瑶圃下申霜于玉除夜漏尽兮空阶曙晓月悬兮帷殿虚呜呼哀哉将宁甫竁长违望苑渡渭涘于造舟遵长平之修□望鹤驾而不追顾龙楼而日远呜呼哀哉永隔存殁长分古今云荣华于人世即潜之幽深霏夕烟而稍起惨落景而将沈听哀挽之凄楚杂灌木之悲吟纷徒御而流袂欷缨弁以沾襟呜呼哀哉九地黄泉千年白日虽金石之能久终天壤乎长毕敢图芳于篆素永飞声而腾实帝深追悼有子三人韦妃生恭皇帝大刘良娣生燕王倓小刘良娣生越王侗
　东宫部汇考五
　　唐
唐册立皇太子仪及太子仪卫车舆服饰金玺一定之制按唐书礼乐志临轩册皇太子有司卜日告于天地宗庙前一日尚舍设御幄于太极殿有司设太子次于东朝堂之北西向又设版位于大横街之南展县设案陈车舆及文武群官朝集蕃客之次位皆如加元服之日其日前二刻宫官服其器服诸卫率各勒所部陈于庭左庶子奏请中严侍卫之官奉迎仆进金路内率一人执刀赞善奏发引令侍臣上马庶子承令其余略如皇帝出宫之礼皇太子远游冠绛纱袍三师导三少从鸣铙而行降路入次亦如銮驾其日列黄麾大仗侍中请中严有司与群官皆入就位三师三少导从皇太子立于殿门外之东西向黄门侍郎以册宝绶案立于殿内道北西面中书侍郎立案后侍中乃奏外办皇帝服衮冕出自西房即御座皇太子入就位典仪曰再拜皇太子再拜又曰再拜在位者皆再拜中书令降立于皇太子东北西向中书侍郎一人引册一人引宝绶案立于其东西面以册授之中书令曰有制皇太子再拜中书令跪读册皇太子再拜受册左庶子受之侍郎以玺绶授中书令皇太子进受以授左庶子皇太子再拜在位者皆再拜侍中奏礼毕皇帝入自东房在位者以次出按仪卫志皇太子出则卤簿陈于重明门外其日三刻宫臣皆集于次左庶子版奏请中严典谒引宫臣就位侍卫官服其器服左庶子负玺诣合奉迎仆进车若辇于西合外南向内率一人执刀立车前北向中允一人立侍臣之前赞者二人立中允之前前二刻诸卫之官诣合奉迎宫臣应从者各出次立于门外文东武西重行北向北上左庶子版奏外办仆升正位执辔皇太子乘舆而出内率前执辔皇太子升车仆立授绥左庶子以下夹侍中允奏请发车动赞者夹引而出内率夹车而趋出重明门中允奏请停车侍臣上马左庶子前承令退称令曰诺中允退称侍臣上马赞者承传侍臣皆骑中允奏请车右升左庶子前承令退称令曰诺内率升讫中允奏请发车动鼓吹振作太傅乘车训导少傅乘车训从出延喜门家令先导次率更令詹事太保太傅太师皆轺车备卤簿次清游队旗一执者一人佩横刀引夹皆二人亦佩弓箭横刀骑次清道率府折冲都尉一人佩弓箭横刀领骑三十亦佩横刀十八人执□九人挟弓箭三人持弩各二人骑从次左右清道率府率各一人骑佩横刀弓箭领清道直荡及检校清游队各二人执□骑从次外清道直荡二十四人骑佩弓箭横刀夹道次龙旗六各一人骑执佩横刀戎服大袍横行正道每旗前后二人骑为二重前引后护皆佩弓箭横刀戎服大袍次副竿二分左右各一人骑执次细引六重皆骑佩横刀每重二人自龙旗后属于细仗□弓箭相间厢各果毅都尉一人主之次率更丞一人府史二人骑从领鼓吹次诞马十分左右执者各二人次□牧令一人居左丞一人居右各府史二人骑从次左右翊府郎将二人主班剑次左右翊卫二十四人执班剑分左右次通事舍人四人司直二人文学四人洗马二人司议郎二人居左太子舍人二人居右中允二人居左中舍人二人居右左右谕德二人左右庶子四人骑分左右皆一人从次左右卫率府副率二人步从次亲勋翊卫厢各中郎将郎将一人皆领仪刀六行第一亲卫二十三人第二亲卫二十五人皆执金铜装仪刀纁朱绶纷第三勋卫二十七人第四勋卫二十九人皆执银装仪刀绿綟纷第五翊卫三十一人第六翊卫三十三人皆执石装仪刀紫黄绶纷自第一行有曲折三人陪后门每行加一人至第六行八人次三卫十八人骑分左右夹路次金路驾四马驾士二十三人仆寺仆驭左右率府率二人执仪刀陪乘次左右卫率府率二人夹路各一人从居供奉官后次左右内率府率二人副率二人领细刀弓箭皆一人从次千牛骑执细刀弓箭次三卫仪刀仗后开衙门次左右监门率府直长各六人执石仪刀骑监后门次左右卫率府厢各翊卫二队皆骑在执仪刀行外压角队各三十人骑佩横刀一人执旗二人引二人夹十五人执□七人佩弓箭三人佩弩队各郎将一人主之次伞二人执雉尾扇四夹伞次腰轝一执者八人团雉尾扇二小方雉尾扇八以夹腰轝内直郎二人主之各令史二人骑从次诞马十分左右驭者各二人次典乘二人各府史二人骑等次左右司御率府校尉二人骑从佩石装仪刀领团扇曲盖次朱漆团扇六紫曲盖六各横行次诸司供奉次左右清道率府校尉二人骑佩石装仪刀主大角次副路驾四马驾士二十二人轺车驾一马驾士十四人四望车驾一马驾士十人次左右厢步队十六每队果毅都尉一人领骑二十人戎服大袍佩横刀一人执旗二人引二人夹二十五人佩弓箭前队持□与佩弓箭队以次相间次左右司御率府副率各一人骑检校步队二人执□骑从次仪仗左右厢各六色每色九行行六人赤綦袄冒行縢鞋□第一戟赤氅六人第二弓箭六人第三仪铤眊六人第四刀楯六人第五仪锽五色旛六人第六油戟六人次前仗首左右厢各六色每色三行行六人左右司御率府二人果毅都尉各一人主帅各六人主之次左右厢各六色每色三行行六人左右卫率府副率二人果毅都尉各一人主帅各六人主之左右司御率府主帅各六人骑护后率及副率各一人步从厢有绛引旛十二引前者六引后者六厢各有独揭鼓六重重二人居仪仗外殳仗内皆赤綦袄冒行縢鞋□左右司御率府四重左右卫率府二重次左右厢皆百五十人左右司御率府各八十六人左右卫率府各六十四人赤綦袄冒主殳分前后居步队外马队内各司御率府果毅都尉一人主之各一人骑从厢各主帅七人左右司御率府各四人左右卫率府各三人骑分前后次左右厢马队厢各十队队有主帅以下三十一人戎服大袍佩横刀骑队有旗一执者一人引夹各二人皆佩弓箭十六人持□七人佩弓箭三人佩弩第一左右清道率府果毅都尉二人主之第二第三第四左右司御率府果毅都尉二人主之第五第六第七左右卫率府果毅都尉主之第八第九第十左右司御率府果毅都尉二人主之皆戎服大袍佩弓箭横刀次后拒队旗一执者佩横刀引夹路各二人佩弓箭横刀次清道率府果毅都尉一人领四十骑佩横刀凡执□二十人佩弓箭十六人佩弩四人骑从次后拒队前当正道殳仗内有衙门次左右厢各有衙门三第一当左右司御率府步队后左右卫率府步队前第二当左右卫率府步队后左右司御率府仪仗前第三当左右司御率府仪仗后左右卫率府步队前每门二人执四人夹皆骑赤綦袄黄袍冒门有监门率府直长二人检校左右监门率府副率各二人检校诸门各一人骑从次左右清道率府副率各二人检校仗内不法各一人骑从次少师少傅少保正道乘路备卤簿文武以次从皇太子所至回车南向左庶子跪奏请降路还宫一严转仗卫于还涂再严左庶子版奏请中严三严仆进车左庶子版奏外办皇太子乘舆出门外降舆乘车左庶子请车右升侍臣皆骑车动至重明门宫官下马皇太子乘车而入太傅少傅还皇太子至殿前车南向左庶子奏请降皇太子乘舆而入侍臣从至合左庶子版奏解严若常行常朝无马队鼓吹金路四望车家令率更令詹事太保太师少保少师又减队仗三之一清道仪刀诞马皆减半乘轺车而已二傅乘犊车导从十人太傅加清道二人　又按志皇太子之车三金路者从祀朝贺纳妃所乘也赤质金饰末重较箱画苣文鸟兽黄屋伏鹿轼龙辀金凤一在轼前设鄣尘朱黄盖里轮画朱牙左建旗九旒右载闟戟旗首金龙衔结绶及铃緌八鸾二铃金方釳树翟尾五焦镂钖鞶缨九就轺车者五日常服朝飨宫臣出入行道所乘也四望车者临吊所乘也二车皆金饰末紫油纁朱里通幰　按车服志皇太子之服六衮冕者从祀谒庙加元服纳妃之服也白珠九旒红丝组为缨犀簪导青纩充耳黑衣纁裳凡九章龙山华虫火宗彝在衣藻粉米黼黻在裳白纱中单黼领青褾裙革带金钩大带瑜玉双佩朱组双大绶朱质赤白缥绀为纯长一丈八尺广九寸三百二十首黻随裳色有火山二章白□赤舄朱履加金涂银扣饰鹿卢玉具剑如天子远游冠者谒庙还宫元日朔日入朝释奠之服也以具服远游冠三梁加金博山附蝉九首施珠翠黑介帻发缨翠緌犀角导绛纱袍红裳白纱中单黑领褾裙白裙襦白假带方心曲领绛纱蔽膝白□黑舄朔日入朝通服□褶公服者五日常朝元日冬至受朝之服也远游冠绛纱单衣白裙襦革带金钩假带瑜玉只佩方心纷金镂鞶囊纷长六尺四寸广二寸四分色如大绶乌纱帽者视事及燕见宾客之服也白裙襦乌皮履弁服者朔望视事之服也鹿皮为之犀簪导组缨九绛纱素裳革带鞶囊小绶双佩自具服以下皆白□乌皮履平巾帻者乘马之服也金饰犀簪导紫裙白□起梁珠宝钿带进德冠者亦乘马之服也九加金饰有□褶常服则有白裙襦　又按志皇太子玺以金为之藏而不用封令书以左春坊印高祖武德元年六月庚辰立世子建成为皇太子按唐书高祖本纪云云　按隐太子传隐太子建成小字毗沙门资简弛不治常检荒色嗜酒畋猎无度所从皆博徒大侠隋末高祖被诏捕贼汾晋间留建成护家居河东高祖已起兵密召与元吉赴太原隋人购之急从间道至授左领军大都督封陇西郡公引兵略定西河从平京师唐国建为世子开府置官属又迁抚军大将军为东讨元帅将万人徇洛阳授尚书令高祖受禅立为皇太子诏率将军桑显和击司竹群盗平之凉州人安兴贵杀李轨以众降诏趣原州应接建成素骄不恤士虽甚暑昼夜驰猎众不堪其劳亡者过半帝欲其习事乃敕非军国大务听裁决之又以李纲郑善果为宫官参谋议稽胡刘仚成寇边诏建成进讨破之鄜州斩掳千计引渠长悉官之使还招群胡仚成与它大帅降建成畏其众绐欲城州县者使降胡操筑阴勒兵杀六千人仚成奔梁师都尝循行北边遇贼四百出降悉馘其耳纵之中允王珪洗马魏征以帝初兴建成不知谋而秦王数平剧寇功冠天下英豪归之阴许立为皇太子势危甚会刘黑闼乱河北珪等进说曰殿下特以嫡长居东宫非有功德为人所称道今黑闼痍叛残孽众不盈万利兵鏖之唾手可决请往讨因结山东英俊心自计殖建成遂请行黑闼败洺水建成问征曰山东其定乎对曰黑闼虽败杀伤太甚其魁党皆县名处死妻子系掳欲降无繇虽有赦令获者必戮不大荡宥恐残贼啸结民未可安既而黑闼复振庐江王瑗弃洺州山东乱命齐王元吉讨之有诏降者赦罪众不信建成至获俘皆抚遣之百姓欣悦贼惧夜奔兵追战黑闼众犹盛乃纵囚使相告曰褫而甲还乡里若妻子获者既已释矣众乃散或缚其渠长降遂禽黑闼帝晚多内宠张婕妤尹德妃最幸亲戚分事宫府建成与元吉通谋内结妃御以自固当是时海内未定秦王数将兵在外诸妃希所见及洛阳平帝遣诸妃驰阅后宫见府库服玩皆私有求索为兄弟请官秦王已封帑簿及官爵非有功不得妃媛曹怨之会为陕东道行台有诏属内得专处决王以美田给淮安王神通而张婕妤为父丐之帝手诏赐田诏至神通已前得不肯与婕妤妄曰诏赐妾父田而王夺与人帝怒召秦王让曰我诏令不如尔教邪佗日谓裴寂曰儿久典兵为儒生所误非复我昔日子秦府属杜如晦骑过尹妃父门恚其傲率家童捽殴折一指父惧即使妃前诉秦王左右暴其父帝不察大怒诘王曰儿左右乃凌我妃家况百姓乎王自辨晓讫不置繇是见疏帝召诸王燕秦王感母之不及有天下也偶独泣帝顾不乐妃媛因得中伤之为建成游说曰海内无事陛下春秋高当自娱秦王辄悲泣正为嗔忌妾属耳使陛下万岁后王得志妾属无遗类东宫慈爱必能全养乃皆悲不自胜帝恻然遂无易太子意突厥入寇帝议迁都秦王苦谏止建成见帝曰秦王欲外御寇沮迁都议以久其兵而谋篡夺帝寖不悦初帝令秦王居西宫承干殿元吉居武德殿与上台东宫昼夜往来皆携弓刀相遇如家人礼由是皇太子令秦齐二王教与诏敕杂行内外惧莫知所从建成等私募四方骁勇及长安恶少年二千人为宫甲屯左右长林门号长林兵又令左虞候率可达志募幽州突厥兵三百内宫中将攻西宫或告于帝帝召建成责谓乃流志嶲州华阴杨文干素凶诐建成昵之使为庆州总管遣募兵送京师欲为变时帝幸仁智宫秦王元吉从建成谓元吉曰秦王且遍见诸妃彼金宝多有以赂遗之也吾安得箕踞受祸安危之计决今日元吉曰善乃命郎将朱焕校尉桥公山赍甲遗文干趣兴兵焕等惧至豳乡白反状宁州人杜凤亦上变帝遣司农卿宇文□驿召文干元吉阴结□使告文干文干遽率兵反帝以建成首谋未忍治即诏捕王珪魏征及左卫率韦挺舍人徐师左卫车骑冯世立欲杀之以薄太子罪乃手诏召建成建成惧不敢往师劝遂举兵詹事主簿赵弘智谏建成损车服轻往谢罪乃诣行在所未至屏官属径入谒叩头请死投身于地不能起帝怒夜囚幕中使兵卫守会文干陷宁州帝惊以宫近贼夜率卫士南趣山行十余里明乃还宫召秦王问计对曰文干竖子耳官司当即禽之就使假刻漏之久正须遣一将可办帝曰事连建成恐应者众尔自行还吾以尔为太子使建成王蜀蜀地狭不足为变若不能事汝取之易也秦王率众趣宁州文干为其下所杀以其首降执宇文颖送京师秦王之行元吉及内嬖更为建成请封德彝亦阴说帝由是意解复诏建成居守但责兄弟不相容而谪王珪韦挺天策兵曹参军杜淹于远方然怨猜日结建成等召秦王夜宴毒酒而进之王暴疾血数升淮安王扶掖还宫帝问疾因敕建成秦王不能酒毋夜聚又谓秦王曰吾起晋阳平天下皆尔力将定东宫尔亟让故成而美志又太子立多历年吾重夺之观而兄弟终不相下同在京师忿阋且深尔还洛阳行台自陕以东悉主之建天子旌旗如梁孝王故事王泣曰非所愿也不可远膝下帝曰陆贾汉臣也犹递过诸子况我天下主东西两宫思汝即往何所悲邪王将行建成等谋曰秦王得土地甲兵必为患留之京师一匹夫耳因密使人说帝言秦王左右皆山东人闻还洛皆洒然喜观其意不复来矣事果寝俄而突厥寇边太子荐元吉北讨欲因其兵作乱长孙无忌房元龄杜如晦尉迟敬德侯君集等劝秦王先图之王乃密奏建成等与后宫乱因曰臣无负兄弟今乃欲杀臣是为世充建德复仇使臣死虽地下愧见诸贼帝大惊报曰旦日当穷治而必早参张婕妤驰语建成乃召元吉谋曰请勒宫甲托疾不朝建成曰善然不共入朝事何繇知迟明乘马至元武门秦王先至以勇士九人自卫时帝已召裴寂萧瑀陈叔达封德彝宇文士及窦诞颜师古等入建成元吉至临湖殿觉变遽反走秦王随呼之元吉引弓欲射不能彀者三秦王射建成即死元吉中矢走敬德追杀之俄而东宫齐府兵三千攻元武门闭不得入接战久之矢及殿屋王左右数百骑至合击之众遂溃帝谓裴寂等曰事今奈何萧瑀陈叔达曰臣闻内外无限父子不亲失而弗断反蒙其乱建成元吉自草昧以来未始与谋既立又无功德疑贰相济为萧墙忧秦王功盖天下内外归心立为太子付军国大务陛下释重负矣帝曰此吾志也乃召秦王至慰抚之曰朕几有投杼之惑秦王号泣不能止建成死年三十八长子成宗为太原王早卒承道安陆王承德河东王承训武安王承明汝南王承义巨鹿王皆坐诛诏除建成元吉属籍其党疑惧更相合庐江王瑗遂反乃下诏建成元吉瑗支党不得相告讦由是遂安太宗立追封建成为息王谥曰隐以礼改葬诏东宫旧臣皆会帝于宜秋门哭之以子福为后十六年追今赠宇文颖者代人自李密所来降为农圃监封化政郡公性贪□与元吉厚善故豫文干谋事败帝责曰朕以文干叛故遣卿乃同逆邪□无以对斩之　按巢刺王元吉传时秦王有功而太子不为中外所属元吉喜乱欲并图之乃构于太子曰秦王功业日隆为上所爱殿下虽为太子位不安不早计还踵受祸矣请为殿下杀之太子不忍元吉数讽不已许之于是邀结宫掖厚赂中书令封德彝使为游说帝遂疏秦王爱太子元吉乃多匿亡命壮士厚赐之使为用元吉记室参军荣九思为诗刺之曰丹青饰成庆玉帛礼专诸元吉见之弗悟也其典签裴宣俨免官往事秦府元吉疑事泄鸩杀之自是人莫敢言秦王尝从帝幸元吉第伏护军宇文宝寝内将以剌王太子固止之元吉愠曰为兄计于我何害突厥郁射设入围乌城建成荐元吉北讨乃多引秦王府骁将秦叔宝尉迟敬德程知节段志元与行又籍秦府精兵益麾下帝知之不能禁元吉承间密请害秦王帝曰是有定四海功杀之无名元吉曰王昔平东都顾望不即西散金帛树私惠岂非反邪帝不应太子与元吉谋兵行吾与秦王至昆明池伏将士拉之以暴卒闻上无不信然后说帝付吾国吾以尔为皇太弟而尽击杀叔宝等率更令王晊密以谋告秦王王召僚属谋皆曰元吉戾狠使得志且不能事其兄往者护军薛宝以元吉字合之其文成唐元吉喜曰但除秦王取东宫如反掌耳为乱未克已复倾夺大王不蚤正之社稷非复唐有秦王由是定计死年二十四武德九年立秦王世民为皇太子
按唐书太宗本纪初高祖起太原非其本意而事出太宗及取天下破宋金刚王世充窦建德等太宗功益高而高祖屡许以为太子太子建成惧废与齐王元吉谋害太宗未发九年六月太宗以兵入元武门杀太子建成及齐王元吉高祖大惊乃以太宗为皇太子八月甲子即皇帝位于东宫显德殿　按长孙无忌传皇太子建成毒王王病举府危骇房元龄谓无忌曰祸隙已牙败不旋踵矣夫就大计者遗细行周公所以细管蔡也遂俱入白王请先事诛之王未许无忌曰大王以舜何如人王曰浚哲文明为子孝为君仁又何议哉对曰向使浚井弗出得为孝乎涂廪弗下得为仁乎大杖避小杖受良有以也王未决事益急乃遣无忌阴召房元龄杜如晦定计无忌与尉迟敬德侯君集张公谨刘师立公孙武达独孤彦云杜君绰郑仁恭李孟尝讨难平之王为皇太子授左庶子按闻见后录唐高祖之起晋阳也皆秦王世民之谋高祖谓世民曰若事成天下皆汝所致当以汝为太子将佐亦以为请世民屡辞太子建成喜酒色游畋齐王元吉多过失世民功名日盛建成内不自安乃与元吉共倾世民各引树党友高祖晚多内宠小王且二十人其母竞交结诸长子以自固建成元吉曲意事诸妃嫔谀赂遗无所不至以求媚于高祖或云烝于张婕妤尹德妃世民独不然故妃嫔等争誉建成元吉而短世民世民平洛阳妃嫔等私求宝货并为亲属求官世民曰宝货皆以籍奏官当授贤才有功者不许淮南安王神通有功世民给田数十顷张婕妤父因婕妤欲夺之神通执秦王之令不可俱以为怨尹德妃父阿鼠强横殴秦王府属杜如晦折一指曰汝何人过我门不下德妃反奏家为秦王左右陵暴高祖积怒数责世民世民深自辨终不信又世民每侍宴宫中对诸妃嫔思太穆皇后早世不得见上有天下或歔欷流涕高祖顾之不乐诸妃嫔因密共谮世民曰海内幸无事陛下春秋高唯宜相娱乐秦王独泣涕正是憎疾妾等陛下万岁后妾等母子决不为秦王所容因相与泣且曰皇太子仁孝陛下以妾母子属之必能保全高祖为之怆然由是待世民浸□而建成元吉日亲矣元吉劝建成除世民俟入朝因而刃之世民从高祖幸元吉第元吉伏护军宇文宝于寝内欲刺世民不果高祖幸仁智宫建成居守世民元吉从建成令元吉就刺世民曰安危之计决在今岁建成又使郎将尔朱焕校尉桥公山以甲遗庆州都督杨文干使之举兵欲表里相应尔朱焕桥公山告其事文干遂反高祖怒甚囚建成于幕下饲以麦饭高祖谓世民曰杨文干反事连建成恐应之者众汝应自行还立汝为太子吾不能效隋文帝自诛其子当封建成为蜀王蜀兵脆弱他日不能事汝取之易耳元吉与妃嫔更迭为建成请封德彝亦为之营解高祖意遂变唯责以兄弟不睦归罪太子中允王珪左卫率韦挺天策兵曹参军杜淹并流嶲州高祖校猎城南命建成世民元吉驰射角胜建成有胡马肥壮而喜蹶以授世民曰此马甚骏能超数丈涧弟善骑试乘之世民乘以逐鹿马蹶世民蹋立于数步之外马起复乘之如是者三顾宇文士及曰彼欲以此见杀死生岂不有命建成闻知反令妃嫔谮于高祖曰秦王自言我有天命方为天下主岂有浪死高祖大怒先召建成元吉后召世民入责之曰天子自有天命非智力可求汝求之一何速邪世民免冠顿首请下法司按验高祖怒不解忽有司奏突厥入寇高祖乃改容劳勉世民命之冠带与谋突厥高祖每有寇盗辄命世民讨之事平之后猜嫌益甚建成夜召世民饮酒因鸩之世民暴心痛吐血数升淮南安王神通扶之还西宫高祖问世民疾敕秦王素不能饮自今无得复夜饮因谓世民曰首建大谋削平海内皆汝之功吾欲立汝为嗣汝固辞且建成年长为嗣日久吾不忍夺也观汝兄弟似不相容同处京邑必有纷竞当遣汝建行台居洛阳自陕以东皆主之仍命汝建天子旌旗如汉梁孝王故事世民涕泣辞建成元吉相与谋秦王若至洛阳有土地甲兵不可复制不如留之长安则一匹夫取之易耳乃密令数人上封事言秦王左右闻往洛阳无不喜跃观其志趣恐不复来又近幸之人各以利害说高祖事复中止建成元吉与后宫日夜谮世民高祖信之将加罪陈叔达力谏乃止元吉请杀世民高祖曰彼有定天下之功罪状未着何以为辞秦府幕属皆忧惧不知所出房元龄谓长孙无忌曰隙已成一旦祸机窃发岂惟府朝涂地实社稷之忧也莫若劝王行周公之事以安国家存亡之机间不容发正在今日无忌曰吾怀此已久未敢言今当白之乃入言于世民世民召元龄谋之元龄曰大王功在天下当承大业今日忧危乃天赞之也其勿疑又与府属杜如晦共劝世民诛建成元吉元吉以秦府多骁将乃谮尉迟敬德下诏狱世民为之分辨仅免又谮程知节出为康州刺史知节谓世民曰大王股肱羽翼尽矣身何能久建成元吉曰秦府智略之士可惧者独房元龄杜如晦耳皆谮逐之会元吉当北伐时尉迟敬德程知节段志元秦叔宝等又简阅秦王帐下精锐之士王晊密告世民曰建成语元吉吾与秦王饯汝于昆明池使壮士刺杀秦王于幕下以暴卒闻敬德等汝悉坑之世民以晊言告长孙无忌等长孙无忌等劝世民先事图之世民叹曰骨肉相残古今大恶吾诚知祸在旦夕欲俟其发然后以义讨之不亦可乎敬德曰人情谁不爱死今众人以奉王乃天授也祸机垂发而王犹晏然不以为忧王纵自轻如社稷宗庙何无忌曰不从敬德之言事今败矣世民曰吾言亦未可全弃公更图之府僚又曰元吉之凶终不肯事建成闻薛实言元吉之名合成唐字当主唐祀元吉喜曰但除秦王取东宫如反掌耳彼与建成谋未成已有取建成之心乱心无厌何所不为若使二人得志恐天下非复唐有奈何徇匹夫之节忘社稷之计乎会太白经天傅奕密奏太白见秦分秦王当有天下高祖以其状授世民世民乃密奏建成元吉淫乱后宫曰臣于兄弟无丝毫之负今欲杀臣似为世充建德报雠臣今枉死永违君亲魂归地下实耻见诸贼高祖省之愕然报曰明当鞫问汝宜早参明日世民遂诛建成元吉云武德九年八月太宗即皇帝位十月立中山郡王承干为皇太子按唐书高祖本纪云云　按常山愍王承干传文德皇后生承干字高明生承干殿即以命之武德三年始王常山郡与长沙宜都二王同封俄徙中山太宗即位立为皇太子甫八岁特敏惠帝爱之在谅暗使裁决庶政有大体每行幸则令监国及长好声色慢游然惧帝秘其迹临朝言谆谆必忠孝退乃与群不逞狎慢左右或进谏危坐敛容痛自咎饰非辩给谏者拜答不暇故人人以为贤而莫之察后过恶闻宫臣若孔□达令狐德棻于志宁张元素赵弘智王仁表崔知机等皆天下选每规争承干帝必厚赐金帛欲以厉其心承干□不悛往往遣人阴图害之时魏王泰有美名帝爱重而承干病足不良行且惧废与泰交恶泰亦谋夺长各树党东宫有俳儿善姿首承干嬖爱帝闻震怒收儿杀之坐死者数人承干意为泰告望甚内念儿不已筑室图其像赠官树碑为起冢苑中朝夕祭承干至其处裴回涕数行下愈怨怼称疾不朝累数月又使户奴数十百人习音声学胡人椎髻剪彩为舞衣寻橦跳剑鼓鞞声通昼夜不绝造大铜炉六熟鼎招亡奴盗取人牛马亲视烹燖召所幸厮养共食之又好突厥言及所服选貌类胡者被以羊裘辫发五人建一落张毡舍造五狼头纛分戟为阵系幡旗设穹庐自居使诸部敛羊以烹抽佩刀割肉相啖承干身作可汗死使众号哭剺面奔马环临之忽复起曰使我有天下将数万骑到金城然后解发委身思摩当一设顾不快邪左右私相语以为妖又襞毡为铠列丹帜勒部阵与汉王元昌分统大呼击刺为乐不用命者披树抶之或至死轻者辄腐之尝曰我作天子当肆吾欲有谏者我杀之杀五百人岂不定又召壮士左卫副率封师进刺客张师政纥干承基等谋杀魏王泰不克遂与元昌侯君集李安俨赵节杜荷镵臂血喢之谋以兵入西宫贞观十七年齐王佑反齐州承干谓承基等我宫西墙去大内正可二十步棘耳岂与齐州等会承基连齐王事系狱当死即上变帝诏长孙无忌房元龄萧瑀李绩孙伏伽岑文本马周褚遂良杂治废为庶人徙黔州十九年死帝为废朝葬以国公礼子象为怀州别驾厥鄂州别驾开元中象子适之为宰相赠还承干始王象越州都督郇国公　按张元素传元素历太子少詹事迁右庶子时太子承干事游畋不悦学元素上书天道无亲惟德是辅苟违天道人神弃之古者田三驱非以教杀除民害也今反以猎为娱行之无常不损盛德哉传曰事不师古匪说攸闻然则探道在学古学古在师训孔□达奉诏讲劝宜数逮问裨万分博选贤杰朝夕侍左右与相规摩日知所亡月无忘所能此则善美矣夫在人上者常求为善也然性不胜情耽惑成乱下有谀言君道乃亏古人有云勿以恶小不去善小不为祸福之来皆根于初护终若始犹惧其替始不护焉终将安归太子不纳又上书曰周公资圣人而握沐吐餐下白屋况下周公之人哉殿下睿质天就尚须学以表饰之孔□达赵弘智皆宿德巨髦兼识政机望数召见述古今增懿明德雕虫小技正可间召代博奕不宜屡也骑射畋游戏酣歌悦耳目移情灵不可以御夫心为万事主动而无节则乱败德之原实在于此帝知数财正太子频擢至银青光禄大夫行左庶子太子久不见宾友元素曰宫中所见止妇人不知如樊姬等可与益圣德者几何若无之即便诐艳嬖何足顾哉上惟东宫之重高署贤才为寮佐今乃不得进见将何以朝纳诲夕补遗哉太子讳其切夜遣户奴以骑檛狙击危脱死尝闻宫中击鼓叩合正言太子出鼓对元素破之既不悛丑德日闻元素不能已上书曰孔子曰能近取譬可谓仁之方也书传所载或远臣请以近事喻之周武帝平山东卑宫陋食以安海内而太子赟有秽德乌丸轨以闻帝慈仁不忍废及践祚狂暴日炽宗祀以亡隋文帝所代是也文帝因周衰藉女资虽无大功于人然布德行惠上下安赖勇为太子骄肆败度今宫中山池殿下所亲见者也当是时自谓有太山之安讵知壬臣敢进其说哉向使动静有常进止有度亲君子□小人黜浮华守恭俭虽有离间乌能致慈父之隙哉盖积德弗纯令问不着一遭谗遂成其祸今上以殿下父子亲故所资用不为限节然诏未六旬而用逾七万骄奢亡艺孰有过此龙楼望苑为工匠之肆既阙视膳问安之宜又无悦学好道之实上违君父慈训之方下有因缘戮辱之罪所施与者不游手杂色则图画雕镂之人外所瞻仰此失已暴内隐密者尚可胜计哉右庶子赵弘智经明行修臣谓宜数进召以广徽美今反猜嫌谓妄相推引从善若流尚恐不逮饰非拒谏祸可既乎书入太子怒遣刺客伺之会宫废元素坐除名为民按来济传济为通事舍人太子承干败太宗问侍臣何以处之莫敢对济曰陛下上不失为慈父太子得尽天年则善帝纳之太宗贞观十七年立晋王治为皇太子
按唐书太宗本纪贞观十七年四月丙戌立晋王治为皇太子大赦赐文武官及五品以上子为父后者爵一级民八十以上粟帛酺三日　按高宗本纪十七年太子承干废而魏王泰次当立亦以罪黜乃立子治为皇太子太宗尝令皇太子游观习射太子辞以非所好愿得奉至尊居膝下太宗大喜乃营寝殿侧为别院使太子居之太宗每视朝皇太子常侍观决庶政二十三年太宗有疾诏皇太子听政于金液门四月从幸翠微宫太宗崩以羽檄发六府甲士四十卫皇太子入于京师六月甲戌即皇帝位于柩前大赦赐文武官勋一转民八十以上粟帛给复雍州及比岁供军一年按旧唐书高宗本纪太宗将伐高丽命太子留镇定州及驾发有期悲啼累日因请飞驿递表起居并递敕垂报并许之飞表奏事自此始也及军旋太子从至并州时太宗患痈太子亲吮之扶辇步从数日二十三年五月己巳太宗崩六月甲戌朔太子即皇帝位时年二十二诏曰大行皇帝奄弃普天痛贯心灵若置汤火思遵大孝不敢灭身永慕长号将何逮及粤以孤眇属当元嗣思励空薄康济黎元敬顺惟新仰昭先德宜布凯泽被乎亿兆可大赦天下按唐书濮恭王泰传时皇太子承干病蹇泰以计倾之乃引驸马都尉柴令武房遗爱等布腹心而韦挺杜楚客相继摄府事二人者为泰要结中朝臣津介赂遗群臣更附为朋党承干惧阴遣人称泰府典签诣元武门上封帝省之书言泰罪帝怒即遣捕诘不获既而太子败帝阴许立泰岑文本刘洎请遂立泰为太子长孙无忌固欲立晋王帝以太原石文有治万吉复欲从无忌泰微知之因语晋王尔善元昌得无及乎王忧甚帝怪之以故对帝怃然悟会召承干谴勒承干曰臣贵为太子尚何求但为泰所图与朝臣谋自安尔无状之人遂教臣为不轨事若泰为太子正使其得计耳帝曰是也有如立泰则副君可诡求而得使泰也立承干治俱死治也立泰承干可无它即幽泰将作监解雍州牧相州都督左武侯大将军降王东莱因诏自今太子不道藩王窥望者两弃之着为令然帝犹谓无忌曰公劝我立雉奴雉奴仁懦得无为宗社忧奈何雉奴高宗小字　按长孙无忌传太子承干废帝欲立晋王未决坐两仪殿群臣已罢独留无忌元龄绩言东宫事因曰我三子一弟未知所立吾心亡聊即投□取佩刀自向无忌等惊争抱持夺刀授晋王而请帝所欲立帝曰我欲立晋王无忌曰谨奉诏异议者斩帝顾王曰舅许汝矣宜即谢王乃拜帝复曰公等与我意合天下其谓何答曰王以仁孝闻天下久矣固无异辞有如不同臣负陛下百死于是遂定　按褚遂良传太子承干废魏王泰间侍帝许立为嗣因谓大臣曰泰昨自投我怀中云臣今日始得为陛下子更生之日也臣惟有一子百年后当杀之传国晋王朕甚怜之遂良曰陛下失言安有为天下主而杀其爱子授国晋王乎陛下昔以承干为嗣复宠爱泰嫡庶不明纷纷至今若必立泰非别置晋王不可帝泣曰我不能即诏长孙无忌房元龄李绩与遂良等定策立晋王为皇太子帝于寝宫侧别置院居太子遂良谏以为朋友深交者易怨父子滞爱者多愆宜许太子间还东宫近师傅专学艺以广懿德帝从其言按大唐新语太子承干既废魏王泰因入侍太宗面许立为太子乃谓侍臣曰青雀入见自投我怀中云臣今日始得与陛下为子更生之日臣有一孽子百年之后当为陛下杀之传国晋王父子之道固当天性我见其意甚矜之青雀泰小字也褚遂良进曰失言伏愿审思无令错误安有陛下万岁之后魏王持国执权为天子而肯杀其爱子传国晋王者乎陛下顷立承干后宠魏王爱之逾嫡故至于此今若立魏王须先措置晋王始得安全耳太宗涕泗交下曰我不能也因起入内翌日御两仪殿群臣尽出诏留长孙无忌房元龄李绩褚遂良谓之曰我有三子一弟所为如此我心无憀因自投于□无忌争趍持上抽佩刀无忌等惊惧遂良于手争取佩刀以授晋王因请所欲立太宗曰欲立晋王无忌等曰谨奉诏异议者请斩之太宗谓晋王曰汝舅许汝也宜拜谢之晋王因下拜移御太极殿召百寮立晋王为皇太子群臣皆称万岁高宗永徽三年立陈王忠为皇太子
按唐书高宗本纪永徽三年七月丁巳立陈王忠为皇太子大赦赐五品以上子为父后者勋一转民酺三日　按燕王忠传高宗八子后宫刘生忠字正本帝始为太子而忠生宴宫中俄而太宗临幸诏宫臣曰朕始有孙欲共为乐酒酣帝起舞以属群臣在位皆舞赉赐有差贞观二十年始王陈永徽初拜雍州牧王皇后无子后舅柳奭说后以忠母微立之必亲己后然之请于帝又奭与褚遂良韩瑗长孙无忌于志宁等继请遂立为皇太子后废武后子弘甫三岁许敬宗希后旨建言国有正嫡太子宜同汉刘疆故事帝召见敬宗曰立嫡若何对曰正本则万事治太子国本也且东宫所出微今知有正嫡不自安窃位而不自安非社稷计帝曰忠固自让敬宗曰能为太伯不亦善乎于是降封梁王梁州都督赐甲第实封户二千物二万段俄徙房州刺史忠寖惧不聊生至衣妇人衣备刺客数有妖梦尝自占事露废为庶人囚黔州承干故宅麟德初宦者王伏胜得罪于武后敬宗乃诬忠及上官仪与伏胜谋反赐死年二十二无子明年太子弘表请收葬许之神龙初追封又赠太尉扬州大都督按旧唐书本传王皇后被废武昭仪所生皇子弘年三岁礼部尚书许敬宗希旨上疏曰伏惟陛下宪章千古含育万邦爰立圣慈母仪天下既而皇后生子合处少阳出自涂山是谓吾君之嗣夙闻胎教宜展问竖之心乃复为孽夺宗降居藩邸是使前星匿彩瑶岳韬峰臣以愚诚窃所未喻且今之守器素非皇嫡永徽爰始国本未生权引彗星越升明两近者元妃载诞正引降神重光日融爝晖宜息安可以兹傍统叨据温文国有诤臣孰逃其责窃惟息姑克让可以思齐刘疆守藩宜遵往轨追踪太伯不亦休哉踵武延陵故常安矣宁可反植枝干久易位于天庭倒袭裳衣使违方于震位蠢兹黎庶云谁系心垂裕后昆将何播美高宗从之显庆元年立代王弘为皇太子
按唐书高宗本纪显庆元年正月辛未立代王弘为皇太子壬申大赦改元赐五品以上子为父后者勋一转民酺三日八十以上粟帛　按孝敬皇帝弘传孝敬皇帝弘永徽六年始王代与潞王同封显庆元年立为皇太子受春秋左氏于率更令郭瑜至楚世子商臣弒其君喟而废卷曰圣人垂训何书此邪瑜曰孔子作春秋善恶必书褒善以劝贬恶以诫故商臣之罪虽千载犹不得灭弘曰然所不忍闻愿读它书瑜拜曰里名胜母曾子不入殿下睿孝天资黜凶悖之迹不存视听臣闻安上治民莫善于礼故孔子称不学礼无以立请改受礼太子曰善四年加元服又命宾客许敬宗右庶子许圉师中书侍郎上官仪中舍人杨思俭即文思殿擿采古今文章号瑶山玉彩凡五百篇书奏帝赐物三万段余臣赐有差又诏五日一赴光顺门决事总章元年释采国学请赠颜回为太子少师曾参太子少保制可会有司以征辽士亡命及亡命不即首者身殊死家属没官弘谏以为士遇病不及期或被略若溺压死而军法不因战亡则同队悉坐法家曰亡命而家属与真亡者同没传曰与杀不辜宁失不经臣请条别其科无使沦胥诏可帝幸东都诏监国时关中饥弘视庑下兵食有榆皮蓬实者悄然命家令寺给米义阳宣城二公主以母故幽掖廷四十不嫁弘闻眙恻建请下降武后怒即以当上卫士配之由是失爱又请以同州沙苑分假贫民会纳妃裴而有司奏贽用白雁适苑中获之帝喜曰汉获朱雁为乐府歌今得白雁为婚贽婚乃人伦首我则无□礼毕曲赦岐州帝尝语侍臣弘仁孝宾礼大臣未尝有过而后将骋志弘奏请数怫旨上元二年从幸合璧宫遇鸩薨年二十四天下莫不痛之诏曰太子婴沉瘵朕须其痊复将逊于位弘性仁厚既承命因感结疾日以加宜申往命谥为孝敬皇帝葬缑氏墓号恭陵制度尽用天子礼百官从权制三十六日释服帝自制睿德纪刻石陵侧营陵费巨亿人厌苦之投石伤所部官司至相率亡去妃薨谥哀皇后无子永昌初以楚王隆基嗣中宗立诏以主祔太庙号义宗开元中有司奏孝敬皇帝宜建庙东都以谥名庙诏可于是罢义宗号妃即裴居道女月妇德而居道以妃故拜内史纳言历太子少保翼国公为酷吏所陷下狱死按旧唐书本传孝敬皇帝弘高宗第五子也永徽四年封代王显庆元年立为皇太子大赦改元弘尝受春秋左氏传于率更令郭瑜至楚子商臣之事废卷而叹曰此事臣子所不忍闻经籍圣人垂训何故书此瑜对曰孔子修春秋义存褒贬故善恶必书褒善以示代贬恶以诫后故使商臣之恶显于千载太子曰非唯口不可道故亦耳不忍闻请改读余书瑜再拜贺曰里名胜母曾子不入邑号朝歌墨子回车殿下诚孝冥资睿情天发凶悖之迹黜于视听循奉德音实深庆跃臣闻安上理人莫善于礼非礼无以事天地之神非礼无以辨君臣之位故先王重焉孔子曰不学礼无以立请停春秋而读礼记太子从之龙朔元年命中书令太子宾客许敬宗侍中兼太子右庶子许圉师中书侍郎上官仪太子中舍人杨思俭等于文思殿博采古今文集摘其英词丽句以类相从勒成五百卷名曰瑶山玉彩表上之制赐物三万段敬宗以下加级赐帛有差总章元年二月亲释菜司成馆因请赠颜回太子少师曾参太子少保高宗并从之时有敕征边辽军人逃亡限内不首及更有逃亡者身并处斩家口没官太子上表谏曰窃闻所司以背军之人身久不出家口皆拟没官亦有限外出首未经断罪诸州囚禁人数至多或临时遇病不及军伍缘兹怖惧遂即逃亡或因樵采被贼抄掠或渡海来去漂没沧波或深入贼庭有被伤杀军法严重皆须相傔若不给傔及不因战亡即同队之人兼合有罪遂有无故死失多注为逃军旅之中不暇勘当直据队司通状将作真逃家口今总没官论情实可哀愍书曰与其杀不辜宁失不经伏愿逃亡之家免其配没制从之咸亨二年驾幸东都留太子于京师监国时属大旱关中饥乏令取廊下兵士粮视之见有食榆皮蓬实者乃令家令等各给米使足是时戴至德张文瓘兼左庶子与右庶子萧德昭同为辅弼太子多疾病庶政皆决于至德等时义阳宣城二公主以母得罪幽于掖庭太子见之惊恻遽奏请令出降又请以同州沙苑地分借贫人诏并许之又召诣东都纳右卫将军裴居道女为妃所司奏以白雁为贽适会苑中获白雁高宗喜曰汉获朱雁遂为乐府今获白雁得为婚贽彼礼但成谣颂此礼便首人伦异代相望我无□德也裴氏甚有妇礼高宗尝谓侍臣曰东宫内政吾无忧矣上元二年太子从幸合璧宫寻薨年二十四制曰皇太子弘生知诞质惟几毓性直城趋驾肃敬着于三朝中寝问安仁孝闻于四海自琰圭在手沉瘵婴身顾惟耀掌之珍特切锺心之念庶其痊复以禅鸿名及腠理微和将逊于位而弘天资仁厚孝心纯确既承朕命掩欻不言因兹感结旧疾增甚亿兆攸系方崇下武之基五福无征俄迁上宾之驾昔周文至爱遂延庆于九龄朕之不慈遽永诀于千古天性之重追怀哽咽宜申往命加以尊名夫谥者行之迹也号者事之表也慈惠爱亲曰孝死不忘君曰敬谥为孝敬皇帝其年葬于缑氏县景山之恭陵制度一准天子之礼百官从权制三十六日降服高宗亲为制睿德纪并自书之于石树于陵侧初将营筑恭陵功费巨亿万姓猒役呼嗟满道遂乱投砖瓦而散太子无子长寿中制令楚王玮继其后中宗践阼制祔于太庙号曰义宗又追赠妃裴氏为哀皇后景云元年中书令姚元之吏部尚书宋璟奏言准礼大行皇帝山陵事终即合祔庙其太庙第七室先祔皇昆义宗孝敬皇帝哀皇后裴氏神主伏以义宗未登大位崩后追尊至神龙之初乃特令升祔春秋之义国君即位未逾年者不合列昭穆又古者祖宗各别立庙孝敬皇帝恭陵既在洛州望于东都别立义宗之庙迁祔孝敬皇帝哀皇后神主命有司以时享祭则不违先旨又协古训人神允穆进退得宜在此神主望入夹室安置伏愿陛下以礼断恩诏从之开元六年有司上言孝敬皇帝今别庙将建享祔有期准礼不合更以义宗为庙号请以本谥孝敬为庙称于是始停义宗之号上元二年夏六月戊寅立雍王贤为皇太子
按唐书高宗本纪云云　按章怀太子贤传章怀太子贤字明允容止端重少为帝爱甫数岁读书一览辄不忘至论语贤贤易色一再诵之帝问故对曰性实爱此帝语李世绩称其夙敏始王潞历幽州都督雍州牧徙王沛累进扬州大都督右卫大将军更名德徙王雍仍领雍州牧凉州大都督实封千户上元年复名贤是时皇太子薨其六月立贤为皇太子俄诏监国贤于处决尤明审朝廷称焉帝手敕褒赐贤又诏集诸儒左庶子张大安洗马刘讷言洛州司户参军格希元学士许叔牙成元一史藏诸周宝宁等共注范晔后汉书书奏帝优赐段物数万时正谏大夫明崇俨以左道为武后所信崇俨言英王类太宗而相王贵贤闻恶之宫人或传贤乃后姊韩国夫人所生贤益疑而后撰少阳政范孝子传赐贤数以书让勒愈不安调露中天子在东都崇俨为盗所杀后疑出贤谋遣人发太子阴事诏薛元超裴炎高智周杂治之获甲数百首于东宫帝素爱贤薄其罪后曰贤怀逆大义灭亲不可赦乃废为庶人焚甲天津桥贬大安普州刺史流讷言于振州坐徙者十余人开耀元年徙贤巴州武后得政诏左金吾将军丘神绩捡卫贤第迫令自杀年三十四后举哀显福门贬神绩迭州刺史追复旧王神龙初赠司徒遣使迎丧陪葬干陵睿宗立追赠皇太子及谥三子光顺守礼守义光顺为乐安王徙义豊被诛守义为犍为王徙封桂阳薨先天中追封光顺莒王守义毕王按旧唐书本传贤处事明审为时论所称仪凤元年手□褒之曰皇太子贤自顷监国留心政要抚字之道既尽于哀矜刑网所施务存于审察加以听览余暇专精坟典往圣遗编咸窥壸奥先王策府备讨菁华好善载彰作贞斯在家国之寄深副所怀可赐物五百段永隆元年八月乙丑立英王哲为皇太子大赦改元赐酺三日按唐书高宗本纪云云　按中宗本纪中宗太和大圣大昭孝皇帝讳显高宗第七子也母曰则天顺圣皇后武氏高宗崩以皇太子即皇帝位而皇太后临朝称制嗣圣元年正月废居于均州又迁于房州圣历二年复为皇太子太后老且病神龙元年正月张柬之等以羽林兵讨乱甲辰皇太子监国大赦改元丙午复于位按旧唐书中宗本纪中宗太和圣昭孝皇帝讳显高宗第七子母曰则天顺圣皇后显庆元年十一月乙丑生于长安明年封周王授洛州牧仪凤二年徙封英王改名哲授雍州牧永隆元年章怀太子废其年立为皇太子弘道元年十二月高宗崩遗诏皇太子即帝位皇太后临朝称制改元嗣圣元年二月皇太后废帝为庐陵王幽于别所其年五月迁于均州寻徙居房陵圣历元年召还东都立为皇太子依旧名显时张易之与弟昌宗潜图逆乱神龙元年张柬之等定策率羽林兵诛易之昌宗迎皇太子监国总司庶政大赦天下乙巳则天皇后传位于皇太子丙午即皇帝位于通天宫大赦天下永淳元年三月戊午立重照为皇太孙
按唐书高宗本纪云云
按旧唐书永淳元年二月癸未以太子诞皇孙满月大赦改开耀二年为永淳元年大酺三日戊午立皇孙重照为皇太孙欲开府署僚属吏部郎中王方庆曰按周礼有嫡子无嫡孙汉魏已来皇太子在不立太孙但封王耳晋立愍怀太子子彧为太孙齐立文惠太子子照业为太孙便居东宫而皇太子在而立太孙未有前例上曰自我作古可乎亦可然竟不立府寮按唐书懿德太子传懿德太子重润本名重照避武后讳改焉帝为皇太子时生东宫高宗喜甚乳月满为大赦天下改元永淳是岁立为皇太孙开府置官属帝问吏部侍郎裴敬彝郎中王方庆对曰礼有嫡子无嫡孙汉魏太子在子但封王晋立愍怀子为皇太孙齐立文惠子为皇太孙皆居东宫今有太子又立太孙于古无有帝曰自我作古若何对曰礼君子抱孙不抱子孙可以为王父尸者昭穆同也陛下肇建皇孙本支千亿之庆帝说诏议官属敬彝等奏置师傅友文学祭酒左右长史东西曹掾主簿管记司录六曹等官加王府一级然卒不补将封嵩山召太子赴东都以太孙留守京师中宗失位太孙府废贬庶人别囚之帝复位封邵王大足中张易之兄弟得幸武后或谮重润与其女弟永泰郡主及主□窃议后怒杖杀之年十九重润秀容仪以孝爱称诛不缘罪人皆流涕神龙初追赠皇太子及谥陪葬干陵号墓为陵赠主为公主按旧唐书本传重润风神俊朗早以孝友知名既死非其罪大为当时所悼惜中宗即位追赠皇太子谥曰懿德陪葬干陵仍为聘国子监丞裴粹亡女为冥婚与之合葬又赠永泰郡主为公主令备礼改葬仍号其墓为陵焉按唐书狄仁杰传张易之尝从容问自安计仁杰曰惟劝迎庐陵王可以免祸会后欲以武三思为太子以问宰相众莫敢对仁杰曰臣观天人未厌唐德比匈奴犯边陛下使梁王三思募勇士于市逾月不及千人庐陵王代之不浃日辄五万今欲继统非庐陵王莫可后怒罢议久之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以儆陛下乎且太子天下本本一摇天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年又欲以三思为后且姑侄与子母孰亲陛下立庐陵王则千秋万岁后常享宗庙三思立庙不祔姑后感悟即日遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舍龙门具礼迎还中外大悦初吉顼李昭德数请还太子而后意不回唯仁杰每以母子天性为言后虽忮忍不能无感故卒复唐嗣　按齐澣传澣字洗心定州义丰人少开敏年十四见特进李峤峤称有王佐才中宗在庐陵澣上言请抑诸武迎太子东宫不报及太子还武后召澣宴同明殿谕曰朕母子如初卿豫有力焉方不次待尔澣辞母老不忍远离赏而罢按金銮密记则天后尝梦一鹦鹉羽毛甚伟两翅俱折以问宰臣群公默然内史狄仁杰曰鹉者陛下姓也两翅折陛下二子庐陵相王也陛下起此二子两翅全也武承嗣武三思连项皆赤后契丹围幽州檄朝廷曰还我庐陵相王来则天乃忆狄公之言曰卿曾为我占梦今乃应矣朕欲立太子何者为得仁杰曰陛下内有贤子外有贤侄取舍详择断在圣衷则天曰我自有圣子承嗣三思是何疥癣承嗣等惧掩耳而走即降敕追庐陵立为太子充元帅初募兵无有应者闻太子行北邙山头皆兵满无容人处贼自退散
　东宫部汇考六
　　唐二
中宗嗣圣元年立永平王成器为皇太子
即武后
光宅元年

按唐书武后本纪云云　按让皇帝宪传让皇帝宪始王永平文明元年武后以睿宗为皇帝故宪立为皇太子睿宗降为皇嗣更册为皇孙与诸王皆出阁开府置官属长寿二年降王寿春与衡阳巴陵彭城三王同封复诏入阁中宗立改王蔡固辞不敢当唐隆元年进封宋睿宗将建东宫以宪嫡长又尝为太子而楚王有大功故久不定宪辞曰储副天下公器时平则先嫡国难则先功重社稷也使付授非宜海内失望臣以死请因涕泣固让时大臣亦言楚王有定社稷功且圣庶抗嫡不宜更议帝嘉宪让遂许之立楚王为皇太子以宪为雍州牧扬州大都督太子太师实封至二千户赐甲第物段五千良马二十奴婢十房上田三十顷进尚书右仆射又兼司徒让司徒更为太子宾客时太平公主有丑图姚元崇宋璟白帝请出宪及申王成义为刺史以销释阴计乃以司徒兼蒲州刺史进司空元宗既讨定萧岑之难进宪位太尉增千户固辞更授开府仪同三司解太尉扬州大都督徙王宁又兼太常卿开元十四年表解卿久之复为太尉历泽岐泾三州刺史累封至五千五百户二十九年薨初帝五子列第东都积善坊号五王子宅及赐第上都隆庆坊亦号五王宅元宗为太子尝制大衾长枕将与诸王共之睿宗知喜甚及先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召外楼与同榻坐或就幸第赋诗燕嬉赐金帛侑欢诸王日朝侧门既归即具乐纵饮击球斗□驰鹰犬为乐如是岁月不绝所至辄中使劳赐相踵世谓天子友悌古无有者帝于敦睦盖天性然虽谗邪乱其间而卒无以摇时有鹡鸰千数集麟德殿廷树翔栖浃日左清道率府长史魏光乘作颂以为天子友悌之祥帝喜亦为作颂宪尢谨畏未尝干政而与人交帝亦信重尝以书赐宪等曰魏文帝诗西山一何高高高殊无极上有两仙童不饮亦不食赐我一丸药光耀有五色服之四五日身体生羽翼朕每言服药而求羽翼宁如兄弟天生之羽翼乎陈思王之才足以经国绝其朝谒卒使忧死魏祚未终司马氏夺之岂神丸效耶虞舜至圣舍象傲以亲九族九族既睦平章百姓今数千载天下归善焉此朕废寝忘食所慕叹也顷因余暇选仙录得神方云饵之必寿今持此药愿与兄弟共之偕至长龄永永无极也后申王等相继薨唯宪在帝亲待愈益厚每生日必幸其第为寿往往留宿居常无日不赐遗尚食总监及四方所献酒酪异馔皆分饷之宪尝请岁尽录赐目付史官必数百纸后有疾护医将膳骑相望也僧崇一者疗之少损帝喜甚赐绯袍银鱼已而疾寖剧薨年六十三帝失声号恸左右皆泣下帝以宪实推天下有高世之行非大号不称乃追谥让皇帝遣尚书左丞相裴耀卿太常卿韦绦持节奉册其子琎表陈宪宿素退让不敢当大号制不许及敛出天子服一称诏右监门大将军高力士以手书置灵坐赠妃元为恭皇后葬桥陵旁及葬敕中使谕琎等送终之具使众见之示以俭薄所司请如诸陵设千味食内圹中监护使耀卿建言尚食料水陆千余种及马牛驴犊□鹿鹅鸭鱼雁体节之味并药酒三十名盛夏胎养不可多杀考求礼据无所凭依陛下每申让帝之志务存约素请蠲省折衷诏可既发引大雨有诏庆王潭等涉途泥送十里号其墓曰惠陵宪常从帝按舞万岁楼从复道上见卫士已食弃其饮窦中帝怒诏高力士杖杀之宪从容曰从复道上窥人之私恐士不自安且失大体岂以性命轻于余□乎帝遽止谓力士曰王于我可谓有急难也不然且误杀士又凉州献新曲帝御便坐召诸王观之宪曰曲虽佳然宫离而不属商乱而暴君卑逼下臣僭犯上发于忽微形于音声播之咏歌见于人事臣恐一日有播迁之祸帝默然及安史乱世乃思宪审音云宪本名成器避昭成太后谥与申王成义俱改今名宪子十九人其闻者琎嗣庄琳瑀按旧唐书本传让皇帝宪本名成器睿宗长子也初封永平郡王文明元年立为皇太子时年六岁及睿宗降为皇嗣则天册授成器为皇孙与诸弟同日出合开府置官属长寿二年改封寿春郡王仍却入合长安中累转左赞善大夫加银青光禄大夫中宗即位改封蔡王迁宗正员外卿加赐实封四百户通旧为七百户成器固辞不敢当大国依旧为寿春郡王唐隆元年进封宋王其月睿宗践祚拜左卫大将军时将建储贰以成器嫡长而元宗有讨平韦氏之功意久不定成器辞曰储副者天下之公器时平则先嫡长国难则归有功若失其宜海内失望非社稷之福臣今敢以死请累日涕泣固让言甚切至时诸王公卿亦言楚王有社稷大功合居储位睿宗嘉成器之意乃许之元宗又以成器嫡长再抗表固让睿宗不许乃下制曰左卫大将军宋王成器朕之元子当践副君以隆基有社稷大功人神佥属由是朕前恳让言在必行天下至公诚不可夺爰符立季之典庶协从人之愿成器可雍州牧扬州大都督太子太师别加实封二千户赐物五千段细马二十匹奴婢十房甲第一区良田三十顷其年十一月拜尚书左仆射寻迁司徒其太师都督并如故明年表让司徒拜太子宾客兼扬州大都督如故时太平公主阴有异图姚元之宋璟等请出成器及申王成义为刺史以绝谋者之心由是成器以司徒兼蒲州刺史元宗尝制一大被长枕将与成器等共申友悌之好睿宗知而大悦累加赏叹先天元年八月进封司空及元宗讨平萧志忠岑羲等成器又进位太尉依旧兼扬州大都督加实封一千户月余加授开府仪同三司其太尉扬州大都督并停开元初历岐州刺史开府如故四年避昭成皇后尊号改名宪封为宁王实封累至五千五百户又历泽泾等州刺史初元宗兄弟圣历初出合列第于东都积善坊五人分院同居号五王宅大足元年从幸西京赐宅于兴庆坊亦号五王宅及先天之后兴庆是龙潜旧邸因以为宫宪于胜业东南角赐宅申王撝岐王范于安兴坊东南赐宅薛王业于胜业西北角赐宅邸第相望环于宫侧元宗于兴庆宫西南置楼西面题曰花萼相辉之楼南面题曰勤政务本之楼元宗时登楼闻诸王音乐之声咸召登楼同榻宴谑或便幸其第赐金分帛厚其欢赏诸王每日于侧门朝见归宅之后即奏乐纵饮击球斗□或近郊从禽或别墅追赏不绝于岁月矣游践之所中使相望以为天子友悌近古无比故人无间然元宗既笃于昆季虽有谗言交构其间而友爱如初宪尤恭谨畏慎未曾干议时政及与人交结元宗尤加信重之尝与宪及岐王范等书曰昔魏文帝诗云西山一何高高处殊无极上有两仙童不饮亦不食赐我一丸药光耀有五色服药四五日身轻生羽翼朕每思服药而求羽翼何如骨肉兄弟天生之羽翼乎陈思有超代之才堪佐经纶之务绝其朝谒卒令忧死魏祚未终遭司马宣王之夺岂神丸之□也虞舜至圣舍象傲之愆以亲九族九族既睦平章百姓此为帝王之轨则于今数千岁天下归善焉朕未尝不废寝忘食钦叹者也顷因余暇妙选仙经得此神方古老云服之必验今分此药愿与兄弟等同保长龄永无限极宪开元九年兼太常卿十四年停太常卿依旧为开府仪同三司二十一年复拜太尉二十八年冬宪寝疾上令中使送医药及珍膳相望于路僧崇一疗宪稍瘳上大悦特赐绯袍鱼袋以赏异崇一时申王等皆先薨唯宪独在上尤加恩贷每年至宪生日必幸其宅移时宴乐居常无日不赐酒酪及异馔等尚食总监及四方有所进献食之稍甘即皆分以赐之宪尝奏请年终录付史馆每年至数百纸二十九年冬京城寒甚凝霜封树时学者以为春秋雨木冰即此是亦名树介言其象介冑也宪见而叹曰此俗谓树稼者也谚曰树稼达官怕必有大臣当之吾其死矣十一月薨时年六十三上闻之号叫失声左右皆掩涕翌日下制曰能以位让为吴大伯存则用成其节殁则当表其贤非常之称旌德斯在故太尉宁王宪诞含粹灵允膺大雅孝悌之至本乎中诚仁和之深非因外奖率由礼度雅尚文儒谦以自牧乐以为善比两献而有光与二南而合德自出临方镇入配台阶逾励忠勤益闻周慎实谓永为藩屏以辅邦家曾不慭遗奄焉殂没友于之痛震恸良深惟王朕之元昆合升上嗣以朕奉先朝之睿略定宗社之阽危推而不居请予主鬯又承慈旨焉敢固违不然者则宸极之尊岂归于薄德茂行若此易名是凭自非大号孰副休烈按谥法推功尚善曰让德性宽柔曰让敬追谥曰让皇帝宜令所司择日备礼册命宪长子汝阳郡王琎又上表恳辞盛陈先意谦退不敢当帝号手制不许及册敛之日内出御衣一副仍令右监门大将军高力士赍手书置于灵座之前其书曰隆基白一代兄弟一朝存殁家人之礼是用申情兴言感思悲涕交集大哥孝友近古莫俦尝号五王同开邸第远自童幼洎乎长成出则同游学则同业事均形影无不相随顷以国步艰危义资克定先帝御极日月照临大哥嫡长合当储贰以功见让爰在薄躬既嗣守紫宸万机事总听朝之暇得展于怀十数年间棣华雕落谓之手足惟有大哥今复沦亡眇然无对以兹感慕何恨如之然以厥初生人孰不殂谢所贵光昭德行以示崇高立德立名斯为不朽大哥事迹身殁让存故册曰让皇帝神之昭格当兹宠荣况庭训传家琎等申让善述先志实有遗风成其美也恭惟绪言恍焉如在寄之翰墨悲不自胜又制追赠宪妃元氏为恭皇后祔葬于桥陵之侧及将葬上遣中使敕琎等务令俭约送终之物皆令众见所司请依诸陵旧例圹内置千味食监护使左仆射裴耀卿奏曰尚食所料水陆等味一千余种每色瓶盛安于藏内皆是非时瓜□及马牛驴犊□鹿等肉并诸药酒三十余色仪注礼科皆无所凭臣据礼司所料奠祭相次事无不备典制分明天恩每申让帝之志务令俭约礼外加数窃恐不安又非时之物马犊驴等并野味鱼雁鹅鸭之属所用铢两动皆宰杀盛夏胎养圣情所禁又须造作什物动逾千计求征市井实谓烦劳千味不供礼无所阙伏望依礼减省以取折衷制从之及发引时属大雨上令庆王泽已下泥中步送十数里制号其墓为惠陵宪凡十子琎嗣庄琳珣瑀玢珽管璀等十人历官封袭神龙二年七月立卫王重俊为皇太子
按唐书中宗本纪云云　按节愍太子传节愍太子重俊圣历三年王义兴神龙初王卫拜洛州牧实封千户俄领扬州大都督明年为皇太子以太后丧杀册礼诏在藩食封岁纳东宫给事中卢粲上言太子与列国同入封不可为法诏罢之重俊性明果然少法度既杨武崇训为宾客二人冯贵宠无学术惟狗马蹴踘相戏昵左庶子姚珽数上疏诤导右庶子平贞慎又献孝经议养德等传太子纳而不克用武三思挟韦后势将图逆内忌太子而崇训又三思子尚安乐公主常教主辱重俊以非韦出詈为奴数请废自为皇太女三年七月重俊恚忿遂率李多祚洎左羽林将军李思冲李承况独孤袆之沙咤忠义矫发左羽林及千骑兵杀三思崇训并其党十余人使左金吾大将军成王千里守宫城自率兵趋肃章门斩关入索韦后安乐公主昭容上官所在后挟帝升元武门宰相杨再思苏李峤及宗楚客纪处讷统兵二千余人守太极殿帝召右羽林将军刘仁景等率留军飞骑百人拒之多祚兵不得进帝据槛语千骑曰尔乃我爪牙忽为乱能斩贼者有赏于是士倒戈斩多祚余党溃重俊亡入终南山欲奔突厥楚客遣果毅赵思慎追之重俊憩于野为左右所杀诏殊首朝堂献太庙并以告三思崇训柩睿宗立加赠谥陪葬定陵初重俊被害官属莫敢视惟永和丞□嘉勖号哭解衣裹其首时人义之楚客怒收付狱贬平兴丞卒至是亦赠永和令重俊子宗晖景云三年封湖阳郡王天宝中至太常员外卿薨按旧唐书本传武三思得幸中宫深忌重俊三思子崇训尚安乐公主常教公主凌忽重俊以其非韦氏所生常呼之为奴或劝公主请废重俊为王自立为皇太女重俊不胜忿恨三年七月率左羽林大将军李多祚右羽林将军李思冲李承况独孤袆之沙咤忠义等矫制发左右羽林兵及千骑三百余人杀三思及崇训于其第并杀党与十余人又令左金吾大将军成王千里分兵守宫城诸门自率兵趋肃章门斩关而入求韦庶人及安乐公主所在又以昭容上官氏素与三思奸通扣合索之韦庶人及公主遽拥帝驰赴元武门楼召左羽林将军刘仁景等令率留军飞骑及百余人于楼下列守俄而多祚等兵至欲突元武门楼宿卫者拒之不得进帝据槛呼多祚等所将千骑谓曰汝并是我爪牙何故作逆若能归顺斩多祚等与汝富贵于是千骑王欢喜等倒戈斩多祚及李承况独孤袆之沙咤忠义等于楼下余党遂溃散重俊既败率其属百余骑趋肃章门奔终南山帝令长上果毅赵思慎率轻骑追之重俊至鄠县西十余里骑不能属唯从奴数人会日暮憩林下为左右所杀制令枭首于朝又献之于太庙并以祭三思崇训尸柩睿宗即位下制曰朕闻曾氏之孝也慈亲惑于疑听赵卤之族也明主哀而望思历考前闻率由旧典重俊大行之子元良守器往罗构间困于谗嫉莫顾鈇钺轻盗甲兵有此诛夷无不悲惋今四凶咸服十起何追方申赤军之冤以纾黄泉之痛可赠皇太子谥曰节愍陪葬定陵一子宗晖开元初封湖阳郡王初重俊被害宫府僚吏莫敢近者永和丞宁嘉勖解衣裹重俊首号哭时人义之宗楚客闻而大怒收付制狱贬为平兴丞寻卒睿宗践祚下制曰宁嘉勖能重名节事高栾向幽涂已往生气凛然静言忠义追存褒宠可赠永和县丞按大唐新语节愍太子以武三思乱国起北军诛之既而韦庶人与安乐公主翊中宗以登元武门千骑王欢喜倒戈击太子太子兵散走至鄠县为宗楚客之党所害三思尝令子崇训与安乐公主凌忽太子太子积忿恨遂举兵而死兆庶咸痛之及睿宗皇帝即位悼太子殒身徇难下诏曰曾氏之孝也慈亲惑于疑听赵卤之族也明主哀而望思历考前闻率由旧典太子大行之子元良守器往罗构间困于谗嫉莫顾鈇钺轻盗甲兵有此诛夷无不愤惋今四凶灭服十起何追方申赤军之冤以纾黄泉之痛可赠皇太子谥曰愍节睿宗景龙四年夏六月丁未立平王隆基为皇太子按唐书睿宗本纪云云　按元宗本纪韦氏已弒中宗矫诏称制元宗乃与太平公主子薛崇简尚衣奉御王崇晔公主府典签王师虔朝邑尉刘幽求苑总监锺绍京长上折冲麻嗣宗押万骑果毅葛福顺李仙凫道士冯处澄僧普润定策讨乱或请先启相王元宗曰请而从是王与危事请而不从则吾计失矣乃夜率幽求等入苑中福顺仙凫以万骑兵攻元武门斩左羽林将军韦播中郎将高嵩以徇左万骑由左入右万骑由右入元宗率总监羽林兵会两仪殿梓宫宿卫兵皆起应之遂诛韦氏黎明驰谒相王谢不先启相王泣曰赖汝以免不然吾且及难乃拜元宗殿中监兼知内外闲□检校陇右群牧大使押左右两骑进封平王同中书门下三品睿宗即位立为皇太子景云二年监国听除六品以下官延和元年星官言帝坐前星有变睿宗曰传德避灾吾意决矣七月壬辰制皇太子宜即皇帝位太子惶惧入请睿宗曰此吾所以答天戒也皇太子乃御武德殿除三品以下官八月庚子即皇帝位按旧唐书元宗本纪睿宗即位与侍臣议立皇太子佥曰除天下之祸者享天下之福拯天下之危者受天下之安平王有圣德定天下又闻成器已下咸有推让宜膺主鬯以副群心睿宗从之丙午制曰舜去四凶而功格天地武有七德而戡定人故必有大勋者必受神明之福仗高义者必为匕鬯之主朕恭临宝位覆育寰区以万物之心为心以兆人之命为命虽承继之道咸以冢嫡居尊而无私之怀必推功业为首然后可保安社稷永奉宗祧第三子平王基孝而克忠义而能勇比以朕居藩邸虔守国彝贵戚中人都无引接群邪害正凶党实繁利口巧言谗说罔极韦温延秀朋党竞起晋卿楚客交构其间潜结回邪排挤端善潜贮兵甲将害朕躬基密闻其期先难奋发推身鞠弭众应如归呼吸之间凶渠殄灭安七庙于几坠拯群臣于将殒方舜之功过四比武之德逾七灵祇望在昆弟乐推一人元良万邦以定为副君者非此而谁可立为皇太子有司择日备礼册命七月己巳睿宗御承天门皇太子诣朝堂受册是日有景云之瑞改元为景云大赦天下二月又制曰惟天生蒸人牧以元后维皇立国副以储君将以保绥家邦安固后嗣者也朕纂承洪业钦奉宝图夜分不寝日昃亡倦茫茫四海惧一人之未周烝烝万姓恐一物之失所虽卿士竭诚守宰宣化缅怀庶域仍未小康是以求下人之变风遵先朝之故事皇太子基仁孝因心温恭成德深达礼体能辨皇猷宜令监国俾尔为政其六品以下除授及徒罪以下并取基处分延和元年六月凶党因术人闻睿宗曰据天象帝座及前星有灾皇太子合作天子不合更居东宫矣睿宗曰传德避灾吾意决矣七月壬午制曰朕以寡昧虔奉鸿休本殊王季之贤早达延陵之节昔在圣历已让皇嗣之尊爰暨神龙终辞太弟之授岂惟衣冠所睹抑亦兆庶咸知顷属国步不夷时艰主幼大业有缀旒之惧宝位深坠地之忧议迫公卿遂司契篆日慎一日以至于今一纪之劳勤亦至矣万方之俗化渐行矣将成宿愿脱屣寰区昔尧之禅舜惟能是与禹之命启匪私其亲神器之重允归公授皇太子基有大功于天地定阽危于社稷温文既习圣敬克跻委之监国已移岁年时政益明庶工惟序朕之知子庶不负时历数在躬宜陟元后可令即皇帝位有司择日受册朕方比迹洪古希风太皇神与化游思与道合无为无事岂不美欤王公百僚宜识朕意上意惶惧驰见叩头请所以传位之旨睿宗曰吾因汝功业得宗社今帝座有眚思欲逊避唯圣德大勋始转祸为福易位于汝吾知晚矣上始居武德殿视事三品已下除授及徒罪皆自决之　按韦安石传太平公主有异谋欲引安石数因其□唐朘邀之拒不往帝一日召安石曰朝廷倾心东宫卿胡不察对曰太子仁孝天下所称且有大功陛下今安得亡国语此必太平公主计也帝矍然曰卿勿言朕知之主窃闻乃构飞变欲讯之赖郭元振保护免　按姚崇传睿宗立拜兵部尚书同中书门下三品进中书令元宗在东宫太平公主干政宋王成器等分典闲□禁兵崇与宋璟建请主就东都出诸王为刺史以壹人心帝以谓主主怒太子惧上疏以崇等惎间王室请加罪贬为申州刺史按大唐新语景云二年二月睿宗谓侍臣曰有术士上言五日内有急兵入宫卿等为朕备之左右失色莫敢对张说进曰此有谗人设计拟摇动东宫耳陛下若使太子监国则君臣分定自然窥觎路绝灾难不生姚崇宋璟郭元振进曰如说所言睿宗大悦即日诏皇太子监国时太平公主将有夺宗之计于光范门内乘步辇俟执政以讽之众皆恐惧宋璟昌言曰太子有大功于天下真社稷主安敢妄有异议遂与姚崇奏公主就东都出宁王以下为刺史以息人心睿宗曰朕更无兄弟唯有太平一妹朝夕欲得相见卿勿言余并依卿所奏公主闻之大怒元宗惧乃奏崇璟离间骨肉请加罪黜悉停宁王已下外授崇贬申州刺史璟楚州刺史元宗开元三年正月丁亥立郢王嗣谦为皇太子降死罪以下原之赐酺三日按唐书元宗本纪云云　按太子瑛传太子瑛始王真定进王郢开元三年立为皇太子七年诏太子诸王入国学行齿冑礼太常择日谒孔子太子献诏右散骑常侍褚无量执经群臣学官诸生以差赐帛明年瑛加元服见太庙十六年诏九品官息女可配太子者有司采阅待进止以太常少卿薛绦女为妃帝种麦苑中瑛诸王侍登帝曰是将荐宗庙故亲之亦欲若等知稼穑之难因分赐侍臣曰春秋书无麦禾古所甚重比诏使者阅田亩所对不以实故朕自莳以观其成云初瑛母以倡进善歌舞帝在潞得幸及即位擢妃父元礼兄常奴皆至大官鄂光二王母亦帝为临淄王时以色选及武惠妃宠幸倾后宫生寿王爱与诸子绝等而太子二王以母失职颇怏怏惠妃女咸宜公主□扬洄揣妃旨伺太子短哗为丑语惠妃诉于帝且泣帝大怒召宰相议废之中书令张九龄谏曰太子诸王日受圣训天下共庆陛下享国久子孙蕃衍奈何一日弃三子昔晋献公惑嬖姬之谗申生忧死国乃大乱汉武帝信江充巫蛊祸及太子京师蹀血晋惠帝有贤子贾后谮之乃至丧亡隋文帝听后言废太子勇遂失天下今太子无过二王贤父子之道天性也虽有失尚当掩之惟陛下裁赦帝默然太子得不废俄而九龄罢李林甫专国数称寿王美以揠妃意妃果德之二十五年洄复构瑛瑶琚与妃之兄薛锈异谋惠妃使人诡召太子二王曰宫中有贼请介以入太子从之妃白帝曰太子二王谋反甲而来帝使中人视之如言遽召宰相林甫议答曰陛下家事非臣所宜豫帝意决乃诏太子瑛鄂王瑶光王琚同恶均罪并废为庶人锈赐死瑛瑶琚寻遇害天下冤之号三庶人岁中惠妃数见庶人为祟因大病夜召巫祈之请改葬且射行刑者瘗之讫不解妃死祟亡宝应元年诏赠瑛皇太子瑶等复王瑛子五人俨伸倩俅备瑛之废帝使庆王畜俨等为子俨封新平郡王伸平原郡王俅嗣庆王备太仆卿倩失传　按张九龄传武惠妃谋陷太子瑛九龄执不可妃密遣宦奴牛贵儿告之曰废必有兴公为援宰相可长处九龄叱曰房幄安有外言哉遽奏之帝为动色故卒九龄相而太子无患开元十二年追谥申王撝为惠庄太子
按唐书元宗本纪开元十二年十一月辛巳申王撝薨按旧唐书元宗本纪开元十二年十一月庚辰司徒申王撝薨追谥曰惠庄太子按唐书惠庄太子撝传惠庄太子撝本名成义初生武后以母贱欲不齿以示浮屠万回回诡曰此西土树神宜兄弟后喜乃畜之垂拱三年始王恒与卫赵二王同封俄改王衡阳睿宗立进王申与岐薛二王同封累迁右卫金吾二大将军实封至千户进司徒兼益州大都督四为州刺史开元八年停刺史复为司徒薨册书赠太子及谥陪葬桥陵撝性宽裕仪貌重无嗣诏以让帝子珣嗣为怀宁王徙封同安薨天宝中复以让帝子嗣按旧唐书本传睿宗践祚进封申王迁右卫大将军景云元年七月迁殿中监兼检校右卫大将军二年转光禄卿右金吾卫大将军先天元年七月加实封一千户八月行司徒兼益州大都督开元二年带司徒兼幽州刺史俄避昭成太后之称改名撝历邓虢绛三州刺史八年因入朝停刺史依旧为司徒性弘裕仪形伟善于饮啖十二年病薨开元十四年追谥岐王范为惠文太子
按唐书元宗本纪开元十四年夏四月丁卯岐王范薨按旧唐书元宗本纪开元十四年四月丁卯岐王范薨册赠惠文太子按唐书惠文太子传惠文太子范始名隆范元宗立与薛王隆业避帝讳去二名初王郑改封卫俄降封巴陵进王岐为太常卿并州大都督左羽林大将军从元宗诛太平公主以功赐封与薛王业并满五千户历为州刺史迁太子太傅开元十四年薨册书赠太子及谥陪葬桥陵帝哭之恸彻常膳至累旬群臣勉请乃复范好学工书爱儒士无贵贱为尽礼与阎朝隐刘延琦张谔郑繇等善常饮酒赋诗相娱乐又聚书画皆世所珍者初隋亡禁内图书湮放唐兴募访稍稍复出藏秘府长安初张易之奏天下善工潢治乃密使摹肖殆不可辨窃其真藏于家既诛悉为薛稷取去稷又败范得之后卒为火所焚驸马都尉裴虚己善谶纬坐私与范游徙岭南延琦贬雅州司户谔为山茌丞然帝于范无少间也谓左右曰兄弟情天至于我岂有异哉趋竞者强相附我终不以为纤介时王毛仲等起微贱暴贵诸王见必加礼独范接之自如子瑾嗣按旧唐书本传惠文太子范睿宗第四子也本名隆范后避元宗连名改单称范初封郑王寻改封卫王长寿二年随例却入阁徙封巴陵郡王累授尚食奉御神龙元年迁太府员外少卿加赐实封二百户通前五百户景龙元年兼陇州别驾加银青光禄大夫睿宗践祚进封岐王又加实封五百户拜太常卿兼左羽林大将军先天二年从上讨窦怀贞萧至忠等以功加赐实封满五千户下制褒美开元初拜太子太师带本官历绛郑岐三州刺史八年迁太子太傅十四年病薨上哭之甚恸辍朝三日为之追福手写老子经彻膳累旬百寮上表劝喻然后复常命工部尚书摄太尉卢从愿册赠王为惠文太子开元二十年中书令萧嵩奏上开元新礼定临轩册命及内册太子太子受群臣宫臣朝贺及与师保傅相见受朝集使参辞朝贺皇后之仪按唐书元宗本纪不载　按旧唐书元宗本纪开元二十年九月乙巳中书令萧嵩奏上开元新礼一百五十卷制所司行用之按开元礼临轩册命皇太子卜日告圆丘告方丘太庙□有司行事如常仪临轩册命
前一日尚舍奉御设御幄座于太极殿北壁下南向守宫设皇太子次于东朝堂之北西向设群官次于东西朝堂太乐令展宫悬于殿庭又设举麾位于上下鼓吹令设十二案于建鼓之外乘黄令陈车辂尚辇奉御陈舆辇□如常仪设皇太子版位于横街之南道东北向设群官版位文官一品以下五品以上于悬东六品以下横街之南俱西面北上武官一品以下五品以上于悬西六品以下横街之南俱东面诸亲于五品以上之南皇宗亲于东异姓亲于西蕃客分方于六品以下之南皆以北为上□如常仪若有朝集使分方于武官当品之下诸州人分方于朝集九品之后设典仪位于悬之东北赞者二人在南少退俱西向奉礼设门外位皆如元日之仪其日皇太子日未出前二刻宫官应从者俱服其服诸卫各勒所部陈设如常左庶子版奏请中严诸卫之官各服其器服诣合奉迎仆进金辂于合外南向左内率一人执刀立辂前北向赞善一人在侍臣之前赞者二人又在中正之前左庶子版奏外办仆奋衣而升正立执辔皇太子具服远游冠若未冠则双童髻绛纱袍升舆以出左右侍卫如常左内率前执辔皇太子升辂仆立授绥左庶子以下夹侍如式赞善进当辂前跪奏称赞善臣某言请发引俯伏兴退复位凡赞善奏请皆进当辂前跪称具官臣某言讫俯伏兴辂动赞善与赞者夹引以出左右内率夹辂而趋至侍臣上马所赞善称辂权停令侍臣上马左庶子前承令退称令曰诺赞善退称侍臣上马赞者承传文武侍臣皆上马左庶子以下夹侍于辂前赞者在供奉官人内侍臣上马毕赞善称请令车右升左庶子前承令称令曰诺赞善退复位左内率升讫赞善奏称请发引退复位皇太子辂动三师乘车训导三少乘车训从鸣铙而行文武宫臣皆乘马以从至下车所铙吹止至次前回辂西向内率降立于辂左右庶子进当辂前跪奏称左庶子臣某言请降俯伏兴还侍位皇太子降辂舍人引皇太子就便座侍卫如常仪其日依时刻诸卫勒所部列黄麾仗屯门及陈殿庭如常仪群官诸亲客使等依时刻俱集朝堂次各服其服侍中版奏请中严钑戟近仗入陈于庭太乐令帅工人入就位诸侍卫之官各服其器服符宝郎奉宝俱诣合奉迎通事舍人引群官客使各就朝堂前位典仪帅赞者先入就位皇太子出次舍人引皇太子三师三少导从如式入立于殿外之东西面诸卫率左右舍人及近侍者量人从入黄门侍郎以册入宝绶各置于案皆令史二人绛公服对举案立于门内道北西面册案于北中书侍郎立于案后侍中版奏外办皇帝服衮冕之服御舆以出曲直华盖警跸侍卫如常皇帝将出仗动太乐令令撞黄锺之钟右五钟皆应协律郎俯伏兴举麾鼓柷奏太和之乐鼓吹振作皇帝出自西房即御座南向坐符宝郎奉宝置于御座如常协律郎偃麾敔乐止舍人引皇太子入就位三师三少以下从入者立于皇太子东南西面北上皇太子初入门舒和之乐作至位乐止典仪曰再拜赞者承传皇太子再拜典仪曰再拜群官在位者皆再拜中书令降立于皇太子东北西面中书侍郎一人引册案又中书侍郎一人引玺绶案进立于中书令之南少退俱西面中书侍郎取册授中书令退复位中书令称有制皇太子再拜读册讫皇太子再拜进受册退授左庶子中书侍郎取玺绶进授中书令皇太子又进受玺绶授左庶子中书令以下还侍位持案者以案退典仪曰再拜皇太子再拜典仪又曰再拜群官在位者皆再拜舍人引皇太子出初行乐作出门乐止侍中跪奏称侍中臣某言礼毕俯伏兴还侍位皇帝兴太乐令令撞蕤宾之钟左五钟皆应鼓柷奏太和之乐鼓吹振作皇帝降座御舆入自东房侍卫警跸如常仪侍臣从至合乐止通事舍人引群官在位者以次出蕃客先出朝皇后
前一日所司设皇太子次于永安门外之西东向周以行幄铺座如式又设三师三少等便座于西南东向北上其日诸卫各勒所部屯门列仗及陈布于皇后正殿南门之外皇太子将至尚仪版奏请中严皇太子受册讫舍人引皇太子三师三少导从及余侍卫皆如常仪诣皇后所御之殿合外道东西面立六尚以下各服其服俱诣皇后内合奉迎尚仪版奏外办皇后首饰袆衣御舆以出即御座南向坐侍卫如式内谒者监引皇太子至肃章门其侍卫之官并立于门外司宾承引皇太子立于庭北面立定皇太子再拜讫司宾引皇太子至合内谒者监承引以出舍人引之次侍卫如式三师三少以下各之次谒太庙
前一日右校扫除庙之内外守宫设皇太子次于庙西南东向又设三师以下及文武官次于皇太子次之后少近西俱东向奉礼设皇太子版位于庙庭道东北向其日皇太子入受册所司转卤簿仗卫于永安门西以俟皇太子朝皇后讫出舍人引之次侍卫如常仆进金辂于次前左庶子版奏外办皇太子出次乘辂奏请发引及侍臣陪从铙吹声作皆如初仪至安上门街当庙西铙吹止至次前回辂东向内率降立于辂右左庶子进当辂前跪称左庶子臣某言请降辂俯伏兴还侍位皇太子降辂乘舆入次侍卫如常仪皇太子入次一刻顷率更令立于次门之外左庶子版奏外办皇太子出侍卫如常率更令引皇太子入自南门三师三少导从如式庶子二人一人赞左一人赞右舍人二人从近仗量人从入皇太子至位立定率更令奏请殿下再拜皇太子再拜少顷率更令奏殿下辞皇太子再拜辞率更令前奏礼毕率更令引皇太子出自南门入次侍卫如常皇太子既入便次有司转仗卫于还涂如来仪仆进金辂于次前如常左庶子版奏外办皇太子乘舆出次升辂侍卫如常侍臣上马陪从皆如来仪辂动过庙鸣铙而行至重明门宫官文武俱下马皇太子乘辂入三师三少还皇太子至东合前回辂南向左庶子跪奏请降辂俯伏兴皇太子降辂乘舆以入侍臣从至合左庶子版奏请将士各还本所会群臣
皆如元会之仪其日上寿辞曰具官某等稽首言皇太子岐嶷夙着令月吉日光践承华臣等不胜大庆谨上千万岁寿群臣上礼
前一日守宫量设次于东西朝堂如常其日应上礼之官依时刻各集于次皆服其服奉礼先设上礼之官位于东朝堂之前近南文东武西重行北面相对为首设中书舍人位于文官为首者之北南向设奉礼位于文官东北赞者二人在南差退俱西向谒者引上礼之官就位立定令史二人对举表案礼部郎中引中书舍人前取表授舍人讫引案退奉礼唱再拜赞者承传在位者皆再拜中书舍人奉表入进谒者引在位者退皇后受群臣贺
皆如元日奉贺之仪其贺辞同会礼谨奉贺以内给事宣令答云知皇后会命妇
皆如元会之仪其上寿辞云具位妾姓等言余同上皇太子会群臣皆如元会之仪其贺辞云伏惟殿下固天攸纵德业日新式光宸宫普天同庆某等情有常品不胜忻悦左庶子宣令答云某以不敏夙恭礼训祇奉朝命□惧惟深皇太子会宫臣
皆如元会之仪其上寿同上
宫臣上礼
前一日守宫量设次于东宫朝堂如常其日应上礼之官依时刻各集于次皆服朝服奉礼先设上礼之官位于朝堂前文东武西重行北向相对为首设太子舍人位于文官为首者之北南向设奉礼位于文官东北赞者一人在南差退俱西向通事舍人各引上礼之官皆就位立定令史二人对举表案詹事前承引就太子舍人取表授舍人讫引案退奉礼唱再拜赞者承传在位者皆再拜舍人以表入谒者引在位者皆退内册皇太子卜日告圆丘方丘太庙□有司行事如常仪临轩命使
其仪与临轩册后命使同唯司徒为制及宣制云册某为皇太子为异皇太子受册
前一日守宫设册使次于重明门外道西副使次又于其西俱南向□铺□席又设宫臣文武官次于东宫朝堂如常所司陈设皇太子羽仪车舆及乐悬等□如元日受朝仪掌筵设皇太子受册位于南殿之庭阶间北向掌仪设宫臣版位于殿庭文官五品以上于悬东六品以下于横街之南皆西面北上武官五品以上于悬西六品以下于横街南当文官皆东面北上奉礼设朝堂前位如常其日诸卫率勒所部屯门列仗如式宫官于册使未到之前量时刻赴集次改服朝服各就朝堂前位太尉司徒既受命出至朝堂乘辂备卤簿鼓吹持节如式其册玺绶各以油络网犊车载而行至东宫朝堂降辂谒者引就次持节者前导持案者从之掌次者延入次初册使将至通事舍人各引宫臣入就殿庭位左庶子版奏请中严宫臣入讫通事舍人引太尉司徒入立于左合门外西面北上持幡节册玺案者至合门外并以给使代左庶子版奏外办皇太子着双童髻绛纱袍就受册位所司先奏请左庶子一人引导相礼典直承引太尉以下入太尉立于阶间南面司徒立于太尉西南东面节在太尉东少南西面册玺案在司徒西南东面掌书二人立于皇太子之左少前东面司徒就案取册进东面授太尉持节者脱节衣太尉称有诏左庶子赞皇太子再拜皇太子再拜太尉宣册讫左庶子又赞再拜皇太子又再拜左庶子进诣太尉前受册退授皇太子受以授掌书司徒又次取玺绶进东面授太尉左庶子进太尉前受退授皇太子受以授掌书讫持节者加节衣左庶子赞引皇太子退典直各引太尉以下出至合外通事舍人承引以出其案及幡节等并转付令史主节又通事舍人各引宫臣以次出太尉司徒乘辂诣朝堂至降车所降辂入至太极殿庭大横街南御道东北向西上立中书令于太尉东北西面太尉等再拜复曰奉诏册皇太子礼毕又再拜中书令奏闻太尉等退卤簿幡节等还本司皇太子朝谒
某日册讫皇太子着双童髻绛纱袍诣皇帝所御殿如常内朝之式至合司宾引至殿前北面再拜司宾引退诣皇后所御殿前北面再拜司宾引出还宫如常谒太庙　皇帝会群臣　群臣上礼　皇后受群臣贺　皇后会外命妇　皇太子会群臣　皇太子会宫臣　宫臣上礼右以上□如临轩册命仪
皇太子元正冬至受群臣贺
并
会

前二日本司宣摄内外各供其职前一日典设郎设皇太子幄座于正殿东序西向守宫设群官等次东宫朝堂伶官帅展轩悬在于殿庭以姑洗之均又设三镈钟姑洗夷则大吕各依其位设登高以南吕之均及设麾于殿上并如常仪典设郎铺群官□座于殿上文官三品以上于皇太子西南重行北向武官三品以上于皇太子西北重行南向俱以东为上朝集使三品以上及都督刺史各依方于文武官之下设不升殿者座席于殿庭东西厢文官四品五品于悬东六品以下于横街之南每等异位重行西向北上武官四品五品于悬西六品以下于横街之南当文官每等异位俱重行东向北上朝集使非升殿者今方各依文武官当品之下诸州使人今厢各于朝集使之下亦如之诸亲于四品五品之下宗亲在东异姓亲在西掌仪仍各设版位奉礼设门外位于东宫朝堂之前文官在东武官在西俱每等异位重行相向北上诸亲位于文武四品五品之下宗亲在东异姓亲在西设诸州朝集使位东方南方于宗亲之南每等异位重行西南面西方北方异姓亲之南每等异位重行东面俱以北为上典膳量设□于廊下近北设不升殿者酒□各于其座之南皆有坫羃俱障以帷其日质明诸卫各率勒所部屯门列仗文武群官依时刻集朝堂次各公服左庶子量时刻版奏请中严近就陈仗于门外诸侍卫之官各服其器服诣合奉迎伶官帅工人二舞入就位又伶官帅一人升就位举麾掌仪帅赞者入就位吏部兵部赞群官俱出次通事舍人引就门外位又舍人引群官非升殿者先入就位左庶子版奏外办皇太子着从省服未冠则双童髻以出侍卫如常伶官帅举麾奏承和之乐皇太子即座西向坐偃麾乐止凡乐皆伶官帅举麾工鼓柷而后作偃麾敔而后止掌仪一人升就西阶上东面立赞者二人立于阶下通事舍人引群官以次入就位公初入门舒和之乐作左庶子前跪奏称左庶子臣某言请殿下并公王兴俯伏兴还侍位皇太子降立于座后若有三公诸伯叔则降立于东阶下西面公下一阶则升诣于座后皇太子升降伶官举麾乐作止如式公至阶乐止公以下升座者俱脱履于阶下所司先就脱履席通事舍人接引群官升就位立定掌仪唱再拜赞者承传群官上下皆再拜讫通事舍人引群官为首者一人进皇太子前东面立贺称元正首祚景福惟新伏惟皇太子殿下与时同休冬至贺云伏惟殿下天正长至与时同休贺讫退位皇太子答再拜左庶子前承令进宣令讫群官上下又再拜左庶子前跪奏称左庶子臣某言请坐俯伏兴还侍位皇太子坐掌仪唱就位赞者承传群官上下就座下俯伏兴坐伶官帅引歌者及琴瑟至阶脱履于下升就位坐其笙管者诣阶间北面立典膳郎进酒至阶掌仪唱酒至兴赞者承传群官上下皆俯伏兴立席后左庶子到阶省酒典膳郎奉酒进皇太子举酒食官令又行群官酒酒至掌仪唱再拜赞者承传群官上下皆再拜若皇太子遣停拜即止群官皆搢笏受觯掌仪唱就坐赞者承传群官上下皆就坐俯伏兴饮皇太子初举酒登歌作昭和之曲典膳郎进受虚觯复于坫豋歌讫降复位觞行三周典膳郎进食食升阶左庶子到阶省案掌仪唱食至兴赞者承传群官上下俯伏兴立座后典膳郎品尝食讫以次进置皇太子前食官令又行群官案皇太子若不食及宫臣案先下讫不须兴设食讫掌仪唱就坐赞者承传群官上下皆就坐俯伏坐皇太子及饭奏休和之乐群官上下俱饭皇太子食毕乐止仍行酒遂设庶羞伶官帅引二舞以次入酒行九遍会毕掌仪唱可起赞者承传群官上下皆俯伏起立席后左庶子前跪奏称左庶子臣某言请殿下降座俯伏兴还侍位皇太子降立于座后掌仪唱再拜赞者承传群官上下皆再拜皇太子答再拜通事舍人引群官降纳履以出公初出乐作若有三公诸伯叔皇太子升降伶官帅举麾作止如式公出门乐止左庶子前跪上奏称左庶子臣某言请殿下升座俯伏兴还侍位乐作皇太子升座乐止群官出毕非升座者仍立于殿庭左庶子前跪奏称左庶子臣某言礼毕俯伏兴还侍位皇太子兴乐作皇太子降座以入侍卫如来仪侍臣从至合乐止又通事舍人引侍卫庭者以次出皇太子元正冬至受宫臣贺
并
会

前二日本司宣摄内外各供其职前一日典设郎设皇太子幄座于正殿东序西向卫尉设宫臣次于重明门外伶官出展轩悬之乐于殿庭以姑洗之均设麾于殿上西阶之西又设为首者解剑席于悬西横街之南并如常仪设宫臣版位于悬南文东武西俱重行北面相对为首设典仪位于东阶南赞者二人在南差退俱西向北上设宫臣门外位文官道东武官道西重行相向以北为上受朝
其日未明三刻开诸宫殿门诸卫各率勒所部屯门列仗如其常宫臣依时刻集重明门外各服其器服左庶子版奏请中严近仗就陈于合外伶官帅工人入就位又伶官帅一人升就位诸侍卫之官各服其器服俱诣合奉迎典仪帅赞者先入就位通事舍人引宫臣俱就门外位又舍人引六品以下先入就位左庶子版奏外办皇太子服远游冠绛纱袍以出左右卫侍如常仪皇太子将出仗动伶官帅跪俯伏兴举麾鼓柷奏永和之乐皇太子升自阼阶即座西向坐偃麾敔乐止通事舍人引宫臣五品以上以次入就位宫臣初入门奏舒和之乐至位乐止宫臣立定典仪曰再拜赞者承传宫臣就位者皆再拜讫通事舍人引为首者一人诣西阶为首者初行乐作至解剑席后乐止为首者就席解剑置于席俯伏兴通事舍人引升阶进当皇太子座前东面跪贺其贺仪与群官同俯伏兴通事舍人引降诣席后为首者跪着剑俯伏兴乐作复悬南位乐止宫臣俱再拜庶子前承令降诣宫臣西北东面称令旨宫臣俱再拜宣令讫宫臣又再拜左庶子还侍位典仪曰再拜赞者承传宫臣在位者皆再拜通事舍人以次引出还次为首者初行乐作出门乐止左庶子前跪奏称左庶子臣某言礼毕俯伏兴还侍位皇太子兴乐作降座入侍卫如来仪侍臣从至合乐止会
伶官帅豋歌于殿上以南吕之均典设郎铺宫臣□座于其殿上文官于皇太子幄座西南重行北向武官于皇太子西北重行南向俱以东为上设不升殿者座席于东西廊下设解剑席于悬西横街之南俱以北为上典设郎设寿□于殿上西序之端东西有坫加爵一于□下又设升殿者酒□于西廊下近北设殿下者酒□各于其座之南皆有坫羃俱障以帷设讫通事舍人引宫臣出次俱就门外位左庶子奏外办皇太子服远游冠绛纱袍以出侍卫如常皇太子将出仗动乐作皇太子升自阼阶即座西向坐乐止典仪一人升就东阶上西立通事舍人引文武宫臣以次入就位宫臣初入门乐作为首者至位乐止宫臣立定若朝会别日设会赞拜如朝礼左庶子前承令降命宫臣升座位者皆再拜通事舍人引应升殿者诣西阶为首者初行乐作至解剑席乐止宫臣各脱舄履跪解剑置于席上俯伏兴通事舍人引升阶宫臣为首者一人升立于阶西东向以下各就座后立于其位又通事舍人引廊下位者就座后上下立定典仪郎前跪称典膳郎臣某言请赐宫臣上寿俯伏兴左庶子称令曰诺典膳郎退升诣酒□东面立通事舍人引为首者诣酒□之所北面立典膳郎酌酒一爵授为首者搢笏受爵通事舍人引为首者诣皇太子座前东面授左庶子左庶子受爵进置皇太子前为首者执笏通事舍人引为首者退东面跪称某官臣等稽首言正元首祚冬至云至天正长臣等不胜大庆谨上千万寿俯伏兴再拜宫臣等上下再拜立于席间后左庶子前承令少退宣令讫宫臣上下又再拜左庶子取爵奉进皇太子举酒奏休和之乐宫臣上下皆舞蹈三称万岁皇太子举酒讫左庶子进受虚爵以授典膳郎典膳郎受爵复于坫乐止初左庶子受虚爵殿上典仪唱再拜阶下赞者承传宫臣上下皆再拜通事舍人引为首者就座后立殿上典仪唱就位阶下赞者承传宫臣上下俱就座俯伏兴伶官帅引歌者及琴瑟至阶脱屣于下升就位坐又引笙管进诣阶间北面立典膳郎进酒至阶殿上典仪唱酒至兴阶下赞者承传宫臣上下皆俯伏起立席后左庶子到阶省酒典膳郎奉酒进皇太子举酒食会令及行宫臣酒至殿上典仪唱再拜阶下赞者承传宫臣上下皆再拜俯伏兴坐饮皇太子初举酒豋歌作昭和之乐三终行觞三周典膳郎进食皇太子奏休和之乐食毕乐止仍行酒设庶羞之奠如会群官仪伶官帅引诸伎以次入乐作若赐酒左庶子前承令诣东阶上西向称赐酒殿上典仪承传阶下赞者又承传宫臣上下皆执笏俯伏起再拜搢笏立受觯就座俯伏坐饮讫俯伏起受虚觯再拜执笏又再拜就座俯伏坐酒九行遍会毕殿上典仪唱就起阶下赞者承传宫臣上下皆俯伏起立席后通事舍人引宫臣降诣解剑席后跪着剑俯伏兴纳舄履乐作后悬南位乐止位于东西廊下者仍立于席后立定典仪曰再拜赞者承传宫臣在位者皆再拜廊下者拜于席后诸伎俱作通事舍人引宫臣以次出为首者初行乐作出门乐止左庶子跪奏称左庶子臣某言礼毕俯伏兴还侍位皇太子兴奏永和之乐皇太子降座以入侍卫如来仪侍臣从至合乐止皇太子与师傅保相见
前一日卫尉设师傅保次于宫门外道南西向伶官帅展轩悬于殿庭以姑洗之均其日质明诸卫率各勒所部屯门列仗典仪设师傅保位于西阶之西东向三少位于师傅保之南少退俱东向北上太师太傅太保及三少至宫门通事舍人引就次左庶子奏请中严伶官帅工人就位又通事舍人引师傅保及三少立于正殿门西差退俱东向左庶子奏外办请侍卫之官各服其器服俱诣合奉迎皇太子着从省服以出左右侍卫如常仪永和之乐作至东阶下西面立乐止通事舍人引师傅保三少入就位乐作如常师傅保立定皇太子再拜师傅保答再拜若三少特见则三少先拜通事舍人引师傅保出乐作止如常师傅保出门左庶子前跪称左庶子臣某言礼毕皇太子左右侍卫及乐奏如来仪皇太子受朝集使参辞
前一日典设郎设皇太子幄座于东宫东殿东序西向又设宫臣次及朝集使次于重明门外其日质明所司设宫臣及朝集使次于殿庭诸卫各率勒所部屯门列仗东宫文武官依时刻集朝堂就位服□褶朝集使并就次服公服左庶子量时刻版奏请中严近仗就陈于合外侍卫之官各服其器服就合奉迎通事舍人各令引群官及朝集使就门外位左庶子版奏外办皇太子常服即座西向坐通事舍人引宫臣入就如常典仪曰再拜赞者承传在位者皆再拜又通事舍人令引朝集使横行北面立定掌仪曰再拜朝集使皆再拜通事舍人承令诣朝集使前称有令朝集使皆再拜宣令讫又再拜舍人引宫臣以次出其辞礼亦如之皇太子朝贺皇后仪
前一日守宫设皇太子次于崇义门内随地之宜某日司赞设皇太子版位于皇后正殿之庭悬南北面皇太子朝皇后讫舍人引皇太子从纳义门诣崇义门内次权停外命妇朝贺将讫舍人引皇太子出立于肃章门外命妇出讫内谒者监引皇太子至肃章门司宾承引皇太子入就位立定司赞唱再拜皇太子再拜讫司宾又引皇太子诣阶升当御座前北面跪贺其贺辞同贺皇帝惟改云殿下俯伏兴引降复位皇太子再拜尚仪前承令降诣皇太子西北东面称令旨皇太子再拜宣令讫又再拜司赞唱再拜皇太子又再拜司宾引皇太子至合内谒者监承引以出舍人引皇太子乘车还宫如来仪
　东宫部汇考七
　　唐三
元宗开元二十二年赠薛王业为惠宣太子
按唐书元宗本纪开元二十二年七月乙巳司徒薛王业薨按旧唐书元宗本纪开元二十二年七月乙巳司徒薛王业薨追赠为惠宣太子按唐书惠宣太子传惠宣太子业始王赵降封中山授都水使者徙彭城兼陈州别驾进王薛为羽林大将军荆州大都督以好学授秘书监开元初进太子少保即拜太保累历州刺史初母早终从母贤妃鞠之八年迎贤妃外邸事之甚谨其女弟淮阳凉国二公主亦早卒抚甥与己子均帝益爱之尝被疾帝自祝禬既愈幸其第置酒赋诗为欢初帝尝不豫业妃弟内直郎韦宾与殿中监皇甫恂妄言休咎事宾坐死恂贬锦州刺史妃恐降服待罪业亦不敢入谒帝闻遽召之业伏殿下请罪帝趋就执其手曰吾所猜于兄弟者天地共咎之遂复燕欢仍谕妃复位俄进司徒二十二年业有疾帝忧之一昔容发为变因假寝梦获方寤而业少间邠王守礼等请以事付史官及薨帝悲不能食册书加赠及谥陪葬桥陵十一子其闻者瑗玚琄帝后追思业引见瑗等伤之乃下诏共赐实封千户瑗为乐安王玚荥阳王宗正卿琄为嗣薛王历鸿胪卿天宝中琄舅韦坚为李林甫所构坐贬夷陵别驾徙置夜郎南浦及安禄山乱乃还京师按旧唐书本传上以业孝友特加亲爱业尝疾病上亲为祈祷及愈车驾幸其第置酒燕乐更为初生之欢元宗赋诗曰昔见漳滨卧言将人事违今逢诞庆日犹谓学仙归棠棣花重满鹡原鸟再飞其恩意如此开元二十六年六月庚子立忠王玙为皇太子按唐书元宗本纪云云　按肃宗本纪肃宗文明武德大圣大宣孝皇帝讳亨元宗第三子也母曰元献皇后杨氏初名嗣升封陕王开元四年为安西大都护性纯孝好学元宗尢爱之遣贺知章潘肃吕向皇甫彬邢等侍读左右十五年更名浚徙封忠王为朔方节度大使单于大都护十八年奚契丹寇边乃以肃宗为河北道行军元帅遣御史大夫李朝隐等八总管兵十万以伐之居二岁朝隐等败奚契丹于范阳北肃宗以统帅功迁司徒二十三年又更名玙二十五年皇太子瑛废死明年立为皇太子有司行册礼其仪有中严外办其服绛纱太子曰此天子礼也乃下公卿议太师萧嵩左丞相裴耀卿请改外办为外备绛纱衣为朱明服乃从之二十八年又更名绍天宝三载又更名亨安禄山来朝太子识其有反相请以罪诛之元宗不听禄山反十五载元宗避贼行至马嵬父老遮道请留太子讨贼元宗许之遣寿王瑁及内侍高力士谕太子太子乃还六月丁酉至渭北便桥桥绝募水滨居民得三千余人涉而济遇潼关散卒以为贼与战多伤既而觉之收其余以涉后军多没者夕次永寿县吏民稍持牛酒来献新平郡太守薛羽保定郡太守徐□闻贼且至皆弃城走己亥太子次保定捕羽□斩之辛丑次平凉郡得牧马牛羊兵始振朔方留后支度副使杜鸿渐六城水陆运使魏少游节度判官崔漪支度判官崔简金关内盐池判官李涵河西行军司马裴冕迎太子治兵于朔方庚戌次丰宁见大河之险将保之会天大风回趋灵武七月辛酉至于灵武壬戌裴冕等请皇太子即皇帝位甲子即皇帝位于灵武按旧唐书肃宗本纪初太子瑛得罪上召李林甫议立储贰时寿王瑁母武惠妃方承恩宠林甫希旨以瑁对及立上为太子林甫惧不利己乃起韦坚柳绩之狱上几危者数四后又杨国忠依倚妃家恣为秽惧上英武潜谋不利为患久之天宝十三载正月安禄山来朝上尝密奏云禄山有反相元宗不听十四载十一月禄山果叛称兵诣阙十二月丁未陷东京辛丑制太子监国仍遣上亲诸军进讨时禄山以诛杨国忠为名由是军民切齿于杨氏国忠惧乃与贵妃谋间其事上遂不行乃召河西节度使哥舒翰为皇太子前锋兵马元帅令率众二十万守潼关明年六月哥舒翰为贼所败关门不守国忠讽元宗幸蜀丁酉至马嵬顿六军不进请诛杨氏于是诛国忠赐贵妃自尽车驾将发留上在后宣谕百姓众泣而言曰逆胡背恩主上播越臣等生于圣代世为唐民愿□力一心为国讨贼请从太子收复长安元宗闻之曰此天启也乃令高力士与寿王瑁送太子内人及服御等物留后军厩马从上令高力士口宣曰汝好去百姓属望慎勿违之莫以吾为意且西戎北狄吾尝厚之今国步艰难必得其用汝其勉之上回至渭北便桥已断水暴涨无舟楫上号令水滨百姓归者三千余人渭水可涉又遇潼关散卒误以为贼与之战士众多伤乃收其余众比上军既济其后皆溺上喜以为天之佑时从上惟广平建宁二王及四军将士纔二千人自奉天而北夕次永寿百姓遮道献牛酒有白云起西北长数丈如楼阁之状议者以为天子之气戊戌至新平郡时昼夜奔驰三百余里士众器械亡失过半所存之众不过一旅己亥至安定郡斩新平太守薛羽保定太守徐□以其弃郡也庚子至乌氏驿彭原太守李遵谒见率兵士奉迎仍进衣服粮糗上至彭原又募得甲士四百率私马以助军辛丑至平凉郡搜阅监收公私马得数万匹官军益振时贼据长安知上治兵河西三辅百姓皆曰吾太子大军即至贼望西北尘起有时奔走戊申扶风人康景龙杀贼宣慰使薛等二百余人陈仓令薛景仙率众收扶风郡守之由是关辅豪右皆谋杀贼贼故不敢侵轶上在平凉数日之间未知所适会朔方留后杜鸿渐魏少游崔漪等遣判官李涵奉笺迎上备陈兵马招集之势仓储库甲之数上大悦鸿渐又发朔方步骑数千人于白草顿奉迎时河西行军司马裴冕新授御史大夫赴阙遇上于平凉亦劝上治兵于灵武以图进取上然之上初发平凉有彩云浮空白鹤前引出军之后有黄龙自上所憩屋腾空而去上行至丰宁南见黄河天堑之固欲整军北渡以保丰宁忽大风飞沙跬步之间不辨人物及回军趋灵武风沙顿止天地廓清七月辛酉上至灵武时魏少游预备供帐无不毕备裴冕杜鸿渐等从容进曰今寇逆乱常毒流函谷主上倦勤大位移幸蜀川江山阻险奏请路绝宗社神器须有所归万姓颙颙思崇明圣天意人事不可固违伏愿殿下顺其乐推以安社稷王者之大孝也上曰俟平寇逆奉迎銮舆从容储闱侍膳左右岂不乐哉公等何急也冕等凡六上笺辞情激切上不获已乃从是月甲子上即皇帝位于灵武天宝十一载五月赠庆王琮为靖德太子
按唐书元宗本纪天宝十一载夏五月戊申庆王琮薨按旧唐书元宗本纪天宝十一载五月戊申庆王琮薨赠靖德太子按唐书奉天皇帝琮传奉天皇帝琮景云元年王许昌郡与真定王同封先天元年进王郯与郢王同封开元四年领安西大都护安抚河东关内陇右诸蕃大使十三年徙王庆与忠棣荣光仪颍永寿延盛济十一王同封十五年与十王并领节度不出合琮以凉州都督兼河西诸军节度大使天宝元年改节河东十载薨赠太子谥靖德肃宗立诏曰靖德太子琮亲则朕兄睿悊聪明朕昔践储极顾诚非次君父有命不敢违永言恳让不克如素宜进谥奉天皇帝妃窦为恭应皇后诏尚书右仆射裴冕持节改葬群臣素服临送达礼门帝御门哭以过丧墓号齐陵无子以太子瑛子俅嗣王琮始名嗣直太子嗣谦棣王嗣真鄂王嗣初靖恭太子嗣元开元十三年更名曰潭曰鸿曰洽曰涓曰滉后十年改今名天宝十四载赠荣王琬为靖恭太子
按唐书元宗本纪天宝十四载十二月辛亥荣王琬薨按旧唐书元宗本纪天宝十四载十二月辛亥荣王琬薨赠靖恭太子按唐书靖恭太子传靖恭太子琬始王鄄徙王荣为京兆牧领陇右节度大使又诏亲巡按陇右选关内河东飞骑五万防秋累兼单于安北大都督安禄山反诏琬为征讨元帅募河陇兵屯陜以高仙芝副之会薨琬风格秀整有素望中外倚之及薨莫不为国怅恨诏加赠谥琬男女五十八人得王者三人俯王济阴郡偕北平倩陈留□卫尉卿僓秘书监佩鸿胪卿按旧唐书本传靖恭太子琬元宗第六子也初名嗣元开元二年封为鄄王十二年三月改名滉封为荣王十五年授京兆牧又遥领节度大使二十三年加开府仪同三司余如故二十五年改名琬天宝元年六月授单于大都护肃宗干元元年立成王俶为皇太子
按唐书肃宗本纪干元元年十月甲辰立成王俶为皇太子大赦赐文武官阶爵五品以上子为父后者勋两转举忠正孝友堪东宫官者　按代宗本纪代宗睿文孝武皇帝讳豫肃宗长子也母曰章敬皇后吴氏元宗诸孙百余人代宗最长为嫡皇孙聪明宽厚喜愠不形于色而好学强记通易象初名俶封广平郡王安禄山反元宗幸蜀肃宗留讨贼代宗常从于兵间肃宗已即位郭子仪等兵讨安庆绪未克肃宗在岐至德二载九月以广平郡王为天下兵马元帅率朔方安西回纥南蛮大食等兵二十万以进讨百官送于朝堂过阙而下步出木马门然后复骑以安西北庭行营节度使李嗣业为前军朔方河西陇右节度使郭子仪为中军关内行营节度使王思礼为后军屯于香积寺败贼将安守忠斩首六万级贼将张通儒守长安闻守忠败弃城走遂克京城乃留思礼屯于苑中代宗率大军以东安庆绪遣其将严庄拒于陕州代宗及子仪嗣业战陕西大败之庆绪奔于河北遂克东都肃宗还京师十二月进封楚王干元元年三月徙封成王四月立为皇太子初太子生之岁豫州献嘉禾于是以为祥乃更名豫肃宗去上元三年号止称元年月以斗所建辰为名元年建巳月肃宗寝疾乃诏皇太子监国而楚州献定国宝十有三因曰楚者太子之所封今天降宝于楚宜以建元乃以元年为宝应元年肃宗张皇后恶李辅国欲图之召问太子太子不许乃与越王系谋之肃宗疾革四月丁卯皇后与系将召太子入宫飞龙副使程元振得其谋以告辅国止太子无入率兵入杀系及兖王僩幽皇后于别殿是夕肃宗崩乃迎太子见群臣于九仙门明日发丧己巳即皇帝位　按李泌传肃宗即位灵武物色求访会泌亦自至已谒见陈天下所以成败事帝悦欲授以官固辞愿以客从入议国事出陪舆辇众指曰着黄者圣人着白者山人帝闻因赐金紫拜元帅广平王行军司马帝尝曰卿侍上皇中为朕师今下判广平行军朕父子资卿道义云始军中谋帅皆属建宁王泌密白帝曰建宁王诚贤然广平冢嗣有君人量岂使为吴太伯乎帝曰广平为太子何假元帅泌曰使元帅有功陛下不以为储副得邪太子从曰抚军守曰监国今元帅乃抚军也帝从之上元元年秋八月丁亥赠故兴王为恭懿太子按唐书肃宗本纪不载　按旧唐书肃宗本纪云云按唐书恭懿太子传恭懿太子始封兴王上元元年薨生后方专爱帝最怜之后数撼储嫡欲以嗣会薨计塞是夕帝及后梦辞决流涕去帝鲠怅故册赠为皇太子按旧唐书本传恭懿太子肃宗第十二子至德二载封兴王上元元年六月薨皇后张氏所生上尢钟爱后屡危太子欲以兴王为储贰会薨而止七月丁亥诏曰厚礼所以饰终易名所以表行况情锺天属宠及褒封载畴加等之美式备元储之赠永怀轸念有恻彝章第十二子故兴王毓庆璇源分华若木天资纯孝神假聪明河间聚书幼闻乐善之旨延陵听乐早得知音之妙顷以暂婴沉瘵殆积旬时而资敬益彰□悟逾爽爱亲之恋言不间于斯须告诀之辞事先符于梦寐顾惟至性实切深哀将祚土析珪戴崇藩翰闻诗对易爰就琢磨方冀成立岂期天丧瑶英始茂遽摧于当春隙驷俄迁忽沉于厚夜兴言痛悼闵惜良深宜贲宠于青宫俾哀荣于元穸可赠太子谥曰恭懿应缘丧葬所司准式仍令京兆尹刘晏充监护使诏宰臣李揆持节册命十一月葬于高阳原其哀册曰维上元元年大岁庚子六月己未朔二十六日甲申皇第十二子持节凤翔等四州节度观察大使兴王薨于中京内邸殡于寝之西阶粤八月丁亥册赠皇太子庙号恭懿冬十一月庚寅诏葬于长安之高阳原礼也燕隧开封龙辒进辙陈祖载而就位俨涂刍以成列皇帝哀玉林之閟景悯璇萼之惟霜瞻龙綍而增思怀雁池而永伤考谥惟古褒崇有式爰诏史司恭宣懿德其辞曰惟天祚唐累叶重光中兴宸景再纽干纲本枝建国盘石疏疆克开龙嗣实曰贤王骊源孕彩日腾芳深仁广孝蕴艺含章秀发童年惠章□齿蹈礼知方承尊□旨对日流辨占凤擅美鲁卫后尘间平绝轨胡孽初构王师未班爰从襁褓载历险艰爱备中掖名崇懿藩居常禀训动不违颜礼及佩觿朝加分器胙土延渥登坛受帅玉质金声文经武纬乐善为宝崇儒是贵浚哲外朗温文内深阅书成诵观乐表音五经在口六律谐心才优艺洽绝古超今蛇豕犹梗寰区未乂涤虑祈真焚香演偈食去荤血心依定惠庶福邦家俾清凶秽雾露婴疾聪明害神沉疴始遘弥旷盈旬止虑无扰发言有伦在膏方亟问膳逾勤云物告征星辰变象楚药无救秦医莫仗灵仪窅而上宾徽音邈其长往违旧邸于青社即幽陵于黄壤呜呼哀哉魂气夺兮去何之精灵存兮孝有思念君亲之永隔托梦寐而来辞延桂宫而震悼贯椒壸而缠悲旌遗芳于碣馆贲新命于储闱呜呼哀哉先远戒候占龟献吉指鹑野而西临背凤城而右出天惨惨而苦雾山苍苍而曀日望驰道而长辞赴幽涂而永毕呜呼哀哉生为宠王兮宸爱所锺殁追上嗣兮朝典斯崇升玉笙于洞府阅银棨于泉宫金石谁固人生有终简册攸记兮德音无穷敢直词于篆美庶永代而成风呜呼哀哉薨时年八岁既薨之夕肃宗张后俱梦有如平昔拜辞流涕而去帝方寝疾追念过深故特以储闱之赠宠之上疾累月方平代宗广德二年正月乙卯立雍王适为皇太子按唐书代宗本纪云云按旧唐书代宗本纪广德二年正月甲子元帅尚书令雍王三上章让太子二月己巳朔册天下兵马元帅尚书令雍王适为皇太子按唐书德宗本纪德宗神武圣文皇帝讳适代宗长子也母曰睿真皇太后沈氏初沈氏以开元末选入代宗宫安禄山之乱元宗避贼于蜀诸王妃妾不及从者皆为贼所得拘之东都之掖廷代宗克东都得沈氏留之宫中史思明再陷东都遂失所在肃宗元年建丑月封德宗奉节郡王代宗即位史朝义据东都乃以德宗为天下兵马元帅进封鲁王八月徙封雍王宝应元年十月屯于陕州诸将进击史朝义败之朝义走河北遂克东都十一月史朝义死幽州守将李怀仙斩其首来献河北平以功兼尚书令与功臣郭子仪李光弼等皆赐铁券图形凌烟阁广德二年二月立为皇太子大历十四年五月辛酉代宗崩癸亥即皇帝位于太极殿大历八年赠郑王邈为昭靖太子
按唐书代宗本纪大历八年五月辛卯郑王邈薨按旧唐书代宗本纪大历八年五月辛卯郑王邈薨赠昭靖太子按唐书昭靖太子传昭靖太子邈好学以贤闻上元二年始王益昌帝即位宝应元年进王郑与韩王同封淄青牙将李怀玉逐其帅侯希逸诏邈为平卢淄青节度大使以怀玉知留后大历初代皇太子为天下兵马元帅八年甍遂罢元帅府按旧唐书本传昭靖太子邈代宗第二子宝历元年封郑王大历初代皇太子为天下兵马元帅九年薨废朝三日由是罢元帅之职上惜其才早夭赠昭靖太子葬于万年县界按唐书李泌传太子妃萧母郜国公主也坐蛊媚幽禁中帝怒责太子太子不知所对泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废它日陛下悔曰我惟一子杀之泌不吾谏吾亦杀尔子则臣绝祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万岁后天下犹陛下子孙有也且郜国为其女妒忌而蛊惑东宫岂可以妻母累太子乎执争数十意益坚帝寤太子乃得安大历十四年五月德宗即位十二月乙卯立宣王诵为皇太子按唐书德宗本纪云云　按顺宗本纪顺宗至德弘道大圣大安孝皇帝讳诵德宗长子也母曰昭德皇后王氏始封宣城郡王大历十四年六月进封宣王十二月乙卯立为皇太子为人宽仁喜学艺善隶书礼重师傅见辄先拜从德宗幸奉天常执弓矢居左右郜国公主以蛊事得罪太子妃其女也德宗疑之几废者屡矣赖李泌保护乃免后侍宴鱼藻宫张水嬉彩舰宫人为棹歌众乐间发德宗欢甚顾太子曰今日何如太子诵诗好乐无荒以为对及裴延龄韦渠牟用事世皆畏其为相太子每候颜色陈其不可故二人者卒不得用贞元二十年太子病风且喑二十一年正月不能朝是时德宗不豫诸王皆侍左右惟太子卧病不能得见德宗悲伤涕泣疾有加癸巳德宗崩丙申即皇帝位于太极殿德宗贞元十五年赠邕王謜为文敬太子
按唐书德宗本纪贞元十五年冬十月己丑邕王謜薨　按文敬太子传文敬太子謜见爱于帝命为子贞元初先诸王王邕历义武昭义二军节度大使以张茂昭王虔休为留后不出阁十五年薨年十八追赠及谥葬日群臣以位而哭通化门外陵及庙置令丞云按旧唐书本传文敬太子謜顺宗之子德宗爱之命为子贞元四年封邕王授开府仪同三司七年定州张孝忠卒以謜领义武军节度大使易定观察等使以定州刺史张茂昭为留后十年六月潞帅李抱真卒又以謜领昭义节度大使泽潞邢洺磁观察等使以潞将王虔休为潞府司马知留后十五年十月薨时年十八废朝三日赠文敬太子所司备礼册命其年十二月葬于昭应有陵无号发引之日风雪寒甚近岁未有诏置陵署令丞贞元二十一年正月顺宗即位三月立广陵王纯为皇太子按唐书顺宗本纪德宗贞元二十一年三月癸巳立广陵郡王纯为皇太子四月戊申以册皇太子降死罪以下赐文武官子为父后者勋两转　按宪宗本纪宪宗昭文章武大圣至神孝皇帝讳纯顺宗长子也母曰庄宪皇太后王氏贞元四年六月己亥封广陵郡王二十一年三月立为皇太子永贞元年八月顺宗诏立为皇帝乙巳即皇帝位于太极殿按唐国史补顺宗风噤不言太子未立牛美人有异志上召学士郑絪于小殿令草立储诏絪搦管不请而书立嫡以长四字跪而上呈帝深然之乃定宪宗元和四年闰月立邓王宁为皇太子按唐书宪宗本纪云云　按惠昭太子传惠昭太子宁贞元二十一年始王平原与同安彭城高密文安四王同封帝即位进王邓与澧深洋绛四王同封于是国嗣未立李绛等建言圣人以天下为大器知一人不可独化四海不可无本故建太子以自副然后人心定宗祏安有国不易之常道陛下受命四年而冢子未建是开窥觎之端乖慎重之义非所以承列圣示万世帝曰善以宁为皇太子更名宙前以制示绛等未几复初名册礼用孟夏雨不克改用孟秋亦雨冬十月克行礼明年薨年十九按旧唐书本传惠昭太子宁宪宗长子也母曰纪美人贞元二十一年四月封平原郡王元和元年八月进封邓王四年闰三月立为皇太子六年十二月薨年十九废朝十三日时敕国子司业裴摄太常博士西内勾当通习古今礼仪尝为太常博士及官至郎中每兼其职至改司业方罢兼领国典无皇太子薨礼故又命领之废朝十三日盖用期服以日易月之制也谥曰惠昭元和七年七月乙亥立遂王宥为皇太子
按唐书宪宗本纪云云　按穆宗本纪穆宗睿圣文惠孝皇帝讳恒宪宗第三子也母曰懿安皇太后郭氏始封建安郡王进封遂王遥领彰义军节度使元和七年惠昭太子薨左神策军中尉吐突承璀欲立澧王恽而恽母贱不当立乃立遂王为皇太子十五年正月庚子宪宗崩陈弘志杀吐突承璀及澧王辛丑遗诏皇太子即皇帝位于柩前司空兼中书令韩弘摄冢宰闰月丙午皇太子即皇帝位　按崔群传惠昭太子薨是时遂王嫡而澧王长多内助帝将建东宫诏群为澧王作让群奏大凡己当得则让不当得之乌用让今遂王嫡宜为太子帝从其议群罢为湖南观察使穆宗立以吏部侍郎召之劳曰我为太子卿力也群曰此先帝意臣何力焉且陛下向为淮西节度使臣起制草其言有能辨南阳之牍允符东海之贵先帝然之则传付久矣穆宗长庆二年立景王湛为皇太子
按唐书穆宗本纪长庆二年十二月癸巳立景王湛为皇太子癸丑降死罪以下赐文武常参及州府长官子为父后者勋两转宗子诸亲一转　按敬宗本纪敬宗睿武昭愍孝皇帝讳湛穆宗长子也母曰恭僖皇太后王氏始封鄂王徙封景王长庆二年十二月穆宗因击球暴得疾不见群臣者三日左仆射裴度三上疏请立皇太子而翰林学士两省官相次皆以为言居数日穆宗疾少间宰相李逢吉请立景土为皇太子四年正月穆宗崩癸酉门下侍郎平章事李逢吉摄冢宰丙子皇太子即皇帝位文宗太和二年赠晋王普为悼怀太子
按唐书文宗本纪太和二年六月乙卯晋王普薨按旧唐书文宗本纪太和二年六月乙卯朔晋王普薨赠为悼怀太子按唐书本传悼怀太子普姿性韶悟宝历元年始王晋文宗爱之若己子尝欲为嗣太和二年薨帝恻念不能已故赠恤加焉按旧唐书本传悼怀太子普敬宗长子也母曰郭妃宝历元年封晋王太和二年薨年五岁太和六年十一月立鲁王永为皇太子
按唐书文宗本纪云云　按庄恪太子传庄恪太子永太和四年始王鲁帝以王幼宜得贤辅因召见傅和元亮元亮以卒吏进有所问不能答帝责谓宰相王可教官属应任士大夫贤者宁元亮比邪于是剧选户部侍郎庾敬休兼王傅太常卿郑肃兼长史户部郎中李践方兼司马六年遂立为皇太子帝承宝历荒怠身勤俭率天下谓晋王生谨敏欲引为嗣会蚤夭故久不让东宫事及太子立天下属心焉开成三年诏宫臣诣崇明门谒朔望侍读偶日入对太子稍事燕豫不能壹循法保傅戒告□不纳又母爱弛杨贤妃方幸数谮之帝它日震怒御延英引见群臣诏曰太子多过失不可属天下其议废之群臣顿首言太子春秋盛虽有过尚可改且天下本不可轻动惟陛下幸赦御史中丞狄兼流涕固争帝未决罢群臣又连章论救意稍释诏太子还少阳院以中人护视诛幸昵数十人敕侍读窦宗直周敬复诣院授经然太子终不能自白其谗而行己亦不加修也是年暴薨帝悔之明年下诏以陈王为太子置酒殿中有俳儿缘橦父畏其颠环走橦下帝感动谓左右曰朕有天下返不能全一儿乎因泣下即取坊工刘楚才等数人付京兆搒杀之及禁中女倡十人毙永巷皆短毁太子者宰相杨嗣复等不及知因言楚才等罪当诛京兆杀之不覆奏敢以请翌日诏京兆后有决死敕不覆者亦许如故事以闻按旧唐书本传庄恪太子永文宗长子也母曰王德妃太和四年正月封鲁王六年上以王年幼思得贤傅辅导之时王傅和元亮因待制召问元亮出于卒吏不知书一不能对后宰相延英奏事上从容曰鲁王质性可教宜择贤士大夫为官属不可复用和元亮之辈因以户部侍郎庾敬休守本官兼鲁王傅太常卿郑肃守本官兼王府长史户部郎中李践方守本官兼王府司马其年十月降诏册为皇太子上自即位承敬宗盘游荒怠之后恭俭惕慎以安天下以晋王谨愿且欲建为储贰未几晋王薨上哀悼甚不复言东宫事久之今有是命中外庆悦后以王起陈夷行为侍读开成三年上以皇太子宴游败度不可教导将议废黜特开延英召宰臣及两省御史台五品已上南班四品已上官对宰臣及众官以为储后年小可俟改过国本至重愿宽宥御史中丞狄兼上前雪涕以谏词理恳切翌日翰林学士六人洎神策六军军使十六人又进表陈论上意稍解其日一更太子归少阳院以中人张克己柏常心充少阳院使如京使王少华判官袁载和及品官白身内园小儿官人等数十人连坐至死及剥色流窜寻诏侍读窦宗直周敬慎依前隔日入少阳院其年薨敕兵部尚书王起撰哀册文曰维大唐开成三年岁次戊午十月乙酉朔十六日庚子皇太子薨于少阳院十七日辛丑迁座于大吉殿十一月乙卯朔二十四日戊寅命册使太子太师兼右仆射门下侍郎国子祭酒平章事郑覃副使中书侍郎平章事杨嗣复持节册谥曰庄恪十二月乙酉朔十二日丙申葬于骊山之北原庄恪陵礼也玉管岁穷金壶漏尽祖奠告彻哀笳将引庭灭燎而月寒路摇旍而风紧皇帝念主鬯之缺位悼佩觿之夭年铜楼已闭银牒徒悬方追思于对日遽冥寞而宾天典册具举文物咸备爰诏侍臣显扬上嗣其词曰皇矣帝绪肇基绵古种德尊道宗文祖武上圣开成天下和平储祉发祥是生元良覃吁之初岐嶷用彰蕴才游艺玉裕金相既免孩提是加封殖俾维城于东鲁锡介珪于上国词荣朱邸正位青宫尊师重傅养德含聪畏驰道而不绝问寝门而益恭招贤警戒齿胄谦冲冀日跻于三善奉尊慈于九重汉庄好学既显于外魏丕能文方循于内美不二于颜过嘉得三于鲤退焜耀甲观铿锵瑜佩方积善于为山何反真而游岱呜呼哀哉忧兢损寿沉□始遘群望并走百灵宜佑吴客之问徒为越人之方靡救占前星之掩曜知东方之降咎天垂象而则然人由己而何有呜呼哀哉税驾乘华兮即宫夜台凤笙长绝兮蜃辂徐来启青宫而右出历元灞而左回度雕林兮魂断入旷野兮心摧水助挽而幽咽云带翣而徘徊悲佳城之已掩见新庙之方开呜呼哀哉授经兮曷期执绋兮增欷九原作兮何嗟及七日还兮安可希有少海之波逝无西园之盖飞商山之羽翼已散望苑之宾客咸归瑟彼玉简閟于泉扉用专信于文字愿不昧于音徽呜呼哀哉初上以太子稍长不循法度昵近小人欲加废黜迫于公卿之请乃止太子终不悛改至是暴薨时传云太子德妃之出也晚年宠衰贤妃杨氏恩渥方深惧太子他日不利于己故日加诬谮太子终不能自辨明也太子既薨上意追悔四年因会宁殿宴小儿缘撞有一夫在下忧其堕地有若狂者上问之乃其父也上因感泣谓左右曰朕富有天下不能全一子遂召乐官刘楚材宫人张十十等责之曰陷吾太子皆尔曹也今已有太子更欲踵前耶立命杀之开成三年正月乙卯诏故齐王凑赠怀懿太子按唐书文宗本纪不载　按旧唐书文宗本纪云云按唐书怀懿太子传怀懿太子凑少雅裕有寻矩长庆元年始王漳与安王同封文宗即位疾王守澄颛狠引支党挠国谋尽诛之密引宰相宋申锡使为计守澄客郑注伺知之以告乃谋先事杀申锡又以王贤有中外望因欲株联大臣族夷之乃令神策虞候豆卢着上飞变且言宫史晏敬则朱训与申锡昵吏王师文图不轨训尝言上多疾太子幼若兄终弟及必漳王立申锡阴以金币进王而王亦以珍服厚答即捕训等系神策狱搒掠定其辞谏官群伏阁极言出狱牒付外杂治注等惧事泄乃请下诏贬王帝未之悟因黜凑为巢县公时太和五年也命中人持诏即赐且慰曰国法当尔无它忧八年薨赠齐王注后以罪诛帝哀凑被谗死不自明开成三年追赠按旧唐书本传怀懿太子凑穆宗第六子少宽和温雅齐庄有度长庆初封漳王文宗以王守澄恃权深怒阉官欲尽诛之密令宰相宋申锡与外臣谋画其计守澄门人郑注伺知其事欲先事诛申锡以漳王贤而有望乃令神策虞候豆卢着告变言十六宅宫市典晏敬则朱训与申锡亲事王师文同谋不轨朱训与王师文言圣上多病太子年少若立兄弟次是漳王要先结托乃于师文处得银五铤绢八百匹又晏敬则于十六宅将出漳王吴绫汗衫一领熟线绫一匹以答申锡其事皆郑注凭虚结构而擒朱训等于黄门狱鍜炼伪成其款居三四日朝臣方悟其诬构谏官崔元亮等阁中极谏叩头出血请出申锡狱付外勘鞫郑注辈恐其伪迹败露乃请行贬黜制曰王者教先入爱义不遗亲岂于同气之中可致异词之间如或慎终不至诖误有闻构为厉阶犯我邦纪未加殛窜尚屈彝章漳王凑手足之亲盘石是固居崇宠秩列在戚藩顷多克顺之心亦有尚贤之志而满盈生患败覆是图奸凶会同谋议联及污我皇化彰于外朝初骇予衷再惊群听尚以未具狱词犹资审慎建侯之命姑务从宽可降封巢县公制下上令中使赍巢县官告就十六宅赐凑言国法须此尔宜宽勉八年薨赠封齐王郑注伏诛帝思凑被陷而心伤之开成三年正月制曰褒善饰终王者常典况我友于之爱手足之亲永言痛悼之怀用锡元良之命故齐王凑孕灵天宇擢秀本枝孝敬知于孩提惠和洽于亲爱将固盘石遂分茅社学探蚁术之精智有象丹之妙好书乐善造次不失其清规置醴尊师风雨不忘其至敬方期台以保怡怡天胡不仁歼我同气念周宣好爱之分长恸莫追览魏文荣乐之言轸怀无已由是稽诸前典式展追荣特峻彝章表恩泉壤虽礼命之仪则尔而天伦之恨何摅遐想幽魂宜膺宠数可赠怀懿太子有司择日册命按唐书魏征传征五世孙同中书门下平章事建言今天下粗治惟东宫未立不早以正人傅导之非所以存副贰之重且泣下帝为感动自敬宗后恶言储嫡事故公卿无敢开陈者时帝春秋高嫡嗣未定辅政首发其端朝议归重开成四年十月丙寅立陈王成美为皇太子
按唐书文宗本纪云云　按陈王成美传陈王成美初文宗以庄恪薨大臣数请建东宫开成四年帝乃立成美为皇太子典册未具而帝崩仇士良立武宗杀之于邸子俨王宣城郡按旧唐书本传开成四年十月诏曰古先哲王之有天下也何尝不正国本而承天序建储贰而主重离朕以寡昧祗荷丕图虔恭寅畏思固鸿业慎择全懿旷于旬时而卿士献谋龟筮告吉以为少阳虚位愿举盛仪列圣垂休俾合予志选贤而立式表无私敬宗皇帝第六男陈王成美天假忠孝日新道德温文含雅谦敬保和裕端明之体度尚诗书之辞训言皆中礼行不违仁是可训考旧章钦若成命授之匕鬯以奉粢盛宜回朱邸之荣俾践青宫之重可立为皇太子宜令所司择日备礼册命自庄恪太子薨将相大臣洎职言者拜章面陈凡累月上遂命立陈王未行册礼复降仍旧其年殂于藩邸第十九男俨宣城郡王开成五年立颍王瀍为皇太弟
按唐书文宗本纪开成五年春正月戊寅不豫己卯左右神策军护军中尉鱼弘志仇士良立颍王瀍为皇太弟权勾当军国事废皇太子成美为陈王　按武宗本纪武宗至道昭肃孝皇帝讳炎穆宗第五子也母曰宣懿皇太后韦氏始封颍王累加开府仪同三司检校吏部尚书开成五年正月文宗疾大渐神策军护军中尉仇士良鱼弘志矫诏废皇太子成美复为陈王立颍王为皇太弟辛巳即皇帝位按旧唐书武宗本纪初文宗追悔庄恪太子殂不由道乃以敬宗子陈王成美为皇太子开成四年冬十月宣制未遑册礼五年正月二日文宗暴卒宰相李珏知枢院刘弘逸奉密旨以皇太子监国两军中尉仇士良鱼弘志矫诏迎颍王于十六宅曰朕自婴疾疹有加无瘳惧不能躬总万机日厘庶政稽于谟训谋及大臣用建亲贤以贰神器亲弟颍王瀍昔在藩邸与朕尝同师训动成仪矩性禀宽仁俾奉昌图必谐人欲可立为皇太弟应军国政事使令权勾当百辟卿士宜竭乃心辅成予志陈王成美先立为皇太子以其年尚冲幼未渐师资比日重难不遑册命回践朱邸式协至公可复封陈王是夜士良统兵士于十六宅迎太弟赴少阳院百官谒见于东宫思贤殿武宗会昌六年三月立光王怡为皇太叔按唐书武宗本纪云云　按宣宗本纪宣宗元圣至明成武献文睿智章仁神聪懿道大孝皇帝讳忱宪宗第十三子也母曰孝明皇太后郑氏始封光王性严重寡言宫中或以为不慧会昌六年武宗疾大渐左神策军护军中尉马元贽立光王为皇太叔三月甲子即皇帝位按通鉴纲目宪宗纳李锜妾郑氏生光王怡幼时宫中皆以为不慧太和以后益自韬匿群居游处未尝发言文宗好诱其言以为戏笑上性豪迈尤所不礼及上疾笃旬日不能言诸宦官密于禁中定策下诏以皇子冲幼立怡为皇太叔更名忱令权勾当军国政事太叔见百官哀戚满容裁决庶务咸当于理人始知有隐德焉宣宗大中十三年八月壬辰立郓王温为皇太子按唐书宣宗本纪云云　按懿宗本纪懿宗昭圣恭惠孝皇帝讳漼宣宗长子也母曰元昭皇太后氏始封郓王宣宗爱夔王滋欲立为皇太子而郓王长故久不决大中十三年八月宣宗疾大渐以夔王属内枢密使王归长马公儒宣徽南院使王居方等而左神策护军中尉王宗实副使丌元实矫诏立郓王为皇太子癸巳即皇帝位懿宗咸通十四年七月庚午制立普王儇为皇太子按唐书懿宗本纪不载　按旧唐书懿宗本纪云云按唐书僖宗本纪僖宗惠圣恭定孝皇帝讳儇懿宗第五子也母曰惠安皇太后王氏始封普王名俨咸通十四年七月懿宗疾大渐左右神策护军中尉刘行深韩文约立普王为皇太子辛巳即皇帝位按旧唐书僖宗本纪僖宗惠圣恭定孝皇帝讳儇懿宗第五子母曰惠安皇后王氏咸通三年五月八日生于东内初封普王名俨十四年七月懿宗大渐其月十八日制曰朕守大器之重居兆人之上日慎一日如履如临旰昃劳怀寝兴思理涉道犹浅导化未孚而摄养乖方寒暑成疠实有虑于阙政且无暇于怡神恙未少瘳日加寝剧万务凡总须有主张考思旧章谋于卿士思阐鸿业式建皇储第五男普王俨改名儇孝敬温恭宽和博厚日新令德天假英姿言必中规动必由礼俾崇邦本允协人心宜立为皇太子权勾当军国政事咨尔中外卿士洎于腹心之臣敬保予嗣辅成予志各竭乃心以安黎庶布告中外知朕意焉是日懿宗崩二十日即皇帝位僖宗文德元年三月立寿王杰为皇太弟知军国事按唐书僖宗本纪云云按旧唐书昭宗本纪昭宗圣穆景文孝皇帝讳晔懿宗第七子母曰惠安太后王氏以咸通八年二月二十二日生于东内十三年四月封寿王名杰干符四年授开府仪同三司同幽州大都督幽州卢龙等军节度押奚契丹管内观察处置等使帝于僖宗母弟也尤相亲睦自艰难播越常随侍左右握兵中要皆奇而爱之文德元年二月僖宗暴不豫时初复宫闱人心倾瞩遽闻被疾军民骇愕及大渐之夕而未知所立群臣以吉王最贤又在寿王之上将立之唯军容杨复恭请以寿王监国三月六日宣遗诏立为皇太弟八日柩前即位昭宗干宁四年二月己未立德王裕为皇太子按唐书昭宗本纪云云　按德王裕传德王裕大顺二年始王帝幸华州韩建已夺诸王兵不自安乃请王皇子之未王者既又杀诸王因请立裕为皇太子释言于四方时干宁四年也刘季述等幽帝东内奉裕即皇帝位季述诛裕匿右军或请杀之帝曰太子冲孺贼强立之且何罪诏还少阳院复为王朱全忠自凤翔远见王春秋盛标宇轩秀忌之密语崔引曰王既窃帝矣大义灭亲渠可留公任宰相盍启之引从容言如全忠意帝不许它日以语全忠全忠曰此国家大事臣安敢与此必引卖臣也乃免帝迁洛它日帝谓蒋元晖曰德王朕爱子全忠奈何欲杀之言已泣下自啮指流血元晖即擿语全忠全忠恚帝被弒元晖置酒邀诸王宴九曲池饮酣皆杀之投尸水中按旧唐书本传德王裕昭宗长子也大顺二年六月二十八日封干宁四年二月十四日册为皇太子时驾在华州韩建畏诸王主兵诱防城卒张行思花重武相次告通王以下欲杀建建他日又造讹言云诸王欲劫迁车驾别幸藩镇诸王惧诣建自陈建乃延入卧内密遣人奏云今日睦王济王韶王通王彭王韩王仪王陈王等八人到臣理所不测事由臣窃量事体不合与诸王相见兼恐久在臣所于事非宜忽然及门意不可测又上疏抗请归十六宅如是者数四帝不允建惧为诸王所图乃以精甲数千围行宫请诛定州护驾军都将李筠帝惧甚诏斩筠于大云桥其三都军士寻放还本道殿后都亦与三都元绕行宫扈跸至是并急诏散之罢诸王兵柄建虑上不悦乃上表请立德王为皇太子其年八月嗣廷王戒丕自太原还诏与通王已下八王并赐死于石堤谷　　辽辽定册皇太子仪及车服之制
按辽史礼志册皇太子仪前期一日设幄座于宣庆殿设文武官幕次于朝堂并殿庭版位太乐令陈宫县皆如皇帝受册仪守宫设皇太子次于朝堂北西向乘黄令陈金辂朝堂门外西向皇太子仪仗笳箫鼓吹等陈宣庆门外典仪设皇太子版位于殿横街南近东北向设文武官五品以上位于乐县东西余官如常仪至日门下侍郎奉册中书侍郎奉宝绶各置于案令史二人绛服对举案立宝案在横街北西向册案在北门下侍郎中书侍郎并立案后侍中版奏中严皇太子远游冠绛纱袍秉珪出太子舍人引入就版位北面殿立东宫官三师以下皆从立皇太子东南西向太子入门乐作至位乐止典仪赞皇太子再拜在位者皆再拜中书令立太子东北西向门下侍郎引册案中书侍郎取册进授中书令退复位传宣官称有制皇太子再拜传宣讫再拜中书令跪读册讫俯伏兴皇太子再拜受册退授左庶子中书侍郎取宝进授中书令皇太子进受宝退授左庶子中书令以下退复位舁案者以案退典仪赞再拜皇太子拜在位者皆再拜太子舍人引皇太子退乐作出门乐止侍中奏礼毕皇太子升金辂左庶子以下夹侍仪仗鼓吹等并列宣庆门外三师三少诸宫臣于金辂前后导从鸣铙而行还东宫宫庭先设仗卫如式至宫门铙止皇太子降金辂舍人引入就位坐文武宫臣序班称贺礼毕　按仪卫志皇太子车辂金辂从祀享正冬大朝纳妃用之册皇太子仪乘黄令陈金辂皇太子升降金辂　轺车五日常朝享宫臣出入行道用之金饰紫幰朱里驾一马　四望车吊临用之金饰紫油纁通幰驾一马　朝服皇太子远游冠谒庙还宫元日冬至朔日入朝服之三梁冠加金附蝉九首施珠翠黑介帻发缨翠緌犀簪导绛纱袍白纱中单皂领褾裾白裙襦白假带方心曲领绛纱蔽膝其革带剑佩绶□舄与上同后改用白□黑舄未冠则双童髻空顶黑介帻双玉导加宝饰册皇太子仪皇太子冠远游服绛纱袍　公服勘箭仪皇太子远游冠五日常朝元日冬至受朝服绛纱单衣白裙襦革带金钩假带方心纷鞶囊白□乌皮履　常服皇太子进德冠九琪金饰绛纱单衣白裙襦白□乌皮履太祖神册元年春三月丙辰立子倍为皇太子按辽史太祖本纪云云　按义宗传义宗名倍小字图欲太祖长子母淳钦皇后萧氏幼聪敏好学外宽内挚神册元年春立为皇太子时太祖问侍臣曰受命之君当事天敬神有大功德者朕欲祀之何先皆以佛对太祖曰佛非中国教倍曰孔子大圣万世所尊宜先太祖大悦即建孔子庙诏皇太子春秋释奠尝从征乌古党项为先锋都统及经略燕地太祖西征留倍守京师因陈取渤海计天显元年从征渤海拔扶余城上欲括户口倍谏曰今始得地而料民民必不安若乘破竹之势径造忽汗城克之必矣太祖从之倍与大元帅德光为前锋夜围忽汗城大諲撰穷蹙请降寻复叛太祖破之改其国曰东丹名其城曰天福以倍为人皇王主之仍赐天子冠服建元甘露称制置左右大次四相及百官一用汉法岁贡布十五万端马千匹上谕曰此地濒海非可久居留汝抚治以见朕爱民之心驾将还倍作歌以献陛辞太祖曰得汝治东土吾复何忧倍号泣而出遂如仪坤州未几诸部多叛大元帅讨平之太祖讣至倍即日奔赴山陵倍知皇太后意欲立德光乃谓公卿曰大元帅功德及人神中外攸属宜主社稷乃与群臣请于太后而让位焉于是大元帅即皇帝位是为太宗太宗既立见疑以东平为南京徙倍居之尽迁其民又置卫士阴伺动静倍既归国命王继远撰建南京碑起书楼于西宫作乐田园诗唐明宗闻之遣人跨海持书密召倍倍因畋海上使再至倍谓左右曰我以天下让主上今反见疑不如适他国以成吴太伯之名立木海上刻诗曰小山压大山大山全无力羞见故乡人从此投外国携高美人载书浮海而去唐以天子仪卫迎倍倍坐船殿众官陪列上寿至汴见明宗明宗以庄宗后夏氏妻之赐姓东丹名之曰慕华改瑞州为怀化军拜怀化军节度使瑞慎等州观察使复赐姓李名赞华移镇滑州遥领虔州节度使倍虽在异国常思其亲问安之使不绝后明宗养子从珂弒其君自立倍密报太宗曰从珂弒君盍讨之及太宗立石敬塘为晋主加兵于洛从珂欲自焚召倍与俱倍不从遣壮士李彦绅害之时年三十八有一僧为收瘗之敬塘入洛丧服临哭以王礼权厝后太宗改葬于医巫闾山谥曰文武元皇王世宗即位谥让国皇帝陵曰显陵统和中更谥文献重熙二十年增谥文献钦义皇帝庙号义宗及谥二后曰端顺曰柔贞倍初市书至万卷藏于医巫闾绝顶之望海堂通阴阳知音律精医药砭□之术工辽汉文章尝译阴符经善画本国人物如射骑猎雪骑千鹿图皆入宋秘府然性刻急好杀婢妾微过常加刲灼夏氏惧而求削发为尼五子长世宗次娄国稍隆先道隐各有传圣宗太平元年十一月甲申册皇子梁王宗真为皇太子按辽史圣宗本纪云云　按兴宗本纪兴宗神圣孝章皇帝讳宗真字夷不堇小字只骨圣宗长子母曰钦哀皇后萧氏上始生齐天皇后取养之幼而聪明长而魁伟龙颜日角豁达大度善骑射好儒术通音律三岁封梁王太平元年册为皇太子十年六月判北南院枢密使事十一年六月己卯圣宗崩即皇帝位道宗咸雍元年册梁王浚为皇太子
按辽史道宗本纪咸雍元年春正月辛酉册梁王浚为皇太子内外官赐级有差太康三年夏五月乙亥北院枢密使耶律乙辛奏右护卫太保查剌等告北院枢密使萧速撒等八人谋立皇太子上以无状不治出速撒等三人补外护卫撒拨等六人各鞭百余徙于边六月己卯朔耶律乙辛令牌印郎君萧讹都斡诬首尝预速撒等谋籍其姓名以告即命乙辛及耶律仲禧萧余里也耶律孝杰杨遵勖燕哥抄只萧十三等鞫治杖皇太子囚之宫中辛巳杀宿直官敌里剌等三人壬午杀宣徽使挞不也等二人癸未杀始平军节度使撒剌等十人又遣使杀上京留守速撒及已徙护卫撒拨等六人乙酉杀耶律挞不也及其弟陈留丙戌废皇太子为庶人囚之上京冬十一月北院枢密使耶律乙辛遣其私人盗杀庶人浚于上京　按顺宗传顺宗名浚小字耶鲁斡道宗长子母宣懿皇后萧氏幼而能言好学知书道宗尝曰此子聪慧殆天授欤六岁封梁王明年从上猎矢连发三中上顾左右曰朕祖宗以来骑射绝人威震天下是儿虽幼不坠其风后遇十鹿射获其九帝喜设宴八岁立为皇太子太康元年兼领北南枢密院事及母后被害太子有忧色耶律乙辛为北院枢密使常不自安会护卫萧忽古谋害乙辛事觉下狱副点检萧十三谓乙辛曰臣民心属太子公非阀阅一日若立吾辈措身何地乃与同知北院宣徽事萧特里特谋构陷太子阴令护尉太保耶律查剌诬告都宫使耶律撒剌知院耶律速撒护卫萧忽古谋废立诏案无迹不治乙辛复令牌印郎君萧讹都斡等言查剌前告非妄臣实与谋欲杀耶律乙辛等然后立太子臣若不言恐事发连坐帝信之幽太子于别室以耶律燕哥鞫案太子具陈枉状曰吾为储副尚何所求公当为我辨之燕哥乃乙辛之党易其言为款伏上大怒废太子为庶人将出曰我何罪至是十三叱登车遣卫士阖其扉徙于上京囚圜堵中乙辛寻遣达鲁古撒八往害之太子年方二十上京留守萧挞得绐以疾薨闻上哀之命有司葬龙门山欲召其妃乙辛阴遣人杀之州后知其冤悔恨无及谥曰昭怀太子以天子礼改葬玉峰山干统初追尊大孝顺圣皇帝庙号顺宗妃萧氏贞顺皇后一子延禧即天祚皇帝　按耶律乙辛传乙辛加守太师太康元年皇太子始预朝政法度修明乙辛不得逞谋以事诬皇后后既死乙辛不自安又欲害太子乘间入奏曰帝与后如天地并位中宫岂可旷盛称其党驸马都尉萧霞之妹美而贤上信之纳于宫寻册为皇后时护卫萧忽古知乙辛奸状伏桥下欲杀之俄暴雨坏桥谋不遂林牙萧岩寿密奏曰乙辛自皇太子预政内怀疑惧又与宰相张孝杰相附会恐有异图不可使居要地出为中京留守乙辛泣谓人曰乙辛无过因谗见出其党萧霞辈以其言闻于上上悔之无何出萧岩寿为顺义军节度使诏近臣议召乙辛事北面官属无敢言者耶律撒剌曰初以萧岩寿奏出乙辛若所言不当宜坐以罪若当则不可复召累谏不从乃复召为北院枢密使时皇太子以母后之故忧见颜色乙辛党欣跃相庆谗谤沸腾忠良之士斥逐殆尽乙辛因萧十三之言夜召萧得里特谋构太子令护卫太保耶律朮剌诬告耶律撒剌等同谋立皇太子诏按无迹而罢又令牌印郎君萧讹都斡诣上诬首耶律查剌前告耶律撒剌等事皆实臣亦与其谋本欲杀乙辛等而立太子臣等若不言恐事白连坐诏使鞫劾乙辛迫令具伏上怒命诛撒剌及速撒等乙辛恐帝疑引数人庭诘各令荷重校绳系其颈不能出气人人不堪其酷惟求速死反奏曰别无异辞时方暑尸不得瘗以至地臭乃囚皇太子于上京监卫者皆其党寻遣萧达鲁古撒把害太子乙辛党大喜聚饮数日上京留守萧挞得以卒闻上哀悼欲召其妻乙辛阴遣人杀之以灭其口五年正月上将出猎乙辛奏留皇孙上欲从之同知点检萧兀纳谏曰陛下若从乙辛留皇孙皇孙尚幼左右无人愿留臣保护以防不测遂与皇孙俱行由是上始疑乙辛颇知其奸会北幸将次黑山之平定上适见扈从官属多随乙辛后恶之出乙辛知南院大王事及例削一字王爵改王混同意稍自安及赴阙入谢帝即日遣还改知兴中府事七年冬坐以禁物鬻入外国下有司议法当死乙辛党耶律燕哥独奏当入八议得减死论击以铁骨朵幽于来州后谋奔宋及私藏兵甲事觉缢杀之干统二年发冢戮其尸　按耶律石柳传大康初为夷离毕郎君时枢密使耶律乙辛诬杀皇后谋废太子斥忠贤进奸党石柳恶其所为乙辛觉之太子既废以石柳附太子流镇州天祚即位召为御史中丞时方治乙辛党有司不以为意石柳上书曰臣前为奸臣所陷斥窜边郡幸蒙召用不敢隐默恩赏明则贤者劝刑罚当则奸人消二者既举天下不劳而治臣见耶律乙辛身出寒微位居枢要窃权肆恶不胜名状蔽先帝之明诬陷顺圣构害忠谠败国罔上自古所无赖庙社之休陛下获纂成业积年之冤一旦洗雪政陛下英断克成孝道之秋如萧得里特实乙辛之党耶律合鲁亦不为早辨赖陛下之明遂正其事臣见陛下多疑故有司顾望不切推问乙辛在先帝朝权宠无比先帝若以顺考为实则乙辛为功臣陛下岂得立耶先帝黜逐嬖后诏陛下在左右是以悔前非也陛下讵可忘父雠不报宽逆党不诛今灵骨未获而求之不切传曰圣人之德无加于孝昔唐德宗因乱失母思慕悲伤孝道益着周公诛飞廉恶来天下大悦今逆党未除大冤不报上无以慰顺考之灵下无以释天下之愤怨气上结水旱为沴臣愿陛下下明诏求顺考之瘗所尽收逆党以正邦宪快四方忠义之心昭国家赏罚之用然后致治之道可得而举矣谨别录顺圣升遐及乙辛等事昧死以闻书奏不报闻者莫不叹惋
　东宫部汇考八
　　宋
宋定皇太子冠服之制
按宋史舆服志皇太子之服一曰衮冕二曰远游冠朱明衣三曰常服衮冕青罗表绯罗红绫里涂金银钑花饰犀簪导红丝组前后白珠九旒二纩贯水晶珠青罗衣绣山龙雉火虎蜼五章红罗裳绣藻粉米黼黻四章红罗蔽膝绣山火二章白纱中单青褾裾革带涂金银钩瑜玉双佩四采织成大绶结二玉环金涂银钑花饰青罗□带红罗勒帛玉具剑金涂银钑花玉镖首白罗□朱履金涂银扣从祀则服之远游冠十八梁青罗表金涂银钑花饰犀簪导红丝组为缨博山政和加附蝉朱明服红花金条纱衣红纱里皂褾红纱裳红纱蔽膝并红纱里白花罗中单皂褾白罗方心曲领罗□黑舄革带剑佩绶余同衮服扶带勒帛执桓圭受册谒庙朝会则服之常服皂纱折上巾紫公服通犀金玉带太宗淳化三年赠子元僖为昭成太子
按宋史太宗本纪淳化三年十一月己亥许王元僖薨　按汉恭宪王传元僖太宗第二子初名德明太平兴国七年出合授检校太保同平章事封广平郡王与兄卫王德崇同日受封八年进封陈王改名元佑诏自今宰相班宜在亲王上宰相宋琪李昉请遵旧制不允宋琪等恳请久之上曰宰相之任实总百揆与群司礼绝藩邸之设止奉朝请而已元佐等尚幼欲其知谦逊之道卿等无固让也雍熙二年元佐被疾以元僖为开封尹兼侍中改今名进封许王加中书令上为娶隰州团练使李谦漙女为夫人因谓宰相曰朕尝语诸子今姻偶皆将相大臣之家六礼具备得不自重乎淳化元年宰相吕蒙正复上言乞班诸王下诏不允三年十一月己亥元僖早入朝方坐殿庐中觉体中不佳径归府车驾遽临视疾已亟上呼之犹能应少顷遂薨上哭之恸废朝五日赠皇太子谥恭孝元僖姿貌雄毅沈静寡言尹京五年政事无失及薨上追念不已悲泣达旦不寐作思亡子诗示近臣未几人有言元僖为嬖妾张氏所惑张颇专恣捶婢仆有至死者而元僖不知张又于都城西佛寺招魂葬其父母僣差逾制上怒遣昭宣使王继恩验问张缢死左右亲吏悉决杖停免毁张氏父母冢墓亲属皆配流开封府判官右谏议大夫吕端推官职方员外郎陈载并坐裨赞有失端黜为卫尉少卿载为殿中侍御史许王府谘议工部郎中赵令图侍讲库部员外郎阎象并坐辅导无状削两任免诏停册礼以一品卤簿葬真宗即位始诏中外称太子之号焉干兴初改谥无子至道元年立寿王元侃为皇太子定册立之礼及与百官相见之仪按宋史太宗本纪至道元年八月壬辰诏立寿王元侃为皇太子改名恒兼判开封府大赦文武常参官子为父后见任官者赐勋一转癸巳以尚书左丞李至礼部侍郎李沆并兼太子宾客九月丁卯御朝元殿册皇太子冬十月甲戌朔皇太子让宫僚称臣许之　按真宗本纪真宗应符稽古神功让德文明武定章圣元孝皇帝讳恒太宗第三子也母曰元德皇后李氏初干德五年五星从镇星聚奎明年正月后梦以裾承日有娠十二月二日生于开封府第赤光照室左足指有文成天字幼英睿姿表特异与诸王嬉戏好作战阵之状自称元帅太祖爱之育于宫中尝登万岁殿升御榻坐太祖大奇之抚而问曰天子好作否对曰由天命耳比就学受经一览成诵初名德昌太平兴国八年授检校太保同中书门下平章事封韩王改名元休端拱元年封襄王改元侃淳化五年九月进封寿王加检校太傅开封尹至道元年八月立为皇太子改今讳仍判府事故事殿庐幄次在宰相上宫僚称臣皆推让弗受见宾客李至李沆必先拜迎送降阶及门开封政务填委帝留心狱讼裁决轻重靡不称惬故京狱屡空太宗屡诏嘉美三年二月太宗崩奉遗制即皇帝位　按礼志至道元年八月壬辰诏立皇太子命有司草具册礼以翰林学士宋白为册皇太子礼仪使有司言前代太子无执圭之文请如王公之制执桓圭余如旧制九月丁卯太宗御朝元殿陈列如元会仪帝衮冕设黄麾仗及宫县之乐于庭百官就位太子常服乘马就朝元门外幄次易远游冠朱明衣所司赞引三师三少导从至殿庭位再拜起居毕分班立太常博士引摄中书令就西阶解剑履升殿诣御坐前俯伏兴奏宣制降就剑履位由东阶至太子位东南向称有制太子再拜中书侍郎引册案就太子东中书令北面跪读册毕太子再拜受册以授右庶子门下侍郎进宝授中书令中书令授太子太子以授右庶子各置于案由黄道出太子随案南行乐奏正安之曲至殿门乐止太尉升殿称贺侍中宣制答如仪皇太子易服乘马还宫百官赐食于朝堂中书门下枢密院师保而下诣太子参贺皆序立于宫门之外庶子版奏外备内臣褰帘太子常服出次坐中书门下文武百官枢密师保宾客而下再拜并答拜四品以下官参贺升坐受之越三日具卤簿谒太庙常服乘马出东华门升辂仪仗内行事官乘车者并服礼衣余皆□褶乘马导从有司言唐礼宫臣参贺皆舞蹈开元始罢之故事百官及东宫接见祗呼皇太子上笺启称皇太子殿下百官称名宫官称臣常行用左春坊印宫中行令又按唐制凡东宫处分论事之书太子并书令左右庶子以下署名姓宣奉行书按画日其与亲友师傅不用此制今请如开元之制宫臣止称臣不行舞蹈之礼今皇太子兼判开封府其所上表状即署太子之位其当申中书枢密院祗判官等署余断案及处分公事并画诺诏惟改诺为准余并从之其朝皇后仪止用宫中常礼时真宗以寿王为皇太子兼判开封请见僚属称名而免称臣　又按志皇太子与百官相见至道元年有司言百官见皇太子自两省五品尚书省御史台四品诸司三品以上皆答拜余悉受拜宫官自左右庶子以下悉用参见之仪其宴会位在王公上与师傅保相见政和新仪前一日所司设师傅保以下次于宫门外道西南向设轩架之乐于殿庭近南北向其日质明诸卫率各勒所部屯门到仗典谒设皇太子位于殿东阶下西向设师傅保位于殿西阶之西三少位于傅保之南稍却俱东向北上师傅保以下俱朝服至宫门通事舍人引就次左庶子请内严通事舍人引师傅保立于正殿门之西三少在其南稍却俱东向北上左庶子言外备诸侍奉之官各服其器服俱诣合奉迎皇太子朝服以出左右侍卫如常仪轩架作翼安之乐至东阶下西向立乐止通事舍人引师傅保及三少入就位轩架作正安之乐至位乐止皇太子再拜师傅保以下答拜通事舍人引师傅保以下出轩架正安之乐作出门乐止左庶子前跪称左庶子某言礼毕皇太子入左右侍卫及乐作如来仪　按舆服志太宗至道元年太常礼院言南郊皇太子亚献合着祭祀服准制度衮冕以组为缨色如其绶青纩充耳元衣纁裳凡九章每章一行重以为等皆织为之白纱中单黻领青褾裾革带金钩大带素带不朱里亦纯以朱绿纽约用组黻随裳色三章朱组双大绶四采赤白褾纯朱质长一丈八尺三百二十首广九寸小双绶长二尺六寸色同大绶而首半之间施二玉环朱□赤舄舄加金饰余同旧制侍从祭祀及谒庙加元服纳妃则服之诏依上制造　又按志皇太子宝至道元年制皇太子受册金宝方二寸厚五分系以朱组大绶连玉环金斗金检长五寸阔二寸厚二分裹以红绵加红罗泥金帊纳于小盝盝以金装内设金□又盝二重皆覆以红罗销金帊盝及腰舆行马皆银装金涂他法物皆银为之钑花涂金中兴宝龟钮金涂银检上勒皇太子宝四字金涂银宝斗黝漆盝三重并锦拓里外以金涂银百花凤叶子五明装钥以金□载以黝漆腰舆行马　册制用玉简长一尺二寸阔一寸二分简数从字之多少联以金绳首尾结带前后褾首四枚二枚画神二枚刻龙镂金若奉护之状藉以锦褥覆以绯罗泥金夹帊册匣长广取容册涂以朱漆金镂百花凸起行龙金□錔覆以红罗绣盘龙蹙金帊承以金装长竿□金龙首金鱼钩又以红丝为绦萦匣册案涂朱漆以销金红罗覆之　按寇准传太宗在位久冯拯等上疏乞立储贰帝怒斥之岭南中外无敢言者准初自青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准曰陛下为天下择君谋及妇人中官不可也谋及近臣不可也唯陛下择所以副天下望者帝俯首久之屏左右曰襄王可乎准曰知子莫若父圣虑既以为可愿即决定帝遂以襄王为开封尹改封寿王于是立为皇太子庙见还京师之人拥道喜跃曰少年天子也帝闻之不怿召准谓曰人心遽属太子欲置我何地准再拜贺曰此社稷之福也帝入语后嫔宫中皆前贺复出延准饮极醉而罢　按吕端传太宗不豫真宗为皇太子端日与太子问起居及疾大渐内侍王继恩忌太子英明阴与参知政事李昌龄殿前都指挥使李继勋知制诰胡旦谋立故楚王元佐太宗崩李皇后命继恩召端端知有变锁继恩于合内使人守之而入皇后曰宫车已晏驾立嗣以长顺也今将如何端曰先帝立太子正为今日今始弃天下岂可遽违命有异议耶乃奉太子至福宁庭中真宗既立垂帘引见群臣端平立殿下不拜请卷帘升殿审视然后降阶率群臣拜呼万岁按东轩笔录太宗以元良未立虽意在真宗尚欲遍知诸子遂命陈抟历抵王宫以相诸王抟回奏曰寿王真他日天下主也臣始至寿邸见二人坐于门问其姓氏则曰张旻杨崇勋皆王左右之使令然臣观二人他日皆至将相即其主可知太宗大喜是时真宗为寿王异日张旻侍中杨崇勋使相皆如抟之相也按国老谈苑真宗皇帝天资仁孝性尤谦慎淳化中册为皇太子圣朝亲王班在宰相之下至是升储帝亦固让遂仍旧贯凡东宫故事多所损益至于官僚称殿下立妃皆乞寝罢太宗并嘉纳之故庄穆皇妃讫太宗世止为皇太子夫人其兢业逊避如此真宗天禧二年立皇子升王祯为皇太子按宋史真宗本纪天禧二年八月庚寅群臣请立皇太子从之甲辰立皇子升王为皇太子大赦天下宗室加恩群臣赐勋一转壬子以李迪兼太子宾客癸丑作元良箴赐皇太子九月丁卯册皇太子　按仁宗本纪仁宗体天法道极功全德神文圣武睿哲明孝皇帝讳祯初名受益真宗第六子母李宸妃也大中祥符三年四月十四日生章献皇后无子取为己子养之天性仁孝宽裕喜愠不形于色七年封庆国公八年封寿春郡王讲学于资善堂天禧元年兼中书令明年进封升王九月丁卯册为皇太子以参知政事李迪兼太子宾客癸酉谒太庙四年诏五日一开资善堂太子秉笏南向立听辅臣参决诸司事干兴元年二月戊午真宗崩遗诏太子即皇帝位按续通鉴纲目天禧四年六月寇准罢时帝得风疾事多决于皇后寇准李迪以为忧一日准请间曰皇太子人所属望愿陛下思宗庙之重传以神器择方正大臣羽翼之丁谓钱惟演妄人也不可以辅少主帝然之准密令杨亿草表请太子监国且欲援亿辅政已而准被酒漏言谓闻之曰即日上体平朝廷何以处此李迪曰太子监国古制也何不可之有谓力诤准请罢其政事帝不记与准有成言竟罢为太子太傅封莱国公秋七月贬寇准知相州帝始得疾自疑不起常卧宦者周怀政股与之谋欲令太子监国怀政东宫官也出告寇准已而事泄准罢丁谓等因□斥之使不得亲近怀政忧惧不自安阴谋奉帝为太上皇而传位太子罢皇后预政杀丁谓而复相准客省使杨崇勋等以其谋告谓谓即微服夜乘犊车挟崇勋诣曹利用议明日以闻诏命曹玮讯之怀政具服帝怒甚欲责及太子群臣莫敢言李迪从容奏曰陛下有几子乃欲如是帝悟乃止诛怀政谓与皇后谋并发朱能天书妖妄事遂贬准为太常卿知相州九月诏太子参让朝政诏自今军国大事取旨如故余皆委皇太子同宰相枢密等参议施行太子固让不允遂开资善堂亲政皇后裁决于内而丁谓用事中外以为忧王曾谓钱惟演曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣惟演乘间言之后深纳焉仁宗嘉佑七年诏以宗实为皇子
按宋史仁宗本纪嘉佑七年八月己卯诏以宗实为皇子癸未赐名曙庚子以立皇子告天地宗庙诸陵九月乙巳朔以皇子为齐州防御使进封巨鹿郡公冬十月乙亥皇子表辞所除官赐诏不允　按英宗本纪英宗体干应历隆功盛德宪文肃武睿圣宣孝皇帝讳曙濮安懿王允让第十三子母曰仙游县君任氏明道元年正月三日生于宣平坊第初王梦两龙与日并坠以衣承之及帝生赤光满室或见黄龙游光中四岁仁宗养于内宝元二年豫王生乃归濮邸帝天性笃孝好读书不为燕嬉慢服御俭素如儒者每以朝服见教授曰师也敢弗为礼时吴王宫教吴克进宗室六箴仁宗付宗正帝书之屏风以自戒景佑三年赐名宗实授左监门卫率府副率累迁右羽林军大将军宜州刺史皇佑二年为右卫大将军岳州团练使嘉佑中宰相韩琦等请建储仁宗曰宗子已有贤知可付者卿等其勿忧时帝方服濮王丧六年十月辛卯起为秦州防御使知宗正寺帝以终丧辞奏四上乃听丧终复授前命又辞七年八月许罢宗正复为岳州团练使戊寅立为皇子癸未改今名帝闻诏称疾益坚辞诏同判大宗正事安国公从古等往喻旨即卧内起帝以入甲辰见清居殿自是日再朝或入侍禁中九月迁齐州防御使巨鹿郡公八年仁宗崩夏四月壬申朔皇后传遗诏命帝嗣皇帝位　按范镇传镇擢起居舍人知谏院帝在位三十五年未有继嗣嘉佑初暴得疾中外大小之臣无不寒心莫敢先言者镇独奋曰天下事尚有大于此者乎即拜疏曰置谏官者为宗庙社稷计谏官而不以宗庙社稷计事陛下是爱死嗜利之人臣不为也方陛下不豫海内皇皇莫知所为陛下独以祖宗后裔为念是为宗庙之虑至深且明也昔太祖舍其子而立太宗天下之大公也真宗以周王薨养宗子于宫中天下之大虑也愿以太祖之心行真宗故事拔近属之尤贤者优其礼秩置之左右与图天下事以系亿兆人心疏奏文彦博使客问何所言以实告客曰如是何不与执政谋镇曰自分必死故敢言若谋于执政或以为不可岂得中辍乎章累上不报执政谕之曰奈何□希名干进之人镇贻以书曰比天象见变当有急兵镇义当死职不可死乱兵之下此乃镇择死之时尚何顾希名干进之嫌哉又言陛下得臣疏不以留中而付中书是欲使大臣奉行也臣两至中书大臣皆设辞拒臣是陛下欲为宗庙社稷计而大臣不欲也臣窃原大臣畏避之意恐行之而陛下中变耳中变之祸不过一死国本不立万一有如天象所告急兵之变死且有罪其为计亦已□矣愿以臣章示大臣使其自择死所闻者股栗除兼侍御史知杂事镇以言不从固辞执政谕镇曰今间言已入为之甚难镇复书执政曰事当论其是非不当问其难易诸公谓今日难于前日安知异日不难于今日乎凡见上面陈者三言益恳切镇泣帝亦泣曰朕知卿忠卿言是也当更俟三二年章十九上待命百余日须发为白朝廷知不能夺乃罢知谏院改集贤殿修撰纠察在京刑狱同修起居注遂知制诰镇虽解言职无岁不申前议见帝春秋益高每因事及之冀感动帝意至是因入谢首言陛下许臣今复三年矣愿早定大计又因祫享献赋以飒其后韩琦遂定策立英宗　按张述传述为太常博士皇佑中仁宗未有嗣述上书曰生民之命系于宗庙社稷而继嗣为之本匹夫有百金之产犹能定谋托后事出于素况有天下者哉陛下承三圣之业传之千万年斯为孝矣宗庙社稷未有托焉此臣所以夙夜仿徨而为陛下忧也谓宜慎择宗亲才而贤者异其礼秩试以职务俾内外知圣心有所属则天下大幸至和元年复上疏曰臣闻明两作离大人以继明照四方离为日君象也二明相继故能久照东升西没昼夜迭运数之常也陛下御天下且三纪矣是日之正中也而未闻以继照为虑臣窃疑之历观前世或令出宫闱或谋起阍寺或奸臣首议利幼主以专政假后宫以盗权安危之机发于顷刻朝议恬然曾不为计此臣拳拳为陛下言也述前后七上疏最后语尢激仁宗终不以为罪　按吴奎传奎出知寿州至和三年大水诏中外言得失奎上疏曰陛下在位二十四年而储嗣未立在礼大宗无嗣则择支子之贤者以昭穆言则太祖太宗之曾孙所宜建立以系四海之望俟有皇子则退之而优其礼于宗室谁曰不然陛下勿听奸人邪谋以误大事若仓卒之际柄有所归书之史册为万世叹愤臣不愿以圣明之资当危亡之比此事不宜优游愿蚤裁定定之不速致宗祀无本郁结群望推之咎罚无大于此帝感其言拜翰林学士权开封府　按韩琦传琦嘉佑三年六月拜同中书门下平章事集贤殿大学士六年闰八月迁昭文馆大学士监修国史封仪国公帝既连失三王自至和中得病不能御殿中外惴恐臣下争以立嗣固根本为言包拯范镇尢激切积五六岁依违未之行言者亦稍怠至是琦乘间进曰皇嗣者天下安危之所系自昔祸乱之起皆由策不早定陛下春秋高未有建立何不择宗室之贤者以为宗庙社稷计帝曰后宫将有就馆者姑待之已又生女一日琦怀汉书孔光传以进曰成帝无嗣立弟之子彼中材之主犹能如是况陛下乎愿以太祖之心为心则无不可者又与曾公亮张升欧阳修极言之会司马光吕诲皆有请琦进读二疏未及有所启帝遽曰朕有意久矣谁可者琦皇恐对曰此非臣辈所可议当出自圣择帝曰宫中尝养二子小者甚纯近不慧大者可也琦请其名帝以宗实告宗实英宗旧名也琦等遂力赞之议乃定英宗居濮王丧议起知宗正琦曰事若行不可中止陛下断自不疑乞内中批出帝意不欲宫人知曰只中书行足矣命下英宗固辞帝复问琦琦对曰陛下既知其贤而选之今不敢遽当盖器识远大所以为贤也愿固起之英宗既终丧犹坚卧不起琦言宗正之命初出外人皆知必为皇子不若遂正其名乃下诏立为皇子明年英宗嗣位以琦为仁宗山陵使加门下侍郎进封卫国公琦既辅立英宗门人亲客或从容语及定策事琦必正色曰此仁宗圣德神断为天下计皇太后内助之力臣子何与焉　按司马光传光判礼部郎仁宗始不豫国嗣未立天下寒心而莫敢言谏官范镇首发其议光在并州闻而继之且贻书劝镇以死争至是复面言臣昔通判并州所上三章愿陛下果断力行帝沉思久之曰得非欲选宗室为继嗣者乎此忠臣之言但人不敢及耳光曰臣言此自谓必死不意陛下开纳帝曰此何害古今皆有之光退未闻命复上疏曰臣向者进说意谓即行今寂无所闻此必有小人言陛下春秋鼎盛何遽为不祥之事小人无远虑特欲仓卒之际援立其所厚善者耳定策国老门生天子之祸可胜言哉帝大感动曰送中书光见韩琦等曰诸公不及今定议异日禁中夜半出寸纸以某人为嗣则天下莫敢违琦等拱手曰敢不尽力未几诏英宗判宗正辞不就遂立为皇子又称疾不入光言皇子辞不赀之富至于旬月其贤于人远矣然父召无诺君命召不俟驾愿以臣子大义责皇子宜必入英宗遂受命按闻见近录至和中仁宗皇帝不豫一日喻大臣择宗室以传天下又曰允良虽僣拟然变昼作夜谅无他心宗谔外示节俭疑其有心者后董婕妤因上元出游有密祈董请立周王后幸巳立者周王真宗子在仁宗为近属也俄有诏立之礼官与中书议不决请于上上亲书从政宗谔宗旦宗实四名以示中书欧阳文忠公曰周王没童孩无立后礼议遂寝宣宗旦闻恐醉卧三日不兴其后慈圣光献皇后与时相卒立英宗为皇子盖本仁宗之意也　真宗皇帝圣嗣未立以绿车旄节召濮安懿王养之宫禁中仁宗皇帝生以箫韶部乐送归仁宗方盛年而嗣未立以故事请杨太后选濮安懿王诸子以入禁中英宗皇帝甚幼初不在进名杨后见之抱之以归时宣仁圣烈皇后亦以慈圣光献皇后甥养之宫阁宫中号英宗为官家儿宣仁为皇后女仁宗每戏英宗曰皇后女可以为妇乎英宗谢之由是宫中每以为戏豫王生英宗还邸仁宗寻故约以宣仁为夫人则宣仁所以上心者旧矣　至和中仁宗寝疾时相富文忠密通意光献立后而慈圣意在英宗传道中外者张茂则也而伺察英宗起居状者王广渊也蔡抗也事垂成语文潞公潞公为首相与富公议协密谕王文忠为诏草常怀之以待非常久之仁宗疾有瘳潞公服丧去位富文忠乃召韩忠献为枢密使且密告之欲共图其事富文忠寻亦忧去忠献乃立英宗为皇子富文忠闻之不怿以谓事固定待有变而立可也万一有疑阻则岂复得其人也　仁宗春秋高一日出巨轴付中书曰第四十二封乃司马文正乞立嗣疏也翌日进呈宰臣曰司马光何其疏之多也上曰非独光也前后人共四十二疏卿第议之中书袖归翌日再禀上曰与密院同议又翌日同进呈上问韩忠献公曰宗室中卿厚谁韩志献恐栗逡巡退立复问曾宣静等韩忠献久之曰事系陛下上曰朕怀此久矣顾未知卿等意耳探怀取纸一番乃英宗皇帝藩邸旧名议乃定既退上归宫顾左右曰我有交代矣宫人众泣其后成上意而不变及慈圣光献同听政一二贵珰间言两宫而两宫终始无事者韩忠献之功也　韩忠献当国召王翰林珪至中书受立英宗为皇子诏王曰此事须面得旨中书以为得体及对乃曰事出陛下耶大臣耶今宫中有将临月者姑俟之可乎上曰事出朕意天使朕有子则豫王不夭矣立之以慰人心又曰为谁之子而立之上曰天知地闻濮王子也遂退草诏诏有濮安懿王之子犹朕子也之句　景佑中仁宗皇帝尝寝疾虽安羸弱时相吕文靖请置大宗正司以濮安懿王暨守节知其事盖意有所在而人无知者英宗治平三年立颍王顼为皇太子
按宋史英宗本纪治平三年冬十二月壬寅立颍王顼为皇太子癸卯大赦赐文武官子为父后者勋一转　按神宗本纪神宗绍天法古运德建功英文烈武钦仁圣孝皇帝讳顼英宗长子母曰宣仁圣烈皇后高氏庆历八年四月戊寅生于濮王宫祥光照室群鼠吐五色气成云八月赐名仲针授率府副率三迁至右千牛卫将军嘉佑八年侍英宗入居庆宁宫尝梦神人捧之登天英宗即位授安州观察使封安国公是年五月壬戌受经于东宫帝隆准龙颜动止皆有常度而天性好学请问至日晏忘食英宗常遣内侍止之帝正衣冠拱手虽大暑未尝用扇侍讲王陶入侍帝率弟颢拜之九月加忠武军节度使同中书门下平章事封淮阳郡王改今讳治平元年六月进封颍王三年纳故相向敏中孙女为夫人十月英宗不豫帝引仁宗故事请两日一御迩英阁讲读以安人心十二月壬寅立为皇太子四年正月丁巳英宗崩帝即皇帝位按续通鉴纲目治平三年十二月时帝久疾韩琦入问起居因进言曰陛下久不视朝愿早建储以安社稷帝颔之琦请帝亲笔指麾帝乃书曰立大王为皇太子琦曰必颍王也烦圣躬更亲书之帝又批于后曰颍王顼琦即召学士承旨张方平至福宁殿草制帝几言言不可辨方平复进笔请书其名帝力疾书之太子既立帝因泫然下泪文彦博退谓琦曰见上颜色否人生至此虽父子亦不能不动也按闻见后录故事建储皆大臣议定召学士锁院英宗皇帝大渐学士王禹至当制上遣御药院供奉官高居简就第召张文定至寝幄文定时在告也英宗冠白角冠被黄服几语文定曰久不见学士意惨然榻上有纸一幅上有明日降诏立皇太子八字而未有主名张公曰必颍王也盛言颍王身居嫡长而无失德上颔之文定乃进纸笔请其名上力弱字疑似不可辨再请书乃大书大大王三字遂归院草制明日大臣始知颍王为皇太子神宗皇帝每谓文定曰国朝以来卿可谓顾命矣神宗元丰八年立延安郡王佣为皇太子
按宋史神宗本纪元丰八年春正月戊戌帝不豫甲辰赦天下乙巳命辅臣代祷景灵宫乙卯分遣群臣祷于天地宗庙社稷二月癸巳上疾甚迁御福宁殿三省枢密院入见请立皇太子及请皇太后权同听政许之三月甲午朔立延安郡王佣为皇太子赐名煦皇太后权同处分军国事乙未赦天下遣官告于天地宗庙社稷诸陵丁酉皇太后命吏部尚书曾孝宽为册立皇太子礼仪使戊戌上崩于福宁殿皇太子即皇帝位　按哲宗本纪哲宗宪元继道显德定功钦文睿武齐圣昭孝皇帝讳煦神宗第六子也母曰钦圣皇后朱氏熙宁九年十二月七日己丑生于宫中赤光照室初名佣授检校太尉天平军节度使封均国公元丰五年迁开府仪同三司彰武军节度使进封延平郡王七年三月神宗宴群臣于集英殿王侍立天表粹温进止中度宰相而下再拜贺八年二月神宗寝疾宰相王珪乞早建储为宗庙社稷计又奏请皇太后权同听政神宗首肯三月甲午朔皇太后垂帘于福宁殿谕珪等曰皇子性庄重从学□悟自皇帝服药手写佛书为帝祈福因出以示珪等所书字极端谨珪等称贺遂奉制立为皇太子初太子宫中常有赤光至是光益炽如火戊戌神宗崩太子即皇帝位　按宣仁圣烈皇后传元丰八年帝不豫浸剧宰执王珪等入问疾乞立延安郡王为皇太子太后权同听政帝颔之珪等见太后帘下后泣抚王曰儿孝顺自官家服药未尝去左右书佛经以祈福喜学书已诵论语七卷绝不好弄乃令王出帘外见珪等珪等再拜谢且贺是日降制立为皇太子初岐嘉二王日问起居至是令毋辄入又阴敕中人梁惟简使其妻制十岁儿一黄袍怀以来盖密为践阼仓卒备也哲宗嗣位尊为太皇太后蔡确坐车盖亭诗谪岭表后谓大臣曰元丰之末吾以今皇帝所书佛经出示人是时惟王珪曾奏贺遂定储极且以子继父有何间言而确自谓有定策大功妄扇事端规为异时眩惑地吾不忍明言姑托讪上为名逐之耳此宗社大计奸邪怨谤所不暇恤也徽宗政和五年立定王桓为皇太子
按宋史徽宗本纪政和五年二月乙巳立定王桓为皇太子甲寅册皇太子赦天下丁亥诏以立皇太子见责降文武臣僚并与牵复甄叙凡千五百人　按钦宗本纪钦宗恭文顺德仁孝皇帝讳桓徽宗皇帝长子母曰恭显皇后王氏元符三年四月己酉生于坤宁殿初名亶封韩国公明年六月进封京兆郡王崇宁元年二月甲午更名烜十一月丁亥又改今名大观二年正月进封定王政和元年三月讲学于资善堂三年正月加太保四年二月癸酉冠于文德殿五年二月乙巳立为皇太子大赦天下丁巳谒太庙诏乘金辂设卤簿如至道天禧故事及僚属参谒并称臣皆辞之六年六月癸未纳妃朱氏宣和七年十二月戊午除开封牧庚申徽宗诏皇太子嗣位自称曰道君皇帝趣太子入禁中被以御服泣涕固辞因得疾又固辞不许辛酉即皇帝位崇宁元年十二月辛酉赠哲宗子邓王茂为皇太子谥献愍按宋史徽宗本纪云云　按献愍太子传哲宗一子献愍太子茂昭怀刘皇后为贤妃时所生帝未有子而中宫虚位后因是得立然纔三月而夭追封越王谥冲献崇宁元年改谥献愍后之立也邹浩凡三上疏谏随削其□至是或谓浩有杀卓氏而夺其子欺人可也讵可以欺天乎之语徽宗昭暴其事复窜浩昭州而峻茂典册后上表谢然浩盖无是言也政和元年定元正冬至东宫受群臣贺仪按宋史徽宗本纪不载　按礼志皇太子元正冬至受群臣贺仪政和新仪前一日有司于东门外量地之宜设三公以下文武群官等次如常仪典仪设皇太子答拜褥位于阶下南向又设文武群臣版位于门之外其日礼直官舍人先引三公以下文武群臣以次入就位立定礼直官舍人引左庶子诣皇太子前跪请内严少顷又言外备内侍褰帘皇太子常服出次左右侍卫如常仪皇太子降阶诣南向褥位典仪曰再拜赞者承传曰再拜三公以下皆再拜皇太子答拜班首少前称贺云元正首祚冬至云
天正长至
景福
维新伏惟皇太子殿下与时同休贺讫少退复位左庶子前承命诣群臣前答云元正首祚冬至云
天正长至
与
公等均庆典仪曰再拜班首以下皆再拜皇太子答拜讫礼直官通事舍人引三公以下文武百官以次出内侍引皇太子升阶还次降帘侍卫如常仪少顷礼直官舍人引知枢密院官以下入就位立定内侍引皇太子降阶诣南向褥位枢密以下参贺如上仪讫退次引师傅保宾客以下入就位参贺如上仪师傅保以下以次出内侍引皇太子升坐礼直官引文武宫官入就位重行北向立典仪曰再拜在位官皆再拜左庶子少前跪言具官某言元正首祚（冬至云天正长至）
伏惟皇太子殿下与时同休俯伏兴复位典仪曰再拜在位者皆再拜分东西序立左庶子少前跪言礼毕左右近侍降帘皇太子降坐宫官退左右侍卫以次出政和三年议礼局上皇太子卤簿车服之制
按宋史徽宗本纪不载　按仪卫志皇太子卤簿礼令三师詹事率更令家令各用本品卤簿前导太宗至道中真宗升储事多谦抑谒庙日止用东宫卤簿六引官但乘而不设仪仗天禧二年仁宗为皇太子亦依此制政和三年议礼局上皇太子卤簿之制家令率更令詹事各乘辂车太保太傅太师乘辂各正道威仪卤簿依本品次清游队旗执一人引二人夹二人并正道清道率府折冲都尉一员领二十骑执□一十八人弓矢九人弩三人二人骑从折冲次左右清道率府率各一员领清道直荡及检校清游队龙旗等执犦□各二人次外清道直荡二十四人骑次正道龙旗各六执一人前二人引后二人护副竿二执各一人骑次正道细仗引为六重每重二人自龙旗后均布至细仗□与弓箭相间并骑每厢各果毅都尉一员领次率更丞一员次正道前部鼓吹府史二人领鼓吹并骑□鼓金钲各二执各一人夹二人以下准此帅兵官二人次大鼓三十六横行长鸣以下准此帅兵官八人长鸣三十六帅兵官二人铙吹一部铙鼓二各执一人夹二人后部铙节鼓准此箫笳各六帅兵官二人□鼓金钲各二帅兵官二人次小鼓三十六帅兵官四人中鸣三十六帅兵官二人以上并骑次诞马十每匹二人控余准此厩牧令丞各一员各府史二人骑从次左右翊府郎将各一员领班剑左右翊卫执班剑二十四人通事舍人四人司直二人文学四人洗马司议郎太子舍人中允中舍左右谕德各二人左右庶子四人并骑自通事舍人以后各步从一人次左右卫率府副率各一员步从亲勋翊卫每厢各中郎将郎将一员并领六行仪刀第一行亲卫二十三人曲折三人第二行亲卫二十五人曲折四人第三行勋卫二十七人曲折五人第四行勋卫二十九人曲折六人第五行翊卫三十一人曲折七人第六行翊卫三十三人曲折八人曲折人并部后门以上三卫并骑次三卫一十八人骑中郎将二人夹辂在六行仪刀仗内金辂驾马四仆寺仆驭左右率府率一员驾士二十二人夹辂左右卫率府率各一员各步从一人次左右内率府率各一员副率各一员并骑各步从一人次千骑执细刀弓矢三卫仪刀仗后开牙门次左右监门率府直长各六人监后门并骑次左右卫率府每厢各翊卫二队并骑次厌角队各三十人执旗二人引二人夹二人执□一十五人弓矢七人弩三人每队各郎将一员领次正道伞二雉尾扇四夹伞次腰舆一舆士八人团雉尾扇二小方雉尾扇八夹执各一人次内直郎令史各二人骑从检校次诞马十典乘二人府史二人骑从次左右司御率府校尉各一人并骑从领团扇曲盖次朱团扇紫曲盖各六执各一人次诸司供奉官人次左右清道率府校尉各一人并骑领大角三十六铙鼓二箫笳各六帅兵官二人横吹十节鼓一笛箫觱栗五帅兵官二人并骑次管辖指挥使二人检校次副辂驾四马驾士二十人轺车驾一马驾士十四人四望车驾一马驾士一十人次左右厢步队凡十六每队各果毅都尉一人领并骑队三十人执旗一人引二人夹二人并带弓矢骑步二十五人前一队执□一队带弓矢以次相间左右司御率府左右卫率府厢各四队二在前二在后次左右司御率府副率各二员检校步队各二人执犦□骑从次仪仗左右厢各六色色九行行六人前第一行戟赤氅第二行弓矢第三行仪鋋并眊第四行刀盾第五行仪锽五色幡第六行油戟次前仗首左右厢各六色色三行行六人左右司御率府各一员果毅都尉各一员帅兵官各六人领次左右厢各六色色三行行六人左右卫率府副率各一员果毅都尉各一员帅兵官各六人领次尽后卤簿左右厢各六色色三行行六人左右司御率府副率各一员各一人步从果毅都尉各一人帅兵官各六人领左右司御率府率兵官各六人护后并骑每厢各绛引幡十二执各一人引前旗六引后旗六揭鼓十二揭鼓左右司御率府四重左右卫率府二重次左右厢殳各一百五十人左右司御率府各八十六人左右卫率府各六十四人并分前后在步队仪仗外马队内前接六旗后尽卤簿曲折至门每厢各司御率府果毅都尉一员检校各一人从每厢各帅兵官七人并骑左右司御率府各四人左右率府各三人次马队左右厢各十队每队帅兵官以下三十一人旗一执一人引二人夹二人执□十六人弓矢七人弩三人前第一队左右清道率府果毅都尉各一员领第二第三第四队左右司御率府果毅都尉各一员领第五第六第七队左右卫率府果毅都尉各一员领第八第九第十队左右司御率府果毅都尉各一员领次后拒队旗一执一人引二人夹二人清道率府果毅都尉一员领四十骑执□二十人弓矢十六人弩四人叉二人骑从次后拒队前当正道殳仗行内开牙门次左右厢各开牙门三前第一门左右司御率府步队后左右率府步队前第二门左右卫率府步队后司御率府仪仗前第三门左右司御率府仪仗后左右卫率府步队前每开牙门执旗二人夹四人并骑监门率府直长各二人并骑次左右监门率府副率各一员骑来往检校诸门各一人骑从次左右清道率府副率各三人仗内检校并纠察各一人骑从次少师少傅少保正道乘辂威仪卤簿各依本品次文武官以次陪从　按舆服志皇太子车辂之制唐制三等一曰金辂二曰轺车三曰四望车太宗至道初真宗为皇太子谒太庙乘金辂常朝则乘马真宗天禧中仁宗为太子亦同此制徽宗政和三年议礼局上皇太子车辂之制金辂赤质金饰诸末重较箱画苣文鸟兽黄屋伏鹿轼龙辀金凤一在轼前设障尘朱盖黄里轮画朱牙左建旗九旒右载闟戟旗首金龙头衔结绶及铃绥八鸾在衡二铃在轼驾赤骝四金鍐方釳插翟尾镂钖鞶缨九就从祀谒太庙纳妃则供之轺车金饰诸末紫油通幰紫油纁朱里驾马一四望车金饰诸末清油通幰清油纁朱里朱丝络网驾马一轺车四望车以次列于卤簿仗内政和议礼局更上太子服制冕惟青纩充耳余并同国初制加元服从祀纳妃释奠文宣王服之中兴并同钦宗靖康元年夏四月癸卯立子谌为皇太子按宋史钦宗本纪云云　按太子谌传钦宗皇太子谌朱皇后子也政和七年生为嫡皇孙祖宗以来所未有徽宗喜蔡京奏除检校少保常德军节度使封崇国公从之会王黼得政谋倾京言其以东宫比人主遂降为高州防御使靖康元年迁检校少保昭庆军节度使大宁郡王寻进检校少傅宁国军节度使四月诏立为皇太子二年上幸青城命密院同知孙傅兼太子少傅吏部侍郎谢克家兼太子宾客辅太子监国称制行事未几金人请二帝谕太子出城统制吴革力请留欲以所募士微服卫太子溃围以出傅不许乃谋匿民间别求状类太子者并宦者二人杀之送金人绐以宦者窃太子欲投献都人争之并伤太子迟疑不决者五日吴并莫俦督□甚急范琼恐变生以危言詟卫士遂拥太子与皇后共车以出百官军吏奔随号哭太学诸生拥拜车前太子呼云百姓救我哭声震天已而北去高宗建炎三年夏四月壬申立子魏国公为皇太子按宋史高宗本纪云云　按元懿太子传元懿太子高宗子也母潘贤妃建炎元年六月生于南京拜检校少保集庆军节度使封魏国公金人侵淮南帝幸临安会苗傅刘正彦作乱逼帝禅位于改元明受既而傅等伏诛帝复位乃以为皇太子从幸建康太子立属疾薨谥元懿绍兴三十二年夏五月甲子诏立建王玮为皇太子更名□按宋史高宗本纪云云　按孝宗本纪孝宗绍统同道冠德昭功哲文神武明圣成孝皇帝讳□字元永太祖七世孙也初太祖少子秦王德芳生英国公惟宪惟宪生新兴侯从郁从郁生华阴侯世将世将生庆国公令令生子称是为秀王王夫人张氏梦人拥一羊遗之曰以此为识已而有娠以建炎元年十月戊寅生帝于秀州青杉之官舍红光满室如日正中少长命名伯琮及元懿太子薨高宗未有后而昭慈圣献皇后亦自江西还行在后尝感异梦密为高宗言之高宗大悟会右仆射范宗尹亦造膝以请高宗曰太祖以神武定天下子孙不得享之遭时多艰仪落可悯朕若不法仁宗为天下计何以慰在天之灵于是诏选太祖之后同知枢密院事李回曰艺祖不以大位私其子发于至诚陛下为天下远虑合于艺祖可以昭格天命参知政事张守曰艺祖诸子不闻失德而传位太宗过尧舜远甚高宗曰此事不难行朕于伯字行中选择庶几昭穆顺序而上虞丞娄寅亮亦上书言昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤德者高宗读之大感叹绍兴二年五月选帝育于禁中三年二月除和州防御使赐名瑗壬寅改贵州五年五月用左仆射赵鼎议立书院宫中教之既成遂以为资善堂帝读书强记天资特异己亥制授保庆军节度使封建国公六月己酉听读资善堂以徽猷合待制范冲兼翊善起居郎朱震兼赞读高宗命帝见冲震皆拜十二年正月丁酉加检校少保封普安郡王三月壬寅出合就外第十三年九月秀王殁于秀州十四年正月庚辰用廷臣议听解官行服十六年四月乙巳免丧还旧官十七年六月戊午改常德军节度使二十四年衡州盗起秦桧遣殿前司将官辛立将千人捕之不以闻帝入侍言之高宗大惊明日以问桧桧谓不足烦圣虑故不敢闻俟朝久盗平则奏矣桧退知为帝言忌之及桧疾笃其家秘不以闻谋以子□代相帝又密启高宗破其奸三十年二月癸酉立为皇子更名玮甲戌诏下丙子制授宁国军节度使开府仪同三司进封建王制出中外大悦四月赐字元三十一年十月壬子以明堂恩改镇南军节度使先是金人犯边高宗下诏亲征而两淮失守朝臣多陈退避之计帝不胜其愤请率师为前驱直讲史浩以疾在告闻之亟入为帝言太子不宜将兵乃为草奏因中宫以进请卫从以共子职高宗因亦欲帝遍识诸将十二月遂扈跸如金陵三十二年五月甲子立为皇太子改名□初高宗久有禅位之意尝以谕帝帝流涕固辞会有边事不果及归自金陵陈康伯求去高宗复以倦勤谕之中书舍人唐文若闻而请对言不宜急遽故先下建储之诏赐名晔监察御史周必大密与康伯言与唐昭宗名同音不可诏别拟进乃定今名既又命学士承旨洪遵为太子择字遵拟四字以进皆不称旨甲戌御笔赐字元永乙亥内降御札皇太子可即皇帝位朕称太上皇帝退处德寿宫皇后称太上皇后丙子遣中使召帝入禁中面谕之帝又推逊不受即趋侧殿门欲还东宫高宗勉谕再三乃止于是高宗出御紫宸殿辅臣奏事毕高宗还宫百官移班殿门外拜诏毕复入班殿庭顷之内侍掖帝至御榻前侧立不坐内侍扶掖至七八乃略就坐宰相率百僚称贺帝遽兴辅臣升殿固请帝愀然曰君父之命出于独断然此大位惧不克当班退太上皇帝即驾之德寿宫帝服袍履步出祥曦殿门冒雨掖辇以行及宫门弗止上皇麾谢再三且令左右扶掖以还顾曰吾付托得人吾无憾矣左右皆呼万岁　按礼志神宗未及受册礼而即位乃以册宝送天章阁遂为故事绍兴三十二年五月诏曰朕以不德躬履艰难三十有六年忧劳万机宵旰靡怠属时多故未能雍容释负退养寿康今边鄙粗宁可遂如志皇子毓德允成神器有托朕心庶几可立为皇太子仍改名所司择日备礼册命未及行礼六月十一日内禅　按范如圭传如圭以直秘阁提举江西常平茶盐移利州路提点刑狱以病请祠时宗藩并建储位未定道路窃有异言如圭在远外独深忧之掇至和嘉佑间名臣奏章凡三十六篇合为一书囊封以献请深考群言仰师成宪断以至公勿疑或以越职危之如圭曰以此获罪奚憾帝感悟谓辅臣曰如圭可谓忠矣即日下诏以普安郡王为皇子进封建王　按富直柔传上虞县丞娄寅亮上书言宗社大计欲选太祖诸孙伯字行下有贤德者视秩亲王使牧九州以待皇嗣之生退处藩服疏入上大叹悟直柔从而荐之召赴行在除监察御史于是孝宗立为普安郡王以寅亮之言也按清波杂志叔茂振在翰林时一日召至中书受旨作建立皇子诏曰朕荷天佑序承列圣之丕业思所以垂裕于后夙夜不敢康宁永惟本支之重强固王室亲亲尚贤厥有古义普安郡王某艺祖皇帝七世孙也自幼鞠于宫闱嶷然不群聪哲端重阅义有立亢于宗藩历年滋多厥德用茂望实之懿中外所闻朕将考礼正名昭示天下立爱之道始于家邦自古帝王以此明人伦而厚风俗也稽考前宪非朕敢私上读之称善孝宗干道元年八月乙酉诏立子为皇太子冬十月壬辰御大庆殿册皇太子按宋史高宗本纪云云　按庄文太子传庄文太子讳孝宗嫡长子也母郭皇后初名愉补右内率府副率寻赐名除右监门卫大将军荣州刺史孝宗为皇子时拜蕲州防御使及受禅除少保永兴军节度使封邓王故事皇子出合封王兼两镇然后加司空自防御使躐拜少保章异数也干道元年立为皇太子册广国夫人钱氏为妃诏增东宫从卫太子谦让及奏捐月给杂物从之三年秋太子病暍医误投药病剧上皇与帝亲视疾为赦天下越三日薨年二十四谥庄文太子贤厚上皇与帝皆爱之帝从礼官议服期以日易月文武百官服衰服一月而除东宫臣僚齐衰三月临七日而除比葬帝再至东宫命宰臣奉谥册大小祥皆执政官行礼子挺钱氏所生也甫晬除福州观察使封荣国公干道九年卒赠武当军节度使追封豫国公宁宗时命宗子希□为太子后希□艺祖九世孙也赐名搢补右千牛卫将军置教授于府开禧二年除忠州防御使嘉定八年更名思正　按礼志干道元年八月十日制立皇子邓王为皇太子十月诏以知枢密院洪适为礼仪使撰册文签书枢密院事叶颙书册工部侍郎王弗篆宝十六日皇帝御大庆殿行册礼皇太子服远游冠朱明衣执桓圭前期习礼仪官及有司并先一日入宿卫展宫架乐设太子次册宝幄次百官次又设皇太子受册位典宝褥位应行礼等皆有位列黄麾半仗于殿门内外质明百官就次皇太子常服诣幕次符宝郎陈八宝于御位之左右有司奉册宝至幄次百官朝服入班殿庭有司自幄次奉册宝至褥位参知政事中书令导从退各就位侍中升殿俟宣制皇太子易服执圭俟于殿门外乐正撞黄钟之钟干安之乐作皇帝即御坐殿上侍臣起居乐止行礼官赞引皇太子入就殿庭东宫守从初入殿门明安之乐作乐止皇太子起居次百官起居各拜舞如仪皇太子诣受册位侍中前承旨降阶宣制曰册邓王为皇太子皇太子拜舞如仪侍中升殿复位中书令诣读册位捧册官奉册至中书令跪读毕兴皇太子再拜有司奉册至皇太子位中书令跪以册授皇太子皇太子跪受以授左庶子置于案次侍中以宝授皇太子皇太子跪受以授左庶子如上仪皇太子再拜中书舍人押册中允押宝以出次皇太子出如来仪初行乐作出殿门乐止次百官称贺乐正撞蕤宾之钟干安之乐作皇帝降坐乐止放仗在位官再拜以出礼毕百官易常服赴内东门司拜笺贺皇后次赴德寿宫拜表笺贺诸路监司守臣等并奉表称贺明日车驾诣德寿宫谢又明日上御紫宸殿引皇太子称谢还东宫百官赴东宫参贺皇太子择日先朝谒景灵宫次日朝谒太庙别庙又择日诣德寿宫称谢先是礼官言皇太子朝谒景灵宫无所服典故乞止用常服次朝谒太庙别庙当衮冕乘金辂设仗从之皇太子言乘辂设仗虽有至道天禧故事非臣子所安诏免　皇太子册用简六十枚干道中用七十五枚每枚高尺二寸博一寸二分前后褾首四枚长随简博四寸其二刻神其二刻龙为奉护状贯以金丝首尾结为金花饰以錔衬以红罗泥金夹帕藉以锦褥盛以黝漆匣锦拓里以金涂银叶段五明装隐起百花凤覆以绯罗泥金帕络以红丝结衬以锦褥载以黝漆腰舆行马干道七年诏立子惇为皇太子
按宋史孝宗本纪干道七年春正月庚辰虞允文复请建太子帝命允文拟诏以进二月癸丑诏立子惇为皇太子大赦丁巳增置皇太子宫讲读官三月丙子立恭王夫人李氏为皇太子妃丙申御大庆殿册皇太子夏四月甲子诏皇太子判临安府辛未诏皇太子领临安尹　按光宗本纪光宗循道宪仁明功茂德温文顺武圣哲慈孝皇帝讳惇孝宗第三子也母曰成穆皇后郭氏绍兴十七年九月乙丑生于藩邸二十年赐今名授右监门卫率府副率转荣州刺史孝宗即位拜镇姚军节度使开府仪同三司封恭王及庄文太子薨孝宗以帝英武类己欲立为太子而以其非次迟之干道六年七月太史奏木火合宿主册太子当有赦是时虞允文相因请早建储贰孝宗曰朕久有此意事亦素定但恐储位既正人性易骄即自纵逸不勤于学浸有失德朕所以未建者更欲其练历庶务通知古今庶无后悔尔七年正月丙子朔孝宗上两宫尊号册宝礼成丞相允文复以请孝宗曰朕既立太子即令亲王出镇外藩卿宜讨论前代典礼允文寻以闻二月癸丑乃立帝为皇太子庆王恺为雄武保宁军节度使判宁国府进封魏王三月丁酉受皇太子册四月甲子命判临安府寻领尹事帝之为恭王与讲官商较前代时出意表讲官自以为不及逮尹临安究心民政周知情伪孝宗数称之且语丞相赵雄曰太子资质甚美每遣人来问安朕必戒以留意问学淳熙十四年十月乙亥高宗崩十一月己亥百官大祥毕孝宗手诏皇太子可令参决庶务以内东门司为议事堂十五年二月戊戌帝始赴议事堂自是间日与辅臣公裳系鞋相见内外除擢自馆职部刺史以上乃以闻九月乙巳又诏每遇朝殿令皇太子侍立十一月丞相周必大乞去孝宗谕曰朕比年病倦欲传位太子卿须少留会陈康伯家以绍兴传位御札来上十二月壬申孝宗遣中使密持赐必大因命讨论典礼既又密以禅意谕参知政事留正十六年正月辛亥两府奏事孝宗谕以倦勤欲禅位皇太子退就休养以毕高宗三年之制因令必大进呈诏草二月壬戌孝宗吉服御紫宸殿行内禅礼按玉堂杂记干道七年夏四月甲子诏皇太子判临安府用至道故事也或谓当以大中大夫为判官通领府事恐名称未正遂议改尹而以侍从为少尹余判官推官用卿监郎官丁卯将锁院降麻或又疑宣麻给告非待储贰之礼己巳后省官礼官会议于史院检照唐太宗征辽命太子监国及大帝命太子受诸司启事或诏或制押麻为重可以作则上然之庚午必大偶当日被宣范紫可成大先以侍讲直宿闻报遽出薄莫至玉堂御药李忘
其名
持御封御笔皇太
子某宜领临安尹可依此草制三鼓进草因奏此制书既不给告则当付有司空行窃恐皇太子别无被受欲依自来诏书体式格又首尾书写一通降付皇太子今拟定王式进呈如赐俞允乞速批降付下御笔批依辛未定告大廷宁宗开禧三年十一月丁亥诏立皇子荣王曮为皇太子更名懤己亥以立皇太子大赦按宋史宁宗本纪云云　按景献太子传景献太子讳询燕懿王后艺祖十一世孙也初名与愿宁宗既失兖王从宰执京镗等请取与愿养于宫中年六岁赐名曮除福州观察使嘉泰二年拜威武军节度使封卫国公听读资善堂开禧元年时边事益急金人请诛首谋用兵者曮用翊善史弥远计奏韩冑轻起兵端上危宗社宜赐黜罢以安边境从之曮立为皇太子拜开府仪同三司封荣王更名懤诏御朝太子侍立宰执日赴资善堂会议寻用天禧故事宰辅大臣并兼师傅宾客太子出居东宫更名询嘉定十三年薨年二十九谥景献理宗景定元年诏立皇子忠王□为皇太子
按宋史理宗本纪景定元年六月壬寅诏立皇子忠王□为皇太子赐字长源秋七月丁卯朔皇太子入东宫行册礼大赦丁亥命皇太子昕朝侍立八月己酉诏皇子受册毕贾似道朱熠皮龙荣沈炎各进一秩东宫官吏诸军兵等官一转余皆推恩　按度宗本纪端文明武景孝皇帝讳□太祖十一世孙父嗣荣王与芮理宗母弟也嘉熙四年四月九日生于绍兴府荣邸初荣文恭王夫人全氏梦神言帝命汝孙然非汝家所有嗣荣王夫人钱氏梦日光照东室是夕齐国夫人黄氏亦梦神人采衣拥一龙纳怀中已而有娠及生室有赤光资识内慧七岁始言言必合度理宗奇之及在位岁久无子乃属意托神器焉淳佑六年十月己丑赐名孟启以皇侄授贵州刺史入内小学七年正月乙卯授宜州观祭使就王邸训习九年正月乙巳授庆远军节度使封益国公十一年正月壬戌改赐名孜进封建安郡王宝佑元年正月庚辰诏立为皇子改赐今名癸未授崇庆军节度使开府仪同三司进封永嘉郡王二年七月以宗正少卿蔡抗兼翊善时资善堂初建理宗制堂记书以赐王十月癸酉进封忠王十一月壬寅加元服赐字邦寿五年十月庚子授镇南遂安军节度使景定元年六月壬寅立为皇太子赐字长源命杨栋叶梦鼎为皇太子詹事七月丁卯太子入东宫癸未行册礼时理宗家教甚严鸡初鸣问安再鸣回宫三鸣往会议所参决庶事退入讲堂讲官讲经次讲史终日手不释卷将晡复至榻前起居率为常理宗问今日讲何经答之是则赐坐赐茶否则为之反复剖析又不通则继以怒明日须更覆讲二年正月丁丑谒孔子于太学请以张栻吕祖谦列从祀十二月癸卯册永嘉郡夫人全氏为皇太子妃五年十月丁卯理宗崩受遗诏太子即皇帝位
　东宫部汇考九
　　金
金定皇太子卤簿用唐宋仪礼又定常行导从仪按金史仪卫志皇太子卤簿受册宝谢庙大礼大朝会则用之有司奏用唐宋仪礼诏止用千人中道清游队二十四人折冲都尉一人白泽旗一五人弩四弓六□八并骑清道直荡队一十八人折冲都尉二人□四弓矢十二并骑诞马四八人正直旗队三十三人果毅都尉一人重轮旗一驯犀旗二野马旗一驯象旗二旗各五人并骑细引队一十四人果毅都尉二人弓矢六□六□与弓矢相间并骑前部鼓吹九十八人并骑府史二人金钲扛鼓各二大鼓十二长鸣八铙鼓二箫六笳六帅兵官二节鼓二小鼓十二中鸣八桃皮筚篥四歌四拱辰管六筚篥六大横吹十二羽葆鼓二帅兵官二伞扇八梅红伞二大雉扇四中雉扇二小舆一十八人导引官一十二人中允二人谕德二人庶子二人詹事二人太师一人太傅一人太保一人少师一人在金辂后并骑亲勋翊卫围子队七十四人郎将二人仪刀七十二并骑金辂七十人三卫队一十八人执仪刀厌角队六十二人郎将一人祥云旗一五人弩三弓矢七□十五并骑又郎将一人祥云旗一五人弩三弓矢七□十五并骑朱团扇一十六人司御率府校尉四人骑朱团扇三紫曲盖三大角一十八后部鼓吹五十四人并骑管辖指挥一人金钲扛鼓各一铙鼓二箫六歌六筚篥六节鼓一主帅二人笛六笳四拱辰管六小横吹十主帅二人后拒队四十六人果毅都尉一人骑三角兽旗一五人弩四弓矢十六□二十外仗左行二百四人牙门十六人并骑牙门旗一三人监门校尉三人郎将一人班剑九前第一队二十七人司御率府一人果毅都尉一人折冲都尉一人主帅一人并骑绛引幡三首九人麟头竿二仪锽斧二弓矢二麟头竿二仪锽斧二朱刀盾二小戟二第二第三第四第五队各一十四人与第一部麟头竿已下同后第一队四十七人牙门旗一三人监门校尉三人果毅都尉一人主帅一人绛引幡三九人鹖鸡旗一五人□四弩三□四弓矢三朱刀盾二小戟二并骑后第二队二十九人果毅都尉一人纲子旗一五人□五弩三□五弓矢三□三弓矢四并骑后第三队二十九人果毅都尉一人黄鹿旗一五人□五弩三□五弓矢三□三弓矢四并骑右行二百四人排列并同　又太子常行仪卫导从六十二人伞子二人并服梅红绣罗双盘凤袄金花头涂金银束带凡从物□锣唾盂水罐等事并用银金饰伞用梅红罗坐麒麟金浮图椅用金镀银圈双戏麒麟椅背红绒结殿庭与宴用绣罗间金盘凤卓衣则用绣罗独角间金盘兽东宫视事朱髹饰椅涂金银兽衔红绒结明金团花椅背案衣则用素罗色皆梅红蒙帕踏脚同太宗天会十年二月庚午以太祖孙亶为谙班勃极烈按金史太宗本纪云云　按熙宗本纪熙宗弘基□武庄靖孝成皇帝讳亶本讳合剌太祖孙景宣皇帝子母蒲察氏天辅三年己亥岁生天会八年谙班勃极烈杲薨太宗意久未决十年左副元帅宗翰右副元帅宗辅左监军完颜希尹入朝与宗干议曰谙班勃极烈虚位已久今不早定恐授非其人合剌先帝嫡孙当立相与请于太宗者再三乃从之四月庚午诏曰尔为太祖之嫡孙故命尔为谙班勃极烈其无自谓冲幼狎于童戏惟敬厥德谙班勃极烈者太宗尝居是官及登大位以命弟杲杲薨帝定议为储嗣故以是命焉十三年正月己巳太宗崩庚午即皇帝位　按宗翰传初太宗以斜也为谙班勃极烈天会八年斜也薨久虚此位而熙宗宗峻子太祖嫡孙宗干等不以言太宗而太宗亦无立熙宗意宗翰朝京师谓宗干曰储嗣虚位颇久合剌先帝嫡孙当立不早定之恐授非其人宗翰日夜未尝忘此遂与宗干希尹定议入言于太宗请之再三太宗以宗翰等皆大臣义不可夺乃从之遂立熙宗为谙班勃极烈熙宗皇统二年春三月戊午立子济安为皇太子按金史熙宗本纪云云　按英悼太子传熙宗二子悼平皇后生太子济安贤妃生魏王道济济安皇统二年二月戊子生于天开殿上年二十四始有皇子喜甚遣使驰报明德宫太皇太后五日命名大赦天下三月甲寅告天地宗庙丁巳剪巳奏告天地宗庙戊午册为皇太子封皇后父太尉胡塔为王赐人口马牛五百□五十羊五千随朝职官并迁一资皆有赐己未诏天下十二月济安病剧上与皇后幸佛寺焚香流涕哀祷曲赦五百里内罪囚是夜薨谥英悼太子葬兴陵之侧上送至乌只黑水而还命工塑其像于储庆寺上与皇后幸寺安置之海陵毁上京宫室寺亦随毁海陵天德四年立子光英为皇太子
按金史海陵本纪天德四年正月丁酉群臣请立皇太子从之二月丁卯立子光英为皇太子庚午诏中外　按太子光英传光英本名阿鲁补徒单后所生是时燕京转运使赵袭庆多男故又名曰赵六养于同判大宗正方之家故崇德大夫沈璋妻张氏尝为光英保母于是赠璋银青光禄大夫赐宗正方钱千万天德四年二月立光英为皇太子是月安置太祖画像于武德殿尽召国初尝从太祖破宁江州有功者得百七十六人并加宣武将军赐酒帛其中有忽里罕者解其衣进光英曰臣今年百岁矣有子十人愿太子寿考多男子与小臣等海陵使光英受其衣海陵即以所服并佩刀赐忽里罕答其厚意后以英字与鹰隼字声相近改鹰坊为驯鸷坊国号有英国又有应国遂改英国为寿国应国为杞国宋亦改光州为蒋州光山县为期思县光化军为通化军云太医院保全郎李中保和大夫薛遵义俱以医药侍光英李中超换宣武将军太子左卫副率薛遵义丁忧起复宣武将军太子右卫副率光英襁褓时养于宗正方家其后养于永宁宫及徒单斜也家贞元元年诏朝官京官五品以下奉引自通天门入居于东宫正隆元年三月二十七日光英生日宴百官于神龙殿赐京师大酺一日四年八月光英射鸦获之海陵大喜命荐原庙赐光英马一匹黄金三斤班赐从者有差正隆六年海陵行幸南京次安肃州光英获二兔遣使荐于山陵居数日复获□兔从官皆称贺赐光英名马弓矢复遣使荐于山陵六月海陵至南京群臣迎谒海陵与徒单后光英共载而入海陵尝言俟太子年十八以天下付之朕当日游宴于宫掖苑囿中以自娱乐光英颇警悟海陵谓侍臣曰上智不学而能中性未有不由学而成者太子宜择硕德宿学之士使辅导之庶知古今防过失诗文小技何必作耶至于骑射之事亦不可不习恐其懦柔也及将亲征后与光英挽衣号恸海陵亦泣下曰吾行归矣后诵孝经一日忽谓人曰经言三千之罪莫大于不孝何为不孝对者曰今民家子博奕饮酒不养父母皆不孝也光英默然良久曰此岂足为不孝耶盖指言海陵弒母事及伐宋光英居守以陀满讹里也为太子少师兼河南路统军使以卫护之完颜元宜军变海陵遇害都督府移文讹里也杀光英于汴京死时年十二后与海陵俱葬于大房山诸王墓次世宗大定二年立楚王允迪为皇太子诏中外按金史世宗本纪云云　按显宗世纪显宗体道弘仁英文睿德光孝皇帝讳允恭本讳胡土瓦世宗第二子母曰明德皇后乌林荅氏皇统六年丙寅岁生体貌雄伟孝友谨厚大定元年十一月世宗即位于东京乙酉封楚王置官属十二月从至中都二年四月己卯赐名允迪五月壬寅立为皇太子世宗谓之曰在礼贵嫡所以立卿卿友于兄弟接百官以礼勿以储位生骄慢日勉学问非有召命不须侍食帝上表谢专心学问与诸儒臣讲议于承华殿燕闲观书乙夜忘倦翼日辄以疑字付儒臣校证九月庚子诏东宫三师对皇太子称名少师以降称臣十一月庚子生辰百官贺于承华殿世宗赐以袭衣良马赐宴于仁政殿皇族百官皆与自后生辰世宗或幸东宫或宴内殿岁以为常十二月辛卯奏曰东宫贺礼亲王及一品皇族皆北面拜伏臣但答揖伏望天慈听臣答拜庶惇亲亲友爱之道世宗从之以为定制世宗闻儒者郑松贤松先为同知博州防御事致仕起为左谕德诏免朝参令辅太子读书松以友谕自处帝□顾松使取服带松对曰臣忝谕德不敢奉命帝改容称善自是益加礼遇每出猎获鹿辄分赐之四年九月纳妃徒单氏行亲迎礼故事大驾卤簿天子乘玉辂皇太子卤簿乘金辂六年世宗行自西京还都礼官不知皇太子自有卤簿金辂乃请太子就乘大驾缀辂行在天子之前上疑其非礼详阅旧典礼官始觉其误于是礼部郎中李邦直员外郎李山削一阶太常少卿武之才太常丞张子羽博士张□削两阶顷之礼官议受册谒谢太庙服常朝服乘马世宗曰此与外官礼上后谒诸神庙无异海陵一时率意行之何足为法大册与三岁祫享当用古礼为是孔子曰礼与其奢也宁俭不当轻易如此又曰右丞苏保衡虽汉人不通经史参政石琚通经史而不言前日礼官既已削夺犹不惧邪其具前代典礼以闻朕将择而处之久之将授太子册宝仪注备仪仗告太庙上曰朕受尊号谒谢乃用故宋真宗故事常朝服乘马皇太子乃用备礼前后不称甚无谓也谓右丞相良弼左丞守道曰此卿等不用心所致良弼等谢曰臣愚虑不及此上复曰此文臣因循故也是年十月甲申祫享于太庙行亚献礼七年帝有疾诏左丞守道侍汤药徙居琼林苑临芳殿调治八年正月甲戌改赐名允恭庚戌受皇太子册宝帝上表谢九年五月世宗命避暑于草泺隋王惟功从行其应从行者皆给道路费帝奏曰远去阙廷独就凉地非臣子所安愿罢行世宗曰汝体羸弱山后高凉故命汝往丁丑百官奉辞于都城之北再拜帝答拜是月百官承诏具笺问起居六月百官问起居如前八月乙酉至自草泺百官迎谒于都城之北如送仪丙戌入见世宗曰吾儿相别经夏极甚思忆也九月诏皇太子供膳勿月支岁给五千万十年八月帝在承华殿经筵太子太保寿王爽启曰殿下颇未熟本朝语何不屏去左右汉官皆用女直人帝曰谕德赞善及侍从官曷敢辄去爽乃揖而退帝曰宫官四员谓之谕德赞善义可见矣而反欲去之无学故也有使者自山东还帝问民间何所苦使者曰钱难最苦官库钱满有露积者而民间无钱以此苦之帝曰贮之空室虽多奚为谓户部尚书张仲愈曰天子富藏天下何必独在府库也因奏曰钱在府库何异铜□在野乞流转使公私俱利世宗嘉纳诏有司议行之十一月丁亥有事于圆丘帝行亚献礼十二年五月世宗闻德州防御使胡剌谋叛因曰朕于亲亲之道未尝不笃而辄敢如此帝徐奏曰叔胡剌性荒纵耽娱乐而无子嗣忽如此狂谋望更阅实之十月己未祫享于太庙帝摄行祀事十二年十月承诏与赵王惟中曹王惟功猎于保州定州十一月甲午还京师十四年四月乙亥世宗御垂拱殿帝及诸王侍侧世宗论及兄弟妻子之际世宗曰妇言是听而兄弟相违甚哉帝对曰思齐之诗曰刑于寡妻至于兄弟以御于家邦臣等愚昧愿相励而修之因引棠棣华萼相承脊令急难之义为文见意以诫兄弟焉十五年世宗诏五品职事官谢见皇太子十七年五月甲辰侍宴于常武殿典食令涅合进粥帝将食有蜘蛛在粥中涅合恐惧失措帝从容曰蜘蛛吐丝乘空忽堕此中尔岂汝罪哉十月己卯祫享于太庙摄行祀事十九年四月戊申有事于太庙摄行祀事丁巳詹事乌林答愿入谢帝命取头腰带官属请曰此见宰相师傅之礼也帝曰愿事陛下久以此加敬尔皆曰非臣等所及十一月改葬明德皇后于坤厚陵帝徒行挽灵车遇大风雪左右进雨具帝却之比至坟所衣尽沾湿观者无不下泪海陵虽贬黜为庶人宗干尚称明肃皇帝议者以为未尽帝具表奏论世宗嘉纳之于是宗干削去帝号降封辽王二十四年世宗将幸上京诏帝守国作守国之宝以授之其遣使祭享五品以上官及事利害重者遣使驰奏六品以下官其余常事并听裁决每二日一次于集贤殿受尚书省启事京朝官遇朔望具朝服问候车驾在路每二十日一遣使问起居已达上京每三十日一问起居世宗曰今巡幸或能留三二年以汝守国譬之农家种田商人营利但能不坠父业即为克家子也帝对曰臣在东宫二十余年过失甚多陛下以明德皇后之故未尝见责臣诚愚昧不克负荷乞备扈从世宗曰凡人养子皆望投老得力朕留太尉左右丞参政辅汝彼皆国家旧人可与商议且政事无难但用心公正无纳谗邪一月之后政事自熟帝流涕坚辞左右为之感动三月世宗如上京帝守国留中都初帝在东宫或携中侍步于芳苑中侍出入禁中未尝限阻此辈见帝守国各为得意帝知之谓诸侍中曰我向在东宫不亲国政日与汝辈语话今既守国汝等有召命然后得入五月世宗至上京赐敕书曰朕以前月八日到辽阳此月二日达上京翌日祀庆元庙省方观民古之制也汝守国任重夏暑方炽益当自爱无贻朕忧帝谓徒单克宁曰车驾巡幸以国事见属刑名最重人之死生系焉凡有可议当尽至公比主上还都勿有废事自是凡启禀刑名帝自披阅召都事委曲折正移晷忘倦或赐之食近侍报瑶池位莲开当设宴帝曰圣上东巡命我守国何敢宴游废事采致数花足矣七月遣子金源郡王麻达葛奉表问起居请世宗还都十一月壬寅帝冬猎辛亥还都二十五年正月乙酉免群臣贺礼帝自守国深怀谦抑宫臣不庭拜启事时不侍立免朔望礼京朝朔望日当具公服问候并停免至是群臣当贺亦不肯受甲寅帝如春水二月庚申还都丁卯遣子金源郡王麻达葛奉表贺万春节四月久不雨帝亲祷即日沾足六月甲寅帝不豫庚申崩于承华殿世宗自上京还次天平山好水川讣闻为位临奠于行宫之南大恸者久之亲王百官皇族命妇及侍卫皆会哭世宗号泣还宫比至中都为位奠哭者凡七焉世宗以豳王永成为中都留守来护丧遣滕王府长史再兴御院通进阿里剌来保护金源郡王遣左宣徽使唐括鼎来致祭诏妃徒单氏及诸皇孙丧服并加汉制帝在储位久恩德在人者深每日三时哭临侍卫军士皆争入临伏哭于承华殿下声殷如雷中都百姓市门巷端为位恸哭七月壬午朔赐谥宣孝太子九月庚寅殡于南园熙春殿己酉世宗至自上京未入国门先至熙春殿致奠恸哭久之比葬亲临者六帝事世宗凡巡幸西京凉陉及上陵祭庙谒衍庆宫田猎观稼拜天射柳未尝去左右上有事于圆丘及亲享于太庙则行亚献礼不亲祀则摄行祀事国有大庆则率百官上表贺正旦万春节则总班上寿冬十月庚戌朔宰相以下朝见于庆和殿太尉完颜守道上寿世宗追悼凄怆者久之十一月甲申灵驾发引世宗路祭于都城之西庚寅葬于大房山世宗欲加帝号以问群臣翰林修撰赵可对曰唐高宗追谥太子弘为孝敬皇帝左丞张汝弼曰此盖出于武后遂止乃建庙于衍庆宫后祭用三献乐用豋歌二十六年立子璟为皇太孙二十九年世宗崩太孙即位是为章宗五月甲午追谥体道弘仁英文睿德光孝皇帝庙号显宗丁酉祔于太庙陵曰裕陵帝天性仁厚不忍刑杀梁檀儿盗金银叶怜其母老李福兴盗段匹值坤厚陵礼成家令本把盗银器值万春节皆委曲全活之亡失物者责其偿而不加罪闻四方饥馑辄先奏加赈赡因田猎出巡所过问民间疾苦敬礼大臣友爱兄弟葬明德皇后于坤厚陵诸妃皆祔自盘宁宫发引赵王惟中以其母□车先发令张黄盖者前行帝呼执盖者不应少府监张谨言欲奏其事帝止之尝作重光座铭及刻左右铭于小玉碑并刻其碑阴皆深有理致最善射而不殚物尝奉诏拜陵先猎射一鹿获之即命罢猎曰足奉祀事焉用多杀好生盖其天性云　按礼志正旦生日皇太子受贺仪大定二年世宗命有司议亲王百官及妃主命妇见皇太子礼有司按唐宋旧仪拟亲王宗室贺皇太子依册毕受贺礼然唐礼元正复有降阶见伯叔答群官再拜之文又无妃主命妇见太子之礼稽古令文应致恭之官相见或贵贱殊隔或长幼亲戚任从私礼自今若在东宫候皇太子便服则当从私礼接见若三师以下遇皇太子诞日在御前则候皇太子先进酒毕百官望皇太子再拜班首跪进酒又再拜若赐酒即当殿跪饮毕又再拜以为定制命班行之十二月晦皇太子奏状曰按礼文亲王并一品宗室皆北面拜伏臣但答揖而已虽曰尊宗子而在长幼惇叙之间诚所未安当时遽蒙颁降未获谦让明日元正有司将举此礼伏望圣慈许臣答拜庶敦亲亲友爱之义上从其请命尚书省颁下所司若皇太子生日则公服左上露台栏子外先再拜二合使齐揖入栏子内拜跪祝毕就拜兴复位再拜又再拜栖台进酒退跪候饮毕接盏复位转台与执事者再拜宣徽使以酒进皇帝亲赐酒接盏稍退跪饮毕宣徽使接盏复位再拜复揖入栏子内跪搢笏受赐物毕出笏兴复位再拜退更衣入殿稍东西向立皇妃等进劝生日酒皇太子跪皇妃等亦跪饮毕各再拜群官致贺则其日质明皆公服集于门外少詹事奏请内严又奏外备典仪引升座文武宫臣入就庭下重行北向立典仪曰再拜在位官皆再拜班首稍前跪奏元正首祚生日则云庆诞令辰伏惟皇太子殿下福寿千秋贺毕复位典仪曰再拜宫臣皆再拜坐受分东西序立次引东宫三师于殿上三少于殿柱外北向东上立皇太子诣南向褥位典仪曰再拜师少皆再拜班首同前称贺复位执事者酌酒一□班首奉进乐作饮讫乐止回劝师少毕各复位典仪赞师少再拜皇太子答拜帅少出皇太子就坐次引亲王入栏子内一品宗室于栏子外余宗室序班庭下再拜致贺进酒如上仪皇太子答拜毕就坐复引随朝三师三公宰执于殿上三品以上职事官于露阶上四品以下于庭下北向每等重行以东为上立皇太子诣褥位典仪曰再拜上下皆再拜毕班首少前致贺复位执事者酌酒一□班首奉进乐作饮毕乐止如有进献如常仪回劝三师三公余殿上群官则令执事者以盘行酒饮毕典仪曰再拜上下皆再拜乃答拜引群官以次出少詹事跪奏礼毕自是岁贺为定制又皇太子与百官相见仪三师三公栏子内北向躬揖班首稍前问候皇太子离位稍前正南立答揖宰执及一品职事官扣栏子北向躬揖答揖如前二品职事官栏子外向南躬揖皇太子起揖三品职事官露阶稍南躬揖皇太子坐揖四品以下职事官庭下躬揖跪问候皇太子坐受太子太师太傅太保与随朝三师同东宫三少与随朝二品同詹事以下并在庭下面北每品重行以东为上再拜稍前问候又再拜皇太子坐受大定二年所定也七年定制皇太子赴朝许与亲王宰执相见余官宗室并回避后亦许与枢密使副御史大夫判宗正东宫三师相见九年定制凡皇太子出于都门三里外设褥位三公宰执以下公服重行立皇太子便服三公宰执以下鞠躬班首致辞云青宫万福再拜皇太子答拜退迎送皆同大定六年定皇太子金辂之制
按金史世宗本纪不载　按舆服志皇太子车制大定六年十二月奏皇太子金辂典故制度及上用金辂仪式奉敕详定辀旗旗首及应用龙者更以麟为饰省去障尘等物上用金辂名件色数依上公以九为节减四分之一上用辂轼前有金龙改为伏鹿轼上坐龙改为凤旗十二旒改为九驾赤骝六减为四及帘褥用黄罗处改用梅红余并具体成造其制赤质金饰诸末重较箱画虞文鸟兽黄屋轼作赤伏鹿龙辀金凤一轼前设障尘朱盖黄里轮画朱牙左建九旒右载翕戟旗首衔金龙头结绶及铃緌八鸾在衡二铃在轼驾赤骝四金鍐方釳插翟尾镂钖鞶缨九就皇帝辂自顶至地高一丈七尺今閷四分之一为一丈三尺二寸修广之閷亦如之大定八年春正月庚辰行皇太子册礼
按金史世宗本纪云云　按礼志册皇太子仪大定八年正月册皇太子礼官拟奏皇太子乘舆至翔龙门东宫官导从不乘马册皇太子前三日遣使同日奏告天地宗庙册前一日宣徽院帅鸾仪司设御座于大安殿当中南向设皇太子次于门外之东西向又设文武百僚应行事官东宫官等次于门外之东西廊又设册宝幄次于殿后东厢俱南向又设受册位于殿庭横阶南工部官与监造册宝官公服自制造所导引册宝□由宣华门入约宣徽院同进呈毕赴幄次安置大乐令帅其属展乐县于庭其日兵部帅其属设黄麾仗于大安殿门之内外其日质明文武百僚应行事官并朝殿入次东宫官各朝服自东宫乘马导从至左翔龙门外下马各就次通事舍人分引百官入立班东西相向次引侍中中书令门下侍郎中书侍郎及捧舁册宝官诣殿后幄次前立少顷奉册宝出幄次由大安殿东降至庭中褥位权置讫奉引册宝官立于其后皇太子服远游冠朱明衣出次执圭三师三少已下导从立于门外侍中奏中严符宝郎奉八宝由东西偏门分入升置御座之左右侍中奏外办内侍承旨索扇扇合皇帝服通天冠绛纱袍以出曲直华盖侍卫如常仪鸣鞭宫县乐作皇帝出自东序即御座炉烟升扇开帘卷乐止典赞仪引皇太子入门宫县乐作至位乐止师少已下从入立于皇太子位东南西向典仪赞皇太子再拜搢圭舞蹈又再拜奏圣躬万福又再拜引近东西向立师少以下并奉引册宝官等各赴百官东班乐作至位乐止通事舍人引百官俱横班北向典仪赞拜在位官皆再拜搢笏舞蹈又再拜起居又再拜毕百官各还东西班师少以下并行事官各还立位典赞仪引皇太子复受册位乐作至位乐止侍中承旨称有制皇太子以下应在位官皆再拜躬身侍中宣制曰册某王为皇太子又再拜通事舍人太常博士引中书令诣读册位中书侍郎引册匣置于前捧册官西向跪捧皇太子跪读毕俯伏兴皇太子再拜中书令诣捧册位奉册授皇太子搢圭跪受册以授右庶子右庶子跪受皇太子俯伏兴右庶子以册兴置于□中书令以下退复本班次通事舍人太常博士引侍中诣奉宝位门下侍郎引宝盝立于其右侍中奉宝授皇太子搢圭跪受以授左庶子左庶子跪受皇太子俯伏兴左庶子以宝兴置于□侍中以下退复本班典仪赞再拜毕引皇太子退初行乐作左右庶子帅其属舁册宝□以出出门乐止侍中奏礼毕内侍承旨索扇扇合帘降鸣鞭乐作皇帝降座入自西序还后合侍卫御如来仪扇开乐止侍中奏解严所司承旨放仗卫以次出皇太子入次改服公服还东宫导从如来仪册后二日兵部设黄麾仗于仁政殿门之内外陈设并如大安殿之仪百官服朝服皇太子公服至次改服远游冠朱明衣通事舍人引百官入至阶下立班东西相向典仪引皇太子执圭出次立于门外侍中奏中严少顷又奏外办皇帝出自东序即座帘卷通事舍人引百官俱横班北向典仪赞拜在位官皆再拜搢笏舞蹈又再拜起居又再拜讫分班皇太子捧表入至拜表位立俟合门使将至单跪捧表合门使接表皇太子俯伏兴典仪赞再拜搢圭舞蹈又再拜俟读表毕侍中承旨退称有制典仪赞再拜兴躬身侍中宣讫典仪赞再拜搢圭舞蹈又再拜引皇太子退侍中奏礼毕扇合鸣鞭入西序还后合侍卫如来仪侍中奏解严放仗百官以次出后二日百官奉表称贺如常仪　又皇太子受册恭谢太庙仪其日质明东宫应从官各服朝服所司陈卤簿金辂于左掖门外皇太子服远游冠朱明衣升舆以出至金辂所降舆升辂左庶子已下夹侍三师三少乘马导从余官亦皆乘马以从东行由太庙西阶转至庙不鸣铙吹至庙西偏门外降辂步进由东偏门入幄次改服衮冕出次执圭自南神东偏门入宫官并太常寺官皆从皇太子入诣殿庭东阶之东西向立典仪赞再拜讫升自西阶诣始祖神位前北向再拜讫以次诣逐室行礼并如上仪讫降自西阶复西向位俟典仪称礼毕出东神北偏门谒别庙如上仪讫归幄次改服远游冠朱明衣出次步至庙门外升辂过庙门鸣铙而行至左掖门外降辂升舆以入将士各还本所后一日于东宫受群官贺如元正受贺之仪大定二十六年十一月立原王右丞相为皇太孙按金史世宗本纪云云　按章宗本纪章宗宪天光运仁文义武神圣英孝皇帝讳璟小字麻达葛显宗嫡子也母曰孝懿皇后徒单氏大定八年世宗幸金莲川秋七月丙戌次冰井上生翌日世宗幸东宫宴饮欢甚语显宗曰祖宗积庆而有今日社稷之福也又谓司徒李石枢密使纥石烈志宁等曰朕子虽多皇后止有太子一人幸见嫡孙又生于麻达葛山朕尝喜其地衍而气清其以山名之群臣皆称万岁十八年封金源郡王始习本朝语言文字及汉字经书以进士完颜匡司经徐孝美等侍读二十四年世宗东巡显宗守国上奉表诣上京问安仍请车驾还都世宗嘉其意赐敕书答谕二十五年三月万春节复奉表朝贺六月显宗崩世宗遣滕王府长史台御院通进膏来护视十二月进封原王判大兴府事入以国语谢世宗喜且为之感动谓宰臣曰朕尝命诸王习本朝语惟原王语甚习朕甚嘉之谕旨曰朕固知汝年幼服制中未可付以职然政事亦须学京辇之任姑试尔才其勉之二十六年四月诏赐名璟五月拜尚书右丞相世宗谓曰宫中有舆地图观之可以具知天下远近厄塞又谓宰臣曰朕所以置原王于近辅者欲令亲见朝廷议论习知政事之体故也十一月诏立为皇太孙称谢于庆和殿世宗谕之曰尔年尚幼以明德皇后嫡孙惟汝一人试之以事甚有可学之资朕从正立汝为皇太孙建立在朕保守在汝宜行正养德勿近邪佞事朕必尽忠孝无失众望则惟汝嘉二十七年三月世宗御大安殿授皇太孙册赦中外丁巳谒谢太庙及山陵始受百官笺贺二十八年十二月乙亥世宗不豫诏摄政听授五品以下官丁亥受摄政之宝二十九年春正月癸巳世宗崩即皇帝位　按徒单克宁传大定二十五年左丞相守道赐宴北部诏克宁行左丞相事是时世宗自上京还次天平山清暑皇太子薨于京师诸王妃主入宫吊哭奴婢从入者多颇喧杂不严克宁遣出之身护宫门严饬殿延宫门禁卫如法然后听宗室外戚入临从者有数谓东宫官属曰主上巡幸未还宫阙太子不幸至于大故汝等此时能以死报国乎吾亦不敢爱吾生也辞色俱厉闻者肃然敬惮章宗时为金源郡王哀毁过甚克宁谏曰哭泣常礼也郡王身居冢嗣岂以常礼而忘宗社之重乎召太子侍读完颜匡曰尔侍太子日久亲臣也郡王哀毁过甚尔当固谏谨视郡王勿去左右世宗在天平山皇太子讣至哀恸者屡矣闻克宁严饬宫卫谨护皇孙嘉其忠诚而愈重之九月世宗还京师十一月克宁表请立金源郡王为皇太孙以系天下之望其略曰今宣孝皇太子陵寝已毕东宫虚位此社稷安危之事陛下明圣超越前古宁不察此事贵果断不可缓也缓之则起觊觎之心来谗佞之言谗佞之言起虽欲无疑得乎兹事深可畏大可慎而不畏不慎岂惟储位久虚而骨肉之祸自此始矣臣愚不避危身之罪伏愿亟立嫡孙金源郡王为皇太孙以释天下之惑塞觊觎之端绝构祸之萌则宗庙获安臣民蒙福臣备位宰相不敢不尽言惟陛下裁察逾月有诏起复皇孙金源郡王判大兴尹封原王世宗诸子中赵王永中最长其母张元征女元征子汝弼为尚书左丞二十六年世宗出汝弼为广平尹于是左丞相守道致仕遂以克宁为太尉兼左丞相原王为右丞相因使克宁辅导之原王为丞相方四日世宗问之曰汝治事几日矣对曰四日京尹与省事同乎对曰不同上笑曰京尹浩穰尚书省总大体所以不同也数日复谓原王曰宫中有四方地图汝可观之知远近厄塞也世宗与宰相论钱弊上曰中外皆患钱少今京师积钱止五百万贯除屯兵路分其他郡县钱可运至京师克宁曰郡县钱尽入京师民间钱益少矣若起运其半其半变折轻赍庶几钱货流布也上嘉纳之章宗虽封原王为丞相克宁犹以未正太孙之位屡请于世宗世宗叹曰克宁社稷之臣也十一月戊午宰相入见于香合既退原王已出克宁率宰臣屏左右奏立太孙世宗许之庚申诏立原王右丞相为皇太孙　按丞相襄传襄进拜平章政事封萧国公世宗以金源郡王世嫡皇孙将加王爵诏择国号襄曰为天下大计必先正其本原者本也请封原从之按完颜匡传大定十九年章宗年十余岁显宗命詹事乌林答愿择德行淳谨才学该通者使教章宗兄弟阅月愿启显宗曰豳王府教读完颜撒速徐王府教读仆散讹可二人可使教皇孙兄弟显宗曰典教幼子须用淳谨者已而召见于承华殿西便殿显宗问其年对曰臣生之岁海陵自上京迁中都岁在壬申显宗曰二十八岁尔詹事乃云三十岁何也匡曰臣年止如此詹事谓臣出入宫禁故增其岁言之耳显宗顾谓近臣曰笃实人也命择日使皇孙行师弟子礼七月丁亥宣宗章宗皆就学显宗曰每日先教汉字至申时汉字课毕教女直小字习国朝语因赐酒及彩币顷之世宗诏匡讹可俱充太子侍读寝殿小底□满九住问匡曰伯夷叔齐何如人匡曰孔子称夷齐求仁得仁九住曰汝辈学古惟前言是信夷齐轻去其亲不食周粟饿死首阳山仁者固如是乎匡曰不然古之贤者行其义也行其道也伯夷思成其父之志以去其国叔齐不苟从父之志亦去其国武王伐纣夷齐叩马而谏纣死殷为周夷齐不食周粟遂饿而死正君臣之分为天下后世虑至远也非仁人而能若是乎是时世宗如春水显宗从二人者马上相语遂后显宗迟九住至问曰何以后也九住以对显宗叹曰不以女直文字译经史何以知此主上立女直科举教以经史乃能得其渊奥如此哉称善者良久谓九住曰论语知之为知之不知为不知是知也汝不知不达务辩口以难人出是观之人之学不学岂不相远哉显宗尝谓中侍局都监蒲察查剌曰入殿小底完颜讹出侍读完颜撒速与我同族汝知之乎对曰不知也显宗曰撒速始祖九世孙讹出保活里之世也始祖兄弟皆非常人汝何由知此显宗命匡作睿宗功德歌教章宗歌之其词曰我祖睿宗厚有阴德国祚有传储嗣当立满朝疑惧独先启策徂征三秦震惊来附富平百万望风奔仆灵恩光被时雨春旸神化周浃春生冬藏盖取宗翰与睿宗定策立熙宗及平陕西大破张浚于富平也二十三年三月万春节显宗命章宗歌此词侑觞世宗愕然曰汝辈何因知此显宗奏曰臣伏读睿宗皇帝实录欲使儿子知创业之艰难命侍读撒速作歌教之世宗大喜顾谓诸王侍臣曰朕念睿宗皇帝功德恐子孙无由知皇太子能追念作歌以教其子嘉哉盛事朕之乐岂有量哉卿等亦当诵习以不忘祖宗之功命章宗歌数四酒行极欢乙夜乃罢二十五年匡中礼部策论进士是岁世宗在上京显宗监国二月甲辰御试前一日癸卯读卷官吏部侍郎李晏棣州防御使把内刺国史院编修官夹古衡国子助教尼庞古鉴进禀策题问契敷五教皋陶明五刑是以刑措不用比屋可封今欲兴教化措刑罚振纪纲施之万世何术可致匡已试明日入见显宗问对策云何匡曰臣熟观策问敷教措刑两事不详振纪纲一句祇作两事对策必不能中显宗命匡诵所对策终篇曰是亦当中匡曰编修衡助教鉴长于选校必不能中已而匡果下第显宗惜之谓侍臣曰我只欲问教化刑罚两事乃添振纪纲一句命删去李晏固执不可今果误人矣谓侍正石敦寺家奴唐括曷答曰侍读二十一年府试不中我本不欲侍读再试恐伤其志今乃下第使人意不乐是岁初取止四十五人显宗命添五人仆散讹可中在四十五人后除书画直长匡与讹可俱为侍读匡被眷遇特异显宗谓匡曰汝无以讹可登第怏怏但善教金源郡王何官不可至哉是岁显宗薨章宗判大兴尹封原王拜右丞相立为皇太孙匡仍为太孙侍读卫绍王大安二年八月乙丑立子胙王从恪为皇太子按金史卫绍王本纪云云　按胙王从恪传卫绍王六子大定二十六年赐名猛安曰琚按出曰瑄按辰曰璪泰和七年诏按辰出继郑王永蹈后诏曰朕追惟郑邸误蹈非彝□窆原野多历岁年怛然轸怀有不能已乃诏追复王爵备礼改葬今稽式古典命汝为郑王后守其祭祀大安元年封子六人为王从恪胙王有任王巩王余弗传是岁从恪为左丞相二年八月立从恪为皇太子至宁末胡沙虎杀卫王从恪兄弟皆废居中都贞佑二年徙郑州四年徙居南京天兴元年崔立以从恪为梁王汴京破死焉宣宗贞佑元年闰九月甲申立子守忠为皇太子按金史宣宗本纪云云　按庄献太子传庄献太子名守忠宣宗长子也其母未详说在皇后传胡沙虎既废卫王时上未至即迎守忠入居东宫贞佑元年闰九月甲申立为皇太子诏曰朕以眇躬嗣服京命念祖宗之遗统方夙夜以靡遑将上以承九庙之灵而下以系多方之望皇太子守忠性秉温良地居长嫡以次第言之则宜升储嗣以典礼质之则足惬群情其立为皇太子十月己未以镇国上将军太子少保阿鲁罕为太子少师庚申上遣谕曰朕宫中每事裁减汝亦宜知时难斟酌樽节也又谓曰时方多艰每事当从贬损吾已放宫人百余矣东宫无用者亦宜出之汝读书人必能知此也二年四月宣宗迁汴留守中京七月召至汴三年正月薨上临奠殡所凡四次四月葬迎朔门外五里谥庄献　按张行信传宣宗即位改元贞佑行信以皇嗣未立无以系天下之望上疏曰自古人君即位必立太子以为储副必下诏以告中外窃见皇长子每遇趋朝用东宫仪卫及至丹墀还列诸王班况已除侍臣而今未定其礼可谓名不正言不顺矣昔汉文帝元年首立子启为太子者所以尊祖庙重社稷也愿与大臣详议酌前代故事蚤下明诏以定其位慎选宫僚辅成德器则天下幸甚上嘉纳之贞佑三年五月辛未立皇孙铿为皇太孙
按金史宣宗本纪云云　按庄献太子传贞佑三年五月立其子鉴为皇太孙始二岁十二月薨四年正月赐谥冲怀太孙贞佑四年立遂王守礼为皇太子
按金史宣宗本纪贞佑四年春正月乙亥以殿前都点检皇子遂王守礼为枢密使己卯立遂王守礼为皇太子二月甲申诏皇太子控制枢密院事乙酉以皇太子既总枢务诏有司议典礼以金铸抚军之宝授太子启禀之际用之戊子宰臣以皇太子既立服御仪物悉与已受册同今边事未宁请少缓册宝之礼从之夏四月甲午改赐皇太子名守绪　按哀宗本纪哀宗讳守绪初讳守礼又讳宁甲速宣宗第三子母曰明惠皇后王氏赐姓温敦氏仁圣皇后之女兄也承安三年八月二十三日生于翼邸仁圣无子养为己子泰和中授金紫光禄大夫宣宗登极进封遂王授秘书监改枢密使贞佑初庄献太子守忠薨立皇孙鉴为皇太孙寻又薨四年正月己卯立守礼为皇太子仍控制枢密院事诏略曰子以母贵遂王守礼地邻冢嫡庆集元妃立为皇太子其典礼有司条具以闻四月甲午用太子少保张行信言更赐名守绪元光二年十二月庚寅宣宗崩辛卯奉遗诏即皇帝位
　东宫部汇考十
　　元
元制册立皇太子及授册摄官之制
按元史礼乐志册立皇太子仪前期三日右丞相率百僚至金玉局册宝案前舍人赞曰鞠躬曰拜曰兴曰拜曰兴曰平身曰班首稍前曰跪曰在位官皆跪曰搢笏曰上香曰上香曰三上香曰出笏曰就拜曰兴曰拜曰兴曰拜曰兴曰平身侍仪使舍人分引群臣仪卫音乐导至中书省正位安置前期二日仪銮司设发册案于大明殿御座西发宝案于东典宝官设香案于太子殿前阶上设册案于西宝案于东又设受册案于殿内座榻之西受宝案于东侍仪司设板位太尉册使副位于大明殿廷太尉位居中册官位于右宝官位于左礼仪使位于前主节官位于太尉之左太子殿廷亦如之乐位布置亦如之右丞相率百僚朝服至中书省册宝案前叙立定舍人赞曰鞠躬曰拜曰兴曰拜曰兴曰平身曰班首稍前曰跪曰搢笏曰在位官皆跪曰上香曰上香曰三上香曰出笏曰就拜曰兴曰拜曰兴曰拜曰兴曰平立舍人分引群臣仪卫导从音乐伞扇导至阙前控鹤奠案方舆官舁之由中道入崇天门册使以下奉随至露阶下方舆官置册案于西宝案于东分退立于两庑册使副北面引册官举册官读册官捧册官位于册案西东向引宝官举宝官读宝官捧宝官位于宝案东西向掌仪舍人赞曰捧册官稍前曰搢笏曰捧册又赞曰捧宝官稍前曰搢笏曰捧宝侍仪使引进使引册官引宝官前导捧册宝官次之册使副以下奉随升大明殿午阶由正门入至进发册宝案前册使副北面立引册官引宝官举册官举宝官以下分左右夹册宝案立掌仪赞曰以册宝置于案曰出笏曰复位侍仪使引奉册使以下由左门出百辟趋退至期大昕引赞引册使以下皆公服叙位于阙廷侍仪使导从皇帝出合鸣鞭三升大明殿登御座尚引引殿前班入起居位起居赞拜如仪宣赞唱曰各恭事引赞引册使以下入就位掌仪舍人引承奉班都知侍仪使礼仪使主节郎捧册捧宝官升自左阶由左门入至御座前分左右立掌仪赞曰礼仪使稍前曰跪曰众官皆跪礼仪使奏请发皇太子册宝掌仪唱曰就拜曰兴曰平身曰众官皆兴曰复位曰内谒者稍前曰搢笏曰捧册宝跪进皇帝曰以册宝授捧册宝官捧册宝官跪受兴掌仪赞曰主节郎搢笏持节礼仪使引节导册宝由正门以出至露阶南向立礼仪使称有制承奉班都知唱曰太尉以下皆再拜掌仪赞曰鞠躬曰拜曰兴曰拜曰兴曰平身礼仪使宣制曰上命太尉等持节授皇太子册宝掌仪赞曰鞠躬曰拜曰兴曰拜曰兴曰平身礼仪使引节导册宝降至露阶下依次就位掌仪赞曰以册宝置于案曰出笏曰复位方舆舁以行乐作侍仪使礼仪使主节前导册使以下奉随由正门出至阙前方舆奠案控鹤舁以行至皇太子殿廷控鹤奠案方舆舁以行入至露阶下奠案方舆退乐止册使以下以次立掌仪赞曰捧册宝官稍前搢笏捧册宝侍仪使引节主节导册宝以行册使以下由正阶隮节立于香案之西掌仪赞曰捧册宝官跪以册宝置于案曰出笏曰兴曰就位右庶子跪报外备内侍入启出传旨曰可右庶子俯伏兴皇太子出合立于香案前掌仪赞曰皇太子跪曰上香曰上香曰三上香曰拜曰兴曰拜曰兴太尉前称制遣臣某等恭授皇太子册宝复位掌仪赞曰皇太子拜曰兴曰拜曰兴请皇太子诣褥位南向立曰皇太子跪曰诸执事官皆跪曰举册官兴至案前曰跪曰读册读毕曰纳册于匣曰出笏掌仪唱曰举宝官兴至案前曰跪曰读宝读毕曰纳宝于盝曰出笏曰举册宝官读册宝官皆兴复位掌仪赞曰太尉进授册宝侍仪使引太尉司徒至册宝案前搢笏以册宝跪进皇太子恭受以授左右庶子左右庶子搢笏跪受掌仪赞曰皇太子兴册使以下皆兴右庶子捧册左庶子捧宝导皇太子入殿右庶子奠册于授册案左庶子奠宝于授宝案引节引主节立于殿西北引赞引太尉以下降阶复位北向立承奉班都知唱曰太尉以下皆再拜掌仪赞曰鞠躬曰拜曰兴曰拜曰兴曰平身乐作侍仪使诣太尉前请进酒太尉入至殿内进酒毕降复位乐止侍仪使礼仪使主节导太尉以下还诣大明殿御座前跪奏曰奉制授皇太子册宝谨以礼毕俯伏兴降诣位侍仪使左右庶子导皇太子诣大明殿御座前谢恩右庶子赞曰拜曰兴曰拜曰兴进酒又赞曰拜曰兴曰拜曰兴降殿还府侍仪使诣右丞相前请进酒双引升殿至宇下褥位立侍仪使分左右北向立俟前行色曲将半舞旋列定通赞唱曰分班乐作侍仪使右丞相由南东门入宣徽使奉随至御榻前右丞相跪宣徽使立于东南曲终右丞相祝赞曰皇太子册宝礼毕臣等不胜庆抃同上皇帝皇后万万岁寿宣徽使应曰如所祝右丞相俯伏兴退诣进酒位进酒进表章礼物赞拜如元正仪驾兴鸣鞭三侍仪使导驾还寝殿如来仪皇太子还府升殿典引引群臣入就起居位通班自班西行至中道唱曰其官某以下起居典引赞曰鞠躬曰平身进就拜位宣赞唱曰拜通赞赞曰鞠躬曰拜曰兴曰拜曰兴曰平身侍仪使诣班首前请进酒双引由左阶至殿宇下褥位立侍仪分左右北向立俟前行色曲将半舞旋列定通赞唱曰分班班首入自左门右庶子随至座前班首跪右庶子立于东南俟曲终班首致祝词曰册宝礼毕愿上殿下千秋之寿右庶子应曰如所祝班首俯伏兴退至进酒位搢笏捧觞北向立右庶子退复位俟舞旋至露阶乐舞至第四拍班首进酒宣赞唱曰文武百僚皆再拜通赞赞曰鞠躬曰拜曰兴曰拜曰兴曰平身班首自东门出复位乐止通赞唱曰合班中书押进笺及礼物案至横阶下进读笺官由左阶隮进读礼物官至阶下俟进读笺官至宇下先读笺目次读笺读毕俯伏兴降至阶下进读礼物官升阶至宇下跪读礼物状毕俯伏兴退同读笺官至横阶随笺案西行至右庑下礼物案东行至左庑下各付所司宣赞唱曰拜通赞赞曰鞠躬曰拜曰兴曰拜曰兴曰平立右庶子导皇太子还合　授皇太子册凡摄官四十有九人摄大尉一人奉册官二人持节官一人捧册官二人读册官二人引册官二人摄礼仪使二人主当内侍六人副持节官五人侍从官十一人代礼官十六人世祖至元十年册燕王真金为皇太子
按元史世祖本纪至元十年二月丙戌以皇太子受册宝遣太常卿合丹告于太庙三月丙寅帝御广寒殿遣摄太尉同知枢密院事伯颜授皇太子真金玉册金宝辛未以皇太子受册宝诏告天下　按裕宗传裕宗文惠明孝皇帝讳真金世祖嫡子也母昭睿顺圣皇后弘吉烈氏少从姚枢窦默受孝经及终卷世祖大悦设食飨枢等中统三年封燕王守中书令丞相史天倪入启事王曰我幼未尝习祖宗典则闲于政体一旦当大任惟汝耆德赖焉复谕赞善王恂曰省臣所启等国事也尔宜入与闻之四年兼判枢密院事至元初省臣奏请王署敕每月必再至中书于是王将入中书乳母进新衣笑却之曰吾何事美观也尝从幸宜兴世祖违豫忧形于色夕不能寐闻母皇后暴得风疾即悲泣衣不及带而行七年秋受诏巡抚称海至冬还京间谓诸王札剌忽及从官伯颜等曰吾属适有兹暇宜各悉乃心慎言所守俾吾闻之于是撒里蛮曰太祖有训欲治身先治心欲责人先责己伯颜曰皇上有训欺罔窃盗人之至恶一为欺罔则后虽出善言人终弗信一为盗窃则事虽未觉心常惴惴若捕者将至札剌忽曰我祖有训长者杪深者底盖言贵有终始长必极其杪深必究其底不可中辍也王曰皇上有训毋持大心大心一持事即隳败吾观孔子之语即与圣训合也至王恂陈说尤多事见恂传十年二月立为皇太子仍兼中书令判枢密院事受玉册皇帝若曰咨尔皇太子真金仰惟太祖皇帝遗训嫡子中有克嗣服继统者豫选定之是用立太宗英文皇帝以绍隆丕构自时厥后为不显立冢嫡遂启争端朕上遵祖宗宏规下协昆弟佥同之议乃从燕邸即立尔为皇太子积有日矣比者儒臣敷奏国家定立储嗣宜有册命此典礼也今遣摄太尉左丞相伯颜持节授尔玉册金宝于戏圣武燕谋尔其承奉昆弟宗亲尔其和协使仁孝显于躬行抑可谓不负所托矣尚其戒哉勿替朕命九月丙戌诏立宫师府设官属三十有八员起处士杨恭懿于京兆太子尝有疾世祖临幸亲和药以赐之遣侍臣李众驰祀岳渎名山川太子戒其所至郡邑毋烦吏迎送重扰民也诏以侍卫亲军万人益隶东宫太子命王庆端董士亨选其骁勇者教以兵法时阅试焉太子服绫夹为渖所渍命侍臣重加染治侍臣请织绫更制之太子曰吾欲织百端非难也顾是物未敝岂宜弃之东宫香殿成工请凿石为池如曲水流觞故事太子曰古有肉林酒池尔欲吾效之耶不许每与诸王近臣习射之暇辄讲论经典若资治通鉴贞观政要王恂许衡所述辽金帝王行事要略下至武经等书从容片言之间苟有允惬未尝不为之洒然改容时侍经幄者如王恂白栋皆朝夕不出东宫而待制李谦太常宋□尤加咨访盖无间也十八年正月昭睿顺圣皇后崩太子自猎所奔赴勺饮不入口者终日设庐帐居之命宋□择可备顾问者□以郭佑何玮徐琰马绍杨居宽何荣祖杨仁风等为言太子曰是数人者尽为我致之宜自近者始遂召玮于易州琰于东平赞善王恂卒太子闻之嗟悼赙钞二千五百缗一日顾谓左右曰王赞善当言必言未尝顾惜随事规正良多裨补今鲜有其匹也时阿合马擅国重柄太子恶其奸恶未尝少假颜色盗知阿合马所畏惮者独太子耳因为伪太子夜入京城召而杀之及和礼霍孙入相太子曰阿合马死于盗手汝任中书诚有便国利民者毋惮更张苟或沮挠我当力持之中书启以何玮参议省事徐琰为左司郎中玮琰入见太子谕之曰汝等学孔子之道今始得行宜尽平生所学力行之辟杨仁风于潞州马绍于东平复辟杨恭懿置省中议事以卫辉总管董文用练达官政与恭懿同置省中按察副使王恽进承华事略一曰广孝二曰立爱三曰端本四曰进学五曰择术六曰谨习七曰听政八曰达聪九曰抚军十曰明分十一曰崇儒十二曰亲贤十三曰去邪十四曰纳诲十五曰几谏十六曰从谏十七曰推恶十八曰尚俭十九曰戒逸二十曰审官太子闻汉成帝不绝驰道唐肃宗改绛纱袍为朱明服大喜曰使吾行之亦当若此及说邢峙止齐太子食邪蒿顾宫臣曰菜名邪蒿未必果邪也虽食之岂遽使人不正邪张九思对曰古人设戒义固当尔诏割江西龙兴路为太子分地太子谓左右曰安得治民如邢州张耕者乎诚使之往治俾江南诸郡取法民必安集于是召宋道大选署守长江西行省以岁课羡余钞四十七万缗献太子怒曰朝廷命汝等安治百姓百姓安钱粮何患不足百姓不安钱粮虽多安能自奉乎尽却之阿里以民官兼课司请岁附输羊三百太子以其越例罢之参政刘思敬遣其弟思恭以新民百六十户来献太子问民所从来对曰思敬征重庆时所俘获者太子蹙然曰归语汝兄此属宜随所在放遣为民毋重失人心乌蒙宣抚司进马逾岁献之额即谕之曰去岁尝俾勿多进马恐道路所经数劳吾民也自今其勿复然二十年春辟刘因于保定因以疾辞固辟之乃至拜右赞善大夫以吏部郎中夹谷之奇为左赞善大夫是时已立国子学李栋宋道李谦皆以东宫僚友继典教事至是命因专领之而以道等仍备咨访尝曰吾闻金章宗时有司论太学生廪费太多章宗谓养出一范文正公所偿顾岂少哉其言甚善会因复以疾乞去二十二年以长史耶律有尚为国子司业中庶子伯必以其子阿八赤入见谕令入学伯必即令其子入蒙古学逾年又见太子问读何书其子以蒙古书对太子曰我命汝学汉人文字耳其亟入胄监遣使辟宋工部侍郎倪坚于开元既至访以古今成败得失坚对言三代得天下以仁其失也以不仁汉唐之亡也以外戚阉竖宋之亡也以奸党权臣太子嘉纳赐酒日昃乃罢谕德李谦夹谷之奇尝进言曰殿下睿性夙成阅理久熟方遵圣训参决庶务如视膳问安之礼固无待于赞谕至于军民之利病政令之得失事关朝廷责在台院有非宫臣所宜言者独有澄源固本保守成业殿下所当留心臣等不容缄口者也敬陈十事曰正心曰睦亲曰崇俭曰亲贤曰几谏曰戢兵曰尚文曰定律曰正名曰革敝其论正心有云太子之心天下之本也太子心正则天心有所属人心有所系矣唐太宗尝言人主一心攻之者众或以勇力或以辨口或以谄谀或以奸诈或以嗜欲辐辏攻之各求自售人主少懈而受其一则其害有不可胜言者殿下至尊之储贰人求自售者亦不为少须常唤醒此心不使为物欲所挠则宗社生灵之福固本澄源莫此为切论睦亲以宗亲为王室之藩屏人主之所自卫者也大分既定尊卑悬殊必恩意俯逮然后得尽其欢心宗亲之欢心得则远近之欢心得矣其论正名革敝尤切中时政太子在中书日久明于听断四方州郡科征挽漕造作和市有系民休戚者闻之即日奏罢右丞卢世荣以言利进太子意深非之尝曰财非天降安得岁取赢乎恐生民膏血竭于此也岂惟害民实国之大□其后世荣果坐罪桑哥素主世荣闻太子有言讫箝口不敢救至元以来天下臻于太平人材辈出太子优礼遇之在师友之列者非朝廷名德则布衣节行之士德意未尝少衰宋□目疾赐钞千五百缗王盘告老而归官其□于东平以终养孔洙自江南入觐则责张九思学圣人之道不知有圣人之后其大雅不群本于天性中外归心焉于是世祖春秋高江南行台监察御史言事者请禅位于太子太子闻之惧台臣寝其奏不敢遽闻而小人以台臣隐匿乘间发之世祖怒甚太子愈益惧未几遂薨寿四十有三成宗即位追谥曰文惠明孝皇帝庙号裕宗祔于太庙　按王恽传恽拜中议大夫行御史台治书侍御史不赴裕宗在东宫恽进承华事略其目曰广孝立爱端本进学择术谨习听政达聪抚军崇儒亲贤去邪纳诲几谏从谏推恩尚俭戒逸知贤审官凡二十篇裕宗览之至汉成帝不绝驰道唐肃宗改服绛纱为朱明服心甚喜曰我若遇是礼亦当如是又至邢峙止齐太子食邪蒿顾侍臣曰一菜之名遽能邪人耶詹事丞张九思从帝对曰正臣防微理固当然太子善其说赐酒慰喻之令诸皇孙传观称其书弘益居多至元十六年命皇太子并燕王参决朝政
按元史世祖本纪至元十六年冬十月辛丑以月直元辰命五祖真人李居寿作醮事奏赤章凡五昼夜毕事居寿请间言皇太子春秋鼎盛宜预国政帝喜曰寻将及之明日下诏皇太子燕王参决朝政凡中书省枢密院御史台及百司之事皆先启后闻　按董文忠传至元十六年十月奏曰陛下始以燕王为中书令枢密使纔一至中书自册为太子累使明习军国之事然十有余年终守谦退不肯视事者非不奉明诏也盖朝廷处之未尽其道尔夫事已奏决而始启太子是使臣子而可否君父之命故惟有唯默避逊而已以臣所知不若令有司先启而后闻其有未安者则以诏敕断之庶几理顺而分不逾太子必不敢辞其责矣帝即日召大臣面谕其意使行之复语太子曰董八崇立国本者其勿忘之成宗大德九年立皇子德寿为皇太子
按元史成宗本纪大德九年夏六月丙子朔以立皇太子遣中书右丞相答剌罕哈剌哈孙告昊天上帝御史大夫铁古迭而告太庙庚辰立皇子德寿为皇太子诏告天下赐高年帛八十者一匹九十者二匹孝子顺孙堪从政者量才任之亲年七十别无侍丁者从近迁除外任官五品以下并减一资诸处罪囚淹系五年以上除恶逆外疑不能决者释之流窜远方之人量移内地十二月庚寅皇太子德寿薨大德十一年五月武宗即位六月立弟爱育黎拔力八达为皇太子按元史武宗本纪大德十一年夏五月武宗即位六月癸巳朔诏立母弟爱育黎拔力八达为皇太子受金宝十月庚子中书省奏初置中书省时太保刘秉忠度其地宜裕宗为中书令尝置省署敕其后桑哥迁立尚书省不四载而罢今复迁中书于旧省乞涓吉徙中书令位仍请皇太子一至中书制可十一月戊寅授皇太子玉册己卯以皇太子受册礼成帝御大明殿受诸王百官朝贺庚辰中书省臣言皇太子谓臣等曰吾之分地安西平江吉州三路遵旧制自达鲁花赤之外悉从常选其常选宜速择才能有旨其择人任之　按仁宗本纪仁宗圣文钦孝皇帝讳爱育黎拔力八达顺宗次子武宗之弟也母曰兴圣太后弘吉剌氏至元二十二年三月丙子生大德九年冬十月成宗不豫中宫秉政诏帝与太后出居怀州十年冬十二月至怀州所过郡县供帐华侈悉令撤去严饬扈从毋扰于民且谕佥事王毅察而言之民皆感悦十一年春正月成宗崩时武宗为怀宁王总兵北边戊子帝与太后闻哀奔赴庚寅至卫辉经比干墓顾左右曰纣内荒于色毒痡四海比干谏纣刳其心遂失天下令祠比干于墓为后世劝至漳河值大风雪田叟有以盂粥进者近侍却不受帝曰昔汉光武尝为寇兵所迫食豆粥大丈夫不备尝艰阻往往不知稼穑艰难以致骄惰命取食之赐叟绫一匹慰遣之行次邯郸谕县官曰吾虑卫士不法胥吏科敛重为民困乃命王傅巡行察之二月辛亥至大都与太后入内哭尽哀复出居旧邸日朝夕入哭奠左丞相阿忽台等潜谋推皇后伯要真氏称制安西王阿难答辅之时左丞相哈剌哈孙答剌罕称疾守宿掖门凡三月密持其机阳许之夜遣人启帝曰怀宁王远不能猝至恐变生不测当先事而发三月丙寅帝率卫士入内召阿忽台等责以乱祖宗家法命执之鞫问辞服戊辰伏诛诸王阔阔出牙忽都等曰今罪人斯得太子实世祖之孙宜早正天位帝曰王何为出此言也彼恶人潜结宫壸构乱我家故诛之岂欲作威觊望神器耶怀宁王吾兄也正位为宜乃遣使迎武宗于北边五月乙丑帝与太后会武宗于上都甲申武宗即位六月癸巳诏立帝为皇太子受金宝遣使四方旁求经籍识以玉刻印章命近侍掌之时有进大学衍义者命詹事王约等节而译之帝曰治天下此一书足矣因命与图象孝经列女传并刊行赐臣下十一月戊寅受玉册领中书省枢密院至大元年七月帝谕詹事曲出曰汝旧事吾其与同僚协议务遵法度凡世祖所未尝行及典故所无者慎勿行二年八月立尚书省诏太子兼尚书令戒饬百官有司振纪纲重名器夙夜以赴事功詹事院臣启金州献瑟瑟洞请遣使采之帝曰所宝惟贤瑟瑟何用焉若此者后勿复闻先是近侍言贾人有售美珠者帝曰吾服御雅不喜饰以珠玑生民膏血不可轻耗汝等当广进贤才以恭俭爱人相规不可以奢靡蠹则相导言者惭而退淮东宣慰使撒都献玉观音七宝帽顶宝带宝鞍却之戒谕如初詹事王约启事二宦者侍侧帝问自古宦官坏人家国有诸约对曰宦官善恶皆有之但恐处置失宜耳帝然之九月河间等路献嘉禾有异亩同颖及一茎数穗者命集贤学士赵孟俯绘图藏诸秘书四年春正月庚辰武宗崩二月庚寅即皇帝位于大明殿　按康里脱脱传至大三年尚书省立迁右丞相三宝奴等观武宗立皇子为皇太子脱脱方猎于柳林遣使亟召之还三宝奴曰建储议急故相召耳脱脱惊曰何谓也曰皇子寖长圣体近日倦勤储副所宜早定脱脱曰国家大计不可不慎曩者太弟躬定大事功在宗社位居东宫已有定命自是兄弟叔侄世世相承孰敢紊其序者我辈臣子于国宪章纵不能有所匡赞何可隳其成三宝奴曰今日兄已授弟后日叔当授侄能保之乎脱脱曰在我不可渝彼失其信天实之三宝奴虽不以为然而莫能夺其议也仁宗延佑三年冬十二月丁亥立皇子硕德八剌为皇太子按元史仁宗本纪云云　按英宗本纪英宗睿圣文孝皇帝讳硕德八剌仁宗嫡子也母庄懿慈圣皇后弘吉剌氏以大德七年二月甲子生仁宗欲立为太子帝入谒太后固辞曰臣幼无能且有兄在宜立兄以臣辅之太后不许延佑三年十二月丁亥立为皇太子授金宝开府置官属监察御史段辅太子詹事郭贯等首请近贤人择师傅帝嘉纳之六年十月戊午受玉册诏命百司庶务必先启太子然后奏闻帝谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳坏以贻君父忧七年春正月戊戌仁宗不豫帝忧形于色夜则焚香泣曰至尊以仁慈御天下庶绩顺成四海清晏今天降大厉不如罚殛我身使至尊永为民主辛丑仁宗崩帝哀毁过礼素服寝于地日歠一粥三月庚寅帝即位泰定帝泰定元年册皇子阿速吉八为皇太子按元史泰定帝本纪泰定皇帝讳也孙铁木儿显宗甘麻刺之长子裕宗之嫡孙也初世祖以第四子那木罕为北安王镇北边北安王薨显宗以长孙封晋王代之统领太祖四大斡耳朵及军马达达国土至元十三年十月二十九日帝生于晋邸大德六年晋王薨帝袭封是为嗣晋王仍镇北边成宗仁宗武宗之立咸与翊戴之谋有盟书焉王府内史倒剌沙得幸于帝常侦伺朝廷事机以其子哈散事丞相拜住且入宿卫久之哈散归言御史大夫铁失与拜住意相忤欲倾害之至治三年三月宣徽使探忒来王邸为倒剌沙言主上将不容于晋王汝盍思之于是倒剌沙与探忒深相要结八月二日晋王猎于秃剌之地铁失密遣斡罗思来告曰我与哈散也先铁木儿失秃儿谋已定事成推立王为皇帝又命斡罗思以其事告倒剌沙且言汝与马速忽知之勿令旭迈杰得闻也于是王命囚斡罗思遣别烈迷失等赴上都以逆谋告未至癸亥英宗南还驻跸南坡是夕铁失等矫杀拜住英宗遂遇弒于幄殿诸王按梯不花及也先铁木儿奉皇帝玺绶北迎帝于镇所癸巳即皇帝位于龙居河大赦天下泰定元年春正月辛丑诸王大臣请立皇太子三月癸卯命中书平章政事乃马台摄祭南郊知枢密院事阔彻伯摄祭太庙以册皇太子告丙午御大明殿册皇子阿速吉八为皇太子明宗天历二年立弟文宗为皇太子
按元史明宗本纪天历二年四月癸卯遣武宁王彻彻秃及哈八儿秃立文宗为皇太子五月己未皇太子遣翰林学士承旨阿邻帖木儿来觐乙亥铸皇太子宝时求太子故宝不知所在六月诏谕中书省臣凡国家钱谷铨选诸大政事先启皇太子然后以闻七月丙子文宗受皇太子宝八月丙戌皇太子入见是日宴皇太子及诸王大臣于行殿庚寅帝暴崩己亥皇太子复即皇帝位　按文宗本纪文宗圣明元孝皇帝讳图帖睦尔武宗之次子明宗之弟也母曰文献昭圣皇后唐兀氏大德三年武宗总兵北边帝以八年春正月癸亥生十一年武宗入继大统至大四年武宗崩传位于弟仁宗延佑三年丞相铁木迭儿等议立英宗为皇太子明宗以武宗长子乃出之居于朔漠及英宗即位铁木迭儿怀私固宠构衅骨肉诸王大臣莫不自危至治元年五月中政使咬住告脱欢察儿等交通亲王于是出帝居于海南三年六月英宗在上都谓丞相拜住曰朕兄弟实相友爱曩以小人谮诉俾居远方当急召还明正小人离间之罪未几铁失也先铁木儿等为逆而晋王遂立为皇帝改元泰定召帝于海南之琼州还至潭州复命止之居数月乃还京师十月封怀王赐黄金印二年正月命出居于建康以殊祥院使也先捏掌其卫士初晋王既为皇帝以内史倒剌沙为中书平章政事遂为丞相狡愎自用灾异数见而帝兄弟播越南北人心思之致和元年大驾出畋柳林以疾还宫诸王满秃阿马剌台太常礼仪使哈海宗正礼鲁忽赤阔阔出等与佥枢密院事燕铁木儿谋曰今主上之疾日臻将往上都如有不讳吾党执诸王大臣杀之居大都者即缚大都省台官宣言太子已至正位宸极传檄守御诸关则大事济矣三月大驾至上都满秃阔阔出等扈从西安王阿剌忒纳失里居守燕铁木儿亦留大都时也先捏私至上都与倒剌沙等图弗利于帝乃遣宗正札鲁忽赤雍古台迁帝居江陵七月庚午泰定皇帝崩于上都倒剌沙及梁王王禅辽王脱脱因结党害政人皆不平时燕铁木儿实掌大都枢密符印谋于西安王阿剌忒纳失里阴结勇士以图举义八月甲午黎明百官集兴圣宫燕铁木儿率阿剌铁木儿孛伦赤等十七人兵皆露刃号于众曰武宗皇帝有圣子二人孝友仁文天下正统当归之今尔一二臣敢紊邦纪有不顺者斩乃手缚平章政事乌伯都剌伯颜察儿分命勇士执中书左丞朵朵参知政事王士熙参议中书省事脱脱吴秉道侍御史铁木哥丘世杰治书侍御史脱欢太子詹事丞王桓等皆下之狱燕铁木儿与西安王阿剌忒纳失里共守内廷籍府库录符印召百官入内听命即遣前河南行省参知政事明里董阿前宣政使荅里麻失里驰驿迎帝于江陵甲辰帝发江陵丙辰燕铁木儿奉法驾郊迎丁巳帝至京师入居大内九月丁卯燕铁木儿率诸王大臣伏阙请早正大位以安天下帝固辞曰大兄在朔方朕敢紊天序乎燕铁木儿曰人心向背之机间不容发一或失之噬脐无及帝曰必不得已必明着朕意以示天下而后可壬申帝即位于大明殿受诸王百官朝贺大赦诏曰洪惟我太祖皇帝混一海宇爰立定制以一统绪宗亲各受分地勿敢妄生觊觎此不易之成规万世所共守者也世祖之后成宗武宗仁宗英宗以公天下之心以次相传宗王贵戚咸遵祖训至于晋邸具有盟书愿守藩服而与贼臣铁失也先铁木儿等潜通阴谋冒干宝位使英宗不幸罹于大故朕兄弟播越南北备历艰险临御之事岂获与闻朕以叔父之故顺承惟谨于今六年灾异迭见权臣倒剌沙乌伯都剌等专权自用□远勋旧废弃忠良变乱祖宗法度空府库以私其党类大行上宾利于立幼显握国柄用成其奸宗王大臣以宗社之重统绪之正协谋推戴属于渺躬朕以菲德宜俟大兄固让再三宗戚将相百僚耆老以为神器不可以久虚天下不可以无主周王辽隔朔漠民庶遑遑已及三月诚恳迫切朕从其请谨俟大兄之至以遂朕固让之心已于致和元年九月十三日即皇帝位于大明殿其以致和元年为天历元年可大赦天下自九月十三日昧爽已前除谋杀祖父母父母妻妾杀夫奴婢杀主谋故杀人但犯强盗印造伪钞不赦外其余罪无轻重咸赦除之于戏朕岂有意于天下哉重念祖宗开创之艰恐隳大业是以勉徇舆情尚赖尔中外文武臣僚协心相予辑宁亿兆以成治功咨尔多方体予至意十一月庚辰遣使奉迎皇兄明宗皇帝于漠北十二月甲寅复遣治书侍御史撒迪内侍不颜秃古思奉迎皇兄于漠北天历二年春正月庚申遣前翰林学士承旨不荅失里北还皇兄行在所仍命太府太监沙剌斑奉金币以往丙戌皇兄明宗即皇帝位于和宁之北二月辛亥帝谓廷臣曰撒迪还言大兄已即皇帝位凡二月二十一日以前除官者速与制敕后凡铨选其诣行在以闻三月辛酉帝命廷臣曰宝玺既北上继今国家政事其遣人闻于行在所夏四月癸卯明宗遣武宁王彻彻秃中书平章政事哈八儿秃来锡命立帝为皇太子命仍置詹事院罢储庆司五月丙子武宁王彻彻秃中书平章政事哈八儿秃至自行在所致立皇太子之命赐彻彻秃金五百两余有差改储庆司为詹事院七月丙子帝受皇太子宝八月乙酉朔明宗次于王忽察都丙戊帝入见明宗宴帝及诸王大臣于行殿庚寅明宗崩帝入临哭尽哀燕铁木儿以明宗后之命奉皇帝宝授于帝遂还己亥帝复即位于上都文宗至顺元年立燕王阿剌忒纳荅剌为皇太子按元史文宗本纪至顺元年八月辛酉御史台臣请立燕王为皇太子帝曰朕子尚幼非裕宗为燕王时比俟燕铁木儿至共议之冬十月壬子诸王大臣复请立燕王为皇太子帝曰卿等所议诚是但燕王尚幼恐其识虑未弘不克负荷徐议之未晚也十二月戊申遣伯颜等以将立阿剌忒纳荅剌为皇太子告祭于郊庙辛亥立燕王阿剌忒纳荅剌为皇太子诏天下甲寅监察御史言昔裕宗由燕邸而正储位世祖择耆旧老臣如王颙姚燧萧等为之师保宾客今皇太子仁孝聪睿出自天成诚宜慎选德望老成学行纯正者俾之辅导于左右以宏养正之功实宗社生民之福也帝嘉纳其言顺帝至正十三年六月立皇子爱猷识理达腊为皇太子按元史顺帝本纪至正十三年六月丁酉立皇子爱猷识理达腊为皇太子中书令枢密使授以金宝告祭天地宗庙甲辰以立皇太子诏天下大赦丙辰诏皇太子位下立仪卫司九月己丑建皇太子鹿顶殿于圣安殿西　按太平传皇后奇氏与皇太子谋欲内禅遣宦者资正院使朴不花谕意于太平太平不答皇后又召太平至宫中举酒申前意太平依违而已是时皇太子欲尽逐帝近臣又令监察御史劾帝亲昵臣御史中丞秃鲁铁木儿未及奏而所劾御史被迁为他官皇太子疑也先忽都泄其事益决意去太平政柄知枢密院事纽的该闻而叹曰善人国之纪也苟去之国将何赖乎数于帝前左右之以故皇太子之志未及逞会纽的该死皇太子遂令监察御史买住桑哥失理劾左丞成遵参政赵中等下狱死以二人为太平党也太平知势不可留数以疾辞位二十年二月拜太保俾养疾于家　按张桢传桢除佥山南道肃政廉访司事劾中书也先不花等弄权误国之罪不报桢乃慨然叹曰天下事不可为矣即辞去居河中安邑山谷间结茅仅容膝有访之者不复言时事但对之流涕而已二十四年孛罗帖木儿犯阙皇太子出居冀宁奏除赞善又除翰林学士皆不起扩廓帖木儿将辅皇太子入讨孛罗帖木儿遣使传皇太子旨赐以上尊且访时事桢复书曰今燕赵齐鲁之境大河内外长淮南北悉为丘墟关陕之区所存无几江左日思荐食上国湘汉荆楚川蜀淫名僭号幸我有变利我多虞阁下国之右族三世二王得不思廉蔺之于赵寇贾之于汉乎京师一残假有不逞之徒崛起草泽借名义尊君父倡其说于天下阁下将何以处之乎守京师者能聚不能散御外侮者能进不能退纷纷籍籍神分志夺国家之事能不为阁下忧乎志曰不备不虞不可以为师仆之惓惓为言者献忠之道也然为言大要有三保君父一也扶社稷二也卫生灵三也请以近似者陈其一二卫出公据国至于不父其父赵有沙丘之变其臣成兑平之不可谓无功而后至于不君其君唐肃宗流播之中怵于邪谋遂成灵武之篡千载之下虽有智辩百出不能为雪呜呼是岂可以不鉴之乎然吾闻之天之所废不骤也骋其得志肆其宠乐使忘其觉悟之心非安之也厚其毒而降之罚也天遂其欲民厌其汰而鬼神弗福也其能久乎阁下览观焉谋出于万全则善矣询之舆议急则其变不测徐则其衅必起通其往来之使达其上下之情得其情则得其策矣孔子曰君君臣臣父父子子今九重在上者如寄青宫在下者如寄生民之忧国家之忧也可不深思而熟计之哉扩廓帖木儿深纳其说是用事克有成后三年卒　　明一
太祖洪武元年立子标为皇太子因定册立及朝谢中宫诸王百官命妇进贺之仪并仪仗之制按明外史懿文太子传懿文太子标太祖第一子也母高皇后元至正十五年生于太平陈迪家太祖为吴王立为王世子从宋受经吴元年年十三矣命省临濠墓谕曰商高宗旧劳于外周成王早闻无逸之训皆知小民疾苦故在位勤俭为守成令主儿生长富贵习于晏安今出旁近郡县游览山川经历田野其因道途险易以知鞍马勤劳观闾阎生业以知衣食艰难察民情好恶以知风俗美恶即祖宗所居访求父老问吾起兵渡江时事识之于心以知吾创业不易又命中书省择官辅行凡所过郡邑城隍山川之神皆祭以少牢过太平访迪家赐白金五十两至泗濠告祭诸祖墓是冬从太祖观郊坛令左右导之农家遍观服食器具又指道旁荆楚曰古用此为扑刑以其能去风虽伤不杀人古人用心仁厚如此儿念之洪武元年正月立为皇太子带刀舍人周宗上书乞教太子帝嘉纳中书省都督府请仿元制以太子为中书令帝以元制不足法令詹同考历代东宫官制选勋德老成及新进贤者兼领东宫官于是左丞相李善长兼太子少师右丞相徐达兼太子少傅中书平章录军国重事常遇春兼太子少保右都督冯宗异兼右詹事中书平章政事胡廷瑞廖永忠李伯升兼同知詹事院事中书左右丞赵庸王溥兼副詹事中书参政杨宪兼詹事丞傅瓛兼詹事同知大都督康茂才张兴祖兼左右率府使大都督府副使顾时孙兴祖同知左右率府事佥大都督府事吴桢耿炳文兼左右率府副使御史大夫邓愈汤和兼谕德御史中丞刘基章溢兼赞善大夫治书侍御史文原吉范显祖兼太子宾客谕之曰朕于东宫不别设府僚而以卿等兼领者盖军旅未息朕若有事于外必太子监国若设府僚卿等在内事当启闻太子或听断不明与卿等意见不合卿等必谓府僚导之嫌隙易生又所以特置宾客谕德等官者欲辅成太子德性且选名儒为之职此故也昔周公教成王克诘戎兵召公教康王张皇六师此居安虑危不忘武备盖继世之君生长富贵溺于安逸不谙军旅一有缓急罔知所措二公之言其并识之是年命选国子生国琦王璞张杰等十余人侍太子读书禁中琦等入对谨身殿仪状明秀应对详雅帝喜因谓殿中侍御史郭渊友等曰诸生于文艺习矣然与太子处当端其心术不流浮靡庶储德亦获裨助因厚赐之未几以梁贞王仪为太子宾客秦镛卢德明张昌为太子谕德先是建大本堂取古今图籍充其中征四方名儒教太子诸王分番夜直选才俊之士充伴读帝时时赐宴赋诗商榷古今评论文字无虚日命诸儒作钟山龙蟠赋置酒欢甚自作时雪赋赐东宫官令三师宾客谕德朝贺东宫东宫答拜又命东宫及王府官编缉古人行事可为戒者训谕太子诸王四年春制大本堂玉图记赐太子十年令自今政事并启太子处分然后奏闻因谕曰自古创业之君历涉勤劳达人情周物理故处事咸当守成之君生长富贵若非平昔练达少有不谬者故吾特命尔日临群臣听断诸司启事以练习国政惟仁不失于□暴惟明不惑于邪佞惟勤不溺于安逸惟断不牵于文法凡此皆心为权度吾自有天下以来未尝暇逸于诸事务惟恐毫发失当以负上天付托之意戴星而朝夜分而寝尔所亲见尔能体而行之天下之福也时令儒臣为太子讲大学衍义二十二年置詹事院以兵部尚书唐铎兼詹事二十四年八月敕太子巡抚陕西帝意欲都陕西先遣太子相宅既行使谕曰尔昨渡江震雷忽起于东南导尔前行是威震之兆也然一旬久阴不雨占有阴谋宜慎举动严宿卫施仁布惠以回天意乃申谕从行诸臣以宿顿闻比还献陕西地图遂病病中上言经略建都事明年四月丙子薨帝恸哭礼官议期丧请以日易及当除服帝不忍礼官请之始释服视朝八月庚申祔葬孝陵东谥曰懿文太子为人友爱秦周诸王数有过辄调护之得返国有告晋王异谋者太子为涕泣请帝乃感悟帝初抚兄子文正姊子李文忠及沐英等为子高后视如己出帝或以事督过之太子辄告高后为慰解其仁慈天性然也建文元年追尊为孝康皇帝庙号兴宗燕王即帝位复称懿文皇太子太子元妃常氏开平王遇春女继妃吕氏子五人长雄英早卒进封虞王谥曰怀次建文帝次允熥允熞允建文元年封允熥吴王允熞衡王允徐王俱未之藩成祖降吴王为广泽王居漳州衡王为怀恩王居建昌徐王为敷惠王随母吕太后居太子陵未几召允熥允熞还京废为庶人锢凤阳先后卒改允为瓯宁王奉太子祀未几邸中火暴卒谥曰哀简按明昭代典则洪武元年正月立世子标为皇太子二十五年九月庚寅立皇孙允炆为皇太孙懿文太子薨上御东角门对群臣泣翰林学士刘三吾进曰皇孙世嫡富于春秋正位储极四海系心皇上无过忧上曰善至是立为皇太孙诏曰曩者列圣相继驭宇者首建储君朕甲辰即王位戊申即帝位于今二十五年前者选将练兵奠生民于田野统一以来除奸贪去豪强用心多矣迩来苍颜皓首储嗣为重九月十三日册嫡孙允炆为皇太孙奉上下神祇以安黎庶太孙英明仁厚好文章典礼既为太孙中外万几时付裁决当是时政治严毅太孙济以宽大中外欣然爱戴三十一年闰五月乙酉高皇帝遗诏曰朕受皇天之命膺大任于世定祸乱而偃兵绥生民于市野谨抚驭以膺天命三十有一年忧危积心日勤不怠专志有益于民奈何起自寒微无古人之博智好善恶恶不及多矣今年七十有一筋力衰微朝夕危惧虑恐不终今得万物自然之理其奚哀念之有念之有皇太孙允炆仁明孝友天下归心宜登大位以勤民政中外文武臣僚同心辅佐以福吾民葬祭之仪一如汉文帝勿异布告天下使知朕意孝陵山川因其故无改诸王临国中无得至京王国所在文武吏士听朝廷节制惟护卫官军听王诸不在令中者推此令从事辛卯皇太孙即皇帝位诏曰天降下民作之君我皇太祖高皇帝受天明命统有万邦宵衣旰食弘济斯民凡事有益于天下者无所不用其心政教休明规模弘远朕以眇躬纂承大统恭依遗诏于洪武三十一年闰五月十六日即皇帝位夙夜祗惧思所以克相上帝宠绥四方以无忝我皇祖之大命永维宽猛之宜诞布维新之正其以明年为建文元年大赦天下于戏德惟善政政在养民当遵先圣之言期致雍熙之盛百辟卿士体朕至怀按明会典洪武初定册立颁诏前一日内使监官陈御座香案于奉天殿如常仪尚宝司设宝案于御座前侍仪司设诏书案于宝案之前册案宝案于殿中册案在东宝案在西册宝亭一座于丹陛之东皇太子拜位于丹陛上及御座前俱北向授册宝官位于殿上皇太子拜位之东西向读册宝官位于授册宝官之北西向捧进册宝官位于读册宝官之南西向受册宝内使二人位于殿上皇太子拜位之西舁册宝亭内官八人位于丹陛册宝亭之东设承制官承制位于殿内之西宣制位于殿门外东北捧诏官位于殿内之东内赞二人位于殿内皇太子拜位之北赞礼二人位于丹陛上之南知班二人位于丹墀中文武官侍立位之南纠仪御史二人位于知班之北俱东西相向文武百官齐班位于午门外之东西北上文官侍立位于文楼之北西向武官侍立位于武楼之北东向使臣僧道耆老侍立位于文官侍立位之南俱西向殿前班指挥司官三人位于丹陛之西东向宣徽院官三人位于丹陛之东西向侍从班起居注给事中殿中侍御史侍仪使尚宝卿侍立位于殿上之东侍从班武官指挥使侍立位于殿上之西拱卫司官二人侍立位于殿中门之左右典牧官二人位于仗马之南宿卫镇抚二人位于丹墀□前护卫百户二十四人位于宿卫镇抚之南稍后护卫千户八人位于殿东西门之左右将军二人位于殿上帘前将军四人位于丹升之四隅将军六人位于奉天殿门之左右将军六人位于奉天门之左右俱东西相向鸣鞭四人位于丹陛之南北向引文武官舍人四人位于文武官侍立位之北稍后东西相向引使臣僧道耆老舍人二人位于引文官舍人之下礼部官同内使监官安奉诏书于殿内案上及册宝亭中匣盝内取册宝置于殿内册宝案上册在前宝在后内使舁册宝亭就位礼部官以付内使监官守护其日清晨鼓初严金吾卫陈甲士于午门外之东西旗仗于奉天门外之东西拱卫司陈仪仗于丹陛之东西及丹墀之东西陈车辂于文武楼之南典牧官陈仗马于车辂之南虎豹于奉天门外和声郎入陈乐于丹墀之南所司备鼓乐仪卫备仪仗于奉天门外伺候迎送册宝至东宫文武百官各具朝服执事者俱入就位鼓次严百官齐班于午门外尚宝卿侍从侍卫官各服其器服俱诣谨身殿奉迎鼓三严侍仪奏中严御用监官奏请上御谨身殿具衮冕启请皇太子于奉天门具冕服引班引百官使臣僧道耆老等俱入侍立位侍仪奏外办上御舆以出尚宝卿捧宝及侍仪导从警跸如常仪仗动大乐鼓吹振作升座乐止将军卷帘尚宝卿以宝置于案鸣鞭报时讫引进四人引皇太子入奉天东门乐作升自东阶由东门入引进立候于门外内赞接引至丹陛拜位引礼分立于左右乐止捧受册宝内使由西陛升俱入就丹陛立位知班于丹墀中唱班齐赞礼于丹陛上唱鞠躬乐作皇太子再拜兴平身乐止内赞唱承制官稍前承制官前立于殿西内赞唱跪承制官跪承制讫由殿中门出立于门外称有制赞礼唱跪皇太子跪宣制云册长子某为皇太子宣毕赞礼唱俯伏兴平身承制官由殿西门入跪于殿西云传制毕复位赞礼赞鞠躬乐作皇太子鞠躬再拜兴平身乐止赞礼唱行册礼引礼引皇太子由殿东门入乐作引礼立于门外内赞接引至御座前拜位乐止内赞唱跪皇太子跪唱受册宝捧册宝官于案前跪捧册授读册宝官内赞唱读册读册宝官跪读册讫以册授丞相丞相搢笏受册内赞唱搢圭皇太子搢圭唱受册丞相以册跪授于皇太子捧受册宝内使跪于皇太子西捧册兴立于皇太子西捧册宝官又于案前跪捧宝授读册宝官内赞唱读宝读册宝官跪读宝讫以宝授丞相丞相受宝跪授于皇太子捧受册宝内使跪于皇太子西捧宝兴立于捧册内使之下内赞唱出圭皇太子出圭唱俯伏兴平身皇太子俯伏兴平身唱复位引皇太子出乐作内使捧册宝前导出至殿东门引礼引皇太子复位乐止内使以册宝置于册宝亭盝匣中退立于丹陛之东赞礼赞鞠躬拜乐作皇太子四拜兴平身乐止内使舁册宝亭前行引礼导皇太子由东阶降乐作出奉天门乐止引礼引皇太子诣东耳房伺候于中宫行礼内使舁册宝亭东门出至西道仪仗鼓吹前迎百官迎送至东宫安奉册宝于殿内初皇太子降阶礼部尚书跪奏用宝诣案捧诏书尚宝卿用宝以诏书置于案礼部尚书于殿西跪奏云捧诏赴午门开读兴捧诏官捧诏由中门出乐作降自中陛引礼引文武官迎诏书出奉天门乐止开读于午门外讫百官迎诏至中书省颁行执事人报侍仪奏礼毕鸣鞭上兴乐作还宫乐止皇太子朝谢中宫
受册之日内使监官陈设皇后御座于中宫殿上皇太子拜位于殿庭正中及御座前内赞二人位于殿上拜位之东西司赞二人位于丹墀拜位之东西陈设仪仗于殿庭之东西擎执于殿上之左右乐工陈乐于殿庭之南皇太子于奉天殿受册毕司宾引皇太子具冕服至中宫外门东向立内使监官启闻皇后首饰袆衣出殿乐作升御座乐止司宾引皇太子由东阶升乐作就丹墀拜位乐止司宾分立于前司赞唱鞠躬拜乐作皇太子四拜兴平身乐止司宾引皇太子由殿东门入乐作至殿上拜位乐止内赞唱跪皇太子跪恭谢曰小子某兹受册命谨诣母后殿下恭谢谢毕内赞唱俯伏兴皇太子俯伏兴平身司宾引皇太子由殿东门出乐作复位乐止司赞唱鞠躬拜乐作皇太子四拜乐止司宾唱礼毕内使监官启礼毕皇后兴乐作还宫乐止内官引皇太子出诸王贺东宫皇太子受册之日内使监官设皇太子座于东宫侍仪司设诸王拜位于殿庭阶上及殿上正中赞礼二人位于殿庭王拜位之东西内赞二人位于殿内王拜位之东西文武官侍立位于殿庭之东西将军六人位于殿门之左右拱卫司设仪仗于殿庭之左右乐工设乐于宫门之外伺皇太子于中宫行礼毕引礼引诸王便服至东宫门外西向立引进引皇太子便服出宫乐作升殿乐止引礼引诸王由东阶升乐作至殿庭阶上拜位乐止赞礼唱鞠躬拜乐作诸王鞠躬四拜兴平身乐止引礼引诸王居长者由殿东门入乐作引礼立于门外内赞接引至殿内拜位乐止内赞赞礼同唱跪诸王皆跪长王恭贺曰小弟某兹遇长兄皇太子荣膺册宝不胜忻忭之至谨率诸弟诣殿下称贺贺毕内赞赞礼同唱俯伏兴平身引礼引长王由殿东门出乐作复位乐止赞礼唱鞠躬拜乐作诸王鞠躬四拜兴平身乐止唱礼毕引进启礼毕皇太子兴乐作还宫乐止引进引诸王以次出诸王贺中宫皇太子受册之日内使监官陈设皇后御座于中宫殿上诸王拜位于殿庭正中及御座前内赞二人位于殿上拜位之东西司赞二人位于诸王丹墀拜位之东西设仪仗于殿庭之东西擎执于殿上之左右乐工陈乐于宫门外诸王于东宫行贺礼毕司宾引诸王俱冕服至中宫外门东向立内使监官启闻皇后首饰袆衣出殿乐作升御座乐止司宾引诸王由东阶升乐作入就丹墀拜位乐止司赞唱鞠躬拜乐作诸王鞠躬四拜兴平身乐止司宾引诸王居长者由殿东门入乐作至殿上拜位乐止内赞司赞同唱跪诸王皆跪长王恭贺曰小子某兹遇长兄皇太子荣膺册宝不胜欢庆谨率诸弟诣母后殿下恭贺贺毕内赞司赞同唱俯伏兴平身诸王俯伏兴平身司宾引长王由殿东门出乐作复位乐止司赞唱鞠躬拜乐作诸王鞠躬四拜兴平身乐止司宾唱礼毕内使监官启礼毕皇后兴乐作还宫乐止内官引诸王以次出百官进庆贺表笺
与进贺中宫受册表笺仪同
百官进庆贺东宫笺
前期内使监官陈设皇太子位于东宫正殿如常仪侍仪司设笺案位于殿下及殿上正中文武官拜位于殿下文东武西异位重行北向设宣笺官位于殿下笺案之西展笺官位于宣笺官之下知班二人位于文武官拜位之北赞礼二人位于知班之北内赞二人位于殿上引文武班舍人四人位于文武班之北稍后俱东西相向是日宿卫陈兵仗于东宫门外之东西陈旗仗于中门外东西相向将军六人于殿门之东西拱卫司陈仪仗于殿庭阶上下之东西和声郎陈乐于文武拜位之南内使擎执于殿上左右文武官进笺至午门前礼部官以笺函置于案舍人举入东宫门外恭候行礼文武官于奉天殿行贺礼毕常服诣东宫文东武西分立于门外受笺官赞礼等执事各就位引进启外备皇太子常服出宫至殿门乐作升殿乐止舍人举笺案入宣笺官展笺官押案置于庭各就位引班引文武官亦入就位知班唱班齐赞礼唱鞠躬拜乐作丞相以下皆鞠躬四拜兴平身乐止赞礼唱进笺受笺官进至案之东北引班引丞相至案前丞相跪捧笺兴与宣笺官展笺官由西陛升西门入至殿内置于案退立于殿南正中内赞唱跪赞礼唱众官皆跪丞相与众官皆跪内赞唱宣笺宣笺官诣案前取笺跪宣于殿西展笺官同跪展笺宣毕俯伏兴退立于西展笺官以笺复置于案退立于西内赞赞礼同唱俯伏兴丞相与百官皆俯伏兴平身丞相与宣笺官展笺官由殿西门出西陛降复位赞礼唱鞠躬拜乐作丞相以下皆鞠躬四拜兴平身乐止赞礼唱礼毕引进启礼毕舍人举笺案出皇太子兴乐作还宫乐止百官以次出内外命妇庆贺中宫
至日司宾引内外命妇各服其服俟于中宫门外之左右俟皇太子入行朝谢毕内使监官启闻司宾二人先引外命妇由西门入序立于庭中左右二人引内命妇入就拜位司赞唱班齐拜乐作内命妇以下皆四拜兴乐止司宾引班首由西陛升西门入乐作至御座前乐止内赞司赞同唱跪班首以下皆跪班首称某封某妾某等兹遇皇太子荣膺册命恭诣皇后殿下称贺贺毕内赞司赞同唱兴班首以下皆兴司宾引班首由西门出西陛降复位司赞唱拜乐作班首以下皆四拜兴乐止司宾二人引外命妇入就拜位赞拜乐作班首以下皆四拜兴乐止司宾引班首由西陛升西门入乐作至御座前乐止内赞司赞同唱跪班首以下皆跪班首称贺曰某封某妾某氏等兹遇皇太子荣膺册命恭诣皇后殿下称贺贺毕内赞司赞同唱兴班首以下皆兴司宾引班首由西门出西陛降司赞唱拜乐作班首以下皆四拜兴乐止司宾唱礼毕皇后兴乐作还宫乐止命妇以次出谒庙皇太子择日恭谒太庙永乐二年续定先期三日斋戒遣官祭告天地宗庙用香帛酒脯行一献礼前一日礼部同鸿胪寺官设诏案于奉天殿中设节册宝案于诏案之南节中册东宝西各以次陈列设册宝彩舆于丹陛之东尚宝司设宝案锦衣卫设卤簿仪仗教坊司设中和韶乐如常仪至日鸿胪寺设皇太子拜位于丹陛正中设持节等官拜位于丹墀内引礼启请皇太子具冕服于文楼下以俟上服衮冕御华盖殿翰林院官捧诏尚宝司官用宝讫礼部官捧置于案执事官行五拜礼毕鸿胪寺官奏请升殿导驾官前导乐作上御奉天殿乐止尚宝司官以宝置于案鸣鞭文武百官朝服行叩头礼侍班引礼官六人导皇太子由东阶升至丹陛赞就位持节等官各就丹墀拜位赞鞠躬乐作四拜乐止传制官跪奏传制俯伏兴由左门出西向立称有制赞礼赞跪皇太子及持节等官皆跪宣制讫赞俯伏兴平身引礼导皇太子由殿东门入至册宝案前内赞赞跪赞宣册捧册官跪捧册授宣册官宣册官立宣于皇太子之右宣讫赞搢圭赞受册捧册官捧册授皇太子受讫以授内侍内侍跪受立于西赞受宝一如授册仪赞出圭俯伏兴平身赞复位引礼导皇太子由殿东门出就位内侍捧册宝前导置彩舆中内赞赞鞠躬乐作四拜乐止执事者各舁册宝以次前导引礼导皇太子由东阶降持节等官随之乐作至奉天门乐止用仪仗鼓乐迎册宝至文华殿行礼毕持节官持节复命是日礼部官候节册宝启行毕奉诏书至承天门开读颁示天下皇太子受册宝毕具冕服仪仗引礼导引诣太庙行谒告礼如常仪礼毕释服引礼导引至左顺门具冕服谢恩上具皮弁服御奉天殿引礼导皇太子至上前谢恩乐作行八拜礼毕乐止导还至右顺门内官导诣内殿前皇后服燕居冠服升内殿皇太子于内殿丹陛行八拜礼毕亲王见东宫先是内官设皇太子座于文华殿鸿胪寺设亲王世子郡王拜位于殿陛上教坊司设乐锦衣卫设仪仗候亲王世子郡王贺中宫礼毕引礼导亲王世子郡王具冕服其未冕者便服序列于文华殿门外以俟导引官导皇太子冕服升座引礼导亲王世子郡王由东阶升乐作就殿陛上拜位乐止赞鞠躬四拜亲王世子郡王皆鞠躬四拜兴平身赞跪亲王世子郡王皆跪鸿胪寺官一人诣殿门外正中跪致词曰某王某等兹遇皇太子殿下荣膺册命礼当庆贺致词毕赞俯伏兴四拜乐作亲王世子郡王皆俯伏兴四拜平身皇太子驾兴亲王世子郡王以次出是日皇太子诣武英殿见诸叔行家人礼四拜诸叔西向坐受见诸兄行家人礼二拜诸兄西向立受次日文武百官进表笺庆贺如常仪按明会典东宫仪仗
令旗一对青质红令字朱漆攒竹竿长八尺二寸下有铁清道二对朱漆攒竹杖铜裹两末长四尺九寸幰弩一张并箭青幰盖以帛为之刀盾一十对盾以木为之画狮子首加饰朱漆刀金饰绿靶绿鞘红缘垂青并繐弓箭二十副弓用竹为体木托靶并梢黑角梢末并面半筋铺背四节缠丝黑漆面朱漆背丝弦箭竹为干木扣铁箭头柳叶形两头俱用牛筋并丝缠之加朱漆道如加雁翎橐二用黑斜皮为之白泽旗二面内一面红质上下并外边加黄襕赤火焰间彩脚傍竿处加红腰中绣白泽飞状及云文旗身并黄襕火焰长六尺六寸阔三尺九寸脚长五尺揭以朱漆攒竹竿竿首木枪头贴金饰共长一丈三尺六寸九分内枪头长一尺三寸五分饰以红缨用铁一面青质制同青旗二面纯青质旗身并火焰长六尺六寸阔二尺九寸脚长五尺揭以朱漆攒竹竿竿首木枪头贴金饰共长一丈一尺九寸九分内枪头长一尺三寸五分饰以红缨用铁红旗二面黄旗二面白旗二面黑旗二面以上制俱与青旗同青素旗二十面纯青质上阔八尺下四尺朱漆攒竹竿贴金木枪头共长一丈一尺三寸五分内枪头长一尺三寸五分上饰以红缨下有铁金鼓旗二面青质红金鼓二字连腰阔一丈二尺五寸下七尺朱漆攒竹竿贴金木枪头共长一丈四尺九寸内枪头长一尺五寸八分上饰以红缨下有铁金龙画角十二枝木质黑漆戗金为饰上节宝相花中节缠身单龙云文下节八宝双海马花匡鼓二十四面红油木匡画宝相花钉镮钹皆摆锡粉涂革面径一尺七寸画双狮彩球悬以红绒匾□鼓二面制同花匡鼓但面阔一尺画荷并叶金钲二面铜质竹匡四傍用红绠系钲于匡径九寸五分金二面以铜为之径一尺七寸
板二串每串板六各长一尺一寸上阔一寸九分下阔二寸五分联以青笛二管截竹为之六窍长一尺五寸
杖鼓二个木匡细腰黑漆戗金龙文两头以革冒之联以红绒绠加铜龙头钩子以青绒匾悬用小铜角一对长三尺八寸加漆贴金
大铜角一对长三尺五寸七分加漆贴金
缨头一个朱漆攒竹竿贴金木枪头铁抹金铜顶缀染红牦牛尾为圆缨建于竿共长一丈一尺四寸九分内枪头长一尺九寸五分领头四对朱漆攒竹杖铜裹两末长四尺九寸绛引旛一对朱漆竿贴金铜龙头共长一丈二尺五寸内龙头钩一尺旛用五色平罗长六尺三寸阔五寸五分旛下有五色板四角宝盖高七寸五分围二尺七寸五分绿三檐共长一尺九寸抹金铜龙头四个抹金铜佩一十六个铜铃三十六个后旛制作长短同腰皆用绿色描金香草文三檐金龙文凡幢旛麾节挑竿铜龙头俱以铁为钩盖上抹金铜顶钑花文传教旛一对红罗为之青三檐佩四铃三十二中有黄额青传教二字余与绛引旛制同告止旛一对与传教制同但檐用青额青告止二字盖上抹金铜顶钑花文信旛一对与传教制同但檐用黄额青信字
羽葆幢三对朱红攒竹竿贴金铜龙头共长一丈二尺五寸五分内龙头钩一尺衔抹金铜圈悬铜顶施白羽绿罗宝盖下以红丝圆贯红缨簇圆凡五层每层上施抹金铜顶蓝斜皮宝盖缀铜铃仪锽氅三对朱漆攒竹竿贴金头共长一丈二尺五寸五分内贴金头长一尺三寸五分氅用五色平罗长六尺三寸阔五寸五分上抹金铜顶下缀抹金铜铃五个戈氅三对朱漆攒竹竿贴金木龙头承戈共长一丈二尺五寸内贴金头长一尺六寸一分系木板粉面画升降双鸟缀五色罗氅长六尺三寸阔五寸五分末缀铜铃五个戟氅三对与戈氅制同惟贴金木龙头承戟长一尺七寸五分吾杖二对朱漆攒竹杖长六尺九寸五分两末贴金仪刀二对刻木为刀贴银饰鞘及靶贴金龙文为饰垂红丝錔班剑二对刻木为剑其上有靶靶下为龙头衔剑皆贴金为饰垂红丝錔金钺二对朱漆攒竹柄贴金木钺头承以贴金龙头共长六尺九寸内木钺并龙头长一尺六寸五分立瓜二对朱漆攒竹柄贴金木瓜立置其首承以贴金龙头共长六尺九寸内瓜及龙头长一尺四寸卧瓜二对与立瓜制同但瓜卧置其首瓜及龙头长一尺二寸五分骨朵二对与瓜制同但以贴金木骨朵置其首骨朵及龙头长一尺六寸镫杖二对与骨朵制同但以贴金木镫置其首殳叉一对朱漆攒竹柄木为叉承以龙头置于柄上贴金为饰共长一丈二尺五寸五分内叉及龙头长二尺五分戟十对朱漆攒竹竿贴金木戟头共长一丈二尺五寸五分内戟头长二尺五分□十对朱漆攒竹竿贴金木□共长一丈二尺五分内木□及龙头长一尺七寸夹□一对与□制同但其首为夹□
麾一把朱漆攒竹竿上置铜龙贴金饰共长一丈二尺五寸五分内铜龙头并钩长一尺口衔铜索铜顶缀绿罗宝盖青绿泥金描香草文下垂染红牦牛尾三层每层各加抹金铜圆顶绿斜皮云盖各缀铜铃幢一把与麾制同但用牦牛尾缨五层节一把与麾制同但用牦牛尾缨八层
金节二对与麾制同但用牦牛尾缨八层及黄纱衣笼之其上绣升龙四长七尺五寸阔一尺二寸响节六对贴金攒竹柄长一丈二寸五分其首以铁条长一尺二寸五分贯铜铁钱十二黄罗销金龙文衣笼之长一尺五寸阔八寸上加贴金木圆顶下有盘攀顶线四钱文曰天下太平青方伞二把伞骨面阔并顶五尺五寸柄及葫芦头共长一丈一尺五寸九分其面冒以青罗垂青三檐四角加抹金铜龙头凡伞顶葫芦皆木质贴金柄用竹朱红油间缠以藤惟曲柄朱红漆攒竹为之红方伞二把伞骨面阔并顶五尺五寸柄及葫芦头共长一丈一尺五寸九分其面冒以红罗垂红三檐伞顶四角加抹金铜龙头红销金伞一把伞骨面阔并顶四尺二寸五分柄及葫芦头共长一丈一尺二寸九分其面冒以红罗垂红三檐销金宝珠龙文边香草文红绣直柄圆伞一把伞骨面阔并顶四尺二寸五分柄及葫芦头共长一丈一尺二寸九分其面冒以红罗绣云文垂红三檐上檐云龙下二檐瑞草文红绣曲柄圆伞二把伞骨面阔并顶四尺二寸五分柄及葫芦头共长一丈一尺二寸九分其面冒以红罗绣云文垂红三檐瑞草文当曲柄处用铁心贴金木龙头承伞红绣花直柄伞二把伞骨面阔并顶四尺二寸五分柄及芦葫头共长一丈一尺二寸九分其面冒以红罗绣云文垂红三檐宝相花抹金银铃全红圆伞二把伞骨面阔并顶四尺二寸五分柄及葫芦头共长一丈一尺二寸九分其面冒以红罗垂红三檐青圆伞二把伞骨面阔并顶四尺二寸五分柄及葫芦头共长一丈一尺二寸九分其面冒以青罗垂青三檐红油绢销金雨伞一把伞骨面阔并顶七尺柄及葫芦头共长九尺二寸九分其面销金宝珠龙边云龙文青绣孔雀圆扇六把扇及柄共长一丈一尺二寸面背风衣俱青素线罗面径三尺三寸五分绣升降孔雀云文背销金龙团花凡扇柄皆黑漆攒竹青绣花圆扇四把扇及柄共长一丈一尺二寸面背风衣俱青素线罗面径三尺三寸五分绣四季花背销金龙团花文红绣花圆扇四把扇及柄共长一丈一尺二寸面背风衣俱青素线罗面径三尺三寸五分绣四季花文背销金龙团花文红绣孔雀方扇四把扇及柄共长一丈一尺二寸面背风衣俱红素线罗面径三尺三寸五分绣升降孔雀云文背销金宝珠文青绣方扇四把孔雀翎边长二尺九寸五分连柄共长一丈一尺二寸扇中连孔雀翎边阔二尺二寸五分面背俱青素线罗边用孔雀尾面绣升降孔雀云文背绣金宝珠文诞马八匹红辔青缰锦鞯鞯以红油皮为之
鞍笼一个皮质红油描金升降龙文边香草文金马杌一个木质金叶裹金钉装钉钑盘龙文金交椅一把木质金叶裹金钉装钉椅中钑云龙文穿以红丝匾绦四垂红丝錔红织金纻丝褡裆金脚踏一个木质金叶裹金钉装钉钑方胜文红织金纻丝踏褥拂子二把衔以抹金铜龙首朱漆柄戗金龙文垂红丝錔金拂用马尾红缨为心红纻丝拜褥一金水盆一个中钑盘云龙文边钑香草文手巾一条金水罐一个有盖有提小口巨腹
金香炉一个两耳三足有盖钑云龙文朱漆竿抹金铜龙头并尾金香盒一个盖钑龙文边钑花文
金唾盂一个形圆如缶盖仅掩口下有盘钑龙文洪武间停造金唾壶一个小口巨腹有盖钑龙文洪武间停造红纱灯笼三对朱油竹骨以红纱蒙之青纱为盖下有烛盘朱漆竿贴金龙头并尾红油纸灯笼三对朱油竹骨下有烛盘木座以竹丝编为笼加红油纸朱漆竿贴金龙头并尾□灯三对红油铁骨以鱼□为笼余同纸灯
仗马二匹红秋红辔上施鞯颔下垂红缨饰瓷珠络鞍全金辂一乘高一丈二尺二寸九分阔八尺九寸辂上平盘板前后车棂并雁翅及四垂如意滴珠板其下辕三条皆朱红漆辕各长一丈九尺五寸用抹金铜龙头龙尾龙鳞叶片装钉前施朱红油马搭攀皮一条平盘左右下护泥板及车轮二贯轴一每轮辐十有八条皆朱红漆周围辋金各以抹金钑花叶片装钉轮内车心各一用抹金铜钑莲花瓣轮盘装钉轴首左右各用漆贴金减铁龙首插拴一个以抹金铜钑龙顶管心装钉轴中缠红绒驾辕等索面至地三尺二寸五分辂亭高六尺四寸五分朱红漆四柱各长五尺五寸槛座高九寸五分其上四周线金五彩香草板门高五尺九分阔二尺四寸五分左右门阔二尺二寸五分前并左右各□二扇明栨全皆朱红漆后朱红漆五山屏风青地上雕木贴金龙五间以五彩云文屏后朱红漆板皆抹金铜钑花叶片装钉□编红线穿朱红漆匡□座红绒座大索四条座下莲花坠石□座上施红毯红绵褥并席朱红漆坐椅一座纳板一并褥椅中红织金绮靠坐褥四围椅裙全周围施红罗帏幔或用红绮亭外用青绮缘边朱红帘十二扇各用拽帘红线圆二条黄铜圈金坐椅雕贴金龙彩云下线金彩云板一亭内编红线穿辂顶并圆盘高二尺五寸九分又镀金龙宝珠顶带仰覆莲座高九寸垂攀顶红线圆四条盘上朱红漆其下内外皆青地绘云文以青饰辂盖亭内周围青斗拱承以朱漆匡宝盖斗以八顶冒以红绮顶心绣云龙一余绣五彩云文天轮三层皆朱红漆上安雕木贴金叶板七十二片内饰青地雕木贴金云龙文三层间绘五彩云衬板七十二片盘下周围黄铜钉装上施红绮沥水三层每层七十二折间绣五彩云龙文四角垂青绮络带四条各绣五彩云升龙二圆盘四角连平盘板用攀顶红线圆四条并贴金木鱼辂亭前一字栏干一扇后一字带转角栏干一扇左右栏干二扇内嵌五彩云板皆朱红漆四扇计一十四柱各柱首雕木贴金蹲龙一用线金五彩莲花抱柱栏干四周内布花毯红旗二面在辂亭后左右用红线罗夹为旗每面九斿每斿内外绣升龙一朱红漆攒竹旗竿二左竿旗腰绣日月北斗竿首用抹金铜龙头右竿旗腰绣黻字竿首用抹金铜戟每竿缀抹金铜铃二垂红缨九缨上施抹金铜宝盖下垂錔踏梯一朱红漆以抹金铜钑花叶片装钉
行马架三朱红漆其上红绒匾用抹金铜叶片装钉铁搭钩全红绢幰衣即遮尘油绢雨衣并红毡衣各一座朱红油合扇梯一副朱红油托叉一件马鞍鞯秋辔铃缨全
鞍笼二皮质朱红油饰描金升降龙文边描香草上施抹金铜盖顶饰红缨青帐房一座用青水绵布帐并帏幕上施兽吻朱红漆柱并帐竿竿首青绿蹲狮顶用毡戏竹一对红漆长六尺贴金木龙头长七寸口衔红竹丝二十四茎长四尺五寸上有彩线錔以竹为柄大鼓一面以木为匡高一尺七寸冒以革面径二尺五寸周围抹金铜钉面施粉绘荷叶四中莲花一匡加红油绘宝相花抹金铜环钹四用朱红漆木扛二红绒绠举之鼓衣一用红绮织彩色龙云其下边黄缨络纹沥水织瑞草文板一串每串用铁力木六片贯以青丝长阔同前制并彩线錔杖鼓十二个每个二面其下铁圈口二一面冒以犊皮径一尺二寸五分一面冒以山羊皮径一尺三寸冒缝用红皮掩钱细腰木匡广一尺七寸九分黑漆戗金枝叶宝相花文以红绒绠一条联络抹金铜龙头钩子十六个各有衬钩红皮朱红生革描金龙束子八个悬以绿绒匾用抹金铜龙头搭钩二个并钩圈鼓衣一以红绮一幅长三尺五寸织青龙文并五彩云文周围黄绒织香草文看杖朱红漆竹片带雕木贴金龙头垂红绿结子打杖以朱红漆竹片为之龙笛二管每管以竹为之两末牙管束长一尺七寸五分一孔在前其后七孔无底横吹之贴金木龙头垂彩线錔笙二攒每攒用紫竹十七管下施铜簧参差攒于黑漆木匏中有觜项亦黑漆垂彩线錔箜篌二把每把用梓木为身阔五寸厚六寸直长四尺八寸并柄上雕龙头中嵌花板雕盘龙一俱沉香色描金附以乌木引条系二十弦下横施引手并描金沉香色龙头通长二尺二寸五分上施乌木轴子二十中有拄手用乌木制成竹节两末雕龙头描金长一尺二寸五分两龙头各垂彩线錔二架每架用楸木为质长三尺九寸中虚四周乌木边上施九弦并柱子九面绘金龙并彩云文尾垂彩线錔二承以朱红漆架四角贴金龙头四各垂彩线錔琵琶二把每把以铁力木为质梓木面板凤眼二匙头并项通长三尺五分阔一尺二寸五分匙头并项一轴子四扶手山口各一皆用乌木四弦背有乌木椿楸二上施抹金铜环并钩搭负以绿绒匾匙头上施彩线錔一大小班竹品十二乌木拨一用牙嵌方响二架每架用铁方响十六厚薄不等应六律六吕四清声以铁条四裹以黄毡横置架内贯而列之为二层每层方响八承以朱砂漆木架左右二柱并上下匡俱戗金花文架高五尺阔二尺二寸上用雕木五彩花板一其上雕木贴金龙一间以五彩云架上贴金火焰宝珠一左右两如意云上施贴金二龙头口衔红绿錔其下雕饰五彩线金芝草文头管二管皆以乌木为之长六寸八分九孔前七后二两木以牙管束以芦为梢无底直吹之箫二管皆以紫竹为之长一尺九寸六孔间缠以弦线裹以锡箔无底直吹
　东宫部汇考十一
　　明二
太祖洪武年定东宫朝仪
按明会典东宫朝仪洪武间定凡朔望日文武百官朝退诣文华殿门外分东西侍立俟皇太子升殿乐作百官行一拜礼其谢恩见辞官员人等亦随班行礼礼毕以次出洪武十四年令启事东宫者皆称臣
按明会典云云
洪武二十五年九月庚寅立嫡孙允炆为皇太孙按大政纪云云按名山藏典谟记建文君者懿文皇太子次子而高皇帝孙也懿文太子先高帝薨高帝崩君以太孙嗣纪年建文君名允炆生而偏颅高帝弗喜成童聪□能诗使赋新月曰庶其免乎初懿文太子仁柔亡武君亦文弱好诗书不任法律太子薨高帝属心燕王以学士刘三吾言乃立君为太孙使预政太孙时时尚宽大中外有欣欣之心高帝末年其诸子存而壮者成祖若周王橚皆与太子同出高皇后胡妃子楚王槙达妃子齐王榑郭妃子蜀王椿代王桂谷王橞胡妃子湘王柏郜妃子肃王韩妃子辽王植余妃子庆王杨妃子宁王权周妃子岷王楩始高帝王诸子多国边陲以为陲固令置三护卫其王中原者亦皆大其疆土太孙既立诸王以兄子易之太孙以为忧尝谓其傅黄子澄曰诸王皆尊属拥重兵即陛下千秋万岁后曷制之黄子澄曰诸王虽有三护卫仅足自固明兵满天下其孰能富太孙曰善高帝大渐以齐泰为兵部尚书受遗诏洪武三十一年闰五月辛卯太孙即皇帝位按东朝纪诏曰曩古列圣相继御宇者首立储君朕自甲辰即王位戊申即帝位于今二十九年前者操将练兵平天下乱偃天下兵奠生民于田里用心多矣及统一以来除奸暴去豪强亦用心多矣迩来苍颜皓首储嗣为重嫡孙允炆以九月十三日册为皇太孙奉上下神祗以乂安民庶诰示臣民想宜知悉洪武二十六年定东宫正旦冬至千秋百官朝贺及冠服仪按明会典东宫正旦冬至百官朝贺仪洪武二十六年定凡正旦冬至日典玺官设东宫座于文华殿中锦衣卫设仪仗于殿前东西教坊司陈大乐于文华殿内东西北向府军卫列甲士旗帜于门外锦衣卫设将军十二人于殿中门外及文华门外东西相向立仪礼司官设笺案于殿东门外设文武官拜位于文华殿门外设传令宣笺等官位于殿内东西执事官先行四拜礼讫各就位引礼引各官诣文华门外北向立仪礼司官启请升座导引官奉迎东宫具冕服出乐作升座乐止赞礼唱班齐鞠躬乐作四拜兴平身乐止唱进笺给事中前导笺案由殿东门入置殿中内赞唱宣笺目宣讫俯伏兴平身唱宣笺外赞唱跪展笺官诣案前取笺宣笺官宣讫内外皆赞俯伏兴平身即举案于殿东外赞唱众官皆跪代致词官中道跪致词云具官臣某等兹遇（正旦则云三阳开泰万物咸新
冬至则云律应黄锺日当长至）
敬惟皇太子殿下茂膺景福贺毕唱
众官皆俯伏兴平身传令官跪启传令由东门左出至丹陛东西向立称有令赞众官皆跪宣令（正旦云震端之节冬至云履长之节）
同臻嘉庆赞俯伏兴乐作四拜平身乐止
仪礼司官跪启礼毕东宫千秋节百官朝贺仪洪武二十六年定东宫千秋节百官朝贺礼仪与正旦冬至同但致词云兹遇皇太子殿下寿诞之辰臣某等敬祝千岁寿不传令朝贺乐朔朢
朝参同
乐器戏竹
二箫四笙四笛四头管四二琵琶二二十弦二方响一鼓一拍板二杖鼓六　乐章升殿还宫百官行礼奏千秋岁尧年舜日胜禹周庆云生缭绕凤楼风调雨顺五谷收万民畅歌讴　又按皇太子冠服皇太子陪祀天地宗庙及正旦冬至朝会则服衮冕从祭社稷及受册纳妃亦如之朔望朝降诏降香进表四夷朝贡朝觐则服皮弁衮冕洪武二十六年定衮冕九章冕九旒旒九玉金簪导红组缨两玉瑱圭长九寸五分元衣纁裳衣五章织山龙华虫宗彝火裳四章织藻粉米黼黻白纱中单黻领蔽膝随裳色织火山二章革带金钩玉佩绶五采用赤白元缥绿织成纯赤质三百三十首小绶三色同大绶间织三玉环大带白表朱里上缘以红下缘以绿白□赤舄惠宗建文元年二月立子文煃为皇太子按大政纪云云
按明外史建文太子传建文帝二子长太子文煃母冯氏洪武二十九年十月晦生太祖不乐曰月日皆数之终命内廷勿贺建文元年立为皇太子燕师入年七岁矣莫知所终成祖永乐二年立世子高炽为皇太子因定东宫朝仪按大政纪永乐元年春正月丙戌群臣上表请立皇太子不允三月戊寅朔文武百官复上表请立皇太子敕姑缓之二年三月甲戌册立世子为皇太子按名山藏典谟记仁宗皇帝讳高炽太宗嫡长子也以高帝十一年生凤阳二十八年册为燕世子端重沉静嗜学无厌时晋秦燕周四世子高帝皆教而试之异日者使分阅卫士帝还奏后问之对曰寒甚士方食高皇帝喜使阅章奏择其有大体可施行者报命高帝益爱之燕王起靖难帝居守北平坚拒李景隆兵燕王既为皇帝尚以世子守北平既二年召立为皇太子成祖有三子长帝次汉王高煦次赵王高燧赵王幼以聪敏爱而汉王用靖难功几得立为太子谋夺嫡者数矣寺人俨寺人保数为赵王短太子于成祖成祖迁都北京五出塞南京事悉付太子施行晚节多疾小人谗构太子几危者屡宫僚若杨士奇辈者为太子下狱赞善梁潜司训周冕至死狱中然太子益恭慎亦赖士奇蹇义夏原吉羽翼之有白曰殿下知谗人乎曰吾不知知为子太子监国遇水旱饥荒军民失所戚焉赈恤之暇与官僚邹济王汝玉徐善述等讲说诗书修词赋之业日记万言辞翰并精车驾崩榆木川遗命至太子恸绝强拜受遂命皇太孙迎梓宫开平臣民三劝进以八月望日丁巳即皇帝位按明昭代典则永乐二年夏四月立世子高炽为皇太子二十二年春正月阿鲁台寇大同三月戊寅帝大阅北征夏四月诏皇太子监国车驾发京师六月车驾驻答兰纳木儿河诸将奏阿鲁台久遁遂班师秋七月丁亥次翠微冈上御幄殿几而坐大学士杨荣金幼孜侍上顾内侍海寿问曰计程何日至北京对曰其八月中矣上颔之既而谕杨荣曰东宫涉历年久政务已熟还京后军国事悉付之朕惟优游暮年享安和之福矣荣对曰殿下孝友仁厚天下属心允称皇上付托上喜赐荣等羊酒而退戊子上次双流泺以旋师遣礼部尚书吕震赍书谕皇太子并诏告天下己丑次苍□上不豫下令大营五军将士严部伍谨哨瞭庚寅次榆木川上大渐召英国公张辅受遗命传位皇太子且云丧服礼仪一遵太祖皇帝遗制辛卯上崩内臣马云孟骥等以六师在远外秘不发丧密召大学士杨荣金幼孜入议丧事遂一遵古礼含敛毕载以龙轝所至朝夕上食如常仪壬辰次双笔峰大学士杨荣少监海寿奉遗命驰讣皇太子即遣皇太孙出居庸赴开平迎驾时京师诸卫军皆随征聚行在惟赵府三护卫军留京师一时浮议籍籍虑护卫为变遂秘未发丧皇太孙濒行启皇太子曰出外有封章白事非印识无以防伪皇太子曰渠言良是但行急新制不及士奇曰殿下未践阼有事自应行常用之宝其东宫小图书可假之行此出一时之权归即纳上皇太子即取付太孙曰有启事以此封识来此亦久当归汝汝就留之皇太子曰大行临御储位久未定浮议喧腾吾今就以付之浮议何由兴八月己酉次雕鹗皇太孙至军中始发丧六军号痛声彻天地辛亥入居庸关文武百官缞服哭迎壬子及郊皇太子亲王以下素服哭迎至宫中奉安仁智殿加敛纳梓宫丁巳皇太子即皇帝位改明年元曰洪熙大赦天下按明会典永乐二年令文武官员常朝行叩头礼三师三少詹事府官左右春坊司经局官翰林院官鸿胪寺官六科给事中锦衣卫官左右序立于文华殿门之外鸿胪寺序班通事舍人引文武百官于丹陛下丹墀内东西序立照依衙门资次启事监察御史二员司直郎清纪郎日轮二员北向侍立纠仪启事毕百官齐退遇有召问亦须前项官员一同进出如独进并独员留后者许监察御史鸿胪寺官司直郎清纪郎纠劾　合启事务在京衙门止用奏本在外衙门务要奏本一本启本一本其詹事府主簿录事同春坊司直郎清纪郎司谏分为六科于司礼监共关揭帖开写逐日启过本内事件略节缘由及令旨所发落大略六科给事中亦具题帖各另奏进　詹事府主簿录事同左右春坊司直郎清纪郎司谏等官遇启事各纪皇太子令旨如所启事或差随即纠劾启事毕同詹事府详审事之可否可行者令该司批所得令旨或事不可行及启本内与说帖不同不问事之大小悉以奏闻　皇太子择日恭谒太庙永乐二年续定先期三日斋戒遣官祭告天地宗庙用香帛酒脯行一献礼前一日礼部同鸿胪寺官设诏案于奉天殿中设节册宝案于诏案之南节中册东宝西各以次陈列设册宝彩舆于丹陛之东尚宝司设宝案锦衣卫设卤簿仪仗教坊司设中和韶乐如常仪至日鸿胪寺设皇太子拜位于丹陛正中设持节等官拜位于丹墀内引礼启请皇太子具冕服于文楼下以俟上服衮冕御华盖殿翰林院官捧诏尚宝司官用宝讫礼部官捧置于案执事官行五拜礼毕鸿胪寺官奏请升殿导驾官前导乐作上御奉天殿乐止尚宝司官以宝置于案鸣鞭文武百官朝服行叩头礼侍班引礼官六人导皇太子由东阶升至丹陛赞就位持节等官各就丹墀拜位赞鞠躬乐作四拜乐止传制官跪奏传制俯伏兴由左门出西向立称有制赞礼赞跪皇太子及持节等官皆跪宣制讫赞俯伏兴平身引礼导皇太子由殿东门入至册宝案前内赞赞跪赞宣册捧册官跪捧册授宣册官宣册官立宣于皇太子之右宣讫赞搢圭赞受册捧册官捧册授皇太子受讫以授内侍内侍跪受立于西赞受宝一如受册仪赞出圭俯伏兴平身赞复位引礼导皇太子由殿东门出就位内侍捧册宝前导置彩舆中内赞赞鞠躬乐作四拜乐止执事者各舁册宝以次前行引礼导皇太子由东阶降持节等官随之乐作至奉天门乐止用仪仗鼓乐迎册宝至文华殿行礼毕持节官持节复命是日礼部官候节册宝启行毕奉诏书至承天门开读颁示天下皇太子受册宝毕具冕服仪仗引礼导引诣太庙行谒告礼如常仪礼毕释服引礼导引至左顺门具冕服谢恩上具皮弁服御奉天殿引礼导皇太子至上前谢恩乐作行八拜礼毕乐止导还至右顺门内官导诣内殿前皇后服燕居冠服升内殿皇太子于内殿丹陛行八拜礼毕亲王见东宫先是内官设皇太子座于文华殿鸿胪寺设亲王世子郡王拜位于殿陛上教坊司设乐锦衣卫设仪仗候亲王世子郡王贺中宫礼毕引礼导亲王世子郡王具冕服其未冕者便服序列于文华殿门外以俟导引官导皇太子冕服升座引礼导亲王世子郡王由东阶升乐作就殿陛上拜位乐止赞鞠躬四拜亲王世子郡王皆鞠躬四拜兴平身赞跪亲王世子郡王皆跪鸿胪寺官一人诣殿门外正中跪致词曰某王某等兹遇皇太子殿下荣膺册命礼当庆贺致词毕赞俯伏兴四拜乐作亲王世子郡王皆俯伏兴四拜平身皇太子驾兴亲王世子郡王以次出是日皇太子诣武英殿见诸叔行家人礼四拜诸叔西向坐受见诸兄行家人礼二拜诸兄西向立受次日文武百官进表笺庆贺如常仪永乐三年定皇太子冠服之制
按明会典皇太子冠服永乐三年定冕冠元表朱里前圆后方前后各九旒每旒各五采缫九就贯五采玉九赤白青黄黑相次玉衡金簪元紞垂青纩充耳用青玉承以白玉瑱朱纮缨玉圭长九寸五分以锦约其下并韬衮服九章元衣五章龙在肩山在背火华虫宗彝在袖每袖
各三
皆织成本色领褾裾纁裳四
章织藻粉米黼黻各二前三幅后四幅不相属共腰有襞积本色綼裼中单以素纱为之青领褾裾领织黻文十一蔽膝随裳色四章织藻粉米黼黻本色缘有紃施于缝中其上玉钩二玉佩二各用玉珩一瑀一琚一冲牙一璜二瑀下有玉花花下垂二玉滴瑑云龙文描金自珩而下系组五贯以玉珠上有金钩小绶四采以副之四采赤白褾绿纁质大带素表朱里在腰及垂皆有綼上綼以朱下綼以绿纽约用青组大绶四采赤白褾绿纁质小绶三采间施二玉环龙文皆织成□舄皆赤色舄用黑钩纯黑饰舄首　皮弁服永乐三年定皮弁用乌纱冒之前后各九缝每缝中缀五采玉九缝及冠武并贯簪系缨处皆饰以金金簪朱缨玉圭如冕服内制绛纱袍本色领褾裙红裳如冕服内裳制但不织章数中单以素纱为之如深衣制红领褾裾领织黻文十一蔽膝随裳色本色缘有紃施于缝中其上玉钩二玉佩如冕服内制但无云龙文有小绶四采以副之大带大绶□舄赤色皆如冕服内制　常服永乐三年定冠乌纱折角向上巾袍赤色盘领窄袖前后及两肩各金织蟠龙一带用玉靴皮为之永乐五年皇太孙出阁就学群臣称贺
按大政纪永乐五年四月辛卯皇太孙出阁就学群臣称贺召太子少师姚广孝等以尽心开导谕之谕曰人于学问当以先入之言为主朕长孙天资明睿尔等宜尽心开导凡经书所载孝弟仁义与夫帝王大训可以经纶天下者日与讲说浸渍之久涵养之深则德性纯而器识广他日所资甚大不必如儒生绎章句工文词为能也永乐六年敕文武大臣辅导皇长孙
按大政纪永乐六年十一月甲寅命丘福蹇义金忠胡广黄淮杨荣杨士奇金幼孜及洗马姚友直等辅导皇长孙仍赐敕谕曰朕嫡长孙天章日表玉质龙资孝友英明宽仁大度年未一纪体具志宁动必中规言必合道好学之笃夙夜孜孜日诵万言必领要意朕尝试之以事辄能裁决得中斯实宗社之灵上天赐庆笃生异质以福佑天下而基命于无穷然宏材之建必由匠氏之功圭瓒之成必假琢磨之力卿等皆茂简德意职辅东宫东宫之子必资兼弼宜协心同志辅导于成推广仁义道德之源开三王之典与我太祖高皇帝之大经大法凡创业守成之难生民稼穑之事朝夕讲论以涵养本源恢弘智量充其盛大之器以为宗社生民之福国家有无穷之休卿等亦有无穷之闻钦哉永乐七年定东宫监国之仪
按明会典永乐七年驾幸北京定东宫监国之仪一朝仪凡常朝于午门左视事其左右侍卫及在京各衙门官员人等合启事务如常仪若皇太子御文华殿官员人等承旨召入者方许入凡在京文武衙门遇有内外军机及王府切要事务悉奏请处分其有各处启报声息即调边军剿捕仍遣人驰赴行在所奏闻皇城四门各城门守卫围宿比常时皆须增拨官军仍每日操阅军马如各衙门称奉令旨调遣官军及处分事务所司须覆启施行一庆贺凡遇万寿圣节正旦冬至先期皇太子率文武百官于文华殿前拜进表文是日早设龙亭于文华殿中丹陛上设驾大乐鸣钟鼓皇太子具冕服于丹陛上百官具朝服于丹墀内行十二拜如常仪礼毕仪仗鼓乐导表由中门出皇太子由左门送至午门还宫文武百官导至长安右门外文官五品以上武官四品以上及近侍官监察御史俱乘马导至三山门外以表授进表官百官各回至期行告天祝寿礼是日早设香案于文华殿丹陛上设驾大乐鸣钟鼓如常仪皇太子具冕服于丹陛上文武百官具朝服于丹墀内行八拜如常仪其在京文武衙门遇万寿圣节礼部同文职衙门共进表一通中军都督府同公侯驸马伯武职衙门共进表一通正旦冬至亦如之其正旦冬至千秋节文武百官于文华殿行庆贺礼如常仪其有王府遣人诣东宫前行礼即纳其礼物宴赏差来人其应答礼者奏闻处分一祭祀凡遇享太庙祭社稷风云雷雨山川之神预期敕皇太子摄祭其祀典神祇太常寺预期于行在所奏闻遣官行礼一宴赏凡四夷来朝循例宴之皇太子命礼部遣人送行在所正使人给钞十锭从人五锭为道里费其每日赏赐有例者循例无例者临时斟酌赏之其京卫军士冬夏布绢及边卫军士冬衣绵布循例给赏其有折赏物色该部定拟具启施行一选法凡文选六部都察院翰林院太医院钦天监堂上官尚宝司通政司大理寺太常寺光禄寺鸿胪寺国子监堂上掌印官六科都给事中并在外布政使王府长史有缺吏部奏请擢用其考满黜陟并复职改用等项常选官员俱循例具启铨注其武选除在京五府都督在外各都司都指挥缺员者及土官衙门奏保土人任职者兵部奏请擢用其余袭替优给及例应升降改调官员具启铨注其土官例应袭替及保用通事把事随司办事长官该部具启裁度余悉奏请处分其内外大小文武官员俱从行在吏部兵部奏请铨选其有开设大小衙门该部奏请定夺一刑名凡内外文武大小官员有犯所司具启准问者问之若皇亲犯小事令其在家听候具由奏请待报若所犯重情及干谋逆者即时拘执在官先命皇亲会问若事有未当及犯人不服乃命公侯伯五府六部都察院大理寺会皇亲再问毕将所服情犯及拟议罪名具启候车驾回京奏请处分其在外王府护卫指挥并长史及土官有犯事干恶逆先行收问然后奏闻其余所犯预奏待报提问其法司问拟罪合决死罪者奏请待报其余所犯悉具启决放如特奉令旨原免者不拘此例一迎诏凡诏书至礼部设龙亭锦衣卫设仪仗教坊司设大乐文武百官各具朝服出三山门外奉迎使者到三山门外下马候龙亭来捧置诏书于龙亭中使者立于龙亭之东百官行五拜三叩头礼讫众官乘马前导使者上马在龙亭后东边行至长安右门下马随龙亭后东由中门入文武百官于承天门外桥南侍立东宫殿下具冕服于午门前五丈余地奉迎至文华殿置龙亭于正中使者立于东东宫殿下于殿前台上乐作行五拜三叩头礼毕乐止升殿殿下展诏读讫使者捧诏置龙亭中殿下送至午门内锦衣卫先设云舆于午门外正中礼部官置诏书于云舆中文武二品以上官迎至承天门鸿胪寺先设开读案于承天门稍东文武百官入班赞礼唱排班班齐鞠躬乐作四拜平身乐止赞开读使者取诏授开读官跪受使者复立位所赞跪众官皆跪开读讫开读官捧诏授使者复置云舆中赞俯伏乐作四拜平身乐止赞搢笏鞠躬三舞蹈赞跪唱山呼万岁者三赞出笏俯伏乐作四拜兴平身乐止赞礼毕百官以次退使者捧诏书出承天门外复置龙亭中鼓乐送至会同馆使者见东宫殿下行四拜礼毕其日宴使臣于礼部本部官待宴永乐八年定皇太孙监国之仪
按明会典永乐八年时驾北征皇太子监国于南皇长孙监国于北后皇长孙行冠礼始尊称皇太孙云一每日皇长孙于奉天门左视事侍卫如常仪诸司有事具启施行若军机及王府要务一启皇太子处分一奏闻行在所一遇万寿圣节设香案于奉天殿丹陛上皇长孙具色服于丹陛上行礼文武官具朝服于北京行部行礼如常仪天下诸司表文俱诣北京进贺四夷朝贡俱送南京礼部启皇太子施行一文选行在六部都察院等衙门及北京行部所属衙门如有缺员应除补者五品以上行在吏部移咨南京吏部启皇太子选补六品以下及考满起复例应升降复职及对品改用常选官拨用吏典俱循例启皇长孙施行一武选行在五军都督府及行在后军都督府所属衙门例应袭替优给降升者行在兵部亦循例启皇长孙施行其余非常选者启皇太子斟酌行之一内外官吏军民有犯所司启皇长孙施行若皇亲有犯小事令其在家听候所司启皇太子待报施行若所犯情重及干谋逆者即时拘执先命皇亲会问若事未当及犯人不服乃命公侯伯五府六部都察院大理寺会皇亲再问将所伏情犯启皇太子候车驾回京奏请处分其王府护卫指挥及长史有犯干恶逆者先行收问然后启皇太子其余有犯启皇太子待报收问其行在刑部都察院北京行部议拟囚人应死者监候启皇太子待报施行余悉启皇长孙裁决永乐九年立皇长孙瞻基为皇太孙
按大政纪永乐九年十一月上御奉天殿立皇长孙瞻基为皇太孙冠于华盖殿永乐十年选民间子弟勇健有才艺者充皇太孙侍从按大政纪永乐十年六月甲辰谕兵部尚书金忠等选民间子弟年十七至二十勇健有才艺者充皇太孙侍从上曰皇太孙年长有志略朕令其学问之暇兼讲武事其遣人往直隶应天及江北凤阳滁和等府州北京山东山西陕西河南四川湖广境内选民间子弟年十七至二十勇健有才艺者官给路费廪食送京师永乐十二年重定东宫监国之仪
按明会典永乐十二年时驾北征重定东宫监国之仪凡常朝于文华殿视事其在京文武衙门凡有应合奏启事件奏本俱达北京敢有隐匿者治以重罪其在京衙门合具启事务仍依常例若系应奏随即具奏待报其东宫发落事件六科按月差人类送北京敢有于题本上增减改写旨意者凌迟处死全家籍没其各衙门差人出外干办公事仍将所办事务开具奏报凡祀典神祇合应遣官祭者太常寺预期具奏遣官行礼凡皇亲并军职王府护卫指挥长史等官与各处土官有犯者俱奏请提问在京文武衙门官员有犯者堂上官具奏待报发落五品以下者具启拿问在外文职衙门官员有犯者方面及四品以上该衙门奏请提问五品以上具启拿问永乐十三年以谒孝陵命定皇太孙及小皇孙陪谒位次复增监国之仪按大政纪永乐十三年十一月壬子周王橚楚王桢遇节谒孝陵命东宫皇太孙及小皇孙陪谒上召杨荣杨士奇金幼孜皆至问曰二王东宫皇太孙及小皇孙谒陵展敬之位如何朕意虽略定尔三人试言之杨金未有对上顾问士奇对曰周楚二王尊属当列稍前两傍东宫殿下列稍后居中皇太孙殿下亦当中列于东宫殿下之后诸皇孙与皇太孙同班分列两傍上曰尔所言有据乎对曰宋儒朱熹家礼大约如此上曰吾未尝熟家礼但据已见书其位次遂出片楮宸翰所书位次正与士奇言合遂遣鸿胪寺丞周升赍钦定位次俾行之按明会典永乐十三年重奏监国之仪凡京卫军士冬衣布绢及边卫军士冬衣布花袄俱行在户部奏请施行凡进春其日早文武百官各穿颜色衣服于文华殿门外侍班如常仪应天府置春案于文华门丹墀中道之东候东宫殿下升座引礼引府县官举春案由东升升置于殿门外中道各就拜位赞鞠躬四拜平身礼毕文武百官庆贺行叩头礼永乐二十二年八月仁宗即位十月立子瞻基为皇太子改定册立仪按大政纪永乐二十二年八月仁宗即位十月立嫡长子瞻基为皇太子诏天下按名山藏典谟记宣宗章皇帝讳瞻基仁宗嫡长子也生之夕成祖梦高祖授以大圭命曰传之子孙永世其昌既数岁试之事辄剸决称旨成祖爱之年十一以从狩北京日侍左右随事训教尝命从过观田家问所疾苦作务本训授上上读书一目数行尽□皆举经史百家莫不涉意永乐九年立为皇太孙三从征北于马上指示山川故上自少晓兵略善骑射仁宗即位册为皇太子洪熙元年春南京地震命往抚治仁宗旋不豫既大行宫中秘不发丧以遗命召上顾臣下稍稍闻仁宗崩时汉庶人蓄反谋传言将要劫群臣或请整兵旋或请出间道上曰君父在上天下归心岂有他虞遂传诣京师六月己亥至芦沟乃闻丧恸绝左右掖听遗诏行哭入宫门诣梓宫拜哭尽哀颁遗诏癸卯臣民三劝进庚戌即皇帝位按明会典二十二年十月册立乐设而不作明日奉天殿行礼毕仍诣几筵谒告如常仪时文皇帝梓宫在殡宣宗宣德二年续定皇太子册立仪及亲王群臣上笺之式按明会典宣德二年续定前期祭告天地宗庙社稷鸿胪寺锦衣卫陈设如常仪上服皮弁服御华盖殿执事官行五拜叩头礼毕鸿胪寺官请升殿导驾官前导上升座尚宝司以宝置于案鸣鞭文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道中传制官由左门出称有制赞正副使跪宣制曰某年某月某日册立长子某为皇太子命卿等持节行礼赞俯伏兴又四拜礼毕执事官举节册宝置彩舆中黄盖送至左顺门外正副使朝北立内官捧节册宝由正门入至文华殿内侍引皇太子出迎至文华殿内官以节册宝置于案内赞赞四拜赞宣册赞诣册案前赞跪宣册内官立宣讫赞受册捧册官以册授皇太子受讫以册授内侍内侍跪受立于西赞受宝捧宝内官捧宝如授册之仪赞俯伏兴平身复位赞四拜礼毕内官持节由正门出至左顺门外以节授正副使报礼毕正副使得报持节复命其颁诏如常仪皇太子受册宝毕内使引诣奉先殿谒告如常仪毕内使引皇太子诣皇太后前行八拜礼次诣上前皇后前皆行八拜礼次诣皇妃前行四拜礼毕还宫次日文武百官具朝服上表贺陈设如常仪上具衮冕御华盖殿亲王先行八拜礼贺次执事官行五拜三叩头礼毕鸿胪寺奏请升殿导驾官前导进表行礼如正旦仪亲王于上前行贺礼毕次诣内殿皇太后前贺行八拜礼毕诣皇后前贺行八拜礼毕又诣皇妃前贺行四拜礼皇太后皇后各于内殿皇妃于宫中受内外命妇贺礼外命妇进笺陈设俱如常仪文武百官进笺贺皇太子陈设亦如常仪　东宫千秋节正旦冬至亲王上笺伏以天眷皇家茂隆大本前星协应四海归心敬惟皇太子殿下天赐英姿日新圣学懋德祗承于谟烈重明翊赞于治平是以宗社奠安臣民咸戴也臣某奉守藩邦忻逢诞辰正旦
长至
仰春宫而称颂祝寿筭于
千秋无任瞻仰激切屏营之至谨奉笺称贺以闻东宫千秋节正旦冬至群臣上笺伏以皇天眷佑景运弘开大本益隆臣民忻戴敬惟皇太子殿下宽仁毓德敬谨存心嗣承万世之洪图寅奉重熙之宝历是以贞符协应万邦永宁也臣某等职守藩维忻逢令旦正旦
长至
仰望前星敬祝千秋之寿无任瞻仰激切
屏营之至谨奉笺称贺以闻　以上书写署名印封皆与表同但易笺文并红帖红绫袱匣宣德三年二月癸丑朔诏册立皇太子大赦天下按大政纪云云按名山藏典谟记英宗睿皇帝讳祁镇宣宗皇帝嫡长子以宣德二年生生之日日下五色云见光灼殿陛既二年立为皇太子能言宣宗抱置膝上问他日为天子能令天下太平乎曰能问有干国之纪者能亲总六师讨之乎曰敢宣宗大喜解所御龙袍宝带加上体置宝座左右皆呼万岁上天姿秀杰龙颅魁硕顾盻有威立其侧者皆若傍睨之宣宗崩以正月壬午即皇帝位九岁矣颁诏大赦天下宣德九年定皇太子千秋节及冬至于文华殿行贺礼按明会典宣德九年令皇太子千秋节冬至亲王及天下五品以上衙门遣官进笺者同在京文武百官诣文华殿行贺礼英宗正统十四年皇太后立皇子见深为皇太子按大政纪正统十四年秋八月辛酉我师败绩于土木车驾北狩辛巳皇太后诏立皇长子见深为皇太子时年二岁仍命郕王为辅代总国政抚安天下代宗景泰三年废上皇长子见深为沂王立子见济为皇太子按大政纪景泰三年四月广西都指挥使黄竑上疏请易太子下礼部会多官议时上欲易太子恐文武大臣不从与太监王诚舒良谋先内阁诸学士各赐金五十两银一百两命廷臣俱兼宫僚王直胡兼太子太师陈循高谷于谦兼太子太傅仪铭俞士悦杨善王文王翱何文渊并加太子太保江渊萧镃王一宁并加太子少师商辂进兵部左侍郎兼左春坊大学士礼部尚书胡等会大学士陈循高谷等及六部都察院尚书王直等并六科十三道议太子为可易如黄竑所请上之时多官集议都御史王文首言当立大学士陈循等遂承上意附之及署名王直有难色循持笔半跪奉直直因署之惟给事中李侃对众洒泣都给事中林聪御史朱英亦知不可然皆不能出一语争之后侃升詹事府丞聪升春坊司直皆不能辞信乎临大节不可夺者为难得云五月甲戌废上皇长子皇太子见深为沂王出就沂邸立子见济为皇太子生母杭氏为皇后废皇后汪氏居别宫大赦天下按明外史怀献太子传景皇帝一子怀献太子见济母杭妃始为郕王世子英宗北狩皇太后命立宪宗为皇太子而以郕王监国及郕王即位改元景泰心欲以见济代太子而难于发言皇后汪氏又力以为不可迟回久之太监王诚舒良为帝谋先赐诸大臣大学士陈循高谷百金侍郎江渊王一宁萧镃学士商辂半之用以缄其口然亦未发也思明土目黄竑者初以功授丘温卫指挥历迁广西都指挥使守备浔州思明土知府其庶兄也老子钧袭官非竑意阴令其子率悍卒结寨府城外三十里夜驰破府城灭家支解父子纳瓮中瘗之后圃即引众还寨明日报至佯不知惊哭仆地走思明发丧寻父子尸不得又恸哭仆地遣人告竑急捕贼复大仇方竑子杀时仆福童见竑子并识其左右人脱走宪司诉竑父子杀父子状副总兵武毅疏闻于朝竑窥景帝有易储意遣千户袁洪走京师上疏请废太子代以见济疏辞曰太祖百战艰难取天下期传之万世往年上皇轻身御寇文武将吏十丧八九驾陷北庭寇至都门几丧社稷不有皇上臣民何归今且逾二年皇储未建臣惟人心易摇多言难定争夺一萌祸乱不息皇上即循逊让之美复全天叙之伦恐事机叵测反复靡常语曰天与不取反受其咎近日仰观天象土星逆行入太微垣与诸灾变皆可畏愕愿早留意万一羽翼长养势权转移委爱子于他人寄空名于大宝阶除之下变为寇雠肘腋之间自相残蹙此时悔之晚矣乞与亲信文武大臣密定大计以一中外之心绝觊觎之望疏入景帝大喜曰万里外有此忠臣亟下廷臣会议且令释竑罪超擢都督时景泰三年四月也疏入之明日礼部尚书胡侍郎萨琦邹干集文武群臣廷议众相顾莫敢发言惟都给事中李侃林聪御史朱英以为不可吏部尚书王直亦有难色司礼太监兴安厉声曰此事不可已即以为不可者勿署名无得首鼠持两端群臣皆唯唯署议于是等暨魏国公徐承宗宁阳侯陈懋安远侯柳溥武清侯石亨成安侯郭晟定西侯蒋琬驸马都尉薛桓襄城伯李瑾武进伯朱瑛平乡伯陈辅安乡伯张宁都督孙镗张軏杨俊都督同知田礼范广过兴卫□都督佥事张輗刘深张通郭瑛刘鉴张义锦衣卫指挥同知毕旺曹敬指挥佥事林福吏部尚书王直户部尚书文渊阁大学士陈循工部尚书东阁大学士高谷吏部尚书何文渊户部尚书金濂兵部尚书于谦刑部尚书俞士悦左都御史王文王翱杨善吏部左侍郎兼学士江渊右侍郎俞山项文曜户部左侍郎刘中敷右侍郎沈翌右侍郎兼学士萧镃礼部右侍郎兼学土王一宁兵部右侍郎李贤刑部左侍郎周瑄工部左侍郎赵荣右侍郎张敏通政使李锡通政栾恽王复参议冯贯卿萧维祯许彬蒋守约齐整李宾少卿张固习嘉言李宗周蔚能陈诚黄仕□张翔齐政寺丞李茂李希安柴望郦镛杨询王溢翰林院学士商辂六科都给事中李赞李侃李春苏霖林聪张文质十三道御史王震朱英涂谦丁泰亨强弘刘琚陆厚原杰严枢沈义杨宜王骥左鼎上言父有天下必传于子陛下膺天明命中兴邦家统绪之传宜归圣子黄竑奏是制曰可礼部具仪择日以闻即日简置东宫官懋亨直兼太子太师溥循谷谦太子太傅輗文渊濂士悦南京礼部尚书仪铭工部尚书兼大理寺卿石璞都御史翱陈镒太子太保渊一宁镃太子少师山太子少傅兵部左侍郎俞纲太子少保辂擢兵部左侍郎兼左春坊大学士中敷太子宾客嘉言詹事文曜礼部侍郎萨琦少詹事礼部侍郎邹干左庶子侍读彭时侍讲刘俨左右春坊大学士周旋左庶子赵恢右庶子修撰林文侍讲徐珵左右谕德修撰李绍侍讲刘定之司经局洗马侍讲杨鼎倪谦吕原修撰柯潜左右中允给事中侃御史魏龄詹事府府丞编修周洪谟刘俊检讨钱溥编修岳正左右赞善编修万安李泰都给事中林聪典籍邹循左右司直郎侍书陈谷徐佖监丞鲍相县丞高诚左右清纪郎检讨曾暹傅宗五经博士陆艺典籍李鉴左右司谏编修王教谕李琼校书待诏赵政府主簿中书舍人刘钺赵昂正字教谕刘洁录事序班杨钦王政周宁傅宗通事舍人凡东宫公孤皆支二俸五月废汪后立见济母杭妃为皇后更封太子为沂王立见济为太子诏曰天佑下民作之君实遗安于四海父有天下传之子斯本固于万年大赦天下令百官朔望朝太子赏诸亲王公主边镇文武内外群臣又加赏陈循高谷江渊王一宁萧镃商辂各黄金五十两六月以后兄杭聚为锦衣正千户四年二月乙未太子冠命胡持节掌冠高谷赞冠萧镃宣戒敕甲辰冠沂王及其弟荣王命陈循于谦持节掌冠何文渊仪铭赞冠商辂宣戒敕十一月以御史张鹏言简东宫师傅讲读官帝命胡王直陈循高谷王文仪铭江渊萧镃俞山俞纲商辂日更番侍班彭时日专讲书李侃李龄钱溥刘吉日专读书王谦赵昂更日侍书越四日太子薨谥曰怀献葬西山天顺元年降称怀献世子诸建议易储者皆得罪黄竑已前死捕其子诛之英宗天顺元年正月复辟三月己巳复立元子见深为皇太子按名山藏典谟记宪宗纯皇帝讳见深英宗皇帝长子也母周太后生时红光满室其岁天下大稔英宗北狩郕王监国慈寿皇太后立为皇太子方三岁郕王即位立其子见济降封沂王英宗复辟更名上复立为皇太子上广额丰颐方面大耳目睛如漆光彩射人左右莫敢仰视出合讲学敏于读书便习骑射侍膳问安孝敬备至英宗大渐召属后事既崩群臣三劝进以正月乙亥即皇帝位天顺二年定东宫出合讲学仪
按明会典东宫出合讲学仪太祖命学士宋濂授皇太子诸王经书于大本堂后于文华后殿及肃皇改为便殿遂移于殿之东厢房初出合仪天顺二年定是日早侍卫侍仪如常仪执事等官于文华后殿行四拜礼毕鸿胪寺官请皇太子升文华殿执事官导引至殿升座师保等官于丹陛上行四拜礼毕各官退出内侍官导皇太子至后殿升座以书案进每日侍班侍读讲官入分班东西立内侍展书侍读讲官以次进读叩头而退　每日讲读仪一每日早朝退后皇太子出合升座内侍以书案进不用侍卫侍仪执事等官惟侍班侍读讲官入行叩头礼毕分班东西向立内侍展书先读四书则东班侍读官向前伴读十数遍退复原班次读经书或读史书则西班侍读官向前伴读亦如之务要字音正当句读分明读毕各官退一每日巳时侍班侍读侍讲及侍书官俟皇太子升座毕入东西向立侍班内侍展书先讲早所读四书则东班侍讲官进讲一遍退复原班次讲早所读经史书则西班侍讲官进讲亦然务要直言解说明白易晓讲毕内侍收书讫侍书官向前侍习写字务要开说笔法点画端楷写毕各官叩头而退一午膳后是时已回宫从容游息或习骑射一每日日晚读本日所授书各数遍至熟而止一凡读书三日后一温须背诵成熟遇温书日免授新书讲官通讲须晓大义一凡写字春夏秋月每日写一百字冬月每日写五十字一凡遇朔望节假及大风雨雪隆寒盛暑暂停讲读写字
　东宫部汇考十二
　　明三
宪宗成化七年立皇子佑极为皇太子
按大政纪成化七年十一月立皇子佑极为皇太子佑极万贵妃所生按明外史悼恭太子传宪宗十三子第二子孝宗悼恭太子佑极宪宗长子母柏贤妃成化七年立为皇太子是年冬彗星见东方未几太子薨成化十一年册立皇子佑樘为皇太子
按大政纪成化十一年五月上命皇子至文华门召文武大臣进见数日上御文华殿召商辂万安刘翊刘吉至座前问曰皇子既出将何如处之辂等对曰皇上即位十年储副未定天下人心属望久矣当立为太子上曰即举行乎对曰今天气尚炎俟秋凉举行上曰然辂复曰皇子饥饱寒暖之节须劳圣虑上颔之曰已命太监怀恩覃昌侍矣辂等退赐酒饭于文华门外命太监怀恩覃昌侍之九月文武群臣上表请立皇太子礼部上册立皇太子仪注十一月癸丑册立皇太子诏告天下按名山藏典谟记孝宗敬皇帝讳佑樘宪宗子也母曰纪淑妃宪宗王皇后无子万贵妃宠而□他妃不得子淑妃一幸上为万贵妃所谮逐既有身及生上周皇太后王皇后私育之而不敢以闻及六岁宪宗方知有上即册立为皇太子宪宗崩以其年九月壬寅即位按明会典凡册立东宫成化十一年赐亲王一等银二百两纻丝八匹纱八匹罗八匹锦四段生熟绢十六匹高丽布十匹白氁丝布十匹西洋布十匹二等银一百两纻丝六匹纱六匹罗六匹锦四段生熟绢十二匹高丽布六匹白氁丝布六匹西洋布六匹孝宗弘治五年三月册立皇长子厚为皇太子大赦天下按大政纪云云
按名山藏典谟记武宗毅皇帝讳厚孝宗嫡长子也生二岁立为太子稍长英敏好骑射孝宗大渐召大学士刘健李东阳谢迁榻前执健手以托孝宗崩上以五月壬寅即皇帝位大赦诏天下弘治十一年更定东宫讲学仪
按明会典弘治十一年定是日早内侍设书案于文华殿内东礼部鸿胪寺执事官于后殿行四拜礼毕鸿胪寺官请皇太子升文华殿导引至殿升座三师三少并宫僚以次序于丹陛上行四拜礼毕从殿左右门入分班东西立通事舍人以书案进内侍展书侍读官进读读毕侍讲官进讲讲毕通事舍人彻案各官叩头退每日讲读常仪与天顺年同世宗嘉靖十二年赠皇子载为哀冲太子
按名山藏继体记哀冲太子载肃皇帝长子也母曰阎丽嫔上即位十二年始得之既越月当名谕礼部尚书夏言曰皇子命名有敕谕故事也夫尚不省赐之敕虚文矣朕欲待其知事乃教识之又礼曰父命名朕欲先告祖考焉夏言言臣读内则篇姆先相曰母某敢用时日祗见孺子夫对曰钦有帅父执子右手咳而名之妻对曰记有成此夫妇对语非命子词陛下曰不降敕甚善请拟定告庙命名制以备一代典礼上如言议越月皇子薨敕曰朕荷天眷予丈夫子虽即云亡然尝告之皇天皇祖诏示中外将册命之矣重伤圣母之心深切朕怀之悼其谥之曰哀冲太子世宗嘉靖十八年册立次子载壑为皇太子重定册立及赐赍监国之仪按大政纪嘉靖十八年二月辛丑帝以南巡在迩乃册立次子载壑为皇太子按明外史庄敬太子传庄敬太子载壑世宗第二子母王贵妃嘉靖十八年帝将南巡立为皇太子年甫四岁令监国以大学士夏言为傅尚书霍韬郎中邹守益献东宫圣学图疑为谤讪几获罪帝既得方士段朝用思习修摄术谕礼部具皇太子监国仪太仆卿杨最争之逮系瘐死监国之议亦罢赞善罗洪先赵时春唐顺之请太子出阁讲学文华殿见群臣皆削籍太庙成命太子摄祀二十八年行冠礼是日风坏泰折坊越二日薨泰与太同未婚而死曰折殆其应云帝命与哀冲太子并建寝园岁时祭祀从诸陵后按明会典嘉靖十八年续定前期三日斋戒至日上躬诣南郊以册立皇太子奏告皇天上帝驾回恭诣太庙告闻皇祖命大臣祭告北郊列圣宗庙太社稷帝社稷朝日夕月天神地祇行事俱用祭服太常寺办祭品通用酒果脯醢三献上帝皇祇加一牛翰林院撰告文圜丘祭告文武陪祀官各具祭服陪拜百官各具吉服并耆老生儒俱于昭亨门外陪拜其分遣祭告北郊等官俱诣圜丘陪拜毕方各诣祭所宗庙祭告文官五品以上武官四品以上皇亲指挥等官六科都给事中俱照例具服陪拜郊庙祭告毕上具常服以册立告闻于母后前期鸿胪寺设节册宝案于奉天殿中节中册东宝西设册宝彩舆于丹陛之东教坊司设中和韶乐及太乐如常仪内使设节案于文华殿正中设册宝案于节案前设香案于册宝案前设皇太子拜位于香案前至日锦衣卫设大驾卤簿百官各具朝服入丹墀内侍立上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官前导上升座乐止鸣鞭报时鸡唱定时鼓讫唱排班文武百官及生儒耆老人等入班鸿胪寺官赞四拜乐作兴乐止左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道中传制官由左门出称有制赞跪正副使跪传制官宣制曰嘉靖十八年二月初一日册立元子某为皇太子命卿等持节行礼赞俯伏兴又四拜礼毕执事官举节册宝置于彩舆中黄盖遮送教坊司鼓乐前导至文华殿正副使由中门入至丹陛下停止保姆奉皇太子迎于文华殿门内正副使各捧节册宝置于案节中册东宝西内赞导保姆奉皇太子就拜位赞四拜保姆奉皇太子拜兴赞宣册赞跪保姆奉皇太子跪鸿胪寺宣册官取册立宣于皇太子之左宣讫赞受册捧册官以册授皇太子内侍官跪代受以册授捧册官置于册案赞宣宝鸿胪寺宣宝官取宝立宣于皇太子之右宣讫赞受宝捧宝官以宝授皇太子内侍官跪代受以宝授捧宝官置于宝案赞俯伏兴保姆奉皇太子兴赞四拜保姆奉皇太子拜兴礼毕正副使捧节由正门出于奉天门具本复命册立之明日上恭诣宗庙捧德祖神主各庙捧主大臣捧列圣神主奉安毕上具常服率皇后贵妃各具礼服保姆奉皇太子恭行告谢三献如常仪毕上具常服诣母后谒谢皇后率贵妃各具礼服保姆奉皇太子诣上前皇后贵妃俱代皇太子行八拜礼贵妃又代皇太子诣皇后前行八拜礼保姆又代皇太子诣贵妃前行四拜礼上行告谢礼毕御奉天殿颁诏天下如常仪遣官赍捧御书礼物往各王府报知及诏谕朝鲜国是日文武百官上表行庆贺礼仍上表贺皇太后命妇入内贺皇后俱如常仪百官又以是日进笺贺皇太子鸿胪寺官预设案于文华门班首捧笺置于案行叩头礼毕司礼监官捧进又按嘉靖十八而时喜东宫赐亲王一等银三百两纻丝十匹纱十匹罗十匹锦四段生熟绢三十匹高丽布十匹白氁丝布十匹西洋布十匹二等银二百两纻丝八匹纱八匹罗八匹锦四段生熟绢十六匹高丽布六匹白氁丝布六匹西洋布六匹三等银一百两纻丝六匹罗六匹锦四段生熟绢十二匹高丽布六匹白氁丝布六匹西洋布六匹又按嘉靖十八年时驾南巡定东宫监国之仪一东宫朝驾仪仗等件敕内府各该衙门先行造办一请敕钦命辅臣一员居守京师保护皇储一应军国机务悉听启行一在京文武衙门遇有内外军机各王府紧要重大军务悉奏请处分其有各处启报声息即调边军剿捕仍遣人驰赴行在所奏闻一皇城四门京城九门比常皆增拨官军守护留守武职大臣同参赞尚书仍每日操阅军马各衙门称奉令旨调遣官军及处分事务所司须覆启施行一五府九卿各衙门凡有紧要重事俱达行在所奏闻其每月进缴精微监生考勤宴赏钞锭官军俸粮及五府比试等项俱照常启行一祭祀凡遇忌辰陵祭各常典祭至期太常寺启请取令旨遣官行礼郊庙社稷之祭候敕命行一各处拜进表笺特贺大礼不系常典者原差人恭诣行在所投进其进贺中宫东宫笺文俱在京礼部类收司礼监官捧进一各王府进慈孝献皇后香并南京进香官朝鲜国吊使礼部启请命司礼监官捧进几筵照例给赏彩段钞锭一吏部会推在京堂上官六科都给事中在外方面官知府俱行在吏部奏请擢用其大选急选并取选远方监生及考满复职等项俱循例启行一各王府请给诰命勋臣袭爵殁后追封两京堂上官赠谥公侯伯内外文职官员请给诰敕两京三品以上官荫子各处土官袭职俱行在吏部奏行其官吏人等丁忧查放起复官员付选查题散官等项俱照常启行一兵部推补两京五府锦衣卫在外总兵参将各都司掌印佥书俱奏请擢用其大选军职查黄续黄官舍袭替优给土官袭替及保用通事把事随司办事长官等项俱具启裁度一各处奏报边功应该核勘及勘明应该升赏等项俱启请行一在外抚按官劾奏不职文武官文官方面以上武官参将以上奏闻待报一京卫军士冬夏布绢及边卫军士冬衣布花袄但系年例给赏等项钱粮该衙门启请行一在京各边镇遇有紧急调用马匹启请调取兑用一在京各衙门赴行在奏事人俱兵部启请给关应付一各王府奏诉重情辩复爵位禄米者俱诣行在所奏闻其请名请封请婚等项在京具启行一天下岁贡生员到部者该部查照事例启行一四夷朝贡人员到京一应赏宴该部照例启行一法司问拟罪犯除重囚奏请待报其余悉具启决放敕谕审录矜疑罪囚例该覆题及京官军职犯人例该参提俱奏请定夺一刑名凡内外大小官员有犯具启准问者问之若所犯情重该衙门具由奏请待报一都察院点差各处巡按御史具奏行在余差及考察公差回道御史俱启行中间有推奸避事赃滥不职者具奏一通政司每日收过奏题本照常封进下科发抄各衙门启行其有疑碍难行者差人赴行在取旨一大理寺审录罪囚详拟罪名干系生杀并提问大小京官具奏其每月缴刑部都察院问过囚犯奏本照常启行俱送科备照穆宗隆庆元年赠长子翊釴为宪怀太子
按大政纪云云
按明外史宪怀太子传穆宗四子第三子神宗宪怀太子翊釴穆宗长子母慈圣太后生五岁薨赠裕世子隆庆元年追谥隆庆二年三月立皇子翊钧为皇太子更定赐赉及受朝之制按大政纪隆庆元年正月礼部请立皇太子上曰皇子尚幼且先赐名徐议册立二年正月礼部尚书高仪等覆上疏请立东宫以宣德成化弘治间册皇子皆二龄六龄事例为据上乃命择日具仪以闻三月辛酉上御皇极殿传立皇子为太子按明通纪隆庆元年正月礼部尚书高仪请册立皇太子上谕皇子尚幼先册名而后册立二年正月张居正高仪等复请立东宫命择日具仪以闻三月册立皇太子无何太子遇阁臣于御道西召谓曰先生良苦翊赞阁臣顿首谢曰愿殿下勤学答曰方读三字经既而曰先生且休矣睿音清粹步履幽闲举朝称庆以为后日之太平天子也六年五月上不豫二十五日召阁臣高拱张居正高仪至干清宫受顾命上倚坐御榻后及皇贵妃咸侍东宫立于左拱等跪于御榻下命宣顾命曰朕嗣祖宗大统六年偶得此疾遂不能起有负先帝付托东宫幼小朕今付之卿等宜协心辅佐遵守祖训保固皇图卿等功在社稷万世不泯拱等咸痛哭叩首而出翌日上崩于干清宫六月皇太子即皇帝位时年十龄按明会典隆庆二年册立东宫赐亲王各银三百两纻丝八匹纱八匹罗八匹锦四段生熟绢十六匹高丽布六匹白氁丝布六匹西洋布六匹管理亲王府事者与靖江王各银一百两纻丝六匹罗六匹锦四段生熟绢十二匹布同前又按隆庆二年册立皇太子诏于文华殿门东间设座受群臣朝贺百官于文华门外列班隆庆六年增定东宫讲学仪
按明会典隆庆六年增定是日早侍卫侍仪如常仪内侍先设皇太子座于文华殿之东厢房正中西向设书案于座之左礼部鸿胪寺执事官候皇太子出合导引至东厢房升座提调辅臣并侍班讲读等官以次序立丹墀行四拜礼毕各官以次入东厢房分班相向立鸿胪寺官赞起案通事舍人以讲案进内侍展书侍读官进读读毕侍讲官进讲讲毕通事舍人彻案命赐酒饭各官叩头而退每日讲读仪与天顺年所定同但每日各官先诣文华门外东西向序立候皇上御日讲经筵毕皇太子出合升座又题准东宫初讲之时合臣连侍五日以后仍于每月三八日一至先行叩头而出然后各官进入供事神宗万历二十九年册立元子常洛为皇太子按明通纪万历十四年二月辅臣申时行等请册立东宫疏曰窃惟国本系于元良主器莫若长子故汉臣有云早建太子所以尊宗庙重社稷也仰惟皇上受天眷命缵祖洪图德泽浃于寰区嘉祥锺于后嗣自万历十年元子诞生诏告天下五年于兹矣即今麟趾螽斯方兴未艾正名定分宜在于兹查得祖宗朝故事宣宗以宣德三年立英宗为皇太子时年二岁宪宗以成化十一年立孝宗为皇太子时年六岁孝宗以弘治五年立武宗为皇太子尚未周岁也盖冢嗣升储所以明震器之重冲年贻哲所以端蒙养之功成宪具存昭然可考今元子聪明克类岐嶷夙成中外臣民属心已久及兹睿龄渐长阳德方亨册立礼仪允宜修举伏望皇上祗率祖宗之旧典深惟国家之大计以今春月吉旦敕下礼部早建储贰以慰亿兆人之望以固千万世之基至于出阁讲学及朝贺等仪稍俟一二年后睿体充实次第上请伏惟圣明裁断施行天下幸甚十五年阁臣申时行等恭请宸断并举建储封王吉典疏曰昨年言事诸臣屡请建储道路流传妄有窥测臣等心窃非之以为皇上亲洒宸翰谕示臣等明旨昭然布告四方圣志何常不定而乃设不然之虑为此纷纷以故逡巡待命逾年于兹矣及自新岁以来则臣等亦有不容已于言者盖闻自古帝王或遇天象有警民生可虞则必深思远图多举吉祥善事以慰悦群情导迎和气臣等仰稽星象俯察舆情窃谓今日吉祥善事无如建储闱封王爵以正纲常明典礼敷恩泽庶几人心咸悦天意自孚而言者尚未之及也臣等请毕陈其说夫国家有大纲常若父子兄弟伦序一定而不可易者是已有大典礼若建储封王彝章具在而不可废者是已昔我太祖高皇帝三年四月之诏有曰朕闻帝王之子居嫡长者必正储位其众子当封以王爵分茅胙土大哉圣谟其为纲常典礼计至精至备真万世圣子神孙所当遵守而不违者伏惟皇长子聪明岐嶷睿质非凡前此诞生之年即已诏告寰区奏闻郊庙今届六龄矣天序既已默定人心又皆翕从此圣祖所谓宜正储位者也又惟皇第三子祥征艮索序属宗盟虽未及胜衣趋拜之年亦已有砺山带河之重此圣祖所谓宜封三爵者也查得本朝故事成祖以永乐二年立仁宗为皇太子即封赵王英宗以天顺元年立宪宗为皇太子即封德崇等王世宗嘉靖十八年东宫二王俱在幼冲亦同日受册载在实录历历可考臣等绎思列圣传家世守之法仰体皇上爱子均一之情窃谓皇长子宜正位东宫皇第三子宜即分封大国一时并举尤为盛事诗曰文王孙子本支百世又曰穆穆皇皇宜君宜王盖言成周之盛也今匕鬯有归盘石有辅长幼之伦既正本支之传益隆在祖宗列圣在天之灵岂不燕喜且使内而六宫外而百官远而四海九州六军万姓无不欢欣踊跃其以慰安人心干旋天意岂曰小补而已臣等职在辅弼国家休戚同之故敢不避烦渎辄效其愚伏望皇上俯察迩言蚤定大计将册立册封吉典及时举行不胜幸甚十八年正月朔日上在毓德宫召阁臣申时行许国王锡爵王家屏四臣于西室御榻东向时行等西向跪致词云元旦新春仰惟皇上万寿万福臣等不胜欣贺时行等又云册立东宫系宗社大计伏望皇上早赐裁定上曰朕知之朕无嫡子长幼自有定序郑妃亦再三陈请恐外间有疑但长子犹弱欲俟其壮健使出纔放心时行等又云皇长子年已九龄蒙养豫教正在今日宜令出阁读书上曰朕已知之先生每回阁去罢各赐酒饭一棹烧割一分时行等叩头谢遂出行去宫门数十丈许上复令司礼内臣追止之云且少候丁巳令人宣长哥来着先生每一见时行等复还至宫门内立待良久上令内臣觇视申阁老等闻召长哥亦喜否时行等语内臣云我等得见睿容便如睹景星庆云真是不胜之喜内臣入奏上微哂颔之久之司礼内监传言皇长子至矣皇三子亦至但不能离乳保遂复引入西室至御榻前则皇长子在榻右上手携之皇三子傍立一乳母拥其后时行等既见因贺云皇长子龙姿凤目岐嶷非凡仰见皇上昌后之仁齐天之福上欣然曰此祖宗德泽圣母恩庇朕何敢当时行等奏皇长子春秋渐长正当读书进学上曰已令内侍授书诵读矣时行云皇上正位东宫时方六龄即已读书皇长子读书已晚矣上曰朕五岁即能读书复指皇三子是儿亦五岁尚不能离乳母且数病时行等稍前熟视皇长子上手引皇长子向明正立时行等注视良久因奏云皇上有此美玉何不早加琢磨使之成器愿皇上早定大计宗社幸甚九月诏停刑阁臣合疏请止开矿十月两京九卿科道合辞恳请册立东宫皇贵妃亲弟郑国泰特疏敦请圣谕云朕昨览卿等所奏揭帖固是但皇子体脆质弱再少俟时日朕自有旨其于长幼之序岂有摇动便于明年冬传旨册立如再渎扰直待十五岁册立钦此十一月兵部题请边务久废阅视当严九边宜各差科臣一员上自八月以来久未视朝群臣请于十九日恭遇圣母万寿之辰幸出临受贺二十一年正月阁臣王锡爵谨沥密诚请立东宫疏奉圣谕朕虽去岁有旨今春行册立之典昨读皇明祖训内一条立嫡不立庶之训况今皇后年齿尚少倘后有出册东宫乎封王乎欲封王是背违祖训欲立东宫是二东宫也故朕迟疑未决既卿奏来朕今欲将三皇子俱暂一并封王少待数年皇后无出再行册立庶上不背违祖训下于事体两便卿可与朕作一谕旨来行光禄寺寺丞朱维京刑科给事中王如坚各疏请册立上怒甚革职谪戍阁臣王锡爵特疏恳救有旨免戍二月阁臣请会议册典不允复请面陈册储事体不报阁臣王锡爵请定册典以信初诏十二月阁臣王锡爵等请皇长子先行冠礼疏奉圣谕朕意亦应皇长子出阁未行冠礼朕查大明典礼东宫与王衮冕皮弁二服冠则皆同其服则异今欲行冠礼仪从何行朕意欲暂着常服出讲待册立后再行加冠礼未迟钦此二十九年冬册立元子为皇太子时冠婚并举翰林院检讨沈撰元良颂册封福王瑞王惠王桂王恭上圣母慈圣宣文明肃贞寿端献皇太后徽号群臣奉表称贺存问在籍阁臣申时行敕曰卿等赞襄密勿辅朕有年前屡有疏揭劝朕册立朕志已定待期举行但因卖直沽名之辈屡来激聒故从延缓知卿等忠言至计尚郁于怀今元子气体充盈学业精进已册立皇太子冠婚并举暨诸子封为福王瑞王惠王桂王率文武百官奉册宝加上圣母尊号曰慈圣宣文明肃贞寿端献皇太后国本已定庆溢宫庭念卿等家居系心良切兹遣官赍敕存问仍令该布政司官办备羊酒花银五十两彩段四表里一同持送以示优眷卿其加餐自爱特谕知之三十年三月在籍阁臣王锡爵谢存问疏曰兹者伏遇皇上以册立册封礼成加上圣母徽号因降敕谕遣刑部员外王玠赍至臣籍存问恩赐宠渥臣谨望阙恭谢外伏念往年储宫议起虽尝从同官反复疏揭不过即皇上长幼定序一语次第敷陈臣等原无更端自出之见可市为名者既蒙屡旨涣颁吉期可待臣等又原无有余不尽之忠郁而未伸者今日之举如天之清如日之明又如震雷一发而万疑万谤涣然冰释以臣之愚越在草野但有倾耳下风伏膺明信已耳其他尚何容赞一词献一曝而以勤九重万里遗簪弃履之思金茎玉露之赐乎伏惟天地之恩非草木可酬腹心之感非披沥能尽臣之所愿皇上弘锡孝类大庇恩覃推不遗旧臣之心因并推旧臣感恩图报之心凡事为狂愚激聒有所欲行欲罢而未果者一切示人以日月之明四时之信则臣区区私祝之忱也四十八年七月圣谕内阁朕嗣祖宗大统历今四十八年久因国事焦劳以致脾疾遽不能起有负先帝付托惟皇太子青宫有年实赖卿与司礼监协心辅佐遵守祖宗保固皇图卿功在社稷万世不泯二十一日酉时上崩遗诏曰朕以冲龄缵承大统君临海内四十八载于兹享国最长夫复何憾念朕嗣服之初兢兢化理期无负先帝付托比缘多病静摄有年郊庙弗躬朝讲稀御封章多滞僚采半空以矿税繁兴征调四出民生日促边衅渐开夙夜思维不胜追悔方图改辙嘉与天下维新而遘疾弥留不复可起盖愆补过允赖后人皇太子聪明仁孝睿智夙成宜嗣皇帝位且宜修身勤政亲贤纳谏以永弘图皇长孙宜及时册立进学瑞王惠王桂王各择善地令早就藩封大小臣工各协恭和衷辅理嗣君保乂王室是皆朕惓惓之至意也内阁辅臣亟为简任贰卿大寮尽行推补两咨考选并散馆科道官俱令授职建言废弃及矿税诖误诸臣酌量起用一切榷税并新增织造烧造等项悉皆停止各衙门见监人犯俱送法司查审应释放者释放东师缺饷宜多发内帑以助军需陈亡将士速加恤录丧礼遵旧制以日易月二十七日释服毋禁民间音乐嫁娶宗室亲王藩屏为重毋得辄离本国各处总督镇边三司官地方攸系不许擅去职守闻丧之日止于本处哭临三日进香差官代行卫所府县并王官俱免进香诏告天下咸使闻知八月丙午朔帝登极诏告天下怀宗崇祯三年立皇长子慈烺为皇太子
按春明梦余录崇祯二年二月初四日皇长子生诏曰朕惟帝王膺天历而奉宗祧首重元储尤隆世嫡朕以眇躬嗣位丕基夙夜祇念我皇祖皇考集庆发祥源深绪远伫昌嗣续仰慰兹荷上帝居歆宗祊垂佑以今年二月初四日第一子生系皇后周氏出中闱开家嗣之先万国惬元良之祝肆颁渥泽覃被多方三年二月初十日册立东宫诏曰朕惟自古帝王嗣大历服长治久安莫不首重建储所以定宗祧隆国本凝天眷而系人心也我祖宗列圣相承德祚绵洽率由兹道以裕贻谋朕祗绍丕基兢怀付托乃荷皇穹眷佑后嗣蚤开长子慈烺睿托坤元祥锺震一中外起敬承之颂天人表协应之符昨日文武臣民疏请再三举行册礼而朕以子方襁褓谦让未遑兹届青阳载仲之辰正值苍巽诞弥之月礼官复申前请众志诚难固违爰考旧章式诹吉日祗告于天地宗庙社稷授册宝立慈烺为皇太子以仰承累叶无疆之绪俯慰兆人胥戴之情大典告成环垓同庆按明外史太子慈烺传慈烺庄烈帝第一子母周皇后崇祯二年二月生帝颁诏肆赦九月立为皇太子十年群臣屡请出阁帝定期来岁二月预择东宫侍十年群臣屡请出阁帝定期来岁二月预择东宫侍班讲读等官命礼部尚书姜逢元詹事姚明恭少詹王铎屈可伸侍班礼部侍郎方逢年谕德项晔修撰刘理顺编修吴伟业杨廷麟林增志讲读编修胡守恒杨士聪校书十一年二月皇太子出阁十五年正月东宫开讲内阁诸臣条上讲仪是年六月帝因枚卜阁臣疑吏部尚书李日宣有私御中左门召对诸大臣帝衣青袍皇太子定王永王皆衣红侍案前良久乃退七月改慈庆宫为皇太子端本宫慈庆懿安皇后所居也时太子年十四议明岁选婚故先为置宫而移懿安后于仁寿殿十六年七月帝御中左门亲鞫吴昌时太子及定王复侍侧良久李自成破京师后太子不知所终福王时有自北来称太子者朝臣皆以为王之明者伪为之系诸狱中南都士民哗然不平史可法袁继咸及刘良佐黄得功辈皆上疏力争左良玉以救太子为名至起兵犯阙其真伪卒莫能明也皇清
　　康熙十四年
大清会典康熙十四年册立
　皇太子礼前一日遣官各一员告祭
天地
太庙
社稷
皇上亲诣
奉先殿致祭又遣官一员诣
仁孝皇后神位前致祭礼部鸿胪寺官设节案一于　太和殿内正中设册案一于左旁设宝案一于右　　旁设册宝彩亭二于　丹陛下设节案一香案一于
　皇太子殿门正中设册案一宝案一于殿门左旁　　是日早皇上卤簿大驾乐器陈设于
　太和殿前
太皇太后
皇太后仪仗乐器陈设于各宫门前王以下文武各官　　俱朝服于常朝处齐集内阁礼部堂官将节册　　宝自内阁捧出由御道左旁行置　太和殿内各案上鸿胪寺官引诸王各官至　太和殿前王贝勒贝子公等于　丹陛上文武各官于丹墀下排立礼部堂官奏请皇上升殿上具礼服出宫升
　太和殿阅册宝毕作乐升座乐止銮仪卫官赞鸣　　鞭□下三鸣鞭鸿胪寺官引正副使官于常朝　　行礼处排立赞礼官赞行三跪九叩头礼作乐　　礼毕乐止礼部堂官鸿胪寺官引正副使官至　　殿前　丹陛上立赞礼官赞有
　制正副使官跪宣读官宣
　制曰某年月日册立嫡子某为皇太子命卿等持　　节行礼宣毕大学士于案上捧节授正使官正　　使官受节前行礼部官举册宝案出鸿胪寺官　　引王等入殿内坐赐茶毕还宫正使官执节在前礼部官捧册宝随后　　置丹陛下彩亭内正使官捧节授礼部官礼部　　官一员执节前引校尉举亭列御仗二对黄盖　　一柄在前至　皇太子殿即
　景仁宫置彩亭于殿门外正副使官捧节册宝置　　黄案上礼部奏进仪注保姆奉　皇太子在殿门内向节跪迎赞礼官赞正副使官　　于案上捧起册宝授　皇太子行三跪九叩头礼保姆奉
　皇太子随册宝后行回殿奉
旨皇太子尚幼其礼俱停内监捧举进内正副使官　　持节复命　王以下内大臣侍卫都统大学士尚书精奇尼　　哈番以上俱赴　隆宗门外齐集礼部堂官奏请
皇上诣
太皇太后
皇太后宫行礼
皇上具礼服升舆由
　隆宗门出王以下内大臣侍卫等官皆随行至　慈宁宫门皇上降舆立门内丹陛东礼部堂官传谕内监奏请太皇太后升　慈宁宫座
太皇太后御宫乐作升座乐止
皇上在宫前丹陛上王以下公以上在门内丹陛上　　大臣侍卫等在门外丹墀内二等三等侍卫在　永康左门外排列鸣赞官照常处立赞行三跪九　　叩头礼乐作礼毕乐止皇上复原位立礼部堂官传谕内监奏请
太皇太后还宫乐作入宫乐止
皇上出诣
　寿昌宫于
皇太后前行礼与
太皇太后宫中礼同礼毕
皇上还宫是日公主王妃以下大臣命妇于
　两宫前免行庆贺礼　次日
皇上升
　太和殿诸王文武各官进表行庆贺礼颁
　诏天下如常仪
　皇太子冠服
　　康熙十四年题准冠用东珠十三颗镶顶礼服　　用秋香等色五爪三爪龙段满翠八团龙等段　　俱随时酌用束金镶玉版嵌东珠带　东宫仪仗
　　画角十二枝木质空心长五尺四寸六分径三　　寸六分上下贴金铜口箍间缠贴金藤箍五黑　　漆地画金云龙海马四季花　　花匡鼓二十四面以木为匡高五寸七分径一　　尺五寸五分冒以革钉贴金铜钉铜环面匡俱　　朱红油饰画五彩云龙秋香色绒绠朱红攒竹　　架红段鼓衣绿段沥水锁金云龙　　大铜号二枝筒长一尺七寸五分座高一尺三　　寸口径六寸三分系红线繐　　小铜号二枝筒长二尺三寸五分座高一尺九　　寸五分口径四寸二分系红黄线繐　　金二面以铜为之径一尺八寸
　　金钲二面铜质木匡朱漆上下钉贴金铜环以　　秋香色绒绠系钲于匡钲径九寸五分　　杖鼓二面旋木为匡冒以革面径一尺匡高一　　尺六寸五分细腰黑漆地描金宝相花面画五　　彩蕖花铁圈铜钩绊以绒绠红段鼓衣绿段沥　　水销金云龙　　板二串铁梨木板各六长一尺一寸三分厚五　　分上阔二寸下阔二寸五分面画五彩云龙绿　　皮掩钱青线繐　　龙头笛二枝截竹为之六窍长一尺七寸系五　　色线流苏　　金黄曲柄伞一把伞骨铁竹相间三十二根顶　　径五尺冒以金黄段垂三檐顶绣八吉祥檐绣　　九龙缀金铃四十八风衣二件带二条绣云龙　　花草朱红攒竹柄长一丈五寸间缠以藤柄曲　　处用铁心贴金龙头承伞　　红曲柄伞二把制同金黄伞
　　青直柄伞二把制同曲柄伞
　　黑直柄伞二把制同青伞
　　红瑞草伞二把冒以红段顶销番草檐销瑞草　　余制同曲柄伞　　红素方伞二把顶方五尺冒以红段垂三檐四　　角龙头四各系彩线流苏余制同圆伞　　青素方伞二把制同红方伞
　　青双龙扇二把高二尺三寸阔二尺四寸面背　　皆蓝段面绣双龙背销金团龙白段绣雉尾边　　朱红攒竹柄长一丈九寸　　红双龙扇二把制同青双龙扇
　　青孔雀扇四把二把面背皆用蓝段面绣孔雀　　背销金团龙朱红攒竹柄二把面用蓝段绣孔　　雀背用青段销金火焰黑漆攒竹柄余制同双　　龙扇　　红孔雀扇四把二把面背皆用红段面绣孔雀　　背销金团龙二把面用红段绣孔雀背用青段　　销金火焰余制同双龙扇　　白泽旗二面红段质长四尺五寸阔七尺五寸　　销金白泽形书汉满白泽字红油熏竹竿　　金节一对朱漆攒竹竿长一丈九寸下钉铁箍　　上安贴金铜鹅项携铜索天盘下垂红线圆　　间挂红缨球八个各罩绿皮帽四角缀贴金铜　　铃外用秋香色素纱绣五色云龙为衣笼之长　　八尺阔二尺六寸　　羽葆幢一对朱漆攒竹竿长一丈一尺一寸下　　钉铁箍上安贴金铜鹅项携铜索天盘悬五色　　罗宝盖二檐沥水销金云龙下垂红线圆间　　挂红缨球五个各置铜钑花衬绿皮帽六角缀　　贴金铜铃　　传教旛一对朱漆攒竹竿长一丈九寸下钉铁　　箍上安贴金铜鹅项携铜索天盘下垂红罗旛　　销金云龙缀荷叶牌上绣传教二字　　告止旛一对绣告止二字
　　信旛一对绣信字余制俱同传教旛
　　绛引旛一对五色罗为旛无字余制亦同传教　　旛　　仪锽氅一对朱红攒竹竿长九尺下钉铁箍上　　安贴金雕木龙头口衔竹节中穿橘花饼贴金　　旛头悬五色罗氅长六尺五寸阔六寸五分下　　缀铜铃五　　黄龙纛一对素段质阔七尺五寸长五尺销金　　云龙文红油熏竹竿长一丈五尺一寸五分间　　缠以藤下钉铁箍上安贴金铜顶饰以红缨　　赤龙纛一对　　白龙纛一对
　　青龙纛一对
　　黑龙纛一对制俱同黄龙纛
　　豹尾枪五对朱漆攒竹竿描三色金龙下有铁　　共长九尺八寸五分枪头纯钢为之长六寸　　五分饰以红缨下悬豹尾　　弓矢十副
　　大刀十把
　　马八匹红辔黄缰上施锦□
　　立瓜二对朱红攒竹柄长六尺二寸贴金铜箍　　刻木为瓜立置于上承以龙头瓜及龙头长一　　尺六寸五分俱沥粉贴金共长七尺八寸五分　　卧瓜二对刻木为瓜卧置其上柄长六尺余制　　同立瓜　　金钺二对朱红攒竹柄贴金铜箍刻木为斧形　　承以龙头置于竿首上出木枪头俱贴金饰共　　长七尺九寸　　骨朵二对朱红攒竹柄贴金铜箍刻木为骨朵　　承以龙头贴金饰共长七尺八寸　　吾杖二对朱红攒竹为之长七尺两末贴金铜　　箍沥粉贴金花云二段　　黄龙小旗一对朱红攒竹竿长九尺四寸画三　　色金龙下钉铁上安镀金枪头金黄油木枪　　帽画五彩云龙饰以红缨竿悬云龙旗每面长　　三尺三寸阔二尺五寸　　赤龙小旗一对
　　白龙小旗一对
　　青龙小旗一对
　　黑龙小旗一对制俱同黄龙小旗
　　拂子一对用红马尾为之泥金桦木柄长二尺　　二寸两末钉镀金龙头尾　　金炉一对以朱红漆竿举之两末雕贴金龙头　　尾竿首钉镀金钩　　金瓶一对
　　金香盒一对
　　金唾壶一个
　　金盆一面已上俱赤金质钑盘龙云珠火焰莲　　瓣花草嵌珊瑚青金松子等石　　马杌一座高一尺四寸五分方一尺八寸五分　　面厚一寸三分木质朱漆彩画金云龙钑花文　　金叶装钉　　金交椅一把面阔二尺一寸八分进深一尺后　　高三尺五分前高一尺六寸八分木质扫金罩　　漆钑云龙金叶装钉穿以秋香色线匾四垂　　秋香色线流苏秋香色金绮褡裆　　金脚踏一个阔一尺七寸五分深九寸高四寸　　二分木质扫金罩漆钑花金叶装钉秋香色金　　绮踏褥　　金辂一乘高一丈二尺二寸九分阔八尺九寸　　辂上平盘板前后车棂并雁翅及四垂如意滴　　珠板其下辕三条皆朱红漆辕各长一丈九尺　　五寸用镀金龙头尾龙鳞叶片装钉前施朱红　　油马搭攀皮二条平盘左右下护泥板及车轮　　二贯轴一每轮辐十有八条皆朱红漆周围辋　　金各以抹金钑花叶片装钉轮内车心各一抹　　金铜钑莲花瓣轮盘装钉轴首左右各用铁插　　拴一个以抹金铜钑龙头管心装钉轴中缠红　　绒驾辕等索面至地三尺五寸　　辂亭高六尺二寸朱红漆四柱各长五尺六寸　　槛座高六尺其上四周雕木沈香色描金云板　　十二片下同门高五尺阔二尺三寸左右门阔　　二尺三寸前并左右各□二扇后□三扇明栨　　全俱朱红漆以抹金铜钑花叶片装钉□编金　　黄线穿朱红漆匡□座金黄线坠座大索四　　条座下莲花坠石□座上施花毯秋香色金绮　　褥并席朱红漆坐椅一座靠背雕沉香色描金　　云龙一椅圈戗金云龙下雕朱红漆云板一片　　福寿板一并衣椅中秋香色金绮坐褥四围椅　　裙全周围施秋香色绫帏幔或用秋香色线罗　　亭外用青段缘边朱红帘十扇拽帘圆二条　　黄铜圈全　　辂顶圆盘高二尺七寸镀金铜蹲龙顶带仰覆　　莲座高一尺五寸垂攀顶红绒索四条盘上下　　朱红漆以青饰辂盖承以朱红漆木匡宝盖斗　　以八顶冒以秋香色段顶心周围绣五彩云龙　　天轮三层皆朱红漆上安雕木贴金龙耀叶板　　七十二片间绘五彩云衬板七十二片盘下周　　围黄铜装钉上施秋香色段沥水三层每层七　　十二折间绣五彩云龙文四角垂青段络带四　　条绣五彩云升龙三圆盘四角连座板用攀顶　　金黄线圆四条并贴金木鱼辂亭前一字阑　　干一扇后一字带转角阑干一扇左右阑干二　　扇内嵌环板皆朱红漆四扇计一十四柱柱　　首雕木贴金蹲龙一用描金五彩莲花抱柱阑　　干内布素毯并席　　太常旗二面在辂亭后左右用秋香色云段夹　　为旗每面十有二斿每斿内外绣升龙一朱红　　漆攒竹旗竿左竿旗腰绣日月北斗竿首用镀　　金铜龙头右竿旗腰绣黻字竿首用镀金铜戟　　每竿缀镀金铜铃二垂红缨十二上施镀金铜　　宝盖下垂青线踏　　踏梯一木质朱红漆以抹金铜钑花叶片装钉　　行马架二木质朱红漆以抹金铜钑花叶片装　　钉上穿红绒匾绠　　秋香色布面绢里幰衣油绸雨衣各一件　　朱红油合扇梯一副朱红油木叉一件　　马鞍鞯秋辔铃缨全
　　龙轿一乘面阔二尺九寸进深三尺九寸高五　　尺扫金双顶顶阔三尺五寸五分进深四尺六　　寸顶楼八瓣每瓣阔一尺五分高一尺三寸秋　　香色素绫销金龙沥水二层直竿二根各长一　　丈七尺七寸横竿二根各长九尺四寸肩扛八　　根各长五尺七寸短扛四根各长二尺九寸撑　　竿二根各长二尺四寸五分俱朱漆轿顶饰金　　龙十二金顶钑龙文嵌珊瑚青金松子等石轿　　扛装镀金铜龙头尾事件全　　秋香色布幰衣油绸雨衣毡顶各一件
　　戏竹一对朱漆攒竹柄长六尺六寸下钉贴金　　铜箍上安贴金木葫芦长八寸内栽红竹丝一　　百茎长三尺五寸各系五色线流苏　　大鼓一面以木为匡高一尺七寸径二尺五寸　　冒以革钉贴金铜钉钹环面匡俱红油饰上画　　五彩云龙红段鼓衣销金云龙沥水销金瑞草　　朱红漆扛二以红绒绳举之系以红漆槌　　板一串制同前　　笛二枝
　　笙二攒用紫竹十七管下施铜簧参差攒于黑　　漆木匏中有觜项亦黑漆下垂彩线流稣　　方响二架每架用钢方响十六块各长六寸九　　分上宽一寸八分下宽一寸九分厚薄不等应　　六律六吕四清声朱漆大架高五尺宽二尺二　　描画五彩宝相花上横木左右雕贴金龙头中　　贴金火焰珠顶用铁条四裹毡鞔段以秋香色　　绒绳系方响于上铜槌二秋香色线挽手五色　　线流苏　　云锣二架架高二尺宽一尺四寸柄长六寸顶　　雕贴金双龙头各悬铜锣十面系五色线流苏　　二挂
　东宫部汇考十三
礼记
　　文王世子

大
全
新安王氏曰此篇首言文王为世子之事故以　武王成王为世子之事继之成王幼周公辅导有　道故以教世子之法继之为世子者当贵亲当尊　老故以待宗族养老之事继之而终以世子之记　则言文王之所以事王季者皆当以为法也文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之注
陈
内竖内庭之小臣御是直日者世子朝父母惟　朝夕二礼今文王日三圣人过人之行也其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退
陈
注
不安节谓有疾不能循其起居饮食之常时也　食上进膳于亲也在察也食下食毕而彻也问所　膳问所食之多寡也末犹勿也原再也谓所食之　余不可再进也武王帅而行之不敢有加焉文王有疾武王不说冠带而养文王一饭亦一饭文王再饭亦再饭旬有二日乃间
大
全
庄氏曰天下之理惟极其至则不可以复加文　王之事亲岂一毫之不至哉武王而复求加焉则　非可传也非可继也文王谓武王曰女何梦矣武王对曰梦帝与我九龄文王曰汝以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终
陈
注
龄字从齿齿之异名也故言年龄又言年齿其　义一也男八月生齿八岁而□齿是人寿之数也成王幼不能□阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也文王之为世子也
大
全
石梁王氏曰文王之为世子也一句衍文　刘　氏曰伯禽所行即文王所行世子之道文王所行　乃诸侯世子之礼故曰文王之为世子也凡学世子及学士必时春夏学干戈秋冬学羽钥皆于东序
陈
注
学教也士即王制所谓司徒论俊选而升于学　之士也干戈为武舞故于阳气发动之时教之示　有事也羽钥为文舞故于阴气凝寂之时教之示　安静也小乐正学干大胥赞之钥师学戈钥师丞赞之胥鼓南
陈
注
四人皆乐官之属胥即大胥也南南夷之乐也　周礼旄人教国子南夷乐之时大胥击鼓以节其　音曲故云胥鼓南也先王作乐至矣盛矣而犹以　远方蛮夷之乐教人者所以示舆图之无外异域　之咸宾奏之宗庙之中侈其盛也春诵夏弦大师诏之瞽宗秋学礼执礼者诏之冬读书典书者诏之礼在瞽宗书在上庠凡祭与养老乞言合语之礼皆小乐正诏之于东序
陈
注
祭是一事养老乞言是一事合语是一事其间　各有威仪容节皆须小乐正诏教之于东序之中大乐正学舞干戚语说命乞言皆大乐正授数大司成论说在东序
陈
注
大乐正教世子及士以舞干戚之容节及合语　之说与乞言之礼此三者皆大乐正授之以篇章　之数于是大司成之官于东序而论说此受教者　义理之浅深才能之优劣也凡侍坐于大司成者远近间三席可以问终则负墙列事未尽不问
陈
注
席广三尺三寸三分寸之一三席所谓函丈也　相对远近如此取其便于咨问问终则却就后席　背负墙壁而坐以避后来问事之人其问事之时　尊者有教而己犹未达则必待其言尽然后更问　若陈列未竟则不敢先问以参错尊者之言也凡学春官释奠于其先师秋冬亦如之凡始立学者必释奠于先圣先师及行事必以币
陈
注
先师谓前代明习此事之师也立学事重故释　奠于先圣先师四时之教常事耳故惟释奠于先　师而不及先圣也凡释奠者必有合也有国故则否凡大合乐必遂养老
陈
注
凡行释奠之礼必有合乐之事若国有凶丧之　故则虽释奠不合乐也常事合乐不行养老之礼　惟大合乐之时人君视学必养老也凡语于郊者必取贤敛才焉或以德进或以事举或以言扬曲艺皆誓之以待又语三而一有焉乃进其等以其序谓之郊人远之于成均以及取爵于上尊也
陈
注
语于郊者论辨学士才能于郊学之中也誓戒　谨也学士中或无德无事无言之可取而有此曲　艺之人欲投试考课者皆却之使退而谨习所能　以待后次再语之时乃考评之也三而一有者谓　此曲艺之人举说三事而一事有可善者乃进其　等即于其同等之中拔而升进之也然犹必使之　于同辈中以所能高下为次序使不混其优劣也　如此之人但止目之曰郊人非俊选之比也以非　士类故□远之上尊堂上之酒尊也若天子饮酒　于成均之学宫此郊人虽贱亦得取爵于堂上之　尊以相旅劝焉所以荣之也始立学者既兴
音
衅
器用币然后释菜不舞不授器
乃退傧于东序一献无介语可也教世子

陈
注
立学之初未有礼乐之器及其制作之成涂衅　既毕即用币于先圣先师以告此器之成继又释　菜以告此器之将用也凡祭祀用乐舞者则授舞　者以所执之器如干戈羽钥之类今此释菜礼轻　既不用舞故不授舞器也诸侯有功德者亦得立　异代之学东序夏制也与虞庠相对东序在东虞　庠在西乃退傧于东序者谓释菜在虞庠之中礼　毕乃从虞庠而退傧礼其宾于东序之中其礼既　杀惟行一献无介无语于礼亦可也此以上虽不　专是教世子之事然以教世子为主　石梁王氏　曰三字亦衍文凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
大
全
西山真氏曰三王之教世子必以礼乐者礼所　以起人之敬心敬心生则慢心窒矣乐所以感人　之和心和心生则戾心消矣其熏陶德性变化气　质莫妙于此者然乐虽修内由内以达外礼虽修　外由外以入中二者醺醲涵畅相与无间故其成　也但见其悦怿而已恭敬温文而已此皆教以礼　乐之功也立太傅少傅以养之欲其知父子君臣之道也太傅审父子君臣之道以示之少傅奉世子以观太傅之德行而审喻之太傅在前少傅在后入则有保出则有师是以教喻而德成也师也者教之以事而喻诸德者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也
陈
注
师保疑丞四辅也一说前疑后丞左辅右弼为　四辅大
全
朱子曰师保疑丞想止是有疑即问他之
　意
君子曰德德成而教尊教尊而官正官正而国治君之谓也
陈
注
君子曰德此德是指世子之德世子之德有成　则教道尊严而无敢慢易者故凡居官守者皆以　正自处官正而国治世子为君之谓也大
全
方氏曰
　言君子有君国子民之德也
仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之
陈
注
以世子之法教世子直道也今举世子法于伯　禽而教成王是迂曲其事也是故知为人子然后可以为人父知为人臣然后可以为人君知事人然后能使人成王幼不能□阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也
陈
注
武王既崩则成王无父虽年幼未知君道若以　之为世子则无为子之处矣故云以为世子则无　为也君于世子以亲言则是父以尊言则是君能　尽君父之道以教其子然后可以保有天下之大　不然则他日为子者不克负荷矣可不慎乎行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也
陈
注
一物一事也与国人齿让之一事也三善谓众　人知父子君臣长幼之道也语古语也乐正主世　子诗书之业父师主于成就其德行一有书作一　人谓世子也世子有大善则万邦皆正矣　　又
世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初
陈
注
世子之记古者教世子之礼篇也不满容不能　充其仪观之美也此节约言之以见文王武王为　世子之异于常人也文王朝王季日三此朝夕而　已文王行不能正履此色忧而已大
全
石梁王氏曰
　古世子之礼亡此余其记之一节小戴以附篇末朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐元而养
陈
注
羞品味也必知所进必知亲所食也命膳宰即　篇首所命之言也养疾者衣齐元之服即齐时所　着元冠缁布衣裳则贵贱异制谓之元端服也大全

　方氏曰文武之所为圣人之行也世子之记则中　人之行而已圣人之制行不以己岂一以文武之　道责于人哉故录世子之记于篇末使后人可跂　而及也所谓色忧不满容者盖喜之类为阳忧之　类为阴阳饶而阴乏故忧则容不满也齐元而养　谓心致齐而身服元也膳宰之馔必敬视之疾之药必亲尝之尝馔善则世子亦能食尝馔寡世子亦不能饱以至于复初然后亦复初
陈
注
善犹多也不能饱以视武王之亦一亦再又异　矣此篇首言文王武王为世子之事故篇终举记　之言以终之云　　内则
妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门
陈
注
正寝在前燕寝在后侧室者燕寝之旁室也作　动作之时也子生男子设弧于门左女设帨于门右三日始负子男射女否
陈
注
以此二物为男女之表
国君世子生告于君接以太牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子
陈
注
接以太牢者以太牢之礼接见其子也宰宰夫　也掌具掌其设礼之具也卜士负之者卜其吉者　而使之抱子也诗承也仪礼言尸酢主人诗怀之　亦承义射天地四方者期其有事于远大也保保　母也受乃负之受子于士而抱之也盖士之负子　特为斯须之礼而已宰既掌具故以醴礼负子之　士仍赐束帛以酬之食子谓乳养之也今按此言　世子生接以太牢特言其常礼如此耳下文又言　接子择日则亦或在始生三日之后也郑氏谓食　其母使补虚强气读接为捷而训为胜其义迂方　氏读如本字今从之凡接子择日冢子则太牢庶人特豚士特豕大夫少牢国君世子太牢其非世子则皆降一等
陈
注
冢子太牢谓天子之元子也
异为孺子室于宫中择于诸母与可者必求其宽裕慈惠温良恭敬慎而寡言者使为子师其次为慈母其次为保母皆居子室他人无事不往
陈
注
诸母众妾也可者谓虽非众妾之列或傅御之　属可为子师者也此人君养子之礼师教以善道　者慈母审其欲恶者保母安其寝处者他人无事　不往恐儿惊动也三月之末择日剪发为鬌男角女羁否则男左女右是日也妻以子见于父贵人则为衣服由命士以下皆漱澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面陈
注
鬌所存留不剪者也夹囱两旁当角之处留发　不剪者谓之角留顶上纵横各一相交通达者谓　之羁　严氏云夹囱曰角两髻也午达曰羁三髻　也贵人大夫以上也由自也具视朔食者所具之　礼如朔食也朔食天子太牢诸侯少牢大夫特豕　士特豚也入门入侧室之门也侧室亦南向故有　阼阶西阶出自房自东房而出也姆先相曰母某敢用时日祇见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝
陈
注
某妻姓某氏也钦敬帅循也言当敬教之使循　善道也咳而名之者说文咳小儿笑声谓父作咳　声笑容以示慈爱而名之也记有成谓当记识夫　言教之成德也诸妇同族卑者之妻也诸母同族　尊者之妻也后告诸母欲名成于尊也妻遂适寝　适夫之燕寝也夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼
陈
注
宰属吏也诸男同宗子姓也藏之者以简策书　子名而藏于家之书府也二十五家为闾二千五　百家为州州伯则州长也闾史州史皆其属吏也　闾府州府皆其府藏也夫入食如养礼谓与其妻　礼食如妇始馈舅姑之礼也疏曰此经所陈谓卿　大夫以下故以名遍告同宗诸男诸男卑者尚告　则告诸父可知若诸侯绝宗则不告也世子生则君沐浴朝服夫人亦如之皆立于阼阶西乡世妇抱子升自西阶君名之乃降
陈
注
诸侯朝服元端素裳夫人亦如之者亦朝服也　当是展衣注云褖衣者以见子毕即侍御于君故　服进御之褖衣也人君见世子于路寝此升自西　阶是自外而入也凡生子无问妻妾皆在侧室适子庶子见于外寝抚其首咳而名之礼帅初无辞陈
注
此适子盖世子之弟庶子则妾子也外寝君燕　寝也燕寝在内以侧室在旁处内故谓此为外也　疏曰庶子见于侧室此以抚首咳名无辞之事同　故与适子连文云见于外寝耳紫微垣
太子星图
　　图考
按晋书天文志北极五星钩陈六星皆在紫微宫中北极北辰最尊者也其钮星天之枢也天运无穷三光迭耀而极星不移故曰居其所而众星拱之第一星主月太子也　按隋书天文志同按宋史天文志北极五星在紫微宫中北辰最尊者也其钮星为天枢天运无穷三光迭耀而极星不移故曰居其所而众星拱之枢星在天星四方去极各九十一度贾逵张衡蔡邕王蕃陆绩皆以北极钮星之枢是亦动处极在钮星之末犹一度有余今清台则去极四度半第一星主月太子也
注
干永新书曰第三星主五行第四星主诸王第　五星为后宫闳云北极五星初一曰帝次二曰后　次三曰妃次四曰太子次五曰庶子四曰太子者　最赤明者也按丹元子步天歌中垣北极紫微宫北极五星在其中大帝之座第二珠第三之星庶子居第一号曰为太子四为后宫五天枢按观象玩占北极五紫微宫中一曰天枢一曰北辰天之最尊星也其钮星天之枢也天运无穷三光迭耀而极星不移故曰居其所而众星拱之其第一星主月太子也太微垣
太子星图
　　图考
按晋书天文志五帝座北一星曰太子帝储也按观象玩占太子一星在幸臣西帝座北天子之储贰也
　东宫部总论一
易经
　　离卦
象曰明两作离大人以继明照于四方

程
传
若云两明则是二明不见继明之义故云明两　明而重两谓相继也作离明两而为离继明之义　也震巽之类亦取洊随之义然离之义尤重也大　人以德言则圣人以位言则王者大人观离明相　继之象以世继其明德照临于四方大凡以明相　继皆继明也举其大者故以世袭继照言之六二黄离元吉象曰黄离元吉得中道也
程
传
二居中得正丽于中正也黄中之色文之美也　文明中正美之盛也故云黄离以文明中正之德　上同于文明中顺之君其明如是所丽如是本义
黄
　中色柔丽乎中而得其正故其象占如此　太平　御览离南方之卦离为火土记位焉土色黄火之　子喻子有明德能附丽于其父之道文王太子发　是也慎成其业故吉矣　　震卦
震惊百里不丧匕鬯

本
义
震动也一阳始生于二阴之下震而动也其象　为雷其属为长子震有亨道震来当震之来时也　震惊百里以雷言匕所以举鼎实鬯以秬黍酒和　郁金所以灌地而降神者也不丧匕鬯以长子言　也此卦之占为能恐惧则致福而不失其所主之　重彖曰震惊百里惊远而惧迩也出可以守宗庙社稷以为祭主也
程
传
封辞云不丧匕鬯本谓诚敬之至威惧不能使　之自失彖以长子宜如是因承上文用长子之义　通解之谓其诚敬能不丧匕鬯则君出而可以守　宗庙社稷为祭主也长子如是而后可以守世祀　承国家也　　说卦传
震一索而得男故谓之长男
　　序卦传
主器者莫若长子故受之以震

大
全
汉上朱氏曰鼎者宗庙之器主之者莫如震震　长子也孔丛子
　　杂训篇
穆公问于子思曰立太子有常乎答曰有之在周公之典公曰昔文王舍适而立其次微子舍孙而立其弟是何法也子思曰殷人质而尊其尊故立弟周人文而亲其亲故立子亦各其礼也文质不同其礼则异文王舍适立次权也公曰苟得行权岂唯圣人唯贤与爱立也子思曰圣人不以权教故立制垂法顺之为贵若必欲犯何有于异公曰舍贤立圣舍愚立贤何如子思曰唯圣立圣其文王乎不及文王者则各贤其所爱不殊于适何以限之必不能审贤愚之分请父兄群臣卜于祖庙亦权之可也贾谊新书
　　保傅
殷为天子二十余世而周受之周为天子三十余世而秦受之秦为天子二世而亡人性不甚相远也何三代之君有道之长而秦无道之暴也其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子时而教固已行矣昔者周成王幼在襁褓之中召公为太保周公为太傅太公为太师保保其身体傅傅之德义师导之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以导习之逐去邪人不使见恶行于是皆选天下之端士孝悌博闻有道术者以辅翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也故择其所嗜必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲□有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则德智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不愧化与心成故中道若性三代之礼春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和步中采齐趣中肆夏所以明有度也于禽兽见其生不忍其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以导之者非其理故也鄙谚曰不习为吏视已成事又曰前车覆后车诫夫三代之所以长久者其已事可知也然而不能从者是不法圣智也秦世之所以亟绝者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声耆欲不易及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也　　胎教杂事
青史氏之记曰古者胎教之道王后有身之七月而就蒌室太师持铜而御户左太宰持斗而御户右太卜持蓍龟而御堂下诸官皆以其职御于门内此三月者王后所求声音非礼乐则太师抚乐而称不习所求滋味非正味则太宰荷斗而不敢煎调而曰不敢以侍王太子太子生而泣太师吹铜曰声中某律太宰曰滋味上某太卜曰命云某然后为王太子悬弧之礼义东方之弧以梧梧者东方之草春木也其牲以鸡鸡者东方之牲也南方之弧以柳柳者南方之草夏木也其牲以狗狗者南方之牲也中央之弧以桑桑者中央之木也其牲以牛牛者中央之牲也西方之弧以棘棘者西方之草也秋木也其牲以羊羊者西方之牲也北方之弧以枣枣者北方之草冬木也其牲以彘彘者北方之牲也五弧五分矢东方射东方南方射南方中央射中央西方射西方北方射北方皆三射其四弧具其余各二分矢悬诸国四通门之左中央之弧亦具余二分矢悬诸社稷门之左然后卜王太子名上毋取于天下毋取于地中毋取于名山通谷毋悖于乡俗是故君子名难知而易讳也此所以养息之道也正之礼者王太子无羞臣领臣之子也故谓领臣之子也身朝王者妻朝后之子是谓臣之子也此正礼胎教也周后妃□成王于身立而不跛坐而不差笑而不喧独处而不倨虽怒而不詈胎教之谓也成王生仁者养之孝者襁之四贤傍之成王有知而选太公为师周公众傅前有与计而后有与虑也是以封于泰山而禅于梁父朝诸侯一天下由此观之立左右不可不练也　　立后义
古之圣帝将立世子则帝自朝服自阼阶上西乡于妃妃抱世子自房出东乡太史奉书而上堂当两阶之间北面立曰世子名曰某者三帝执礼称辞命世子曰授太祖太宗与社稷于子者三其命也妃曰不敢者再于三命曰谨受命拜而退太史以告太祝太祝以告太祖太宗与社稷太史出以告太宰太宰以告州伯州伯命藏之州府凡诸贵已下至于百姓男女无敢与世子同者以此防民百姓犹有争为君者夫势明则民定而出于一道故人皆争为宰相而不甘为世子非宰相尊而世子卑也不可以智求不可以力争也册府元龟
　　储宫部总序
昔三王家天下以传于子司马迁作本纪载夏商之世系详矣而姒氏多父子继立商人率兄弟相及储嫡之制无闻焉礼有文王世子之篇春秋传载王世子会于首止而诸侯之嫡子亦称世子盖成周之制天王之子称王世子诸侯之子称世子又皆有太子之称秦并六国兼皇帝而建号汉承秦法崇建储贰以嫡嗣为皇太子诸侯王之嫡子称世子焉历世以还遵其位号盖大易述主器之义实长于震宫书纪元良之重以正于万国前星少海之象着乎穹厚抚军监国之任备乎出处继明承序于以显守祧之贵庙趋郊见于以彰率礼之教授经齿学所以敦道义之则安车金玺所以异车服之等至于宫朝之设则承华博望越藩邸之范官属之次则保傅三少峻天秩之品其后加四率之卫益坊寺之职命爵之叙侔于上台奉养之给亚于尊极良以其承万代之业居群后之上帝宸之贰体率土之系心当副君之任为天下之本故其礼秩之尤重而安危之斯属焉今之所纪者自文武而降包举鼎国并叙南北以迄于前唐凡膺明两之重司匕鬯之祀类其行事辨其淑慝若夫少阳毓德终正南面而有发诞弥之祥庆挺渊穆之仪表因心形于孝友作事彰乎令德智量越于群品辞学照乎世誉系乎一人之善者比不复征其于建树明嫡之始尊异师傅之礼出统兵旅居掌国政宾待贤隽讽谏违失及夫冑延之尚齿宫臣之讲学公朝之崇奖优制之旌饰咸用论次以着于编凡储宫部一十七门　　建立
王者建立储贰所以重宗庙社稷而安天下也自内禅已还或弟或子尊尊亲亲各以其道故周文三朝之事着于礼经汉明四重之德形于诗什书曰一人元良万邦以贞易曰明两作离大人以继明照于四方此之谓也若乃东海辞让刘氏隆于永平晋王矫饰杨宗覆于大业以爱则临淄京兆几移魏嗣之贤以功则贞观开元卒致唐祚之盛繇斯而言主匕鬯承大统者非徒人事盖亦有天意焉然自周以前不载建储之事故以汉氏为首　　诞庆
夫王者当宇宙之大承基构之重期本枝之克茂故主器而斯尚载诞之始庆赐遂行或立禖祝之祠或赦囚系之罪或以之赐爵级或因之锡宴喜所以上祗宗祏下隆基绪者也垂诸竹帛不为过矣　　仪貌
夫肖天地之形体云日之表受最灵之气有继明之象故天姿岐嶷出乎自然龙章粹和发于异禀是以居主鬯之重为天下之本有以见容止可度矣　　令德夫嘉言善行必垂于后盖以为人景慕与世作程矧未登储贰之尊应明两之象而孝谨天至温恭日新问安侍膳具瞻三善之姿监国抚军允副万邦之望所以妙选羽仪率尊师傅者显于此矣　　孝友
古者并建师傅奉乎□嫡所以琢磨懿范辅翼令猷夫父子之亲存乎天性兄弟之爱谓之天伦人道之先何尚于此蒸蒸之志克奉于慈颜怡怡之欢溥敦于同气则正家而定天下推己而形四海粢盛有寄匕鬯无失岂止问安之训道映于龙楼致美之风事光于甲观而已哉　　才智
书云一人元良万邦以贞盖世子之谓也若乃才繇天纵志本夙成解经若生知临事必先觉无假师保之训自成聪哲之谋而明两有晖承华作则故可得而称也　　文学
夫储贰之建所以重宗祧而承天序也故有师保之训书礼之教然后温文着于内英华发于外所谓行一物而三善皆得者其世子齿于学之谓也繇汉而下或通经肄业成于讲习或立言着论焕乎义趣或雕章丽藻骏发于豪翰或遗文往行克就于编缉斯固彰郁郁之美播洋洋之誉玉振而金相星晖而海润者已　　监国
春秋传曰君行则守守曰监国古之制也所谓君之冢子居离明之位当主鬯之重继体作贰为国之本或乘舆巡幸灵旗亲征总督留务以隆民望或付之政事委之狱讼临听关决以裁国典盖所以茂元良之德以贞万邦昭储副之义以熙百志然后一宇内之视听定天下之大本保世延祚垂鸿永命莫不繇斯者已　　将兵
夫储嗣之位以贞邦本监抚之制着乎前训自汉而下或总督戎政躬行讨伐或出镇远方以遏雠侮至有乘艰虞之运当否厄之会纠合义勇克清大憝裒萃禁旅奉卫乘舆允集大勋绍隆景命斯固天启人与故能功偕时并者也若乃命令有专□之非师律有臧否之异元良所以毓德嗣适不以临戎盖里克之论全琮之谏信美而可征矣　　尊师傅
学记曰师严然后道尊自周公抗世子之法德教斯着前后出入罔不降礼故能慎成其业克保元吉汉魏而下史氏所记或有致恭北面亲授经义明备法服屈体申诚进见周旋崇尚爵齿以致延宿宫闱舆升殿陛访对请益欢待隆笃省视疾疢丰洁珍御伤吊沦逝曲申恩礼赐予丰渥备罄宠数自非老成硕望勤宣令范者畴克当之哉　　礼士
夫贵而能降见贤而思齐德之盛者也若夫居元良之重为天下之本而能杜骄盈之志守卑损之诚优礼髦士乐闻善道或推以师友之分或申以谈宴之乐博约以文义咨诹以致理厚其赠贶形于咏叹加旌贲之宠举延辟之命乃至饰终异数怀贤述美形于笔牍垂之话言用能增明两之辉成温文之德万方以之风偃群士以之响臻盖夫贞邦之宏业日跻之懿望蔑以加于此矣　　齿冑
礼太子入学以齿盖受学之道明长幼辨尊卑也是知居副君之位当主器之重遵三善之教崇四术之功亲临于国庠释奠于先圣讲论经义稽合古训然后钧其好赐锡以宴喜弦诵之业斯着元良之德增茂风教之本其在兹乎　　讲学
夫王之教世子必以礼乐春诵夏弦太师诏之繇古道也是知处储副之位当主器之重自非博约于道义浸润于经术服圣人之丕训闻先王之法言资之以讲耨加之以服习其何以贞天下之本耸民神之望哉历代已还践明两者或讨论方策通其大义临习讲问精理焕察横经师授令仪允穆皆所以勤时习之业茂日新之德崇四术以隆道敦三善而成美盖元良之懿烈曾何以加于此乎　　忠谏
传曰父有诤子又曰从命不忿微谏不倦可谓孝乎若乃奉冢祀之重居储副之位义均休戚情兼隐犯其或政令之非便举动之过差而能内发至诚远征古义周旋规切纳君于善上以成恺悌之化下以慰人神之望茂毓明德诞彰令闻此盖守器之盛美信史之耿光也　　褒宠
传曰太子奉冢祀社稷之粢盛以朝夕视君膳者圣人所以重宗庙社稷不忘天下也其有膺监抚之重茂温文之德佩服前训率繇善道日新之美既洽天性之爱益隆乃至冠服加其异数朝会申其殊制优锡无算用财不会玺书褒其才智天章誉其仁孝斯皆尊元良而贞邦本流简素而扬懿烈者也朱子大全集
　　戊申封事
至于辅翼太子之说则臣前日所谓数世之仁者盖以微发其端而未敢索言之也夫太子天下之大本其辅翼之不可不谨见于保傅传者详矣陛下圣学高明洞贯今古宜不待臣言而喻然臣尝窃怪陛下所以调护东宫者何其□略之甚也由前所论而观之岂非所以自治者犹未免于□略因是亦以为当然而不之虑耶夫自王十朋陈良翰之后宫寮之选号为得人而能称其职者盖已鲜矣而又时使邪佞儇薄阘冗庸妄之辈或得参错于其间所谓讲读者亦姑以应文备数而未闻其有箴规之效至于从容朝夕陪侍游燕者又不过使臣宦者数辈而已皇太子睿性夙成阅理久熟虽若无待于辅导然人心难保气习易污习于正则正习于邪则邪此古之圣王教世子者所以必选端方正直道术博闻之士与之居处而又使之逐去邪人不使见恶行盖常谨之于微不待其有过而后规也今三代之制虽不可考且以唐之六典论之东宫之官师傅宾客既职辅导而詹事府两春坊实拟天子之三省故以詹事庶子领之其选甚重今则师傅宾客既不复置而詹事庶子有名无实其左右春坊遂直以使臣掌之何其轻且之甚耶夫立太子而不置师傅宾客则无以发其隆师亲友尊德乐义之心独使春坊使臣得侍左右则无以防其戏慢媟狎奇□杂进之害此已非细事矣至于皇孙德性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅宾客之官使与朝夕游处罢去春坊使臣而使詹事庶子各复其职宫中之事一言之入一令之出必由于此而后通焉又置赞善大夫拟谏官以箴阙失王府则宜稍放六典亲王之制置宾友咨议以司训导置长史司马以总众职妙选耆德不杂他材皆置正员不为兼职明其职掌以责功效则其官属已略备矣陛下又当以时召之使侍燕游从容启迪凡古先圣王正心修身平治天下之要陛下之所服行而已有与其勉慕而未能及愧悔而未能免者倾倒罗列悉以告之则圣子神孙皆将有以得乎陛下心传之妙而宗社之安统业之固可以垂于永久而无穷矣此今日急务之一也臣伏见比者圣诏令皇太子参决庶务此见圣虑之深将使皇太子以时习知国家政事之得失也然臣之愚见则以为使之习事不若勉其修德况今皇太子育德春宫几二十年其于天下之事盖不待习而无不熟矣独恐正心修德之学未至而于物欲之私未免有所系累则虽于其事而或不能自决于取舍之间故臣窃论辅养之未至者非有他但欲陛下更留圣意于此而已伏乞圣照　　己酉拟上封事具位臣朱熹敢拜手稽首言曰臣窃惟皇帝陛下有聪明睿智之资有孝友温恭之德有宽仁博爱之度有神武不杀之威养德春宫垂二十年一旦受命慈皇亲传大宝龙飞虎变御极当天凡在覆载之间稍有血气之属莫不延颈举踵观德听风而臣适逢斯时首蒙趋召且辱赐对得近日月之光感幸之深其敢无说以效愚忠之一二盖臣闻古之圣贤穷理尽性备道全德其所施为虽无不中于义理然犹未尝少有自足之心是其平居所以操存省察而致其惩忿窒欲迁善改过之功者固无一念之间断及其身之所履有大变革则又必因是而有以大警动于其心焉所以谨初始而重自新也伊尹之告太甲曰今王嗣厥德罔不在初又曰今嗣王新服厥命惟新厥德召公之戒成王曰若生子罔不在厥初生自贻哲命今天其命哲命吉凶命历年知今我初服肆惟王其疾敬德盖深以是而望于其君亦已切矣今者陛下自储贰而履至尊由监抚而专听断其为身之变革孰有大于此者则凡所以警动其心而谨始自新者计已无所不用其极矣而臣之愚犹窃有惧焉者诚恐万分有一所以警动自新之目或未悉举则衅孽之萌将有作于眇绵之间出于防虑之外者是以辄忘□贱而妄以平日私忧过计之所及者深为陛下筹之则若讲学以正心若修身以齐家若远便嬖以近忠直若抑私恩以抗公道若明义理以绝神奸若择师傅以辅皇储若精选任以明体统若振纲纪以厉风俗若节财用以固邦本若修政事以捍外患凡是十者皆陛下所当警动自新而不可一有阙焉者也臣不胜犬马爱君忧国之诚辄敢事为之说而昧死以献所谓择师傅以辅皇储者臣闻贾谊作保傅传其言有曰天下之命系于太子太子之善在于早谕教与选左右教得而左右正则太子正太子正而天下定矣此天下之至言万世不可易之定论也至论所以教谕之方则必以孝仁礼义为本而其条目之详则至于容貌词气之微衣服器用之细纤悉曲折皆有法度一有过失则史书之策宰撤其膳而又必有进善之旌诽谤之木敢谏之鼓瞽诗史书工诵箴谏士传民语必使至于化与心成中道若性而犹不敢怠焉其选左右之法则有三公之尊有三少之亲有道有充有弼有丞上之必得周公太公召公史佚之流乃胜其任下之犹必取于孝弟博闻有道术者不幸一有邪人厕乎其间则必逐而去之是以太子朝夕所与居处出入左右前后无非正人而未尝见一恶行此三代之君所以有道之长至于累数百年而不失其天下也当谊之时固已病于此法之不备然考孝昭之诏则犹知诵习谊之所言而有以不忘乎先王之意降而及于近世则帝王所以教子之法益□略矣盖其所以教者不过记诵书札之工而未尝开以仁孝礼义之习至于容貌词气衣服器用则虽未极于邪侈而未尝有以裁之也寮属具员而无保傅之严讲读备礼而无箴规之益至于朝夕所与出入居处而亲密无间者则不过宦官近习埽除趋走之流而已夫以帝王之世当传付之统上有宗庙社稷之重下有四海蒸民之生前有祖宗垂创之艰后有子孙长久之计而所以辅养之具□略如此是犹家有明月之珠夜光之璧而委之衢路之侧盗贼之冲也岂不危哉诗曰丰水有武王岂不仕贻厥孙谋以燕翼子惟圣明之留意焉则天下幸甚　东宫部总论二
大学衍义
　　建立之计宜早
春秋桓六年九月丁卯子同生
　胡安国曰经书子同生所以正国家之本防后世　配嫡夺正之事垂训之义大矣此世子也其不曰　世子何也天下无生而贵者誓于天子然后为世　子　臣按贾谊之书有曰势明则民定而出于一道故　人争为宰相而不奸为世子非宰相尊而世子卑　也不可以智求不可以力争也臣谓古者之生世　子则己表而扬之使国人皆知之所以系众望也　是则国本之定不在于建储之日而已定于始生　之初此春秋于子同之生必谨而书之也僖十七年齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟武孟公子无亏
少卫姬生惠公
公
子元
郑姬生孝公
公
子昭
葛嬴
生昭公
公
子潘
密姬生懿公
公子
商人
宋华子生公子雍公
与管仲属孝公于宋襄公以为太子雍巫有宠于卫共姬因寺人貂以荐羞于公雍巫雍人
名巫即易牙
亦有宠公
许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十八年春宋襄公以诸侯伐齐三月齐人杀无亏以说宋齐人将立孝公不胜四公子之徒遂与宋人战夏五月宋败齐师于甗立孝公而还　臣按管仲相桓公霸诸侯匡天下而身殁未几五　公子争立国内大乱垂二十年以不蚤定之故也　其所以不蚤定者溺爱于少子故也盖桓公君臣　知以富国强兵为急而不知修身齐家之本故其　祸卒兆于此可不戒诸史记齐景公适子死宠妾芮姬生子荼荼少其母贱无行诸大夫恐其为嗣乃言愿择诸子长贤者为太子景公老恶言嗣事又爱荼母欲立之惮发之口乃谓诸大夫曰为乐耳国何患无君乎秋景公病命国惠子高昭子立少子荼为太子逐群公子景公卒太子荼立是为晏孺子群公子畏诛皆出亡晏孺子元年田乞齐
大夫
攻高昭子杀之乃使人之鲁召公子阳
生阳生至齐匿田乞家十月田乞请诸大夫曰常之母有鱼菽之祭幸来会饮田乞盛阳生橐中置坐中发橐出之曰此齐君也鲍牧怒曰子忘景公之命乎诸大夫相视欲悔阳生前顿首曰可则立之否则已鲍牧恐祸起乃复曰皆景公子也何为不可乃与盟立阳生是为悼公悼公入宫使人迁晏孺子于骀杀之而逐孺子母芮子芮子故贱而孺子少故无权国人轻之　臣按景公之失亦由嗣子不蚤定之故其所以不　蚤定者以私欲立荼之故也虽高国二臣曲从其　乱命而适以启田乞之奸心杀荼而立阳生齐国　之政遂归田氏不再传而田氏代齐矣吁可戒哉魏武侯卒子罃与公中缓争为太子韩懿侯与赵成侯并兵以伐魏战于浊泽魏氏大败谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不强于宋卫则我终无魏之患矣赵不听韩不悦以其步卒夜去惠王之所以身不死国不分者二家谋不和也若从一家之谋则魏必分矣故曰君终无适子其国可破也　臣按适嗣之不蚤立敌国之资也故书之以为戒　云汉文帝元年正月有司言曰蚤建太子所以尊宗庙也请立太子上曰朕既不德上帝神明未歆享天下人民未有嗛志今纵不能博求天下贤圣有德之人而禅天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋高阅天下之义理多矣明于国家之大体吴王于朕兄也惠仁以好德淮南王弟也秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取有司皆固请曰古者殷周有国治安皆千余载古之有天下者莫不长焉用此道也立嗣必子所从来远矣高帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗绝天下之大义也故高帝设之以抚海内今释宜建而更选于诸侯及宗室非高帝之志也更议不宜子启最长纯厚慈仁请建以为太子上乃许之　臣按文帝以谦力辞而有司以谊固请然后文帝　屈而从之君臣之间可谓两得矣　以上论建立之计宜蚤或曰国本之宜蚤建固也　然在位久而继嗣未生如之何曰本朝则有故事　矣仁宗皇帝春秋四十有四圣嗣未立张述以太　常博士请遴择宗亲才而贤者异其礼秩试以职　务俾内外知圣心有所属皇佑
五年
其后范镇以谏官
　言之
嘉佑
元年
赵抃以御史言之
同
上
司马光以并州通
　判亦言之
同
上
自是文彦博欧阳修王尧臣吴奎诸
　臣莫不言者迄赖韩琦而后定焉太山盘石之基　于是乎壮吁此我祖宗公天下之心三代以来之　所未有者也因附着于此云臣伏见高宗皇帝建　炎三年元懿太子薨布衣李时雨乞于皇族中择　宗室之贤者一人使视皇子以系四海之望是时　高宗年甫二十有三耳不以太蚤为忤也迨绍兴　元年张浚言之娄寅亮又言之上读寅亮之章于　是大悟越五年孝宗皇帝有建国之封是高宗以　二十五而定议二十九而锡命也其为宗社之计　尤蚤于仁祖也于乎懿哉　　谕教之法宜豫
文王世子篇凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之德行而审喻之太傅在前少傅在后入则有保出则有师是以教喻而德成也师也者教之以事而喻诸德者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也君子曰德成而教尊教尊而官正官正而国治君之谓也仲尼曰昔者周公摄政践阼而治抗世子法于伯禽所以善成王也是故知为人子然后可以为人父知为人臣然后可以为人君知事人然后能使人成王幼不能□阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治矣语曰乐正司业父师司成一有元良万国以贞世子之谓也　臣按三王之教世子必以礼乐者礼所以起人之　敬心敬心生则慢心窒矣乐所以感人之和心和　心生则戾心消矣其熏陶德性变化气质莫妙于　此者然乐虽修内由内以达外礼虽修外由外以　入中二者醺醲涵畅相与无间故其成也但见其　悦怿而已恭敬温文而已恭者敬之发于外者也　敬者恭之主于中者也温则不暴文则不野此皆　教之以礼乐之功也然礼乐者教之之具而师傅　者教之之人故立太傅少傅以养之养者从容启　迪以养其本然之善使之自然开悟也然其道无　他不过父子君臣之大伦而已太傅以审示言谓　修于身以示之也少傅以审喻言谓开说其义以　晓之也太傅少傅所以教者虽同然太傅以身教　少傅以言教二者盖互相发也以一世子之身而　太傅在前少傅在后入有保出有师四人者扶持　而左右之教安得不达德安得不成哉师者教世　子以事而喻诸德谓教之以事亲之事则知孝之　德教之以事长之事则知弟之德天下无事外之　德也保则安护世子之身辅之翼之使归诸道耳　目口体不以欲而动即所谓道天下无身外之道　也古者所谓师保其职盖如此周公抗世子法于　伯禽者盖成王虽幼已为君矣不可复以教世子　者教之惟以教世子者教伯禽使成王观之是乃　所以善成王也传言成王有过则挞伯禽成王不　可挞也挞伯禽则成王知警矣然周公之所以教　者亦不过为人子为人臣与事人之道而已能此　三者则他可类推矣古者天子公侯卿大夫士之　子皆入于学而世子与之齿逊焉夫天子之世子　将为君者也而乃与公侯卿大夫士之子以齿为　后先何哉君在故也父在故也长长故也身为世　子而以尊君亲亲敬长之道为天下倡人其有不　翕然视效者哉秦汉以来礼乐既废而又无师保　之教齿冑之礼世子生而狃于贵骄之习此篇虽　存无复有考之者矣此治之所以不古若与保傅篇夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相远也何三代之君有道之长而秦无道之暴其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣周成王幼在襁褓之中召公为太保周公为太傅太公为太师保保其身体傅傅之德义师导之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以导习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也故择其所嗜必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学承师问道退习而考于太傅太傅罚其不则而匡其不及则德智长而理道得矣及太子既冠成人免于保傅之严则有记过之史彻胆之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不愧化与心成故中道若性三代之礼天子春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和步中采齐趋中肆夏所以明有度也其于禽兽见其生不忍其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅岂惟胡亥之性恶哉彼其所以导之者非其理故也鄙谚曰不习为吏视已成事又曰前车覆后车诫夫三代之所以长久者其已事可知也然而不能从者是不法圣知也秦世所以亟绝者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术知义理之指则教之力也若其服习积贯则左右而已胡粤之人生而同声嗜欲不异及其长而成俗累数译而不能相通者有虽死而不能相为者则教习然也故曰选左右教最急夫教得而左右正则太子正矣太子正则天下定矣　臣按保傅之篇虽汉贾谊所作大抵古之遗言也　欲知教谕之方者文王世子其首而此篇次之无　余蕴矣周文王使太公望傅太子及嗜鲍鱼而太公弗与曰礼鲍鱼不登于俎岂有非礼而可以养太子哉　臣按古人之教太子其严如此可以为万世法矣汉晁错学申商刑名孝文时诏太常遣错授尚书伏生所因上书言人主所以尊显功名扬于万世之后者以知术数也故人主知所以临制臣下而治其众则群臣畏服矣知所以听言授事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而劫杀于其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材智高奇御射伎艺过人绝远然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈明于前唯陛下裁察上善之于是拜错为太子家令　臣按错与贾谊皆所谓明申韩者也谊之论教太　子一出于孝仁礼义而错专以术数为言其醇驳　之异如此讵可同日语哉文帝择东宫之傅卒舍　谊而用错焉岂非帝之学出于黄老故于错之言　有以深契其心欤且是时错方受书伏生所伊傅　周召之言固尝闻之矣而此疏所陈无一语与之　合者岂所受者唯训诂章句而于义理初未尝玩　而绎之故邪其后错事景帝建为削地之议遂召　七国之变其原盖兆于此然则世之任辅导之责　者不开之以理义而诱之以术数未有不误事而　基祸者也武帝为太子据立博望苑使通宾客从其所好故宾客多以异端进者　司马光曰古之明王教养太子为之择方正端良　之士以为保傅师友使朝夕与之游处左右前后　无非正人然犹有淫放邪僻而陷于祸败者焉今　乃使太子自通宾客从其所好夫正直难亲谄谀　易合此固中人之情宜太子之不终也晋元帝立子绍为太子帝好刑名家以韩非子赐太子庾亮谏曰申韩刻薄伤化不足留圣心太子纳之太子是为明帝

　臣按申韩之学非惟刻薄而已且导人君以骄淫　放恣李斯尝以误二世矣岂可以教储贰者耶庾　亮虽清谈之徒然斯言则有益于世故取焉陈宣帝太子叔宝欲以左户部尚书江总为詹事令管记陆瑜言于吏部尚书孔奂奂谓瑜曰江有潘陆之华而无园绮之实辅弼储宫窃有所难太子自言于帝帝将许之奂奏曰江总文章之士今皇太子文华不少岂藉于总如臣愚见愿选敦重之才以居辅导之职帝卒以总为詹事顷之总与太子为长夜之饮太子亟微行游总家上怒免总官　臣按孔奂之言可谓忠矣叔宝资虽暗劣然使得　端良忠信之士辅而翼之亦未必无补乃如叔宝　之请竟用江总其后即位以总等为狎客酣醟流　连竟以亡国盖文士多浮华而少实以之居辅导　之职其有损无益也宜哉宪宗元和初右拾遗元稹以贞元中王伾王叔文以伎术得幸东宫永贞之际几乱天下上书劝上早择修正之士使辅导诸子以为太宗自藩王与文学清修之士十八人居后代太子诸王虽有僚属日益□贱至于师傅之官非眊聩废疾不任事者则休戎罢帅不知书者有之其友谕赞议之徒尤为冗散之甚搢绅皆耻由之就使得僻儒老生越月逾时仅获一见又何暇傅之德义纳之法度哉夫以匹士爱其子犹知求明哲之师而教之况万乘之嗣系四海之命乎上颇嘉纳其言　臣按元稹欲为太子诸王简僚属其论当矣宪宗　虽颇嘉纳然其后立遂王为储贰未闻妙选一时　之贤俊以充辅导之职也嗣立未几游畋声色无　所不有卒隳元和巳成之业吁可惜哉　　嫡庶之分宜辨
春秋左氏传桓十八年周公欲弒庄王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯谏曰□后匹嫡两政耦国乱之本也周公弗从故及　臣按庄王嫡也子仪庶也桓王属子仪于周公是　有私之之心也周公欲弒庄王而立子仪是成桓　王之私也君臣共成其私而不顾天下之正理其　得免乎宜周公之及难也齐侯使连称管至父戍葵丘瓜时而往及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间曰捷吾以女为夫人冬十二月弒君立无知　臣按兄弟之子犹子也爱之如一则可而衣服礼　秩皆与适同则不可僖公之宠无知宜若厚于兄　弟之子者而不知古人崇异世适之礼非以自私　所以明尊卑之分杜僭忒之源也其召后日之祸　宜哉汉成帝时傅昭仪及子定陶王爱幸宠于皇后太子丞相匡衡上疏曰圣王必慎妃后之际别适长之位礼之于内也卑不隃尊新不先故所以统人情而理阴气也其尊适而卑庶也适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也如当亲者□当尊者卑则佞巧之奸因时而动以乱国家故圣人慎防其端禁于未然不以私恩害公义　臣按匡衡援古人之冠礼以明适子之重众子不　得而□焉旨哉斯言后世不可以不知也三国吴大帝赤乌五年立子和为太子霸为鲁王霸和母弟也吴主权爱之与和无异其傅是仪谏曰鲁王兼资文武宜出镇四方为国藩辅且使二宫有所隆杀以正上下之序不听八年春吴太子和与鲁王同宫礼秩如一群臣多以为言吴主权乃命分宫别僚二子由是有隙霸曲意交结名士于是仇党疑贰举国中分太子宠日衰霸党从而毁之权惑焉陆逊谏曰正统藩臣当使宠秩有差则彼此得所上下获安矣书三四上辞情危切权不悦太常顾谭上疏曰有国家者必明嫡庶之端异尊卑之礼使高下有差等级逾邈则骨肉之恩全觊觎之望绝矣臣之所陈非有所偏诚欲以安太子而便鲁王也由是霸恶谭全琮亦恶之相与谮之吴王徙谭于交州权以鲁王霸杨竺之谮数遣使责问逊逊愤恚而卒初潘夫人有宠于吴主权生少子亮权爱之全公主既与太子和有隙欲豫自结数称亮美权以鲁王霸结朋党以害其兄心亦恶之谓侍中孙峻曰子弟不睦将有袁氏之败为天下笑若使一人立者安得不乱乎遂有废和立亮之意然犹沈吟历年至是乃幽太子和将军朱据谏曰太子国之本根加以雅性仁孝天下归心昔晋献用骊姬而申生不存汉武信江充而戾太子冤死臣窃惧太子不堪其忧虽立思子之宫无及矣不听据与尚书仆射屈晃率诸将吏泥头自缚连日诣阙请和而无难督陈正及五营督陈象各上书切谏吴主大怒族诛正象牵据晃入殿据晃犹叩头流血辞气不挠权杖之一百遂废和为庶人徙故鄣赐霸死立子亮为太子　臣按吴主不监匹嫡之戒既立太子又宠鲁王礼　秩如一陆逊顾谭力谏不听卒以基祸至于两废　焉此人主所宜戒也唐武德九年太宗立皇子中山王承干为太子贞观七年太子好嬉戏颇亏礼法左庶子于志宁右庶子孔□达数直谏上闻而嘉之各赐金一斤绢五百匹十四年太子久不出见官属右庶子张元素谏曰朝廷选俊贤以辅至德今动经时月不见宫臣将何以裨益万一不听十五年太子治宫室妨农功又好郑卫之乐詹事于志宁谏不听又宠昵宦官常在左右又引突厥达哥友入宫志宁上书切谏太子遣刺客杀之二人不忍杀而止十六年魏王泰上拓地志泰好学司马苏勖说泰以古之贤王皆招士着书故泰奏请修之于是大开馆舍广延时俊人物辐辏门庭如市泰月给逾于太子谏议大夫褚遂良上疏以为圣人制礼尊嫡卑庶世子用物不会与王者共之庶子虽爱不得逾嫡所以塞嫌疑之渐除祸乱之源也昔汉窦太后宠梁孝王卒以忧死宣帝宠淮阳王亦几至于败今魏王新出合宜视以礼则训以谦俭乃为良器此所谓圣人之教不肃而成者也上又令泰徙居武德殿魏征上疏以为陛下爱魏王常欲使之全安宜每抑其骄奢不处嫌疑之地上遽遣泰归第秋八月上曰当今国家何事最急褚遂良曰今四方无虞唯太子诸王宜有定分最急上曰此言是也时太子承干失德魏王泰有宠群臣日有疑议上闻而恶之谓侍臣曰今群臣忠直无逾魏征我遣侍太子庶绝天下之疑九月征为太子太师征表辞上手诏谕以周幽晋献废嫡立庶危亡国家汉高祖几废太子赖四皓然后定我今赖公即其义也征乃受诏十七年春正月上谓群臣曰闻外间士民以太子有足疾魏王□悟多从游幸遽生异议侥幸之徒已有附会者太子虽病足不废步履且礼嫡子死立嫡孙太子男已五岁朕终不以孽代宗启窥窬之源也初太子承干喜声色畋猎所为夸靡魏王泰多艺能有宠于上见太子有足疾潜有夺嫡之志上命黄门侍郎韦挺摄泰府事后命工部尚书杜楚客代之二人俱为泰要结朝士楚客或怀金以赂权贵文武之士各有附托潜为朋党太子畏其逼遣人诈为泰府典签上封事皆言泰罪恶敕捕之不获太子阴养刺客谋杀魏王泰吏部尚书侯君集之□贺兰楚石为东宫千牛太子知君集怨望数令楚石引君集入东宫问其自安之术君集以太子暗劣欲乘衅图之因劝之反汉王元昌亦劝太子反驸马都尉杜荷为太子所亲昵预其反谋太子闻齐王佑反于齐州谓纥干承基曰我宫西墙去大内正可二十步耳与卿为大事岂比齐王乎夏四月承基上变告太子谋反敕长孙无忌与大理中书门下参鞫之反形已具上谓侍臣将何以处承干群臣莫敢对通事舍人来济进曰陛下不失为慈父太子得尽天年则善矣上从之诏废承干为庶人幽于右领军府汉王元昌赐自尽侯君集等皆伏诛承干既获罪魏王泰自入侍奉上面许立为皇太子长孙无忌请立晋王上谓侍臣曰昨青雀泰
小字
投我怀云臣今日始得为陛下子臣有
一子臣死之日当为陛下杀之传位晋王人谁不爱其子朕见如此甚怜之褚遂良曰陛下言大失愿审思勿误也安有陛下万岁后魏王据天下肯杀其爱子传位晋王者乎陛下日者既立承干为太子复宠魏王礼秩过于承干以成今日之祸前事不远足以为陛下今立魏王愿先措置晋王始得安全耳上流涕曰我不能尔因起入宫魏王泰恐上立晋王治谓之曰汝与元昌善元昌今败得无忧乎治由是忧形于色上怪屡问其故治乃以状告上怃然始悔立泰之言矣上面责承干承干曰臣为太子复何求但为泰所图时与朝臣谋自安之术不逞之徒遂教臣为不轨耳今若泰为太子所谓落其度内承干既废上御两仪殿群臣俱出独留长孙无忌房元龄李世绩褚遂良谓曰我三子一弟所为如是我心诚无聊赖因自投于□无忌等争前扶抱上又抽佩刀欲自刺遂良夺刀授晋王治无忌请上所欲上曰我欲立晋王无忌曰谨奉诏有异议者臣请斩之上乃御太极殿召文武六品以上谓曰承干悖逆泰亦凶险皆不可立朕欲选诸子为嗣谁可立者卿辈明言之众皆欢呼曰晋王仁孝当为嗣上悦遂立晋王治为太子上谓侍臣曰我若立泰则是太子之位可经营而得自今太子失道藩王窥伺者皆两弃之传之子孙永为后法　臣按太宗不世出之主也而于太子魏王之事其　失与孙权氏本末一同皆几至于危国方褚遂良　进太子诸王宜有定分之说帝固是之矣使其因　此大正嫡庶之分车服礼秩咸立等差约敕魏王　峻其交通宾客之禁则太子之志安而不轨之谋　塞矣不是之思而乃于魏王之宠终不之损由是　承干日以疑忌而泰日以觊觎虽欲祸乱之不生　不可得已原其本皆太宗溺于私爱不能自克之　故也然承干虽废泰亦不立且因是着为后世之　法太子失道藩王窥伺者两弃之于失之中而有　得焉虽然与其有得于终孰若无失于初故人君　正家之道不可以不谨也　　废夺之失宜监
史记幽王嬖爱褒姒褒姒生子伯服幽王欲废太子太子母申侯女而为后后幽王得褒姒爱之欲废申后并去太子宜臼以褒姒为后以伯服为太子太史伯阳曰祸成矣幽王以虢石父为卿用事国人皆怨又废申后去太子也申侯怒与缯西夷犬戎攻幽王幽王举烽火征兵兵莫至遂杀幽王骊山下虏褒姒于是诸侯乃即申侯而共立故幽王太子宜臼是为平王　臣按幽王废正后易太子其祸至于如此故录以　为本篇之首云春秋僖五年公及齐侯宋公陈侯卫侯郑伯许男曹伯会王世子于首止　传会于首止谋宁周也杜预曰惠王以惠后故将　废太子郑而立王子带故齐桓帅诸侯会王世子　以定其位胡安国曰王将以爱易世子桓公有忧　控大国扶小国会于首止以定其位太子践阼是　为襄王一举而父子君臣之道皆得焉故夫子称　之曰管仲相桓公一匡天下民到于今受其赐故　首止之盟美之大者也晋献公烝于齐姜生秦穆夫人及太子申生又娶二女于戎大戎狐姬生重耳小戎子生夷吾伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆场无主则启戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐晋侯说之夏使太子居曲沃重耳居蒲城夷吾居屈群公子皆鄙唯二姬之子在绛二五卒与骊姬谮群公子而立夷齐晋人谓之二五耦闵元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也且谚曰心苟无瑕何恤乎无家天若祚太子其无晋乎闵二年十二月晋侯使太子申生伐东山皋落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻皋落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修己而不责人则免于难太子帅师公衣之偏衣佩之金玦太子将战狐突谏曰不可昔辛伯谂周桓公曰内宠□后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也僖四年公将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原款或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我十二月缢于新城经五年春晋侯杀其世子申生
　臣按晋献公用骊姬之谗杀太子申生盖将私其　子也及公薨奚齐立里克弒之卓子立又弒之姬　之子卒不能享有晋国而徒以滋晋之乱盖易五　君二十余年而后定然则国本其可以轻摇哉汉高祖十年戚姬有宠于上生赵王如意上以太子仁弱谓如意类己虽封为赵王常留之长安上之关东戚姬常从日夜啼泣欲立其子吕后年长常留守益疏上欲废太子而立赵王大臣争之皆莫能得御史大夫周昌廷争之强上问其说昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑吕后侧耳于东厢听既罢见昌为跪谢曰微君太子几废十二年十一月上从破黥布归疾益甚愈欲易太子张良谏不听因疾不视事叔孙通谏曰昔者晋献公以骊姬之故废太子立奚齐晋国乱者数十年为天下笑秦以不蚤定扶苏令赵高得以诈立胡亥自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废嫡而立少臣愿先伏诛以颈血污地帝曰公罢矣吾直戏耳叔孙通曰太子天下本本一摇天下振动奈何以天下为戏乎上欲废太子立赵王如意大臣多争未能得吕后恐不知所为或谓吕后曰留侯善画计上信用之吕后乃使建成侯吕泽劫良曰君常为上谋臣今上日欲易太子君安得高枕而卧良曰此难以口舌争也顾上有所不能致者四人四人年老矣皆以上嫚侮士故逃匿山中义不为汉臣然上高此四人今公诚能毋爱金玉璧帛令太子为书卑辞安车因使辩士固请宜来来以为客时从入朝令上见之则一助也于是吕后令吕泽使人奉太子书卑辞厚礼迎此四人四人至客建成侯所上从破布归愈欲易太子良谏不听叔孙太傅以死争上阳许之犹欲易之及宴置酒太子侍四人者从太子年皆八十有余须眉皓白衣冠甚伟上怪问曰何为者四人前对各言其姓名上乃惊曰吾求君避逃我今何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调护太子四人为寿已毕趋去上目送之召戚夫人指视曰我欲易之彼四人为之辅羽翼已成难动矣竟不易太子者良本招此四人之力也是年帝崩太子即皇帝位尊皇后曰皇太后太后令永巷囚戚夫人髡钳衣赭衣令舂召赵王至长安惠帝元年冬十二月帝晨出射赵王少不能蚤起太后使人持鸩饮之黎明帝还赵王已死太吕遂断戚夫人手足去眼辉耳饮喑药使居厕中命曰人彘　程颐曰坎六四纳约自牖自牖言自通明之处人　臣以忠信善道结于君心必自其明处乃能入也　人心有所蔽有所通所蔽者暗处也所通者明处　也当就其明处告之求信则易也自古能谏君者　未有不因其所明者也汉祖爱戚姬将易太子是　其所蔽也群臣争之者众矣嫡庶之义长幼之序　非不明也如其蔽而不察何四老者高祖素知其　贤而重之此其不蔽之明心也故因其所明而及　其事则悟之如反手且四老人之力敦与张良群　公卿其言之切孰若周昌叔孙通然而不从彼而　从此者由攻其蔽与就其明之异耳　胡寅曰张良招致四皓羽翼储宫方之齐桓公会　合八国定王世子事简而力不劳其绩尤伟而世　之君子乃致疑焉谓审有此是良为子结党以拒　父是盖未知圣人深许首止之盟而称管仲相齐　一匡天下之美也隋文帝受周禅以太子勇为皇太子开皇二十年初上使太子勇参决军国政事时有损益上皆纳之勇性宽厚率意任情无矫饰之行上性节俭勇尝文饰蜀铠上见而不悦戒之曰自古帝王未有好奢侈而能久长者汝为储后当以俭约为先乃能奉承宗庙吾昔日衣服各留一物时复观之以自警戒后遇冬至百官皆诣勇勇张乐受贺上知之问朝臣曰近闻至日内外百官相率朝东宫此何礼也太宰少卿辛亶对曰于东宫乃贺也不得言朝上曰贺者正可三数十人随情各去何乃有司征召一时普集太子法服设乐以待之可乎因下诏停断自是恩宠始衰渐生猜阻勇多内宠昭训云氏尢幸其妃元氏无宠遇心疾二日而薨独孤后意有他故甚责望勇自是云昭训专内政生子俨等数人后弥不平颇遣人伺察求勇过恶晋王广知之弥自矫饰唯与萧妃居处后庭有子皆不育后由是数称广贤大臣用事者广皆倾心与交上及后每遣左右至广所无贵贱广必与萧妃迎门接引为设美馔申以厚礼婢仆往来者无不称其仁孝上与后尝幸其第广悉屏匿美姬于别室唯留老丑者衣以缦彩给事左右屏帐改用缣素故绝乐器之弦不令拂去尘埃上见之以为不好声色还宫以语侍臣意甚喜侍臣皆称庆由是爱之特异诸子广为扬州总管入朝将还镇入宫辞后伏地流涕后亦泣下广曰臣性识愚下常守平生昆弟之意不知何罪失爱东宫欲加屠陷每恐谗谮生于投杼鸩毒遇于杯勺后忿然自是决意欲废勇立广矣广与安州总管宇文述素善问计于述曰皇太子失爱已久四海之望实归大王然废立者国家大事处人父子骨肉之间诚未易谋也然能移主上意者唯杨素耳素所与谋者唯其弟约述雅知约请朝京师与约相见共图之广大悦多赍金宝资述入关约时为大理少卿素凡有所为皆先筹于约而行之述请约盛陈器玩与之酣畅因而共博每阳不胜所赍金宝尽输之约所得既多稍以谢述述因曰此晋王之赐令述与公为欢乐耳约大惊曰何为尔述因通广意说之曰公之兄弟功名盖世当涂用事有年矣朝臣为足下家所屈辱者可胜数哉又储后以所欲不行每切齿于执政公虽自结于人主而欲危公者固亦多矣主上一旦弃群臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必永铭骨髓斯则去累卵之危成太山之安也约然之因以白素素闻之大喜曰吾之智思殊不及此约知其计行复谓素曰今皇后之言上无不用宜因机会早自结托宜长保荣禄传祚子孙兄若迟疑一旦有变令太子用事恐祸至无日矣素从之后数日素入侍宴微称晋王孝悌恭俭有类至尊用此揣后意后泣曰公言是也吾儿大孝爱每闻至尊及我遣内使到必迎于境首言及违离未尝不泣又其新妇亦大可怜我使婢去常与之同寝共食岂若睍地伐勇小字

与阿云
谓云
昭训
对坐终日酣宴昵近小人疑阻骨肉我
所以益怜阿
广
小字
者常恐其潜杀之素既知后意
因盛言太子不才后遂使素赞上废立勇颇知其谋忧惧计无所出上知勇不自安在仁寿宫使杨素观勇所为素至东宫偃息未入勇束带待之素故久不进以激怒勇勇衔之形于言色素还言勇怨望恐有他变愿深防察上闻素谮毁甚疑之后又遣人伺觇东宫纤介事皆闻奏因加诬饰以成其罪上遂□忌勇乃于元武门达至德门置候人以伺动静皆随事奏闻又东宫宿卫之人侍官以上名籍悉令属诸卫府有勇健者咸屏去之太史令袁充言于上曰臣观天文皇太子当废上曰元象久见群臣不敢言耳晋王广又令督王府军事段达私赂东宫幸臣姬威令伺太子动静密告杨素于是内外喧谤过失日闻段达因胁姬威曰东宫过失主上皆知之矣已奉密诏定当废立君能告之则大富贵威许诺即上书告之秋九月壬子上至自仁寿宫翌日御大兴殿谓侍臣曰我新还京师应开怀欢乐不知何意翻邑然愁苦吏部尚书牛弘对曰臣等不称职故至尊忧劳上既数闻谮毁疑朝臣悉知之故于众中发问冀闻太子之过弘对既失旨上因作色谓东宫官属曰仁寿宫去此不远而令我每还京师严备仗卫如入敌国岂非尔辈欲害我家国耶于是执太子左庶子唐令则等数人付所司讯鞫命杨素陈东宫事状以告近臣素乃显言之云云上曰此儿不堪承嗣久矣皇后尝劝我废之我以布衣时所生地复居长望其渐改隐忍至今我虽德惭尧舜终不以万姓付不肖子今欲废之以安天下左卫大将军元旻谏曰废立大事诏旨若行后悔无及谗言罔极惟陛下察之上不应命姬威悉陈太子罪恶威对云云上泫然曰谁非父母生乃至于此朕近览齐书见高欢纵其儿子不胜忿愤安可效尢耶于是禁勇及诸子部分收其党与杨素舞文巧诋锻炼以成其狱先是勇见老枯槐问此堪何用或对曰古槐尢宜取火时卫士皆备火燧勇命工造数千枚欲以分赐左右至是获于库又药藏局贮艾数斛素得之大以为怪以问姬威威曰太子此意别有所在至尊在仁寿宫太子常饲马千匹云径往守城门自然饿死素以威言诘勇勇不服曰窃闻公家马数万匹勇忝备太子马千匹乃是反乎素又发东宫服玩以加雕饰者悉陈之于庭以示文武群官为太子之罪上及皇后迭遣使责问勇勇不服冬十月乙丑上使人召勇勇见使者惊曰得无杀我耶上戎服陈兵御武德殿集百官立于东面诸亲立于西面引勇及诸子列于殿庭命内史侍郎薛道衡宣诏废勇为庶人勇再拜言曰臣当伏尸都市为将来鉴戒幸蒙哀怜得全性命言毕泣下流襟既而舞蹈而去左右莫不闵默初云昭训父定兴出入东宫无节数进其奇服异器以求悦媚左庶子裴政屡谏勇不听唐令则为勇所昵狎每令以弦歌教内人右庶子刘行本责之曰庶子当辅太子以正道何有取媚于房帷之间哉令则惭而不能改勇尝得良马欲令行本乘而观之行本正色曰至尊置臣于庶子欲令辅导殿下不令为殿下作弄臣也勇惭而止及勇败二人已卒上叹曰向使裴政刘行本在勇不至此勇尝宴宫臣唐令则自弹琵琶歌□媚娘洗马李纲起白勇曰令则身为宫卿职当调护乃于广座自比倡优进淫声秽视听事若上闻令则罪在不测岂不为殿下之累邪臣请速治其罪勇曰我欲为乐耳君勿多事纲遂趋出及勇废上召东宫官属切责之皆惶惧无敢对者纲独曰废立大事今文武大臣皆知其不可而莫敢发言臣何敢畏死不一为陛下别白言之乎太子性本中人可与为善可与为恶向使陛下择正人辅之足以嗣守鸿基今乃以唐令则为左庶子邹文腾为家令二人唯知以弦歌鹰犬娱悦太子安得不至于是耶此乃陛下之过非太子之罪也因伏地流涕呜咽上惨然良久曰李纲责我非为无理然徒知其一未知其二我择汝为宫臣而勇不亲任虽更得正人何益哉对曰臣之所以不被亲任者良由奸臣在侧故也陛下但斩令则文腾更选贤才以辅太子安知臣之终见□弃也自古国家废立冢嫡鲜不倾危愿陛下深留圣思无贻后悔上不悦十一月戊子立晋王广为皇太子天下地震帝囚故太子勇于东宫付太子广掌之勇自以废非其罪频请见上申冤而广遏之不得闻勇于是升树大叫声闻帝所冀得引见杨素因言勇情志昏乱为癫鬼所著不可复收帝以为然卒不得见　臣按隋文以术数取天下其操制群下亦以术数　宜非臣子所能欺也而太子勇任情率直则疑之　晋王广矫情饰诈则信之夫勇之天资中人耳使　帝能博选名儒责以辅导切磋琢磨未必不为令　德而广则大贼也方其平时自媚于帝后欲为夺　嫡之计久矣一闻后意有所不平于是缘饰者弥　工而倾挤者弥巧观广之所以取谋于宇文述而　述之输货于杨约以自通于杨素者其安排布置　一如战国纵横之徒帝徒知勇之当废而不知其　所谓罪戾者成于诸人织组之手也徒知广之可　立而不知所谓善美者出于诸人开阖之口也而　其实安在哉帝至是如聋如瞶不复能自辨是非　而一废一立祇以为杨素等鬻卖之地耳不知平　时所谓术数者果焉在邪广既升储又以勇付于　其手迨其垂没乃始知广之不足付而出召勇之　言则徒以杀其身而已矣吁后之人主其于谗言　罔极之际可不察哉唐元宗开元末武惠妃谮太子瑛于上曰太子阴结党与将害妾母子亦指斥至尊上大怒以诏宰相欲皆废之张九龄谏曰太子天下本不可轻摇昔晋献公信骊姬之谗杀申生三世大乱汉武帝信江之诬罪戾太子京城流血晋惠帝用贾后之谮废愍怀太子中原涂炭隋文帝纳独孤后之言黜太子勇立炀帝遂失天下由此观之不可不慎陛下必欲为此臣不敢奉诏惠妃密使宫奴牛贵儿谓九龄曰有废必有兴言太子瑛废则
寿王瑁必为太子
公为之援宰相可长处九
龄叱之以其语白上上为之动色故终九龄罢相太子得无动九龄既贬又有谮太子瑛鄂王瑶光王琚异谋者上召宰相问之李林甫对曰此陛下家事非臣等所宜豫上意乃决使宦者宣制于宫中废瑛瑶琚为庶人寻赐死太子瑛既死李林甫数劝立寿王瑁上以忠王玙长且仁孝恭谨又好学意欲立之犹豫岁余不决自念春秋高三子同日诛死继嗣未定常忽忽不乐寝膳为之减高力士乘间问其故上曰汝我家老奴岂不能揣我意力士曰岂非以郎君未定耶但推长而立谁敢争上曰汝言是也由是遂定立玙为太子　范祖禹曰明皇三子之废系于李林甫之一言其　得未废系于张九龄之未罢相贤则父子得以相　保相佞则天性灭于仇雠置相可不慎哉大历十四年德宗即位立宣王诵为皇太子
贞元三年初郜国大长公主适驸马都尉萧升公主不谨詹事李升等出入主第主女为太子妃或告主淫乱且为厌祷上大怒幽主于禁中切责太子太子不知所对请与萧妃离昏上召李泌告之且曰舒王近以长立孝友温仁泌曰陛下惟有一子奈何一旦疑之欲废之而立侄得无失计乎上曰卿不爱家族乎对曰臣惟爱家族故不敢不尽言若畏陛下盛怒而为曲从陛下明日悔之必尢臣云吾独任汝为相不力谏使至此必复杀而子臣老矣余年不足惜若冤杀臣子使臣以侄为嗣臣未知得歆其祀乎因呜咽流涕上泣曰事已如此使朕如何而可对曰此大事愿陛下审图之自古父子相疑未有不亡国覆家者上曰贞观开元皆易太子何故不亡对曰昔承干屡尝监国托附者众东宫甲士甚多与宰相侯君集谋反事觉太宗使其舅长孙无忌与朝臣数十人鞫之事状显白然后集百官而议之当时言者犹云愿陛下不失为慈父使太子得终天年太宗从之并废魏王泰愿陛下从容三日究其端绪而思之陛下必释然知太子之无他矣若果有其迹当召大臣知义理者二十人与臣鞫其左右必有实状愿陛下如贞观之法行之废舒王而立皇孙则百代之后有天下者犹陛下子孙也至于开元之时武惠妃谮太子瑛兄弟杀之海内冤愤此乃百代所当戒又可法乎且陛下昔尝令太子见臣于蓬莱池观其容表非有□目豺声商臣之相也正恐失于柔仁耳又太子自贞元以来尝居少阳院在寝殿之侧未尝接外人预外事安得有异谋乎彼谮人者巧诈百端虽有手书如晋愍怀衷甲如太子瑛犹未可信况但以妻母有罪为累乎幸赖陛下语臣臣敢以宗族保太子必不知谋向使杨素许敬宗李林甫之徒承此旨已就舒王图定策之功矣上曰此朕家事何豫于卿而力争如此对曰天子以四海为家臣今独任宰相之重四海之内一物失所责归于臣况坐视太子冤横而不言臣罪大矣上曰为卿迁延至明日思之泌抽笏叩头而泣曰如此臣知陛下父子慈孝如初矣然陛下还宫当自审思勿露此意于左右露之则彼皆欲树功于舒王太子危矣上曰具晓卿意太子遣人谢泌曰吾必不可救欲先自仰药何如泌曰必无此虑愿太子起敬起孝苟泌身不存则事不可知耳间一日上开延英殿独召泌流涕阑干抚其背曰非卿切言朕今日悔无及矣皆如卿言太子仁孝实无他也自今军国及朕家事皆当谋于卿矣泌拜贺因曰陛下圣明察太子无罪臣报国毕矣愿乞骸骨上曰朕父子赖卿得全方属子孙使卿代代富贵以报德何为出此言乎诏李升等及公主五子皆流岭南及远州　臣按自古轻废储贰未有不由宰相之非人者故　里克成谋申生缢杨素怀奸子勇囚林甫趋利瑛　琚戮而子瑛之得未废者以九龄舒王之不得夺　嫡者以李泌然则为国者其可无忠贤之相哉观　泌告德宗之言忠诚恳笃宜其卒能感悟也后之　为相者不幸而遇此要当以泌为法
　东宫部艺文一
　　上武帝书　　　　　　　汉壶关三老臣闻父者犹天母者犹地子犹万物也故天平地安阴阳和调物乃茂成父慈母爱室家之中子乃孝顺阴阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽瞍孝己被谤伯奇放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衔至尊之命以迫蹙皇太子造饰奸诈群邪错谬是以亲戚之路隔塞而不通太子进则不得见上退则困于乱臣独冤结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于樊岂弟君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之元公自将智者不敢言辩士不敢说臣窃痛之臣闻子胥尽忠而亡其躯比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼谮人投豺虎唯陛下宽心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下　　立定陶王昕为太子论　　　　　荀悦圣人立制必有所定所以防忿争一统序也春秋之义立嫡以长立子以贵是以言嫡无二也贵有常也以弟及兄则贵有常矣兄弟之子非一也不可以为典虽立其长犹非正也且兄弟近而亲所以继父也兄弟子□而卑所以承亡也俱非正统舍亲取□废父立子非顺也以弟继父近于义矣春秋传曰太子亡则立母弟无则立长立均以顺义均则卜之道也　　皇太子颂　　　　　　　魏陈思王植于我圣后宪章前志克纂二皇三灵昭事祗肃郊庙明德敬惠阳和积吉锺天之厘嘉月令辰笃生圣嗣庆由一人万国作喜喁喁万国岌岌群生□命我后绥之则荣长为臣妾终天之经仁圣奕世永载明明同年上帝休祥淑祯藩臣作颂光流德声吁嗟卿士祗承予听　　赞述太子赋
并
表
　　　　　卞兰
　伏惟太子研精典籍留意篇章览照幽微才不世　出□聪睿之绝性体明达之殊风慈孝发于自然　仁恕洽于无外是以武夫怀恩文士归德窃见所　作典论及诸赋颂逸句烂然沈思泉涌华藻云浮　听之忘味正使圣人复存犹称善不暇所不能间　也昔舜以烝烝显其德周旦以不骄成其名岂因　南面之尊以发称假鼎足之盛以取誉哉夫至尊　至贵能令人畏不能令人誉故桀不能变龙逢之　心纣不能易三仁之意怀近服远非德无施今太　子博约多容海渟岳峙学无常师唯德所在恩无　所私唯德所亲观士察人毫毛无失望色则知其　情览始则达其终遏伪辩于未言绝谗巧于未形　其所以包罗殊类鉴观成败德生于性明出自然　太子所行晏然休着皆群下所常吟咏诚不复颁　臣赞扬懿美称盛行然后令夜光之璧显于金　匮隋侯之珠彰于韫椟者也今相锺繇大理王朗　海内英儒国家柱臣博物多识通洽君子年耆德　茂所更多矣若游海者难与论水□前世者不可　为言然咸归太子巍巍之美叙述清风言之有承　听者欣欣忘日之夕流景耀于无穷布芳阴于四　远譬则麟龙发足群兽追踪鸾凤举翼众鸟随风　小臣区区嘉乐无已窃怡绵绵之属忘愚戆之言　谨触冒上赋一篇以摅狂狷之思超古人之遐迹崇先圣之弘基耽八素之秘奥遵二仪于大猷正往昔之常弊定当世之旧仪□休和之上性应五百之运期着典宪之高论作叙欢之丽诗越文章之常检扬不学之妙辞蹈布衣之所难阐善道而广之道无深而不测术无细而不敷论古贤以叹息□懿德以欢娱历精思于训籍忽日移而忘劬虽明略而无上犹博纳以自扶宾故老以劝俗讽六经以崇儒嘉通人之达节笑俗士之守株匿天威之严厉扬恺悌之和舒惟凡百之咏德感恩惠之有余信清风之休着非臣下之敢虚乃作颂曰明明太子既睿且聪博闻强记圣思无双倚之左右如虎如龙八俊在侧旁无谀凶富不忘施尊而益恭研精书籍留思异同建计立议廓然发蒙天下延颈歌颂德音闻之于古见之于今深不可测高不可寻创法万载乘此休风　　皇储赋　　　　　　　　　　夏侯元览二仪之上礼本人伦之大纪道莫隆于后辟统莫泰于宗祀伊皇衢之光赫享干祇之元祉在太和之五载肇皇储之盛始时维孟秋和气淑清良辰既启皇子诞生尔乃发恺悌之明诏振隆恩之丰沛殊惠洽乎黎民崇施畅于无外爵群兆以布德赦殊死以崇仁黔首咏而齐乐愿皇祚之日新　　愍怀太子传论　　　　　　　　晋书史臣曰愍怀挺岐嶷之姿表夙成之质武皇钟爱既深贻厥之谋天下归心颇有后来之望及于继明宸极守器春坊四教不勤三朝或阙豹姿未变凤德已衰信惑奸邪□斥正士好屠酤之贱役□苑囿之佚游可谓靡不有初鲜克有终者也既而中宫凶忍久怀危害之心外戚谄谀竞进谗邪之说坎牲之谋已构毙犬之谮遂行一人乏探隐之聪百辟无争臣之节遂使冤逾楚建酷甚戾园虽复礼备哀荣情深悯恸亦何补于荼毒者哉　　皇太子释奠颂　　　　　　　　傅咸蒸蒸皇储既睿且聪神而明之夫岂发蒙谦以制礼靡事不恭企兹良晨卜近于中乃修嘉荐于国之雍敬享先师以畴圣功亹亹皇储希心阙里光光舆服穆穆容止祇奉圣灵躬承明祀济济儒生侁侁胄子清酒于觞匪宴斯喜欣道之弘自今以始　　皇太子称臣议　　　　　　　　挚虞　汉魏故事皇太子称臣新礼以太子既以子为名　而又称臣臣子兼称于义不通除太子称臣之制　虞议诏从之孝经资于事父以事君义兼臣子则不嫌称臣宜定新礼皇太子称臣如旧　　与蔡廓书　　　　　　　　　宋傅亮　廓博涉群书言行以礼补御史中丞多所纠奏时　亮为中书令学冠当时朝廷仪典皆取定于亮每　谘廓然后施行时疑扬州刺史庐陵王义真朝堂　班次亮与廓书扬州自应着刺史服耳然谓坐起班次应在朝堂诸官上不应依官次坐下足下试更寻之诗序云王姬下嫁于诸侯衣服礼秩不系其夫下王后一等推王姬下王后一等则王子居然在王公之上陆士衡起居注式干殿集诸皇子悉在三司上今钞疏如别又海西即位赦文太宰武陵王第一抚军将军会稽王第二大司马第三大司马位既最高又都督中外而次在二王之下岂非下皇子耶此文今具在也永和中蔡公为司徒司马简文为抚军开府对录朝政蔡为正司不应反在仪同之下而于时位次相王在前蔡公次之耳诸例甚多不能复具疏扬州反乃居卿君之下恐此失礼宜改之耶　　答傅亮书　　　　　　　　　　蔡廓扬州位居卿君之下常亦惟疑然朝廷以位相次不以本封复无明文云皇子加殊礼齐献王为骠骑孙秀来降武帝欲优异之以秀为骠骑转齐王为镇军在骠骑上若如足下言皇子使在公右则齐王本次自尊何改镇军令在骠骑上明知故以见位为次也又齐王为司空贾充为太尉俱录尚书署事常在充持节都督下足下复思之　　敕昭明太子　　　　　　　　梁武帝　太子性至孝母丧水浆不入口每哭辄恸绝高祖　遣顾协宣旨曰毁不灭性圣人之制礼不胜丧比　于不孝有我在那得自毁如此可即强进饮食虽　屡奉敕劝逼日进一溢不尝菜果之味闻汝所进过少转就羸瘵我比更无余病正为汝如此胸中亦圮塞成疾故应强加饘粥不使我恒尔悬心　　谢立为皇太子表　　　　　　简文帝伏见诏书以臣为皇太子有命自天实惊物听鸿名盛典爰萃庸薄势举千钧方兹未重高抟九万比此非遥臣本凡质宾实无取特以毓庆云霄凭晖璇极鸣玉内侍指麾外藩犹惧不任尚疑废职况复监抚守从道着前经恭敬温文义彰昔记震维礼绝离景事尊养德北宫赞业东序魏平非拟汉庄靡继臣牧拙樊汉始获言归遂以下才属当上嗣事异定陶之举有类胶东之册将何以着三善之德延四皓之游屈叔誉之辞绎卞兰之颂　　拜皇太子临轩竟谢表　　　　　同前臣闻团晖丽天洊雷居震必资令德实建贤明臣本空薄器业无取已惭好儒之志且乏丰下之姿叨逢慈奖事出希世方将问安寝门视膳天幄察陈奏之章示严警之书出龙楼而祗召息车驰道待銮舆而巡幸说经孔庭足践阊阖风云之势斯近飞陵倒景神仙之举超然何以允副元良和兹守器逢师旷之褒值史丹之述　　上昭明太子集别传表　　　　　同前臣闻无怀有巢之前书契未作尊卢赫胥之氏坟典不传若夫正少阳之位主承祧之则口实为美唯称启诵自兹厥后罕或闻焉昭明太子□仁圣之姿纵生知之量孝敬兼极温恭在躬明月西流幼有文章之敏羽钥东序长备元良之德蕴兹三善弘此四聪非假二疏宁劳四皓虎贲恧其经学智囊惭其调护岂止博望延宾寿春能赋问疑枣据书戒凭陵而已哉玉折何追星颓靡续地尊虢嗣外阳之术无征位比周储缑山之驾不反臣以不肖妄作明离出入铜龙瞻仰故实思所以揄扬盛轨宣记德音谨撰昭明太子别传文集请备之延阁藏诸广内永彰茂实式表洪徽　　上皇太子元圃园讲颂启　　　　同前窃以舜韶始唱灵仪自舞陈律纔暄风心竞萼轻禽短叶尚识音光沐善欢心宁忘舞抃伏惟殿下体高元赜养道春禁牢笼文圃渔猎义河注意龙宫研心宝印云聚生什之材并命应王之匹探机析理怡然不倦朱华景月讵此忘罢属素藏晚节元英初气霜竹浮阴风梧散叶从容雅论实会宸衷纲经生多幸属此休世踌躇奉渥得备盘藩而粘蝇未拔迷象不羁宝没醉衣珠沉勇额得闻胜善宁忘歌咏谨上元圃园讲颂一首文惭绮发思阙雕英徒怀舞蹈之心终愧清风之藻冒昧呈闻追深赧汗谨启　　答徐摛书　　　　　　　　　　同前山涛有言东宫养德而已但今与古殊时有监抚之务竟不能黜邪进善少助国章献可替否仰裨圣政以此惭惶无忘夕惕驱驰五岭在戎十年险阻艰难备更之矣观夫全躯具臣刀笔小吏未尝识山川之形势介胄之勤劳细民之疾苦风俗之嗜好高阁之闲可来高门之地徒重玉馔罗前黄金在握浞訾栗斯容与自□亦复言羲轩以来一人而已使人见此良足长叹　　皇太子讲学碑　　　　　　　　元帝皇太子洊雷种德重离作两业冠孟侯道高上嗣宫墙累仞高山仰止承华之闱更似通德之门博望之园反类华阴之市家丞庶子并入四科洗马后车俱通六学转金路而下辟雍晬玉裕而经槐市详其悬镜高堂衢樽待酌瞻后忽前博文约礼将使东极长男之宫不独铭于银榜南皮太子之序岂徒擅于金碑　　答晋安王书　　　　　　昭明太子统得五月二十八日疏并诗一首省览周环慰同促膝汝本有天才加以爱好无忘所能日见其善首尾裁净可为佳作吟玩反复欲罢不能相如奏赋孔璋呈檄曹刘异代并号知音发叹凌云兴言愈病尝谓过差未以信然一见来章而树谖忘痗方证昔谈非为妄作炎凉始贸触兴自高□物兴情更向篇什昔梁王好士淮南礼贤远致宾游广招英俊非唯籍甚当时故亦传声不朽必能虚己自来慕义含毫属意差有起予摄养得宜与时无爽耳既责伐有寄居多暇日殽核坟史渔猎词林上下数千年间无人致足乐也知少行游不动亦静不出户庭触地丘壑天游不能隐山林在目中冷泉石镜一见何必胜于传闻松坞杏林知之恐有逾就吾静然终日披古为事泛观六籍杂玩文史见孝友忠烈之迹□治乱骄奢之事足以自慰足以自言人师益友森然在目嘉言诚至无俟旁求举而行之念同乎此但清风朗月思我友于各事藩维未克棠棣兴言届此梦寐增劳善护风寒以慰悬想指复立此促迟还书某疏　　答湘东王求文集及诗苑英华书　同前得疏知须诗苑英华及诸文制发函伸纸阅览无辍虽事涉乌有义异拟伦而清新卓尔殊为佳作夫文典则累野丽则伤浮能丽而不浮典而不野文质彬彬有君子之致吾尝欲为之但恨未遒耳观汝诸文殊与意会至于此书弥见其美远兼邃古傍概典坟学以聚益居焉可赏吾少好斯文迄兹无倦谭经之暇断务之余陟龙楼而静拱掩鹤关而高卧与其饱食终日宁游思于文林或日因春阳其物韶丽树花发莺鸣和春泉生暄风至陶嘉月而熙游藉芳草而眺瞩或朱炎受谢白藏纪时玉露夕流金风时扇悟秋山之心登高而远托或夏条可结倦于邑而属词冬雪千里睹纷霏而兴咏密亲离则手为心使昆弟宴则墨以砚露又爱贤之情与时而笃冀同市骏庶匪畏龙不追子晋而事似洛滨之游多愧子桓而兴同漳川之赏漾舟元圃必集应阮之俦徐轮博望亦招龙渊之侣校核仁义源本山川旨酒盈罍嘉殽益俎曜灵既隐继之以朗月高舂既夕申之以清夜并命连篇在兹弥博又往年因暇搜采英华上下数十年间未易详悉犹有遗恨而其书已传虽未为精核亦粗足讽览集乃不工而并作多丽汝既须之皆遣送也某启　　与何引书　　　　　　　　　　同前某叩头叩头昔园公道胜汉盈屈节春卿经明汉庄北面况乃义兼乎此而顾揆不肖哉但经途千里眇焉莫因何尝不梦姑胥而郁陶想具区而杼轴心往形留于兹有年载矣方今朱明受谢清风戒寒想摄养得宜与时休适耽精义味元理息嚣尘玩泉石激扬硕学诱接后进志与秋天竞高理与春泉争溢乐可言乎岂与口厌刍豢耳聆丝竹之娱者同年而语哉方今泰阶端平天下无事修日养夕差得从容钻阅六经泛滥百氏研寻物理领略清言既以自慰且以自儆而才性有限思力匪长热疹惛愦多惭过目释卷便忘是以蒙求之怀于兹弥轸聊遣典书陈显宗申其蕴结想敬阙
宜此岂尽意
　　立太子恩诏　　　　　　　　　沈约朕属当期运系迹前王思所以长世流祚垂之万叶百辟咸以元良之寄有国莫先自昔哲后降及近代莫不立储树嫡守器承祧乃旁挹群议远惟七百建兹蒙稚仰副宗祊承华肇开崇基克永无疆之庆非独在余思沾渥泽被之遐迩可赐天下为父后者爵一级王侯以下量锡币帛　　又　　　　　　　　　　　　　前人朕夙缵璇祚君临四方夕惕寅畏若置渊谷思所以光阐洪基克隆鼎命王公卿士咸以为树元立嫡有邦所先守器传统于斯为重是用俾兹幼蒙体干作贰永固宗祀以贞万国元良之寄非独在余宜令嘉庆被之亿兆可大赦天下赐民为父后者爵一级主者速施行　　为皇太子谢表　　　　　　　　前人臣实蒙稚温文以阙不闲三善之训未习四学之仪虽问安内竖因心自发而视膳寝门未任再至乃降皇慈夙膺盛典贰体宸极守器宗祧顾循幼志如临冰壑　　谢立皇太子赐绢表　　　　　　前人臣闻重离在天八纮之所共仰明两作贰万国所以咸宁太子体岐弱载表睿冲茂典册既升休祚方远率土含欢遐迩均忭天情载洽庆赐必周币帛嘉贶猥班庸劣　　为皇太子求一日一入朝表　　　任昉臣闻内竖告安姬昌怡色鸣鸡戒旦周发冠履或以凉燠之候晨昏异宜膳羞之和鼎□殊节一辰三朝称情犹简终日承颜在理斯惬且长寿之对抚循无已驰道未穷顾怀不辍岂直下动天性固亦上结慈衷自顷半旬乃朝遂为通制事逾信次义乖晨省一日万机不敢三尘御省每旦改宿特乞一至寝门　　为豫章王庆太子出宫表　　　　陆倕臣闻周固本支实资明两汉启盘石必系元良所以阐弘祚鼎光崇守器伏惟皇太子道契生知照均天纵不藉审谕之功无待温文之辅而冬书秋记夙表睿资春诵夏弦幼彰神度虽复直门守令长寿察微魏赞多容汉称宽博不足以连辉茂则匹景令图甲观维新桂宫告始朱班徙次翠盖移阴华裔式瞻人祗蹈舞　　求昭明太子集表　　　　　　萧子范臣闻姬昌云亡播礼乐于百代宣尼既殁传雅颂于千祀夏启之风载传乐野周晋之迹止在洛滨入侍四公西京见美长寿一察东汉流名魏击之悟箧衣事关战国孙登之爱田苗义属偏霸各称小善靡擅雕虫子桓虽诗赋可嘉矩范顿阙贻讥良史取诮前载备而为论发奥允归自少阳潜位震方灭采神仪长往铜龙毁构音颜缅邈舟壑迁移若乃缘情体物繁弦缛锦纵横艳思笼盖词林积练累素盈车满笈金石有销斯文方远既异陈王之躬撰又非当阳之自集臣蝉翼轻身未从尘露而班输严驾永辍騑骖恋主怀兹伏深涕慕冒乞铨次遗藻勒成卷轴　　皇太子临辟雍颂　　　　　　陈徐陵臣闻天大王大详于道德之言天文人文显于爻象之说是以大君革命黔首所以庇焉圣人创物文籍所以生焉咸由此道制为民极莫不对越上灵裁成庶类济世育德昭彼昆虫皇帝世膺下武体兹上德握天镜而授河图执玉衡而运干象皇太子耀彼重离光兹匕鬯仪天以文化成天下侍中国子祭酒新安王宗室羽仪衣冠准的惟善为乐造次必儒粤以十一年三月二十一日受诏弘宣发论语题摄齐升堂抠衣即席对扬天人开辟大训清言既吐精义入神副德爰动音辞锋起问难泉涌辨纷纶之异定伦理之疑玉振锵锵云浮雨布介王奉系圣踪驰辨秀出信令张禹惭其师法何晏忸其训诂穆穆焉洋洋焉此实虞朝之盛德生民之壮观者也臣抑又闻之鲁颂聿兴史克宣其懿晋雍大启王廙逞其词所以述休平之风扬君上之德轻以下才敢为颂曰皇运勃启膺图受命紫盖东临黄旗南映积仁累德重明迭圣四海无浪三阶已平储驾戾止和鸾有声弘风讲肆崇儒肃成丹书贵道黄金贱籯洙泗兴业阙里增荣　　皇太子太学讲碑　　　　　　　江总我太陈之御天下若水涣其长澜瑶星躔其永历重华诞睿兴于大鹿之野敬仲继业盛矣鸣凤之占兼以鸿才海富逸思泉泻含毫落纸动八阕之歌谣只句片言谐五声之节奏云飞风起追压汉帝之辞高观华池远跨魏王之什爰复建藏书之册开献书之路帷帐丛残家壁遗逸紫台秘典绿帙奇文羽陵□迹嵩山落简外史所掌广内所司靡不饰以铅椠雕以缃素此文教之修也　　生皇太子赦诏　　　　　北魏温子升诏曰有国三善事属元良本枝百世义锺继体朕应天纂命握图受箓景祚维新十年以永今日吉辰皇子诞育彩云映日神光照殿方开博望将起龙楼远近同欢人神共悦便可大赦天下　　皇太子东面议　　　　　　北齐邢卲　天保元年皇太子监国在西林园冬会群议皆东　面二年于北城第内冬会又议东面陆邛疑非礼　魏收改为西面邢子才议欲依前凡礼有同者不可令异诗说天子至于大夫皆乘四马况以方面之少何可皆不同乎若太子定西面者王公卿大夫士复何面邪南面人君正位今一官之长无不南面太子听政亦南面坐议者言皆晋旧事太子在东宫西面为避尊位非为向台殿也子才以为东晋博议依汉魏之旧太子普臣四海不以为嫌又何疑于东面礼世子绝旁亲世子冠于阼冢子生接以太牢汉元着令太子绝驰道此皆礼同于君又晋王公世子摄命临国乘七旒安车驾用三马礼同三公近宋太子乘象辂皆有同处不以为嫌况东面者君臣通礼独何为避明为向台所以然也近皇太子在西林园在于殿犹且东面于北城非宫殿之处更不得邪诸人以东面为尊宴会避案燕礼燕义君位在东宾位则在西君位在阼阶故有武王践阼篇不在西也礼乘君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴会接客亦东堂西面若以东面为贵皇太子以储后之礼监国之重别第宴臣宾自得申其正位礼者皆东宫臣属公卿接宴观礼而已若以西面为卑实是君之正位太公不肯北面说丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冢宰太子为储贰明堂尊于别第朝诸侯重于宴臣宾南面贵于东面臣□于子冢宰轻于储贰周公摄政得在明堂南面朝诸侯今太子监国不得于别第异宫东面宴客情所未安且君行以太子监国君宴不以公卿为宾明父子无嫌君臣有嫌案仪注亲王受诏冠婚皇子皇女皆东面今不约王公南面而独约太子何所取邪议者南尊改就西面转君位更非合礼方面既少难为节文东西二面君臣通用太子宜然于礼为允　　宫吏之姓与太子同名议　　　　前人案曲礼大夫士之子不与世子同名郑注云若先之生亦不改汉法天子登位布名于天下四海之内无不咸避案春秋经卫石恶出奔晋在卫侯衎卒之前衎卒其子恶始立明石恶于长子同名诸侯长子在一国之内与皇太子于天子礼亦不异郑言先生不改盖以此义卫石恶宋向戍皆与君同名春秋不讥皇太子虽有储贰之重未为海内所避何容便改人姓然事有消息不得皆同于古宫吏至微而有所犯朝名从事亦是难安宜听出宫尚书更补他职　　皇太子西面议　　　　　　　　魏收　天保元年皇太子监国在西林园冬会群议皆东　面二年于北城第内冬会又议东面陆邛疑非礼　魏收改为西面去天保初皇太子监国冬会群官于西园都亭坐从东面义取于向中宫台殿故也二年于宫冬会坐乃东面某窃以为疑前者遂有别议议者同之邢尚书以前定东面之议复申本怀此乃国之大礼无容不尽所见收以为太子东宫位在于震长子之义也案易八卦正位向中皇太子今居北城于宫殿为东北南面而坐于义为背也前者立议据东宫为本又案东宫旧事太子宴会多以西面为礼此又成证非徒言也不言太子常无东南二面之坐但用之有所至如西园东面所不疑也未知君臣车服有同异之议奚为而发就如所云但知礼有同者不可令异不知礼有异者不可令同苟别君臣同异之礼恐重纸累札书不尽也　　贺传位皇太子表　　　　　北周庾信臣某言伏见二月十九日诏传位于皇太子昔者降居弱水登庸有优劣之殊来朝栎阳继体有君臣之异不得与夫天之两日日之再中并曜联辉重明双照同年而语矣伏惟天元皇帝唯圣作圣唯亲尊亲降意于与能鸣谦于神器欲令百工相和先闻揖让之风天下无为早识吾君之子是以运独见之明行非常之事先天不违后天而奉皇太子身贞万国道照四门夙膺再命之符实允基天之命非关复子明辟异于迁虞事夏既损既益尚或二天为离为火何妨两日且平阳蒲□贤臣则二十五人颛顼高辛才子则一十六族与此计事何遽无成鼚乎鼓之轩乎舞之自当八风通庆云聚五老同游三星运曜岂直双龙再赐九雉重飞而已哉皇帝藐然姑射正当乘云驭龙问道崆峒岂复先秋木落臣生预尧年时逢舜日睹维新之庆实倍万恒情　　百寮请立皇太子表　　　　　　王褒臣闻洊雷居震春方应守器之礼明两作离少阳纂重晖之业是以三善昭德载祀之祚克隆一人元良贞国之基永固至于轩辕得姓高阳才子上嗣伫贤前星虚位鲁国公斌亲居元子属当储贰具寮仰则列辟式瞻臣等参议请立为皇太子事隆监抚教资审谕问安寝门视膳天幄　　皇太子箴　　　　　　　　　　前人　臣闻教化爰始咏歌不足政俗既移风雅斯变伏　惟皇明御宇功均造物改文为质斫雕成素皇太　子洊雷居震明两作离春夏干戈秋冬羽钥叔誉　惭五称之对师旷降四马之恩窃以太史官箴虞　书所诫永树芳烈丞相所以垂文深睹安危太傅　以之陈训敢自斯义献箴云尔天生蒸民司牧斯树咸熙庶绩式昭王度惠民垂统元良继体丽止离晖惟机天启令问令望闻诗闻礼从曰抚军守曰监国秋坊通梦春宫养德桓荣献书荀攸观则元子为士齿卿命秩朝服寝门回车作室正阳君位乔枝父道臣子所崇忠孝为宝勿谓居尊祸福无门勿谓亲贤王道无偏无为虑始无为事先损之又损全之亦全无往不复无平不陂美疢甘言鲜不为累则哲惟难知人未易居室为善分阴无弃亡保其存危安其位神听不惑天□斯忌文昌着于前星秬鬯由于守器庶僚司箴敢告阍寺　　文四子传论　　　　　　　　　隋书史臣曰高祖之子五人莫有终其天命异哉房陵资于骨肉之亲笃以君臣之义经纶缔构契阔夷险抚军监国凡二十年虽三善未称而视膳无阙恩宠既变谗言间之顾复之慈顿隔于人理父子之道遂灭于天性隋室将亡之效众庶皆知之矣慎子有言曰一兔走街百人逐之积兔于市过者不顾岂其无欲哉分定故也房陵分定久矣高祖一朝易之开逆乱之源长觊觎之望又维城肇建崇其威重恃宠而骄厚自封植进之既逾制退之不以道俊以忧卒实此之由俄属天步方艰谗人已胜尺布斗粟莫肯相容秀窥岷蜀之阻谅起晋阳之甲成兹乱常之舋盖亦有以动之也棠棣之诗徒赋有鼻之封无期或幽囚于囹圄或颠殒于鸩毒本根既绝枝叶毕剪十有余年宗社沦陷自古废嫡立庶覆族倾宗者多矣考其乱亡之祸未若有隋之酷诗曰殷鉴不远在夏后之世后之有国有家者可不深戒哉　　答隋太子广书　　　　　　　　史祥行人戾止奉所赐贶恩纪绸缪形于文墨不悟飞雪增冰之地忽载三阳毳幕韦鞴之乡俄闻九奏精骇思越莫知启处祥少不学军旅长遇升平幸以先人绪余备职宿卫惧驽蹇无奔走之实朽薄非折冲之才当断追踪古人语其优劣曩者王师薄伐天人授郛绝漠扬旌威镇海外当此之时猛将如云谋臣似雨至若祥者列于卒伍预闻指纵之规得免迟留之责循省揣分实为幸甚爰以情喻陈雷事方刘葛信圣人之屈己非庸夫之可测川泽之大污潦攸归松柏之高葛萝斯托微心眷眷孟侯所知也仰惟体元良之德焕重离之晖三善克修万邦以正斯固道高周诵契□商皓岂在管蠡所能窥测伏承监国多暇养德怡神咀嚼六经逍遥百氏追西园之爱客眷南波之出游畴昔之恩无忘造次祥自忝班列载离寒暑身在边隅情驰魏阙每至清风夜起朗月孤照想鸣笳之启路思托驾于后车塞表京华山川悠远瞻仰浮云伏增潜结　　立秦王为太子诏　　　　　　唐内制诏曰储贰之重式固宗祧一人元良以贞万国天策上将太尉尚书令陕东道大行台尚书令益州道行台尚书令雍州牧蒲州都督领十二卫大将军中书令上柱国秦王某器质冲远风猷昭茂宏图夙着美业日隆孝惟德本周于百行仁为任重加于万物王迹初基经营缔构戡剪多难征讨不庭嘉谋独举长筭必克敷政大邦宜风区粤功高四履道迈二南任总机衡庶绩惟允职兼内外彝章载穆遐迩属意朝野具瞻宜承鼎业允膺守器可立为皇太子所司具礼以时册命　　册郢王为皇太子文　　　　　　同前维开元三年岁次乙卯正月甲申朔四日丁亥皇帝若曰于戏书不云乎一人元良万方以贞易不云乎黄离元吉得中道也将以守监从抚主器承祧执经陈东序之容端冕见南郊之礼本枝百代宜哉福祉咨尔郢王嗣谦忠肃恭懿元亨利贞遵在镐之惠慈□生谯之祥应学能知道孝乃因心书及春卿悬知早秀言穷淑誉远愧生知当试象之年备成人之敏九元有命百姓与能正位少阳钦惟大典是用命尔为皇太子其尚靖恭尔位聿修厥德诗书礼乐敦说为本父子君臣威仪罔忒寝门问竖必视寒暄望苑招贤用资端直使三灵合契四海系心延我累圣之业积尔重辉之庆必敬必戒无怠无荒往惟钦哉可不慎欤　　立陈王为皇太子制　　　　　　同前古先哲王之有天下也何尝不正国本而承天序建储两而主重器朕以寡昧祗荷丕图虔恭寅畏思固鸿业慎择令懿旷于旬时而卿士献谋龟筮告吉以为少阳虚位愿举盛仪列圣垂休俾合予志选贤而立式表无私敬宗皇帝第六男陈王成美天假忠孝日新道德温文合雅谦敬和裕蕴端明之体度尚诗书之辞训言皆中礼行不违仁是可以顺考旧章钦若成命授之七鬯以奉粢盛宜回朱邸之荣俾践青宫之重可立为皇太子仍令所司择日备礼册命　　册忠王为皇太子文　　　　　　同前维开元二十六年岁次戊寅七月戊寅朔二日己卯皇帝若曰于戏受天命者皇王之业大为国本者储副之位崇所以上承宗祧下固黎献咨尔开府仪同三司单于火都护河东河北道行军元帅朔方军节度大使兼关内度支营田盐池押诸蕃部落等使上柱国忠王玙幼而夙成长有宏量佩服仁义周旋礼乐忠孝极于君亲友爱闻于兄弟正以率下谦以持盈识洞于微智周于物通刑政之大体备文武之殊能果于积德乐于为善凡此数美常试皆能然岂矜自知之明谅曰至公之义况复仰稽天道俯察人心立长则顺天所助也议才则贤人之望也是用命尔为皇太子往钦哉尔其敬膺典册无忘戒慎思创业之艰难知守器之为重作贞万邦允协重明以扬烈祖之耿光永贻后嗣之成式可不慎欤　　册皇太子制　　　　　　　　　同前朕闻王者神器天之大业震百里而崇孟侯照四方而建元子其所由来尚矣我国家参天贰地济以丰功祖武宗文承于密命顾循菲德寅畏鸿名太上皇命朕以位卿大夫补朕之阙佥谓率先自尔稽古惟新国本之大不可以不务皇储之重不可以不立故宵衣当宁闻义是将朝服升阶择贤而举皇太子嗣谦生知礼乐性成仁孝字孙之爱则敬不绝驰问竖之安则恭而至寝观其言精视牍思敏题鞭固已核东序之讨论契南山之调护今少阳践位献岁发春草树自乐乾坤交泰副君之榜已别其宫太史之书更藏于府帝图斯永人望所归庶符知子之明岂独在予之庆用施宽惠光于政理今望苑初开端僚是切天下有高才懋德硕学纯儒比迹春卿齐名夏绮具以征辟　　立代王为皇太子诏　　　　　　同前诏曰洊雷扬祉承祧之道爰着重离阐耀守器之方斯存故能抚宁军国守固邦家详览遥图缅瞻遐册继业垂统咸率兹典代王弘地居嫡嗣天纵英姿器质冲华神鉴绍远恭谦表志仁孝居心夙彰睿哲之风早通诗书之业朕以虚薄方启无疆之祚未传不朽之基取则前王思隆正绪宜升上嗣养德东宫可以立为皇太子仍令所司择日备礼册命　　册代王为皇太子文　　　　　　同前维永徽七年岁次丁巳正月丙寅朔六日辛未于戏夫明两载象道贯三才元良表德业隆千古是以夏启作贰光阐高猷姬诵升储发挥王道详求典册式瞻匕鬯固本垂统允推正绪惟尔代王弘猗兰毓祉乔桂凝华岐嶷表于天姿符彩彰于神授器业英远风鉴昭朗践嘉义而总深仁舍幼志而标成德爰资玉裕早振金声朕虔奉灵图肃膺丕业仰惟七庙之隆思高万叶之庆畴咨列辟钦若前修是用命尔为皇太子往钦哉尔其祗奉宪章率由轨度尽谦恭于齿胄审方俗于迎郊春礼冬诗趋庭靡懈三善六德勖志无愆绝骄奢之心纳忠良之训播徽猷于外宇申敬奉于中闱允睦周亲务殷尧族永隆四术式宁万类无怠无荒固保我宗基可不慎欤　　立平王为皇太子诏　　　　　　同前舜去四凶而功格天地武有七德而戡定黎元故知有大勋者受神明之副仗高义者为匕鬯之主朕恭临宝位亭育表区以万姓之心为心以兆人之命为命惟承继之道咸以冢嫡居尊而无私之怀必推功业为首然后可保安社稷永奉宗祧第三子平王隆基孝而克忠义而能勇朕向居藩邸虔守国彝贵戚中人都无引接群邪害正凶党实繁利口巧言谗说罔极韦温孙秀朋党竞起晋卿楚客交构其间潜结回邪挤排端善潜贮兵甲将害朕躬隆基密迩其期先难奋发挺身鞠旅众应如归呼吸之间凶渠殄灭安七庙于几堕济群生于将殒方舜之功过四比武之德逾七灵祇望在昆弟乐推一人元良万邦以定为君副者非此而谁可立为皇太子有司择日备注册命　　册平王为皇太子文　　　　　　同前维唐隆元年岁次庚戌七月庚戌朔二十日己巳皇帝若曰天有丕命集宝位于朕躬所以奉若天道建兹元嗣其明听朕言咨尔平王隆基幼而聪允长而宽博有夙成之量焉夫礼以修外乐以修内者是务于文也春夏学干戈秋冬学羽钥者是兼于武也系于百姓闻于天下者是由于仁也一日三朝尝药视膳者是资于孝也尔有文武仁孝之德以知君臣父子之道朕甚休之间者贼臣构逆窥窬神器则我有唐之祚危若缀旒尔义刑邦家忠卫社稷诛其凶恶以之康济主匕鬯者非尔而谁是用命尔为皇太子古人有言曰尔身克正罔敢不正人心罔中惟尔之中昭昭临下不可不畏慎简乃僚允迪端士恭俭惟德远于憸人则万邦以贞庶答扬我四圣之鸿烈敬之哉　　册成王为皇太子文　　　　　　同前维干元元年岁次戊戌十月庚子朔五日甲辰皇帝若曰于戏自昔圣王咸建储贰盖将嗣守神器虔奉宗禋是以礼经着元贞之德易象载重明之义朕缵服鸿绪丕承前烈爰升主鬯之贤实符当璧之命咨尔太尉成王俶道备文武生资睿哲温文彰于日就孝友禀于天成往以凶丑肆逆干戈集事是能出陪戎驾入奉庙谋克符丹水之师实剪绿林之盗所谓功定社稷义临君亲今万邦以贞三善斯属宜膺上嗣之典俾践少阳之位是用命尔为皇太子以副朕躬尔其思王业之艰难遵圣人之□戒非尊贤无以成德非广孝无以承亲远斥便佞询谋正直兢兢业业庶保于大猷然后无忝尔祖宗克宁我邦家往钦哉丕膺景命可不慎欤　　宝应元年皇太子监国颁天下赦文
　　　　　　　　　　　　　　　　同前天下之本属于元良四方之民资其继照是有传归之义必膺监抚之重克广前烈与人守邦非君父之独亲俾生灵以同戴朕号慕弓剑寝居缞绖顷以疾苦未能康宁残寇犹虞中原多垒军国大务理须参决乃眷匕鬯共承宗祧皇太子豫天纵聪明日跻德业中兴丕构已有大功问安寝门知九国之梦制胜戎阃高五官之才时方艰难礼在谅阴且以庶政委之元子宜令权知监国又以上天降宝献自楚州神明告历数之符金璧定妖灾之气总集瑞命祗承鸿休因以体元□于五纪其元年宜改为宝应元年建巳月改为四月其余月并依常数仍依旧以正月一日为岁首受兹福应伫以升平因日月之重光布云雷之渥泽可大赦天下　　册广陵王为皇太子文　　　　　同前维贞元二十一年岁次乙酉四月庚午朔五日甲申皇帝若曰建储贰者必贤于冢嗣固邦本者允属于元良咨尔元子广陵王某幼而岐嶷长标洵淑佩诗礼之明训□忠孝之弘规居常保谦动必循道识达刑政器含温文爱敬奉于君亲仁德闻于兆庶神祇龟筮罔不□从是用命尔为皇太子于戏惟我烈祖之有天下也功格于上帝祚流于无穷光缵洪绪逮予十叶虔恭寅畏日慎一日付尔以承祧之重励尔以主鬯之勤以贞万国之心以扬三善之德尔其尊师重傅亲贤远佞非礼勿践非义勿行对越天地之耿光丕承祖宗之休烈可不慎欤　　册遂王为皇太子文　　　　　　同前维元和七年岁次壬辰十月庚戌朔十七日壬寅皇帝若曰于戏建立储贰崇严国本所以承祧守器所以继文统业钦若前训时惟典常粤我祖宗克享天禄奄宅九有贻庆亿龄肆予一人序承丕构缵武烈祖延鸿本枝受无疆惟休亦无疆惟恤负荷斯重祇勤若励永怀词训当副君临咨尔遂王恒体干降灵袭圣生德教深蕴瑟气□吹铜早集大成不屑幼志温文得于天纵孝友因于自然符彩昭融器业英远爰膺锡祉实寄维城懿河间之不群慕东平之最乐自顷离明辍耀震位虚宫地德可尊人神攸属式稽令典载焕徽章是用册尔为皇太子往钦哉有国而家有君而父义兼二极重系万邦何好非贤何恶非佞何行非道何敬非刑居上勿骄从谏勿咈懋昭乃德惟怀永图用陪贰朕躬以对越休命可不慎欤　　立景王为皇太子制　　　　　　同前朕闻王者敬承庙祧钦若天命必建元子用宁邦家所以光□继明严当主鬯朕纂承圣绪寅奉丕图惟怀国本之安爰在皇储之重青宫久旷望苑未开则何以式表元良昭宣鸿业稽于往册用举彝章长男景王湛孝爱恭和忠敬诚懿慈惠特□宽仁夙彰言通典谟动合仪矩睦友宗属遵承傅导克修令闻日茂嘉猷宜践储闱以承休命朕以君尊父严每推干道闻诗学礼用首人伦嘉翼翼于诚心睹蒸蒸于孝敬古称知子无议前修俾奉粢盛式昭元嗣宜立为皇太子宜令有司择日备礼册命主者施行
　东宫部艺文二
　　谏太子承干营造曲室书　　唐于志宁臣闻克俭节用实弘道之源崇侈恣情乃败德之本是以凌云概日戎人于是致讥峻宇雕墙夏禹以之作诫昔赵盾匡晋吕望师周或劝之以节财或谏之以灵敛莫不尽忠以佐国竭诚以奉君欲使茂实播于无穷英声被乎物听咸着简策以为美谈今所居东宫随日营建观之者尚惊其侈见之者犹叹其华何容此中更有修造财帛日费土木不停穷斤斧之工极磨砻之妙且丁匠官奴入内比者曾无监管此等或兄犯国章或弟罹王法往来御苑出入禁闱钳凿缘其身槌杵在其手监门本防非虑宿卫以备不虞直长既自不知千牛又复不见爪牙在外厮役在内所司何以自安臣下岂容无惧又郑卫之乐古谓淫声昔朝之乡回车者墨翟夹谷之会挥剑者孔丘先圣既以为非通贤将以为失顷闻宫内屡有鼓声太乐伎儿入便不出闻之者股栗言之者心战往年口敕伏请重寻圣旨殷勤明诫恳切在于殿下不可不思至于微臣不可无惧臣自驱驰宫阙已积岁年犬马尚解识恩木石犹能知感所有管见敢不尽言如鉴以丹诚则臣有生路若责其忤旨则臣是罪人但悦意取容臧孙方以疾疢犯颜逆耳春秋比之药石伏愿停工匠之作罢久役之人绝郑卫之音斥群小之辈则三善允备万国作贞矣　　谏太子承干左右非其人书　　　前人臣闻尧称稽古功着于搜扬舜曰聪明绩彰于去恶然开元立极布政辨方莫不旌贲英贤驱除不肖理乱之本咸在于兹况阉宦之徒体非全气便蕃阶闼左右宫闱托亲近以立威权假出纳以为祸福昔易牙被任变起齐邦张让执钧乱生汉室伊戾为诈宋国受其殃赵高作奸秦氏锺其弊加以弘石用命京贾则连首受诛王曹掌权何窦则踵武被戮遂使缙绅重足宰司屏气然顺其情者则荣逮幼冲迕其意者则灾及襁褓爰暨高齐都邺亦弊阉官邓长颙位至侍中陈德信爵隆开府外干朝政内预宴私宗枝藉其吹嘘重臣仰其鼻息罪积山岳靡挂于刑书功消尘露已勒于锺鼎富逾金穴财甚铜山是以家起怨嗟人怀愤叹骨鲠之士语不见听蹇谔之臣言必被斥齐都颠覆职此之由向使任谅直之臣退佞给之士据赵魏之地拥漳滏之兵修德行仁养政施化何区区周室而敢窥觎者哉然杜渐防萌古人所以远祸以大喻小先哲于焉取则伏惟殿下道茂重离德光守器宪章古始祖述前修欲使休誉远闻英声遐畅臣窃见寺人一色未识上心或轻忽高班或凌轹贵仕便是品命失序纲纪不立取笑通方之人见讥有识之士然非典内职掌唯在门外通传给使主司但缘阶闼供奉今乃往来合内出入宫中行路之人咸以为怪伏望狎近君子屏斥小人上副圣心下允众望谨启　　谏太子承干引突厥达哥友入宫内启
　　　　　　　　　　　　　　　　前人臣闻上天盖高日月以光其德明君至圣辅佐以赞其功是以周诵升储见匡毛毕汉盈居震取资黄绮周公抗法于伯禽贾生陈事于文帝莫不殷勤于端士恳切于正人昔邓禹名臣方授审谕之任疏受宿望始除辅导之官历代贤君莫不丁宁于太子者良以地膺上嗣位处副君善则率土沾其恩恶则海内罹其祸近闻仆寺司驭爰及驾士兽医始自春初迄兹夏杪恒居内役不放分番或家有尊亲阙于温凊或室有幼稚绝于抚养春则废其耕垦夏有妨其播植事乖存育人有怨嗟愿崇儒敬业访道稽疑则品物增辉怀生欣忭今司经见无学士供奉未有侍读伏望因时视膳奏请置人所冀讲席谈筵务尽忠规之道披文摘句方资审谕之勤臣又闻臣之事主必尽诚□君之进贤务求忠谠伏惟殿下养德储闱理以端静为务恭膺守器必以学业为先经所以立行修身史所以谙识成败雅诰既习忠孝乃成传记方通安危斯辨知父子君臣之道识古今鉴戒之规经史为先斯乃急务至于工巧造作僚吏直司实为末事无足劳虑臣以庸贱献替是司臣而不言负谴圣明言而获罪是所甘心伏愿留意经书简略细事一蒙采纳万殒无辞乞降储明俯矜狂瞽　　唐太宗于寝殿侧置太子院谏疏
　　　　　　　　　　　　　　　褚遂良臣闻周两问安三至必退汉储侍膳五日乃来前贤作法规模弘远礼曰男子十年出就外傅出宿于外学书计也然则古之达者岂无慈心减兹私爱欲使成立凡人尚犹如此况君之太子乎自当春诵夏弦亲近师傅知人间之庶事识君臣之大道使翘足延首皆聆善声若献岁之有阳春上天之有日月弘化懿德乃作元良伏惟陛下道育三才功包九叙新树太子莫不欣欣既已废昏立明虽称天下瞻望而教成之道实深乖阙不离膝下常居宫内保傅之说无畅经籍之谈蔑如且朋友不可以深交深交必有怨父子不可以滞爱滞爱或生伏愿远览殷周近尊汉魏不可顿革事须阶渐恒计旬日半遣还宫专学艺以润身布芳声于天下则微臣虽死犹曰生年　　谢皇太子玉华山宫铭赋启　　许敬宗臣敬宗行成季辅等启昨晚内坊丞王君德奉宣令赍臣等玉华山宫铭赋二本拜承恩贶骇忭交怀跪玩清辞早荷溢目伏惟殿下天资学府道贯生知绚发词林若春华之丽韶景漪清碧海譬秋水之淡晨霞仙鹤和吟惭八音于雅韵神龙缛彩谢五色于雕文绮布天庭云生石砌理含贞邃雅达谷处之端趣极幽闲妙尽□居之体烟松合翠露桂分红察彼殊形翻然共色究写真之奥旨擅体物之穷神若乃汉月钩空乍临珠箔石苔垂发或映庄帷莫不理超词表意生文外自余清拔触类奇新成若神化之工光乎性道之制盖由基天挺裕纂圣凝离故能迈古超前纳卿云于度内逾俦绝侣括启诵于胸中臣等忝荷殊私曲蒙垂示见所未见情百恒情无任凫藻之怀谨上启陈谢谨启　　谏皇太子笺　　　　　　　　薛元超臣元超启臣闻位隆载鼎居之者匪易业峻承祧守之者为重何则天下之本属在元良历选前修蔼寻往传伏惟殿下画堂凝祉幼彰岐嶷雕宫诞睿夙擅温文大孝因心不由于外奖深仁植学性□于自然故能聿膺景福式光正绪皇基永固宸构克昌加以识赡机物天姿独秀生知之量振古莫俦比者监守务殷亲览政事所关视听决断如流凡有朝野佥论归美况臣委职阶陛齿迹宫闱恭闻喜跃实百恒品区区所望惟愿盛德日新励兹三善无忘四术率土苍生幸甚见去年之内数召学士等入讨论经籍亹亹不倦此之令问播于迩遐在外闻者谁不欣然今夏已来接对遂简讲艺之道有谢曩时臣之事君在于无隐敢缘兹义辄献愚衷臣知识庸浅未足以发明雅训求之史传请扬榷而言焉昔汉苑招贤高轩洞敞曹园爱客飞盖连阴此乃副君之待士也亦有推心郑众每伫于谘询降礼桓荣用承于诲命此则副君之尊师也魏太祖征并州留太子在邺颇出畋猎崔季珪进而谏曰盘于游田书之所诫鲁侯观渔春秋讥之周孔之格言二经之明义也深惟储副以身为宝今忽驰骛陵险诚有识者所以恻心惟太子燔翳捐毕以塞众望太子报曰昨奉嘉命广开正路翳已坏矣毕亦去焉师傅之言实获我心晋明帝之在东宫中庶子温峤中舍人刘放谏马射曰臣闻千金之子犹不垂堂以万乘之贰若有骇驷之艰岂可不熟念殿下纵一日之娱忘万代之基凡人犹知其不可况在圣明太子答云省所陈明卿等动静数示此则副君之纳谏不以为嫌者也非独一时之美事固亦千载之芳猷且思患预防着于易象乐不可极陈之礼经列圣典谟可为龟镜殿下昔在藩邸时以打球为戏当此之日已经坠马近取诸身足为深鉴又陛下仁孝之德闻于四海自车驾发后天慈许入苑内臣窃惟殿下之意既承恩旨始复出游适以上副圣怀非徇盘游之乐固以囿苑之地草树极深绝磴危峤往往而有控纤离之马影逾流电拥太阿之剑气骇奔星截轻禽逐狡兔倘有冲勒之变追如户奴等色非一种或反逆之裔或破亡之余众类遗丑兼在其数密计凶谋理难悬测忽有潜心翳荟侍卫不虞白龙鱼服事出表臣每一思此魂爽飞越夫为人子者不登高不临深恐近于危辱也故乐正子春下堂伤足数月不出犹有忧色弟子问之子春曰君子跬步不敢忘孝之道是以有忧色也子春匹夫尚知爱其身体储后之尊何可以不慎焉傥马逢惊佚微致毁伤岂不上贻二圣之忧下乖兆人之望伏谓打球驰射深是危机天后所赐诫书殷勤至切网罗今古罕得名言窃循旨要在于循怀虚己书云山林隐逸草泽高人萃春坊冀朝夕设对采其匡赞广纳忠规机务之余游心坟籍莹襟灵于艺圃散耳目于书林披帙横经克勤无怠此之至戒亦何不思殿下敦崇儒术阐扬文艺爰置学士奖拔人物应斯举者若登龙津莫不延颈企踵恩承顾盼皆愿隳肝胆露款诚布衣之交一言相托尚有怀知己之遇御国士之恩殿下数存接引与其切磋道义竭忠进善必日有异闻则玉裕弥光金声自远顷日时景炎爝不敢望以引召今高秋戒序景物渐凉伏乞听政余闲留情坟典所读班史请毕残功前者别出赐物本录殿下书进时请临池染翰使笔力转遒仍请逐月一两度唤学士因为设食文学张君相素明庄老命之谈说能畅元风殿下假以温颜人各申其艺业钩深理窟者思愤怀蛟摭实词条者文成吐凤此亦一时之奇观可以澡虑怡神预在宫僚人知自效便僻取容者□之正直不挠者亲之弃不急之务而省游娱绝无益之欲而敦节俭以儒墨为城池翱翔其际以礼义为千橹栖息其间一则遵天后诫书不敢失坠二则挹古人遗范有所发挥岂不美欤岂不盛欤殿下居养德之辰天下属望聪明睿智何所不察若稍加引纳实广德音臣曲荷财成滥蒙委任云雨之施预沾于品物丘山之恩久越于涯涘惧速官谤罔置心灵不揆謏闻轻陈短见庶同纤壒敢类涓埃所冀增山之高裨海之润臣元超顿首顿首死罪死罪谨言　　论太子初立请尊贤重道表
贞观
十一年

　　　　　　　　　　　　　　　　阙名臣某言臣闻郊迎四方孟侯所以成德齿学三让元良由是作贞斯皆屈主祀之尊申下交之义故得刍言咸荐睿问傍通不出轩庭坐知天壤率由兹道未为鸿基者焉至若生乎深宫之中长乎妇人之手未能识忧惧无由晓风俗虽复神机不测天纵生知而开物成务终由外奖夫宗彼干钥听兹谣颂何以辨章庶绩甄核彝伦历考圣贤咸资琢玉是故周储上哲师望奭而加裕汉嗣深仁引园绮而昭德原夫太子宗祧是系善恶之际兴亡斯在不勤乎始将悔于终是以晁错上书令先通政术贾谊献策务前知礼教窃惟皇太子玉裕挺生金声夙振明允笃诚之美孝友仁义之方皆挺自天姿非劳审谕是以华夷仰德翔沛希风矣然而寝门侍膳已表于三朝艺宫论道宜弘于四术虽则春秋方盛饬躬有渐实恐岁月易往惰业兴讥取适宴安言从此始臣以愚短幸参侍从恩广离明轻渎闻彻不敢曲陈故事请以圣德言之伏惟陛下诞睿膺册登庸历试多才多艺道着于匡时允武允文功成于纂祀万方即序九围清晏尚且虽休勿休日慎一日求异闻于振古劳睿思于当年乙夜观书事高汉帝马上披卷勤过魏后陛下自励如此而令太子优游弃日不习图书臣所未谕一也加以暂屏机务即寓雕虫纡实思于天文则长河韬映摛玉字于仙札则霁霞成彩固以锱铢万代冠冕百王屈宋不足以升堂锺张何阶于入室陛下自好如此而令太子悠然静处不寻篇翰臣所未谕二也陛下备该众艺独秀寰中犹晦天聪俯询凡识听朝之隙引见群儒降以温颜访以今古故得朝廷是非里闾好恶凡有巨细必关听览陛下自行如此而令太子久入趋侍不接正人臣所未谕三也陛下若谓无益则何事劳神若谓有成则宜申贻厥后蔑而不急未见其可伏愿俯惟睿范训及储君授以良书娱之嘉客朝披经史观成败于前踪晚接宾游访得失于当代间以书札继以篇章则日闻其所未闻日见其所未见副德逾光群生之福也窃以良娣之选遍于中国仰惟圣旨本求内助防微慎远之虑固非群臣所测暨乎微简人物则与聘纳相违监抚二周未延一士愚谓内既如彼外亦宜然者恐招物议将谓陛下重内而轻外也古之太子问安而退所以广敬于君父异宫而处所以分别于嫌疑今太子一侍天闱动移旬朔师傅以下无由接见假令供奉有隙暂还东宫朝谒既疏其事欣仰规谏之道固所未暇陛下不可以亲教宫采无因以进言虽有具寮竟将何补伏愿俯循前躅稍抑下流弘远大之规展师友之义则离徽克茂帝图斯广太子聪明睿哲含灵所悉而思效愚衷者愿沧溟益润日月增华也　　赞道赋　　　　　　　　　　李百药下臣侧听先圣之格言常览载籍之遗则伊上天之元造洎皇王之建国曰人纪与人纲资立言与立德履之则率性成道违之则罔念作则望兴废如衡钧配吉凶于绳墨至乃受图应箓握镜君临因万物之施化以百姓而为心伤太仪之潜运阅往古以来今尽为善于乙夜惜劳形于寸阴故能释层冰于瀚海变寒谷于蹛林总人灵以胥悦极穹壤而怀音赫矣盛唐大哉灵庆时惟太始运锺上圣天纵皇储固本居正机晤宏远神姿凝映顾三善而毕弘祇四德而为行每趋庭而闻礼常问寝而资敬奉圣训以周旋諟天文之明命迈观桥而望梓即元龟与明镜自大道云亡礼教斯起以正君臣以笃父子君臣之体父子之亲眷情义以兼极谅弘之而在人岂夏启与周诵亦丹朱与商均既雕且琢温故知新惟其忠敬曰孝与仁则可以下光四海上烛三辰昔三王之教子兼四时以齿学将交发于中外故先之以礼乐乐以移风易俗礼以安上化人非有悦于钟鼓将宣志以和神非有怀于玉帛将克己而正身生深宫之中处群后之上未深思于王业不自弭于凶妄谓富贵之自然恃崇高以矜尚必恣骄狠而愆礼仪狎奸谄而纵淫放则德星之耀遽隐少阳之道斯失虽天下之为家蹈夷险之非一或以才而见升或遇谗而受黜足可以省厥休咎观其得失请粗为赋陈之觊披文而相质在隆周之积德乃执契而膺期赖昌发之作贰启七百之鸿基逮扶苏之副秦非有亏于问望以长嫡之隆重监偏师于亭障始祸则金寒以离厥妖则火不炎上既树置之违道见宗祧之遄丧伊汉氏之长世固明两之备作高惑戚而宠赵以天下而为谑惠结皓而因良致羽翼于寥廓景有惭于邓子成纵理之淫虐终生患于强吴由发怒于争博彻居储两时犹幼冲知防年之绝义浅亚夫之矜功故能恢弘祖业绍三代之遗风据开博望其明未融哀时命之奇舛遇谗贼于江充虽借兵以诛乱竟背义而终凶宣嗣好儒大猷行阐嗟彼尤于德教美发言于忠謇始闻道于韦匡终获戾于恭显太孙杂艺虽异定陶驰道不绝抑惟小善犹见重于道人尚传芳于中典中兴上嗣明章济济俱达政术咸通经礼极至情于敬爱敦友于于兄弟是以固东洛之遗基同西周之继体五官在魏无闻德音或受讥于妲己且自悦于从禽虽才高而学富竟取累于荒淫览贻厥于明堂构崇基于三世得秦帝之浮侈亚汉武之才艺遂驱役于群臣亦无救于雕弊哀惟宽爱相表多奇重桃符而致感纳巨鹿之弘规竟能扫江表之氛秽举要荒而见羁惠处东朝察其遗迹在圣德以如初实御□之可惜悼愍怀之见废遇烈风之吹沙尽性灵之神艺亦自败于凶邪安能奉其粢盛保此邦家惟韩子之所赐重经术而为宝咨政理之美恶亦文身之黼藻欣有释于愚夫惭乞言于遗老致庶绩于咸宁先得人而为盛尧舜以前哲垂裕文武以多士兴咏量其器能审其检行必宜庶几而莅职不可违方以从政若其惑于听受暗于知人则有道者咸屈无用者必申谀竞进以求媚玩好不召而自臻直言正谏以忠信而获罪卖官鬻爵以货贿而见亲于是亏我生度斁我彝伦九鼎遇奸回而远逝万姓望抚我而归仁盖造化之至育唯人灵之为贵狱讼之理有生死之异涂冤结不申感阴阳之和气士之通塞属之以深文命之修短悬之于酷吏是故帝尧画象陈恤隐之言夏禹泣辜尽哀矜之至因取象于大壮乃峻宇而雕墙将瑶台与琼室岂画栋与虹梁或陵云以遐观或通天而纳凉极醉饱而形人力命痿蹙而受身殃是故信惜十家之产汉帝以昭俭而垂裕虽成百里之囿周文以子来而克昌彼嘉会而通礼重旨酒之为德至醉归而受祉在齐圣而温克若其酗醟以致昏沈湎而成惑痛殷受与灌夫亦亡家而丧国是故伊尹以酣室而作戒周公以乱邦而贻则咨幽闲之令淑实好逑于君子辞玉辇而割爱固班姬之所耻脱簪珥而思愆亦宣姜之为美乃有祸晋之骊姬亡周之褒姒尽妖邪于图书极凶悖于人理倾城倾国思昭示于后王丽质冶容宜永监于前史复有搜狩之礼驰射之场不节之以正义必自致于禽荒匪外形之疲极亦中心而发狂夫高深不惧胥靡之徒鞴丝为娱小竖之事以宗祏之崇重持先王之名器与鹰犬而并驱陵艰险而逸辔犹腼面于获多尚怀情以内丑以小人之愚鄙忝不赀之恩荣擢无庸于草泽齿陋质于簪缨遇天道行而两仪泰喜元良盛而万国贞以监抚之多暇每论讲于肃成仰惟神之敏速叹将圣之聪明自礼贤于秋实足归道于春卿芳年淑景时和气清华殿邃兮帘帷静灌木森兮风云轻花飘香兮动笑鸟娇啭兮相鸣以物华之繁靡尚绝思于将迎犹蹈道之不倦极耽玩以研精命庸才以载笔谢摛藻于天庭异洞箫之娱侍殊飞盖之缘情阙雅言以诵德思报德以轻生敢下拜而稽首愿永树于风声奉皇龄之遐寿冠振古于鸿名　　崇文馆宴集诗序　　　　　　　杨□天下之器也神立贰者所以经其化圣人之宝也大建储者所以赞其庸易所谓照于四方礼所谓贞于万国皇家以中枢北极清都有天子之宫储后以大火前星苍震有干男之位因心也孝常问安于寝门行己也恭每不绝于驰道有父子君臣之道焉有夏干冬羽之事焉于是发德音降明诏封紫泥于玺禁传墨令于银书齿于成均所以明其长幼通于博望所以招其宾客东方曼倩之文史即预禖祠甪里先生之羽翼仍参献寿为宾者四友等黄龙之简才论奏者八人同赤舄之下士莫不缙绅旧德缝掖名儒衣簪拜高阙之门骖驾陪直城之路琢磨其道玉质而金相黼黻其词云蒸而电激琴书暇景风月名辰周旋揖让观礼仪之溢目合异离坚闻辨论之盈耳八珍方馔寒温取适于四时一献雕觞宾主交欢于百拜尔其清垣缭绕丹禁逶迤鱼钥则环锁晨开雀□则铜楼旦辟周庐绮合廨署星分左辅右弼之宫此焉攸集先马后车之任于是乎在顾循庸菲滥沐恩荣属多士之后尘预群公之末坐听笙竽于北里退思齐国之音觌宝于东山自耻燕台之石千年有属咸蹈舞于时康四坐勿喧请讴歌于帝力小子狂简题其序云　　册太子礼毕赦文　　　　　　　崔群王者司牧黎元绍膺统绪必建储贰以贞家邦故春秋垂冢祀之文易象着震方之位朕属承景运嗣守丕图稽前王之令谟奉列圣之彝训上以严宗祧之顾下以系亿兆之心无疆之休用崇主鬯祗荷成宪敢怠于怀皇太子恒忠孝温文率义由礼宽粹庄重自诚而明庆灵所积姿器夙茂能辨南阳之牍允符东海之贵承华载启命以居之撰吉展仪神人允洽举是典册授之轩墀百辟在庭四方来贺以言承序所感则深永惟国本为庆滋大宜弘钦恤之令亦覃命赐之恩与众共之无远不被可大赦天下　　皇太子请加相王封邑表　　　　李峤臣某言臣以相王旦发彩璇萼承流宝派虽班彝锡瑞既同于伯叔之封而食采苴茅不逮于子男之国敢缘敦叙之义辄献由衷之诚而葵藿倾心徒希皇矣之云霄绝望不流霈然之泽惝恍如失徘徊增伫臣某诚惶诚恐顿首顿首死罪死罪臣闻命以车服锡之土田实将共安邦家永固宗佑炎汉之开藩树屏廛开七十城隆姬之书社建侯疆封四百里故知业隆者基大本盛者末丰涯涘阔而润泽深枝条繁而庇荫远伏惟皇帝陛下握河开历截海凝图化绵于商夏之朝地广于唐虞之域裁旧典之损益补前王之阙漏万官咸事百度以贞虽穆穆之风具宣于政理而亲亲之道或废于揖让至今骨肉礼薄藩维业旷曲阜之特高才艺仍减附庸平台之深笃孝慈仅留汤沐徽章空列于五等禄秩不逾于九命曦舒兼曜之德久被于寰中云雨曲成之恩翻遗于膝上异强干弱枝之道违先亲后□之意非所以上宗王室下睦帝姻况天垂后星承发肤者盖□卦膺习坎奉晨昏者非众荷圆穹之宝覆藉厚载之珍腴若令宠数不加等威无辨便是卑万乘之尊荫缺四海之遐瞻蛮貊荒陬犹知不可衣缨士庶孰谓其宜伏念天伦深惟国体情实存于公道理不涉于私求伏愿曲降圣慈俯收愚恳恢久远之大义抑冲撝之小节畴咨故实申命有司划以山川优其井赋剖符开国依稀鲁卫之亲盘石居宗髣□应韩之躅明鸣鸠均养之惠慰鹡鸰同气之心使麟趾式安犬牙愈固则洪恩所被允及于万方灵贶所覃岂惟于九族无任悃款屏营之至谨遣某官某奉表陈请以闻　　皇太子请停幸东都表　　　　　崔融臣某言臣闻乘云驾羽者非以逸乐其身观风设教者将以弘济于物故后予胥怨几望汤来吾王不游尝思禹会伏惟天皇察帝道敷皇极一日二日智周于万几先天后天化成于四序虽鸿名已建铭日观而知尊而膏泽未流御云台而不怿市朝之邑天地所中四方枢会百物阜殷爰降恩旨行幸东都然以星见苍龙日缠朱鸟清风用事庶汇且繁桑翳叶而眠蚕麦飞芒而雊雉详求易纬是君无发众之辰博访礼经当人急劝农之月固未可陈诗展义拜洛观河况序属元阳时方避暑露台风馆尚多熏灼之劳帐殿帷宫将有郁蒸之弊天皇昔常服饵近更躬亲睿情勤苦天仪憔悴若何以万乘之重四海之尊暴露而行旰日而食者也加以官僚扈从或少资粮程期迫促未遑周办必若事应巡狩务从宽恤犹望白露凉风然后清畿洒道下不违于人欲上无隔于天心可举而行庶几于此臣又闻关中属县畿内傍州百姓驱驰颇多饥馁天皇仁深覆育并令赈赡求转徙者任其逐粮欲宁居者加其廪食家怀再造人得安全乞至秋来不烦圣虑特乞少留元鉴俯察丹诚回太阳之末光纳蒙泉之余沥臣三朝问寝常候色于宸慈五日诣台每承言于圣奖辄陈冗职轻进刍词踏地知惊窥天自失无任私恳之至谨遣某官奉表以闻　　皇太子请家令寺地给贫人表　　前人臣某言臣闻法天之道义属于有余象地之宜理存于益寡顷以咸城近县鄜市傍州颇积风霜或侵苗稼天皇两仪合德百姓为心发仓廪以赈贫人垂雨露以滋微物俗荷财成之施家怀停毒之恩臣滥奉宗祧亲承覆载岁时衣服咸凭府藏之余朝夕膳羞必伫饔饩之办过此以往臣亦何求但知问竖寝门尊师胄序魏两文儒之盛窃所系心汉储汤沐之资未尝留意但关辅之地萌庶孔殷丁壮受田罕能充足所以水旱之岁家室未丰正末端本思有裨助臣家令寺有地九百余顷特请回授关中贫下等色虽地非安邑宁期千户之封而价等露台虚费十家之产伏乞皇恩远及圣泽旁流矜臣愚效遂臣诚请谨遣某官奉表以闻　　皇太子请复膳表　　　　　　　前人臣某言臣闻善持国者舒惨必系于天时德称皇者动静莫违于物理故百姓不足一人所以载怀四海为家万方由其在伏惟天皇观风设教拜洛游河光华前乎日月法象齐乎天地顷以岁储微耗年谷未登睿旨忧劳宸情戒惕菲饮食而卑宫室居常夏禹之期减厨膳而彻钟悬重取黄轩之事由是神灵肸蠁景气氤氲雪千里而朝飞雨四溟而夜下两河之甸瑞麦盈畴三川之境嘉苗被隰天意人事其在兹乎可以随道抑扬可以与时通变周王之本枝百代每进□庖殷帝之亢旱七年犹资鹤鼎昔贤具称其美往圣不议其非唯此小心将乖大德臣又闻下之奉上犹枝附根君以人作基人以君为命天皇恩深子育念切家安损己励精无违早晏停滋罢味已隔岁时圣躬有劳悴之容群类动兢惶之责伏乞俯从人欲仰顺灵心具珍物以登羞随太阳而复膳萐莆知送凉之地芝英识驻寿之期岂使眇眇燧皇独流名于膰炙悠悠黄帝空纪称于庖牺而已哉臣寄忝元良任当监守春冬胄序学书礼而空勤朝夕寝门视寒温而未即无任悃款之至谨遣某官奉表陈请以闻　　皇太子请修书表　　　　　　　前人臣闻昔者明王学以化人成俗古之君子文以纬地经天虽有阆风之高岳弗登弗知其峻也虽有浴日之巨溟弗涉弗知其广也伏惟天皇域中居大天下化成百官以理万人以察日行中道而淑清岁起摄提而位序光熏万物岂直芝珥蓂泽加四海宁惟寿麻孤竹地成形而天成象其道弥光河出图而洛出书其征可验环林璧沼金门石室坟典积于丘山笔墨盈于泉海圣朝多士自可包二代之文臣顾不才何足奉三王之教皇慈渥洽帝奖优隆擢公望为太师征子房为少傅所冀习与智长化与心成尝辛苦于岁余终未阶于日就臣闻学者殖也问以辨之积必有成勤则不匮以周公之上圣日读百篇以孔父之多能韦编三绝臣虽不敏窃所庶几然以列代遗章先王旧典康成兴业纔览卷于八千士安覃思愿加年于累百岂不以学而时习博则难精者乎今欲搴其萧稂撮其枢要可以出忠入孝可以益国利人极贤圣之大猷尽今昔之能事商搉百氏勒成一家庶有代于箴规长不违于左右又近代书钞实繁部帙至如华林园遍略修文殿御览寿光书苑长洲玉镜及国家以来新撰艺文类聚文思博要等并包括弘远卒难详悉亦望错综群书删成一部艺官宾馆亦既天皇立之矣端士正人亦既天皇致之矣伏乞俯从微愿特降鸿私许臣撰缉遂臣诚请当宫学士如少仍望通取京官谨当开桂树之山凿芙蓉之水引甘泉之词赋望园之宾客下芸合而长谣临梓厨而高会一游兰芷伫变蓬麻区区之诚敢希矜允岂使肃城门内唯传魏国之名崇政殿中独纪晋朝之事而已无任诚恳之至谨遣某官某奉表陈请以闻　　贺册皇太子表　　　　　　　张九龄臣言伏奉今月二十日制册立皇太子者伏以皇太子天实生德睿哲夙备爰以吉辰光膺盛典伏惟开元神武皇帝陛下建储固本体天合圣万方之心永贞是属一人有庆大斯在臣某待罪南郡不获称庆阙庭欣跃之诚实百恒品无任悚跃庆抃之至谨遣所部官宣义郎行枝江县尉杨崇先奉表陈贺以闻臣诚喜诚抃顿首顿首死罪死罪谨言　　请复子正位疏　　　　　　　苏安恒臣闻历数在躬握璇玑者哲后天命攸属临宝极者圣人或揖让而升或干戈以定二途一也古今共之伏惟皇帝陛下德合天地泽流河海庶物和平灵光充塞臣谓胥庭之化无以过也陛下钦先圣之顾托受嗣子之推让岂不以极斯大节成此鸿勋应天顺人于今二十余年矣臣驰情缃素窃见女娲之代风俗简朴人淳易理垂衣拱手不足可言洎汉朝以惠帝幼冲吕后监抚享国八岁日不暇给虽传简策亦乌足道哉岂如陛下之在位五星同色四海无波陛下造明堂即祖文宗武之业也封中岳则万代一时之事也受宝图即河图洛书之瑞也功既大矣业既成矣即当捐其犬马减其服御观四大其如遗视万乘其若脱陛下岂不闻虞舜褰裳周公复辟良以大禹至圣成王既长推位逊国其道备焉故舜之于禹事祇族亲旦与成王不离叔父且族亲何如子之爱叔父何如母之恩今太子孝敬是崇春秋既壮若使统临宸极何异陛下之身陛下年德既尊宝位将倦机务殷重浩荡劳心何不释位东宫自怡圣体陛下纵日慎一日虽休勿休其若大宝何其若人事何陛下辍金轮圣神等号即是厌倦万机之象此谓天意也太子以奸臣枉遘久已自新相王推位青宫退居朱邸天下闻之莫不讴吟圣代此谓人事也故知天意人事锺我圣朝大臣重禄不言近臣畏罪不谏使我君有尧舜之位不行尧舜之道故书曰后德惟臣此之谓也臣又闻自古明王之以孝理天下者不见二姓而俱王也当今梁定河内建昌诸王等承陛下之荫覆并得封王臣恐千秋万岁之后于事非便今请黜为公侯任以闲薄曹务臣又闻陛下有二十余孙今无尺土之侯此非长久计也臣请四面都督及要冲州郡分土而王之纵今年尚幼小未闻养人之术臣请择立师傅成其孝敬之道将以夹辅周室藩屏皇家使累叶重光飨祀不辍斯为美矣岂不大哉臣今又闻外寇侵边觇中国陛下居总章申庙筭赫然发怒分阃出师挽粟飞刍十室而九挠簳铄刀以时系年即士卒不遑府库空竭此其谓也陛下若能告倦万机推位太子分州列郡以王子孙自然四裔闻之系颈面縳百姓闻之鼓腹击壤史臣曰掩娲燧而迈胥庭后代闻之曰四三皇而六五帝岂虚也哉岂虚也哉臣山中一草莱耳无击锺鼎食之荣有硕学鸿儒之业臣来日跪而辞父父谓臣曰丈夫处代君子生平必当献一谋画一策厥涂不就草木何殊今上有尧舜之德下有稷皋之位古人有言欲安其家必先安其国欲安其亲必先安其君当今天下虽安亦有未然之计故书曰若昔大猷制治于未乱保邦于未危此其谓也臣母又谓臣曰朝暮倚闾而望汝若能上干人主进书献说扬名后代以荣父母是吾之子也臣感父母之言明发不寐今故杖策千里徒步三川虽牵拙而无同敢献芹而窃抃陛下若采微臣一言之善成国家万代之基臣之恳诚幸甚谨言　　请则天皇后复位于皇太子疏　　前人臣闻忠臣不顺时而取宠烈士不惜死而偷生故君道不明者忠臣之过欤臣道不轨者烈士之过欤昔者先皇晏驾留其顾托将以万务殷广令陛下兼知政事虽唐尧虞舜居其位而共工伯鲧在其朝间陛下骨肉之恩阻陛下母子之爱愚臣谓圣情以运祚将衰极斯大节天下之人谓陛下微弱李氏贪天之功何以年在耄倦而不能复子明辟使忠臣莫进奸邪乘时四方分扰屠害黎庶陛下虽纳隍兴念亦何以救此生灵臣闻天下者神尧文皇之天下也昔有隋失驭小人道长群雄骇鹿四海瞻乌皇唐亲事戎旃凤翔参野削平县龙飞践极歃血为盟指河为誓非李氏不王非功臣不封陛下虽居正统实因唐氏旧资故诗曰惟鹊有巢惟鸠居之此言虽小可以喻大陛下自坤生德秉干作主岂不以上符天意下顺人心东宫昔在谅阴相王又非长子陛下恐宗祧中绝所以应其讴歌当今太子追回年德俱盛陛下贪其宝位而忘母子深恩臣闻京邑翼翼四方取则陛下蔽太子之元良枉太子之神器何以教天下母慈子孝焉何以使天下移风易俗焉惟陛下思之将何圣颜以见唐家宗庙将何诰命以谒大帝坟陵陛下何故日夜积忧不知钟鸣漏尽臣愚以为天意人事还归李家陛下虽安天位殊不知物极则反器满则倾故语曰当断不断反受其乱此之谓也陛下不如高揖枢务自怡圣躬命史臣以书之令乐府以歌之斯亦太平之盛事也臣闻见过不谏非忠臣也畏死不言非勇士也臣何惜一朝之命而不安万乘之国哉故曰苟利国家虽死可矣愿陛下暂辍万务详臣愚见陛下若以臣为忠则从谏如流择是而用若以臣为不忠则斩取臣头以令天下　　规正东宫启　　　　　　　　韦承庆臣承庆言伏以殿下国之储贰主器承祧百姓系心万方延首行一事天下所瞻出一言天下所听动静不可以不慎进退不可以不思固须数引正人询谋得失使忠言日闻于耳善事每关于心所为合度必自知其过如此则正心起邪心息德业日新声闻弥广福禄可以长守荣位可以久安若谄谀在侧忠良不进意有所向则合词称善言未出口则同声称美有非莫悟有过莫知便自为神睿聪明超绝今古骄溢之渐常必由之伏愿特留睿情每存规诫闻过必改见善必行朝夕孜孜常恐不及则邦家是赖天下幸甚进德修业大易垂文说礼敦诗春秋所贵尚书云念终始典于学礼云玉不琢不成器人不学不知道孔子曰吾尝终日不食终夜不寝以思无益不如学也殿下昔在藩邸耽读典坟论道观书匪朝伊夕自升储贰已历炎凉侍读承言稍以稀简虽睿姿天挺神明生知器业自然非求外奖然更加研励弥益风猷伏愿数召儒生勤修学艺缣缃不离于左右披阅无舍于光阴使日知所未知月闻所未闻凡在匹夫苟能强学犹可以高取名誉坐致簪缨况殿下以储后之尊而能留心于学德音之美固无德而称焉畋猎驰骋败德之源必须顺动不可以盘游无度至于从禽逐兽绝野驰原骏足云飞轻弧电举当其适意岂惮艰危无险不陵无深不赴忽然奔马委辔猛兽逸群致惊骇之忧贻颠坠之患虽有所悔如何可及夫以千金之子犹且坐不垂堂况在万国之贞岂可不思重慎殿下初升储位养德春闱理宜静默自居文史为务不可习为游纵以损德音尚书云内作色荒外作禽荒酣酒嗜音峻宇雕墙有一于此未或不亡伏愿详览古今以为鉴诫殿下驱使之人每于北门召入如此等色皆是憸利小人缘得供奉祗承自谓别蒙恩幸外则妄为威福内则专事谄谀巧媚百端以求颜色日为一事时进一言渐渍纤微遂成瑕累此之浸润最难觉察特须斥远屏除不宜亲近左右殿下皇储国嗣帝子天孙府库充盈宫室崇丽但使不为鄙僻不作奢淫凡所营求有司毕备何藉此等别有祗承今南衙官寮皆是缙绅士子或耆年旧德博识洽闻或雅望英才修身洁行莫不策名委质奉事殿下若非陪扈法仗不得一奉宸颜岂有仆隶舆台而可特承恩盻伏愿一皆杜绝勿许更至宫闱所见者唯端士正人所闻者唯诗礼典诰则邪孽无由而起咎悔无从而生睿德弥高休声日远伏见今年六月三十日令书以崇文馆中学士极少令宾客庶子詹事及宫官五品以下各举所知令出以来日月已久官寮所举咸已进名迄至于今更无进止殿下敦崇学艺广访时英天下四方莫不欣悦文学之士饬躬待问而淹历时序未有指归朝有缙绅咸谓殿下徒有其声而无其实私谈窃议颇盈众口但令出惟行理非虚设举能进善其事不轻一降令书终年寂寞天下英髦谁不解体此乃欲益反损应是更非伏愿与宾客庶子等量宜早为处分事或不可专决亦须速以闻奏不可淹延致招诽议今关陇之外蕃夷寇窃国家将用吊伐大兴师旅转输给用麋费日多圣上内恤黎元外忧疆场宵衣旰食惕兢怀殿下在国为储君在家为长子事兼家国何以自宁至于居处服玩饮食声乐并请务从省约以助圣上忧劳不可每事丰华自为安逸储副之尊士庶瞻仰虽宫闱务简不资每日坐朝至于朔望之辰诸王宾客咸萃欲亲承睿旨肃奉宸仪伏见秋冬已来累月不曾一坐恭己之义窃谓有亏伏睹每至此朝特临法仗则殿下无宴安之逸群寮有趋奉之欢臣闻体宽裕之德者在乎纳谏怀忠贞之极者期于尽节是知君以不讳昭其美臣以无隐达其诚固君臣之大义古今之通道伏惟殿下挺睿研几凝贞毓照处帝王之元子为亿兆之副君当其册命之初天下含齿戴发童儿牧竖莫不欢忻踊跃抃舞讴者以殿下至德至仁克忠克孝故能上当天意下应人心虽夏邦建启周朝立诵不之及也但能行之以道守之以仁居安虑危在满防溢一日三省一事九思知稼穑之艰难省宫苑之游玩正辞雅诰每关心术奸声乱色不留聪□忠谠者引而亲之便佞者屏而远之则可以长主宗鬯永在国本照黄离以保元吉居苍震而亨利贞臣出胶庠即参藩邸微班再易驰年十变短才弱翰滥蒙甄奖书记文章特受恩寄洎乎嗣登银榜复得忝侍铜闱俯存簪屦之余仰攀鳞羽之末荡荡鸿泽沾濡不已区区浅志答效无阶所以输罄心源沥尽肝血奉刍荛之片议献狂瞽之一言庶轻露驰声薄滋于少海纤尘骤影微助于遥山逆耳傥伸触鳞甘罪无任悾款之至谨奉启以闻　　重上直言谏东宫启　　　　　　前人臣闻太子者君之贰国之本也所以承宗庙之重系亿兆之心万国以贞四海属望殿下以仁孝之德明睿之姿岳峙泉澄金贞玉裕天皇升殿下以储副寄殿下以监抚欲使照无不及恩无不覃百寮仰重辉之耀万姓闻洊雷之响夫君以人为本人以食为命君非人无以保其位人非食无以全其生故孔子曰百姓足君孰与不足百姓不足君孰与足自顷年已来频有水旱菽粟不能丰稔黎庶自致煎穷今夏亢阳米价腾踊贫窭之室无以自资朝夕皇皇唯忧馁馑下人之瘼实可哀矜稼穑艰难所宜详悉天皇所以垂衣北极殿下所以守器东朝为天下之所尊得天下之所利者岂惟上天之幽赞亦百姓之力也百姓危则社稷不得独安百姓乱则帝王不得独理故古人云明君饱而知人饥温而知人寒每以天下为忧不以四海为乐今关陇之外凶寇凭陵西土边甿雕丧将尽干戈日用烽柝荐惊千里有劳于馈粮三农不遑于稼穑虽蜂虿之小毒亦足以烦师旅而扰边隅矣殿下为臣为子乃国乃家为臣在于竭忠为子期于尽孝在家不可以自逸在国不可以自康一物有亏圣上每留神念三边或梗殿下岂不兢怀况当养德之秋非是任情之日伏承北门之内造作不常玩好所营或有烦费倡优杂伎不息于前鼓吹繁声亟闻于外既喧听览且黩宫闱兼之仆隶小人缘此得亲左右亦既奉承颜色能不恃赖恩光作福作威莫不由此若不防慎必有愆非傥使微累德音于后悔之何及书云不作无益害有益此皆无益之事固不可耽而悦之臣又闻在上不骄高而不危制节谨度满而不溢高而不危所以长守贵满而不溢所以长守富是知高危不可不慎满溢不可不持易曰君子终日干干夕惕若厉无咎敬慎之谓也在于凡庶能守而行之犹可以高振声华坐致荣禄殿下有少阳之位有天挺之资片善而天下必闻小能而天下咸服岂可不为尽善尽美之道以取可久可大之名哉伏愿博览经书以广其德屏退声色以抑其情静默无为恬虚寡欲非礼匆动非法不言居处服玩必求节俭畋猎游娱不为驰骋正人端士必引而亲之便僻侧媚必斥而远之使惠声溢于远近仁风翔于内外则可以克享终吉长保利贞为上嗣之称首奉圣人之鸿业也臣昔参朱邸忝胶东之藩吏晚侍青宫叨望苑之储采每得亲承睿盻侧奉宸规出入银榜之前旦暮铜楼之下小人顶戴无以胜恩区区浅诚窃不自已古人耻其君不及尧舜臣亦愿陛下超于启发是以冒进狂言庶有裨于万一微生万死实无恨于三泉谨启
　东宫部艺文三
　　上东宫启　　　　　　　　　唐贾曾臣闻作乐崇德以感人神韶夏有容咸英有节妇人媟黩无预其间昔鲁用孔子几致于霸齐人惧之馈以女乐鲁君既受孔子遂行戎有由余兵强国富秦人反间馈之美女戎主耽悦由余乃奔斯则大圣贤君疾之已久良以妇人为乐必务冶容娃姣动心蛊惑丧志上行下效淫俗将成败国乱人实由兹起伏惟殿下神武命代文思登庸宇内颙颙瞻仰德化而渴贤之美未被于甿谣好妓之声或闻于人听岂所以追启诵之徽烈袭尧舜之英风者哉至若监抚余闲宴私多豫后庭妓乐古或有之非以风人为弊犹隐至于所司教习彰示群寮慢妓淫声实亏睿化伏愿下明令发德音屏倡优敦雅颂率更女乐并令禁断诸使采召一切皆停则朝野内外皆知殿下放郑远佞辉光日新凡在含生孰不欣戴谨启　　上东宫勤学启　　　　　　　　刘宪臣以今月二十二日侍从外参亲奉令旨令臣勾当所进书随了随进并语臣云当今闲暇正好读书臣自承殿下之好尚私心欢喜不能自胜伏惟天纵神武生知睿哲诚时与理会固无待勤求然自古及今皆重于学至于光辉盛德发扬令闻安静身心保宁家国除此之外更无以加常人读书拟干爵禄事须精熟乃堪试练殿下居副君之位有绝世之才岂假寻章摘句哉盖应略知大意而已用功甚少为利极多伏愿克成美志无弃暇日上以慰至尊之心下以答庶寮之望幸甚幸甚侍读褚□量经明行修在朝罕匹是以皇帝简择令侍殿下谓宜时蒙召问而察其言臣以愚劣忝迹士端区区之诚莫不罄竭谨启　　上东宫请讲学启　　　　　　　张说臣某等启臣闻安国家定社稷者武功也经天纬地礼俗者文教也社稷定矣固宁辑于人和礼俗兴焉在刊正于儒范顺考古道率由旧章故周文王之为世子也崇礼不倦魏文帝之在春宫也好古无怠博览史籍激扬令闻取高前代垂名不朽伏惟皇太子殿下英睿天纵圣敬日跻神算密发雄威立断廓清氛祲用宁国家兆人由是归德六合所以推功主鬯青宫固本也分务紫极观政也副群生之望作累圣之储殿下之于天下可谓不轻矣监国理人可谓至重矣莫不拭目而视清耳而听冀闻异政以裨圣道臣愚伏愿崇太学简明师重道尊儒以养天下之士今礼经残缺学校陵迟历代经史率多纰缪实殿下阐扬之日刊定之时伏愿博采文士旌求硕学表正九经刊考三史则圣贤遗范粲然可观况殿下至性神聪留情国体幸以问安之暇应务之余引进文儒详观文典商略前载讨论得失降温颜开谠议则政途理体日以增益继业承祧永垂德美臣等行业素轻艺能寡薄顾惭端士叨侍宫闱日夜祗惧无以匡辅区区微诚愿效尘露轻进刍鄙愿垂采择临启如失伏用兢惶谨启手令答曰经史脱讹事资刊理自非通儒孰详大义侍读等升堂观奥能定阙文今司经崇文皆有旧籍敬承来教即令考序顷日以来未暇数对何尝少选而忘德音寻当叙进群英冀闻余论仍令录留启本以代书绅　　上东宫启　　　　　　　　　李景伯臣闻书曰惟上帝不常作善降之百祥作不善降之百殃祸福之来惟人所召应符影响可不惧哉伏惟殿下禀粹重离摛英若木道光储贰誉表元良扫凶祲而邦家以宁赞宝历而皇祚方永凡在群品莫不仰赖语成功则已大矣论盛业则已崇矣唯当养德青宫问安紫极去恶除本为善务滋纳忠谠于正人杜浮媚于邪径游心经史引接文儒览古今之得失为行事之龟镜日新其美岂不盛欤近承谄曲之徒私进女色莫非倡荡秽迹可知将入宫闱以为娱乐伤教败礼岂复是过及其出入矜夸恩幸坊曲之间能无漏泄至如荣忝簪笏迹预朝廷稍涉奸私尚为深累况一国之储副万方所瞻奉焉可不自戒且政之兴衰皆由化下自上所及若草随风理在必然不可不慎窃惟后宫命妇员品稍多兼选良人固为淑丽止足之赏讵假旁求此非殿下之本心直被小人之所误臣实庸鄙智识无闻滥齿荣班谬参宫相职在规谏冀申裨补若其嘿而自守何以上答圣恩非直尸素之罪人亦当神祇之所谴敢罄愚直以效涓尘伏愿悔已往之失知昨非之误念色荒之诫惩纵败之言勿近小人无听邪说常恐有失兢惧为心则睿德被于群方颂声振于甿俗天垂福佑永保无疆傥蒙采纳幸甚幸甚谨昧死奉启以闻轻触威严伏待斧钺谨启　　为安国相王让东宫第三表　　　崔沔臣某言前累表自陈披沥肝胆恳诚所守期在不移而睿听邈然未垂矜纳屏营局蹐罔措心颜臣窃观帝王支庶进以宠私虽假恩灵必招祸咎亲如梁孝尚非正议所容才同季札犹为长乱之本况臣朽懦将何忝窃且承先建极当可推恩作范惟亲宜崇以正伏愿陛下雄略潜明皇威诞发熏逐狐鼠枭剪黥鲵上慰祖宗之心下保元元之命大位既定丕业重光再造四海之基方流万代之福至于守器允属元良非圣贤无以燕天下之心非典礼无以为后嗣之法臣地非冢嫡才实昏庸一旦干冒大伦乱越皇统近为身患远成国耻将何以措身阙庭将何以归骨山陵是用专固不回继之以死特希慈造俯垂圣谅臣某迹非饰让言实由衷区区之心敢不披罄素所蓄积尘黩上闻嗟臣不天夙遭险衅哀惸孤藐百罹是攻嗣圣之后天步艰难逼迫崎岖措身无地既冒储贰又尘尊极正名罚罪合当万死忝曰臣子岂所晏安殒首灭身无以塞责臣某当此际之心岂贪生而忧死诚以身居不容之地命尽危疑之辰上适可以增国羞下未足以明臣节是用冒罪假息忍死苟全尚祈宗庙之灵庶睹返正之运使臣得退保先朝所命归死藩邸之下则虽灰灭良无遗恨惓惓所守神明知之既而天启圣期兴运伊始明两出震九二在田臣克遂诚祈获返旧国私愿虽果而皇猷未忝每以衅萌城社将倾宗稷常虑奄忽祸出非常夙夜忧惶罔知攸济幸属陛下光启休烈克复中兴长信高居供养有地明堂正位忻戴知安抃舞讴歌称庆未已不意陛下复将置之非据迫以夺宗前忧未忘惧仍及臣之肤剥胡宁斯甚今天地交泰朝野欢娱独在微臣殷忧昭代念及同气愿垂怜察　　请册皇太子表　　　　　　　　于邵臣闻立天下之本故受之以震明两承统庆元有光期万国以贞而一人有庆也伏惟皇帝陛下受天明命尊祖严配圣谟广运礼秩咸若六亲承式而理六合不论而定伏以储宫未立人望犹勤奉天顺人事不可旷夙闻宣王天资孝敬训禀诗礼可以奉宗祧之重可以当匕鬯之主朝三命宰则以安亲前师后傅则以齿胄伏乞以时册命报庆天人然后启承华以论道起博望而养德天下幸甚天下幸甚臣等忝迹枢宥倍万恒情谨奉表陈请以闻　　又
臣等言今月十六日敢以古仪请建皇储伏奉恩命未垂允答受命兢悚恍然失图臣等惶恐顿首臣闻帝王之理必先体统而后正百度以临四方修人纪以符天道则居震守器重离继明是先代行于天下也况尊宗庙而奉君亲乎此而不先孰可先者陛下尚执谦德方勤庶政略至公之务慎翼子之私是何小嫌而废前训今臣等不敢以历代为据且以国朝以来言之有若高祖义宁二年五月即位六月立建成为皇太子太宗武德九年八月即位十月立中山王为皇太子高宗贞观二十三年六月即位七月立陈王为皇太子则祖宗垂范如示诸掌今抑而不立岂塞天下之望伏闻宣王以子则嫡以家则孝天姿玉裕雅性冲深足以奉粢盛之重视朝夕之膳然则行一物而三善皆得者建储之谓也臣等不胜大愿恳请之至　　代宗让皇太子表　　　　　　　常衮臣某言臣闻君父之命诚不合辞臣子之心固无所隐隐之则有累天鉴辞之则有负国贞在无隐而不言虽禀命而非孝臣所以省躬审分让德推贤沥恳上闻冒严亟请丹诚罔感皇眷来昭战兢失图精爽飞越臣某诚惶诚恐顿首顿首伏以国之上嗣古曰元良观象于天应前星之环极取法于地视少海之朝宗必访蓍龟以承主鬯臣幼非乐善长未好儒慈奖特深愚蒙不易教之羽钥有昧乐章训以诗书终迷义府游亏四老才乏五官人莫系心德非守器顷者外统群帅内录尚书窃惧任荣以忧官谤今谬承博望猥辱寿春位登青宫礼绝朱邸且乖人望载黩朝经循名责实未足承天之序舍长立贤亦犹行古之道伏惟陛下博求公议允纳微诚更择温文俾膺继绍远想伯夷之让用升季历之材至公大行天下幸甚无任恳迫屏营之至谨奉表陈让以闻　　礼部贺册皇太子礼毕赦表　　柳宗元臣某等言伏奉今日制书皇太子册礼云毕恩与万方同其惠泽者盛典斯举鸿恩遂行凡在率土不胜忭跃臣某等诚喜诚贺顿首顿首伏惟陛下克奉神休以正邦统建天下之本宗庙以安致万国之贞兆人休赖典册既备庆泽载流既广爱而推恩亦好生而布德缓刑而囹圄知感进勋而嗣续增荣崇教谕之方忠良是举严赞相之礼赐与有加旌孝弟以厚于人伦敬鬼神而修其祀事况行礼之日则屏翳收迹太阳宣精用彰出震之休更表重离之耀神化旁畅皇风远扬自华及夷异俗同庆臣某等谬参着定倍百恒情无任欢庆踊跃之至　　百寮贺册皇太子表　　　　　　前人臣某等言伏奉今月二十四日制广陵郡王宜册为皇太子改名某仍令所司择日备礼册命者天序有奉皇心载宁臣某等诚庆诚贺顿首顿首臣闻商书载以贞之文汉史传早建之义不惟立爱其在继明陛下奉率前规敷扬盛典顾兹守器之重爰正承华之位尊义方之教载锡嘉名崇建树之礼式光典命以长而立自符于慎择必子而选遂合于至公邦本不摇王业弥固此皆宗社垂祉启佑皇心乾坤□谋保安圣运足以播休气于四海洽太和于万灵食毛含齿所同欢庆臣等奉承制命蹈舞周行不任欢忭之至　　皇帝册尊号贺皇太子笺　　　　前人宗元惶恐言伏奉六月七日制元和圣文神武法天应运皇帝光受尊号率土臣子欢呼无际伏惟皇太子殿下丽正居中辅成昌运削服沴孽赞扬辉光鸿名允升大庆周洽表文武之经纬着天道之运行瑞景昭临知重轮之发辉恩波下济见少海之增润某忝守遐方获闻盛礼不任忭跃之至　　贺皇太子知军国笺　　　　　令狐楚臣某笺伏见七月二十八日皇帝宣诏军国政事并权委皇太子殿下勾当者伏以皇帝陛下躬勤黼扆志奉山陵思慕积中殷忧发外瞻九庙之重须有缵承以万机为烦期在宴息伏惟皇太子殿下日跻睿哲天纵钦明继丕业而尧历重昌嗣鸿名而文功累盛事有光于往古庆实被于殊方率土臣心不任欣戴臣限以镇守远在方隅不获陪庆宫庭抃舞称贺瞻恋踊跃之至谨奉笺以闻　　贺皇太子知军国表　　　　　　前人臣得上都进奉官状报伏承七月廿八日诏旨军国政事权令皇太子勾当者中
贺
伏惟皇帝陛下大明
御至孝自天霜露既濡想园陵之渐近云霞是仰悲弓剑之方遥内感深衷外勉庶政由是推赤心于俊乂委宝历于元良宣明两曜之光崇重万国之本与夫游神姑射义岂同风养道大庭礼诚异日天下臣子不胜庆幸臣限以所守不获拜候阙庭无任屏营之至　　贺册太子赦表　　　　　　　　前人臣某言伏奉今月九日制书皇太子册礼云毕恩与万方同其惠泽者国庆遐宣天波曲被怀生之类咸被欣荣被欣荣
中
贺
臣闻德教所加一人有庆元良既立万
国以贞伏惟皇帝陛下至化旁流神功广运以为义莫重于主鬯礼无大于承祧考古扬前星之光顺人弘少海之泽诞敷明诏宣告庶万雷初动于地中风已行于天下由是哀矜罪戾甄奖功勋表顺孙孝子之门秩名山大川之祝仁无不覆惠无不均草木惟繇鸟兽咸若率土臣子不胜庆抃臣限守藩镇不获陪位阙庭踊跃称庆无任屏营之至　　拟册皇太子文　　　　　　　刘禹锡维某年月日皇帝若曰于戏易云明两作离大人以继明照于四方盖所以毓其明德继于正体邦本由是固万方由是宁粤祖宗之阐帝业亦莫不由此而继于明德肆予一人绪承大宝纂奉丕构惧有失坠以贻先帝之羞永怀主器以继明用副予不德咨尔元子王某袭列圣之资体健行之质吹铜禀异辨日耀奇早习德成克敬师保事业可大和顺积中天纵温文生知孝悌洎分茅土望出东平符彩昭彰礼乐文错固可正位重震为天下之储君人神□从德任相称仰稽令典光载盛仪是用册命尔为皇太子往钦哉夫富贵莫大于家天下忠孝莫大于敬君亲俟尔一人贞于万国必咨正事必近正人必杜逸游必乐善道求谏如不及恶佞如探汤懋尔厥修惟怀克和以贰于朕躬无忝祖宗之烈可不慎欤　　论教本书　　　　　　　　　　元稹某年某月日某官臣稹昧死再拜献书皇帝陛下臣伏见陛下降明诏修废学增胄子选司成大哉尧之为君伯夷典礼夔教胄子之深旨也然而事有万万急于此者臣敢昧死而言之臣闻诸贾生曰三代之君仁且久者教之然也诚哉是言且夫周成王人之中才也近管蔡则谗入右周召则义闻岂可谓天聪明哉然而克终于道者得不谓教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之习目不得阅淫艳妖诱之色耳不得闻优笑陵乱之声口不得习惨断击搏之书居不得近容顺阴邪之党游不得恣追禽戮兽之乐玩不得有遐异僻绝之珍凡此数者非谓备之于前而不为也亦将不得见而为之矣及其长而为君也血气既定游习既成虽有放心快己之事日陈于前固不能夺已成之习已定之心矣则彼忠直道德之言固吾之所习闻也陈之者有以谕焉回佞庸违之说固吾之所积惧也谄之者有以辨焉人之情莫不欲耀其所能而党其所近苟将得志则必快其所蕴矣物之性亦然是以鱼得水而游马逸驾而走鸟得风而翔火得薪而炽此皆物之快其所蕴也今夫成王所蕴道德也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不为信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵高者诈宦之戮人也而傅之以残忍戕贼之术且曰恣睢天下以为贵莫见其面以为尊是以天下之人未尽愚而胡亥固已不能分兽畜矣赵高之威摄天下而胡亥固已自幽于深宫矣彼李斯者秦之宠丞相也困谗冤死无所自明而况于□远之臣庶乎若此则秦之亡有以致之也汉高承之以兵革汉文守之以廉谨卒不能苏复大训是以景武昭宣天资甚美纔可以免祸乱哀平之间则不能虞篡弒矣然而惠帝废易之际犹赖羽翼以胜其邪心是后有国之君议教化者莫不以兴廉举教设学崇儒为意曾不知教化之不行自贵者始略其贵者教其贱者无乃邻于倒置乎洎我太宗文皇帝之在藩邸以至于为太子也选知道德者十八人与之游习即位之后虽游宴饮食之间若十八人者实在其中上失无不言下情无不达不四三年而名高盛古岂一日二日而致是乎乃游习之渐也贞观以还师傅之官皆宰相兼领其余宫寮之选亦甚重焉马周以位高恨不得为司议郎此其验也文皇之后渐□之贱之至于母后临朝剪弃王族当中睿二圣厄难之际虽有骨鲠敢言之士既不得在调护保安之职终不能措扶卫之一词而令医匠胡安金藏剖腹以明之岂不大哀哉兵兴已来兹弊尤甚师资保傅之官非疾废眊瞶不任事者为之即休戎罢帅不知书者处之至于友谕赞议之徒□冗散贱之士甚者缙绅耻之夫以匹夫之爱其子者犹求明哲慈惠之师以教之直谅多闻之友以成之岂天下之元子而可以疾废眊瞶不知书者为之师□冗散贱不适用者为之友乎此何足反居上之甚也近制宫寮之外往往以沉滞之老儒充侍书侍读之选而又□弃斥远之越月逾时不得召见彼又安能傅成道德保养其躬哉臣以为积此弊者岂不以皇天眷佑祚我唐德以舜继舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也计无穷之业以传后嗣则不可脱或万代之后若有周成王中才者而又生于深宫优笑之间无周召保助之教则将不能知喜怒哀乐之所自矣况稼穑之艰难乎今陛下以上圣之资肇临海内是天下人人倾耳注目之日也特愿陛下思成王训导之功念文皇游习之渐选重师保慎择宫寮皆用博厚弘深之儒而又练达机务者为之更进迭见日就月将因令皇太子洎诸生定齿胄讲业之仪行严师问道之礼至德要道以成之撤膳记过以警之血气未定则辍禽色之娱以就学圣质既备则资游习之善以弘德此所谓一人元良万邦以贞之化也岂直修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强盖所谓宗子维城犬牙盘石之势也又岂与夫魏晋以降囚贱其兄弟而自剪其本枝者可同年而语哉微臣窃不自揆思为陛下永建无穷之长算辄敢冒昧殊死而言之　　天性论
论
太子
　　　　　李德裕
余开成中作镇淮服闻东宫为人所构天子赫然大怒召宰相及公卿大僚议于内殿其时谏者佥曰太子幼年思虑未至亦曰太子之年足以改过往复移时大略不出于此夫明主可以理夺其要在于闻所未闻昔千秋上书言子弄父兵罪当笞耳武帝一言而悟盖以简而当理魏太祖尝谓诸子曰吾必不用左右之言以理汝曹何者使左右君子也必不离人父子之间使左右小人也小人之言必不可用其时无人以此言悟主因问主上太子之过得于何人言之者与太子恩爱厚薄何如如文宗聪明睿智闻之必悟既悟之后太子必安以余揣之不三数月则父子如初矣盖以父子之爱发于天性言之必当易悟况又一子乎是以汉高睹四皓上寿悲歌鸿鹄宣帝以元成退让令傅淮阳元帝闻史册称器人于丝竹鼓鼙之间默然而笑皆屈己舍爱可不谓之天性哉惜乎文宗竟不得一闻是言岂太子之命也欤　　为崔大夫贺册皇太子状　　　　孔戣臣闻帝皇立极必建储贰俾承宗祧所以祗奉粢盛永固社稷者也伏惟睿圣文武皇帝陛下积德承业光有天下思正国本以和人心载考春秋之义以明君臣之道主兹匕鬯以属元良推明至公振举旧典皇太子体仁秉哲既嫡且贤温文发中孝友闻外钦若丕训允膺册礼陛下将嗣十圣之休烈垂百代之懿范大备典礼广设明庭阴气方晦而忽销旭日既升而增朗人民胥悦神祇克谐足以包夏孕商跨周轶汉夫何晋魏以降易置琐琐不足侔此盛礼既毕洪恩又洽恤刑议狱旌善赏劳礼问高年存恤疾隐皇王之德于兹备矣臣忝列近侍亲承睿谟抃蹈之切不任愚恳　　硕德赋　　　　　　　　　后唐徐铉惟先王之建国体皇极而垂制仰则观于辰象俯则察于地义前星为帝座之辅苍震乃少阳之位非明德与茂亲不足应兹主器故万邦以贞而本枝百世是必天锡嘉祉神输百祥山河资其正气日月分其融光膺期运以载诞配乾坤而永昌者也惟我储后昭明峻德黄裳元吉沉潜刚克钩深致远曾莫挹其津涯问安视膳每或形于颜色在昔冲让高追泰伯乃剖麟符保厘东宅受道师傅稽疑典册化自诚心风行邦国乃拥干旌南徐之城左抚句吴前对敬亭京师河润盛德日新其畏如夏其惠如春谢傅围棋静一方之沴气条侯高卧息万里之惊尘令问孔昭元功莫二人情不可以久郁皇统不可以终避乃畏天命允兹储贰鸣玉轪以徐来与春郊而总至龙楼雾廓鸡戟风生珍符迭委和气交迎百度以之而式序多垒以之而载清史书有年衢传颂声岂人事之协赞信宗祊之降灵于是元圃凝阴瑶山密雪宣猷之缇幕半下蒙泛之曾冰乍结爰书庆诞之日始过嘉平之节丽正晨启重明夙设调护之客娱侍之臣峨冠炜煜佩玉璘玢咸稽首再拜献多福于万春有宫坊之下吏乃捧觞而进称曰自古圣贤率由辅导伊徇名与课实故成败之异效粤若成王史佚周召左右前后惟仁与孝靡过不举无善不告兹君臣之一体故风声之克邵降及后世亦慎厥初实聘四老复延二疏咸由古道以佑皇储若乃正和戾园有思台博望之盛贞观承干有元龄魏征之重或有其礼而无人或有其人而不用何择祸之忘轻信非贤而罔共英英副君鉴古知今百揆在乎手万务经其心朝廷之所寄者重苍生之所望者深既赏兴王之谏亦访百官之箴故曰生民在勤好问则裕不躬不亲人将孰信一游一豫乐有常度节八音以道其和平调五味以适其喜怒情义兼于家国故知无不为爱敬及于君亲故惟道是谕俭以足用而施舍不可行仁以接物而刑罚不可具冗官宜省而才不可遗疆事渐宁而备不可去居安思危睹灾而惧上分一人之忧以成天下之务俾中外之禔福与宗祧而永固伊下臣之不佞蒙国士之殊遇实含和而吐颂岂登高之能赋愿降鉴于刍荛庶效诚于尘雾　　辽义宗传论　　　　　　　　　辽史论曰自古新造之国一传而太子让岂易得哉辽之义宗可谓盛矣然让而见疑岂不兆于建元称制之际乎斯则一时君臣昧于礼制之过也束书浮海寄迹他国思亲不忘问安不绝其心甚有足谅者焉观其始慕泰伯之贤而为远适之谋终疾陈恒之恶而有请讨之举志趣之卓盖已见于早岁先祀孔子之言欤善不令终天道难诘得非性刻嗜杀之所致也虽然终辽之代贤圣继统皆其子孙至德之报昭然在兹矣　　贺册皇太子表　　　　　　　宋刘筠前耀开祥东闱播宪汉仪丕赫天下之本既丰周制协敷土者之基克固殊尤显会中外祗欢盖以十翼垂言黄离之象攸着四渎流润重海之歌载扬于以示元吉之有孚表善利之广霈正人伦而张大纪统天序而荷亨衢陪翼至仁登闳昌祚允锺圣嗣克奉宗祧伏以皇太子器本夙成智包妙用挺温姿而玉裕蔼淑度以金相至性迪乎天经积粹发乎真系而自桂房毓秀茅壤疏荣有时敏之进修有日跻之骏惠固以悟乔枝而奉顺询内卫以宣勤务近老成之人历观盛德之事宝忠信而由己服礼乐以蹈中造理惟微振辞有典侍銮游而俨若拱列钦瞻省台膳以肃如慈宸敦眷四学于上序百行纪于司成洽乃懿声被乎寰建储之论繄先亲而是宜立爱之文稽古道而斯顺肇膺典册有庆昌辰伏惟尊号皇帝陛下辟长世之善经率保邦之大法翕受秘祉备举缛仪上帝是忱克享于馨茂兆民咸赖用致于辑宁惟震长之至贤实干刚之上体三善靡烦于在傅重晖上契于秉阳陛下仰奉灵心旁招群吁以为主器之重有国莫先矧锡羡于仙源在守成于宗躅增崇巨业属我元良龟猷之告协从神鉴之征允格三让成魄知天道之好谦明两作离见皇图之可大式备弥文之礼仍新遵德之称涓以茂辰膺兹鸿典班轮饬驾奋五采以相宣碧镂题宫配二仪而胥永臣以滥叨词职窃守藩封昭数在庭莫觌銮旌之美含和发咏率同凫藻之诚　　论选皇子疏　　　　　　　　欧阳修臣闻言天下之难言者不敢冀必然之听知未必听而不可不言者所以尽为忠之心况臣遭遇圣明容纳谏诤言之未必不听其可默而不言臣伏见自去岁以来群臣多言皇嗣之事臣亦尝因灾异窃因奏陈虽圣度包容不加诛戮而愚诚恳至天未回臣实不胜爱君之心日夜区区未尝忘此思欲再陈狂瞽而未知所以为言今者伏见兖国公主近已出降臣因窃思人之常道莫亲于父子之亲人之常情亦莫乐于父子之乐虽在圣哲异于凡伦其为天性于理则一陛下向虽未有皇嗣而尚有公主之爱上慰圣颜今既出降渐□左右则陛下万几之暇处深宫之中谁可与语言谁可承颜色臣愚以为宜因此时出自圣意于宗室之中选材贤可嘉者录以为皇子使其出入左右问安视膳亦足以慰悦圣情臣考于书史窃见自古帝王虽曰至尊未尝独处也其出而居外也不止百司公见奏事而已必有儒臣学士讲论于闲晏又有左右侍从顾问语言其入而居内也不止宦官宫妾在于左右而已其平居燕寝也则有太子问安侍膳于朝夕其优游宴乐也多与宗室子弟欢然相接如家人计其一日之中未尝一时独处也今陛下日御前后殿百司奏事者往往仰瞻天颜而退其幸甚者得承一二言之德音君臣之情不通上下之意不接其余在廷之臣儒学侍从之列未闻一人从容亲近于左右入而居内即至于问安视膳亦阙于朝夕是则陛下富有四海之广躬享万乘之尊居外则无一人可亲居内则无一人得亲此臣所以区区而欲言也何况陛下荷祖宗之业承宗庙社稷之重皇子未降储位久虚群臣屡言大议未决臣前所奏陈以谓未必立为储贰而先养之为子既可以徐察其贤否亦可以待皇子之降生于今为之亦其时也臣言狂计愚伏俟斧钺　　代辞升储表　　　　　　　　　晏殊臣自沐徽音再陈封章至诚虽极宸听未回仰批谕之猥临积兢惭而匪据伏以量力度德立身之格言授才任能有国之通制而况明离着象苍震垂文聿崇守器之规仰协重轮之咏必资盛德用赞大猷伏念臣植性迂□秉心蒙滞万期嘉会托层汉之灵源千载昌辰荷庆云之洪荫伏惟陛下纂承真系茂阐丕图泥金荐礼于苍旻锡壤推仁于宗绪上公进秩半楚疏封俾陟上庠钦闻雅语眷言吴会荐启藩维汉节诞颁夏璜昭锡奉日严于温凊慕时习于缣缃居业寡闻冒荣为愧遽荷紫清之命越升储两之崇风旨乍聆神魂增骇迭陈丹款愿寝洪私天鉴弥高纶言益重冰渊自处弥剧于九回肺腑虔祈难逃于三渎伏望陛下广至仁之茂育推妙道之善成俯降尧曦旁回禹律特收涣汗爰示于抚临冀自逾涯庶安于庸陋由衷所极得请为期　　治平立皇太子赦文　　　　　　王珪王者承天立极莫不思长世之图为国建储所以正万邦之本故朕亲先父子而天下皆以为爱命发朝廷而天下不以为私粤予上嗣之良□自日跻之圣出而就傅寖穷学肆之闻入则承颜勤至寝门之问比疏荣于王社益侈德于天枝顾荷丕基之艰犹虚正体之贰矧汉文命嫡着于即祚之初年且夏后立于期以传家于万世维群元之所徯实大器之所承式符少海之祥宜践东朝之位肆显册之丕发嘉佥言之大同爰契欢心用覃旷泽可大赦天下于戏文昭武穆夙贻燕后之谋震长离明本有承华之象盖义重乎先者礼必亟举庆施乎上者惠必遐流咨尔庶方当体朕意　　立皇太子制　　　　　　　　张方平维我祖宗继天统业积有功德克享上帝之心肆其子孙永承百世之祀朕祗纂谟烈详览古今繄崇建于元良实保安于国本上尊宗庙孝无大于奉先下庇生民教莫逾于居正式宣显册敷告万邦皇长子具官顼英粹日跻中和自至仁义涵之美言动惟时礼乐交错之华威仪可象抑畏疏封之重敏修典学之勤亦既多闻足当大受是宜诞膺徽命肇启储闱懋升明两之辉益广在三之道非余私于尔顼惟天佑于余家衍宝祚之灵长成寰区之庆赖往慎厥德以答扬我列圣之光训不曰休哉可立为皇太子有司择日备礼册命施行　　请建储　　　　　　　　　　　范镇伏惟谏官者为宗庙社稷计也谏官而不以宗庙社稷计事陛下者爱死而尸利之人也臣不为也臣不为爱死尸利而以宗庙社稷之计献者知谏官之任也不敢负陛下也惟陛下裁之臣使契丹还过河北人籍籍纷纷皆谓陛下方不豫时有言曰我不能管天下事也又呼大臣而戒之曰且看太祖太宗面道路传闻不审信然则有得有失其失谓何陛下忧劳万机有风露晦明之感纔一不豫而遽言不能管天下事此臣所谓陛下之言为失也其得谓何方陛下不豫时中外皇皇莫知所为而陛下方以祖宗后裔为念是宗庙社稷之计虑至深且明也臣所谓陛下之言为得也今陛下既已平复御殿听政是向之失者以为得也愿推所谓得者而终行之行之之术非明则不审非果则不决惟审与决而宗庙社稷之计定矣方今祖宗后裔蕃衍盛大信厚笃实伏惟陛下拔其尤者优其礼数试之以政或置之左右与图天下之事以系天下人心异时诞育皇嗣复遣还邸则景德中故事是也初周王既薨真宗皇帝取宗室子养之宫中者天下之大虑也太祖皇帝舍其子而立太宗皇帝者天下之大公也宗庙社稷之至计也唐自昭肃后君臣之间讳言储副事者暗君之为也伏惟陛下观太祖皇帝大公之心考真宗皇帝时故事而黜唐昭肃以下之为断于圣心以示天下臣不胜大愿臣考之于古参之于今谋之于心书之于疏疏成而累月不上者大惧无益于事死今之世以累陛下之明也既而自解曰陛下方不豫时尚不忘宗庙社稷之至计今已平复肯忘宗庙社稷之至计而杀敢言之谏官乎必不然也臣所以冒万死而无避也伏惟赦臣万死之罪审之决之以定宗庙社稷之至计非独臣蒙更生之赐乃天下之人之心也不胜区区之愚臣昧死再拜　　元丰立皇太子赦文　　　　　邓润甫父子一体也惟立长可以图万世之安国家大器也惟建储可以系四海之望位序早定而人莫不以为悦典礼亟崇而众罔敢以为私永惟上嗣之贤实有妙龄之誉入而视膳孝友见于夙成出则好书聪哲由于自得粤绍休于正统犹虚位于东朝乃考蓍龟之占乃稽方册之实载涓吉日肇辟青宫周家先亲不敢忘庙社之重夏后与子盖以顺天人之心宜覃旷恩遍暨群品可大赦天下于戏离明震长绵帝绪于亿年解吉涣亨洒天人于万物盖礼之所行者大则泽之所流者深咨尔多方体朕至意　　立皇太子制　　　　　　　　　前人建储非以私亲盖明万世之统主器莫若长子兹本百王之谋朕荷天地之贶临席祖宗之贻燕乃眷上嗣之贵蚤应前星之祥宜告大廷诞扬丕号皇子彰武军节度使延州管内观察处置等使检校太尉开府仪同三司持节都督延州诸军事延州刺史上柱国延安郡王哲宗
庙讳
温文日就睿智夙成回驰道之车
能止班轮之骛辨南阳之牍允符东海之休自疏锡于王封益光华于德望胜衣视膳溢然孝友之姿好礼受经不烦师傅之诲是用历盛阳之嘉日举列圣之大章肇正青宫肆攽显册以协离明之吉以系天下之心于戏立爱始亲商以成千岁之业建嗣必子汉以抚四海之民斯为永图往膺徽典
　东宫部艺文四
　　贺皇太子冠礼　　　　　　宋刘安世涓择休辰备成嘉礼欢传中禁喜浃寰区中
贺
窃以
易之卦震为长男礼之经冠为重事前代所慎旷古莫行惟睿圣之作兴缉旧章而备举肇称盛典允属熙朝恭惟皇帝陛下干健日新离明洞照惟时冢嗣乃国元良孝友肃恭嶷然异禀容仪辞令卓尔夙成兹顺考于经常遂肃加于弁冕筮日之吉正纚于朝措国本若泰山系人心于少海天人共庆寰宇同欢服备三加方显成人之礼日开五色遽呈休应之祥凡在观瞻孰不呼舞臣叨膺外寄窃睹盛仪万寿称觞阻缀鹓鸾之列一心享上誓殚葵藿之诚　　贺皇太子正位表　　　　　　　汪藻伏审显膺宝册升位春宫临轩行旷古之仪见庙示承祧之重恭惟皇太子殿下分辉宝绪毓粹睿源挺天人岐嶷之资禀神圣徇齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁月有重轮愿登歌而荐祉　　皇太子受册贺表　　　　　　　陆游明诏建储永为宗社之本正衙发策显畣神祇之心国势奠安舆情闿怿中
贺
恭惟皇帝陛下若稽古训
骏惠先猷寿考亿年诞膺不敝之福本支万世坐拥无疆之休存心养性以事天修身齐家而治国迨举有邦之庆益昭知子之明臣迹远周行心驰魏阙命太史卜日之吉徒闻播告之传遣上公持节以行莫预观瞻之盛傥未辞于圣代尚自力于声诗　　皇帝御正殿贺皇太子笺　　　　前人清跸肃九宾之仪方临当宇宝觞奉万寿之祝允属储宫邦家有光华裔同庆恭惟皇太子殿下道隆孝友性极诚明以大学为家传一洗俗儒章句之陋以密赞为子职岂独寝门栉縰之恭相此多仪实先百辟某久婴沉疾已迫颓龄想广殿之崇严莫陪襜翼占前星之明润徒极倾驰　　贺皇太子受册笺　　　　　　　前人父慈子孝集大庆于我家日吉时良发正衙之显册国势重于九鼎欢声达于四方恭惟皇太子殿下秉德淳明宅心虚静英姿达识事洞照于几先强记博闻言必稽于古训躬守累朝仁恕之训日侍两宫晬穆之颜历考古初实为创见某夙叨四品垂及九龄为国老农莫簉济济鹓鸾之列逢时盛典尚怀区区犬马之心　　史馆拟上政府札子　　　　　　朱熹熹等窃闻高宗皇帝驻跸绍兴时有小官娄寅亮上书以皇嗣未生乞选宗室子入侍禁中是时高宗年未三十一闻其言欣然开纳即以寅亮为监察御史其后宰相赵鼎张浚等遂建大议至尊寿皇圣帝由此入资善堂封建国公然犹未正皇嗣之名仍有配嫡之虑议者忧之又后数年乃有张焘之疏见于其家所述行状最后因范如圭进其所集昭陵储议且请高宗断以公道毋贰毋疑其言尤切一日高宗遂诏宰相陈康伯定策以寿皇为皇子进封建王遂自储宫正位宸极其事见于日历本末详备熹等窃惟尧父舜子传受之美远迈前世冠绝今古虽由天命非出人谋然而一二忠贤抗言悟主其功亦不可以不录又闻故将岳飞亦尝有请故殿中侍御史张戒私记其事而它臣僚亦有尝献言者但无文字可以稽考欲望朝廷特赐开陈广行搜访加褒显以见圣朝崇德报功之意　娄寅亮张焘赵鼎文字抄录见到其范如圭有子　念德见知平江府长洲县张戒家在建昌军居住　欲乞行下两处取索其张戒亦系绍兴名臣有奏　议文集杂记等书凡数十卷并乞指挥建昌军抄　录申送付下实录院参照修纂　　论申生　　　　　　　　　　真德秀真氏曰骊姬之谗申生也其机变亦甚巧矣夫父子之情日相亲近则间言不得而入惟以术离之然后谮诉可施焉故骊姬首赂二五使说献公出三子于外此离人之术也献公者喜功贪得之人辟地启土正其所欲故二五因以啖之且为之辞发诸歌咏以动荡其心志公安得不悦而从之三子既出则图之易矣既又与优施谋作难之先后优施知申生之可陷也则请先之其言曰精洁易辱又曰甚精必愚盖精洁之人惜名顾行惟恐点污故曰易辱以节自励不以智自全故曰必愚申生惟其精洁也故一辱以弒君之名则必以死自明而后已臣前论石显之陷萧望之其情亦然夫必顽钝无耻沉鸷有谋之人则虽辱之而不动淮阴少年尝辱韩信矣信宁甘俯出□下之耻不死也诸葛亮尝辱司马懿矣懿宁得畏蜀如虎之诮不战也若申生则轻死重名不能如信懿之忍可以术激之而使死故优施欲先陷焉然恐献公未忍果于杀也则又夜半而泣以危言动之谓申生有将为逆之意自请先死公惧而谋之则又劝授之政而避祸焉夫献公刚猛人也能灭霍魏虢虞诸国以大其封虽齐威久主夏盟未尝一为之屈而肯为其子屈乎怀怒必杀之心自此启矣然犹患无隙以加之罪也则使将兵而伐翟焉胜则加以得众之名败则绳以覆师之罪申生至是无逃死之路矣然又虑大臣或守正力争则公之意未必不回也则又使优施往饮里克而讽其为附丽之计鸟乌之歌亦犹二五晋都之歌也诗歌于人最为易动故三奸之言无不售焉里克大臣也许以中立则杀嫡立庶之谋成矣献公既惑骊姬之谗故归胙之诈最为易辨而不复辨申生之仁恐伤君意又不忍自辨惟有一死而已申生死而二子奔无不如优施之所料者卒之献公卒奚齐立里克弒之卓子立又弒之夷吾立不终迨重耳立而后定晋国之乱垂二十年由骊姬之谗而三奸助之也褒姒有一虢石父犹能合谋以逐宜臼况骊姬有三奸之助乎故女子小人表里交缔者危国亡家之本也　　论戾太子　　　　　　　　　　前人又曰戾园之祸由江充之谗是则然矣而所以致江充之谗者其失有四焉方太子之生也武帝甚爱之迨其后也后宫嬖幸多王夫人等皆生子皇后太子宠寖衰于是用法大臣毁之黄门小臣又毁之其卒也江充兴巫蛊事陷之以死大抵谗人之为谗必先窥伺上意上意所向谗人亦向之上意所背谗人亦背之惟帝之于太子眷意先有所移然后臣下从风而靡其失一也当苏文之谮也帝当考核其实有则太子谴无则苏文诛二者必居一于此顾乃泯焉不问遽增太子宫人以愧之是浸润之谮肤受之诉行矣自今小人为谗者谁复忌惮其失二也太子无他职问安视膳而已父子之亲岂容一日不相接哉自卫后之宠衰太子希得进见方常融之谮犹能微察其情伪诛之盖父子之情未尽隔塞故也其后帝幸甘泉而太子不从家吏请问而帝不之报父子之间乖隔至此欲无谗间之入得乎其失三也江充以告赵太子阴事而得幸是其倾险有素又尝以太子家使车马属吏而白奏焉是其雠憾有素帝治巫蛊之狱不属之他人而属之充以倾险之人挟雠憾之意则致螫于太子必矣而帝曾不之察是假以斧斤而使之戕伐国本其失四也虽然四者其事耳而本源实出于一心帝惟其多欲也故宠嬖盛而庶孽蕃爱憎之意既形储副之位安得而定惟其多惑也故溺于方士巫觋之说精神意虑久已昏乱及年老气惫百邪乘之于是妖言煽于外妖梦惑于内巫蛊之事由此而起使其以董仲舒正心之言铭诸盘盂朝夕是戒顾安有是哉江充谗贼小人其情无足论者独推原武帝之失庶来者有所儆云　　论愍怀太子　　　　　　　　　前人又曰贾谧之谮太子于后也后信之以其未有可废之罪故为不臣之语强使醉而书之然其迹甚明其情易察孰有臣子将为逆于君亲而敢露其手书乎藉使诚有此书不知何所从得太子自发之耶抑他人发之也惠帝昏庸既莫之辨大臣惟裴頠所请粗得其要而亦未能深辨其妄也遂使储君被诬莫能自白卒冤以死岂不哀哉夫事之可验莫如手书而亦有不可尽据者此类是也本朝庆历中石介作圣德诗誉富弼而讥夏竦竦怨之切骨则使婢习为介书既成则伪作介与富弼书劝其废立播之朝野二臣者非遇仁宗之圣其得免乎英宗践位有恶三司使蔡襄而谮之曰仁宗选上为皇嗣襄尝沮之也上颇怒襄大臣欧阳修为言陛下尝见襄书耶抑传闻之也臣在先朝有伪为臣疏请沙汰宦官者欲以激怒左右陛下果尝见书犹当辨其真伪况传闻乎英宗于是释然其后元符小人亦伪为谏书以陷邹浩世降俗末情伪日滋何所不有公私贸易所凭者契券而巧诈者能为之况谗人之工于谗者乎故因愍怀之事并着之以见臣子遇谗虽有可验如手书者犹难遽信要必审而核之不然将有不获自明如愍怀者　　论太子勇　　　　　　　　　　前人又曰隋文以术数取天下其操制群下亦以术数宜非臣子所能欺也而太子勇任情率直则疑之晋王广矫情饰诈则信之夫勇之天资中人耳使帝能博选名儒责以辅导切磋琢磨未必不为令德而广则大贼也方其平时自媚于帝后欲为夺嫡之计久矣一闻后意有所不平于是缘饰者弥工而倾挤者弥巧观广之所以取谋于宇文述而述之输货于杨约以自通于杨素者其安排布置一如战国纵横之徒帝徒知勇之当废而不知其所谓罪戾者成于诸人织组之手也徒知广之可立而不知所谓善美者出于诸人押阖之口也而其实安在哉帝至是如聋如瞶不复能自辨是非而一废一立祇以为杨素等鬻卖之地耳不知平时所谓术数者果焉在耶广既升储又以勇付于其手迨其垂没乃始知广之不足付而出召勇之言则徒以杀其身而已矣吁后之人主其于谗言罔极之际可不察哉　　皇太子送出朝札　　　　　　徐经孙四载执经邈无裨益一朝被论惟有愆尤祇知隐迹以出关奚敢彻名于记府乃蒙仁言抚问恩意宠绥将之篚帛以燠其寒赐之官楮以赒其乏百拜俯偻万感输悃载念经孙罪大罚轻仰戴圣恩之宽宥辞温意厚更叨储极之垂怜东望潸然西归荣矣第孤踪既返于私室无一字敢入于帝城伏愿皇太子殿下寅奉君亲恪循身教谨言语节饮食妙全颐养之功尊德性极高明允迪中庸之训暂辍阁中之注述益勤圣虑之践修是为三代有道之君永迓万年无疆之福经孙无任恋德输忠之至谨奉笺以闻谨笺　　又　　　　　　　　　　　　　前人辅青宫之教久藉储端缀文右之班莫挽内相有怀警诲无计挽留顾行色之匆匆重此情之恋恋将寸忱于实篚少效勤惓渺千里之归舟特加珍护敬有尘混伏冀炳融　　贺太子冠礼表　　　　　　　邵泽民浚哲发祥克昌基本神明肖质允属元良爰当可冠之时大讲加成之典十行降札四海倾心窃以道有废兴时随损益饬容正体孰识上仪涓日筮宾殆成虚礼恭惟陛下振百王之绝学纳一世于大中谓化民实本齐家而制治莫先善俗眷惟元子翕受天祺早备问于寝门久联华于国邸宜膺盛服式协圣经三加弥尊一人有庆伏遇陛下圣本天纵德裕日新作民孚先敷时纳治壮皇图而增固懋帝趾以无疆宗祉垂休幅员来贺臣叨分符竹远去轩墀丹诏载辞畅四肢而交抃明庭措事陪百辟以何从　　贺皇帝诞太子表　　　　　　　李刘斗揭柄于子躔式对履长之庆星重辉于甲观肇开震索之祥社稷安荣华夷闿怿臣窃以封人祝华愿惟在于多男帝子生商命诞膺于百禄矧春秋鼎盛之会重日月离丽之明有道之长无思不服恭惟陛下孝形四海仁育群生怡怡愉愉爱敬尽九重之养诜诜蛰蛰治安隆千岁之基斯干咏朱芾之宜长乐增彩衣之喜臣滥竽郡绂阻缀庭绅歌本支百世之诗知不遗于周士献父母万年之颂尚窃附于唐人　　卫参政转官谢皇太子笺　　　　前人圜坛入陛锡福庶民方岳诸侯进官一列并爰田而增衍溯少海以如归伏念臣一去宾阶六周岁钥高飞鸿鹄宁资羽翼之功行中鸾和莫效箴谋之助况南浮于湘水徒东望于瑶山恭闻肆类之修遥想百神之享敢图予殷厚眷注骈蕃伏遇皇太子殿下相视紫坛疏恩赤县悟南阳之牍夙亶聪明记东海之名弗遗故旧昭兹异数施及孤踪臣敢不祇服恩言益图美报贾谊自伤其无状既见受厘吴芮势疏而最忠尚希着令　　对皇太子问政笺　　　　　　　李至伏奉手书猥赐下问夙夜寻绎喜与忧并何则至常人也识不足以经远学不足以待问才不足以干事智不足以周身而殿下目之为硕儒曰可以发蒙号之为端士曰可以延誉得不忧乎殿下忠孝之道贯于神明温文之德彰于天下犹虚怀访问思所以分君父之忧以元元为念且曰一夫或致于向隅千里将疲于观政此乃圣上有浸渍生灵之泽感动天地之德致使殿下兴言及此实社稷之福而亿兆之幸得不善乎然则愚者千虑必有一得若夫自古太子养德东宫不亲外事唯问安视膳而已固亦宜哉而黔庶之疾苦稼穑之艰难素所未睹自非生知之异天诱其衷莫得而知矣噫事有背经而合道时有适变而从宜是以五帝三王不相沿袭圣上知其然由是以浩穰之务独命殿下总其纲要而躬决焉殿下复能钦若圣训率由旧章驭吏民必以诚待参佐必以礼慎命令必以简察狱讼必以情恤鳏寡必以仁抑豪猾必以法杜谗佞必以正绝邪辟必以道有一于此犹为善政况兼是数者乎而犹曰奉车苟赐于司南为政何惭于拱北不亦过谦乎然则至虽不敏窃尝读易见群爻稍过必有悔吝唯谦象独亡是知谦之时义大矣哉愿殿下守之而已勉之而已如此则何正言不入何正道不行若正言入而正道行则生民不泰未之有也政化不洽亦未之有也辄因问及轻肆狂瞽僣易之罪安敢逃焉　　皇太子生日贺皇帝表　　　　文天祥大夏长赢坤二爻之纪季千秋似续震一索之揆初瑞彩绿车欢颜丹扆恭惟皇帝陛下德流水业茂萝图寿富多男积善必有余庆本支百世命吉在厥初生记甲观之瑞分占乙禖之祚远臣縻身轸野戴目心星诵亿子之宜君首歌周雅祝万年之为父更续唐诗　　建储诏
大德九
年六月
　　元阎复
惟我太祖圣武皇帝世祖圣德神功文武皇帝规模宏远预建储嗣式与古合朕恪遵祖宗成宪允协昆弟佥言立嫡子德寿为皇子兹有日矣比者远近宗亲复以为请又中书百司及诸老臣请授册宝昭示中外朕俯从众愿于今月五日授以皇太子宝所有册礼其如常制属兹盛举宜布新恩于戏庆衍无疆既正名于国本仁同一视尚均福于黎元　　皇太子册文　　　　　　　　　前人皇帝若曰祖宗圣绪恭承丕显之谟兄弟懿亲宜正元良之号立天下之大本示天下以至公咨尔皇太子德器渊深英姿玉粹武奋清宫之伟绩文参定策之殊勋岂特华萼交辉之情式相好矣其在凫鹥守成之治须汝赞之故于连枝同气之间付以监国抚军之任兹上承于母意盖允出于朕心已于六月朔旦面授尔皇太子金宝今复遣摄太尉丞相塔思不花持节授尔玉册维宠命之荐膺尚谦恭而自牧益尽宁亲之孝益勤事上之忠以敦九族内睦之风以衍亿祀无疆之庆　　皇太子册文　　　　　　　徒单公履皇帝若曰咨尔皇太子仰惟太祖圣武皇帝遗训嫡子中有克嗣服继统者预选定之是用立太宗英文皇帝以绍隆丕构自时厥后不为显立冢嫡遂启争端朕上承祖宗弘远之规下协昆弟佥同之议乃从燕邸立尔为皇太子积有日矣比者儒臣敷奏国家定立储嗣宜有册命此典礼也今遣摄太尉中书左丞相伯颜持节授以玉册金宝于戏圣武燕谋尔其奉承昆弟宗亲尔其和协使仁孝显于躬行可谓不负尔所托矣尚其戒哉勿替朕命　　贺建储表　　　　　　　　　姚登孙坤元居上挟皇统于中天震器有归衍孙谋于奕世神人闿怿河岳清宁中
贺
圣德难名徽音夙着心游
太极两仪妙元范之功身佑三朝九鼎重宗盘之势适春宫之肇建知景命之永延臣等嘉与诸儒欣逢盛典日月启重光之运幸囿照临华嵩开万寿之期惟□歌颂　　贺千秋笺　　　　　　　　　杨文郁阳常居于大夏方收养毓之功震一索为长男载启亨嘉之会庆锺甲观欢溢寰区中
贺
克哲克明允文
允武春坊翊善茂隆邦本之贞晓寝问安长奉天颜之喜兹临弥月之节宜膺百顺之祥臣等窃备词官进趋庭贺幸闻乐府奉重晖重润之章请合舆情上俾炽俾昌之寿　　贺千秋笺　　　　　　　　　　袁桷心依宸极前星耀于明堂卯为春门大电环于甲观盛德集福至和储祥中
贺
体仁法元师古合道温恭
事帝密辅相以生成问学积躬益缉熙而光大畴咨黄发之彦庸佐青闱之规茂对诞辰宜膺纯嘏某等肃瞻储禁忝职词林鹤驾陈仪喜承颜于两殿鸿图衍庆愿介寿于千秋　　宗社大计疏　　　　　　　　明罗□臣有一得之见非止四方盗贼众人目前所谓急者也亦非隐微而潜伏也左右大臣所共知也百司庶尹言官所共知也闾阎小人外至荒服所共知也或畏死而不敢言或以非其职而不得以言或卑且远而不肯一言甚或乘隙市奸以谋非常之富贵而幸人之不言为己地者焉斯亦可谓寒心也哉陛下受太祖太宗列圣之付托以君天下六年有奇于斯矣而天地久长万寿无疆自今日始也然亦必如祖宗有所付托如陛下陛下乃无负祖宗所托也不知陛下今之将所付托者何在耶前日逆瑾之谋逐荣王借使当时顾命大臣以死助陛下诤留荣王则张彩虽狡急于助逆彼知有天潢血属之在肘腋其敢萌是心乎是无血属之在肘腋足以召乱明矣幸天启圣衷卒歼灭之瑾灭之后可保决无瑾乎若彩则今班行中未必无彩也何以明之凡以公呼瑾者起此辈保能不以事瑾者事之乎彩独恶着而先发焉耳赖列圣神灵俾瑾彩识肤虑浅其迹易见万一有如莽操者出于其问不知何以歼之伏惟陛下蚤坚宸断为宗社之计以系海宇臣民之望以绝奸雄睥睨之心然后螽斯衍庆麟趾肇祥举先正归藩之义正元良主鬯之规斯万世之良策也亦愚臣垂死图报万分之一也臣言至此惟知重国宗社不恤其他故不文不文故不讳不讳故相触权奸虽陷致罪辟以致于死臣亦甘心分内事也臣瞻望阙廷不胜激切屏营之至　　东宫圣学议　　　　　　　　　霍韬臣等伏蒙圣恩擢补东宫官僚恩命下临无任感激古人蒙一饭之惠犹思效报圣上独擢臣等隆以清秩委以重任岂直一饭之德比也臣等所由万倍感激图报无涯也仰惟皇太子今未出合臣僚未得供职未得陈说文辞图以涵养睿资预培圣功之基惟曰闻正言见正事习正道久而默化习与性成而已矣臣等又闻古昔圣学图史箴诫日陈于前于以维持身心无不备具进善之旌诽谤之木朝夕饫闻善言日进则德日崇谤言日闻则过日寡帝王乐求谤言何也图以优进圣域也臣等窃取古意绘为圣功图一十三幅装为一册献上东宫殿下其一曰文王世子问安次曰文王世子视膳愿皇太子大孝师文王也次三曰文王世子齿让愿皇太子默契古圣王谦德也次四曰汉儒桓荣授经愿皇太子见东汉存古风去隆代未远也次五曰神尧茅茨土阶愿皇太子知我祖宗皇帝圣德上符神尧也次六曰大禹菲饮食恶衣服愿皇太子敦俭重祀也次七曰大禹卑宫室力沟洫愿皇太子知圣王啬身勤民也次八曰周王稼穑艰难愿皇太子默契帝王传授心法也帝王知稼穑艰难乃知小民之依不恣逸欲所以祈天永命也次九曰周室后妃蚕织愿皇太子知帝王家法也后妃知蚕织之勤乃知绮绣难得不敢侈也次十曰宫中隙地种蔬愿皇太子知我圣祖盛德同符尧禹也万世太平之丕基也十一曰西苑耕稼愿皇太子知我圣上恤民稼穑艰难同符成周上契虞舜也十二曰西苑蚕桑愿皇太子知我圣上家法即成周家法也关雎麟趾之风也十三曰商王高宗访道愿皇太子知帝王圣学也圣王务学勤诚贤臣语学谆切莫盛于高宗傅说万世准极也是图次先后微意也伏愿皇上少垂圣览如谓臣等所绘图册或有少裨东宫作圣之资敕下内侍谨厚人员将臣等所绘图册时进皇太子观玩未用讲解文义且观图象得意契悟自深愈于讲说之烦也臣等据事直辞无所忌讳虽未及古人拾遗补过之盛节亦庶几言无伪饰欲皇太子预养纳言之量无俾古人树诽谤木者专美于前也　　东宫储学赋　　　　　　　　何宗彦伊明皇之启运兮集祉箓于无疆历十叶而淳耀兮绍天序于元良迈三英之踔轨兮并五胜而高骧奠大宝于金瓯兮登庶汇于由庚讵神圣之天授兮亦启沃于缥缃矧曰冢嗣仪辰作贰绪重守祧分崇主器乘监抚之优游宜典坟之渐渍启鸿章而纵览绎古训而抽思按皇舆之夷险较前后之轩轾历选列辟德锺吾皇开荣洒泽廓纮恢纲声教布濩威棱奋扬来梯航于海峤祀冠带于遐荒瞻国老兮皤皤望名硕兮锵锵将千秋兮万□绵历祚兮未央粤岁宅于敦牂兮占黄离兮元吉降帝子于佳辰兮睹煌煌之瑞□悬银榜于岱宗兮证休征于梦日应五百之运期兮体清和之上质迨岐嶷而淑茂兮露灵襟于浚哲嗟人望之既茂兮叹天表之复奇媲国绪于月瑶兮称枢电之陆离谏壅洛之神智兮日远近而能知绝驰道其不敢兮居桂宫而委蛇入龙楼而问竖兮齿胄子于虎帏仰前星之耀彩兮览少海之澄波启黄枢而渊映兮绕凤扆而兰华醇洪鬯之茂德兮仪天景而嵯峨尔乃陋博望之规敞金华之席殿挹朝暾右平左□扣砌元墀金釭衔壁琳青荧珊瑚绀碧隋侯明月精光相射尔其为制也体象乎天地经纬乎阴阳表少微于阊阖仿太紫之圆方辇道纚属华榱璧珰高阁连云阳景罕光俯杳眇而难见勉攀橑而高昂辟铜扉而开鹤禁接长乐而拱披香于是设严更之署辟校文之馆九丘八索三坟五典灵篇瑞图鸟策素篆先圣之格言百家之臆纂剖秘则鬼神夜号掞藻则春丛馥散靡不粲风入云汇集无算而又益以本朝之掌故冠以圣祖之徽猷综往诏来穷宙达幽龙腾凤举弘璧天球洋洋大哉可率可由皇储乃辨色而问安向明而戾止阉尹阍寺于东戺遂礼天禄之鸿儒揖石渠之惇史延承明著作之彦发金匮石室之匦铺尚席扣函丈吸清芬搜秘藏□八索之奥旨兮辨九流之□匠托微吟以肆志兮弄柔翰而欣畅越文章之常检兮思天籁之寥旷道无深而不测兮理无微而不访渫欢情于训籍兮晷已移而神王若夫天鳦既至鸧鹒载鸣谷风披兮层冰解王孙游兮春草生衣青采而抗法诵瑶华而匉訇向春之末迎夏之阳御炉飘于午篆溜雨增乎夕凉徜徉于属玉之馆扬扢乎英玮之章迨夫朱明已徂溽暑亦谢萧瑟兮秋风太液波兮木叶下届元月之猋至气憯懔而悲□云缀于苑树之柯寒侵于崇台之榭益振厉于儒林曾斯须之未暇春秋礼乐冬夏诗书论思献纳日居月诸张净几兮纤尘绝函宝册兮荣光舒论白虎兮睿学殖谭邹鲁兮群疑徂尔乃惇诲故老雅抱名儒竞持绪论献于座隅元元本本吁咈都俞泻生平之韫解俗学之拘破剧谈于白马探罔象之元珠洵青宫之至乐亦元嗣之永图而皇储犹穆然以思听然而笑谓学士之菁华兮非帝王之要眇余守祧而纂运兮羌何事于承薄章句而不亲兮亮治乱之所召畴怠荒之不替兮罔若淑而不兴惟勋华之何以法兮辛癸之何以惩謇余辅弼兮其诏余以宪征趣余驾于朝阳兮余将肃命而遐征于是东观诸臣济济而起指陈危微之端反覆兴亡之旨或侃词以标义兮或讽言以示委或吊古以刺今兮或据表而商里曰颢灵之骈集兮惟出王之顾諟彼闳硕之毕忠兮却谗□之疻痏纷林总而归命兮赋不竭夫膏髓羁四裔为外藩兮寄威棱于鞭弭惟捐珠而抵璧兮追舜禹之遐轨傥琼林与鹿台兮见皇舆之立圯一治一乱见之前纪敢告仆夫用比弦韦于是哲虑岑寂靡宁厥躬潜神储思疏明瀹聪凛然而渊惕涣焉而冰融炳圣贤之奥穾烛人鬼之微蒙判从违之轨辙究政治之根宗乃归东朝靡间明晦恭敬温文金昭玉粹德有润身体不愆器合圣如规资神若丽符吹铜缊瑟之祥□洊雷明两之瑞重轮继曜声浃于九州四海横目之民龙种凤毛名播于桂海冰天含生之类夫长不偶于再索命所寄也贤无取于五称帝所启也皇帝于是卜孟陬下明诏辟春宫正位号喜承华之肇闲兮羡宗祊之有副载青盖而朱轮兮御金根之五辂位体震而绍庥兮建甲观而参互信当璧之有定兮奠灵图于永固选宫僚而豫教兮推桓荣为之傅左浮丘而右园绮兮咸垂缨而雅步进谠言而无讳兮期帝范之显融德渐劘而不替兮遂上格乎穹窿将皇朝之景祚兮历万世而无终臣濯发而晞身兮幸负暄于玉槛愿葵倾而藿向兮敬扬颂于铜龙颂曰于赫国本实贰明辟华渚流虹天鸟启迹英贤早擅讲幄再辟伯招升堂务光函席夙夜孜孜辅弼是亲理则探圣言则穷神如珪如璋日故月新吾君有子颂声振振谟烈重光圣作物睹匕鬯承休八荒宅宇玉帛万方轹千古于斯万年受天之祜　　东朝储学赋　　　　　　　　南师仲惟有明之累叶昭至治于穆清宣丕显之淳懿存默化于熙宁迈元德于重华底刑措于周成仁风翔溢乎区纷总总其难名迨至我皇协图应期乘龙御极垂拱无为惇崇经术学进缉熙绍清和而固洪业浚发祥而肇皇基尔其幽明献珍雷风通飨储贰有属国本攸长瑞灿前星庆孚明两兆已成于一索斯主器之嘉象若乃休□绕枢梦征怀日诞生兰殿光居桂室元鸟初飞黄龙屡出仆柳为之生稊巨石为之自立盖守祧之贞符故呈瑞之匪一也尔其夙慧则□道毓德既睿且聪仁姿朗□景质冲融智超人而答秤象梦谒帝而命射熊欣对日之远近承妙善之余风辨垦田之可否嘉茂识之敏通卞兰因表而颂绎叔誉与语而辞穷信岐嶷之天纵非汉庄晋绍之可同若夫仁孝之性赋之自然鸡鸣戒旦诣寝问安得起居于阍竖退复次而忭欢日方中而薄夕乃三至而盘桓美丰膳之芳洁咏南陔之采兰于是我皇眷焉天序可承国贞有象加其元服端其蒙养乃筮吉日简令辰求正士命儒臣诗书羽钥启沃其心皇储乃冠通天之冠服绣黼之裳璜珩冲牙佩玉锵锵青盖象辂卤簿有章麾凤鸟以承旗驭飞龙使服箱铿华钟兮考鼍鼓齐二八兮奏丝簧前旌列金华之馆副车□宣猷之堂若堂之制体象东明垣仿少微青宫银榜苍戺铜扉缭以东阁映以西池讲堂射圃环列于兹于是周公为师召公为傅前丞后凝右弼左辅叔孙典礼园绮调护惇史秉笔词臣奏赋桓荣因之敶经义匡衡为其疏章句皇储厌悦心日开悟若乃天禄石渠典籍所藏金简玉册绿字缥缃义海奫深炳炳煌煌百家诡谲九流弗臧惟考信于六籍标道纪于三王周书无逸虞典钦明帝王之学惟一惟精前圣后圣可作章程日讲甫毕暇豫有时百工呈艺瞽诵诗寒暑无间游习于斯睿智日广至德日滋知稼穑之艰难审理乱与安危去其骄泰昭示谦恭乘舆服御返朴无丰形神淡漠耳目靡营法祖敬天兆民所宗我皇喜天精之无妄设供帐于殿中惟时百寮济济三老皤皤庭实旅百众乐协和嘉品既列旨酒且多三爵爰陈好乐无过皇情欢畅既醉颜酡微臣幸睹其盛际敬拜手而献四重之歌歌曰日重光出扶桑升云际照万方大明丽天圣道日昌我皇有子应此嘉祥月重轮嗣若英净浮翳扬化精二气代理日夕迭明我皇有子天庆诞膺重耀兮前星彩如虹兮流帝庭昭灵德兮表休征嘉元良兮万国平海重润兮波不扬圣德溥洽兮被遐荒正储贰兮□少阳我皇嘉乐兮寿无疆　　贺皇太子册立疏　　　　　　欧阳德伏以弓韣启祥诞启神明之胄匕鬯承重灵承天地之心震一索而得男名尊六子离重明以丽正光被四方华夏欢腾臣民抃蹈敬惟皇太子殿下睿姿天挺淑度幼彰岐嶷迈伦覃吁载路玉质谢江汉之洗濯龙种凝造化之絪缊元德足以有临宸衷眷于克类仰遵慈谕曰受趾而施孙俯察舆情感怀忠而徯后庸建元子用弼丕基巨册镌金紫诰炳丹书之训高榜题碧青坊依皇极之尊惟高祖创业传家符三代夏商周后惟献考贻谋燕翼萃一门文武成王是以天纪叙而人伦明邦本定而民心一诚休明之景运圣哲之令猷者也臣等身恋东华职縻南服鸾旌云拥莫陪鹓簉之雍雍函锦星驰遥瞻鹤驾之翼翼伏愿年所多历哲命自贻敏学惟时春夏诵弦而不怠怿成厥德礼乐内外之交修　　贺皇太子加冠疏　　　　　　　前人碧镂青宫宿隆元胄之望朱缨玉藻诞备成人之仪服允称身体正及候仰惟皇太子殿下温姿天挺淑质神扶日未动于扶桑已蒸云而成五色凤尚潜于丹穴即舒翅而扬九苞属此茂龄显膺元服皇州春满太史赞时月之良幄次香清元宰勤奉将之节葳蕤而映日冕嵯峨以切云颙颙昂昂居然帝子皇皇穆穆允矣邦基千官俨瞻视之尊九重释顾复之念臣等职忝宫属喜倍廷工往切倾心徒闻若干尺之服今谐快睹允卜千万世之基欢抃实深揄扬莫既伏愿幼志以从规矩出大廷以就师资日有就而月有将继承千圣之统威可畏而仪可象敬慎万福之符　　代贺太子生表　　　　　　　　陈束伏以前星昭采诞膺朱芾之祥幼海澄澜载□青宫之庆鸿图启佑鹤禁扬徽臣诚欢诚忭顿首顿首臣闻元良出震万邦为之作贞贰体承干百世所以弥懋故封人之祝圣三曰多男周士之愿君再言锡嗣恭惟皇帝陛下纂图则天凝命合和礼乐建百年之期仁圣接千载之统克禋克祀尽制尽伦精蠲竭于四郊孝飨隆乎九庙是以神开熊梦吉兆燕禖月轨青维适应祈年之候虹流华渚骏发长世之灵兰殿惟新桂宫攸启仙源毓秀龙标早□于瑶山璇极降芬凤向乍回于伊水珪璋在耀七鬯有辉于以仰副宗祊用是永安民社华裔企踵人祇宅心凡在具区罔不欢畅臣躬逢宝庆喜迎龟策之长心舞瑶墀莫比凤仪之列自中忻忭有百恒情　　请册立皇储疏　　　　　　　王锡爵谨奏为恭绎召对初旨恳乞圣明决计定疑以杜烦扰事该臣等昨于元日蒙恩召对喜不自胜因退而会疏以册立豫教上请其疏内首以仰承德意为言者盖造膝语次已了然知圣志之久定不必自出意见别有所要说也其恳请皇上独断早断不敢望批发外廷者盖臣等自不欲居定策之功而亦欲使外廷相忘于无言也此一时仓皇中虽辞或不能尽诚而其汲汲于扬主之明成主之志则股肱之为腹心子弟之孝父母无以加焉乃昨日忽奉御批以豫教册立分为两事一可一否甚而疑群臣之请为离间则臣虽至愚有以知皇上谦冲之德慎重之心姑借此以杜烦扰而非圣志真有所未定也虽然人臣孰敢当离间之名而皇上被之以此名也则愈疑以为圣心苟非有欲讳之事则何苦禁人以难受之名臣窃恐自是言者愈众皇上听之愈烦当此之时在廷无一人出而为皇上剖疑定纷折衷成美岂非忠臣孝子之所羞史书万载之遗恨哉臣不佞受知受眷窃自揆图报不当在众人后敢略陈固陋为皇上分明之凡称离间有二本贵而间使贱之本亲而间使□之今皇上手拥皇长子明示臣等以长幼之序臣等因而早劝册立以成皇上之所欲贵又因而进爱劳之说陈豫教之方以成皇上之所欲亲何名为间也凡离间之人亦有二或忤意于父而间之于子或失欢于弟而间之于兄今臣等视皇上欢然一堂蔼然一体而其视两皇子如芝共秀如玉共珍又何分彼此而间也凡非离间而蒙离间之疑亦有二上不信其下则或以拂谏而生疑下不信其上则或以强谏而致疑若今天下之人心则皇上已久信之而皇上之本心天下亦共信之册立之举早晚期于必行臣等不过传两信之言遂必行之计耳上无所拂下无所强又何自而疑为间也夫离间之疑明然后臣等可称为皇上之臣而皇上宜亦可以信行臣等之计矣于是臣乃敢更进其余说焉夫自古豫教太子非止教以读书识字付之阿保之手而已必将使接近师儒讲明义理以养成作圣之器以豫培有道之长即如皇上之生知且六龄而出就外傅乃皇长子加九龄矣臣等且亲见金坚玉润之姿非弱矣皇上虽已于宫中课之读书然读书而不出阁听讲则何名豫教出阁听讲而无位号则岂有平巾服可临见群臣者又岂有气体能胜春弦夏诵之劳而独不能胜受册登拜之礼者今颅□方家尚以勿避风日为鞠养之宜闾阎贱息尚以早亲师友为箕裘之计岂有天子之元子而顾可以深居禁闼为慈爱久逊尊名为谦抑者故豫教与册立虽两事而实相为表里行则当□行又当断自宸衷而早行不当迫于公论而后行也乃委巷管窥之见或又有谓圣意恐中宫皇贵妃恭妃之间难处有待而不轻授者考之前史汉明帝立马后时年纔二十一岁而随立贾贵人之子炟为太子命马后母之今日之事以中宫为马后以恭妃为贾贵人无所不可不必使恭妃遂加皇贵妃之上也又如继是而中宫有子则虽位号先定以庶让嫡亦无不可不必置此见在之主器而久悬未来难必之望以疑人心也又如果欲少迟以示谦让则当明诏臣等刻期来岁举行人心亦且自定不必更为两可未决之言厌人扰而反趣之扰疑人间而反自为间也夫任劳任怨主持国是真大臣之职然事之当任孰有大于建储者乃皇上独责臣等以推诿而天下且共责臣等以依阿臣等虽欲任而不能任也先是宫府间隔小人或妄觊非常以致议论纷呶朝纲日紊而臣等日居风波之中无所据以镇服之乃今喜奉内宣皇上之謦咳嚬笑已宣付史官臣等之面目肺肝已洞悉圣鉴而惟此极顺极明之事一降阶序一辞信宿便觉与初旨异同臣等自是剖心不可示人两舌不可传信虽能任而不敢任也伏望皇上鉴臣一念忠爱之心采臣一得刍荛之见将臣所奏密览而亲裁之决计定疑永杜烦扰仍望毋烦批发以为臣名庶爱劳□行子圣而父益圣少长成帙兄安而弟亦安宗社幸甚臣民幸甚　　乞归疏　　　　　　　　　　　前人谨奏为自陈赞襄无状恳款未伸乞恩亟赐放归以免误国事臣锡爵夏秋一病已不望活岂复望留乃兹尸居余气再点朝班窃位素餐又将岁暮臣之所以不羞病颜不恤病力而黾勉鞭策之下但念皇上恩重如天地爱深如父子义不敢负情不忍负而亦为犬马愚忠或有可补阙拾遗佐思虑之万一也乃连日以来同官某某相继杜门臣实代为之领事文书票拟既苦干故事之生疏德意奉行且挠于众言之淆乱臣之无状自知审矣而目前更有宗社第一安危之计皇上第一未明之心使禁庭果有韩琦李泌其人必能为主解纷为国定策而臣不能也则皇上又安用臣为哉夫建储一事前有皇长子始生之明诏后有臣等节年所奉之屡旨公有两京各衙门之合奏私有皇亲郑国泰之专请近有满京委巷之流言远有四方万姓之属望而上则临之以九庙之神灵两宫之慈训此皇上岂可差举一念而臣等亦岂可苟顺一言者臣近从同官密进三揭不惟不见允行且适奉圣谕极诋诸臣为悖逆为离间为求荣为买直夫此四罪者使皇上以此加臣臣可信之于心信之于天而不辨若以此加群臣则群臣有喙有耳者方谓接本在臣拟旨在臣臣不能封还内降以明忠臣孝子之心三褫有余辜万死有余责而皇上又安用臣为哉大抵国家之事人君事事可以独断惟册立庆典则前代皆以天子谦让臣下固请而后从兹皇上以故事谦让为言则无不可若谓必当自处而外廷有请即谓之无君无父心怀悖逆然则汉文即位之元年而群臣首以建储请岂非不祥之甚悖逆之尤者哉而文帝从之如响其后享国最长由此观之建储何妨于圣德抑何利于群臣之身家也且圣谕又谓子不望于君父之旨而私结人心以言激君父夫元子年未十龄更防其私结人心则自此日长月壮群臣愈当避私结之嫌永不敢再求册建再议出阁此岂君臣父子之间所宜有而臣等又安所逃万世依阿误国之名哉天下者祖宗之天下也天下之人心上天所寄命之人心也皇上临御以来何一日不言谨天戒何一日不言守祖法今忽以天所寄命万万人之公心谓之归过而不忠以祖宗传序万万年之定典谓之不祥而当讳苦哉臣锡爵自此目不能收泪口不能下食矣百官至众百姓至愚至众之口不可以一人御至愚之心不可以独见晓今皇上即自谓心无摇乱皇贵妃密有赞言此暗室无影之事臣等奉何凭据晓谕外廷而天下亦岂有因此遂解疑息嚣之理臣适又闻外间喧传中宫有疾嫌疑之间甚而以小人极暧昧之心窥皇上臣窃痛之且世俗浇漓人情但有节外寻枝谁能暗中揭日臣以小胆病怯之人猥受皇上赤心肺腑之托而闻此窃窃汹汹之语欲言则口软欲默则心伤安得不战汗股栗而欲逃也即今边境驿骚羽书辐辏臣不为忧朝堂聚讼烦言诋诃臣不为辱臣之所忧者主德不光宗社不安而外宁且有内忧也所辱者言不见信忠不见明而人非兼有上责也且即使上未必责臣而倍恩于臣则愈使臣倍受责于天下臣之忧与辱顾方大耳方今英贤满朝遗逸满野皇上倘欲求逢迎迁就之术则不必留臣倘必欲留臣则臣方寸惟有此一腔血目中惟有此一行泪知其必不当上心而持国是无疑也伏惟皇上念臣宿疾之难支悯臣报恩之无地特准骸骨还乡然后从容察臣母子强留之身欲以谁报旦暮且朽之骨欲以谁攀断然行臣之言使国本永安人心大定则臣虽去而亦荣矣臣不胜忠爱激切昧死乞怜之至　　还朝疏　　　　　　　　　　　前人谨题今日复蒙圣恩特降御笔谕元辅卿公清正直朕所倚赖今冲寒驰驱疾趋来京忠勤可嘉朕心忻慰欲出与卿一见昨者连日侍奉圣母稍觉劳倦今早览卿密奏揭帖悉见卿忠君为国之诚朕虽去岁有旨今春行册立之典昨读皇明祖训内一条立嫡不立庶之训况今皇后年稚尚少倘后有出册东宫乎封王乎欲封王是背违祖训欲册东宫是二东宫也故朕迟疑未决既卿奏来朕今欲将三皇子俱暂一并封王少待数年皇后无出再行册立庶上不背违祖训下于事体两便卿可与朕作一谕旨来行钦此该文书官李文辅恭捧到臣私寓臣焚香叩头伏读一过不觉感激涕零窃念臣以私情久稽严召今虽冲寒疾趋而来然前此违慢之罪已万万不能自赎荷蒙我皇上至仁至慈如天如地不惟不加厌弃重以恩赐骈蕃慰劳兼至皇上真臣之父母也父母之于子既拊摩其□痒疾痛则子之事父母岂得不委曲为之承颜顺志而敢复顾外廷之口吻复沽自己之名誉乎第事理有至当不易之论人心有不言同然之公有如一时之权宜未能传之万世而无弊一人之裁断未能协之舆论而无疑则臣之心终有未安者即如圣谕中所称中宫尚少倘后有出恐于祖训有□要将三皇子一并封王少待后日再处顾臣窃惟自古国家虽有立嫡不立庶之说然实谓嫡庶并生有子以防搀越伦序致启争端今皇上嫡子尚未生而庶子年已至十二龄向未有待嫡之意乃自今日发之使臣等何以造次奉行抑臣又惟皇上所虑不过为中宫耳而此事甚有成说甚为易处昔明帝取宫人贾氏所生之子命皇后养之为子唐元宗取杨良妃之子命王皇后养之为子宋真宗刘皇后取李宸妃之子为子旋皆正位储宫而三宫妃压于嫡母之下未尝加进位号今日事体正与此同与其旷日迟久以待将来未定之天数孰若酌古准今以成目下两全之盛美臣之愚见以为必如此行万妥万妥且皇长子既以中宫为母即系正嫡所生之母亦自不必加封上则使中宫安心抚养不必以子非己出为嫌下则使皇贵妃不失尊重不必以母从子贵为嫌而四方闻之又皆仰服皇上善处母子嫡庶之间欢呼祝颂将垂之史册而有光矣臣谨依阁中故事遵谕并拟传帖二道以凭圣明采择施行然尚望皇上三思臣言毕竟俯从后着可以曲全恩义镇服人心耳臣不胜惶悚迫切　　请举大礼疏　　　　　　　　叶向高为大礼届期群情望切恳乞圣明亟赐举行事臣等备员留京窃闻皇长子册立冠婚久轸圣怀近者明旨涣颁好逑豫定人人举手加额喜吾君之有庆卜国祚于无疆臣等何幸躬逢盛典乃自冬及春为期已迫在廷诸臣连章上请一概留中臣等庸愚莫窥圣意不胜款款之衷相与揆度谓皇长子茂龄今已十九自古以来帝王之子未有当此之年而名号未正元服未加婚媾未遂者参之事理必不再迟况我皇上慈爱笃至历年敕谕委曲详明顷又蹔停讲读勖以将息其乘春阳而举令典盖万万无疑矣然则今日在廷诸臣之请亦不过仰体圣慈恭成独断云尔岂敢谓此时此礼犹俟人言而后行哉惟是普天率土延颈企踵共待兹举早一日则慰臣民一日之望矧春阳已届事贵及时万一蹉跎恐愆佳候愿我皇上速断而亟行之如或以大工未竣经费未充尚欲少待则臣等闻翼翼宸居成在不日无容待也度支二十余万之金钱必非一时所能遽办不宜待也以大圣人行大典礼何必为此而徘徊其间哉臣等遥望逖听情不能已辄敢冒昧上闻伏乞圣明遵礼昭信俯垂鉴俞宗社幸甚臣等幸甚　　请举大礼再疏　　　　　　　　前人为纶音久涣吉典难稽恳乞圣明亟赐举行以昭成命事臣等以皇长子大礼逾期曾于初春合词上请未奉俞音随从邸报伏诵敕谕谓俟慈庆宫工完次第举行臣等欢欣祇候不敢再有陈渎今工业报竣而大礼尚稽寒冬在即势虽再缓及今不举更待何时四海臣民窃相揣度谓皇上之于皇长子伦序昭矣好逑定矣睿质充矣新居饰矣百凡处置无不精详此自大圣极慈有虑未必周者而皇上悉念及之然而当婚未婚当冠末冠当册立未册立屡期屡更辄请辄寝遂使十九龄之元子垂发独居未正名号此寻常家人父子有不能一日安者而皇上顾缓视之揆之事情靡得其故明旨尝云诸臣当仰体上心臣等愚陋反复思维大凡人情无不以有子有孙为乐以子孙成立有室有家为吉祥善事窃意圣心亦当如是故惓惓恳恳不避烦渎以此为仰体之万一耳今事势已极万不可缓若再迟延窃恐列圣神灵圣母慈念皆有未安而臣等受国厚恩当此大事不能披沥感动天听律以臣子分义尚何颜面以自容哉伏望圣明俯顺舆情亟颁明诏择吉举行宗社幸甚臣等幸甚
　东宫部艺文五
诗
　　皇太子宴元圃宣猷堂有令赋诗
　　　　　　　　　　　　　　　晋陆机三正迭绍洪圣启运自昔哲王先天而顺群辟崇替降及近古黄晖既渝素灵承祜乃眷斯顾祚之宅土三后始基世武丕承协风旁骇天晷仰澄淳曜六合皇庆攸兴自彼河汾奄齐七政时文惟晋世笃其圣钦翼昊天对扬成命九区克咸讴歌以咏皇上纂隆经教弘道于化既丰在公载考俯厘庶绩仰荒大造仪刑祖宗妥绥天保笃生我后克明克秀体辉重光承规景数茂德渊冲天姿玉裕蕞尔小臣邈彼荒遐弛厥负担振缨承华匪愿伊始惟命之嘉　　皇太子赐燕诗　　　　　　　　前人明明隆晋茂德有赫思媚上帝配天光宅诞育皇储仪刑在昔徽言时宣福禄来格劳谦降贵肆敬下臣肇彼先驱翻成嘉宾　　皇太子集应令　　　　　　　　潘尼圣朝命方岳爪牙司北邻皇储延笃爱设饯送远人谁应今日宴具惟廊庙臣置酒宣猷庭击鼓灵沼滨羽觞飞醽醁芳馔备奇珍巴渝二八奏妙舞鼓铎振长袪生回飙曲裾扬轻尘　　皇太子社　　　　　　　　　　前人太簇协青阳履端发岁首孟月涉初旬吉日唯上酉我后迩天休设社祈遐　　三月三日诗　　　　　　　　　王赞招摇启运寒暑代新亹亹不舍如彼行云猗猗季月穆穆和春皇储降止宴及嘉宾嘉宾伊何具惟姻族如彼葛藟衍于樛木郁郁近侍岩岩台岳庶寮鳞次以崇天禄如彼昆山列此琚玉巍巍天阶亦降列宿右载元首左光储副大祚无穷天地为寿　　侍皇太子宴始平王　　　　　　前人亹亹圣嗣继明重体乐此棠棣其甘如荠我有嘉宾以洽百礼煌煌同族蔼蔼王僚惟中惟外如琼如瑶湛湛朝云德靡不覆元黄所缀文成彩绣政以神和乐以安奏一人有庆万邦是佑　　侍皇太子祖道楚淮南二王　　　前人于明圣晋仰统天绪易以明险简以识阻研彼群虑俾侯授土郁郁二王祗承皇命睹离鉴亲观礼知盛皇储降会延于公姓瞻彼行役并憩同林分涂殊轨靡不回心　　侍皇太子九日宴元圃诗　　　齐王俭明明储后冲默其量徘徊礼乐优游风尚微言外融几神内王就日齐晖仪云等望本茂条荣源澄流洁汉称间平周云鲁卫咨我藩华方秩前轨秋日在房鸿雁来翔寥寥清景霭霭微霜草木摇落幽兰独芳眷言淄苑尚想濠梁既畅旨酒亦饱徽猷有来斯悦无远不柔　　侍宴华光殿曲水奉敕为皇太子作
九
首

　　　　　　　　　　　　　　　　谢朓旁求邃古逖听鸿名大宝曰位得一为贞朱绨□祉绿字摛英升配同贯进让殊声大横将属会昌已命国步中徂宸居膺庆玺剑先传龟玉增映宗尧有绪复禹无竞礼行郊社人神受职宝效山川鳞羽变色元塞北靡丹侥南极浮毳驾风飞泳登陟能官民秀利建天跗枵鹑列野营绛分区论思帝则献纳宸枢麟趾方定鹈翼谁濡西京蔼蔼东都济济秋祓濯流春禊浮醴初吉云献上阴方启昔驾阳颍今帐云陛嘉乐旧矣芳宴在斯载留神瞩有晬天仪龙精已映威仰未移叶依黄鸟花落春池高殿弘敞禁林稠密青磴崛起丹楼间出翠葆随风金戈动日惆怅清管徘徊轻佾灞浐入筵河淇流阼海若来往觞肴沿溯欢饫有终清光欲暮轻貂回首华组徐步登贤博望献赋清漳汉贰称敏魏两垂芳监抚有则匕鬯无方瞻言守器永愧元良　　三日侍皇太子曲水宴　　　梁简文帝震德□灵年芳节淑濯伊临灞荡心愉目骧骑晨野摐金晓陆蕙气卷旌神□擎毂层岑偃蹇耸观岧峣烟生翠幕日照绮寮银华晨散金芝暮摇绿水动叶丹距映条顾惟菲薄徒承恩裕艺学未优声绩不树岂辨河书宁摛淮赋徒偶群龙终惭并驭　　九日侍皇太子乐游苑　　　　　同前离光丽景神英春裕副极仪天金锵玉度监抚昭明善物宣布惠润昆琼泽熙垂露秋晨精曜驾动宫闱露点金节霜沈玉玑元戈侧影翠羽翻晖庭回鹤盖水照犀衣兰羞荐俎竹酒澄芬千音写凤百戏承云紫燕跃武赤兔越空横飞鸟箭半转蛇弓　　重光诗　　　　　　　　　　刘孝威　重光储后宣制义也赫赫重光明明二圣帝作储述礼和乐正中衢置樽高堂悬镜其酌不穷其明逾盛德音孔昭民胥攸咏明明二圣赫赫重光风神洒落容止汪洋瞻彼谈扇载抑载扬何斯天辩如圭如璋颜闵函席游夏升堂以卿以士惟公惟王思媚储君顾哉乐康芄芄黍苗阴雨膏之诜诜缨冕储王导之道之以礼齐之以仁礼则探圣言则穷神训于四国覃于万民　　奉和简文帝皇太子应令　　　　前人太子天下本元良万国贞周朝推上嗣汉代纪重明前星涵瑞彩洊雷扬远声三善传乐正百行纪司成九流通已辨七经咸所精博闻强子政高才陵长卿礼尊逾屈己德盛益卑情仙气贻锺相儒道推桓荣延贤博望苑视膳长安城园绮随金辂浮丘侍玉笙智囊前敛笏端士后垂缨九仙良所重四海更谁倾班输同策乘申观齐蓬瀛　　同江詹事登宫城南楼　　　　陈徐陵元良属上德率土被中孚汉幄朝无怠周门夕复趋桓经既受业贺拜且尊儒壮志谐风雅高文会斗枢铿锵□舞蹈照烂等琨瑜河水惭雄伯漳川仰大巫鲍鱼宁入俎钓鳖匪充厨叔誉恒词屈防年岂滥诛　　宴乐修堂应令　　　　　　　　江总肃城通甲观承华启画堂北宫降恩赏西园度羽觞殊私奉玉裕终宴在金房庭晖连树彩檐影接云光仙如伊水驾乐似洞庭张弹丝命琴瑟吹竹动笙簧庸□滥应阮衰朽恧连章　　侍宴东宫应令　　　　　　隋于仲文铜楼充震位银榜集嘉宾青宫列绀幰紫陌结朱轮弦调宝瑟曲歌动画梁尘金□倾斗酒琼筵列八珍花惊度翠羽萍散跃赪鳞承恩叨并作扣寂绕阳春　　奉和同太子监守违恋　　唐韩王元嘉干象开层构离明启少阳卜征从献吉守器属元良逖矣凌周诵遥哉掩汉庄地分丹鷟岭途间白云乡好士倾南洛多才盛北场储城虔晓夕宸爱积炎凉珠璧连霄汉万物仰重光　　追从銮舆夕顿戏下应令　　　虞世南重轮依紫极前曜奉丹霄天经恋宸扆帝命扈仙镳乘星开鹤禁带月下虹桥银书含晓色金辂转晨□雾彻轩营近尘暗斗城遥莲花分秀萼竹箭下惊潮抚己惭龙干承恩集凤条瑶山盛风乐抽简荐徒谣　　奉和同皇太子监守违恋　　　薛元超储禁铜扉启宸行玉辂遥空怀寿街吏尚隔寝门朝地首瞻龙戟空中想凤镳飞文映仙榜沥思□神□帝念纡苍璧干文焕紫霄归塘横笔海平圃振词条欲应重轮曲锵洋韵九韶　奉和春日出苑瞩目应令
时为太子舍
人使在东都作

　　　　　　　　　　　　　　　　贾曾铜龙晓辟问安回金辂春游博望开渭水晴光摇草树锺南佳气入楼台招贤已从商山老托乘还征邺下才臣在东周独留滞忻闻睿藻日边来　　奉和春日出苑游应令　　　　　张说禁林艳裔发青阳春望逍遥出画堂雨洗亭皋千亩绿风吹梅李一园香鹤飞不去随清管鱼跃翻来入彩航睿赏欢承天保定遒文更睹日重光　　上幸皇太子新院应制　　　　　卢
佳气晓葱葱干行入震宫前星迎北极少海被南风视膳铜楼下吹笙玉座中训深家以正义举俗为公父子成康合君臣禹启同仰天歌圣道犹愧乏雕虫　　观贺皇太子册命　　　　　　殷文圭嗣册储皇帝命行万方臣妾跃欢声鸾旃再立星辰正雉扇双开日月明自有汉元争翊戴不劳商皓定欹倾春宫保傅皆周召致主何忧不太平　　太子西池　　　　　　　　　温庭筠梨花雪压枝莺啭柳如丝懒逐妆成晓春融梦觉迟鬓轻全作影嚬浅未成眉莫信张公子间断暗期　　又花红兰紫茎愁草雨新晴柳占三春色莺偷百鸟声日长嫌辇重风暖觉衣轻薄暮香尘起长杨落照明　　皇太子频赐存问并索唱和新诗因有陈谢　　　　　　　　　　　　　　　释广宣望苑招延后禅扉访道余祗言俟文雅何意及庸虚率性多非学缘情偶自书清风闻寺响白日见心初重道逢轩后崇儒过魏储青宫列芳梓元圃积琼琚郑鼠宁容者齐竽久舍诸空怀受恩感含思几踌躇　　奉和七日应令　　　　　　南唐徐铉今宵星汉共晶光应笑罗敷嫁侍郎斗柄易倾离恨促河流不尽后期长静闻天籁疑鸣佩醉折荷花想艳妆谁见宣猷堂上宴一篇清韵振金铛　　又和八日应令　　　　　　　　前人微云□雨淡新秋晓梦依稀十二楼故作别离应有以拟延更漏共无由那教人世长多恨未必天仙不解愁博望苑中残酒醒香风佳气独迟留　　至道元年册皇太子二首　　　　宋史　　太子出入正安主鬯之重允属贤明承华肇启上嗣腾英礼修乐举育德开荣一人元良万邦以宁　　群臣称贺正安
皇储既建圣祚无疆鸾旌列叙鸡戟分行前星有烂瑞日重光际天接圣温文允臧　　天禧三年册皇太子一首　　　　同前　　太子出入明安明离之象少阳之位固邦为本体天作贰仪范尧温礼章斯备丕宣令猷恭守宗器　　干道元年册皇太子四首　　　　同前　　皇帝升坐干安宋受天命圣绪无疆惟怀永图乃登元良涓选休辰册书是将黼坐天临穆穆皇皇　　太子入门明安
于维皇储玉润金声体震之洊重离之明册宝具举环佩锵鸣守器承祧惟邦之荣　　太子出门明安
乐备既奏和声冲融玉简金书翔鸾戏鸿下拜登受旋于青宫仪辰作贰垂休无穷　　皇帝降坐干安
我礼备成我驾言旋降坐而跸奏鼓渊渊国本既定保佑自天克昌厥后何千万年　　干道七年册皇太子四首　　　　同前　　皇帝升坐干安建储以贤辟宫于东典策既备筮占既从济济卿士锵锵鼓钟天子戾止盛哉礼容　　太子入门明安
雕瑳瑳篆金煌煌对扬于庭是承是将星重其晖日重其光观瞻以怿国有元良　　太子出门明安
渊中象德玉裕凝姿进退周旋有肃其仪既定国本益隆庆基燕及两宫福禄如茨　　皇帝降坐干安
储副豫定器之公兮册授孔时礼之隆兮天步迟迟旋九重兮寿祉万年德无穷兮　　嘉定二年册皇太子四首　　　　同前　　皇帝升坐于皇我宋受命于天升储主鬯衍庆卜年典册告备庭工载虔万乘□止端冕邃延　　太子入门受册宝
太极端御少阳肃祗简斯镂衮服孔宜式奏备乐乃陈盛仪下拜登受永言保之　　太子受册宝出门
明两承曜作贰宣猷茂德金昭令誉川流豫定厥本永贻乃谋三朝致养问寝龙楼　　皇帝降坐
震洊体象我储明兮涣扬显册我礼成兮大驾言旋警跸鸣兮燕祉无疆邦之荣兮　　和蔡枢密孟夏旦日西府书事　王安石宫阙初晴气象饶宝车攒毂会东朝重轮庆自离明发内壤阴随解泽消赐篚外庭纷锦绣燕庖中禁续薪樵联翩入贺知君意咫尺威颜不隔霄　　东宫寿诗二首　　　　　　　范成大再造灾图抚太宁龙楼毓德会千龄三宫迭矩深邦本两曜重光炳帝廷自古东明陪出日祗今南极是前星钧天岁岁家人礼长对尧阶第四蓂并世勋华照古今朱明彩服侍尊临邦家大庆重亲养社稷元良万国心菊露壶觞秋色正桂风殿阁月香深欲知天序无疆处铜律声中治世音　　东宫寿诗　　　　　　　　　　前人甲观秋弥月前星早丽天君亲重庆日家国中兴年英武神机远温文德宇全摛章森典则会道极高坚俭宝躬安履仁端性自然渊冲澄有量海阔浃无边五学临函丈三朝拱邃延颂声敷政久喜色问安还铜律谐初度桑弧绝旧传菊催重九近梅占小春先戏彩猗兰殿宣杯玳瑁筵青宫千亿寿长对两宫前　　丙午东宫寿诗　　　　　　　　前人国累丁年盛天开甲观祥黄离增焕炳赤仗衍明昌一日三天见元辰万国康姿神辉玉裕德业灿金相书圣规宸藻文心俪汉章乾坤参久大日月并升常祖武瞻兴庆亲庭拱未央晨昏两慈壸诗礼一贤王道统家传正炎图国本强桑弧仍谷旦铜律又清商旧事兰猗殿新凉桂子香黄花先浥露青女缓行霜史贺星同轨农歌稼涤场与龄占梦帝多祜□思皇盘石重山固灵源少海长三宫同寿域岁岁颂无疆　　丁未东宫寿诗　　　　　　　　前人有赫题期盛无疆嗣历昌中兴归浚哲重庆启元良两亥开基远三丁系统长（恭惟艺祖太宗皇帝元命皆在亥今太上主上殿下元命皆在丁）帝咨同物瑞人卜降年祥离日融双照干天
秉少阳晨昏周内寝诗礼舜岩廊极右辰居焕心前火德光与龄偕圣父德寿协虚皇铜律风占兑瑶山乐奏商蓂芳邻五位菊色丽中央侍膳斑衣拱传觞玉契将宸枫霜献叶仙桂月输香熏炷争延祝吟笺曷赞扬形容仁与孝步障有云章　　冬至节后贺皇太子及平阳郡王
　　　　　　　　　　　　　　　杨万里长乐钟声绕梦惊建章星影照人行千官灯语听残点一夜霜寒在五更金钥玉匙开北阙银鞍丝控谒东明青宫朱邸环天极五色祥云覆帝城　　贺皇太子九月四日生辰　　　　前人典学光阴璧不如简编灯火卷还舒极知储后勤稽古却是儒生懒读书心到帝王图籍外手追雅颂国风初人间未见瑶山集十倍曹丕尚有余　　寿皇太子诗三首　　　　　　　前人地出雷初震天升日更重高飞千里鹤潜跃九渊龙隆准如高帝□须似太宗八荒阴赐里户户是尧封重九吹花节千龄梦日时东朝分菊水南内赐茱枝禹酒无多酌尧尊更一□三宫千万寿剩费若干诗继照姿天纵分阴学日勤橘中招绮夏瓜处屏伾文老别渔竿月来依鹤禁云还将古为鉴聊当野人芹　　寿皇太子诗二首　　　　　　赵彦端日日龙楼问寝时鸡人未动漏花迟前星一点朝天节只有青台太史知子晋吹笙未是仙阿丕横槊少全篇小吟青着梅梢句一日东风四海传　　癸巳东宫生日　　　　　　　林光朝昭代璇源远高秋宝月前神光浮蜀道瑞气贯秦川银榜应如旧金茎若个边龙楼清昼出鹤禁彩云连妙选衣冠薮旁开道德渊重爻分九六曲礼尽三千岁闰缘长历霜清欲上弦每看禖燕日已入梦熊篇沆瀣通三殿笙鸾共一天东明到西极作颂自年年　　东宫　　　　　　　　　　　　刘爚鹤驾通宵入问安龙墀清晓□朝班天颜喜见重轮月春色先回万岁山　　劝农上宫教　　　　　　　　徐庶卿竹马儿童喜欲狂循良太守似龚黄仓庚百啭蚕桑启布谷一声□稻香耕馌尽陶豳国化嬉游已遍舜民乡文书便合登高阁为说东郊入务忙　　宁宗潜邸寿言代赋　　　　　　刘宰圣学家传自有师更罗英俊肄经帷治功尚论唐虞际政体宁甘汉晋卑猥向梁园陪末坐敢凭尧历记佳期羞囊已办诗千首准拟年年进寿□　　天德四年二月册皇太子三首　　金史　　皇帝将升御座宫县奏干宁之曲皆用夹锺宫大君有为先图本固涓辰之吉礼成储副文物备陈声乐皆具人心载宁克昌福祚　　册使入门奏昌宁之曲
在天成象焕乎前星惟圣时宪典礼以行一人有庆万邦以贞社稷之福寖昌寖明　　皇太子入门奏元宁之曲
出
门同

皇矣上帝纯佐明圣笃生元良日跻德性册命主器万邦以正龙楼问寝亿年之庆　　大定八年正月册皇太子四首　　同前　　皇帝将升御座宫县奏洪宁之曲并用
太簇宫

会朝清明临轩备礼天威皇皇臣工济济于昭元良膺兹典册对扬闳休卜年万亿　　皇太子入门奏肃宁之曲
光昭前星惟天垂象稽古而行主器以长曲礼告成迩遐属望国本既隆繁厘永享　　群臣合班奏嘉宁之曲
于皇临轩礼崇上嗣维眷之祺傃方正位言观其仪翔翔济济美归吾君太平万岁　　皇太子复受册位奏和宁之曲
祖功艰难经营缔构基牢根深枝繁叶茂于昭贻谋骈休集佑元良斯贞吾皇万寿　　寄东宫二首　　　　　　　　元李益艰危勤扈从俯仰尽周旋小试屠龙技翻成抱虎眠脱钩鱼纵壑漏网鸟冲天万事从今始灰心未死前十年陪顾问一旦决安危自合成功去应惭见事迟长城徒自寄孤往莫相疑辟谷求仙者高名百世师　　太子受册礼成赴西内朝贺退归书事　　　　　　　　　　　　　　　　柳贯乐舞充庭见象箾重瞳日月丽璇霄双龙承检纔升册九虎开关恰御朝内厩皆陈朱鬣马左珰新换紫金貂青袍最困微班忝亲向前星挹斗杓　　谢青宫赐酒　　　　　　　　陈益稷黄封星使控麒麟腾踏高风拂路尘仙醴酿成天上露宫壶分赐腊前春恩沾南纪波涛阔气转东皇草木新拜彻雍容歌既醉遥瞻鹤禁喜津津　　应教恭和太子世子韵　　　　赵期颐三山瀛海雪涛深税驾尘寰一降临鸣鹤在阴元有子闲云出岫本无心国中调燮多余暇笔底经纶自好音昨日离筵相接近情怀恋恋酒频斟　　千秋节　　　　　　　　　　明陶安龙集甲辰秋七月天公寿旦更光辉四方海岳交相庆诸国君臣次第归创业情同鱼水好誓师勇奋虎貔威桐城拜舞心逾切遥望金门忍久违　　早春侍皇太子游东苑池上　　　高启铜辇出纡徐春宫昼讲余戟烦郎将卫简授大夫书草长园鸣鹿冰开沼跃鱼从游伴商皓忝窃愧何如　　大本堂二首　　　　　　　　　魏观翠葆葳蕤九凤旗东华遥望立多时都堂启事貂蝉集率卫轮班虎豹驰月绕珠帘升讲席花迎金辂肃朝仪六王炳炳前星后珠纬联辉上玉墀六斋帝子联龙衮三岛神仙列雁行绣毂青鸾金羽盖锦鞯白马紫游缰御沟细柳云生暖禁□飞花雨送凉郑国书闻能一一玉炉清昼为分香　　郑国公常茂等授经大本堂　　　前人郑国蕲侯弟子群储闱时得奉殷勤宫花细浥研朱露禁柳微溅洒墨云御气日从双阙望书声时彻九重闻楚王可是推仁爱临帖常容半席分　　旧大本堂　　　　　　　　　　前人玉署储书紫禁东宛然麟凤穆清风云开奎璧天光合日射蓬莱御气通炬炳莲花归学士燃灯藜杖致仙翁詹吴宋乐皆时彦撰述承恩昼夜同　　赐见东宫谢恩　　　　　　　　杨荣天眷皇明万世隆储君育德在春宫祥云晓接龙楼上佳气晴开鹤禁中恭睹尧眉呈八彩仰瞻舜目□重瞳微臣拜赐天恩厚补报深期竭寸衷　　三月八日册立东宫志喜　　　　吴宽仗内司晨报始辰连班袍笏侍群臣青宫载启依黄道金册初颁出紫宸率土尽知颙望满前星逾觉瑞光新御桥微雨欢声动恩诏传宣听未真　　恭闻东宫礼成志喜　　　　　于慎行午夜前星耀禁林龙楼紫气晓来深当年苦竭愚臣悃此日真知圣父心关塞烟销休战伐江湖春至起讴吟瑶图亿万高皇统只有神灵护至今　　三月十二日文华殿朝贺东宫纪事册立之次　　日也　　　　　　　　　　　　徐阶春霄雾散日华明版轿西来辇路平帘卷朱丝瞻日表扇分翠羽见龙行千官绕仗容常泰三字开编诵已成连荷睿音垂劳问老臣欢戴岂胜情　　册立皇太子礼成志喜　　　　邓原岳彤庭开黼座宝册下青宫众意归元子天心启圣衷岐嶷真异质仁孝自家风学以承华进人非博望通十年虚睿眷此日仰宸聪礼乐铺张别衣冠拜舞同宠应均内外泽已遍疲癃佳气时辉映祥云更郁葱策无劳四皓计或藉群公九庙歆天表千方想宅中小臣瞻拜切望断日华东
　东宫部纪事
新书昔周文王使太公望傅太子发嗜鲍鱼而太公弗与曰礼鲍鱼不豋于俎岂有非礼而可以养太子哉国语灵王二十二年谷洛斗将毁王宫王欲壅之太子晋谏曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之锺也夫天地成而聚于高归物于下疏为川谷以导其气陂唐污庳以锺其美是故聚不阤崩而物有所归气不沈滞而亦不散越是以民生有财用而死有所葬然则无夭昏札瘥之忧而无饥寒乏匮之患故上下能相固以待不虞古之圣王唯此之慎昔共工弃此道也虞于湛乐淫失其身欲壅防百川堕高堙庳以害天下皇天弗福庶民弗助祸乱并兴共工用灭其在有虞有伯鲧播其淫心称遂共工之过尧用殛之于羽山其后伯禹念前之非度厘改制量象物天地比类百则仪之于民而度之于群生共之从孙四岳佐之高高下下疏川道滞锺水丰物封崇九山决汨九川陂障九泽丰殖九薮汨越九原宅居九隩合通四海故天无伏阴地无散阳水无沈气火无灾燀神无闲行民无淫心时无逆数物无害生帅象禹之功度之于轨仪莫非嘉绩克厌帝心皇天嘉之胙以天下赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也此一王四伯岂繄多宠皆亡王之后唯能厘举嘉义以有裔在下守祀不替其典有夏虽衰杞鄫犹在申吕虽衰齐许犹在唯有嘉功以命姓受祀迄于天下及其失之也必有慆淫之心间之故亡其氏姓踣弊不振绝后无主堙替隶圉夫亡者岂繄无宠皆黄炎之后也唯不帅天地之度不顺四时之序不度民神之义不仪生物之则以殄灭无嗣至于今不祀及其得之也必有忠信之心间之度于天地而顺于时动龢于民神而仪于物则故高朗令终显融昭明命姓受氏而附之以令名若启先王之遗训省其典图刑法而观其废兴者皆可知也其兴者必有夏吕之功焉其废者必有共鲧之败焉今吾执政无乃实有所避而滑夫二川之神使至于争明以妨王宫王而饰之无乃不可乎人有言曰无过乱人之门又曰佐雍者尝焉佐斗者伤焉又曰祸不好不能为祸诗曰四牡骙骙旟旐有翩乱生不夷靡国不泯又曰民之贪乱宁为荼毒夫见乱而不惕所残必多其饰弥章民有怨乱犹不可遏而况神乎王将防斗川以饰宫是饰乱而佐斗也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎其若之何自后稷以来宁乱及文武成康而仅克安民自后稷之始基靖民十五王而文始平之十八王而康克安之其难也如是厉始革典十四王矣基德十五而始平基祸十五其不济乎吾朝夕儆惧曰其何德之修而少光王室以逆天休王又章辅祸乱将何以堪之王无亦鉴于黎苗之王下及夏商之季上不象天而下不仪地中不龢民而方不顺时不共神祇而蔑弃五则是以人夷其宗庙而火焚其彝器子孙为隶下夷于民而亦未观夫前哲令德之则则此五者而受天之丰福飨民之勋力子孙丰厚令闻不忘是皆天子之所知也天所崇之子孙或在畎亩由欲乱民也畎亩之人或在社稷由欲靖民也无有异焉诗云殷鉴不远近在夏后之世将焉用饰宫以侥乱也度之天神则非祥也比之地物则非义也类之民则则非仁也方之时动则非顺也咨之前训则非正也观之诗书与民之宪言皆亡王之为也上下仪之无所比度王其图之夫事大不从象小不从文上非天刑下非地德中非民则方非时动而作之者必不节矣作又不节害之道也王卒壅之春秋外传师旷见太子晋曰吾闻太子之语高于泰山愿闻一言太子曰吾闻太师之来喜而又惧汝知人年长短吉凶也师旷曰君色赤君声清火色不寿太子曰然却后三年吾上宾于帝汝慎无言殃将及汝太子时年十五后三年而卒通鉴前编厉王出奔彘太子静匿于召公之家国人闻之乃围之召公曰昔吾骤谏王王不从以及此难也今杀王太子王其以我为雠而怼怨乎夫事君者险而不怼怨而不怒况事王乎乃以其子代王太子太子竟得脱召公周公二相行政号曰共和史记始皇本纪始皇使御史悉案问诸生诸生传相告引乃自除犯禁者四百六十余人皆坑之咸阳使天下知之以惩后益发谪徙边始皇长子扶苏谏曰天下初定远方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监蒙恬于上郡汉书邓通传文帝尝病痈邓通常为上嗽吮之上不乐从容问曰天下谁最爱我者乎通曰宜莫若太子太子入问疾上使太子齰痈太子齰痈而色难之已而闻通尝为上齰之太子□繇是心恨通西京杂记文帝为太子立思贤苑以招宾客苑中有堂隍六所客馆皆广庑高轩屏风帏褥甚丽后汉书桓荣传荣字春卿沛郡龙亢人也建武十九年年六十余始辟大司徒府时显宗始立为皇太子选求明经乃擢荣弟子豫章何汤为虎贲中郎将以尚书授太子世祖从容问汤本师为谁汤对曰事沛国桓荣帝即召荣令说尚书甚善之拜为议郎赐钱十万入使授太子每朝会辄令荣于公卿前敷奏经书帝称善曰得生几晚因拜荣为博士常令止宿太子宫荣尝寝病太子朝夕遣中傅问病赐以珍羞帷帐奴婢谓曰如有不讳无忧家室也后病愈复入侍讲二十八年大会百官诏问谁可傅太子者群臣承望上意皆言太子舅执金吾原鹿侯阴识可博士张佚正色曰今陛下立太子为阴氏乎为天下乎即为阴氏则阴侯可为天下则固宜用天下之贤才帝称善曰欲置傅者以辅太子也今博士不难正朕况太子乎即拜佚为太子太傅而以荣为少傅赐以辎车乘马荣大会诸生陈其车马印绶曰今日所蒙稽古之力也可不勉哉荣以太子经学成毕上疏谢曰臣幸得侍帷幄执经连年而智学浅短无以补益万分今皇太子以聪睿之姿通明经义观览古今储君副主莫能专精博学若此者也斯诚国家福佑天下幸甚臣师道已尽皆在太子谨使掾臣汜再拜归道太子报书曰庄以童蒙学道九载而典训不明无所晓识夫五经广大圣言幽远非天下之至精岂能与于此况以不才敢承诲命昔之先师谢弟子者有矣上则通达经旨分明章句下则去家慕乡求谢师门今蒙下列不敢有辞愿君慎疾加餐重爱玉体荣子郁字仲恩以侍中监虎贲中郎将永平十五年入授皇太子经迁越骑校尉诏太子奉贺致礼注东
观记曰皇太子赐郁鞍马刀剑郁乃上疏皇太子曰伏见太子体性自然包含今古谦谦允恭天下共见郁父子受恩无以明益夙夜□惧诚思自竭愚以为太子上当合圣心下当卓绝于众宜思远虑以光朝廷续博物志汉明帝为太子乐人以歌四章赞之一曰日重光二曰月重轮三曰星重曜四曰海重蜀志孟光传光迁大司农后进文士秘书郎却正数从光谘访光问正太子所习读井其情性好尚正答曰奉亲虔恭夙夜匪懈有古世子之风接待群僚举动出于仁恕光曰如君所道皆家户所有耳吾今所问欲知其权略智调何如也正曰世子之道在于承志竭欢既不得妄有所施为且智调藏于胸怀权略应时而发此之有无焉可豫设也光解正慎宜不为放谈乃曰吾好直言无所回避每弹射利病为世人所讥嫌疑省君意亦不甚好吾言然语有次今天下未定智意为先智意虽有自然然不可力强致也此储君读书宁当效吾等竭力博识以待访问如博士探策讲试以求爵位邪当务其急者正深谓光言为然李撰传延熙元年后主立太子以撰为庶子迁为仆射转中散大夫右中郎将犹侍太子太子爱其多知甚悦之魏志荀攸传文帝在东宫太祖谓曰荀公达人之师表也汝当尽力礼敬之攸曾病世子问病独拜□下其见尊异如此何夔传文帝为太子以凉茂为太傅夔为少傅特命二傅与尚书东曹并选太子诸侯官属茂卒以夔代茂每月朔太傅入见太子太子正法服而礼焉崔琰传魏国初建拜尚书时未立太子临灾侯植有才而爱太祖狐疑以函令密访于外唯琰露板答曰盖闻春秋之义立子以长加五官将仁孝聪明宜承正统琰以死守之植琰之兄女□也太祖贵其公亮喟然叹息邢颙传初太子未定而临淄侯植有宠丁仪等并赞翼其美太祖问颙颙对曰以庶代宗先世之戒也愿殿下深重察之太祖识其意遂以为太子太傅锺繇传文帝在东宫赐繇五熟釜为之铭曰于赫有魏作汉藩辅厥相惟锺实干心膂靖恭夙夜匪遑安处百寮师师楷兹度矩注
魏略曰繇为相国以五熟
釜鼎范因太子铸之釜成太子与繇书曰昔有黄三鼎周之九宝咸以一体使调一味岂若斯釜五味时芳盖鼎之烹□以飨上帝以养圣贤昭德祈福莫斯之美故非大人莫之能造故非斯器莫宜盛德今之嘉釜有逾兹美夫周之尸臣宋之考父卫之孔悝晋之魏颗彼四臣者并以功德勒铭锺鼎今执事寅亮大魏以隆圣化堂堂之德于斯为盛诚太常之所宜铭彝器之所宜勒故作斯铭勒之釜口庶可赞扬洪美垂之不朽吴志步骘传骘都督西陵时权太子登驻武昌爱人好善与骘书曰夫贤人君子所以兴隆大化佐理时务者也受性暗蔽不达道数虽实区区欲尽心于明德归分于君子至于远近士人先后之宜犹或缅焉未之能详传曰爱之能勿劳乎忠焉能勿诲乎斯其义也岂非所望于君子哉骘于是条于时事在荆州界者诸葛瑾陆逊朱然程普潘浚裴元夏侯承卫旌李肃周条石干十一人甄别行状因上疏奖劝曰臣闻人君不亲小事百官有司各任其职故舜命九贤则无所用心弹五弦之琴咏南风之诗不下堂庙而天下治也齐桓用管仲被发载车齐国既治又致匡合近汉高祖三杰以兴帝业西楚失雄俊以丧成功汲黯在朝淮南寝谋郅都守边匈奴窜迹故贤人所在折冲万里信国家之利器崇替之所由也方今王化未被于汉北河洛之滨尚有僭逆之丑诚英雄拔俊任贤之时也愿明太子重以经意则天下幸甚晋东宫旧事皇太子初拜有旄幢一又曰皇太子卤簿有黄麾皇太子初拜有石山安车一建九旗青色四马又曰皇太子大小会庭设三厢乐舞八佾皇太子初拜给缥红纸各一百枚
皇太子初拜给香墨四丸
太子仪饰有玉头剑阁内有曲障障上雀目□皇太子初拜有绛纱单衣漆四升杯四十漆杯子三百长盘五漆尺盘三千漆柏炙捍二漆方樏二香盖二枚白珥五枝漆子一百枚漆七五十枚漆箸一百双漆柏炙大函一具漆注绮织簇一十枚漆食架二太子有独坐龙须席赤皮花经席一领
皇太子初拜供漆要扇青竹扇各一纳妃同心扇二十单竹扇二十太子有白眊拂二
皇太子初拜有铜博山香炉一枚
皇太子初拜有漆马齿书簏金装彩花簏
皇太子初拜给漆笔四十枚铜博山笔□一副晋书杜预传预子锡字世嘏少有盛名起家长沙王乂文学累迁太子中舍人性亮直忠烈屡谏愍怀太子言辞恳切太子患之后置针着锡常所坐处毡中刺之流血他日太子问锡向着何事锡对醉不知太子诘之曰君喜责人何自作过也温峤传峤迁太子中庶子及在东宫深见宠遇太子与为布衣之交数陈规讽又献侍臣箴甚有弘益时太子起西池楼观颇为劳费峤上疏以为朝廷草创巨寇未灭宜应俭以率下务农重兵太子纳焉庾亮传亮中兴初拜中书郎领著作侍讲东宫其所论释多见称述与温峤俱为太子布衣之好时帝方任刑法以韩子赐皇太子亮谏以申韩刻薄伤化不足留圣心太子甚纳焉梁书范云传齐文惠太子常出东田观获顾谓众宾曰刈此亦殊可观众皆唯唯云独曰夫三时之务实为长勤伏愿殿下知稼穑之艰难无徇一朝之宴逸既出侍中萧缅先不相识因就车握云手曰不图今日复闻谠言沈约传齐初为记室带襄阳令所奉之王齐文惠太子也太子入居东宫为步兵校尉时东宫多士约特被亲遇每直入见景斜方出当时王侯到宫或不得进约每以为言太子曰吾生平懒起是卿所悉得卿谈论然后忘寝卿欲我夙兴可恒早入明山宾传山宾字孝若平原鬲人也普通三年征为太子右卫率四年迁散骑常侍东宫新置学士又以山宾居之俄以本官兼国子祭酒初山宾在州所部平陆县不稔启出仓米以赡人后刺史检州曹失簿书以山宾为耗阙有司追责籍其宅入官山宾默不自理更市地造宅昭明太子闻筑室不就有令曰明祭酒虽出抚大藩拥旄推毂珥金拖紫而恒事屡空闻构宇未成今送薄助并贻诗曰平仲古称奇夷吾昔擅美令则挺伊贤东秦固多士筑室非道傍置宅归仁里庚桑方有系原生今易拟必来三径人将招五经士殷钧传钧字季和陈郡长平人也天监中为中庶子母忧去职居丧过礼昭明太子忧之手书诫谕曰知比诸德哀顿为过又所进殆无一溢甚以酸耿迥然一身宗奠是寄毁而灭性圣教所不许宜别自遣割俯存礼制饘粥果蔬少加勉强忧怀既深指故有及并令缪道臻口具钧答曰奉赐手令并缪道臻宣旨伏读感咽肝心涂地小人无情动不及礼但禀生劣假推年岁罪戾所锺复加横疾顷者绵微守尽晷漏目乱元黄心迷哀乐惟救危苦未能以远理自制姜桂之滋实闻前典不避粱肉复忝今慈臣亦何人降此忧愍谨当循复圣言思自补续如脱申延实由亭造陆襄传襄字师卿吴郡吴人也昭明太子闻襄业行启高祖引与游处除太子洗马昭明太子敬耆老襄母年八十与萧琛傅昭陆杲每月常遣存问加赐珍羞刘孝绰传孝绰彭城人为太子洗马复掌东宫管记时昭明太子好士爱文孝绰与陈郡殷芸吴郡陆倕琅邪王筠彭城到洽等同见宾礼太子起乐贤堂乃使画工先图孝绰焉太子文章繁富群才咸欲撰录太子独使孝绰集而序之初孝绰与到洽友善同游东宫孝绰自以才优于洽每于宴坐嗤鄙其文洽衔之及孝绰为廷尉正携妾入官府其母犹停私宅洽寻为御史中丞遣令史案其事遂劾奏之云携少妹于华省弃老母于下宅高祖为隐其恶改妹为姝坐免官孝绰诸弟时随藩皆在荆雍乃与书共论洽不平者十事其辞皆鄙到氏又写别本封呈东宫昭明太子命焚之不开视也王筠传筠字元礼一字德柔琅邪临沂人累迁太子洗马中舍人并掌东宫管记昭明太子爱文学士常与筠及刘孝绰等游宴元圃太子独执筠袖抚孝绰肩而言曰所谓左把浮丘袖右拍洪崖肩其见重如此张缅传缅除太子舍人改中庶子中大通三年卒高祖举哀太子亦往临哭与缅弟缵书曰贤兄学业该通□事明敏虽倚相之读坟典□谷之敦诗书惟今望古蔑以斯过自列宫朝二纪将及义惟僚属情实亲友文筵讲席朝游夕宴何曾不同兹胜赏共此言寄如何长谢奄然不追且年甫强仕方申才力摧苗落颖弥可伤惋念天伦素睦一旦相失如何可言言及增哽笔无次陈书沈文阿传文阿为国子助教五经博士梁简文帝在东宫引为学士深相礼遇及撰长春义记多使文阿撮异闻以广之孔奂传奂字休文会稽山阴人也后主时在东宫欲以江为太子詹事令管记陆瑜言之于奂奂谓瑜曰江有潘陆之华而无园绮之实辅弼储宫窃有所难瑜具以白后主后主深以为恨乃自言于高宗高宗将许之奂乃奏曰江文华之人今皇太子文华不少岂藉于如臣愚见愿选敦重之才以居辅导帝曰即如卿言谁当居此奂曰都官尚书王廓世有懿德识性敦敏可以居之后主时亦在侧乃曰廓王泰之子不可居太子詹事奂又奏曰宋朝范煜即范泰之子亦为太子詹事前代不疑后主固争之帝卒以为詹事徐陵传陵弟孝克为国子祭酒至德中皇太子入学释奠百司陪列孝克发孝经题后主诏皇太子北面致敬褚玠传玠天嘉中迁太子庶子中书侍郎大建中除戎昭将军山阴令玠在任岁余守禄俸而已去官之日不堪自致皇太子知玠无还装手书赐粟米二百斛于是还都太子爱玠文辞令入直殿省陆琰传大建初为武陵王明威府功曹史兼东宫管记丁母忧去官五年卒太子甚伤悼之手令举哀加其赙赠又自制志铭弟瑜为太子洗马时皇太子好学欲博览群书以子集繁多命瑜抄撰未就而卒太子为之流涕手令举哀官给丧事并亲制文遣使吊祭仍与詹事江书曰管记陆瑜奄然殂化悲伤悼惜此情何已吾生平爱好卿等所悉自以学涉儒雅不逮古人钦贤慕士是情尤笃梁室乱离天下糜沸书史残缺礼乐崩沦晚生后学匪无墙面卓尔出群斯人而已吾识览虽局未曾以言议假人至于片善小才特用嗟赏况复洪识奇士此故忘言之地论其博综子史谙究儒墨经耳无遗触目成诵一褒一贬一激一扬语元析理披文摘句未尝不闻者心伏听者解颐会意相得自以为布衣之赏吾监抚之暇事隙之辰颇用谈笑娱情琴樽间作雅篇艳什迭互锋起每清风朗月美景良辰对群山之参差望巨波之滉瀁或玩新花时观落叶既听春鸟又聆秋雁未尝不促膝举觞连情发藻且代琢磨间以嘲谑俱怡耳目□留情致自谓百年为速朝露可伤岂谓玉折兰摧遽从短运为悲为恨当复何言遗迹余文触目增泫绝弦投笔恒有酸梗以卿同志聊复叙怀涕之无从言不写意从父兄玠大建初领记室从主在东宫闻其名征为管记仍除中舍人管记如故甚见亲待寻以疾失明将还乡里太子解衣赠玠为之流涕八年卒有令举哀并加赗赠从父弟琛亦掌东宫管记太子爱琛才辩深礼遇之江传累迁司徒右长史掌东宫管记转太子詹事以与太子为长夜之饮养良娣陈氏为女太子微行舍上怒免之姚察传察补东宫学士于时济阳江吴国顾野王陆琼从弟瑜河南褚玠北地傅縡等皆以才学之美晨夕娱侍察每言论制述咸为诸人宗重储君深加礼异情越群僚宫内所须方幅手笔皆付察立草又数令共野王递相策问恒蒙赏激魏书宣武帝本纪初高祖欲观诸子志尚乃大陈宝物任其所取京兆王愉等皆竞取珍玩帝惟取骨如意而已高祖大奇之庶人恂失德高祖谓彭城王勰曰吾固疑此儿有非常志相今果然乃立为储贰崔光传延昌元年光迁中书监侍中如故二年世宗幸东宫召光与黄门甄琛广阳王渊等并赐坐诏光曰卿是朕西台大臣今当为太子师傅光起拜固辞诏不许即命肃宗出从者十余人□以光为傅之意令肃宗拜光光又拜辞不当受太子拜复不蒙许肃宗遂南面再拜詹事王显启请从太子拜于是宫臣毕拜光北面立不敢答拜唯西面拜谢而出北齐书邢峙传峙字士峻天保初迁国子助教以经入授皇太子峙方正纯厚有儒者之风厨宰进太子食有菜曰邪蒿峙命去之曰此菜有不正之名非殿下所宜食显祖闻而嘉之赐以被褥缣纩马敬德传德子元熙武平中皇太子将讲孝经有司请择师友帝曰马元熙朕师之子文学不恶可令教儿于是以孝经入授皇太子儒者荣其世载和厚在内甚得名誉皇太子亦亲敬之隋书刘行本传行本在职数年拜太子左庶子领治书如故皇太子虚襟敬惮时唐令则亦为左庶子太子昵狎之每令以弦歌教内人行本责之曰庶子当匡太子以正道何有嬖昵房帷之间哉令则甚□而不能改时沛国刘臻平原明克让魏郡陆爽并以文学为太子所亲行本怒其不能调护每谓三人曰卿等正解读书耳时左卫率长史夏侯福为太子所昵尝于阁内与太子戏福大笑声闻于外行本时在阁下闻之待其出行本数之曰殿下宽容赐汝颜色汝何物小人敢为慢因付执法者治之数日太子为福致请乃释之太子尝得良马令福乘而观之太子甚悦因欲令行本复乘之行本不从正色而进曰至尊置臣于庶子之位欲令辅导殿下以正道非为殿下作弄臣也太子惭而止唐书李纲传纲在东宫太子建成尤加礼尝游温汤纲疾不从有进鱼者太子使脍之唐俭赵元楷自言其能太子曰操刀脍鲤和鼎味公等善之若弼谐审谕固属纲矣遣使赐绢二百匹萧瑀传瑀武德九年参预政事晋王为皇太子拜太子太保同中书门下三品帝曰三师以德导太子者也礼不尊则无所取法乃诏师人谒太子出门迎拜师答拜每门让乃入师坐然后坐书前后着名称惶恐旧唐书高宗本纪永徽三年九月丁巳改太子中允为内允中书舍人为内史舍人诸率府中郎将改为旅贲郎以避太子名显庆元年侍中韩瑗中书令来济礼部尚书许敬宗并为太子宾客始有宾客也龙朔三年太子弘撰瑶山玉彩成书凡五百卷唐书邢文伟传咸亨中历太子典膳丞时孝敬罕见宫臣文伟即减膳上书曰古者太子既冠则有司过之史亏膳之宰史不书过死之宰不彻膳死之皇帝简料英俊自庶子至司议舍人学士侍读使佐殿下成就圣德比者不甚廷议谒对稀简三朝之后与内人独居何繇发挥天资使浚哲文明哉今史既阙官宰得奉职谨守礼经以闻太子答曰幼嗜坟典欲研精极意而未闲将卫耽诵致劳比苦风虚奉陛下恩旨不许强勉加以趋侍朝夕无自专之道屡阙坐朝乖废学绪观寻求请良符宿志自非义均弼谐渠能进此药石文伟由是益知名刘洎传洎拜尚书右丞相累加银青光禄大夫皇太子初立洎谓宜尊贤重道上书曰太子宗祧是系善恶之习兴亡在焉弗勤于始将悔于末故错上书令通政术贾谊奏计务知礼教今太子孝友仁爱挺自天姿然春秋鼎盛学当有渐以陛下多材多艺尚垂精厉志以博异闻而太子优游坐弃白日陛下每退朝引见群臣访以今古咨以得失而太子处内不接正人不闻正论臣所未谕古者问安而退以广敬也异宫而处以远嫌也间者太子一入侍逾旬不出师傅僚采具员而已非所谓爱之也臣愚以为授以良书娱以隹宾使耳所未闻睹所未见储德愈光群生之福也帝于是□洎与岑文本马周递日直东宫帝尝怒苑西监穆裕有诏斩朝堂皇太子骤谏帝喜曰朕始得魏征朝夕进谏征亡刘洎岑文本马周褚遂良继之儿在吾膝下见朕悦谏熟矣故有今日言也诚习以性成哉稍迁侍中王及善传皇太子弘立擢及善左奉裕率太子宴于宫命宫臣掷倒及善辞曰殿下自有优人臣苟奉令非羽翼之美太子谢之高宗闻赐绢百匹崔义元传义元子神基神基弟神庆长安中累转礼部侍郎转太子右庶子是时突厥使者入见皇太子应朝有司移文东宫召太子神庆谏曰五品以上佩龟者盖防征召之诈内出龟以合之况太子乎古者召太子用玉契此诚重慎防萌之意不可不察凡虑事于未萌之前故长无悔吝之咎令太子与陛下异宫非朝朔望而别唤者请降墨□玉契诏可卢粲传粲幽州范阳人后魏侍中阳乌五世孙祖彦卿亦善着书粲始冠擢进士第神龙中累迁给事中时节愍太子立韦后疾之讽中宗以卫府封物给东宫粲驳奏太子七鬯主岁时服用宜取于百司周礼诸用财器岁终则会唯王及太子不会今乃与诸王等夷非所谓宪章古昔者诏可刘宪传元宗在东宫雅意坟史宪启曰殿下位副君有绝人之才非以寻摘章句要通大意而已侍读褚无量经明行修耆年宿望宜数召问以察其言太子顺纳崔神庆传神庆子琳开元中为中书舍人累迁太子少保初元宗每命相皆先书其名一日书琳等名覆以金瓯会太子入帝谓曰此宰相名若自意之谁乎即中且赐酒太子曰非崔琳卢从愿乎帝曰然赐太子酒因话录肃宗在春宫尝与诸王从元宗诣太清宫有龙见于殿之东梁元宗目之顾问诸王有所见乎皆曰无之问太子太子俯而未对上问头在何处曰在东上抚之曰真我儿也明皇十七事肃宗在东宫为李林甫所构几危者数矣无何须发斑白常早朝上见之愀然曰汝第归院吾当幸汝矣上至见宫中庭宇不洒扫而乐器久屏尘埃积其间左右使用无有妓女上为之动色顾谓力士曰太子居处如此将军盍使我闻之乎力士奏曰臣尝欲上言太子不许云无动上念即诏力士下京兆尹亟选民间女子细长洁白者五人将以赐太子力士趋出庭下复还奏曰臣他日尝宣旨京兆阅致女子人间嚣嚣然而朝廷好言事得以为口实臣以为掖庭中故衣冠以事复其家者宜可备选上大悦使力士召掖庭令按籍阅视得三人乃以赐太子而章敬皇后在选中顷者后侍寝魇不悟吟呼若有疾痛气不属者肃宗呼之不解窃自计曰上始赠我卒无状不寤上安知非吾护视不谨耶遽秉烛视之良久方寤肃宗问之后手掩其左胁曰妾向梦中有神人长丈余介金操剑谓妾曰吾与汝作子自左胁以剑抉而入腹痛殆不可忍及今未之已也肃宗验之于烛下若有綖而赤者存焉遽以状闻遂生代宗代宗之诞三日上幸东宫赐之金盆以浴吴后年幼体弱皇孙体未舒负媪惶惑乃以宫中同日生而体貌丰硕者以进上视之不乐曰此非吾儿负媪叩头具服上昵谓曰非尔所知取吾儿来于是以太子之子进见上大喜置诸掌内视之笑曰此儿福禄过其父及上起身还宫进内谓力士曰此一殿有三天子乐乎哉可以劝太子饮酒天宝中安禄山每来朝上特异待之每为致殊礼殿西偏张金鸡障其下来乃赐坐肃宗曰天子殿无人臣坐礼陛下宠之既厚必将骄也上呼太子前曰此有奇相吾以厌弭之尔语林肃宗为太子尝侍膳尚食置熟俎有羊臂臑上顾太子使太子割肃宗既割余污漫刃以饼洁之上熟视不怿肃宗徐举饼啖之上大悦谓太子曰福当如是爱惜唐书韦绶传穆宗为太子绶入侍读迁谏议大夫太子书依字辄去人曰上以此可天下事乌得全书耶绶白之帝喜即赐绶锦彩幽闲鼓吹裴公休在相位一日奏对宣宗曰今赐卿无畏有何所建言乎公尝蓄论储宫之意至是乃顿首以谏上曰若立储君便是闲人不敢尽言而退宋史李至传至道初真宗初正储位以至与李沆并兼宾客诏太子事以师傅礼真宗每见必先拜至等上表不敢当礼国老谈苑杜镐广博为龙图阁学士真宗一日问椟食原于何代镐对曰汉景帝为太子文帝钟爱既居东朝文帝念之曰太子之食料必差殊乃命太官每具两檐椟以一赐之此其始也真宗在朱邸时诸王竞营假山兖王山成合宴以赏真宗预焉酒方洽王指谓侍读姚坦曰是山崇丽乎坦曰聚血尔何山之谓也昔年夏侯峤为宛丘令田赋充而迁督刑之血日沃于庭此山之工实倍彼赋非聚血而何上不怿而辍宴还第乃去山为壁写儒行篇他日对而命宴坦叩头谢曰非英贤何能及此太宗闻之意有属焉真宗在东宫一日太宗勖令学草书乃再拜曰臣闻王者事业功侔日月一照使隐微尽晓草书之迹诚为秘妙然达者盖寡倘临事或误则罪有归焉岂一照之心哉谨愿罢之太宗大喜顾谓之曰他日之英主也宋史王旦传仁宗为皇太子太子谕德见旦称太子学书有法旦曰谕德之职止于是耶张士逊又称太子书旦曰太子不在应举选学士不在学书一日独对滋福殿帝曰朕方以大事托卿而卿疾如此因命皇太子出拜旦惶恐走避太子随而拜之旦言太子盛德必任陛下事王珪传珪为翰林学士兼侍读学士嘉佑立皇子中书召珪作诏珪曰此大事也非面受旨不可明日请对曰海内望此举久矣果出自圣意乎仁宗曰朕意决矣珪再拜贺始退而草诏欧阳修闻而叹曰真学士也宋史纪事本末孝宗诏太子参决庶务于议事堂左谕德尤袤言于太子曰大权所在天下之所争趋甚可惧也愿殿下事无大小一取上旨而后行情无厚薄一付众议而后定又曰储副之位止于侍膳问安不交外事抚军监国自汉至今多出权宜事权不一动有触碍乞俟祔庙后便行恳辞以彰殿下令德辍□录今上皇太子之正位东宫也设谕德置端本后以处太子讲读忽一日帝师来启太子母后曰向者太子学佛法顿觉开悟今乃使习孔子之教恐坏太子真性后曰我虽居于深宫不明道德尝闻自古及今治天下者须用孔子之道舍此他求即为异端佛法虽好乃余事耳不可以治天下安可使太子不读书帝师赧服而退皇太子方在端本堂读书近侍尝至此飞放从者辄臂鹰至廊庑间喧呼驰逐以惑乱之将勾引出游为乐太子授业毕徐令左右戒之曰此读书之所先生长者在前汝辈安敢狎如此急引去毋召责也众皆惊惧而退元史脱脱传皇太子爱猷识理达腊尝保育于脱脱家每有疾饮药必尝之而进帝尝驻跸云州遇烈风暴雨山水大至车马人畜皆漂溺脱脱抱皇太子单骑登山乃免至六岁还帝慰抚之曰汝之勤劳朕不忘也脱脱乃以私财造大寿元忠国寺于健德门外为皇太子祝厘其费为钞十二万二千锭大政纪洪武四年正月己丑制玉图记一赐皇太子文曰大本堂记藜□渖余国初太子诸王肄业辟雍师道隆贵尊严若神勋戚读易者立侍槛外诸生屏气不息一应签印课程退两厢发放皆景濂宋先生遗范也剪胜野闻洪武十年宋学士濂乞老归帝亲饯之□其孙慎辅行濂顿首辞且要曰臣性命未毕蓬土请岁觐陛阶既归每就帝庆节称贺如约帝惟旧恋恋多深情十三年失朝帝召其子中书舍人璲孙序班慎问之对曰不幸有旦夕之忧惟陛下哀矜裁其罪帝微候人瞰之无恙大怒下璲慎狱诏御史就诛濂没其家先是濂尝授太子及诸王经太子于是泣谏曰臣愚戆无他师幸陛下哀矜恕其死帝怒曰俟汝为天子而宥之太子惶惧不知所出遂赴溺左右救得免帝且喜且骂曰痴儿子我杀人何预汝耶因□录救溺者凡衣履入水者擢三级解衣者皆斩之曰太子溺俟汝解衣而救之乎乃赦濂死而更令入谒然怒卒未解也会与太后食后具斋素帝问之故对曰妾闻宋先生坐罪薄为作福佑之帝艴然投筋而起濂至帝令无相见谪居茂州而竟杀璲慎大政纪洪武十二年三月戊辰上问皇太子此日讲习何书对曰昨看书至商周之际上曰人君一言一行皆上通于天下系于民必敬以将之而后所行无不善也盖善天必鉴之不善天亦鉴之一言而善四海蒙福一行不谨四海罹殃言行如此可不敬乎汝其识之六月命翰林定皇太子与诸王往复书简之式上据翰林议改皇太子与诸王书曰记谕诸王奉书皇太子曰谨启明纪事本末上赐皇太子圣学心法上出一书示胡广等曰朕因政暇采圣贤之言若执中建极之类切于修齐治平者今已成书卿等试观之广等览毕奏曰帝王道德之要备载此书遂名曰圣学心法命司礼监刊行上谕黄淮杨士奇曰东宫侍侧朕问讲官今日说何书对曰论语君子小人和同章因问何以君子难进易退小人则易进难退对曰小人逞才而无耻君子守道而无欲又问曰何以小人之势常胜对曰此系上人之好恶如明主在上必君子胜矣又问明主在上都不用小人乎曰小人果有才亦不可尽弃须常谨备之不使有过可也朕甚喜其学问有进尔等其尽心辅之大政纪皇太子监国视朝之暇专意文事因览文章正宗谕士奇曰真德秀学识甚正选辑此书有益学者士奇对曰德秀是道德之儒所以志识端正其所着大学衍义一书大有益学者及朝廷为君不可不知为臣不可不知君臣不视大学衍义则其为治皆苟而已皇太子即召翰林典籍取阅既大喜曰此为治之条例监戒不可无因留一部朝夕自阅又取一部命翻刻以赐诸子一日皇太子顾士奇曰古人主为诗者其高下优劣何如对曰诗以言志明良喜起之歌南熏之诗是唐虞之君之志最为尚矣后来如汉高大风歌唐太宗雪耻酬百王除凶报千古之作则所尚者霸力皆非王道汉武帝秋风词气志已衰如隋炀帝陈后主所为则万世之鉴戒也如殿下于明道玩经之余欲娱意于文事则两汉诏令亦可观非独文词高简近古其间亦有裨益治道如诗人无益之词不足为也皇太子曰太祖高皇有诗集甚多何谓诗不足为对曰帝王之学所重者不在作诗太祖皇帝圣学之大者在尚书注诸书作诗特其余事于今殿下之学当致力于重且大者其余事可姑缓皇太子又曰世之儒者亦作诗否对曰儒者鲜不作诗然儒之品有高下高者道德之儒若记诵词章皆前辈君子谓之俗儒为人主尤当致辨于此七月谕德杨士奇编集周易大义进呈皇太子皇太子喜诵易凡决疑必用蓍而以易断命士奇取朱子本义纂其要以进名周易直指士奇因进曰易固为卜筮作然文王周孔所系辞凡修齐治平之道悉具请编辑以备观览书成以进十月北京有白鹊之瑞行在礼部行南京进贺皇太子命谕德杨士奇撰表文时士奇以病在告监国表命庶子赞善选呈稿皇太子不怿命尚书蹇义持以示士奇曰甚寂寥且不着题以贺白龟白鹿皆可命士奇改正士奇改一对云望金门而进喜驯彤陛以有仪后增一对曰与凤同类跄跄于帝舜之庭如玉其辉翯翯在文王之囿义以进皇太子喜曰此方是帝王家之白鹊适内厨进膳遂命内使陈昂彻以赐士奇且传旨谕士奇曰其勉进药食早出非但倚卿文学久不闻直谅之言虑有过不知急得相见也明纪事本末十二年三月帝发北京亲征瓦刺六月班师驻跸沙河太子遣兵部尚书金忠等表往迎八月帝至北京以太子所遣使迎车驾缓且书奏失辞怒曰此辅导者之咎也汉王高煦复谮之遂遣使逮尚书蹇义学士黄淮谕德杨士奇洗马杨溥芮善及司经局正字金问何以得侍东宫命法司鞫之寻召士奇至问东宫事士奇叩头称太子孝敬诚至凡所稽违皆臣等之罪乃下士奇锦衣卫狱有白事者曰殿下知谗人乎太子曰吾不知知为子耳十六年三月太子手书赐赞善徐善述言览卿为予改诗甚善但今卿年迈恐辅余为劳似卿朴直苦口者百无一二面谀顺颜者比比有之卿无惮劳弼成余业惟望药石之言日甚一日毋生犯鳞触讳之虑余今欲学作表可一如诗题立例具诗题与表题间日封进以广琢磨春暖顺时将息以慰余怀书函曰皇太子书赞善好古先生好古者善述字也大政纪皇太子监国视朝之暇专意文事手不释卷被服宽博大类儒者尝冬至赐徐善述诗云清朝盛文治辅德资耆儒念彼筋力倦趋朝谅非宜赋诗有佳致纳诲多良规起予得深趣欢怀浩无涯新阳届初复况此承平时酬劳见樽酒庶以劳期颐六月遣礼部左侍郎胡巡江浙诸郡陛辞上面谕曰人言东宫所行多失当至京师可多留数日试观何如密奏来书奏字须大晚至即欲观也至京师日随朝凡所见东宫所行之善退即记之如一日趋朝勋臣某者语不谨侍卫捶之仍当陛口奏有旨不问既退亟宣侍卫者赏钞若干锭于是群臣皆言不显责大臣而旌禁卫所以宽其罪而愧其心见殿下之仁明也住稍久邻居杨学士士奇曰君命使也宜亟行权辞谢之曰锦衣数种未完尔至安庆始书奏以所见皆诚敬孝谨七事密疏以闻上览之大悦自是不复疑太子十八年九月己巳北京宫殿将成钦天监言明年正月初一日上吉宜御新殿命户部尚书夏原吉召太子太孙于京师期十二月终至北京太子赴北京过滁州登琅琊山指示杨士奇曰此醉翁亭故址也因叹欧阳修立朝正言不易得今人知爱其文而知其忠鲜矣盖太子为文章尤善修每曰三代以下文人独修有雍容和平气象尤爱其奏议切直尝命□修文以赐群臣且谕之曰修之贤非止于文卿等当考其所以事君者而勉之十一月太子过凤阳谒祭皇陵祭毕周步陵傍顾张本杨士奇曰国家帝业所自也徘徊久之耆老进谒有知太祖时事者从容与语赐劳优厚户部尚书夏原吉至自北京迎见太子于凤阳道上旨缓行太子以不敢缓谕之十月原吉自京师先驰奏上复命迎之且曰东宫缓行至是道上旨皇太子因手书付原吉与士奇询访沿途军民利病政事得失备顾问皇太子过邹县见民男女持筐路拾草实者驻马问所用民跪对曰荒岁以为食皇太子恻然稍前下马入民舍视民男女皆衣百结釜倾仆叹曰民隐不上闻至此乎顾中官赐之钞而召乡老问其疾苦辍所食赐之时山东布政石执中来迎责之曰为民牧而视民穷如此亦动念否乎执中言被灾之处皆已奏乞停止今年秋税皇太子曰民饥且死尚及征税耶汝宜速发官粟赈之事不可缓执中请人给三斗曰且与六斗汝无惧擅发仓廪吾见上自奏也十二月乙卯皇太子及皇太孙将至行在户部尚书夏原吉先入奏上问原吉东宫来何速对曰陛下慈注之深东宫孝思不得不切上善其对皇太子奏前过山东遇民饥令布政司发粟赈济上嘉奖之上曰昔范仲淹之子犹能举麦舟济其父之故旧况百姓吾之赤子乎十九年礼部尚书吕震语太子曰殿下前在南京数遣中使进案牍每有事以殿下过失闻上指其妄言今宜□此人太子曰过失吾岂能无今至尊既不信之我又与人计较耶洪熙元年四月丙午赐皇太子中正图书并书谕谕曰中正体用一也不偏不倚无过不及天下万善皆原于此隆古帝王传授之要皆在于此人以中正存诸内则发于喜怒哀乐无非道也以中正施诸行则形于动静云为无非德也君人者中天下而立以中天下之表其可不敬于内不慎其所发哉故以中正成身则身尊以中正治家则家齐惟中正之人是亲则君子益进小人益远惟中正之言是听则善道日开而谗谄日退行赏以中正则仁不滥而人皆懋功行罚以中正则刑不滥而人皆畏罪以中正施政教则治道可成而俗化可兴以中正施命令则万姓服从而四表效顺尔懋敬之其笃念皇考与朕所亲爱期望之心而敬服之以系宗社生灵之望于永远哉成化十四年二月皇太子出阁讲学命万安刘翊刘吉提调各官讲读王献黎淳谢一夔汪谐郑环罗璟更番侍班彭华江朝宗刘健程敏政周经陆釴张升张颐更番侍讲明纪事本末神宗万历四十三年五月己酉有不知姓名男子持枣木棍撞入慈庆宫打伤守门内官李鉴直至前殿檐下内官韩本用等执缚付东华门守卫指挥朱雄等收之次日皇太子奏闻命法司提问庚戌巡视皇城御史刘廷元奏人犯供名张差系蓟州井儿峪民语言颠倒形似风狂臣再三考讯本犯呶呶称吃斋讨封等语话非情实词无伦次按其迹若涉风魔稽其貌的系黠猾情境叵测不可不详鞫重拟者乙卯刑部郎中胡士相岳骏声等审张差供被李自强李万仓烧差柴草气愤于四月内来京要赴朝声□从东进不识门径往西走适路遇男子二人绐曰尔无凭据如何进尔拿棍子一条来便可当作□状等语差日夜气忿失志颠狂遂于五月初四日手拿枣木棍一条仍复进城从东华门直至慈庆宫门首打伤守门官走入前殿下被擒拟依宫殿前射箭放弹投砖石伤人律斩决不待时戊午刑部提牢主事王之采言本月十一日散饭狱中末至新犯张差见其年壮力强非风癫人初招告状着死撞进复招打死罢臣问实招与饭不招当饥死即置饭差前差见饭低头已而云不敢说臣乃麾吏书令去止留二役扶问之招称张差小名张五儿父张义病故有马三舅李外父叫我跟不知姓名老公说事成与尔几亩地种老公骑马小的跟走初三歇燕角铺初四到京问何人收留复云到不知街头大宅子一老公与我饭说先冲一遭撞着一个打杀一个打杀了我们救得遂与我枣棍领我由厚载门进到宫门上守门阻我我击之堕地已而老公多遂被缚小福大又招有柏木棍琉璃棍棍多人众等情其各犯名至死不招臣看此犯不癫不狂有心有胆惧之以刑罚不招要之以神明不招啜之以饮食始欲默欲语中多疑似愿皇上缚凶犯于文华殿前朝审或□九卿科道三法司会问则其情立见矣辛酉户部郎中陆大受言青宫何地男子何人而横肆手棍几惊储跸此乾坤何等时耶北人好利轻生有金钱以结其心则轻为人死至大奸之奔走死士也或出其技之庸庸者姑试之于死地以探其机而后继之以骁桀用其死力于忽不经意之处有臣子所不忍言者张差业招一内官何以不言其名明说一街道何以不知其处彼三老三太互为表里而霸州武举高顺宁等今竟匿于何所变岂无因警甚非小乞皇上大振干纲务在首恶必得邪谋永销明肆凶人于朝市以谢天下疏中有奸戚二字上恶之与之采疏俱不报御史过庭训为移文蓟州踪迹之知州戚延龄具言其致癫始末诸臣为口实以风癫二字定为铁案矣乙丑刑部司官胡士相陆梦龙邹绍光曾曰唯赵会桢劳永嘉王之采吴养源曾之可柯文罗元鼎曾道唯刘继礼吴孟登岳骏声唐嗣美马德澧朱瑞凤等再审张差供称马三舅名三道李外父名守才同在井儿峪居住又有姐夫孔道住本州城内不知姓名老公乃修铁瓦殿之庞保不知街道大宅子乃住朝外大宅之刘成三舅外父常往庞保处送灰庞刘在玉皇殿商量和我三舅外父逼着我来说打上宫中撞一个打一个打小吃也有着也有刘成跟我来领进去又说打了我救得又有三舅送红票封我为真人等语刑部行蓟州道提解马三道等疏请法司提庞保刘成对鞫给事中何士□上言顷者张差持梃突入慈庆宫事关宗社安危皇上宜何如震怒三事大臣宜何如计安乃旬日以来似犹泄泄岂刑部主事王之采一疏果无故而发大难之端耶虽事涉宫闱百宜慎重然谋未成机未露犹可从容曲处今形见势逼业已至此所谓乱臣贼子人人得而诛之明主可与忠言此事宁无结局疏留中阁臣促之上谕曰朕自圣母升遐奉襄大典追思慈恩罔极哀慕不胜方在静摄中突有风癫奸徒张差持梃闯入青宫震惊皇太子致朕惊惧身心不安朕思太子乃国根本岂不深爱已传内宫添人守门关防不时卫护连日览卿等所奏奸宄叵测行径隐微既有主使之人即着三法司会同拟罪具奏是日刑部戚知州回文以上壬申上再谕法司严刑鞫审速正典刑时语多涉戚臣郑国泰国泰出揭自白给事中何士晋复奏陆大受疏内虽有身犯奸畹凶锋等语特借此发端以明杞忧之果验而语及张差原止欲追究内官姓名大宅下落并未直指国泰主谋此时张差之口供未具刑曹之勘疏未成国泰岂不能从容少待辄尔具揭张皇人遂不能无疑若欲释疑计惟明告宫中力求皇上速将张差所供庞保刘成立送法司考讯如供有国泰主谋是大逆罪人臣等执法讨贼不但宫中不能庇即皇上亦不能庇设与国泰无干臣请与国泰约令国泰自具一疏告之皇上嗣后凡皇太子皇长孙一切起居俱系郑国泰保护稍有□虞即便坐罪则人心帖服永无他言若今日畏各犯招举一惟荧惑圣聪久稽廷讯或潜散党与使远遁或阴毙张差使口灭则疑复生疑将成实事惟有审处以消后祸不报癸酉驾幸慈宁宫召见百官从御史刘光复请也辅臣方从哲吴道南暨文武诸臣先后至内侍引至圣母灵次行一拜三叩头礼时上西向倚左门柱设低座俯石栏百官复至御前叩头上连呼曰前来群臣稍膝而前去御座不数武上练冠练袍皇太子冠翼善元冠素袍侍御左右三皇孙雁行立左阶下上宣谕曰朕自圣母升遐哀痛无已今春以来足膝无力然每遇节次朔望忌辰必身到慈宁宫圣母座前行礼不敢懈怠昨忽有风癫张差闯入东宫伤人外庭有许多闲说尔等谁无父子乃欲离间我耶适见刑部郎中赵会桢所问招情止将本内有名人犯张差庞保刘成即时凌迟处死其余不许波及无辜一人以伤天和以惊圣母神位寻执东宫手示群臣曰此儿极孝我极爱惜御史刘光复跪于班后大言曰皇上甚慈爱皇太子甚仁孝其意固将顺也上不甚悉诘问为谁中使以御史刘光复对光复犹大言不止上斥之至再光复不闻仍申前说上色顿改连呼锦衣何在者三无应者遂令中涓缚之梃杖交下上戒无乱殴但押令朝房候旨方从哲等叩头言小臣无知妄言望霁天威怒稍解乃以手约皇太子体曰彼从六尺孤养至今成丈夫矣使我有别意何不于彼时更置今又何疑且福王既已至国去此数千里自非宣召彼能飞至乎因命内侍传呼三皇孙至石级上令诸臣熟视谕曰朕诸孙俱已长成更有何说顾问皇太子尔有何语与诸臣悉言无隐皇太子曰似此风癫之人决了便罢不必株连又曰我父子何等亲爱外廷有许多议论尔辈为无君之臣使我为不孝之子上因谓群臣曰尔等听皇太子语否又述东宫言连声重申之群臣跪听未起上屡顾阍者令续到官皆放进无阻以故后来者踵趾相错班行稍右与帝座远上又持皇太子面向右问曰尔等俱见否众俯伏谢乃命诸臣同出甲戌决张差于市乙亥上命司礼监会九卿三法司于文华门前鞫审庞保刘成保原名郑进成原名刘登云其与差饭及木棍引进等语俱展转不招方审问东宫传谕曰张差持棍闯宫至大殿檐下当时就擒并无别物其情实系风癫误入宫闱打倒内寺罪所不赦后招出庞保刘成本宫反复参详保成身系内官虽欲谋害本宫于保成何益此必保成素曾凌虐于差故肆行报覆之谋诬以主使本宫念人命至重造逆大事何可轻信连日奏求父皇速决张差以安人心其诬举庞保刘成若一概治罪恐伤天和况姓名不同当以雠诬干连从轻拟罪奏请定夺则刑狱平本宫阴骘亦全矣六月戊子刑部审马三道李守才孔道以左道从律论应流李自强李万仓应笞从之寻毙庞保刘成于内廷王之采为科臣徐绍吉台臣韩浚所纠部处闲住中旨特黜为民补何士□于外着刑部重拟刘光复罪夺刑部侍郎张问达俸既而释光复于狱
　东宫部杂录
