
　妃嫔部汇考一
　　周
周制天子立三夫人九嫔二十七世妇八十一御妻以佐后修内治之政按礼记曲礼天子有后有夫人有世妇有嫔有妻有妾
陈
注
三夫人九嫔二十七世妇八十一御妻自后而　下皆三因而增其数妾之数未闻大
全
马氏曰昏义
　曰古者天子后立六宫三夫人九嫔二十七世妇　八十一御妻以听天下之内治此曰天子有后有　夫人有世妇有嫔有妻有妾盖昏义言后宫之治　故兼天子后言之而备六宫之数而妾不与焉曲　礼言后宫之位故止言天子而备六宫之名则虽　后之尊亦曰有后而妾之贱亦与焉按昏义古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理按周礼天官九嫔

订
义
郑康成曰嫔妇昏义曰古者天子后立六宫三　夫人九嫔二十七世妇八十一御妻以听天下之　内治故天下内和而家理不列夫人于此官者夫　人之于后犹三公之于王坐而论妇礼无官职　薛平仲曰周官言夫人多矣而夫人曾不列于官　九嫔世妇女御又不言其数三公固无官也嫔妇　女御之以德进者不徒求以充位也内宰自内竖　以上皆所以纪纲王宫之治而九嫔以下所以辅　成王内之治者非法不立非人不行内外盖一道　所以叙次之别如此　陈君举曰妇人女子常与　至尊幽居九重人弗得见骄蹇自恣无所不至故　使之分职于六宫附属于冢宰而天官内宰春官　世妇又得以参检其事与夫妇妾贱人自相使令　而无畏忌者不同矣汉高之戚夫人留侯曰骨肉　之间虽臣等百人何益袁盎却谨夫人坐文帝怒　说以人彘乃从使大臣得与内事其如是乎后世　一女专恣而公卿附离之不暇尚何冢宰之能率掌妇学之法以教九御妇德妇言妇容妇功各帅其属而以时御叙于王所
订
义
刘执中曰一曰妇德妇以柔顺贞洁为本皆本　于德二曰妇言者言其心之声心怀温柔则言温　柔心怀正顺则言正顺三曰妇容者谓用礼以正　其容也容见于身则动根于德德以正其心而礼　以正其容故能步武成于宫商动静中于礼乐诗　不云乎被之僮僮夙夜在公被之祁祁薄言还归　四曰妇功功者德行之实有德行以饬其身而无　功实以事其上虽有宠禄不足以自固矣故有宗　庙之祭祀豆之濯溉不可以不致其洁有王后　之奉养膳羞之精隽不可以不尽其心有祭服之　元黄岁功之所施不可以不致其力有粢盛之馈　食荐彻之赞佐不可以不尽其礼骄侈之习与性　俱成安知四事为不可忽所以有赖于九嫔之教　　郑康成曰教各帅其属者亦使九九相与从于　王所息之燕寝御犹进也劝也进劝王息亦相次　叙凡群妃御见之法月与后妃其象也卑者宜先　尊者宜后女御八十一人当九夕世妇二十七人　当三夕九嫔九人当一夕三夫人当一夕后当一　夕亦十五日而遍云自望后反之凡祭祀赞玉齍赞后荐彻豆

订
义
郑康成曰玉齍玉敦受黍稷器
若有宾客则从后大丧帅叙哭者亦如之
世妇掌祭祀宾客丧纪之事帅女宫而濯摡为齍盛及祭之日□陈女宫之具凡内羞之物
订
义
王昭禹曰执箕以事人者谓之妇记曰纳女
　于天子备洒埽妇之事人有广嗣之义故谓之世　妇　郑节卿曰天官世妇以广嗣为义春官世妇　卿以掌女宫之宿戒名同而官异不得不分内外　　郑康成曰不言数者君子不苟于色有妇德者　充之无则阙掌吊临于卿大夫之丧

订
义
郑康成曰王使往吊　贾氏曰案司服公卿大　夫皆王亲吊之此又使世妇者盖使世妇致礼物　但吊是大名虽致礼亦名为吊　王氏曰世妇视　大夫故使吊临于卿大夫之丧女御

订
义
郑康成曰昏义所谓御妻御犹进也侍也
掌御叙于王之燕寝

订
义
刘执中曰九嫔云以时御叙者朔望尊卑之叙　此言御叙于王之燕寝者以九人长少为叙　林　氏曰小星诗曰进御于君知其命有贵贱所谓御　叙则有贵贱别下之名故也　郑康成曰于王之　燕寝则王不就后宫息　王昭禹曰王有六寝一　为路寝五为燕寝女御御叙之所九嫔言王所此　言燕寝实一也　李氏曰女御掌叙于王之燕寝　不使九嫔世妇掌之防上之专妒盖女御官卑不　敢嫉妒自专则内无怨女子孙众多以岁时献功事

订
义
王昭禹曰岁时者岁终之时典妇功所谓秋献　功是也　郑康成曰丝枲成功之时　史氏曰嫔　妇化治丝枲女功之常女御掌献其事则其勤惰　又有劝惩矣凡祭祀赞世妇

订
义
王昭禹曰祭祀之事世妇所掌女御预赞之事　　郑康成曰助其帅□女宫也大丧掌沐浴

订
义
郑康成曰王及后之丧
后之丧持翣

订
义
郑康成曰翣棺饰持而从柩车　黄氏曰案礼　器云天子八翣又汉制度皆戴璧后丧亦同将葬　向圹之时使此女御持之左右各四人故郑云持　而从柩车　王氏曰后之丧持翣者女御以蔽饰　后为事从世妇而吊于卿大夫之丧

订
义
郑康成曰从之数盖如使者之介云
　　汉
汉兴因秦之称号妾皆称夫人又有美人良人八子七子长使少使之称武帝制倢娙娥傛华充依各有爵位元帝加昭仪之号凡十四等按汉书外戚传汉兴因秦之称号妾皆称夫人又有美人良人八子七子长使少使之号焉
注
师古曰良善也八七禄秩之差也长使少使主　供使者至武帝制倢娙娥傛华充依各有爵位
　师古曰倢言接幸于上也美称也娙娥皆美貌　也傛傛犹言奕奕也便习之意也充依言充后庭　而依秩序也而元帝加昭仪之号
　师古曰昭显其仪示隆重也
凡十四等云
　师古曰除皇后自昭仪以下至秩百石十四等昭仪位视丞相爵比诸侯王倢视上卿比列侯娙娥视中二千石比关内侯　师古曰中二千石实得二千石也中之言满也月　得百八十斛是为一岁凡得二千一百六十石言　二千者举成数耳傛华视真二千石比大上造
　师古曰真二千石月得百五十斛一岁得千八百　石耳大上造第十六爵美人视二千石比少上造
　师古曰二千石月得百二十斛一岁凡得一千四　百四十石耳少上造第十五爵八子视千石比中更
　师古曰中更第十三爵也
充依视千石比左更
　师古曰左更第十二爵
七子视八百石比右庶长
　师古曰右庶长第十一爵
良人视八百石比左庶长
　师古曰左庶长第十爵
长使视六百石比五大夫
　师古曰五大夫第九爵
少使视四百石比公乘
　师古曰公乘第八爵
五官视三百石
　师古曰五官所掌亦象外之五官也
顺常视二百石无涓共和娱灵保林良使夜者皆视百石　师古曰涓洁也无涓言无所不洁也共读曰恭言　恭顺而和柔也娱灵可以娱乐情灵也保安也保　林言其可安乐如林也良使使令之善者也夜者　主职夜事上家人子中家人子视有秩斗食云
　师古曰家人子者言采择良家子以入宫未有职　号但称家人子也斗食谓佐史也谓之斗食者言　一岁不满百石日食一斗二升　　后汉
后汉光武帝惟设贵人之制
按后汉书后妃传叙光武中兴斫雕为朴六宫称号唯皇后贵人贵人金印紫绶奉不过粟数十斛安帝建光元年夏四月丁巳尊孝德皇元妃耿氏为甘陵大贵人按后汉书安帝本纪云云
　　魏
文帝黄初　年后宫增贵嫔淑媛修容顺成良人之号按魏志后妃传叙魏因汉法母后之号皆如旧制自夫人以下世有增损太祖建国始命王后其下五等有夫人有昭仪有婕妤有容华有美人文帝增贵嫔淑媛修容顺成良人黄初七年遣后宫淑媛昭仪以下归其家
按魏志文帝本纪黄初七年夏五月丙辰帝疾笃召中军大将军曹真镇军大将军陈群征东大将军曹休抚军大将军司马宣王并受遗诏辅嗣主遣后宫淑媛昭仪已下归其家明帝太和　年增置宫官位号列爵十二等班秩一视外朝按魏志后妃传叙明帝增淑妃昭华修仪除顺成官太和中始复命夫人登其位于淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比乡侯修容比亭侯修仪比关内侯婕妤视中二千石容华视真二千石美人视比二千石良人视二千石　　晋
晋定妃嫔车舆章绶簪珥之制
按晋书舆服志三夫人油軿车驾两马左騑其贵人驾节画辀三夫人助蚕乘青交路安车驾三皆以紫绛罽軿车九嫔世妇乘軿车驾三　贵人夫人贵嫔是为三夫人皆金章紫绶章文曰贵人夫人贵嫔之章佩于窴玉　淑妃淑媛淑仪修华修容修仪婕妤容华充华是为九嫔银印青绶佩采□玉贵人贵嫔夫人助蚕服纯缥为上舆下皆深衣制太平髻七蔽髻黑玳瑁又加簪珥九嫔及公主夫人五世妇三助蚕之义自古而然矣武帝泰始十年诏不得登用妾媵以为嫡正拜夫人九嫔一依魏氏故事按晋书武帝本纪泰始十年春正月丁亥诏曰嫡庶之别所以辨上下明贵贱而近世以来多皆内宠登妃后之职乱尊卑之序自今以后皆不得登用妾媵以为嫡正按宋书礼志晋武帝泰始十年将聘拜三夫人九嫔有司奏礼皇后聘以谷珪无妾媵礼贽之制诏曰拜授可依魏氏故事于是临轩使使持节兼太常拜夫人兼御史中丞拜九嫔　　宋
宋初嫔御一依晋制而省二才人又定妃嫔章绶佩玉之制按宋书后妃传叙晋武帝采汉魏之制置贵嫔夫人贵人是为三夫人位视三公淑妃淑媛淑仪修华修容修仪婕妤容华充华是为九嫔位视九卿其余有美人才人才人爵视千石以下高祖受命省二才人其余仍用晋制　按礼志贵嫔夫人贵人金章文曰贵嫔夫人贵人之章紫绶佩于窴玉淑妃淑媛淑仪修华修容修仪婕妤容华充华银印文曰淑妃淑媛淑仪修华修容修仪婕妤容华充华之印青绶佩五采琼玉孝武帝孝建三年更定六宫位号
按宋书孝武帝本纪不载　按后妃传序贵嫔魏文帝所制夫人魏武帝初建魏国所制贵人汉光武所制淑妃魏明帝所制淑媛魏文帝所制淑仪修华晋武帝所制修容魏文帝所制修仪魏明帝所制婕妤容华前汉旧号充华晋武帝所制美人汉光武所制世祖孝建三年省夫人修华修容置贵妃位比相国进贵嫔位比丞相贵人位比三司以为三夫人又置昭仪昭容昭华以代修华修仪修容又中才人充依以为散位大明三年诏六宫妃嫔修亲桑之礼
按宋书孝武帝本纪大明三年冬十月丁酉诏曰古者荐鞠青坛聿祈多庆分茧元郊以供纯服来岁可使六宫妃嫔修亲桑之礼废帝景和元年冬十月己卯以宫人谢贵嫔为夫人加虎贲靸戟鸾辂龙旗出警入跸按宋书废帝本纪云云
明帝泰始元年省淑妃昭华中才人充依复置修仪修容才人良人按宋书明帝本纪不载　按后妃传序云云
泰始三年更六宫位号详置内职拟同百官备位按宋书明帝本纪不载　按后妃传序泰始三年又省贵人置贵妃以备三夫人之数又置昭华增淑容承徽列荣以淑媛淑仪淑容昭华昭仪昭容修华修仪修容为九嫔婕妤容华充华承徽列荣凡五职班亚九嫔美人中才人才人三职为散役其后太宗留心后房拟外百官备位置内职　　南齐
高帝建元元年增定六宫位号
按南齐书高帝本纪不载　按后妃传序建元元年有司奏置贵嫔贵人夫人为三夫人修华修仪修容淑妃淑媛淑仪婕妤容华充华为九嫔美人中才人才人为散职武帝永明元年加贵妃淑妃金章紫绶进淑妃位同贵妃按南齐书武帝本纪不载　按后妃传序永明元年有司奏贵妃淑妃□加金章紫绶佩于窴玉淑妃旧拟九棘以淑为温恭之称妃为亚后之名进同贵妃以比三司夫人之号不殊蕃国降淑媛以比九卿永明七年复置昭容位在九嫔按南齐书武帝本纪不载　按后妃传序云云　　梁梁武帝承旧制嫔嫱之数无所改作
按梁书后妃传序高祖拨乱反正深鉴奢逸恶衣菲食务先节俭配德早终长秋旷位嫔嫱之数无所改作　　陈
文帝天嘉　年诏立后宫拟古三夫人九嫔更置五职三职号为散位无员数按陈书后妃传序世祖天嘉初诏立后宫员数始置贵妃贵嫔贵姬三人以拟古之三夫人又置淑媛淑仪淑容昭华昭仪昭容修华修仪修容九人以拟古之九嫔又置婕妤容华充华承徽列荣五人谓之五职亚于九嫔又置美人才人良人三职其职无员数号为散位宣帝大建十一年敕主衣尚方诸堂署不得缮造众物后宫僚列时加量遣按陈书宣帝本纪大建十一年十二月己巳诏曰昔尧舜在上茅屋土阶汤禹为君藜杖韦带至如甲帐珠络华榱璧珰未能雍熙徒闻侈欲朕企仰前圣思弘王道安拯民□今可宣□主衣尚方诸堂署等自非军国资须不得缮造众物后宫僚列若有游长掖庭启奏即皆量遣　　北魏
道武帝始设夫人皆有品次
按魏书后妃传序魏氏王业之兆虽始于神元至于昭成之前世崇俭质妃嫱嫔御率多缺焉惟以次第为称而章平思昭穆惠炀烈八帝妃后无闻太祖始立中宫余妾或称夫人多少无限然皆有品次太武帝增设左右昭仪及贵人按魏书后妃传序世祖稍增左右昭仪及贵人椒房中式数等后庭渐已多矣孝文帝改定内官位视列卿
按魏书后妃传序高祖改定内官左右昭仪位视大司马三夫人视三公三嫔视三卿六嫔视六卿世妇视中大夫御女视元士太和二十二年以始平南夏诏减六宫嫔御之半按魏书孝文帝本纪太和二十有二年秋七月壬午诏曰朕以寡德属兹靖乱实赖群英凯清南夏宜约躬赏效以劝茂绩后之私府便可损半六宫嫔御五服男女常恤恒供亦令减半孝静帝武定三年二月庚申吐谷浑国奉其从妹以备后庭纳为容华嫔按魏书孝静帝本纪云云
　　北齐
后主武平五年春正月乙丑置左右娥英各一人按北齐书后主本纪云云　　北周
武帝建德二年八月丙午改三夫人为三妃
按周书武帝本纪云云
建德六年诏置妃二人世妇三人御妻三人余悉从减省按周书武帝本纪建德六年十一月癸酉诏曰正位于中有圣通典质文相革损益不同五帝则四星之象三王制六宫之数刘曹已降等列弥繁选择遍于生民命秩方于庶职椒房丹地有众如云本由嗜欲之情非关风化之义朕运当浇季思复古始无容广集子女屯聚宫掖弘赞后庭事从约简可置妃二人世妇三人御妻三人自兹以外悉宜减省宣政元年武帝遗诏妃嫔以下无子者悉放还家按周书武帝本纪宣政元年六月丁酉帝崩遗诏曰朕平生居处每存菲薄非直以训子孙亦乃本心所好丧事资用须使俭而合礼墓而不坟自古通典随吉即葬葬讫公除四方士庶各三日哭妃嫔以下无子者悉放还家　　隋
隋定三妃九嫔车舆之制
按隋书礼仪志三妃乘翟车以赤为质驾二马九嫔以下并乘犊车青幰朱络网　　唐
唐定内命妇夫人卤簿及车乘之制
唐书仪卫志内命妇夫人卤簿青衣六人偏扇团扇皆十六执者闲彩裙襦彩衣革带行障三坐障二厌翟车驾二马驭人十内给使十六人夹车从车六乘伞雉尾扇皆一团扇二内给使执之戟六十嫔青衣四人偏扇团扇方扇十四行障二坐障一翟车驭人八内给使十四人夹车四乘戟四十婕妤美人才人青衣二人偏扇团扇方扇十行障二坐障一安车驾二马驭人八内给使十人从车二乘戟二十　按车服志夫人厌翟车九嫔乘翟车婕妤以下乘安车元宗开元二十年中书令萧嵩奏上新礼定册内命妇及内命妇以下嫔御卤簿制按唐书元宗本纪不载　按旧唐书元宗本纪开元二十年九月乙巳中书令萧嵩奏上开元新礼一百五十卷制所司行用之按开元礼册内命妇三品以上前一日守宫设使者及册案使次于肃章门外及永安门外皆道右东向司设设受册者位于其寝庭近南当□间北向其日典仪设册使位于肃章门外之西东向北上举册案者位在南差退俱东向内谒者监先置案于肃章门外近限使者公服发朝堂乘辂卤簿鼓吹持节如式其册以油络网犊车载而行至永安门降辂谒者引入其册下置于册案则随使而入掌次者俱引入次受册者花钗衣司就引就受册位侍从如常谒者引册使出就位持节者立于使者之北少退持册案者立于使副西南俱东面持节者脱节衣持册案者以案进使副前使副取册于案持案者退复位使副以册进授使者退复位内给事进使者前西面受册进立于肃章门外跪置册于案俯伏兴退司言诣合跪取册兴进立功受册者之北南面称有制受册者之北南面称有制受册者再拜宣册讫又再拜受册者进受册以退初册入合少顷谒者引使者出就永安门外次更衣乘马各还其第卤簿幡节俱还本司内命妇四妃九嫔婕妤美人才人卤簿清道二人青衣二人
　青衣九嫔四人余并二人
偏扇团扇方扇各十六
　九嫔十四余并十
行障三具
　九嫔已下二具
坐障二具
　九嫔已下二具并妇人执
厌翟车
　九嫔翟车婕妤已下安车并驾二马驭人十九嫔　已下八内给使十六人
　九嫔十四余并十人
从车六乘
　九嫔四余并三乘
伞一大扇二
　九嫔已下无大扇
团扇二内给使执戟六十
　九嫔四十余并二十
元宗天宝四载八月壬寅立太真为贵妃
按唐书元宗本纪云云
天宝七载冬十月庚午幸华清宫封贵妃姊二人为韩国虢国夫人按唐书元宗本纪不载　按旧唐书元宗本纪云云肃宗干元元年正月庚子册良娣张氏为淑妃按唐书肃宗本纪不载　按旧唐书肃宗本纪云云德宗贞元六年秋七月癸酉复呼公主母曰太仪按唐书德宗本纪不载　按旧唐书德宗本纪云云贞元二十一年顺宗即位册立诸妃按唐书顺宗本纪不载　按旧唐书顺宗本纪贞元二十一年正月即皇帝位五月甲辰以承徽王氏赵氏可昭仪崔氏杨氏可充仪王氏可昭媛王氏可昭容牛氏可修仪张氏可美人顺宗永贞元年八月立良娣王氏为太上皇后良媛董氏为太上皇德妃按唐书顺宗本纪不载　按旧唐书顺宗本纪云云宪宗元和元年册德宗妃为德妃又册诸王公主母为太妃按唐书宪宗本纪不载　按旧唐书宪宗本纪元和元年六月丙子册德宗充容武氏为崇陵德妃八月甲子郇王母王昭仪宋王母赵昭仪郯王母张昭训衡王母阎昭训等各以其王并为太妃以许氏为美人尹氏段氏为才人浔阳公主母崔昭训为太妃乙亥册妃郭氏为贵妃敬宗宝历二年三月丁亥敕册才人郭氏为贵妃按唐书敬宗本纪不载　按旧唐书敬宗本纪云云文宗太和四年正月壬辰封鲁王母王氏为昭仪按唐书文宗本纪不载　按旧唐书文宗本纪云云开成二年八月庚戌诏昭仪王氏册为德妃昭容杨氏册为贤妃按唐书文宗本纪不载　按旧唐书文宗本纪云云　　后唐明宗长兴四年十二月癸卯愍帝即位辛亥杀司衣王氏乙卯杀司仪康氏按五代史唐愍帝本纪云云
　　后周
太祖广顺元年夏四月甲午立夫人董氏为德妃按五代史周太祖本纪云云　　辽
圣宗开泰二年封诸妃位号
按辽史圣宗本纪开泰二年春正月丁未以马氏为丽仪耿氏淑仪尚寝白氏昭仪尚服李氏顺仪尚功艾氏芳仪尚仪孙氏和仪　　宋
真宗大中祥符六年定六宫位号
按宋史真宗本纪大中祥符六年春正月庚申置淑仪淑容顺仪顺容婉仪婉容在昭仪上置司宫令在尚书上以婕妤杨氏为婉仪贵人戴氏为修仪美人曹氏为婕妤仁宗明道元年二月丁卯以真宗顺容李氏为宸妃按宋史仁宗本纪云云景佑元年诏有司宫中传命毋得辄受
按宋史仁宗本纪景佑元年夏四月丁酉开封府判官庞籍言尚美人遣内侍称教旨免工人市租帝为杖内侍仍诏有司自今宫中传命毋得辄受八月壬辰诏净妃郭氏出居于外美人尚氏入道杨氏别宅安置庆历四年九月癸亥以真宗贤妃沈氏为德妃婉仪杜氏为贤妃按宋史仁宗本纪云云
庆历八年十二月丁卯册美人张氏为贵妃
按宋史仁宗本纪云云
嘉佑二年六月戊辰以淑妃苗氏为贤妃
按宋史仁宗本纪云云
嘉佑七年十二月甲午德妃沈氏为贵妃贤妃苗氏为德妃按宋史仁宗本纪云云
英宗治平四年正月神宗即位秋七月庚辰诏察富民与妃嫔家婚姻夤缘得官者按宋史神宗本纪云云
神宗熙宁元年九月丁亥减后妃臣僚荐奏推恩按宋史神宗本纪云云熙宁二年十二月癸亥朔复减后妃公主及臣僚推恩按宋史神宗本纪云云
熙宁九年三月丙辰朔进仁宗婉容周氏为妃按宋史神宗本纪云云元丰元年十二月甲子以婉容邢氏为贤妃
按宋史神宗本纪云云
元丰二年九月己丑进婕妤朱氏为昭容
按宋史神宗本纪云云
元丰五年八月庚戌朔封御侍武氏为才人壬子以昭容朱氏为贤妃十二月丁巳以贤妃周氏为德妃按宋史神宗本纪云云元丰七年春正月甲寅以贤妃朱氏为德妃
按宋史神宗本纪云云
哲宗绍圣四年二月丙子进神宗婉仪宋氏为贤妃九月己卯封婉仪刘氏为贤妃按宋史哲宗本纪云云
元符二年五月辛未诏莘王俣睦王偲母进封婕妤按宋史哲宗本纪云云元符三年正月徽宗即位丁亥进仁宗淑妃周氏神宗淑妃邢氏并为贵妃贤妃宋氏为德妃按宋史徽宗本纪云云
徽宗建中靖国元年十二月进昭仪武氏为贤妃按宋史徽宗本纪云云崇宁元年十一月戊子以婉仪郑氏为贤妃
按宋史徽宗本纪云云
崇宁二年三月壬午进仁宗充仪张氏为贤妃五月辛巳以贤妃郑氏为淑妃按宋史徽宗本纪云云
崇宁三年二月丙午以淑妃郑氏为贵妃七月癸酉以婉仪王氏为德妃按宋史徽宗本纪云云
崇宁四年八月戊辰以德妃王氏为淑妃
按宋史徽宗本纪云云
大观元年二月丙戌以平昌郡君韦氏为才人夏四月乙丑以淑妃王氏为贵妃六月甲申以才人韦氏为婕妤十二月己亥以婉容乔氏为贤妃按宋史徽宗本纪云云
大观二年春正月乙卯以婉仪刘氏为德妃甲子以神宗德妃宋氏刘氏为淑妃贤妃乔氏为德妃二月庚戌以婕妤韦氏为修容七月乙卯以婉容王氏为贤妃按宋史徽宗本纪云云
大观三年夏四月戊子以淑妃刘氏为贵妃五月辛未以德妃乔氏为贵妃冬十月癸丑减六尚局供奉物按宋史徽宗本纪云云
大观四年冬十月丁酉立贵妃郑氏为皇后
按宋史徽宗本纪云云
政和元年春正月己巳以贤妃王氏为德妃
按宋史徽宗本纪云云
政和二年二月庚子以婉容崔氏为贤妃
按宋史徽宗本纪云云
政和三年二月甲申以德妃王氏为淑妃三月戊辰进神宗淑妃宋氏为贵妃十一月己丑以贤妃崔氏为德妃按宋史徽宗本纪云云
政和四年三月丙子朔以淑妃王氏为贵妃
按宋史徽宗本纪云云
政和六年秋七月甲午以德妃崔氏为贵妃十二月己巳以婉仪刘氏为贤妃按宋史徽宗本纪云云
重和元年六月乙卯以贤妃刘氏为淑妃
按宋史徽宗本纪云云
宣和二年五月庚子朔以淑妃刘氏为贵妃
按宋史徽宗本纪云云
宣和四年秋七月己未废贵妃崔氏为庶人
按宋史徽宗本纪云云
高宗建炎元年五月壬寅封后宫潘氏为贤妃按宋史高宗本纪云云绍兴二十四年春正月丙子封婉容刘氏为贵妃按宋史高宗本纪云云绍兴三十一年废婉容刘氏
按宋史高宗本纪绍兴三十一年八月丁未以婉容刘氏妄预国政废于家辛亥以刘婉容事连坐昭庆军承宣使王继先福州居住停子孙官籍其赀宁宗庆元六年二月甲申封婕妤杨氏为贵妃按宋史宁宗本纪云云理宗绍定二年六月丁巳诏通义郡夫人谢氏进封美人按宋史理宗本纪云云
绍定三年秋七月丙午美人谢氏进封贵妃十二月丁卯册命贵妃谢氏为皇后按宋史理宗本纪云云
绍定四年七月丁酉贾涉女侍后宫诏封文安郡夫人八月辛未文安郡夫人贾氏封才人按宋史理宗本纪云云
嘉熙二年八月甲申封宫人谢氏为永宁郡夫人按宋史理宗本纪云云淳佑九年九月乙未册命婉容阎氏为贵妃
按宋史理宗本纪云云
度宗咸淳三年六月癸酉美人杨氏进封淑妃按宋史度宗本纪云云　　金
金代妃嫔位号之制及导从之仪
按金史后妃传序金代诸妃皆无位号熙宗始有贵妃贤妃德妃之号海陵淫嬖后宫寖多元妃姝妃惠妃贵妃贤妃宸妃丽妃淑妃德妃昭妃温妃柔妃凡十二位明昌以后大备内官制度诸妃视正一品比三夫人昭仪昭容昭媛修仪修容修媛充仪充容充媛视正二品比九嫔婕妤九人视正三品美人九人视正四品才人九人视正五品比二十七世妇宝林二十七人视正六品御女二十七人视正七品采女二十七人视正八品比八十一御妻又有尚恭尚仪尚服尚食尚寝尚功皆内官也　按仪卫志诸妃嫔导从四十人头绣盘蕉紫衫涂金束带妃用偏扇方扇团扇各十六诸嫔各十四皆宫人执服云脚纱帽紫四衫束带绿大伞各一伞子二人就用本服锦袄带太宗天会十三年正月熙宗即位二月乙巳追册太祖妃仆散氏曰德妃乌古论氏曰贤妃按金史熙宗本纪云云
熙宗天眷元年四月壬午立裴满氏为贵妃
按金史熙宗本纪云云
海陵天德三年宰臣请益嫔御以广嗣续
按金史海陵本纪天德三年五月戊辰宰臣请益嫔御以广嗣续上命徒单贞语宰臣前所诛党人诸妇人中多朕中表亲欲纳之宫中平章政事萧裕不可上不从遂纳宗本子莎鲁啜宗固子胡里刺胡失打秉德弟□里罕妻宫中贞元元年四月辛未特封唐括定哥为贵妃十二月辛未封所纳皇叔曹国王宗敏妃阿懒为昭妃丙子贵妃唐括定哥生与旧奴奸赐死按金史海陵本纪云云
正隆六年八月甲子封所幸太后侍婢高福娘为郧国夫人按金史海陵本纪云云
世宗大定二十一年以元妃丧致祭不闻乐
按金史世宗本纪大定二十一年二月乙巳以元妃李氏之丧致祭兴德宫过市肆不闻乐声谓宰臣曰岂以妃故禁之耶细民日作而食若禁之是废其生计也其勿禁章宗明昌元年三月定妃嫔车辇同于皇后镀金凤头黄结按金史章宗本纪云云　按舆服志明昌元年三月定妃嫔车辇同镀金凤头黄结御妻世妇用闲金凤头梅红结子明昌五年春正月乙丑昭容李氏进位淑妃
按金史章宗本纪云云
承安四年十二月淑妃李氏进封元妃
按金史章宗本纪云云
　　元
文宗至顺三年秋七月庚寅给钞万锭命燕铁木儿分赐累朝宫分嫔御之贫乏者按元史文宗本纪云云

　妃嫔部汇考二
　　明
太祖洪武三年定皇妃册立仪及仪仗冠服册宝之制按明会典皇妃册立仪洪武三年定前期一日礼部官奉册印进入置于谨身殿御座宝案之前册东印西侍仪司设册礼使受制位于奉天殿横街南稍东副使位于其西俱北向设承制官奉节官奉册奉印官位于册使之东北西向以北为上设副使受册受印褥位于受制位之南北向设典仪二人位于丹陛上之左右传赞二人位于丹陛下之左右文武官对立位于丹墀两旁引班四人位于文武官之北赞礼二人位于册使位之北皆东西相向所司置龙亭于奉天门外正中设仪卫鼓吹以俟内使监令设使副位于内宫门之外北向东上设内使监令位于册使之东北西向设赞者二人位于册使之北东西相向设册印案于赞者之北册东印西内使设妃受贺位于本位庭中北向设册印案于妃受册印位之北册东印西设内命妇诸亲贺位于庭阶之南北向又设妃受贺位于宫中南向设内赞二人位于妃受册位之北设引礼二人位于内赞之南皆东西相向其日质明文武百官皆朝服引班分引序立于奉天殿丹墀之两旁东西相向赞引引使副公服入就横街南位北面立承制官奉节奉册奉印官及掌节者皆入诣谨身殿外北向立以俟内臣传旨讫掌节者持节奉册官奉印官率执事者举册印案以行奉节官掌节者前导次册案奉册官后从次印案奉印官后从承制官押其后至横街南以案置于使副受册褥位之北册东印西承制官奉节奉册奉印官各就位西向立掌节者持节立于奉节官之左差退典仪赞使副皆再拜承制官诣使副前称有制典仪赞使副跪承制官宣制曰妃某氏特封某妃命卿等持节展礼宣制讫复位典仪赞使副再拜奉节官率掌节者持节诣册使前掌节脱节衣以节授奉节官奉节官以节西向授册使册使跪受以授掌节者掌节者受节立于册使之左奉节官退复位赞礼引册使诣受册褥位立奉册官于册案上取册授册使册使跪受册兴置于案奉册官及册使各退复位赞礼引副使诣受印褥位立奉印官于印案上取印西向授副使副使跪受印兴置于案奉印官及副使俱退复位典仪传赞赞使副皆再拜典仪唱礼毕执事者举册印案出奉天门外奉册奉印官取册印置龙亭中奉册奉印官退赞礼引册使押册副使押印持节者前导仪卫鼓吹以次出引班引文武百官退册印将至内宫门外内使请妃服花钗翟衣引出合至本位宫中南向立及册印至使副于龙亭中取册印权置于门外所置案上讫引礼内使引使副及内使监令俱就位立次引使副于内使监令前称册礼使某副使某奉制授某妃册印复退位内使监令入诣妃本位庭中躬言讫出复位引礼引内命妇诸亲俱入就位引礼引册使诣内使监令前册使取册以授内使监令内使监令跪受以授内执事引礼又引副使取印以授内使监令内使监令跪受以授内执事率执事者奉册印以次入诣妃受册位前各置于案册东印西引礼引妃降诣庭中受册位立侍从如常仪内使监令率内执事取册印以次立于妃之东西向内使监令称有制内赞赞妃四拜内使监令宣制讫执事者取册授内使监令跪读册讫以册授妃妃跪受以授内执事执事者取印跪授妃妃跪受以授内执事内赞赞妃四拜内使监令出诣使副前躬称妃受册印礼毕使副还复命引礼引妃升阶就位南向坐引礼引内命妇诸亲以次贺如常仪礼毕引礼引内命妇退内使监令引妃谢皇帝皇后并如宫中之仪皇妃仪仗红杖一对朱漆攒竹为杖铜裹两末长四尺九寸清道旗一对纯青质朱漆攒竹竿贴金木枪头共长一丈二尺五寸内枪头长一尺七寸铜束绛引旛一对朱漆攒竹竿贴金铜凤头共长一丈二尺五寸内凤头并铁钩长一尺旛用五色平罗长六尺三寸阔五寸五分四角宝盖高七寸五分围二尺七寸五分绿腰青二檐用销金云花文其盖上有抹金铜顶钑花文旛下缀五色板凡挑竿铜凤头以铁为钩戈氅一对朱漆攒竹竿贴金木戈头共长一丈二尺五寸戈头长一尺六寸二分粉板画飞鸟缀五色罗氅长六尺三寸阔五寸五分旛末缀抹金铜铃五个戟氅一对与戈氅制同共长一丈二尺五寸内贴金木戟龙头长一尺七寸五分仪锽氅一对朱漆攒竹竿贴金仪锽头共长一丈二尺五寸五分内仪锽头长一尺三寸五分系抹金铜顶一个垂五色平罗氅长六尺三寸阔五寸五分氅下铜铃五个吾杖一对朱漆攒竹杖两末贴金长六尺九寸五分仪刀一对刻木为刀鞘及靶贴银为地贴金凤文为饰垂红錔班剑一对刻木为剑贴以银其上有靶靶下有龙头衔剑贴金为饰垂红錔立瓜一对朱漆攒竹柄贴金木瓜立置其首承以贴金龙头共长六尺九寸内龙头及瓜长一尺四寸卧瓜一对与立瓜制同但瓜卧置其首共长六尺九寸龙头及瓜长一尺二寸五分镫杖一对朱漆攒竹杖贴金木镫置其首承以贴金龙头共长六尺九寸内镫并龙头长一尺六寸骨朵一对朱漆攒竹柄贴金木骨朵置其首承以贴金龙头共长六尺九寸内骨朵并龙头长一尺六寸金钺一对朱漆攒竹柄贴金木斧形置其上承以贴金龙头共长六尺九寸内金钺并龙头长一尺六寸五分响节二对贴金柄长一丈二寸五分以铁条贯铜铁钱十二置其首长一尺二寸五分红罗衣笼之销金凤文长一尺五寸节顶木质贴金饰钱文曰天下太平下有盘攀顶线四条青方伞二把伞骨面阔并顶五尺五寸柄及贴金木葫芦共长一丈一尺五寸九分其面冒以青罗垂青三檐伞顶四角加金铜凤头凡伞柄俱用竹加红油间缠以藤红绣圆伞一把伞骨面阔并顶四尺二寸五分柄及贴金木葫芦共长一丈一尺二寸九分其面冒以红罗绣云文垂红三檐绣云凤文红绣方扇四把扇及柄共高一丈一尺二寸扇圆径三尺三寸五分面背风衣俱红素罗面绣鸾凤花文背销金团花凡柄俱用攒竹加黑漆红花圆扇四把扇及柄共高一丈一尺二寸扇圆径三尺三寸五分面背风衣俱红素罗面绣四季花背销金团凤文青绣圆扇四把扇及柄共高一丈一尺二寸扇圆径三尺三寸五分面背风衣俱青素罗面绣升降孔雀云文背销金团凤文交椅一把木质银叶裹间抹金中钑云凤文四垂红丝錔红织金纻丝褡裆脚踏一个木质银叶裹间抹金中钑方胜花文红织金纻丝踏褥拂子二把以素牦牛尾为拂黑漆木为柄垂红丝錔今拂用为马尾心用红缨水盆一个银质间抹金中钑云凤文边钑香草文手巾一条水罐一个银质间抹金有盖有提小口巨腹钑花文香炉一个银质间抹金两耳三足有盖钑凤文以朱漆竿举之抹金铜凤头并尾香盒一个银质间抹金盖钑凤文边钑香草文唾盂一个银质间抹金形圆如缶盖仅掩口下有盘钑凤文洪武间停造唾壶一个银质间抹金小口巨腹有盖钑凤文洪武间停造红纱灯笼二对朱油竹骨有烛盘外以红纱蒙之玉色纱为盖朱漆竿贴金凤头尾凤轿一乘青顶上抹金铜珠顶四角抹金铜飞凤四各垂银香圆宝盖并彩结轿身朱漆木匡三面篾织纹簟绘以翟文抹金铜钑花叶片装钉朱红漆木轿扛抹金铜凤头凤尾装饰青销金罗缘边朱红帘并看带内红交□并坐踏褥红销金罗轿衣一件顶销金宝珠文沥水香草文看带并帏皆凤文红油绢雨轿衣一件
行障二叶红素绫为之绘云凤沥水香草文
坐障一叶红素绫为之绘云凤文
皇妃冠服凡受册助祭朝会用礼服洪武三年定冠饰以九翚四凤花钗九树小花如大花之数两博鬓九钿翟衣青质绣翟编次于衣及裳重为九等青纱中单黻领朱縠缥裾蔽膝随裳色加文绣重雉为章二等以緅为领缘大带随衣色玉革带青□舄佩绶　常服洪武三年定鸾凤冠首饰钏镯用金玉珠宝翠诸色团衫金绣鸾凤不用黄带用金玉犀又定山松特髻假鬓花钿花钗凤冠真红大袖衣霞帔红罗裙红罗褙子衣用织金及绣凤文　册印册用镀金银册二片其长短阔厚与诸王册同册盝饰以浑金沥粉蟠凤其物用裹覆皆与诸王同印用金龟钮其尺寸与诸王宝同文曰皇妃之印其余制度皆与诸王同匣皆饰以蟠凤皇贵妃有宝余无宝洪武五年又定内命妇冠服之制
按明会典内命妇冠服洪武五年定三品以上用花钗翟衣四品五品用山松特髻大衫为礼服贵人视三品以皇妃燕居冠及大衫霞帔为礼服珠翠庆云冠鞠衣褙子缘袄裙为常服洪武十七年十月壬申册李氏为淑妃摄中宫事按大政纪云云成祖永乐三年重定皇妃礼服常服之制
按明会典皇妃礼服永乐三年定九翟冠二顶冠以皂縠为之附以翠博山饰以大珠翟二小珠翟三翠翟四皆口衔珠滴冠中宝珠一座前后珠牡丹花二朵蕊头八个翠叶三十六叶珠翠穰花鬓二朵承以小连云六片翠顶云一座上饰珠五颗珠翠云十一片翠口圈一副金宝钿花九个上用珠九颗金凤一对口衔珠结金簪一对　珠翠牡丹花穰花各二朵面花二对梅花环四珠环各一对　大衫霞帔衫用红色纻丝纱罗随用霞帔深青为质织金云霞凤文或绣或铺翠圈金饰以珠纻丝纱罗随用玉坠子瑑凤文　四袄子即
背子
桃花色金绣团凤文纻丝纱
罗随用　鞠衣青色胸背鸾凤云文用织金或绣或加铺翠圈金饰以珠燕居服用素除黄外余色及纻丝纱罗随用　大带青线罗为之有缘余或红或绿各随鞠衣色　缘袄子青色红领褾裾织金云凤文纻丝纱罗随用　缘裙红色绿缘织金花凤文纻丝纱罗随用　玉□圭长七寸剡其上瑑□文以锦约其下并韬　玉革带青绮□描金云凤文玉事件十金事件三　玉花采结绶以红绿线罗为结上有玉绶花一瑑宝相花文绶带上玉坠珠六颗并金垂头花板四片金叶儿六个红线罗系带一玉佩二如中宫佩制珩以下瑑饰云凤文描金上有金钩　青□舄□以青线罗为之舄用青绮饰以描金云凤文皂线纯每舄首加珠三颗永乐七年续定册立皇妃之仪
按明会典永乐七年续定其日质明锦衣卫设卤薄大驾教坊司设中和韶乐及大乐鸿胪寺设节册案于奉天殿内设正副使拜位于丹墀内官设皇妃受册位于各宫中设节册案于皇妃受册位之北又设香案于节册案前设内赞二人引礼二人上御华盖殿具皮弁服鸿胪寺官奏执事官行礼毕奏升殿导驾官导上升座文武百官具朝服入班行叩头礼侍班正副使入班就拜位赞四拜兴传制官奏传制俯伏兴执事官举节册案由殿左门出置御道中传制官由左门出称有制赞正副使跪制曰永乐七年某月某日册某氏为某妃命卿等持节行礼赞俯伏兴四拜礼毕执事官举节册案由御道东出黄盖遮送至奉天门外用鼓乐迎至右顺门外正副使朝北立内官捧节册正门入迎至各皇妃宫中节册将至引礼请皇妃具礼服宫人各执扇卫从出迎于宫门外节册至皇妃随至拜位内官以节册各置于案内赞赞四拜赞宣册赞跪女官捧册立宣于皇妃之左宣毕赞搢圭赞受册女官跪授皇妃皇妃以授女官女官跪受于皇妃之右赞兴内赞赞四拜礼毕内官持节出皇妃送出宫门外内官出报正副使礼毕各宫行礼俱同正副使得报持节复命是日内官先具祭仪翰林院具祭文上具服皇妃各具妃服上率诣奉先殿行谒告礼如常仪毕皇妃各具妃服女官引诣上前行八拜礼毕回宫同日内官先于宫中设皇妃座南向设诸亲及命妇贺位于阶之南北向设仪仗设内赞二人引礼二人候皇妃谢恩礼毕回宫女官二人导皇妃升座引礼先引长公主公主各亲王妃以次入班赞行四拜礼次引郡王妃郡王辅国将军夫人以次入班赞行四拜礼仁宗洪熙元年六月宣宗即位七月己巳册孙氏为贵妃按大政纪云云
英宗正统十四年九月郕王即位十二月册上皇宫嫔周氏为贵妃贵妃皇太子所生母也按大政纪云云
宪宗成化二十三年孝宗即位内侍郭镛请选妃嫔备六宫以谢迁谏止按大政纪成化二十三年九月孝宗即位十二月内侍请选妃嫔以备六宫左庶子谢迁言上方谅暗不宜有此俟山陵既毕徐议之命礼部如迁议孝宗弘治二年七月给事中张鼎请置妃嫔不报按大政纪弘治二年七月时上不置妃嫔继体未立张鼎上言古者天子一娶十二女以广储嗣今舍是弗图乃徒建设斋醮将以侥福于神不已惑乎不报武宗正德元年八月册德妃沈氏贤妃吴氏按大政纪云云
世宗嘉靖九年初立九嫔
按大政纪嘉靖九年十一月张璁上言古者天子一后二妃三夫人九嫔二十七世妇八十一女御以广后嗣今中宫正位有年而前星未耀宜慎选贞淑以充妃嫔帝从之乃敕礼部选立九嫔嘉靖十年定册立皇嫔及冠服册圭之制
按明会典皇嫔册立仪先期太常寺备告太庙世庙香帛脯醢酒果翰林院具祝文礼部奏请钦定持节捧册正副使各二员前一日鸿胪寺设节册案于奉天殿节案居左册案居右设节册彩舆于丹墀内教坊司设中和韶乐及大乐锦衣卫设仪仗如朔望仪是日早内官设九嫔受册位于宫中设节册案于受册案之北节案居左册案居右设香案于节册案前设内赞各三人引礼各二人至期上具衮冕服以册封九嫔祭告太庙世庙如常仪礼毕驾回上易皮弁服御华盖殿鸿胪寺官奏执事官行礼毕奏请升殿导驾官导上升座文武百官各具公服入班行叩头礼左右侍班正副使具朝服入就拜位鸣赞赞四拜兴传制官跪奏传制执事官举节册案由殿左门出置御道中传制官由左门出称有制鸣赞赞跪正副使跪传制官宣制曰嘉靖十年三月初二日册某氏为德嫔某氏为贤嫔某氏为庄嫔某氏为丽嫔某氏为惠嫔某氏为安嫔某氏为和嫔某氏为僖嫔某氏为康嫔命卿等持节行礼赞俯伏兴四拜礼毕执事官举节册置彩舆中伞盖鼓乐迎至右顺门正副使北面立内官举节册彩舆由正门入迎至九嫔宫中节册未至之前引礼请九嫔出迎于宫门外节册至由正门入九嫔随至拜位内官以节册各置于案内赞赞四拜赞宣册赞跪宣册女官取册立宣于九嫔之左讫赞受册赞搢圭宣册女官以册授九嫔九嫔以册授女官女官跪受于九嫔之右立于西赞出圭赞兴赞四拜礼毕内官持节由正门出九嫔送出宫门各内官赍节出至右顺门里待齐出右顺门外以节授正副使报礼毕正副使得报持节次日早复命九嫔受册封毕各具服皇后率诣奉先殿奉慈殿崇先殿行谒告礼如常仪仍各具服诣昭圣康惠慈寿皇太后前章圣慈仁皇太后前庄肃皇后前俱行八拜礼毕候上服皮弁服皇后亦具服各升座赞引女官引诣前就拜位行八拜礼毕各回宫　又按明会典皇嫔冠服嘉靖十年定冠用九翟次皇妃之凤大衫鞠衣如皇妃制圭用次玉谷文册用银少杀于皇妃五分之一以金饰之嘉靖十三年春正月癸卯册僖嫔沈氏为宸妃丽嫔阎氏为丽妃按大政纪云云
嘉靖十四年从夏言请补选嫔御
按大政纪嘉靖十四年冬十月夏言请慎选贤淑补嫔御以广储嗣乞命夫人女官出诸王馆选择从之嘉靖十五年册立诸妃嫔按大政纪嘉靖十五年九月庚申册二贵妃沈氏王氏三妃江氏陈氏王氏四嫔余氏徐氏王氏卢氏嘉靖十九年定进封妃嫔之仪按明会典嘉靖十九年进封妃嫔俱同日皇贵妃用金册金宝妃嫔无宝止用镀金银册锦衣卫设仪仗如朔望仪是日寅刻上具常服告于皇祖分遣文武大臣告于列圣宗庙太常寺备香帛脯醢酒果翰林院撰告文告庙毕上具皮弁服御华盖殿行礼俱如常仪穆宗隆庆元年正月册李氏为贵妃
按明通纪云云
光宗泰昌元年谕封李选侍为贵妃后不果行按明通纪泰昌元年八月二十六日上御东暖阁谕封选侍且谕速封礼臣孙如游奏曰臣等面睹天颜耳聆天语惓惓圣意惟以选侍保震器国本为重臣等自当仰体但臣部前奉圣谕上孝端贞恪庄惠仁明媲天毓圣显皇后孝靖温懿敬让贞慈参天育圣皇太后尊谥加封恭靖端懿温惠郭元妃昭肃恭和章懿王才人为皇后皆未经告竣若论先后次序宜俟四大礼既举之后若论皇储之保护关系甚巨而抚育慈爱厥功之懋已明谕中外则选侍之封惟恐其不早即从该监之请亦未为不可上曰着照该监原择九月初六日举行二十九日上再召辅臣方从哲等十三员于干清宫诸臣问安毕上仍谕册立皇贵妃从哲等对以册储原卜期宜移近蚤竣吉典以慰圣怀九月乙亥朔帝崩礼部钦奉圣谕择初六日册封皇贵妃李氏奉令旨着该监照择九月初六日举行丁丑礼部进册封皇贵妃仪注并启九月初六日辰刻皇长子即皇帝位二礼难以并举合将册封吉期另行选择奉令旨另议具奏熹宗天启元年正月初二日穆庙奇妃叶氏薨丧礼命照淑妃秦氏例行四月二十七日册封王氏为良妃段氏为纯妃命礼臣具仪进呈按明通纪云云
天启二年七月择二十四日卯时册封范氏为慧妃十一月乙卯礼部接出圣旨光庙选侍刘氏封为贞靖贤妃十二月丙辰册封光庙庄妃大学士何宗彦捧册按明通纪云云
天启四年册封选侍傅氏为懿妃李氏为康妃按明通纪天启四年六月上欲议封光庙选侍傅氏李氏礼臣林尧俞奏谓皇大妹婚期已近皇八妹婚期尚远选侍李氏似不宜封况当皇上登极之初移宫之际议论纷纭封号一节宜俟皇八妹选婚之日另议无庸汲汲为也惟具选侍傅氏封号上请上不听命一并举行七月命大学士顾秉谦朱延禧捧册封光庙选侍傅氏为懿妃李氏为康妃皇清
　　崇德元年
大清会典崇德元年行册封
　四妃礼是日早设黄幄于
　清宁宫前设黄案一于幄内之正中又设黄案一　　于黄案之东诸王文武各官俱于　崇政殿前齐集分翼序立
上御殿升座内院官请
旨行册封礼内院官捧册置彩亭内持节官二员前　　导执事员役举亭前行至　清宁宫前黄幄内册封
　四妃为
　东关雎宫宸妃
　西麟趾宫贵妃
　东衍庆宫淑妃
　西永福宫庄妃
　皇妃等出迎内院官自亭内捧册置幄内东旁黄　　案上西向立将满洲蒙古汉字三体册文次第　　宣读毕捧册分授各侍立女官女官跪接捧献　皇妃等　皇妃等次第跪受转授侍立女官女官跪接置幄　　内中间黄案上毕内院官持节复命
　皇妃等率公主王妃大臣命妇等至
　崇政殿序立于
皇上前行六拜三跪三叩头礼毕又诣
皇后前行六拜三跪三叩头礼次公主王妃以下大　　臣命妇等于　皇妃前各行四拜二跪二叩头礼次
　四皇妃对行二拜一跪一叩头礼各还宫公主等　　俱退　皇贵妃贵妃妃嫔冠服
　　凡庆贺大典
　皇贵妃
　贵妃冠顶用东珠十二颗
　妃冠顶用东珠十一颗礼服用凤凰翟鸟等段五　　爪龙段妆段八团龙等段俱随时酌量服御黄　　色秋香色不许服用　嫔冠顶用东珠十颗礼服用翟鸟等段五爪龙段　　妆段四团龙等段俱随时酌量服御黄色秋香　　色不许服用　妃嫔册宝
　皇贵妃金册
　贵妃金册
　妃金册
　嫔镀金银册
　　已上金册镀金银册制俱同惟页数之多寡视　　册文之长短页片之厚薄随金银之轻重各照　　礼部开送定式成造　　盛宝箱
　皇贵妃
　贵妃
　妃
　嫔印池银质镀金册印箱架用鸾凤翟鸟文钉银　　质镀金事件袱褥袋垫俱以金黄绮为之余制　　同　皇贵妃仪仗
　　凤旗二对红黑云段为质上描金凤各一长四　　尺五寸阔五尺四寸红油熏竹竿长一丈四尺　　六寸间缠以藤下钉铁箍上安贴金铜顶饰以　　红缨　　金节一对朱红攒竹竿长一丈一尺二寸五分　　下钉铁箍上安贴金铜鹅项钩携铜索天盘下　　系红线圆间挂红缨球八个各罩绿皮帽四　　角缀贴金铜铃外用红素纱绣五色彩凤为衣　　笼之　　吾杖一对朱红油攒竹为之长七尺两末贴金　　铜箍沥粉贴金云二段　　立瓜一对朱红攒竹柄长五尺二寸五分贴金　　铜箍刻木为瓜立置其首承以贴金龙头瓜及　　龙头长一尺六寸九分　　卧瓜一对与立瓜制同但瓜卧置其首共长七　　尺四分　　红段七凤曲柄伞一把顶径五尺冒以红段绣　　云文垂三檐上下檐各绣彩凤二中檐绣彩凤　　三带二条风衣二件俱绣云文伞骨三十二根　　铁竹相间朱红攒竹柄长一丈一尺间缠以藤　　柄曲处用铁心贴金龙头承伞　　红段宝相花伞二把冒以红段顶绣云文垂三　　檐各绣宝相花直柄长一丈五寸余制同曲柄　　伞　　红段瑞草伞二把冒以红段垂三檐各绣瑞草　　余制同宝相花伞　　红段方伞二把顶方五尺冒以红素段余制同　　圆伞　　红段绣扇二把高二尺三寸阔一尺九寸红段　　面中绣彩凤白段边绣雉尾青段背销金火焰　　夹口贴青绿片金六块黑油合竹柄长一丈七　　寸五分下钉黄铜箍　　金黄段素扇二把高二尺三寸阔二尺三寸五　　分面背皆金黄素段朱红合竹柄长一丈五寸　　五分余制同红绣扇　　拂子一对用红马尾为之泥金桦木柄长二尺　　六寸两末钉钑金翟鸟头尾　　金炉一个以朱红漆竿举之两末雕贴金翟鸟　　头尾竿首钉镀金钩　　金瓶一对
　　金香盒一个
　　金唾壶一个
　　金盆一面已上俱金质钑翟鸟花草云文　　马杌一座高一尺四寸五分方一尺八寸五分　　面厚一寸三分木质朱漆钑花镀金铜叶装钉　　交椅一把木质扫金罩漆穿以金黄线匾四　　垂金黄线流苏金黄色金绮褡裆　　脚踏一个木质扫金罩漆金黄色金绮踏褥　　翟轿一乘面阔二尺九寸进深四尺高四尺六　　寸顶阔三尺五寸进深四尺六寸五分高六寸　　顶楼六瓣每瓣阔一尺四寸高五寸五分俱施　　金黄油彩画云龙翟鸟妆颜五色宝石金黄绫　　衣上销金翟鸟沥水二层直竿二根各长一丈　　五尺二寸横竿二根各长六尺一寸五分肩扛　　四根各长四尺七寸五分撑竿二根各长二尺　　一寸三分俱朱漆轿顶饰金翟鸟十纯素金顶　　镀金铜事件全　　金黄布幰衣油绸雨衣各一件
　　翟车一乘身阔三尺一寸进深四尺七寸柱高　　三尺三寸五分顶阔四尺五分进深五尺六寸　　高一尺二寸辕长一丈六尺二寸轮高四尺八　　寸俱施金黄油金黄云段车衣重檐沥水红绸　　里纯素金顶镀金铜事件全　　金黄布幰衣油绸雨衣金黄毡顶各一件　贵妃仪仗与　皇贵妃同
　妃仪仗
　　凤旗一对黑质
　　金节一对
　　吾杖一对
　　立瓜一对
　　卧瓜一对
　　红段宝相花伞二把
　　红段瑞草伞二把
　　金黄段素扇二把
　　拂子一对
　　提炉一座
　　瓶一对
　　香盒一个
　　唾壶一个
　　盆一面
　　马杌一座
　　交椅一把
　　脚踏一个
　　翟轿一乘
　　翟车一乘
　　已上诸制俱同
　贵妃仪仗惟炉盒等器系银质镀金轿顶车顶及　　事件系铜质镀金　　轿车各有金黄布幰衣油绸雨衣并毡顶　　顺治十三年大清会典顺治十三年册封
　皇贵妃礼前期一日遣官祭告
太庙时
驾幸南苑礼部官由内院捧节册宝置彩亭内校尉　　举亭至南苑鸿胪寺官设黄案于上所御殿左礼部官捧节册宝置案上奏请
皇上御殿阅册宝毕
上升座鸿胪寺官引正副使丹墀下跪大学士持节　　授正使学士捧册宝授副使正副使跪受讫兴　　节在前次册次宝由中路出至门外置彩亭内　　校尉举亭送至内院安设　是日　皇贵妃仪仗陈设于
　皇贵妃宫前内监设节册宝案于宫院正中设香　　案于册宝案前正使官持节在前副使官捧册　　宝安设彩亭内依次行至　隆宗门外彩亭停止捧节册宝授内监内监跪接　　捧进　皇贵妃具礼服迎于门内立候节册宝前行　皇贵妃随后至行礼处内监将节册宝各置所设　　案上内赞女官赞宣册　皇贵妃跪女官捧册立宣于左旁宣毕赞受册女　　官跪接授　皇贵妃
　皇贵妃受讫转授右旁女官女官跪受立次赞宣　　宝如宣册仪赞兴　皇贵妃兴赞行礼
　皇贵妃行六拜三跪三叩头礼毕内监持节出授　　正副使告行礼毕正副使持节复　命　次日设
　诏书黄案于
　太和殿东旁设香亭龙亭于
　午门外正中宗室觉罗都统以下文武各官俱朝　　服齐集　午门外大学士于
　太和殿内捧
诏书出授礼部尚书礼部尚书跪受置云盘内高捧　　由中道出至　午门外跪置龙亭内迎至礼部颁行如常仪　给　皇贵妃亲属礼物照八年例给皇后亲属礼物之半
　　康熙十六年
大清会典康熙十六年册封
　贵妃及
　安嫔
　敬嫔
　端嫔
　荣嫔
　惠嫔
　宜嫔
　僖嫔礼前期一日遣官一员以册封
　贵妃礼祭告
太庙
皇上亲祭
奉先殿　是日早礼部鸿胪寺官设黄案八于　太和殿内置　贵妃册宝
　诸嫔册于各案上左右次序排列又设彩亭九于　　内阁内监设节案一于　贵妃宫内之正中设香案一于节案之前设册宝　　案二于节案之左于　诸嫔宫内各设节案一于正中设香案一于节案　　之前设册案一于节案之左銮仪卫陈皇上卤簿大驾乐器于
　太和殿前陈
太皇太后
皇太后
皇后
　贵妃仪仗车辂于各宫门前王以下文武各官俱　　朝服齐集如常仪内阁礼部堂官捧节册宝置　　彩亭内校尉举亭以次由御道入　太和门丹墀内
彩亭停
候于阶下
内阁礼部堂官捧取节
　　册宝由中阶入
　太和殿内置各案上封使及执事各官于丹墀内　　东班西向立钦天监堂官率本监科官二员候　　占于　干清门报吉时礼部堂官奉请
皇上升殿
上具礼服御
　太和殿鸣钟鼓作中和乐阅册宝毕升座鸣鞭鸿　　胪寺官引封使及执事各官就拜位赞行三跪　　九叩头礼作丹陛乐礼毕乐止礼部鸿胪寺官　　引封使至　丹陛上北向立鸣赞官立于殿檐下之东西向赞　　有　制封使跪宣读官立于殿中门之东西向宣　制曰某年月日册封某氏为贵妃某氏为某嫔命　　卿等持节行礼宣毕阁臣捧节授封使封使跪　　捧受持节前引礼部执事官举册宝案次第随　　行由中道至阶下捧取册宝置各彩亭内校尉　　举亭前列黄盖一柄御仗二对次第由御道行　　至　太和门
　协和门出
上赐茶毕还宫　封使至
　景运门外将册宝彩亭并所持节授内监内监持　　节举册宝彩亭行至　贵妃宫门外捧册宝入
　贵妃具礼服近于宫门内之右立候节册宝过　贵妃随入宫就宫内正中拜位立内监捧节册宝　　置黄案上内赞女官赞跪　贵妃跪赞宣册受册次赞宣宝受宝行礼送节如　　常仪内监持节捧册进　诸嫔宫门
　嫔各具礼服迎于宫门内之右立候节册过　嫔随入宫就拜位立内监捧节册置黄案上内赞　　女官赞跪　嫔跪赞宣册受册行礼俱与
　贵妃仪同内监至
　景运门内候齐同出捧节授封使报礼毕封使持　　节至后左门以册封礼毕复命　礼部堂官奏请
皇上率王以下内大臣侍卫诣
太皇太后
皇太后宫行礼如常仪　次日各宫仪仗车辂乐器全　　设引礼大臣命妇于　隆宗门外齐集公主王妃于
　永康右门齐集礼部奏请
　贵妃率公主王妃以下命妇诣
太皇太后
皇太后前行礼毕公主王妃等候
　贵妃入内俱退次
　贵妃诣
皇上前行礼次诣
皇后前行礼如常仪
命公主王妃大臣命妇等免
随行礼并免诣贵妃前行礼
礼
　　毕还宫
　　康熙二十年
大清会典康熙二十年进封
　贵妃为
　皇贵妃及册封
　贵妃进封
　惠嫔为
　惠妃
　宜嫔为
　宜妃
德嫔为
德妃
　荣嫔为
　荣妃礼前期一日各遣官一员祭告
太庙
奉先殿是日
上不御殿内官设节案于
　皇贵妃
　贵妃
　四妃各宫正中设香案于节案前设册宝案各二　　于左旁各宫仪仗陈设宫前至册封吉时内阁　　大臣以次持节授正副使各正副使跪受持节　　前行捧册宝印置丹墀彩亭内校尉举亭　皇贵妃节册宝在前次　贵妃节册宝次
　惠妃
　宜妃
德妃
　荣妃节册印张黄盖一柄排御仗二对前行出　协和门至　景运门外正副使以册宝印彩亭并所持节授内　　监内监持节举册宝印彩亭进至　皇贵妃等各宫门外自彩亭内捧册宝印随节进　　内　皇贵妃
　贵妃
　惠妃
　宜妃
德妃
　荣妃各具礼服迎入内赞女官赞宣册受册宣宝　　受宝行礼送节各官俱如常仪内监持节出至　景运门内候齐同出捧　节授正副使报礼毕正副使持节至后左门以册　　封礼毕复命
停止
庆贺


　妃嫔部列传一
　　上古
　　黄帝四妃
按史记五帝本纪黄帝居轩辕之丘而娶于西陵之女是为嫘祖嫘祖为黄帝正妃
注
索隐曰黄帝立四妃象后妃四星皇甫谧云元　妃西陵氏女曰嫘祖生昌意次妃方雷氏女曰女　节生青阳次妃彤鱼氏女生夷鼓一名苍林次妃　嫫母班在三人之下按国语夷鼓苍林是二人又　按汉书古今人表彤鱼氏生夷鼓嫫母生苍林不　得如谧所说按列女传黄帝妃曰嫫母于四妃之班居下貌甚丑而最贤心每自退按外纪帝元妃西陵氏之女曰嫘祖生昌意元□龙苗二妃方累氏女曰节生休及清三妃彤鱼氏女生挥及夷彭四妃曰嫫母貌恶德充生苍林禺阳其众妾之子十六人总四妃之子为二十有五其得姓者十有四人别为十二姓曰祈己滕箴任荀嬉姞儇依二姬二酉及有虞氏有天下封帝后为侯伯者十九人焉按路史黄帝纪次妃嫫母貌恶德充帝纳之曰属女德而弗忘与女正而弗襄虽恶何伤是生苍林禺阳　　帝喾四妃按史记五帝本纪帝喾娶陈锋氏女生放勋娶娵訾氏女生挚余妃
不载
注
正义曰帝王纪云帝喾有四妃卜其子皆有天　下元妃有邰氏女曰姜嫄生后稷次妃有娀氏女　曰简狄生次妃陈丰氏女曰庆都生放勋次妃　娵訾氏女曰常仪生帝挚也帝挚之母于四人中　班最在下而挚于兄弟最长按路史帝喾纪帝喾四后上妃有骀氏曰姜嫄清净专一而好稼穑衣帝衣履帝敏居期而生弃妃有娀氏曰简狄仁而有礼饮食必鼓感乙致胎
注
郑元云喾立四妃以象后妃四星一明者为正　三小者为次　　有虞氏
　　舜妃女英
按史记五帝本纪尧以二女妻舜以观其内舜居沩汭内行弥谨尧二女不敢以贵骄事舜亲戚甚有妇道
注
二女娥皇女英也娥皇无子女英生商均舜升　天子娥皇为后女英为妃按列女传有虞二妃帝尧之二女也长曰娥皇次曰女英二女承事舜于畎亩之中不以天子之女而骄盈怠嫚犹谦谦恭俭思尽妇道尧举舜为相摄行王政舜每事常谋于二女舜既受禅为天子娥皇为后女英为妃事瞽瞍犹若初焉天下称二妃聪明贞仁舜陟方死苍梧二妃死于江湘之间故谓之湘君按路史帝舜纪妃以肓娅以罃以观其内舜乃饬正二女胜其胸中之情以应天地之理淡焉二女嫔妫纯笃尽道妻有桑田身有南亩娥肓无子女罃生义钧及季厘本注云肓即娥皇字罃即女英　　周
　　盛姬
按穆天子传甲戌天子西北囗姬姓也盛柏之子也天子赐之上姬之长是曰盛门天子乃为之台是曰重璧之台戊寅天子东狃于泽中逢寒疾天子舍于泽中盛姬告病天子怜之囗泽曰寒氏盛姬求饮天子命人取浆而给是曰壶輲天子西至于重璧之台盛姬告病囗天子哀之是曰哀次天子乃殡盛姬于毂丘之庙囗壬寅天子命哭启为主祭父宾丧天子王女叔为主天子囗宾之命终丧礼于是殇祀而哭内史执策官人囗丌职曾祝敷筵席设几盛馈具肺盐羹胾脯枣醢鱼腊糗韭百物乃陈腥俎十二干豆九十鼎敦壶尊四十器曾祝祭食进肺盐祭酒乃献丧主伊扈伊扈拜受囗祭女又献女主叔叔拜受祭囗祝报祭觞大师乃哭即位毕哭内史囗策而哭曾祝捧馈而哭御者囗祈而哭抗者觞夕而哭佐者承斗而哭佐者衣衾佩囗而哭乐囗人陈琴瑟囗竽钥管而哭百囗众官人各囗其职事以哭曰士女错踊九囗乃终丧主伊扈哭出造舍父兄宗姓及在位者从之佐者哭且彻馈及壶鼎俎豆众宫人各囗其职皆哭而出井利囗事后出而收癸卯大哭殇祀而载甲辰天子南葬盛姬于乐池之南天子乃命盛姬囗之丧视皇后之葬法亦不拜后于诸侯河济之间共事韦谷黄城三邦之事辇丧七萃之士抗者即事曾祝先丧大匠御棺日月之旗七星之文鼓钟以葬龙旗以囗鸟以建鼓兽以建钟龙以建旗曰丧之先后及哭踊者之间毕有钟旗囗百物丧器井利典之列于丧行靡有不备击鼓以行丧举旗以劝之击钟以止哭弥旗以节之曰囗祀大哭九而终丧出于门丧主即位周室父兄子孙倍之诸侯属子王吏倍之外官王属七萃之士倍之姬姓子弟倍之执职之人倍之百官众人倍之哭者七倍之踊者三十行行萃百人女主即位嬖人群女倍之王臣姬姓之女倍之宫官人倍之宫贤庶妾倍之哭者五倍踊者次从曰天子命丧一里而击钟止哭曰匠人哭于车上曾祝哭于丧七萃之士哭于丧所曰小哭错踊三踊而行五里而次曰丧三舍至于哀次五舍至于重璧之台乃休天子乃周姑繇之水以圜丧车是曰车曰殇祀之孟冬辛亥邢侯曹侯来吊内史将之以见天子天子告不豫而辞焉邢侯曹侯乃吊太子太子哭出庙门以迎邢侯再拜劳之侯不答拜邢侯谒哭于庙太子先哭而入西向即位内史宾侯北向而立大哭九邢侯厝踊三而止太子送邢侯至庙门之外邢侯遂出太子再拜送之曹侯庙吊入哭太子送之亦如邢侯之礼壬子天子具官见邢侯曹侯天子还返邢侯曹侯执见拜天子之武一天子见之乃遣邢侯曹侯归于其邦王官执礼共于二侯如故曰天子出宪以或襚赗癸丑大哭而囗甲寅殇祀大哭而行丧五舍于大次曰丧三日于大次殇祀如初辛酉大成百物皆备壬戌葬史录繇鼓钟以赤下棺七萃之士囗士女错踊九囗丧下昧爽天子使嬖人赠用文锦明衣九领丧宗伊扈赠用变裳女主叔赠用茵组百嬖人官师毕赠井利乃藏报哭于大次祥祠囗祝丧罢哭辞于远人为盛姬谥曰哀淑人天子丘人是曰淑人之丘乙丑天子东征舍于五鹿叔思哭是曰女之丘丁卯天子东征钓于漯水以祭淑人是曰祭丘己巳天子东征食马于漯水之上乃鼓之棘是曰马主癸酉天子南征至于菹台仲冬甲戌天子西征至于因氏天子乃钓于河以观姑繇之水丁丑天子北征戊寅舍于河上乃致父兄子弟王臣姬囗祥祀毕哭终丧于嚣氏己卯天子西济于河嚣氏之遂庚辰舍于茅尺于是禋祀除丧始乐素服而归是曰素氏天子遂西南癸未至于野王甲申天子北升于大北之□而降休于两柏之下天子永念伤心乃思淑人盛姬于是流涕七萃之士葽豫上谏于天子曰自古有死有生岂独淑人天子不乐出于永思永思有益莫忘其新天子哀之乃又流涕是日辍　　汉
　　高祖薄姬
按史记外戚世家薄太后父吴人姓薄氏秦时与故魏王宗家女魏媪通生薄姬而薄父死山阴因葬焉及诸侯畔秦魏豹立为魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉击楚及闻许负言心独喜因背汉而畔中立更与楚连和汉使曹参等击虏魏王豹以其国为郡而薄姬输织室豹已死汉王入织室见薄姬有色诏内后宫岁余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王坐河南宫成□台此两美人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹高帝曰此贵征也吾为女遂成之一幸生男是为代王其后薄姬希见高祖高祖崩诸御幸姬戚夫人之属吕太后怒皆幽之不得出宫而薄姬以希见故得出从子之代为代王太后太后弟薄昭从如代代王立十七年高后崩大臣议立后疾外家吕氏强皆称薄氏仁善故迎代王立为孝文皇帝而太后改号曰皇太后弟薄昭封为轵侯薄太后母亦前死葬栎阳北于是乃追尊薄父为灵文侯会稽郡置园邑三百家长丞已下吏奉守冢寝庙上食祠如法而栎阳北亦置灵文侯夫人园如灵文侯园仪薄太后以为母家魏王后早失父母其奉薄太后诸魏有力者于是召复魏氏及尊赏赐各以亲□受之薄氏侯者凡一人薄太后后文帝二年以孝景帝前二年崩葬南陵以吕后会葬长陵故特自起陵近孝文皇帝霸陵　　高祖戚夫人
按史记吕后本纪高祖为汉王得定陶戚姬爱幸生赵隐王如意孝惠为人仁弱高祖以为不类我常欲废太子立戚姬子如意如意类我戚姬幸常从上之关东日夜啼泣欲立其子代太子吕后年长常留守希见上益疏如意立为赵王后几代太子者数矣赖大臣争之及留侯策太子得毋废吕后为人刚毅佐高祖定天下所诛大臣多吕后力吕后兄二人皆为将长兄周吕侯死事封其子吕台为郦侯子产为交侯次兄吕释之为建成侯高祖十二年四月甲辰崩长乐宫太子袭号为帝是时高祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王高祖弟交为楚王兄子濞为吴王非刘氏功臣番君吴芮子臣为长沙王吕后最怨戚夫人及其子赵王乃令永巷囚戚夫人而召赵王使者三反赵相建平侯周昌谓使者曰高帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏吕后大怒乃使人召赵相赵相征至长安乃使人复召赵王王来未到孝惠帝慈仁知太后怒自迎赵王霸上与入宫自挟与赵王起居饮食太后欲杀之不得间孝惠元年十二月帝晨出射赵王少不能早起太后闻其独居使人持鸩饮之□明孝惠还赵王已死于是乃徙淮阳王友为赵王夏诏赐郦侯父追谥为令武侯太后遂断戚夫人手足去眼辉耳饮喑药使居□中命曰人彘居数日乃召孝惠帝观人彘孝惠见问知其戚夫人乃大哭因病岁余不能起使人请太后曰此非人所为臣为太后子终不能治天下孝惠以此日饮为淫乐不听政故有病也按留侯世家十二年上从击破布军归疾益甚愈欲易太子留侯谏不听因疾不视事叔孙太傅称说引古今以死争太子上详许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为寿已毕趋去上目送之召戚夫人指示四人者曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿雁高飞一举千里羽翮已就横绝四海横绝四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也　　文帝慎夫人按汉书爰盎传上幸上林皇后及慎夫人从其在禁中常同坐及坐郎署长布席盎引郄慎夫人坐慎夫人怒不肯坐上亦怒起盎因前说曰臣闻尊卑有序则上下和今陛下既以立后慎夫人乃妾妾主岂可以同坐哉且陛下幸之则厚赐之陛下所以为慎夫人适所以祸之也独不见人豕乎于是上乃说入语慎夫人慎夫人赐盎金五十斤按张释之传释之为中郎将从行至霸陵上居外临□时慎夫人从上指视慎夫人新丰道曰此走邯郸道也使慎夫人鼓瑟上自倚瑟而歌　　景帝栗姬
按史记外戚世家景帝长男荣其母栗姬栗姬齐人也立荣为太子长公主嫖有女欲予为妃栗姬妒而景帝诸美人皆因长公主见景帝得贵幸皆过栗姬栗姬日怨怒谢长公主不许长公主欲予王夫人王夫人许之长公主怒而日谗栗姬短于景帝曰栗姬与诸贵夫人幸姬会常使侍者祝唾其背挟邪媚道景帝以故望之景帝常体不安心不乐属诸子为王者于栗姬曰百岁后善视之栗姬怒不肯应言不逊景帝恚心嗛之而未发也长公主日誉王夫人男之美景帝亦贤之又有曩者所梦日符计未有所定王夫人知帝望栗姬因怒未解阴使人趣大臣立栗姬为皇后大行奏事毕曰子以母贵母以子贵今太子母无号宜立为皇后景帝怒曰是而所宜言邪遂案诛大行而废太子为临江王栗姬愈恚恨不得见以忧死卒立王夫人为皇后其男为太子　　武帝尹夫人邢夫人
按史记外戚世家褚先生曰武帝时幸夫人尹婕妤邢夫人号娙娥众人谓之娙何娙何秩比中二千石容华秩比二千石婕妤秩比列侯常从婕妤迁为皇后尹夫人与邢夫人同时并幸有诏不得相见尹夫人自请武帝愿望见邢夫人帝许之即令他夫人饰从御者数十人为邢夫人来前尹夫人前见之曰此非邢夫人身也帝曰何以言之对曰视其身貌形状不足以当人主矣于是帝乃诏使邢夫人衣故衣独身来前尹夫人望见之曰此真是也于是乃低头俯而泣痛其不如也谚曰美女入室恶女之仇　　武帝王夫人
按史记三王世家褚先生补曰王夫人者赵人也与卫夫人并幸武帝而生子闳闳且立为王时其母病武帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿置之雒阳武帝曰雒阳有武库敖仓天下冲厄汉国之大都也先帝以来无子王于雒阳者去雒阳余尽可王夫人不应武帝曰关东之国无大于齐者齐东负海而城郭大古时独临淄中十万户天下膏腴地莫盛于齐者矣王夫人以手击头谢曰幸甚王夫人死而帝痛之使使者拜之曰皇帝谨使使大中大夫明奉璧一赐夫人为齐王太后按卫青传上赐青千金是时王夫人方幸于上宁乘说大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲寿大将军乃以五百金为寿天子闻之问大将军大将军以实言上乃拜宁乘为东海都尉　　武帝钩弋赵夫人
按史记外戚世家钩弋夫人姓赵氏河间人也得幸武帝生子一人昭帝是也武帝年七十乃生昭帝昭帝立时年五岁尔卫太子废后未复立太子而燕王旦上书愿归国入宿卫武帝怒立斩其使者于北阙上居甘泉宫召画工图画周公负成王也于是左右群臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫时暴风扬尘百姓感伤使者夜持棺往葬之封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱也由主少母壮也女主独居骄蹇淫乱自恣莫能禁也女不闻吕后耶故诸为武帝生子者无男女其母无不谴死岂可谓非贤圣哉昭然远见为后世计虑固非浅闻愚儒之所及也谥为武岂虚哉按汉书外戚传孝武钩弋赵婕妤昭帝母也家在河间武帝巡狩过河间望气者言此有奇女天子亟使使召之既至女两手皆拳上自披之手即时伸由是得幸号曰拳夫人先是其父坐法宫刑为中黄门死长安葬雍门拳夫人进为婕妤居钩弋宫大有宠元始三年生昭帝号钩弋子任身十四月乃生上曰闻昔尧十四月而生今钩弋亦然乃命其所生门曰尧母门后卫太子败而燕王旦广陵王胥多过失宠姬王夫人男齐怀王李夫人男昌邑哀王皆早薨钩弋子年五六岁壮大多知上常言类我又感其生与众异甚奇爱之心欲立焉以其年母少恐女主颛恣乱国家犹与久之钩弋婕妤从幸甘泉有过见谴以忧死因葬云阳后上疾病乃立钩弋子为皇太子拜奉车都尉霍光为大司马大将军辅少主明日帝崩昭帝即位追尊钩弋婕妤为皇太后发卒二万人起云陵邑三千户追尊外祖赵父为顺城侯诏右扶风置园邑二百家长丞奉守如法顺城侯有姊君姁赐钱二百万奴婢第宅以充实焉诸昆弟各以亲□受赏赐赵氏无在位者唯赵父追封按三辅黄图钩弋宫列仙传曰钩弋夫人姓赵氏河间人少好酒病卧六年右手钩卷饮食少望气者云东北有贵人推而得之见召姿色佳丽武帝反其手得玉钩而手展有宠生昭帝妊娠十四月上曰闻昔尧十四月而生今钩弋亦然乃命所生门曰尧母门所居曰钩弋宫自夫人加婕妤后得罪掖庭狱死及殡香一月昭帝即位追尊为皇太后更葬之发六十二万人起阳陵其棺榇但有彩履王云阳记曰钩弋夫人从至甘泉而卒尸香闻十余里葬云阳武帝思之起通灵台于甘泉宫有一青鸟集台上往来至宣帝时乃不至汉武故事曰钩弋宫在直门之南　　武帝李夫人按汉书外戚传孝武李夫人本以倡进初夫人兄延年性知音善歌舞武帝爱之每为新声变曲闻者莫不感动延年侍上起舞歌曰北方有佳人绝世而独立一顾倾人城再顾倾人国宁不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王李夫人少而早卒上怜闵焉图画其形于甘泉宫及卫思后废后四年武帝崩大将军霍光缘上雅意以李夫人配食追上尊号曰孝武皇后初李夫人病笃上自临候之夫人蒙被谢曰妾久寝病形貌毁坏不可以见帝愿以王及兄弟为托上曰夫人病甚殆将不起一见我属托王及兄弟岂不快哉夫人曰妇人貌不修饰不见君父妾不敢以燕□见帝上曰夫人第一见我将加赐千金而予兄弟尊官夫人曰尊官在帝不在一见上复言欲必见之夫人遂转乡歔欷而不复言于是上不说而起夫人姊妹让之曰贵人独不可一见上属托兄弟邪何为恨上如此夫人曰所以不欲见帝者乃欲以深托兄弟也我以容貌之好得从微贱爱幸于上夫以色事人者色衰而爱弛爱弛则恩绝上所以恋恋顾念我者乃以平生容貌也今见我毁坏颜色非故必畏恶吐弃我意尚肯复追思闵录其兄弟哉及夫人卒上以后礼葬焉其后上以夫人兄李广利为贰师将军封海西侯延年为协律都尉上思念李夫人不已方士齐人少翁言能致其神乃夜张灯烛设帐帷陈酒肉而令上居他帐遥望见好女如李夫人之貌还幄坐而步又不得就视上愈益相思悲感为作诗曰是邪非邪立而望之偏何姗姗其来迟令乐府诸音家弦歌之上又自为作赋以伤悼夫人其辞曰美连娟以修嫮兮命樔绝而不长饰新宫以延贮兮泯不归乎故乡惨郁郁其芜秽兮隐处幽而怀伤释舆马于山椒兮奄修夜之不阳秋气憯以凄泪兮桂枝落而销亡神茕茕以遥思兮精浮游而出□托沈阴以圹久兮惜蕃华之未央念穷极之不还兮惟幼眇之相羊函荾扶以俟风兮芳杂袭以弥章的容与以猗靡兮缥飘姚呼愈庄燕淫衍而抚楹兮连流视而娥扬既感激而心逐兮包红颜而弗明欢接狎以离别兮宵寤梦之芒芒忽迁化而不反兮魂放逸以飞扬何灵魂之纷纷兮哀裴回以踌躇埶路日以远兮遂荒忽而辞去超兮西征屑兮不见寖淫敞恍寂兮无音思若流波怛兮在心乱曰佳侠函光陨朱荣兮嫉妒闟茸将安程兮方时隆盛年夭伤兮弟子增欷洿沬怅兮悲愁于邑喧不可止兮响不虚应亦云已兮嫶妍太息叹稚子兮懰栗不言倚所恃兮仁者不誓岂约亲兮既往不来申以信兮去彼昭昭就冥冥兮既下新宫不复故庭兮呜呼哀哉想魂灵兮其后李延年弟季坐奸乱后宫广利降匈奴家族灭矣按拾遗记汉武帝思怀往者李夫人不可复得时始穿昆灵之池泛翔禽之舟帝自造歌曲使女伶歌之时日已西倾凉风激水女伶歌声甚遒因赋落叶哀蝉之曲曰罗袂兮无声玉墀兮尘生虚房冷而寂寞落叶依于重□望彼美之女兮安得感余心之未宁帝闻唱动心闷闷不自支持命龙膏之灯以照舟内悲不自止亲侍者觉帝容色愁怨乃进洪梁之酒酌以文螺之□□出波祇之国酒出洪梁之县此属右扶风至哀帝废此邑南人受此酿法今言云阳出美酒两声相乱矣帝饮三爵色悦心欢乃诏女伶出侍帝息于延凉室卧梦李夫人授帝蘅芜之香帝惊起而香气尤着衣枕历月不歇帝弥思求终不复见涕泣洽席遂改延凉室为遗芳梦室初帝深嬖李夫人死后常思梦之或欲见夫人帝貌□□嫔御不宁诏李少君与之语曰朕思李夫人其可得乎少君曰可遥见不可同于帷幄暗海有潜英之石其色青轻如毛羽寒盛则石温暑盛则石冷刻之为人像神悟不异真人使此石像往则夫人至矣此石人能传译人言语有声无气故知神异也帝曰此石像可得否少君曰愿得楼船巨力千人能浮水登木皆使明于道术赍不死之药乃至暗海经十年而还昔之去人或升云不归或托形假死获反者四五人得此石即命工人依先图刻作夫人形刻成置于轻纱幕里宛若生时帝大悦问少君曰可得近乎少君曰譬如中宵忽梦而画可得近观乎此石毒宜远望不可逼也勿轻万乘之尊惑此精魅之物帝乃从其谏见夫人毕少君乃使舂此石人为丸服之不复思梦乃筑灵梦台岁时祀之　　元帝傅昭仪
按汉书外戚传孝元傅昭仪哀帝祖母也父河内温人蚤卒母更嫁为魏郡郑翁妻生男恽昭仪少为上官太后才人自元帝为太子得进幸元帝即位立为倢甚有宠为人有材略善事人下至宫人左右饮酒酹地皆祝延之产一男一女女为平都公主男为定陶恭王恭王有材艺尤爱于上元帝既重傅倢及冯倢亦幸生中山孝王上欲殊之于后宫以一人皆有子为王上尚在未得称太后乃更号曰昭仪赐以印绶在倢上昭其仪尊之也至成哀时赵昭仪董昭仪皆无子犹称焉元帝崩傅昭仪随王归国称定陶太后后十年恭王薨子代为王王母曰丁姬傅太后躬自养视既壮大成帝无继嗣时中山孝王在元延四年孝王及定陶王皆入朝傅太后多以珍宝赂遗赵昭仪及帝舅骠骑将军王根阴为王求汉嗣皆见上无子欲豫自结为久长计更称誉定陶王上亦自器之明年遂征定陶王立为太子语在哀纪月余天子立楚孝王孙景为定陶王奉恭王后太子议欲谢少傅阎崇以为春秋不以父命废王父命为人后之礼不得顾私亲不当谢太傅赵元以为当谢太子从之诏问所以谢状尚书劾奏元左迁少府以光禄勋师丹为太傅诏傅太后与太子母丁姬自居定陶国邸下有司议皇太子得与傅太后丁姬相见不有司奏议不得相见顷之成帝母王太后欲令傅太后丁姬十日一至太子家成帝曰太子承正统当共养陛下不得复顾私亲王太后曰太子少而傅太后抱养之今至太子家以乳母恩耳不足有所妨于见令傅太后得至太子家丁姬以不小养太子独不得成帝崩哀帝即位王太后诏令傅太后丁姬十日一至未央宫高昌侯董宏希指上书言宜立丁姬为帝太后师丹劾奏宏怀邪误朝不道上初即位谦让从师丹言止后乃白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信宫中宫追尊恭皇太后父为崇祖侯恭皇后父为德侯后岁余遂下诏曰汉家之制推亲亲以显尊尊定陶恭皇之号不宜复称定陶其尊恭皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆中二千石为恭皇立寝庙于京师比宣帝父悼皇考制度序昭穆于前殿傅太后父同产弟四人曰子孟中叔子元幼君子孟子喜至大司马封高武侯中叔子晏亦大司马封孔乡侯幼君子商封汝昌侯为太后父崇祖侯后更号崇祖曰汝昌哀侯太后同母弟郑恽前死以恽子业为阳信侯追尊恽为阳信节侯郑氏傅氏侯者凡六人大司马二人九卿二千石六人侍中诸曹十余人傅太后既尊后尢骄与成帝母语至谓之妪与中山孝王母冯太后并事元帝追怨之陷以祝诅罪令自杀元寿元年崩合葬渭陵称孝元傅皇后云　　元帝冯昭仪
按汉书外戚传孝元冯昭仪平帝祖母也元帝即位二年以选入后宫时父奉世为执金吾昭仪始为长使数月至美人后五年就馆生男拜为倢时父奉世为右将军光禄勋奉世长男野王为左冯翊父子并居朝廷议者以为器能当其位非用女宠故也而冯倢内宠与傅昭仪等建昭中上幸虎圈斗兽后宫皆坐熊佚出圈攀槛欲上殿左右贵人傅昭仪等皆惊走冯倢直前当熊而立左右格杀熊上问人情惊惧何故前当熊倢对曰猛兽得人而止妾恐熊至御座故以身当之元帝嗟叹以此倍敬重焉傅昭仪等皆惭明年夏冯倢男立为信都王尊倢为昭仪元帝崩为信都太后与王俱居储元宫河平中随王之国后徙中山是为孝王后征定陶王为太子封中山王舅参为宜乡侯参冯太后少弟也是岁孝王薨有一男嗣为王时未满岁有眚病太后自养视数祷祠解哀帝即位遣中郎谒者张由将医治中山小王由素有狂易病病发怒去西归长安尚书簿责擅去状由恐因诬言中山太后祝诅上及太后太后即傅昭仪也素常怨冯太后因是遣御史丁元案验尽收御者官吏及冯氏昆弟在国者百余人分系洛阳魏郡巨鹿数十日无所得更使中谒者令史立与丞相长史大鸿胪丞杂治立受傅太后指几得封侯治冯太后女弟习及寡弟妇君之死者数十人巫刘吾服祝诅医徐遂成言习君之曰武帝时医修氏刺治武帝得二千万耳今愈上不得封侯不如杀上令中山王代可得封立等劾奏祝诅谋反大逆责问冯太后无服辞立曰熊之上殿何其勇今何怯也太后还谓左右此乃中语前世事吏何用知之是欲陷我效也乃饮药自杀先未死有司请诛之上不忍致法废为庶人徙云阳宫既死有司复奏太后死在未废前有诏以诸侯王太后仪葬之宜乡侯参君之习夫及子当相坐者或自杀或伏法参女弁为孝王后有两女有司奏免为庶人与冯氏宗族徙归故郡张由以先告赐爵关内侯史立迁中太仆哀帝崩大司徒孔光奏由前诬告骨肉立陷人入大辟为国家结怨于天下以取秩迁获爵邑幸蒙赦令请免为庶人徙合浦云　　丁姬
按汉书外戚传定陶丁姬哀帝母也易祖师丁将军之元孙家在山阳瑕丘父至庐江太守始定陶恭王先为山阳王而丁氏内其女为姬王后姓张氏其母郑礼即傅太后同母弟也太后以亲戚故欲其有子然终无有唯丁姬河平四年生哀帝丁姬为帝太后两兄忠明明以帝舅封阳安侯忠蚤死封忠子满为平周侯太后叔父宪望望为左将军宪为太仆明为大司马骠骑将军辅政丁氏侯者凡二人大司马一人将军九卿二千石六人侍中诸曹亦十余人丁傅以一二年间暴兴尢盛然哀帝不甚假以权埶权埶不如王氏在成帝世也建平二年丁太后崩上曰诗云谷则异室死则同穴昔季武子成寝杜氏之墓在西阶下请合葬而许之附葬之礼自周兴焉孝子事亡如事存帝太后宜起陵恭皇之园遣大司马骠骑将军明东送葬于定陶贵震山东哀帝崩王莽秉政使有司举奏丁傅罪恶莽以太皇太后诏皆免官爵丁氏徙归故郡莽奏贬傅太后号为定陶共王母丁太后号曰丁姬元始五年莽复言共王母丁姬前不臣妾至葬渭陵冢高与元帝山齐怀帝太后皇太太后玺绶以葬不应礼礼有改葬请废共王母及丁姬冢取其玺绶消灭徙共王母及丁姬归定陶葬共王冢次而葬丁姬复其故太后以为既已之事不须复发莽固争之太后诏曰因故棺为致□作冢祠以太牢谒者护既发傅太后冢崩压杀数百人开丁姬□户火出炎四五丈吏卒以水沃灭乃得入烧燔□中器物莽复奏言前共王母生僣居桂宫皇天震怒灾其正殿丁姬死葬踰制度今火焚其□此天见变以告当改如媵妾也臣前奏请葬丁姬复故非是共王母及丁姬棺皆名梓宫珠玉之衣非藩妾服请更以木棺代去珠玉衣葬丁姬媵妾之次奏可既开傅太后棺臭闻数里公卿在位皆阿蒙指入钱帛遣子弟及诸生四夷凡十余万人操持作具助将作掘平共王母丁姬故冢二旬间皆平莽又周棘其处以为世戒云时有群燕数千衔土投丁姬穿中丁傅既败孔乡侯晏将家属徙合浦宗族皆归故郡唯高武侯喜得全自有传　　成帝班倢
按汉书外戚传孝成班倢帝初即位选入后宫始为少使蛾而大幸为倢居增成舍再就馆有男数月失之成帝游于后庭尝欲与倢同辇载倢辞曰观古图画贤圣之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊姬今有班倢倢诵诗及窈窕德象女师之篇每进见上疏依则古礼自鸿嘉后上稍隆于内宠倢进侍者李平平得幸立为倢上曰始卫皇后亦从微起乃赐平姓曰卫所谓卫倢也其后赵飞燕姊弟亦从自微贱兴逾越礼制寖盛于前班倢及许皇后皆失宠稀复进见鸿嘉三年赵飞燕谮告许皇后班倢挟媚道祝诅后宫詈及主上许皇后生废考问班倢倢对曰妾闻死生有命富贵在天修正尚未蒙福为邪欲以何望使鬼神有知不受不臣之诉如其无知诉之何益故不为也上善其对怜悯之赐黄金百斤赵氏姊弟骄妒倢恐久见危求共养太后长信宫上许焉倢退处东宫作赋自伤悼其辞曰承祖考之遗德兮何性命之淑灵登薄躯于宫阙兮充下陈于后庭蒙圣皇之渥惠兮当日月之盛明扬光烈之翕赫兮奉隆宠于增成既过幸于非位兮窃庶几乎嘉时每寤寐而累息兮申佩离以自思陈女图以镜监兮顾女史而问诗悲晨妇之作戒兮哀阎之为邮美皇英之女虞兮荣任姒之母周虽愚陋其靡及兮敢舍心而忘兹历年岁而悼惧兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求白日忽已移光兮遂暗莫而昧幽犹被覆载之厚德兮不废捐于罪邮奉共养于东宫兮托长信之末流共洒埽于帷幄兮永终死以为期愿归骨于山足兮依松柏之余休重曰潜元宫兮幽以清应门闭兮禁闼扃华殿尘兮玉阶□中庭萋兮绿草生广室阴兮帷幄暗房栊虚兮风泠泠感帷裳兮发红罗纷綷縩兮纨素声神眇眇兮密靓处君不御兮谁为荣俯视兮丹墀思君兮履綦仰视兮云屋涕兮横流顾左右兮和颜酌羽觞兮销忧惟人生兮一世忽一过兮若浮已独享兮高明处生民兮极休勉虞精兮极乐与福禄兮无期绿衣兮白华自古兮有之至成帝崩倢充奉园陵薨因葬园中　　卫姬
按汉书外戚传中山卫姬平帝母也父子豪中山卢奴人官至卫尉子豪女弟为宣帝倢生楚孝王长女又为元帝倢生平阳公主成帝时中山孝王无子上以卫氏吉祥以子豪少女配孝王元延四年生平帝平帝年二岁孝王薨代为王哀帝崩无嗣太皇太后与新都侯莽迎中山王立为帝莽欲颛国权惩丁傅行事以帝为成帝后母卫姬及外家不当得至京师乃更立宗室桃乡侯子成都为中山王奉孝王后遣少傅左将军甄丰赐卫姬玺绶即拜为中山孝王后以苦陉县为汤沐邑又赐帝舅卫宝宝弟元爵关内侯赐帝三妹谒臣号修义君哉皮为承礼君鬲子为尊德君食邑各二千户莽长子宇非莽隔绝卫氏恐久后受祸即私与卫宝通书记教卫后上书谢恩因陈丁傅旧恶几得至京师莽白太皇太后诏有司曰中山孝王后深分明为人后之义条陈故定陶傅太后丁姬悖天逆理上僭位号徙定陶王于信都为共王立庙于京师如天子制不畏天命侮圣人言坏乱法度居非其制称非其号是以皇天震怒火烧其殿六年之间大命不遂祸殃仍重竟令孝哀帝受其余灾大失天心夭命暴崩又令共王祭祀绝废精魂无所依归朕惟孝王后深说经义明镜圣法惧古人之祸败近事之咎殃畏天命奉圣言是乃久保一国长获天禄而令孝王永享无疆之祀福祥之大者也朕甚嘉之夫义赏善圣王之制其以中山故安户七千益中山后汤沐邑加赐及中山王黄金各百斤增傅相以下秩卫后曰夜啼泣思见帝而但益户邑宇复教令上书求至京师会事发觉莽杀宇尽诛卫氏支属卫宝女为中山王后免后徙合浦唯卫后在王莽篡国废为家人后岁余卒葬孝王旁　　后汉
　　明帝贾贵人
按后汉书后纪贾贵人南阳人建武末选入太子宫中元二年生肃宗而显宗以为贵人帝既为太后所养专以马氏为外家故贵人不登极位贾氏亲族无受宠荣者及太后崩乃策书加贵人王赤绶安车一驷永巷宫人二百御府杂帛二万匹大司农黄金千斤钱二千万诸史并阙后事故不知所终　按明德马皇后纪显宗即位以后为贵人时后前母姊女贾氏亦以选入生肃宗帝以后无子命令养之谓曰人未必当自生子但患爱养不至耳后于是尽心抚育劳悴过于所生肃宗亦孝性惇笃恩性天至母子慈爱始终无纤介之间　　章帝梁贵人
按后汉书章德窦皇后纪梁贵人者亲侯梁竦之女也少失母为伯母舞阴长公主所养年十六亦以建初二年与中姊俱选入掖庭为贵人四年生和帝后养为己子欲专名外家而忌梁氏八年乃作飞书以陷竦竦坐诛贵人姊妹以忧卒自是宫房惵息后爱日隆及帝崩和帝即位尊后为皇太后皇太后临朝尊母泚阳公主为长公主益汤沐邑三千户兄宪弟笃景并显贵擅威权后遂密谋不轨永元四年发觉被诛九年太后崩未及葬而梁贵人姊上书陈贵人枉殁之状太尉张酺司徒刘芳司空张奋上奏依光武黜吕太后故事贬太后尊号不宜合葬先帝百官亦多上言者帝手诏曰窦氏虽不遵法度而太后常自减损朕奉祀十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议帝以贵人酷殁敛葬礼阙乃改殡于承光宫上尊谥曰恭怀皇后追服丧制百官缟素与姊大贵人具葬西陵仪比敬园　　顺帝虞美人　陈夫人
按后汉书顺烈梁皇后纪虞□人者以良家子年十三选入掖庭又生女舞阳长公主自汉兴母氏莫不尊宠顺帝既未加美人爵号而冲帝早夭大将军梁冀秉政忌恶佗族故虞氏抑而不登但称大家而已陈夫人者家本魏郡少以声伎入孝王宫得幸生质帝亦以梁氏故荣宠不及焉熹平四年小黄门赵佑议郎卑整上言春秋之义母以子贵隆汉盛典尊崇母氏凡在外戚莫不加宠今冲帝母虞大家质帝母陈夫人皆诞生圣皇而未有称号夫臣子虽贱尚有追赠之典况二母见在不蒙崇显之次无以述遵先世垂示后世也帝感其言乃拜虞大家为宪陵贵人陈夫人为渤海孝王妃使中常侍持节授印绶遣太常以三牲告宪陵怀陵静陵焉　　灵帝王美人
按后汉书灵思何皇后纪后性强忌后宫莫不震慑时王美人任娠畏后乃服药欲除之而胎安不动又数梦负日而行四年生皇子协后遂鸩杀美人帝大怒欲废后诸宦官固请得止董太后自养协号曰董侯王美人赵国人也祖父苞五官中郎将美人丰姿色聪敏有才明能书会计以良家子应法相选入掖庭帝愍协早失母又思美人作追德赋令仪颂中平六年帝崩皇子辩即位尊后为皇太后太后临朝后兄大将军进欲诛宦官反为所害舞阳君亦为乱兵所杀并州牧董卓被征将兵入洛阳陵虐朝廷遂废少帝为弘农王而立协是为献帝初平元年帝求母王美人兄斌斌将妻子诣长安赐第宅田业拜奉车都尉兴平元年帝加元服有司奏立长秋宫诏曰朕禀受不弘遭值祸乱未能绍先以光故典皇母前薨未卜宅兆礼章有阙中心如结三岁之戚盖不言吉且须其后于是有司乃奏追尊王美人为灵怀皇后改葬文昭陵仪比敬恭二陵使光禄大夫持节行司空事奉玺绶斌与河南尹骆业复土斌还迁执金吾封都亭侯食邑五百石病卒赠前将军印绶谒者监护丧事子端袭爵　　灵帝唐姬
按后汉书灵思何皇后纪中平六年帝崩皇子辩即位并州牧董卓被征将兵入洛阳陵虐朝廷遂废少帝为弘农王而立协是为献帝明年山东义兵大起讨董卓之乱卓乃置弘农王于阁上使郎中令李儒进鸩曰服此药可以辟恶王曰我无疾是欲杀我耳不肯饮强饮之不得已乃与妻唐姬及宫人饮燕别酒行王悲歌曰天道易兮我何艰弃万乘兮退守藩逆臣见迫兮命不延逝将去汝兮适幽元因令唐姬起舞姬抗袖而歌曰皇天崩兮后土颓身为帝兮命夭摧死生路异兮从此乖奈我茕独兮心中哀因泣下呜咽坐者皆歔欷王谓姬曰卿王者姬势不复为吏民妻自爱从此长辞遂饮药而死时年十八唐姬颍川人也王薨归乡里父会稽太守瑁欲嫁之姬誓不许及李傕破长安遣兵钞关东略得姬傕因欲妻之固不听而终不自名尚书贾诩知之以状白献帝帝闻感怆乃下诏迎姬置园中使侍中持节拜为弘农王妃初平元年二月葬弘农王于故中常侍赵忠成圹中谥曰怀王　　吴
　　大帝谢夫人
按吴志后妃传吴主权谢夫人会稽山阴人也父煚汉尚书郎徐令权母吴为权聘以为妃爱幸有宠后权纳姑孙徐氏欲令谢下之谢不肯由是失志早卒后十余年弟承拜五官郎中稍迁长沙东部都尉武陵太守撰后汉书百余卷　　大帝徐夫人
按吴志后妃传吴主权徐夫人吴郡富春人也祖父真与权父坚相亲坚以妹妻真生琨琨少仕州郡汉末扰乱去吏随坚征伐有功拜偏将军坚薨随孙策讨樊能于麋等于横江击张英于当利口而船少欲驻军更求琨母时在军中谓琨曰恐州家多发水军来逆人则不利矣如何可驻邪宜伐芦苇以为泭佐船渡军琨具启策策即行之众悉俱济遂破英击走笮融刘繇事业克定策表琨领丹阳太守会吴景委广陵来东复为丹阳守琨以督军中郎将领兵从破卢江太守李术封广德侯迁平卤将军后从讨黄祖中流矢卒琨生夫人初适同郡陆尚尚卒权为讨卤将军在吴聘以为妃使母养子登后权迁移以夫人妒忌废处吴积十余年权为吴王及即尊号登为太子群臣请立夫人为后权意在步氏卒不许后以疾卒兄矫嗣父琨侯讨平山越拜偏将军先夫人卒无子弟祚袭封亦以战功至于芜湖督平魏将军　　乌程侯张美人按吴志后妃传注江表传曰□以张布女为美人有宠□问曰汝父所在答曰贼已杀之□大怒棒杀之后思其颜色使巧工刻木作美人形象恒置座侧问左右布复有女否答曰布大女适故卫尉冯朝子纯即夺纯妻入宫大有宠拜为左夫人昼夜与夫人房宴不听朝政使尚方以金作华燧步摇假髻以千数令宫人着以相扑朝成夕败辄出更作工匠因缘偷盗府藏为空会夫人死□哀愍思念葬于苑中大作冢使工匠刻柏作木人内冢中以为兵卫以金银珍玩之物送葬不可称计已葬之后□治丧于内半年不出国人见葬大奢丽皆谓□已死所葬者是也□舅子何都颜状似□云都代立临海太守奚熙信言举兵欲还诛都都叔父信时为备海督击杀熙夷三族言乃息而人心犹疑
　妃嫔部列传二
　　晋
　　武帝左贵嫔
按晋书后妃传左贵嫔名芬兄思别有传芬少好学善缀文名亚于思武帝闻而纳之泰始八年拜修仪受诏作愁思之文因为离思赋曰生蓬户之侧陋兮不闲习于文符不见图画之妙像兮不闻先哲之典谟既愚陋而寡识兮谬忝□于紫庐非草苗之所处兮恒怵惕以忧惧怀思慕之忉怛兮兼始终之万虑嗟隐忧之沈积兮独郁结而靡诉意惨愦而无聊兮思缠绵以增慕夜耿耿而不寐兮魂憧憧而至曙风骚骚而四起兮霜皑皑而依庭日暗暧而无光兮气懰栗以洌清怀愁戚之多感兮患涕泪之自零昔伯瑜之婉娈兮每彩衣以娱亲悼今日之乖隔兮奄与家为参辰岂相去之云远兮曾不盈乎数寻何宫禁之清切兮欲瞻睹而莫因仰行云以歔欷兮涕流射而沾巾惟屈原之哀感兮嗟悲伤于离别彼城阙之作诗兮亦以日而喻月况骨肉之相疑兮永缅邈而两绝长含哀而抱戚兮仰苍天而泣血乱曰骨肉至亲化为他人永长辞兮惨怆悲愁梦想魂归见所思兮惊寤号咷心不自聊泣涟洏兮援笔舒情涕泪增零诉斯诗兮后为贵嫔姿陋无宠以才德见礼体羸多患常居薄室帝每游华林辄回辇过之言及文义辞对清华左右侍听无不称美及元杨皇后崩芬献诔曰惟泰始十年秋七月景寅晋元皇后杨氏崩呜呼哀哉昔有莘适殷姜姒归周宣德中闱徽音永流樊卫二姬匡齐翼楚马邓两妃亦毗汉主峨峨元后光嫔晋室伉俪圣皇比踪往古遭命不永背阳即阴六宫号咷四海恸心嗟予鄙妾衔恩特深追慕三良甘心自沈何用存思不忘德音何用纪述托辞翰林乃作诔曰赫赫元后出自有杨奕世朱轮耀彼华阳惟岳降神显兹祯祥笃生英媛休有烈光含灵握文异于庶姜和畅春日操厉秋霜疾彼攸遂敦此义方率由四教匪怠匪荒行周六亲徽音显扬显扬伊何京室是臧乃聘乃纳聿嫔圣皇正位闺阈惟德是将鸣佩有节发言有章仰观列图俯览篇籍顾问女史咨询竹帛思媚皇姑虔恭朝夕允厘中馈执事有恪于礼斯劳于敬斯勤虽曰齐圣迈德日新日新伊何克广弘仁终温且惠帝妹是亲经纬六宫罔不弥纶群妾惟仰譬彼北辰亦既青阳鸣鸠告时躬执桑曲率导媵姬修成蚕蔟分茧理丝女工是察祭服是治祗奉宗庙永言孝思于彼六行靡不蹈之皇英佐舜涂山翼禹惟卫惟樊二霸是辅明明我后异世同轨亦能有乱谋及天府内敷阴教外毗阳化绸缪庶正密勿夙夜恩从风翔泽随雨播中外禔福遐迩咏歌天祚贞吉克昌克繁则百斯庆育圣育贤教逾任姒训迈姜嫄堂堂太子惟国之元济济南阳为屏为藩本支庵霭四海荫焉微斯皇妣孰兹克臻曰干盖聪曰圣允诚积善之堂五福所并宜享高年匪陨匪倾如彭之齿如之龄云胡不造于兹祸殃寝疾弥留寤寐不康巫咸骋术扁鹊奏方祈祷无应尝药无良形神既离载昏载荒奄忽崩殂湮精灭光哀哀太子南阳繁昌攀援不寐擗踊摧伤呜呼哀哉阖宫号咷宇内震惊奔者填衢赴者塞庭哀恸雷骇流涕雨零歔欷不已若丧所生惟帝与后契阔在昔比翼白屋双飞紫阁悼后伤后早即窀穸言斯既及涕泗陨落追惟我后实聪实哲通于性命达于俭节送终之礼比素上世襚无珍宝唅无明月潜辉梓宫永背昭晰臣妾哀号同此断绝庭宇遏密幽室增阴空设帷帐虚置衣衾人亦有言神道难寻悠悠精爽岂浮岂沈丰奠日陈冀魂之临孰云元后不闻其音乃议景行景行已溢乃考龟筮龟筮袭吉爰定爰兆克成元室魂之往矣于以令日仲秋之晨启明始出星陈夙驾灵舆结驷其舆伊何金根玉箱其驷伊何二骆双黄习习容车朱服丹章隐隐輲轩弁绖繐裳华毂曜野素盖被原方相仡仡旌旐翻翻挽童引歌白骥鸣辕观者夹涂士女涕涟千乘万骑迄彼峻山峻山峨峨层阜重阿弘高显敞据洛背河左瞻皇姑右睇帝家惟存揆亡明神所嘉诸姑姊妹娣姒媵御追送尘轨号咷衢路王侯卿士云会星布群官庶僚缟盖无数咨嗟通夜东方云曙百祇奉迎我后安厝中外俱临同哀并慕涕如连云泪如湛露扃闿既阖窈窈冥冥有夜无昼曷用其明不封不树山□同形昔后之崩大火西流寒往暑过今亦孟秋自我衔恤倏忽一周衣服将变痛心若抽逼彼礼制惟以增忧去此素衣结恋灵丘有始有终天地之经自非三光谁能不零存播令德没图丹青先哲之志以此为荣温温元后实宣慈焉抚育群生恩惠滋焉遗爱不已永见思焉悬明日月垂万春焉呜呼庶妾感四时焉言思言慕涕涟洏焉咸宁二年纳悼后芬于座受诏作颂其辞曰峨峨华岳峻极泰清巨灵导流河渎是经惟渎之神惟岳之灵锺于杨族载育盛明穆穆我后应期挺生含聪履□岐嶷夙成如兰之茂如玉之荣越在幼冲休有令名飞声八极翕习紫庭超任邈姒比德皇英京室是嘉备礼致聘令月吉辰百僚奉迎周生归韩诗人是咏我后戾至车服晖□登位太微明德日盛群黎欣戴函夏同庆翼翼圣皇睿□孔纯愍兹狂戾阐惠播仁蠲衅涤秽与时为新沛然洪赦恩诏遐震后之践祚囹圄虚陈万国齐欢六合同欣坤神抃舞天人载悦兴顺降祥表精日月和气烟熅三光朗烈既获嘉时寻播甘雪元云暗蔼灵液霏霏既储既积待阳而晞曣晛沾濡柔润中畿长享丰年福禄永绥及帝女万年公主薨帝痛悼不已诏芬为诔其文甚丽帝重芬词藻每有方物异宝必诏为赋颂以是屡获恩赐焉答兄思诗书及杂赋颂数十篇并行于世　　武帝胡贵嫔
按晋书后妃传胡贵嫔名芳父奋别有传泰始九年帝多简良家子女以充内职自择其美者以绛纱系臂而芳既入选下殿号泣左右止之曰陛下闻声芳曰死且不畏何畏陛下帝遣洛阳令司马肇策拜芳为贵嫔帝每有顾问不饰言辞率尔而答进退方雅时帝多内宠平吴之后复纳孙□宫人数千自此掖庭殆将万人而并宠者甚众帝莫知所适常乘羊车恣其所之至便宴寝宫人乃取竹叶插户以盐汁洒地而引帝车然芳最蒙爱幸殆有专房之宠焉侍御服饰亚于皇后帝尝与之摴蒲争矢遂伤上指帝怒曰此固将种也芳对曰北伐公孙西距诸葛非将种而何帝甚有惭色芳生武安公主　　武帝诸葛夫人
按晋书后妃传诸葛夫人名婉琅邪阳都人也父冲字茂长廷尉卿婉以泰始九年春入宫帝临轩使使持节洛阳令司马肇拜为夫人兄铨字德林散骑常侍铨弟玫字仁林侍中御史中丞玫妇弟周穆清河王覃之舅也永嘉初穆与玫劝东海王越废怀帝立覃越不许重言之越怒遂斩玫及穆临刑玫谓穆曰我语卿何道穆曰今日复何所说时人方知谋出于穆非玫之意　　惠帝谢夫人
按晋书后妃传谢夫人名玖家本贫贱父以屠羊为业玖清惠贞正而有淑姿选入后庭为才人惠帝在东宫将纳妃武帝虑太子尚幼未知帷房之事乃遣往东宫侍寝由是得幸有身贾后妒忌之玖求还西宫遂生愍怀太子年三四岁惠帝不知也入朝见愍怀与诸皇子共戏执其手武帝曰是汝儿也及立为太子拜玖为淑媛贾后不听太子与玖相见处之一室及愍怀遇酷玖亦被害焉永康初诏改葬太子因赠玖夫人印绶葬显平陵　　夏侯妃
按晋书后妃传元夏侯太妃名光姬沛国谯人也祖威兖州刺史父庄字仲容淮南太守清明亭侯妃生自华宗幼而明慧琅邪武王为世子觐纳焉生元帝及恭王薨元帝嗣立称王太妃永嘉元年薨于江左葬琅邪国初有谶云铜马入海建邺期太妃小字铜环而元帝中兴于江左焉　　元帝豫章君
按晋书后妃传豫章君荀氏元帝宫人也初有宠生明帝及琅邪王裒由是为虞后所忌自以位卑每怀怨望为帝所谴渐见□薄及明帝即位封建安君别立第宅太宁元年帝迎还台内供奉隆厚及成帝立尊重同于太后咸康元年薨诏曰朕少遭悯凶慈训无禀抚育之勤建安君之仁也一旦薨殂实思报复永惟平昔感痛哀摧其赠豫章郡君别立庙于京都　　成帝章妃按晋书后妃传章太妃周氏以选入成帝宫有宠生哀帝及海西公始拜为贵人哀帝即位诏有司议贵人位号太尉桓温议宜称夫人尚书仆射江虨议应曰太夫人诏崇为皇太妃仪服与太后同又诏朝臣不为太妃敬合礼典下太常江逌议位号不极不应尽敬兴宁元年薨帝欲服重江虨启应缌麻三月诏欲降为□年虨又启厌屈私情所以上严祖考帝从之　　宋
　　武帝张夫人
按宋书后妃传武帝张夫人讳阙不知何郡县人也义熙初得幸高祖生少帝又生义兴恭长公主惠媛永初元年拜为夫人少帝即位有司奏曰臣闻严亲敬始所因者本克孝之道由中被外伏惟夫人德并坤元徽音光劭发祥兆庆诞启圣明宜崇极徽号允备盛则从春秋母以子贵之义遵汉晋推庆之典谨上尊号为皇太后宫曰永乐少帝既废太后还玺绂随居吴县太祖元嘉元年拜营阳王太妃三年薨　　武帝胡婕妤按宋书后妃传武帝胡婕妤讳道女淮南人义熙初为高祖所纳生文帝五年被谴赐死时年四十二葬丹徒高祖践阼追赠婕妤太祖即位有司奏曰臣闻德厚者礼尊庆深者位极故閟宫既构咏歌先妣园陵崇卫聿追来孝伏惟先婕妤柔明塞渊光备六列德昭坤范训洽母仪用能启祚圣明奄宅四海严亲莫逮天禄永违臣等远准春秋近稽汉晋谨上尊号曰章皇太后陵曰熙宁立庙于京师太后兄子元庆位至奉朝请　　文帝路淑媛
按宋书后妃传文帝路淑媛讳惠男丹杨建康人也以色貌选入后宫生孝武帝拜为淑媛年既长无宠常随世祖出蕃世祖入讨元凶淑媛留寻阳上即位遣建平王宏奉迎有司奏曰臣闻历集周邦徽音克嗣气淳汉国沙麓发祥昔在上代业隆祚远未有不敷阴教以阐洪基膺淑庆以载圣哲者也伏惟淑媛柔明内昭徽仪外范合灵初迪则庶姬仰曜引训蕃阃则家邦被德民应惟和神属惟祉故能诞锺睿躬用集大命固灵根于既殒融盛烈乎中兴载厚化深声咏允缉宜式谐旧典恭享极号奉尊号曰皇太后宫曰崇宪太后居显阳殿上于闺房之内礼敬甚寡有所御幸或留止太后房内故民间喧然咸有丑声宫掖事秘莫能辨也孝建二年追赠太后父兴之散骑常侍兴之妻徐氏余杭县广昌乡君大明四年太后弟子抚军参军琼之上表曰先臣故怀安令道庆赋命乖辰自违明世敢缘卫戍请名之典特乞云雨微垂洒润诏付门下有司承旨奏赠给事中琼之及弟休之茂之并超显职太后颇豫政事赐与琼之等财物家累千金居处服器与帝子相侔琼之宅与太常王僧达并门尝盛车服卫从造僧达僧达不为之礼琼之以诉太后太后大怒告上曰我尚在而人皆陵我家死后乞食矣欲□僧达上曰琼之年少自不宜轻造诣王僧达贵公子岂可以此事加□大明五年太后随上巡南豫州妃主以下并从废帝即位号太皇太后太宗践阼号崇宪太后初太宗少失所生为太后所摄养世祖尽心祗事而太后抚爱亦笃及上即位供奉礼仪不异旧日有司奏曰夫德敷于内典章必远化覃于外徽号宜宣伏惟皇太后懿圣自天母仪允着义明八远道变九围圣明登御景祚攸改皇太后宜即前号别居外宫诏曰朕备丁艰罚蚤婴孤苦特蒙崇宪太后圣训抚育昔在蕃阃常奉药膳中迫凶威抱怀莫遂今泰运初启情典获伸方欲亲奉晨昏尽欢闺禁不得如所奏寻崩时年五十五迁殡东宫门题曰崇宪宫上又诏曰朕幼集荼蓼夙凭德训龛虣定业实资仁范恩着屯夷有兼常慕夫礼沿情施义循事立可特齐衰三月以申追仰之心谥曰昭皇太后葬世祖陵东南号曰修宁陵先是晋安王子勋未卒巫者谓宜开昭太后陵以为厌胜修复仓卒不得如礼上性忌虑将来致灾泰始四年夏诏有司曰崇宪昭太后修宁陵地大明之世久所考卜前岁遭诸蕃之难礼从权宜奉营仓卒末暇营改而茔隧之所山原卑陋顷年颓坏日有滋甚恒费修整终无永固且详考地形殊乖相势朕早蒙慈遇情礼兼常思使终始之义载彰幽显史官可就岩山左右更宅吉地明审龟筮须选令辰式遵旧典以礼创制今中虽宁边裔未息营就之功务在从简举言寻悲情如切割有司奏北疆未缉戎役是务礼之详略各沿时宜臣等参议修宁陵元宫补治毁坏权施油殿暂出梓宫事毕即窆于事为允诏可琼之为衡阳内史先后卒废帝景和中以休之为黄门侍郎茂之左军将军并封开国县侯邑千户又追赠兴之侍中金紫光禄大夫谥曰孝侯道庆散骑常侍光禄大夫开府仪同三司谥曰敬侯立道庆女为皇后以休之为侍中茂之黄门郎太宗废幼主欲说太后之心乃下令书曰太皇太后早垂爱遇沿情即事同于天属前车骑谘议参军路休之前丹阳丞路茂之崇宪密戚蚤延荣贵并怀所勋宜殊恒饰休之可黄门侍郎领步兵校尉茂之可中书侍郎太宗未即位故称令书茂之又迁司徒从事中郎休之桂阳王休范镇北谘议参军太宗杀世祖诸子因此陷休之等宥其诸子　　文帝沈婕妤
按宋书后妃传文帝沈婕妤讳容不知何许人也纳于后宫为美人生明帝拜为婕妤元嘉三十年卒时年四十葬建康之莫府山世祖即位追赠湘东国太妃太宗即位有司奏曰昔豳都追远正邑缠哀缅慕德义敬奉园陵先太妃德履端华徽景明峻风光宸掖训流国闱鞠圣诞灵蚤捐鸿祚臣等远模汉册近仪晋典谨上尊号为皇太后下礼官议谥谥曰宣太后陵号曰崇宁以太后弟道庆为给事中泰始三年卒追赠通直散骑常侍赐爵县侯又追赠太后父散骑常侍母王氏成乐乡君　　文帝潘淑妃
按南史后妃传潘淑妃者本以貌进始未见赏帝好乘羊车经诸房淑妃每庄饰褰帷以候并密令左右以盐水洒地帝每至户羊辄舐地不去帝曰羊乃为汝徘徊况于人乎于此爱倾后宫按宋书袁皇后传上待后恩礼甚笃袁氏贫薄后每就上求钱帛以赡与之上性节俭所得不过三五万三五十匹后潘淑妃有宠爱倾后宫咸言所求无不得后闻之欲知信否乃因潘求三十万钱与家以观上意信宿便得因此恚恨甚深称疾不复见上　　孝武帝殷淑仪按南史后妃传殷淑仪南郡王义宣女也丽色巧笑义宣败后帝密取之宠冠后宫假姓殷氏左右宣泄者多死故当时莫知所出及薨帝尝思见之遂为通替棺欲见辄引替睹尸如此积日形色不异追赠贵妃谥曰宣及葬给辒辌车虎贲班剑銮辂九旒黄屋左纛前后部羽葆鼓吹上自于南掖门临过丧车悲不自胜左右莫不掩泣上痛爱不已精神罔罔颇废政事每寝先于灵□酌奠酒饮之既而恸哭不能自反又讽有司奏曰据春秋仲子非鲁惠公元嫡尚得考别宫今贵妃盖天秩之崇班理应创新乃立别庙于都下时有巫者能见鬼说帝言贵妃可致帝大喜令召之有少顷果于帷中见形如平生帝欲与之言默然不对将执手奄然便歇帝尤哽恨于是拟李夫人赋以寄意焉谢庄作哀策文奏之帝卧览读起坐流涕曰不谓当今复有此才都下传写纸墨为之贵或云贵妃是殷琰家人入义宣家义宣败入宫云按宋书始平孝敬王子鸾传子鸾字孝羽孝武帝第八子也母殷淑仪宠倾后宫子鸾爱冠诸子凡为上所盻遇者莫不入子鸾之府国及为南徐州又割吴都以属之六年丁母忧追进淑仪为贵妃班亚皇后谥曰宣葬给辒辌车虎贲班剑銮辂九旒黄屋左纛前后部羽葆鼓吹上自临南掖门临过丧车悲不自胜左右莫不感动上痛爱不已拟汉武李夫人赋其词曰朕以亡事弃日阅览前王词苑见李夫人赋凄其有怀亦以嗟咏久之因感而会焉巡灵周之残册略鸿汉之遗篆吊新宫之奄映喭璧台之芜践赋流波以谣思诏河济以崇典虽媛德之有载竟滞悲其何遣访物运之荣落讯云霞之舒卷念桂枝之秋霣惜瑶华之春剪桂枝折兮沿岁倾瑶华碎兮思联情彤殿闭兮素尘积翠戺芜兮紫苔生宝罗歇兮春幌垂珍簟空兮夏帱扃秋台恻兮碧烟凝冬宫列兮朱火清流律有终深心无歇徙倚云日裴回风月思玉步于凤墀想金声于鸾阙竭方池而飞伤损圜渊而流咽端蚤朝之晨罢泛辇路之晚清南陆跸阊阖轹北津警承明面缟馆之酸素造松帐之葱青俯众嗣而恸兴抚藐女而悲生虽哀终其已切将何慰于尔灵存飞荣于景路没申藻于服车垂葆旒于昭术竦鸾剑于清都朝有俪于征准礼无替于粹图閟瑶光之密陛宫虚梁之余阴俟玉羊之晨照正金鸡之夕临升云以引思锵鸿锺以节音文七星于霜野旗二耀于寒林中云枝之夭秀寓坎泉之曾岑屈封嬴之自古申反周乎在今遣双灵兮达孝思附孤魂兮展慈心伊鞠报之必至谅显晦之同深予弃西楚之齐化略东门之遥沦涟两拍之伤奄抑七萃之箴又讽有司曰典礼云天子有后有夫人檀弓云舜葬苍梧云二妃不从婚义云后立六宫有三夫人然则三妃则三夫人也后之有三妃犹天子之有三公也按周礼三公八命诸侯七命三公既尊于列国诸侯三妃亦贵于庶邦夫人据春秋传仲子非鲁惠公之元嫡尚得考彼别宫今贵妃盖天秩之崇班理应刱立新庙尚书左丞徐爰之又议宣贵妃既加殊命礼绝五宫考之古典显有成据庙堂克构宜选将作大匠卿葬毕诏子鸾摄职以本官兼司徒进号抚军司徒给鼓吹一部礼仪并依正公又加都督南徐州诸军事八年加中书令领司徒　　明帝陈贵妃
按宋书后妃传明帝陈贵妃讳妙登丹阳建康人屠家女也世祖常使尉司采访民间子女有姿色者太妃家在建康县界家贫有草屋两三间上出行问尉曰御道边那得此草屋当由家贫赐钱三万令起瓦屋尉自送钱与之家人并不在唯太妃在家时年十二三尉见其容质甚美即以白世祖于是迎入宫在路太后房内经二三年再呼不见幸太后因言于上以赐太宗始有宠一年许衰歇以乞李道儿寻又迎还生废帝故民中皆呼废帝为李氏子废帝后每自称李将军或自谓李统太宗即位拜贵妃礼秩同皇太子妃废帝践阼有司奏曰臣闻河龙启圣理浃民神郊电基皇庆烁天地故资敬之道粹古铭风沿贵之谊眇代凝则伏惟贵妃含和日晷表淑星枢徽音峻古柔光照世声华帝掖轨秀天嫔景发皇明祚昌睿命而备物之章未焕彝策远酌前王允陟鸿典臣等参议谨上尊号曰皇太妃舆服一如晋孝武帝太后故事置家令一人改诸国太妃曰太妃宫曰弘化追赠太妃父金宝散骑常侍金宝妻王氏永世县成乐乡君升明初降为苍梧王太妃伯父照宗中书通事舍人叔念步兵校尉兄敬元通直郎南鲁郡太守念大通货贿侵乱朝政升明初赐死　　明帝陈昭华
按宋书后妃传明帝陈昭华讳法容丹阳建康人也太宗睌年痿疾不能内御诸弟姬人有怀孕者辄取以入宫及生男皆杀其母而以与六宫所爱者养之顺帝桂阳王休范子也以昭华为母焉明帝崩昭华拜安成王太妃顺帝即位进为皇太妃顺帝禅位去皇太妃之号　　明帝沈美人
按宋书袁皇后传后亡后常有小小灵应沈美人者太宗所幸也尝以非罪见责应赐死从后昔所住徽音殿前度此殿有五间自后崩后常闭美人至殿前流涕大言曰今日无罪就死先后若有灵当知之殿诸□户应声豁然开职掌遽白太祖太祖惊往视之美人乃得释　　南齐
　　郁林王何妃
按南齐书后妃传郁林王何妃名婧英庐江灊人抚军将军戢之女也永明二年纳为南郡王妃十一年为皇太孙妃郁林王即位为皇后嫡母刘氏为高昌县都乡君所生母宋氏为余杭广昌乡君将拜镜在□无故堕地其冬与太后同日谒太庙后禀性淫乱为妃时便与外人奸通在后宫复通帝左右杨之与同寝处如伉俪之又与帝相爱故帝恣之迎后亲戚入宫赏赐人百数十万以世祖耀灵殿处后家属帝被废后贬为王妃　　海陵王王妃
按南齐书后妃传海陵王王妃名韶明琅邪临沂人太常慈女也永明八年纳为临汝公夫人郁林即位为新安王妃延兴元年为皇后其年降为海陵王妃　　梁　　高祖丁贵嫔
按梁书后妃传高祖丁贵嫔讳令光谯国人也世居襄阳贵嫔生于樊城有神光之异紫烟满室故以光为名相者云此女当大贵高祖临州丁氏因人以闻贵嫔时年十四高祖纳焉初贵嫔生而有赤痣在左臂治之不灭至是无何忽失所在事德皇后小心祗敬尝于供养经案之侧仿□若见神人心独异之高祖义师起昭明太子始诞育贵嫔与太子留在州城京邑平乃还京都天监元年五月有司奏为贵人未拜其年八月又为贵嫔位在三夫人上居于显阳殿及太子定位有司奏曰礼母以子贵皇储所生不容无敬宋泰豫元年六月议百官以吏敬敬帝所生陈太妃则宋明帝在时百官未有敬臣窃谓母以子贵义着春秋皇太子副贰宸极率土咸执吏礼既尽礼皇储则所生不容无敬但帝王妃嫔义与外隔以理以例无致敬之道也今皇太子圣睿在躬储礼夙备子贵之道抑有旧章王侯妃主常得通信问者及六宫三夫人虽与贵嫔同列并应以敬皇太子之礼敬贵嫔宋元嘉中始兴武陵国臣并以吏敬敬所生潘淑妃路淑媛贵嫔于宫臣虽非小君其义不异与宋泰豫朝议百官以吏敬敬帝所生事义正同谓宫阉施敬宜同吏礼诣神虎门奉笺致谒年节称庆亦同如此妇人无阃外之事贺及问讯笺什所由官报闻而已夫妇人之道义无自专若不仰系于夫则当俯系于子荣亲之道应极其所荣未有子所行而所从不足者也故春秋凡王命为夫人则礼秩与子等列国虽异于储贰而从尊之义不殊前代依准布在旧事贵嫔载诞元良克固大业礼同储君实惟旧典寻前代始置贵嫔位次皇后爵无所视其次职者位视相国爵比诸侯王此贵嫔之礼已高朝列况母仪春宫义绝常算且储妃作配率由盛则以妇逾姑弥乖从序谓贵嫔典章太子不异于是贵嫔备典章礼数同于太子言则称令贵嫔性仁恕及居宫内接驭自下皆得其欢心不好华饰器服无珍丽未尝为亲戚私谒及高祖弘佛教贵嫔奉而行之屏绝滋腴长进蔬膳受戒日甘露降于殿前方一丈五尺高祖所立经义皆得其指归尤精净名经所受供赐悉以充法事普通七年十月庚辰薨殡于东宫临云殿年四十二诏吏部郎张缵为哀策文曰菆涂既启桂□虚凝龙帷已荐象服将升皇帝伤璧台之永閟悼曾城之不践罢乡歌乎燕乐废彻齐于祀典风有采蘩化行南国爰命史臣俾流嫔德其辞曰轩纬之精江汉之英归于君袂生此离明诞自厥初时维载育枢电绕郊神光照屋爰及待年含章早穆声被洽阳誉宣中谷龙德在田聿恭兹祀阴化代终王风攸始动容谘式出言顾史宜其家人刑于国纪膺斯眷命从此宅心狄缀采珩佩动雅音日中思戒月满怀箴如何不局天高照临元紞莫修袆章早缺成物谁能芳猷有烈素魄贞明紫宫照晰逮下靡伤思贤罔蔽躬俭则节昭事惟虔金玉无玩筐筥不捐祥流德化庆表亲贤甄昌轶启孕鲁陶燕方论妇教明章阃席元池早扃湘沅已穸展衣委华朱幩寝迹慕结储闱哀深蕃辟呜呼哀哉令龟兆良葆引迁祖具僚次列承华接武日杳杳以霾春风凄凄而结绪去曾掖以依迟饰新宫而延伫呜呼哀哉启丹旗之星□振容车之黼裳拟灵金而郁楚泛凄管而凝伤遗备物乎营寝掩重阍于窒皇椒风暖兮犹昔兰殿幽而不阳呜呼哀哉侧闱高义彤管有怿道变虞风功参唐迹婉如之人休光赤舄施诸天地而无朝夕呜呼哀哉有司奏谥曰穆太宗即位追崇曰穆太后太后父仲迁天监初官至兖州刺史　　高祖阮修容
按梁书后妃传高祖阮修容讳令嬴本姓石会稽余姚人也齐始安王遥光纳焉遥光败入东□宫建康城平高祖纳为彩女天监六年八月生世祖寻拜为修容常随世祖出蕃大同六年六月薨于江州内寝时年六十七其年十一月归葬江宁县通望山谥曰宣世祖即位有司奏追崇为文宣太后承圣二年追赠太后父齐故奉朝请灵宝散骑常侍左卫将军封武康县侯邑五百户母陈氏武康侯夫人　　元帝徐妃
按梁书后妃传世祖徐妃讳昭佩东海郯人也祖孝嗣太尉枝江文忠公父绲侍中信武将军天监十六年十二月拜湘东王妃生世子方等益昌公主含贞太清三年五月被谴死葬江陵瓦官寺按南史后妃传妃无容质不见礼帝三二年一入房妃以帝眇一目每知帝将至必为半面妆以俟帝见则大怒而出妃性嗜酒多洪醉帝还房必吐衣中与荆州后堂瑶光寺智远道人私通酷妒忌见无宠之妾便交杯接坐纔觉有娠者即手加刀刃帝左右暨季江有姿容又与淫通季江每叹曰柏直狗虽老犹能猎萧漂阳马虽老犹骏徐娘虽老犹尚多情时有贺徽者美色妃要之于普贤尼寺书白角枕为诗相赠答既而贞惠世子方诸母王氏宠爱未几而终元帝归咎于妃及方等死愈见疾太清三年遂逼令自杀妃知不免乃透井死帝以尸还徐氏谓之出妻葬江陵瓦官寺帝制金楼子述其淫行初妃嫁夕车至西州而疾风大起发屋折木无何雪霰交下帷帘皆白及长还之日又大雷震西州厅事两柱俱碎帝以为不祥后果不终妇道　　陈
　　后主张贵妃
按陈书后妃传后主张贵妃名丽华兵家女也家贫父兄以织席为事后主为太子以选入宫是时龚贵嫔为良娣贵妃年十岁为之给使后主见而说焉因得幸遂有娠生太子深后主即位拜为贵妃性聪惠甚被宠遇后主每引贵妃与宾客游宴贵妃荐诸宫女预焉后宫等咸德之竞言贵妃之善由是爱倾后宫又好厌魅之术假鬼道以惑后主置淫祀于宫中聚诸妖巫使之鼓舞因参访外事人间有一言一事妃必先知之以白后主由是益重妃内外宗族多被引用及隋军陷台城妃与后主俱入于井隋军出之晋王广命斩贵妃榜于青溪中桥按史臣侍中郑国公魏征考览记书参详故老云后主初即位以始兴王叔陵之乱被伤卧于承香阁下时诸姬并不得进唯张贵妃侍焉而柳太后犹居柏梁殿即皇后之正殿也后主沈皇后素无宠不得侍疾别居求贤殿至德二年乃于光照殿前起临春结绮望仙三阁阁高数丈并数十间其□牖壁带悬楣栏槛之类并以沈檀香木为之又饰以金玉间以珠翠外施珠帘内有宝□宝帐其服玩之属瑰奇珍丽近古所未有每微风暂至香闻数里朝日初照光□后庭其下积石为山引水为池植以奇树杂以花药后主自居临春阁张贵妃居结绮阁龚孔二贵嫔居望仙阁并复道交相往来又有王李二美人张薛二淑媛袁昭仪何婕妤江修容等七人并有宠递代以游其上以宫人有文学者袁大舍等为女学士后主每引宾客对贵妃等游宴则使诸贵人及女学士与狎客共赋新诗互相赠答采其尤艳丽者以为曲词被以新声选宫女有容色者以千百数令习而之分部迭进持以相乐其曲有玉树后庭花临春乐等大指所归皆美张贵妃孔贵嫔之容色也其略曰璧月夜夜满琼树朝朝新而张贵妃发长七尺鬒黑如漆其光可鉴特聪惠有神采进止闲暇容色端丽每瞻视盻睐光采溢目照□左右常于阁上靓临于轩槛宫中遥望飘若神仙才辩强记善候人主颜色是时后主怠于政事百司启奏并因宦者蔡脱儿李善度进请后主置张贵妃于膝上共决之李蔡所不能记者贵妃并为条疏无所遗脱由是益加宠异冠绝后庭而后宫之家不遵法度有挂于理者但求哀于贵妃贵妃则令李蔡先启其事而后从容为言之大臣有不从者亦因而谮之所言无不听于是张孔之势熏灼四方大臣执政亦从风而靡阉宦便佞之徒内外交结转相引进贿赂公行赏罚无常纲纪瞀乱矣　　北齐
　　武成帝李夫人
按北史后妃传弘德夫人李氏赵郡李叔让女也初为魏静帝嫔武成纳焉生南阳王仁盛为太妃姊为南安王思妃坐夫反以烧死太妃闻之发狂而薨文宣王嫔及中人卢勒又妹武成并以为嫔武成崩后胡后令二嫔自杀二嫔悲哭后主为之恻怆私遗衣物令出外避焉卢养淮南王后为太妃又有马嫔亦得幸为后所妒自缢死彭乐任祥□有女因坐父兄事皆入宫为文宣所幸武成以彭为夫人养齐安王任生丹阳王并为太妃　　后主冯淑妃
按北史后妃传冯淑妃名小怜太穆后从婢也穆后爱衰以五月五日进之号曰续命慧黠能弹琵琶工歌舞后主惑之坐则同席出则并马愿得生死一处命淑妃处隆基堂淑妃恶曹昭仪所常居也悉令反换其地周师之取平阳帝猎于三堆晋州亟告急帝将还淑妃请更杀一围帝从其言识者以为后主名纬杀围言非吉征及帝至晋州城已欲没矣作地道攻之城陷十余步将士乘势欲入帝□且止召淑妃共观之淑妃妆点不获时至周人以木拒塞城遂不下旧俗相传晋州城西石上有圣人迹淑妃欲往观之帝恐弩矢及桥故抽攻城木造远桥监作舍人以不速成受罚帝与淑妃度桥桥坏至夜乃还称妃有功勋将立为左皇后即令使驰取袆翟等皇后服御仍与之并骑观战东偏小却淑妃怖曰军败矣帝遂以淑妃奔还至洪洞戌淑妃方以粉镜自玩后声乱唱贼至于是复走内参自晋阳以皇后衣至帝为按辔命淑妃着之然后去帝奔邺太后后至帝不出迎淑妃将至凿城北门出十里迎之复以淑妃奔青州后主至长安请周武帝乞淑妃帝曰朕视天下如脱屣一老妪岂与公惜也仍以赐之及帝遇害以淑妃赐代王达甚嬖之淑妃弹琵琶因弦断作诗曰虽蒙今日宠犹忆昔时怜欲知心断绝应看胶上弦达妃为淑妃所谮几致于死隋文帝将赐达妃兄李询令着布裙配舂询母逼令自杀后主以李祖钦女为左昭仪进为左娥英裴氏为右娥英娥英者兼取舜妃娥皇女英名阳休之所制乐人曹僧奴进二女大者忤旨剥面皮少者弹琵琶为昭仪以僧奴为日南王僧奴死后又贵其兄弟妙达等二人同日皆为郡王为昭仪别起隆基堂极为绮丽陆媪诬以左道遂杀之又有董昭仪毛夫人彭夫人王夫人小王夫人二李夫人皆嬖宠之　　隋
　　文帝陈宣华
按隋书后妃传宣华夫人陈氏陈宣帝之女也性聪慧姿貌无双及陈灭配掖庭后选入宫为嫔时独孤皇后性妒后宫罕得进御唯陈氏有宠晋王广之在藩也阴有夺宗之计规为内助每致礼焉进金蛇金驼等物以取媚于陈氏皇太子废立之际颇有力焉及文献皇后崩进位为贵人专房擅宠主断内事六宫莫与为比及上大渐遗诏拜为宣华夫人初上寝疾于仁寿宫也夫人与皇太子同侍疾平旦出更衣为太子所逼夫人拒之得免归于上所上怪其神色有异问其故夫人泫然曰太子无礼上恚曰畜生何足付大事独孤诚误我意谓献皇后也因呼兵部尚书柳述黄门侍郎元岩曰召我儿述等将呼太子上曰勇也述岩出合为□书讫示左仆射杨素素以其事白太子太子遣张衡入寝殿遂令夫人及后宫同侍疾者并出就别室俄闻上崩而未发丧也夫人与诸后宫相顾曰事变矣皆色动股栗晡后太子遣使者赍金合子帖纸于际亲署封字以赐夫人夫人见之惶惧以为鸩毒不敢发使者促之于是乃发见合中有同心结数枚诸宫人咸悦相谓曰得免死矣陈氏恚而却坐不肯致谢诸宫人共逼之乃拜使者其夜太子烝焉及炀帝嗣位之后出居仙都宫寻召入岁余而终时年二十九帝深悼之为制神伤赋　　文帝蔡容华按隋书后妃传容华夫人蔡氏丹阳人也陈灭之后以选入宫为世妇容仪婉上甚悦之以文献皇后故希得进幸及后崩渐见宠遇拜为贵人参断宫掖之务与陈氏相亚上寝疾加号容华夫人上崩后自请言事亦为炀帝所烝　　唐一
　　太宗徐贤妃
按唐书后妃传太宗贤妃徐惠湖州长城人生五月能言四岁通论语诗八岁自晓属文父孝德尝试使拟离骚为小山篇曰仰幽岩而流盻抚桂枝以凝想将千龄兮此遇荃何为兮独往孝德大惊知不可掩于是所论着遂盛传太宗闻之召为才人手未尝废卷而辞致赡蔚又无淹思帝益礼顾擢孝德水部员外郎惠再迁充容贞观永数调兵讨定四夷稍稍治宫室百姓劳怨惠上疏极谏且言东戍辽海西讨昆丘士马罢耗漕饷漂没捐有尽之农趋无穷之壑图未获之众丧已成之军故地广者非常安之术也人劳者为易乱之符也又言翠微玉华等宫虽因山藉水无筑构之苦而工力和僦不谓无烦有道之君以逸逸人无道之君以乐乐身又言伎巧为丧国斧斤珠玉为荡心鸩毒侈丽纤美不可以不遏志骄于业泰体逸于时安其剀切精诣大略如此帝善其言优赐之帝崩哀慕成疾不肯进药曰帝遇我厚得先狗马侍园寝吾志也复为诗连珠以见志永徽元年卒年二十四赠贤妃陪葬昭陵石室惠之弟齐齐子坚皆以学闻女弟为高宗倢亦有文藻世以拟汉班氏按旧唐书本传时军旅亟动宫室互兴百姓颇倦劳役上疏谏曰自贞观已来二十有二载风调雨顺年登岁稔人无水旱之弊国无饥馑之灾昔汉武守文之常主犹登刻玉之符齐桓小国之庸君尚图泥金之事望陛下推功损己让德不居亿兆倾心犹阙告成之礼云亭伫谒未展升中之仪此之功德足以咀嚼百王网罗千代者矣古人有云虽休勿休良有以也守初保末圣哲罕兼是知业大者易骄愿陛下难之善始者难终愿陛下易之窃见顷年已来力役兼总东有辽海之军西有□丘之役士马疲于甲冑舟车倦于转轮且召募役戍去留怀死生之痛因风阻浪人米有漂溺之危一夫力耕卒无数十之获一船致损则倾数百之粮是犹运有尽之农功填无穷之巨浪图未获之他众丧已成之我军虽除凶伐暴有国常规然黩武玩兵先哲所戒昔秦皇并吞六国反速危亡之基晋武奄有三方翻成覆败之业岂非矜功恃大弃德而轻邦图利忘害肆情而纵欲遂使悠悠六合虽广不救其亡嗷嗷黎庶因弊以成其祸是知地广非常安之术人劳乃易乱之源愿陛下布泽流人矜弊恤乏减行役之烦增湛露之惠妾又闻为政之本贵在无为窃见土木之功不可兼遂北阙初建南营翠微曾未逾时玉华创制虽复因山藉水非无架筑之劳损之又损颇有工力之费终以茅茨示约犹兴木石之疲假使和雇取人不无烦扰之弊是以卑宫菲食圣主之所安金屋瑶台骄主之为丽故有道之君以逸逸人无道之君以乐乐身愿陛下使之以时则力无竭矣用而息之则人斯悦矣夫珍玩伎巧乃丧国之斧斤珠玉锦绣实迷心之鸩毒窃见服玩纤靡如变化于自然织贡珍奇若神仙之所制虽驰华于季俗实败素于淳风是知漆器非延叛之方桀造之而人叛玉杯岂招亡之术纣用之而国亡方验侈丽之源不可不遏作法于俭犹恐其奢作法于奢何以制后伏惟陛下明鉴未形智周无际穷奥秘于麟阁尽探赜于儒林千王治乱之踪百代安危之迹兴衰祸福之数得失成败之机故亦苞吞心府之中循环目围之内乃宸衷之久察无假一二言焉惟恐知之非难行之不易志骄于业泰体逸于时安伏愿抑志裁心慎终如始削轻过以添重德循今是以替前非则令名与日月无穷盛业与乾坤永大太宗善其言优赐甚厚及太宗崩追思愿遇之恩哀慕愈甚发疾不自医病甚谓所亲曰吾荷顾实深志在早殁魂其有灵得侍园寝吾之志也因为七言诗及连珠以见其志永徽元年卒时年二十四诏赠贤妃陪葬于昭陵之石室　　中宗上官昭容
按唐书后妃传上官昭容者名婉儿西台侍郎仪之孙父廷芝与仪死武后时母郑太常少卿休远之姊婉儿始生与母配掖庭天性韶警善文章年十四武后召见有所制作若素构自通天以来内掌诏命掞丽可观尝忤旨当诛后惜其才止黥而不杀也然群臣奏议及天下事皆与之帝即位大被信任进拜昭容封郑沛国夫人婉儿通武三思故诏书推右武氏抑唐家节愍太子不平及举兵叩肃章门索婉儿婉儿曰我死当次索皇后大家矣以激怒帝帝与后挟婉儿登元武门避之会太子败乃免婉儿劝帝侈大书馆增学士员引大臣名儒充选数赐宴赋诗君臣赓和婉儿常代帝及后长宁安乐二主众篇并作而采丽益新又差第群臣所赋赐金爵故朝廷靡然成风当时属辞者大抵虽浮靡然所得皆有可观婉儿力也郑卒谥节义夫人婉儿请降秩行服诏起为婕妤俄还昭容帝即婉儿居穿沼筑岩穷饰胜趣即引侍臣宴其所是时左右内职皆听出外不呵止婉儿与近嬖至皆营外宅□人秽夫争候门下肆狎昵因以求剧职要官与崔湜乱遂引知政事湜开商山道未半因帝遗制虚列其功加甄赏韦后之败斩阙下初郑方□梦巨人升大称曰持此称量天下婉儿生逾月母戏曰称量者岂尔耶辄哑然应后内秉机政符其梦云景云中追复昭容谥惠文始从母子王昱为拾遗昱戒曰上往囚房陵武氏得志矣卒而中兴天命所在不可幸也三思虽乘衅天下知必败今昭容上所信而附之且灭族郑以责婉儿不从节愍诛三思果索之始忧惧及草遗制即引相王辅政临淄王兵起被收婉儿以诏草示刘幽求幽求言之王王不许遂诛开元初裒次其文章诏张说题篇　　元宗梅妃
按唐曹邺梅妃传梅妃姓江氏莆田人父仲逊世为医妃年九岁能诵二南语父曰我虽女子期以此为志父奇之名曰采苹开元中高力士使闽粤妃笄矣见其少丽选归侍明皇大见宠幸长安大内大明兴庆三宫东都大内上阳两宫几四万人自得妃视如尘上宫中亦自以为不及妃善属文自比谢女淡妆雅服而姿态明秀笔不可描画性喜梅所居阑槛悉植数株上榜曰梅亭梅开赋赏至夜分尚顾恋花下不能去上以其所好戏名曰梅妃妃有萧兰□园梅花凤笛玻杯剪刀绮□八赋是时承平岁久海内无事上于兄弟间极友爱日从燕闲必妃侍侧上命破橙往赐诸王至汉邸潜以足蹑妃履登时退阁上命连宣报言适履珠脱缀缀竟当来久之上亲往命妃妃拽衣迓上言胸腹疾作不果前也卒不至其恃宠如此后上与妃斗茶顾诸王戏曰此梅精也赐白玉笛作惊鸿舞一座光辉斗茶今又胜我矣妃应声曰草木之戏误胜陛下设使调和四海烹饪鼎鼐万乘自有宪法贱妾何能较胜负也上大悦会太真杨氏入侍宠爱日夺上无□意而二人相疾避路而行上尝方之英皇议者谓广狭不类窃笑之太真忌而智妃性柔缓亡以胜后竟为杨氏迁于上阳东宫后上忆妃夜遣小黄门灭烛密以戏马召妃至翠华西合叙旧爱悲不自胜继而上失寤侍御惊报曰妃子已留合前当奈何上披衣抱妃藏夹幕间太真既至问梅精安在上曰在东宫太真曰乞宣至今日同浴温泉上曰此女已放屏无并往也太真语益坚上顾左右不答太真大怒曰肴核狼籍御榻下有妇人遗舄夜来何人侍陛下寝欢醉至于日出不视朝陛下可出见群臣妾止此合以俟驾回上愧甚拽衾向屏复寝曰今日有疾不可临朝太真怒甚径归私第上顷□妃所在已为小黄门送令步归东宫上怒斩之遗舄并翠钿命封赐妃谓使者曰上弃我之深乎使曰上非弃妃诚恐太真恶情耳妃笑曰恐怜我则动肥婢情岂非弃也妃以千金寿高力士求词人拟司马相如为长门赋欲邀上意力士方奉太真且畏其势报曰无人解赋妃乃自作楼东赋略曰玉鉴尘生凤奁香殄懒蝉鬓之巧梳闲缕衣之轻练苦寂寞于蕙宫但凝思乎兰殿信摽落之梅花隔长门而不见况乃花心扬恨柳眼弄愁暖风习习春鸟啾啾楼上黄昏兮听凤吹而回首碧云日暮兮对素月而凝眸温泉不到忆拾翠之旧游长门深闭嗟青鸾之信修忆太液清波水光荡浮笙歌赏燕陪从宸旒奏舞鸾之妙曲乘画鹢之仙舟君情缱绻深叙绸缪誓山海而常在似日月而无休奈何嫉色庸庸妒气冲冲夺我之爱幸斥我乎幽宫思旧欢之莫得想梦着乎朦胧度花朝与月夕羞懒对乎春风欲相如之奏赋奈世才之不工属愁吟之未尽已响动乎□钟空长叹而掩袂踌躇步于楼东太真闻之诉明皇曰江妃庸贱以庾词宣言怨望愿赐死上默然会岭表使归妃问左右何处驿使来非梅使耶对曰庶邦贡杨妃果实使来妃悲咽泣下上在花萼楼会驿使至命封珍珠一斛密赐妃妃不受以诗付使者曰为我进御前诗曰柳叶双眉久不描残妆和泪污红绡长门自是无梳洗何必珍珠慰寂寥上览诗怅然不乐令乐府以新声度之号一斛珠曲名始此也后禄山犯阙上西幸太真死及东归寻妃所在不可得上悲谓兵火之后流落他处诏有得之官二秩钱百万搜访不知所在上又命方士飞神御气潜经天地亦不可得有宦者进其画真上言似甚但不活耳诗题于上曰忆昔娇妃在紫宸铅华不御得天真霜绡虽似当时态争奈娇波不顾人读之泣下命模像刊石后上暑月昼寝仿□见妃隔竹间泣含涕障袂如花朦雾露状妃曰昔陛下蒙尘妾死乱兵之手哀妾者埋骨池东梅株傍上骇然流汗而寤登时令往太液池发视不获上益不乐忽悟温泉汤池侧有梅十余株岂在是乎上自命驾令发视纔数株得尸裹以锦裀盛以酒槽附土三尺许上大恸左右莫能仰视视其所伤胁下有刀痕上自制文诔之以妃礼易葬焉　　元宗杨贵妃
按唐书后妃传元宗贵妃杨氏隋梁郡通守汪四世孙徙籍蒲州遂为永乐人幼养叔父家始为寿王妃开元二十四年武惠妃薨后廷无当帝意者或言妃姿质天挺宜充掖廷遂召内禁中异之即为自出妃意者丐籍女官号太真更为寿王聘韦昭训女而太真得幸善歌舞邃晓音律且智算警□迎意辄悟帝大悦遂专房宴宫中号娘子仪体与皇后等天宝初进册贵妃追赠父元琰太尉齐国公擢叔元珪光禄卿宗兄铦鸿胪卿锜侍御史尚太华公主主惠妃所生最见宠遇而钊亦显钊国忠也三姊皆美劭帝呼为姨封韩虢秦三国为夫人出入宫掖恩宠声焰震天下每命妇入班持盈公主等让皆不敢就位台省州县奉请托奔走期会过诏敕四方献饷结纳门若市然建平信成二公主以与妃家忤至追内封物驸马都尉独孤明失官它日妃以谴还铦第比中仄帝尚不御食笞怒左右高力士欲验帝意乃白以殿中供帐司农酒饩百余车送妃所帝即以御膳分赐力士知帝旨是夕请召妃还下钥安兴坊门驰入妃见帝伏地谢帝释然抚慰良渥明日诸姨上食乐作骤赐左右不可赀由是愈见宠赐诸姨钱岁百万为脂粉费铦以上柱国门列戟与锜国忠诸姨五家第舍联亘拟宪宫禁率一堂费缗千万见他第有胜者辄坏复造务以侈相夸诩土木工食不息帝所得奇珍及贡献分赐之使者相御于道五家如一妃每从游幸乘马则力十授辔策凡充锦绣官及治琢金玉者大抵千人奉须索奇服秘玩变化若神四方争为怪珍入贡动骇耳目于是岭南节度使张九章广陵长史王翼以所献最进九章银青阶擢翼户部侍郎天下风靡妃嗜荔枝必欲生致之乃置骑传送走数千里味未变已至京师天宝九载妃复得谴还外第国忠谋于吉温温因见帝曰妇人过忤当死然何惜宫中一席广为鈇锧地更使外辱乎帝感动辍食诏中人张韬光赐之妃因韬光谢帝曰妾有罪当万诛然肤发外皆上所赐今且死无以报引刀断一缭发奏之曰以此留诀帝见骇惋遽召入礼遇如初因又幸秦国及国忠第赐两家巨万国忠既遥领剑南每十月帝幸华清宫五宅车骑皆从家别为队队一色俄五家队合烂若万花川谷成锦绣国忠导以剑南旗节遗钿堕舄瑟瑟玑琲狼藉于道香闻数十里十载正月望夜妃家与广宁主僮骑争阛门鞭挺欢竞主堕马仅得去主见帝泣乃诏杀杨氏奴贬驸马都尉程昌裔官国忠之辅政其息昢尚万春公主暄尚延和郡主弟鉴尚承荣郡主又诏为元琰立家庙帝自书其碑铦秦国早死故韩虢与国忠贵最久而虢国素与国忠乱颇为人知不耻也每入谒并驱道中从监侍姆百余骑炬密如昼靓妆盈里不施帏障时人谓为雄狐诸王子孙凡婚聘必先因韩虢以请辄皆遂至数百千金以谢初安禄山有边功帝宠之诏与诸姨约为兄弟而禄山母事妃来朝必宴饯结欢禄山反以诛国忠为名且指言妃及诸姨罪帝欲以皇太子抚军因禅位诸杨大惧哭于庭国忠入白妃妃衔块请死帝意沮乃止及西幸至马嵬陈元礼等以天下计诛国忠已死军不解帝遣力士问故曰祸本尚在帝不得已与妃诀引而去缢路祠下裹尸以紫茵瘗道侧年三十八帝至自蜀道过其所使祭之且诏改葬礼部侍郎李揆曰龙武将士以国忠负上速乱为天下杀之今葬妃恐反仄自疑帝乃止密遣中使者具棺椁它葬焉启瘗故香囊犹在中人以献帝视之凄感流涕命工貌妃于别殿朝夕往必为哽欷马嵬之难虢国与国忠妻裴柔等奔陈仓县令率吏追之意以为贼弃马走林虢国先杀其二子柔曰□我死即并其女刺杀之乃自刭不殊吏载置于狱问曰国家乎贼乎吏曰互有之乃死瘗陈仓东郭外　按安禄山传杨贵妃有宠禄山请为妃养儿帝许之其拜必先妃后帝帝怪之答曰蕃人先母后父帝大悦命与杨铦及三夫人约为兄弟
　妃嫔部列传三
　　唐二
　　代宗崔妃
按旧唐书后妃传代宗崔妃博陵安平人父峋秘书少监母杨氏韩国夫人天宝中杨贵妃宠幸即妃之姨母也时韩国虢国之宠冠于戚里时代宗为广平王故元宗选韩国之女嫔于广平邸礼仪甚盛生召王偲初妃挟母氏之势性颇妒悍及西京陷贼母党皆诛妃从王至灵武恩顾渐薄达京而薨　　德宗韦贤妃
按唐书后妃传德宗贤妃韦氏戚里旧族也祖濯尚定安公主初为良娣德宗贞元四年册拜贤妃宫壸事无不听而性敏淑言动有绳矩帝重之后宫莫不师其行帝崩自表留奉崇陵园元和四年薨按旧唐书本传德宗韦贤妃不知氏族所出初为良娣贞元二年册为贤妃及德宗崩请于崇陵终丧纪因侍于寝园　　敬宗郭贵妃
按唐书后妃传敬宗贵妃郭氏右威卫将军义之子失义何所人长庆时后以容选入太子宫太子即位为才人生晋王普帝以早得子又淑丽冠后庭故宠异之逾年为贵妃赠义礼部尚书兄环少府少监赐大第文宗立爱晋王若己子待妃礼不衰亡其薨年　　武宗王贤妃按唐书后妃传武宗贤妃王氏邯郸人失其世年十三善歌舞得入宫中穆宗以赐颍王性机悟开成末王嗣帝位妃阴为助画故进号才人遂有宠状纤颀颇类帝每畋苑中才人必徒袍而骑校服光侈略同至尊相与驰出入观者莫知孰为帝也帝欲立为后宰相李德裕曰才人无子且家不素显恐诒天下议乃止帝稍惑方士说欲饵药长年后寖不豫才人每谓亲近曰陛下日燎丹言我取不死肤泽消槁吾独忧之俄而疾侵才人侍左右帝熟视曰吾气奄奄情虑耗尽顾与汝辞答曰陛下大福未艾安语不祥帝曰脱如我言奈何对曰陛下万岁后妾得以殉帝不复言及大渐才人悉取所常贮散遗宫中审帝已崩即自经幄下当时嫔媛虽常妒才人专上者返皆义才人为之感恸宣宗即位嘉其节赠贤妃葬端陵之柏城　　武宗孟才人
按剧谈录孟才人善歌有宠于武宗皇帝嫔御之中莫与为比一旦龙体不豫召而问曰我若不讳汝将何之对曰以微眇之身受君王之宠若陛下万岁之后无复生焉是日俾于御榻前歌河满子一曲声调凄切闻者莫不涕零及宫中晏驾哀恸数日而殒禁掖近臣以小棺殡于殿侧山陵之际梓宫重莫能举识者曰得非候才人乎于是舆榇以殉遂窆于端陵之侧是岁攻文之士或为赋题或为诗目以为冯媛班姬无以过也所知者张佑有诗云偶因清唱咏频奏入宫中二十春却为一声河满子下泉须吊孟才人　　懿宗郭淑妃
按唐书后妃传懿宗淑妃郭氏幼入郓王邸宣宗在位春秋高恶人言立太子事王以嫡长居外宫心常忧惴妃护侍左右慰安起居终得无恙生女未能言忽曰得活王惊异之及即位以妃为美人进拜淑妃女为同昌公主下嫁韦保衡处内宅妃以主故出入娱饮不禁是时哗言与保衡乱莫得其端僖宗立保衡缘他罪为人所发且污旧谤卒贬死妃犹处禁中黄巢之难天子出蜀仓卒妃不及从遂流落闾里不知所终　　后梁
　　太祖陈昭仪
按五代史梁家人传昭仪陈氏宋州人也少以色进太祖已贵嫔妾数百而昭仪专宠太祖尝疾昭仪与尼数十人昼夜为佛法未尝少懈太祖以为爱己尤宠之开平三年度为尼居宋州佛寺　　太祖李昭容
按五代史梁家人传昭容李氏亦以色进尢谨愿未尝去左右太祖病画寝方寐忽栋折独李氏侍侧遽牵太祖衣太祖惊走栋折寝上太祖德之拜昭容皆不知其所终　　末帝张德妃
按五代史梁家人传末帝德妃张氏其父归霸事太祖为梁功臣帝为王时以妇聘之帝即位将册妃为后妃请待帝郊天而帝卒不得郊贞明五年妃病甚帝遽册为德妃其夕薨年二十四　　末帝郭次妃
按五代史梁家人传次妃郭氏父归厚事梁为登州刺史妃少以色进梁亡庄宗入宫梁故妃妾皆号泣迎拜贺王友雍妃石氏有色庄宗召之石氏慢骂庄宗杀之次以召妃妃惧而听命已而度为尼赐名誓正居于洛阳初庄宗之入汴也末帝登建国楼谓控鹤指挥使皇甫麟曰晋吾世雠也不可俟彼刀锯卿可尽我命无使我落雠人之手麟与帝相持恸哭是夕进刃于帝麟亦自刭庄宗入汴命河南张全义葬其尸藏其首于太社晋天福三年诏太社先藏罪人首级许亲属收葬乃出末帝首遣右卫将军安崇阮与妃同葬之妃卒洛阳　　后唐
　　明宗王淑妃
按五代史唐家人传淑妃王氏邠州饼家子也有美色号花见羞少卖梁故将刘鄩为侍儿鄩卒王民无所归是时明宗夏夫人已卒方求别室有言王氏于安重诲者重诲以告明宗而纳之王氏素得鄩金甚多悉以遗明宗左右及诸子妇人人皆为王氏称誉明宗益爱之而夫人曹氏为人简质常避事由是王氏专宠明宗即位议立皇后而曹氏当立曹氏谓王氏曰我素多病而性不耐烦妹当代我王氏曰后帝匹也至尊之位谁敢干之乃立曹氏为皇后王氏为淑妃妃事皇后亦甚谨每帝晨起盥栉服御皆妃执事左右及罢朝帝与皇后食妃侍食彻乃退未尝少懈皇后心亦益爱之然宫中之事皆主于妃明宗病妃与宦者孟汉琼出纳左右遂专用事杀安重诲秦王从荣皆与焉刘鄩诸子皆以妃故封拜官爵愍帝即位册尊皇后为皇太后妃为皇太妃初明宗后宫有生子者命妃母之是为许王从益从益乳母司衣王氏见明宗已老而秦王握兵心欲自托为后计乃曰儿思秦王是时从益已四岁又数教从益自言求见秦王明宗遣乳妪将儿往来秦府遂与从荣私通从荣因使王氏伺察宫中动静从荣已死司衣王氏以谓秦王实以兵入宫卫天子而以反见诛出怨言愍帝闻之大怒赐司衣王氏死而事连太妃由是心不悦欲迁之至德宫以太后素善妃惧伤其意而止然待之甚薄废帝入立尝置酒妃院妃举酒曰愿辞皇帝为比丘尼帝惊问其故妃曰小儿处偶得命若大人不容则死之日何面见先帝因泣下废帝亦为之凄然待之颇厚石敬塘兵犯京师废帝聚族将自焚妃谓太后曰事急矣宜少回避以俟姑夫太后曰我家至此何忍独生妹自勉之太后乃与帝俱焚死而妃与许王从益及其妺匿于鞠院以免晋高祖立妃自请为尼不可乃迁于至德宫晋迁都汴以妃子母俱东置于宫中高祖皇后事妃如母天福四年九月癸未诏以郇国三千户封唐许王从益为郇国公以奉唐祀服色旌旗一依旧制太常议立庄宗明宗愍帝三室以至德宫为庙诏立高祖太宗为五庙使从益岁时主祠出帝即位妃母子俱还洛阳契丹犯京师赵延寿所尚明宗公主已死耶律德光乃为延寿娶从益妹是为永安公主公主不知其母为谁素亦养于妃妃至京师主婚礼德光见明宗画像焚香再拜顾妃曰明宗与我约为弟兄尔吾嫂也已而靳之曰今日乃吾妇也乃拜从益为彰信军节度使从益辞不之官与妃俱还洛阳德光北归留萧翰守汴州汉高祖起太原翰欲北去乃使人召从益委以中国从益子母逃于徽陵域中以避使者使者迫之以东遂以从益权知南朝军国事从益御崇元殿翰率契丹诸将拜殿上晋群臣拜殿下群臣入谒太妃妃曰吾家子母孤弱为翰所迫此岂福邪祸行至矣乃以王松赵上交为左右丞相李式翟光邺为枢密使燕将刘祚为侍卫亲军都指挥使翰留契丹兵千人属祚而去汉高祖拥兵而南从益遣人召高行周武行德等为拒行周等皆不至乃与王松谋以燕兵闭城自守妃曰吾家亡国之余安敢与人争天下乃遣人上书迎汉高祖高祖闻其尝召行周而不至遣郭从义先入京师杀妃母子妃临死呼曰吾家母子何罪何不留吾儿使每岁寒食持一盂饭洒明宗坟上闻者悲之从益死时年十七　　后晋
　　高祖安妃
按五代史晋家人传安太妃代北人也不知其世家为敬儒妻生出帝封秦国夫人出帝立尊为皇太妃妃老而失明从出帝北迁自辽阳徙建州卒于道中临卒谓帝曰当焚我为灰南向扬之庶几遗魂得反中国也既卒砂碛中无草木乃毁奚车而焚之载其烬骨至建州李太后亦卒遂并葬之　　后周
　　太祖杨淑妃
按五代史周家人传淑妃杨氏镇州真定人也父弘裕真定少尹妃幼以色选入赵王宫事王镕镕为张文礼所杀镇州乱妃亦流寓民间后嫁里人石光辅居数年光辅死太祖柴夫人卒闻妃有色而贤遂娶之为继室太祖方事汉高祖于太原天福中妃卒遂葬太原之近郊太祖即位广顺元年九月追册为淑妃拜妃弟廷璋为右飞龙使廷璋辞曰臣父老矣愿以授之太祖曰吾方思之岂忘尔父邪即召弘裕弘裕老不能行乃就其家拜金紫光禄大夫真定少尹太祖崩葬嵩陵一后三妃皆当陪葬而太原未克世宗诏有司营嵩陵之侧为虚墓以俟显德元年世宗已败刘旻于高平遂攻太原太原闭壁被围乃迁妃丧而葬之　　太祖张贵妃
按五代史周家人传贵妃张氏镇州真定人也祖记成德军节度判官检校兵部尚书父同芝事赵王王镕为谘呈官官至检校工部尚书镕死镇州乱庄宗遣幽州符存审以兵讨张文礼裨将武从谏馆于妃家见妃尚幼怜之而从谏家在太原遂以妃归为其子妇久之太祖事汉高祖于太原杨夫人卒而武氏子亦卒乃纳妃为继室太祖贵累封吴国夫人太祖以兵入京师汉遣刘铢戮其家妃与诸子皆死太祖即位追册为贵妃　　太祖董德妃
按五代史周家人传德妃董氏镇州灵寿人也祖文广唐深州录事参军父光嗣赵州昭庆尉妃幼□悟始能言闻乐声知其律吕年七岁镇州乱其家夫之为潞州牙将所得置诸褚中以归潞将妻尝生女辄不育得妃怜之养以为子过于所生居五六年妃家悲思其兄瑀求之人间莫知所在潞将仕于京师遇瑀欣然归之时年十三瑀以嫁里人刘进超进超亦仕晋为内职契丹犯阙进超殁于虏中妃嫠居洛阳汉高祖自太原入京师太祖从过洛阳闻妃有贤行聘之太祖建国中宫虚位遂册为德妃广顺三年卒年三十九妃兄三人瑀官至太子左赞善大夫元之自明皆至刺史初帝举兵于魏汉以兵围帝第时张贵妃与诸子青哥意哥侄守筠奉超定哥皆被诛青哥意哥不知其母谁氏太祖即位诏故第二子青哥赠太尉赐名侗第三子意哥赠司空赐名信皇侄守筠赠左领军卫将军以筠声近荣为世宗避更名守愿奉超赠左监门卫将军定哥赠左千牛卫将军赐名逊世宗显德四年夏四月癸未诏曰礼以缘情恩以悼往矧在友于之列尢锺恻怆之情故皇弟赠太保侗赠司空信景运初启天年不登俾予终鲜实动予怀侗可赠太傅追封郯王信司徒杞王又诏曰故皇从弟赠左领军卫将军守愿赠左监门卫将军奉超赠左千牛卫将军逊等顷因季世不享遐龄每念非辜难忘有恸守愿可赠左卫大将军奉超右卫大将军逊右武卫大将军　　辽
　　世宗甄妃
按辽史后妃传世宗妃甄氏后唐宫人有姿色帝从太宗南征得之宠遇甚厚生宁王只没及即位立为皇后严明端重风神闲雅内治有法莫干以私刘知远郭威称帝世宗承强盛之资奄奄岁时后与参帷幄密赞大谋不果用察割作乱遇害景宗立葬二后于医巫闾山建庙陵寝侧　　兴宗萧贵妃
按辽史后妃传兴宗贵妃萧氏小字三驸马都尉匹里之女选入东宫帝即位立为皇后重熙初以罪降贵妃　　道宗萧惠妃
按辽史后妃传道宗惠妃萧氏小字坦思驸马都尉霞抹之妹太康二年乙辛誉之选入掖庭立为皇后居数岁未见皇嗣后妹斡特懒先嫁乙辛子绥也后以宜子言于帝离婚纳宫中八年皇孙延禧封梁王降为惠妃徙干陵斡特懒还其家顷之其母燕国夫人厌魅梁王伏诛贬妃为庶人幽于宜州诸弟没入兴圣宫天庆六年召还封太皇太妃后二年奔黑顶山卒葬太子山　　天祚帝萧德妃
按辽史后妃传天祚德妃萧氏小字师姑北府宰相常哥之女寿隆二年入宫封燕国妃生子挞鲁干统三年改德妃以柴册礼封挞鲁为燕国王加妃号赞翼王薨以哀戚卒　　天祚帝萧文妃
按辽史后妃传天祚文妃萧氏小字瑟瑟国舅大父房之女干统初帝幸耶律挞葛第见而悦之匿宫中数月皇太叔和鲁斡劝帝以礼选纳三年冬立为文妃生蜀国公主晋王敖卢斡尢被宠幸以柴册加号承翼善歌诗女直乱作日见侵迫帝畋游不恤忠臣多被□斥妃作歌讽谏其词曰勿嗟塞上兮暗红尘勿伤多难兮畏夷人不如塞奸邪之路兮选取贤臣直须卧薪尝胆兮激壮士之捐身可以朝清漠北兮夕枕燕云又歌曰丞相来朝兮剑佩鸣千官侧目兮寂无声养成外患兮嗟何及祸尽忠臣兮罚不明亲戚并居兮藩屏位私门潜畜兮爪牙兵可怜往代兮秦天子犹向宫中兮望太平天祚见而衔之播迁以来郡县所失几半上颇有倦勤之意诸皇子敖卢斡最贤素有人望元后兄萧奉先深忌之诬南军都统余睹谋立晋王以妃与闻赐死　　天祚帝萧元妃
按辽史后妃传天祚元妃萧氏小字贵哥燕国妃之妹年十七册为元妃性沉静尝昼寝近侍盗貂裀妃觉而不言宫掖称其宽厚从天祚西狩以疾薨　　宋　　真宗李宸妃
按宋史后妃传李宸妃杭州人也祖延嗣仕钱氏为金华县主簿父仁德终左班殿直初入宫为章献太后侍儿庄重寡言真宗以为司寝既有娠从帝临砌台玉钗坠妃恶之帝心卜钗完当为男子左右取以进钗果不毁帝甚喜已而生仁宗封崇阳县君复生一女不育进才人后为婉仪仁宗即位为顺容从守永定陵章献太后使刘美张怀德为访其亲属得其弟用和补三班奉职初仁宗在襁褓章献以为己子使杨淑妃保视之仁宗即位妃嘿处先朝嫔御中未尝自异人畏太后亦无敢言者终太后世仁宗不自知为妃所出也明道元年疾革进位宸妃薨年四十六初章献太后欲以宫人礼治丧于外丞相吕夷简奏礼宜从厚太后遽引帝起有顷独坐帘下召夷简问曰一宫人死相公云云何欤夷简曰臣待罪宰相事无内外无不当预太后怒曰相公欲离间吾母子耶夷简从容对曰陛下不以刘氏为念臣不敢言尚念刘氏则丧礼宜从厚太后悟遽曰宫人李宸妃也且奈何夷简乃请治丧用一品礼殡洪福院夷简又谓入内都知罗崇勋曰宸妃当以后服殓用水银实棺异时勿谓夷简未尝道及崇勋如其言后章献太后崩燕王为仁宗言陛下乃李宸妃所生妃死以非命仁宗号恸顿毁不视朝累日下哀痛之诏自责尊宸妃为皇太后谥庄懿幸洪福寺祭告易梓宫亲哭视之妃玉色如生冠服如皇太后以水银养之故不坏仁宗叹曰人言其可信哉遇刘氏加厚陪葬永定陵庙曰奉慈又即景灵宫建神御殿曰广孝庆历中改谥章懿升祔太庙拜用和为彰信军节度使检校侍中宠赉甚渥既而追念不已顾无以厚其家乃以福康公主下嫁用和之子玮　　真宗杨淑妃
按宋史后妃传杨淑妃益州郫人祖□父知俨知俨弟知信隶禁军为天武副指挥使妃年十二入皇子宫真宗即位拜才人又拜婕妤进婉仪仍诏婉仪升从一品位昭仪上帝东封西祀凡巡幸皆从章献太后为修仪妃与之位几埒而妃通敏有智思奉顺章献无所忤章献亲爱之故妃虽贵幸终不以为己间后加淑妃真宗崩遗制以为皇太后始仁宗在乳褓章献使妃护视凡起居饮食必与不违所以拥佑扶持恩意勤备及帝即位尝召其侄永德见禁中欲授以诸司副使妃辞曰小儿岂胜大恩小官可也更命为右侍禁章献遗诰尊为皇太后居宫中与皇帝同议军国事合门趣百僚贺御史中丞蔡齐目台吏毋追班乃入白执政曰上春秋长习知天下情伪今始亲政事岂宜使女后相继称制乎乃诏删去遗诰同议军国事语第存后号奉缗钱二万助汤沐后名其所居宫曰保庆称保庆皇太后景佑三年无疾而薨年五十三殡于皇仪殿帝思其保护之恩命礼官议加服小功初仁宗未有嗣后每劝帝择宗子近属而贤者养于宫中其选即英宗也英宗立言者谓礼慈母于子祭于孙止请废后庙瘗其主园陵英宗弗欲遽也诏下有司议未上会帝崩遂罢后父祖皆累赠至一品知信赠节度使知信子景宗见外戚传　按范仲淹传章献皇太后崩遗诏以太妃杨氏为皇太后参决军国事仲淹曰太后母号也自古无因保育而代立者今一太后崩又立一太后天下且疑陛下不可一日无母后之助矣　　仁宗沈贵妃
按宋史后妃传沈贵妃宰相伦之孙父继宗光禄少卿大中祥符初以将相家子被选初为才人历美人婕妤充媛至备妃为人淑俭不华帝亦以妃家世故待之异众长秋虚位帝欲立之有从中沮之者不果嘉佑末进贵妃熙宁九年薨年八十三许出殡其家车驾临奠辍视朝三日谥昭静　　仁宗张贵妃
按宋史后妃传张贵妃河南永安人也祖□进士第终建平令父尧封亦举进士为石州推官卒时尧封兄尧佐补蜀官尧封妻钱氏求挈孤幼随之官尧佐不收恤以道远辞妃幼无依钱氏遂纳于章惠皇后宫寝长得幸有盛宠妃巧慧多智数善承迎势动中外庆历元年封清河郡君岁中为才人迁修媛忽被疾曰妾姿薄不胜宠名愿为美人许之皇佑初进贵妃后五年薨年三十一仁宗哀悼之追册为皇后谥温成追封尧封清河郡王谥景思而尧佐因缘侥幸致位通显云　　仁宗苗贵妃
按宋史后妃传苗贵妃开封人父继宗母许先为仁宗乳保出嫁继宗帝登位得复通籍妃以容德入侍生唐王昕福康公主封仁寿郡君拜才人昭容德妃英宗育于禁中妃拥佑颇有恩既践祚□其前劳进贵妃赠其父至太师吴国公母陈楚国夫人福康下嫁当貤恩外家抑不肯言元佑六年薨年六十九哲宗辍朝出奠发哀苑中谥曰昭节　　仁宗周贵妃
按宋史后妃传周贵妃开封人生四岁从其姑入宫张贵妃育为女稍长遂得侍仁宗生两公主帝崩妃日一疏食屏处一室诵佛书困则假寐觉则复诵昼夜不解衣者四十年公主下嫁钱景臻郭献卿连进至贤妃徽宗立加贵妃历五朝勤约一致启寿藏于周氏茔南傍建僧屋费缗钱六万皆贮储奉赐郭公主先亡诏许出外第与亲戚相往来年九十三薨谥昭淑　　仁宗杨德妃
按宋史后妃传杨德妃定陶人天圣中以章献太后姻连选为御侍封原武郡君进美人端丽机敏妙音律组紃书艺一过目如素习父忠为侍禁仁宗欲加奖擢辞曰外官当积劳以取贵今以恩泽侥幸恐启左右诐谒之端帝悦命徙居肃仪殿赠其祖贵州刺史而官其叔弟五人积与郭后不相能后既废妃亦遣出后复召为婕妤历修媛修仪熙宁五年薨年五十四赠德妃　　仁宗冯贤妃
按宋史后妃传冯贤妃东平人曾祖炳知杂御史祖起兵部侍郎妃以良家女九岁入宫及长得侍仁宗生邢鲁国二公主封始平郡君帝将登其品秩力辞不拜养女林美人得幸神宗生二王而没王尚幼妃保育如己子累加才人婕妤修容在禁掖几六十年始终五朝动循礼度薨年七十七赠贤妃　　神宗林贤妃
按宋史后妃传林贤妃南剑人三司使特之孙司农卿洙之女幼选入宫既长遂得幸封永嘉郡君升美人生燕王俣越王偲邢国公主进婕妤元佑五年薨诏用一品礼葬赠贵仪又赠贤妃　　神宗武贤妃
按宋史后妃传武贤妃始以选入宫元丰五年进才人生吴王佖贤和公主历美人婕妤徽宗即位进昭仪贤妃大观元年薨乘舆临奠辍朝三日谥曰惠穆　　徽宗王贵妃按宋史后妃传王贵妃与郑后俱为押班徽宗立封平昌郡君进位至贵妃生郓王楷莘王植陈王机惠淑康淑顺德柔福冲懿帝姬政和七年九月薨谥曰懿肃　　徽宗韦贤妃
按宋史后妃传韦贤妃开封人高宗母也初入宫为侍御崇宁末封平昌郡君大观初进婕妤累迁婉容高宗在康邸出使进封龙德宫贤妃从上皇北迁建炎改元遥尊为宣和皇后封其父安道为郡王官亲属三十人由是遣使不绝绍兴七年徽宗及郑皇后崩闻至帝号恸谕辅臣曰宣和皇后春秋高朕思之不遑宁处屈己讲和正为此耳翰林学士朱震引唐建中故事请遥尊为皇太后从之已而太常少卿吴表臣请依嘉佑治平故事俟三年丧毕然后举行乃先降御札播告天下后三代俱追封王帝以后久未归每颦蹙曰金人若从朕请余皆非所问也王伦使回言金人许归后未几金人遣萧哲来亦言后将归状遂豫作慈寿宫命莫将韩恕为奉迎使十年以金人犹未归后乃遥上皇太后册宝于慈宁殿是后生辰至朔皆遥行贺礼洪皓在燕求得后书遣李微持归帝大喜曰遣使百辈不如一书遂加微官金人遣萧毅邢具瞻来议和帝曰朕有天下而养不及亲徽宗无及矣今立誓信当明言归我太后朕不耻和不然朕不惮用兵毅等还帝又语之曰太后果还自当谨守誓约如其未也虽有誓约徒为虚文命何铸曹勋报谢召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚说之庶彼有感动铸等至金国首以后归为请金主曰先朝业已如此岂可辄改勋再三恳请金主始允铸等就馆馆伴耶律绍文来言金主许从所请洪皓闻之先遣人来报铸等还具言其实遂命参政王次翁为奉逆使金人遣其臣高居安完颜宗贤等扈从以行十二年四月次燕山自东平舟行由清河至楚州既渡淮命太后弟安乐郡王韦渊秦鲁国大长公主吴国长公主迎于道帝亲至临平奉迎普安郡王宰执两省三衙管军皆从帝初见太后喜极而泣八月至临安入居慈宁宫先是以梓宫未还诏中外辍乐至是庆太后寿节始用乐谒家庙亲属迁官几二千人太后聪明有智虑初金人许还三梓宫太后恐其反复呼役者毕集然后起攒时方暑金人惮行太后虑有他变乃阳称疾须秋凉进发已而称贷于金使得黄金三千两以犒其众由是途中无间言太后在北方闻韩世忠名次临平呼世忠至帘前慰劳还宫帝侍太后或至夜分未去太后曰且休矣听朝宜早恐妨万几又尝谓两宫给使宜令通用不然则有彼我之分而佞人间言易以入也时皇后未立太后屡为帝言帝请降手书太后曰我但知家事外庭非所当预将行册命承平典礼悉能记之帝先意承志惟恐不及或一食稍减辄不胜忧惧常戒宫人曰太后年已六十惟优游无事起居适意即寿考康宁事有所阙慎毋令太后知第来白朕十九年太后年七十正月朔即宫中行庆寿礼亲属各迁官一等太后微恙累月不出殿门会牡丹盛开帝入白太后欣然步至花所因留宴竟日尽欢翌日以谕宰执后苦目疾募得医皇甫坦治即愈二十九年太后寿登八十复行庆礼亲属进官一等庶人年九十宗子女若贡士已上父母年八十者悉官封之九月得疾上不视朝敕辅臣祈祷天地宗庙社稷赦天下减租税俄崩于慈宁宫谥曰显仁攒于永佑陵之西祔神主太庙徽宗室亲属进秩者十四人授官者三人太后性节俭有司进金唾壶太后易令用涂金宫中赐予不过三数千所得供进财帛多积于库至是丧葬之费皆仰给焉然好佛老初高宗出使有小妾言见四金甲人执刀剑以卫太后曰我祠四圣谨甚必其阴助既北迁常设祭及归立祠西湖上　　徽宗乔贵妃按宋史后妃传乔贵妃初与高宗母韦妃俱侍郑皇后结为姊妹约先贵者毋相忘既而贵妃得幸徽宗遂引韦氏二人愈相得二帝北迁贵妃与韦氏俱至是韦妃将还贵妃以金五十两赠高居安曰薄物不足为礼愿好护送姊还江南复举酒酌韦氏曰姊善重保护归即为皇太后妹无还期终死于朔漠矣遂大恸以别　　徽宗刘贵妃
按宋史后妃传刘贵妃其出单微入宫即大幸由才人七迁至贵妃生济阳郡王棫祁王模信王榛政和三年秋薨先是妃手植芭蕉于庭曰是物长吾不及见矣已而果然左右奔告帝帝初以其微疾不经意趣幸之已薨矣始大悲恻特加四字谥曰明达懿文叙其平生弦诸乐府又欲踵温成故事追崇使皇后表请因册赠为后而以明达谥焉时又有安妃刘氏者本酒保家女初事崇恩宫宫罢出居宦者何欣家内侍杨戬誉其美复召入妃以同姓养为女遂有宠为才人进至淑妃生建安郡王嘉国公椅英国公橞和福帝姬政和四年加贵妃朝夕得侍上擅爱颛席嫔御为之稀进擢其父刘宗元节度使妃天资警悟解迎意合旨雅善涂饰每制一服外间即效之林灵素以技进目为九华玉真安妃肖其像于神霄帝君之左宣和三年薨年三十四初谥明节和文旋用明达近比加册赠为皇后葬其园之西北隅帝悼之甚后宫皆往唁帝相与啜泣崔妃独左视无戚容帝悲怒疑其为厌蛊卜者刘康孙缘妃以进喜妄谈休咎捕送开封狱医曹孝忠侍疾无状合内侍王尧臣坐盗金珠及出金明池游宴事并鞫治狱成同日诛死遂废崔妃为庶人崔生汉王椿及帝姬五人云按钱氏私志明节刘后一时遭遇宠倾六宫忽苦痁疾临终戒左右云我有遗嘱在领巾上候我气绝奏官家亲自来解语毕而终左右驰奏上至哀恸悲不自胜领巾上蝇头细字其辞曰妾出身微贱而无寸长一旦遭遇圣恩得与嫔御之列命分寒薄至此夭折虽埋骨于九泉魂魄不离左右切望陛下以宗庙社稷之重天下生灵之众大王帝姬之多不可以贱妾一人过有思念深动圣怀况后宫万计胜如妾者不少妾深欲忍死面与君父诀别谪限已尽不得少留冤痛之情言不能尽泪下有数百点悲切之言不能尽记后左右每欲宽解必提领巾上愈伤感闻者谓李夫人不足道也林灵素谓后是九华安妃临终闻本殿异香音乐次年有青坡术士见后于巫山仿□钿合金钗云　　高宗潘贤妃
按宋史后妃传潘贤妃开封人元懿太子母也父永寿直翰林医局官高宗居康邸时纳之邢后北迁妃未有位号帝即位将立为后吕好问谏止之立为贤妃太子薨从隆佑太后于江西逾年还绍兴十八年薨永寿赠太子少师　　高宗张贤妃
按宋史后妃传张贤妃开封人建炎初为才人有宠进婕妤帝欲择宗室子养禁中辅臣问帝以宫中可付托者谁耶帝曰已得之矣意在婕妤已而伯琮入宫年尚幼婕妤与潘贤妃吴才人方环坐以观其所向时贤妃新失皇子意忽忽不乐婕妤手招之遂向婕妤帝因命婕妤母之是为孝宗寻迁婉仪十二年卒上为辍朝二日赠贤妃弟萃合门宣赞舍人妃薨迁秩二阶　　高宗刘贵妃
按宋史后妃传刘贵妃临安人入宫为红霞帔迁才人累迁婕妤婉容绍兴二十四年进贤妃颇恃宠骄侈尝因盛夏以水晶饰脚踏帝见之命取为枕妃惧撤去之淳熙十四年薨父懋累官昭庆军节度使金人南侵献钱二万缗以助军兴费懋子允升绍兴末为和州防御使知合门事奉使还迁荆州防御使福州观察使　　高宗刘婉仪
按宋史后妃传刘婉仪初入宫封宜春郡夫人寻进才人与刘婉容俱被宠进婉仪婉仪颇恃恩招权尝遣人讽广州番商献明珠香药许以官爵舶官林孝泽言于朝诏止其献金人将叛盟刘锜主战幸医王继先从中沮之因谋诛锜帝不怿一日在婉仪位有忧色婉仪阴访得其言以宽譬帝意帝怪与继先言合诘之婉仪急具以实对帝大怒托以他过废之兄伉累官和州防御使知合门事婉仪既废乃与祠罢归　　高宗张贵妃
按宋史后妃传张贵妃开封祥符人初入宫封永嘉郡夫人干道六年进婉容淳熙七年封太上皇淑妃十六年进贵妃绍熙元年薨美人冯氏才人韩氏吴氏李氏王氏俱被宠幸后皆废吴氏中宫近属也绍兴三十年复故封李氏王氏俱明艳淳熙末上皇爱之及崩宪圣后见二才人每感愤孝宗即追告命许自便盖非常制云　　孝宗蔡贵妃
按宋史后妃传蔡贵妃初入宫为红霞帔封和义郡夫人进婉容淳熙十年冬拜贵妃十二年秋薨父滂宜春观察使　　孝宗李贤妃
按宋史后妃传李贤妃初入宫为典字转通义郡夫人进婕妤淳熙十年卒赠贤妃时李焘在经筵尝谏省后宫费帝曰朕老矣安有是近葬李妃用三万缗耳帝虽在位久后宫宠幸无着闻者　　光宗黄贵妃
按宋史后妃传黄贵妃淳熙末在德寿宫封和义郡夫人光宗为皇太子傍无侍姬上皇以夫人赐之遂专宠即位拜贵妃绍熙二年冬十一月为皇后李氏所杀帝闻而成疾又有张贵妃亦旧侍东宫次婕妤符氏后出嫁于民间　　度宗杨淑妃
按宋史后妃传杨淑妃初选入宫为美人咸淳三年进封淑妃推恩亲属幼节等三十四人进秩有差生建国公□宋亡□走温州又走福州众推为主册妃为太后封弟昺卫王昺修容俞氏所生也至元十四年大军围□于海上明年四月□卒昺代立十六年春二月昺投海死妃闻之大恸曰我艰关忍死者正为赵氏祭祀尚有可望尔今天命至此夫复何言遂赴海死其将张世杰葬之海滨
　妃嫔部列传四
　　金
　　太祖萧崇妃
按金史后妃传崇妃萧氏熙宗时封贵妃天德二年正月封元妃是月尊封太妃海陵母大氏事萧氏甚谨海陵篡立尊大氏为皇太后居永宁宫每有宴集太妃坐上坐大氏执妇礼海陵积不能平及杀宗义等诬太妃以隐恶杀之并杀所生子任王隈喝大定十九年诏改葬大宗正丞宗安监护葬事遣使致祭上欲复太妃旧号下礼官议前代称太妃者皆以子贵古者入称后系夫在朝称太系子与今萧妃事不同恐不得称太止当追封妃号诏从之乃封崇妃云　　海陵三妃按金史后妃传海陵为人善饰诈初为宰相妾媵不过三数人及践大位逞欲无厌后宫诸妃十二位又有昭仪至充媛九位婕妤美人才人三位殿直最下其他不可举数初即位封岐国妃徒单氏为惠妃后为皇后第二娘子大氏封贵妃第三娘子萧氏封昭容耶律氏封修容其后贵妃大氏进封惠妃贞元元年进封姝妃正隆二年进封元妃昭容萧氏天德二年特封淑妃贞元二年进封宸妃修容耶律氏天德四年进昭媛贞元元年进昭仪三年进封丽妃即位之初后宫止此三人尊卑之叙等威之辨若有可观者及其侈心既萌淫肆蛊惑不可复振矣　　海陵蒲察昭妃
按金史后妃传昭妃阿里虎姓蒲察氏驸马都尉没里野女初嫁宗盘子阿虎迭阿虎迭诛再嫁宗室南家南家死是时南家父突葛速为元帅都监在南京海陵亦从梁王宗□在南京欲取阿里虎突葛速不从遂止及篡位方三日诏遣阿里虎归父母家阅两月以婚礼纳之数月特封贤妃再封昭妃阿里虎嗜酒海陵责让之不听由是宠衰昭妃初嫁阿虎迭生女重节海陵与重节乱阿里虎怒重节批其颊颇有诋訾之言海陵闻之愈不悦阿里虎以衣服遗前夫之子海陵将杀之徒单后率诸妃嫔求哀乃得兔凡诸妃位皆以侍女服男子衣冠号假□儿有胜哥者阿里虎与之同卧起如夫妇厨婢三娘以告海陵海陵不以为过惟戒阿里虎勿笞棰三娘阿里虎榜杀之海陵闻昭妃合有死者意度是三娘曰若果尔吾必杀阿里虎问之果然是月光英生月海陵私忌不行戮阿里虎闻海陵将杀之也即不食日焚香祷祝冀脱死逾月阿里虎已委顿不知所为海陵使人缢杀之并杀侍婢击三娘者　　海陵唐括贵妃
按金史后妃传贵妃定哥姓唐括氏有容色崇义节度使乌带之妻海陵旧尝有私侍婢贵哥与知之乌带在镇每遇元会生辰使家奴葛鲁葛温诣阙上寿定哥亦使贵哥候问海陵及两宫太后起居海陵因贵哥传语定哥曰自古天子亦有两后者能杀汝夫以从我乎贵哥归具以海陵言告定哥定哥曰少时丑恶事已可耻今儿女已成立岂可为此海陵闻之使谓定哥汝不忍杀汝夫我将族灭汝家定哥大恐乃以子乌答补为辞曰彼常侍其父不得便海陵即召乌答补为符宝祗候定哥曰事不可止矣因乌带醉酒令葛温葛鲁缢杀乌带天德四年七月也海陵闻乌带死诈为哀伤已葬乌带即纳定哥宫中为娘子贞元元年封为贵妃大爱幸许以为后每同辇游瑶池诸妃步从之海陵嬖宠愈多定哥希得见一日独居楼上海陵与他妃同辇从楼下过定哥望见号呼求去诅骂海陵海陵阳为不闻而去定哥自其夫时与家奴阎乞儿通尝以衣服遗乞儿及为贵妃乞儿以妃家旧人给事本位定哥既怨海陵□己欲复与乞儿通有比丘尼三人出入宫中定哥使比丘尼向乞儿索所遗衣服以调之乞儿识其意笑曰妃今日富贵忘我耶定哥欲以计纳乞儿宫中恐阍者索之乃令侍儿以大箧盛衣其中遣人载之入宫阍者索之见箧中皆衣固已悔惧定哥使人诘责阍者曰我天子妃亲体之衣尔固玩视何也我且奏之阍者惶恐曰死罪请后不敢定哥乃使人以箧盛乞儿载入宫中阍者果不敢复索乞儿入宫十余日使衣妇人衣杂诸宫婢抵暮遣出贵哥以告海陵定哥缢死乞儿及比丘尼三人皆伏诛封贵哥莘国夫人初海陵既使定哥杀其夫乌带使小底药师奴传旨定哥告以纳之之意药师奴知定哥与阎乞儿有奸定哥以奴婢十八口赂药师奴使无言与乞儿私事定哥败杖药师奴百五十先是药师奴尝盗玉带当死海陵释其罪逐去及迁中都复召为小底及药师奴既以匿定哥奸事被杖后与秘书监文俱与灵寿县主有奸文杖二百除名药师奴当斩海陵欲杖之谓近臣曰药师奴于朕有功再杖之即死矣丞相李睹等执奏药师奴于法不可恕遂伏诛海陵以葛温葛鲁为护卫葛温累官常安县令葛鲁累官襄城县令大定初皆除名　　海陵唐括丽妃
按金史后妃传丽妃石哥者定哥之妹秘书监文之妻也海陵私之欲纳宫中乃使文庶母按都瓜主文家海陵谓按都瓜曰必出而妇不然我将别有所行按都瓜以语文文难之按都瓜曰上谓别有所行是欲杀汝也岂以一妻杀其身乎文不得已与石哥相持恸哭而诀是时海陵迁都至中京遣石哥至中都俱纳之海陵召文至便殿使石哥秽谈戏文以为笑定哥死遣石哥出宫不数日复召之入封为修容贞元三年更进昭仪正隆元年进封柔妃二年又进丽妃　　海陵耶律柔妃
按金史后妃传柔妃弥勒姓耶律氏天德二年使礼部侍郎萧拱取之于汴过燕京拱父仲恭为燕京留守见弥勒身形非若处女者叹曰上必以疑杀拱矣及入宫果非处女明日遣出宫海陵心疑萧拱竟致之死弥勒出宫数月复召入封为充媛封其母张氏莘国夫人伯母兰陵郡君萧氏为巩国夫人萧拱妻择特懒弥勒女兄也海陵既夺文妻石哥却以择特懒妻文既而诡以弥勒之召召择特懒入宫乱之其后弥勒进封柔妃云　　海陵昭妃阿懒
按金史后妃传昭妃阿懒海陵叔曹国王宗敏妻也海陵杀宗敏而纳阿懒宫中贞元元年封为昭妃大臣奏宗敏属近尊行不可乃令出宫　　海陵高修仪
按金史后妃传修仪高氏秉德弟□里妻也海陵杀诸宗室释其妇女宗本子莎鲁刺妻宗固子胡里刺妻胡失来妻及□里妻皆欲纳之宫中讽宰相奏请行之使徒单贞讽萧裕曰朕嗣续未广此党人妇女有朕中外亲纳之宫中何如裕曰近杀宗室中外异议纷纭奈何复为此邪海陵曰吾固知裕不肯从乃使贞自以己意讽裕必欲裕等请其事贞谓裕曰上意已有所属公固止之将成疾矣裕曰必不肯已唯上择焉贞曰必欲公等白之裕不得已乃具奏遂纳之未几封高氏为修仪加其父高耶鲁瓦辅国上将军母完颜氏封密国夫人高氏以家事诉于海陵海陵自熙宗时见悼后干政心恶之故自即位不使母后得预政事于是遣高氏还父母家诏尚书省凡后妃有请于宰相者收其使以闻　　海陵耶律昭媛
按金史后妃传昭媛察八姓耶律氏尝许嫁奚人萧堂古带海陵纳之封为昭媛堂古带为护卫察八使侍女习捻以软金鹌鹑袋数枚遗之事觉是时堂古带谒告在河间驿召问之堂古带以实对海陵释其罪海陵登宝昌门楼以察八徇诸后妃手刃击之堕门下死并诛侍女习捻　　世宗张元妃
按金史后妃传元妃张氏父元征母高氏与世宗母贞懿皇后葭莩亲世宗纳为次室生赵王永中而张氏卒大定二年追封宸妃是岁十月追进惠妃十九年追进元妃大定二十五年皇太子薨永中于诸子最长而世宗与徒单克宁议立章宗为太孙世宗尝曰克宁与永中有亲而建议立太孙真社稷臣也尚书左丞汝□者元征子永中母舅汝□妻高陀斡屡以邪言怵永中画元妃像朝夕事之觊望侥福及挟左道明昌二年高陀斡诛死事连汝□及永中汝□以死后事觉得不追削官爵而章宗心疑永中累年不释谏官贾守谦路铎上疏欲宽解上意章宗愈不悦平章政事完颜守贞持其事不肯决章宗怒守贞罢知济南府诸谏官皆斥外赐永中死金代外戚之祸惟张氏云　　世宗李元妃
按金史后妃传元妃李氏南阳郡王李石女生郑王允蹈卫绍王允济潞王允德豫王允成母昭仪梁氏早卒上命允成为妃养子大定元年封贤妃二年进封贵妃七年进封元妃世宗即位感念昭德皇后不复立后尝曰朕所以不复立后者今后宫无皇后之贤故也元妃下皇后一等在诸妃上石有定策功世宗厚赏而深制之宠以尚书令之位而责成左右丞相以下妃虽贵不得预政宫壸无事大定二十一年二月上如春水次长春宫戊子妃以疾薨诏允成允蹈允济允德皆服衰绖居丧己丑皇太子及扈从臣僚奉慰于芳明殿辛卯留守官平章政事唐括安礼曹王允功等上表奉慰御史中丞张九思提控殡事少府监左光庆大兴少尹王翛典领卤簿仪仗宫籍监别治殡所还殡京师乙未入自崇智门百官郊迎亲戚迎奠道路殡于兴德宫西位别室庚子上至京师幸兴德宫致奠比葬三致奠焉诏平章政事乌古论元忠监护葬事癸未启菆上辍朝皇太子亲王宗戚百官送葬甲申葬于海王庄丙戌上如海王庄烧饭二十八年九月与贤妃石抹氏德妃徒单氏柔妃大氏俱陪葬于坤厚陵卫绍王即位追谥光献皇后赠妃弟献可特进贞佑三年九月削皇后号　　章宗李元妃
按金史后妃传元妃李氏师儿其家有罪没入宫籍监父湘母王盻儿皆微贱大定末以监户女子入宫是时宫教张建教宫中师儿与诸宫女皆从之学故事宫教以青纱隔障蔽内外宫教居障外诸宫女居障内不得面见有不识字及问义皆自障内映纱指字请问宫教自障外口说教之诸女子中惟师儿易为领解建不知其谁但识其音声清亮章宗尝问建宫教中女子谁可教者建对曰就中声音清亮者最可教章宗以建言求得之宦者梁道誉师儿才美劝章宗纳之章宗好文辞妃性慧黠能作字知文义尢善伺候颜色迎合旨意遂大爱幸明昌四年封为昭容明年进封淑妃父湘追赠金紫光禄大夫上柱国陇西郡公祖父曾祖父皆追赠兄喜儿旧尝为盗与弟铁哥皆擢显近势倾朝廷风采动四方射利竞进之徒争趋走其门南京李炳中山李着与通谱系超取显美胥持国附依以致宰相怙财固位上下纷然知其奸□不敢击之虽击之莫能去也纥石烈执中贪愎不法章宗知其跋扈而屡斥屡起终乱天下自钦怀皇后没世中宫虚位久章宗意属李氏而国朝故事皆徒单唐括蒲察拿懒仆散纥石烈乌林答乌古论诸部部长之家世为□婚娶后尚主而李氏微甚至是章宗果欲立之大臣固执不从台谏以为言帝不得已进封为元妃而势位熏赫与皇后侔矣一日章宗宴宫中优人□瑁头者戏于前或问上国有何符瑞优曰汝不闻凤皇见乎其人曰知之而未闻其详优曰其飞有四所应亦异若向上飞则风雨顺时向下飞则五谷丰登向外飞则四国来朝向里飞则加官进禄上笑而罢钦怀后及妃姬尝有子或二三岁或数月辄夭承安五年帝以继嗣未立祷祀太庙山陵少府监张汝猷因对奏皇嗣未立乞圣主亲行祀事之后遣近臣诣诸岳观庙祈祷诏司空襄往亳州祷太清宫既而止之遣刑部员外郎完颜匡往焉泰和二年八月丁酉元妃生皇子忒邻群臣上表称贺宴五品以上于神龙殿六品以下宴于东庑下诏平章政事徒单镒报谢太庙右丞完颜匡报谢山陵使使亳州报谢太清宫既弥月诏赐名封为葛王葛王世宗初封大定后不以封臣下由是三等国号无葛尚书省奏请于瀛王下附葛国号上从之十二月癸酉忒邻生满三月□放僧道度牒三千道设醮于元真观为忒邻祈福丁丑御庆和殿浴皇子诏百官用元旦礼仪进酒称贺五品以上进礼物生凡二岁而薨兄喜儿累官宣徽使安国军节度使弟铁哥累官近侍局使少府监至大定八年承御贾氏及范氏皆有娠未及乳月章宗已得嗽疾颇困是时卫王永济自武定军来朝章宗于父兄中最爱卫王欲使继体立之语在卫绍王纪卫王朝辞是日章宗力疾与之击球谓卫王曰叔王不欲作主人遽欲去耶元妃在傍谓帝曰此非轻言者十一月乙卯章宗大渐卫王未发元妃与黄门李新喜议立卫王使内侍潘守恒召之守恒颇知书识大体谓元妃曰此大事当与大臣议乃使守恒召平章政事完颜匡匡显宗侍读最为旧臣有征伐功故独召之匡至遂与定策立卫王丙辰章宗崩遗诏皇叔卫王即皇帝位诏曰朕之内人见有娠者两位如其中有男当立为储贰如皆是男子择可立者立之卫绍王即位大安元年二月诏曰章宗皇帝以天下重器畀于渺躬遗旨谓掖庭内人有娠者两位如得男则立为储贰申谕多方皎如天日朕虽凉菲实受付托思克副于遗意每曲为之尽心择静舍以俾居遣懿亲而守视钦怀皇后母郑国公主及乳母萧国夫人昼夜不离昨闻有爽于安养已用轸忧而弗宁爰命大臣专为调护今者平章攻事仆散端左丞孙即康奏言承御贾氏当以十一月免乳今则已出三月来事未可度知范氏产期合在正月而太医副使仪师颜言自年前十一月诊得范氏胎气有损调治迄今脉息虽和胎形已失及范氏自愿于神御前削发为尼重念先皇帝重属大事岂期闻此深用怛然今范氏既已有损而贾氏犹或可冀告于先帝愿降灵禧默赐保全早生圣嗣尚恐众庶未究端由要不匿于播敷使咸明于吾意四月诏曰近者有诉元妃李氏潜计负恩自泰和七年正月章宗暂尝违豫李氏与新喜窃议为储嗣未立欲令宫人诈作有身计取他儿诈充皇嗣遂于年前闰月十日因贾承御病呕吐腹中若有积块李氏与其母王盻儿及李新喜谋令贾氏诈称有身俟将临月于李家取儿以入月日不偶则规别取以为皇嗣章宗崩谋不及行当先帝弥留之际命平章政事完颜匡都提点中外事务明有□旨我有两宫人有娠更令召平章左右并闻斯语李氏并新喜乃敢不依敕旨欲唤喜儿铁哥事既不克窃呼提点近侍局乌古论庆寿与计因品藻诸王议复不定知近侍局副使徒单张僧遣人召平章已到宣华门外始发勘同平章入内一遵遗旨以定大事方先帝疾危数召李氏李氏不到及索衣服李氏承召亦不即来犹与其母私议先皇平昔或有幸御李氏嫉妒令女巫李定奴作纸木人鸳鸯符以事魇魅致绝圣嗣所为不轨莫可殚陈事既发露遣大臣按问俱已款服命宰臣往审亦如之有司议法当极刑以其久侍先帝欲免其死王公百僚执奏坚确令赐李氏自尽王盻儿李新喜各正典刑李氏兄安国军节度使喜儿弟少府监铁哥如律仍追除复系监籍于远地安置诸连坐并依律令施行承御贾氏亦赐自尽盖章宗崩三日而称范氏胎气有损章宗疾弥留亦无完颜匡都提点中外事务敕旨或谓完颜匡欲专定策功构致如此自后天下不复称元妃但呼曰李师儿及胡沙虎弒卫王立宣宗请贬降卫王降为东海郡侯其诏曰大安之初颁谕天下谓李氏与其母王盻儿及李新喜同谋令贾氏虚称有身各正罪法朕惟章宗皇帝圣德聪明岂容有此欺绐近因集议武卫军副使兼提点近侍局完颜达霍王傅大政德皆言贾氏事内有冤此时达职在近侍政德护贾氏所以知之朕亲临问左证其事暧昧据当时被罪贬责者可俱令放免还家由是李氏家族皆得还　　元
　　泰定帝二妃
按元史后妃传妃二人一曰必罕一曰速哥答里皆弘吉剌氏兖王买住罕之女也文宗天历初俱安置东安州　　明
　　太祖孙贵妃
按明外史后妃传成穆贵妃孙氏陈州人元末兵乱妃父母俱亡从仲兄蕃避兵扬州青军陷城元帅马世熊得之育为义女年十八太祖纳焉及即位册封贵妃位众妃上洪武七年九月薨年三十有二赐谥帝以妃无子命周王橚行慈母服三年东宫诸王皆期敕儒臣作孝慈录庶子为生母服三年众子为庶母期自妃始葬褚冈赐兄瑛田租三百石岁供祀后祔葬孝陵按椒宫旧事成穆贵妃姓孙氏参政孙英之妹尝与上登香云阁观后苑刈稻上命宫人取酒来为赏丰饮令妃诵诗侑酒妃为歌李绅闵农诗上大悦赐予有加　　太祖李淑妃
按明外史后妃传皇淑妃李氏寿州人父杰洪武初以广武卫指挥北征卒于阵十七年九月孝慈皇后服除册封皇淑妃摄六宫事不立后而使妃摄自李氏始未几薨　　太祖郭宁妃
按明外史后妃传皇宁妃郭氏濠人郭山甫女山甫善相人太祖微时过其家山甫相之大惊曰公相贵不可言因谓诸子子兴英曰吾相汝曹皆可封侯者以此亟遣从渡江并遣妃侍太祖后封皇宁妃生鲁王檀李淑妃薨妃摄六宫事山甫累赠营国公子兴英皆以功封侯自有传按椒宫旧事皇妃郭氏山甫之女也高皇微时过临淮山甫见之惊异急具馔与交欢酒酣跪上备陈天表之异他日贵不可言幸无相忘上去山甫语诸子吾视若曹皆非田舍郎往往可封侯今始知皆以此公宜谨事之复以女入侍从渡江协孝慈以肇家孝慈崩尝摄六宫事号皇妃追封山甫营国公　　成祖权贤妃
按明外史后妃传恭献贤妃权氏朝鲜人永乐七年册为贤妃时朝鲜贡女充掖庭妃与焉姿质秾粹善吹玉箫帝爱怜之命其父永均为光禄卿八年十月侍帝北征凯还薨于临城赐谥□葬峄县　　成祖王贵妃
按明外史后妃传昭献贵妃王氏苏州人永乐七年册为贵妃妃有贤德事仁孝皇后恭谨为帝所重帝晚年多急怒妃曲为调护自皇太子亲王公主以下皆倚赖焉十八年七月薨礼视太祖成穆孙妃　　仁宗谭顺妃按长沙府志谭妃湘潭先泽乡人父福永乐十六年由知县擢浙江道御史二十一年女选为洪熙帝妃元年帝崩妃自缢宣宗敕封昭容恭禧顺妃　　宣宗吴贤妃
按明外史后妃传贤妃吴氏景皇帝母也丹徒人父彦名见外戚传宣德中册为贤妃景帝即位尊为皇太后英宗复辟复称宣庙皇贤妃成化中薨　　宣宗郭嫔
按明外史后妃传郭嫔讳爱字善理凤阳人贤而有文入宫二旬而卒自知死期书楚声以自哀词曰修短有数兮不足较也生而如梦兮死则觉也先吾亲而归兮惭予之失孝也心凄凄而不能已兮是则可悼也　　宣宗何贵妃　赵贤妃　吴惠妃　焦淑妃　　曹敬妃　徐顺妃　袁丽妃　诸淑妃　李充　　妃　何成妃按明外史后妃传正统元年八月追赠皇庶母惠妃何氏为贵妃谥端静赵氏为贤妃谥纯静吴氏为惠妃谥贞顺焦氏为淑妃谥庄静曹氏为敬妃谥庄顺徐氏为顺妃谥贞惠袁氏为丽妃谥恭定诸氏为淑妃谥贞静李氏为充妃谥恭顺何氏为成妃谥肃僖册文曰兹委身而蹈义随龙驭以上宾宜荐徽称用彰节行盖宣庙徇葬宫妃也初太祖崩宫人多从死者建文永乐时相继优恤若张凤李衡赵福张璧汪宾诸家自锦衣卫所试百户散骑带刀舍人进千百户带俸世袭人谓之太祖朝天女户历成祖仁宣二宗亦皆用殉景帝以郕王薨犹用其制盖当时王府皆然至英宗遗诏始罢之　　宪宗万贵妃
按明外史后妃传贵妃万氏诸城人小字贞儿父贵为邑掾吏坐事谪居霸州见外戚传妃生四岁选入掖庭为孙太后宫女及长侍宪宗于东宫宪宗年十六即位妃已三十有五矣宠之颛房遂谮废皇后吴氏妃机警谲变善迎帝意六宫希得进御帝每游幸妃戎服前驱成化二年正月生皇第一子帝大喜为遣中使祈诸山川遂册封贵妃皇子未□薨贵妃亦自是不复娠矣当是时帝未有子言者每劝溥恩泽然未敢显言妃妒也惟给事中李森言之四年秋彗星屡见大学士彭时尚书姚夔复以为言帝曰内事也朕自主之寻给事中魏元御史康永韶等疏入皆不听妃益骄中官用事者一忤意立见斥逐掖庭御幸有身饮药伤堕者无数孝宗之生顶寸许无发者药所中也孝宗母纪淑妃之死实妃为之佞幸钱能覃勤汪直梁芳韦兴辈皆假贡献科敛民财倾竭府库邀结贵妃欢戕害善良弄兵构祸民无宁日奇技淫巧祷祠宫观糜费无算居久之芳等惧他日太子立将治己罪说贵妃劝帝易太子而立兴王贵妃然之因要帝易储会泰山震群臣奏应在东宫帝心惧事乃寝二十三年春贵妃薨帝辍朝七日谥曰恭肃端慎荣靖葬天寿山弘治初御史曹璘请削贵妃谥号鱼台县丞徐顼请逮治诊视纪太后诸医捕万氏家属究问当时暴薨状孝宗仁厚重违先帝意已之　　世宗王庄妃按镇江府志庄妃王氏丹徒人幼读书性□慧能诗祖甲以输官币挈居金陵世宗初选民间女入宫未得幸赋诗自叹有风吹金锁夜声多之句世宗览其诗怜之召当御蒙宠册为贵妃主仁寿宫事孝烈皇后崩椒寝虚位世宗意属妃拟册立陶仲文求赂不得风上以特尊毋庸敌体遂寝然宠幸适冠内宫年未三十薨性恭俭戒子姓毋骄侈谥庄妃妃有弟四人继绣缯绘以妃贵得一人籍锦衣卫官其家以缯名上世宗于缯名加以人字曰何不绘也绘遂得补宿卫而缯寻卒　　神宗郑贵妃
按明外史后妃传皇贵妃郑氏大兴人父宪成具外戚传妃狡媚多智初封贵妃生皇三子进皇贵妃帝宠之颛房时外廷颇疑妃有夺嫡谋矣万历二十九年春皇长子移迎禧宫十月立为皇太子同日封妃子为福王皇五子为瑞王皇六子为惠王皇七子为桂王当皇太子之未立也大内北上西门之西有大高元殿妃要帝谒神设密誓立其子为太子因御书一纸缄玉合中赐妃为符契后廷臣争之强慈圣皇太后复坚持立长而妃又忽失欢于是遂立皇长子为太子帝遣人取玉合封识宛然发合虫蚀书尽矣帝悚然异之因助妃广建祠庙以祈福先是侍郎吕坤为按察使时集闺范图说一书太监陈矩偶见之持以进帝帝赐妃妃重刻之坤无与也万历二十六年秋或撰闺范图说跋名曰忧危竑议谓妃欲易东宫盖言妖也妃兄国泰侄承恩以为出于给事中戴士衡及全椒知县樊玉衡以士衡曾纠坤而玉衡并纠贵妃帝重谪二人而置妖言不问逾五年续忧危竑议复出当是时太子已立而疑者未已续议中所载大抵祖前议词益诡妄时皆谓之妖书帝得之大怒敕锦衣卫搜捕甚急大学士沈一贯至借以倾危同事语见郭正域沈鲤传四十一年百户王曰干又告变言奸人孔学等为巫蛊将不利于圣母及太子语亦及妃赖大学士叶向高劝帝以静处之祸遂寝其后梃击事起主事王之采鞫张差词连贵妃宫奄庞保刘成等朝议汹汹贵妃闻之对帝泣帝曰外廷语不易解若须自求东宫贵妃向太子号诉贵妃拜太子亦拜帝又召见群臣于慈宁殿令太子降谕禁株连于是张差狱遂定神宗崩遗诏封妃皇后礼部侍郎孙如游争之乃止崇祯三年七月薨谥恭恪惠荣和靖皇贵妃葬银泉山　按方从哲传光宗嗣位郑贵妃以前福王故惧帝衔之进珠玉及侍姬八人啖帝选侍李氏最得帝宠贵妃因请立选侍为皇后选侍亦为贵妃求封太后帝已于乙卯得疾丁巳力疾御门命从哲封贵妃为皇太后从哲遽以命礼部侍郎孙如游力争事乃止初贵妃居干清宫侍神宗疾光宗即位犹未迁尚书周嘉谟责贵妃从子养性乃迁慈宁宫　按孙如游传如游累官礼部左侍郎万历四十八年七月帝疾大渐偕诸大臣受顾命帝崩郑贵妃惧祸深结李选侍为请封后选侍喜亦为请封太后以悦之杨涟语如游曰皇长子非选侍所爱选侍后嫡矣他日将若何亟白执政首举册立于遗诏登极三日公即授诏以请如游然之八月朔光宗即位三日如游请建东宫帝纳之俄遵遗旨谕阁臣封贵妃为皇太后如游奏曰考累朝典礼以妃而后者乃敌体之经以妃而后者则从子之义祖宗以来岂无抱衾之爱而终引去疾之嫌此礼所不载也先帝念贵妃劳不在无名之位号陛下体先帝亦不在非分之尊崇义所不可则遵命非孝遵礼为孝臣不敢曲徇自蹈不忠之罪疏入未报　按杨涟传涟擢兵科右给事中万历四十八年八月丙午朔光宗嗣位越四日不豫都人喧言郑贵妃进美姬八人又使中官崔文升投以利剂帝一昼夜三四十起而是时贵妃据干清宫与帝所宠李选侍相结贵妃为选侍请皇后封选侍亦请封贵妃为皇太后帝外家王郭二戚畹□谒朝士泣诉宫禁危状谓帝疾必不起文升药故也非误也郑李交甚固包藏祸心廷臣闻其语忧甚而帝果趣礼部封贵妃为皇太后涟与左光斗乃倡言于朝共诘责郑养性令贵妃移宫贵妃即移慈宁涟遂劾文升用药无状请推问之且曰外廷流言谓陛下兴居无节侍御蛊惑必文升借口以掩其用药之奸文升之党煽布以预杜外廷之口既损圣躬又亏圣德罪不容死至贵妃封号尤乖典常尊以嫡母若大行皇后何尊以生母若本生太后何请亟寝前命疏上越三日丁卯帝召见大臣及涟且宣锦衣官校众谓涟疏忤旨必廷杖嘱从哲为解从哲劝涟引罪涟抗声曰死即死耳涟何罪及入帝温言久之数目涟语外廷毋信流言遂逐文升停封太后　　光宗李康妃
按明外史后妃传康妃李氏光宗选侍也时宫中有二李选侍人称东西李康妃者西李也先是郑贵妃进美女于光宗西李与焉最有宠西李尝母信王既而公主生乃改命东李公主皇八妹也又尝抚视熹宗选侍既有宠光宗即位与郑贵妃同居干清宫无何光宗不豫召大臣入帝御暖阁□几命封选侍为皇贵妃选侍趣熹宗出曰欲封后帝不应礼部侍郎孙如游因对曰今两太后及元妃才人封号未上俟四大礼举行后未晚既而帝崩郑贵妃移别殿而选侍尚居干清外廷汹惧皆疑选侍欲听政于是大学士刘一及吏部尚书周嘉谟兵科都给事中杨涟御史左光斗等皆力争选侍始移仁寿殿语具一涟传熹宗即位遂下诏暴选侍凌殴圣母痛致崩逝及妄觊垂帘状而御史贾继春与周朝瑞之揭起继春至称皇八妹入井选侍雉经争驳不已乃复下诏曰九月一日皇考宾天大臣入宫哭临毕因请朝见选侍阻朕暖阁司礼监官固请乃得出既许复悔又使李进忠等再三趣回及朕至干清丹陛进忠等犹牵朕衣不释甫至前宫门又数数遣人令朕还毋御文华殿也此诸臣所目睹安乎危乎当避宫乎不当避宫乎察选侍行事明欲要挟朕躬垂帘听政朕蒙皇考令选侍抚视饮膳衣服皆皇祖皇考赐也选侍侮慢凌虐朕昼夜涕泣皇考自知其□时加劝慰若避宫不早则爪牙成列朕且不知若何矣选侍因殴崩圣母自忖有罪每使宫人窃伺不令朕与圣母旧侍言有辄捕去朕之苦衷外廷岂能尽悉乃诸臣不念圣母惟党选侍妄生谤议轻重失伦理法安在朕今停选侍封号以慰圣母在天之灵厚养选侍及皇八妹以敬遵皇考之意尔诸臣可以仰体朕心矣已复屡旨诘责继春继春遂削籍去久之魏忠贤乱政四年封选侍为康妃五年忠贤遂修三朝要典屠戮忠义国运几亡按明史纪事本末光宗泰昌元年八月乙卯上不豫传谕礼部曰选侍李氏侍朕勤劳皇长子生母薨逝后奉先帝旨委托抚育视如亲子厥功懋焉其封为皇贵妃钦天监择九月初六日行乙丑主事孙朝肃徐世仪御史郑宗周上书辅臣方从哲请册立皇太子且移居慈庆宫庚午上召阁部九卿至榻前谕曰选侍数产不育止存一女随传皇长子出见上又言皇五子亦无母亦是选侍抚育传皇五子出见辛未上召诸臣于干清宫又谕速封选侍礼臣孙如游奏臣部前奉圣谕上孝端显皇后孝靖皇太后尊谥加封郭元妃王才人俱为皇后皆未告竣宜俟四大礼举行之后若论皇储保护功则选侍之封惟恐不早即从该监之请未为不可上命如前期甲戌上再召诸臣于干清宫仍谕封皇贵妃语未既选侍披帏立呼皇长子入咄咄语复趋之出皇长子向上曰要封皇后上不语九月乙亥朔上崩给事中杨涟语周嘉谟李汝华曰宗社事大李选侍非可托少主者急宜请见嗣主呼万岁以定危疑随拥出宫移住慈庆为是二臣然之以语方从哲涟遂先诸臣排闼入阍竖梃乱下涟厉声曰皇帝召我等至此今晏驾嗣主幼小汝等阻门不容入临意欲何为阍者却诸臣乃入哭临毕请见皇长子皇长子为选侍阻于暖阁不得出青宫旧侍王安绐选侍抱持以出诸臣即叩头呼万岁皇长子曰不敢当群臣共请诣文华殿王安拥之行阁臣刘一掖左勋臣张维贤掖右内侍李进忠传选侍命召还皇长子者三喝诸臣曰汝辈挟之何往涟叱之共拥皇长子登舆至文华殿皇长子西向坐群臣礼见毕请即日登极不允谕初六日即位复拥入慈庆宫一奏曰今干清宫未净殿下请暂居此嘉谟曰今日殿下之身是社稷神人托重之身不可轻易即诣干清宫哭临须臣等到乃发皇长子首肯涟语中官曰外事缓急在诸大臣调护圣躬在诸内臣责有所归王安等踊跃称诺诸臣退诸臣有议即日正位者令中官再传不允众皆朝服待命少卿徐养量御史左光斗唾涟不宜阻今日即位涟恐语锦衣帅骆思恭严缇骑内外防护丙子尚书周嘉谟等合疏请选侍移宫左光斗言之尤切上谕移宫已有旨册封事既云尊卑难称着礼部再议给事中暴谦贞抄参曰大宝将登上有百灵呵护下有群工拥戴亦何用此妇人女子为且闻选侍非忠诚爱国者万一封典得行事权或假则滋蔓难图慎终虑始事属可已抄出寝之戊寅选侍用李进忠谋邀皇长子同宫王安忿然宣言且逮杨左杨涟遇进忠于宫门问选侍移宫何日进忠摇手曰李娘娘怒甚今母子一宫正欲究左御史武氏之说涟□曰误矣幸遇我皇长子今非昨比选侍移宫异日封号自在且皇长子年长矣若属得无惧乎进忠默然去科道惠世扬张泼进东宫门来骇传今日选侍垂帘逮光斗涟曰无之已卯选侍尚无移宫意杨涟上言先帝升遐人心危疑咸谓选侍外托保护之名阴图专擅之实故力请殿下暂居慈庆欲先拨别宫而迁之然后奉驾还宫盖祖宗之宗社为重宫帏之恩宠为轻此臣等之私愿也今登极已明日矣岂有天子偏处东宫之礼先帝圣明同符尧舜徒以郑贵妃保护为名病体之所以沉痼医药之所以乱投人言籍籍至今抱痛安得不为寒心此移宫一事臣言之在今日殿下行之亦必在今日阁部大臣从中赞决毋容泄泄以负先帝凭几辅殿下之托亦在今日疏上涟复往趋方从哲从哲曰待初九十二亦未晚涟曰天子无复返东宫理选侍今不移亦未有移之日此不可顷刻缓者内侍曰独不念先帝旧宠乎涟怒曰国家事大岂容姑息且汝辈何敢如是声彻大内皇长子使人谕涟出命司礼监按盗藏诸侍收李进忠刘逊等选侍移居仁寿殿己亥御史贾继春上书辅臣曰天地之大德曰生圣人之至德曰孝先帝命诸臣辅皇上为尧舜尧舜之道孝弟而已矣父有爱妾其子终身敬之不忘先帝之于郑贵妃三十余年天下侧目之隙但以笃念皇帝涣然冰释何不辅皇上取法而乃作法于凉纵云选侍原非淑德夙有旧恨此亦妇人女子之常态先帝弥留之日亲向诸臣谕以选侍产有幼女歔欷情事草木感伤而况我辈臣子乎伏愿阁下委曲詷护令李选侍得终天年皇幼女不虑意外辛丑御史左光斗上言选侍既移宫之后自当存大体捐其小过若复株连蔓引使宫闱不安是与国体不便亦大非臣等建言初心伏乞皇上宣召阁部九卿科道面谕以当日避宫何故今日调御何方不得凭中使口传圣旨正刘逊李进忠法其余概从宽政庶几烧梁狱之词者正以寝淮南之谋疏入上传谕内阁朕幼冲时选侍气凌圣母成疾崩逝使朕抱终天之恨皇考病笃选侍威挟朕躬传封皇后朕心不自安暂居慈庆选侍复差李进忠刘逊等命每日章奏文书先奏选侍方与朕览朕思祖宗家法甚严从来有此规制否朕今奉养选侍于哕鸾宫仰遵皇考遗爱无不体悉其李进忠田诏等盗库首犯事干宪典原非株连卿可传示遵行辅臣方从哲读谕惊愕具揭封进言皇上既仰体先帝遗爱不宜暴其过恶传之外庭上再谕发抄南京御史王允臣纠从哲曰陛下移宫后发一圣谕不过如常人表明心迹之意而宰相辄自封还司马昭之心路人知之十月丁卯哕鸾宫灾上谕选侍皇妹俱无恙十一月丁亥给事中周朝瑞以贾继春之揭谓其喜树旌旗妄生题目继春复揭曰保全选侍盖亦人伦天理布帛菽粟之言非旌旗题目也朝瑞揭驳之曰安选侍者犹谓之是安宗社者顾谓之非乎继春再揭曰主上父子相继宗社何尝不安而必待倾选侍以安之即移宫原是正理岂必移时驱逐革其己进仪注之贵妃困其无端罗织之老父伶仃之皇八妹入井谁怜孀寡之未亡人雉经莫诉朝瑞又揭谓继春操戈于解忿平争者继春又揭职非操戈乃止戈也圣德无损为臣子者同心为国有何不解之忿不平之争而烦左右袒之费祠乎刑部尚书黄克缵执奏郑稳山刘尚礼姜升刘逊四人罪名尚从末减不允克缵执奏如初因言父母并尊事有出于念母之诚迹似涉于忘父之过必委曲周旋使浑然无迹方为大孝因力求罢十二月乙卯都给事杨涟疏曰前选侍移宫一事护驾诸臣知之外廷未必尽知及今不一昭明将以今日之疑端成他时之实事臣蒙先帝召见目击当日情形敢不一语忆先帝凭几之言间及选侍而再四叮咛则曰辅皇上要紧选侍忽从门幔中手挽皇上而入复推而出随有要封皇后之言诸臣相顾错愕夫君臣正相引痛之时忍于要挟求封一旦事权在握岂仅仅虚名足称其意此八月二十九日事也迨九月初一日子夜先帝急召诸臣而龙驭上宾矣此时主君为重宜急于请见一见即呼万岁以慰人心而宫门内使乃有持梃不容入者臣冒犯忿詈与争此初一日卯刻入宫事也诸臣哭临毕请见皇上于寝门拜呼万岁天语不敢当者三诸臣捧龙轩至文华殿门行嵩呼叩头礼已而大小臣工共祈皇上即日登极上传谕卜期而诸臣皇皇深以未登极为危盖先帝变出仓卒上无圣母之凭依中无皇后之慰藉在旁窥伺谁为可恃此初一日辰刻事也尔时诸臣议皇上宜归何宫臣思选侍推挽景象又习闻其上有深相交结之贵宠乃云从来冲龄天子不宜托之素无恩德之妇人且选侍如可托皇上必深知之虽强之离而不可得如不可托虽强之留而亦不可得而圣驾果径归慈庆宫矣此初一日巳刻事也御极卜期初六至初二日九卿科道有移宫之请御史左光斗有移宫之请盖因皇上一正九五断无避宫而又不可同居至初五日期且迫矣臣是以有正位参及李进忠等之疏总以宫嫔自有定分即加恩选侍原不在宫之移与不移假令登极之后而宫嫔悍然居天子之宫天子归青宫非理归干清宫不得尚得朝廷尊而体统正乎此初五日午刻臣从诸臣于慈庆宫前愤争事也至本日移宫臣即语诸大臣移宫自移宫隆礼自隆礼必两者相济而后二祖列宗之大宝始安先帝在天之灵始妥即本日缉获罪珰只宜歼厥渠魁无滋蔓引大抵宸居未净先帝之社稷付托为重则平日之宠爱为轻及其宸居已定既尽臣子防危之忠即当体皇上如天之度今诸大臣言犹在耳也臣所以议移宫者始终如此乃移宫之后忽来蜚语有倡选侍徒跣踉跄欲自裁处皇妹失所至于投井者或传治罪珰过甚者或称内外交通者使夙夜忧时之士□收为一时感慨叹息之言作此日不白之案九庙神灵鉴此热血若夫缉拿罪珰此譬如人家主人谢世群仆乘间窃其帑藏主人之子偶一究问只在法司得其平耳于选侍恩礼何与臣谓宁可使今日惜选侍无使移宫不早不幸而成女后垂帘之事彼三十余年凭依蟠结之群邪又得以因缘多事于以保惜先帝宠爱则得矣而辅皇上要紧之深意在天之灵果以此为愉快耶况两奉圣谕选侍居食恩礼有加哕鸾宫火复奉有选侍皇妹无恙之旨方知皇上虽念及于孝和皇太后之哽咽仍念及于光宗先帝之唏嘘海涵天盖尽仁无已伏乞皇上采臣戆言更于皇弟皇妹时勤召见谕安不妨曲及李选侍者酌加恩数遵爱先帝之子女当亦圣母所共喜者疏上下旨褒谕又特谕廷臣曰朕冲龄登极开诚布公不意外廷乃有谤语轻听盗犯之讹传酿成他日之实录诚如科臣杨涟所奏者朕不得不再伸谕以释群疑九月初一日皇考宾天诸臣入临毕请朝见朕李选侍阻朕于暖阁司礼官固请选侍许而后悔又使李进忠请回者至再至三朕至干清宫丹陛上大臣扈从前导选侍又使李进忠来牵朕衣卿等亲见当时景象安乎危乎当避宫乎不当避宫乎是日朕自慈庆宫至干清宫躬视皇考入殓选侍又阻朕于暖阁司礼监王体干固请得出初二日朕至干清宫朝见选侍毕恭送梓宫于仁智殿选侍差人传朕必欲再朝见方回各官皆所亲见明是威挟朕躬垂帘听政之意朕蒙皇考命依选侍朕不住彼宫饮食衣服皆皇祖皇考所赐每日仅往彼一见因之怀恨凌虐不堪若避宫不早则彼爪牙成列盈虚在手朕亦不知如何矣既殴崩圣母每使宫眷王寿花等时来探听不许朕与圣母旧人通一语朕苦衷外廷不能尽知今停封以慰圣母之灵奉养以尊皇考之意该部亦可以仰体朕心矣臣工私于李党不顾大义谕卿等知之今后毋得植党背公自生枝节时方从哲在告刘一等上言皇上嗣位以来宫禁肃清乃以形迹影响之疑互相纷辨致□圣怀伏读圣谕当年宫掖事情及顷者避宫景象凄惋危衷宛然在目诸臣徒以事后论安危谓周防为多事皇上责以猜疑轻听诚恐有之若云庇护党私则万万不敢也御史王业浩上言先帝毓德青宫止孝止慈何一女子之微致生枝节如圣谕派与照管并殴崩圣母等语天下万世不察则先帝御家之盛德不无少损且父母之雠不共戴天普天率土俱有同仇之义而圣谕至此且曲处如此则前日之肃清既未得为义之尽今此之优厚亦不得为仁之至外廷臣工比肩事主至分目之曰安社稷安选侍臣恐水火之情形既判元黄之战辨方兴奏留中庚午都给事杨涟乞归疏曰垂帘之秘事未闻入井之烦言啧起臣不过发明移宫始末使了然在人耳目而旋荷纶綍之褒过激忠直之誉使臣区区之苦心反为夸诩臣节之左券臣之不安一也当时首请御文华殿受嵩呼者周嘉谟等也初出干清宫捧皇上左右手者张维贤刘一也臣乃以愤争之故独受忠直之名俯惭卑末岂可掩人于朝仰藉清平岂可贪天为力臣之不安二也宫禁自就肃清社稷有何杌而圣谕以志安社稷为言君幸有子不忧杞国之天臣独何人敢捧虞渊之日臣之不安三也臣引分自思俯全臣节惟有决去一着而已臣蹇穷骯脏之人披上方之文绮赉两朝之赐金步归里门以忠直二字出告亲友入教子孙真觉俯仰皆宽即不幸先犬马填沟壑持此二字以报皇考于在天见先人于地下臣亦可瞑目安寝矣臣无病不敢以病请皇上未罪臣又不能以罪请惟有明微薄之心迹乞浩荡之恩波放臣为急流勇退之人而已诏下许之熹宗天启元年春二月御史贾继春直陈具揭之实奉旨切责继春复上言臣初入班行当移宫之后祗因痛切先帝急欲效忠皇上及捧读圣谕乃知天地之高厚曲为保全而小臣之狂愚犹妄有规劝谨备录原揭回话上以其疏中无雉经入井二语着再回话夏四月吏部尚书周嘉谟及九卿科道会议云继春席□待罪恳请优容仍下旨切责落职永不叙用四年夏四月大理寺少卿范济世请遵遗命封李选侍为妃下旨切责先是光宗青宫旧监王安强直不阿选侍魏忠贤既矫杀之乃尽反其所为会杨涟上疏发忠贤二十四罪忠贤益愤六月遂矫上命复议封选侍礼臣林尧俞奏止之不听竟封李氏为康妃　按左光斗传光斗字遗直桐城人万历三十五年进士除中书舍人选授御史光宗崩李选侍据干清宫迫皇长子封皇后光斗上言内廷有干清宫犹外廷有皇极殿惟天子御天得居之惟皇后配天得共居之其他妃嫔虽以次进御不得恒居非但避嫌亦以别尊卑也选侍既非嫡母又非生母俨然尊居正宫而殿下乃退处慈庆不得守几筵行大礼名分谓何选侍事先皇无脱簪戒旦之德于殿下无拊摩育养之恩此其人岂可以托圣躬者且殿下春秋十六龄矣内辅以忠直老成外辅以公孤卿贰何虑乏人尚须乳哺而襁负之哉况睿哲初开正宜不见可欲何必托于妇人女子之手及今不早断决将借抚养之召行专制之实武氏之祸再见于今将来有不忍言者时选侍欲专大柄廷臣笺奏令先进干清然后进慈庆得光斗笺大怒将加严谴数遣使宣召光斗光斗曰我天子法官也非天子召不赴若辈何为者选侍益怒邀熹宗至干清议之熹宗不肯往使使取其笺视之心以为善趣择日移宫光斗乃免当是时宫府危疑人情汹惧光斗与杨涟协心建议排阉奴扶冲主俾宸极获正宫府晏然两人力为多由是朝野并称为杨左选侍既移哕鸾宫帝所以奉养者备具而其宫奴刘逊刘朝田诏等以盗宝系狱词连选侍父诸阉计无所出则妄言选侍投缳皇八妹入井以荧惑朝士御史贾继春信之上书内阁言帝不当薄待庶母光斗闻之即上言先帝晏驾大臣从干清宫奉皇上出居慈庆宫臣等以为不宜避选侍故臣于初二日具慎守典礼肃清宫禁一疏宫中震怒祸几不测赖皇上保全发臣疏于内阁初五日阁臣具揭再催奉旨移宫至初六皇上登极驾还干清宫禁肃然内外宁谧夫皇上既当还宫则选侍之当移其理明白易晓惟是移宫以后自宜存大礼捐小过若复株连蔓引使宫闱不安即于国体有损乞立诛逊等而尽宽其余帝乃宣谕百官备述选侍凌虐圣母诸状及召见又言朕与选侍有雠继春用是得罪去　　光宗李庄妃
按明外史后妃传庄妃李氏亦光宗选侍所称东李者也仁慈寡言笑位素居西李前奉光宗旨抚视信王天启元年二月册封庄妃魏忠贤客氏用事恶妃持正宫中礼数多被裁损愤□薨葬刘贤妃园旁崇祯初加封号给其弟成栋田千顷　　熹宗张裕妃
按明外史后妃传裕妃张氏性直烈客魏恚其异己幽于别宫绝其饮食天雨妃匍匐饮檐溜而死崇祯初复位号　　熹宗范慧妃
按明外史后妃传慧妃范氏生悼怀太子不育复失宠李成妃侍寝密为慧妃乞怜客魏知之怒亦幽成妃于别宫妃惩裕妃祸预于檐瓦间藏食物闭宫中半月不死斥为宫人崇祯初皆复位号　　怀宗袁贵妃
按明外史庄烈愍皇后传崇祯十七年三月十八日都城破帝命袁贵妃自缢系绝久之苏帝拔剑斫其肩又斫所御妃嫔数人袁妃卒不殊　　怀宗田贵妃
按明外史后妃传皇贵妃田氏陕西人父弘遇好佚游为轻侠妃生而纤妍母继母也多才艺故妃似之崇祯元年册为礼妃进皇贵妃妃寡言能伺上指知书善画兰鼓琴宠冠后宫宫中有夹道驾行幸御盖行日中妃命作籧篨覆之从者皆得休息又易小黄门之舁舆者为宫婢帝闻以为知礼母家本扬州宫中供设皆自江南辇致帝旧冠缀鸦青间以珠妃易珠以琲而后尚之以石望之有光宫中灯缕金匼匝妃三分其围去一以方空而以轻绡幕之欲其明也其巧思如此帝一日闻鼓琴问何师以母对因召母母入一再弹帝悦赐遣之自是注宫门籍父弘遇以妃故官左都督园亭歌伎甲都下妃生皇二子永王及皇五子皇五子薨妃亦疾十五年七月薨谥恭淑端惠静怀皇贵妃葬昌平天寿山即思陵也
　妃嫔部艺文一
　　李夫人赋　　　　　　　　　汉武帝美连娟以修嫮兮命樔绝而不长饰新宫以延伫兮泯不归乎故乡惨郁郁其芜秽兮隐处幽而怀伤释舆马于山椒兮奄修夜之不阳秋气憯以凄泪兮桂枝落而销亡神茕茕以遥思兮精浮游而出疆托沈阴以旷久兮惜蕃华之未央念穷极之不还兮惟幼眇之相羊函荾荴以俟风兮芳杂袭而弥章的容与以猗靡兮缥飘姚呼愈庄燕淫衍而抚楹兮连流视而蛾扬既感激而心逐兮包红颜而弗明欢接狎以离别兮宵寤梦之芒芒忽迁化而不反兮魄放逸以飞扬何灵魂之纷纷兮哀裴回以踌躇埶路日以远兮遂荒忽而辞去超兮西征屑兮不见寖淫敞寂兮无音思若流波怛兮在心乱曰佳侠函光陨朱荣兮嫉妒闟茸将安程兮方时隆盛年夭伤兮弟子增欷洿沬怅兮悲愁于邑喧不可止兮向不虚应亦云已兮嫶妍太息叹子兮懰栗不言倚所恃兮仁者不誓岂约亲兮既往不来申以信兮去彼昭昭就冥冥兮既下新宫不复故庭兮呜呼哀哉想魂灵兮　　叙愁赋有
序
　　　　魏陈思王植
　时家二女弟故汉皇帝聘以为贵人家母见二弟　愁思故令予作赋曰嗟妾身之微薄信未达乎义方遭母氏之圣善奉恩化之弥长迄盛年而始立修女职于衣裳承师保之明训诵六列之篇章观图像之遗形窃庶几乎英皇委微躯于帝室充末列于椒房荷印袚之令服非陋才之所望对□帐而太息慕二亲以增伤扬罗袖而掩涕起出户而仿徨顾堂宇之旧处悲一别之异乡　　班婕妤赞　　　　　　　　　　同前有德有言实惟班婕盈冲其骄穷其厌悦在夷贞艰在晋正接临□端干冲霜振叶　　班婕妤画赞　　　　　　　　晋傅元斌斌婕妤履正修文进辞同辇以礼匡君纳侍显德谠对解纷退身避害志邈浮云　　拟汉武帝李夫人赋　　　　宋孝武帝观周氏之逸篇览汉室之遗篆吊新宫之掩映嗟璧台之芜践虽媛德之有载竟滞悲其何遣念桂枝之秋霣惜瑶华之春剪彤殿闲兮素尘积翠戺芜兮紫苔生宝罗暍兮春幌重珍簟空兮夏帱□秋台恻兮碧烟凝冬宫冽兮朱火青流津有终深心无歇徙倚云日徘徊风月思玉步于凤墀想金声于鸾阙　　中书门下请册贵妃表　　　　唐常衮臣等言臣闻天文次星配以妃位帝宫内职守在王化视公卿而命秩思贤才以审官盖五礼之宗六义之本也伏惟宝应元圣文武皇帝陛下绍兴下武属当多难一日万务亲纡圣心初定群凶尚多阙典紫庭分跸顷刻未遑彤管记言因兹而缺然则奉若天道以阴而助阳御于家邦由中而及外今既三灵□泰四海永清宜举旧章以行盛礼窃承壸制未正等威当熊之德或闻于兰殿贯鱼之序无列于椒房固以□周南之风参虞汭之化岂使坤仪旷其取法□教阙而不修虽则简在宸衷安敢默于诚请伏冀大崇礼秩俾率宫庭以厚人伦以风天下庶得外朝均政群望获从无任恳款屏营之至　　汉武帝重见李夫人赋
以求诸异术
再见真形为韵

　　　　　　　　　　　　　　　陈山甫昔汉武帝丧李夫人叹妍婉兮不返悲繐帐兮空陈于是诏秘箓之方士致平生之幻身来其迹于虚无初惊有象察其仪之婉丽已讶如真时也斋心月殿属目兰室仿□烟光飘飖蕙质修蛾再睹不俟返魂之香逝水潜回讵假长生之术原夫恍惚之际从容视诸想车尘于雾眇疑佩响于风余峨峨兮稍辨云鬓冉冉兮渐识绡裾洛水之灵非匹巫山之梦不如所谓神仙之事变化之异过隙之光已无倾国之容再媚悲睿旨于凝听悼皇情于睇恍兮有望知感召之多方倏尔员来讶生死之殊致当其椒风向夕蕙露盈庭谓已从于云雨终不间于幽冥寂寞瑶阶永谢虚无之迹凄凉月幌犹分似是之形若往还留心迷目眩诚君恩之再造异术足征岂风烛之重然真形可见固可以辨其妄辍其求去清怀之惑志释元思之殷忧扰扰纷纷意真灵之如在熏歇烬灭竟荒尘之不留其来也形之如寄其往也生之若浮于是望断惊鸿悲深解佩向窈窕而乍失顾容华而不昧由是而言可以知生之不再　　招李夫人魂赋
以所思逝魂
伤春荣落为韵
　谢观
李夫人月坠香焚花沈九原繁华委地零落何言有少翁兮术通神鬼为汉帝兮夜致精魂于是诏未央之宫备通灵之术五位之坛杂立九奏之音克序珠笼翠幰龙师虎旅银烛之煌煌次列金管之愔愔慢举帝乃坐中寝御纤帏森羽卫俨天师佩符箓以威重拂香花而步迟左止箫韶之奏右启甲乙之旗搢霜珪而敛色执红旌而尽思立北斗星文之下当中坛月午之时万籁寂寥发清音于汉殿九天空阔写招魂于楚词词曰白玉洁兮红兰芳忽玉折兮兰已伤魂兮勿复游他方盍归来兮慰我皇又曰彩云裾兮流霞袂倏而来兮忽而逝魂兮勿复游四裔归来兮膺万岁已而怆恨沾巾凄凉侍臣窸窣而房栊变色荧煌而户牖生春如扇如花开睹恍惚之中韦非烟非雾卷见希夷之外人珠珰琼佩鬓发绛唇仿□平生之貌依稀歌舞之身顾步婵娟回翔绰约似发言而尚默若将前而复却于时斜汉将倾繁奏爰作琳琅璀璨绮罗回薄风凄雨切忽消散于杳冥凤去鸾归空珠翠之寥落自是妖妄日恣虚无念作侮万乘为脱屣陋百载之浮荣幸河海之无事赖干戈之暂平不然少翁此夕岂宜一拜于文成　　上阳宫望幸赋　　　　　　　　前人宫阙崇崇萦带洛河之上据临天地之中俨百司以环拱流百川兮会同曷君王之未顾屹楼台而镇空或斑白里人或前后近侍睹周公之旧制忆开元之故事当域中之正寝实王者之定位何乃内外如一东西有异思紫泥而日日将来仰玉辂而年年未至徒使万室向曙千门洞开蔼臣心以西望希天眷之东回见红轮之渐晚又翠华之不来及夫玉漏报更蟾辉永夜皆倾耳以暗属恐飞诏之潜下徒玉兔之屡亏尚金龙之未驾是必左右献书股肱启谋以为王者一德合居上游以为金城千里能制诸侯殊不知四海无虞五兵载戢与殷周而抗节岂秦汉之能及在仁义而聿修奚险固之是急且夫中岳为内四岳为藩此则前控伊阙右辟轘辕乃文公立圭之地是成王定鼎之原宁劳百二之势足居九五之尊所以干干属望恋恋何言尚轸忧人之念未垂巡狩之恩虽年华不负于照灼而烟花暗老于宫垣况夫伊洛王畿崤函近地往复无劳人之役逦迤有行宫之备冀我王之临兮示天下为家之意　　汉武帝重见李夫人赋　　　　　康僚汉武帝诸宫此夫人兮恩意难同悲艳质以长逝恨深情之莫通梦想徒劳宁及九泉之下神仙有术能生一夕之中帝乃暂释幽怀将观异变俨宸仪于玉座张翠幄于兰殿清风拂户疑仿□以徐来皎月临轩尚朦胧而未见且其驻视潜听虔思效灵燎金炉之馥馥灿银烛以荧荧寂寞而求瞥尔而风生绮席从容以俟俄然而影在花屏于时渐出形仪暗闻珠翠初半面以呈姿忽全身而表异盈盈不笑如羞久别之容眷眷无言莫问平生之事是则婵娟可玩隐映难亲不有如有非真似真既扬翘而掩袂亦流盻以凝神翡翠帘前怅望三千之女芙蓉帐里分明二八之人况乎丽服逾春美颜多暇扬襜如之罗绮飘霭若之兰麝非因不死之药岂便长生何用返魂之香自从神化及夫弄花态以遗妍望君王兮不前复认吹笙之侣终疑献果之仙目眄眄以徒极心摇摇而讵传迷甚化宫周穆之游固尔地非巫峡楚襄之梦应然已而顿解前思详窥旧质爰将托方士展神术谓倾城之且验岂同辇之无日殊不知事本凭虚功难责实夜如何其夜已阑怅飘然而复失　　华清宫望幸赋
以题
为韵
　　李程
上苑之左兮骊山之中天作高岫帝为离宫示宸游之有所表圣鉴于无穷临峻路而赫其昈昈标爽垲而屹以崇崇惜翠华之未至□紫殿而犹空则有望幸其中流涕延慕希天颜而回瞩望云阙而屡顾想恩波之东注俯瞰渭流爱佳气之西浮空瞻秦树目尽烟末心驰御路何圣虑之未还独幽怀而能喻穷辙迹且俟玉山之游想车音将购长门之赋矧夫阁有朝元之美称殿有长生之嘉名霞驳丹槛云攒绣楹可以召通仙之降止安皇祥之永贞是以仰碧落竭丹诚庶日月之回照等葵藿而同倾濯觱沸之泉每想金舆之度践萋青之草还思玉辇之行虽托质于别馆常寄心于穆清恋恋西向悠悠瞩望步磴道以寂历眄广庭以寥旷竹花虽吐如含待凤之诚云气纔升若睹从龙之状彼玉山既远金阙仍赊未若浮游近县如在仙家俄天邑之孔迩自神都而不遐虽馆称五柞殿美九华喻之于此曾何以加惜乎神光未瞩旷此佳境徒企想以忡忡复怀慕而耿耿闭玉树于深谷销金铺于秀岭君乎君乎胡不出宸居而来幸　　论美人张氏札子　　　　　宋欧阳修臣近风闻禁中因皇女降生于左藏库取绫罗八千匹染院工匠当此大雪苦寒之际敲冰取水染练供应颇甚艰辛臣伏思陛下恭俭勤劳爱民忧国以此劳人枉费之事必不肯为然外议相传皆云见今染练未绝臣又见近日内降张氏美人亲戚恩泽太频愚以为谏官每闻小有亏损圣德之事须合力言难避天谴臣窃见自古帝王所宠嫔御若能谦俭柔善不求恩泽则可长保君恩或恣意骄奢多求恩泽则皆速致祸败臣不敢远引古事只以今宫禁近事言之陛下近年所宠尚氏杨氏余氏苗氏之类当其被宠之时骄奢自恣不早裁损及至满盈今皆何在况闻张氏本良家子昨自修媛退为美人中外皆闻以为与杨尚等不同故能保宠最久今一旦宫中取索顿多恩泽日广渐为奢侈之事以招外人之言臣不知陛下欲爱惜保全张氏或欲纵恣而败之若欲保全则须常令谦俭不至骄盈臣料八千匹绫罗必非张氏一人独用不过支散与众人而已乃是枉费财物尽为众人至于中外讥议则陛下自受以此而言广散何益昨正月一日曹氏封县君至初五日又封郡君四五日间两度封拜又闻别有内降应是疏远亲戚尽求恩泽父母因子而贵可矣然名分亦不可太过其他疏远皆可减罢臣谓张氏未入宫之前疏远亲戚各皆何在今日富贵何必广为闲人自招谤议以累圣德若陛下只为张氏计亦宜如此况此事不独为张氏大凡后宫恩泽太多宫中用度奢侈皆是亏损圣德之事系于国体臣合力言伏望圣慈防微杜渐早为裁损取进止　　贤妃苗氏进封德妃制　　　　　王珪帝居六宫之制率辅于皇猷天极四星之华实裨于壸事朕嗣膺邦统思穆人伦褒临妃掖之英化始宸闱之顺命龟荐日班綍布朝贤妃苗氏性资惠明仪度闲肃居守箴图之戒动循珩佩之和八月良家早被后庭之选平阳别馆爰开贵主之祥而能进远骄举思谦畏褕衣奉祀上以赞于后勤彤史流徽下以仪于嫔则庸贲德言之茂益隆位序之崇名以副劳议非能典于戏坐而论妇之礼盖视三公之尊内有进贤之心始安君子之佐维正道然后式于外顾私谒不可黩于中往复训辞永绥宠命　　贺周德妃及魏国大长公主礼成表
　　　　　　　　　　　　　　　王安石明告治庭宠颁恩册家邦之庆海宇以欣恭惟皇帝陛下荷天闳休若古丕式自祢率而尊祖备极灵承谓姊亲而先姑特加徽数改锡厥土增褒所生大号已孚庶言惟允臣久尸荣禄窃睹盛仪胪传虽异于九宾率舞尚同于百兽　　贺册皇妃表　　　　　　　　　前人祲盛之礼发于宫闱欢康之声播于寰海伏惟陛下考古之宪刑家以身乃资妇德之良俾贰坤仪之政盖关雎之求淑女以无险诐私谒之心鸡鸣之得贤妃则有儆戒相成之道于以助治不专为恩臣生逢明时窃观盛事祝圣人之多子□慕尧封思令德之式歌岂惭周雅　　德妃苗氏上贺皇帝南郊礼毕表　前人伏以灵承庙祜祗载郊丘既来万国之欢遂格三灵之佑中
贺
恭惟皇帝陛下徇齐成性睿广膺期神罔
时恫方绍休于大业圣为能飨乃获考于上仪妾逮侍先朝亲逢盛事观瞻有炜欣赖实多　　故充媛董氏赠婉仪制　　　　　前人敕鸡鸣思贤妃而关雎乐得淑女永怀邦媛内助宫闱愍饰厥终当加位号故充媛董氏有德让之美无险谒之私进登嫔妇之官率循保阿之训奄忽至于大故兹用怆于朕心恩典宠章以贲幽穸尚其弗泯知享此荣可　　奏内中车子争道乱行札子　　　苏轼　元佑七年南郊轼为卤簿使导驾内中朱红车子　十余辆有张红盖者争道乱行于干明寺前轼于　车中草此奏奏入上在太庙驰遣人以疏白太皇　太后明日中使传命申敕有司严整仗卫自皇后　以下皆不复迎谒中道元佑七年十一月十三日南郊卤簿使龙图阁学士左朝奉郎守兵部尚书兼侍读苏轼札子奏臣奏谨按汉成帝郊祠甘泉泰畤汾阴后土而赵昭仪常从在属车间时扬雄待诏承明奏赋以讽其略曰想西王母欣然而上寿兮屏玉女而却虙妃言妇女不当与斋祠之间也臣今备位夏官职任卤簿准故事郊祀既成乘舆还斋宫改服通天冠绛纱袍教坊钧容作乐还内然后后妃之属中道迎谒已非典礼而况方当祀事未毕而中宫掖庭得在勾陈豹尾之间乎窃见二圣崇奉大祀严恭寅畏度越古今四方来观莫不悦服今车驾方宿斋太庙而内中车子不避仗卫争道乱行臣愚窃恐于观望有损不敢不奏乞赐约束仍乞取问随行合于勾当人施行取进止　　内人刘氏等并封国夫人制　　　邹浩敕具官某氏等朕缵隆圣绪三年于兹矣苟有功于国者虽邈然孤外之人犹且褒陟再三而况宫闱之内乎以尔护视朕躬既久不懈疏荣显郡未胜勤劳用进锡于国封以宠光乎禁掖钦承休命永保寿康　　内人薛氏等并封典字制　　　　前人敕具官某氏等朕于掖庭之内虽未尝以名器假人而久于服劳者亦必有以报焉以尔列职交修协成众务不改司存之旧就迁品秩之荣尚励夙宵以图来效　　美人钱氏追赠婕妤制　　　　　前人敕朕缵服以来漏泉之泽覃及方外而况宫阃左右尝为神考之所礼遇者乎追加贲赠顾曷可已具官某氏早以柔顺应于选求助成坤载之仪光映史书之美奄至大故久已历年进联嫔御之崇庸示恻伤之意惟兹异数实视上卿冥漠有知聿其钦享　　才人郑氏特进封美人制　　　　前人天下之本在国国之本在家二帝三王以来未有家齐而天下不治者也朕率是道以临万邦厥有褒升必先内德某氏祗事左右秉心肃恭动能畏于箴规居弗形于私谒庆袭后宫之盛兆开元女之祥懿范聿昭淑声益茂宜迁美号以示隆恩惟克谨于初终乃永绥于福禄愈其思称助我化风　　邢氏进号贤妃制　　　　　　　孙洙王宫六寝崇建妇官天极四星垂着妃象所以协宣阴教助穆宸闱矧视秩于上公必敷求于淑哲朕励精求治选纳尢希嫔嫱靡充位号多阙兹延登于邦媛用播告于路朝婉仪邢氏德称后庭体合法相居念保阿之训动循环佩之音授弓矢于媒祠占熊罴于吉梦是宜详按旧典升备列妃进参褕狄之华益昭彤管之炜坐论妇礼正始国风品冠六仪名超九御于戏周南之咏卷耳无险诐私谒之心齐诗之美鸡鸣有警戒相成之道宠灵烜赫礼秩优隆匪时婉之良畴若褒嘉之命佐后内治尔尚勉哉　　李夫人赋　　　　　　　　　元陈樵李夫人既没乙帐成寒兰销曼宇脂泽无华皇情弗豫怨反生之不灵迟所思兮迟莫顾绮罗兮成堆抚瑶席而不御熊蹯谢美露鹄非腴玉冷柘浆茎晞丹露临扇征歌卷衣思舞飘玉笛兮声转悲碧樽兮无与佐伤宝唾之余花恨黄金之莫铸于是承明受诏百灵授职招锦车下轩掖荐玉壶藉兰席羽仗宵陈侍臣在侧月照金釭流苏五色灵风绕帷光仪可觌皇帝抚今怀故悲喜交集顾谓枚乘曰陈大夫之丽藻输予心之愊抑缘情率礼为予赋之乘曰唯唯若有人兮望宸幄行珊珊兮绶若若顾帐殿之未移感芳华之荣落冶步弄姿映华迥立形迭成光绮态艳逸远之若彩云之方兴近之若珠树之在室煜煜乎若精华之依草娟娟乎若华雪之映日丹荑并秀璚枝共新顾李增秾怀芝比润髻鬟百合香传五蕴玉色成丹长眉入鬓晞光发九回之膏承露华百英之粉希蛾染桂傅齿编犀鬓随卫巧腰将楚细艳与华兮争春目横波兮剪水昔宴堕以为虞兮今（原本阙二字）
夫众媚方鸾铩翮当蕙罹霜旦温室之背秋夕寒露之迎凉□车无羽汉津无梁苔痕暗上黄金印绿尘飞堕合欢□顾今夕为何夕兮共珠璧之夜光翘分翠羽衣缕鸳鸯条达如萦杂佩截肪缀石榴之华钿兮垂傅珥之明珰曳翠云之华□兮袭郁金之罗裳委芙蓉之裙兮缉蘩绣之偏诸衣金错之裆襦兮曜湘绮之襜褕扬衡微笑宛转踌躇怀华萼之连枝兮非直以悦己之故也宁趣死而不一见兮有不死之具也姿采如新秾华如故乍见乍泯出有入无望椒涂而不进旋却立而引去冀芳讯之一陈兮蓄瑜辞而不吐朝为终南之云暮为渭川之雨瑜珥在几茵冯在车芬若未寒薇帐在华翰有点蛾之绿奁余渍粉之瓜情脉脉而不一言兮纷琼瑰之盈怀昔为琴上之琅玕今为空中之玉钗君心无所终薄兮使春带之转赊乘鸾有侣拾翠有俦招汉女于璇渊命洛妃于春流携玉姜以并来挟绿华以共游上可以摅君王之邑邑下可以致芳意之绸缪何忽来而独往兮使骛望以增愁色似是而情非兮曾不肯乎少休同车之子艳非世有曼姬在左白台在右协律悲歌而抚节兮悦庆云之光覆美人一去而长存兮何必恋恋以为己忧也美人笑夫春华兮春华谓非吾偶彩云一散而无质兮华一去而莫予留美人死而不死兮花见之而怀羞歌曰陈宝衣兮散璠烛君不来兮轮两角间何阔兮去何速谁与来兮两鸿鹄雄发春深绿转销秋尘日暗黄金屋君王爱玉体无使沈心曲帝又歌曰绛缕销兮百子池娥影散兮明镜飞日昧昧兮损容辉来如雨兮青蛾眉光尘莫予羁异香出予衣心悦子兮非令姿怀故心兮劳望思何姗姗兮其来迟折蘅芜兮复来归于是司马大夫起而为乱乱曰罢回波兮停白雪朝华蔫兮玉枝折玉既折兮汗未晞望美人兮青云霓断梦残香翡翠帷苕华玉上余芳字海外殊庭未可期更待承华青鸟至
　妃嫔部艺文二
　　李夫人歌　　　　　　　　　汉武帝是耶非耶立而望之翩何姗姗其来迟　　落叶哀蝉曲　　　　　　　　　同前罗袂兮无声玉墀兮尘生虚房冷而寂寞落叶依于重扃望彼美之女兮安得感余心之未宁　　怨歌行　　　　　　　　　　班婕妤新裂齐纨素皎洁如霜雪裁成合欢扇团团似明月出入君怀袖动摇微风发常恐秋节至凉□□炎热弃捐箧笥中恩情中道绝　　班婕妤　　　　　　　　　　晋陆机婕妤去辞宠淹留终不见寄情在玉阶托意惟团扇春苔暗阶除秋草芜高殿黄昏履綦绝愁来空雨面　　赠妹九嫔悼离诗　　　　　　　左思郁郁岱清海渎所经阴精以灵为祥为祯峨峨令妹应期诞生如兰之秀如芝之荣总角岐嶷龀龆夙成比德古烈异世同声惟我惟妹实惟同生早丧先妣恩百常情女子有行实远父兄骨肉之恩固有归宁何悟离析隔以天庭自我不见于今二龄穆穆令妹有德有言才丽汉班明朗楚樊默识若记下笔成篇行显中闺名播外藩何以为赠勉以列图何以为言申以诗书相去在近上下欷歔含辞满胸郁烦不舒　　宣贵妃挽歌　　　　　　　宋江智渊□襚来尘寂筵俎竟虚存云松方霭露风草已声原　　李夫人及贵人歌　　　　　　齐陆厥属车桂席尘豹尾香烟灭彤殿向蘼芜青蒲复萎绝坐萎绝对蘼芜临丹阶泣椒涂寡鹤羁雌飞且止雕梁翠壁网蜘蛛洞房明月夜对此泪如珠　　班婕妤　　　　　　　　　　梁元帝婕妤初选入含媚向罗帏何言飞燕宠青苔生玉墀谁知同辇爱遂作裂纨诗以兹自伤苦终无长信悲　　塘上行苦辛篇　　　　　　　刘孝威蒲生伊何陈曲中多苦辛黄金坐销铄白玉遂缁磷裂衣工毁嫡掩袖切谗新嫌成迹易已爱去理难申秦云犹变色鲁日尚回轮妾歌已肠断君心终未亲　　奉和湘东王教班婕妤　　　　何思澄寂寂长信晚雀声喧洞房蜘蛛网高阁驳藓被长廊虚殿帘帏静闲阶花蕊香悠悠视日暮还复守空□　　奉和湘东王教班婕妤　　　　孔翁归长门与长信日暮九重空雷声听隐隐车响绝珑珑恩光随妙舞团扇逐秋风铅华谁不慕人意自难终　　和婕妤怨　　　　　　　徐悱妻刘氏日落应门闭愁思百端生况复昭阳近风传歌吹声宠移终不恨谗枉太无情祗言争分理非妒舞腰轻　　班婕妤怨　　　　　　　　　陈阴铿柏梁新宠盛长信昔恩倾谁谓诗书巧翻为歌舞轻花月分窗进苔草共□生接泪衫前满单瞑梦里惊可惜逢秋扇何用合欢名　　奉和东宫经故妃旧殿　　　　　江总故殿看看冷空阶步步悲犹忆窥窗处还如解佩时苔生无意早燕入有言迟若令归就月照见不须疑　　班婕妤怨　　　　　　　　　　何楫齐纨既逐箧赵舞即凌人履迹随恩故阶苔逐恨新独卧销香炷长啼费锦巾庭草何聊赖也持秋当春　　赋得班去赵姬升　　　　　　　徐湛班姬与飞燕俱侍汉王宫不意恩情歇偏将衰草同香飞金辇外苔上玉阶中今日悲团扇非是为秋风　　怨歌行　　　　　　　　　唐虞世南紫殿秋风冷雕甍白日沈裁纨凄断曲织素别离心掖庭羞改画长门不惜金宠移恩稍薄情疏恨转深香销翠羽帐弦断凤凰琴镜前红粉歇阶上绿苔侵谁言掩歌扇翻作白头吟　　王昭君　　　　　　　　　　上官仪玉关春色晚金河路几千琴瑟桂条上笛怨柳花前雾掩临妆月风惊入鬓蝉缄书待还使泪尽白云天　　班婕妤怨　　　　　　　　　　崔湜不分君恩断新妆视镜中容华尚春日娇爱己秋风枕席临窗晓屏帷向月空年年后庭树荣落在深宫　　明妃怨　　　　　　　　　　杜审言草绿长门闭苔青永巷幽宠移新爱夺泣下故情留啼鸟惊残梦飞花搅独愁自怜春色罢团扇复迎秋　　王昭君　　　　　　　　　　董思恭琵琶马上弹行路曲中难汉月正南远燕山直北寒髻鬟风拂散眉黛雪沾残斟酌红颜尽何劳镜里看　　倢怨　　　　　　　　　　崔国辅长信宫中草年年愁处生故侵珠履迹不使玉阶行　　王昭君　　　　　　　　　　东方虬汉道初全盛朝廷足武臣何须薄命妾辛苦远和亲　　陪幸昭容院献诗　　　　　　　郑愔地轴楼居远天台阙路赊何如游帝宅即此对仙家座拂金壶电池摇玉酒霞无云秦汉隔别访武陵花　　又宫掖贤才重山林高士难不言辞辇地更有结庐欢池栋清温燠岩窗起冱寒幽亭有仙桂圣主万春看　　又槎流天上转茅宇禁中开河鹊填桥至山熊避槛来庭花采菉蓐岩石步莓苔愿奉萝图泰长闻锦翰裁　　班婕妤　　　　　　　　　　　王维玉窗萤影度金殿人声绝秋夜守罗帷孤灯耿不灭　　又宫殿生秋草君王恩幸疏那堪闻凤吹门外度金舆　　又怪来妆阁闭朝下不相迎总向春园里花间笑语声　　上阳宫望幸　　　　　　　　刘长卿玉辇西巡久未还春光犹入上阳间万木长承新雨露千门空对旧河山深花寂寂宫城闭细草青青御路闲独见彩云飞不尽只应来去候龙颜　　婕妤春怨　　　　　　　　　皇甫冉花枝出建章凤管发昭阳借问承恩者蛾眉几许长　　婕妤怨　　　　　　　　　　　前人由来咏团扇今与值秋风事逐时皆往恩无日再中早鸿闻上苑寒露下深宫颜色年年谢相如赋岂工　　班婕妤　　　　　　　　　　刘方平夕殿别君王宫深月似霜人愁在长信萤出向昭阳露裛红兰死秋雕碧树伤惟当合欢扇从此箧中藏　　班婕妤　　　　　　　　　　　严武贱妾如桃李君王若岁时秋风一已劲摇落不胜悲寂寂苍苔满沉沉绿草滋繁华非此日指辇竞何辞　　王昭君　　　　　　　　　　令狐楚锦车天外去毳幕雪中开魏阙苍龙远萧关赤雁哀　　楚妃怨　　　　　　　　　　　张籍梧桐叶下黄金井横架辘轳牵素绠美人初起天未明手拂银瓶秋水冷　　李夫人　　　　　　　　　　李商隐一带不结心两股方安髻惭愧白茅人月没教星替　　又剩结茱萸枝多擘秋莲的独自有波光彩囊盛不得　　又蛮丝系条脱妍眼和香屑寿宫不惜铸南人柔肠早被秋眸割清澄有余幽素香鳏鱼渴凤真珠房不知瘦骨类冰井更许夜帘通晓霜土花漠漠云茫茫黄河欲尽天苍苍　　班婕妤　　　　　　　　　　崔道融宠极辞同辇恩深弃后宫自题秋扇后不敢怨春风　　夜夜曲　　　　　　　　　　　王偃北斗星移银汉低班姬愁思凤城西青槐陌上行人绝明月楼前乌夜啼　　薄命妾　　　　　　　　　　　胡曾阿娇初失汉皇恩旧赐罗衣亦罢熏欹枕夜悲金屋雨卷帘朝泣玉楼云宫前叶落鸳鸯瓦架上尘生翡翠裙龙骑不巡时渐久长门长掩绿苔纹　　王昭君　　　　　　　　　　　梁献图画失天真容华坐误人君恩不可再妾命在和亲泪点关山月衣销边塞尘一闻阳鸟至思绝汉宫春　　汉武帝思李夫人　　　　　　　曹唐惆怅朱颜不复归晚秋黄叶满天飞迎风细荇传香粉隔水残霞见画衣白玉帐寒鸳梦绝紫阳宫远雁书稀夜深池上兰桡歇断续歌声接太微　　谢赐珍珠　　　　　　　　　　梅妃桂叶双眉久不描残妆和泪污红绡长门尽日无梳洗何必珍珠慰寂寥　　婕妤怨　　　　　　　　　闺秀刘云君恩不可见妾岂如秋扇秋扇尚有时妾身永微贱莫言朝花不复落娇容几夺昭阳殿　　题梅妃画真　　　　　　　后唐明帝忆昔娇妃在紫宸铅华不御得天真霜绡虽似当时态争奈娇波不顾人　　夫人合春帖子　　　　　　宋欧阳修元会千官集新春万物同测圭知日永占岁喜时丰　　夫人合端午帖子　　　　　　　前人鸣蜩惊早夏斗草及良辰共荐菖蒲酒君王寿万春　　又黄金仙杏粉赤玉海榴房共斗今朝胜盈襜百草香　　又肃肃槐庭午沉沉玉漏稀乐恩乐佳节斗草得珠玑　　夫人合春帖子　　　　　　　　苏轼彩胜镂新语酥盘滴小诗升平多乐事应许外庭知　　又咽雨晓风柔春深入御沟已漂新荇没犹带断冰流　　又扶桑初日映帘升已觉铜瓶暖不冰七种共挑人日菜千枝先剪上元灯　　又
雪消鸳瓦已流澌风暖犀盘尚镇帷缥缈紫箫明月下壁门桂影夜参差　　和陈公仪读太真外传　　　　黄庭坚扶风乔木夏阴合斜谷铃声秋夜深人到愁来无处会不关情处总伤心梁州一曲当时事
一作
开元梦
记得曾拈玉笛吹端正楼
空春昼永小桃犹学淡燕支
高丽条脱雕红玉
一作一双
条脱玻璃玉
逻逤琵琶捻绿丝（
一作
三尺琶琵缘茧丝）
蛛网屋煤昏故物
一作
脂泽歇
此生唯有梦来
时
　　贵妃合　　　　　　　　　　李清照金环半后礼钩弋比昭阳春生百子帐喜入万年觞　　明妃曲　　　　　　　　　　元刘因初闻丹青写明眸明妃私喜六宫羞再闻北使选绝色六宫无虑明妃愁妾身只有愁可必万里今从汉宫出悔不别君未识时免使君心怜玉质君心有忧在远方但恨妾身是女郎飞鸿不解琵琶语祇带离愁归故乡故乡休嗟妾薄命此身虽死君恩重来时无数后宫花明日飘零成底用宫花无用妾如何传去哀弦幽思多君王要听新声谱为谱高皇猛士歌　　经张顺妃陵　　　　　　　　阮自华椒寝开天始兰膏就日逢谁令乘彩凤不复据苍龙月暗离宫瓦霜寒隧道钟天长陵树近鹊驾几时重　　经李丽妃陵　　　　　　　　　前人夕张佳期迅朝云昔梦终春生黄竹雪秋起白苹风气接钟山紫花留桃渡红祇看藏壑处天上列芙蓉　　班婕妤　　　　　　　　　　明苏平一自辞同辇深宫草又生甘随纨扇弃犹记玉阶行明月愁中影流莺梦里声笙歌前殿夜教妾若为情　　正月十六日册立敬妃侍班和韵　阙名汉宫班氏奉恩偏游辇从车许接连遂以鸿名传玉册即将龙节导炉烟日临长信云相映花发宜春暖独先借问侍臣谁纪胜赋成惟有马卿贤　　满江红
代王
昭仪
　　　宋文天祥
试问琵琶胡沙外怎生风色最苦是姚黄一朵移根仙阙王母欢阑璚宴罢仙人泪满金盘侧听行宫半夜雨霖铃声声歇　彩云散香尘灭铜□恨那堪说想男儿慷慨嚼穿龈血回首昭阳离落日伤心铜雀迎新月筭妾身不愿似天家金瓯缺　　前调
和王
昭仪
　　　　　　前人
燕子楼中又捱过几番秋色相思处青年如梦乘鸾仙阙肌玉暗消衣带缓珠斜透花钿侧最无端蕉影上窗纱青灯歇　曲池合高台灭人间事何堪说向南阳阡上满襟清血世态便如翻覆雨妾身元是分明月笑乐昌一段好风流菱花缺　　满江红
和王
昭仪
　　　　邓光荐
王母仙桃亲曾醉五云春色谁信道鹿衔花去浪翻鳌阙眉锁娇蛾山宛转髻梳堕马云欹侧恨风沙吹透汉宫衣余香歇　霓裳散庭花灭斜阳燕应难说想春深铜雀梦残啼血空有琵琶传出塞更无环佩鸣归月又争知有客夜悲歌壶敲缺　　满江红
自
述
　　　　　　王昭仪
太液芙蓉浑不似旧时颜色曾记得春风雨露玉楼金阙名播兰簪妃后里欢承笑语君王侧忽一朝鼙鼓揭天来繁华歇　龙虎散风云灭千古恨凭谁说对山河百二泪沾襟血驿馆夜惊尘土梦宫中晓碾关山月愿嫦娥相顾肯从容随圆缺　　选冠子
咏
杨妃
　　　　　俞君宣
有恨君情无端妾命一搦牡丹□□红尘骑远解语花残折却羽衣心字休赋楼东怨怀肺冷津消玉鱼敲碎怪温泉不与泪冰同结汗红同逝　怎不学卖骑当炉五湖载隐共守星桥盟誓胡笳散魄羯鼓催魂血溅一窝蝼蚁巴水茫茫路穷便引仙都诉谁悲思枉收传锦袜余香留得钿钗遗事
　妃嫔部纪事
西京杂记高帝戚夫人善鼓瑟击筑帝常拥夫人倚瑟而弦歌毕每泣下流涟夫人善为翘袖折腰之舞歌出塞望归之曲侍婢数百皆习之后宫齐首高唱声入云霄戚姬以百炼金为彄环照见指骨上恶之以赐侍儿鸣玉耀光等各四枚汉书石奋传万石君石奋其父赵人也赵亡徙温高祖过河内时奋年十五为小吏侍高祖高祖与语爱其恭敬问曰若何有对曰有姊能鼓瑟于是高祖召其姊为美人以奋为中涓受书谒徙其家长安中戚里以姊为美人故也汉孝武帝内传汉孝武皇帝景帝子也未生之时景帝梦一赤彘从云中下直入崇芳阁景帝觉而坐阁下果有赤龙如雾来蔽户牖宫内嫔御望阁上有丹霞蓊蔚而起霞灭见赤龙盘回栋间景帝召占者姚翁以问之翁曰吉祥也此阁必主命世之人攘不祥而获嘉瑞为刘宗盛主也然亦大妖景帝使王夫人移居崇芳阁欲以顺姚翁之言也乃改崇芳阁为猗兰殿旬余景帝梦神女捧日以授王夫人夫人吞之十四月而生武帝史记五宗世家长沙定王发发之母唐姬故程姬侍者景帝召程姬程姬有所辟不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因命曰发以孝景前二年用皇子为长沙王武帝本纪齐人少翁以鬼神方见上上有所幸王夫人夫人卒少翁以方术盖夜致王夫人及鬼之貌云天子自帷中望见焉于是乃拜少翁为文成将军赏赐甚多汉书董贤传贤性柔和便辟善为媚以自固每赐洗沐不肯出常留中视医药上以贤难归诏令贤妻得通引籍殿中止贤庐若吏妻子居官寺舍又召贤女弟以为昭仪位次皇后更名其舍为椒风以配椒房云昭仪及贤与妻旦夕上下并侍左右赏赐昭仪及贤妻亦各千万数通典后汉献帝建安十八年曹操进三女宪节华为夫人聘以束帛元纁五万匹小者待年于国（留住于国待年长）
二十年并拜贵人
拾遗记吴主赵夫人丞相达之妹善画巧妙无双能于指间以彩丝织云霞龙蛇之锦大则盈尺小则方寸宫中谓之机绝孙权常叹魏蜀未夷军旅之隙思得善画者使图山川地势军阵之像达乃进其妹权使写九州江湖方岳之势夫人曰丹青之色甚易歇灭不可久宝妾能刺绣作列国方帛之上写以五岳河海城邑行阵之形既成乃进于吴主时人谓之针绝虽棘刺木猴云梯飞无过此丽也权居昭阳宫倦暑乃褰紫绡之帷夫人曰此不足贵也权使夫人指其意思焉答曰妾欲穷虑尽思能使下绡帷而清风自入视外无有蔽碍列侍者飘然自凉若驭风而行也权称善夫人乃发以神胶续之神胶出郁夷国接弓弩之断弦百断百续也乃织为罗縠累月而成裁为幔内外视之飘飘如烟气轻动而房内自凉时权常在军旅每以此幔自随以为征幕舒之则广纵一丈卷之则可内于枕中时人谓之丝绝故吴有三绝四海无俦其妙后有贪宠求媚者言夫人幻耀于人主因而致退黜虽见疑坠犹存录其巧工吴亡不知所在吴主潘夫人父坐法夫人输入织室容态少俦为江东绝色同幽者百余人谓夫人为神女敬而远之有司闻于吴主使图其容貌夫人忧戚不食减瘦改形工人写其真状以进吴主见而喜悦以琥珀如意抚按即折嗟曰此神女也愁貌尚能惑人况在欢乐乃命雕轮就织室纳于后宫果以姿色见宠每以夫人游昭宣之台志意幸惬既尽酣醉唾于玉壶中使侍婢泻于台下得火齐指环即挂石榴枝上因其处起台名曰环榴台时有谏者云今吴蜀争雄还刘之名将为妖矣权乃翻其名曰榴环台又与夫人游钓台得大鱼王大喜夫人曰昔闻泣鱼今乃为喜有喜必忧以为深戒至于末年渐相谮毁稍见离退时人谓夫人知几其神吴主于是罢宴夫人果见弃逐钓台基今尚存焉孙和悦邓夫人常置膝上和于月下舞水精如意□伤夫人颊血流污□娇□弥苦自舐其疮命太医合药医曰得白獭髓杂玉与琥珀屑当灭此痕即购致百金能得白獭髓者厚赏之有富春渔人云此物知人欲取则逃入石穴伺其祭鱼之时獭有斗死者穴中应有枯骨虽无髓其骨可合玉舂为粉歕于疮上其痕则灭和乃命合此膏琥珀太多及差而有赤点如朱逼而视之更益其妍诸嬖人欲要宠皆以丹脂点颊而后进幸妖惑相动遂成淫俗三国志注江表传曰皓以张布女为美人有宠皓问曰汝父所在答曰贼已杀之皓大怒棒杀之后思其颜色使巧工刻木作美人形象恒置座侧问左右布复有女否答曰布大女适故卫尉冯朝子纯即夺纯妻入宫大有宠拜为左夫人昼夜与夫人房宴不听朝政使尚方以金作华燧步摇假髻以千数令宫人着以相扑朝成夕败辄出更作工匠因缘偷盗府藏为空会夫人死皓哀愍思念葬于苑中大作冢使工匠刻柏作木人内冢中以为兵卫以金银珍玩之物送葬不可称计已葬之后皓治丧于内半年不出国人见葬大奢丽皆谓皓已死所葬者是也皓舅子何都颜状似皓云都代立临海太守奚熙信言举兵欲还诛都都叔父信时为备海督击杀熙夷三族讹言乃息而人心犹疑晋书魏舒传舒为左仆射领吏部上言今选六宫聘以玉帛而旧使御府丞奉聘宣成嘉礼贽重使轻以为拜三夫人宜使卿九嫔使五官中郎将□人良人使谒者于典制为弘有诏详之众议异同遂寝侍儿小名录拾遗晋泰始二年使使持节兼五官中郎将宗正丞司马恢拜崇阳园妾李琰为修华王宣为修容徐琰为修仪吴淑为婕妤赵为充华十年使太常洛阳令司马启拜采女胡方为贵嫔又使御史中丞太子舍人司马拜采女刘瑗为淑妃臧曜为淑媛赵娟为修华陈秀为修容咸宁三年拜美人左嫔为修仪邢兰为婕妤朱姜为容华晋书王雅传雅为太子左卫率雅性好接下敬慎奉公孝武帝深加礼遇虽在外职侍见甚数朝廷大事多参谋议帝每置酒宴集雅未至不先举觞其见重如此然任遇有过其才时人被以佞幸之目帝起清暑殿于后宫开北上合出华林园与美人张氏同游止惟雅与焉十六国春秋前赵录刘聪嘉平二年春正月聪后呼延氏卒谥曰武元甲戌以司空王育尚书令任顗女为左右昭仪中军大将军王彰中书监范隆左仆射马景女皆为贵人右仆射朱纪女为贵妃皆金印紫绶聪将纳太保刘殷女太弟乂固谏聪以问于太宰延年太傅景景等对曰臣常闻太保自云刘康公之后与陛下殊源纳之何害聪悦使兼大鸿胪李弘拜殷二女为左右贵嫔位在昭仪上又纳殷女孙四人皆为贵人位次贵嫔谓弘曰此女辈姿色超世女德冠时且太保于朕实自不同卿意安乎弘曰太保系自有周与圣源实别陛下正以姓同为恨耳且魏司空东莱王基当世大儒岂不达礼乎为子纳司空太原王沉女以其姓同而源异故也聪大悦赐弘黄金六十斤曰卿当以此意谕我子弟辈于是六刘之宠倾于后宫聪希复出外事皆中黄门纳奏左右贵嫔决之后赵录石勒建平元年九月勒僭即帝位定昭仪夫人位视上公贵嫔贵人视列侯员各一人三英九华视伯淑媛淑仪视子容华美人视男务简贤淑不限员数陈氏别驾陈逵之妹也才色甚美发长七尺虎甚嬖之遂以为夫人宠冠后宫前秦录坚夫人张氏不知何许人明辨有才识坚将入寇江左群臣切谏不听张氏进曰妾闻天地之生万物王者之治天下皆因其自然而顺之故功无不成是以黄帝服牛乘马因其性也禹浚九川障九泽因其势也后稷播种百□因其时也汤武帅天下而攻桀纣因其心也皆有因则成无因则败今朝野之人皆言晋不可伐陛下独决意行之妾不知陛下何所因也书曰天聪明自我民聪明天犹因民而况于人主乎妾又闻王者出师必上观天道下顺人心今人心既不然矣请验之天道谚云鸡夜鸣者不利行师犬群嗥者宫室必空兵动马惊军败不归自秋冬以来众鸡夜鸣群犬哀嗥□马惊逸武库兵器自动有声吉凶之理非微此皆非出师之祥也如妾所论愿陛下详而思之坚曰军旅之事非妇人所当豫也遂兴兵南伐张氏请从其夜坚梦葵生城内明以问之张氏曰若征军远行难为将也坚又梦地东南倾复以问云江左不可平也君无南行必败之象也坚不从果大败于寿春单骑遁还南史武穆裴皇后传旧显阳昭阳二殿皇后所居也永明中无太后皇后羊贵嫔居昭阳殿西范贵妃居昭阳殿东宠姬荀昭华居凤华柏殿宫内御所居寿昌画殿南阁置白鹭鼓吹二部干光殿东西头置钟磬两厢皆宴乐处也小名录东昏侯潘淑妃小字玉儿帝为潘起神仙永寿玉殿凿为莲花贴地上令潘妃行曰步步生莲花常市琥珀钗一只直百七十万梁书武帝本纪帝五十外便断房室后宫职司贵妃以下六宫袆褕三翟之外皆衣不曳地傍无锦绮烟花记陈后主为张贵妃丽华造桂宫于光昭殿后作圆门如月障以水晶后庭设素粉罘罳庭中空洞无他物惟植一桂树树下置药杵臼使丽华恒驯一白兔丽华被素□裳梳凌云髻插白通草苏孕子靸玉华飞头履时独步于中谓之月宫帝每入宴乐呼丽华为张嫦娥魏书孝静帝本纪帝将禅位于文宣所司奏请发帝曰古人念遗簪敝履欲与六宫别可乎高隆之曰今天下犹陛下之天下况在后宫乃与夫人妃嫔已下诀莫不欷歔掩涕嫔赵国李氏诵陈思王诗云王其爱玉体俱享黄发期皇后以下皆哭周书宣帝本纪帝惟自尊崇无所顾惮国典朝仪率情变改后宫位号莫能详录每笞捶人皆以百二为度名曰天杖后妃嫔御虽被宠嬖亦多被杖背迷楼记炀帝后宫侯夫人有美色一日自经于栋下臂悬锦囊中有文左右取以进帝乃诗也自感三首云庭绝玉辇迹芳草渐成窠隐隐闻箫鼓君恩何处多欲泣不成泪悲来翻强歌庭花方烂漫无计奈春何春阴正无际独步意何如不及闲花草翻承雨露多看梅二首云砌雪无消日卷帘时自颦庭梅对我有怜意先露枝头一点春香清寒艳好谁惜是天真玉梅谢后阳和至散与群芳自在春妆成云妆成多自惜梦好却成悲不及杨花意春来到处飞遣意云秘洞□仙卉雕窗锁玉人毛君真可戮不肯写昭君自伤云初入承明日深深报未央长门七八载无复见君王春寒侵入骨独卧愁空房飒履步庭下幽怀空感伤平日新爱惜自待聊非常色美反成弃命薄何可量君恩实疏远妾意徒仿徨家岂无骨肉偏亲老北堂此方无羽翼何计出高墙性命诚所重弃割良可伤悬帛朱栋上肝肠如沸汤引颈又自惜有若丝牵肠毅然就死地从此归冥乡帝见其诗反复伤感帝往视其尸曰此已死颜色犹美如桃花乃急召中使许廷辅曰朕向遣汝择后宫女入迷楼汝何独故弃此人也乃令廷辅就狱赐自尽厚礼葬侯夫人帝日诵诗酷好其文乃令乐府歌之海山记炀帝游湖海回多宿十六院一夕帝中夜潜入栖鸾院时夏气暄烦院妃庆儿卧于帘下初月照轩颇明朗庆儿睡中惊魇若不救者使人呼庆儿帝自扶起久方清醒帝曰汝梦中何故而如此庆儿曰妾梦中如常时帝握妾臂游十六院至第十院帝入院坐殿上俄时火发妾乃奔走回视帝坐烈焰中惊呼人救帝久方睡觉帝自强解曰梦死得生火有威烈之势吾居其中得威者也大业十年幸江都被弒帝入第十院居火中此其应也侍儿小名录隋炀帝宫妃吴绛仙善画长蛾眉帝甚怜之由是嫔御皆仿此宫吏日供螺子黛五斛名蛾绿而进之帝每倚帘顾之移时不去乃云古人言美色若可食如绛仙者可以疗饥矣遂赐以合欢水果绛仙以谢帝立为贵妃后与妃同游汴河彩舟为龙张帆以锦饰木剪花日纵淫乐拾遗录炀帝在江都□湎滋深尝游吴公宅鸡台恍忽与陈后主相遇尚唤帝为殿下后主舞女数十中一人迥美帝屡目之后主云即丽华也乃以海蠡酌红粱新酝劝帝帝饮之甚欢因请丽华舞玉树后庭花丽华徐起终一曲后主问帝萧妃何如此人帝曰春兰秋菊各一时之秀也天中记长安崇圣寺有贤妃妆殿太宗尝召妃久不至怒之妃进诗曰朝来临镜台妆罢暂徘徊千金始一笑一召讵能来唐书魏征传征自以不世遇奏无不剀切当帝心者由是拜尚书左丞兼谏议大夫郑仁基息女美而才皇后建请为充华典册具或言许聘矣征谏曰陛下处台榭则欲民有栋宇食膏粱则欲民有饱适顾嫔御则欲民有室家今郑已约昏陛下取之岂为人父母意帝痛自咎即诏停册彦周诗话唐高宗御群臣宴赏双头牡丹诗上官昭容一联云势如连璧友情若臭兰人全唐诗话中宗正月晦日幸昆明池赋诗群臣应制百余篇帐殿前结彩楼命昭容选一篇为新翻御制曲从臣悉集其下须臾纸落如飞各认其名而怀之既退惟沈宋二诗不下移时一纸飞坠竞取而观乃沈诗也及闻其评曰二诗工力悉敌沈诗落句云微臣雕朽质羞睹豫章才盖词气已竭宋诗云不愁明月尽自有夜珠来笔犹陡健沈乃服不敢复争昭容名婉儿西台侍郎仪之孙父廷芝与仪死武后时母郑方□梦巨人畀大秤曰持此秤量天下昭容生逾月母戏曰秤量者岂汝耶辄哑然应后内秉机政符其梦云自通天以来内掌诏命中宗立进拜昭容帝引名儒赐宴赋诗婉儿常代帝及后长宁安乐二公主众篇并作而采丽益新又差等群臣所赋赐金爵故朝廷靡然成风当时属词大抵浮靡然皆有可观昭容力也因话录元宗柳婕妤生延王玢肃宗每见王则语左右曰我与王兄弟中更相亲外家皆关中贵族柳氏乃尚书右丞范之女睦州刺史齐物之妹也睦州刺史少俊迈风格精异周隋已后家富于财尝至京师有名娼娇陈者姿艺俱美为士子所奔走睦州君诣之悦焉娇陈曰第中有锦帐三十重即奉事终身盖将以斯言戏之耳翌日遂如数载席帐以行娇陈大惊且赏其奇特竟如约入柳氏之家执仆媵之礼元宗在人间常闻娇陈名访之及召入宫涕泣称痼疾且老上知其不可强也许其归因语曰我闻柳家多贤子女可以称内职者可言之娇陈以睦州君女弟对遂纳之立婕妤生延王及一公主焉开元天宝遗事开元末明皇每至春时旦暮宴于宫中使嫔妃辈争插艳花帝亲捉粉蝶放之随蝶所止幸之后因杨妃专宠遂不复此戏也御苑新有千叶桃花帝亲折一枝插于妃子宝冠上曰此个花尢能助娇态明皇于禁苑中初有千叶桃盛开帝与贵妃日逐宴于树下帝曰不独萱草忘忧此花亦能销恨五月五日明皇避暑游兴庆池与妃子昼寝于水殿中宫嫔辈凭栏倚槛争看雌雄鸂戏于水中帝时拥贵妃于绡帐内谓宫嫔曰尔等爱水中鸂争如我被底鸳鸯帝与贵妃每至七月七日夜在华清宫游宴时宫女辈陈瓜果酒馔列于庭中求恩于牵牛织女星也又各捉蜘蛛于小盒中至晓开视蛛网稀密以为得巧之候密者言巧多稀者言巧少民间亦效之宫中以锦结成楼殿高百尺上可以胜数十人陈以瓜果酒炙设坐具以祀牛女二星妃嫔各以九孔针五色线向月穿之过者为得巧之候动清商之曲宴乐达旦士民之家皆效之明皇秋八月太液池有千叶白莲数枝盛开帝与贵戚宴赏焉左右皆叹羡久之帝指贵妃示于左右曰争如我解语花元宗八月十五日夜与贵妃临太液池□栏望月不尽帝意不快遂敕令左右于池两岸别筑百尺高台与吾妃子来年望月后经禄山之兵不复置焉惟有基址而已冬至日大雪至午雪霁有晴色因寒所结檐溜皆为冰条妃子使侍儿敲下二条看玩帝自晚朝视政回问妃子曰所玩何物也妃子笑而答曰妾所玩者冰筋也帝谓左右曰妃子聪慧比象可爱也贵妃每宿酒初消多苦肺热尝凌晨独游后苑傍花树以手攀枝口吸花露藉其露液润于肺也贵妃素有肉体至夏苦热常有肺渴每日含一玉鱼儿于口中盖藉其凉津沃肺也贵妃每至夏月常衣轻绡使侍儿交扇鼓风犹不解其热每有汗出红腻而多香或拭之于巾帕之上其色如桃红也虢国夫人有夜明枕设于堂中光照一室不假灯烛明皇未得妃子宫中妃嫔辈投金钱赌侍帝寝以亲者为胜召入妃子遂罢此戏明皇与贵妃每至酒酣使妃子统宫妓百余人帝统小中贵百余人排两阵于掖庭中目为风流阵以霞帔锦被张之为旗帜攻击相斗败者罚之巨觥以为戏笑李白于便殿对明皇撰诏诰时十月大寒冻笔莫能书字帝敕宫嫔十人侍于李白左右令各执牙笔呵之遂取而书其诏杨贵妃初承恩召与父母相别泣涕登车时天寒泪结为红冰杨太真外传贵妃进见之日奏霓裳羽衣曲是夕授金钗钿合上又自执丽水镇库紫磨金琢成步摇至妆合亲与插鬓上喜甚谓后宫人曰朕得杨贵妃如得至宝也乃制曲子曰得宝子又曰得子上一日御勤政楼大张声乐时教坊有王大娘善戴百尺竿上施木山状瀛洲方丈令小儿持绛节出入其间而舞不辍时刘晏以神童为秘书省正字十岁慧悟过人上召于楼中贵妃坐于膝上为施粉黛与之巾栉贵妃令咏王大娘戴竿晏应声曰楼前百戏竞争新惟有长竿妙入神谁谓绮罗翻有力犹自嫌轻更着人上与妃及嫔御皆欢笑移时声闻于外因命牙笏黄纹袍赐之上又宴诸王于木兰殿时木兰花发皇情不悦妃醉中舞霓裳羽衣一曲天颜大悦上尝梦十仙子乃制紫云回并梦龙女又制凌波曲二曲既成遂赐宜春院及梨园弟子并诸王时新丰初进女伶谢阿蛮善舞上与妃子锺念因而受焉就按于清元小殿宁王吹玉笛上羯鼓妃琵琶马仙期方响李龟年觱篥张野狐箜篌贺怀智拍自旦至午欢洽异常时惟妃女弟秦国夫人端坐观之曲罢上戏曰阿瞒上在禁中
多自称也

乐终今日幸得供养夫人请一缠头秦国曰岂有大唐天子阿姨无钱用耶遂出三百万为一局焉乐器皆非世有者才奏而清风习习声出天表妃子琵琶逻逤檀寺人白季贞使蜀还献其材温润如玉光耀可鉴有金缕红文蹙成双凤弦乃末诃弥罗国永泰元年所贡者渌水蚕丝也光莹如贯珠琴瑟紫玉笛乃姮娥所得也禄山进三百事管色俱用媚玉为之诸王郡主妃之姊妹皆师妃为琵琶弟子每一曲彻广有献遗妃子是日问阿蛮曰尔贫无可献师长待我与尔为命侍儿红桃娘取红粟玉臂支赐阿蛮妃善击磬搏拊之音泠泠然多新声虽太常梨园之妓莫能及之上命采蓝田绿玉琢成磬上方造流苏之属以金钿珠翠饰之铸金为二狮子以为趺彩绘缛丽一时无比先开元中禁中重木芍药即今牡丹也
禁中呼木
芍药为牡丹

得数本红紫浅红通白者上因移植于兴庆池东沉香亭前会花方繁开上乘照夜白妃以步辇从诏选梨园弟子中尢者得乐十六色李龟年以歌擅一时之名手捧檀板押众乐前将欲歌之上曰赏名花对妃子焉用旧乐词为遽命龟年持金花笺宣赐翰林学士李白立进清平乐词三篇承旨犹苦宿酲因援笔赋之第一首云想衣裳花想容春风拂槛露华浓若非群玉山头见会向瑶台月下逢第二首一枝红艳露凝香云雨巫山枉断肠借问汉宫谁得似可怜飞燕倚新第三首名花倾国两相欢长得君王带笑看解释春风无限恨沉香亭北倚阑干龟年捧词进上命梨园弟子略约词调抚丝竹遂促龟年以歌妃持玻璃七宝杯酌西凉州蒲萄酒笑领歌意甚厚上因调玉笛以倚曲每曲遍将换则迟其声以媚之妃饮罢敛绣巾再拜上自是顾李翰林尢异于他学士会力士终以脱靴为耻异日妃重吟前词力士戏曰始为妃子怨李白深入骨髓何翻拳拳如是耶妃子惊曰何学士能辱人如斯力士曰以飞燕指妃子贱之甚矣妃深然之上尝三欲命李白官卒为宫中所捍而止上与妃采戏将北唯重四转败为胜连叱之骰子宛转而成重四遂命高力士赐绯风俗因而不易广南进白鹦鹉洞晓言词呼为雪衣女一朝飞上妃镜台上自语雪衣女昨夜梦为鸷鸟所搏上令妃授以多心经记诵精熟后上与妃游别殿置雪衣女于步辇竿上同去瞥有鹰至搏之而毙上与妃叹息久之遂瘗于苑中呼为鹦鹉冢交趾贡龙脑杳有蝉蚕之状五十枚波斯言老龙脑树节方有禁中呼为瑞龙脑上赐妃十枚妃私发明□使持三枚遗禄山明□使腹下有毛夜
能明日驰五百里
妃又常遗
禄山金平脱装具玉合金平脱铁面□
十四载六月一日上幸华清宫乃贵妃生日上命小部音声小部者梨园法部所置凡三十人皆十五已下于长生殿奏新曲未有名会南海进荔枝因以曲名荔枝香常侍言旨杨贵妃生于蜀好食荔枝南海所生尢胜蜀者故每岁飞驰以进然方暑而熟经宿则败摭异记开元中有程修己者善画得进谒会春暮内殿赏牡丹花上问修己曰今京邑传唱牡丹花诗谁为首出修己对曰臣尝闻公卿间多吟赏中书舍人李正封诗曰天香夜染衣国色朝酣酒上闻之嗟赏移时杨妃方恃恩宠上笑谓贤妃曰妆镜台前宜饮以一紫金盏酒则正封之诗见矣致虚阁杂俎元宗与玉真恒于皎月之下以锦帕裹目在方丈之间互相捉戏玉真捉上每易而玉真轻捷上每失之满宫之人抚掌大笑一夕玉真于□服袖上多结流苏香囊与上戏上屡捉屡失玉真故以香囊惹之上得香囊无数已而笑曰我比贵妃差胜也谓之捉迷藏太真着鸳鸯并头莲锦□袜上戏曰贵妃□袜上乃真鸳鸯莲花也太真问何得有此称上笑曰不然其间安得有此白藕乎贵妃由是名□袜为藕覆（□袜今俗称膝□）

客退纪谈元宗自闻禄山反状心怀疑忌初出幸时贵妃侍女红桃晨兴理妆玉环坠地而响帝闻问曰响者何耶对曰玉环碎矣帝默然不悦至马嵬贵妃遇害贵妃小名玉环珍珠船马嵬妪得锦□一只过客一玩百钱前后获钱无数□嬛记马嵬老媪拾得太真□以致富其女名玉飞得雀头履一只真珠口以薄檀为苴长仅三寸玉饰飞奉为异宝不轻示人杜阳杂编懿宗皇帝器度沉厚形貌伟在藩邸时疾疹方甚而郭淑妃见黄龙出入卧内上疾稍间妃异之具以事闻上曰无泄是言贵不见忘五代史庄宗神闵敬皇后刘氏传庄宗有爱妃甚有色而生子后心患之庄宗燕居宫中元行钦侍侧庄宗问曰尔新丧妇其复娶乎吾助尔聘后指爱妃请曰帝怜行钦何不赐之庄宗不得已佯诺之后趣行钦拜谢行钦再拜起顾爱妃肩舆已出宫矣庄宗不乐称疾不食者累日幸蜀记徐氏父名耕成都人生二女皆有国色耕教为诗有藻思家甚贫有相者谓之曰公不久当大富贵耕因使相其二女相者曰青城山有王气每夜彻天者一纪矣不十年后有真人乘运此二子当作妃后君贵由二女致也及建入城闻有姿色纳于后房姊生彭王妹生衍即位姊为淑妃妹为贵妃十国春秋前蜀传昭仪李氏名舜弦梓州人甚有辞藻后主衍立为昭仪世所称李舜弦夫人也着蜀宫应制诗随驾诗钓鱼不得诗诸篇多为文人赏鉴南唐书女宪传夫人种氏名时光江西良家女性警悟通书计常靓妆去饰态度闲雅宛若神仙年十六入宫隶乐部俄得幸生景□（马令南唐书云久不得幸宋后怜之为数数荐引既承恩宠服御辄亚于后而诸宫罕得进御及生□僭侈尤甚）烈祖以受禅后所得子甚爱之种氏宠日盛封夫人烈祖性严重常大怒声如乳虎殿陛金环为震左右皆丧胆褫魄种氏左手持食右手进匕从容如平时烈祖怒亦顿解保仪黄氏世为江夏人父守忠遇乱流徙湘湖事马氏为偏裨恭孝王之难守忠死焉边镐入长沙得黄氏甫数岁奇其貌内后宫后主即位选为保仪容态冠绝一时顾盻颦笑无不妍姣以工书札使专掌宫中书籍二周后相继专房燕昵故黄氏虽见赏识终不得数幸御元宗父子俱善书法元宗学羊欣后主学柳公权皆得十九购藏锺王以来墨帖至多黄氏实掌之马氏南唐书云宫中图
籍万卷尤多锺王墨迹
城将陷后主谓之曰
此皆先帝所宝城若不守汝即焚之无为它人所得及陷城悉焚无遗者黄氏亦从北迁卒于大梁十国春秋后蜀传妃张氏名太华少擅殊色□目如画事后主昶有专房之宠广政初同辇游青城山宿九天丈人观月余不返奉銮宿卫都虞候李廷珪屡谏不听居数日雷雨大作白日晦冥太华被震而殒乃以红锦龙褥裹瘗观前白杨树下明日急趣回銮悲悼无已后数年炼师李若冲于薄暮步白杨树侧忽见女子吟诗若有所怨（诗曰一别銮舆今几年白杨风起不成眠常思往日椒房宠泪滴衣襟损翠钿）问曰人邪鬼邪女子敛□言妾蜀妃张
太华也因陪驾游此遇震乞赐超拔若冲乃于中元节修长生金简以答之未几梦太华谢曰妾已受生人世矣壁间以黄土留诗而去（诗曰符吏匆匆叩夜□便随金简去幽冥
蒙师荐拔恩非浅领得生神九卷经）
后主闻之厚赉若冲自是惟花蕊
夫人宠冠后宫
慧妃徐氏青城人幼有才色父国璋纳于后主后主嬖之拜贵妃别号花蕊夫人又升号慧妃常与后主登楼以龙脑末涂白扇扇坠地为人所得蜀人争效其制名曰雪香扇又后主与避暑摩诃池上为作小词以美之辞曰冰肌玉骨清无汗
水殿风来暗香满云云
国中争为流传徐
氏长于诗咏居恒仿王建作宫词百首时人多称许之国亡入宋宋太祖召使陈诗诵亡国之由其诗有十四万人齐解甲可无一个是男儿之句太祖大悦徐氏心未忘蜀每悬后主像以祀诡言宜子之神（张仙挟弹图即后主也童子为太子元□武士为赵廷隐）一云墓在闽崇安南汉传李蟾妃事中宗晟得殊宠南海有苏氏园者雅称幽胜中宗携蟾妃微行至此憩酌绿蕉林中大书蕉叶曰扇子仙后人构亭于上以志异名为扇子亭云闻见近录太祖一日幸后苑观牡丹召宫嫔将置酒得幸者以疾辞再召复不至上乃亲折一枝过其舍而簪于髻上上还辄取花掷于地上顾之曰我艰勤得天下乃欲以一妇人败之耶即引佩刀截其腕而去金城夫人得幸太祖颇恃宠一日宴射后苑上酌巨觥以劝太宗太宗固辞上复劝之太宗顾庭下曰金城夫人亲折此花来乃饮上遂命之太宗引弓射而杀之即再拜而泣抱太祖足曰陛下方得天下宜为社稷自重而上饮射如故畿辅通志大名府龙骨寺旧清净庵金冠李道姑住持道姑江南人美姿容有求聘者辄暴死遂出家云游至此寓焉宋真宗谒泰山见而悦之纳为妃后诞仁宗乃改庵为龙骨寺宋史司马光传光知谏院充媛董氏薨赠淑妃辍朝成服百官奉慰定谥行册礼葬给卤簿光言董氏秩本微病革方拜充媛古者妇人无谥近制惟皇后有之卤簿本以赏军功未尝施于妇人唐平阳公主有举兵佐高祖定天下功乃得给至韦庶人始令妃主葬日皆给鼓吹非令典不足法时有司定后宫封赠法后与妃俱赠三代光论妃不当与后同袁盎引却慎夫人席正为此耳天圣亲郊太妃止赠二代而况妃乎挥麈后录章懿李后初在侧微事章献明肃章圣偶过合中欲盥手后捧洗而前上悦其肤色玉耀与之言后奏昨夕忽梦一羽衣之士跣足从空而下云来为汝子时上未有嗣闻之大喜云当为汝成之是夕召幸有娠明年诞育昭陵碧云騢文彦博相因张贵妃也贵妃父尧封尝为文彦博父泊门客贵妃认尧封为伯父又欲士大夫为助于是诱进彦博彦博知成都贵妃以近上元令织异色锦彦博遂令工人织金线灯笼载莲花中为锦纹又为秋千以备寒食贵妃始衣之上惊曰何处有此锦妃曰昨令成都文彦博织来以尝与妾父有旧然妾安能使之盖彦博奉陛下耳上色怡自尔属意彦博彦博自成都归不久参知政事贝州王则叛朝廷以明镐往取之贼将破上以近京甚忧之一日宫中语曰执政大臣无一人为国家丁事者日日上殿无有取贼意何益贵妃密令人语彦博明日上殿乞身往破贼上大喜以彦博往统军至则镐已破贼矣捷书至遂就路拜彦博同平章事后因监察御史唐介拜疏召彦博殿上面条奇锦事数件质于上皆实事彦博守本官出知许州明年上元中官有诗曰无人更进灯笼锦红纷宫中忆佞臣上闻此句亦笑闻见后录张尧封从孙明复先生学于南京其女子常执事左右尧封死入禁中为贵妃宠遇第一数遣使致礼于明复明复闭门拒之终身宋史孟皇后传哲宗妃刘氏以明艳冠后庭有盛宠绍圣三年孟后朝景灵宫讫事就坐诸嫔御立侍刘独背立帘下后合中陈迎儿呵之不顾合中皆忿冬至日会朝钦圣太后于隆佑宫后御坐朱髹金饰宫中之制惟后得之婕妤在他坐有愠色从者为易坐制与后等众弗能平因传唱曰皇太后出后起立刘亦起寻各复其所或已撤婕妤坐遂仆于地怼不复朝泣诉于帝内侍郝随谓婕妤曰毋以此戚戚愿为大家早生子此坐正当为婕妤有也江行杂录徽宗北狩四太子请王婉容为粘罕子妇上遣之曰好事新主及行大哭曰何忍以一身事两主就舆中以□刀自刎太子曰南宋大臣未有如此者择地葬之立碑曰贞妇冢挥麈三录徽宗靖康初南幸次京口驻跸郡治外祖曾空青以江南转运使来摄府事应办忽宣至行宫上引至深邃之所问劳勤渥命乔贵妃者出焉上回顾语乔曰汝在京师每问曾三此即是也特令汝一识耳盖外祖少年日喜作长短句多流入中禁故尔取七宝杯令乔手擎满酌并以杯赐之外祖拜贶而出西湖志余孝宗居高宗丧百日后尚进素膳毁瘠特甚吴夫人者潜邸旧人也屡以过损为言上坚不从夫人一日密谕尚食内侍云官家食素多时甚觉清瘦汝□可自作商量于是潜以鸡汁等杂素馔中以进上食之觉爽口询所以然内侍恐甚以实告上大怒皇太后闻之过宫力解乃出吴夫人于外贵耳录王尚之为郎日轮对一札乞减宫嫔之冗寿皇问卿是外臣如何知朕宫中事云臣备员内府丞见每月宫中请给历历具道大小请给细数寿皇大喜即日除浙漕金史后妃传寿宁县主什古宋王宗望女也静乐县主蒲剌及习捻梁王宗□女也师姑儿宗隽女也皆从姊妹混同郡君莎里古真及其妹余都太傅宗本女也再从姊妹郕国夫人重节宗盘女孙再从兄之女及母大氏表兄张定安妻柰剌忽丽妃妹蒲鲁胡只皆有夫唯什古丧夫海陵无所忌耻使高师姑内哥阿古等传达言语皆与之私凡妃主宗妇尝私之者皆分属诸妃出入位下柰剌忽出入元妃位蒲鲁胡只出入丽妃位莎里古真余都出入贵妃位什古重节出入昭妃位蒲剌师古儿出入淑妃位海陵使内哥召什古先于暖位小殿置琴阮其中然后召之什古已色衰常讥其衰老以为笑唯习捻莎里古真最宠恃势笞决其夫海陵使习捻夫稍喝押护卫直宿莎里古真夫撒速近侍局直宿谓撤速曰尔妻年少遇尔直宿不可令宿于家常令宿于妃位每召入必亲伺候廊下立久则坐于高师姑膝上高师姑曰天子何劳苦如此海陵曰我固以天子为易得耳此等期会难得乃可贵也每于卧内遍设地衣□逐以为戏莎里古真在外为淫泆海陵闻之大怒谓莎里古真曰尔爱贵官有贵如天子者乎尔爱人才有才兼文武似我者乎尔爱娱乐有豊富伟岸过于我者乎怒甚气咽不能言少顷乃抚慰之曰无谓我闻知便尔惭恧遇燕会当行立自如无为众所测度也恐致非笑后亦屡召入焉余都牌印松古剌妻也海陵尝曰余都貌虽不扬而肌肤洁白可爱蒲剌进封寿康公主什古进封昭宁公主莎里古真进封寿阳县主重节进封蓬莱县主重节即昭妃蒲察氏所生蒲察怒重节与海陵淫批其颊海陵怒蒲察氏终杀之者也张万公传万公拜平章政事时李淑妃有宠用事帝意惑之欲立为后大臣多不可御史姬端修上书论之帝怒御史大夫张暐削一官侍御史路铎削两官端修杖七十以赎论淑妃竟进封元妃徒单镒传上问汉高帝与光武优劣平章政事张万公对曰高祖优甚镒曰光武再造汉业在位三十年无沉湎冒色之事高祖惑戚姬卒至于乱由是言之光武优上默然镒盖以元妃李氏隆宠过盛故微谏云金台集妆台李妃所筑妃尝与章宗露坐上曰二人土上坐妃应声曰一月日边明上大悦金史卫绍王本纪至宁元年胡沙虎以兵入宫尽逐卫士代以其党自称监国都元帅癸巳逼上出宫以素车载至故邸以武卫军二百人锢守之尚宫左夫人郑氏为内职掌宝玺闻难端居玺所待变胡沙虎遣黄门入收玺郑曰玺天子所用胡沙虎人臣取将何为黄门曰今天时大变主上犹且不保况玺乎御侍当思自脱计郑厉声骂曰若辈宫中近侍恩遇尤隆君难不以死报之反为逆竖夺玺耶我死可必玺必不与遂瞑目不语黄门出辍耕录至元十三年丙子春正月十八日淮安王以中书右相统兵入杭宋谢全两后以下皆赴北有王昭仪者题满江红词于驿云太液芙蓉浑不似旧时颜色曾记得春风雨露玉楼金阙名播兰簪妃后里晕潮莲脸君王侧忽一朝鼙鼓揭天来繁华歇龙虎散风云灭千古恨凭谁说对山河百二泪沾襟血驿馆夜惊尘上梦宫车晓碾关山月愿嫦娥相顾肯从容随圆缺昭仪名清蕙字冲华后为女道士元氏掖庭记后妃侍从各有定制后二百八十人冠步光泥金帽衣翻鸿兽刨袍妃二百人冠悬梁七曜巾衣云肩绛缯袍嫔八十人冠文縠巾衣青丝缕金袍并谓之控鸾昭仪熊嫔性耐寒尝于月夜游梨花亭露袒坐紫斑石元帝见其身与梨花一色因名其亭曰联缟亭顺帝宫嫔进御无纪佩夫人贵妃印者不下百数如淑妃龙瑞桥程一宁戈小娥丽嫔张阿元支祁氏才人英英凝香儿尤见宠爱所好成之所恶除之位在皇后之下而权则重于禁闱宫中称为七贵云每遇上巳日令诸嫔妃祓于内园迎祥亭漾碧池池用纹石为质以宝石镂成奇花繁叶杂砌其间上有紫云九龙华盖四面施帏帏皆蜀锦为之跨池三桥桥上结锦为亭中匾集鸾左匾凝霞右匾承霄三匾雁行相望又设一横桥接乎三亭之上以通往来祓毕则宴饮于中谓之爽心宴池之旁一潭曰香泉潭至此日则积香水以注于池池中又置温玉狻猊白晶鹿红石马等物嫔妃浴澡之余则骑以为戏或执兰蕙或击球筑谓之水上迎祥之乐唯小娥体白而红着水如桃花含露愈争妍美帝曰此夭桃女也因呼为赛桃夫人宠爱有加焉丽嫔张阿元性号机敏帝或视朝而退即与诸嫔嬉游后宫尝曰百岁光阴等于驰电能几何哉日夜为乐犹不满十万况其间疾病相侵年寿难必如白云有期富贵皆非我有矣何为自苦以虚度一生乎于是长歌大舞自暮达旦号曰遣光诸嫔贵妃百媚其前以求容悦阿元乃私制一昆仑巾上起三层中有枢转玉质金枝纫彩为花团缀于四面又制为蜂蝶杂处其中行则三层磨运百花自摇蜂蝶欲飞皆作钻□之状又置为飞琼流翠之袍趋步之际飘缈若月宫仙子帝见之指谓众嫔曰张嫔气宇清越服帝子云霓之服元为帝制绣丝绞布之裘雪迭三山之履以进御帝服其裘穿其履冠春阳一线巾巾乃方士所进云是东海长生公所服帝珍重之作宝光楼以藏焉至是始出服之顾谓宫人曰使朕服此不食不饥遨游台岛间得与金仙羽客为侣视弃天下如土块耳内竖梁行进曰陛下冠服不异神仙海池琼岛亦壶岛之匹也即今逍遥百岁犹足为乐何必远有所慕哉帝于是自称玉宸馆偑琼花第一洞烟霞小仙以元为太素仙妃一宁为太真仙妃就于万岁山筑垣状如天台赤城亦号紫霓城建玉宸馆迭石为琼花洞以居焉淑妃龙瑞娇贪而且妒宫人少有不如意笞挞至死有不欲置之死地者则百计千方致其苦楚以醋沃鼻谓之酸刑以秽塞口谓之臭刑夏则火围谓之蒸骨冬则卧冰谓之炼肋不能酒者强令之饮多至十□是名醉鬼削木埋地相去二尺高三尺令女立上又以一木拄其腰两手各持重物不得失坠名曰悬心之刑凡此类者甚多帝尝赏赐金帛比他妃有加麒麟鸾凤白兔灵芝双角五爪龙万寿福寿字□黄等段以巨万数娇乃开市于左掖门内发卖诸色锦段如有买者仍给一帖令不相禁宦官牛大辅掌之由是京师官族富民及四方商贾争相来买其价增倍岁得银数万时呼为绣市又号丽色多春之市凝香儿本部下官妓也以才艺选入宫遂充才人善鼓瑟晓音律能为翻冠飞履之舞舞间冠履皆翻覆飞空寻如故少顷复飞一舞中屡飞屡复虽百试不差帝尝中秋夜泛舟禁池香儿着琐里绿蒙之衫琐里夷名产撒哈剌蒙茸如毡毼但轻薄耳宜于秋时着之有红绿二色至元间进贡帝又命工以金笼之妆出鸾凤之形制为十大衫香儿得一焉至此服之又服玉河花□之裳于阗国乌玉河生花□草采其□织之为锦香儿以小艇荡漾于波中舞婆娑之队歌弄月之曲其词云蒙衫兮□裳瑶环兮琼珰泛予舟兮芳渚击予楫兮徜徉明皎皎兮水如镜弄蟾光兮捉娥影露团团兮气清风飕飕兮力劲月一轮兮高且圆华彩发兮鲜复妍愿万古兮每如此予同乐兮终年帝复置酒于天香亭为赏月饮香儿复易服趋亭前衣绛缯方袖之衣带云肩迎风之组执千昂鸾缩鹤而舞乃歌曰天风吹兮桂子香来阊阖兮下广寒尘不扬兮玉宇净万籁泯兮金□凉元浆兮进酒兔霜兮为侑舞乱兮歌狂君饮兮一斗鸡鸣沉兮夜未央乐有余兮过霓裳吾君吾王兮寿万岁得与秋香月色兮酬酹乎樽觞歌华帝笑曰昔唐明皇游月宫见女娥数十着素衣歌舞于树下朕今酌醁醽酒对才人歌香桂长秋曲可谓绛缯娥唱小摇金调者矣邀香风于屏围呼华月以入座众哗俱寂丝竹交奏人间之乐当不减天上京城北三十里有玉泉山山半为吕公岩帝于夏月尝避暑于北山之下曰西湖者其中多荷蒲菱芡帝以文梓为舟伽南为楫刻飞鸾翔鹢□于船首随风轻漾又作采菱小船缚彩为棚木兰为桨命宫娥乘之以采菱为水戏时香儿亦在焉帝命制采菱曲使篙人歌之遂歌水面剪青之调曰伽南楫兮文梓舟泛波光兮远夷犹波摇摇兮舟不定扬予袂兮金风竞棹歌起兮□手挥青角脱兮水潆洄归去来兮乐更谁篙人歌之声满湖上天色微曛山衔落日帝乃周游荷间取荷之叶或以为衣或以为盖四顾自得毕竟忘归又命作采莲之曲于是调折新荷而歌曰放渔舟兮湖之滨剪荷柄兮折荷英鸳鸯飞兮翡翠惊张莲叶以为盖兮缉藕丝以为衿云光淡淡微烟生对芳华兮乐难极返予棹兮山月明程一宁未得幸时尝于春夜登翠鸾楼倚阑弄玉龙之笛吹一词云兰径香销玉辇踪梨花不忍负春风绿窗深锁无人见自碾朱砂养守宫帝忽于月下闻之问宫人曰此何人吹也有知者对曰程才人所吹帝虽知之未召也及后夜帝复游此又闻歌一词曰牙□锦被绣芙蓉金鸭香销宝帐重竹叶羊车来别院何人空听景阳钟又继一词曰淡月轻寒透碧纱窗屏睡梦听啼鸦春风不管愁深浅日日开门扫落花又吹惜春词一曲曰春光欲去疾如梭冷落长门苔藓多懒上妆台脂盖□承恩难比雪儿歌歌中音语咽塞情极悲怆帝因谓宫人曰闻之使人能不凄怆深宫中有人愁恨如此谁得而知盖不遇者亦众矣遂乘金根车至其所宁见龙炬簇拥遂趋出叩头俯伏帝亲以手扶之曰卿非玉笛中自道其意朕安得至此忧怀中遣况无地是以来接其思耳携手至柏香堂命宝光天禄厨设开颜宴进兔丝之膳翠涛之酒云仙乐部坊奏鸿韶乐列朱戚之舞鸣睢之曲笑谓宁曰今夕之夕情圆气聚然玉笛卿之三青也可封为圆聚侯自是宠爱日隆改楼为奉御楼堂为天怡堂见闻录永乐中贤妃权氏顺妃任氏昭仪李氏婕妤吕氏美人崔氏皆高丽人权尤秾翠善吹玉箫薨谥恭献维时尚袭元制高丽贡美女永乐庚寅诏止贡女不复至圣政之不迩声色如此椒宫旧事皇淑妃李氏霍县李杰之女也性不爱酒上为造引口醪每宴饮特设以供妃名山藏分藩记寿定王佑榰母姚安妃嘉禾人宪庙选妃江南嘉禾以姚氏女女发素种种不盈尺过吴江县之平望里一夕发委地长可八尺入宫拜安妃里人因名其里曰八尺为之谣曰平望八尺爷娘不识言妃之容发虽父母亦不知其故也而世俗以为其地人民悍恶解为不识爷娘谬矣日下旧闻嘉靖四十五年八月命拜未封宫御尚氏为寿妃赠其父臣为骠骑将军右军都督佥事而同封贵妃文氏乃从敬妃进封者其父止得指挥同知封妃之日距圣诞仅二日上春秋恰周一甲子盖亟尊贵之以侑大庆上觞云
　妃嫔部杂录
史记外戚世家附录褚先生曰钩弋夫人姓赵氏河间人也得幸武帝生子一人昭帝是也武帝年七十乃生昭帝昭帝立时年五岁耳卫太子废后未复立太子而燕王旦上书愿归国入宿卫武帝怒立斩其使者于北阙上居甘泉宫召画工图画周公负成王也于是左右群臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫时暴风扬尘百姓感伤使者夜持棺往葬之封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱也由主少母壮也女主独居骄蹇淫乱自恣莫能禁也女不闻吕后耶故诸为武帝生子者无男女其母无不谴死岂可谓非圣贤哉昭然远见为后世计虑固非浅闻愚儒之所及也谥为武岂非虚哉唐阙史马嵬佛堂杨妃缢所迩后才士经过赋咏以道其幽怨者不可胜纪皆以翠翘香钿委于尘泥红凄碧怨令人伤悲虽调古词清无逃此意也丞相郑畋为凤翔从事口题诗曰肃宗回马杨妃死云雨虽亡日月新终是圣朝天子事景阳宫井又何人观者以为真辅国之句龙城录高皇帝御群臣赋宴赏双头牡丹诗惟上官昭容一联为绝丽所谓势如连璧友心若臭兰人者使夫婉儿稍知义训亦足为贤妇人而称量天下何足道哉补笔谈唐书载武宗宠王才人尝欲以为皇后帝寝疾才人侍左右熟视曰吾气奄奄顾与汝辞奈何对曰陛下万岁后妾得一殉及大渐审帝已崩即自经于幄下宣宗即位嘉其节赠贤妃按李卫公夹武两朝献替记云自上临御王妃有专房之宠以骄妒忤旨日夕而殒群情无不惊惧以谓上成功之后喜怒不测与唐书所载全别献替记乃德裕手自记录不当差谬其书王妃之死固已不同据献替所言则王氏为妃久矣亦非宣宗即位乃始追赠按张佑集有孟才人叹一篇其序曰武宗皇帝疾笃迁便殿孟才人以歌笙获宠者密侍左右上目之曰吾当不讳尔何为哉指笙囊泣曰请以此就缢上惘然复曰妾尝艺歌愿对上歌一曲以泄其愤上以其恳许之乃歌一声河满子气亟立殒上令医候之曰血温而肠已绝详此则唐书所载者又疑其孟才人也铁围山丛谈花蕊夫人蜀王建妾也后号小徐妃者大徐妃生王衍而小徐妃其女弟在王衍时二徐坐游燕污乱亡其国庄宗平蜀后二徐随王衍归中国半涂遭害焉及孟氏再有蜀传至昶则又有一花蕊夫人作宫词者是也国朝降下西蜀而花蕊夫人又随昶归中国昶至且十日则召花蕊夫人入宫中而昶遂死昌陵后亦惑之尝造毒屡为患不能遂太宗在晋邸时数谏昌陵而未克去一日从上猎苑中花蕊夫人在侧晋邸方调弓矢引满拟走兽忽回射花蕊夫人一箭而死始所传多讹不知蜀有两花蕊夫人皆亡国且杀其身因话录予家旧画杨妃上马图乃明皇幸骊山时故事侍御之人无他仗卫但有两珰各挟弹前导意其燕游戏具非有谓也后乃闻乘舆燕游前以击弹代鸣鞘大抵古无有据而不苟用器物制度固有不能言传因画乃见者石林燕语婕妤史记索隐训婕为承妤为佐字本皆从人大抵古人取训各以其意适然者而字多从省盖健揵也乃相承敏捷之意字从省去才为相予则训佐理亦宜然后以为□职因易人为女耳齐东野语梁国子博士清河崔灵恩撰三礼义宗其说博核其中有后夫人进御之说甚详谩摭于此以助多闻云凡夫人进御之义从后而下十五日□其法自下而上象月初生渐进至甚法阴道也然亦不必以月生日为始但法象其义所知其如此者凡妇人阴道晦明是其所忌故古之君人者不以月晦及望御于内晦者阴灭望者争名故人君尤慎之春秋传曰晦淫惑疾明淫心疾以辟六气故不从月之始但放月之生耳其九嫔以下皆九人而御八十一人为九夕世妇二十七人为三夕九嫔九人为一夕夫人三人为一夕凡十四夕后当一夕为十五夕明十五日则后御十六日则后复御而下亦放月以下渐就于微也诸侯之御则五日一遍亦从下始渐至于盛亦放月之义其御则从侄娣而迭为之御凡侄娣六人当三夕二媵当一夕凡四夕夫人专一夕为五故五日而遍至六日则还从夫人如后之法孤卿大夫有妾者二妾共一夕内子专一夕士有妾者但不得专夕而已妻则专夕凡九嫔已下女御已上未满五十者悉皆进御五十则止后及夫人不入此例五十犹御故内则云妾年未满五十者必与五日之御则知五十之妾不得进御矣卿大夫士妻进御之法亦如此也癸辛杂识杨太真小字玉环故今古诗人多以阿环称之按李义山云十八年来堕世间瑶池归梦碧桃闲如何汉殿穿针夜又向窗中□阿环荆公诗云瑶池森漫阿环家又云且当呼阿环乘兴弄溟渤则是以西王母为阿环也按西王母降汉庭遣使女与上元夫人答云阿环再拜上问起居然则上元夫人亦名阿环耳六朝事迹景阳井台城中景阳宫井也按南史隋克台城后主与张丽华孔贵妃俱入井隋军出之故杜牧之诗云三人出眢井谓此也其井有石栏上多题字旧传云栏有石脉以帛拭之作胭脂痕辍耕录宋妇人面饰用花子起自唐昭容上官氏所制以掩黥迹大历已前士大夫妻多妒悍婢妾小不如意□印面故有月黥钱黥事见酉阳杂俎蜀主孟昶纳徐匡璋女拜贵妃别号花□夫人意花不足拟其色似花□之翾轻也或以为姓费氏则误矣野客丛谈明妃事前汉匈奴传所载甚略但曰竟宁元年单于入朝愿婿汉氏元帝以后宫良家子王嫱字昭君赐单于单于欢喜如此而已而西京杂记甚详曰元帝后宫既多不得常见乃使画工图形按图召幸之皆赂画工多者十万少者亦不减五万独王嫱不肯遂不得见后匈奴入朝求美人为阏氏于是上按图以昭君行及去召见貌为后宫第一善应对举止闲雅帝悔之而名籍已定帝重失信于外国故不复更人乃穷竟其事画工毛延寿等皆弃市后汉匈奴传载此与记小异曰初元帝时以良家子选入掖庭时呼韩邪来朝帝敕以宫女五人赐之昭君入宫数岁不得见御积悲怨乃请掖庭令求行呼韩邪临辞大会帝召五女示之昭君豊容靓饰光明汉宫顾景裴回竦动左右帝见大惊意欲留之而难于失信如杂记则是昭君因不赂画工之故致元帝误选己而行如后汉所说则是昭君因久不得见御故发愤自请而行二说既不同而后汉且不闻有毛延寿之说乐府解题所说近西京杂记琴操所说近后汉匈奴传然其间又自有不同琴操谓单于遣使朝贺帝宴之尽召后宫问谁能行者昭君盛饰请行如琴操所言则单于使者来朝非单于来朝也昭君在帝前自请行非因掖庭令求行也其相戾如此此事前汉既略当以后汉为正傅元琵琶赋序曰故老言汉送乌孙公主嫁昆弥念其行道思慕使知音者于马上奏之石崇明君词亦曰匈奴请婚于汉元帝以后宫良家子配焉昔公主嫁乌孙令琵琶马上作乐以慰道路之思其送明君亦必尔也则知弹琵琶者乃从行之人非行者自弹也今人画明妃出塞图作马上愁容而赋词者又述其鼓琵琶之意矣鲁直竹枝词注引傅元序以为马上琵琶乃乌孙公主事以为明妃用盖承前人误而黄注不考石崇明君词故耳西湖志余俗传谶语云江潮拍岸生妃子湖水平堤出状元然拍岸平堤往往有之未必证验也第杭州所产皇后二人皆自妃位而起加赠谥者宋仁宗生母李氏明孝惠皇太后邵氏是也至如吴越文穆王妃吴氏忠懿王妃孙氏宋高宗贵妃刘氏则建都时所选无足为异者
　妃嫔部外编
