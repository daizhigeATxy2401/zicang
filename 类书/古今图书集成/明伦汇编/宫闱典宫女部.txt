
　宫女部汇考
　　汉
文帝十二年二月出孝惠皇帝后宫美人令得嫁按汉书文帝本纪云云景帝后三年春正月甲子遗诏出宫人归其家复终身按汉书景帝本纪云云
元帝竟宁元年赐单于待诏掖庭王樯为阏氏按汉书元帝本纪竟宁元年春正月匈奴呼韩邪单于来朝诏曰匈奴郅支单于背叛礼义既伏其辜呼韩邪单于不忘恩德乡慕礼义复修朝贺之礼愿保塞传之无穷边垂长无兵革之事其改元为竟宁赐单于待诏掖庭王樯为阏氏
注
应劭曰郡国献女未御见须命于掖庭故曰待　诏王樯王氏女名樯字昭君文□曰本南郡秭归　人也苏林曰阏氏如汉皇后也成帝绥和二年四月哀帝即皇帝位六月诏掖庭宫人年三十以下出嫁之按汉书哀帝本纪云云
平帝元始五年遗诏遣媵妾得嫁如孝文故事按汉书平帝本纪元始五年十二月帝崩诏曰皇帝仁惠无不顾哀每疾一发气□上逆害于言语故不及有遗诏其出媵妾皆归家得嫁如孝文故事注
师古曰媵妾谓从皇后俱来者媵之言送
　　后汉
殇帝延平元年诏免建武以来掖庭宫人为庶民按后汉书殇帝本纪延平元年六月丁卯诏司徒大司农长乐少府曰朕以无德佐助统政夙夜经营惧失厥衷思惟治道由近及远先内后外自建武之初以至于今八十余年宫人岁增房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情诸官府郡国王侯家奴婢姓刘及疲癃羸老皆上其名务令实悉安帝建光元年赐诸园贵人按后汉书安帝本纪建光元年二月癸亥大赦天下赐诸园贵人王主公卿以下钱帛各有差
注
谓宫人无子守园陵者也
　　晋
武帝泰始九年秋七月丁酉诏聘公卿以下子女以备六宫采择未毕权禁断婚姻按晋书武帝本纪云云
按通鉴纲目泰始九年晋主诏选公卿以下女备六宫有蔽匿者以不敬论采择未毕权禁天下嫁娶公卿女中选者为三夫人九嫔二千石将校女补良人以下泰始十年取良家女入宫
按晋书武帝本纪不载　按通鉴纲目泰始十年三月诏又取良家及小将吏女五千余人入宫选之母子号哭于宫中声闻于外太康二年春三月诏选孙皓妓妾五千人入宫按晋书武帝本纪云云太康七年冬十二月出后宫才人妓女以下二百七十人归于家按晋书武帝本纪云云
　　梁
武帝天监元年诏后宫乐府西解暴室一皆放遣按梁书武帝本纪天监元年夏四月丁卯诏曰宋氏以来并恣淫侈倾宫之富遂盈数千推算五都愁穷四海□婴罹冤横拘逼不一抚弦命管良家不被蠲织室绣房幽厄犹见役弊国伤和莫斯为甚凡后宫乐府西解暴室诸如此例一皆放遣若衰老不能自存官给廪食天监四年诏郊祀毋令宫人纵观
按梁书武帝本纪天监四年春正月戊申诏曰夫禋郊飨帝至敬攸在致诚尽□犹惧有违而往代多令宫人纵观兹礼帏宫广设辎軿耀路非所以仰虔苍昊昭感上灵属车之间见讥前世便可自今停止　　北魏明元帝永兴三年简宫人执作伎巧者余悉以配鳏民按魏书明元帝本纪永兴三年春二月戊戌诏曰衣食足知荣辱夫人饥寒切己唯恐朝夕不济所急者温饱而已何暇及于仁义之事乎王教之多违盖由于此非夫耕妇织内外相成何以家给人足矣其简宫人非所当御及执作伎巧自余悉出以配鳏民景穆帝太延元年春正月癸未出太祖太宗宫人令得嫁按魏书景穆帝本纪云云
孝文帝太和二年以宫人赐贫民无妻者
按魏书孝文帝本纪太和二年二月丁亥行幸代之汤泉所过问民疾苦以宫人赐贫民无妻者太和三年复以宫女妻贫民又诏汰其老病者按魏书孝文帝本纪太和三年二月辛巳帝太皇太后幸代郡温泉问民疾苦鳏贫者以宫女妻之秋七月壬寅诏宫人年老及疾病者免之太和五年二月辛卯免宫人年老者还其所亲按魏书孝文帝本纪云云太和十一年冬十月辛未诏出宫人不执机杼者按魏书孝文帝本纪云云太和十三年九月丁未出宫人以赐北镇人贫鳏无妻者按魏书孝文帝本纪云云
孝庄帝永安二年出宫人班赐将士
按魏书孝庄帝本纪永安二年秋七月乙亥宴劳天柱大将军朱荣上党王天穆及北来督将于都亭出宫人三百缯锦杂彩数万匹班赐有差　　北齐
后主天统四年简放宫人年老及有癃患者
按北齐书后主本纪天统四年十二月甲申诏掖庭晋阳中山宫人等及邺下并州太官官口二处其年六十以上及有癃患者仰所司简放武平七年括杂户女
按北齐书后主本纪武平七年二月括杂户女年二十已下十四已上未嫁悉集省隐匿者家长处死刑　　北周武帝天和六年秋九月癸酉省掖庭四夷乐后宫罗绮工人五百余人按周书武帝本纪云云
建德五年出齐宫人班赐将士
按周书武帝本纪建德五年十二月丙寅出齐宫中金银宝器珠翠丽服及宫女二千人班赐将士宣帝大象元年五月遣使简视京兆及诸州士民之女充选后宫按周书宣帝本纪云云
　　隋
炀帝大业八年十一月密诏江淮南诸郡阅视民间童女姿质端丽者每岁贡之按隋书炀帝本纪云云
　　唐
高祖武德三年六月己酉出宫女五百人赐东征将士有功者按唐书高祖本纪云云
武德九年八月甲子太宗即皇帝位癸酉放宫女三千余人按唐书太宗本纪云云
按册府元龟太宗以武德九年八月甲子即位是月癸酉诏曰爰始正家刑于四海王者内职取象天官上备列位之序下供扫除之役肇自古昔具有节文末代奢淫搜求无度朕嗣膺宝历抚育黔黎克己厉精庶几至理顾省宫掖其数实多恐兹幽闭久离亲族一时减省各从罢散归其戚属任从婚娶自是后宫及掖庭前后所出三千余人太宗贞观二年谕简掖庭宫人
按唐书太宗本纪不载　按旧唐书太宗本纪贞观二年九月丁未谓侍臣曰妇人幽闭深宫情实可愍隋氏末年求采无已至于离宫别馆非幸御之所多聚宫人皆竭人财力朕所不取且洒扫之余更何所用今将出之任求伉俪非独以惜费亦人得各遂其性于是遣尚书左丞戴胄给事中杜正伦等于掖庭宫西门简出之高宗显庆元年正月甲午放宫人
按唐书高宗本纪云云
按册府元龟显庆元年正月甲午诏曰为国之道必崇简惠正家之义允归俭约故知兴替之本得失之基爰自六宫刑于四海既而西都之后累叶骄奢东汉之君相继淫侈魏庭晋室采择无厌水运仓积选纳逾广节文既废怨旷滋深糜费极多流弊忘返朕以寡薄嗣奉瑶图临驭八纮亭育万类向隅之念每切于忧兢纳隍之心实劳于夙夜率繇成训仰遵先旨即位之初备加宽贷年老宫人已令放出椒掖之内人数犹多久离亲族之欢长供扫除之役永年幽闭良深矜悯又去年霖雨颇伤苗稼所在州县非无乏少资给后庭有妨国用宜申兹大造更量放出宫人可令宫司料简具录名帐所司依状散下归其戚属若无近亲任求配偶所在官府存心安置勿使轻薄之徒□行欺诱空有窃负之弊便无偕老之托务加存恤令遂所怀中宗神龙元年正月丙午复于位放宫女三千人按唐书中宗本纪云云景龙三年二月己丑及皇后幸元武门观宫女拔河为宫市以嬉按唐书中宗本纪云云　按旧唐书中宗本纪景龙三年二月己丑幸元武门与近臣观宫女大酺既而左右分曹共争胜负上又遣宫女为市肆鬻卖众物令宰臣及公卿为商贾与之交易因为忿争言辞猥上与后观之以为笑乐景龙四年上元放宫女看灯六月相王即位放宫人还其家按唐书中宗本纪景龙四年正月丙寅及皇后微行以观灯遂幸萧至忠第丁卯微行以观灯幸韦安石长宁公主第按旧唐书中宗本纪景龙四年正月丙寅上元夜帝与皇后微行观灯因幸中书令萧至忠第是夜放宫女数千人看灯因此多有亡逸者　按睿宗本纪夏六月甲辰中宗崩少帝逊于别宫相王即皇帝位诏宫人比来取百姓子女入宫者放还其家睿宗先天二年上元日夜上皇御安福门观灯出内人连袂踏歌纵百寮观之一夜方罢按唐书睿宗本纪不载　按旧唐书睿宗本纪云云元宗天宝元年九月辛卯上御花萼楼出宫女燕毗伽可汗妻可敦及男女等赏赐不可胜纪按唐书元宗本纪不载　按旧唐书元宗本纪云云肃宗干元元年正月戊寅上皇天帝御宣政殿授皇帝传国受命宝符乙酉出宫女三千人按唐书肃宗本纪云云
代宗永泰元年二月丁丑内出宫女千人守洛阳宫按唐书代宗本纪不载　按旧唐书代宗本纪云云大历十四年五月辛酉太子即皇帝位丁亥出宫人按唐书德宗本纪云云　按旧唐书德宗本纪大历十四年五月丁亥出宫女百余人德宗贞元十四年上宴百寮以宫妓奏乐
按唐书德宗本纪不载　按旧唐书德宗本纪贞元十四年二月壬子朔戊午上御麟德殿宴文武百寮初奏破阵乐遍奏九部乐及宫中歌舞妓十数人列于庭贞元二十一年正月癸巳太子即皇帝位三月出宫女三百人癸酉放后宫及教坊女妓六百人按唐书顺宗本纪云云　按旧唐书顺宗本纪贞元二十一年三月庚午出宫女三百人于安国寺又出掖庭教坊女乐六百人于九仙门召其亲族归之宪宗元和八年六月辛丑出宫人按唐书宪宗本纪云云　按旧唐书宪宗本纪元和八年六月辛丑出宫人二百车任从所适以水灾故也元和十年十二月庚申出宫女七十二人置京城寺观有家者归之按唐书宪宗本纪不载　按旧唐书宪宗本纪云云穆宗长庆四年帝初即位二月辛卯放掖庭内园没入者按唐书敬宗本纪云云　按旧唐书敬宗本纪长庆四年二月辛卯敕没掖庭宫人先配内园宫人并宜放出任其所适敬宗宝历二年十二月乙巳江王即皇帝位庚申出宫人三千按唐书文宗本纪云云　按旧唐书文宗本纪宝历二年十二月乙巳即位庚申诏曰君天下者莫尚乎崇淡泊子困穷遵道以端本推诚而达下故圣祖之诫以慈俭为宝大易明训垂简易之文未有上约而下不丰欲寡而求不给朕以眇薄遭逢内难刷君父之雠耻摅亿兆之哀冤而股肱大臣群卿庶士引义抗请至于再三以图宗社之安以答华夷之望俯从众欲夙夜震惊思所以克己复礼修政安人宵兴靡宁旰食劳虑夫俭过则酌之以礼文胜则矫之以质庶乎俗登太古道洽生灵仪刑家邦以化天下内庭宫人非职掌者放三千人任从所适今年以来诸道所进音声女人各赐束帛放还文宗太和元年四月出宫女百人
按唐书文宗本纪不载　按册府元龟太和元年四月出宫女一百人中人押送权于两街寺观安置太和三年四月出宫女一百人任从所适按唐书文宗本纪不载　按册府元龟云云
太和七年闰月乙卯以旱出宫女千人
按唐书文宗本纪云云　按旧唐书文宗本纪太和七年闰七月乙卯朔诏曰朕嗣守丕图覆妪生类兢业寅畏上承天休而阴阳失和膏泽愆候害我稼穑灾于黔黎有过在予敢忘咎责从今避正殿减供膳出宫女千人内外修造事非急务者并停时久无雨上心忧劳诏下数日雨泽沾洽人心大悦开成二年三月甲子朔内出音声女妓四十八人令归家按唐书文宗本纪不载　按旧唐书文宗本纪云云开成三年六月辛酉出宫人四百八十送两街寺观安置按唐书文宗本纪不载　按旧唐书文宗本纪云云按册府元龟开成三年六月遣中人监宫人四百八十人送两街寺观安置令其亲族识认还之壬子又出宫人刘奴等七十五人还其亲族宣宗大中元年二月以旱避正殿出宫女五百人按唐书宣宗本纪云云大中十二年二月废穆宗忌日停光陵朝拜及守陵宫人按唐书宣宗本纪云云
懿宗咸通八年五月丙辰以不豫出宫人五百按唐书懿宗本纪云云　　后唐
明宗天成元年敕少年宫人并令还家无家者任从所适按五代史唐明宗本纪不载　按册府元龟明宗天成元年四月即位以庄宗时六宫内人数千洎萧墙之变率多流散及帝自关东赴难居至德宫称制宣徽使处按簿引进犹千余人时宫使选数百人皆少年端丽者进御帝曰何事须此宫使奏曰宫中内职各有典掌故事不可阙帝因诏老宫人谓曰入宫几时对曰曾事干符帝谙悉故事帝曰宫闱典故非耆艾者曷记所进少年定非前辈因戏谓老宫人曰非惟尔识事故且与予颜状同耳是日敕少年宫人并令还其家无家可归者任从所适西川所送者亦令罢归宫中所职但其旧人而已　　后周
太祖广顺元年诏放守陵宫人
按五代史周太祖本纪不载　按册府元龟广顺元年四月诏唐庄宗明宗晋高祖三处陵寝各有守陵宫人并放还如愿在陵所者依旧供给　　宋
太祖开宝五年五月甲戌以霖雨出后宫五十余人赐予以遣之按宋史太祖本纪云云
太宗至道三年二月真宗即位五月甲申放宫人给事岁久者按宋史真宗本纪云云
真宗大中祥符元年五月甲申放后宫一百二十人按宋史真宗本纪云云大中祥符八年夏五月庚子放宫人一百八十四人按宋史真宗本纪云云仁宗宝元二年夏四月乙丑放宫女二百七十八人按宋史仁宗本纪云云嘉佑四年六月辛卯放宫女二百十四人秋七月丁未放宫女二百三十六人按宋史仁宗本纪云云　按续通鉴纲目嘉佑四年秋七月帝以月食几尽修阴教以应天变前后出宫女几五百人时后宫得幸者十人谓之十阁而刘氏黄氏在十阁中尢娇恣通请谒御史中丞韩绛密以闻帝曰非卿言朕不知也当审验之遂并出二人英宗治平元年夏四月癸未放宫女一百三十五人按宋史仁宗本纪云云治平二年秋七月丙子放宫女百八十人
按宋史仁宗本纪云云
哲宗绍圣二年出宫女九十一人
按宋史哲宗本纪云云
绍圣四年出宫女二十四人
按宋史哲宗本纪云云
元符三年正月徽宗即位是岁出宫女六十九人按宋史徽宗本纪云云徽宗崇宁元年出宫女七十六人
按宋史徽宗本纪云云
崇宁三年出宫女六十二人
按宋史徽宗本纪云云
大观二年出宫女七十有七人
按宋史徽宗本纪云云
大观四年出宫女四百八十六人
按宋史徽宗本纪云云
政和元年出宫女八十人
按宋史徽宗本纪云云
政和二年出宫女三百八十三人
按宋史徽宗本纪云云
政和三年出宫女二百七十有九人
按宋史徽宗本纪云云
政和四年秋七月丁丑置保寿粹和馆以养宫人有疾者是岁出宫女六十八人按宋史徽宗本纪云云
政和五年出宫女五十人
按宋史徽宗本纪云云
政和六年出宫女六百人
按宋史徽宗本纪云云
政和七年出宫女六十八人
按宋史徽宗本纪云云
重和元年出宫女百七十八人
按宋史徽宗本纪云云
高宗建炎三年二月癸亥出宫人之无职掌者按宋史高宗本纪云云绍兴五年十一月壬午出宫女三千人
按宋史高宗本纪云云
绍兴二十七年春三月丁亥诏焚交趾所贡翠羽于通衢仍禁宫人服用销金翠羽按宋史高宗本纪云云
绍兴三十一年夏六月丁未出宫女三百九十人乙丑放女乐二百余人按宋史高宗本纪云云
孝宗隆兴元年六月戊子放宫人三十人
按宋史孝宗本纪云云
淳熙八年六月戊子放宫人三十人
按宋史孝宗本纪云云
理宗嘉熙二年九月甲申封宫人谢氏为永宁郡夫人按宋史理宗本纪云云
　　金
海陵贞元元年三月甲寅亲选良家子百三十余人充后宫按金史海陵本纪云云
世宗大定四年四月甲戌出宫女二十一人
按金史世宗本纪云云
大定十二年十二月辛丑出宫女二十余人
按金史世宗本纪云云
章宗明昌三年五月戊寅出宫女百八十三人按金史章宗本纪云云泰和四年八月丁巳减教坊长行五十人渤海教坊长行三十人文绣署女工五十人出宫女百六十人按金史章宗本纪云云泰和七年五月放宫女二十人
按金史章宗本纪云云
宣宗贞佑元年十月癸亥放宫女百三十人
按金史宣宗本纪云云
哀宗天兴元年四月甲子放宫女丁卯放宫女听以衣装自随庚辰放宫女如前按金史哀宗本纪云云
天兴二年选室女以充使令
按金史哀宗本纪天兴二年秋七月己酉选室女备宫中使令已得数人以右丞忽斜虎谏留识文义者一人余听自便　　元
世祖中统二年六月庚申出工局绣女听其婚嫁按元史世祖本纪云云至元十九年定采室女之令
按元史世祖本纪至元十九年冬十月耶律铸言有司官吏以采室女乘时害民如令大郡岁取三人小郡二人择其可者厚赐其父母否则遣还为宜从之至元二十年用御史中丞崔彧言罢各路选取室女按元史世祖本纪云云泰定帝泰定元年六月丙寅遣阔阔出等诣高丽取女子三十人按元史泰定帝本纪云云
泰定二年秋七月庚申以宫人二赐藩王怯别按元史泰定帝本纪云云文宗天历二年五月甲子以钞四万分给宫人按元史文宗本纪云云　　明
太祖洪武元年八月乙丑放元宫人
按大政纪云云
洪武五年命礼部议宫官女职之制
按大政纪洪武五年六月丁丑命礼部议宫官女职之制定设六局凡官七十五人女使十八人洪武二十二年授六尚局宫官
按大政纪洪武二十二年十二月己酉授六尚局宫官上选民间淑德入宫者数人使兼六尚局事人各勤事故授以官家给以禄仍令服劳五六载归其父母从与婚嫁年高者许归留守者听选洪武二十九年选用宫人以供内职
按明会典选用宫人洪武二十九年定所取女子除富豪不用其余不问贫难之家女子年十五二十岁者送进洒扫宫院晒晾幔褥浆糨衣服造办饭食许各家父母亲送赏钞五十锭其在京军民之家有女子及无夫妇人能写能筭者不论贫富丑陋皆许进用赏与前同不许将体气恶疾及已曾进到者一概进来惠宗建文四年六月成祖即位八月诏求民间妇女充内职按大政纪洪武三十五年八月甲寅诏求民间识字妇女充内职其妇人年至五十愿还乡里女子给事十年愿还家适人者俱从之按明会典洪武三十五年以补六尚官令礼部出榜不分军民之家但有识字妇人年三十至四十愿来者有司起送若女子识字虽容貌丑陋年十七八已上愿来者听一体应付脚力赴京选用俱本父母亲自送来给与赏赐照依所授品级给俸以厚其家仍免本家杂泛差役其妇人入宫后年至五十愿还乡者听女子入宫十数年后有识字人替用愿回乡及适人者听从其便女官所管皆宫中事务不过纪录名数物件而已别无艰难此等识字妇人若乡里耆老邻人举保出来有赏世宗嘉靖十三年收充女户选入内庭
按明会典嘉靖十三年题准女子选入内庭例应收充女户者舍余于原卫民籍于锦衣卫带管食粮各止终身不许朦胧影射差役嘉靖十年七月选女侍百人入宫
按大政纪云云
嘉靖十四年延津民李拱臣献女纳充后宫
按大政纪嘉靖十四年冬十一月延津民李拱臣白通政司有女端丽堪充下陈转送礼部夏言以请帝曰此非大臣献谀当从所愿后拱臣送女至京言请择日选视帝曰此淑女至京适值郊享殆天意也不必择日送馆径进大内可也穆宗隆庆三年四月谕礼部选淑女
按明通纪隆庆三年四月谕礼部祖宗之制宫中设六尚以备内治其选民间淑女十一岁至十六岁者三百人
　宫女部总论
易经
　　剥卦
六五贯鱼以宫人宠□不利

程
传
剥及君位剥之极也五群阴之主也鱼阴物故　以为象五能使群阴顺序如贯鱼然反获宠爱于　在上之阳如宫人则无所不利也宫人宫中之人　妻妾侍使也以阴言且取获宠爱之义以一阳在　上众阴有顺从之道故发此义本
义
鱼阴物宫人阴
　之美而受制于阳者也五为众阴之长当率其类　受制于阳故有此象而占者如是则无不利也象曰以宫人宠终□尢也
程
传
群阴消剥于阳以至于极六五若能长率群阴　骈首顺序反获宠爱于阳则终无过尢也于剥之　将终复发此义圣人劝迁善之意深切之至也　宫女部列传
　　南齐
　　韩兰英
按南齐书武穆裴皇后传吴郡韩兰英妇人有文辞宋孝武世献中兴赋被赏入宫明帝世用为宫中职僚世祖以为博士教六宫书学以其年老多识呼为韩公按隋经籍志梁有宋后宫司仪韩兰英集四卷或云齐郁林王时为内博士按苏州府志韩兰英郡人有文辞宋孝武时献中兴赋被赏入宫明帝用为宫中职僚齐武帝以为博士教六宫书学以其年老多识呼为韩公时有颜氏女夫嗜酒父母夺之不出宫为列职帝以春夜命兰英赋诗曰丝竹犹在御愁人独向隅弃置将已矣谁怜微薄躯　　唐
　　尚宫宋若昭
按唐书后妃传尚宫宋若昭贝州清阳人世以儒闻父廷芬能辞章生五女皆警慧善属文长若莘次若昭若伦若宪若荀莘昭文尤高皆性素洁鄙熏泽靓妆不愿归人欲以学名家家亦不欲与寒乡凡裔为姻对听其学若莘诲诸妹如严师着女论语十篇大抵准论语以韦宣文君代孔子曹大家等为颜冉推明妇道所宜若昭又为传申释之贞元中昭义节度使李抱真表其才德宗召入禁中试文章并问经史大谊帝咨美悉留宫中帝能诗每与侍臣赓和五人者皆预凡进御未尝不蒙赏又高其风操不以妾侍命之呼学士擢其父饶州司马习艺馆内教赐第一区加谷帛元和末若莘卒赠河内郡君自贞元七年秘禁图籍诏若莘总领穆宗以若昭尤通练拜尚宫嗣若莘所职历宪穆敬三朝皆呼先生后妃与诸王主率以师礼见宝历初卒赠梁国夫人以卤簿葬若宪代司秘书文宗尚学以若宪善属辞粹论议尤礼之太和中李训郑注用事恶宰相李宗闵谮言因驸马都尉沈厚赂若宪求执政帝怒幽若宪外第赐死家属徙岭南训注败帝悟其谗追恨之若伦若荀早卒廷芬男独愚不可教为民终身　　裴贞一
按山西通志裴贞一昭宗宫人封河东夫人朱温使蒋元晖选龙武卫官史太等百人叩宫门言军前有急至椒殿院贞一夫人启关谓元晖曰急奏不应以卒来太执贞一杀之帝在椒殿方醉遽起单衣绕柱走史太追弒帝昭仪李渐荣以身蔽帝曰宁杀我曹莫伤官家太亦杀之朱温诬饰曰裴贞一夜持刀谋逆惧罪投井死追夺河东夫人为悖逆庶人　　金
　　尚宫左夫人郑氏
按金史卫绍王本纪胡沙虎以兵入宫尽逐卫士代以其党自称监国都元帅癸巳逼上出宫以素车载至故邸以武卫军二百人锢守之尚宫左夫人郑氏为内职掌宝玺闻难端居玺所待变胡沙虎遣黄门入收玺郑曰玺天子所用胡沙虎人臣取将何为黄门曰今天时大变主上犹且不保况玺乎御侍当思自脱计郑厉声骂曰若辈宫中近侍恩遇尤隆君难不以死报之反为逆竖夺玺耶我死可必玺必不与遂瞑目不语黄门出胡沙虎卒取宣命之宝伪除其党丑奴为德州防御使乌古论夺剌顺天军节度使提控宿直将军徒单金寿永定军节度使及其余党凡数十人皆迁官遂使宦者李思中害上于邸　　李宝符按金史列女传哀宗宝符李氏国亡从后妃北迁至宣德州居摩诃院日夕寝处佛殿中作幡□会当赴龙庭将发即于佛像前自缢死且自书门纸曰宝符御侍此处身故后人至其处见其遗迹怜而哀之　　明　　美人屈氏
按广东通志美人屈氏番禺人有丽质洪武己巳选入宫擢为美人奉侍敬谨恩宠甚厚上召其父母兄弟诣阙赐宴锡赉有加复遣官送还岭南　　陈氏二女
按广东通志陈氏二女字瑞贞番禺仲裕女也貌端庄在乳不啼晬日设物以验则左取印右取笔以是知其不凡甫能言窥父书指教数字皆不忘至六七龄示以女工过目□晓就女师闻爱亲敬长之言必反复致问孝经内则列女传戒诸书莫不潜心究之深居闺阃足迹未尝至中门洪武二十年诏选民间淑女入宫分司六尚陈与焉入见使兼六尚事陈善六书晓大义精女工嫔嫱皆师事之人称为女中君子二十四年命为司彩赐归省仍给禄养其家闺范严肃人罕见其面有候馈皆辞却之文皇即位以司彩熟知典故召复原职年四十以病终于官遣中使护葬　　黄唯德　叶女官　王司彩
按广东通志女官黄唯德南海人洪武二十年选入宫命为司宝初名阿妹永乐初赐今名信任益隆宣德七年乞骸骨归太后命图及为诗赐之其侄女即大学士梁储母也亦累赠至一品夫人同时有叶女官者番禺人少有淑质通列女传洪武二十四年闻其孝敬选入宫因召其父碧山弟祖道诣阙赐宴俱授锦衣卫镇抚赉以币复其家又有王司彩者番禺人永乐二年选入宫为女官时年少权妃方见幸特推同辇之爱固辞曰臣妾婺妇也安敢充下陈哉上重之从其意司彩有文学能诗盖宋昭容之流而持操过之所作宫词至今犹传诵以为类唐句其诗云璚花移入大明宫旖旎浓香韵晚风嬴得君王留步辇玉箫嘹喨月明中　　宫人魏氏
按明外史庄烈愍皇后传崇祯十七年三月十八日都城破有宫人魏氏者当贼入宫大呼曰我辈必遭贼污有志者早为计遂跃入御河死顷间从死者一二百人　　宫人费氏
按明外史庄烈愍皇后传崇祯十七年都城破宫人费氏年十六自投眢井中贼钩出见其姿容争夺之费氏绐曰我长公主也群贼不敢逼拥见李自成自成命中官审视之非是以赏部校罗某者费氏复绐罗曰我实天潢义难苟合将军宜择吉成礼罗喜置酒极欢费氏怀利刃俟罗醉断其喉立死因自诧曰我一弱女子杀一贼帅足矣遂自刎死自成闻大惊令收葬之
　宫女部艺文一
　　内人马伎赋
以文彩节奏
发扬蹈厉为韵
唐李濯
皇帝顺时观武乘暇会群百蛮在庭如蚁慕于膻附千官翊圣类星拱之垂文于是时也严霜剪木晴空灭云都人士女杂沓缤纷或侧肩以驰见或奔跃以乐闻众观迭改群心如待于是渥洼神骥齐逸足以翩翩宫禁名姝耀杂妆之彩彩莫不游缨宝校玉珂金玦挟刃明霜衣金被铁搴旗命伍抽戈按节侔三边之挑战壮六军之校阅翘趾金鞍之上电去而都闲委身玉镫之旁风惊而诡谲人矜绰约之貌马走流离之血始争锋于校场遽写鞚于金埒若乃杨叶既指雕弓斯彀百步应的七札皆透天颜微怡雷鼓訇奏由舁忸于手折幽井惭于伎陋于是羌髳夷羯毡裘辫发心目愕眙形神陨越屈膝天庭稽首魏阙荷臣子之忻戴咨译人以启发曰天临有唐抚绥万方文德广洽武义大扬且柔妇之克妙矧骁夫之可量于是王公卿士手舞足蹈歌湛露之既浃咏天保之攸报乃言曰斯伎也义同七德名冠六艺惟便习之至精在教理之发厉是知物无不学学无不济我皇岂不曰非妇人之职任盖欲以激君子之磨锐　　季秋朝宴观内人马伎赋以文彩节奏
发扬蹈厉为韵

　　　　　　　　　　　　　　　　敬括夫何至德之极兮越五帝而作君羌柔远以服外廓县而同文若乃寅奉上天畴咨亮采道备淳白朝无阙殆由是修乐以省风虑未善而将改高楼隐映广场肃洁冠剑惟序奉天子之风仪笙镛以和得先王之制节寿觞既已雅乐斯阕然后罢朝宴百寮与耆耋于是旁分美人下彻金奏玉勒齐习雕弓并彀鸿骞龙翥却濩略以骁腾左旋右抽突绚练而驰斗沛艾多状蹁跹不歇香汗与桂条争熏丽色比桃花竞发应繁鼓以顿挫历层台而超越何登降之趫悍乍回旋以抑扬宝钗耀目罗衣沐香乍倏忽以变态亦终然而允臧徒观其匪疾匪徐以舞以蹈旋中规而六辔沃若动合节而万人鼓噪日既逮昏圣心攸憩斯帝王所以因壮观而戒逸遂居安而若厉岂淫乐以惑人见终朝于郑卫　　汉宫人诵洞箫赋赋
以清韵独新
宫娥讽诵为韵
黄滔
王子渊兮谁与伦洞箫赋兮清且新丽藻上闻于天子妍词遍诵于宫人名价有兹写札于御笺彤管风流无比吟哦于贝齿朱唇斯赋也述江南之翠竹生彼云谷甘露朝洒瑞烟晴扑般斤遽取于贞劲夔律乃知其蕴蓄既而植物惟一乐工惟独九重圣主俄聆于玉韵金声两掖佳人争致于瑶编绣轴授受相从彤闱绛宫始喧喧而历览旋一一以精通十二琼楼不唱鸾歌于夜月三千玉貌皆吟凤藻于春风莫不殿惭魂巫山破梦应教墨客以心死解得红妆之口讽时时桂席惊飘舞雪于罗衣往往兰台误下歌尘于绮栋于时闲赵瑟寝秦筝驻云雨咽咸英非春而御苑花折当夏而幽闺景清如燕人人却以词锋而励吻雕龙字字爰于禁署而飞声泉喷香喉云靡绿鬓岂贯珠之歌同调固如簧之言别韵遂使霞触处不吟纨扇之诗乐府无人更重箜篌之引斯则琴赋与笛赋奚过才子获才人咏歌体物之能有是属词之道如何一千余字之珠玑不逢汉帝三十六宫之牙齿讵启秦娥方今天鉴求文词人毕用有才可应于妃后工赋足流于嫔从洞箫之作兮何代无谁继当时之吟诵　　内人蹋球赋
以仁疑玉
球仰术为韵
阙名
球犹求也展转驰逐兮将求仁而得仁球上有嫔球以行于道嫔以立于身出红楼而色妙对白日而颜新旷古未作于今始陈俾众伎而皆掩擅奇能而绝伦于是扬袂迭足徘徊踯躅虽进退而有据常兢兢而自勖球体兮似珠人颜兮似玉下则雷风之宛转上则神仙之结束无习斜流为正游球不离足足不离球弄金盘而神仙欲下舞宝剑则夷狄来投方知吾君偃武之日修神仙之术但欲扬其善教岂徒悦其淑质谓艳色兮可轻使宫女兮程功而出疑履地兮不履其地疑腾虚兮还践其实当是时也华庭纵赏万人瞻仰洛神遇而耻乘流飞燕逢而惭在掌几看制而动息几度纷而来往倏而复归于云霄何微妙之忽恍　　论后宫等级　　　　　　　宋司马光臣闻王化之兴始于闺门故易基乾坤诗首关雎前世皆择良家子以充后宫位号等级各有员数祖宗之时犹有公卿大夫之女在宫掖者其始人宫皆须年十二三以下医工胗视防禁甚严近岁以来颇隳旧制内中下陈之人竞置私身等级寖多无复限极监劝牙人使之雇买前后相继无时蹔绝致有军营市井下俚妇人杂处其间不可辨识此等置之宫掖岂得为便臣尝念此不胜惋愤今陛下即位之初百度惟新嫔嫱之官皆阙而未备臣谓宜当此之时定立制度依约古礼使后宫之人共为几等等有几人若未足之时具虚其员数既足之后不可更增凡初入宫皆须幼年未适人者若求乳母亦须选择良家性行和谨方得入宫传之子孙为万世法此诚治乱之本祸福之原不可以为细事而忽之取进止　　故董淑妃养女御侍张氏安福县君依旧御侍　　制　　　　　　　　　　　　王安石敕某氏尔为妃所鞠而序于女御之数启邑赐号以广逮下之恩往服命书勉循阴教可　　故董淑妃养女御侍李氏仁和县君依旧御侍　　制　　　　　　　　　　　　　前人敕某氏尔以徽柔备数女御赐封大邑用示褒嘉往服宠荣愈其淑慎可　　听宣蒋氏张氏并司言制　　　　前人敕某后宫之职各有等差必来淑女以赞内治尔惠和安婉服采维勤迁序厥官往钦休命可　　内人张氏可特封典制　　　　　苏轼敕张氏朕幼学之初未就外傅命尔执业以侍左右勤劳有年恭敬寡过进掌仪范以旌徽柔可　　故尚宫赵氏可特赠郡君制　　　前人敕赵氏先朝差择女士以辅阴教侍御左右罔非淑人矧兹六尚之选必备四教之法奄焉沦丧宜极哀荣以尔名族之英掖庭之旧行应图史言中物则彤管有炜既传好德之芳象服是宜无愧饰终之典庶几幽壤服我宠章可
　宫女部艺文二
　　琴引
有
序
　　　　　　秦屠门高
　琴苑要录曰琴引者秦时倡屠门高之所作也秦　征天下美女以充后宫乃纵酒离宫作戏倡优宫　女侍者千余人屠门高见宫女幼妙宠丽于是援　琴而歌之作为离愁之操曲未及终琴折柱摧弦　音不鸣舍琴而更援他琴以续之云云酒坐俱毋往听吾琴之所言舒长袖似舞兮乃褕袂何曼奏章而却逢兮愿瞻心之所欢借连娟之寒态兮假□酒酌五般泣喻而妖兮纳其声声丽颜歌长榻兮叹曰骑美人旖旎纷枻霜罗衣兮羽旄夜褒圭玉珠参差妙丽兮被云髾登高台兮望青挨常羊啖还何厌兮归来按诗纪载此字讹
不可读当俟考正

　　未央才人歌　　　　　　　梁庾肩吾从来守未央转欲讶春芳朝风凌日色夜月夺灯光相逢倘游豫暂为卷衣裳　　行路难二首　　　　　　　　　吴均君不见长安客舍门倡家少女名桃根贫穷夜纺无灯烛何言一朝奉至尊至尊离宫百余处千门万户不知曙唯闻哑哑城上乌玉栏金井牵辘轳丹梁翠柱飞流苏香薪桂火炊雕胡当年翻覆无常定薄命为女何必粗君不见上林苑中客冰罗雾縠象牙席尽是得意忘言者探肠见胆无所惜白酒甜盐甘如乳绿觞皎镜华如碧少年持名不肯尝安知白驹应过隙博山垆中百和香郁金苏合及都梁逶迤好气佳容貌经过青琐历紫房已入中山冯后帐复上皇帝班姬□班姬失宠颜不开奉帚供养长信台日暮耿耿不能寐秋风切切四面来玉阶行路生细草金炉香炭变成灰得意失意须臾顷非君方寸逆所裁　　古意　　　　　　　　　　　　前人妾本倡家女出入魏王宫既得承雕辇亦在更衣中莲花衔青雀宝粟钿金虫犹言不得意流涕忆辽东　　独不见　　　　　　　　　　　王训日晚宜春暮风软上林朝对酒近初节开楼荡夜娇石桥通小□竹路上青霄持底谁见许长愁成细腰　　奉和率尔有咏　　　　　　　　前人殿内多仙女从来难比方别有当艳复是可怜妆学舞胜飞燕染粉薄南阳散黄分黛色熏衣杂枣香简钗新辗翠试履逆填墙一朝恃容色非复守空房君恩若可恃愿作双鸳鸯　　有所思　　　　　　　　　　　王筠丹墀生细草紫殿纳轻阴暖暧巫山远悠悠湘水深徒歌鹿卢剑空贻玳瑁簪望君终不见屑屑且长吟　　行路难　　　　　　　　　　　费昶君不见人生百年如流电心中坎壈君不见我昔初入椒房时讵减班姬与飞燕朝逾金梯上凤楼暮下琼钩息鸾殿柏梁昼夜香锦帐自飘扬笙歌枣下曲琵琶陌上桑过蒙恩所赐余光曲沾被既逢阴后不自专复值程姬有所避黄河千年始一清微躯再逢永无议蛾眉掩月徒自妍傅粉施朱欲谁为不如天渊水中鸟双去双飞长比翅　　寄碧玉　　　　　　　　　　陈后主　炀帝昏酒尝游吴公宅鸡台忽与陈后主相遇后　主书诗数十篇帝止记小窗及寄侍儿碧玉诗离别肠应断相思骨合销愁魂若飞散凭仗一相招　　杂曲　　　　　　　　　　　　徐陵倾城得意已无俦洞房连阁未消愁宫中本造鸳鸯殿为谁新起凤凰楼绿黛红颜两相发千娇百媚情无歇无衫回袖胜春风歌扇当窗似秋月碧玉宫妓自翩妍绛树新声最可怜张星旧在天河上从来张姓本连天二八年时不忧度旁边得宠谁相妒立春历日自当新正月春幡底须故流苏锦帐挂香囊织成罗幌隐灯光只应私将琥珀枕瞑瞑来上珊瑚□　　秋日新宠美人应令　　　　　　江总后宫唯闻莫琼树绝世唯有宋容华皆自争名进女弟定觉双飞胜荡家愿并迎春比翼燕常作照日同心花闻道艳歌时易调忖许新恩那久要翠眉未画自生愁玉脸含啼还似笑角枕千娇荐芬香若使琴心一曲奏幽兰度曲不可终阳台梦里自应通秋树相思一枝绿为插贱妾两鬟中　　新入姬人应令　　　　　　　　前人洛浦流风漾淇水秦楼初日度阳台玉轶轻轮五香散金灯夜火百花开非是妖姬渡江日定言神女隔河来来时向月别姮娥别时清吹悲箫史数钱拾翠争佳丽拂红点黛何相似本持纤腰惑楚宫暂回舞袖惊吴市新人羽帐挂流苏故人网户织蜘蛛梅花柳色春难遍情来春去在须臾不用庭中赋绿草但愿思着弄明珠　　内殿赋新诗　　　　　　　　　前人兔影脉脉照金铺□水滴滴泻玉壶绮翼雕甍迩清汉虹梁紫柱丽黄图风高绿暗雕残柳雨驶芳红湿晚芙三五二八佳年少百万千金买歌笑偏着故人织素诗愿奏秦声采莲调织女今夕渡银河当见新秋停玉梭　　赐守宫女　　　　　　　　　隋炀帝我梦江都好征辽亦偶然但存颜色在离别只今年　　持□篇赐吴绛仙　　　　　　　同前旧曲歌桃叶新妆艳落梅将身倚轻□知是渡江来　　忆韩俊娥二首　　　　　　　　同前黯黯愁侵骨绵绵病欲成须知潘岳鬓强半为多情　　又不信长相忆丝从鬓里生闲来倚楼立相望几含情　　嘲罗罗　　　　　　　　　　　同前个人无赖是横波黛染隆颅簇小娥幸好留侬伴成梦不留侬住意如何　　效刘孝绰杂忆诗二首　　　　　同前忆睡时待来刚不来卸妆仍索伴解佩更相催博山思结梦沈水未成灰忆起时投签初报晓被匿香黛残枕隐金钗袅笑动上林中除却司晨鸟　　自伤　　　　　　　　　　　侯夫人初入承明日深深报未央长门七八载无复见君王春寒侵入骨独卧愁空房飒履步庭下幽怀空感伤平日亲爱惜自待却非常色美反成弃命薄何可量君恩实疏远妾意徒仿徨家岂无骨肉偏亲老北堂此身无羽翼何计出高墙性命诚所重弃割良可伤悬帛朱栋上肝肠如沸汤引颈又自惜有若丝牵肠毅然就死地从此归冥乡　　妆成　　　　　　　　　　　　前人妆成多自惜梦好却成悲不及杨花意春来到处飞　　自遣　　　　　　　　　　　　前人秘洞□仙卉雕房锁玉人毛君真可戮不肯写昭君　　自感　　　　　　　　　　　　前人庭绝玉辇迹芳草渐成窠隐隐闻箫鼓君恩何处多　　又欲泣不成泪悲来翻强歌庭花方烂漫无计奈春何　　又春阴正无际独步意如何不及闲花草翻承雨露多　　应诏嘲司花女　　　　　　唐虞世南学画鸦黄半未成垂肩亸袖太憨生缘憨却得君王惜长把花枝傍辇行　　怨辞　　　　　　　　　　　崔国辅妾有罗衣裳秦王在时作为舞春风多秋来不堪着　　又楼头桃李疏池上芙蓉落纺织犹未成虫声入罗幕　　古意　　　　　　　　　　　　前人净扫黄金阶飞霜皎如雪下帘弹箜篌不忍见秋月　　郑樱桃歌　　　　　　　　　　李颀石季龙僣天禄擅雄豪美人姓郑名樱桃樱桃美颜香且泽娥娥侍寝专宫掖后庭卷衣三万人翠眉清镜不得亲宫军女骑一千匹繁花照耀漳河春织成花映红纶巾红旗掣曳卤簿新鸣鼙走马接飞鸟铜驮瑟瑟随去尘凤阳重门如意馆百尺金梯倚银汉自言富贵不可量女为公主男为王赤花双簟珊瑚□盘龙斗帐琥珀光淫昏伪位神所恶灭石者陵终不悟邺城苍苍白露微世事翻覆黄云飞　　怨歌行　　　　　　　　　　吴少微城南有怨妇含情傍芳丛自谓二八时歌舞入汉宫皇恩数流眄承幸玉堂中绿柏黄花催夜酒锦衣罗袂逐春风建章西宫焕若神燕赵美女三千人君王厌德不忘新况群艳冶纷来陈是时别君不再见三十三春长信殿长信重门昼掩关清房晓帐幽且闲绮虫网氛尘色文轩莺对桃李颜天王贵宫不贮老浩然含泪今来还自怜春色转晚暮试逐佳游芳草路小腰丽女夺人奇金鞍少年曾不顾归来谁为夫请谢西家妇莫辞先醉解罗襦　　后庭怨　　　　　　　　　　　王諲君不见红闺少女端正时夭夭桃李仙容姿幸得君王怜巧笑披香殿里荐蛾眉蛾眉双双人共进常恐妾身从此摈甄妃为妒出层宫班女因猜下长信长信宫门闭不开昭阳歌吹风送来梦中魂魄犹言是觉后精神尚未回念君娇爱无终始使妾长啼后庭里独立每看斜日尽孤眠直至残灯死秋日闻虫翡翠帘春晴照面鸳鸯水红颜旧来花不胜白发如今雪相似传闻纨扇恩未歇预想蛾眉上初月如君贵伪不贵真还同弃妾逐新人借问南山松叶意何如北砌槿花新　　秦女卷衣　　　　　　　　　　李白天子居未央妾侍卷衣裳顾无紫宫宠敢拂黄金□水至亦不去熊来尚可当微身奉日月飘若萤之光愿君采葑菲无以下体妨　　怨歌行　　　　　　　　　　　前人十五入汉宫花颜笑春红君王选玉色侍寝金屏中荐枕娇夕月卷衣恋春风宁知赵飞燕夺宠恨无穷沈忧能伤人绿鬓成霜蓬一朝不得意世世徒为空鹔□换美酒舞衣罢雕笼寒苦不忍言为君奏丝桐肠断弦亦绝悲心夜忡忡　　古蛾眉怨　　　　　　　　　　王翰君不见宜春苑中九华殿飞阁连连直如发白日全含朱鸟窗流云半入苍龙阙宫中彩女夜无事学凤吹箫弄清越珠帘北卷待凉风绣户南开向明月忽闻天子忆蛾眉宝凤衔花揲两螭传声走马开金屋夹路鸣环上玉墀长乐彤庭宴华寝三千美人曳花锦灯前含笑更罗衣帐里承恩荐瑶枕不意君心半路回求仙别作望仙台琳琅禁闼遥相忆紫翠岩房昼不开欲向人间种桃实先从海底□蓬莱蓬莱可求不可上孤舟缥缈知何往黄金作盘铜作茎青天白露掌中擎王母嫣然感君意云车羽□欲相迎飞帘观前空怨慕少君何事须相□一朝埋没茂陵田贱妾蛾眉不重顾宫车晚出向南山仙卫逶迤去不还朝晡泣对麒麟树树下苍苔日渐斑人生百年夜将半对酒长歌莫长叹情知白日不可私一死一生何足算　　送宫人入道　　　　　　　　韦应物舍宠求仙畏色衰辞天素面立天墀金丹拟驻千年貌宝镜休匀八字眉公主与收珠翠后君王看戴角冠时从来宫女皆相妒说着瑶台总泪垂　　汉宫人入道　　　　　　　　戴叔伦萧萧白发出宫门羽服星冠道意存霄汉九重辞凤阙云山何处访桃源瑶池醉月劳仙梦玉辇乘春却帝恩回首吹箫天上伴上阳花落共谁言　　古宫怨　　　　　　　　　　　王建乳乌哑哑飞复啼城头晨夕宫中栖吴王别殿绕江水后宫不开美人死　　送宫人入道　　　　　　　　　前人休梳丛鬓洗红妆头戴芙蓉出未央弟子抄将歌遍迭宫人分散舞衣裳问师初得经中字入静犹烧内里香发愿蓬莱见王母却归人世施仙方　　旧宫人　　　　　　　　　　　前人先帝旧宫宫女在乱丝犹挂凤凰钗霓裳法曲浑抛却独自花间扫玉□　　送宫人入道归山　　　　　　　于鹄十五吹箫入汉宫看修水殿种芙蓉自伤白发辞金屋许着黄衣向玉峰解语老猿开晓户学飞雏鹤落高松定知别后宫中伴遥听缑山半夜钟　　宫人斜　　　　　　　　　　权德舆一路斜分古驿前阴风切切晦秋烟铅华新旧共冥寞日暮愁鸱飞野田　　思君恩　　　　　　　　　　令狐楚小苑莺歌歇长门蝶舞多眼看春又去翠辇不曾过　　又紫禁香如雾青天月似霜云韶何处奏只是在昭阳　　听旧宫中乐人穆氏唱歌　　　刘禹锡曾随织女渡天河记得云间第一歌休唱贞元供奉曲当时朝士已无多　　送宫人入道　　　　　　　　　张籍旧宠昭阳里寻一
作求
仙此最稀名初出宫籍身未称
霞衣已别歌舞贵长随鸾鹤飞中官看入洞空驾玉轮归　　旧宫人　　　　　　　　　　　前人歌舞一作
得宠
梁
一
作秦
州女归时白发生全家没蕃地无
一
作何
处问乡程宫锦不传样御香空记名一身难自说愁逐路人行　　宫娃歌　　　　　　　　　　　李贺蜡光高悬照纱空花房夜捣红守宫象口吹香毾暖七星挂城闻漏板寒入罘罳殿影昏彩鸾帘额着霜痕啼蛄吊月钩阑下屈膝铜铺□阿甄梦入家门上沙渚天河落处长洲路愿君光明如太阳放妾骑鱼撇波去　　后宫词　　　　　　　　　　白居易泪尽罗巾梦不成夜深前殿按歌声红颜未老恩先断斜倚熏笼坐到明　　又
雨露由来一点恩争能遍布及千门三千宫女胭脂面几个春来无泪痕　　宫人斜　　　　　　　　　　雍裕之几多红粉委黄泥野鸟如歌又似啼应有春魂化为燕年来一作
年年
飞入未央栖
　　宫人入道　　　　　　　　　殷尧藩卸却宫妆锦绣衣黄冠素服制相宜锡名近奉君王旨佩箓新参老氏师白昼无情趋玉陛清宵有梦步瑶池绿鬟女伴含愁别释尽当年□宠私　　病宫人
一作
张佑诗
　　　袁不约
佳人卧病动经秋帘幕□縿不挂钩四体强扶藤夹膝双鬟慵整玉搔头花颜有幸君王问药饵无征待诏愁惆怅近来销瘦尽泪珠时傍枕函流　　退宫人二首　　　　　　　　　张祜开元皇帝掌中怜流落人间二十年长说承天门上宴百官楼下拾金钱歌喉渐退出宫闱泣话伶官上许归犹说入时欢圣寿内人初着五方衣　　奉陵宫人　　　　　　　　　　杜牧相如死后无词客延寿亡来绝画工玉颜不是黄金少泪滴秋山入寿宫　　出宫人二首　　　　　　　　　前人闲吹玉殿昭华管醉折梨园缥蒂花十年一梦归人世绛缕犹封系臂纱平阳拊背穿驰道铜雀分香下壁门几向缀珠深殿里妒抛羞态卧黄昏　　促漏　　　　　　　　　　　李商隐促漏遥钟动静闻报章重垒杳难分舞鸾镜匣收残黛睡鸭香炉换夕熏归去岂知还向月梦来何处更为云南塘渐暖蒲堪结两两鸳鸯护水纹　　旧宫人　　　　　　　　　　　项斯自出先皇玉殿中衣裳不更染深红宫钗折尽垂空鬓内扇穿多减半风桃熟亦曾君手赐酒阑犹候妾歌终如今还向城边住御水东流意不通　　送宫人入道　　　　　　　　　前人愿随仙女董双成王母前头结伴行初戴玉冠多误拜欲辞金殿别称名将敲碧落新斋磬却进昭阳旧赐筝旦暮焚香绕坛上步虚犹作按歌声　　悲老宫人　　　　　　　　　刘得仁白发宫娃不解悲满头犹自插花枝曾缘玉貌君王宠准拟人看似旧时　　湘宫人歌　　　　　　　　　温庭筠池塘芳草湿夜半东风起生绿画罗屏金壶贮春水黄粉楚宫人芳花玉刻鳞娟娟照棋烛不语两含嚬　　东都望幸　　　　　　　　　　章碣懒修珠翠上高台眉月连娟恨不开纵使东巡也无益君王自领美人来　　宫词　　　　　　　　　　　　韩偓绣屏斜立正销魂侍女移灯掩殿门燕子不归花着雨春风应自怨黄昏　　春宫怨　　　　　　　　　　杜荀鹤早被婵娟误欲妆临镜慵承恩不在貌教妾若为容风暖鸟声碎日高花影重年年越溪女相忆采芙蓉　　宫词　　　　　　　　　　　李建勋宫门常闭舞衣闲略识君王鬓便斑却羡落花春不管御沟流得到人间　　宫女围棋图　　　　　　　金王若虚尽日羊车不见过春来雨露向谁多争机决胜元无事永日消磨不奈何　　宫词　　　　　　　　　　　　朱澜太一芙蓉上下天秋波淡淡白生烟采莲宫女分花了笑把兰篙学刺船　　李宫人琵琶行　　　　　　　元袁桷先皇金舆时驻跸李氏琵琶称第一素指推却春风生行云停空驻晴日居庸旧流水浩浩汤汤乱人耳龙冈古松声寂寂历历不足听天鹅夜度孤雁响露鹤唳月哀猿惊□弦水晶丝龙柱珊瑚枝愿上千万寿复言长相思广寒殿冷芙蕖秋蔟金雕袍香不留望瀛风翻浪波急兴圣宫前敛容立花枝羞啼蝶旋舞别调分明如欲语忆昔从驾三十年宫壶法锦红茸毡驼峰马湩不知数前部声催檀板传长乐昼浓云五色侍宴那嫌头渐白禁柳慈乌飞复翾为言返哺明当还朝进霞觞辞辇道母子相对犹朱颜君不闻出塞明妃恨难赎请君换谱回乡曲　　李宫人琵琶引二首　　　　　王士熙琼花春岛百花香太液池边夜色凉一曲六□天上谱君王曾进紫霞觞一入深宫岁月长承恩曾得侍昭阳檀槽按得新翻曲五色云中落凤凰　　李宫人琵琶引　　　　　　　揭徯斯茫茫青冢春风里岁岁寒风吹不起传得琵琶马上声古今只有王与李李氏昔在至元中少小辞家来入宫一见世皇称绝艺珠歌翠舞忽如空君王岂为红颜惜自是众人弹不得玉觞未举乐未停一曲便觉千金值广寒殿里月流辉太液池头花发时旧曲未终新解谱新声万变总相宜三十六年如一日长得君王赐颜色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召强理琵琶弦上音琵琶调终声转涩堂上慈亲还□立回看旧赐满□头落花飞絮春风急　　宫中舞队词　　　　　　　　　张翥十六天魔女分行锦绣围千花织步障百宝帖仙衣回雪纷难定行云不肯归舞心挑转急一一欲空飞白玉雕钗燕黄金凿步莲箫吹凤台女花献□宫仙香雾团银烛歌云扑锦筵请将供奉曲同贺太平年　　辇下曲二首　　　　　　　　　张昱西天法曲曼声长璎络垂衣称艳妆大宴殿中歌舞上华严海会庆君王西方舞女最娉婷玉手昙花满把青舞唱天魔供奉曲君王长在月宫听　　题水殿纳凉图　　　　　　　　前人别殿红绡女无风亦自凉栏边是湖水夜夜宿鸳鸯　　忆元宫人　　　　　　　　　丁鹤年粉愁香怨不胜情强整残妆对老兵别殿金莲余故步后庭玉树变新声眼穿雁字云连塞梦断羊车月满城天上桃开王母去世人谁识许飞琼　　应教题宫人行乐图　　　　　　周砥金宫游素女玉笛弄清晖月殿龙香度风帘翠影飞云开移彩仗花落卷春衣莫买相如赋长门事已非　　元宫词二首　　　　　明周宪王有炖奎章阁下文辞盛太液池边游幸多南国女官能翰墨外间抄得竹枝歌安息熏坛建众魔听传秘密许宫娥自从受得毗卢□日日持珠念那摩　　妾薄命　　　　　　　　　　　高启寂寞复寂寞秋风吹罗幕玉阶有微霜桂树花已落昔为卷衣女承欢在瑶阁弃鱼感泪多当熊惭力弱宁知色易老难求黄金药宫深去天远忧思将何托君恩非不深妾命自轻薄微躯愿有报和亲死沙漠　　赠宫人入道　　　　　　　　任亨泰温泉宫里洗铅华共讶君恩许出家阿监别时留佩诀道流迎处指烟霞乍抛月殿吹箫谱学炼星坛宿火砂几度春风缑岭上步虚声绕碧桃花　　拟唐人送宫人入道二首　　　　李
苦忆仙人萼绿华乞身遥入太清家向来写恨余红叶此去行踪有碧霞学道晚依新药洗妆朝弃旧菱花玉笙不作昭阳调缑岭闲吹月影斜蚤承丹诏入华清却戴黄冠出汉京箫谱好传秦弄玉炼师初拜许飞琼衣沾别岛朝霞色梦断长门夜雨声十二层楼何处所芙蓉花外是仙城　　长安宫女行　　　　　　　　韩邦靖长安城头夜二鼓力士敲门称太府为道君王巡幸劳选取娇娥看歌舞应酬未得话从容□除早已人三五仓皇便欲将我行那肯相留到天曙平昔娇痴在母傍黄昏不敢出前房如今却向何处去似堕渊海身茫茫四更未绝五更连父母相随太府前顷刻回头同伴至亦有爷娘各惨然虽同闾里不曾亲那得相逢及此辰清俱含未妆面愁魂不附欲倾身天明却转双轮疾送我城东坐宫室生来虽在咸宁城目中谁识京兆驿已看闺阁隔重天乍度昏朝似千日中有数人不甚愁闻之乃是勾栏流平生谑浪轻去住却说能观五凤楼望承恩宠心虽别思到家乡泪亦流纔言欲去去何忙翠幕油车已道傍少小生离还死别傍人见我空傍徨娇怜姊妹不得诀父母送我浐水阳相看痛哭各舍去此时欲断那有肠城里家家锦绣帘我辈姿容岂独妍东家有女如花萼旦入黄金名已落西家有女如玉莹夜剪乌云晨不行我辈无钱兄弟劣坐使芳年成诀别渡河渡渭还渡汾千山历尽雪纷纷江流山馆猿常哭叶落邮亭雁屡闻自从堕地谁窥户此际无家却望云迢迢千里岁还穷大同才得到行宫常言朝见何曾见深院萧萧尽日封当今天子说神武时向三边乘六龙近时双驿驻榆塞不知何日来云中转眼还成正月末忽然大驾还沙漠见说天坛礼未修还兼太庙春当禴京师暂欲驻鸾旗属车还载蛾眉归却向豹房三四月欲近龙颜真是稀宫中景色谁曾见宫外杨花徒扑面有眼但识鸳鸯瓦有身那到麒麟殿凤舟时泛西海渚采莲不唤如花女鸾驾常操内教□何曾汤火试红妆茶饭每排新寺里不用明眸兼皓齿空有倡家色艺高随人望幸亦徒劳宫花枉自羞妆面御柳何人斗舞腰君王不御人转贱尽日谁来问深院日给行粮米半升大官空有珍羞馔旁人见我入天阍谓我将承帝主恩岂知流落还愁恨荣宠何曾但痕妾家虽贫未甚贫丝麻布帛亦遮身有时亦绣鸳鸯枕翠线金针度一春一春鸾镜不停妆机杼言忙苦不忙寒食清明邀等伴银钗罗髻亦风光父母如同掌上珠去年才许城东夫乘龙跨凤虽未必并宿双栖亦不孤百年光景谁曾见一旦荣华土不如当时同辇闻我说珠泪人人落双颊亦有因缘与恩爱谁无父母同家业可怜抛却入君门九夏三秋那可言风雨苑深同白昼星河楼浅共黄昏我曹岂是无倾国闻道君王不重色宫禁幽深谁不知踪迹民间颇堪测汉家多欲称武皇元宗好色闻李唐卫氏门前夸揖客杨钊海内无三郎主上今来十四年刘瑾朱宁并擅权往时势焰东厂盛近日威名游击偏丘张谷马纷纷出那有皇亲得向前又闻亲受于永戒大荤不御思长年更宠番僧取活佛似欲清净超西天君王贱色分明是那用当时诏旨传当时陕西有廖大此事恐是兹人专滔天罪恶思固宠逢迎却乃进婵娟去年毡帐云钦取狗马年来俱奉旨何曾竟有君王诏此曹播弄常如此自从陕西有斯人灾祸年来何太频闾里已教徒赤壁闺闱还遣闭青春青春零落不须论别有凄凉难具陈同来女伴原不少一半已为泉下尘妾身虽在那常在沟渠会见骨如银谁家愿作朝天户此世空为堕地人中朝高官气如虎朝廷有阙争拾补近时叩阙谏南巡何不上书放宫女先朝罢殉有故事万一官家肯相许　　和人无题　　　　　　　　　王逢元晴绽东墙杏子红露漙南内牡丹丛承恩未必因词客捐宠何劳怨画工独听远鸡啼晓月几随孤雁领春风琐窗寂寂眠初定梦见笙歌在别宫　　天启宫词　　　　　　　　　　陈悰　宫中遇万寿节卑贱者皆不衣青素天启时每届　节宫人竞刱新式方胜葫芦戴之有宝历万年四　海丰登洪福齐天等名八宝荔枝卍字□鱼是曰　宝历万年四隅各填海字有两蜂附灯而飞是曰　四海丰登中填齐天二字两傍赤色蝙蝠各一是　曰洪福齐天万寿宫中尽彩衣金鎞新样昔时稀一双仙鼠丹砂染贴着齐天字脚飞　　又
　张后择宫人之秀慧者口诵唐宋小词孤灯长夜　罗侍左右课其勤惰能习者或微语之曰学生子　宜拜谢师傅矣选入青娥发覆眉玉音指点诵歌诗试拈难字粗能认红粉书生夜拜师　　又
　上夜冥时恒于筵前悬一银铃命宫人数辈以帕　蒙头冥行相触者罚命出局触铃即以铃赐之再　系再触终夕不倦鸣鼓吹笛上所甚好美人灯下裹头行鼍鼓低敲羌笛停清向一声罗帕卷君王重系小银铃　　又
　当时宫中竞为斗鸡之戏不惜重赀购健斗之鸡　调习既娴至期登场施五色幔于笼上背场开笼　有能临阵饮啄自如多至三四百喙且鸣跃不怯　者其胜可预必也胜者以彩线结小球分缠颈傍　入笼迎归所获珠翠罗绮不啻百金宫人相约斗鸡来笼幔青红背面开四百喙残高唱歇当场双系彩球回　　又
　番经厂内官百人习西方梵呗遇万寿元旦等节　于英华殿作法事卒事之日一人扮韦驮抱杵面　北立余人披璎珞鸣锣鼓海螺诸乐器赞唱经咒　至夜五方设佛位立五色伞数十人鱼贯行于其　间有所谓九连环者其行颇疾至九连环变则体　迅飞鸟观者目炫矣此旧例也辛酉后奉旨教宫　人为之此日英华法事停鸣螺捧杵尽倾城弓鞋不便连环变伞底招花自在行　　又
　上欲与张后同御内操上将内官三百人旗帜绘　龙列左又将宫人三百人旗帜绘凤列右后既至　称病上不悦顷之后先辞归上欢笑如初命宫人　之丰而颀者代后猝难其选乃命三宫人并将之　然非真有止齐之法各持战具疾趋数周而已龙凤旌旗左右分广场排列阵如云中宫谢病君王笑红粉三人将一军　　又
　选高年知书内官教习女读女训女孝经等书率　教者升女秀才女史女官宫正六局掌印有罪墩　锁或罚提铃每夜自干清宫门提至日精月华门　仍还干清宫前方止徐行正步风雨不敢避高唱　天下太平声缓而长与铃声相应此旧例也昌启　之际复设扳著名色以苦之扳著者向北立屈腰　舒两手自扳两足不许体屈屈则夏楚乱施立再　移时许其人必头晕目眩僵仆卧地甚有呕吐成　疾至殒命者十五青娥诵孝经娇羞字句未分明纤纤不忍教扳着夜雨街头唱太平　　又
　甲子岁吴地大雨上命道经厂内官教宫女数十　人演习元教建醮禳灾氅服云璈与羽流无异仍　选躯体丰硕者一人饰为天神仗剑登坛行法不　能胜介冑之重结锦绣为之江南霪雨九重忧粉黛祈禳当羽流丰艳一人前仗剑窄靴轻甲锦兜鍪　　夜游宫
宫
词
　　　　　　宋陆游
独夜寒侵翠被奈幽梦不成还起欲写新愁泪溅纸忆承恩叹余生今至此　蔌蔌灯花坠问此际报何人事咫尺长门过万里恨君心似危栏难久倚　　摸鱼儿　　　　　　　　　　辛弃疾更能消几番风雨匆匆春又归去惜春长怕花开早何况落红无数春且住见说道天涯芳草无归路怨春不语算只有殷勤画檐蛛网尽日惹飞絮　长门事准拟佳期又误蛾眉曾有人妒千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟柳断肠处　　贺新郎　　　　　　　　　　游次公暖霭浮晴□锁垂杨笼池罩阁万丝千缕池上晓光分宿雾日近群芳易吐寻并蒂阑干凝□不信钗头飞凤去但宝刀被妾还留住天一笑万花妒　阿娇正好金屋贮正西风易得萧疏扇鸾尘土一自昭阳扃玉户墙角土花无数况多病堪伤幽素别院时闻箫鼓奏望红云冉冉知何处天尺五去无路　　菩萨蛮
题宫
人图
　　　　明吴宽
太湖石畔苔痕滑玉阶扶上看明月若比广寒宫宫中人又空　夜寒风力重别馆帘钩动为问夜如何松阴月正多
　宫女部纪事
史记淮南王传淮南厉王长者高祖少子也其母故赵王张敖美人高祖八年从东垣过赵赵王献之美人厉王母得幸焉有身赵王敖弗敢内宫为筑外宫而舍之及贯高等谋反柏人事发觉并逮治王尽收捕王母兄弟美人系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后吕后妒弗肯白辟阳侯不强争及厉王母已生厉王恚即自杀吏奉厉王诣上上悔令吕后母之而葬厉王母真定真定厉王母之家在焉父世县也洞冥记武帝所幸宫人名丽娟年十四玉肤柔软吹气胜兰不欲衣缨拂之恐体痕也每歌李延年和之于芝生殿唱回风之曲庭中花皆□落置丽娟于明离之帐恐尘垢污其体也帝常以衣带縳丽娟之袂闭于重幕之中恐随风而去也丽娟以琥珀为佩置衣裙里不使人知乃言骨节自鸣相与为神怪也贾氏说林武帝与丽娟看花而蔷薇始开态若含笑帝曰此花绝胜佳人笑也丽娟戏曰笑可买乎帝曰可丽娟遂命侍者取黄金百斤作买笑钱奉帝为一日之欢蔷薇名卖笑花自丽娟始也采兰杂志越嶲国有吸华丝凡华着之不即堕落用以织锦汉时国人奉贡武帝赐丽娟二两命作舞衣春暮宴于花下舞时故以袖拂落花满身都着舞态愈媚谓之百花之舞汉书外戚传孝昭上官皇后霍光外孙光欲皇后擅宠有子帝时体不安左右及医皆阿意言宜禁内虽宫人使令皆为穷□多其带后宫莫有进者西京杂记元帝后宫既多不得常见乃使画工图形案图召幸之诸宫人皆赂画工多者十万少者亦不减五万独王嫱不肯遂不得见后匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市汉书杜钦传钦字子夏时帝舅大将军王凤以外戚辅政求贤知自助凤父顷侯禁与钦兄缓相善故凤深知钦能奏请钦为大将军军武库令职间无事钦所好也钦为人深博有谋自上为太子时以好色闻及即位皇太后诏采良家女钦因是说大将军凤曰礼一娶九女所以极阳数广嗣重祖也必乡举求窈窕不问华色所以助德理内也娣侄虽缺不复补所以养寿塞争也故后妃有贞淑之行则裔嗣有贤圣之君制度有威仪之节则人君有寿考之福废而不由则女德不厌女德不厌则寿命不究于高年书云或四三年言失欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后□异态后□异态则正后自疑而支庶有间适之心是以晋献被纳谗之谤申生蒙无罪之辜今圣主富于春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质毋必有声色音技能为万世大法夫少戒之在色小弁之作可为寒心唯将军常以为忧凤白之太后太后以为故事无有钦复重言诗云殷鉴不远在夏后氏之世刺戒者至迫近而省听者常怠忽可不慎哉前言九女略陈其祸福甚可悼惧窃恐将军不深留意后妃之制夭寿治乱存亡之端也迹三代之季世览宗宣之飨国察近属之符验祸败曷常不由女德是以偑玉晏鸣关雎叹之知好色之伐性短年离制度之生无厌天下将蒙化陵夷而成俗也故咏淑女几以配上忠孝之笃仁厚之作也夫君亲寿尊国家治安诚臣子之至愿所当勉之也易曰正其本万物理凡事论有疑未可立行者求之往古则典刑无考之来今则吉凶同卒摇易之则民心惑若是者诚难施也今九女之制合于往古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念关雎之思逮委政之隆及始初清明为汉家建无穷之基诚难以忽不可以遴凤不能自立法度循故事而已王莽传即阳成修献符命言继立民母又曰黄帝以百二十女致神仙莽于是遣中散大夫谒者各四十五人分行天下博采乡里所高有淑女者上名后汉书灵帝本纪光和四年帝作列肆于后宫使诸采女贩卖更相盗窃争斗帝着商估服饮宴为乐刘盆子传赤眉入长安立刘盆子为帝时掖庭中宫女犹有数百千人自更始败后幽闭殿内掘庭中芦菔根捕池鱼而食之死者因相埋于宫中有故祠甘泉乐人尚共击鼓歌舞衣服鲜明见盆子叩头言饥盆子使中黄门禀之米人数斗后盆子去皆饿死不出邓皇后纪元兴元年殇帝生始百日太后临朝时新遭大忧法禁未设宫中亡大珠一箧太后念欲考问必有不辜乃亲阅宫人观察颜色即时首服又诏诸园贵人其宫人有宗室同族若羸老不任使者令园监实核上名自御北宫增喜观阅问之恣其去留即日免遣者五六百人陈蕃传蕃迁光禄勋时内宠猥盛蕃上疏谏曰比年收敛十伤五六万人饥寒不聊生活而采女数千食肉衣绮脂油粉黛不可赀计鄙谚云盗不过五女门以女贫家也今后宫之女岂不贫国乎是以倾宫嫁而天下化楚女悲而西宫灾且聚而不御必生忧悲之感以致并隔水旱之困夫狱以禁止奸违官以称才理物若法亏于平官失其人则王道有缺而令天下之论皆谓狱由怨起爵以贿成夫不有臭秽则苍蝇不飞陛下宜采求失得择从忠善尺一选举委尚书三公使褒责诛赏各有所归岂不幸甚帝颇纳其言为出宫女五百余人拾遗记灵帝中平三年游于西园起裸游馆千间采绿苔而被□引渠水以绕砌周流澄澈乘船以游漾使宫人乘之选玉色轻体者以执篙□摇漾于渠中其水清澄以盛暑之时使舟覆没视宫人玉色者又奏招商之歌以来凉气也歌曰凉风起兮日照渠青荷昼偃叶夜舒惟日不足乐有余清丝流管歌玉凫千年万岁喜难逾渠中植莲大如盖长一丈南国所献其叶夜舒昼卷一茎有四莲丛生名曰夜舒荷亦云月出则舒也故曰望舒荷帝盛夏避暑于裸游馆长夜饮宴帝嗟曰使万岁如此则上仙也宫人年二七已上三六已下皆靓妆解其上衣惟着内服或共裸浴西域所献茵墀香煮以为汤宫人以之浴浣毕使以余汁入渠名曰流香渠又使内竖为驴鸣于馆北又作鸡鸣堂多畜鸡每醉乐迷于天晓内侍竞作鸡鸣以乱真声也乃以炬烛投于殿前帝乃惊悟及董卓破京师散其美人焚其宫馆至魏咸熙中先所投烛处夕夕有光如星后人以为神光于此地立小屋名曰余光祠以祈福至魏明末稍扫除矣山陵杂记汉末关中乱有发前汉时宫人冢者犹活既出复如旧郭后爱念之常置左右问当时宫内事了了有次第三国蜀志董允传允为侍中处事为防制甚尽匡救之理后主常欲采择以充后宫允以为古者天子后妃之数不过十二今嫔嫱已具不宜增益终执不听后主益严惮之魏志高柔传柔为廷尉明帝即位时大兴殿舍百姓劳役广采众女充盈后宫后宫皇子连夭继嗣未育柔上疏曰二寇狡猾潜自讲肄谋动干戈未图朿手宜畜养将士缮治甲兵以逸待之而频兴造殿舍上下劳扰若使吴蜀知人虚实通谋并势复俱送死甚不易也昔汉文惜十家之资不营小台之娱去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪讫罢作者使得就农二方平定复可徐兴昔轩辕以二十五子传祚弥远周室以姬国四十历年滋多陛下聪达穷理尽性而顷皇子连多夭逝熊罴之祥又未感应群下之心莫不悒戚周礼天子后妃以下百二十人嫔嫱之仪既以盛矣窃闻后庭之数或复过之圣嗣不昌殆能由此臣愚以为可妙简淑媛以备内宫之数其余尽遣还家且以育精养神专静为宝如此则螽斯之征可庶而致矣帝报曰知卿忠允乃心王室辄克昌言他复以闻杨阜传阜上疏欲省宫人诸不见幸者乃召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎帝闻而愈敬惮阜中华古今注魏宫人好画长眉令作蛾眉惊鹤髻魏文帝宫人绝所爱者有莫琼树薛夜来陈尚衣段巧笑皆日夜在帝侧琼树始制为蝉鬓望之缥缈如蝉翼故曰蝉鬓巧笑始以锦衣丝履作紫粉拂面尚衣能歌舞夜来善为衣裳皆为一时之冠绝□嬛记夜来初入魏宫一夕文帝在灯下咏以水晶七尺屏风障之夜来至不觉面触屏上伤处如晓霞将散自是宫人俱用胭脂仿画晓霞妆拾遗记孙亮作琉璃屏风甚薄而莹彻每于月下清夜舒之常与爱姬四人皆振古绝色一名朝姝二名丽居三名洛珍四名洁华使四人坐屏风内而外望之如无隔惟香气不通于外为四人合四气香殊方异国所出凡经践蹑宴息之处香气沾衣历年弥盛百浣不歇因名曰百濯香或以人名香故有朝姝香丽居香洛珍香洁华香亮每游此四人皆同舆席来侍皆以香名前后为次不得乱之所居室名为思香媚寝晋书武元杨皇后传泰始中帝博选良家以充后宫先下书禁天下嫁娶使宦者乘使车给驰传州郡召充选者使后拣择后性妒惟取洁白长大其端正美丽者并不见留时卞藩女有美色帝掩扇谓后曰卞氏女佳后曰藩三世后族其女不可枉以卑位帝乃止司徒李引镇军大将军胡奋廷尉诸葛冲太仆臧权侍中冯荪秘书郎左思及世族子女并充三夫人九嫔之列司冀兖豫四州二千石将吏家补良人以下名家盛子女多败衣瘁貌以避之胡贵嫔传胡贵嫔名芳父奋别有传泰始九年帝多简良家子女以充内职自择其美者以绛纱系臂而芳既入选下殿号泣左右止之曰陛下闻声芳曰死且不畏何畏陛下帝遣洛阳令司马肇策拜芳为贵妃帝每有顾问不饰言辞率尔而答进退方雅时帝多内宠平吴之后复纳孙□宫人数千自此掖庭殆将万人而并宠者甚众帝莫知所适常乘羊车恣其所之至便宴寝官人乃取竹叶插户以盐汁洒地而引帝车然芳最蒙爱幸殆有专房之宠焉石季龙载记季龙增置女官二十四等东宫十有二等诸公侯七十余国皆为置女官九等先是大发百姓女二十已下十三已上三万余人为三等之第以分配之郡县要媚其旨务于美淑夺人妇者九千余人百姓妻有美色豪势因而胁之率多自杀石宣及诸公又私令采发者亦垂一万总会邺宫季龙临轩简第诸女大悦封使者十二人皆为列侯自初发至邺诸杀其夫及夺而遣之缢死者三千余人荆楚扬徐间流叛略尽宰守坐不能绥怀下狱诛者五十余人金紫光禄大夫逯明因侍切谏季龙大怒遣龙腾拉而杀之自是朝臣杜口相招为禄仕而已季龙常以女骑一千为卤簿皆着紫纶巾熟锦□金银镂带五文织成游于戏马观观上安诏书五色纸在木凤之口鹿卢回转状若飞翔焉季龙后庭服绮縠玩珍奇者万余人内置女官十有八等教宫人星占及马步射置女太史于灵台仰观灾祥以考外太史之虚实后赵录虎正会置三十部女鼓吹三十步□置一部一部十二人皆在平阁上去地丈余又置女尚书官属皆着紫□佩玉羽仪杂技工巧皆与外侔又宫妓数千人尽着皂构头着神弁如今之礼贤冠也虎左右置直卫万人皆着五色细铠光曜夺目前秦录建元十一年后宫置典学立内司以教掖庭选阉人及女隶敏慧者诣博士授经建元十六年自正月不雨至于六月坚彻乐减膳出宫女以迎和气王猛传猛帅诸军讨慕容暐军禁严明师无私犯猛未至邺劫盗公行及至远近帖然燕人安之军还以功进封清河郡侯赐美女五人上女妓十二人中妓三十八人马百匹车十乘上疏固辞不受蜀录李势未亡时频有怪异宫人张氏有冶容势宠之一夕化为大斑理蛇长丈余送于苑中夜复来寝□下势惧遂杀之复有郑美人势亦宠之化为雌虎一夕食势宠姬未几而死宋书武穆裴皇后传上数游幸诸苑囿载宫人从后车宫内深隐不闻端门鼓漏声置钟于景阳楼上宫人闻钟声早起装饰至今此钟唯应五鼓及三鼓也车驾数幸琅邪城宫人从早发至湖北埭鸡始鸣南齐书高帝本纪帝宽俭清严即位后身不御精细之服宫人皆着紫皮履东昏侯本纪帝于苑中立市太官每旦进酒肉杂肴使宫人屠酤潘氏为市令帝为市魁执罚争者就潘氏决判陈书张贵妃传后论后主以宫人有文学者袁大舍等为女学士每引宾客对贵妃等游宴则使诸贵人及女学士与狎客共赋新诗互相赠答采其尤艳丽者以为曲词被以新声选宫女有容色者以千百数令习而之分部迭进以相乐烟花记陈宫人喜于春林放柘弹佩玉尽画鸾凤卧履以薄玉花为饰内散以龙脑诸香屑谓之尘香魏书高祖本纪太和十七年八月车驾发京师南伐步骑百余万太尉丕奏请以宫人从诏曰临戎不语内事宜停来请北齐书后主本纪后主宫掖婢皆封郡君宫女宝衣玉食者五百余人一裙直万匹镜台直千金竞为变巧朝衣夕弊云蕉馆纪谈陈氏既亡有宫人小春逃之民间嫁于蒲亭彭本清本清问陈氏宫中事小春言后庭数百人皆锦衣玉食用极奢侈有桑妃者陈所至爱海贾所进金丝纽花袄紫霞帐水晶楼凤箱皆以赐之及败投武昌并死又陈氏喜食玉叶羹以西山罗汉菜及曲江金花鱼为之味颇佳周书宣帝本纪帝令天下车皆以浑成木为轮禁天下妇人皆不得施粉黛之饰唯宫人得乘有辐车加粉黛焉又令京城少年为妇人服饰入殿歌舞与后宫观之以为喜乐每笞捶人皆以百二十为度名曰天杖宫人内职亦如之侍儿小名录拾遗炀帝自到广陵沉湎失度每睡须摇动或歌吹声齐方就一梦侍儿韩俊娥尤得意每寝必令振举支节乃得睡不厌赐名为来梦儿萧妃密令讯之帝不舒汝能安之岂有他媚俊娥进言妾从帝自都城来帝在何妥车车行高下不等妾态自摇帝就摇洽悦妾后得以侍寝私效车中之态成寝非他媚也他日萧妃谮去之帝暇日登迷楼忆之题柱二篇云黯黯悲侵骨绵绵病欲成须知潘岳鬓强半为多情又不信长思忆丝从鬓里生闲来倚柱立相望几多情大业拾遗记大业十二年炀帝将幸江都命越王侑留守东都宫女半不随驾争泣留帝言辽东小国不足以烦大驾愿择将征之攀车留借指血染鞅帝意不回因戏飞白题二十字赐守宫女云我梦江都好征辽亦偶然但存颜色在离别只今年帝离都旬日幸宋何妥所进车车前只轮高广疏钉为刃后只轮庳下以柔榆为之使滑劲不滞使牛御马车
名
自都抵汴郡日进御女车车幰垂鲛绡网杂缀片玉鸣铃行摇玲珑以混车中笑语冀左右不闻也长安贡御车女袁宝儿年十五腰肢纤堕騃憨多态帝宠爱之特厚时洛阳进合蒂迎辇花云得之嵩山坞中人不知名采者异而贡之会帝驾适至因以迎辇名之花外殷紫内素腻非芬粉□心深红跗争两花枝干烘翠类通草无刺叶圆长薄其香气秾芬馥或惹襟袖移日不散嗅之令人不多睡帝令宝儿持之号曰司花女时诏虞世南草征辽指挥德音敕于帝侧宝儿注视久之帝谓世南曰昔传飞燕可掌上舞朕尝谓儒生饰于文字岂人能若是乎及今得宝儿方昭前事然多憨态今注目于卿卿才人可便嘲之世南应诏为绝句曰学画鸦黄半未成垂肩亸袖太憨生缘憨却得君王惜长把花枝傍辇行上大悦至汴帝御龙舟萧妃乘凤舸锦帆彩缆穷极侈靡舟前为舞台台上垂蔽日帘帘即蒲泽国所进以负山蛟睫幼莲根丝贯卜珠间睫编成虽晓日激射而光不能透每舟择妙丽长白女子千人执雕板镂金□号为殿脚女一日帝将登凤舸□殿脚女吴绛仙肩喜其柔丽不与群辈齿爱之甚久不移步绛仙善画长蛾眉帝色不自禁回辇召绛仙将拜婕妤适值绛仙下嫁为玉工万群妻故不克谐帝寝兴罢擢为龙舟首□号曰崆峒夫人由是殿脚女争效为长蛾眉司宫吏曰给螺子黛五斛号为蛾绿螺子黛出波斯国每颗值千金后征赋不足杂以铜黛给之独绛仙得赐螺黛不绝帝每倚帘视绛仙移时不去顾内谒者云古人言秀色若可餐如绛仙真可疗饥矣因吟持□篇赐之曰旧曲歌桃叶新妆艳落梅将身傍轻□知是渡江来诏殿脚女千辈唱之时越溪进耀光绫绫纹突起有光彩越人乘樵风舟泛于石帆山下收野茧缲之缲丝女夜梦神人告之禹穴三千年一开汝所得野茧即江淹文集中壁鱼所化也丝织为裳必有奇文织成果符所梦故进之帝独赐司花女洎绛仙它姬莫豫萧妃恚妒不怿由是二姬稍稍不得亲幸帝尝醉游诸宫偶戏宫婢罗罗者罗罗畏萧妃不敢近帝且辞以有程姬之疾不可荐寝帝乃嘲之曰个人无赖是横波黛染隆颅簇小蛾幸得留侬伴成梦不留侬住意如何帝自达广陵宫中多效吴言因有侬语也帝幸月观烟景清朗中夜独与萧妃起临前轩帘栊不开左右方寝帝□妃肩说东宫时事适有小黄门映蔷薇丛调宫婢衣带为蔷薇结笑声吃吃不止帝望见腰肢纤弱意为宝儿有私帝披单衣亟行擒之乃宫婢雅娘也回入寝殿萧妃诮笑不知止帝因曰往年私幸妥娘时情态正如此此时虽有性命不复惜矣后得月宾被伊作意态不彻是时侬伶心不减今复对萧娘情态曾效刘孝绰为杂忆诗常念与妃妃记之否萧妃承问即念云忆睡时待来刚不来卸妆仍索伴解佩更相催博山思结梦水未成灰又云忆起时投签初报晓被惹香黛残枕隐金钗袅笑动上林中除却司晨鸟听之咨嗟云日月遄逝今来已是几年事矣妃因言闻说方外群盗不少幸帝图之帝曰侬家事一切已托杨素了人生能几何纵有他变侬终不失作长城公汝无言外事也帝尝幸昭明文选楼车驾未至先命宫娥数千人升楼迎侍微风东来宫娥衣被风绰直泊肩项帝睹之色荒愈炽因此乃建迷楼择下俚女居之使衣轻罗单裳倚槛望之势若飞举又名香于四隅烟气霏霏常若朝雾未散谓为神仙境不我多也楼上张四宝帐帐各异名一名散春愁二名醉忘归三名夜酣香四名延秋月妆奁寝衣帐各异制帝自达广陵殿脚女同至广陵悉命备月观行宫由是绛仙等亦不得亲侍寝殿有郎将自瓜州宣事回进合欢水果一器帝命小黄门以一双驰骑赐绛仙遇马急摇解绛仙拜赐不然因附红笺小简上进曰驿骑传双果君王宠念深宁知辞帝里无复合欢心帝省章不悦顾黄门曰绛仙如何来辞怨之深也黄门惧拜而言曰适走马摇动及月观果已离解不复连理帝意不解因言曰绛仙不独貌可观诗意深切乃女相也亦何谢左贵嫔乎烟花记隋炀帝朱贵儿插昆山润毛之玉拨不用兰膏而鬓鬟鲜润炀帝在扬州每集童女鸣鼓吹箫歌龙女思元之曲海山记杨素恃有功见炀帝多呼为郎君时宴内宫宫人偶覆酒污素衣素怒叱左右引下加挞焉帝遇害时中夜闻外切切有声帝急起衣冠御内殿坐未久左右伏兵俱起司马戡携刃向帝帝叱之帝所幸朱贵儿在帝傍谓戡曰三日前帝虑侍卫秋寒诏宫人悉絮袍□帝自临视造数千袍两日毕工前日赐公等岂不知也尔等何敢迫胁乘舆乃大骂戡及帝自经贵儿犹大骂不已为乱兵所害创业起居注大军西引历下邽过栎阳路左所有炀帝行宫园苑及宫人等并罢之教曰大业已来巡幸过度宿止之处好依山水经兹胜地每起离宫峻宇雕墙亟成壮丽良家子女充仞其间怨旷感于幽明糜费极于民产替否迭进将何□逖驰道所有宫室悉宜罢之其宫人等并放还亲属咸定录唐每岁上已许宫女于兴庆宫大同殿前与骨肉相见纵其问讯家眷更相赠遗一日之内人有千万有初到亲戚便相见者有及暮而呼唤姓第不至者涕泣而去岁岁如此唐书高祖本纪世民谋举大事计已决而高祖未之知欲以情告惧不见听与所喜客裴寂谋因选晋阳宫人私事高祖高祖过寂饮酒酒酣从容寂具以大事告之高祖大惊寂曰正为宫人奉公事发当诛为此耳魏征传帝幸九成宫宫御舍围川宫下仆射李靖侍中王珪继至吏改馆宫御以舍靖珪帝闻怒曰威福由是等耶何轻我宫人诏并按之征曰靖珪皆陛下腹心大臣宫人止后宫扫除隶耳方大臣出官吏谘朝廷法式归来陛下问人间疾苦夫官舍固靖等见官吏之所吏不可不谒也至宫人则不然供馈之余无所参承以此按吏且骇天下耳目帝悟寝不问王珪传珪迁侍中它日进见有美人侍帝侧本庐江王瑗姬也帝指之曰庐江不道贼其夫而纳其室何有不亡乎珪避席曰陛下以庐江为是耶非耶帝曰杀人而取妻乃问朕是非何也对曰臣闻齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰不然郭君善善不能用恶恶不能去所以亡今陛下知庐江之亡其姬尚在窃谓陛下以为是审知其非所谓知恶而不去也帝嗟美其言潇湘录高宗承祧后多患头风召医于四方终不得疗有一宫人忽自陈世业医术请修合药饵高宗初未之信及坚论奏遂令宦者监之修药宫人开坎作药炉穿地方深一二尺忽有一虾蟆跳出如黄金色背上有朱书字宫人不敢匿其事乃进于上高宗不晓其兆遽命放于后苑池内宫人遂别择地穿药炉方深一二尺复得前金色虾蟆又闻于上上恶之以为不祥命杀而弃焉至夜其修药宫人与宦者皆无疾而卒义山杂记武后篡既久颇放纵耽内习不敬宗庙四方日有叛逆防豫不暇时宜都内人以唾壶进思有以谏者后坐帷下倚檀几与语问四方事宜都内人曰大家知古女卑于男耶后曰知内人曰古有女娲亦不正是天子佐伏羲理九州耳后世娘姥有越出房合断天下事者皆不得其正多是辅昏主不然抱小儿独大家革天姓改去钗钏袭服冠冕符瑞日至大臣不敢动真天子也然今内之弄臣狎人朝夕进御者久未屏去妾疑此未当天意后曰何内人曰女阴也男阳也阳尊而阴卑虽大家以阴事主天然宜体取刚亢明烈以消群阳阳消然后阴得志也今狎弄日至处大家夫宫尊位其势阴来阳也阳胜而阴亦微不可久也大家始今日能屏去男妾独立天下则阳之刚亢明烈可有矣如是过万万世男子益削女子益专妾之愿在此后虽不能尽用然即日下令诛作明堂者唐书韦庶人传正月望夜帝与后微服过市仿徉观览纵宫女出游皆淫奔不还礼乐志元宗每千秋节赐宴设酺会勤政楼其日未明金吾引驾骑北衙四军陈仗列旗帜被金甲短后绣袍太常卿引雅乐每部数十人内闲□使引戏马五坊使引象犀入场拜舞宫人数百衣锦绣衣出帷中击雷鼓奏小破阵乐岁以为常云仙杂记明皇开元初宫人被进御者日印选以绸缪记印于臂上文曰风月常新印毕渍以桂红膏则水洗色不退本事诗开元中颁赐边军纩衣制于宫中有兵士于短袍中得诗曰沙场征戍客寒苦若为眠战袍经手作知落阿谁边畜意多添线含情更着绵今生已过也重结后身缘兵士以诗白于帅帅进之元宗命以诗遍示六宫曰有作者勿隐吾不罪汝有一宫人自言万死元宗深悯之遂以嫁得诗人仍谓之曰我与汝结今身缘边人皆感泣顾况在洛乘门与三友游于苑中坐流水上得一梧叶题诗上曰一入深宫里年年不见春聊题一片叶寄与有情人况明日于上游亦题叶上放于波中诗曰花落深宫莺亦悲上阳宫女断肠时帝城不禁东流水叶上题诗欲寄谁后十余日有人于苑中乘春又于叶上得诗以示况诗曰一叶题诗出禁城谁人酬和独含情自嗟不及波中叶荡漾乘春取次行清异录开元中后宫繁众侍御寝者难于取舍为彩局儿以定之集宫嫔用骰子掷最胜一人乃得专夜官珰私号骰子为锉角媒人唐书王晙传元宗以宫人赐郭知运等晙独不敢取曰臣之事君犹子事父讵有常近闱掖而臣子敢当乎誓死以免见听吕向传向开元十年召入翰林侍太子友诸王为文章时帝岁遣使采择天下姝好内之后宫号花鸟使向因奏美人赋以讽帝善之擢左拾遗云溪友议明皇代以杨妃虢国宠盛宫娥皆颇衰悴不备掖庭尝书落叶随御沟水而流卢渥舍人应举之岁偶临御沟见一红叶命仆搴来叶上乃有一绝句置于巾箱或呈于同志及宣宗既省宫人初下诏许从百官司吏独不许贡举人渥后亦一任范阳获其退宫人睹红叶而吁嗟久之曰当时偶题随流不谓郎君收藏巾箧验其书迹无不讶焉诗曰流水何太急深宫尽日闲殷勤谢红叶好去到人间开元天宝遗事念奴者有姿色善歌唱未尝一日离帝左右每执板当席顾眄帝谓妃子曰此女妖丽眼色媚人每啭声歌喉则声出于朝霞之上虽钟鼓笙竽嘈杂而能莫遏宫妓中帝之钟爱也宫妓永新者善歌最受明皇宠爱每对御奏歌则丝竹之声莫能遏帝常谓左右曰此女歌直千金贵耳集真定大历寺有藏殿虽小而精巧藏经皆唐宫人所书经尾题名氏极可观佛龛上有一匣开钥有古锦俨然有开元赐藏经敕书及会昌以前赐免拆殿敕书有涂金匣藏心经一卷字体婉丽后题曰善女人杨氏为大唐皇帝李三郎书寺僧珍宝之杜阳杂编顺宗皇帝即位岁拘弭国贡却火雀上嘉其异遂盛于水精笼悬于寝殿夜则宫人持蜡炬以烧之终不能损其毛羽穆宗以元绡白书素纱墨书为衣服赐承幸宫人皆淫鄙之词诗号诨衣至广明中犹有存者宝历二年浙东国贡舞女二人一曰飞鸾二曰轻凤修眉伙首兰气融冶冬不纩衣夏不汗体所食多荔枝榧实金屑龙脑之类衣軿罗之衣戴轻金之冠表异国所献也軿罗衣无缝而成其纹巧织人未之识焉轻金冠以金丝结之为鸾鹤状仍饰以五采细珠玲珑相续可高一尺秤之无二三分上更琢玉芙蓉以为二女歌舞台每歌声一发如鸾凤之音百鸟莫不翔集其上及观于庭际舞态艳逸更非人间所有每歌罢上令内人藏之金屋宝帐盖恐风日所侵故也由是宫中语曰宝帐香重重一双红芙蓉一日文宗于内殿前看牡丹翘足凭栏忽吟舒元舆赋云俯者如愁仰者如语合者如咽吟罢方省元舆词不觉叹息良久泣下沾臆时有宫人沈阿翘为上舞河满子调声风态率皆宛畅曲罢上赐金臂环即问其从来阿翘曰妾本吴元济之妓女济败因以声得为宫人俄遂进白玉方响云本吴元济所与也光明皎洁可照十数步言其犀捶即响犀也方物有声乃响应其中焉架则云檀香也而文采若云霞之状芬馥着人则弥月不散制度精妙固非中国所有上因令阿翘奏凉州曲音韵清越听者无不凄然上谓之天上乐乃选内人与阿翘为弟子焉唐书郑覃传开成三年旱帝多出宫人李珏入贺曰汉制八月选人晋武帝平吴多采择仲尼所谓未见好德者陛下以为无益放之盛德也覃又推赞曰晋以采择之失举天下为左衽宜陛下以为殷鉴帝善其将美辟寒唐僖宗出袍千领赐塞外吏士神策军马直于袍絮中得金锁并诗云玉烛制袍夜金刀呵手裁锁情寄千里锁心终不开主将闻奏以宫人赐得锁者后帝幸蜀其人前后捍御希夷先生传僖宗封先生为清虚处士仍以宫女三人赐先生先生为奏谢书云赵国名姬后庭淑女行尤妙美身本良家一入深宫各安富贵昔居天上今落人间臣不敢纳于私家谨用贮之别馆臣性如麋鹿迹若萍蓬飘然从风之云泛若无缆之舸臣遣女复归清禁及有诗上浼听览诗云雪为肌体玉为腮深谢君王送到来处士不生巫峡梦虚劳云雨下阳台以奏付宫使即时遁去通鉴纪事本末蜀主衍以文思殿大学士韩昭内皇城使潘在迎武勇军使顾在珣为狎客陪侍游宴与宫女杂坐或为艳歌相唱和或谈嘲谑浪鄙俚慢无所不至蜀主乐之蜀军使王承纲女将嫁蜀主衍取之入宫承纲请之蜀主怒流于茂州女闻父得罪自杀五代史前蜀王衍尝与太后太妃游青城山宫人衣服皆画云霞飘然望之若仙衍自作甘州曲述其仙状上下山谷衍常自歌而使宫人皆和之衍自绵谷还至成都百官及后宫迎谒七里亭衍杂宫人作回鹘队以入幸蜀记衍以宫人二十人从至汉州驻西湖与宫人泛舟奏乐饮宴弥月十国春秋前蜀传宫人李玉箫者宠幸亚于昭仪李舜弦后主衍常宴近臣于宣华苑命玉箫歌己所撰月华如水宫词侑嘉王宗寿酒声音委婉抑扬合度一座无不倾倒宗寿惧祸亦为之尽觞词曰辉辉赤赤浮五云宣华池上月华新月华如水浸宫殿有酒不醉真痴人宫人刘氏不知何地人鬒发如云而有色秦川之变行刑者将免之刘氏曰家国丧亡义不受辱遂就死南唐传流珠后主嫔御也性通慧工琵琶后主常制念家山破昭惠后制邀醉舞恨来迟二破流传既久乐籍多忘之后主追念昭惠后理其旧曲顾左右无知者流珠独能追忆无失后主特喜后不知所终乔氏亦后主宫人善书居宫中常出家奉佛后主手书金字心经赐之国亡入宋禁中闻后主薨乃出经舍相国寺以资冥福书其卷后云故李国主宫嫔乔氏伏遇国主百日谨舍昔时赐妾所书般若心经在相国寺塔院伏愿弥勒尊前持一花而见佛字整洁而词怆惋后江南僧持归故国置天禧寺塔相轮中见者悲之案徐锴集南唐制诰有宫
人乔氏出家诰岂斯人耶

又有秋水窅娘两宫人秋水喜簪异花芳香拂鬓常有蝶绕其上扑之不去窅娘纤丽善舞后主作金莲高六尺饰以宝物细带缨络莲中作品色瑞莲命窅娘以帛绕足令纤小屈上作新月状素袜舞莲花中回旋有凌波之态由是人皆效之（唐镐诗云莲中花更好云里月长新
为窅娘作也）

南唐拾遗记宋伐江南时获后主宠妃夜见灯烛辄闭目云宫中本阁每至夜悬大宝珠光照一室如日中南汉传后主鋹宫人素馨以殊色进性喜插白花遂名其花曰素馨花卢琼仙者故中宗晟宫人也干和中与黄琼芝并为女侍中朝服冠带参决政事后主嗣位进琼仙秩为才人复以朝政决于琼仙凡后主详览可否皆琼仙指之琼仙与女巫樊胡子宦官龚澄枢等内外为奸朝臣备位而已随手杂录太宗朝武程乞放宫人三百人帝谕执政宫中无此数执政请以狂妄罪之帝释而不问宋史宦者阎文应传郭后既废杨尚二美人益宠专夕仁宗体为之敝或累日不进食中外忧惧杨太后亟以为言仁宗未能去文应早暮入侍言之不已仁宗厌其烦强应曰诺文应即以毡车载二美人出二美人涕泣词说云云不肯行文应骂曰官婢尚何言驱使登车翌日以尚氏为女道士居洞真宫杨氏别宅安置闻见近录慈圣光献皇后养女范观音得幸仁宗温成患之一岁大旱仁宗祈雨甚切至燃臂香以祷宫人内珰皆左右燃之祈雨之术备尽矣天意弗答上心忧惧温成养母贾氏宫中谓之贾婆婆威动六宫时相认之以为其姑乃阴谓丞相请出宫人以弭灾变上从之温成乃白上非出所亲厚者莫能感天意首出其养女以率六宫范氏遂被出而雨未应上问台官李柬之曰惟册免议未行耳是夕锁院贾氏营救不获时相从工部侍郎拜镇武军节度使同中书门下平章事判北京雨遂闻见后录仁皇帝庆历中亲除王素欧阳修蔡襄余靖为谏官风采天下王公言王德用进女口事帝初诘以宫禁事何从知公不屈帝笑曰朕真宗之子卿王旦之子有世旧岂他人比德用实进女口已服事朕左右何如公曰臣之忧正恐在陛下左右耳帝即命宫臣赐王德用所进女口钱各三百千押出内东门讫奏帝泣下公曰陛下既不弃臣言亦何遽也帝曰朕若见其人留恋不肯去恐亦不能出矣少时宫官奏宫女已出内东门帝动容而起曾文肃熙宁初为海州怀仁令有监酒使臣张者小女甫六七岁甚为慧黠文肃之室魏夫人怜之教以诵诗书颇通解其后南北暌隔绍圣初文肃柄枢事时张氏女已入禁中虽无名位以善笔札掌命令之出入忽与夫人相闻夫人以夫贵疏封瀛国称寿禁庭始相见叙旧自后岁时遣问夫人没张作诗以哭云香散帘帏寂尘生翰墨闲空传三壸誉无复内朝班从此绝迹矣后四十年靖康之变张从昭慈圣献南渡至钱塘朱忠靖笔录所记昭慈遣其传道反正之议张夫人者即其人也年八十余终清波杂志政和五年四月燕辅臣于宣和殿先御崇政殿阅子弟五百余人驰射挽强精锐毕事赐坐宫人列于殿下鸣鼓击柝跃马飞射剪柳枝射绣球击丸据鞍开神臂弓妙绝无伦卫士皆有愧色上曰虽非妇事然女子能之则天下岂无可教臣京等进曰士能挽强女能骑射安不忘危天下幸甚见从游宣和殿记宋史蔡京传攸京长子也历开府仪同三司童贯伐燕以攸副宣抚攸童騃不习事谓功业可唾手致入辞之日二美嫔侍上侧攸指而请曰臣成功归乞以是赏帝笑而弗责贵耳集北人张侍御有侍儿意状可怜乃宣和殿小宫姬也翰林吴激赋小词云南朝千古伤心地还唱后庭花旧时王谢堂前燕子飞入谁家恍然相遇仙姿胜雪宫鬓堆鸦江州司马青衫湿泪同在天涯齐东野语思陵朝掖庭有菊夫人者善歌舞妙音律为仙韶院之冠宫中号为菊部头然颇以不获际幸为恨即称疾告归时宦者陈源以厚礼聘归蓄于西湖之适安园一日德寿按梁州曲舞屡不称旨提举官关礼知上意不乐因从容奏曰此事非菊部头不可上遂令宣唤于是再入掖禁陈遂憾恨成疾有某士者颇知其事演而为曲名之曰菊花新以献之陈大喜酬以田宅金帛甚厚其谱则教坊都管王公谨所作也陈每闻歌□泪下不胜情未几物故园后归重华宫改名小隐园孝宗朝拨赐张贵妃为永宁崇福寺云西湖志余绍兴间黄公度榜第三人陈修福建解元试四海想中兴之美赋第五韵隔对云葱岭金堤不日复广轮之大太山玉牒何时清封禅之尘时诸郡试卷多经御览高宗亲书此联粘之殿壁及唱名上云卿便是陈修因诵此联凄然出涕问卿有子否对曰臣年六十三岁尚未娶乃诏出内人施氏嫁之年二十三奁具甚厚时人戏为之语曰新人若问郎年几四十年前二十三寿皇朝内人有两刘娘子其一年近五旬素谨愿中年断荤诵经日有程课宫中呼为看经刘娘子其一乃寿皇藩邸人敏于给侍每尚食则就案拆治脯修多如上意宫中呼为尚食刘娘子乐祸而喜暴人之私一日有小宫嫔微忤上旨潜求救于尚食既诺之而反从之下石小嫔知之乃多取纸笔焚之云我且上诉于天帝即自缢而死不逾月两刘娘子同日而亡舆尸出阁门棺敛初举尚食之衾而其首已断旋转于地视之则群蛆丛食而秽不可近逮启看经之衾则馥香袭人而面色如生内人知者皆稽首云孝宗初与恩平郡王璩同养于宫中孝宗英睿夙成秦桧惮之宪圣后亦主璩高宗圣意虽有所向而未决尝各赐宫女十人史丞相浩时为普安府教授即为王言曰上以试王耳当谨奉之王亦以为然阅数月果皆召入恩平十人皆犯之矣普安者完璧也已而皆竟赐焉上意遂定金史后妃传凡宫人在外有夫者皆分番出入海陵欲率意幸之尽遣其夫往上京妇人皆不听出外常令教坊番直禁中每幸妇人必使奏乐撤其帏帐或使人说淫秽语于其前尝幸室女不得遂使元妃以手左右之或妃嫔列坐辄率意淫乱使共观或令人效其形状以为笑凡坐中有嫔御海陵必自掷一物于地使近侍环视之他视者杀诫宫中给使男子于妃嫔位举首者刓其目出入不得独行便旋须四人偕往所司执刀监护不由路者斩之日入后下阶砌行者死告者赏钱二百万男女仓猝误相触先声言者赏三品官后言者死齐言者皆释之女使辟懒有夫在外海陵封以县君欲幸之恶其有娠饮以麝香水躬自揉拉其腹欲堕其胎辟懒乞哀欲全性命苟得乳免当不举海陵不顾竟堕其胎蒲察阿虎迭女叉察海陵姊庆宜公主所生嫁秉德之弟特里秉德诛当连坐太后使梧桐请于海陵由是得免海陵白太后欲纳叉察太后曰是儿始生先帝亲抱至吾家养之至于成人帝虽舅犹父也不可其后嫁宗室安达海之子乙剌补海陵数使人讽乙剌补出之因而纳之叉察与完颜守诚有奸守诚本名遏里来事觉海陵杀守诚太后为叉察求哀乃释之叉察家奴告叉察语涉不道海陵自临问责叉察曰汝以守诚死詈我邪遂杀之同判大宗正阿虎里妻蒲速碗元妃之妹因入见元妃海陵逼淫之蒲速碗自是不复入宫世宗为济南尹海陵召夫人乌林荅氏夫人谓世宗曰我不行上必杀王我当自勉不以相累也行至良乡自杀是以世宗在位二十九年不复立后焉耨温敦思忠传谦本名乙迭累官御史中丞世宗谓之曰省部官受请托有以室家传达者官刑不肃士风颓敝如此其纠正之初世宗至中都多放宫人还家有称心等数人在放遣之例所司失于检照不得出宫心常怏怏大定二年闰二月癸巳夜遂于十六位放火延烧太和神龙殿上命近臣迹火之所发十六位宫人袁六娘等六人告实称心等为之称心等伏诛赏赐袁六娘六人放出宫为良金史李元妃传元妃李氏师儿大定末以监户女子入宫是时宫教张建教宫中师儿与诸宫女皆从之学故事宫教以青纱隔障蔽内外不得面见有不识字及问义皆自障内映纱指字请问宫教自障外口说教之诸女子中惟师儿易为领解建不知其谁但识其音声清亮章宗尝问建宫教中女子谁可教者建对曰就中声音清亮者最可教章宗以建言求得之宦者梁道誉师儿才美劝章宗纳之明惠王皇后传哀宗甚宠一宫人欲立为后后恶其微贱固命出之上不得已命放之出宫语使者曰尔出东华门不计何人首遇者即赐之于是遇一贩缯者遂赐为妻庄献太子传守忠既立为太子上遣谕曰时方多难每事当从贬损吾已放宫人百余矣东宫无用者亦宜出之汝读书人必能知此也哀宗本纪天兴元年十二月丁亥上御端门发府库及两宫器皿宫人衣服赐将士故宫遗录金殿后重绕长庑庑后出内墙东连海子以接厚载门绕长庑中皆宫娥所处之室后宫约千余人掌以阉寺给以日饭元史耶律楚材传侍臣脱欢奏简天下室女诏下楚材尼之不行帝怒楚材进曰向择美女二十有八人足备使令今复选拔臣恐扰民欲覆奏耳帝良久曰可罢之辍耕录至元十三年五月十二日夜故宋宫人安定夫人陈氏安康夫人朱氏与二小姬沐浴整衣焚香自缢死朱夫人遗四言一篇于衣中云既不辱国幸免辱身世食宋禄羞为北臣妾辈之死守于一贞忠臣孝子期以自新丙子五月吉日泣血书明日奏闻上命断其首县全后寓所秋宜集李宫人善琵琶至元十九年以良家子入宫得幸比之王昭君至大中入事兴圣宫缘有足疾乃得赐归侍母给内俸如故元氏掖庭记帝为英英起采芳馆于琼华岛内设唐人满花之席重楼金线之衾浮香细鳞之帐六角雕羽之屏唐人高丽岛名产满花草性柔折屈不损光泽可佳土人编之为席重楼金线花名也出长白山花心抽丝如金长至四五尺每尺寸缚结如楼形山中人取以织之成幅大德间尾洒夷于清源洞得一物如龙皮薄可相照鳞鳞攒簇玉色可爱又间成花卉之形或红或绿暑月对之凉自生遣人进贡时无识者有一胡僧言曰此斑花玉□壳也帝在位久怠于政事荒于游宴以宫女一十六人按舞名为天魔舞首垂发数辫戴象牙冠身披缨络大红销金长裙袄各执加巴刺般之器又宫女十一人练槌髻勒帕常服或用唐巾窄衫所奏乐用龙笛头管小鼓筝琵琶笙胡琴响板每宫中赞佛则按舞奏乐帝又于内院造龙船首尾长一百二十尺广二十尺上有五殿龙身并殿宇俱五采金装日于后宫海子内游戏船行则龙首尾眼爪皆动又自制宫漏约高六七尺为木柜藏壶其中运水上下柜上设四方三圣殿柜腰设玉女捧时刻筹时至□浮水而上左右列二金甲神人一悬钟一悬钲夜则神人自能按更而击逐鹿记元宫人至京师将籍之以给令后宫有一人不屈上言尔即守节何不死于元亡时此女对曰愿明一言而死以为有名鬼耳上令左右以纸笔与之女写云君王慧性被奸迷妾曾三谏触闱墀不能死守身先遁致令钟移社稷墟掷笔投地而死上为之改容西湖志余洪武间诏选识字良家女及能读大诰者杭州以江干蔡氏应诏入宫署为女官永乐初命蔡氏临选识字女子于杭州民间骚动瞿宗吉有诗云太平天子御华夷天拥祥云地产芝已喜玉关归马足更妆金屋贮蛾眉幸因□简收云草不为羊车荐竹枝临别亲邻莫惆怅从来生女作门楣后得其甥女张氏应诏亦为女官云椒宫旧事洪武壬子遣中人往苏杭选民间妇女通晓书数者入宫给事须其愿乃发得四十四人比至试之可任者纔十四人乃留之赐金以赡其家余悉遣归大政纪洪武三十一年五月太祖崩七月以张凤李衡赵福张□汪滨孙端王斌杨忠林良李成张敏刘政为锦衣世千百户有差凤等皆西宫殉葬宫人父兄所谓朝天女户也西垣笔记明制各宝皆内尚宝监女官掌之遇用宝则尚宝司以揭帖赴尚宝监尚宝监请旨然后赴内司领取明外史孝定李太后传给事中姜应麟请立东宫被谪帝入侍太后问其故帝曰彼都人子也内廷呼宫人曰都人太后亦由宫人进遂大怒曰尔亦都人子帝伏地不敢起金鳌退食笔记腾禧殿覆以黑琉璃瓦明武宗西幸悦乐伎刘良女遂载以归居此俗呼为黑老婆殿日下旧闻康陵载刘良女归号曰夫人及南巡日帝期以中途召之夫人脱簪与帝以示信帝骑过卢沟亡之大索不得也行至临清念夫人召之以不见簪不往帝不获已兼程抵潞河载夫人偕南寺观幡幢列镇国公号复系以名夫人每得并书嘉靖初纳南京给事中王纪之言俾尽撤去然夫人在途尝谏帝游猎非专以色固宠者野获编万寿宫者文皇帝旧宫也世宗初名永寿宫自壬寅从大内移跸此中已二十年至四十年冬十一月之二十五日辛亥夜火大作凡乘舆一切服御及先朝异宝尽付一炬相传是夕被酒与新幸宫姬尚美人者于貂帐中试小烟火延灼遂炽耳谈西内海子中有斗牛即□螭之类遇阴雨作云雾常蜿蜒道旁及金鳌玉蝀之上世皇斋居西内宫女过见惊仆宫监以闻上曰此宜处山后何为在此骇人乎是夜闻跋浪跳掷之声旦视之湖水破裂一道已徙去矣大政纪嘉靖二十一年帝寝曹妃宫妃寐有宫婢杨金英等怨帝共谋行弒以组经帝颈以钗股剸其囊帝几不免监宫者知状亟走白后后中夜闻变曳裾驰至为解项经帝得苏命左右收金英等翌日帝病不能语后传帝命收曹妃及金英等十余辈俱磔于市时事起仓卒妃实不预知也帝后知妃死念之已而族金英等家以讨定宫变敕谕群臣世庙识余录嘉靖壬寅宫变有张金莲者知事不就走告皇后往救获苏乃命太监张佐高忠捕讯得同谋者杨玉香邢翠莲姚淑翠杨翠英关梅秀刘如莲陈菊花王秀莲八人又有徐秋花邓金香张春景黄玉莲数人诏悉磔之于市病逸漫记内承运库以藏银绢除岁用外其余皆入内女官库酌中志略宫内教书选二十四衙门多读书善楷书有德行无势力者任之三四员五六员不拘穿不妨原衙门原职衔而随御司房或管柜子关赏亦洊升玉带骑马仍命秉笔一员提督之所教宫女读百家姓千字文孝经女孝经女诫内则诗大学中庸论语等书学规最严能通者升女秀才女史升宫正司六局掌印凡圣母及后妃礼仪等事则女秀才为引礼赞礼官也凡宫人有罪者发落责处墩锁或罚提铃等名色以苦之提铃者每日申时正一刻并天晚宫门下锁时及每夜起更二更三更四更之交五点则自干清宫门里提至日精门回至月华门仍还干清宫门里其声方止提者徐行正步大风大雨不敢避而铃声若四字一句如曰天下太平天下太平云神庙御居启祥宫则自咸和右门提至德嘉右门而仍回原处止焉凡替宫人造办食物衣服首饰便有一种无骨气贪脂粉内官名曰菜户明外史胡涍传涍无锡人历知永丰安福二县擢御史神宗即位其冬妖星见慈庆宫后延烧连房涍言星阴象火积阴所生灾咎之应决在宫妾窃见两朝宫女闭塞后庭□而不散足干天和乞遍察掖庭中曾蒙先朝宠幸者体恤优遇其余无论老少一概放遣帝怒严旨谯让日下旧闻天启甲子岁吴地大水上命道经厂内官教宫女数十人演习禳醮氅服云璈与羽流无异仍选躯体丰硕者一人饰为天神仗剑登坛行法不能胜介胄之重结锦彩为之野获编西苑斋宫独大高元殿以有三清像设至今崇奉尊严内宫宫婢习道教者俱于其中演唱科仪　宫女部杂录
青箱杂记夏文庄公竦幼负才藻超迈不群时年十二有试公以放宫人赋者公援笔立成文不加点其略曰降凤诏于丹陛出蛾眉于六宫夜雨未回俨鬓云于帘户秋风渐晓失钗燕于房栊又曰莫不喜极如梦心摇若惊踟□而玉趾无力眄睐而横波渐倾鸾鉴重开已有归鸿之势凤笙将罢皆为别鹤之声于时银箭初残琼宫乍晓星眸争别于天仗莲脸竞辞于诏庭行分而掖路深沈步缓而回廊缭绕嫦娥偷药几年而不出蟾宫辽鹤思家一旦而却归华表野客丛谈明妃事前汉匈奴传所载甚略但曰竟宁元年单于入朝愿婿汉氏元帝以后宫良家子王嫱字昭君赐单于单于欢喜如此而已而西京杂记甚详曰元帝后宫既多不得常见乃使画工图形按图召幸之皆赂画工多者十万少者亦不减五万独王嫱不肯遂不得见后匈奴入朝求美人为阏氏于是上按图以昭君行及去召见貌为后宫第一善应对举止闲雅帝悔之而名籍已定帝重失信于外国故不复更人乃穷竟其事画工毛延寿等皆弃市后汉匈奴传载此与记小异曰初元帝时以良家子选入掖庭时呼韩邪来朝帝敕以宫女五人赐之昭君入宫数岁不得见御积悲怨乃请掖庭令求行呼韩邪临辞大会帝召五女示之昭君丰容靓饰光明汉宫顾景徘徊竦动左右帝见大惊意欲留之而难于失信如杂记则是昭君因不赂画工之故致元帝误选己而行如后汉所说则是昭君因久不得见御故发愤自请而行二说既不同而后汉且不闻毛延寿之说乐府解题所说近西京杂记琴操所说近后汉匈奴传然其间又自有不同琴操谓单于遣使朝贺帝宴之尽召后宫问谁能行者昭君盛饰请行如琴操所言则单于使者来朝非单于来朝也昭君在帝前自请行非因掖庭令求行也其相戾如此此事前汉既略当以后汉为正金石录载赵彦其母傅太妃碑额题齐故女侍中宜阳国贞穆太妃傅氏碑案北史后魏女侍中视二品然本后宫嫔御之职今以宰相母为之惟见于此仆谓不但宰相母也如清河王岳母山氏封郡君授女侍中入侍皇后元乂之妻亦拜女侍中封新平郡君此类不一则知当时女侍中之号非必专处后宫嫔御盖有近宗与夫臣下妻母为之者正以示殊宠耳然以宰相之母尊为太妃其礼可见辍耕录郑遂昌言宋巨珰李太尉者国亡为道士号梅溪余童时尝侍其游故内指点历历如在过葫芦井挥涕曰是盖宋之先朝位上钉金字大牌曰皇帝过此罚金百两近周申父言先表叔祖金二提举住杭州暗问其室氏乃宋内夫人今年四五十尚犹识之但两鬓俱秃问知在宫中任此职者例裹巾巾带之末各缀一金钱每晨用以掠发入巾故久而致然也因曰吾为内夫人日每日轮流六人侍帝左右以纸一番从后端起笔书帝起居旋书旋卷至暮封付史馆内夫人别居一宫宫门金字大牌官家无故至此罚金一镒以二者言之可见宋朝家法之严韫光楼杂志元世祖时有李宫人最善琵琶揭曼硕袁伯长王继学皆为作诗继学所谓一曲六□天上谱者杨廉夫元宫词云北幸和林幄殿宽句丽女侍倢官君王自赋昭君曲敕赐琵琶马上弹元制岁责高丽贡美女故张光□辇下曲云宫衣新尚高丽样方领过腰半臂裁窃疑国初犹沿元制未改此孝陵有硕妃长陵有权妃也菽园杂记花蕊夫人有二以宫词著者本蜀主孟昶妾费氏宋太祖取蜀收入掖庭其有墓在闽之崇安者本南唐宫人随后主归宋选入后宫太祖以其亦能诗谓之小花蕊云春明梦余录宫人参随视朝起于晋代六朝相因至唐不改六典曰宫嫔掌朝会赞相之事引客列于殿廷杜诗所谓户外昭容紫袖垂双瞻御座引朝仪是也崔引尽诛宦官立令内夫人至中学士院传宣圣谕及朱温将谋禅代而始罢宫人传宣及随朝之仪永乐末年上有疾用宫人随侍出朝后无复有此事汉时宫中有对食者宫人相与配合为夫妇也陈皇后无子使宫人衣上衣冠与之寝处武帝废之责以为女而男淫后世宫人率与中官为匹偶其昵甚于夫妇唐时宫中给使令者皆有冠巾谓之裹头内人旧制宫中女官亦给冠带即其遗制也宋制以内夫人六人轮日修起居至暮封付史馆旧制有女秀才代书王命而不职起居此不及宋古葬宫人之所谓宫人邪京城阜城门外五里许有静乐堂砖甃二井屋似塔南通方尺门谨闭之井前结石为洞四方通风宫人有病非有名称者例不赐墓则出之禁城后舜贞门傍右门承以敛具舁出神武门经北上门北中门达安乐堂授其守者召本堂土工移北安门外易以朱棺礼送之静乐堂火葬塔井中凡宫人故必请旨凡出必以铜符合符乃遣嘉靖中有贵嫔捐资易民地数亩其焚烬不愿井者悉内地中
　宫女部外编
竹书纪年帝癸命扁伐山民山民女于桀二人曰琬曰琰后爱二人女无子焉斫其名于苕华之玉苕是琬华是琰而弃其元妃于洛拾遗记昭王二十四年涂修国献青凤丹鹊各一雌一雄孟夏之时凤鹊皆脱易毛羽聚鹊翅以为扇缉凤羽以饰车盖也扇一名游飘二名条翮三名亏光四名仄影时东瓯献二女一名延娟二名延娱使二人更摇此扇侍于王侧轻风四起泠然自凉此二人辩口丽辞巧善歌笑步尘上无迹行日中无影及昭王沦于汉水二女与王乘舟夹拥王身同溺于水故江汉之人到今思之立祀于江湄数十年间人于江汉之上犹见王与二女乘舟戏于水际至暮春上巳之日褉集祠间或以时鲜甘味采兰杜包裹以沈水中或结五色纱囊盛食或用金铁之器并沈水中以惊蛟龙水虫使畏之不侵此食也其水傍号曰招祇之祠续博物志毛女在华山山客猎师世世见之体生毛自言秦始皇宫人陈抟在华山或谤以为与毛女往来列仙传毛女字玉姜在阴山中自言始皇宫人也括异志终南山中有人身无衣服遍体生黑毛飞腾不可及为猎人所得言秦宫人避乱入山有老翁教食松实初甚苦涩后稍便之遂不饥猎人以□食之初闻甚臭吐逆数日乃安身毛脱落渐老而死杜阳杂编永贞元年南海贡奇女卢眉娘年十四称本北海帝师之裔自大足中流落于岭表（后汉卢景祚景宣景
裕景融兄弟四人皆为帝师四号为帝师也）幼而慧悟工巧无比能于一尺绢上绣法华经七卷字之大小不逾粟粒而点画分明细于毛发其品题章句无有遗阙更善作飞仙盖以丝一缕分为三缕染成五彩于掌中结为伞盖五重其中有十洲三岛天人玉女台殿麟凤之象而外列执幢捧节之童亦不啻千数其盖阔一丈秤之无三数两自煎灵香膏傅之则□硬不断上叹其工谓之神助因令止于宫中每日但食胡麻饭二三合至元和中宪宗嘉其聪慧而奇巧遂赐金凤环以束其腕知眉娘不愿住禁中遂度以黄冠放归南海仍赐号曰逍遥及后神迁香气满室弟子将葬举棺觉轻即彻其盖惟有藕屦而已后入海人往往见乘紫云游于海上是时罗浮处士李象先作卢逍遥传而象先之名无闻故不为世人传焉罗浮先生轩辕集坐于御榻前宣宗令宫人侍茶汤有笑集貌古布素者而缜发绛唇年纔二八须臾忽变成老妪鸡皮鲐背发鬓皤然宫人悲骇于上前流涕不已上知宫人之过促令谢告先生而容质却复如故
