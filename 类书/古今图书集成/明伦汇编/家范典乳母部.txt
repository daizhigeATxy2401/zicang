
　乳母部总论
礼记
　　曾子问
子游问曰丧慈母如母礼与孔子曰非礼也古者男子外有傅内有慈母君命所使教子也何服之有陈
注
妾之无子者养妾子之无母者谓之慈母
大
全
临
　川吴氏曰按礼经传记所言慈母有二其一大夫　士之子有服之慈母者仪礼丧服篇齐衰三年章　云慈母如母者是也其一国君子生择诸母使为　子师其次为慈母其次为保母者是也子游所问　盖指礼经如母之慈母言夫子所答则以内则如　傅之慈母言也　　内则
国君世子生卜士之妻大夫之妾使食子

陈
注
食子谓乳养之也
大
全
庆源辅氏曰诸母则择之
　乳母则卜之者岂非性情之发尚犹有可见而血　气之相宜有不可知者耶　　又
异为孺子室于宫中择于诸母与可者必求其宽裕慈惠温良恭敬慎而寡言者使为子师其次为慈母其次为保母皆居子室他人无事不往
陈
注
诸母众妾也可者谓虽非众妾之列或傅御之　属可为子师者也此人君养子之礼师教以善道　者慈母审其欲恶者保母安其寝处者他人无事　不往恐儿惊动也大
全
长乐刘氏曰宽则容德固多
　裕则临事不挠慈则仁性丰盈惠则恩意浃洽温　则言动粹和良则心意纯淑恭则容止必庄敬则　诚明弗散具此八善而加之以畏慎将之以寡言　妇人之全德也然后可以为子之师焉若夫爱子　以德时其志意体其寒温察其好恶相其寝兴顺　其长育者慈母之职也保护其身卫养其气时其　衣服节其饮食侍其寝寐防其疾苦而专司负之　者保母之职也世子国之根本生灵休戚之所系　也弗正厥始弗淑其习乌能正厥性俾近于圣贤　哉先王制礼乃及于是知所务矣　　又
食子者三年而出见于公宫则劬

陈
注
食子者士之妻大夫之妾也子三年则免怀抱　故食者出还其家见于公宫而告辞则君必有赐　劬者有赐以劳其劬劳也大夫之子有食母士之妻自养其子

陈
注
食母乳母也士卑故自养
仪礼
　　士昏礼
姆纚笄宵衣在其右

注
姆妇人年五十无子出而不复嫁能以妇道教　人者若今时乳母疏
释曰妇人年五十阴道绝无
　子乃出之妇人七出之中余六出是无德行不堪　教人故无子出能以妇道教人者以为姆既教女　因从女倚夫家也云若今时乳母者汉时乳母与　古时乳母别案丧服乳母者据大夫子有三母子　师慈母保母其慈母阙乃令有乳者养子谓之为　乳母死为之服缌麻师教之乳母直养之而已汉　时乳母则选德行有乳者为之并使教子故引之　以证姆也　　丧服
君子子为庶母慈己者

疏
内则云大夫之子有食母者彼注云选于傅御　之中丧服所谓乳母也案下章乳母注云谓养子　者有他故贱者代之慈己者若然大夫三母之内　慈母有他故使贱者代慈母养子谓之乳母死则　服之三月与慈母服异引之者证三母中又有此　母也　　又
乳母

注
谓养子者有他故贱者代之慈己
疏
释曰案内
　则云大夫之子有食母彼注亦引此云丧服所谓　乳母以天子诸侯其子有三母具皆不为之服士　又自养其子若然自外皆无此法唯有大夫之子　有此食母为乳母其子为之缌也云为养子者有　他故者谓三母之内慈母有疾病或死则使此贱　者代之养子故云乳母也传曰何以缌也以名服也

疏
释曰怪其余人之子皆无此乳母独大夫之子　有之故发问也答以名服有母名即为之服缌也宋朱子近思录　　论乳婢
伊川先生曰买乳婢多不得已或不能自乳必使人然食己子而杀人子非道必不得已用二乳母食三子足备他虞或乳母子病死则不为害又不为己子杀人之子但有所费若不幸致误其子害孰大焉容斋五笔　　乳子论
少时见前辈一说云富人有子不自乳而使人弃其子而乳之贫人有子不得自乳而弃之以乳他人之子富人懒行而使人肩舆贫人不得自行而又肩舆人是皆习以为常而不察之也天下事习以为常而不察者推此亦多矣而人不以为异悲夫甚爱其论后乃得之于晁以道客语中故谨书之益广其传郑氏家范　　置乳母论
诸妇育子苟无大故必亲乳之不可置乳母以饥人之子袁氏世范
　　治家篇
有子而不自乳使他人乳之前辈已言其非矣况其间求乳母于未产之前者使不举己子而乳我子有子方婴孩使舍之而乳我子其己子呱呱而泣至于饿死者有因仕宦他处逼勒牙家诱赚良人之妻使舍其夫与子而乳我子因挟以归乡使其一家离散生前不复相见者士夫递相庇护国家法令有不能禁彼独不畏于天哉明陈龙正家矩
　　雇乳母论
富者省乳哺之劳贫者代哺之食其食衣其衣取其值以养老育幼至便也然贫者代人哺子而弃其所生之子每觅无子家以己子与之无子家亦多贫以代人哺儿而妨己业初虽允受渐生厌心襁褓之孩受人厌而能生者寡矣吾家雇乳母十余人少时念未及此渐长始闻悯之特甚无异杀人子以养吾子每念之汗下然未有策以救今为酌一法凡雇乳母时先令择亲戚中实有余乳愿抱养者以其子付之本家于券议三年工银外另助银二两五钱受乳母之子者当时先以五钱给之三月抱至本家令其母验视无恙再给一两周岁验视无恙又给一两儿之难生在于幼小大约儿生数月其母始出受雇寄养三月则半岁有余又复一岁则近二十月矣方幼小时抱养之家未必心爱然利此一金有半代哺亦甘及一岁外善嘻笑能立行虽非亲生欲不爱怜亦不可得况又得一金其尽心抚视无疑也徐三重家则
　　择乳母
一妇人育子多置乳母此富贵家自图安逸者诗恨劬劳圣人慨三年之爱今当俱在乳母矣觅雇之时令渠转展所生或因委弃贫富贵贱各言其子存此失彼岂仁人用心且乳母纵极爱护寒暑病困能无厌苦惟本生自乳子必不受艰虞若产时母或尪羸不得已而别求乳母亦须择温良端谨非暴戾奸窃者而其所生子亦有他托不至失所则彼此俱安庶几可偶一为之也
　乳母部艺文
　　保母志　　　　　　　　　晋王献之琅琊王献之保母姓李名意如广汉人也在母家志行高秀归王氏柔顺恭勤善属文能草书解释老旨趣年七十兴宁三年岁在乙丑二月六日无疾而终仲冬既望葬会稽山阴之黄阏冈下殉以曲水小砚交螭方壶树双松于墓土立贞石而志之悲夫后八百余载知献之保母宫于兹土者尚焉　　驳慈母服议制　　　　　　　梁武帝礼言慈母凡有三条一则妾子之无母使妾之无子者养之命为母子服以三年丧服齐衰章所言慈母是也二则嫡妻之子无母使妾养之慈抚降至虽均乎慈爱但嫡妻之子妾无为母之义而恩深事重故服以小功丧服小功章所以不直言慈母而云庶母慈己者明异于三年之慈母也其三则子非无母正是择贱者视之义同师保而不无慈爱故亦有慈母之名师保既无其服则此慈亦无服矣内则云择于诸母与可者使为子师其次为慈母其次为保母此其明文此言择诸母是择人而为此三母非谓择取兄弟之母也何以知之若是兄弟之母其先有子者则是长妾长妾之礼实有殊加何容次妾生子乃退成保母斯不可也又有多兄弟之人于义或可若始生之子便应三母俱阙邪由是推之内则所言诸母是谓三母非兄弟之母明矣子游所问自是师保之慈非三年小功之慈也故夫子得有此对岂非师保之慈母无服之证乎郑元不辩三慈混为训释引彼无服以注慈己后人致谬实此之由经言君子子者此虽起于大夫明大夫犹尔自斯以上弥应不异故传云君子子者贵人之子也总言曰贵则无所不包经传互文相显发则知慈加之义通乎大夫以上矣宋代此科不乖礼意便加除削良是所疑　　乳母墓铭　　　　　　　　　唐韩愈乳母李徐州人号正真入韩氏乳其儿愈愈生未再周月孤失怙恃李怜不忍弃去视保益谨遂老韩氏及见所乳儿愈举进士第历佐汴徐军入朝为御史国子博士尚书都官员外郎河南令娶妇生二男五女时节庆贺辄率妇孙列拜进寿年六十四元和六年三月十八日疾卒卒三日葬河南县北十五里愈率妇孙视窆封且刻其语于石纳诸墓为铭　　乳母任氏墓志铭　　　　　　宋苏轼赵郡苏轼子瞻之乳母任氏名采莲眉之眉山人父遂母李氏事先夫人三十有五年工巧勤俭至老不衰乳亡姊八娘与轼养视轼之子迈逅过皆有恩劳从轼官于杭密徐湖谪于黄元丰三年八月壬寅卒于黄之临□亭享年七十有二十月壬午葬于黄之东阜黄冈县之北铭曰生有以养之不必其子也死有以葬之不必其里也我祭其从与享之其魂气无不之也　　保母杨氏墓志铭　　　　　　　前人先大人之妾杨氏名金蝉眉山人年三十始隶苏氏颓然顺善也为弟辙子由保母年六十八熙宁十年六月己丑卒于徐州属纩不乱子由官于宋载其柩殡于开元寺后八年轼自黄迁汝过宋葬之于宋东南三里广寿院之西实元丰八年二月壬午也铭曰百世之后陵谷易位知其为苏子之保母尚勿毁也　乳母部纪事
琴苑要录伯姬引者保母之所作也伯姬鲁女也为宋共公夫人公薨伯姬执节守贞鲁襄公三十年宋宫灾伯姬在焉有司请曰火将至矣伯姬曰吾闻妇人夜出不见傅母不下堂逮乎火而死其母自伤行迟悼伯姬之遇灾援琴而歌曰嘉名洁兮行弥彰托节鼓兮令躬丧歍钦何辜遇斯殃嗟嗟奈何罹斯殃新序卫宣公之子伋也寿也朔也伋前母子也寿与朔后母子也寿母欲杀伋使人与伋乘舟于河将沉而杀之寿知不能止也因与之同舟舟人不得杀伋方乘舟时伋傅母恐其死也闵而作诗二子乘舟之诗是也其诗曰二子乘舟泛泛其景愿言思子中心养养礼记曾子问昔者鲁昭公少丧其母有慈母良及其死也公弗忍欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居吾弗忍也遂练冠以丧慈母丧慈母自鲁昭公始也韩诗外传秦攻魏破之少子亡而不得令魏国曰有得公子者赐金千斤匿者罪至十族公子乳母与俱亡人谓乳母曰得公子者赏甚重乳母当知公子处而言之乳母应之曰我不知其处虽知之死则死不可以言也为人养子不能隐而言之是畔上畏死吾闻忠不畔上勇不畏死凡养人子者生之非务杀之也岂可见利畏诛之故废义而行诈哉吾不能生而使公子独死矣遂与公子俱逃泽中秦军见而射之乳母以身蔽之着十二矢遂不令中公子秦王闻之飨以太牢且爵其兄为大夫诗曰我心匪石不可转也其此母之谓欤风俗通越王句践民生三子与乳母
后汉书李善传善字次孙南阳李元苍头也建武中疫疾元家相继死没惟孤儿续始生数旬而赀财千万诸奴婢私共计议欲谋杀续分其财产善深伤李氏而力不能制乃潜负续逃去隐山阳瑕丘界中亲自哺养乳为生湩梁节王畅传畅性聪慧然少贵骄颇不遵法度归国后数有恶梦从官卞忌自言能使六丁善占梦畅数使卜筮又畅乳母王礼等因此自言能见鬼神事遂共占气祠祭求福豫州刺史奏畅不道削二县袁闳传闳字夏甫少励操行苦身修节父贺为彭城相闳往省谒变名姓徒行无旅既至府门连日吏不为通会阿母出见闳惊入白夫人乃密呼见晋书贾充传充妇广成君郭槐性妒忌初黎民年三岁乳母抱之当合黎民见充入喜笑充就而拊之槐望见谓充私乳母即鞭杀之黎民恋念发病而死后又生男过期复为乳母所抱充以手摩其头郭疑乳母又杀之儿亦思慕而死充遂无嗣石勒载记黎阳人陈武妻一产三男一女武携其妻子诣襄国上书勒下书以为二仪谐畅和气所致赐其乳婢一口谷一百石杂彩四十匹堂阳人陈猪妻一产三男赐其衣帛廪食乳婢一口复三岁勿事桓元传元字敬道一名灵宝大司马温之孽子也其母马氏生元有光照室占者奇之故小名灵宝你媪每抱诣温辄易人而后至云其重兼常儿温甚爱异之武元杨皇后传后母赵氏早卒后依舅来舅妻仁爱亲乳养后遣他人乳其子王恭传恭初见执遇故吏戴耆之为湖孰令恭私告之曰我有庶儿未举在乳母家卿为我送寄桓南郡异苑晋太元中桓轨为巴东太守留家江陵妻乳母姓陈儿道生随轨之郡坠濑死道生形见云今获在河伯左右蒙假二十日得蹔还母哀至辄有一黑乌以翅掩其口舌上遂生一瘤从此便不得复哭元嘉中沛国武漂之妻林氏怀身得病而死俗忌含胎入柩中要须割出妻乳母伤痛之乃抚尸而祝曰若天道有灵无令死被擘裂须臾尸面赧然上色于是呼婢共扶之俄顷儿堕而尸倒酉阳杂俎郓州阚司仓者家在荆州其女乳母钮氏有一子妻爱之与其子均焉衣物饮食悉等忽一日妻偶得林檎一蒂戏与己子乳母乃怒曰小娘子成长忘我矣常有物与我子停今何容偏因啮吻攘臂再三反复主人之子一家惊怖逐夺之其子状貌长短正与乳母儿不下也妻知其怪谢之钮氏复手簸主人之子始如旧焉阚为灾祥密令奴持镢暗击之正当其脑騞然反中门扇钮大怒诟阚曰尔如此勿悔阚知无可奈何与妻拜祈之怒方解钮至今尚在其家敬之如神冥祥记□羊太傅祜字叔子泰山人也西□名臣声冠区夏年五岁时尝令乳母取先所弄指环乳母曰汝本无此于何取耶祜曰昔于东垣边弄之落桑树中乳母曰汝可自觅祜曰此非先宅儿不知处后因出门游望径而东行乳母随之至李氏家乃入至东垣树下探得小环李氏惊怅曰吾儿昔有此环常爱弄之七岁暴亡亡后不知环处此亡儿之物也云何持去祜持环走李氏遂问之乳母既说祜言李氏悲喜遂欲求祜还为其儿里中解喻然后得止续搜神记宋襄城李赜其父为人不信妖邪有一宅由来凶不可居父便买居之多年安吉子孙昌炽为二千石当徙家之官临去如厕见壁中有一物取刀斫之化为人便夺取刀反斫李杀持至座上斫杀其子弟凡姓李必死唯异姓无他赜尚幼在抱家内知变乳母抱出后门藏他家止其一身获免赜字景真位至湘东太守南齐书皇后传宣和陈皇后生太祖太祖年二岁乳人乏乳后梦人以两瓯麻粥与之觉而乳大出异而悦之梁书太宗十一王传绥建王大摰字仁瑛幼雄壮有胆气及京城陷乃叹曰大丈夫会当灭虏属你媪惊掩其口曰勿妄言祸将及大摰笑曰祸至非由此言大宝元年封绥建王邑二千户二年为宁远将军遇害时年十岁谢蔺传蔺字希如陈郡阳夏人也五岁每父母未饭乳媪欲令蔺先饭蔺曰既不觉饥强食终不进南史袁粲传粲父子被诛粲小儿数岁乳母将投粲门生狄灵庆灵庆曰吾闻出郎君者有厚赏今袁氏已灭汝匿之尚谁为乎遂抱以首乳母号泣呼天曰公昔与汝有恩故□难归汝奈何欲杀郎君以求小利若天地鬼神有知我见汝灭门袁昂传昂顗之子也顗败时昂年五岁乳媪携抱匿于庐山州郡于野求之于乳媪匿所见一彪因去遂免会赦得出魏书赵琰传琰字叔起天水人父温为杨难当司马初苻氏乱琰为乳母携奔寿春年十四乃归孝心色养饪熟之节必亲调之唐书巢刺王元吉传初元吉生太穆皇后恶其貌不举侍媪陈善意私乳之及长猜鸷好兵居边久益骄侈常令奴客诸妾数百人被甲习战相击刺死伤甚众后元吉中创善意止之元吉恚命壮士拉死私谥慈训夫人舒王元名传元名始王谯后徙王高祖之在大安宫太宗晨夕使尚宫问起居元名纔十岁保乳言尚宫有品当拜元名曰此帝侍婢尔何拜为太宗壮之曰真吾弟也白居易传居易始生七月能展书姆指之无两字虽试百数不差房管传管子孺复狂纵不法与妻郑不相中慈姆为言乃具棺召家人生敛之元德秀传德秀字紫芝兄子襁褓丧亲无资得乳媪德秀自乳之数日湩流能食乃止王兰英传王兰英者独孤师仁之姆师仁父武都谋归唐王世充杀之师仁始三岁免死禁锢兰英请髡钳得保养许之时丧乱饿死者籍籍游丐道路以食师仁身啖土饮水后诈为采薪窃师仁归京师高祖嘉其义诏封兰英永寿乡君桂苑丛谈吴郡顾况贞元中进士及第文词清妙为韩晋公浙西观察判官公尝有乳母与外相通卜射求事公持法欲杀阖宅莫敢言密令人言于况令救之况乃诣公所问何故公曰天下皆知某守法岂伊乳母先犯也况对曰三尺儿亦知公法令禁何宅内人而违犯然公幼年时读书早起夜卧看侍即要乳母今年长为公相侯伯乳母焉用哉诚宜杀之也公悲悟遽舍之因话录汾阳王在河中禁无故走马犯者死南阳夫人乳母之子抵禁都虞候杖杀之诸子泣告于王言虞候纵横之状王叱而遣之明日对宾僚吁叹者数四众皆不晓徐问之王曰某之诸子皆奴才也遂告以故曰伊不赏父之都虞候而惜母之阿你儿非奴才而何五代史李循传循不知其家世何人也少孤流落于汴州汴州富人李让兰得之养以为子梁太祖镇宣武以李让为养子循乃冒姓朱氏稍长给事太祖帐下太祖诸儿乳母有爱之者养循为子乳母之夫姓赵循又冒姓为赵氏名殷衡宋史侯益传益子仁矩仁矩子延广初在襁褓中遭王景崇之难乳母刘氏以己子代延广死刘氏行丐抱持延广至京师还益吴延祚传延祚子元扆尚太宗第四女蔡国公主将赴徐州公主有乳媪得入参宫禁元扆虑其去后妄有请托白上拒之真宗深所嘉叹曹光实传光实从子克明字尧卿既生会敌攻百丈县父光远遇害姆抱克明匿苇蒲中得免既长喜兵法善骑射从父光实奇之程琳传琳字天球故枢密副使张逊第在武成坊其曾孙偕才七岁宗室女生也贫不自给乳媪擅出券鬻第琳欲得之使开封府吏密谕媪以偕幼宜得御宝许鬻乃售乳媪以宗室女故入宫见章惠太后既得御宝琳乃市取之袁燮传燮字和叔生而端粹专静乳母置盘水其前玩视终日夜卧常醒安德裕传德裕字益之父重荣晋成德军节度德裕生于真定未期重荣兵败乳母抱逃水窦中将出为守兵所得执以见军校秦习习与重荣有旧因匿之曾传通判温州须次于越金人陷越不屈金人尽驱其家属四十口同日杀之其弟怤子甫四岁与乳母张皆死夜值小雨张得苏顾见亦苏尚吮其乳郡卒陈海匿以归后仕至知安南军李遵勖传遵勖尚万寿长公主领澄州刺史坐私主乳母谪均州团练使陈抟传抟字图南真源人始四五岁戏涡水岸侧有青衣媪乳之自是聪悟日益姚坦传坦为益王府翊善坦性本强固王少佚豫坦即丑诋左右乃教王诈称疾不朝太宗日使视疾逾月不瘳甚忧之召王乳母问状乳母曰王本无疾徒以姚坦检束居常不得自便王不乐故成疾上怒曰吾选端士辅王为善王不能用其谏而又诈疾欲使朕去正人以自便何可得也且王年少必尔辈为之谋耳因命捽至后苑杖之数十召坦慰谕续博物志子程子曰昔洛阳北部有母既生子病不能自举乳求他妇负哺之子婴及孩母疾不间子长不识所育负哺者盗其爱二母忿斗于庭子佑负哺者而反疏其生母遂昌杂录宋京畿各郡门有慈幼局贫家子多厌之辄不育乃许抱至局书生年月日时局有乳媪鞠育之他人家或无子女却来取于局岁祲子女多入慈幼局故道无抛弃子女信乎其恩泽之周也梦溪笔谈许怀德为殿帅尝有一举人因怀德乳姥求为门客怀德许之举子曳襕拜于庭下怀德据坐受之人谓怀德武人不知事体密谓之曰举人无设□之礼宜少降接也怀德应之曰我得打乳姥关节秀才只消如此待之东坡志林元丰七年二月一日东坡居士与徐得之参寥子步自雪堂并柯池入干明寺观竹林谒乳姥任氏坟锄治茶圃金史移剌履传履方五岁晚卧庑下见微云往来天际忽谓乳母曰此所谓卧看青天行白云者耶张暐传霍王从彝母早死温妃石抹氏养之明昌六年温妃薨上问从彝丧服暐奏慈母服齐衰三年桐杖布冠礼也从彝近亲至尊压降与臣下不同乞于未葬以前服白布衣绢巾既葬止用素服终制朝会从吉上从其奏元史太祖本纪帝十世祖孛端乂儿殁子八林昔黑剌秃合必畜嗣生子曰咩捻笃敦咩捻笃敦妻曰莫拿伦生七子而寡为押剌伊而所败六子皆死押剌伊而乘胜杀莫拿伦灭其家唯一长孙海都尚幼乳母匿诸积木中得免裕宗传裕宗讳真金世祖嫡子也封燕王将入中书乳母进新衣笑却之曰吾何事美观也明外史陈迪传迪字景道成祖即位召迪不屈阖门死幼子珠生五月乳母潜置沟中得免定兴张氏传张氏商丘知县以樟妻崇祯十五年流贼围商丘急妇积薪楼下集婢女其上俱令就缢谓子燮曰汝父城守命不可知宗祀惟汝是赖属乳媪往匿民家自缢死家人举火诸尸俱烬
　乳母部外编
东坡杂记有中书吏陈昱者暴死三日而苏初见壁有孔有人自孔掷一物至地化为人乃其亡姊也携其手自孔中出曰冥吏追汝使我先见吏在傍昏黑如夜极望有明处已而见冥官则陈襄述古也问昱何故杀乳母曰无之呼乳母至血被面抱婴儿熟视昱曰非此人也乃闻下吏追陈周官遂放昱还曰路远当给竹马又使诸曹检己籍曹示之年六十九官左班殿直曰以平生不烧香故不甚寿昱还道见追陈周往既苏周果死异闻总录干道戊子岁房州司理汪尹师有男年将弱冠习举子业宿于外舍讲学勤苦尝至夜半乃寐忽得疾饮食尽废不复观书而茹庸不肯言经月而死久之其乳母亦暴亡三日复苏云前政交代之室女死于此吾儿盖与之相遇今遂为夫妇乐胜人间欲取我往如平生时看视我责之曰郎君幽婚情同鱼水岂不念父母追悼乎我若复留谁与供过儿感泣无语我始得归予宗仁光基亲见此事
　乳母部杂录
