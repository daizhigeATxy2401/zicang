
　嫂叔部汇考
尔雅
　　释亲
女子谓兄之妻为嫂弟之妻为妇

注
犹今言新妇也
　　又
夫之兄为兄公

注
今俗呼兄锺语之转耳
夫之弟为叔夫之姊为女公夫之女弟为女妹汉刘熙释名　　释亲属
嫂叟也叟老者称也叟缩也人及物老皆缩小于旧也叔少也幼者称也叔亦俶也见嫂俶然却退也夫之兄曰公公君也君尊称也俗间曰兄章章灼也章灼敬奉之也又曰兄忪是己所敬见之怔忡自肃齐也俗或谓舅曰章又曰忪亦如之也汉书
　　楚元王交传丘嫂注
丘空也兄亡空有嫂也
　　又
丘大也长嫂称也
魏张揖博雅
　　释亲
也

　嫂叔部总论
礼记
　　曲礼
嫂叔不通问

陈
注
不通问无问遗之往来也
　　檀弓
子思之哭嫂也为位妇人倡踊

陈
注
马氏曰凡哭必为位者所以叙亲疏恩纪之差　嫂叔疑于无服而不为位故曰无服而为位者惟　叔嫂盖无服者所以远男女近似之嫌而为位者　所以笃兄弟内丧之亲子思哭嫂为位妇人倡踊　以妇人有相为娣姒之义而不敢以己之无服先　之也　　又
丧服嫂叔之无服也盖推而远之也

陈
注
嫂叔之分虽同居也然在义所可嫌故推而远　之不相为服　　大传
其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎
陈
注
属联也父之兄弟为伯叔父则其妻谓之伯叔　母兄弟之子为从子则其妻谓之妇此于昭穆为　宜弟之妻不可谓之为妇犹兄之妻不可谓之为　母以紊昭穆也故云谓弟之妻妇者是嫂亦可谓　之母乎言皆不可也旧说弟妻可妇嫂不可母失　其指矣大
全
长乐陈氏曰母妇无昭穆而昭穆系于
　父子之别嫂叔无长幼而长幼系于兄弟之伦故　妇于世叔父母则大功世叔于妇亦大功以其相　远而亲之也兄公与叔于嫂妇无服嫂妇于兄公　与叔亦无服以其相迩而远之也山阴陆氏曰孔　子曰必也正名乎是也若子路者犹以为迂故曰　可不慎乎　　杂记
嫂不抚叔叔不抚嫂

陈
注
抚死而抚其尸也嫂叔宜远嫌故皆不抚
　　奔丧
无服而为位者唯嫂叔及妇人降而无服者麻陈
注
檀弓云子思之哭嫂也为位妇人降而无服谓　姑姊妹在室者缌麻嫁则降而无服也哭之亦为　位麻者吊服而加缌之缳绖也郑氏曰正言嫂叔　尊嫂也兄公于弟之妻则不能也春秋公羊传
　　纪叔姬归酅
春秋庄公十有二年春王三月纪叔姬归于酅公羊传其言归于酅何隐之也何隐尔其国亡矣徒归于叔尔也
大
全
家氏曰公羊谓归于酅者归于其叔叔其可归　乎盖纪之宗庙在焉义当归也　汪氏曰或谓叔　姬归于叔非其所归乱也夫叔姬归于酅酅乃纪　五庙之所在叔姬之归以奉祭祀而非归于纪季　也夏侯令女之依爽与叔姬正同岂可亦责之依　其伯乎春秋书内女惟纪叔姬宋伯娅录其本末　甚详非贤而得若是乎后泽书大家女诫
　　和叔妹
妇人之得意于夫舅姑之爱己也舅姑之爱己由叔妹之誉己也由此言之我臧否誉毁一由叔妹叔妹之心复不可失也皆莫知叔妹之不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰而况妇人者也虽以贤女之行聪哲之性其能备乎是故室人和则谤掩于内离则恶扬此必然之势也易曰二人同心其利断金同心之言其臭如兰此之谓也夫嫂妹者体敌而尊恩疏而义亲若淑媛谦顺之人则能依义以笃好崇恩以结援使徽美显章而瑕过隐塞舅姑矜善而夫主嘉美声誉曜于邑邻休光延于父母若夫蠢愚之人于嫂则托名以自高于妹则因宠以骄盈骄盈既施何和之有恩义既乖何誉之臻是以美隐而过宣姑忿而夫愠毁訾布于中外耻辱集于厥身进增父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则德之柄顺则妇之行凡斯二者足以和矣诗云在彼无恶在此无射其斯之谓也唐杜氏通典
　　嫂叔宜服小功议
唐贞观十四年太宗谓侍臣曰同爨尚有缌麻之恩而嫂叔无服宜集学者详议侍中魏征等议曰嫂叔之不服盖推而远之也礼继父同居则为之周未尝同居则不为服又从母之夫舅之妻二人不相为服或曰同爨缌然则继父之徒□非骨肉服重由乎同爨恩轻在乎异居故知制服虽系于名亦缘恩之厚薄也或有长年之嫂遇孩童之叔劬劳鞠养情若所生分饥共寒契阔偕老譬同居之继父方他人之同爨情义之深浅宁可同日哉在其生也爱之同于骨肉及其死也则推而远之求之本源深所未喻若推而远之为是不可生而共居死同行路重其生而轻其死厚其始而薄其终称情立文其义安在且事嫂见称载籍非一郑仲虞则其见必冠孔伋则哭之为位此躬践教义仁深孝友察其所行之旨岂非先觉者欤但于时上无哲王礼非下之所议遂使深情郁乎千载至理藏于万古今属钦明在辰圣人有作五礼详洽一物无遗详求厥中申明圣旨谨按嫂叔旧无服今请小功五月报制可　　帝嫂服
晋后孝武宁康中崇德太后褚氏崩后于帝为从嫂或疑其服博士徐藻议以为资父事君而敬同又礼其夫属父道者妻皆母道则夫属君道妻亦后道矣服后宜以资母之义鲁讥逆祀以明尊尊今上躬奉康穆哀后及靖后之礼致敬同于所天岂可敬之以君道而服废于本亲谓宜服齐衰于是帝制周服宋袁氏世范　　睦亲
凡人之妇性行不相远而有小姑者独不为舅姑所喜此固舅姑之爱偏然为儿妇者要当一意承顺则尊长久而自悟或父或舅姑终于不察则为子为妇无可奈何加敬之外任之而已
　嫂叔部艺文一
　　亡嫂帖　　　　　　　　　晋王羲之顿首顿首亡嫂居长情所锺奉始获奉集冀遂至诚展其情愿何图至此未盈数旬奄见背弃情至乖丧莫此之甚追寻酷恨悲惋深至痛切心肝当奈何奈何兄子荼毒备婴不可忍见发言痛心奈何奈何王羲之顿首顿首　　江州帖　　　　　　　　　　王献之知汝决欲来下是至愿然嫂当得供养冀郡固有理若宣城琅琊不果南有空缺可作者此信还具白当与在事论为不可须留者便可决作来下记也上方大枋想汝不过数枋足彼故当足合偶此耳人方当粗足不果耳可白吾当托桓江州助汝此不辨得遣人船迎汝当具东改枋枋三四吾小可当自力无湖迎汝故可得五六十人小枋诸谢当有便是见今当语之大理尽此信还一一白胛痛不可堪而比作书欲不能成之　　奏弹刘整疏　　　　　　　　梁任昉御史中丞臣任昉稽首言臣闻马援奉嫂不冠不入泛毓字孤家无常子是以义士节夫闻之有立千载美谈斯为称首臣昉顿首顿首死罪死罪谨按齐故西阳内史刘寅妻范诣台诉列称出适刘氏二十许年刘氏丧亡抚养孤弱叔郎整恒欲伤害侵夺分前奴教子当伯□己入众又以钱婢姊妹弟温仍留奴自使又夺寅息逡婢绿草私货得钱□不分逡寅第二庶息师利去岁十月往整田上经十二日整便责范米六斗哺食米未展送忽至户前隔箔攘拳大骂突进房中屏风上取车帷准米去二月九日夜婢采音偷车栏夹杖龙牵范问失物之意整便打息逡整及母并奴婢等六人来共至范屋中高声大骂婢采音举手查范臂求摄捡如诉状辄摄整父旧使奴海蛤到台辨问列称整亡父兴道先为零陵郡得奴婢四人分财以奴教子乞大息寅寅亡后第二弟整仍夺教子云应入众整便留自使婢姊及弟各准钱五千文不分逡其奴当伯先是众奴整兄弟未分财之前整兄寅以当伯贴钱七千共众作田寅罢西阳郡还虽未别火食寅以私钱七千赎当伯仍使上广州去后寅丧亡整兄弟后分奴婢唯余婢绿草入众整复云寅未分财赎当伯又应属众整意贪得当伯推绿草与逡整规当伯行还拟欲自取当伯遂经七年不返整疑已死亡不回更夺取婢绿草货得钱七千整兄弟及姊共分此钱又不分逡寅妻范云当伯是亡夫私赎应属息逡当伯天监二年六月从广州还至整复夺取云应充众准顾借上广州四年夫直今在整处使进责整婢采音刘整兄寅第二息师利去年十月十二日忽往整墅停住十二日整就兄妻范求米六斗哺食范未得还整怒仍自进范所住屏风上取车帷为质范送米六斗整则纳受范今年二月九日夜云失车栏子夹杖龙牵等范及息逡道是采音所偷整闻声仍打逡范唤问何意打我儿整母子尔时便同出中庭隔箔与范相骂婢采音及奴教子楚玉法忠等四人于时在整子母左右整语采音其道汝偷车校具汝何不进里骂之既进争口举手误查范臂车栏夹杖龙牵实非采音所偷进责寅妻范奴苟奴列称娘去二月九日夜失车栏夹杖龙牵疑是整婢采音所偷苟奴与郎逡往津阳门籴米遇见采音在津阳门卖车栏龙牵苟奴登时欲捉取逡谓苟奴已尔不须复取苟奴隐僻少时伺视人买龙牵售五千钱苟奴仍随逡归宅不见度钱□如采音苟奴等列状粗与范诉相应重核当伯教子列称被夺今在整处使悉与海蛤列不异以事诉法令史潘僧尚议整若辄略兄子逡分前婢货卖及奴教子等私使若无官令辄收付近狱测治诸所逮连继应洗之源委之狱官悉以法制从事如法所称整即主臣谨案新除中军参军臣刘整闾阎茸名教所绝直以前代外戚仕因纨□恶积衅稔亲旧侧目理绝通问而妄肆丑辞终夕不寐而谬加大杖薛包分财取其老弱高凤自秽争讼寡嫂未见孟尝之深心唯效文通之伪迹昔人睦亲衣无常主整之抚侄食有故人何其不能折契锺庾而襜帷交质人之无情一何至此实教义所不容绅冕所共弃臣等参议请以见事免整新除官辄勒外收付廷尉法狱治罪诸所连逮应洗之源委之狱官悉以法制从事婢采音不款偷车栏龙牵请付狱测实其宗长及地界职司初无纠举及诸连逮请不足申尽臣昉诚惶诚恐顿首顿首死罪死罪稽首以闻　　祭郑夫人文　　　　　　　　唐韩愈维年月日愈谨于逆旅备时羞之奠再拜顿首敢昭祭于六嫂荥阳郑氏夫人之灵呜呼天祸我家降集百殃我生不辰三岁而孤蒙幼未知鞠我者兄在死而生实维嫂恩未龀一年兄宦王官提携负任去洛居秦念寒而衣念饥而□疾疹水火无灾及身劬劳闵闵保此愚庸年方及纪荐及凶屯兄罹谗口承命远迁穷荒海隅夭阏百年万里故乡幼孤在前相顾不归泣血号天微嫂之力化为夷蛮水浮陆走丹旐翩然至诚感神返葬中原既克反葬遭时艰难百口偕行避地江濆春秋霜露荐敬苹蘩以享韩氏之祖考曰此韩氏之门视余犹子诲化谆谆爰来京师年在成人屡贡于王名乃有闻念兹顿顽非训曷因感伤怀归陨涕熏心苟容躁进不顾其躬禄仕而还以为家荣奔走乞假东西北南孰云此来乃睹灵车有志弗及长负殷勤呜呼哀哉昔在韶州之行受命于元兄曰尔幼养于嫂丧服必以期今其敢忘天实临之呜呼哀哉日月有时归合茔封终天永辞绝而复苏伏惟尚飨　　嫂疾得药判　　　　　　　　杨守纳　颜甲养寡嫂疾求药无出有童子授之化鸟而去　邻告妖异甲不伏对曰天昭著神心正直苟精诚而聿敷何贶施而靡应颜甲族承先哲行不违仁宁见倨于下机每防嫌于通问荣擢棣萼痛违爱于仁兄讽起伯梁遂虔心于寡嫂衣冠肃敬方礼国而躬勤衾枕婴缠忽孀闺而寝疾四时有厉始见攻里五药无资爰将瞑眩至诚攸感异兆旋臻岂童子之何知有神人之□契香囊遽委俄瞻见于灵蛇敛□方回宛迁形于翥鸟联翩彩翩疑征入梦之祥坱北元功即降痊□之庆勿药有喜道则虽殊无言不酬义终可尚乡党称孝固足当仁邻伍生诬何诚蔽善　　与史氏太君嫂　　　　　　　宋苏轼某谪海南狼狈广州知时侄及第流落中尤以为庆乃知三哥平生孝义廉静自守嫂贤明教诲有方天不虚报也明日当渡大海聊致此书嫂知意而已　　寡妇赋有
序
　　　　　明何景明
　予痛吾兄宦业未竟抱志中逝而孤嫂怀保遗孩　茕茕在疚且训其长雅志自厉庶以不殄兄之义　问矣痛而更以喜作寡妇赋以道其志焉嗟伊人之伶俜兮诉明昏以自伸言我被遗质之薄躯兮窃幼训之专真遭盛年之昌运兮尚君子之末陈侍巾带之雅惠兮期毕齿而委身奉周旋以逾纪兮羌中道以先夭缅日月之恒逝兮佩生平之末光衾裯卷以独处兮潜幽宫以自防弛膏铅之盛饰兮脱□袆之文章陈单帏以自蔽兮荪荃莝以为香纷履綦之委弛兮琴瑟偃而不张修夜漫以靡旦兮灼寒膏而不明像生存之极娱兮心絓结而不释忽颓思而就枕兮怳若君之我即承邂逅于寤寐兮托精魂于遥夕风飘飘以吹帏兮起览视其何适泪交颐以横下兮魂震荡而无抗循周除以舒志兮下兰室与蕙房望明星以抚楹兮微月而缀廊秋气凛以憯切兮悲回风与降霜痛蕙草之不敷兮抚梧桐之雕伤感孤兽之离偶兮耻单翼之无行遂踯躅以反室兮心怛惋而若丧眺丘坟之嶕峣兮陟山椒而惨恻极陇隧之修延兮翳宿莽之蔓域徙荒亭以即之兮眇神灵之莫得攀下泉之不逮兮隐哀号而拊臆征受命之不祥兮艾愆尤于往轨抱遗孤之茕茕兮指皎日以为矢蹈未亡之微龄兮敢遗君之盛美苟明忱之罔亏兮岂速殒之可悔重曰幼蒙慈育秉志良兮服事洁修充君房兮从子遨游涉江湘兮改辙东国逾河梁兮思妃文鹓永翱翔兮何意中逵失其行兮嗟维我仪安可忘兮潜身阃内不下堂兮女史陈图慕共姜兮恪谌一志举令名兮闺中之媛永为像兮
　嫂叔部艺文二
诗
　　孤儿行　　　　　　　　　　汉乐府孤儿生孤子遇生命独当苦父母在时乘坚车驾驷马父母已去兄嫂令我行贾南到九江东到齐与鲁腊月来归不敢自言苦头多虮虱面目多尘大兄言办饭大嫂言视马上高堂行取殿下堂孤儿泪下如雨使我朝行汲暮得水来归手为错足下无菲怆怆履霜中多蒺藜拔断蒺藜肠月中怆欲悲泪下渫渫清涕累累冬无复襦夏无单衣居生不乐不如早去下从地下黄泉春气动草萌芽三月蚕桑六月收瓜将是瓜车来到还家瓜车反复助我者少啖瓜者多愿还我兄与嫂严独且急归当兴校计乱曰里中一何譊譊愿欲寄尺书将与地下父母兄嫂难与久居　　小姑谣　　　　　　　　　　元郭翼小姑年可十五余幼小只依兄嫂居爹娘爱惜不肯嫁婀娜一朵红芙蕖大嫂含笑向小姑小姑今年当嫁夫嫁夫须嫁田家儿莫贪满屋金与珠不见东家楼上女去年嫁作军中妇良人战没招魂归日日灵前哭如雨今年再嫁花娉婷车马满街相送迎宁为守义泉下鬼如何失节须臾生田家种田虽苦辛百年贫贱可终身荆钗布裙灰土面小姑归来好相见　嫂叔部杂录
仪礼嫂者尊严之称
闻见后录或曰嫂叔不亲授礼也嫂溺而不援曰礼不亲授可乎是礼有时去取也曰嫂叔不亲授礼也嫂溺援之以手亦礼也何去取之有容斋三笔妇人呼夫之兄为伯于书无所载予顷使金国时辟景孙弟辅行弟妇在家许斋醮及还家赛愿予为作青词云顷因兄伯出使夫婿从行虽借用陈平传兄伯之语而自不以为然偶忆尔雅释亲篇曰妇称夫之兄为兄公夫之弟为叔于是改兄伯字为兄公视前所用大为不侔矣玉篇妐字音钟注云夫之兄也然于义训不若前语
　嫂叔部纪事
列女传娥皇女英尧使承事舜于畎亩之中舜之女弟系与二嫂谐左传哀十一年冬卫太叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣置于犁而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞礼记檀弓陈子车死于卫其妻与其家大夫谋以殉葬定而后陈子亢至以告曰夫子疾莫养于下请以殉葬子亢曰以殉葬非礼也虽然则彼疾当养者孰若妻与宰得已则吾欲已不得已则吾欲以二子者之为之也于是弗果用战国策苏秦说秦王书十上而说不行黑貂之裘敝黄金百斤尽资用乏绝去秦而归蠃縢履跷负书担囊形容枯槁面目黧黑状有愧色归至家妻不下不为炊父母不与言苏秦喟然叹曰妻不以我为夫不以我为叔父母不以我为子是皆秦之罪也乃夜发书陈箧数十得太公阴符之谋伏而诵之简练以为揣摩读书欲睡引锥自刺其股血流至足曰安有说人主不能出其金玉锦绣取卿相之尊者乎期年揣摩成曰此真可以说当世之君矣于是乃摩燕乌集阙见说赵王于华屋之下抵掌而谈赵王大说封为武安君受相印革车百乘锦绣千纯白璧百双黄金万镒以随其后约从散衡以抑强秦将说楚王路过洛阳父母闻之清宫除道张乐设饮郊迎三十里妻侧目而视侧耳而听蛇行匍伏四拜自跪而谢苏秦曰何前倨而后卑也曰以季子位尊而多金苏秦曰嗟乎贫穷则父母不子富贵则亲戚畏惧人生世上势位富厚盖可以忽乎哉史记楚元王世家高祖兄弟四人长兄伯伯蚤卒始高祖微时尝辟事时时与宾客过巨嫂食嫂厌叔叔与客来嫂详为羹尽栎釜宾客以故去已而视釜中尚有羹高祖由此怨其嫂及高祖为帝封昆弟而伯子独不得封太上皇以为言高祖曰某非忘封之也为其母不长者耳于是乃封其子信为羹颉侯陈丞相世家陈丞相平者阳武户牖乡人也少时家贫好读书有田三十亩独与兄伯居伯常耕田纵平使游学平为人长美色人或谓陈平曰贫何食而肥若是其嫂嫉平之不视家生产曰亦食糠核耳有叔如此不如无有伯闻之逐其妇而弃之及汉王以平为亚将绛侯灌婴等咸谗陈平曰平虽美丈夫如冠玉耳其中未必有也臣闻平居家时盗其嫂愿王察之汉王疑之直不疑传不疑稍迁至太中大夫朝廷见人或毁之曰不疑状貌甚美然独无奈其善盗嫂何也不疑闻曰我乃无兄然终不自明也汉书东方朔传朔字曼倩少失父母长养兄嫂后汉书马援传援兄况卒援行服期年不离墓所敬事寡不冠不入庐梁竦传竦性好施不事产业长嫂舞阴公主赡给诸梁亲疏有序特重敬竦虽衣食器物必有加异竦悉分与亲族自无所服第五访传访字仲谋少孤贫常佣耕以养兄嫂有闲暇则以学文高凤传凤字文通名声着闻太守连召请恐不得免自言本巫家不应为吏又诈与寡嫂讼田遂不仕会稽典录郑弘守阳羡县民有弟用兄钱者为嫂所责未还嫂诣弘诉弘为叔还钱兄闻之惭愧自系于狱遂遣妇赍钱还弘弘不受也魏略甄后年十四丧仲兄俨悲哀过制事寡嫂谦敬事处其劳抚养俨子慈爱甚笃后母性严待诸妇有常后数谏母兄不幸早亡嫂年少守节顾留一子以大义言之待之当如妇爱之宜如女母感后言流涕便令后与嫂共止寝室坐起常相随恩爱益密列女传广汉汝归者汝敦之妻也居世殷富兄弟早孤而嫂贪□以所受田宅奴婢三百余万悉让与兄裁留园地数十亩起舍耕作上中得金一器敦以示妻妻曰本言让先祖所有也此金非其有耶敦曰固吾意也乃俱担金与兄嫂嫂初谓叔穷乏来欲借贷有不悦之色见金而喜乃兄恻然感悟弃妻还金晋书怀帝纪永兴元年立为皇太弟光熙元年十一月庚午孝惠帝崩羊皇后以于太弟为嫂不得为太后尊为惠皇后王澄传澄字平子生而警悟衍妻郭性贪鄙欲令婢路上担粪澄年十四谏郭以为不可郭大怒谓澄曰昔夫人临终以小郎属新妇不以新妇属小郎因捉其衣裾将杖之澄争得脱逾窗而走吐谷浑传视连有二子长曰视熊少曰乌纥堤视熊卒子树洛干年少传位于乌纥堤乌纥堤性□弱耽酒淫色树洛干年九岁而孤其母念氏聪惠有姿色乌纥堤妻之有宠遂专国事慕容熙载记熙昭仪苻氏死慕容隆妻张氏熙之嫂也美姿容有巧思熙将以为苻氏之殉欲以罪杀之乃毁其襚中有弊毡遂赐死三女叩头求哀熙不许颜含传含二亲既终两兄继没次嫂樊氏因疾失明含课励家人尽心奉养每日自□省药馔察问息耗必簪履束带医人疏方应须髯蛇胆而寻求备至无由得之含忧叹累时当昼独坐忽有青衣童子年可十三四持一青囊授含含开视乃蛇胆也童子逡巡出户化成青鸟飞去得胆药成嫂病即愈由是著名郑休妻石氏传石氏不知何许人也少有德操年十余岁乡邑称之既归郑氏为九族所重休前妻女既幼又休父临终有庶子沉生命弃之石氏曰奈何使舅之嗣不存乎遂养沉及前妻女力不兼举九年之中三不举子阮籍传籍嫂尝归宁籍相见与别或讥之籍曰礼岂为我设邪谢朗传朗善言元理文义艳发名亚于元总角时病新起体甚羸未堪劳于叔父安前与沙门支遁讲论遂至相苦其母王氏再遣信命还安欲留使竟论王氏因出云新妇少遭艰难一生所寄惟在此儿遂流涕携朗去安谓坐客曰家嫂辞情慷慨恨不使朝士见之王凝之妻谢道韫传道韫聪识有才辨凝之弟献之尝与宾客谈议词理将屈道韫遣婢白献之曰欲为小郎解围乃施青绫步障自蔽申献之前议客不能屈宋书蔡兴宗传兴宗幼立风概家行尤谨奉宗姑事寡嫂养孤兄子有闻于世太子左率王锡妻范聪明妇人也有才藻学见与锡弟僧达书诘让之曰昔谢太傅奉嫂王夫人如慈母今蔡兴宗亦有恭和之称其为世所重如此江智渊传智渊子季筠太子洗马早卒季筠妻王平望乡君智渊兄子概早孤养之如子向靖传靖字奉仁小字弥弥弟劭永初中为宣城太守劭弟子亮以私忿杀弥妻施氏托云奴客所杀劭辄于墓所杀亮及弥妾并奴婢七八人匿不闻官为有司所奏诏无所问宗悫传悫兄泌娶妻始入门夜被劫悫年十四挺身拒贼贼十余人皆披散不得入室孙棘传棘弟萨坐军法棘诣郡乞以身代萨棘妻许又寄语属棘君当门户岂可委罪小郎且大家临死以小郎属君竟未妻娶家道不立君已有二儿死亦何恨诏特原罪南齐书刘祥传祥少好文学性韵刚疏轻言肆行不避高下兄整为广州卒官祥就整妻求还资事闻朝廷于朝士多所贬忽御史中丞任遐奏曰祥少而狡异长不悛徙请谒绝于私馆反唇彰于公庭轻议乘舆历贬朝望肆丑无避纵言自若厥兄浮榇天伦无一日之悲南金弗获嫂侄致其轻绝孤舟敻反存殁相捐遂令暴客掠夺骸柩行路流叹有识伤心摄祥门生孙狼儿列祥顷来饮酒无度言语阑逸道说朝廷亦有不逊之语实不避左右非可称纸墨兄整先为广州于职丧亡去年启求迎丧还至大雷闻祥与整妻孟争计财物瞋忿祥仍委前还后未至鹊头其夜遭劫内人并为凶人所淫略如所列与风闻符同请免官付廷尉上别遣敕祥曰卿素无行检朝野所悉轻弃骨肉侮蔑兄嫂此是卿家行不足乃无关他人卿才识所知盖何足论位涉清途于分非屈何意轻肆口哕诋目朝士造席立言必以贬裁为口实狱鞫乃徙广州祥至广州不得意终日纵酒少时病卒张融传融有孝义忌月三旬不听乐事嫂甚谨韩灵敏传灵敏兄灵珍亡无子妻卓氏守节不嫁虑家人夺其志未尝告归灵敏事之如母封延伯传延伯字仲琏勃海人也有学行不与世人交事寡嫂甚谨吴达之传达之义兴人也嫂亡无以葬自卖为十夫客以营冢椁梁书范云传云字彦龙性笃睦事寡嫂尽礼家事必先谘而后行刘潜传潜字孝仪为人宽厚内行尤笃第二兄孝能早卒孝仪事寡嫂甚谨家内巨细必先谘决与妻子朝夕供事未尝失礼世以此称之陈书殷不传不少立名节第三兄不疑次不占次不齐并早亡不最小事第二寡嫂张氏甚谨所得禄俸不入私室南史竟陵文宣王子良传子良字云英为会稽太守时有山阴人孔平诣子良讼嫂市米负钱不还子良叹曰昔高文通与寡嫂讼田义异于此乃赐米钱以偿平魏书江阳王继传继子小字夜灵太后以妹
夫迁侍中兼总禁兵专综机要巨细决之弟罗实名罗剎除梁州刺史孝静初萧衍遣将围逼罗以州降死之后罗通妻时人秽之或云其救命之计也卢元传道约子正通开府谘议少有令誉征赴晋阳遇患卒妻郑氏与正通弟正思淫乱武定中为御史所劾人士疾之袁□传□弟扬扬弟升扬死后升通其妻□惭恚为之发病升终不止时人鄙秽之李元护传元护子会顽騃好酒其妻南阳太守清河房伯玉女也甚有姿色会不答之房乃通于其弟机因会饮醉杀之机与房遂如夫妇积十余年房氏色衰乃更婚娶沮渠蒙逊传蒙逊第三子牧犍尚世祖妹武威公主牧犍淫嫂李氏兄弟三人传嬖之李与牧犍姊共毒公主上遣解毒医乘传救公主得愈上征李氏牧犍不遣厚送居于酒泉北齐书文襄敬皇后元氏传后归文襄容德兼美文宣受禅尊为文襄皇后居静德宫及天保六年文宣渐致□狂乃移居于高阳之宅而取其府库曰吾兄昔奸我妇我今须报乃淫于后文宣皇后李氏传后讳祖娥武成践阼逼后淫乱云若不许我当杀尔儿后惧从之后有娠太原王绍德至合不得见愠曰儿岂不知耶姊姊腹大故不见儿后闻之大惭由是生女不举帝横刀诟曰尔杀我女我何不杀尔儿对后前筑杀绍德后大哭帝愈怒裸后乱挝挞之号天不已盛以绢囊流血淋漉投诸渠水良久乃苏犊车载送妙胜足寺后性爱佛法因此为尼周书颜之仪传京兆郡丞乐运字承业南阳淯阳人少事母及寡嫂甚谨由是以孝义闻梁故都官郎琅邪王澄美之为次其行事为孝义传隋书牛弘传弘字里仁有弟曰弼好酒而酗尝因醉射杀弘驾车牛弘来还宅其妻迎谓之曰叔射杀牛矣弘闻之一无所怪问直答云作脯坐定其妻又曰叔忽射杀牛大是异事弘曰已知之矣颜色自若读书不辍唐书王珪传珪字叔玠少孤且贫奉寡嫂家事咨而后行李大亮传大亮性忠谨至妻子未始见惰容事兄嫂以礼闻徐彦伯传彦伯兖州瑕丘人名洪以字显事寡嫂谨抚诸侄同己子韩愈传愈生三岁而孤随伯兄会贬官岭表会卒嫂郑鞠之郑丧为服期以报张志和传志和字子同婺州金华人尝欲以大布制裘嫂为躬绩织及成衣之虽暑不解赵弘智传弘智兄弘安卒奉嫂谨甚
