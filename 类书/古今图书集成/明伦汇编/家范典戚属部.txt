
　戚属部汇考
尔雅
　　释亲
姊妹之夫为甥

注
体敌故更相为甥甥生也
　　又
妇之党为婚兄弟婿之党为姻兄弟

注
古者皆谓婚姻为兄弟
汉刘熙释名
　释亲属
亲衬也言相隐衬也
属续也恩相连续也
　　又
姊妹互相谓夫曰私言于其夫兄弟之中此人与己姊妹有恩私也
　戚属部总论
袁氏世范
　　睦亲篇
房族亲戚邻居其贫者纔有所阙必请假焉虽米盐酒醋计钱不多然朝夕频频令人厌烦如假借衣服器用既为损污又因以质钱借之者历历在心日望其偿其借者非惟不偿又行行常自若且语人曰我未尝纤毫假贷于他此言一达岂不招怨怒一应亲戚故旧有所假贷不若随力给与之言借则我望其还不免有所索索之既频而负偿冤主反怒曰我欲偿之以其不当频索则姑已之方其不索则又曰彼不下气问我我何为而强还之故索亦不偿不索亦不偿终于交结怨而后已盖贫人之假贷初无肯偿之意纵有肯偿之意亦何由得偿或假贷作经营又多以命穷计拙而折阅方其始借之时礼甚恭言甚逊其感恩之心可指日以为誓至他日责偿之时恨不以兵刃相加凡亲戚故旧因财成怨者多矣俗谓不孝怨父母欠债怨财主不若念其贫随吾力之厚薄举以与之则我无责偿之念彼亦无怨于我人之议亲多要因亲及亲以示不相忘此最风俗好处然其间妇女无远识多因相熟而相简至于相忽遂至于相争而不和反不若素不相识而骤议亲者故凡因亲议亲最不可托熟阙其礼文又不可忘其本意极于责备则两家周致无他患矣故有侄女嫁于姑家独为姑氏所恶甥女嫁于舅家独为舅妻所恶姨女嫁于姨家独为姨氏所恶皆由玩易于其初礼薄而怨生又有不审于其初之过者人之姑姨姊妹及亲戚妇人年老而子孙不肖不能供养者不可不收养然又须关防恐其身故之后其不肖子孙却妄经官司称其人因饥寒而死或称其人有遗下囊箧之物官中受其牒必为追证不免有扰须于生前令白之于众质之于官称身外无余物则免他患大抵要为高义之事须令无后患　　处己篇
亲戚故旧人情厚密之时不可尽以密私之事语之恐一旦失欢则前日所言皆他人所凭以为争讼之资至有失欢之时不可尽以切实之语加之恐忿气既平之后或与之通好结亲则前言可愧大抵忿怒之际最不可指其隐讳之事而暴其父祖之恶吾之一时怒气所激必欲指其切实而言之不知彼之怨恨深入骨髓古人谓伤人之言深于矛戟是也俗亦谓打人莫打膝道人莫道实亲戚故旧因言语而失欢者未必其言语之伤人多是颜色辞气暴厉能激人之怒且如谏人之短语虽切直而能温颜下气纵不见听亦未必怒若平常言语无伤人处而词色俱厉纵不见怒亦须怀疑古人谓怒于室者色于市方其有怒与他人言必不卑逊他人不知所自安得不怪故盛怒之际与人言话尢当自警前辈有言诫酒后语忌食时嗔忍难耐事顺自强人常能持此最得便宜　　治家篇
亲宾相访不可多虐以酒或被酒夜卧须令人照管往时括苍有困客以酒且虑其不告而去于是卧于空舍而钥其门酒渴索浆不得则取花瓶水饮之次日启关而客死矣其家讼于官郡守汪怀忠究其一时舍中所有之物云有花瓶浸旱莲花试以旱莲花浸瓶中取罪当死者试之验乃释之又有置水于案而不掩覆屋有伏□遗毒于水客饮而死者凡事不可不谨如此
　戚属部纪事
左传卫惠公之即位也少齐人使昭伯烝于宣姜生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹鄅人藉稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从孥于邾邾庄公反鄅夫人而舍其女鄅夫人宋向戍之女也故向宁请师宋公伐邾围虫取之乃尽归鄅俘注
宁向
戍子也
战国策燕王哙既立苏秦死于齐苏秦之在燕也与其相子之为婚而苏代与子之交及苏秦死而齐宣王复用苏代燕哙三年与楚三晋攻秦不胜而还子之相燕贵重主断苏代为齐使于燕燕王问之曰齐宣王何如对曰必不霸燕王曰何也对曰不信其臣苏代欲以激燕王以厚任子之也于是燕王大信子之子之因遗苏代百金听其所使吕氏春秋长攻篇赵简子病召太子而告之曰我死已葬服衰而上夏屋之山以望太子敬诺简子死已葬服衰召大臣而告之曰愿登夏屋以望大臣皆谏曰登夏屋以望是游也服衰以游不可襄子曰此先君之命也寡人弗敢废群臣敬诺襄子上于夏屋以望代俗其乐甚美于是襄子曰先君必以此教之也及归虑所以取代乃先善之代君好色请以其弟□妻之代君许诺弟□已往所以善代者乃万故马郡宜马代君以善马奉襄子襄子谒于代君而请觞之马郡尽先令舞者置兵其羽中数百人先具大金斗代君至酒酣反斗而击之一成脑涂地舞者操兵以斗尽杀其从者因以代君之车迎其妻其妻遥闻之状磨笄以自刺故赵氏至今有刺笄之证与反斗之号汉书王商传商字子威元帝时至右将军光禄大夫是时定陶共王爱幸几代太子商为外戚重臣辅政拥佑太子颇有力焉后汉书马援传援兄子婿王盘子石王莽从兄平阿侯仁之子也莽败盘拥富赀居故国为人尚气节而爱士好施有名江淮间后游京师与卫尉阴兴大司空朱浮齐王章共相友善援谓姊子曹训曰王氏废姓也子石当屏居自守而反游京师长者用气自行多所陵折其败必也后岁余盘果与司隶校尉苏邺丁鸿事相连坐死洛阳狱而盘子肃复出入北宫及王侯邸第援谓司马吕种曰建武之元名为天下重开自今以往海内日当安耳但忧国家诸子并壮而旧防末立若多通宾客则大狱起矣卿曹戒慎之及郭后薨有上书者以为肃等受诛之家客因事生乱虑致贯高任章之变帝怒乃下郡县收捕诸王宾客更相牵引死者以千数吕种亦豫其祸临命叹曰马将军诚神人也袁绍传注谢承书曰胡毋班王匡之妹夫匡受绍旨收班系狱欲杀以徇军班与匡书略曰足下拘仆于狱欲以衅鼓此何悖暴无道之甚者也仆与董卓何亲戚义岂同恶足下张虎狼之口吐长蛇之毒恚卓迁怒何其酷哉死者人之所难然耻为狂夫所害若亡者有灵当诉足下于皇天夫婚姻者祸福之几今日着矣曩为一体今为血雠亡人二女则君之甥身没之后慎勿令临仆尸骸匡得书抱班二子哭班遂死于狱三国志文德郭皇后传皇后外亲刘斐与他国为婚后闻之敕曰诸亲戚嫁娶自当与乡里门户匹敌者不得因势强与他方人婚也后姊子孟武还乡里求小妻后止之遂敕诸家曰今世妇女少当配将士不得因缘取以为妾也宜各自慎无为罚首麋竺传竺字子仲东海胊人也祖世货殖僮客万人赀产巨亿后徐州牧陶谦辟为别驾从事谦卒竺奉谦遗命迎先主于小沛建安元年吕布乘先主之出拒袁术袭下邳虏先主妻子先主转军广陵海西竺于是进妹于先主为夫人奴客二千金银货币以助军资于时困匮赖此复振曹公表竺领嬴郡太守吕蒙传蒙少依姊夫邓当当为孙策将数讨山越蒙年十五六窃随当击贼当见大惊呵叱不能禁止归以告蒙母母恚欲罚之蒙曰贫贱难可居脱误有功富贵可致且不探虎穴安得虎子母哀而舍之来敏传敏字敬达义阳新野人来歙之后也父艳为汉司空汉末大乱敏随姊夫奔荆州姊夫黄琬是刘璋祖母之侄故璋遣迎琬妻敏遂俱与姊入蜀常为璋宾客费袆传袆字文伟江夏鄳人也少孤依族父伯仁伯仁姑益州牧刘璋之母也璋遣使迎仁仁将袆游学入蜀会先主定蜀袆遂留益土严畯传畯不蓄禄赐皆散之亲戚知故家常不充晋书何充传充字次道即王导妻之姊子故少与导善早历显官尝诣导导以麈尾指□呼充共坐曰此是君坐也导缮扬州解舍顾而言曰正为次道耳张轨传轨子实摄父位在位六年弟茂摄事凉州大姓贾摹实妻弟也势倾西土先是谣曰手莫头图凉州茂以为信诱而杀之于是豪右屏迹威行凉州范晷传晷子广字仲将除灵寿令不之官姊适孙氏早亡有孙迈广负以南奔虽盗贼艰急终不弃之裴秀传秀有二子浚頠浚嗣位至散骑常侍早卒浚庶子憬不惠贾充即頠从母夫也表秀有佐命之勋不幸嫡长丧亡遗孤稚弱頠才德英茂足以兴隆国嗣诏頠袭爵頠固让不许裴楷传楷子瓒娶杨骏女然楷素轻骏与之不平骏既执政乃转为卫尉迁太子少师优游无事默如也及骏诛楷以婚亲收付廷尉将加法是日事起仓卒诛戮纵横众人为之震恐楷容色不变举动自若索纸笔与亲故书赖侍中傅祗救护得免犹坐去官□愔传愔少不交竞会弟昙卒无处世意与姊夫王羲之并有迈世之风俱栖心绝谷修黄老之术王济传济少有逸才风姿英爽气盖一时好弓马勇力绝人善易及庄老文词秀茂伎艺过人有名当世与姊夫和峤及裴楷齐名石勒载记勒姊夫广威张越与诸将蒱博勒亲临观之越戏言忤勒勒大怒叱力士折其胫而杀之慕容宝载记宝至黎阳兰汗遣左将军苏超迎宝宝以汗垂之季舅盛又汗之婿也必谓忠款无贰乃还至龙城汗引宝入于外邸弒之盛驰进赴哀将军张真固谏以为不可盛曰我今投命告以哀穷汗性愚近必顾念婚姻不忍害我旬月之间足展吾志遂入赴丧汗妻乙氏泣涕请盛汗亦哀之遣其子穆迎盛舍之宫内亲敬如旧汗兄提弟难劝汗杀盛汗不从慕容奇汗之外孙也汗亦宥之宋书王球传球公子简贵素不交游筵席虚静门无异客尚书仆射殷景仁领军刘湛并执重权倾动内外球虽通家姻戚未尝往来臧焘传焘长子邃邃子凝之年少时与北地傅僧佑俱以通家子为太祖所引见时上与何尚之论铸钱事凝之便干其语上因回与论之僧佑引凝之衣令止凝之大言谓僧佑曰明主难再遇便应正尽所怀上与往复十余反凝之词韵铨序兼有理证上甚赏焉傅僧佑祖父弘仁高祖外弟也以中表历显官征虏将军南谯太守太常卿子邵员外散骑侍郎妻焘女也生僧佑有吏才谢弘微传弘微从叔峻无后以弘微为嗣弘微童幼时精神端审时然后言所继叔父混名知人见而异之所继父于弘微本缌麻亲戚中表素不相识率意承接皆合礼衷义熙八年混以刘毅党见诛妻晋陵公主改适以混家事委之弘微弘微经纪生业事若在公高祖受命公主降为东乡君听还谢氏自混亡至是九载而室宇修整仓库充盈田畴垦辟有加于旧中外姻亲见东乡之归者入门莫不叹息或为之流涕感弘微之义也九年东乡君薨赀财巨万弘微一无所取混女夫殷睿素好樗蒱闻弘微不取财物乃滥夺其妻妹及伯母两姑之分以还戏责内人皆化弘微之让一无所争弘微舅子领军将军刘湛性不堪其非谓弘微曰天下事宜有裁衷卿此不治何以治官弘微笑而不答或有讥之曰谢氏累世财产充殷君一朝戏责理之不允莫此为大卿亲而不言譬弃物江海以为廉耳设使立清名而令家内不足亦吾所不取也弘微曰亲戚争财为鄙之甚今内人尚能无言岂可导之使争今分多共少不至有乏身死之后岂复见关袁淑传淑字阳源少有风气年十余岁为姑夫王弘所赏颜师伯传师伯弟师仲妻臧质女质为徐州辟师伯为主簿衡阳王义季代质为徐州质荐师伯于义季义季即命为征西行参军沈怀文传怀文父宣新安太守怀文东阁祭酒丁父忧新安郡送故丰厚奉终礼毕余悉班之亲戚一无所留太祖闻而嘉之赐奴婢六人南齐书萧惠基传袁粲刘秉起兵之夕太祖以秉是惠基妹夫时直在侍中省遣王敬则观其指趣见惠基安静不与秉相知由是益加恩信徐孝嗣传孝嗣姑适东莞刘舍舍兄藏为尚书左氶孝嗣往诣之藏退语舍曰徐郎是令仆人三十余可知矣汝宜善自结韩灵敏传吴郡范法恂妻褚氏勤苦执妇业宋升明中孙昙瓘谋反亡命褚谓其子僧简曰孙越州先姑之□子与汝父亲则从母兄弟交则义重古人□窜脱不免汝宜收之昙瓘寻伏法褚氏令僧简往敛葬江传母文帝女淮阳公主幼以戚属召见孝武谓谢庄曰此小儿方当为名器梁书韦睿传睿伯父祖征累为郡守每携睿之职视之如子时睿内兄王□姨弟杜恽并有乡里盛名祖征谓睿曰汝自谓何如□恽睿谦不敢对祖征曰汝文章或小减学识当过之然而干国家成功业皆莫汝逮也外兄杜幼文为梁州刺史要睿俱行梁土富饶往者多以贿败睿时虽幼独用廉闻刘季连传季连族甥琅邪王会为遥欣谘议参军美容貌颇才辩遥欣遇之甚厚会多所□忽于公座与遥欣竞侮季连李连憾之乃密表明帝称遥欣有异迹明帝纳焉刘孺传孺弟览字孝智除尚书左丞当官清正无私姊夫御史中丞褚湮在职颇通赃货览劾奏免官江子一传子一字元贞少好学有志操其姑夫右卫将军朱异权要当朝休下之日宾客辐辏子一未尝造门其高洁如此孙谦传谦字长逊东莞莒人也少为亲人赵伯符所知谦年十七伯符为豫州刺史引为左军行参军以治干称夏侯详传详授尚书左仆射金紫光禄大夫先是荆府城局参军吉士瞻役万人浚仗库防火池得金革带钩隐起雕镂甚精巧篆文曰钩尔金钩既公且侯士瞻详兄女婿也女窃以与详详喜佩之□岁而贵矣陈书萧摩诃传摩诃字元引兰陵人也祖靓梁右将军父谅梁始兴郡丞摩诃随父之郡年数岁而父卒其姑夫蔡路养时在南康乃收养之稍长果毅有勇力侯景之乱高祖赴援京师路养起兵拒高祖摩诃年十三单骑出战军中莫有当者及路养败摩诃归于侯安都岑之敬传之敬字思礼年五岁读孝经每烧香正坐亲戚咸加叹异徐陵传陵字孝穆性清简无所营树禄俸与亲族共之太建中食建昌邑邑户送米至于水次陵亲戚有贫匮者皆令取之数日便尽陵家寻致乏绝府僚怪而问其故陵云我有车牛衣裳可卖余家有可卖不其周给如此魏书刁雍传雍子肃肃子整字景致少有大度延昌三年相州刺史山阳王熙在邺起兵将诛元乂等事败传首京师熙之亲故莫敢视整弟妇即熙姊遂收其尸藏之后乃还熙所亲乂闻而致憾因以熙弟略南走萧衍诬整将叛送整与弟宜及子恭等幽系之赖御史王基前军将检事使魏子建理雪获免后自征虏将军出除范阳太守时已兵乱整郡获全去郡之后寻被陷没灵太后反政除安南将军光禄大夫元略曾于整坐泣谓黄门王诵尚书袁翻曰刁公收敛我家卿等宜知整以母老河北丧乱时整族弟双为西兖州刺史整遂携家依焉永安初拜金紫光禄大夫崔休传休字惠清少孤贫矫然自立尚书王嶷钦其人望为长子娉休姊赡以货财由是少振郭祚传祚字季佑祖逸以二女妻司徒崔浩父洪之坐浩事诛祚亡窜得免少孤贫姿貌不伟乡人莫之识也太原王希者逸妻之侄共相赒恤得以饶振崔亮传亮从父弟光韶性严毅刺史元弼前妻是光韶之继室兄女而弼贪婪多诸不法光韶以亲情亟相非责弼衔之时耿翔反于州界弼诬光韶子通与贼连结囚其合家拷掠非理而光韶与之辩争辞色不屈会樊子鹄为东道大使知其见枉理而出之时人劝令诣樊陈谢光韶曰羊舌大夫已有成事何劳往也子鹄亦叹尚之李欣传欣字元盛父崇使入都为中书学士欣聪敏机辩强记明察初李灵为高宗博士谘议诏崔浩选中书学生器业优者为助教浩举其弟子箱子与卢度世李敷三人应之给事高谠子佑尚书段霸儿侄等以为浩阿其亲戚言于恭宗恭宗以浩为不平闻之于世祖世祖意在于欣曰云何不取幽州刺史李崇老翁儿也浩对曰前亦言欣合选但以其先行在外故不取之世祖曰可待欣还箱子等罢之北齐书封隆之传隆之第二子子绘子绘弟子绣外貌儒雅而侠气难忤司空娄定远子绣兄之婿也为瀛州刺史子绣在勃海定远过之对妻及诸女燕集言戏微有慢子绣大怒鸣鼓集众将攻之俄顷兵至数千马将千匹定远免冠拜谢久而释之郑元礼传元礼字文规少好学爱文藻有名望世宗引为馆客历太子舍人崔昂妻即元礼之姊也魏收又昂之妹夫尝持元礼数篇诗示卢思道乃谓思道云看元礼比来诗咏亦当不减魏收答云未觉元礼贤于魏收但知妹夫疏于妇弟尉瑾传瑾字安仁少而敏悟好学慕善稍迁直后司马子如执政瑾娶其外甥皮氏女由此擢拜中书舍人既是子如姻戚数往参诣因与先达名辈微相款狎卢叔武传叔武族孙臣客姊为任城王妃天保末任城王致之于朝由是擢拜太子舍人周书司马裔传裔性清约不事生业所得俸禄并散之亲戚身死之日家无余财颜之仪传京兆郡丞乐运字承业南阳淯阳人年十五而江陵灭运随例迁长安其亲属等多被籍而运积年为人佣保皆赎免之王褒传褒字子渊识量渊通志怀沉静美风仪善谈笑博览史传尤工属文梁国子祭酒萧子云褒之姑夫也特善草隶褒少以姻戚去来其家遂相模范俄而名亚子云并见重于世宣成王大器简文帝之冢嫡即褒之姑子也于时盛选僚佐乃以褒为文学隋书文献独孤皇后传大都督崔长仁后之中外兄弟也犯法当斩高祖以后之故欲免其罪后曰国家之事焉可顾私长仁竟坐死苏威传威字无畏有从父妹者适河南元雄雄先与突厥有隙突厥入朝请雄及其妻子将甘心焉周遂遣之威曰夷人昧利可以赂动遂标卖田宅罄家所有以赎雄论者义之崔弘度传尉迥作乱以弘度为行军总管从韦孝宽讨之弘度募长安骁雄数百人为别队所当无不披靡弘度妹先适迥子为妻及破邺城迥窘迫升楼弘度直上龙尾追之迥弯弓将射弘度弘度脱兜鍪谓迥曰相识不今日各图国事不得顾私以亲戚之情谨遏乱兵不许侵辱事势如此早为身计何所待也迥掷弓于地骂大丞相极口而自杀弘度顾其弟弘升曰汝可取迥头弘升遂斩之进位上柱国时行军总管例封国公弘度不时杀迥致纵恶言由是降爵一等为武乡郡公唐书王同皎传神龙后武三思烝浊王室同皎恶之与张仲之祖延庆周憬李悛冉祖雍谋须武后灵驾发伏弩射杀三思会播州司兵参军宋之愻以外妹妻延庆延庆辞之愻固请乃成婚延庆心厚之不复疑故之愻子昙得其实之愻兄之问尝舍仲之家亦得其谋令昙密语三思三思遣悛上急变且言同皎欲拥兵阙下废皇后帝殊不晓大怒斩同皎于都亭驿籍其家同皎且死神色自如仲之延庆皆死权皋传皋字士繇为临清尉安禄山籍其名表为蓟尉署幕府皋度禄山且叛以其猜虐不可谏欲行虑祸及亲天宝十四载使献俘京师还过福昌尉仲妻皋妹也密约以疾召之来皋阳喑直视而瞑为尽哀自含敛之皋逸去人无知者吏以诏书还皋母母谓实死恸哭感行路故禄山不之虞归其母皋潜候于淇门奉侍昼夜南奔客临淮为驿亭保以诇北方既度江而禄山反天下闻其名争取以为属窦威传威从兄子抗字道生美容仪与高祖少相狎及杨元感反抗谓高祖曰元感为我先耳李氏名在图录天所启也高祖曰为祸始不祥公无妄言炀帝遣抗出灵武逴护长城闻高祖已定京师喜曰此吾家婿豁达有大度真拨乱主也因归长安高祖见之喜握手曰李氏果王何如因置酒为乐授将作大匠兼纳言寻罢为左武侯大将军帝听朝或引升御坐既退入卧内从容谈笑极平生欢以兄呼之宫中称为舅郑余庆传余庆字居业少砥砺行己完絜仕四朝其禄悉赒所新或济人急而自奉粗狭至官府乃开肆广大常语人曰禄不及亲友而侈仆妾者吾鄙之大抵中外姻嫁其礼献皆亲阅之后生内谒必引见谆谆教以经义务成就儒学李藩传藩字叔翰少沉靖有检局居父丧家本饶财姻属来吊有持去者未尝问益务施与居数年略尽年四十余困广陵间不自振妻子追咎藩晏如也韩愈传愈官显稍谢遣凡内外亲若交友无后者为嫁遣孤女而恤其家唐国史补裴佶常话少时姑夫为朝官有雅望佶至宅看其姑会其朝退深叹曰崔昭何人众口称美此必行贿者也如此安得不乱言未竟阍者报寿州崔使君候谒姑夫怒呵阍者将鞭之良久束带强出须臾命茶甚急又命酒馔又令秣马仆姑曰前何倨而后何恭也及入门有得色揖佶曰且憩学院中佶未下阶出怀中一纸乃昭赠官絁千匹因话录王智兴在徐州法令甚严有防秋官健交代归其妹婿于家中设馔以贺自于厨中磨刀将就生割羊脚磨讫持之疾行妻兄自堂走入厨仓卒相值锋正中妻兄心即死所在擒之以告智兴讯问但称过误本无恶意智兴不之信命斩之刀辄自刑者手中跃出径投于地三换皆然智兴异之乃不杀册府元龟阳城妺夫客死他处家贫不能葬城亲与其二弟舁尸以归葬于其居之侧往返千余里五代史晋家人传高祖皇后李氏唐明宗皇帝女也封魏国长公主自废帝立常疑高祖必反公主自太原入朝千春节辞归留之不得废帝醉语公主曰尔归何速欲与石郎反邪既醒左右告之废帝大悔公主归以语高祖高祖由是益不自安南唐书卢郢传郢金陵人也好学有材艺而膂力过人春试王度如金玉赋郢唱第为第一徐铉娶郢□铉常受后主旨撰文数日不能就因语郢郢曰愿试为之因弄百钧石球以较力少顷引酒一卮复弄如初若是者数四铉视之曰非吾徒也其何能为且试诘之郢曰既就矣命笔吏口授而书之铉大惊遂以郢文进后主谓铉曰语势酋健似非卿作铉以实对郢由是知名宋史谢绛传绛子景温平生未尝仕中朝王安石与之善又景温妹嫁其弟安礼乃骤擢为侍御史吕公着传公着子希哲为兵部员外郎范祖禹其妹婿也言于哲宗曰希哲经术操行宜备劝讲其父常为不欺暗室臣以妇兄之故不敢称荐今方将引去窃谓无嫌诏以为崇政殿说书雷德骧传德骧子有终淳化初知广州二年女弟婿卫濯讼其家法不谨有终坐亲累责授衡州团练副史夺章服陈宜中传嘉佑中丁大全以戚里婢婿事权幸卢允升董宋臣因得宠于理宗齐东野语徐谓礼尝涉袁李之书自夸阅人贵贱多奇中与贾师宪丞相为姻联贾时年少荒于饮博其生母胡夫人苦之因扣徐云儿子跌宕若此以君相法言之何如徐曰夫人勿多忧异日必可作小郡太守母喜而记其言他日贾居相位徐以亲故求进久之不遂贾母为言之贾不获已答曰徐亲骨相寒薄止可作小郡太守耳遂以上饶郡与之以终其身盖深衔前言也后山诗话谢师厚废居于邓王左丞存其妹婿也奉使荆湖枉道过之夜至其家师厚有诗云倒着衣裳迎户外尽呼儿女拜灯前明外史郎瑛传瑛字仁宝仁和人也幼孤家故余财两姊婿利其赀谋危之百方后死皆棺敛之
　戚属部外编
冥祥记梁裴植随其季叔叔业自南兖州入北仕于元氏位至尚书植同堂妹夫韦伯鼎有学业恃壮尚气以自才智常轻陵植植憎之如雠后于洛下诬告植谋为废立植坐此死百许日伯鼎病向空语曰裴尚书死非由我何以怒也须臾而卒

　戚属部艺文一
　　杨仲武诔　　　　　　　　　晋潘岳　杨经字仲武荥阳宛陵人也中领军肃侯之曾孙　荆州刺史戴侯之孙东武康侯之子也八岁丧父　其母郑氏光禄勋密陵成侯之元女操行甚高恤　养幼孤以保乂夫家而免诸艰难戴侯康侯多所　论着又善草隶之蓺子以妙年之秀固能综览义　旨而轨式模范矣虽舅氏隆盛而孤贫守约心安　陋巷体服菲薄余甚奇之若乃清才隽茂盛德日　新吾见其进未见其已也既藉三叶世亲之恩而　子之姑予之伉俪焉往岁卒于德宫里丧服周次　绸缪累月苟人必有心此亦款诚之至也不幸短　命春秋二十九元康九年夏五月己亥卒呜呼哀　哉乃作诔曰伊子之先奕叶熙隆惟祖惟曾载扬休风显考康侯无禄早终名器虽光勋业未融笃生吾子诞茂淑姿克岐克嶷知章知微钩深探赜味道研几匪直也人邦家之辉子之遘闵曾未□髫如彼危根当此冲□德之休明靡幽不乔弱冠流芳□声清劭尔舅惟荣尔宗惟瘁幼秉殊操违丰安匮撰录先训俾无陨坠旧文新蓺罔不必肄潘扬之穆有自来矣矧乃今日慎终如始尔休尔戚如实在己视予犹父不得犹子敬亦既笃爱亦既深虽殊其年实同厥心日昃景西望子朝阴如何短折皆世湮沈呜呼哀哉寝疾弥留守兹孝友临命忘身顾恋慈母哀哀慈母痛心疾首噭噭同生凄凄诸舅春兰擢茎方茂其华荆宝挺璞将剖于和含芳委曜毁璧摧柯呜呼仲武痛哉奈何德宫之艰同次外寝惟我与尔对筵接枕自时迄今曾未盈稔姑侄继陨何痛斯甚呜呼哀哉披帙散书屡睹遗文有造有写或草或真执玩周复想见其人纸劳于手涕沾于巾龟筮既袭埏隧既开痛矣杨子与世长乖朝济洛川夕次山隈归鸟颉颃行云徘徊临穴永诀抚榇尽哀遗形莫绍增恸余怀魂兮往矣梁木实摧呜呼哀哉　　为崔氏姊祭大夫何郎文　　　唐符载呜呼莫莫女萝萦纡葛藟我有弱妹克配君子关雎之化夫妇之始礼奉笾豆义济死生常恐寡训昧章懵理夙夜箴规庶无愧耻结褵成婚垂三十春乐逾鼓瑟敬越如宾才盛道贵为唐硕臣拥旄树羽夏水之滨鼎食锦衣长戟朱轮宗族百口庇公清尘浩浩陂池常为无津坊崩水涸哀此穷鳞呜呼序当仲姊自惭疏昧用礼过恭丰家甚泰良辰美景长幼高会错落圆方抑扬盼睐神理如何杳杳茫茫朝荣夕落使人摧伤言自汉江将归洛阳丧旗旅榇亲坟旧乡苟可荐诚苹藻馨香感深恩而何报寄沉痛于孤孀　　祭徐姊夫文　　　　　　　　李商隐呜呼以君之文学以君之政术幼以自立老而不倦亦可以为君子人矣君子人欤而不即清途不阶贵仕此其命也夫何慊焉始者仲姊有行获托贵族半产以资于外姓阖门冀托于仁人将以衰微倚为藩援不图薄祜天夺初心仲姊雕殂诸生不育以亲以懿翻为路人再号再呼莫诉苍昊尚以君子存伉俪之重敦行李之私二十年已来虽事赊而意通迹遥而诚密神当赐鉴愚岂敢忘逮愚不天再丁凶亹泣血偷息余生几何君亦赤绂银章浙东从务道途悠邈时序徂迁讶吊缄之不来忽讣书而俱至感旧怀分情如之何埋玉焚芝固未可喻呜呼今来古往人谁不亡于君之亡其酷斯甚藐然一女纔已数龄乞后旁宗又未曾立贤弟扶服东路遇疾洛师徘徊十旬淹不得进浮泛水陆厥途四千逮旐云归旷然无主尼姑居宗老之地奴总家相之权获及故阡信为余庆其所以为附身附棺之具又岂碍平生之旷达耶日月次迁卜筮斯□幽明之异始于今辰愚方缠哀忧瘵恙縻寝及一攀宰树一恸荒阡谢淡成之交申永诀之礼矧余仲妹君其与归抚心骨以皆惊抆血泪而何算呜呼已哉其何言耶襚衣非华奠物殊薄灵其监此慰我哀心呜呼哀哉尚飨　　祭姊夫崔使君简文　　　　　柳宗元永州刺史博陵崔公之灵天之生人或哲或愚君取其英爰曜于初誉动京邑施于方隅密勿书奏元侯是俞蜀寇内侮祸联羌髳君出显画披攘其徒南平剑门西获戎俘起受刑曹留总南都移刺连部下民其苏道不可常病或中途悍石是饵元精以渝雷谤爰兴接验增诬始虽进律终以论辜溟海浩浩而君是逾嵩山茫茫而君是居厥弟抗愤叫于康衢天子悯焉讯以文书御史既斥连帅是除期复中壤遽沦别区丧还大浸又溺二孤痛毒荐仍振古所无何谪于天降此剪屠柩不及归寓葬荒墟将葺将就誓还里闾呜呼哀哉君之子姓惟自我出母仪先亏父训又失茕茕相祖抚悼增恤咸冀其才以大家室惟昔与君年殊志匹昼咨夕计期正文律实契师友岂伊亲昵谁谓斯人变易成疾良志莫践乖离永诀呜呼哀哉永山之西湘水之东殡纼以出斧屋爰封神非久留息驾于中书石为志世德斯崇手以酹涕出焉穷
　戚属部艺文二
诗
　　晓自银林至东灞登舟寄宣城亲戚
　　　　　　　　　　　　　　宋范成大晓山障望眼□□紫翠横澄江已不见况乃江上城结束治野装木末浮三星羸马陇头嘶小车谷中鸣亭亭东灞树练练绿浦明篙师笑迎我新涨没苹汀径投一叶去云水相与平聊将尘土面照此玻璃清怀我二三友高堂晨欲兴风细桐叶堕露浓荷盖倾凝香绕燕几安知路旁情　　成居竹有书报甥傅君亮至扬州言其家与外　　表舅吴仲益及妇家二叔学生韩与玉全家无　　恙喜甚有怀　　　　　　　　元张翥始得平安信浑纾怅望心争看尺素字绝胜万黄金危甚初秋警几于平陆沈蜂屯昱岭上豨突浙江浔纵尔驱锋镝宁逃磔斧砧官军俄克复乱首即成擒城市半焦土亲朋多好音已知生有路暂免泪沾襟老子欢殊剧家人酒快斟狂歌敲手板醉倒脱头簪黎庶思苏息皇天愿照临国威虽震迭兵气尚萧森自顾形骸累仍嗟岁月侵怀归畏吏议承乏念官箴虎豹关非远龙蛇水更深岂无黄石略虚遣白头吟落日耿残雪浮云生夕阴枯萁闻龁马疏树见栖禽松竹荒须埋茅茨破可寻前生本道士不是恋山林　　送顾起元甥婿之京　　　　　明徐阶病中愁送客况复是残年雨雪三更梦江湖万里船天垂龙塞没星接凤城悬到得燕山路应书数字传　戚属部杂录
诗传頍弁燕亲戚也
